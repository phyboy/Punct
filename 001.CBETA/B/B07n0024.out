<p>佛說阿彌陀經註釋會要序<p>淨土宗之奉佛說阿彌陀經也久矣、明蓮池大師之彌陀疏鈔、徵引繁富、事理悉備、清徐雲鶴先生為初學計、欲其簡而明、乃節錄疏鈔、分列之、為彌陀疏鈔擷、志淨業者得以問津、誠至便矣、然若欲進而求之、則關於彌陀之著述、尚有多書、足備參考、而惜其未皆流通、求之匪易也、乃不揆檮昧、博觀諸書、仿疏鈔擷例、於摘錄疏鈔疏鈔擷外、又擇尤要者、條舉件繫、分次經文之下、其書為何、曰義記、隋智顗著、曰疏、唐基法著、曰通贊疏、唐窺基著、曰義述、唐慧淨著、曰義疏及義疏聞持記、宋元照著、曰句解、元性澄著、曰略解及略解圓中鈔、明大佑著、曰疏鈔演義、明古德著、曰已決、明大慧著、曰要解、明智旭著、曰要解便蒙鈔、清達默著、曰略註、清續法著、曰略解、清海寬著、曰直解正行、清了根著、曰摘要易解、清真嵩著、曰註、（一名修西定課）清鄭澄德澄源著、曰約論、清彭際清著、而又間附他書以證之、名之曰佛說阿彌陀經註釋會要、亦聊以省檢校之煩、資講習之便云爾、<p>佛降生二千九百五十一年甲子（中華民國十三年）春杭縣徐珂仲可熏沐稽首謹序於上海寓廬之純飛館<p>佛說阿彌陀經註釋會要例言<p>一彌陀疏鈔擷、依梁昭明太子金剛經之例、定為十二分、今亦仍之、一、法會眾證分、二、佛土依正分、三、寶樹池蓮分、四、天人供養分、五、禽樹演法分、六、佛德無量分、七、往生發願分、八、修持正行分、九、同讚勸信分、十、聞法信願分、十一、互讚感發分、十二、流通普度分、二分總示依正二報、三四五分明依報、六分明正報、七分言已生、八分言未生、九分言諸佛共讚、十分言諸佛護念、十一分言佛佛互讚難事、<p>二、所采諸家註釋、多至二十餘種、皆分次經文之後、今舉一例以示隅反、如從是西方過十萬億土有世界名曰極樂十六字之註釋、首西方、次十萬億、次佛土、次世界、次極樂、故不斤斤以著述人所在之朝代先後為次、<p>三、諸家註釋、低於經文一格、珂之按語低二格、<p>四、拔一切業障根本得生淨土陀羅尼、即往生淨土神咒、（簡稱往生咒與往生淨土廣咒異）附於後、且博觀諸家註釋、擇其尤要者分次之。<p>杭縣徐珂仲可謹識<p>佛說阿彌陀經<p>姚秦三藏法師鳩摩羅什譯<p>如是我聞、一時佛在舍衛國、祇樹給孤獨園、與大比（音避）邱僧、千二百五十人俱、皆是大阿羅漢、眾所知識、長（音掌）老、舍利弗、摩訶目犍連、摩訶迦葉、（音攝）摩訶迦旃延、摩訶拘絺（音癡）羅、離婆多、周利槃陀伽、難陀、阿難陀、羅睺（音侯）羅、憍（音驕）梵波提、賓頭盧頗羅墮、迦留陀夷、摩訶劫賓那、薄拘羅、阿❥（奴侯切）樓䭾、（音駝）如是等諸大弟子、并諸菩薩摩訶薩、文殊師利法王子、阿逸多菩薩、乾陀訶提菩薩、常精進菩薩、與如是等諸大菩薩、及釋提桓因等、無量諸天大眾俱、（以上法會眾證分第一）<p>爾時佛告長老舍利弗、從是西方、過十萬億佛土、有世界名曰極樂、（音洛）其土有佛、號阿彌陀、今現在說法、（以上佛土依正分第二）<p>舍利弗、彼土何故名為極樂、其國眾生、無有眾苦、但受諸樂、故名極樂、又舍利弗、極樂國土、七重（音從）欄楯、七重羅網、七重行（音杭）樹、皆是四寶周帀（作答切）圍繞、是故彼國名為極樂、又舍利弗、極樂國土、有七寶池、八功德水、充滿其中、池底純以金沙布地、四邊階道、金銀瑠璃玻瓈合成、上有樓閣、亦以金銀瑠璃玻瓈硨磲赤珠瑪瑙而嚴飾之、池中蓮華、大如車輪、青色青光、黃色黃光、赤色赤光、白色白光、微妙香潔、舍利弗、極樂國土、成就如是功德莊嚴、（以上寶樹池蓮分第三）<p>又舍利弗、彼佛國土、常作天樂、黃金為地、晝夜六時、雨（音豫）天曼陀羅華、其土眾生、常以清旦、各以衣裓（音吉）盛（音陳）眾妙華、供養他方十萬億佛、即以食時、還到本國、飯（音泛）食（音寺）經行、舍利弗、極樂國土、成就如是功德莊嚴、（以上天人供養分第四）<p>復次、舍利弗、彼國常有種種奇妙雜色之鳥、白鶴、孔雀、鸚鵡、舍利、迦陵頻伽、共命之鳥、是諸眾鳥、晝夜六時、出和雅音、其音演暢、五根五力、七菩提分、八聖道分、如是等法、其土眾生、聞是音已、皆悉念佛念法念僧、舍利弗、汝勿謂此鳥實是罪報所生、所以者何、彼佛國土、無三惡道、舍利弗、其佛國土、尚無惡道之名、何況有實、是諸眾鳥、皆是阿彌陀佛、欲令法音宣流、變化所作、舍利弗、彼佛國土、微風吹動諸寶行樹、及寶羅網、出微妙音、譬如百千種樂、同時俱作、聞是音者、自然皆生念佛念法念僧之心、舍利弗、其佛國土、成就如是功德莊嚴、（以上禽樹演法分第五）<p>舍利弗、於汝意云何、彼佛何故號阿彌陀、舍利弗、彼佛光明無量、（音良）照十方國、無所障礙、是故號為阿彌陀、又舍利弗、彼佛壽命、及其人民、無量無邊阿僧祇（音其）劫、故名阿彌陀、舍利弗、阿彌陀佛、成佛已來、於今十劫、又舍利弗、彼佛有無量無邊聲聞弟子、皆阿羅漢、非是算數之所能知、諸菩薩眾、亦復如是、舍利弗、彼佛國土、成就如是功德莊嚴、（以上佛德無量分第六）<p>又舍利弗、極樂國土、眾生生者、皆是阿鞞（駢迷切）跋致、其中多有一生補處、其數甚多、非是算數所能知之、但可以無量無邊阿僧祇說、舍利弗、眾生聞者、應當發願、願生彼國、所以者何、得與如是諸上善人、俱會一處、（以上往生發願分第七）<p>舍利弗、不可以少善根福德因緣、得生彼國、舍利弗、若有善男子善女人、聞說阿彌陀佛、執持名號、若一日、若二日、若三日、若四日、若五日、若六日、若七日、一心不亂、其人臨命終時、阿彌陀佛與諸聖眾現在其前、是人終時心不顛倒、即是往生阿彌陀佛極樂國土、舍利弗、我見是利、故說此言、若有眾生、聞是說者、應當發願、生彼國土、（以上修持正行分第八）<p>舍利弗、如我今者、讚歎阿彌陀佛不可思議功德之利、東方亦有阿閦（音促）鞞佛、須彌相（去聲）佛、大須彌佛、須彌光佛、妙音佛、如是等恆河沙數諸佛、各於其國、出廣長舌相、徧覆三千大千世界、說誠實言、汝等眾生、當信是稱讚不可思議功德一切諸佛所護念經、舍利弗、南方世界、有日月燈佛、名聞光佛、大燄肩佛、須彌燈佛、無量精進佛、如是等恆河沙數諸佛、各於其國、出廣長舌相、徧覆三千大千世界、說誠實言、汝等眾生、當信是稱讚不可思議功德一切諸佛所護念經、舍利弗、西方世界、有無量壽佛、無量相佛、無量幢佛、大光佛、大明佛、寶相佛、淨光佛、如是等恆河沙數諸佛、各於其國、出廣長舌相、徧覆三千大千世界、說誠實言、汝等眾生、當信是稱讚不可思議功德、一切諸佛所護念經、舍利弗、北方世界、有燄肩佛、最勝音佛、難沮（音左）佛、日生佛、網明佛、如是等恆河沙數諸佛、各於其國、出廣長舌相、徧覆三千大千世界、說誠實言、汝等眾生、當信是稱讚不可思議功德、一切諸佛所護念經、舍利弗、下方世界、有師子佛、名聞佛、名光佛、達摩佛、法幢佛、持法佛、如是等恆河沙數諸佛、各於其國、出廣長舌相、徧覆三千大千世界、說誠實言、汝等眾生、當信是稱讚不可思議功德、一切諸佛所護念經、舍利弗、上方世界、有梵音佛、宿王佛、香上佛、香光佛、大燄肩佛、雜色寶華嚴身佛、娑羅樹王佛、寶華德佛、見一切義佛、如須彌山佛、如是等恆河沙數諸佛、各於其國、出廣長舌相、徧覆三千大千世界、說誠實言、汝等眾生、當信是稱讚不可思議功德、一切諸佛所護念經、（以上同讚勸信分第九）<p>舍利弗、於汝意云何、何故名為一切諸佛所護念經、舍利弗、若有善男子善女人、聞是經受持者、及聞諸佛名者、是諸善男子善女人、皆為一切諸佛之所護念、皆得不退轉於阿耨多羅三藐三菩提、是故舍利弗、汝等皆當信受我語及諸佛所說、舍利弗、若有人已發願、今發願、當發願、欲生阿彌陀佛國者、是諸人等、皆得不退轉於阿耨多羅三藐三菩提、於彼國土、若已生、若今生、若當生、是故舍利弗、諸善男子善女人、若有信者、應當發願、生彼國土、（以上聞法信願分第十）<p>舍利弗、如我今者、稱讚諸佛不可思議功德、彼諸佛等、亦稱讚我不可思議功德而作是言、釋迦牟尼佛能為甚難希有之事、能於娑婆國土、五濁惡世、劫濁見濁煩惱濁眾生濁命濁中、得阿耨多羅三藐三菩提、為諸眾生、說是一切世間難信之法、舍利弗、當知我於五濁惡世、行此難事、得阿耨多羅三藐三菩提、為一切世間說此難信之法、是為甚難、（以上互讚感發分第十一）<p>佛說此經已、舍利弗及諸比邱一切世間天人阿修羅等、聞佛所說、歡喜信受、作禮而去、（以上流通普度分第十二）<p>佛說阿彌陀經終<p>佛說阿彌陀經註釋會要<p>姚秦三藏法師鳩摩羅什譯<p>杭縣徐<#sp>珂仲可謹輯<p>〔唐善導佛說觀無量壽佛經疏（一名觀經四帖疏）〕言無量壽者、乃是此地漢音、言南無阿彌陀佛者、又是西國正音、又南者是歸、無者是命、阿者是無、彌者是量、陀者是壽、佛者是覺、故言歸命無量壽覺、此乃梵漢相對、其義如此、今言無量壽者、是法、覺者、是人、人法並彰、故名阿彌陀佛、又言人法者是所觀之境、即有其二、一者依報、二者正報、就依報中、即有其三、一者地下莊嚴、即一切寶幢光明互相映發等是、二者地上莊嚴、即一切寶地池林寶樓宮閣等是、三者虛空莊嚴、即一切變化寶宮華網寶雲化鳥風光動發聲樂等是、如前雖有三種差別、皆是彌陀淨國無漏真實之勝相、此即總結成依報莊嚴也、又言依報者、從日觀下至華座觀已來、總明依報、就此依報中、即有通有別、言別者、華座一觀是其別依、唯屬彌陀佛也、餘上六觀是其通依、即屬法界之凡聖、但使得生者共同受用、故言通也、又就此六觀中、即有真有假、言假依者、即日想水想冰想等、是其假依、由是此界中相似可見境相故、言真依者、即從琉璃地下至寶樓觀已來、是其真依、由是彼國真實無漏可見境相故、二就正報中亦有其二、一者主莊嚴、即阿彌陀佛是、二者聖眾莊嚴、即現在彼眾及十方法界同生者是、又就此正報中、亦有通有別、言別者、即阿彌陀佛是也、即此別中亦有真有假、言假正報者、即第八像觀是也、觀音勢至等亦如是、此由眾生障重、染惑處深、佛恐乍想真容、無由顯現、故使假立真像、以住心想、同彼佛以證境、故言假正報也、言真正報者、即第九真身觀是也、此由前假正、漸以息於亂想、心眼得開、麤見彼方清淨二報種種莊嚴、以除昏惑、由除障故、得見彼真實之境相也、言通正報者、即觀音勢至等已下是也、<p>〔宋元照阿彌陀經義疏〕此經本名稱讚不可思議功德一切諸佛所護念經、<p>〔清了根阿彌陀經直解正行〕此經本名無量平等清淨覺經、一名無量壽佛經、凡前後諸師譯改經名難以盡舉、自唐時、此經傳至中華、元奘法師譯名稱讚淨土佛攝受經、師係洛州陳氏子、童年出家、即善講論經律、時號神人、歲至二十一、自貞觀三年往西域取經、備經險難、歷過一百五十國土、遂至舍衛、取經六百餘部、今此彌陀經亦在內焉、至貞觀十九年還京師、手譯者計成千餘卷、今稱阿彌陀經者、即羅什師譯之名也、以經中正宗專持名號方法、眾所樂聞、舉此六字立題、人皆信受流通也、<p>〔唐窺基阿彌陀經通贊疏序〕此經前後有其四譯、一秦弘始四年二月八日羅什譯、名小無量壽經、二宋元嘉年中求那跋陀羅譯、四紙、三永徽六年大唐三藏於慈恩寺譯、名稱讚淨土佛攝受經、十紙、四後秦又譯出阿彌陀經偈頌、一紙、而失譯主、今此所解者、即是秦羅什法師所譯、<p>〔明袾宏阿彌陀經疏鈔〕譯者有二、一名佛說阿彌陀經即今經、姚秦三藏法師鳩摩羅什譯、二名稱讚淨土佛攝受經、唐三藏法師玄奘譯、二經聯比、小異大同、時所宗尚、皆弘秦本、<p>〔明古德阿彌陀經疏鈔演義〕此經、唐譯為稱讚淨土佛攝受經、今為此名者以佛名人所樂聞、又一切功德、言佛便周故、<p>〔唐慧淨阿彌陀經義述〕佛說阿彌陀經者、乃勸生淨土、不退菩提者也、<p>〔清彭際清阿彌陀經約論〕是經以一心為宗、以持名為行、以信願為導、以不退為程、以阿耨多羅三藐三菩提為究竟、<p>〔明大佑阿彌陀經略解圓中鈔〕通號有十、一如來、二應供、三正徧知、四明行足、五善逝、六世間解、七無上士、八調御丈夫、九天人師、十佛、十號具足、為世間尊、<p>〔清鄭澄德澄源阿彌陀經註（一名脩西定課）〕佛、東方娑婆世界釋迦牟尼佛也、釋迦在此娑婆世界成佛、隨眾生壽、不過百年、愍念娑婆眾生、見佛不易、釋迦以後、彌勒以前、千萬年中、受大苦惱、故說此阿彌陀經、流布世間、使諸苦惱眾生修七日之功、免永劫之苦、轉凡成聖、不退佛因也、經法也、經名阿彌陀者、純說阿彌陀佛度生因緣功德也、<p>（珂謹按．阿彌陀經有大本小本之別．此鳩摩羅什所譯．為小本彌陀之第一本．流傳最廣．以中興淨土之蓮池大師．舍大本彌陀及觀經．而專宗小本彌陀也．清王耕心摩訶阿彌陀經表論有云．先佛既徧寄其說於大乘教典．復專說淨土．諸經以定普度眾生之極軌．此大小兩部彌陀諸經所由來也．其言誠然．淨土四經．（清咸豐八年周詒樸輯刊）所載之無量壽經．即大本．阿彌陀經即小本．無量壽經為邵陽魏居士．（即魏默深先生名源法名承貫）會後漢吳魏唐宋諸譯以成之原本．與摩訶阿彌陀經衷論之字句不盡同．蓋王蔭福（蔭福為耕心之世父）重事校訂．且定全經為二十四章也．阿彌陀經為鳩摩羅什原譯．淨土四經者．無量壽經阿彌陀經外為觀無量壽佛經．（即十六觀經）普賢行願品．學者所亟宜持誦者也．茲更以衷論所述大本小本之本末錄如下．）<p>（〔清王耕心摩訶阿彌陀經衷論〕佛說摩訶阿彌陀經解脫生死之淵源．大部彌陀諸經之第一本也．考淨土一宗．流別雖多．終以持名念佛為上第．而持名諸經．復有大小彌陀兩部之別．大彌陀經．古譯有六．其第一本三卷．曰無量清淨平等覺經．後漢月支三藏法師支婁迦讖所譯也．第二本二卷．曰阿彌陀經．亦名阿彌陀三邪三佛薩樓佛檀過度人道經．吳月支三藏法師支謙所譯也．第三本二卷．曰無量壽經．魏三藏法師康僧鎧所譯也．第四本二卷．在大寶積經內．曰無量壽如來會．唐三藏法師菩提流志所譯也．第五本三卷．曰無量壽莊嚴．經宋西域三藏法師法賢所譯也．第六本二卷．曰大彌陀經．宋龍舒居士王日休所會譯也．以上六本．並見乾隆三年欽定龍藏彙記．長洲彭居士紹升以龍舒譯本．義有未安復校訂魏譯無量壽經．著起信論三卷．經文豐縟．論亦精當．是為此經之第七本．咸豐中．邵陽魏居士．（即魏默深先生）謂諸家及龍舒譯本．猶未盡善．乃會譯眾本．別為一書．仍名無量壽經．則為此經之第八本矣．彭氏魏氏成書．皆在重訂龍藏後．故藏本缺焉．每進益上．亦淨土家所宜知也．小彌陀經．譯本有二．第一本一卷．亦名阿彌陀經．姚秦三藏法師鳩摩羅什所譯也．第二本一卷．曰稱讚淨土佛攝受經．唐三藏法師玄奘所譯也．二文大同小異．而秦譯尤精．故明雲栖大師袾宏為作疏鈔四卷者是也．先佛說經．義有詳略．故分大小兩部．而大部之文．足該小部．以其具述阿彌陀佛創建淨土之正因．非小部所能詳備也．魏氏會譯本．復上援漢譯．訂四十八願為二十四願．以祛諸家譯本之誤．其文亦簡切不支．故尤非諸家所及云．同治中．先世父梅叔公．（即王蔭福）嘗言魏氏經文．足以冠冕大部諸經．而當校正者猶有數事．一曰正名謂經名無量壽．與康譯無別．而文辭迥殊．適以滋後學之惑也．二曰正實．謂經書佛名．或作無量壽．或作阿彌陀．為例已疏而古今修淨業者．惟念阿彌陀佛．未嘗有念無量壽佛者．則經書佛名．當仍依龍舒舊文．以作阿彌陀佛為是．其餘文字．亦尚有可議者．因博考眾本．手自校讐．且定經名曰摩訶阿彌陀．摩訶華言所謂大也．大義改從梵文．所以別龍舒舊本也．）<p>（〔清了根阿彌陀經直解正行〕首云佛者．即釋迦佛也．是淨飯王之子．佛母摩耶夫人．降生於周昭王二十四年四月八日．童名悉達．年至二十五．出家．赴象頭山習定．任其蘆穿膝．雀巢灌頂．飢飱麻麥．如是苦行六年．夜覩明星．方獲大悟．即說法度人．四十九年耳．住世壽至八十．涅槃後一千餘年．至漢明帝永平十一年．教流震旦．至今時．又一千餘年矣．所云佛字之義．曰覺．佛說阿者．無也．彌陀者．量也．故又號曰無量壽佛．或問曰．阿彌陀佛是何時人耶．答云．諸佛皆有法報化三身．隨機應現．若論事者．雖應化聖人．事必有時．然此阿彌陀佛．是無量刧前及無量刧後．統屬現在說法．并可略舉言之．乃無量刧前．彼方有一國王．名曰法藏．捨位出家．所發四十八願．廣度眾生．即今阿彌陀佛．是法藏比邱所成之佛．而且阿彌陀佛隨時應現於世．所為愚迷人眾演習淨業自成阿彌陀佛之起居．莫可勝數故．而前朝後代皆有阿彌陀佛顯名出世．審此意者．何可定耶．又問曰．阿彌陀即是前刧中佛．乃釋迦佛云．阿彌陀佛現在說法．莫非又同時耶．答云．昔有智覺菩薩云．總持經中說三十七佛．乃皆無量刧前毗盧遮那一佛化身．此毗盧佛道有五智．一曰大圓鏡智．性也．二曰平等性．智體也．三曰妙觀察智．用也．四曰成所作智．信也．五曰清淨智．是毗盧佛用中用也．自當中央法界清淨智．次從四智流出四方眾如來．其妙觀察智．更流出西方極樂世界．為無量壽如來．則一佛雙現兩土．可知阿彌陀在釋迦佛之前無量刧矣．況此經中我佛所說阿彌陀佛成佛以來於今十刧之證據．又問曰．果然如是．但此阿彌陀經．是釋迦親口所說．因何亦云西方極樂世界阿彌陀佛現在說法耶．答云．我佛知阿彌陀佛．應機說法無量．願度眾生無量．光明接引無量蓮華化生無量．若今時人．一心執持一句阿彌陀佛名號．堅心不退．臨終決定往生西方極樂世界中．雖然．佛不同時．可謂阿彌陀佛尚在矣．故不可以過現未三世中推論出世耳．但諸佛菩薩千般說法．萬種化度．因何我等總不成佛．夫佛及凡夫．同為這一箇性靈而已．佛將拔苦願力．或應化世間入類度人．雖足無停息．其佛性照而常覺．覺而常照．古今動靜不異．所謂無量壽也．我等凡夫．性本同覺．因心執著．色相為重．是以物欲所蔽．常背其覺．雖頭出頭沒．長在麗天杲日之中．却如黑夜度日．若明此經之義．則知自心以暗轉明．如失物復得．豈非一生之大幸耶．人若閱經聽講．慎勿輕心放過．名曰受持此經．事雖難信．且努力細審一番看．）<p>（珂謹按．魏書釋老志所謂佛者．本號釋迦文者．（原註文即牟尼之訛略）．譯言能仁．謂德充道備．堪濟萬物也．釋迦前有六佛．釋迦繼六佛而成道．處今賢刧．文言將來有彌勒佛．方繼釋迦而降生．釋迦即天竺迦維衛國王之子．天竺其總稱迦維．別名也．初釋迦於四月八日夜．從母右脅而生．既生．姿相超異者三十二種．天降嘉瑞以應之．亦三十二．釋迦生時．當春秋魯莊公七年夏四月恆星不見夜明是也．至魏武定八年．凡一千二百三十七年云．釋迦年三十成佛．導化羣生．四十九載．乃於拘尸那城娑羅雙樹間．以二月十五日而入般涅槃．涅槃．譯云滅度．或言常樂我淨明無遷謝及諸苦累也．）<p>（〔清達默阿彌陀經要解便蒙鈔〕三身者．佛佛皆具三身．謂法報化也．法身即本覺性體．報身乃始覺智圓．化身則慈悲應現．法身名毗盧遮那．此云徧一切處．報身名盧舍那．此云淨滿化身．名釋迦牟尼．此云能仁寂默．又三身皆具單複二義．法身單．唯指本來清淨理體．報身單．唯指無上功德智慧．化身單．唯指應現如水中月．法身複者．一者自性清淨法身．即眾生本源自性天真佛也．二者離垢妙極法身．即諸佛所證究竟法界理也．報身複者．一者自受用報身．即諸佛智斷二德．究竟實果．二他受用．報身即地上菩薩隨其心量．所見剎塵相好．一一相好皆無分齊者也．化身複者．一者應現身．示成八相．二變化身．無而倏有．又化身亦名應身．應物示現．如月印水故也．示現八相者．復有三種．一者勝應即前他受用身．二者帶劣勝應身．通教三乘所見者．接入別圓．故勝．猶依事識．故劣．三者劣應身．即藏教所見丈六老比丘身．唯依事識．不達相海無邊之致．故名劣．變化身又有二種．謂佛界化身及隨類化身．）<p>（〔清達默阿彌陀經要解便蒙鈔〕問．佛具三身．今言佛說．乃何身說耶．梵網合注答曰．三身既非一異．自不容其偏執何身說法．但為對治有異．故使諸經所說不同．或云報化非真佛．亦非說法者．此則恐人執相迷理．故唯示法性本覺以為真佛也．或云法佛者．自覺聖境．無言無說．說法現儀皆化佛耳．此則恐人以法身墮在情量．故唯示化佛示三輪也．實則說法度生．非法身．亦不離法身．非報化．亦不離報化．若得四悉檀．意謂法身說法亦可．如云報化非說法者．謂唯報化說法．亦可．如云法身無言說．謂三身合乃說法．亦可．如云功德和法身處處應現往．謂三身各說法．亦可．法報佛為地上菩薩說法．勝應佛為地前及聲聞緣覺說法．劣應佛為一切凡夫說法．謂三身總無言說．亦可如四十九年不說一字．若不解四悉檀因緣．隨執一句皆名謗佛也．）<p>（珂謹按．佛．為佛陀之簡稱．佛陀．梵語亦作菩提．其義為覺．一曰自覺．謂自悟本性．二曰覺他．謂說法度人．三曰覺行圓滿．備斯三義．故曰佛陀．簡稱之則為佛．凡成佛道者皆曰佛．此之言佛釋迦牟尼也．一稱釋迦文佛．亦稱釋迦文尼．亦稱釋迦如來．亦稱釋迦世尊．亦稱釋迦大悲慈尊．亦稱釋尊．此土佛教之始祖也．生於我國周靈王．時父淨飯王為北印度迦毘羅城主．母摩耶夫人．年十六．娶耶輸多羅．舉一子．年十九．入雪山．修行六年．既出山．在迦耶山菩提樹下大有所悟．遂四出說法．凡四十餘年．年八十．示寂於跋陀河之遮羅雙樹間．蓋當我國周敬王時也．逮癸亥．（中華民國十二年）則為降生之二千九百五十年．）<p>（〔唐窺基阿彌陀經通贊疏〕覺有三義．一自覺．勝凡夫．凡夫不自覺故．二覺他．勝二乘．彼不覺他故．三覺行圓滿．勝諸菩薩．菩薩雖復修於二覺行未圓滿故．）<p>〔明袾宏阿彌陀經疏鈔〕佛說者說揀五人故五人者一佛二菩薩三天四仙五化人此五皆能說經今顯此經是至聖立言金口親出不同菩薩在因天屬凡類仙雜外道化人非真也、<p>〔清徐槐廷阿彌陀經疏鈔擷〕佛者即本師釋迦牟尼也此土釋迦牟尼佛說彼土阿彌陀佛依正莊嚴信願往生之經也、<p>（珂謹按．依正二報．謂正報與依報也．皆為應於前業之果報．謂之二報．亦曰二果．正報者．正由過去之業而受之我心身者也．依報．為其心身依正之一切世間事物（山川宮室衣服飲食等）者也．三藏法數云．依．謂依報．即世間國土也．為身所依．故名依報．正．謂正報．即五陰身也．正由業力感報此身．故名正報．既有能依之身．即有所依之土．故國土亦名報也．行願品疏鈔云．依者．凡聖所依之國土．若淨若穢．正者．凡聖能依之身．謂人天男女．在家出家．外道諸神．菩薩及佛．纓絡本業經云．凡夫眾生．住五陰中．為正報之土．山林大地共有．名依報之土．又按金剛幢菩薩十回向中第十等法界無量回向之菩薩說願迴向其法施所修之善根．以九十四種阿僧祇之莊嚴具．莊嚴十方佛剎云．）<p>〔明古德阿彌陀經疏鈔演義〕阿彌陀、此云無量、以功德智慧、身相光明、一切皆悉無量、故是無量、佛往昔因中為法藏比邱時、發四十八願、今在西方、攝念佛人、歸於淨土、故釋迦如來為眾宣揚也、<p>（珂謹按．阿者．無也．彌陀者．量也．清淨平等覺經稱無量清淨佛．無量壽經稱無量壽佛．稱讚淨土經云．其中世尊名無量壽及無量光．密宗則稱之為甘露王．其大咒稱十甘露明者是也．）<p>〔明袾宏阿彌陀經疏鈔〕姚秦者、周有嬴秦、南北朝有苻秦、姚秦今言姚者、揀非餘秦也、三藏者、通經律論、兼善華梵故、法師者、佛法所屬、演揚誨眾、為表範故、<p>（珂謹按．姚秦為後秦晉時十六國之一也．羌族姚萇弒苻堅．自稱秦王．史稱後秦．據長安．有今陝西中部．河南南部．甘肅東部之地．凡三主三十四年．東晉滅之．）<p>〔清了根阿彌陀經直解正行〕三藏者、通秦文字、兼知西語、并顯師德之稱、法師者、為佛法所屬、明剖誨人、鳩摩、童年耆德也、羅什者、譯梵成華、西語曰梵、中國曰華、能達兩地文字之什、所稱羅什也、<p>〔清達默阿彌陀經便蒙鈔〕三藏者、一修多羅藏、此云經藏、二毘奈耶藏、或云毘尼、此云滅、又云善治、又云律、三阿毘曇藏、又云阿毘達摩、此云無比法、又翻論、<p>（珂謹按．佛教有三藏．一經藏．二律藏．三論藏也．經．佛所說．律．記戒規威儀．僧所守．論．菩薩所著．闡明佛義．藏者．謂一切所知之義咸積於此．猶藏金之庫也．）<p>〔清續法阿彌陀經略註〕藏乘分攝、藏有二、一、三藏、經律論也、經藏所攝、二、二藏、聲聞菩薩也、菩薩藏攝、乘亦二、一、三乘、小中大也、大乘所攝、二、四乘、聲聞辟支菩薩佛也、佛乘所攝、分十二、長行、重頌、授記、孤起、自說、因緣、譬喻、本事、本生、方廣、未有、論儀也、長行、自說、二分所攝、<p>〔清達默阿彌陀經便蒙鈔〕法師者、以三藏法而為師故、又深通三藏教化人天故、法華有五種法師、一受持、二讀、三誦、四解說、五書寫經卷、師具五德、故曰法師也、<p>〔清達默阿彌陀經便蒙鈔〕鳩摩羅什、具足應云鳩摩羅耆婆什、此云童壽、謂童年而有耆德也、按本傳、師進關時、正姚秦弘始四年、東晉安帝隆安元年也、師祖居印度、世為王臣、父棄位捨家、游學至龜茲、國王聞其賢名、以女妻之、而生什師、居胎日、母增慧辯、七歲出家、隨母至寺、見佛缽、甚喜、遂舉至頂、俄念、我身卑小、而缽甚大、我何能舉、遂力不勝、而倒於地、豁悟萬法唯心、日誦千偈、至年九歲、辯挫邪鋒、咸皆愧伏、十二歲、遇羅漢、奇之、謂母曰、當守護之、若年三十五歲、當大興佛法、度人無量、又習五明四圍等書、後學大乘、數破外道、遠近諸國咸謂神異、母生什後亦出家、聰拔眾尼、已證三果、什既受具、母謂之曰、方等深經、應闡於秦都、但於汝身不利何、什曰、菩薩之行、利物忘軀、大化必行、鑪鑊無恨、苻堅建元九年、太史奏曰、有德星現於西國、當有智人入輔、堅曰、朕聞西域有羅什、襄陽有道安、非此人耶、後遣將軍呂光、率兵七萬、西伐龜茲、與什同歸、什在路、數言應變、光盡用之、光聞姚萇殺堅、自據西涼、至姚興接位、呂光亦死、呂隆復立、姚興滅涼、方入秦都、秦主厚加禮、延入西明閣、敕僧䂮等八百沙門、諮受什旨、於草堂寺參定眾經、後道宣律師嘗問天人陸玄暢曰、什師一代所譯經論、至今若新、受持轉勝、何耶、答曰、其人所譯、以悟達為先、得佛遺寄之意、又從毘婆尸佛以來為譯經師、又云、什位階三賢、文殊指授、令其刪定耳、<p>〔明大佑阿彌陀經略解圓中鈔〕所譯經論、凡九十八部、合四百二十一卷、僧叡僧肇道常等筆受、<p>法會眾證分第一<p>（〔清徐槐廷阿彌陀經疏鈔擷〕此屬序分．法會者．說法而會也．眾證者眾所共證也．初聲聞眾．二菩薩眾．三天人眾．）<p>如是我聞。<p>〔明大佑阿彌陀經略解〕阿難結集法藏、自言如是法門、我從佛聞也、<p>〔清徐槐廷阿彌陀經疏鈔擷〕如是者、信順之辭、我者、阿難自謂、聞者、言親聞於佛也、智論云、佛涅槃時、示阿難言、一切經初皆云如是我聞、一時佛在某國某地、蓋遵佛遺敕也、<p>〔清了根阿彌陀經直解正行〕如者、不思善、不思惡、心即不亂、湛然之義、曰如是者、即此心、亦非執有、亦非執無、曰是、<p>一時佛在舍衛國。<p>〔清徐槐廷阿彌陀經疏鈔擷〕一時、說經之時也、佛是釋迦牟尼、<p>〔唐慧淨阿彌陀經義述〕佛說此阿彌陀經時、舍利弗阿難等聽受時、又法王啟運嘉集之時、故曰一時、<p>〔清了根阿彌陀經直解正行〕一時者、佛及弟子說聽成就一時也、<p>〔清續法阿彌陀經略註〕一時猶言當時、<p>〔元性澄阿彌陀經句解〕覺行圓滿、一切智異外道、慈悲異二乘、平等異小菩薩、尊極、名為佛、<p>〔清了根阿彌陀經直解正行〕佛即教主、是覺中之聖、覺有二義、一曰外覺、觀諸法空、二曰內覺、湛然空寂、所謂不被塵惑、如如不動、為聖中聖也、<p>〔明智旭阿彌陀經要解〕舍衛、此云聞物、中印度大國之名、波斯匿王所都也、<p>〔宋元照阿彌陀經義疏聞持記〕舍衛、翻聞物、言人物富庶遠聞諸國故、<p>祇（音岐）樹給孤獨園。<p>〔明智旭阿彌陀經要解〕匿王太子名祇陀、此云戰勝、匿王大臣名須達多、此云給孤獨、給孤長者布金買太子園、供佛及僧、祇陀感歎、施餘未布少地、故並名祇樹給孤獨園也、<p>〔清了根阿彌陀經直解正行〕佛乃竺國教主、緣至舍衛鄰國、遇一長者、名曰給孤、見佛道貌威儀、法忍莫測、即買祇陀太子之園、將珍寶莊嚴、迎佛供養、太子云、園屬卿者、樹不屬卿耳、要伐其樹、長者思惟、華樹盈潤、堪可供佛、太子云、取樹者一葉一金錢、長者欲償其價、太子心迴意轉、請佛說法、不應如此、太子云、卿捨其園、我捨其樹、同為施主、長者於中即造六十四所大寺、正中佛居、其餘普施孤獨窮民、感歎太子施樹、合名曰祇樹給孤獨園耳、<p>〔清徐槐廷阿彌陀經疏鈔擷〕祇陀匿王太子也、樹是祇陀手植、王之宰臣須達多、賑濟貧人、稱給孤獨長者、深重佛法、向祇陀買園、黃金布地、因建精舍、請佛說法也、<p>與大比（音避）丘僧。<p>〔清徐槐廷阿彌陀經疏鈔擷〕與、共也、比邱有三義、一乞士、二怖魔、三破惡、大、者得道之深也、僧、眾也、<p>〔明大佑阿彌陀經略解〕大比丘、此云乞士、乞食資身、乞法練心、又云怖魔、又云破惡僧者、具云僧伽、此云眾和合、<p>〔明智旭阿彌陀經要解〕大比丘、受具足戒出家人也、<p>〔清了根阿彌陀經直解正行〕比丘者、佛之弟子戒行無違、道德並茂、<p>千二百五十人俱。<p>〔清徐槐廷阿彌陀經疏鈔擷〕迦葉三人、一優樓頻螺有五百弟子、二伽耶有三百弟子、三那提有二百弟子、目連舍利二人、共有二百五十弟子、悉來歸佛、共成此數、俱者、合上共義、<p>（〔隋嘉祥金剛經疏〕佛初成道．前度五人．次度優樓頻螺迦葉．摩訶迦葉．得五百人．次度那提迦葉迦耶迦葉兄弟二人．各有二百五十弟子．合成千人．次度舍利弗．目連復．得二百五十人．合有一千二百五十五人．）<p>〔清袾宏阿彌陀經疏鈔〕獨舉千二百五十人者、以常隨故、<p>皆是大阿羅漢。<p>〔唐基法阿彌陀經疏〕初舉得位、即羅漢、次舉名聞、即眾所知識、所言大者、謂臘高德上、<p>〔清了根阿彌陀經直解正行〕阿羅漢、即梵語也、唐言無著、謂無煩惱、無貪嗔、無違順、心境俱空、內外常寂、無法可學、是名阿羅漢、羅漢能含四義、一者應供、為人天福田、乞士果也、二者殺賊、殺盡煩惱賊、斷迷果也、三者遠惡、斷盡三惡覺、三惡即貪嗔癡、破惡果也、四者無生、不受後有、謂三界惑盡、更不受生、怖魔果也、乃至無學之學、是名真學、故云大也、<p>〔清徐槐廷阿彌陀經疏鈔擷〕初果至四果、皆聲聞位、此是四果也、阿羅漢有三義、一應供、梵行已立、理應受供也、二殺賊、已斷思惑、亂流悉殄也、三無生、生緣已盡、不受後有也、以有智無悲、不來塵世教度眾生、故謂之自度漢、<p>〔清鄭澄德澄源阿彌陀經註（一名修西定課）〕菩薩為大乘、緣覺為中乘、聲聞為小乘、阿羅漢者聲聞乘之第四果也、大阿羅漢者發菩薩心轉入大乘者也、<p>（〔丁福保佛學大辭典〕四果．聲聞乘聖果之差別也．舊譯家以梵名謂為須陀洹果．巴斯陀含果．阿那含果．阿羅漢果．新譯家以前三果翻名為預流果．一來果．不還果．阿羅漢果仍其舊．一須陀洹果．舊作入流逆流．入流預流同一之義．謂去凡夫初入聖道之法流也．逆流者．謂入聖位逆生死之暴流也．申言之．即三界見惑斷盡之位也．二斯陀含果．譯云一來．斷欲界九地思惑（新曰修惑）中前六品．尚餘後三品者也．為其後三品之思惑．尚當於欲界之人間與天界．（六欲天）受生一度．故曰一來．一來者．一度往來之義也．三阿那含果．舊譯不來．新云不還．斷盡欲惑後三品之殘餘．不再還來欲界之位也．爾後受生．則必為色界無色界．四阿羅漢果．譯作殺賊．應供．不生．上至非想處一切思惑斷盡之聲聞乘極果也．以其斷盡一切見思二惑．故謂之殺賊．既得極果應受人天之供養．故曰應供．一世之果報盡故永入涅槃不再來生三界．故謂之不生．）<p>眾所知識。<p>〔唐基法阿彌陀經疏〕眾所知識者、此舉名聞、法華論云、諸王王子大臣帝釋梵天王等皆知識故、又聲聞菩薩佛等、是勝智者、皆善知識故、又釋一切凡聖、識其形容、知其種性故、<p>〔清真嵩阿彌陀經摘要易解〕眾中之內、能作人天眼目、開示後學、出離苦海、頓超淨土者、真大善知識也、須知心源本寂、諸妄全空、性體本明、羣迷安在、於中證得、亦是真實知識、如其沈空為寂、起念而知者、虛妄知識也、<p>〔清徐槐廷阿彌陀經疏鈔擷〕德高望重、名聞天下、眾人共知共識、<p>〔唐慧淨阿彌陀經義述〕眾有三、一聲聞眾、二菩薩眾、三諸天眾、<p>〔明大佑阿彌陀經略解〕聞名欽德曰知、覩形敬奉曰識、<p>〔清了根阿彌陀經直解正行〕知者、不被諸相所纏、不被煩惱所縛、不被恩愛所留、不被無明所覆、故名曰知、識者、有生必有死、有象必有壞、所以箇臭皮囊、一包膿血、豈我之常物、凡所有相、無相尚非是道、知其至理之義、無以為之、故名曰識、恆任四大皆空、五蘊非有、人法兩忘、此謂無所不知、無所不識、是名知識、果然如是、得力操持、可謂真善知識矣、<p>〔清鄭澄德澄源阿彌陀經註（一名修西定課）〕皆知其名、皆識其面、言德望全也、此一千二百五十羅漢、多有大菩薩影生其中、<p>長（音掌）老。<p>〔明袾宏阿彌陀經疏鈔〕長老者、德長臘老、又德臘具一、亦通稱長老、貫下十六尊宿、臘者、出家一歲名一臘、周歲之中惟一臘、故亦云一夏、意正同也、通稱者、上云德臘俱尊、此謂獨德冠眾、單臘先人、亦得名為長老、如毗婆沙論法性上座生年上座之類是也、又唐譯具壽、則雙備德臘、魏譯慧命則專就德言、雖曰二可通稱、尤必以德為重、今經所列、蓋有有德而無臘者、未有有臘而無德者也、貫下者、長老之稱、不獨舍利弗、乃至阿❥（奴侯切）樓馱、皆名長老、皆上首弟子也、<p>（珂謹按．舍利弗至阿❥樓馱十六人．即千二百人中之高才生也．）<p>舍利弗。<p>〔清徐槐廷阿彌陀經疏鈔擷〕舍利、此云鶖鷺、弗、此云子、其母眼淨如鶖鷺、連母得名、八歲登座、議論無雙、七日之內徧達佛法、故智慧第一、<p>摩訶目犍連。<p>〔清徐槐廷阿彌陀經疏鈔擷〕摩訶、此云大、目犍連、此云采菽、氏姓也、名拘律陀、稱大以別同族、佛昇忉利、毒龍障佛、目連化身大小、龍遂懼服、故神通第一、<p>摩訶迦葉。（音攝）<p>〔清徐槐廷阿彌陀經疏鈔擷〕此云大龜氏、姓也、名畢缽羅、一云飲光、迦葉有三、亦稱大以別之、迦葉年老、不捨頭陀、佛深讚其有頭陀行、故頭陀第一、按世尊在靈山會上、拈花示眾、唯迦葉破顏微笑、世尊曰、吾有正法眼藏、密付於汝、遂傳為第一祖、<p>摩訶迦旃延。<p>〔清徐槐廷阿彌陀經疏鈔擷〕此云文飾、姓也、南天竺婆羅門族也、善分別義、敷衍教道、故論議第一、<p>摩訶拘絺（音癡）羅。<p>〔清徐槐廷阿彌陀經疏鈔擷〕此云大膝、從狀得名、舍利弗舅、發憤精勤、得四辯才、觸問能答、故答問第一、<p>離婆多。<p>〔清徐槐廷阿彌陀經疏鈔擷〕此云星宿、從星乞子而生、心正故不顛倒、心定故不散亂、故無倒亂第一、<p>周利槃陀伽。<p>〔清徐槐廷阿彌陀經疏鈔擷〕此云繼道、其母於中路誕生、得繼續於道、故名、出家愚暗、久無所解、佛使誦苕箒二字、記一忘一、久之忽悟、垢盡惑除、得阿羅漢、<p>難陀。<p>〔明袾宏阿彌陀經疏鈔〕難陀者、此云善歡喜、放牛難陀也、難陀有三、阿難陀、孫陀羅難陀、兼此為三、以放牛別餘二故、<p>〔唐基法阿彌陀經疏〕難陀者、佛之親弟、本姨母所生、孫陀羅壻也、<p>阿難陀。<p>〔清徐槐廷阿彌陀經疏鈔擷〕此云慶喜、佛之從弟、佛成道日誕生、舉國欣慶、故名、阿難侍佛二十五年、佛所說法、不忘一字、故多聞第一、迦葉傳法於阿難、為第二祖、<p>〔唐基法阿彌陀經疏〕其人昔作長者、因施誦經沙彌食、遂發大願、言小師成佛、願我為多聞弟子、<p>羅睺（音侯）羅。<p>〔清徐槐廷阿彌陀經疏鈔擷〕此云覆障、能以手障蔽日月、故名、佛之子也、積行而人不知、故密行第一、<p>憍（音驕）梵波提。<p>〔清徐槐廷阿彌陀經疏鈔擷〕此云牛呞、以過去世中、輕弄沙門故、乃因病得名、常居天上、諸天敬奉、故受天供養第一、<p>賓頭盧頗羅墮。<p>〔明袾宏阿彌陀經疏鈔〕上三字、此云不動、名也、下三字、此云利根、姓也、先名後姓者、其族凡十八、稱名在先、別其餘也、奈耶律云、樹提長者、以旃檀鉢置剎頂上、號於眾云、神力能取者即與、尊者現通取鉢、佛呵責已、敕令不得入滅、留身久住、應末世供、為大福田也、<p>迦留陀夷。<p>〔清徐槐廷阿彌陀經疏鈔擷〕此云黑光、顏色麤黑而光耀也、<p>摩訶刧賓那。<p>〔清徐槐廷阿彌陀經疏鈔擷〕此云房宿、禱房星而生、不假璣衡、通曉天象、故知星宿第一、<p>薄拘羅。<p>〔清徐槐廷阿彌陀經疏鈔擷〕此云善容、顏貌端正、昔持不殺戒九十一刼、壽不中夭、年百有六十、故壽命第一、<p>阿❥（奴侯切）樓馱。（音駝）<p>〔清徐槐廷阿彌陀經疏鈔擷〕此云無貧、昔於饑世、曾以稷飯施辟支佛、九十一刼資用充足、出家喜眠、佛說法時、昏睡不覺、佛呵責之、發憤精進、眼不交睫、失其雙目、佛教修習樂見照明金剛三昧、遂得天眼、故天眼第一、<p>如是等諸大弟子。<p>〔清徐槐廷阿彌陀經疏鈔擷〕如是、結上、等、例餘、大弟子、即大比邱大阿羅漢、<p>〔宋元照阿彌陀經義疏聞持記〕略舉上首一十六人、不可盡列、故云如是等、<p>〔清真嵩阿彌陀經摘要易解〕諸大弟子者、即十六尊宿也、<p>（珂謹按．釋迦牟尼佛之弟子甚多．大迦葉．阿難陀．舍利弗．須菩提．富樓那．目犍連．迦旃延．阿那律．優婆離．羅睺羅十人．稱佛門四哲．）<p>并諸菩薩摩訶薩。<p>〔清徐槐廷阿彌陀經疏鈔擷〕承前言佛說此經、不但聲聞與會、大士亦同聞也、菩薩、此云覺有情、摩訶薩、言菩薩中之大菩薩也、<p>〔宋元照阿彌經義疏聞持記〕同聞極多、略舉四名、故云諸也、<p>〔唐窺基阿彌陀經通贊疏〕梵云菩提薩埵摩訶薩埵、略云菩薩摩訶薩、菩薩修行略有二門、一自利、大智為首、二利他、大悲為先、<p>〔明大佑阿彌陀經略解〕菩提薩埵、此云覺有情、同佛所證曰覺、無明未盡曰有情、摩訶薩、此云大道心眾生、<p>〔清真嵩阿彌陀經摘要易解〕摩訶薩者、菩薩中大菩薩也、如文殊普賢觀音彌勒等、皆稱摩訶薩、非謂初心十信十住十行十回向等也、<p>（〔小品經〕是人為覺一切法無障礙義．名為菩薩．常為大眾作上首．故名摩訶薩．）<p>（〔道行經〕言是人於一切法．悉了悉知．故名菩薩．天上天下最尊勝法．名摩訶薩．）<p>（〔十地論〕摩訶薩者．有三種大．一願大．起願普及法界．不同二乘．但求自度故．二行大．菩薩起行．無有難行不行．難捨不捨．難作不作故．三利益大．菩薩願深行遠．凡所施作．皆欲利益一切眾生故．）<p>文殊師利法王子。<p>〔明袾宏阿彌陀經疏鈔〕文殊師利者、此云妙首、亦云妙吉祥、亦云妙德、法王子者、佛為法王、菩薩入法正位、名法王子、凡菩薩皆法王子、獨稱文殊者、荊溪云、於王子中、德推文殊、又諸經文殊常為一切菩薩上首故、<p>阿逸多菩薩。<p>〔清徐槐廷阿彌陀經疏鈔擷〕此云無能勝、即彌勒菩薩也、彌勒、此云慈氏、姓也、阿逸多、名也、以在母胎中即有慈心、故以名族、悲華經云、發願於刀兵刧中、擁護眾生、即是慈隆即世、悲臻後刧、故無能勝、<p>乾陀訶提菩薩。<p>〔清徐槐廷阿彌陀經疏鈔擷〕此云不休息、行諸梵行、歷恆沙刧、曾不休息、<p>常精進菩薩。<p>〔明袾宏阿彌陀經疏鈔〕常精進者二義、一者、天台云、見法性常住、行無作正勤故、二者、寶積經云、此菩薩為一眾生經無量刧、隨逐不捨、猶不受化、曾無一念棄捨之心、乃精進之至極也、二義者、一是自利、未生善增長、已生善保持、未生惡預防、已生惡速滅、名四正勤、而言見性無作、則了知法性本非善非惡、雖云修善、不修而修、雖云去惡、不去而去、所謂一念不生、是真精進故、二是利他、為多眾生、猶未為難、今曰為一眾生、少時為一眾生、猶未為難、今曰無量刧、多刧而易可化度、亦未為難、今曰猶不受化而不棄捨、不棄捨猶未為難、今曰無一念棄捨、如是精進、更無退墮、故名曰常、又不休息、必常精進、常精進、必不休息、此二菩薩、亦名殊而德一者也、<p>與如是等諸大菩薩。<p>〔明大佑阿彌陀經略解〕迥出偏小、故以大字別之、<p>（珂謹按．如是．指文殊師利法王子至常精進菩薩諸大菩薩．如普賢地藏一切諸大菩薩是也．）<p>及釋提桓因等。<p>〔清徐槐廷阿彌陀經疏鈔擷〕承前言淨土法門、不但諸聖、與會、一切凡眾皆同聞也、釋提桓因、此云能天主、即帝釋也、迦葉佛滅時、一女人發心修塔、三十二人佐之、今王忉利、統四方三十二天、故曰天主、等者、等三十二以及其餘也、<p>〔宋元照阿彌陀經義疏〕三人天中、釋提桓因、具云釋迦因陀羅、此翻能天帝、即三十三天主、今言帝釋、即華梵雙舉、<p>〔明智旭阿彌陀經要解〕釋提桓因、此云能為主、即忉利天王、等者、下等四王、上等夜摩、兜率、化樂、他化色無色無量諸天也、<p>（〔智度論〕釋是字．提桓因是號．）<p>（珂謹按．釋提桓因．即今世俗所稱之玉皇大帝也．）<p>〔唐基法阿彌陀經疏〕等者、謂兼及下、其數非一、<p>無量諸天大眾俱。<p>〔清徐槐廷阿彌陀經疏鈔擷〕無量諸天者、統欲色無色天也、大眾者、諸天而下、人及修羅、盡六道眾生也、俱者、結上文、上言與大比邱眾俱、此言與諸大菩薩諸天大眾俱也、<p>（〔丁福保佛學大辭典〕欲界有六天．謂之六欲天．色界之四禪有十八天．無色界之四處有四天．其他有日天月天韋䭾天等諸種天神．即諸天部也．）<p>（〔丁福保佛學大辭典〕阿修羅．又作阿須羅．舊稱阿修羅．阿須倫．阿蘇羅．阿素羅．譯曰無端．容貌醜陋之義．又曰無酒．其果報無酒之義．新稱阿素洛．譯曰非天．其果報勝似天．而非天之義．為常與帝釋戰鬬之神．六道之一．八部眾之一．名義集二曰．阿修羅．舊翻無端正．男醜女端正．新翻非天．西域記九曰阿素洛．舊曰阿修羅．又曰阿須倫．又曰阿蘇羅．皆訛．法華文句五曰．阿修羅．此云無酒．四天下採華．醞於大海．魚龍業力．其味不變．嗔妬誓斷．故言無酒神．大乘義章八末曰．阿修羅者．是外國語．此名劣天．又人相傳名不酒神．玄應音義三曰．阿修倫．又作阿修羅．皆訛也．正言阿素洛．此譯云．阿．無也．亦云非．素洛云酒．亦云天．名無酒神．亦名非天．經中亦云．無善神也．）<p>〔明大佑阿彌陀經略解〕無量諸天者、欲色界中、諸梵天王護世四王等、兼四眾八部、故言大眾俱、<p>〔清鄭澄德澄源阿彌陀經註（一名修西定課）〕無量諸天者、玉帝居忉利天宮、宮在須彌山頂、旁有四面、面各八王、統名三十三天、忉利之下須彌山埵、有東西南北四大天王、分掌四十種小天、忉利之上、虛空而住者、夜摩、兜率、化樂、自在、合之忉利、四王、名欲界天也、過此以上、無復女人、名禪界天也、過此以上、無復色身、名空界天也、三界之中、欲界最雜、空界無身、感佛威神、現身聽法、此非思議之所能及也、大眾、通指欲界天上天下龍鬼神仙人物之能聽法者、俱、共也、謂與聖人同入佛會也、<p>〔清了根阿彌陀經直解正行〕無量者、盡三十三天一切諸天故、大眾者、自諸天以下、人及修羅、六道一切眾生也、俱者、謂諸菩薩諸天大眾俱、<p>〔宋元照阿彌陀經義疏〕大梵四王、天主甚多、不復盡舉、故云無量也、更兼道俗四眾龍鬼八部、故云大眾俱、<p>〔明智旭阿彌陀經要解〕大眾俱、謂十方天人八部修羅人非人等無不與會、<p>（〔法華經〕爾時會中比邱．比邱尼．優婆塞．優婆夷．天龍．夜叉．乾闥婆．阿修羅．迦樓羅．緊那羅．摩睺羅伽．人非人．及諸小王．轉輪聖王．是諸大眾．得未曾有．）<p>佛土依正分第二<p>（〔清徐槐廷阿彌陀經疏鈔擷〕此總示依正二報．為全經提綱也．土是所依．名依報．佛是能依．名正報．初標土顯依．二標主顯正．）<p>爾時佛告長老舍利弗。<p>〔清了根阿彌陀經直解正行〕凡佛說法者、都因弟子求示不二之談、然後演唱一乘也、故一切經首、先有所問、世尊起發、獨此彌陀經者、不因啟請而說、<p>〔清真嵩阿彌陀經摘要易解〕爾時者、當彼六種成就時也、<p>〔清徐槐廷阿彌陀經疏鈔擷〕佛告者、佛自說也、法華則白毫放光、啟一乘之教、維摩、則毘耶示疾、開不二之談、圓覺金剛以及諸經、多因有問在先、然後佛為宣演、今經不然、良以末世眾生、根鈍障深、甚難解脫、佛以大悲出此一門、橫截生死、急救眾生、唯恐不及、故不待請而自宣說也、獨告舍利弗者、智慧第一故也、<p>從是西方過十萬億佛土。有世界名曰極樂。（音洛）<p>〔清徐槐廷阿彌陀經疏鈔擷〕此標土顯依也、是者、指此界而言、娑婆極樂、均在華藏中第十三重、二土相望、過者、從此西向、橫亘而過也、一大千世界、名一佛土、從娑婆世界過佛土、至十萬億、遠之遠也、極樂一云安樂、亦云安養、極樂有四、一、常寂光土、經云、毘盧遮那徧一切處、其佛住處、名常寂光、是極果人所居、二、實報莊嚴土、行真實法、感殊勝報、七寶莊嚴、是法身大士所居、三、方便有餘土、斷四住惑、屬方便道、無明未盡、名曰有餘、是三乘聖人所居、四、凡聖同居土、是四聖六凡所共居、今既曰菩薩聲聞諸天大眾、是同居土也、<p>〔清鄭澄德澄源阿彌陀經註（一名修西定課）〕世人以西天作西方淨土、非也、西天乃天竺國、是娑婆內之西方、非娑婆外之西方、不可錯會、<p>〔明智旭阿彌陀經要解〕十萬億者、千萬曰億、今積億至十萬也、佛土者、三千大千世界、通為一佛所化、<p>〔元性澄阿彌陀經句解〕一佛土、是大千世界、即過十萬億大千世界也、或問淨土既居十萬億剎之外、眾生一念、安得往生、曰、有二義故、一者、眾生念力、十疑論云、但使眾生淨業成就、臨終在定之心、即是淨土受生之心、動念即是生淨土時、如人有夢、身雖在牀、而心意識徧至他方、生淨土亦爾、動念即至、不須疑也、二者、如來願力、四十八願經云、設我成佛、十方眾生至心信樂、欲生我國、乃至十念、若不生者、不取正覺、然此二義不出感應、皆由眾生心性、本具塵剎、雖十萬億之遙、無非性具此心、如帝網之一珠、影含眾形、如大海之一浪、具全潮體、非但互具、亦乃互即故、四明云、若心性不具塵剎、則生無感見之功、佛無應現之理、<p>〔清真嵩阿彌陀經摘要易解〕須知十萬億佛土、不勞彈指、即登淨土、親見彌陀、只要當人信得及、勤持佛號、久而久之、忽然心忘佛現、即過十萬億土矣、<p>〔清達默阿彌陀經要解便蒙鈔〕世界者、世、謂三世、界、謂十方、橫竪交徹、故稱世界、<p>〔明大佑阿彌陀經略解〕梵語須摩提、此云極樂、或云安養、又云清泰者、猶言最勝也、一切國土、隨機所感、有四種、一、常寂光土、諸佛究竟、極果人所居、二、寶報土、法身大士所居、三、方便土、三乘人所居、四、同居土、六凡所居、以五濁輕重而分淨穢、娑婆五濁重、故兼四惡趣、輪迴不息、安養五濁輕、故惟有人天、皆得不退、故名極樂、盡理言之、惟究竟寂光、是真極樂、<p>其土有佛號阿彌陀。<p>〔清徐槐廷阿彌陀經疏鈔擷〕此標主顯正也、其字承上、土必有主、指能依之主曰佛、出本佛之號曰阿彌陀、悲華經云、往昔劫中有轉輪王、名無諍念、發願云、我修大乘、取於淨土、終不願於穢土成阿耨多羅三藐三菩提、世界眾生、無諸苦惱、我不得如是佛剎、不成正覺、今既果滿、號阿彌陀、故現淨土、又大本云、法藏比邱於世自在王佛所、發無上意、廣說四十八願、若不爾者、誓不成佛、是時大地震動、天雨妙華、空中同聲讚言、決定成佛、<p>（〔清周克復淨土晨鐘〕十方如來皆可親近．獨推彌陀其故有三．一．誓願深重．二．娑婆有緣．三．化道相關也．願重者．彌陀發廣大誓願．有曰．若我成佛已來．有眾生願生我國．或聞我名．修諸善本．稱我名號．乃至十念．若不生者．誓不取正覺．既生我國．若有退轉．不決定成佛者．誓不取正覺．）<p>今現在說法。<p>〔清了根阿彌陀經直解正行〕今現在說法者、但彌陀成佛、在世尊之前十刧矣、何云現在說法乎、此乃世尊住世時、因有弟子嫌自福輕障重、雖蒙佛教、恐不成道、倘世尊便獲涅槃、即不見金身如來、有此感慕悲嗟、佛乃慰彼而言也、所云西方阿彌陀佛現在說法者、不言我滅度後有佛在、而且阿彌陀佛常為分身說法、歷刧度人、豈非現在乎、<p>〔清徐槐廷阿彌陀經疏鈔擷〕佛皆度生、指度生之軌曰說法、大雲經云、爾時世尊熙怡微笑、從其面門、出無量光、言西方世界、有國名安樂、佛號無量壽、現在說法、則正當釋迦說法時、彌陀亦在彼說法、故云現在說法、<p>〔元性澄阿彌陀經句解〕佛有三身、名法報應、荊溪云、法定不說、報通二義、應化定說、今言說法、即是應身、然淨土教主、有二不同、如觀經所說佛身高六十萬億那由他由旬、乃他報尊特勝應身也、三十二相八十隨形好、丈六身佛、乃劣應身佛也、勝應之身、乃圓七信之所感見、今經通被四機、正是劣應常所見身、繫念稱名、心存目想、為所對境、圓名字人雖知佛身全法界作、而見思尚熾、事識彌隆、所見佛身、無非劣應、圓人尚爾、况前三教若五品人、能以一心三觀、圓伏五住煩惱雖未能見六十萬億勝應尊特之身、以三十二相常所見身相相達無邊故也、<p>寶樹池蓮分第三<p>（〔清徐槐廷阿彌陀經疏鈔擷〕以下明依報莊嚴．此言極樂世界水陸光華之勝也．初總示．二欄樹．三寶池．四階閣．五蓮華．末總結．）<p>舍利弗。彼土何故名為極樂。<p>〔明大惠阿彌陀經已決〕彼土極樂者、對此土極苦而言、<p>〔清徐槐廷阿彌陀經疏鈔擷〕此釋所依之土、土名極樂、異於娑婆、應為詳陳、使生欣樂、<p>其國眾生。無有眾苦。但受諸樂。故名極樂。<p>〔唐基法阿彌陀經疏〕其國者、即如來所統之境、眾生者、是如來所化之機、大法鼓經云、一切法和合施設、名為眾生、謂四大五陰十二因緣十八界等合成、假名為人、號曰眾生、般若燈論云、謂有情者數數生、故名為眾生、大品經云、無有法、可名眾生、但假名故號為眾生、是名字本無有法、強為立名、名為眾生、不增不減經云、此法身本性清淨、但為恆沙煩惱所纏、隨順世間往來生死、即名眾生、無有眾苦者、無量壽經云、彼無苦難之名、亦無三惡道、但有自然快樂之事、亦無少苦、故央掘魔經云、無有少苦、純一快樂、故名極樂、又無八苦故、蓮華化生、即無生苦、國無老病、無有病苦、年壽欲盡、願生十方淨土、隨意往生、離念念滅、名無死苦、喜樂相隨、無怨憎會苦、心皆平等、亦無怨憎、雖為去留、無愛別離苦、所欲如意、無求不得苦及貧窮苦、又身金色、端正如天、神通自在、香風拂缽、天味自盈、無五陰盛苦、目觀諸佛顯赫、耳聽樹網風鈴、水流天樂、隨意聞見、故名極樂、<p>〔明大惠阿彌陀經已決〕此土眾生雖苦而不發心、故指西方之極樂、令人好樂發念佛之志、乃至一心不亂為因、證不思議身為果也、<p>〔清真嵩阿彌陀經摘要易解〕其國眾生者、指極樂世界之眾生、皆是有德之士、非謂娑婆世界之眾生、<p>〔清達默阿彌陀經要解便蒙鈔〕眾生、略具三義、一、眾處受生、二、眾法相生、五陰四大也、三、煩惱亂生極樂眾生具二義、無受生義、等覺者、與佛齊等、即補處菩薩以還皆可名者、謂上自等覺、下至人民、皆名眾生也、<p>〔清鄭澄德澄源阿彌陀經註（一名修西定課）〕眾生者、合眾陰而有生者也、眾陰、五陰也、色之一陰、名曰外法、受想行識名曰內心、為五陰所拘牽、即佛體而成眾生、不為五陰所拘牽、即眾生而證佛體、眾苦者、三苦五苦八苦也、苦時名苦苦、樂時不堅名壞苦、中等境界不可住名行苦、此三苦也、生時苦、昏濁甚也、老時苦、疲癃極也、病時苦、痛癢深也、死時苦、神脈亂也、苦時苦、境界違也、此五苦也、將一苦苦開之為四、便成八苦、所謂求不得苦、愛別離苦、怨憎會苦、五陰盛苦、諸樂者、兼世間樂出世間樂言之也、七寶光明、飛行來往、世間樂也、念佛法僧、與上善聚、出世間樂也、不退菩提、證入補處、出世間上上樂也、至於此、受無所受、名曰正受、<p>〔明袾宏阿彌陀經疏鈔〕苦者、逼惱之義、為四諦首、眾苦者、諸經論開有三苦八苦十苦百一十苦、又約二種生死、則變易亦苦、况其餘者、以苦事非一、故曰眾苦也、四諦者、苦集滅道、苦居最先、知苦、乃斷集修道證滅也、三苦者、一苦苦、謂受有漏身、已名為苦、更加種種逼惱、則苦而復苦也、是為欲界苦、二壞苦、謂當樂壞時、不勝憂惱也、是為色界苦、三行苦、此苦處中、即不苦不樂、念念遷流也、是為無色界苦、又欲界具三、色兼後二、無色唯行、為三苦也、而彼國離欲清淨、則無苦苦、依正常然、則無壞苦、超過三界、則無行苦、八苦者生居胎獄、老厭龍鍾、病受痛疴、死悲分散、愛則欲合偏離、冤則欲逃偏遇、求則欲得偏失、乃至五陰熾盛、總成上七、名八苦也、而彼國蓮華化生、則無生苦、寒暑不遷、則無老苦、身離分叚、則無病苦、壽名無量、則無死苦、無父母妻子、則無愛別離苦、諸上善人同會一處則無冤憎會苦、所欲自至、則無求不得苦、觀照空寂、則無五陰盛苦、十苦者、菩薩藏經、謂一生苦、二老苦、乃至十生死流轉苦、百一十苦者、瑜伽論、一無差別流轉苦、二欲苦、癡苦、乃至五十五苦次九種苦、於九種中、又次第叠開、成五十五合之為百一十苦、今彼國皆無也、然約之不出三苦八苦、攝種種苦、二種生死者、謂分叚變易、分叚者、四大所成、有分齊叚落、如上八苦中說、變易、則二乘菩薩、雖離分叚、未免四相遷流、因移果易、亦名為苦、彼國蓮華化生、一生不退、何慮二種苦也、大本云彼國不聞苦、名何况實苦、故云無有眾苦、<p>又舍利弗。極樂國土。<p>〔清徐槐廷阿彌陀經疏鈔擷〕此下明樂事也、<p>七重（音從）欄楯。<p>〔清徐槐廷阿彌陀經疏鈔擷〕橫曰欄、直曰楯、欄楯圍於樹外、<p>七重羅網。<p>〔清徐槐廷阿彌陀經疏鈔擷〕羅綱覆於樹上、大本云、其綱柔軟如兜羅綿、觀經云、妙真珠綱、彌覆樹上、一一樹有七重網、一一網間有五百億妙華宮殿、<p>七重行（音杭）樹。<p>〔清徐槐廷阿彌陀經疏鈔擷〕行樹者、次第成行也、大本云、諸寶厓上、有無數旃檀香樹、吉祥果樹、行行相值是為行樹七重者一重欄網、圍覆一重行樹、重重相間、其數七也、<p>〔宋元照阿彌陀經義疏聞持記〕行樹者、周迴七重、一一樹高八千由旬、行行相當、不參差故、其樹枝葉上下七層、皆垂珠網、狀同佛塔、<p>皆是四寶周帀圍繞。<p>〔清徐槐廷阿彌陀經疏鈔擷〕四寶、金銀琉璃玻瓈也、周帀圍繞者、瑞相經云、無量寶網、皆以金縷珍珠、百千雜寶、莊嚴較飾、周帀四面、垂以金鈴、光色華耀、羅覆樹林、欄楯寶飾、例此可知、又大本云、七寶諸樹徧滿世界、金根金莖、枝葉花果皆以金、名一寶、金根銀莖、枝葉花果亦分金銀、名二寶、如是三寶四寶乃至七寶、與此言四寶稍異、<p>是故彼國名為極樂。<p>〔清徐槐廷阿彌陀經疏鈔擷〕結前例後、<p>又舍利弗。極樂國土。有七寶池。<p>〔清徐槐廷阿彌陀經疏鈔擷〕承上言、不但陸地莊嚴、即池水亦復勝妙也、大本云、內外左右、有諸浴池、猶如大海、七寶合成、又云、或黃金為池、或白銀為池、或水晶琉璃為池、珊瑚琥珀為池、乃至七寶為池、七寶見下、<p>〔清真嵩阿彌陀經摘要易解〕金銀琉璃玻瓈硨磲赤珠瑪瑙、是名七寶、<p>〔元性澄阿彌陀經句解〕彼國有八池、七寶所成、池中之水亦七寶色、<p>〔清鄭澄德澄源阿彌陀經註（一名修西定課）〕七寶池者、七處寶池也、<p>八功德水充滿其中。<p>〔清智旭阿彌陀經要解〕八功德者、一澄清、異此方渾濁、二清冷、異寒熱、三甘美、異鹹淡劣味、四輕輭、異沈重、五潤澤、異縮腐褪色、六安和、異急暴、七除飢渴、異生冷、八長養諸根、異損壞諸根及沴戾增病沒溺等也、充滿其中、異枯竭汎濫、<p>池底純以金沙布地。<p>〔清徐槐廷阿彌陀經疏鈔擷〕觀經云、真金為渠、渠下皆雜色金剛而為底沙、大本云、黃金池者、白銀底沙、水晶池者琉璃底沙、二寶為池、底沙亦二、乃至七寶、亦復如是、今止言金沙、省文也、<p>四邊階道。金銀瑠璃玻璃合成。<p>〔清徐槐廷阿彌陀經疏鈔擷〕此言池外也、四邊者、中為池水、周圍四邊為階道也、離地為階、坦途為道、金銀等、四寶也、<p>上有樓閣。亦以金銀瑠璃玻瓈硨磲赤珠瑪瑙而嚴飾之。<p>〔清徐槐廷阿彌陀經疏鈔擷〕重屋曰樓、岑樓曰閣、此金銀等、七寶也、觀經云、黃金地上、一一寶中、五百色光、其光如華、成光明臺、樓閣千萬、百寶合成、大本云、阿彌陀佛講堂精舍、宮殿樓閣、皆以七寶、菩薩所居、亦復如是、諸天及人、宮宇樓閣、稱其形色高下大小、或以一寶二寶至無量寶、華嚴云、危樓迴帶、閣道旁出、棟宇相承、窗闥交映、階墀軒楹、種種滿足、一切皆以七寶莊嚴、<p>〔唐窺基阿彌陀經通贊疏〕嚴飾之者、莊嚴麗華飾也、<p>池中蓮華。大如車輪。<p>〔清徐槐廷阿彌陀經疏鈔擷〕此云池中也、車輪、言其形也、觀經云、一一池有七寶蓮華、團圓正等十二由旬、大本云、眾寶蓮華周徧世界、一一寶華、有無量百千億葉、則華之大可知、如來藏經云、爾時世尊、於旃檀重閣、正坐道場而現神變、有千葉蓮華、大如車輪、華中化佛、各放百千光明、<p>〔唐基法阿彌陀經疏〕此經據小小者說、謂如車輪、觀經清淨覺經約大者說、或二十里、乃至六十萬里、然隨念大小、遂無常準、<p>〔清鄭澄德澄源阿彌陀經註（一名修西定課）〕生彼土者、以蓮花為父母、極樂世界並無女人、女人往生、皆成男子、故人皆生於蓮花中也、<p>青色青光。黃色黃光。赤色赤光。白色白光。<p>〔清徐槐廷阿彌陀經疏鈔擷〕言其色也、不但舉色而言光者、彼土蓮花至為清潔、故有光也、大本云、青色青光、白色白光、玄黃朱紫之色、其光亦然、煒煜煥爛、明耀日月、一一華中、出三千六百千億光、一一光中、出三千六百千億佛、一一諸佛、又放百千光明、普為十方眾生、說微妙法、此言四色省文也、<p>微妙香潔。<p>〔清徐槐廷阿彌陀經疏鈔擷〕言其德也、七寶所成為微、眾佛化身為妙、清馨澹然為香、託質金沙為潔、彼國蓮華、異於此土、六趣眾生求生淨土、一彈指頃、蓮華化生、下文一心不亂、即得往生極樂國土、即生此蓮華中也、修淨土者、若念佛時常想己身在蓮華中、結跏趺坐、佛在蓮華中、接引於我、然後一心持名、昔有二僧作蓮華開合想、遂得往生、况復加之一心持名、未有不生者、<p>舍利弗。極樂國土成就如是功德莊嚴。<p>〔清徐槐廷阿彌陀經疏鈔擷〕結上欄網行樹池閣蓮華種種莊嚴、皆阿彌陀佛功德之所成就也、行願為功德、功德圓滿為成就、法藏願云、我作佛時、生我剎者、皆於七寶水池、蓮華化生、又云、我作佛時、我剎中自地以上、至於虛空、皆有宮殿樓閣、池流華樹、悉以無量眾寶百千種香而共合成、今來成佛、所願悉皆成就、<p>〔清鄭澄德澄源阿彌陀經註（一名修西定課）〕此是國土疆界寶池蓮萼之莊嚴也、<p>〔宋元照阿彌陀經義疏聞持記〕如是者、指上多種殊妙之相、皆是彌陀菩提願行從因至果歷刧重修之所成就、故云功德莊嚴、<p>〔清續法阿彌陀經略註〕化導於人曰功、踐實於己曰德、因圓曰成、果滿曰就、充內曰莊、形外曰嚴、<p>天人供養分第四<p>（〔清徐槐廷阿彌陀經疏鈔擷〕此言極樂世界天人供養之勝也．初天樂．二金地．三兩華．四供佛．五自適．末總結．）<p>又舍利弗。彼佛國土。常作天樂。<p>〔明袾宏阿彌陀經疏鈔〕天樂者、異世樂故、常作者、無間歇故、異世樂者、大本云、第一四天王天及諸天人、百千香華、百千音樂、以供養佛及諸菩薩聲聞之眾、於是第二忉利天王、欲界諸天、以至第七梵天、一切諸天、香華音樂、轉相倍勝、觀經云、無量諸天、作天伎樂、又有樂器懸處虛空、如天寶幢、不鼓自鳴、以是天人所作之樂、非人間所有、故云異世樂也、無間歇者、世樂須人、有作有輟、天樂自鳴故云常作也、今人念佛、臨終之日、天樂迎空、正唯淨土常作天樂故、<p>黃金為地。<p>〔清徐槐廷阿彌陀經疏鈔擷〕此躡前起後、言黃金地上、不獨耳聞天樂、亦且目睹天華也、黃金者、琉璃地上、間以黃金、觀經云、見琉璃地、內外映徹、下有金剛七寶金幢、擎琉璃地、上以黃金繩雜廁間錯、據此、則黃金者、琉璃地面之莊嚴也、<p>晝夜六時。雨（音預）天曼陀羅華。<p>〔清徐槐廷阿彌陀經疏鈔擷〕此言黃金地上常雨天華也、六時成晝六時成夜為一日、曼陀羅天華名白華也、大本云、一切諸天、皆賫天上百千華香、來供彼佛及諸菩薩聲聞之眾、又須菩提善說般若、帝釋散華、是知淨土往生之眾、一心不亂、則諸念不生、萬法空寂、即是善說般若、感動諸天何疑、<p>〔清鄭澄德澄源阿彌陀經註（一名修西定課）〕戊子寅為夜三時、辰午申為晝三時、修行者候之以為節、<p>〔元性澄阿彌陀經句解〕彼國光明常照、無日月光、准大本經、彼以華開鳥鳴為曉、蓮合鳥棲為夜、<p>〔唐窺基阿彌陀經通贊疏〕雨者、從空飄落、謂之雨也、曼陀羅華者、是梵語、此云適意華也、<p>其土眾生。常以清旦。各以衣裓（音吉）盛（音成）眾妙華。供養他方十萬億佛。<p>〔清徐槐廷阿彌陀經疏鈔擷〕此言天所雨華、眾生取以供佛也、菩薩而下、以至往生彼國初心凡夫、皆名眾生、平旦清明之氣為清旦、常者、日日恆然、各者、人人皆然、衣裓、盛華之器、或言衣襟、他方者、自本國而他國也、十萬億佛、一佛一大千土、言廣遠也、<p>（〔經義疏〕其土眾生．通曰九品．）<p>〔清了根阿彌陀經直解正行〕眾生者、除佛而言、菩薩以下往生彼國大眾凡夫、皆名眾生故、<p>〔清鄭澄德澄源阿彌陀經註（一名修西定課）〕名為眾生、實菩薩也、<p>〔隋智顗阿彌陀經義記〕衣裓是盛華器、形如函蓋、而有一足、手擎供養、<p>〔清了根阿彌陀經直解正行〕妙華者、只言天華、為供十萬億佛者、即言十方無量世界一切處一切諸佛、頃能周徧供養也、<p>即以食時。還到本國。<p>〔明智旭阿彌陀經要解〕食時、即清旦、故云即以、明其神足不可思議、不離彼土、常徧十方、不假逾時回還也、<p>〔清徐槐廷阿彌陀經疏鈔擷〕食時晨齋時也、清旦至晨齋、為時至少、以至少時、供至多佛、明其速也、大本云、既供養已、忽然輕舉、還至本國、猶在未食之前、<p>〔清真嵩阿彌陀經摘要易解〕清旦盛華供養十萬億佛畢、還到本國、猶在晨齋之時、往來之速、亦是阿彌陀佛成就神足之力也、<p>〔明大佑阿彌陀經略解〕食時者午前也、<p>飯（音泛）食（音寺）經行。<p>〔明袾宏阿彌陀經疏鈔〕承上食時、故次言食、經行者、循環不斷義、飯食者、大本云、諸往生者、其飯食時、銀鉢金鉢種種寶鉢、隨意現前、百味飲食、充滿其中、酸鹹甘淡各如所願、食已自消而無遺滓、或見色聞香、意以為食、自然飽適、食畢化去、時至復現、循環者、如經貫緯、絡繹連緜往來無已也、食已而行、一以調身、使無凝滯、一以調心、使不放逸、<p>〔明智旭阿彌陀經要解〕飯食經行者、念食食至、不假安排、食畢鉢去、不勞舉拭、但經行金地、華樂娛樂、任運進修而已、<p>〔清真嵩阿彌陀經摘要易解〕前言食時、今說飯畢、飯食者、能住持身命、令不斷壞長養聖胎、故名為食、經行者令不放逸故、又古德云有佛處不得住、無佛處即走過、如是而行名為經行、<p>〔唐基法阿彌陀經疏〕行者謂施繞思惟、<p>〔唐窺基阿彌陀經通贊疏〕或繞寶殿、或繞瓊林、或往或來、如絹經來往、故云經行、足行寶地、口念金經故云經行也、<p>舍利弗。極樂國土成就如是功德莊嚴。<p>〔清真嵩阿彌陀經摘要易解〕此結上天樂天華等種種功德莊嚴、皆是阿彌陀佛願力成就也、<p>〔清鄭澄德澄源阿彌陀經註（一名修西定課）〕此是佛我身心自在供養之莊嚴也、<p>禽樹演法分第五<p>（〔徐槐廷阿彌陀經疏鈔擷〕此言極樂世界眾生聞法之勝也．初化禽演法．二風樹演法．末總結．）<p>復次。舍利弗。彼國常有種種奇妙雜色之鳥。<p>〔清徐槐廷阿彌陀經疏鈔擷〕此下言化禽演法也、種種言非一、奇妙言異常、雜色言美觀、<p>〔清真嵩阿彌陀經摘要易解〕復次者、再言也、<p>白鶴。孔雀。鸚鵡。舍利。迦陵頻伽。共命之鳥。<p>〔清徐槐廷阿彌陀經疏鈔擷〕此從多種中舉一二也、白鶴孔雀鸚鵡皆此土所貴、舍利即鶖鷺、迦陵頻伽、此云妙音、未出殼時、已有音聲、共命、二首一身、雪山有二頭鳥是也、<p>是諸眾鳥。晝夜六時。出和雅音。<p>〔清徐槐廷阿彌陀經疏鈔擷〕彼國諸鳥、晝夜出音、優柔平中為和、正大謹嚴為雅、<p>〔唐窺基阿彌陀經通贊疏〕晝夜各有六時、共十二時也、<p>〔明袾宏阿彌陀經疏鈔〕和雅者、和與暴對、如鴟鴞等、是名暴音、雅與俗對、如鶯鸝等、是名俗音、優柔平中、無有麤厲、能令聽者躁心自釋、是名和音、正大謹嚴、無有邪靡、能令聽者欲心自平、是名雅音、<p>其音演暢五根。<p>〔明袾宏阿彌陀經疏鈔〕演者張而廣之、義無盡故、暢者敷而達之、意無滯故、五根者一信、二進、三念、四定、五慧、能生聖道、故名為根、根有二義、一者能持義、持其所已得而自分不失也、二者生後義、生其所未得而勝進上求也、言信根者、謂於諦理深忍樂欲、是名信根、此一為總、餘四承上、進根者、既信此理、勤求不息、是名為進、念根者、既求此理、念茲在茲、明記不忘、是名為念、定根者、既念此理、繫緣一境、相應不散、是名為定、慧根者、既定心在道、復正觀分明、決擇是非、是名為慧、能生聖道者、以此五法、調治其心、譬如陰陽和適、一切種子皆得發生故、<p>〔宋元照阿彌陀經義疏聞持記〕演暢、謂說法無滯、<p>五力。<p>〔清徐槐廷阿彌陀經疏鈔擷〕即前五根增長、具有大力、<p>〔明智旭阿彌陀經要解〕五力者、信根增長、能破疑惑、破諸邪信、及破煩惱、名信力、精進根增長、破種種身心懈怠、成辦出世大業、名精進力、念根增長、破諸邪念、成就一切出世正念功德、名念力、定根增長、能破亂想、發諸事理禪定、名定力、慧根增長、能遮通別諸惑、發真無漏、名慧力、<p>七菩提分。（音問）<p>〔明袾宏阿彌陀經疏鈔〕七菩提分者、即七覺支、亦繇前根力、得此慧用、謂一念、二擇法、三精進、四喜、五猗、六定、七捨、一云、一擇法、二精進、三喜、四除、五捨、六定、七念、今依後釋、覺支者、覺即菩提、支即是分、謂分分隨宜而用也、<p>〔清了根阿彌陀經直解正行〕七菩提分者、一曰擇法菩提、觀諸法時、善能覺了真偽也、二曰精進菩提、修持洪願時、善能覺了、不謬行於無益苦行也、三曰喜菩提、心得正法時、善能覺了、不隨顛倒動亂也、四曰除菩提、除盡色相煩惱時、善能覺了、不失正知正見善根也、五曰捨菩提、已捨入境時、善能覺了、永不追憶也、六曰定菩提、得禪定時、善能覺了、靜明也、七曰念菩提、修出世法時、善能覺了、深入定慧也、<p>〔明智旭阿彌陀經要解〕七菩提分、亦名七覺分、智慧觀諸法時、善能簡別真偽、不謬取諸虛偽法、名擇法覺分、精進修諸道法時、善能覺了、不謬行於無益苦行、常勤心在真法中行、名精進覺分、若心得法喜、善能覺了此喜、不依顛倒之法而喜、住真法喜、名喜覺分、若斷除諸見煩惱之時、善能覺了、除諸虛偽、不損真正善根、名除覺分、若捨所見念著境時、善能覺了、所捨之境、虛偽不實、永不追憶、名捨覺分、若發諸禪定之時、善能覺了、諸禪虛假、不生愛見妄想、名定覺分、若修出世道時、善能覺了、常使定慧均平、或心沉沒、當念用擇法精進喜三覺分以察起之、或心浮動、當念用除捨定三覺分以攝持之、調和適中、名念覺分、<p>八聖道分。<p>〔清了根阿彌陀經直解正行〕八聖道者、一曰正見聖道、若覺時所得真覺、以慧安立諦理、無有錯謬也、二曰正思惟聖道、已見理時、以無漏心為令不昧、得入涅槃也、三曰正語聖道、心無邪思以無漏智照破身口意三業也、四曰正業聖道、以無漏智除盡一切牽纏、住清淨身業也、五曰正命聖道、以無漏智通除十不善道邪命也、六曰正精進聖道、以無漏智勤行精進、趨證大覺也、七曰正念聖道、以無漏智、了明非相非非相之正覺也、八曰正定聖道、以無漏智住持圓覺也、<p>如是等法。<p>〔明袾宏阿彌陀經疏鈔〕言如是等法者、等四念處、四正勤、四如意足、成三十七品及等餘一切法故、三十七品、上惟二十有七、故等以攝之、四念處者、所謂觀身不淨、觀受是苦、觀心無常、觀法無我、而云念處者、以不淨、是觀身者所當念之處所也、苦無常等、亦復如是、四正勤者、解見前文、（珂謹按．四正勤意義．見常精進菩薩句下．）以生善滅惡不懈弛故、名之為勤、勤所當勤合於理故、名正勤也、四如意者、亦名四神足、所謂欲如意足、心如意足、勤如意足、慧如意足、良繇念處正勤以來、精進增多、定心稍弱、修此四種定力攝心、則智定均等、能斷結使、所願皆遂、名如意足也、合此七類、則為三十七品、<p>〔清達默阿彌陀經要解便蒙鈔〕四正勤、一已生惡法令斷、二未生惡法令不生、三未生善法令生、四已生善法令增長、正勤者、謂正精進也、已生惡者、見思惑也、未生惡、謂塵沙無明、未生善、謂道種智、一切種智、已生善、謂一切智也、淨土正勤者、一句佛號、心心不捨、念念不忘、無有間斷、即正勤也、<p>其土眾生。聞是音已。皆悉念佛念法念僧。<p>〔明袾宏阿彌陀經疏鈔〕雕鑄塑畫、名為佛寶、黃卷赤軸、名為法寶、比邱五眾、和合無爭、名為僧寶、即世間三寶也、演暢此法時、或明含靈本具覺性、眾生聞者得自本心、乃知有佛或明性具種種諸相、眾生聞者解入深義、乃知有法、或明性相和合不二、眾生聞者事理無礙、乃知有僧、故念三寶、<p>〔明智旭阿彌陀經要解〕隨所欲聞、無不演暢、故令聞者念三寶、發菩提心伏滅煩惱也灼見慈威不可思議、故念佛法喜入心、法味充足、故念法、同聞共稟、一心修證、故念僧、<p>〔清真嵩阿彌陀經摘要易解〕三寶者、即念佛念法念僧、故云自歸依佛、自歸依法、自歸依僧、但令歸自、不說歸他、念念還歸自心、是名真念三寶也、<p>〔宋元照阿彌陀經義疏聞持記〕念佛、知佛恩重、念法、知法功深、念僧、知僧德大、<p>〔清鄭澄德澄源阿彌陀經註（一名修西定課）〕善用其所聞者、一切音皆是佛音也、法者、佛之所以成佛也、僧者、菩薩聲聞也、<p>舍利弗。汝勿謂此鳥實是罪報所生。<p>〔清徐槐廷阿彌陀經疏鈔擷〕恐疑淨土何因而有畜生、不符法藏本願、故復言之、<p>〔明大佑阿彌陀經略解〕濁世禽畜、罪業所昭、淨土何緣有此、故云勿謂罪報所生、<p>所以者何。彼佛國土無三惡道。<p>〔清真嵩阿彌陀經摘要易解〕所以者何者、佛轉語而破之、彼佛國土者、實無三惡道、三惡道者、地獄餓鬼畜生、所謂十惡五逆者墮地獄道、慳貪嫉妬者墮餓鬼道、愚癡暗蔽者墮畜生道、是故六道之中、唯天道最善、人道次之、修羅道在乎其中、不善不惡、故獨此三惡道者、是名為惡、<p>〔明袾宏阿彌陀經疏鈔〕恐疑淨土何因而有畜生、何因者、愚癡暗蔽以為之因、生畜生趣、慳貪嫉妬以為之因、生餓鬼趣、十惡五逆以為之因、生地獄趣、名三惡道、以六道中天為最善、人道次之、修羅介乎善惡之中、故獨此三、最名為惡、<p>〔清了根阿彌陀經直解正行〕或問曰、地獄餓鬼畜生聞佛之名、咸生極樂、云何彼國無三惡道耶、答云、惡人從善、即名善人、惡道中人若到彼國、即名新佛、何為惡也、若據不二門頭、貪嗔癡三者、即戒定慧也、善道惡道、悉皆是幻、莫若人法兩忘、直入淨土已、<p>〔清鄭澄德澄源阿彌陀經注（一名修西定課）〕或問極樂無女人、無修羅、無神仙、無魔外身界坦然、故刀兵水火妻子室家之累、無從而生、何但言無惡道、答曰、上文無有眾苦一句包之矣、<p>〔宋元照阿彌陀經義疏聞持記〕彼國唯有人天兩道、<p>舍利弗。其佛國土。尚無惡道之名。何況有實。<p>〔清徐槐廷阿彌陀經疏鈔擷〕三惡道、彼國非唯目所未覩、亦復耳所不聞、曾無三惡名字、况有其實乎、法藏願云、我剎中人皆不聞不善之名、何况有實是也、<p>〔清真嵩阿彌陀經摘要易解〕凡修淨業者、因生於淨土、果亦結於淨土、何由淨土而有惡道、如其有者、是雜穢土、非淨土也、何疑淨土而有罪報、非但目不曾見、而且耳亦未曾聞也、何况有實、<p>〔宋元照阿彌陀經義疏聞持記〕大本云、彼國無有三塗苦難之名、但有自然快樂之音、是故其國名曰安樂、<p>是諸眾鳥。皆是阿彌陀佛。欲令法音宣流。變化所作。<p>〔清徐槐廷阿彌陀經疏鈔擷〕既無惡道、彼白鶴等何來彼國、良由佛欲法音普周無間、不獨以人說法、使彼鳥音皆能說法、無處無時而不聞聽、此則大神力之所變化、非真實有、觀經云、如意珠王湧出金色微妙光明、化為百寶色鳥是也、<p>〔清真嵩阿彌陀經摘要易解〕欲令法音普周沙界、無有間斷、不獨人能說法、使彼國鳥音皆說妙法、無一處而不聞聽也、此是阿彌陀佛大神通力變化所作、<p>舍利弗。彼佛國土。微風吹動諸寶行樹。及寶羅網。出微妙音。譬如百千種樂。同時俱作。<p>〔清徐槐廷阿彌陀經疏鈔擷〕此言風樹演法也風曰微、音曰微妙、美之至也、行樹羅網皆是七寶被以微風、互相敲叩、自然出微妙之音、宛如六律交暢、八音克諧、和雅之至、其音亦演暢根力覺道等法可知、不言者、省文也、<p>聞是音者。自然皆生念佛念法念僧之心。<p>〔清真嵩阿彌陀經摘要易解〕前言諸禽鳥說法、尚屬有情、今說風樹羅網演法、乃出無情、聞音倏感、正念現前、非思非慮、絕所絕能、故曰自然念三寶之心也、<p>〔清徐槐廷阿彌陀經疏鈔擷〕經中但稱妙音、其實意含說法、若非法音、何能使人繫念三寶、大本云、微風徐動、吹諸寶樹、或作音樂或作法音、是其證也、<p>〔清鄭澄德澄源阿彌陀經註（一名修西定課）〕有實相念佛、深觀物理是也、有觀想念佛、入西方定是也、有觀像念佛、對像生敬是也、有持名念佛、字句分明是也、<p>舍利弗。其佛國土成就如是功德莊嚴。<p>〔清徐槐廷阿彌陀經疏鈔擷〕結上化禽風樹、種種莊嚴、皆阿彌陀佛功德之所成就也、<p>〔清鄭澄德澄源阿彌陀經註（一名修西定課）〕此是應時及節感、發修行之莊嚴也、<p>佛德無量（音良）分第六<p>（〔清徐槐廷阿彌陀經疏鈔擷〕上明依報莊嚴．此明正報莊嚴．言阿彌陀佛為萬德之所成也．初光明無量．二壽命無量．三道成無量．四化伴無量．末總結．）<p>舍利弗。於汝意云何。彼佛何故號阿彌陀。<p>〔明袾宏阿彌陀經疏鈔〕以彼佛乃一經正主、故須審問、正主者、報有依正、佛居其正故、正有主伴、佛為其主故、義須審者、以彌陀萬德之號、其義深廣、應為開闡、使人曉了生向慕故、<p>舍利弗。彼佛光明無量。<p>〔清徐槐廷阿彌陀經疏鈔擷〕此言光明無量也、光明有二、自受用身、照真法界、名智光、他受用身、徧照大眾、名身光、又有常光者、常所顯光、無放不放如圓光一尋等是也、有放光者、或放眉間頂上口齒臍足之類是也、<p>〔清了根阿彌陀經直解正行〕爾時佛放身光德光戒光定光肉髻光智慧光三昧光接引光一切無量無盡光、普照十方無量世界、一切國土、一切時中、念佛眾生無不曉了、勝於日月千萬億倍光明耳、<p>〔明智旭阿彌陀經要解〕心性寂而常照、故為光明、令徹證心性無量之體、故光明無量也、諸佛皆徹性體、皆照十方、皆可名無量光、而因中願力不同、隨因緣立別名、彌陀為法藏比邱、發四十八願、有光明恆照十方之願、今果成如願也、法身光明無分際、報身光明稱真性、此則佛佛道同、應身光明、有照一由旬者、十百千由旬者、一世界十百千世界者、唯阿彌普照、故別名無量光、<p>〔宋元照阿彌陀義疏聞持記〕佛光有二、一者常光、二者現起光、<p>照十方國。<p>〔清徐槐廷阿彌陀經疏鈔擷〕十方諸佛、頂中光明、至遠照二百萬世界、唯阿彌陀佛照千萬世界、無有窮盡、故號無量光佛、無邊光佛、無礙光佛、乃至超日月光佛、<p>〔清鄭澄德澄源阿彌陀經註（一名修西定課）〕十方國土、有種種鐵圍諸山須彌大海、紛紛堅礙、障於人心、心地化作光明、方得玲瓏而自在矣、<p>無所障礙。<p>〔清徐槐廷阿彌陀經疏鈔擷〕日雖有光、猶有所礙、唯佛之光明、通幽達冥、無能遮障隔礙、如須達老女、不願見佛、避入深閨、佛光所及、垣壁俱徹、內外四方、恆與佛對是也、<p>是故號為阿彌陀。<p>〔清了根阿彌陀經直解正行〕是箇阿彌陀佛、福慧具足、事理圓融、如水中浩月、湛然明潔、思之又思、思無所思、情斷意絕、剩箇活潑潑的樣子、是名曰佛、<p>又舍利弗。彼佛壽命。<p>〔明袾宏阿彌陀經疏鈔〕光明無量、是無量之一義、今言壽命亦無量也、佛壽有三、法壽、報壽、應壽、如法華及觀經疏中說、然佛壽無量、隨機所見、今之無量、亦可即無量之無量、壽命者、壽之所歷、有短有長、今當減劫、壽僅百年、彼增劫時、亦止八萬、縱輪王天帝諸佛住世、亦有限量、唯彼佛壽命、至為久遠、不局常數、<p>〔明智旭阿彌陀經要解〕心性照而常寂、故為壽命、今徹證心性無量之體、故壽命無量也、法身壽命無始無終、報身壽命有始無終、此亦佛佛道同、皆可名無量壽、應身隨願隨機、延促不等、法藏願王有佛及人壽命之願、今果成如願、別名無量壽也、<p>〔清了根阿彌陀經直解正行〕壽有三者、一曰應壽、二曰報壽、三曰法壽、所云應壽者、示同生滅、有始有終也、報壽者、一得永得、有始無終也、法壽者、非壽非不壽、無始無終也、故謂阿彌陀佛是無量劫前古佛現身說法、不計次數、至今尚乃現在其前、可知佛之壽命、似乎可限、則天人莫能測數、此謂有量之無量也、況佛壽命至為久遠、不局常數、可謂無量之無量也、<p>及其人民。<p>〔明袾宏阿彌陀經疏鈔〕及其人民者、巧用倒語故、言人民者、佛如王故、正語當云佛及人民壽命無量、如波羅密、云彼岸到、當是到彼岸耳、佛如王者、彼國雖無君臣父子、然佛為法王、有君主義、生彼國者、依佛學佛、有人民義、非如此土版籍所統、實編氓也、<p>〔宋元照阿彌陀經義疏聞持記〕大本云、聲聞菩薩天人之眾、壽命長短、亦復如是、故云及人民也、<p>〔明智旭阿彌陀經要解〕人民、指等覺以還、謂佛壽命併其人民壽命、皆無量等也、<p>〔清達默阿彌陀經要解便蒙鈔〕人民、指等覺以還者、彼國惟佛為王、觀音勢至皆人民、<p>無量無邊阿僧祇（音其）劫。<p>〔清達默阿彌陀經要解便蒙鈔〕阿僧祇等、皆算數名者、乃算數別名也、別名有十、謂阿僧祇、無量、無邊、無等、不可數、不可稱、不可思、不可量、不可說、不可說不可說、此乃佛菩薩所知算數、尚非二乘所知、况凡夫也、<p>〔清了根阿彌陀經直解正行〕阿僧祇劫、即無數也、以無數倍言之、即無量無邊云耳、彼佛自性常照、自性常寂、亙古亙今、寂照不二、當云壽命無量之無量、豈不是阿彌陀佛耶、<p>〔清徐槐廷阿彌陀經疏鈔擷〕阿僧祇、此言無央數劫、此言世、倍之為無量無邊、言佛及人民壽命無量也、<p>〔明智旭阿彌陀經要解〕阿僧祇無邊無量、皆算數名、實有量之無量、然三身不一不異、應身亦可即是無量之無量矣、<p>（〔智度論〕阿之言無．僧祗言數．劫言時也．）<p>故名阿彌陀。<p>〔明智旭阿彌陀經要解〕當知光壽名號、皆本眾生建立以生佛平等、能令持名者光明壽命同佛無異也、復次由無量光義、故眾生生極樂、即生十方、見阿彌陀佛、即見十方諸佛、能自度、即普利一切、由無量壽義、故極樂人民、即是一生補處、皆定此生成佛、不至異生、當知離卻現前一念無量光壽之心、何處有阿彌陀佛名號、而離卻阿彌陀佛名號、何由徹證現前一念無量光壽之心、願深思之、願深思之、<p>舍利弗。阿彌陀佛成佛已來。於今十劫。<p>〔明智旭阿彌陀經要解〕此明極樂世界教主成就也、然法身無成無不成、不應論劫、報身因圓果滿、名成、應身為物示生、名成、皆可論劫、又法身因修德顯、亦可論成論劫、報身別無新得、應身如月印川、亦無成不成、不應論劫、但諸佛成道、各有本迹、本地並不可測、且約極樂示成之迹而言、即是三身一成一切成、亦是非成非不成而論成也、又佛壽無量、今僅十劫、則現在說法、時正未央、普願三世眾生速求往生、同佛壽命、一生成辦也、又下文無數聲聞菩薩及與補處、皆十劫所成就、正顯十方三世往生不退者多且易也、<p>〔清徐槐廷阿彌陀經疏鈔擷〕此言道成無量也、一大劫、成住壞空各二十小劫、八十劫終、方成大劫、十劫、十大刼也、阿彌陀佛、是法藏所成之、佛成佛以前因地、不但法藏一因、又有多種因、一法華經云、大通智勝如來時、十六王子出家、淨修梵行、第九王子於西方成佛、彼王子者、今阿彌陀佛是、二、悲華經云、無量劫前、有轉輪王、名無諍念、時王發願、過西方世界作佛、彼國王者、今阿彌陀佛是、三、總持經云、無垢燄稱起王如來時、有淨名比邱總持諸經、廣為說法、彼比邱者、今阿彌陀佛是、四、賢劫經云、雲雷吼如來時、有王子名淨福報眾音、供養彼佛、彼王子者、今阿彌陀佛是、五、金龍決光佛時、有法師、名無限量寶音、力宏經法、彼法師者、今阿彌陀佛是、六、觀佛三昧經云、空王佛時、有四比邱、煩惱覆心、空中教令觀佛、遂得念佛三昧、彼第三比邱、今阿彌陀佛是、七、無量印法門經云、獅子游戲金光如來時、有國光名勝威、尊重供養彼佛、修禪定行、彼國王者今阿彌陀佛是、八、一向出生菩薩經云、阿彌陀佛昔為太子、聞此微妙法門、奉持精進、七千歲中、脅不至席、復教化八千億萬那由他人、得不退轉、彼太子者、今阿彌陀佛是、若其多劫多因、亦應無量、<p>〔清鄭澄德澄源阿彌陀經註（一名修西定課）〕此今字、對此娑婆賢劫言之、<p>〔清達默阿彌陀經要解便蒙鈔〕梵語劫波、此云時分、有小中大三種、一增一減為一小劫、二十小劫為一中劫、成住壞空四中劫為一大劫、<p>〔清了根阿彌陀經直解正行〕十劫者、即是無量無邊之數、不言無量無邊、以十劫云耳、世尊所云於今十劫者、只為一時應機應感之說、實非究竟實數之言、况彼佛成道於今、莫可算數、如法藏比邱修行成道、即阿彌陀佛是也、<p>〔清續法阿彌陀經略註〕疑曰、壽既無量、成佛至今、經幾劫耶、故此釋云過始十劫、今後住世、還有無量無數劫也、梵語劫波、此云時分、大劫中之大劫也、華嚴萬佛名經、皆云娑婆世界一劫、為極樂世界一晝夜、則彼十劫、超此無數劫矣、而云十者、拔十法界惑業苦也、<p>又舍利弗。彼佛有無量無邊聲聞弟子。皆阿羅漢。非是算數之所能知。<p>〔明袾宏阿彌陀經疏鈔〕主必有伴、先聲聞、次菩薩、明皆賢聖之侶也、今初聲聞、聲聞者、聞、四諦聲教而得證果、阿羅漢者、揀非前三也、不言緣覺、攝聲聞中故、聞四諦者、世尊為憍陳如等五人、轉苦集滅道法輪、初示、二勸、至三、則證、諸漏已盡、成阿羅漢、因聞聲教以得開明、故名聲聞、聲聞之號、通前三果、今四果也、緣覺攝者、緣覺觀十二因緣而得開悟、雖十二支、而束之不出四諦、雖有利生之心而亦未廣、故攝聲聞中也、算數者、世間算數、盡於九章、佛說算數、如阿僧祇品、則非世人心力所計、今云算數、通世出世間而言也、以其多多無盡、超出算數之外、雖洛閎一行、無所施其巧者也、上言無量無邊、十大數中當其二、三、是有算數、而今言非是算數所知、故知無量、乃讚歎極多之語、未可以常數泥也、<p>〔清了根阿彌陀經直解正行〕前文疊舉極樂國中聖主、然主必有伴、伴者、即聲聞弟子也、皆是四果中賢聖、即名阿羅漢、四果者、一曰須陀洹果、入生死流、修無漏果、不墮四生而入聖流、乃初果聲聞也、二曰斯陀含果、來從天上來、住從人間住、生從人間生、去從天上去、目覩諸境、未盡生滅、乃二果聲聞也、三曰阿那含果、決定不從欲界受生、無法可學、乃三界聲聞也、四曰阿羅漢果、心境俱空、不受後有、乃四果聲聞也、後有者、即來生也、以上所論四果、非謂指出四人、乃言分說四種果位之義、<p>（〔大品經〕量不可得．名無量．邊不可得．名無邊．）<p>〔宋元照阿彌陀經義疏〕聲聞弟子、即中三品、<p>（〔佛地論〕聞佛言音而入聖道．故名聲聞．）<p>〔清續法阿彌陀經略註〕聲聞、聞四諦聲得證果者、弟子、兼通支佛、以及初心有學、羅漢、別指四果無學、二乘眾也、菩薩、大乘權實教中三賢十地眾也、皆無邊量、非算數者、佛昔❥劫塵方、修諦緣度廣化無盡故、<p>〔元性澄阿彌陀經句解〕阿羅漢、揀異前三果也、不言緣覺、攝在聲聞數中、亦可以弟子二字總收三乘也、<p>〔明智旭阿彌陀經要解〕他方定性二乘、不得生彼、若先習小行、臨終迴向菩提、發大誓願者、生彼國已、佛順機說法、令斷見思、故名羅漢、如別教七住斷見思之類、非實聲聞也、<p>〔清鄭澄德澄源阿彌陀經註（一名修西定課）〕二乘根種、不生淨土、淨土羅漢、大率已發大菩提心、<p>諸菩薩眾。亦復如是。<p>〔清徐槐廷阿彌陀經疏鈔擷〕承上不獨小乘、諸大乘菩薩亦無量無邊、不可算數也、華嚴云、如來所都、諸清淨眾於中止住、<p>〔唐窺基阿彌陀經通贊疏〕菩薩亦如是者、亦同聲聞算數之不及、<p>〔宋元照阿彌陀經義疏〕諸菩薩眾、即上三品、<p>舍利弗。彼佛國土。成就如是功德莊嚴。<p>〔清徐槐廷阿彌陀經疏鈔擷〕結上光明壽命、成道化伴、種種莊嚴、皆阿彌陀佛功德之所成就也、法藏願云、我作佛時、頂中光明、勝於日月百千萬倍、又云、我作佛時、十方眾生、欲計我年壽、幾千億劫、無能知者、又大本云、定光佛前五十三佛、名世自在王、法藏時為國王、捨位出家、發四十八願、又法藏願云、我作佛時、剎中菩薩、神通智慧辯才、相好威神、悉皆如佛、今來成佛、所願悉皆成就、<p>〔清鄭澄德澄源阿彌陀經註（一名修西定課）〕此是主伴玲瓏光明壽命之莊嚴、<p>往生發願分第七<p>（〔清徐槐廷阿彌陀經疏鈔擷〕上言佛土莊嚴．依正二報已明．下就往生者說．此言已生者精進之多．勸人發願也．初大眾．二上首．三結勸．末申明．）<p>（珂謹按．上首．即上座也．唐白居易文．莫不以阿彌陀佛為上首．梁武帝詩．出家為上首．）<p>又舍利弗。極樂國土。眾生生者。<p>〔清徐槐廷阿彌陀經疏鈔擷〕此下就往生者言、故先提明、生者、往生也、<p>〔明袾宏阿彌陀經疏鈔〕眾生者、統攝一切、<p>（珂謹按．眾生生者．謂娑婆世界中之眾生．有往生者．）<p>〔唐基法阿彌陀經疏〕彼佛欲令十方眾生生彼悉得作佛、作佛已、更化眾生、彼所化眾生復亦得佛、乃至涅槃、此乃住經六大阿僧祇時、彼眾生爾許時修道、亦令生彼、即至得佛、非但七八地也、<p>〔清了根阿彌陀經直解正行〕彼土眾生皆已生矣、此生者、謂國中久修上眾、箇箇得入無生位永證阿鞞跋致也、<p>皆是阿鞞（駢迷切）跋致。<p>〔清徐槐廷阿彌陀經疏鈔擷〕此言不論聖凡、但有生者、悉皆不退也、阿鞞跋致、此云不退轉、念佛之力、得依如來智海含潤而生、故有進無退、十疑論云、有五因緣、故得不退、一、彌陀大悲願力攝持、故不退、二、佛光常照、故菩提心增進不退、三、水鳥樹林風聲樂響、皆說苦空、聞者常起念佛念法念僧之心、故不退、四、純諸菩薩以為勝友、外無邪魔、內無煩惱、故不退、五、壽命永劫、與佛齊等、故不退、<p>〔清鄭澄德澄源阿彌陀經註（一名修西定課）〕阿、無也、鞞跋致、退也、在此修行、多苦多魔、如風中一毛、不能自主、一生極樂、便登不退矣、<p>〔明智旭阿彌陀經要解〕阿鞞跋致、此云不退、一、位不退、入聖流、不墮凡地、二、行不退、恆度生、不墮二乘地、三、念不退、心心流入薩婆若海、若約此土藏初果、通見地、別初住、圓初信、名位不退、通菩薩、別十向、圓十信、名行不退、別初地、圓初住、名念不退、今淨土五逆十惡十念成就帶業往生居下下品者、皆得三不退、<p>〔唐窺基阿彌陀經通贊疏〕阿鞞跋致、或云阿惟越致、是梵語、此云不退轉、不退有五、一、信不退、二、位不退、三、證不退、四、行不退、五、煩惱不退、不被煩惱所退轉故、問、生居淨土、何故不退、答、無五退緣故、一無病苦纏故、二無違行故、三常誦經法、四常營善事、五長和順、無諸違諍事、所以不退、<p>〔清了根阿彌陀經直解正行〕阿鞞跋致者、即名不退轉地、佛之智海、含潤能具、有進無退也、凡聲聞菩薩、俱以清淨智海生人天不動眾、不動者、即不退轉也、然不退位者、分有上下、上者自性常住、與佛無二、壽命永劫、此乃不退之不退也、下者有三義、一曰若破見思、則永不失超凡之位、為之位不退地也、二曰伏斷塵沙、永不失菩薩之行、為之行不退地也、三曰無明已破、永不失中道正念、為之念不退地也、盡是有進無退、故云皆是阿鞞跋致也、是諸上眾、悉具三十二相、諸根明利、直至成佛、不受惡趣、此非念佛之力、不能如是、<p>（〔清了根阿彌陀經直解正行〕三十二相者．一持淨戒．二修施業．三不欺眾生．四護正法．五不壞他眾．六妙服奉施．七淨飲食施．八喜聞佛法．九覆載他過．十修善法．十一善化眾生．十二救護怖畏．十三見事樂助．十四常修十善．十五常施病藥．十六莊嚴善法．以上為因．以下是果．一生心平等．二和合無諍．三珍寶自得．四三業淨．五護品過．六成就功德．七常軟語．八修慈心．九至心求道．十讚他功德．十一敬父母師長．十二樂說法．十三施敷具．十四離說世事．十五受師友教．十六不惡加生．）<p>〔隋智顗阿彌陀經義記〕問、前云有無數聲聞、後何得云眾生生彼國者皆是阿鞞跋致、解云、彼土二乘、亦皆不退、二乘不退為凡夫、菩薩不退為小乘也、<p>其中多有一生補處。<p>〔明袾宏阿彌陀經疏鈔〕承上言生彼國者、豈惟不退、復有補處菩薩不可勝紀、深勸求生也、補處者、止此一生、次補佛位、即等覺菩薩也、此土修行、捨身受身、千生萬生、未有窮已、乃至證三果者猶尚有生、阿羅漢地方斷後有、雖斷後有、不得成佛、今此唯餘一生、次即補佛、前如護明、後如慈氏、菩薩之極位也、又大本云、生彼國者、皆具三十二相、究竟深入妙法要義、皆當一生遂補佛處、問、彼處觀音、次當補佛、次乃勢至、勢至之後、不聞補者、今言補處甚多、何日當補、又補處者、菩薩地盡、住等覺位、如星中月、何得甚多、而在彼國、答、補處、不必定補彌陀之處、十方世界無盡、諸佛涅槃無盡、補處菩薩亦無盡、住彼國中、而待補處、奚為不可、又諸佛尚如微塵、無有窮盡、況復菩薩、其數甚多、無足疑也、大本云、佛告彌勒、此世界中有七百二十億菩薩生彼、一一已曾供養無央數佛、如彌勒者、諸小菩薩不可勝紀、<p>〔唐窺基阿彌陀經通贊疏〕一生補處者、補者補闕、處者處所、此等菩薩、因圓十地、劫滿三祇、盡此一生、便成正覺、故云一生補處也、<p>〔唐基法阿彌陀經疏〕一生補處者、謂十地菩薩、更於兜率天一度受生、從兜率下、即補前佛處、<p>〔明大佑阿彌陀經略解〕一生補處、即等覺也、亦名最後身、謂次當作佛、唯餘一生、若此土彌勒者是也、彼土則觀音次補佛處、勢至又補觀音處、大本云、彼國菩薩皆得究竟一生補處、除其本願為眾生故、以弘誓鎧而自莊嚴、<p>〔清鄭澄德澄源阿彌陀經註（一名修西定課）〕補處者、到他方世界候時成佛之等覺菩薩也、從人至佛、生生世世、進退不可知數、唯淨土眾生、有能不入多生、一生直入他方補處者、言緣勝劫長、廣大成就者多也、<p>（〔三藏法數四〕一生者．謂等覺菩薩無明之惑未盡．尚有一番變易生死．過此一生．即登妙覺果佛之位．所以等覺菩薩稱為一生補處．）<p>〔明智旭阿彌陀經要解〕一生補處者、只一生補佛位、如彌勒觀音等、極樂人民、普皆一生成佛、人人必實證補處、<p>〔清了根阿彌陀經直解正行〕佛云一生補處者、非言現世眾生輪迴之一生、只云菩薩道果一生、次補佛位也、道果一生者、則如三果聲聞、未盡有生、阿羅漢果、方斷後有、雖斷後有、未為成佛、故云一生補處、即補入不退轉地、此謂轉佛位也、世尊以上眾之中、復呼出一生補處之眾生者、更有深心勸望同入不退轉地、以待正補佛位也、<p>其數甚多。非是算數所能知之。但可以無量無邊阿僧祇說。<p>〔清徐槐廷阿彌陀經疏鈔擷〕兼上不退補處兩層言、<p>舍利弗。眾生聞者。應當發願。願生彼國。<p>〔清徐槐廷阿彌陀經疏鈔擷〕此第一重勸也、經中反覆勸聞勸願勸信、約有四重、首言眾生聞者、是聞依正莊嚴勝妙功德之說而發願也、二言聞是說者、是聞一心持名決定往生之說而發願也、三言聞是經者、是聞持名佛護不退菩提之說而信受也、四言若有信者、是總結聞已深信信有願者無一不生之說而發願也、信然後願、願然後行、信行願三者、淨土資糧具足、往生何疑、普賢頌云、願我臨欲命終時、盡除一切諸障礙、面見彼佛阿彌陀、即得往生安樂剎、文殊發願、亦如此說、<p>〔唐基法阿彌陀經疏〕汝等未來現在眾生、若聞我上說者、應當發願願生彼國、<p>〔清了根阿彌陀經直解正行〕今略敘四則、發引起願、一則今當最初聞是經者、依修極樂勝妙利益之說而發願也、二則聞是經者、已知一心持名決定往生之說而發願也、三則聞是經者、是聞持名佛護不退菩提之說而發願也、四則聞是經者信更實信有願必成之說而發願也、<p>所以者何。得與如是諸上善人。俱會一處。<p>〔清徐槐廷阿彌陀經疏鈔擷〕申上發願生彼意、如是者、如上所言聲聞菩薩乃至補處、皆上善人也、今得往生、即與俱會一處、所謂觀音勢至把手同行、文殊普賢親為勝友也、入如是勝會、故當發願求生、<p>〔宋元照阿彌陀經義疏聞持記〕如是者、指前所列三乘聖眾皆是善人、<p>〔明大佑阿彌陀經略解〕諸上善人者、指前聲聞菩薩一生補處也、<p>〔明智旭阿彌陀經要解〕前羅漢菩薩、但可云善人、唯補處居因位之極、故云上、其數甚多、故云諸、俱會一處、猶言凡聖同居、<p>〔清達默阿彌陀經要解便蒙鈔〕前文羅漢菩薩、但可云善人者、彼土等覺以還、概為人民、然雖為人民、乃無漏不思議善人民也、善人民中、不妨分上中下、羅漢乃下善人、菩薩乃中善人、補處居因位之極、乃可云上善人、上善眾多、不妨又分上中下、故有三輩九品之別、直至妙覺、無明盡淨、則無品可得也、<p>〔清了根阿彌陀經直解正行〕或問曰、娑婆世界亦是佛邦、何必遠生他國耶、答云、國有三義、一者或有國土、人畜鬼獄之所共居、未必皆人故、二者、或有國土、雖純人所居、未必皆善故、三者、或有國土、雖純善人所居、未必皆上善故、今曰諸上善人者、不獨為人中之善、而乃善中之善也、如上所列聲聞菩薩乃至補處諸上善人之所、今人亦得往彼、即與俱會一處、<p>修持正行分第八<p>（〔清徐槐廷阿彌陀經疏鈔擷〕此言未生者修行之易．勸人發願也．是為一經正宗．初緣起．二正行三感果．末結勸．）<p>舍利弗。不可以少善根福德因緣。得生彼國。<p>〔清徐槐廷阿彌陀經疏鈔擷〕此言生彼國者必多善多福也、但發聲聞心不發菩提心為少善根、一心持名悉回向菩提為多善根、種人天小果有漏之因為少福德、一心持名眾善奉行為多福德、因緣者、發起為因、助發為緣也、言欲生彼國、須多善多福、今以持名為正行、乃善中之善、福中之福、正所謂發菩提心而為生彼國之大因緣也、大悲經云、一稱佛名、以是善根入涅槃界、不可窮盡、功德經云、若有得聞無量壽如來名者、一心信樂、持誦諷念、此人當得無量之福是也、<p>（珂謹按．回向者回此之功德以向於其他也可分三類．一．以甲目的所修之功果．回向於乙目的．如行慈善事業而欲以之往生極樂．二．回己之功德以向於他人．如自身念佛行香而歸其德於亡者．俾得超度．三．回佛之萬福萬善以向於眾生．俾皆往生淨土．）<p>（〔十住毘婆論〕三善根．不貪不恚不癡．一切善法從此三生．）<p>〔清續法阿彌陀經略註〕善、十善、根、五根、福、前五度、利他行也、德、般若度、自利願也、內自親生為因、了得是心是佛、發菩提心、正因性顯也、外來助起為緣、了得是心作佛、持佛名號、緣因性顯也、不可者、勸誡也、少者、積累也、並明因、得生果也、<p>〔元性澄阿彌陀經句解〕少善根等者、此土四教修行之人、若無正信迴向、發願求生淨土、皆名為少、少之一字、貫下二句、亦云少福德少因緣、善根明正行、福德約助行、<p>〔清了根阿彌陀經直解正行〕若謂入道之要、發菩提心、刻苦持名心心無違為淨土之正行、兼修萬善福德為淨土之助行、但修萬善福德而不持名者、必無淨土之往、彼國非慧、莫能至也、專心持名、而少萬善福德者、必不能為極果、彼國非無善無福而作佛也、如有正行、兼有助行、自然不久成佛、祇修助行而無正行者、此乃人天小果有盡之因、未免一朝大失、祇有正行而無助行者、雖無極果、此乃小失、雖有小失之患、然一生補處之流、亦可有望、<p>〔宋元照阿彌陀經義疏〕如來欲明持名功勝、先貶餘善為少善根、所謂布施、持戒、立寺、造像、禮誦、坐禪、懺念、苦行、一切福業、若無正信迴向願求、皆為少善、非往生因、若依此經執持名號、決定往生、即知稱名是多善根多福德也、<p>〔明智旭阿彌陀經要解〕菩提正道名善根、即親因、種種助道施戒禪等名福德、即助緣、聲聞獨覺菩提善根少、人天有漏福業福德少、皆不可生淨土、唯以信願執持名號、則一一聲悉具多善根福德、散心稱名、福善亦不可量、况一心不亂哉、<p>舍利弗。若有善男子善女人。<p>〔明袾宏阿彌陀經疏鈔〕善男子女人者、善有二義、一是宿生善因、一是今生善類、男女者、通指緇素利鈍及六道一切有緣眾生也、宿生善因者、大本云、世間人民前世為善、乃得聞阿彌陀佛名號功德、一聞佛名、慈心喜悅、志意清淨、毛髮聳然、淚即出者、或宿世曾行佛道或他方佛所菩薩、固非凡人、則信心念佛者、皆宿修善本者也、今生善類者、如華嚴云、寧在諸惡趣、恆得聞佛名、不欲生善道、暫時不聞佛、夫不以人天為善、而以得聞佛名為善、則信心念佛者、皆善人之儔類也、緇素利鈍者淨土法門一切收攝、如大本云、其上輩者、捨家離俗而作沙門、亦有不捨家離俗者、即出家五眾在家二眾也、但念佛者俱得往生是通緇素、又蓮分九品、上該盛德菩薩、下及悠悠凡夫、乃至惡人等但念佛者亦得往生、是通利鈍、又鬼畜地獄、雌雄牝牡、亦可均名男女但念佛者俱得往生、是通一切眾生也、<p>〔明智旭阿彌陀經要解〕善男女者、不論出家在家、貴賤老少、六趣四生但聞佛名即多劫善根成熟、五逆十惡、皆名善也、<p>聞說阿彌陀佛。<p>〔清徐槐廷阿彌陀經疏鈔擷〕此標念境也、彼佛萬德成就、淨土攝生、故以阿彌陀佛四字洪名、為所念之境、况初學凡夫障重業深全資勝境、發我妙心、是四字佛名、實為修行要術、<p>〔唐窺基阿彌陀經通贊疏〕聞說阿彌陀佛者、謂於善友處聞此阿彌陀教中往生之事、或自尋覽、執持佛名號、<p>（〔明傳燈淨土生無生論〕阿彌陀佛者．果人也．成就三身四智十力四無畏十八不共等功德．凡夫者．因人也．具足無量恆沙煩惱造作無量恆沙業繫當受無量恆沙生死迷悟之相．）<p>執持名號。<p>〔清徐槐廷阿彌陀經疏鈔擷〕此明念法也、執者不搖奪、持者、不遺忘、持有數種、一明持出聲稱念也、二默持、無聲密念也、三半明半默持、微動唇舌念咒家名金剛持是也、或記數持、或不記數持、俱可、般若經云佛告文殊、欲入一行三昧者、應處空間、捨諸亂意、不取相貌、繫心一佛、專稱名字、毘婆沙論云、佛法有無量門、易行疾至、應當念佛稱其名號、阿彌陀佛本願如是、按念佛分四種、一稱名、即此經是也、二觀像、設立尊像、注目觀瞻是也、三觀想、以我心目、想彼如來是也四實相、即念自性天真之佛是也、然觀像則像去還無、因成間斷、觀想則心麤境細、妙想難成、實相之佛、雖云本具而眾生障重、解悟者希、唯此持名一法簡要直捷、<p>〔清鄭澄德澄源阿彌陀經註（一名修西定課）〕便將此阿彌陀佛四字名號執而持之、執者、心緣四字而不退也、持者、口誦四字而不斷也、<p>（珂謹按．執持名號省文曰持名即念佛也．）<p>〔明大佑阿彌陀經略解〕執、謂執受、持、謂任持、信力、故執受在心、念力、故任持不忘、<p>（〔清王耕心摩訶阿彌陀經衷論〕心口之間把定佛名．字字不懈乃得謂之專念乃得謂之執持．靈峯小彌陀要解曰．執持．則念念憶佛名號．然有事持理持．事持者．信有西方阿彌陀佛．而未達是心作佛．是心是佛．但以決志願求生故．如子憶母．無時暫忘．理持者信有西方阿彌陀佛是我心具．是我心造．即以自心所具所造供名．為繫心之境令不暫忘也．今按先佛淨宗遺教．惟有專心持念之誨．專心持念．惟在事持．別無所謂理持也．又云．持名念佛亦有二法．一念四字佛．一念六字佛．念六字佛．見觀經第十六觀．所謂合掌叉手稱南無阿彌陀佛是也．念四字佛．見本經及小彌陀經．如本經所謂一向專念阿彌陀佛及惟餘阿彌陀佛四字．廣度羣生．又小彌陀經所謂執持名號是也．四字六字．雖若無別．而惟念四字．出自本經．且南無二字．終屬增益之文是修淨業者．尤當以專念四字佛為持誦之正軌矣．）<p>（〔唐善導佛說觀無壽量佛經即觀經四帖疏〕南者是歸．無者是命．阿者是無．彌者是量．陀者是壽．佛者是覺．故言歸命無量壽覺．今言無量壽者是法．覺者是人．人法並彰故名阿彌陀佛．）<p>（珂謹按．念佛時欲使一心不亂．可如下方法行之．）<p>（〔天台十疑論〕一切諸佛悉皆平等．但眾生根鈍．濁亂者多．若不專心繫念一佛．則心散漫．三昧難成．）<p>（〔悟開淨業知津〕你若肯念佛．只要念南無阿彌陀佛．只是一心念佛．你若能如此．西方極樂世界阿彌陀佛即放大光明照著你．你便身心清涼．一無罣礙．眼前自見佛光明．如同坐在青天白日之中．再亡命念去．更兼平日真切修行的工夫．這時候便能大光明中．眼見一朵七寶蓮華近在身邊遠遠望見金色之身．即是阿彌陀佛觀世音大勢至接引你往生西方去也．開眼念佛心易散動．尚可閉目而念．當念佛時．將此心放得空空靈靈．提起一句阿彌陀佛．即念即聽．即聽即念．綿綿不絕．一路盤旋．最為念佛妙訣．）<p>（〔清王耕心摩訶彌陀經衷論〕舍飲食便溺臥寐三事外．口惟誦佛．誦不得住．心惟憶佛．憶不得住．耳惟聽佛．聽不得住．飲食便溺時．口雖不得誦佛．心中未嘗不可憶佛．既臥亦然．及寐乃已．已醒復續．此專念之法也．口不誦佛．是為外斷．心不憶佛．是為內斷．外斷猶有不得已時．如有內斷是心不在佛矣．心不在佛．尚何專念之有．）<p>（〔清張師誠徑中徑又徑〕明憨山大師德清曰．凡念佛時．先將自己胸中雜亂念頭．一齊放下放到無可放處．單單提起一句阿彌陀佛．心中不斷如線貫珠．又如箭筈相拄．中間無一毫空隙處．）<p>（〔宋遵式往生淨土決疑行願二門〕每晨服飾已．面西正立合掌．連聲稱阿彌陀佛．盡一氣為一念如是十氣為十念．隨氣長短．不限佛數．氣極為度聲不高低．不緩急調停得中．十氣連屬令心不教．專精為功．名十念者是．藉氣束心也．作此念已．發願迴向云．）<p>（〔清張師誠徑中徑又徑〕明張光緯念佛說曰．石南和尚偈曰．念佛切莫貪多念．且念一百心不亂．九十九聲一念差．捋轉數珠都不算．如是一百百至千．從千至萬如珠貫．箭射不入刀不侵．百萬魔軍皆退竄．）<p>（珂謹按．念佛時之兼拜者．所以示誠懇也．兼觀者．所以除妄念也．是之謂三密相應兼觀之法有至簡而至要者．念阿彌陀佛四字時．當瞑目自想．我今雖尚未離五濁惡世．而此身若已在蓮華中．結跏趺坐．阿彌陀佛亦坐蓮華．垂手接引．使我往生西方去也．諸書所言念佛時兼觀之法．有如下．）<p>（〔清王耕心摩訶阿彌陀經衷論〕專修淨業以蘄往生極樂淨土．是為淨宗．淨宗之流別．亦有數家．一曰持名．二曰觀想．三曰持誦大乘陀羅尼咒．回向往生．四曰持誦大乘諸經．回向往生其說具見諸經所陳．不可殫述．而終以持名為第一修持正法．持名者口誦心惟阿彌陀佛是也．觀想之法．詳見觀無量壽佛經．雖亦淨業之大宗．而觀境恢宏．非凡夫心力所能到．且有正觀邪觀之防．其繁難殊甚．且觀想之要．惟在當面見佛．而持名果至一心不亂．亦必當面見佛．並極樂依正莊嚴．亦無不現在目前．古經如般舟三昧文殊般若諸經所陳．今人如省一大師所現證者皆是是持名一宗．足兼觀想．無取舍易就難．古今修淨業者所以必以此經為往生正行也．）<p>（〔清張師誠徑中徑又徑．〕張次民曰．念佛之法．須兼作觀瞑目向西．端坐默想神與形離．驀直西去．漸見樹林及諸水鳥．金繩界道欄楯交羅．取次遄行．寶池勝蓮香臺樓閣種種在目．儼然如來．現身丈六．觀音待左．勢至侍右．放眉間光垂手接引．我及海眾．同攝光中．隨引而上禮足悲懇．於時忽見金掌摩頂．甘露灑身此心廓然．獲大安穩．徐徐神返．若出定然於彼世界中．日游一徧．往生路熟時至不迷．願以此告諸念佛人．須知心念．莫但口念．入此門時去佛不遠．）<p>（〔清周克復淨土晨鐘〕蓮宗寶鑑遠祖師云．禪非智．無以窮其寂．智非禪．無以深其照．禪智者．照寂之謂其相濟也．照不離寂．寂不離照．念佛人欲參禪見性．但依此法於靜室端坐．埽除緣累．截斷情塵．瞠開兩睛．外不著境．內不住定．回光一照．內外俱寂．然後密密舉念南無阿彌陀佛三五聲．回光自看云見性則成佛．畢竟那箇是我本性阿彌陀卻又照覷看．只今舉底者一念從何處起．覷破者一念復又覷破者覷底是誰．參良久．又舉念阿彌陀佛．又如是覷如是參．急切做工夫．勿令間斷惺惺不昧．如雞抱卵．不拘四威儀中．亦如是舉．如是看如是參．忽於行住坐臥處．聞聲見色時．豁然明悟．親見本性彌陀．內外身心．一時透脫盡大地是箇西方．萬像森羅．無非自己靜無遺照．動不離寂．然後接引未悟．悲智圓融．得生上品．名實報莊嚴土．）<p>（〔清真益勸修淨土切要〕憶想彌陀．尤為念佛之要．楞嚴經大勢至章．憶佛念佛．現前當來．必定見佛．憶如切事繫心．或憶彌陀依正莊嚴．如觀想佛菩薩法報化身．及白毫垂手圓光化佛蓮華等相．或憶彌陀悲願功德何等憐憫我輩．救拔眾生．焦思渴想．戀戀不忘．於持名中．正不妨低徊輾轉憶念雙并．意與俱往．神與相融．此正是一心不亂．切勿謂念頭夾雜．自生疑慮．）<p>（珂謹按．不持名而但觀想．亦可證果．明袾宏阿彌陀經疏鈔問辯云．持名觀想．同出一心．一心觀想．一心持名．皆得名為念佛也．觀想之法有如下．可擇行之．）<p>（〔宋王日休龍舒淨土文〕齋戒潔己．清心靜慮．面西安坐．閉目默然．觀想阿彌陀佛．真金色身．在西方七寶池中大蓮華上坐．其身長丈六．兩眉中間向上．有白毫一條．八稜中空．右旋轉五遭．光明照耀金色．面與金色．身次停心注想於白毫．更不得妄有分毫他念．當令閉眼開眼．悉皆見之．蓋欲念念不忘也．如此久久念心成熟．自然感應見佛全身．此法最為上．謂心想佛時．此心即是佛．又過於口念也．身後必上品上生．（以上修持法門九））<p>（想阿彌陀佛身極高徹天．所坐蓮華亦相稱．及注想眉間白毫．一一如前篇所言之法．此法最為上．以心想佛時．此心即是佛．其想極大．則其善念極大故也．若未能如此．且想小像．亦可．唯要專精．不得散亂．據觀經云．觀想阿彌陀佛．身相光明．如百千萬億閻浮檀金色．佛身高六十萬億那由他恆河沙由旬．眉間白毫如五須彌山．佛眼如四大海水．青白分明．以無緣慈．攝取眾生．閻浮檀金者．極大極美之金也．那由他者．萬億也．由旬者．十六里也．（以上修持法門十））<p>（兼觀想觀世音菩薩．身長八十萬億那由他由旬．身紫金色．手掌作五百億雜蓮華色．有八萬四千光．其光柔軟．以此寶手．接引眾生．次觀想大勢至菩薩．身長八十萬億那由他由旬．舉身光明．作紫金色．有緣眾生．皆悉得見．次想自身．於西方極樂世界．於蓮華中．結跏趺坐．作蓮華合想開想．見佛菩薩滿虛空中．（以上修持法門十一））<p>（〔宋遵式往生淨土懺願儀〕第十坐禪法．當於一處．繩牀西向．易觀想故．表正向故．跏趺端坐．項脊相對．不昂不傴．調和氣息．定住其心．然觀門雖多．今從要易想．略示二種．仍逐所宜．未必併用．有於餘觀熟者．任便．但不離淨土．皆應修習．所言二種．一．扶普觀意．想即時所修．計功合生極樂世界．便起心生於彼想．於蓮華中結跏趺坐．作華合想．作華開想．華開時五百色光來照身想．作眼目開想．見佛菩薩及國土想．即於佛前坐聽妙法．及聞一切音聲．皆說所樂聞法．所聞要與十二部經合．作此想．大須堅固．令心不散．心想明了．如眼所見．經久乃起．二．直想阿彌陀丈六金軀坐華上．專繫眉間白毫．毫長一丈五尺．周圍五寸．八稜中空．右旋宛轉．在眉中間．瑩淨明徹．不可具說．顯映金顏．分齊分明．停心住想．堅固勿移．）<p>（〔清張師誠徑中徑又徑〕幽溪大士淨土法語曰．觀想者．具如觀無量壽佛經．境有十六．觀佛最要．當觀阿彌陀佛．丈六之身．作紫磨黃金色像．立七寶華池之上．作垂手接引狀．身有三十二種大人相．相有八十種隨形好．作此想者．亦有事理．事則以心繫佛．以佛繫心．初觀足下安平猶如匳底．次觀具千輻輪相．如是次第逆緣至於頂中肉髻．復從肉髻順緣至於足底．了了分明．無分散意．理一心者．經云諸佛如來是法界身．入一切眾生心想中．）<p>（〔清行策淨土警語〕觀無量壽佛經云．若欲生西方者．當觀一丈六像在池水上．又云．身相眾多不可徧觀．須從一相好入．謂專觀白毫一相．待觀成熟．餘相自然顯現．毫長一丈五尺．周圍五寸．外有八稜．中則虛通．彷彿如琉璃筒．在兩眉中間．表中道也．右旋宛轉．白如珂雪．瑩淨明徹．顯映金軀．作此想時．令心堅住．心若昏散．制令明靜．蓋明則不昏．靜則不散．當知明靜是止觀之效．定慧之體亦即心之本體．止觀是工夫．定慧是因行．明靜是功效．明靜之極．頓合本體．若至果上．即成福智二種莊嚴也．今身心寂定止也．觀佛毫相．觀也．毫相歷然．明也．堅住不動．靜也．所謂託彼身相．熏我心性．觀智若成．自然顯現．正此義耳．）<p>（〔清周克復淨土晨鐘〕人天寶鑑云．凡修禪定．即入靜室．正身端坐．數出入息．從一數至十．從十至百至千萬．此身兀然．此心寂然．與虛空等．不煩禁止．久之一息自住．不出不入．時覺此息從毛孔中八萬四千雲蒸霧起．無始已來諸病自除．諸障自滅．自然明悟．今此攝心念佛．欲成三昧．對治昏散之法．數息最要．凡坐時先想己身在圓光中．默觀鼻端．想出入息．每一息默念南無阿彌陀佛一聲．方便調息．不緩不急．心息相依．隨其出入．行住坐臥．皆可行之．勿令間斷．常自密持．乃至深入禪定．息念兩忘．即此身心．與虛空等．久久純熟．心眼開通．三昧忽爾．現前即是．唯心淨土．）<p>若一日。若二日。若三日。若四日。若五日。若六日。若七日。<p>〔明大佑阿彌陀經略解〕若者、不定之辭、利根一日一念、鈍根或至七日行成、縱未破惑、定為往生之因、<p>〔明智旭阿彌陀經要解〕一日至七日者、尅期辦事也、利根一日即不亂、鈍根七日方不亂、中根二三四五六日不定、又利根能七日不亂、鈍根僅一日不亂、中根六五四三二日不定、一心亦二種、不論事持理持、持至伏除煩惱、乃至見思先盡、皆事一心、不論事持理持、持至心開見本性佛、皆理一心、事一心不為見思所亂、理一心不為二邊所亂、即修慧也、不為見思亂、故感變化身佛及諸聖眾現前、心不復起婆娑界中三有顛倒、往生同居方便二種極樂世界、不為二邊亂、故感受用身佛及諸聖眾現前、心不復起生死涅槃二見顛倒、往生實報寂光二種極樂世界、<p>〔清徐槐廷阿彌陀經疏擷〕此尅念期也、利根一日、鈍根七日、中根或三四等日、而得不亂、此初學要期法、又利根七日、鈍根一日、中根或六五等日、而能不亂、此久學鍊習法、上二種、如七日未辦、乃至多七、一一七中、咸分利鈍、此長期尅辦法、又法藏願云、一心繫念於我、雖止一晝夜不絕、必生我剎、觀經下下品云、其人苦迫、不遑念佛、十聲稱佛等、則知一日至七、隨日多少、但有定力、皆往生期、顧力行何如耳、<p>〔清了根阿彌陀經直解正行〕一日至七日者、緣此土眾生、根有利鈍、心多惑亂、立此限期、就卑下而說、如果上上根器之人、得聞自性、即是彌陀之說、一彈指頃、洞明佛境、早登彼岸已、何用一日之限、中下根器者、未免強行成就、意不謬示、只因根有利鈍、蓮分九品、上三中三下三、九品化生也、所云七日者、願此九等眾生、所修道業、悉皆圓成、同列佛位故、<p>（〔清王耕心摩訶阿彌陀經衷論〕秦譯小彌陀經曰．若有善男子善女人．聞說阿彌陀佛．執持名號．若一日．若二日．若三日．若四日．若五日．若六日．若七日．一心不亂．其人臨命終時云云．（珂按．此即鳩摩羅什所譯之文）唐譯小彌陀經曰．若有淨信諸善男子或善女人．得聞如是無量壽佛無量無邊不可思議功德名號．極樂世界功德莊嚴．聞已思惟．若一日夜．或二或三或四或五或六或七．繫念不亂．是善男子或善女人．臨命終時云云．（珂按．此即玄奘所譯）此兩經之原文也．秦譯之義．當以執持名號為一句．以若一日．若二日．直至一心不亂自為一句．唐譯之義．當以聞已思惟為一句．以若一日夜．或二或三．直至繫念不亂自為一句．其意謂行人（珂按．行人即行者僧也）念佛．如能念至一日一心不亂．或遠至七日一心不亂．即可操他日往生之券．其人臨命終時．即心不顛倒．徑遂往生爾．一日至七日．乃念佛一心不亂獲定之期．非念佛或至七日即可一心不亂．即可遂獲實定也．秦譯之義如此．唐譯之義亦如此．其文本無奧衍．亦無差謬．而博如雲栖之疏鈔．精如靈峯之要解．無不誤以獲定之期為閉關專念之期．以是行人遂有念佛打七之說．不知決無此理．亦無此事．）<p>一心不亂。<p>〔清徐槐廷阿彌陀經疏鈔擷〕言執持之極功也、是一經要旨、一心者、專注正念也、不亂者、不生妄念也、有事一心者、聞佛名號、常憶常念、字字分明、句句相續、行住坐臥、唯此一念、無第二念是也、有理一心者、聞佛名號、念而無念、能念之心本體自空、所念之佛了不可得、所謂實相是也、事一心則淺、理一心則深、今念佛之人、聞彼佛名、念之不已、念極而忘、忘之不已、忘極而化、當爾之時、巨浪微波、咸成止水、濃雲薄霧、盡作澄空、唯是一心、更無餘法、維摩經云、欲得淨土、當淨其心、隨其心淨、則佛土淨、即一心義、<p>〔唐基法阿彌陀經疏〕一心不亂者、專注無散也、<p>〔清真嵩阿彌陀經摘要易解〕一心不亂者、非謂一日至七日而得不亂也、此七日而心不亂、不亂者、謂一心持名、於七日中間、無有別念夾雜、又一心有二義、謂事念理念、事念者、一心持名、憶念彼佛、念念無間、理念者、了能念之心本空、達所念之佛無體、本來清淨、迥露真常、則山河大地全露彌陀、舉足下足無非極樂國矣、<p>〔清了根阿彌陀經直解正行〕一心者、歷有多種、口稱佛號、日夜不離、心與佛名、緜緜密密、無雜用心、此乃中中品也、觀想金容念佛、見佛念佛、或遇凶險逼迫念佛、此乃下下品也、如是推之、餘下七品可知矣、<p>〔清海寬阿彌陀經略解〕不亂謂一心、持名於七日中間無他念夾雜、<p>（〔清王耕心摩訶阿彌陀經衷論〕或問．念佛一心不亂有三解．厥義安在．答曰．不亂為一解．一心為一解．一心不亂為一解也．止觀家．專修禪定．祛除業惑．乃不亂之說．參究家．專持話頭．別無雜念．乃一心之說．淨土家．專念阿彌陀佛．馴至惟存佛號．淨無餘念．是為一心不亂之說．此三解也．體弱之人．專修念佛三昧．有以氣虛為慮者．當依六妙門禪．先習數隨二法．而以阿彌陀佛四字代一二三四數目等字．其法坐定後．當入息時．心中先默念一阿字．第二息再念彌字．第三息再念陀字．第四息再念佛字．一息一字．周而復始．口不出聲．即無氣虛之患．亦仍不失念佛法門．修習既久．既能不傷中氣．且能漸致氣旺．寖祛妄念．精進不懈．然後閉關．出聲專念．則三昧易成．與冒昧入關者迥別．此先修不亂．後修一心之養氣真訣．亦新法也．長期念佛．高聲持誦．頗傷中氣．亦不能琢磨入細．速致一心．）<p>其人臨命終時。阿彌陀佛與諸聖眾現在其前。<p>〔清徐槐廷阿彌陀經疏鈔擷〕其人指持名者、承上、但能一心不亂、臨終之時、佛必現前也、佛兼報化、言聖眾兼菩薩聲聞、言凡人命終、平生善惡、自然現前、如十惡五逆、地獄現前、慳貪嫉妬、餓鬼現前、乃至五戒十善、人天現前、今專念佛、一心不亂、則淨念成就、清淨心中豈不佛現前乎、楞嚴云、憶佛念佛現前、當來必定見佛是也、<p>（〔觀無量壽佛經〕阿彌陀如來．與觀世音大勢至．無數化佛．百千比丘．聲聞大眾．無量諸天．七寶宮殿．觀世音菩薩執金剛臺．與大勢至菩薩至行者前．阿彌陀佛放大光明．照行者身．與諸菩薩授手迎接．）<p>〔明大佑阿彌陀經略解〕靈芝云、聖眾現前、亦有多種、或真佛化佛、觀音勢至、隨其品位、委在觀經、或謂臨終見佛以為魔者、或云自心業現、實無他佛來去、斯蓋不知生佛一體、感應道交、自障障他、為過非淺、<p>〔清了根阿彌陀經直解正行〕凡人命終時、前有將謝後還未生之時、乃平生善惡業境現前一定之理、如十惡忤逆者、地獄現前、慳貪嫉妬者、餓鬼現前、五戒十善人者、人天現前、如果念佛人、真實一心不亂、則淨念圓成、即此清淨心中、寧不見佛來迎、<p>是人終時心不顛倒。<p>〔清真嵩阿彌陀經摘要易解〕前言臨者、將欲命終、今言終時、八識去盡、八識者、即中有身是也、亦云中陰身、此識來為先鋒、去為最後、隨業受生、即此識也、心不顛倒者、以一心不亂故、<p>〔清徐槐廷阿彌陀經疏鈔擷〕上言臨者、是將欲命終、此言終時、正煖盡識去時也、顛倒者、由平日隨順妄想、不修正念、心多散亂、應入地獄者、刀山劍樹、視作園林、應墮畜生者、馬腹驢胎、認為堂宇、所謂顛倒也、乘此顛倒、三界七趣、隨業受生、今既一心不亂、則內凝正念、外感佛迎、故不顛倒、<p>〔明大佑阿彌陀經略解〕乘彌陀願力攝持、不為平昔妄想攀緣傾動、其心正念現前、故云心不顛倒、<p>〔宋元照阿彌陀經義疏聞持記〕凡人臨終、識神無主、善惡業種、無不發現、一無善種、故起惡念、二無正信、故起邪見、三恩愛深重、故生繫戀、四苦惱逼迫、故發猖狂、惡相非一、皆名顛倒、<p>〔清了根阿彌陀經直解正行〕云何顛倒也、如平日不修正念、隨意妄想、心多散亂、一生惡念、臨終惡念現前、<p>即得往生阿彌陀佛極樂國土。<p>〔清徐槐廷阿彌陀經疏鈔擷〕此言往生也、即得言其速也、智者云、臨終在定之心即是淨土、動念、即往生淨土時也、大本謂上輩生者、發菩提心、專念阿彌陀佛、修諸功德、願生彼國、便於七寶池內、蓮華化生、住不退轉、智慧勇猛、神通自在、所居七寶宮宇、在虛空中、去佛為近、中輩生者、不能大修功德、而亦發菩提心、專念回向、命終生彼、功德智慧次於上輩、下輩生者、不能作諸功德、而亦發菩提心、一向專念、乃至十念生彼宮宇、惟在於地、又次於中輩、觀經又有九品往生、與三輩例、<p>〔明大佑阿彌陀經略解〕因前念佛、罪滅障除、淨業內熏、慈光外攝、離苦得樂、一剎那間、故云即得往生、<p>（〔法華經〕即往安樂世界．阿彌陀佛大菩薩眾圍繞住處．生蓮華中寶座之上．）<p>舍利弗。我見是利。故說此言。<p>〔清了根阿彌陀經直解正行〕世尊不因人問而說、故云我見是利、謂上文所言、能持名眾生、見佛往生、得大利益、故說此言、一心持名也、直示一心持名佛來接引遂得生彼之囑、則因此土修行、多劫升沈、不得解脫、今以持名往生、入不退地、較利甚大、恐諸眾生遲遲失利、故不俟請而說也、<p>〔清徐槐廷阿彌陀經疏鈔擷〕是利、指上見佛往生、言此土修行、多劫沈淪、不能解脫、今以稱名往生、遂登不退、於眾生大有利益、故佛說此言、<p>〔唐窺基阿彌陀經通贊疏〕我者、世尊稱我也、見是利者、見是殊常勝利益、故勸生彼國也、<p>〔清續法阿彌陀經略註〕利者、命終佛接得生益也、言者、七日一心持名語也、見則親身所覩、說則親口所宣、<p>〔唐基法阿彌陀經疏〕謂我了了見有如是勝利、故勸汝往生也、<p>若有眾生聞是說者。應當發願生彼國土。<p>〔清徐槐廷阿彌陀經疏鈔擷〕此第二重勸也、初言眾生聞者、止得聞彼國莊嚴勝妙、故起願樂、未知如何得生、今言一心持名、佛來接引、遂得生彼、如此易生、則願當益切矣、<p>〔隋智顗阿彌陀經義記〕發願莊嚴、行願相扶、必當得往生也、<p>〔清彭際清阿彌陀經約論〕願者、願我離苦得樂、願我舍穢得淨、此是聲聞緣覺之因、其願狹、唯發無上菩提之心、欲普令一切眾生離苦得樂、欲普令一切眾生舍穢取淨、是故雖生淨土而不舍娑婆、雖處娑婆而願與眾生同生極樂、是名正願、亦名宏願、亦名無上願、<p>〔元性澄阿彌陀經句解〕淨土之行、要在於願、故重叮嚀、<p>同讚勸信分第九<p>（〔清徐槐廷阿彌陀經疏鈔擷〕此言是經為諸佛所共讚．勸人生信也．初本佛讚二他佛讚．）<p>舍利弗。如我今者。讚歎阿彌陀佛不可思議功德之利。<p>〔清徐槐廷阿彌陀經疏鈔擷〕承上言、不獨我見是利而說此言、亦十方諸佛同見是利而說此言也、讚、稱讚、歎、感歎、修世間因、曰利、修出世間因、曰功德之利、修出世間上上因、曰不可思議功德之利、彌陀功德、如上文所說種種莊嚴、及七日功成一生不退、皆超越常情、故云不可思議、昔英法師入淨業道場、深入三昧、歎曰、自恨多年空尋文疏、勞身心耳、何期念佛不可思議、<p>〔清海寬阿彌陀經略解〕如我之言意、謂不獨我釋迦讚歎、諸佛亦然也、今者之言意、亦謂不獨我今日讚歎、而諸佛已皆讚歎也、<p>〔清鄭澄德澄源阿彌陀經註（一名修西定課）〕有形之德謂之功、無形之功謂之德、功德有益於眾生名曰利矣、不可以心思、不可以口議、言阿彌陀佛之功德、乃無量之功德也、讚歎者有釋迦佛、讚歎者不止釋迦佛、以我例彼、故曰如也、<p>〔清續法阿彌陀經略註〕覺他曰功、自覺曰德、<p>東方亦有阿閦（音促）鞞佛。<p>〔清徐槐廷阿彌陀經疏鈔擷〕以下引諸佛讚者、見此淨土法門、乃無量諸佛異口同聲之所讚歎、當深信不疑也、阿閦鞞、此云不動、法身不動也、<p>須彌相（去聲）佛。<p>〔清徐槐廷阿彌陀經疏鈔擷〕須彌、此云妙高、佛之相好、百佛所成、是為妙、菩薩莫及、是為高、<p>大須彌佛。<p>〔清徐槐廷阿彌陀經疏鈔擷〕佛德高廣、如大須彌、<p>須彌光佛。<p>〔清徐槐廷阿彌陀經疏鈔擷〕佛光遠照、猶如須彌、映蔽眾生、<p>妙音佛。<p>〔清徐槐廷阿彌陀經疏鈔擷〕法音圓妙、說法稱機、<p>如是等恆河沙數諸佛。<p>〔清徐槐廷阿彌陀經疏鈔擷〕如是等、多難悉舉、恆河在西域、其沙極細、喻諸佛之多也、<p>（珂謹按．恆河一曰殑．（伽河．阿耨達池東南流入海者．翻譯名義集云．殑伽．此云天堂來見從高處來故．又云．河神之名以為河名）即岡底斯河．今英屬印度之大河也．發源於我國西藏之岡底斯山．在喜馬拉雅山巔一三八零零呎之高處．東南流與蒲蘭布達河合．注於孟加拉灣．其下游與呼格里．毛大拉．流門格爾．莫喀他．哈林格德諸河相交互．故河口幾有二十之多．旁近皆深林大藪．多猛獸．流長一六八零哩．灌域四三二四零方哩．殑．其駿切．琴去聲．）<p>各於其國。出廣長舌相。徧覆三千大千世界。<p>〔清徐槐廷阿彌陀經疏鈔擷〕其國、所住本國也、各者、佛佛皆然、左右為廣、前後為長、徧覆者、極言舌相之廣長也、小千中千大千、名三千、其實一大千也、一大千世界、即一佛土也、<p>〔清續法阿彌陀經略註〕橫該十方曰廣、竪徹三際曰長、徧三千者、楞嚴、凡夫眾生舌根、尚具一千二百功德、華嚴、十行菩薩成就十無盡藏、其說法時、以廣長舌、出妙音聲、充滿十方一切世界、况果位佛耶、證小、則覆面門髮際、證大、則覆大千世界、如法華出廣長舌、上至梵世、滿百千歲、還攝舌相、表以離世間十種舌、超三乘七趣性相因果、宣揚世出世間上上法也、<p>〔清海寬阿彌陀經略解〕舌相、三十二相之一相、<p>說誠實言。<p>〔清徐槐廷阿彌陀經疏鈔擷〕佛無妄語、故言誠實、明言之可信也、<p>〔清續法阿彌陀經略註〕誠即不誑不異、實即真實如語、<p>汝等眾生。當信是稱讚不可思議功德一切諸佛所護念經。<p>〔清徐槐廷阿彌陀經疏鈔擷〕此言東方諸佛勸信是經也、稱讚不可思議連下十六字、此經原名也、護念者、念佛之人、佛力保護、令其安穩、佛心憶念、令其精進、觀經云、念佛之人、阿彌陀佛常住其頂是也、此六方諸佛告本國中語、釋迦述之以證己言也、<p>〔清續法阿彌陀經略註〕眾生、東方諸國九界聽經眾也、諦聽不疑曰信、稱讚、謂釋尊內褒外揚功德、謂彌陀功勳德業護念、謂諸佛身護心念、一切、有三意、一局指東方、二通兼六方、三廣盡十方三世也、<p>〔清鄭澄德澄源阿彌陀經註（一名修西定課）〕不可思議功德、指彌陀以名號度眾生也、一切諸佛、六方佛及釋迦佛也、所護念、信彌陀功德、發願往生、內外諸魔或加殘害、一切如來常加護念、以威神加被而成就之也、<p>舍利弗。南方世界。有日月燈佛。<p>〔清徐槐廷阿彌陀經疏鈔擷〕日照晝月照夜、燈照日月所不及、普徧繼續、無有窮盡、佛之大智猶是、<p>名聞光佛。<p>〔清徐槐廷阿彌陀經疏鈔擷〕名稱普徧、聞於十方、如日光照、無所不被、<p>大燄肩佛。<p>〔清徐槐廷阿彌陀經疏鈔擷〕肩、喻荷擔佛法、兩肩發燄、雙照不昧、<p>須彌燈佛。<p>〔清徐槐廷阿彌陀經疏鈔擷〕須彌為燈、照四天下、佛光遠照如是、<p>無量精進佛。<p>〔清徐槐廷阿彌陀經疏鈔擷〕無量、有時無量事無量二義、比常精進更為深廣、<p>如是等恆河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功德一切諸佛所護念經。<p>〔清徐槐廷阿彌陀經疏鈔擷〕此言南方諸佛勸信是經也、<p>舍利弗。西方世界。<p>〔清鄭澄德澄源阿彌陀經註（一名修西定課）〕此經六方、是指娑婆極樂十萬億土之外、東方、指娑婆之東、西方、指極樂之西、有無盡之西東、故有恆河沙數諸佛、廣標西方、別稱世界、其不指極樂可知也、<p>有無量壽佛。<p>〔明袾宏阿彌陀經疏鈔〕無量壽、因與本佛同名、古有二說、亦俱有理、二說者、靈芝謂、諸佛同名甚多、決非法藏所成之佛、以是本佛不應自讚故、慈恩謂、設若自讚、理亦無妨、以導引眾生、令生勝意故、今雙取二說、謂據大本、過無邊佛剎、同名釋迦牟尼者、不可勝數、又觀音師觀音如來等、則無量壽之名、何止一佛、百千萬億不可窮盡、若據佛分邊事、焉得以凡常例之、將無自讚毀他、犯菩薩十重戒耶、我為法王、於法自在、縱橫予奪、權實雙彰、苟有利於眾生、亦何施而不可、天上天下、唯吾獨尊、可得云自讚否、<p>〔清鄭澄德澄源阿彌陀經註（一名修西定課）〕此佛之名、偶同阿彌陀佛之別名、所謂同名佛也、每一佛出、同名者無量、或在前、或在後、或同時、<p>無量相佛。<p>〔清徐槐廷阿彌陀經疏鈔擷〕相好無盡、或三十二相、或八萬四千相、<p>無量幢佛。<p>〔清徐槐廷阿彌陀經疏鈔擷〕功德高顯、喻之如幢、無量者、廣且多、<p>大光佛。<p>〔清徐槐廷阿彌陀經疏鈔擷〕佛光映蔽一切、故云大、<p>大明佛。<p>〔清徐槐廷阿彌陀經疏鈔擷〕佛以大智、破諸惑盡、如杲日當空、無所不照、<p>寶相佛。<p>〔清徐槐廷阿彌陀經疏鈔擷〕相好殊特、如目相、毫相、胸相、肉髻相、皆為寶相、<p>淨光佛。<p>〔清徐槐廷阿彌陀經疏鈔擷〕佛德清淨、發大光明、<p>如是等恆河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功德一切諸佛所護念經。<p>〔清徐槐廷阿彌陀經疏鈔擷〕此言西方諸佛勸信是經也、<p>舍利弗。北方世界。有燄肩佛。<p>〔清徐槐廷阿彌陀經疏鈔擷〕義同前、<p>最勝音佛。<p>〔清徐槐廷阿彌陀經疏鈔擷〕佛音極好、一切音聲不能及、<p>難沮（音左）佛。<p>〔清徐槐廷阿彌陀經疏鈔擷〕佛證法身、得金剛不壞之體、煩惱橫流莫能衝蕩、故難沮、<p>日生佛。<p>〔清徐槐廷阿彌陀經疏鈔擷〕慧光普照、如日初生、<p>網明佛。<p>〔清徐槐廷阿彌陀經疏鈔擷〕梵網千珠、光明洞徹、佛智如寶網、無所不照、<p>如是等恆河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功德一切諸佛所護念經。<p>〔清徐槐廷阿彌陀經疏鈔擷〕此言北方諸佛勸信是經也、<p>舍利弗。下方世界。有師子佛。<p>〔清徐槐廷阿彌陀經疏鈔擷〕師子為百獸王、游行無畏、如佛為凡聖尊、自在無礙、<p>名聞佛。<p>〔清徐槐廷阿彌陀經疏鈔擷〕釋義同前、不言光者、表其德也、<p>名光佛。<p>〔清徐槐廷阿彌陀經疏鈔擷〕名如日光、無所不被、<p>達摩佛。<p>〔清徐槐廷阿彌陀經疏鈔擷〕此云法、令眾生皆證法身故也、<p>法幢佛。<p>〔清徐槐廷阿彌陀經疏鈔擷〕佛法高顯如幢、人天宗仰、<p>持法佛。<p>〔清徐槐廷阿彌陀經疏鈔擷〕善持妙法、流通三世、<p>如是等恆河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功德一切諸佛所護念經。<p>〔清徐槐廷阿彌陀經疏鈔擷〕此言下方諸佛勸信是經也、<p>舍利弗。上方世界。有梵音佛。<p>〔清徐槐廷阿彌陀經疏鈔擷〕佛音清淨、無一染雜、<p>宿王佛。<p>〔清徐槐廷阿彌陀經疏鈔擷〕月為宿王、一云即宿中王、勝佛一切如王也、<p>香上佛。<p>〔清徐槐廷阿彌陀經疏鈔擷〕法身之香、普熏無量世界、是香之最上者、<p>香光佛。<p>〔清徐槐廷阿彌陀經疏鈔擷〕諸惡淨盡為香、靈明普照為光、其香發光也、<p>大燄肩佛。<p>〔清徐槐廷阿彌陀經疏鈔擷〕同前、<p>雜色寶華嚴身佛。<p>〔清徐槐廷阿彌陀經疏鈔擷〕積德累功、助顯法身、如萬種寶華、莊嚴色身也、<p>娑羅樹王佛。<p>〔清徐槐廷阿彌陀經疏鈔擷〕娑羅樹極堅固、佛證法身、德不變易、為三界獨尊、故曰樹王、<p>寶華德佛。<p>〔清徐槐廷阿彌陀經疏鈔擷〕佛德華貴、如寶華也、<p>見一切義佛。<p>〔清徐槐廷阿彌陀經疏鈔擷〕世出世間、一切法無量、義亦無量、佛無不見、<p>如須彌山佛。<p>〔清徐槐廷阿彌陀經疏鈔擷〕此以德言、佛德超絕、如須彌山、<p>如是等恆河沙數諸佛。各於其國。出廣長舌相。徧覆三千大千世界。說誠實言。汝等眾生。當信是稱讚不可思議功德一切諸佛所護念經。<p>〔清徐槐廷阿彌陀經疏鈔擷〕此言上方諸佛勸信是經也、<p>〔清徐槐廷阿彌陀經疏鈔擷〕以上六方佛讚、亦是阿彌陀佛本願力、法藏願云、我作佛時、十方諸佛、各於大眾中稱我功德、故今成佛、如其所願、<p>聞法信願分第十<p>（〔清徐槐廷阿彌陀經疏鈔擷〕此言是經為諸佛所護念．勸人信受以發願也．初聞持．二信受．三隨緣得生．末總結信願．）<p>舍利弗。於汝意云何。何故名為一切諸佛所護念經。<p>〔清徐槐廷阿彌陀經疏鈔擷〕題本十六字、此但徵下八字者、以不可思議功德、釋迦所讚、其義已明、他佛所讚、增此八字、故徵其義、<p>舍利弗。若有善男子善女人。聞是經受持者。<p>〔清徐槐廷阿彌陀經疏鈔擷〕聞是經者、概上依正信願持名往生言、聞、即信義、受、即願義、持、即行義、<p>〔元性澄阿彌陀經句解〕釋出聞受持者、此三慧也、聞、即聞慧、受、謂執受、即思慧、持、謂任持不忘、即修慧也、<p>（〔勝鬘經寶窟〕始則領受在心曰受終則憶而不忘曰持．）<p>及聞諸佛名者。<p>〔清徐槐廷阿彌陀經疏鈔擷〕上六方佛名也、華嚴偈云、甯受地獄苦、得聞諸佛名、不願生天中、而不聞佛名、則知聞佛名、大非易事、<p>（〔西方確指〕彌陀經一卷佛名一萬二千．）<p>是諸善男子善女人。皆為一切諸佛之所護念。皆得不退轉於阿耨多羅三藐三菩提。<p>〔清徐槐廷阿彌陀經疏鈔擷〕諸佛護念、令不退也、阿、此云無、耨多羅、此云上、三藐、此云、正等、三菩提、此云正覺、言無上正等正覺也、法藏願云、聞我名已、於阿耨多羅三藐三菩提有退轉者不取正覺、是佛之願力如是、前云阿鞞跋致、正此不退菩提義、但前言生彼國者皆得不退、此言聞經聞佛、皆得不退、<p>〔宋元照阿彌陀經義疏聞持記〕護、謂覆護、不使魔嬈、念、謂記念、不令退失、<p>〔清鄭澄德澄源阿彌陀經註（一名修西定課）〕佛佛心同、不分彼此、故眾生念一佛名、無量如來歡喜也、阿、無也、耨多羅、上也、三藐、正等也、三菩提、正覺也、凡夫不求正覺也、外道求正覺而不正也、羅漢似正覺而不等也、上等諸佛、下等眾生、方曰等矣、然菩薩雖等、不為無上也、無上正等正覺、便是佛矣、不退轉於佛道、由聞經聞佛之故、此經之威力大矣、<p>〔清達默阿彌陀經要解便蒙鈔〕阿耨多羅、此云無上、正等正覺、三藐三菩提、即大乘果覺也、<p>是故舍利弗。汝等皆當信受我語及諸佛所說。<p>〔清徐槐廷阿彌陀經疏鈔擷〕此第三重勸也、上言持名得生以勸願、此言不但得生、并於無上菩提、永不退轉以勸信、信者不疑、受者不忘、前六方佛已勸當信是經、今復明言當信我語、良以不願由於不信、不信則起行無由、故佛於此經重重勸信、諸佛說法、即諸佛同讚勸信語也、<p>〔清真嵩阿彌陀經摘要易解〕汝等、指舍利弗及現前大眾、兼未來一切諸眾生等、佛言即今宣說、當信我語、當自有警策、意謂既聞我語、應當信受、<p>〔唐慧淨阿彌陀經義述〕我語者、釋迦勸生淨土也、諸佛所說者、六方恆沙諸佛勸證往生、<p>舍利弗。若有人已發願。今發願。當發願。欲生阿彌陀佛國者。<p>〔清徐槐廷阿彌陀經疏鈔擷〕上言信受、此言信已生願也、已願今願當願、該過去現在未來三時也、欲生者、願所欲也、<p>〔宋元照阿彌陀經義疏〕已、即過去、今、即現在、當、即未來、發願是因、生即是果、<p>〔清鄭澄德澄源阿彌陀經註（一名修西定課）〕佛國淨土、即一涵三、唯佛所居、常寂光也、光中所現菩薩住處、則實報無障礙土也、所現聲聞住處、則方便有餘土也、所現眾生住處、則凡聖同居土也、鏡光圓攝、四土本融、纔落言思、便成一土、若上上聰明人、悟得高即是下、下即是高、心空則境靈、發願往生、不須籌度也、當將、來也、<p>（〔十疑論〕生彼國已．悉得無生．未有一人退落三界為生死業縛等．）<p>是諸人等。皆得不退轉於阿耨多羅三藐三菩提。<p>〔清徐槐廷阿彌陀經疏鈔擷〕先言不退菩提、起下往生、<p>於彼國土。若已生。若今生。若當生。<p>〔清徐槐廷阿彌陀經疏鈔擷〕此言有願即得生也、已願已生、佛說經之前、已有人求生彼國而得生也、今願今生、佛正住世時也、當願當生、聞經以後、至今日後也、若者、見往生者之甚多也、<p>〔清了根阿彌陀經直解正行〕今人如果把此一句佛號、念念不忘、得能以心無心、無心以心、方許徧游樂國、時時禮覲彌陀、或問曰、既云無心以心、何祈生取、答云、因無其心、無生而生、是名已生今生當生、<p>是故舍利弗。諸善男子善女人。若有信者。應當發願生彼國土。<p>〔清徐槐廷阿彌陀經疏鈔擷〕此第四重勸也、從初至再、皆勸發願求生、祇恐不信、故三勸信、此言過去現在未來、但有願者、無一不生、方知願力如是廣大、焉可不信、故以信願總結上文、<p>互讚感發分第十一<p>（〔清徐槐廷阿彌陀經疏鈔擷〕此言佛佛互讚功德．勸人感發信心．求生淨土也．初己讚諸佛．二諸佛讚己．末總結難事．以難信勸深信．收拾全部經旨．）<p>舍利弗。如我今者。稱讚諸佛不可思議功德。<p>〔清徐槐廷阿彌陀經疏鈔擷〕此言己讚諸佛也、不曰彌陀而曰諸佛、該彌陀在內、下言諸佛、亦彌陀與諸佛同讚釋迦也、<p>〔唐基法阿彌陀經疏〕我讚六方諸佛、能為眾生作真實證、眾生因此心得無疑、又彌陀如來大慈悲攝引、我徧讚彼、彼佛復讚此、<p>〔清了根阿彌陀經直解正行〕世尊於此、不讚彌陀、即讚諸佛、人所難解、然世尊不云彌陀者、因一切諸佛及阿彌陀、同一法身、不在彼我上出言、祇說佛佛智慧、力無所畏亦然也、審此理者、彌陀即諸佛、諸佛即彌陀、雖讚諸佛、即讚彌陀、蓋謂彌陀即在諸佛中也、<p>彼諸佛等。亦稱讚我不可思議功德而作是言。<p>〔明袾宏阿彌陀經疏鈔〕此言諸佛讚己也、佛佛互讚者、以此念佛求生淨土、縱一佛獨讚、己當信受不疑、而今不但釋迦讚於祇園、諸佛讚於六方、又此佛彼佛遞互讚歎、豈非超生脫死最要法門、彼諸佛等、即彌陀興六方諸佛也、<p>〔明大佑阿彌陀經略解〕彼諸佛等亦稱讚我、則彌陀亦同諸佛稱讚釋迦也、<p>〔清鄭澄德澄源阿彌陀經疏（一名修西定課）〕是言、指以下六十字、<p>（珂謹按．以下六十字者．即下文釋迦牟尼佛至說是一切世間難信之事．）<p>釋迦牟尼佛能為甚難希有之事。<p>〔清徐槐廷阿彌陀經疏鈔擷〕此以下諸佛言也、釋迦、此云能仁、牟尼、此云寂默、本師佛號也、悲華經云、往昔劫中、有大臣寶海、願於穢土成就有情、今已果滿、號釋迦牟尼、甚難者、總下二難、惟佛行之、誠古今聖賢無與等倫者、故曰希有、<p>（〔佛地論〕佛姓釋迦．號牟尼．）<p>〔宋元照阿彌陀經義疏〕釋迦、翻能仁、即大慈垂應、牟尼、翻寂默、即妙智冥真、合此為佛、則三身備矣、他不能為、故甚難、舉世未見、故希有、下列二難、於此惡世修行成佛、一難也、為諸眾生說此法門、二難也、<p>〔明袾宏阿彌陀經疏鈔〕甚難希有、總下二難、言二難者、於五濁得菩提、是為一難、又於五濁說此淨土法門、是為二難、<p>〔明大佑阿彌陀經略解〕能為甚難希有之事者、下文自釋、謂一於五濁得菩提、二為眾生說難信之法、<p>能於娑婆國土。<p>〔清徐槐廷阿彌陀經疏鈔擷〕娑婆、此云堪忍、以此中眾生、堪能忍受三毒煩惱輪迴生死之苦、即釋迦世尊所主大千世界也、<p>〔宋元照阿彌陀經義疏〕娑婆、亦云索訶、此翻堪忍、悲華經云、是諸眾生忍受三毒及諸煩惱故、<p>五濁惡世。<p>〔清徐槐廷阿彌陀經疏鈔擷〕五濁、即下五者、以五事交擾、渾濁真性、譬之清水、投以沙土、汩然渾濁、故云濁、惡世、據釋迦見世言、<p>〔宋元照阿彌陀經義疏〕五濁、亦云五滓、又言惡者、謂能具造十惡業故、劫者、梵云劫波、此翻時分、下四濁聚在此時、從減劫人壽二萬歲時、即入刧濁、見者、身見、邊見、邪見、戒取、見取、五利使也、煩惱者、貪、瞋、癡、慢、疑、五鈍使也、眾生者、攬陰為人、假名眾生、命者、剎那生滅、催年促壽、<p>（珂謹按．佛家稱人類所處世界為五濁惡世．五濁者．一劫濁．謂飢饉疾疫刀兵三刧相繼而起．二見濁．謂不奉正道．邪法轉生．三煩惱濁．謂貪於愛欲．諍鬬虛誑．四眾生濁．謂人多弊惡．不識義理．五命濁．謂今世壽短．人極百年．）<p>刧濁。<p>〔清徐槐廷阿彌陀經疏鈔擷〕人壽減至二萬、即入劫濁、釋迦世時、人壽百歲、久經濁世、當此劫中、眾濁交湊、昏亂駁雜、故云濁、<p>見濁。<p>〔清徐槐廷阿彌陀經疏鈔擷〕根塵既接、苦樂相乘、諸見紛擾、渾亂真性、故云濁、<p>煩惱濁。<p>〔清徐槐廷阿彌陀經疏鈔擷〕貪嗔癡慢疑五者、逼亂心神、使真明不朗、故云濁、<p>眾生濁。<p>〔清徐槐廷阿彌陀經疏鈔擷〕攬眾陰而生、為眾生、輪回六道、備受諸苦、故云濁、<p>命濁中。<p>〔清徐槐廷阿彌陀經疏鈔擷〕依業所引、以息煖識三者為命根、當此減劫不滿百歲、而復泡沫風燈、尤為短促、故云濁、<p>得阿耨多羅三藐三菩提。<p>〔清徐槐廷阿彌陀經疏鈔擷〕此言第一重難事也、五濁惡世、人生其中、外為時勢所逼惱、內為惑障所縈纏、况乎身屬四生、命存呼吸、是以欲潔偏汙、求生反墜、乃於此中永斷無明、高超三界、而得無上菩提、是同居火宅、獨馭寶車、共溺愛河、卓登彼岸、是為自利功德、不可思議也、<p>〔清智旭阿彌陀經要解〕祇此信願莊嚴一聲阿彌陀佛、轉劫濁為清淨海會、轉見濁為無量光、轉煩惱濁為常寂光、轉眾生濁為蓮華化生、轉命濁為無量壽、故一聲阿彌陀佛、即釋迦本師於五濁惡世所得之阿耨多羅三藐三菩提法、今以此果覺、全體授與濁惡眾生、乃諸佛所行境界、唯佛與佛能究盡、非九界自力所能信解也、<p>為諸眾生。說是一切世間難信之法。<p>〔清徐槐廷阿彌陀經疏鈔擷〕此言第二重難事也、難信之法、略舉有十、今居穢土、聞彼國清淨莊嚴、疑無此事、一也、縱信彼國、又疑十方佛剎、皆可往生、何必定生極樂、二也、縱信當生、又疑娑婆去極樂十萬億剎、云何極遠而得生彼、三也、縱信不遠、又疑凡夫罪深障重、云何遽得生彼國、四也、縱信得生、又疑生此淨土、必多種功德、云何但持名號、遂得往生、五也、縱信持名、又疑持此名號、必歷多劫、乃克成就、云何一日七日、便得生彼、六也、縱信七日得生、又疑七趣受生、不離胎卵溼化、云何彼國悉是蓮華、七也、縱信蓮生、又疑初心入道、多涉退緣、云何一生彼國、便得不退、八也、縱信不退、又疑接引鈍機眾生、上智利根、不必生彼、九也、縱信利根亦生、又疑他經或說有佛、或說無佛、或有淨土、或無淨土、十也、故難信而曰一切世間、不但惡道難信、而人天或疑之、不但愚迷難信、而賢智或疑之、不但初機難信、而久修或疑之、不但凡夫難信、而二乘或疑之、今於此世演說此法、是為利他功德、不可思議也、以上皆諸佛讚釋迦語、<p>〔明智旭阿彌陀經要解〕諸眾生、別指五濁惡人、一切世間、通指四土器世間、九界有情世間也、猶諸佛所云汝等眾生、<p>〔唐基法阿彌陀經疏〕一切世間難信之法者、謂一日乃至七日念佛、即拔塵滓、高昇淨境、微因著果、俗情難信、<p>〔清真嵩阿彌陀經摘要易解〕一切者、即前所讚歎不可思議功德等及聞經持名、佛護往生、皆是難信之法、况根無利鈍、器無淨穢、業無善惡、時無久速、能信能願、即往即生、是法尤希有中希有、難信中難信也、而能說於五濁惡世中、令眾生信受、得菩提道者、是為難中更難也、<p>〔明大佑阿彌陀經略解〕孤山曰、五濁界中行難行之行而得菩提、其事已難、復說此難信之法、二事兼行、是其難也、<p>〔隋智顗阿彌陀經義記〕彼諸佛等亦稱釋迦能為難事、於娑婆雜惡五濁境界、為諸眾生說難信之法、當得菩提、<p>舍利弗。當知我於五濁惡世。行此難事。得阿耨多羅三藐三菩提。為一切世間說此難信之法。是為甚難。<p>〔清徐槐廷阿彌陀經疏鈔擷〕此重述諸佛語以申明之、見此二難、古佛不虛為讚辭、今佛非濫膺美譽也、得道之難有二、一謂善世得道、未足為難、今於惡世、二謂惡世得道而成小果、猶未為難、今得無上菩提、是以難也、說法之難有二、一謂善世說法、未足為難、今於惡世、二謂惡世說法而易信者猶未為難、今說難信之法、是以難也、<p>〔清鄭澄德澄源阿彌陀經註（一名修西定課）〕以下是釋迦自己所言、故又呼舍利弗名也、<p>〔清真嵩阿彌陀經摘要易解〕前文所述諸佛之語、今又申明言之、真是諸佛非虛為讚辭、我佛非濫膺美譽矣、經云、是為甚難、尤見我釋迦牟尼佛惓惓之意、勉眾生信此難信之法、又惟恐眾生不能盡信盡願、失其大利、可謂反覆叮嚀心太切矣、<p>流通普度分第十二<p>（〔清徐槐廷阿彌陀經疏鈔擷〕此屬流通分．以佛說法．普度一切眾生也．初重舉聽眾．二信受奉行．）<p>佛說此經已。舍利弗及諸比邱。一切世間天人阿修羅等。<p>〔清徐槐廷阿彌陀經疏鈔擷〕經初明眾聽法、終明眾受法也、獨舉舍利弗者、以當機故、不言菩薩、攝比邱中故、一切世間、所該者眾、阿修羅、此云非天、等者、等八部六道也、<p>〔唐基法阿彌陀經疏〕言一切世間者、世間物非一、故言一切、大集日藏經云、世間有三、一、眾生世間、謂六趣之類、二、器世間、謂三界四土居止處、三、五眾世間、謂有漏五陰、云何名世間、雜阿含云、危脃敗壞、故名世間也、涅槃經云、天名鐙明、亦曰光明、光明能除黑闇而為大明、故名為天也、又吉祥故名天、有信能多恩義、故名人、大法炬經云、阿修羅名非天、彼非天故、名阿修羅、<p>〔唐窺基阿彌陀經通贊疏〕言世間者、即有情世間也、可破壞故、天人者、天、即欲界六天、天者、即光潔自在名天、人、即人趣、謂多忍義、名人、阿修羅、此云非天、如人不仁、名曰非人、修羅亦爾、<p>〔明大佑阿彌陀經略解〕一切世間、總收四眾十界、別舉三善道（珂謹按．即天人阿修羅．）者、多受化之機故也、天、謂梵釋欲色等天、阿修羅、此云非天、富貴同天、而多諂誑、無天行故、等者、等於八部鬼神同聞眾也、<p>聞佛所說。歡喜信受。作禮而去。<p>〔清徐槐廷阿彌陀經疏鈔擷〕歡喜、慶所聞、信受、領所聞、作禮、重所聞、去者、退而修持也、聞而喜、即信資、信而受、即願資、受而去、即行資、首標如是、乃信順之辭、今復末言信受、則知因信生願、因願起行、從初發心、次得往生、究竟成佛、皆資信力也、大本云、佛說此經已、無量眾生發無上正覺心、萬二千那由他人得法眼淨、二十二億諸天人民得阿那果、八千萬比邱漏盡意解、四十億菩薩得不退轉、三千大千世界六種震動、大光普照十方國土、百千音樂自然而作、無量妙華芬芬而降、乃至阿迦膩吒天、皆作種種微妙供養、<p>拔一切業障根本得生淨土陀羅尼（徐珂謹按．一名往生淨土神咒）<p>〔明袾宏阿彌陀經疏鈔〕釋咒意者、以咒附經、經得咒而彌顯、以經先咒、咒得經而愈靈、此咒詳見不思議神力傳、持此咒者、滅罪往生、故以拔業障生淨土為名、陀羅尼者、此云總持也、業障者、凡障有三、一煩惱障、二業障、三報障、今言業障、則中攝前後、煩惱者、業之因、報者、業之果也、業必有因、業必招果、故攝二障、除障貴除其本、如根絕不生芽、芽不生、則枝葉華果、悉不生故、今此咒持之、則煩惱不起、是拔業障根本也、如傳言、日夜各持三七徧、滅五逆謗法等罪是也、得生淨土者、輪迴娑婆、皆繇業障、業障既空、穢土種滅、隨願往生、故得生阿彌陀佛極樂國土、總持者、總統攝持、更無遺失、即咒之別名也、傳名不思議神力者、即經名、不思議功德也、持咒持名、即得往生、故同名不思議、<p>〔清海寬阿彌陀經略解〕經即顯咒、咒即密經、兼持則雙美備具、單誦亦交攝不遺、<p>〔明袾宏阿彌陀經疏鈔〕雖云交攝、而專持名號、猶勝持咒、亦勝餘咒、亦勝一切諸餘功德、<p>〔清了根阿彌陀經直解正行〕凡諸佛所說咒者、即名心印、佛之秘密心度人記事、即今人所謂暗號也、<p>（〔宋王日休龍舒淨土文〕真言字．本非佛國字．乃譯經者所用．人多以其字難識而不讀．佛初說時止有聲音．今存其聲音用易識之字代之．不失佛之本意．更不須疑．）<p>〔明大惠阿彌陀經已決〕拔者、頓也、盡也、力也、念一句阿彌陀名號及持往生真言功能者、若餘修習、倍倍不及可知矣、一切業障根本頓然消落、非如餘懺悔漸除也、更加願力、深信無疑者、何愁淨土不生耶、此是往生淨土、如斯而矣、若本生淨土者、即真如為根本、但轉其名、不轉其體、轉識成智、無明實體無增減故、是根本為體、而得一剎那生為用、所謂淨土、亦名陀羅尼、<p>〔清續法阿彌陀經略註〕拔、消滅除淨也、業障、舉一業以攝惑報二也、根本、舉本以攝枝末也、不思議神力傳云、日夜各持三七徧、滅五逆謗法等罪、此約斷障門、得生者、謂生極樂、得見彌陀也、約證果門、陀羅尼、此云遮持、謂遮惡不起、持善生長也、即拔障義、亦云總持、謂總一切法、持無量義也、即得生義、<p>（〔清王耕心摩訶阿彌陀經衷論〕密宗．持誦諸陀羅尼咒是也．陀羅尼．此云總持．以能總括一切佛法也．所謂總持．謂持誦陀羅尼者．既懺宿業．亦滌心業．亦度含靈．亦消災難．亦可折服鬼神．亦可回向往生淨土．亦可斷除諸惑．明自本心．見自本性．然持誦者必持戒禁語．掩關專念．念至一心不亂．乃能現證三昧．所求如願．如尋常散念．則其效亦減．不可概論也．）<p>宋元嘉天竺三藏求那跋陀羅譯<p>〔元性澄阿彌陀經句解〕宋元嘉年求那跋陀羅奉制譯、<p>〔清續法阿彌陀經略註〕宋、江南劉宋也、南北朝代名、元嘉、文帝年號、天竺、西域國名、三藏者、博通三藏、尤善大乘故、求那跋陀羅、此云功德賢、尊者名也、<p>南無阿彌多婆夜（一）<#sp>哆他伽哆夜（二）<#sp>哆地夜他（三）<#sp>阿彌利都婆毗（四）<#sp>阿彌利哆（五）<#sp>悉耽婆毗（六）<#sp>阿彌利哆（七）<#sp>毗迦蘭諦（八）<#sp>阿彌利哆（九）<#sp>毗迦蘭哆（十）<#sp>伽彌膩（十一）<#sp>伽伽那（十二）<#sp>枳多迦隸（十三）<#sp>莎婆訶（十四）<p>（珂謹按．右列字句為現代印光法師依藏本所校正者．凡五十九字十四句．今從之．然與元性澄阿彌陀經句解附載之所謂依藏本者不同．句解所載咒語如下．南無阿彌多婆夜哆．（一）他伽跢．（二）哆音剁．夜哆地．（三）地音豸．夜他阿彌唎．（四）唎音里．都婆毗．（五）阿彌唎哆．（六）悉耽婆毗．（七）阿彌唎哆．（八）毗迦蘭諦．（九）阿彌唎哆．（十）毗迦蘭哆．（十一）伽彌膩．（十二）伽伽那．（十三）枳多迦隸．（十四）莎婆訶．（十五）字同句異．蓋多一句也．句解又云此咒五十九字十五句．出彌陀不思議神力傳．在養字函．世人持誦句字多誤．合依藏本．今在貞字函．）<p>（〔現代歐陽柱決定生西日課〕❥哩二字．讀成一音．此是阿彌陀佛及觀世音菩薩心印．念往生咒畢．加念此字．更妙．）<p>〔清續法阿彌陀經略註〕南無、此云歸命、亦云歸依、阿彌多婆夜、此云無量、極樂教主名、哆他伽哆（珂謹按．原作多）夜、此云如來、乘如實道、來度眾生也、十號之一、哆地夜他、此云即說咒曰、或云所謂、次下皆咒、從古不翻、如薄伽梵般若菩提、準諸密部、亦可義釋、阿彌利都、無量也、婆毗、或缽囉鞞、光明也、合云無量光、智慧身佛也、阿彌利哆、同上無量、悉耽或悉達、一切義利成也、婆毗、同上光明、合云無量義利成就光、功德身佛也、阿彌唎（珂謹按．原作利）哆、同無量、毗迦蘭、或毗訶隸、翻無礙行、又毗佛略、翻普方廣、帝者、羯帝、此云度去、又戌提、云清淨、又盧吉低、云世間、合云無量廣大壽、度去清淨世間、應化身佛也、阿彌唎哆毗迦蘭、同上可知、多者、哆他、真如不退動也、又䭾摩、法性不改轉也、合云無量廣大壽、真如法性不動、不轉、如如身佛也、伽彌膩、即須摩提、此云極樂、安養、清泰、妙意也、伽伽那、或誐誐曩、此云虛空、西方虛空天也、合云極樂天界、上四、佛名、正報也、此一、土名、依報也、枳多、具云宿婆恥帝、此云謗往、迦隸、或迦邏、此云作者、又伽車提、此云願去、合上我所作願欲去、行之決定往生也、此約信願行三資糧說莎婆訶速疾圓成也、<p>〔明袾宏阿彌陀經疏鈔〕諸本句讀稍異、今依古本、神咒不翻、不必強釋、諸本不同者、如南無阿彌多婆夜、一本作南無阿彌多婆夜哆、以次句哆字連屬上句、故云稍異、今不必苦究是非、但依一本、至心誦持、自成利益、又有謂南無阿彌多婆夜、此云皈命無量壽、哆他伽哆夜、即多他、阿伽度、此云如來、哆地夜他、新譯云他的也撻、舊云怛絰他、絰音迭、即地夜二合也、此云即說咒曰、自後方是密語、然神咒從古不翻、略有五意、一、如王密旨、勿妄宣傳、但宜欽奉故、二、或一語廣含多義、如僊陀婆故、三、或此方所無、如閻浮提故、四、或順古文、如阿耨菩提故、五、或尊重非唐言可對、如般若故、一云亦可強翻、既謂之強、曷若已之、<p>（珂謹按．莎婆訶．善說也．散去也．咒末大率有此三字．）<p>（〔沈維樹咒疏〕南無．翻皈命．阿彌多婆夜．翻無量壽．哆他伽哆．（珂謹按．原作多）夜．翻如來．哆地夜他．翻即說咒曰．阿彌利都．翻無量．婆毗．翻光明．阿彌利（珂謹按．原作唎）哆．翻無量．悉耽婆毗．翻頓吉光明．謂彌陀佛放吉祥光．成諸義利者也．阿彌利（珂謹按．原作唎）哆．翻無量．毗迦蘭諦．（珂謹按．原作帝）翻無礙行．阿彌利（珂謹按．原作唎）哆．翻無量．毗迦蘭哆．（珂謹按．原作多）翻無垢行．謂彌陀佛具諸無礙無垢行也．伽彌膩．翻清泰極樂．伽伽那．翻虛空．枳多迦隸．（珂謹按．原作利）翻堅往諦往．謂得堅強力．度脫而去．或往生淨土．諦實不虛也．莎（珂謹按．原作娑）婆訶．翻速疾圓成．）<p>（珂謹按．沈維樹咒疏所釋之咒．為楞嚴咒持法楞嚴咒偈文楞嚴咒大悲咒尊勝咒準提咒藥師咒往生淨土神咒往生淨土廣咒正出定咒十種．板藏三峯寺．）<p>〔元性澄阿彌陀經句解〕咒字音切、哆、音掇、他、逸戈切、音柂、哆、都臥切、地、宅買切、枳、音止、<p>〔明大佑阿彌陀經略解圓中鈔〕淨土指歸載此咒、謂哆字雖音多曷切、不可作入聲重呼、當與帶字同音、此亦深有所以、蓋哆字若依篇韻、應讀作侈、今多曷切讀作帶者、乃梵音彈舌之聲、蓋為東華無彈舌聲字、故譯人凡遇彈舌聲、即以此方字加之以口、但遇有口字、悉須彈舌、今哆字加口而讀作帶、便成彈舌之聲故也、<p>（珂謹按．俗稱彈舌聲為打都盧．）<p>（〔沈維樹咒疏〕音釋．哆．多去聲．耽．音丹．那．音奴．毗．音瓢．哆字彈舌作帶．迦字半音為皆．）<p>若有善男子善女人能誦此咒者。阿彌陀佛常住其頂。日夜擁護。無令怨家而得其便。現世常得安隱。臨命終時。任運往生。<p>〔清續法阿彌陀經略註〕若下、勸人持誦、阿下、詳明咒益、開五、一、佛住頂門、二、六時護身、三、怨害遠離、四、現世安樂、五、臨終生西、傳云、誦三十萬徧、即見阿彌陀佛、是知持名持咒、無不見佛成佛也、<p>無量壽如來根本真言（珂謹按．即往生淨土廣咒）<p>〔明大佑淨土指歸集〕近代三藏沙羅巴重譯此咒、名無量壽如來根本真言咒語、具足梵音真的、今併錄於此、修淨業人依法誦持、任意所求、無不果遂、<p>奈麻辣怛納<#sp>特囉耶也<#sp>奈麻阿哩也<#sp>阿彌打跋也<#sp>怛撻哿怛也<#sp>阿囉喝帝<#sp>三迷三不達也<#sp>怛的也撻<#sp>唵<#sp>阿彌哩帝<#sp>阿彌哩打<#sp>嗢巴偉<#sp>阿彌哩打<#sp>三巴偉<#sp>阿彌哩打葛哩比<#sp>阿彌哩打<#sp>薛帝<#sp>阿彌哩打<#sp>帝際<#sp>阿彌哩打<#sp>韋羯蘭帝<#sp>阿彌哩打<#sp>韋羯蘭帝<#sp>哿彌你<#sp>阿彌哩打<#sp>哿哿奈<#sp>羯哩帝葛哩<#sp>阿彌哩打<#sp>頓都比<#sp>蘇哇哩<#sp>薩哩哇<#sp>阿勒撻<#sp>薩怛你<#sp>薩哩哇<#sp>哿哩麻<#sp>吉哩舍<#sp>吉舍也<#sp>葛哩<#sp>莎喝<p>阿彌陀佛心咒<p>唵<#sp>阿彌打巴<#sp>❥哩<#sp>莎喝<p>（珂謹按．明妙叶寶王三昧念佛直指亦載真言．莎喝之喝字下．有與奈同音四字．）<p>（珂謹按．沈維樹咒疏所載拔一切輕重罪業障得生淨土陀羅尼．謂亦名無量壽如來根本真言．與淨土指歸集所載．大同小異．且謂即往生淨土廣咒．並記曰．此咒出無量壽如來供養儀軌及寶王三昧念佛直指．並淨土十要等書．直指云．若宿業所使．願行有虧．當心一誦此咒．即滅身中一切輕重罪業．持至十萬．即得不廢忘菩提心．持至二十萬徧．即感菩提芽生．持至三十萬徧．阿彌陀佛常住其頂．決生淨土．此咒世本音聲句讀多訛．此乃沙羅巴法師所譯．最詳要．故宜誦之為正行．直指亦名無量壽如來根本真言．誦得大精進．速生淨土也．）<p>奈麻、（翻皈依．謂誠敬皈投．稱名信從．心至向也．）辣怛納、（翻寶．）特囉耶（翻三．）也、（翻禮．疏曰．謂皈命禮十方無盡三寶也．）奈麻阿哩也、（翻皈命聖者．）阿彌打跋也、（翻無量壽．）怛達哿怛也、（翻如來．）阿囉喝帝、（翻應供．）三迷三不達也、（翻正徧知．）怛的也撻、（翻即說咒曰．）唵（覺悟義．）阿彌哩帝、（翻無量壽．）阿彌哩打嗢巴偉、（翻無量住遮．謂佛威力遮護持咒人住處也．）阿彌哩打三巴偉、（翻無量勝妙護．）阿彌哩打葛哩比、（翻無量事業成辦．）阿彌哩打薛帝、（翻無量成就．）阿彌哩打帝際、（翻無量．）阿彌哩打韋羯蘭帝、（翻無量無礙行．）阿彌哩打韋羯蘭帝、（同上．）哿彌你．（翻安養．）阿彌哩打哿哿奈．（翻無量虛空藏．謂佛法身．如虛空普徧也．）羯哩帝葛哩、阿彌哩打頓度比、蘇哇哩、薩哩哇、阿勒撻、薩怛你、薩哩哇、哿哩麻、吉哩舍、吉哩也、葛哩、莎喝、。