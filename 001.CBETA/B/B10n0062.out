<juan>貢噶上師恒河大手印直講<p>低三格者為原頌<#sp>頂格者為講義<p>大手印之名，顯教雖亦有之，然真正堪能大手印者，則依薩迦大德貢迦爾將挫所云，非經密乘第四灌頂所授之大手印，不能稱為大手印。甘波巴大師，為廣事導引攝受弟子故，說有二種：㊀於具普通根性者，令由菩提道次第漸次趣入大手印，此謂由中論等學而漸入者，謂之實住大手印。於較勝上根性者，令依密法，得受灌頂，修習氣脉明點，六法等道，以了達取證於本覺智，契合於大手印。然此二者，尚非上上。㊁最上之大手印，則並亦無須乎灌頂等修，但當恭敬禮拜，承事親近於其上師，或僅觀於上師微妙身相，即能立得證悟，如此由於無上恭敬順信之心力，以依止於上師，更不假外物言詮，而能究竟了悟，以證取之大手印，方是大手印之最勝義心傳也。以故上師觀察弟子根機成熟一鳴指間，令其通達法爾，彼所通達，即是真正之大手印。如口訣云「不修不整不散亂」者，即真正之大手印之最上法門也。此則不必如中論等宗，依多門觀察而始得之，蓋真正大手印，非觀察故，彼多門觀之中論等道，原非上上大手印也。須知上師者，本已具是無上加持力，得其無上加持，不假方便修整等，立即證得真實法爾。真實法爾，即是真正大手印。彼多方觀察者，為「班智達」派之方法，無修而修者，為「古薩里」派之方法。「班智達」梵語、意云大師。「班智達」派，謂講習派。「古薩里」梵語、意謂行乞。「古薩里」派，謂實修派。以上為中論宗等，與真正大手印之最大區別也。<p>又西藏大多數之中觀見宗，其究竟，亦不過觀求一切法之體性真實空義，此心之體性，自亦當然在所觀察之內。今則我修我之心體，本妙明淨，既為本妙明淨，更何所觀其為有為無，空與不空乎。是故一聲「呸」際，萬緣放下，但即保持本妙明淨之常照體性，自不應更有何者之分別觀察。是故大手印，及大圓滿勝會兩法門，實乃最極殊勝之以心修心，上上法門也。祝拔宗之大手印四瑜伽，乃為循序專修於大手印者所說，此一呼「呸」聲，萬緣放下時，僅惟一念，不落散亂，不落昏沉與無記，為最勝上。但如未能如是常保明照之體者，又當依彼四瑜伽等方便而修行。要當須知彼四瑜伽等，亦皆方便，原非大手印之真實處也。<p>梵文（名）嘛哈（大）穆德囉（印）烏巴得夏（口訣）藏文（名）大手印口授<p>四種語中，梵為天語，故凡由天竺傳譯入藏土之佛典，類皆首標梵稱，用示尊崇之意。其藏文譯名中，於大印中，加入手字者，此在藏文手字，為尊重佛典意，此手字，為尊稱佛之手，表佛之如所有盡所有，及二無分別，空樂智慧。印者，亦表佛之二無分別智，此智最上，最要，且最密，猶如印符，又如印契。謂一切輪迴涅槃之法，無不一一契合於佛之如如妙智，更無一法能逾越此智以外者。大者，簡小而言。口訣即口授者，謂言簡意賅，且涵深理，且便口誦心記也。<p>敬禮金剛空行<p>金剛空行母，即亥母，為一切密宗之主體，一切口授之庫主。恒河大手印，句句皆為口授，故先敬禮之。有四義：㊀除障，㊁加持令造作圓滿，㊂為利眾生，㊃為善因回向眾生，令皆同證大手印也。金剛之甚深義，亦表佛之無二空智，凡夫之俱生我執，須金剛智慧，方可斷除。人若得金剛智慧，則一切異熟，空盡無餘，金剛三摩地，能壞滅一切煩惱業惑而無餘。又金剛者，有七義：㊀堅固，㊁精要，㊂真實不空，㊃不能斷截，㊄不能破裂，㊅不可剖分，㊆無可損壞，是為金剛之七殊勝義。故常以金剛喻佛之三身四身等，能具四身如金剛，而為一切所不能壞之三業，則成為金剛大持之佛體矣。今此恒河大手印口授之法，實為一切金剛所趣由之道或乘，所謂金剛乘者是也。又如稱身為金剛身者，以其具足如上述金剛七義之一切功德，成就佛之四身及力故。又如稱金剛壇城等，亦皆以其具上述金剛七勝義故。<p>空為諸法之實性，行非普通行蘊之行，乃為般若之智行。般若之智行，常住於法性，亦常運行不息，故合言空行，此為勝義諦說。若以行表常飛行於空中，則是俗義諦說。空行有男女，或稱父母，男者又稱為勇父，女者又稱為勇母。此中但云空行，意即指空行母，略去母字者，藏文續部中之通例也。
大手印法雖無表然於上師具苦行具忍具慧那喏者具種修心如是行<p>此頌是諦洛巴祖，稱謂那喏巴祖，而啟教口授之首頌。謂大手印法，雖本無可表示，然若汝那喏巴，對於吾諦洛巴上師，已具足種種苦行、難行、忍，且具足智慧，實為具諸堪能種性之弟子，今且口授汝修心之要，應如是行之也。大手印，有言聲文字之能詮，及其所詮，根、道、果、三者。所謂根大手印者，即一切眾生之本心體性與佛無別，平等平等，元本清淨常住。雖忽然不覺而起無明，然其真心體性，仍自明淨，縱在六道輪❥，終仍不增不減。此妙明淨性之本體，有時稱之為本覺如來、普賢如來、本清淨見、等等名異實同，此即一心，即根本大手印也。舊派有說，以此普賢如來為元始佛，（根元義）無庸積集資糧，淨除業障，（同於無須頭上安頭之意）。如彼海水，因風掀動而生波浪，若更加以攪動，則更無寗息澄清之時。又如空中，雲霧雖起，空中雲霧散去，空性仍在，毫未減損。若吾人之心，本無明淨之體性者，則以任何方便，不能淨之。以心本具妙明淨體故，斯可以方便，拂去背覺合塵之妄念，而得背塵合覺以成佛也。所謂道大手印者，恭敬信順於上師，而得聞於法，由聞而如理思維，得決定之正知見，又如理修行之，是即道大手印也。由聞思修之結果，一旦豁然，究竟通達，證得本覺妙智時，是即果大手印。又根本之大手印，超乎思量言說，非凡夫之分別妄心所能了知，非凡夫之言說所能宣說故。至於弟子於上師，必善依止者，有三義：㊀依止為因，㊁依止為緣，㊂依止為加持。云何因，謂依止於上師，得聞於「不修不整不散亂」之最勝口訣，遂依教修持此三決定要義，即是成就之勝因。云何緣，謂以依止故，得具足一切懺墮集資之勝緣。云何加持，謂以依止上師，得口訣之勝因，及懺集之勝緣，恒常不斷，精進以行持，自能憑仗上師無上加持力，忽然於一剎那，通達實際本元之根本大手印，而得現證。有如啞子食糖，不可言表之境地，是即依止為成就之加持義也。真欲得此加持者，最要於所依止之上師，具至極之淨信心、恭順心。昔西藏大德當巴桑結，有弟子求其加持，即示之云，汝必具至極之淨信與恭順心而後可。是故於大手印道欲得加持者，最極首要，對於上師，具淨信與恭順之心，則諸佛如來，即現上師之相，為之加持。譬如欲從日光中取火者，則依火鏡，火鏡，即弟子之信順心，能生加持之火，以燒滅二障，而得成就也。那喏巴祖，在印度為六大善巧門已得成就者之一，降伏外道，於佛教性相二宗，研究甚精，但於靜坐心不能寗，乃遍尋求安心法門，欲專依止成就大德，聞諦洛巴祖之名，日日尋訪。一日，至僧伽道場，忽見諦祖作瘋狂狀，在烤火房中，即甚奇之，以為必諦祖。時諦祖示現神通，以火燒魚而食，一鳴指間，吐魚復活，又一鳴指間，魚騰空而去，那祖大敬之。雖他僧謂為瘋狂無義，而己獨於諦洛巴祖前，具至極無比最大之淨信敬順心，且具不可思議之苦行難行，如傳所述，小大之死難凡廿四次。今但舉其一次，一日者，師徒二人，同處於高大房屋之頂端，諦祖忽自語曰，若有弟子，於其上師，真具信順者，當躍此屋下。那祖聞言，都無猶疑，一躍而下，肢節俱碎，幾死。而諦祖徐下，呼詢曰，痛乎。那祖曰，甚痛。諦祖即以手撫之，體還如故。
譬如虛空無所依大手印亦無依境住於任運境界中定從繫縛證解脫<p>此下正示以種種修心口訣，多以譬喻為說，此頌以虛空為喻，謂如彼虛空，體性無際，無所可依，而此大手印之體性，本自空寂，亦無所可依處。故惟有於此本妙明淨之一心，離一切戲論及修整，任運寬坦而安住，則決定能從無始無明，二障繫縛上，得其解脫自在也。將此心頓然放下，明性即自現前，剎那妄念生起，剎那慧火燒除之，此心及妄念，同時解脫故。應知生滅心之妄念，與非生滅心之明性，本來體無有二，如海水之波，夏天之雷，（起本無起，滅本無滅）。然若未能通達任運，則仍當依白蓮大師所著大手印法要中，前二步之方便以修之。至尊米拉熱巴示云：不整治以為修者，要須達乎三事：㊀者，煩惱及妄念不整治者，則墮落。㊁者，樂明無念不整治，則流轉三界。㊂者，本心則不許整治。此則示人以未可誤會為毫不修整之理。謂修真正大手印者，於原離善惡之本明心性，固不得分別修整，此如山瀑流下，清濁自分，或怒流急湍自激自平。樂明無念者，即是一道清淨，照寂而明定。但若煩惱妄念，熾盛生發時，又必猛提正念，厲聲一（呸），束使還淨。若為束之過緊，亦以一呼（呸）聲，令妄住於本明體上。如是者，不惟不致為煩惱妄念所牽而墮落，且使之成為助道之勝緣。至於樂受過甚者，亦必以一呼「呸」聲，令明得顯無念，不是無記，更當別於外凡，斯可免流三界。其第三者，本心不許整治，則為無以上諸病，而得善住於自心明體者，自當無任何之修整，令得任運通達，證入本覺智境焉。又貢師他時口示云：樂明無念三事當等持：樂特甚，趣欲界，明特甚，趣色界，無念特甚，趣無色界，此即樂明無念，亦非可不有整治之要訓也。又解，此頌首句，虛空無可依之「依」字，有「指示言詮義」，次句大手印亦無依之「依」字，有「依之作修」義。由是吾人雖常言虛空虛空，而真實之虛空體性，則離於指示與言詮所能表狀者。同理，大手印之真實體性，既已超乎思量言詮說境，則所謂修持於大手印者之修處，實同虛空，而亦無有可指示言詮者，是即所謂無修而修。第三句住於任運境界中，即是無修而修，謂如乳足嬰孩，任運寬坦而入睡，則任何纏覆，悉歸於法爾界中，任何繫縛，決定解脫。薩囉哈大師云：若能決定了達此心體性，同於虛空，無可方物，則亦能知修者，實無何可修，而一切妄念，本自無有。又如此自心之實際體性上，勿起整治之作意，於善惡念興起時，決不以愛憎心相應而著之，及以整治作意，重為其染污增上緣，則此自心即得任運安定於其本妙明淨境。（心不整治則自明，水不攪動則自澄，）此則尤為甚深之要義也。
譬如以眼觀察虛空無所見如是以自心觀本淨妙明心一切邪妄分別消除證覺地譬如空中雲霧散本無住者及去者分別識浪生於心觀心本淨浪自滅譬如空離一切色黑白等色不能染妙明心亦離諸色善惡白黑不能染譬如晴明日光照千劫黑暗頓開朗本淨妙心放光明多劫輪❥業障消<p>上段一頌，已以虛空喻說心之本體性，今再以三頌，仍就虛空表喻心之相與用。初者，吾人於明淨晴空中，惟見炳炳長空，都無一物，此喻人若能觀得自性之本妙明淨心時，其中原無一切妄惑顛倒，是即見性成佛也。次者，空中有時現有雲霧，而此雲霧何來，則緣乎地氣，地氣所緣皆無非因緣所生之法，其自性本空，假有實無。當其生起，不可計執其住；及其散時，不可計執其去。依乎心起之妄念，亦復如是。妄念何由生？無非緣於種種情物為其對象，而此為對象之情物，又何一而非本無自性之因緣所生法乎！不惟倏起倏滅之妄念無自性，即此當前心念，能起所起，能滅所滅，皆無自性，且無一而能越於本明心體之外。達乎此，則立即可於本明心體，任運寬坦而定，其妄境妄念，如心識之波浪者，自亦頓滅矣。第三頌，以虛空喻心，明其原不受任何之色染，所謂一切色者，此中但指形色與顯色，形色為大小長短方圓等，顯色為藍綠紅黃黑白諸種色，吾人見此界之天空，當其明淨時，惟覺其呈現一種所謂天藍色者。則因如對法論所云，此一天下，須彌山南，皆為吠琉璃色所映顯，即此天青之藍色。實則虛空者，不惟不可言其具何形色，並且不可執計其具何顯色，縱於在某種因緣生起時，假現何色，但真空固無任何之色相，假有之色，自未嘗集污此虛空。如是，善惡之白黑等業，實皆不能染污此心之真實體相，與此正同。此心之如來藏性，如如常住，在凡未減，在聖未增，即是此理。此開首諸頌，何以多引虛空為喻？則以此心本體，即是虛空之體，凡所有一切之色法，心法，心所法，皆為所包攝而無餘。三界唯心，萬法唯識。又空生此心中，如海一漚發，生死涅槃法，亦不外此一心。故金剛謌詠，引薩囉哈大師之頌曰：「此心體性應求得，此如意寶我敬禮。」彼中釋云：唯此心體，為一切諸法之種子，由心種子，現起生死涅槃一切法，明了此種現之法者，可得解脫；不明了者，沉淪三有也。復次，如日光明，能破黑暗，無論何處，曾多經年劫之黑暗，但得日光一照，立即開明。且其光明，雖有時為雲霧掩遮，其明體固常在也。同理，此心本妙明淨，本具本覺智光，縱屬無始劫來，在迷眾生，流轉生死，輪❥六道，隨業浮沉，其本覺智光，常存未失，不過有如雲掩日光，一旦雲散天開，則朗朗輝輝，大千炳耀。此則猶如由不覺而始覺，始覺即同本覺，生出子光明，而合母光明也。
虛空言說強安立虛空究竟離言詮覺心雖亦強言釋究竟成就實離言要知心性本同空無餘攝盡一切法身離諸作要閒住語離塵聲空谷音意離思量比對法如竹中空持此身心合超絕言思空安住任運無取捨無著心契大手印恒修決證正菩提<p>此無二於虛空之即此一心，光明大手印者，雖可如上少分而說其表喻，又如大圓勝慧中，擷要說為一切顯現諸法，一剎那由自心圓現，一剎那圓滿歸於自性等，及大手印法常說，輪❥涅槃一切法，一一未越於法性，等等之名言安立，但實際超絕言思。如入中論所謂，一切法性，應離常斷等戲論分別，實無名言可立可說。又虛空者，依世諦言，尚復可言其為真實堅固不壞，及離一切抉擇等，但究竟欲令指示此之實相，實亦不可得也。龍樹菩薩讚心頌曰：諸佛出生處，墮地獄未減，成佛原未增，應敬禮此心，故如虛空，攝盡一切法，此如來藏心，攝具一切聖凡種子，而為眾生所畢具，雖然如是，金砂雖具金質，未即成金，必經煉冶工夫，行人雖立見宗，自非不修能證，故此段后八句二頌，即是示三門之修法也。初，身修者，頌云離諸作，意謂世間非利益諸作悉捨離外，即他種出世行法，亦當離去，而唯安閒寬坦，令身安住。次，語修者，無利樂之世間語應禁之，乃至呪誦，亦宜休止，安靜如谷。三，意修者，則離一切戲論思量比對之心想外，即觀想作意，亦宜休作，恰恰用心時，恰恰無心用，令今此身，上自頭頂，下至足底，同於中空之一竹筒然，心等虛空，超絕一切之分別。又令等持，離一切掉舉昏沉與無記，惺惺寂寂靈靈明明，無取無捨無著之心，即此而定住於本妙明淨之體性中，即是大手印定。如是恒常修持之者，決得忽焉剎那，如闇室燈燃，光明開朗，無上之涅槃自性，俱生本覺之智慧光明，全體畢現，而無上正覺之道，立時證矣。
密呪典及波羅蜜種種經律與法藏各各論義宗派等皆非光明大手印由生分別障明印反失所守三昧耶永離分別不著意自生自滅如水波若順無住無緣諦即守破闇三昧耶若離分別無所住一切法藏無餘見若依此義脫輪❥並能燒除諸罪障此是教內大明燈不修此義愚夫輩彼常漂溺生死流未出穢苦之愚夫應哀憫彼令依師得師加持而解脫吁嗟乎流轉輪❥者毫無義利唯是苦有所作亦無義利觀心最殊勝<p>凡諸密乘咒道次第，以及修求諸到彼岸之法，乃至繁多契經調伏，性宗相宗，諸多派別支分，論教談理，落於分別者，皆非光明大手印也。因其躭於多所分別，即未免執著。不獨顯教為然，即在密宗，生起圓滿諸般次第，及修氣脉明點諸法，若落分別執著，非僅不見光明大手印，且一有實執，即為光明大手印之障碍，不得顯現光明。又以分別執著障光明大手印故，以為守三昧耶，而實為破壞三昧耶，故惟永離分別，總不如意，如水生波，自流自息。又善了達於水上畫紋，空中揮筆，水與空痕，云何尋迹之理，及一切法本不可住，本無可緣之勝諦，心一起於分別，即於知此分別為無實質自性以為修。同樣，一起於善，即於知此善無自性；一起於惡，即於知此惡無自性；乃至一切貪嗔等毒，即於知其皆無自性，以為修，如是，毒藥轉成醍醐，煩惱即是菩提，不起修整，然又絕無散亂，以守護自心。能如是無住無緣，任運而不違越自心明境本體者，即是同於手執明燈，照破黑闇，即是善能守護三昧耶。又分別執著，豈惟違犯三昧耶，直亦未為隨順於一切法教蘊故，惟永離分別執著，而無所住（而生其心）者，方能見澈三藏一切教義真諦而無餘也。如他頌有云：「離諸作意與實執，亦無修氣縛自心，自心無整如乳嬰，隨自明體心作主，妄念起觀其自性，應知水波二無異，離諸實執無住邊，則見諸法蘊勝義。」是故初修業者，應即修於無作之瑜伽。此有四支：㊀專一，㊁離戲，㊂一味，㊃無作。能離一切分別與邊際，不住常斷一切之戲論，唯依第一了義光明大手印之無作，而得任運安住於自心本明淨體上者，即可脫輪❥之牢獄，而契入菩提。僅能一剎那而如是定者，亦可燒盡無始所積之重罪。若能澈底明見此本心體之妙明淨性，即成佛道，決無疑也。故此光明大手印，誠為教乘中第一殊勝了義之最大明燈。其有未信者，真愚人也。愚夫無信，而常恒不斷為生死輪❥之漩渦所漂捲而不能出者，有四因：一無明、二見（此謂邪見），三貪、四愛。有此四因，故其沉淪生死，常在穢染苦惱而不知出要，是以諦洛巴祖師，哀憫此輩，且示大手印學者，亦應發同體大悲之心，見有如此愚人，必當令其歸投依止於己善巧修證，成就於光明大手印自心體性無分別勝智之大德上師，由聞而思，而修之，尤為切要，令其對師發起「如」佛、「即」佛、之敬信隨順心，則上師之加持力，可得入其身中。一得加持力入於其身，即如於掌中得觀安摩羅果，本覺智之光明顯現，而得解脫，成就菩提矣。<p>此段末二長句，總束以上諸義，而更囑無作之修，以觀心為要。
若離執計是見王若無散亂是修王若無作求是行王若無所住即證果越所緣境心體現無所住道即佛道無所修境即菩提嗟乎於世間法善了知無常法如夢如幻夢幻實義本無有知則當厭離於彼捨諸貪嗔輪❥法依於山側洞穴居恒住無作任運境得大手印亦無得譬彼大樹枝分可萬千齊根倒斷萬千枝分萎斷心意根生死枝分亦全枯譬彼千劫所集暗得大明炬暗立遣如是自心剎那光多劫無明障頓除<p>此下正示瑜伽行人修行之要訣：瑜伽之道，有四要門：見、修、行、果、是也。見必超離一切執著徧計，方為真正見中之王。修必自心明體毫不散亂，方為真正修中之王。行必安住於自心明體無著無求，方為真正行中之王。若言果道，此必聖凡上下涅槃生死，皆能無希求無所住真正無上之隨緣不變，不變隨緣，寂而恆照，照而恆寂，等同諸佛，方是果也。復次，學道行人，心馳緣觀，真體不得露現，必善巧於離觀而觀，離緣而緣，離修而修，是為善巧觀修。又必無住而住，方為善住。無逝而逝，方為善逝。無成而成，方為圓成。無證而證，方為實證。必如此者，方是大圓滿菩提佛道也。於是諦洛巴祖師，又喟然嘆曰：嗟乎，世間法無常，如夢復如幻，本無實義諦，悉是假名相。智士應了知，而生厭離心，斷捨貪嗔等，輪❥苦因法，往彼山岩洞，離塵清淨修。恆住無所作，任運住本明，證所本無證，光明大手印。譬如彼大樹，枝分多無數，斷其根倒地，枝分齊謝萎。斷心意妄根，一切生死了，縱令久昏暗，一明諸暗消，剎那本覺明，照破多劫罪。雖然如是，其尤要者，令身安住，如須彌山，令心寂淨澄清，不為外境所牽，隨處亦皆可修。處安身不安，處靜身不靜，亦是徒然。坐時睜目可，閉目亦可。若心未善安止，則睜目非，閉目亦非。任運而住，心無修整，散亂無記不修整，則又非是。真能善巧安定身心而修者，不住茅蓬，亦可修行，住茅蓬而不免於散亂，亦無成也。
噫嘻有心之法不得離心義有為之法不得無為趣欲達真實離心無為勝義趣任運持心安住本明體分別垢水自當返澄清障修諸顯亦各自寂隱無取捨心光發而解脫了本無生無始習垢淨亡諸執計安住無生境凡所顯現即是自心法超脫邊執得殊勝見王超深廣量得殊勝修王離斷邊品得殊勝行王能無所住得最殊勝果<p>引伸上段之義，更示轉深之趣，於是復喟然歎曰：以有生滅心之法，不能得到超離心境之義諦。以有所作為之法，不能得到無為法之旨趣。若欲達到真實離心及無為之義趣者，唯當任運持心，令其安住本然，而定於離一切纏覆之本妙明淨心體之上。如是任令彼妄心分別如垢水者，不加攪亂，自得澄清。對一切聲色等法，似能顯生而障於道行者，亦置不理會，更不一毫有所愛憎取捨，則如賊入空室，自形寂隱。如是無著之心，昭昭靈靈，一旦本淨明心，曜然光曙，解脫現前矣。須知諸法之所顯現者唯此心，能見其顯現者亦唯此心，究此能見所見，體無有二，唯一空寂，本自不生，是即顯空、色空、明空等，雙融無二之本覺智慧光明大手印道。此而證得之時，即是如來之身相，而一切無始以來，業習垢染，一洗而空也。故頌中接云：亡諸執計之心，安住於本自無生之境。何以故？凡所顯現，能見所見，原此一心之法，既了知其本自空寂而無生，則計善計惡，計是計非，或愛或憎，或取或捨，豈非以妄逐妄，如水已不清，更從而攪亂之，則永不能澄定乎？是故要在明乎此理，不修不整，無取無捨，心體妙明，方能顯發也。故頌又接云：能如是超脫一切邊見計執者，即得殊勝見之王，是為見之最要口訣。修持者，亦須毫無計執，如根本智，後得智，真實修，非真實修，乃至此法彼法，或深廣，或非深廣，及他一切等量之計執。前曾云：若無散亂是修王，今再轉深，示以越深廣量等，方為殊勝修之王，蓋必如此，方能無散亂也。復次，前頌示云：若無作求是行王，今則轉深，示令離斷邊品，方得殊勝之行王，離斷滅邊見品等方是無作求之正義，否則又恐行人誤落偏空涅槃邊。無所住道是佛道，前頌亦已言之，今頌進云：能無所住得最殊勝果，則前頌為開示要門，今則進示深入此要門，以至究竟得果證之地，故當與前頌合參之，而善得祖師慈悲之至恩意也。
行者初得覺受如瀑流中如恆河暢流而閑緩後如平水子母光明會劣慧異生未堪善安住可於明點氣脉諸要門以多支分方便攝持心調令任運安住於明體若依業印增現空樂明須知加持双運之福智導自頂輪緩降不可洩漸提令遍全身一切輪絕離貪故空樂明方顯長命黑髮相飽如滿月光彩煥發力大如獅子願共速得安住勝成故此大手印極心要口訣且堪能種眾生恆受持<p>上來已詳示最殊勝之見修行果，然為非上上根器之行者，開示入道方便，則有如此段之三種：第一種，為善慧根器行人之方便，即此中第一頌三句所言之三步，行者初修業時，每有妄念紛騰如瀑流之覺受相，或較未修業時反多者，此為開始認識其前所不自察之妄念故，當先修立斷法，繼調之以縱念法，（如祝拔宗之大手印法）。善修業者，過此階段，趨入第二步時，自能進而覺受其心念有如恆河暢流之水，視瀑流之倒瀉急湍，為緩和閑暇多矣。但仍不免波浪起伏，思潮動盪，此則正當善巧實修於上述種種口訣之法，善巧精進修持者，過此即能達到風平浪靜水面如鏡之境，此時仍如上訣而善巧修持者，不久發放其子光明，與母光明會合為一，即得證矣。如上修持，以其要在無著無緣，無求無作，而唯任運安住於本明淨妙故，亦不固定時緣處緣，及事境等，行住坐臥，皆可修持。然有劣慧根器，未可於無緣無作等而善安住者，則可依於此段第二頌四句所示之法。或緣木石佛像，乃至金剛頌，持瓶氣，觀明點等法，以作修持，令心得專一安止，而顯生契入本覺智之光明。若為特具堪能之異生，為合增長其覺受暖相空樂等，則可依於業印，此之方便，即欲樂定。諸大德開示多云：欲樂定重在氣功，人之揀擇，尤為嚴格，多生過患，不易修習。且助長對治之法甚多，非必從事於此，乃能成佛。至助長之大者，莫如懺罪積資，即所以集福淨障，是又非勵力於修念金剛薩埵，及上師合修法兩儀軌焉，不為功也。此根桑上師大圓滿禪定休息要門密記中之警誡。貢師亦口示：業印不及光明大手印殊勝穩妥。故謹並附註於此。此段後三頌即為此方便之畧述，此之業印者，極難極險，詳必另從師授，此但畧言梗概。謂修者，最要必如法加持方便智慧，外內鈴杵，各作本尊，方堪双修福慧。尤必特具不失之堪能，令菩提自頂下降，降而無漏洩，且必反提而上，散布全身，各輪各脉，無一而稍舛失。更必絕對非貪，否則立墮。能一毫無越而能修至空樂明現前者，現世即可長延壽命，面貌端嚴如滿月，澤潤如良玉，反老還童，力大如獅子，具得八種世間成就已，漸得不久證於空樂明。又此空樂明者，即本覺智之異名也。
有過求懺有善回向如母有情速趣勝上。