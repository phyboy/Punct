<juan>蓮華生大師應化史畧<p>佛母葉興磋加實錄<p>烏簡靈巴菩薩流通<p>金剛上師諾那呼圖克圖逞列匠磋譯義<p>弟子王凈圓筆受<p>弟子韓玉宸修飾<p>一、大師本迹<p>南無金剛不生不滅蓮花生大師<p>大師本已成等正覺，證五智佛；度生方便，皆悉具足；能滿眾願，普利有情。其五佛母曰納加面達喇咓、噶那斯地、夏加迭瓦、扎西淺真、葉興磋加（納加華言佛母），或生印度，或生泥泊爾與不丹，或生西藏；皆為大權示現，助師應化，調御有情，紹隆三寶。大師融通顯密，不使兩岐；凡顯經密軌中究竟法義、無上悉地，皆深得釋迦如來師承口訣、真正血脈。所有金剛身語意三業，法報化三身，成證祕訣，及息增懷誅，度生方便，皆悉圓滿。其記載事迹廣略大小之種類，都萬有九百，皆為接引未來有緣眾生之用。其不堪記載者，則瀰漫於無碍六大一真法界太空之中。法爾常恆，普利有情；盡於未來，名稱普聞無量世界。報化徧滿塵剎國土，見身者發心，聞名者起信，聆音者開悟，知心者成佛。南無法身常住，三際一如。蓮華生大師，南無報身清淨，相好無倫。蓮華生大師，南無化身變現，朅磨無量。蓮華生大師，非大師自衒，釋迦如來已先授記。如摩尼寶能滿眾願，無盡功德莫能罄述，略舉一斑啟眾敬信云爾。<p>二、大師成就阿彌陀佛<p>大師圓證無量壽如來無上悉地，凡四種淨土中依正莊嚴之相，身土不二之德，廣長舌徧覆之跡，與普攝眾生之多，廣如阿彌陀諸經所載，茲不復述。<p>三、為度人類示迹<p>大師為度惡性闡提及誹謗疑懼眾生故，由阿彌陀肉髻中放紅色光，光中化出金輪王王四天下，具有千妃而無一子，迺廣作佛事離非梵行。其國西南有大乳海，盛生蓮花，菡萏敷發，郁馥繽紛。王日飭採擷持以供佛，阿彌陀佛常於舌端放五色光加持海蓮。時花叢中特生大蓮，苞長二尺。諸花開落，新陳代謝；惟獨此蓮，經歷寒暑，久未開敷。眾咸驚異，而報於王。王乃飭人，晝夜守護。歲次在申，正月朔日，其花乃敷，化出五兒。其兒膚體，五色配生，各具五髻。中為青黑，東為白黑，南為黃黑，西為紅黑，北為綠黑。腕臂脛釧，耳璫纓珞，衣祴天飾，眾寶嚴身。守者白王。王大歡喜，命駕五獅寶車、五百寶馬車。王及王后與其宰相侍從八萬人俱，齊集海濱。羣眾諦瞻，華上五兒安住不動；相好光明，儼然報佛；身如虹霓，髻放五光；面如滿月，紺目慈視；額廣平正，鼻高修直，齒白齊密，聲同梵響，手足轂網，人相具足，等佛功德，不可盡述。王見是已，頂禮三拜，竚冀慈示。五兒齊聲謂曰：「爾可詢諸阿彌陀佛。」王乃報曰：「我信諸仁即為彌陀示現，為愍無始眾生流轉生死不知出要，於是秉如來無上菩提，運五佛一切智智，以金剛身語意三業，行息增懷誅四法，拯濟羣盲，令出苦海。中現忿怒金剛，東佛陀，南寶生，西蓮華，北朅磨，皆是觀音化現。能入胎、卵、濕、化四生之類，等流現身，廣作佛事，普利有情。」王說是已，五兒乃乘五獅寶車，及寶馬妓樂，前後圍繞，來至王宮。<p>四、普度六趣示迹<p>大師為普度法界一切四生六趣悉免輪廻故，於六趣中皆為示現，一一趣中八方同時俱現五身，如是六趣各有四十化身，茲據一三千大千中。東方世界一百國為一國土，過此同等萬有二千國，有一國土名職馬滅巴，寶珠為地，壽命長遠，衣食自然，享受如天，純變化生，遠離眾苦。其國有佛，名職滅渣。時蓮花生大師名古魯卑馬節魯幛，顯密二教皆極發揚。師於六趣八方，皆示現化身。南方過此同等萬三千國，有一國土名原點炯（容），佛名斜巴土巴廣却真。其時大師名古魯盛作渥果爾，依正二報與應化法教，具如上述。西方過此同等二萬國，有一國土名簡累顯土贊巴，人壽八萬四千嵗，佛名斜加土巴原等女（勇）竟幾。其時大師名卑馬噶爾節枉磋。北方過此同等三萬國，有一國土名㧞克杈滅巴，佛名斜加土巴僧格扎。其時大師名卑馬葉卓普他布扎爾，顯密二教皆悉隆盛。東南方過此同等八十萬有四國，有一國土名懶巴爾濟，佛名斜加土巴者（也）必度。其時大師名卑馬耡異噶僧格。西南方過此同等七十萬國，有一國土名勒普度朗，佛名斜加土巴日躋進。其時大師名卑馬延作補葉巴扎爾。西北方過此同等五十萬國，有一國土名惹補杜朗巴近，佛名整田整却巴爾。其時大師名卑馬節補簡若灣墮爾。東北方過此同等四十四萬國，有一國土名東瓦舍魯瓦，佛名土灣零幾甲哥。其時大師名卑馬力堆枉磋，應化法教，具如上述。<p>其他不述方所，為諸經所具載者，國名朗巴爾主巴，佛名枉左甲爾波，大師名卑馬匠稱滅都，顯密二教皆悉隆盛。又國名壬清組巴，佛名壬清甲爾波，大師名卑馬過累果每。又國名果斯爾炯（容）瓦，佛名俄果爾陽巴，大師名卑馬喇補覺滾窘。又國名格瓦朗巴爾覺巴，佛名格妥普甲兒波，大師名卑馬約利甲爾瓦。又國名作果爾國巴，佛名作朵兒寍波，大師名卑馬桑堪匠功。又國名俄貞兒炯（容）瓦，佛名離巴爾松瓦，大師名卑馬果斜累阿（耶）。又國名葉巴爾怕爾瓜，佛名葉巴爾松瓦，大師名卑馬納蒙朵兒寫列。又國名堆瓦爾覺巴，佛名堆瓦清波，大師名卑馬可利烱（容）京。又國名滅度兒粘巴，佛名滅都枉波養，大師名卑馬奪姑朗烱（容）。又國名勇施扎瓜，佛名扎圭巴爾，大師名卑馬整比把俄。又國名朗巴爾耡巴，佛名主比加爾波，大師名卑馬噶達甲兒波。又國名朗巴爾匠瓦，佛名扎養滅則巴，大師名卑馬魯仰担巴。又國名免節滅巴，佛名滅節加爾波（藥師佛名），大師名卑馬覺約爾達瓜。又國名朗巴爾達瓜，佛名約爾登貞益，大師名卑馬可爾哇董作。又國名壬清果巴，佛名噶威兼，大師名卑馬朗中葉寫。又國名朗巴爾斬巴，佛名勇殊鞏必甲爾波，大師名卑馬迭瓦屑經。又國名勉組雅銀勇波，佛名捨爾節經波，大師名卑馬晨音朗卓爾。又國名俄舍兒担巴，佛名俄舍兒巴貳，大師名卑馬邱引班巴爾。又國名朗巴爾寫瓦，佛名寫維枉波，大師名卑馬滾却清波。又國名整清朗巴爾果巴，佛名凖起巴貳，大師名卑馬捨節兒枉。又國名義朗担巴爾噶，佛名容養，大師名卑馬甲爾波滅隆。又國名滅隆金可兒養，佛名滅隆節，大師名卑馬堂聽朗儱。又國名達累儉巴，佛名達阿巴貳，大師名卑馬葉朗覺背。又國名立米俄則爾滅巴，佛名立米寧波，大師名卑馬煙占阨拉。又國名補貞阨丁，佛名補節加爾波，大師名卑馬朗達葉寫。又國名舍俄朗哇，佛名舍節爾枉磋，大師名卑馬納磋壬清。又國名俄磋兒果巴，佛名果卑加爾波，大師名卑馬古拉噶雅。又國名舍兒經烱（容）內，佛名舍兒節日組瓦，大師名卑馬竹清整組。又國名巴爾節俄斯兒，佛名巴爾節加爾波，大師名卑馬節西利邦。又國名朗瓦當巴，佛名朗瓦則瓜，大師名卑馬立瓜登經。又國名仰內滅巴，佛名仰立滅必巴爾，大師名卑馬却寧通噶。又國名噶永擋，佛名噶永却巴爾，大師名卑馬節經朗誇。又國名日經烱（容）瓦，佛名日幾巴爾，大師名卑馬三阿巴克卡。又國名善經奪兒瓦，佛名搿渣真節，大師名卑馬壬清杈者（夜）。又國名容司烱（容）瓦，佛名松烱瓦，大師名卑馬則貞甲演。又國名他迭覺巴，佛名宜更滾節若綳，大師名卑馬若多補匠逞。又國名匠蒙稱綳經，佛名懶巴兒甲爾瓦，大師名卑馬蒙巴朗遮。又國名滅冬遮經，佛名滅多果別加爾波，大師名卑馬滅渣噶遮。又國名遮（也）巴爾朗瓦，佛名湯蒙結朗瓦，大師名卑馬可爾瓦諾那。又國名貞點果巴，佛名貞點質，大師名卑馬若爾巴朗達。又國名僧格烱（容）累，佛名僧格蒙主（克），大師名卑馬他蒙得道，顯密二教皆悉隆盛。又國名印度，佛名釋迦牟尼，大師名蓮花生，一切應化事跡，度化法儀，如內外典籍、顯密經軌、政治沿革、民情風化，廣如諸經所載恐煩不贅。<p>五、密法出生之濫觴<p>密法如何出興於世耶？為欲令眾生除疑，捨邪執，遠離不信，發生涅槃淨信，安樂解脫，得達果海故，乃出生喇嘛金剛手菩薩。<p>在過去若增一劫、若減一劫，皆不可紀。不可說不可說劫前，有一世界名晚巴爾噶瓦，有三萬三千佛次第出興。其中有佛，名阿達魯馬。其傳法時期，有國土曰結累展巴。國有父名覺巴日拉，乃國王太子。母名日覺馬，具大慈悲。生子名得覺蒲，皈依阿達魯馬佛，法名者（也）必度。當時輪王，即大日如來化身。太子名曰莽清却董君正（莽清却眾皆相信義），金剛手灌頂，名曰沈巴朵結，成佛名曰滅磋瓜（不動義），父名奪馬絜巴，母名奪馬幾巴，皆平民。生子名咱門達，皈依法名曰滅卡巴兒，灌頂名朵結取（鳥），成佛名曰阿彌陀。父奉不妄語獨修教者，名阿然支。母名葛得馬，生子名寧經，皈依法名曰但遮巴爾，灌頂名朵結永，成佛名曰毘盧遮那。父乃橫暴徒，名古巴達。母名撒門躉也。生子名單補惹（阿），皈依法名曰滾寧在，灌頂名禮節多結，成佛名曰不空成就。父乃王宗室，名滾里蕩。母宰相女，名阿那馬。生子名班經，皈依法名曰朗經，灌頂名朵結壬清（金剛寶義），成佛名曰寶生。上述諸仁，皆利根上智，普門深入；塵數三昧，甚深秘軌，皆悉修學，即身圓滿無上悉地，五方佛灌頂成佛，此其大畧。<p>六、馬張噶汝渣之來由<p>阿達魯馬佛末法時代，有國名奪烱（容）查蒙，父名日姑噶那，生子曰果烏滾車（衣）僕名蔗滿得瓦。當時有苾蒭名土瓜覺落，昔為大富長者名清打清波，親見化佛出世。為佛成道後最初度脫受苾蒭戒者，梵行清淨，禪波羅密滿足，人皆敬信皈依。果烏滾車（衣）與蔗滿得瓦亦從其出家。彼主僕未皈依土瓜覺落之先，曾聞不守五戒，貪瞋癡慢不加對治；索得密宗秘旨，智慧現前，決成無上菩提，持此意見而來皈依。主僕恭詣師前，頂禮膜拜，具陳所見。師言：「善哉！」允其皈依。并語之曰：「六道眾生流轉輪廻，無由解脫。欲除眾苦，守戒乃能，初學者非持戒莫辦。」於是主僕同出家。主法名曰他把那跛，僕曰甸怕（平聲）。未幾他把那跛白師，請示眾生直趣無上菩提之逕路。土瓜覺落以偈示曰：「本心法爾涅槃門。貪瞋癡慢任起滅。猶如雲霧不壞空。求徧空界無逕路。」<p>說偈已，并反覆示教，令顯自心；莫外馳求，寂照任運，真常自如；成佛法要，無逾於此。主僕聞已，歡喜恭敬，作禮而退。主者他把，雖聞法要，未徹源底；身雖出家，心住凡情；貪癡見慢，我相自如。僕者甸怕，依法實修，竟躋高明，日趨解脫；一切事相，皆不執著；身供僕役，心超凡境；能尋自心，而趣覺路。於是主僕興諍，岐生牴牾。主言：「貪癡一切，我堪任運。」僕言：「任運是已，而本性不移。」主言：「共一師承，何來兩岐？」僕言：「雖同師同聞，而不同用。本心法爾如是，我自如是了知。」主言：「我亦如是，世間貪痴等法一切不加對治，密宗秘旨如是。」言下盛怒及之。僕曰：「生佛心源同一體。向外諦求不可得。法然本性勿取捨。自心菩提自尋求。<p>「捨此別無覺路。」如是報主，怒仍未息。僕再曰：「自心漸明，即佛本心。法爾如是不妄動，一切煩惱如雲散。膽大心寬，生佛一如。師示要旨，如是無餘。」主更盛怒曰：「我師方正，誠言無誑，為世希有。爾我諍論，當憑師決。」乃同詣師前，各陳所主。土瓜判曰：「他把未成，甸怕已證。」他把怒曰：「師不平等，法傳兩岐。我今迸僕，師亦當去；和諍無術，仲裁不平，不堪作師；可率眾行，勿再留此。」師言：「世間信我者眾，不信而輪廻六趣者亦眾。」勿庸多述。師遂遠颺。<p>師行後，他把遂破戒隳信，狂蕩無忌；殺人之夫，而取其妻；食人之肉，衣人之皮；飛禽走獸，肆行罹捕；一切婦女，恣意奸污；貪痴熾盛，意樂不疲；縱其眷屬，肆行殺盜淫妄者，十有二年。<p>他把身死，墮畜生道五百世，受瘈犬身五百世，受食肉野獾身五百世；再墮蜂蠆五百世，蜈蚣五百世；墮蛆蟲類不可說世，又墮食涎吐鬼類五百世，又現不可說餓鬼世。如是展轉，竟墮入金剛地獄。此地獄壽長八萬歲。從地獄起，又入食肉齧骨畜生道若干世，乃還入人道生貧苦家，死後復生惡性貧苦家。時丁燃燈佛末季，其間無佛法者亙數千年。時蓮花生大師應化區域，仍為食人肉國家，傍近喜馬拉雅山麓蘭迦不那地。有女人名曰滾肚覺我，初夜與魔王交，中夜與山神交，後夜與天神交。一宿三交而孕，八月後生一子，三頭、六臂、四足，手持兩弓，頭各具三目，服飾奇怪。生後世界不靖，吉祥勝事不復作，惡夢癘疫，魑魅魍魎，水旱兵燹，地震山崩，種種災異層出不絕。越九閱月，其母遂死。眾咸歸咎此兒，併其母共葬塚中。塚間有大樹曰納魯遮，䲭梟巢其上，毒蛇蟠其下；猛獸野豬，充塞其地。此兒食其母死乳七日不死，繼食黃水七日、爛血七日、腸臟七日、膚肉七日、骨髓七日，亙四十二日，其身漸壯，翻身播塚而出，共食噉人肉鬼怪而居。食人，取其頂蓋以為器；食蛇，取其皮以為帶；食象，取其皮以為衣；食虎，取其皮以為裙。飢食人肉，口角垢集；渴則飲血，常坐污穢地；取死人骨灰塗身，久之徧身有光，同劫火色。右頭白色，左頭紅色，中頭青黑。手足肥大，皮膚粗糙。貫髑髏作瓔珞，新、陳、乾枯，三串嚴身。面塗人血，身毛如豬，眼皆赤色，髮色紅黑，半披半束，五色蛇索結之，手足形如雞爪，腕脛皆束五色蛇索為釧，極嗜活食一切眾生肉。右手常持三角尖刀，及一切殺害凶具；左手常持盛血天靈蓋，痛飲不輟。口常呼出一切傳染熱病細菌，鼻常呼出一切傳染寒病細菌，眼耳部常出一切雜染病菌。其他若皮膚❥灼，疾痳瘄疹，卒中風痰，急癇癲癇，關節膿瘍，全身流痰，種種可畏之病菌，咸從其週身各部流出貽害眾生。此毒兒名曰馬珠馬張蒙噶汝渣。<p>當是時也，娑婆世界大好區域，凡二十有五。明有王臣，管轄領土；幽有鬼神，常秉守護。隸屬于天者四，曰補惹（阿）囉馬，曰扎連達拉，曰武兒健，曰阿爾布達。隸屬於乾闥婆者四，曰槓達瓦惹，曰惹每屑惹，曰迭委，曰馬納。隸屬於藥叉者二，曰噶馬汝，曰溫止。別餘諸天所屬者三，曰紫霞，曰古雷，曰果薩拉。以上屬空行天趣，屬於食人肉九頭身之國者二，曰噶甯噶，曰藍巴噶。次於九頭身之國所屬者二，曰班止，曰黑馬拉。屬於龍王者二，曰遮打布惹，曰止罕迭瓦。屬於龍之眷屬者二，曰索列，曰生寧。屬於阿修羅者二，曰納噶，曰勝都。屬於修羅眷屬者二，曰麻羅，曰古汝達，皆尸陀林之所。以上屬於須彌山以下諸趣。<p>諸趣國土本屬安謐，忽感天魔擾亂。彼魔手持三角尖刀與月斧，肆行殺戮淫慾，食噉贍部洲人類精氣，震播諸國，互相爭鬥，譏訶殺伐，終無已時，娑婆國土大千三千皆不寧靖。眾咸慮之，思擇一主，以禦魔侮。乃相率稽首求救於此毒兒，號曰馬張噶汝渣。咸虔致三業，翹勤五體，俯首聽命。因之嗜殺毒害之輩，皆類聚羣分，環拱於彼。於是大逞荼毒，肆殺無辜。柔和慈善者遭殺，窮凶極惡者得獎。馬張噶汝渣顧盼自豪曰：「三千大千，惟我獨尊。」身出火燄，哦哦有聲。此聲出時，眾生心皆迷亂，不軌正道。彼一切凶暴眷屬，咸大擅威權。其夫人曰董稱馬，語之曰：「此喜馬拉雅山頂，有燃燈佛之弟子住此修行，身大於牛，威力無比。朗噶國眾，咸怖畏之，莫敢抵禦。」汝渣聞之，於夢寐中，大發忿怒，身部病菌，飛騰空際，降注果噶湯馬（朗噶國屬地），殺人無算。於時大地震動，人咸怖畏。朗噶王自定中觀之，知是馬張噶汝渣來此作亂。考佛說圓點正經多經所載，係得罪師尊暨師兄者，由三惡道轉生，侵掠眾地，大肆荼毒；將來有大佛化身調伏令度，斯時大密宗當重興於世。王乃鳴鐘鼓，令於眾曰：「我為三千主。四王我隸屬。一切莫我敵。誰敢於我侮。」<p>汝渣答曰：「我為大千諸天王，眾咸皈敬推第一。」王乃報曰：「慚愧不如，願歸敬服從而不抗拒。」於是王及夫人皆臣伏焉。汝渣又詢其夫人曰：「伊誰更右於我者？」董稱馬報曰：「有阿修羅王曰馬哈噶若者是。」遂往碎其王身，棄擲於地。星辰日月皆得統屬，修羅諸宮盡為所有，刀仗兵器沒收無算。大張旗幟於門，示威於眾曰：「誰敢予侮者！」復次又詢：「誰右於我？」夫人曰：「忉利天之上有處名噶登者，徒眾海會中，號曰單巴杜格爾。天王皈依，音樂香花，衣鬘飲食，常作供養。」汝渣聞言，疾首蹙額，大發忿怒；又往其處，生擒單巴，擲地而死。單巴死時，曾語其徒眾曰：「佛經記載，此大魔熾盛後，不久有密教明王降伏之，密法當大興。為調伏彼故，密教有得權與財之忿怒佛出生，廣施眾生，藥品甘露，眾寶妙法；乃至微塵許地，佛皆普化無遺。佛說不虛。我身雖死，旋生人趣，坐菩提樹下，而成正覺。我法勝行閻浮，住世亦久。將來降伏彼後，外、內、密、真如、究竟，五種緣會，一切出興。」汝渣聞此說已，心生微懼，乃將此天付囑天魔管領（此天魔即回教之初祖）已，仍返住喜馬拉雅山巔。<p>七、調伏馬張噶汝渣之因緣<p>爾時阿達汝馬佛、金剛手佛、大勢至菩薩、金剛薩埵、南方金剛、阿彌陀佛、大日如來、北方金剛，及一切不可說諸佛，咸集誓言：「汝渣荼毒，導眾行惡，撥無因果。娑婆眾生將被趨入地獄，應加調伏。」於是聖眾諦觀，察其宿因，實與其師土瓜覺落並其師兄甸怕有緣；遂用一切佛灌頂之加持力，令其師成金剛薩埵，其師兄成大勢至菩薩。師徒既度，師化觀音，其忿怒身為馬王佛；徒化緣度母，其忿怒身為猪王佛母，同至山頂。馬王唱曰：<p>「<#sp>哈哈<#sp>赫（厄）赫（厄）<#sp>火火」<p>猪母唱曰：<p>「<#sp>項項<#sp>吽吽<#sp>呸呸」<p>王母疊相唱和，汝渣聞曰：「爾小馬猪，今何所謂？此三千大千，上自有頂，下達阿鼻，莫不敬畏臣伏于我，無敢正顏覿我面者。雖以單巴杜格爾之威神，亦莫我何。爾等其下伏靜住，勿得妄動。」隨以手按二王頭頂。爾時馬王佛由汝渣肛門中入，貫穿其頂，露出馬頭；放火焰煎其全身脂膏，令馬頭成綠色。猪王佛母由董稱馬陰道中入，貫穿其頂，露出猪頭；煎其脂膏，令猪頭成黑色。午王亥母，雙身和合，唱隨如前。一切金剛忿怒諸佛，咸化為飛鳥，翱翔空中，層密行布，助其威勢。汝渣痛楚不堪，嘆曰：「我今敝敗，外道亡矣，佛法興矣；阿修羅亡矣，天王興矣；背佛者亡矣，信佛者興矣。」夢寐所見，天擊水，火擊樹，水擊火，風擊雲彩，金剛杵擊諸空峒。朕兆若是，預知不祥，憂痛慘惻，惟冀速死。一彈指頃，肛門遺屎，墜於大海，澄入龍宮，化為大樹，根生海底，枝撐阿修羅宮，花果敷實於天庭，衣食用物咸從此樹梢流出。修羅恆與天鬥者，即爭此樹也。午王亥母，同深慈愍，和平歡悅，不懼不驚，折伏汝渣，令其命盡。所有汝渣之服飾器仗，皆成戰利之偉績。歷來密乘所傳金剛忿怒相，及嚴身飾具，即從此出。<p>汝渣身死，心猶未平，賡現九頭身，思滋毒厲，重為世患。大勢至菩薩，乃化九忿怒金剛，徧串其身。汝渣備極痛苦，急呼其十方守門眷屬，啟門奮鬥，口作汝汝聲，疾趨羣眾鏖戰空際。斯時馬王三眼中出生十方金剛，手持降魔杵盡伏諸眷屬，咸以其衣食供奉於諸佛。汝渣悟曰：「我惜所造諸罪業，于今咸集于藐躬。業由自作還自受，果報毫髮不昧爽。我今心慮焦如焚，跼天蹐地無逃遁。<p>「願從今始，夫婦二身，俯伏佛座；慚諳內典，敢作外護；食佛餘唾，為內眷屬；至心皈命，永不破戒。」爾時馬王佛以金剛杵加持三處，受密乘灌頂，遂成為馬哈嘠納大護法。此午王亥母調伏汝渣之經過也。<p>八、賢劫千佛出世之緣起<p>爾時有世界曰朗巴爾劍巴，王都曰朗巴爾打瓜，轉輪王曰容可兒松，七寶具足，王四天下，有妃嬪七十萬眾，生有千子皆具三十二相。月之望日，王遊園囿，有馬滅麻及別滅麻二妃無子，隨從伴王而坐，懷抱中忽感來二子，相好莊嚴，異於常兒，跏趺而坐。王及二妃，方咤異間，空中有聲報曰：「二子乃菩提薩埵，二母乃般若佛母。」二子亦同聲言曰：「我二人同發菩提心，歡喜皈依於佛。願世界昇平，拔眾生遠離諸苦，於一切時處得究竟樂皆莫能及。」王及二妃同稽首合掌，讚曰：「於不可說不可說，若增一劫減一劫。發菩提心勿棄捨，諸餘發心所不及。無比上味如甘露，諸佛教中為第一。」<p>時有喇嘛曰余顛朵絜，道德高深。王延至宮，合掌涕淚白曰：「師乃慈愍眾生，發菩提心者。二妃忽感得二子，求師加持，拔除不祥。」余顛答曰：「如來功德巍巍，匪可憶度。宜用金瓶，內盛寶珠，及摩尼眾寶，以為供養，然後誦經祝禱。」王乃陳設供事，請喇嘛陞獅子寶座，誦經七日；香花燈明，飲食衣樂，美備羅列，無間宵旦。並求觀千子中，誰為先成佛者。喇嘛作法之次，隨以廿五種、十種、四種，諸灌頂法，為此二子灌頂。復以定中所觀報王：「千子中，長子成佛，即七佛之首，法名曰約忍朗達容諸，成佛名曰迦葉。」說時，大地六種震動，音樂不鼓自鳴。乃至千子最後一子，法名曰卵他翼，成佛名曰末巴。諸大王子羣咸問於最小王子曰：「我等成佛，汝將何事？」小王子答曰：「佛德如天，我心無盡。天空不隕，我心不滅。廣持毗尼，自利第一。發菩提心，利他為最。盡爾九百，九十有九，福聚神通，智慧功德，度生方便，我皆具足。」<p>是時千子俱在，獨二子未來。千王子同以上義問二王子，其一曰：「我名秋集沈巴。兄等成佛，我為金剛手。凡顯密二教及最上密乘，我盡任持；諸佛秘藏，我堪守護；行者修學，我咸護念。」其一曰：「我名秋集若組。兄等成佛，我為請法梵王，請轉法輪，領眾聞法，并宏揚聖教。」此化佛出世之因緣也。<p>九、佛法歷劫住世之程序<p>過此世界一億佛土，有一世界，顯教昌明，民安物阜。經五方佛應化以後，此土空過，無有佛法。迨劫經壞空至成劫時，有一國土，名曰住矴，歷受眾生擁戴敬服之天王有九。嗣出世者，傳顯教佛一，傳密教佛一，獅子王一，金翅鳥王一，開敷花王一。過此以往，至鐵輪王世，顯密二教，兼住應化。如是五朝，王名曰達里扛，其子曰嗟我幾，其后妃共百二十有九，皆敬信三寶，持戒精嚴，極畏地獄，欣慕成佛，發大勇猛，悲智兼修。其傳法佛，曰麻免者，曰可爾完結格，曰然母通，曰朽巴，曰典濛遮，曰斷捨加爾，曰噶加爾。所傳法教為八萬四千，約為十二分教，再約為三。此為化佛設教。其報佛所宣，為即身成佛法門，不畏破戒，不望成佛，自明本心，言亡慮絕，甚深祕密，法爾如是。其時國王曰贊朵爾，傳法佛曰卑彌納，曰古汝扎圭納。外、內、密、儀軌，都為一千有二十五部，約為十八部，再約為七部，更約為三部。曰馬哈約噶，曰阿落約噶，曰阿兌約噶，其教普及天下。<p>復次，密教、顯教、菩提戒，三者並盛時期。印度芒噶達國，都城曰補顛，王曰納漿，子孫繼承至十七萬四千代，民心和善，正信三寶，離非梵行，行十善道。爾時有七佛次第出興，曰朗巴在格，曰杜朵爾絜，曰湯絜覺布，曰落瓜得什爾，曰啥爾妥卜（餘二未詳），皆傳顯教三種。其傳密教金剛喇嘛曰答爾圓點落點。其傳法次第，先教觀心，次習禪定，次降魔，次氣功，次雙身；次對利根上智者，傳即身成佛法，次三昧耶戒法，次喜金剛法，次上樂金剛法，次密聚金剛法，次普爾巴法，次忿怒佛母法，次亞馬然渣法。斯即阿達魯馬如來以下諸佛相承之法教，有如是者。<p>復次，滾肚朗國土，王名昌真者。子孫世承，至七十九萬有一百有四十有八代時，佛曰俄松（燃燈佛），以戒定慧三學住世。其王曰那瓦井，傳密教金剛喇嘛曰古魯皮永覺爾。諦詧當時，世道寖衰，人心思亂，戰爭時起，遂示寂相，投生王家。為太子時，即求出家，那瓦井王允之。歸依師曰仗松杜拉，黑膚仙人也。太子名曰葛烏打馬，生有宿慧，感佛教衰微，思明政典救之。觀仗摩與卑密扎拉之因緣，特現身說法，明因果，正典刑，以風示教導。初於尊真（尊下平聲）幽僻之所，築草舍以為修持。仗摩，妓女也，先與卑密扎拉密約至尊真幽會，途次受人纏頭五百先交歡焉。及至，隱不以告，旋為其婢發覺。卑密大怒，刃殺仗摩於野。婢復宣言於眾，致卑密大懼，遂棄血刃草舍之側，冀嫁禍葛烏打馬。旋觀眾麕集，質問葛烏：「汝習佛者，何故殺人？」葛烏不之辨，眾乃捉繫王所，并倒懸於樹。其師仗松杜拉來扣其故，徒曰：「我有罪。」師曰：「如何避免。」徒曰：「果殺仗摩者無論已。」矢曰：「仗摩我實未殺者，師身黑膚立變金色，否則如故。」言訖，仗松果成金色身。眾異之，咸來歸依。詎仗松貪圖利養，忘救其徒，毀信畔道，肆行十惡，風火熾盛，淫欲不禁，赤白二液，忽墜於地，化為男女，同坐甘蔗樹下，親釋葛烏，而身已死。仗松大慚，曰：「吾徒冤甚。」時空中有佛，諭王及眾：「罪人不治，必感大患，水旱癘疫，饑饉寇盜，災禍橫生，因果如是。蓋由刑賞不當，善者無辜獲罪，不肖者幸免得逞，乖戾之氣遂徧寰宇。今為王眾，明正典刑。殺人者死，傷人及盜抵罪；眾作惡者不貸，抉眼、斷手、刖足，等差論刑；屢犯不悛，處以大辟。慎制律令，核實決裁，守法不阿，不狥私恩，廓然大公，取信於民，民自奉法而不作亂。復治堅甲利兵，戈矛弓矢，藏之以備預不虞而討不庭。如是則四域歸心，嵗稔人壽，諍和訟息，疫癘不作，牛羊茁壯，人依正信，至教當興。」佛說是已，四天王至，告于眾曰：「葛烏打馬無罪。一言之矢，師成金身。往佛已來，甚為希有。福智所感，將來必作轉輪聖王。」爾時血刃騰入空中，化為雷霆，擊斃卑密扎拉，婢與賂者均遭擊傷。葛烏往生兜率內院，將來成佛曰滾杜槍（三身成就義）。國王政教並行，即從此始。<p>滾杜槍在天，男女皈依者眾，并傳無上密宗。有大弟子曰淡巴杜噶爾者，乃傳密大阿闍黎，曾受如阿耨達池四河流之灌頂，稱為四種灌河，分述如次。<p>甲、羅漢喇嘛灌頂（即蓄三衣、瓶、缽、拔毛器等八種而作法師者）；乙、傳法講經灌頂；丙、化身佛灌頂（計有八種）；丁、外密灌頂（結印持咒等計有八種）；戊、內密灌頂（心作忿怒觀等）；己、密密灌頂（心內灌頂八種）。此六項為一種灌河。復次，甲、馬哈母渣灌頂（法爾總持之灌，即身能出生四波羅密）；乙、金剛灌頂（用鈴杵等灌，計有十種）；丙、成金剛喇嘛灌頂（即成就法身、報身、化身、化報身、報化身五種）；丁、朅磨契印灌頂（即雙身灌頂，為最高密義）。此四項為一種灌河。以上二種灌河，為特殊灌頂。復次，甲、求長壽灌頂；乙、求智慧灌頂；丙、有財權普施灌頂；丁、滅無明得真明灌頂；戊、生趣自在灌頂；己、住空入水，神通自在，及能現畜生身等灌頂；庚、制伏外道小乘灌頂；辛、所願圓滿成就灌頂；壬、身口意三業成就灌頂；癸、有考察經軌及傳授權灌頂。此十項為一種灌河，名為通用灌頂。復次，甲、身灌頂五種，要處在頂；乙，口灌頂五種，要處在喉；丙、心灌頂五種，要處在臆；丁、功德灌頂五種，要處在臍；戊、技能灌頂五種，要處在手足。此廿五項為一種灌河，名為緊要灌頂。如上灌後，則天上密教，傳有師承矣。滾杜槍乃往人間應化，其位（并衣缽花冠瓔珞等）即傳於彌勒。<p>西印度有王名左果日藏，其國共分廿一區。登覽必波（即尸陀林）地，有佛宮殿在焉；七寶莊嚴，人跡罕到。王后曰却馬，同時孿生雙子，長幼莫分，君儲難決。王命二子將來同時娶妃，誰先得子者王其父，若同時生子則屬位先能言者之父。及長，迎娶，生子，及子能言，俱無先後。其時國泰民安，五穀豐稔，風雨調順，兩妃各誇其兒福德所致。相人者言：「一當作王，一當成佛。一名脫覺爾簡，一名顯達那克且。」於是宰相與臣民公決，王其相好者脫覺。顯達不服，中懷異謀，事泄，被讁於所薩林。為菩提場西大尸陀林，多毒蛇野干，及噉肉飲血，諸惡鬼神，蟠踞其間，甚可怖畏。顯達不懼不驚，一心修持，得一切佛加護，普授彼秘妙法要。如是百九十年，成等正覺，而般涅槃。<p>又印度有真顛地，其人跡所能到處，以觀想、念誦、禪定三種為教化。<p>復次，以法報化三身義，度化人類，對機立教，義理各別。顯教義，分眾生為六道各別度化；密教義，分眾生為三類；密教無上義，分眾生為五類。皆隨時劫增減、壽命、慾事、延促、輕重，而有差別。劫初人心質樸少慾，飛行有光；漸至相視、相笑、握手、鈎❥，轉轉入重；乃至四種慾事同具，而胎卵濕化四生遂分。且舉娑婆一四天下為例。東弗鬱逮為化生，南閻浮提為胎生，西瞿耶尼為卵生，北鬱單越為濕生。相視成淫者經百年，相笑者六十年，握手者五十年，鈎❥者直至於今（攝二根交會在內）。以上皆以耳目聰明，見佛聞法而得度化者也。述真顛應化事竟。<p>十、釋迦佛應化世界法教遞變之概况<p>大勢至、觀音、文殊，三菩薩同度之地，即蓮花生大師應化之區域也。蓋由孫噶納地（即今康藏）多麻昌（類似修羅）及魔鬼等眾，復多人猿交生之種，兇狡難調，捨密乘究竟方便，莫由度化。釋迦佛在人壽八十歲時出世，傳顯教三乘及密教外密四部，最深秘之觀、念、禪三者遂秘而不宣。緣深秘中降魔與雙身法，非當時聲聞機所宜故。其實無上密宗，在釋迦應化以前即已流布於世。<p>蓮花生大師未出世以前，《釋迦穩覺察爾隆典》經云：「佛涅槃後八年，地名達納果嗄，海中大蓮花上化生一佛，名曰卑馬烱（容）利，一切密乘由彼擔荷。」又《那密斷宗經》云：「我涅槃後八年，我再出應世，名曰卑馬烱（容）利，世間第一，莫能敵比，最上密乘由是傳佈。」又《甘杜渣威舉經》云：「佛說與我同來教主，名海生金剛，傳外內密諸法。爾時國王名主朗勁。」又《涅槃經》云：「殺那、展母却雙林間，佛示寂時，摩訶迦葉他往，惟噶達雅那準達滾高（即阿難）三人在側。佛囑累曰：『我涅槃時至，爾勿焦心，亦勿號泣。即住多劫，此身終當變滅。將來當有勝我者，出生海中。』」佛不妄語，信而可徵。釋迦所說，側重顯教密教金剛喇嘛蓮花生。其應化神變，曷可罄述。茲先舉其示現所在，厥有九地。中央成佛之處為印度金剛菩提場，東方為磅噶納，南方為別達，西方為烏間，北方為郭爾喀，東南曰殺火兒，西南曰康波，西北曰賞林，東北曰噶馬汝。諸地人身大小不同，語言文字類分三百有六十，食稻衣布等無差異。有政教統一者，有政教互異者，有政教並行者。有農工商賈，各世其家，恆其業，受授不紊者。顯教成名者曰仗松（梵言羅則巴那），密教成名者曰竹陀，出家受戒者曰更敦，在家不剃染而蓄徒眾者曰懶覺爾巴。類皆不自工作，受人供養。顯教大小乘分七宗或八宗，又分四眾與五眾，堅持淨戒，無有違犯；四無量心，相應有成；閉關靜慮，智慧甚深，能明辨二十種般若經者名曰堪布。明本心性永絕無明，心境不二，身土一如，息增懷誅，堪任修持，外成八法，內成八法，降魔、雙身、深秘諸軌，修證有得者名曰喇嘛。於上述各類律儀、軌則、修持、功能，一依大、小、性、相、律、密，曉了明辨，貫徹無疑者，名曰班者達，能决擇論著之疵瑜，能和合顯密之諍端。<p>若於論師所持邪正精粗，兩相諍辯時，由教政二王分治之。其會勘儀式，教王坐寶座，政王設大鼓，右為在家眾，左為出家眾，中為造論師，周圍侍衛森立。教王默然，政王聽審，論師陳說旨趣。關顯教者，交出家眾勘察；關密教者，交居士及學密者審辨。會勘既畢，乃付之教王。經數月稽核，是否契合教典，不背世法；是否言簡意賅，悲誓深切。更經兩馬哈班者達，交互對辨，驗其論旨，果否與菩提相應；真從心得，抑惟摭拾；據顯與密，各證其義。既成，乃置中式者寶幢之上，班者達散花供養，請造論師坐于寶座（內貯滿食子者），王及臣工庶民咸恭敬禮拜焉。其有論著邪僻者，則以論文繫之犬尾焚之，人皆掩鼻而過。論者復由政王治罪，截其手足指，棄之海濱，以飼螺蚶。彼印度顯密二教，絕非兩岐。於彼佛徒，極為恭敬尊重。彼堪布、喇嘛、班者達等，亦非自號，皆由公决共信而來，良堪則傚。<p>十一、大師降生西印度之事迹<p>蓮花生大師生西印度。其地形如銅鈸，約分五區，區域之最大者曰灣者牙。又劃為二十一區，共有小村鎮一千零十八所，都為九十六國。最中央曰達納果嗄，有村落二十有二，最中村曰則頂。有大宮殿，堂皇美麗。殿中有藍色寶珠，樓閣幢幡，七寶莊嚴，儼如報佛法界宮（文繁不具載），名曰海爾噶寶恨。復次，中央地曰脫覺爾谷典，東方曰展布麻那，南方曰巴爾巴達，西方曰納噶斯得，北方曰噶噶相巴那，東南方曰仗松，西南方曰申波，西北方曰攏打，東北方曰挌谷，此九處為西印度環海之地，皆大師應化之所也。統領諸地之王，曰簡免覺典，別名展家格爾爹、噶烏斜、達那巴納、恩漲波迭。王之器用服飾，極為繁夥，多有妃嬪。生子亦眾，但皆不成長，彌月即夭。王忽不幸，雙目失明。時值饑饉為災，餓死者眾。王及后妃，大臣宰官，以庶事未康，計慮縈懷。阿捨那，仙人也。后與大臣延之入宮，慰問於王。王曰：「國運不昌，子死民亡，目失其視，修道未成。奈何！」仙人曰：「人死不可生，財散不可聚，目喪難明，病熟難免。焦慮何補，徒滋傷身。欲轉定業，惟仗佛力；冀求解脫，捨是無他圖。」王聞之大悟，憂惶頓釋。其身豁然，轉羸為健。五月望日，王建法壇，宣誦《般若波羅密經》，為眾回向；并發帑藏，佈施於民；民無食者，得食蓮苞。王率土內噶馬汝地，其東北有海，曰殖民當顛，盛產蓮花，中有蓮莖，粗可合抱。時維辰年，季夏六月，日宿在鬼。有王臣採蓮而食，見大蓮已敷，析為八房，中出小兒，相好光明，端身趺坐。心亟咤異，欲返報王；又慮不獲將得，反滋罪戾；躊躇久之，仍赴國門。央閽者求見王，適發帑將竭，索者坌集，王虞不濟，方聚臣工，圖理財治生之道。不及陛見，事遂寢置。<p>蓮花生大師以何因緣化生此邦耶？以阿彌陀佛為度生三事垂現大師之相。一、思漲波迭樂善無子，為令眾生知因果，起正信故。二、為六趣有情，化現六道金剛，各得即身解脫故。三、為印度鬼稠人稀，西藏復多神道惡魅，皆待密教方便度化，并為成熟赤松得真藏王故。<p>殖民當顛海，闊百有二十里（以目光所不及見者為一里），形圓，色青，視可澈底，具八功德。一、清淨，二、透明，三、甘凉味美，四、水軟無垢，五、塵墜不渾，六、飲之暢快，七、飲後疾瘉身健，八、能止瞋恚貪痴頓生智慧。自茲大蓮，晝開夜合。大師由此出現，王之國祚亦轉為隆永。王臣奏報未達。王問求子術於星者，但云：「多開庫藏，布施珍寶，即當得子。」巳年正月十五，王勅開寶藏三千所，廣施民眾。適阿捨那七人等亦來索寶，比時王藏已罄，未滿其欲。阿捨那言：「不我給者，前施無功。續續求子，於法無驗。」心懷瞋恚，火燒八護方神。致神作殃，雷震冰雹，霪雨積雪。國大不靖，人民戰慄。<p>王欲取寶珠于龍宮，咨之海商年老者，欲與偕行。老人謂：「龍屬廣多，事泄，將大作風浪，而為障難，勢不可行。」王意堅決，乃備餱糧舟楫，徵眾善入水者隨之行。舟儲七纜，沉海下探，越七日纜絕。如是七次，使皆不返。以使者私欲盛，無饒益眾生心故。王視民如傷，利他念切，晝夜思維，彷彿偕老人竟詣龍宮，見山白者知為銀，山黃者知為金；足所履處，金砂徧布；青山巍峩，知為純青寶珠。先命老人去，近見宮殿，上陳寶珠，門掩未闢，以金剛杵啟門，龍女來應。復有青色龍女，厥貌甚美，手持青色寶珠二。老人迎取，殷懃將護，堅持而返，緘默不言。王見是已，豁然而寤，遣老人如所見往探，果得寶珠。王左眼漸復覩光，乃欣慰載寶而歸。途次王臣來迎（前奏報未建者），道經殖民當顛海。王忽見大蓮，放五色虹光；水鳥鴛鴦，和鳴游泳。命眾往瞻，眾驚問王：「王何得見？」王曰：「我眼忽明。」王臣具奏：「昔見蓮產小兒之狀，以王勤勞未邀聰聽。今正是時，願王垂幸！」王曰：「善哉！昨夢手持九鈷金剛杵，日輪懸空，星月黯淡，大地蒙光，定兆至祥。」尋往花所，見白紅蓮花上趺坐小兒，容貌至美。王問之曰：「父母為誰？」兒曰：「明了智慧以為父，歡喜慈悲以為母。不生不滅以為地，內外瑩澈以為心。空有不著以為食，降伏妄念以為座。」<p>作是語時，王大感傷。王臣啼淚悲泣，因名之曰磋結朵絜，海生金剛義也。將蓮及兒，并載入舟。一切水鳥，歌囀啼鳴，狀至難捨。王舟遂行，磋結朵絜以沿途所見卜隨去吉凶。初見皓首牽牛，驅之使耕，遂感：「作王之苦，有如是牛。」復見樹梢大小二鳥，為老烏所逐，迴翔四週，小竟脫走，遂感：「大鳥如王，自如小鳥，他日可設計潛逅。」復見草舍夫婦有二子，一子撲死鼠子，父母責拒入門，遂感：「他日我違王令，必被拒不納。」尋抵都門，民眾鼓舞，作大音樂，迎奉入宮。王以所獲寶珠，洗滌磨瑩，陳之高臺，初祝第一寶曰：「當為吾兒先現宮殿。」於是如須彌盧眾寶合成，山林宮殿寶座等事自天而降。迺命太子名曰卑馬加爾波。次祝第二寶曰：「願降眾寶滿眾生願。凡來求者，皆悉施予，勿匱勿絕。」乃擊鼓宣令：「四方來者，齊集國門，置珠幢上。以香花飲食、衣服音樂、鈴鐸繒幡，羅列供養。」王沐浴更衣，虔誠祈禱。霎時狂風四起，掃淨大地塵垢，纖芥無遺；次降百味甘露，一切飢者得飽；次降種種衣服，一切裸者得衣；次降寶珠金銀，一切貧者得財；次降宮室廣廈，一切露宿者安居；次降宮殿樓閣、眾寶音樂，并放五色虹光；馬哈典渣大密法十八種秘軌、五方佛母、佛說沈噶納七種經，先後下降；復次，達納果嗄地亦下降阿兌約噶經，凡閱誦此經者多分解脫成佛。述王取寶及大師降生竟。<p>夫奇花異草，肇瑞表法。白花開敷主出人王，黃花主宰相，紅花主出家學佛，綠花主作惡犯戒。有花名烏東娃那（印度名稱），貴為花王，矌世希有。達納果嗄，開眾色花，各別現瑞久矣。大師示現，從花王出，花身廣大，蕊瓣相距，目不窮際。花敷紅色，花臍現阿彌陀佛心種啥字，化為蓮花生大師，具三十二相，八十種隨形好，神通變化，不可思議。十方護法、五方金剛佛母、六道金剛，均散花供養（文繁從略）。五方金剛佛母，復現八方化身，及十方如來，加持讚歎。<p>十二、大師為王太子前後之事迹<p>大師神明，深諳世苦，欲遠憒鬧，習於靜慮，不將一使，獨往荒林，趺坐樹下。時飛行仙三人空中而過，為大師光明所奪，不克自持，遂墮於地。見師相好具足，光明無倫，驚而問之，大師不應。樹神報曰：「尊者非凡，毗沙門千子不及，轉輪王諸子莫京。」三仙讚曰：「雖具微妙舌，能述劫成壞。欲宣諸功德，亦復莫能罄。」<p>右繞三匝，恭敬作禮而退。王覺師遁，驚惶尋求，乃於樹下得之。王臨問曰：「戀美衣食，人之恆情。爾心何居，掉首却避？我願作僕，慰爾不懌。」大師無已，隨王回宮。王召諸大臣議，謀所以歡太子，僉謂當速辦大婚。乃問師：「娶何賢淑？」曰：「有妻如繩縛，纏擾特甚，且良匹難得。」王日輪選民女，優賜金寶，引之宮禁，令師自擇。師形神惝恍，如癡如眩，如醉如夢，如天人愁現衰相，仍捨宮庭回坐樹下。王命師忖，七日復命。時師自維：「依馬哈母渣法軌，堪用女人。」乃以書覆白於王，謂：「擇女須生望族，幽閑貞靜，和媚柔順，少慾多慧，心口如一，無瞋恚嫉妬，善佈施，解修持，作事恭順，勿違夫教，勿阻夫願者為佳。」宰相真懶正承旨往孫噶那地，訪求迨徧，無中式者。時值佛誕，童女五百入寺燒香，中有一女堪當其選。真懶正詢其籍族姓氏，并告來意。女曰：「我為振渣果國王公主，父王名振渣果媽寫。我名婉槍儱，早字達拉哈達王子。尊意極洽予懷，但事須亟偕，不久彼當迎娶也。」宰相歸報於王，并請早圖。王召五百童女同來王宮，各給寶珠一，而以最大寶珠交太子自授願納之女。於是四百九十有九女，皆輪流低首而過，勿敢正顏而覩太子者，惟婉槍儱胡跪合掌，白太子曰：「君面如滿月，人相具足，一見傾心，足難前進。吾願已償，未識堪稱尊意否也？」言畢而泣。太子報曰：「善女諸功德，汝皆悉具足。」乃給珠，曰：「可。」女持珠而歸。王隨以書貽振渣果媽寫王曰：「久欽威德，夙具福慧。並聞殿下七寶中有女寶，窈窕貞淑，世間第一。寡人有子，蓮花化生，相好莊嚴，得未曾有，匹敵令媛，天成嘉耦，願締良緣，竚冀綸音。」振渣果王覆書曰：「捧聆鴻旨，忭慰無任。蒙君天潢寵儲，俯納敝邑弱女，忘僭崇攀，曷勝慶幸。第已許字達拉，無由反齒。若背其盟，撻伐立至，忍辱禍國，碍難狥允。方命罪深，惟垂恕詧！」王語太子曰：「諸女不當選，婉槍儱已字人。奈何！」師曰：「人中女功德，悉萃此女身。選擇匪易，安可捨棄。莫如遣兵，先圍其國，伺女嫁時奪之。」王乃命真懶正率兵數千人，往圍其都。振渣果王聞而戒備，臨嫁，飭十萬童女，與婉槍儱同一裝飾俱行，蓋防鄰軍之來劫也。宰相率師甫行。王置寶珠於幢，供養如前，頂禮祈禱，必得此女。越數日，感扎吽榜火四大護法，共舁此女從空中來。先蒞王庭，將士後至，猶以未獲為報。王大悅，以五百綵女侍衛，更有內妃、外妃、再外妃，三重圍繞，數達十萬。常以歌舞音樂、種種娛樂，供奉太子。太子大婚後，宮禁四周，常圍以五色虹光。一日忽感虹光中金剛薩埵現身，語大師曰：「爾乃教主，實非政王。妃嬪娛樂，非真乃幻。一日可離，便當棄捨。爾出家時至，當視綵女如死屍，棄王位如敝屣。」王夢天暗無光，日月俱隕，日月宮天子及宰相均號泣；千輻金輪、七寶及寶珠等，騰之空中，化現七佛。太子白王曰：「若紹王位，度生甚少。無量苦眾，難即度脫。願王慈愍，聽我出家。」舉朝聞之，咸來歸敬，願求度拔。王弗之許，并杜鎖宮門，不令外出。大師意決，中夜，感四天王捧馬足，踰城至南方阿順地噶烱（容）崆峒中修行；越七日，受金剛薩埵灌頂，外成八法，內成八法，及長壽不生不滅法成就。<p>十三、大師度化印度各地之事迹<p>金剛菩提場之西南，有尸陀林曰斯威查爾。其地有天降極美麗莊嚴之塔，無量護法鬼神之所圍繞，人跡罕到，飲血㗖肉，魑魅魍魎，蟠踞其中。大師趺坐新舊兩棺之上，一切護法佛母咸皈敬供養。在此五年中，胎卵濕化，一切有情，皆蒙濟度。印度葬俗，皆以布米為殉；窮者石米疋布，富者滋多。大師先衣其布，食其米；既罄，乃劈棺抉肉為食，剝皮為衣，蓋成就密法之甘露變也。於是諸毒惡護法，得稽首皈敬而聽命焉。<p>爾時大師照見印度嘎烏削國人民機熟，特往度之。其人深信外道，未聞佛法，盡屬惡性闡提。大師殺其夫度其識神，取其妻以為眷屬，並傳其法，故女人多信佛教。國王曰阿爾迭，其后因難產死，葬之尸陀林。大師劈其棺，剖其腹，胎中孕女猶生。師畜而娶之。王子達汝馬寫聞知大怒，率眾持刀仗來擊；劍拔弩張，與師奮門，師乃逃遁。眾惡之，號曰削兒瓦約落，梟獍義也。<p>大師往沙顛地弘法。星者司左普，熟諳天文地理陰陽五行之學，大師從而學焉。<p>又地名卑馬京，有醫師。其父名戳不遮，曾親從釋迦佛受學。其子承其家學，大師亦從其學醫，以為菩薩行處。<p>又地名惹阿嘎納，有文人名滾絜匹里，精通印度各地語言文字，大師從之受學。<p>印度有技師曰木削噶馬，精一切技藝，生於釋迦佛在世之時。大師見之，年已八十矣，遂從其學一切雕刻金、銀、銅、鐵、石、木、竹等，並織染、繪畫、補苴、修造種種伎倆。時有女人驚詢其故，大師曰：「非精通五明，何足以方便度化，普攝眾生，令其潛移默化耶？」大師遇斜迦滅支、斜迦信里二苾蒭於途，問其何往。答曰：「往扎加爾峒中紅石上，向成佛阿闍梨扎巴海迭處，從其受學。」大師曰：「偕往可乎？」二僧允之，乃同見扎巴師。大師請受出家戒，扎巴曰：「我所知惟無上密乘。爾欲出家，可往阿蘇納峒中，向釋迦佛弟子滾高求剃度。」大師曰：「師之無上密乘，亦所願學。」扎巴曰：「密乘戒義，師資授學，必先灌頂。」乃為大師灌頂。先授以身口意五種灌頂，次傳不動明王法，及馬哈、阿落、阿兌三種約噶法；次傳般若經，并通傳外成諸經軌。大師親見三十二佛現前，成就悉地。<p>歲次在午，七月八日，大師至阿蘇納時，釋迦佛諸弟子同夢見日輪後復有一日，相繼經天；異香天樂，五色虹霓；諸佛光明，燦爛四表，達於上下。月之十日，宿值參，曜值日，滾高尊者為大師說戒，持地佛母來獻袈裟。十方佛現身加持，同讚善哉，命名曰斜加僧伽。迦葉尊者為大師薙髮，剃刀刃捲；磨時，空中來四佛母取刀而去。忽感扎一拿瓦金佛母取而棄之空中，墜地生塔，頂出寶劍半截，今猶巍然存焉。<p>迦葉為苦行頭陀，佛在世已然。比大師出家，猶比肩共事滾高。大師異而問之，迦葉曰：「彼年雖輕，事佛日久，所聞特廣，故師事之。」大師遂問佛住世年譜於滾高尊者，滾高曰：「我所傳法，悉佛所宣。佛處王宮二十有九年，雪山苦行六年，調達事佛於年約地二十有四年。佛語之曰：『口演妙法如懸河無益，明本心性乃得。』調達怒曰：『我外而相好，內而智慧，皆同於爾，惟爾身有光畧異耳。我恭敬承事者亘二十四年，毫無微妙可告於我，爾實淨飯王不肖之子。』時菩提場諸弟子盡來皈依於佛，佛令我為侍者。調達棄佛他走，尋復來詢於我：『佛於彼何謂？』我云：『佛說爾七日後當死，死後墮餓鬼趣。』調達不信，六日不食，口渴腹大。佛往救之，東來西背，南來北向，終不得面。佛以音聲教之，彼以手掩其耳。我承事佛二十有一年，歲次在卯，佛於金剛菩提場娃那納寺乃傳大法（所傳般若經典、密教儀軌，廣如經軌所載茲從畧），先以顯密二教及菩提心三者傳於天人龍王等，佛謂：『護持我密藏，厥為大勢至。顯教與外密，於今亦已傳。我無上密教，文殊與觀音、勢至三菩薩將來傳此土。』歲次在酉，子月八日中夜，佛般涅槃，時年八十有二。」<p>大師出家，歲次在午，去佛涅槃時十年，於滾高尊者前受學五年，遵顯密次第循序漸進，外相威儀類似成熟，自性解脫未達畢竟，雖無漏真空已得解於顯宗之滾高，而樂明無念猶待證於密部之勢至云。<p>大師復問滾高尊者曰：「師結集經藏，都為若干卷？藏於何所？」尊者曰：「我所結集經典，若以香象運載須五百匹。當集成時，天王、龍王及主地水火風空諸神等眾，羣相爭持；後乃分別供養，如般若經則由天宮龍宮分藏（其他文繁不備述）。夫得人間之寶，用之可罄；若得佛說經典，如得摩尼，入水不漂，入火不燒，入地不朽，取之不盡，用之不竭，逐處逐時皆有發現之機。佛涅槃時，囑累曰：『我涅槃後二十有八年，有枉炎渣；後八十年，西印度有迭瓦仗烱，皆可傳無上密教中之三約噶。涅槃後四百年，有龍樹菩薩，宏揚二教。後三百有三十年，有松幾三瓦，成就最大神通，人皆信仰密教。後五百有七十年，有寫兒吽噶納；後八百有九年，有兩昆仲（名未詳），皆相遙應，宏揚密乘。涅槃後八年，地名孫噶納，有人從蓮花化生，具神通智慧，能降魔外，能廣傳無上密法。後五百有五十年，有跛得薩埵，與之同年月生者有貝馬滅札，皆成佛，具神通，大宏密教。涅槃後千有五百年，拉薩地有格瓦金於孫噶納地（今之康藏），以顯密二教，並傳其處面赤之人；此地雪山包圍，二教堪住世者，垂二千有五百年，傳法度生，勿有斷絕。』」以上述釋迦應化，大師從滾高受學竟。<p>地名曰別卑，尸陀林曰古納經，塔婆曰若達納。內藏寶珠，外有龍天守護。佛母圍繞，外狀可畏，內實莊嚴道場。大師斜迦僧伽於此靜坐者五年，有大金剛護法泥馬俄責爾，及一切諸天鬼神，盡皆皈依。<p>大師欲擇一即身迅速成就之法以為修習，遂往悟門取引佛剎，乃阿達魯馬諸佛法報身所在淨土。大師向阿達魯馬諸佛得法曰單蒲遣，即一切成佛總持門也；又得朅磨契印，即雙身法。既學成得法名曰金剛手，乃下降至葛爾喀地尸陀林曰賞朗若兒，中有一塔曰噶拉噶。大師於此靜坐五年，傳法於主地水火風空諸天神地祇等。因大師發菩提心成就名曰羅典却賒（也），施感騎象金剛薩埵現身，右手持杵，左手持鈴，傳大師馬哈約噶法。其觀想大意云：「一切地水火風空皆佛宮殿，一切四生男女皆是佛身，一切語言音聲皆是佛語，一切想念覺觀皆是佛心。析之約有五十萬法，約之為十八法。」<p>地名曰拔爾波（即尼泊爾），尸陀林曰滾佐則（也），中有塔婆曰札儱喀削兒。大師於此塔前靜坐五年，現忿怒身曰孫格札住，調伏諸惡鬼神及外道等。以上述大師示靜慮調教迹竟。<p>地名曰果巴冷左蒲。宮殿圓形，有法身、法報身、報身、報化身、化身、化報身，皆具足成就之佛曰滾杜槍。有佛母抱持，現雙身相於獅子座上。大師見之，學顯密二教法爾圓頓契證之法，分別為二十一類，約之惟一，曰禪那法。即色空不二，自心如如，不取不捨，三業自在，法爾成佛法門。大師修學通明，乃下至殺火爾地，尸陀林曰蘭噶在塔婆曰兌（也）遮，有具神通諸凶惡護法圍繞。其中有海容諸毒獸，若鯨鯉豹馬等甚多，陸地虎狼獅子亦眾。大師在此靜坐五年，傳法名曰卑馬三巴娃。金剛薩埵之大弟子曰格那蒲朵絜、匠巴爾顯捻，大師在二師前盡學其法，其最著者曰阿兌約噶，其他即身成佛種種秘訣亦皆修學。<p>地名烏經約爾，尸陀林曰卑馬在，中有塔婆曰囊中朗阿，凶惡護法鬼神所守護。大師於此傳法靜坐者五年，名曰孫格札住。有佛母曰寫枉磋，傳大師降魔及雙身法。復次，尸陀林曰真懶度巴，大師名曰日典迭瓦仗烱容。大勢至身化虹霓，若有若無，一頭二臂左鈴右杵，傳大師阿落約噶法。通用者有九，特要者十有五，分別演之為十萬壹千。約之為八者，有二種，為四十者一種，為八十者一種。並傳三昧耶，菩提心及苾蒭戒品等全法。上述即心即佛之法竟。<p>地名曰雷約，尸陀林曰果噶在。大師處此度護法及靜坐者五年，名曰朵絜卓羅。<p>有佛剎曰喀覺壬真利，崆峒名曰得欠桑朗母委得磋。佛母名曰麗結枉磨且（夜），住於峒中。房舍間架，全用人骨結構。大師欲入參拜，門掩未啟，見骨馬利女侍者坐門外石鼓上，手持利刃作項項聲。大師求為通報，女弗應。欲稍移其石鼓，則石與地接，莫可動搖。女怒以手中利刃剖大師腹，腹中出現五方佛。女曰：「爾成佛者，有無瞋恨？」大師禮拜曰：「瞋恨絕無，願求灌頂。」女曰：「我乃佛母侍者，灌頂未能。」引大師入。見佛母坐蓮花日月輪上，身具千輻輪相，光明徧照，繒幡幢蓋，眾寶莊嚴。大師拜求外內密一切法要。佛母曰：「密無師承，不得濫學，宜最先灌頂。」大師乃求一切佛現前金剛喇嘛灌頂。佛母作哈哈聲曰：「甚善！」乃為大師灌頂。大師自見一切佛入其身，舉體變成吽字。佛母吞入口中，自身成為觀音化身。復為灌馬哈母咱頂。大師一切義理開顯，觀音報身成就。復灌馬王佛頂。大師三業清淨，慈悲現前，微細惡念，了不可得，成就馬王佛降魔忿怒悉地。<p>復次，地名都果果巴，宮殿曰果巴仍佐，大日如來所在之道場也。有一切佛金剛灌頂喇嘛曰壬貞朵絜曲拉蒲，有男佛女佛，音樂虹光圍繞，傳一切佛秘密奧義於大師，成就金剛喇嘛傳法灌頂阿闍梨。於是化身說法講經八種外密灌頂、報身受用密八種內密灌頂、法身根本密八種心密灌頂，皆悉成就。爾時一切馬哈母咱王，會成一金剛宮殿。所有一切雙身法，求財得權，統領護法，降伏魔外，諸多秘法悉傳於大師，名曰朵絜覺落。<p>印度有地曰深林，其山峒曰紊烱（容），有王太子成佛曰寫爾孫哈處在其中。大師往參，聞佛音聲相報曰：「欲速疾成佛，當問此峒中師。」大師禮拜求之，寫爾孫哈以食指指天空曰：「我成佛，惟此一心不亂一語，無別餘法。」言畢不現。<p>地名曰剎那，尸陀林曰賞千若巴。有內部莊嚴、外現凶惡護法守護之塔婆，曰噶巴達。大師於此靜坐五年，名曰通稱咱蒙。<p>釋迦應化時，曾來東土五台山傳法，漢人無相從者，佛乃回印度。觀音曰：「無已，惟有一法。」乃以文殊化身，傳天文、輿地、陰陽五行、星命占相之術。此土復無從者，至是大師乃化身為四頭天王，赴五台峒中親見文殊，學成教世漸傳於漢地。<p>爾時印度邊陲人民酷好殺生，大師化現一力士殺害諸凶惡輩。人民乃懼而為善，戒殺行慈。大師思維作惡者眾，一一度之，事倍功半；非現一忿怒相，不足普化一切。時有大尸陀林曰蓬儱納戈，有極毒厲外道常住其中，名曰喀納滅巴。其門前有大旋風，風中旋出如雞卵大之火光。有拂其意者，肆行荼毒，活飲人血，毫無慈念。天龍鬼神亦受威伏。大師現大忿怒相而調伏之，羣眾盡皈依。大師乃肅清兇暴，并傳一切降魔經軌，名曰朵絜札戈渣兒。<p>印度札戈蓬布兒野，佛說般若之處也。大師特往視察，并巡行往昔行菩薩道所化諸地。因此時已滿足一切佛法，對於魔外毫無顧慮，亦非岐視而有間隔。蓋大師身猶人身，心即佛心。凡有誹謗闡提、惡行畔道者，大師視其法爾本心去佛甚近，顧示之如未見，言之如未聽。其心酷望益己，其行皆自尋其苦，欲益反損，自陷因果，拯救不得，實大可愍。<p>復視察殖民當顛地。彼諸天女、空行母、亥母及九曜二十八宿等，舉皆皈依學法。<p>復視察殺火兒地，諦觀其王王朗勁因緣成熟。王有后妃三百有六十，輔相大臣亦復熾盛，無子。有妃名曰好列，夢天空八日齊出，徧燒殺火兒全國。自頂生出一塔，綠松石成，遂感有娠而舉一男，王極欣喜。及醒，白夢於王，旋果有妊。及生，乃一女也。王斥其夢為偽。好列曰：「我夢非偽，女宜占察。」延相人者仙人至，以藥水濯女身，視之泣涕。妃驚問曰：「是何不祥耶。」仙人曰：「此非人女，亦非天女。具相三十二，隨形好八十，乃金剛佛母之所化現。出閣，當配金輪聖王；不字，即能度一切眾生者。」名曰面達納娃，長甚美艷，印度震旦、郭爾喀尼泊爾諸王俱下聘求婚。王甚難之，莫知所裁，乃聽女自決。公主誓不適人，若強己，惟逃與死耳。王怒不允，限三日復命。公主自忖曰：「幸生帝王家，堪自在學佛。適人事翁姑，此身終被縛。不向人中度，來劫安可卜。我必學佛。」遂詣王前求滿所願，否則自裁。王仍不允，勅五百女晝夜輪守，若有疎虞則罰以生飼犬食。王之庖廚，由三百六十妃輪值司理，每飡必肉。適好列當值，市方乏肉，妃無已，遣面達納娃覓之。途次得一新尸，割以奉王。王食已，身輕騰空，心開悟道。召妃扣其故，窮詰之，公主據實以報。蓋此尸為戰者嗟登之軀，密乘七地菩薩之解脫身也，食之者皆獲解證。王亟命覓此尸回，取為丸，分給臣工，食者莫不成就。得丸者貯寶瓶供之，或埋之石罅崖穴，或置寶篋壁間，什襲藏之。面達納娃日常遊園，一日乘間竊走。侍女孫屑馬隨從，面達以身飾珠寶賜侍女令回，已決出家，侍女勸之返。面達堅拒，侍女畏罪同行。面達乃望空四面八方下拜，碎珠寶為粉，裂衣繒為條，斷髮劃面，供養諸佛，祝曰：「願世世生生不生帝王家。」遂奔破粗察兒地，着粗布衣，禁語苦修，飢食泥，渴飲水。孫屑馬不堪忍受，乃返報於王。好列聞而涕泣。王大怒，召女詈之，終不聽。王對諸國使臣曰：「我女終身不嫁。」盡卻其聘禮。使臣齊曰：「若再聞公主適人，必舉兵討食言之罪。」王乃請跛得薩埵至，為面達說皈依。公主從其出家守戒，其侍女五百亦隨剃度。王為築一室，杜門下鑰，惟許每後日分，得往園中經行，以為息游。<p>大師時至達納果嗄地傳法，照見面達，度時已至。歲次在申，亥月戌時，面達園中閒散，忽見空際五光十色，虹彩繽紛，雲擁菩薩，年約八歲，貌如滿月，趺坐蓮上。面達見之，驚喜幾絕。五百女眾各執寶幢幡蓋，延之下降，並請菩薩升寶座。大眾禮拜，恭敬圍繞，啟問菩薩：「父母為誰？」大師曰：「父為非有，母為非空，我為不生不滅。為度眾生故，名曰得云無作。隨眾生心，應成熟緣。如願示現，隨機度脫。我即彌陀觀音之化身，於達納果嗄海蓮中化生成佛，此即彌陀觀音與大師配表三身之從來也。」遂為彼等傳三種約噶（馬哈阿落阿兌）。<p>方大眾迎菩薩時，適被牧牛兒窺見，遂毀公主為不貞，言空中有人入其室。屬耳傳播，由微至著，漸達於王。王厲聲詞斥，好列聞之疑信參半，欲究其底蘊。王使人執旌巡於路，露布曰：「誰作證者，速投首。男擢顯官，女榮封命。」牧牛兒出首為證。王曰：「斯何可戲論！事若實者，求聘諸國當興師問罰於我。」牧牛兒具述所以。好列馳往勘察，以門深扃，扣未得啟，疑定有異；駭絕，久之乃甦。王怒，命使者劈門執之來。使甫入門，見大師坐寶座上，公主率眾宮女環跪聽法。返報王曰：「男者非人。佛耶？天耶？臣不得知，臣不敢仰視，何論拘執。」王不之信，勅備材木膏油，掘峒覆棘，以備焚男幽女。更令宰相執之，亦不果至。王怒熾盛，旋命武士縛大師與面達俱來。武士去時，牧牛者同往，謂公主曰：「任何國王皆不之許，何獨鍾愛是耶？」面達曰：「此我師，非我夫也。爾何鶻突至此。」斥阻不聽，遂就擒。王命將二人幽之峒中，峒口覆以荊棘茅茨，桎手梏足，頸繫草繩，絕其飲食，亘三年不死。<p>復擇兩河匯流處之平原，通勅舉國人民，各輸紫檀木一石、胡麻一升，限期運到，集積成阜。乃提大師，裹以樹皮，蒙以獸革，束以粗布，塗以脂膏，置之阜上，更加材木；縱火，四面扇之；火作，眾散。時感十方諸佛及阿達魯馬三世諸佛，驚歎稱奇；及諸金剛佛母護法神祇，倉皇奔赴，掘洞於下，降霖於上，羣相扶護。七日烟焰不絕（若常人三日後煙爐都息），王以為怪，遣使覘之。見所焚地成一內海，四周火燄圍繞，中生蓮花花，上趺坐小兒，約八歲許，膚如白螺，作寒慄狀。天空覆以五色虹彩，有八天女歌舞音樂，禮拜恭敬，環立擁護。使者傾誠向慕，驚訝難信，疑夢疑癡，返報於王。王親諦視，心大疑惑，頻拭其目，以為昏花。大師曰：「我為三世成就如來耶？為鬼王耶？為絕貪癡因，枉受罪報者耶？為荼毒無辜者耶？為撥無因果，怙惡不悛者耶？」於是王大慚愧，搶地呼天，宛轉於地，悶絕復甦。人民携老扶幼，絡繹載道，爭先快覩，蜂擁蟻聚，有若堵牆。王乃五體投地，涕泣懺悔，願推位讓國，奉太師登極為王，自甘臣伏而為弟子，如囚如虜，凜遵大命。<p>爾時釋梵護世曰天王等，或來稱讚大師功德。天樂齊鳴，花雨繽紛。大師告王曰：「我心如太虛，不隨毀譽，以為瞋喜。我心如須彌，內外瑩澈，安住不動。我心平等，分別念息，來去跡絕。我心方廣，豎窮橫徧，無往不如。王能懺摩，我心愈慰，歡喜隨順。」王亟命宰相取王衣冠，運王輅輦，率侍從、儀仗、兵衛，來迎大師（今大師曼達那像繪王衣王冠者由此出）。師登寶輅王親御之，回鑾升座。王面縛帶紐，再拜謝罪。大小臣工，朝參禮敬，而皈命焉。<p>王詔公主出峒，并引咎罪己，為啟禁錮而出面達。面達默然，宰相至不言，母妃來慰亦不言，相及母妃俱淚下。面達乃曰：「請勿復言。父王勅治我罪，二十有五載。刑期未滿。我何能出。」眾宮女輪流勸慰，不許如故。王親慰曰：「我大誤謬。汝師為佛，無知冒觸，並殃及汝。汝實無罪，願恕於我。」爾時面達至大師前，恭敬禮拜。讚美大師三十二大人相、八十種隨形好，一一稱歎畢。大師告曰：「所云佛者，即是自心。不加對治則散亂，不明自性則馳求。外境苦惱現前，即功德成就而不自知。不取不捨，如草生芽，勿助勿忘，自漸成長。」王以國璽及公主，並自三業，盡以供養大師；並授之國柄，自執弟子禮而承事之。大師隨為臣工庶民傳無上密教及一切佛法，舉國咸知大師究竟成佛。殺火兒地，徹夜光明。<p>爾時求聘諸國，以王寒盟，發兵問討。最初來者為馬哈把納國王。其兵將臨殺火爾，臣民焦灼，張皇無措。有勇於敵愾，堅甲利兵，準備迎戰者。大師曰：「勿妨。」親赴阿修羅宮，借其弓矢，象馱而來；弓未上弦，弓及象奇大，世間無倫。大師致馬哈把納書曰：「我弓身量，非人力所能張弛。但弦未至，君其稍待。」馬哈答曰：「且待弦至再議。」已而弦至，大師試弓安弦，張弛自如，操縱射擊，儼若游戲。敵人舁弓試之，無能開者。將士懾伏，罷兵而歸。其他諸國，繼踵侵伐。如上震懾，遂皆退卻。更有敵國，欲見用弓矢者，為何許人。大師呼納呼納至（大師護法），距肉眼不及見為里者凡四，置鹿角為鵠，連射中的，無虛發。敵人驚奇怯走。亂既平。王請大師傳簡要法，非繁非難，苦心修持，容易取證者。大師曰：「王為人主，驕奢淫佚，習與性成。無上妙法，驟難相應。如陶器未成，盛水滲漏。必先灌頂加持。如火候至，陶成堪用。」乃為王灌頂。王發願曰：「有一眾生未度，誓不捨之成佛。護大師法，隨逐不離，盡於未來。」餘宰相大臣念餘人，亦同發心。大師先後傳授無上密教最深秘者期年。面達納瓦就大師座前，五體投地，九頓首而坐。合掌恭敬，次第請益。初問：「顯密差別云何？」大師曰：「顯密二者，如陶成諸器。其質全同，其形各異。」次問：「佛說先以欲鉤牽，次令入佛道。其理云何？」大師曰：「眾機有異，頓漸不同，根行不等，受解緣別。故諸佛方便設教，隨機示導。」次問：「外熟與內熟云何分別？」大師曰：「二者當視最後果證、功用如何以為定準。」次問：「聖凡雙身，其義何居？」大師曰：「唯有及非有，空及非空之別耳。」次問：「生、佛云何有異？」大師曰：「異在明與迷耳。」次問宿命，大師所答甚詳，文繁從略。殺火兒度化史竟。<p>王薨，其子滾穹嗣位。大師與公主齊願成長壽佛，永度眾生；忽感四天女，共舁朅磨杵（杵十字形），各持一端，凌空而至。大師與公主偕坐其上，至德興雅噶地馬拉得噶峒中，修持三閱月，感長壽佛現身灌頂。大師成就金剛湼槃，舉體化為虹身。眾生無盡，大師不滅，常住二九少年之相，亘古不遷。<p>又至印度果達賴火燒地，修無上密法者十有二年。其王曰若瑕日巴，於大師前備極禮敬供養。大師往哈哈住尸陀林所，見許多食肉猛獸飢不得食。大師悲愍，捨身飼之；無何身如虹霓，羣獸仍不得食。大師諦觀，諸惡獸餓死後，將墮地獄，濟度益艱；思覓一人身，飽諸獸以度之。時王女曰緬點仗磨，宿世亦毒獸，食大師肉，感生人趣者，但於佛法未起正信。大師化身為雷烏列（食肉獸似兔形），飢不得食，負其子置崖穴中，藏草覆之。旋崖崩石墜，其子壓死。女適覩狀，起大憐愍，善根發現，而來皈敬。大師為說宿因，亦從畜道，來生人趣；令應捨身，還飼畜類；仗此功德，速得解脫。「當生雪嶺為王，名曰松貞扛波，當娶文成公主為后，令所度者，或為爾宰輔臣工，或為爾眷屬士庶。印度佛法將次第北來，有承事於爾者，有修成作喇嘛者，爾時建喇嘛寺可二百所。」公主聞之，慨然取决，乃捨其身，飽諸毒獸。明日大師見王，王述夢不祥，知女有變，尋之塚間，見殘骨，問：「有送葬者新至否？」路旁人答曰：「無之。」王痛幾絕。大師為說公主因緣，王起深信，人民歸敬者眾。<p>印度有地曰滅都及巴，王曰阿屑噶，深信外道。其教宗分二派，相攻擊水火者二百餘年，常殘暴其民，害及佛弟子。時大師靜坐峒中，觀王因緣成熟，現苾蒭身，募化王庭。王怒，叱之，命縛大師，設大火聚，煎鼎鑊油，赤身投其中，經一晝夜不絕火。次日觀之，彼油鑊中，生大蓮花，長二丈許，募緣苾蒭端坐其上。王大慚愧，問：「如何作法，消滅我罪？」苾蒭答曰：「於國南方，一日夜間，造佛塔婆一百萬所。民貧苦者，普濟衣食。罪乃得消。」王曰：「施貧不難，惟一日夜百萬塔婆，如何可辦？」苾蒭曰：「誠非人力所堪，當往菩提場祈禱於佛，或得方便。」王如說禱求。百萬所塔，一日夜間，由護法菩薩神力扶助故，果爾成就。國中貧者，咸受施福。此大師度阿屑噶之因緣也。<p>印度南方有地曰格達，其尸陀林曰扎瓦主姑，大師修行其中。國王曰甲爾波左蒲，善解醫方，通曉天文輿地諸學。有二后妃，各生一子。王謂二子：「學業精者，即傳其醫，立為太子。」長者好學。幼者年少，后復溺愛，以不得紹位為憂。幼者曰：「我有方便，母勿慮。」乃造扎瓦主姑叩大師前求授五明，遂通內外典籍。學成，后喜而禮其子。王命二子相考問、較知解，以定優劣；為設同等座位，令其對辯；召臣民咸集觀焉，長者論醫有三百次第。王及輔相，輕幼者齒稚，臆决弗如，遂定長者為君儲。母后大悅，幼母竊憂之。幼者論醫，宣說乃至無量部；一切天龍八部，咸於兩足，頂禮恭敬，稱歎不已。王不得已，擬分國權為二，並傳之。幼者曠高，不願為王，推位出家，法名曰斯的怕那。爾時印度最大喇嘛寺，曰咱馬謝。外道寺拜日輪者，曰捨兒斯兌，常以兩拳擊胸，冀修自身成日輪。其觀成時，目光所指，即成灰燼。被焚佛寺無算，焰薰龍宮，龍因之病。龍曰羅兒疾、曰洞烱，俱化人形，向斯的怕那所而獻寶珠，以三事為請：一求醫病，二求智慧，三願獻佛說《大般若經》。斯的允如所請，往彼宮中。龍病得瘥，受其寶珠及大般若經歸，《大般若經》遂於印度出世，共稱斯的曰麻哈阿渣里亞那甘作拉。<p>復次，有地曰孫噶納，其尸陀林曰搿札納，大師居其中。其國王曰希兒果馬。國中外道熾盛，常起戰爭，燒毀寺廟與民舍宅。王園囿中有小海，海中產蓮，晝敷夜合。獨有一蓮，色紅苞大，成熟多時，而不開敷。王飭宮人，日夜守護。已而敷發，化現一兒，趺坐其上，年約八歲，作寒顫狀。王以問大師，大師曰：「此兒宿名斜迦滅支，為度化馬得展渣故而現其身。」馬得展渣為修學外道成就者，即象頭王之弟也。王名化兒曰阿仰得瓦，於龍樹菩薩前出家。孫噶納外，復有別達納大師應化此二地者垂二百年。<p>印度有地曰蚌噶納，王曰羅跛甸，破壞佛教。大師令面達納瓦，化為無量鼠子竊其寶珠，又化出十金剛杵擊斃其王及其臣工。大師蒞臨傳法，度王等神識生西。大師自為王，彼拜日輪外道餘孽至此調伏殆盡。<p>大師復視察往昔有因緣地曰烏經。恩漲波迭王遣使臣捨兒阿覺埒至，延大師往其國弘法。使見大師佛母相伴，生疑誹謗，遂止其請。大師權施方便，化為金剛，具七佛頭面，騎大虎；化面達納瓦為三鈷杵，手持之，身纏毒蛇，名壯別海爾噶。聲言於眾曰：「誰為信我佛者？」人以為偽扮，不之信。遂往不拉洒酒家，沽酒五百斛痛飲。酒兒不拉洒索直，大師曰：「日落付直。」隨以手執髑髏幢擊地，日竟麗天而不西沉，一切處咸感水竭泉涸，樹木枯槁，乃至么微蟲蟻燥斃無算。烏經王曰尚節直瓜，召臣工及百姓至，窮詰其因，任誰莫解。不拉洒白曰：「是我家行者所作。」尚節王親蒞酒家，質之曰：「爾為佛徒，何惡作劇。」大師曰：「日若西沉，我無從付直。奈何！」王代償其直，日遂斜西。回計不夜者亘七日矣。大師旋往住古汝古里峒中，并為王傳凌空能飛、入水不漂之法。王供養大師象馬諸珍。<p>爾時恩漲波迭王忽被毒蛇所嚙，醫治罔效，求於大師，竟爾得痊。大師復化為納瓦巴身，形同乞丐，將一窮婦（面達所化），故往達納果嗄都市而過。人民彷彿識之曰：「昔捨妃嬪媵嬙而不欲，今將丐婦胡為？」執以獻王。王以出家行者不應與女人俱，令民聚材灌膏，投大師及面達於火焚之。儼同殺火兒故事，煙燄亘三七日不絕。王驚奇，欲往視之，左右皆曰不祥，不願往。王固令覘視，見樹燒為炭，油熔為海，中出蓮花，花上坐雙身佛，相好莊嚴，諸天護法朝拱圍繞。恩漲波迭由慚懺而起敬信，度化人民甚眾，號大師曰卑馬湯稱。王遂以無上密法而得究竟解脫，<p>大師復至阿妥蒲地，現出家行者身。所卡迭瓦地，有貧者葬其妻於尸陀林。妻生有一女，未及免懷，幼哀失恃，父棄之合葬於母。大師救之，名曰噶納納得，挈之所卡迭瓦地，修用佛母法。一切人不之見，獨牧牛者莫兒布果列見之，朝夕取樹芽漿汁，供養大師。大師問曰：「爾供我何為？」牧者曰：「我深敬信於師。」大師曰：「我傳爾法，願學否？」牧者曰：「固所願也。惟乏供養，不敢請耳。」大師曰：「所供樹汁便是。」命次晨來學。明日遂為傳單身金剛薩埵法，灌頂時面門即現吽字，命其名曰吽青噶納。大師隨為傳無上密法，身成凌空行，口成馬頭明王，心成朅磨杵，功德成黃光，技能成五色光。人見之皆曰金剛薩埵至矣，彼避曰：「我為牧牛人。」眾仍信其為成就者。<p>阿妥蒲之西，有信仰回教地，曰噶爾喀朗波扛，王名達魯馬阿屑。王女曰達魯馬別兌，年英而貌美；夜夢身有白光者，以寶瓶甘露來灌其頂，感身悅豫而妊；既生子，埋之河濱沙中。爾時有大富長者曰得典可落，忽見犬口曳一兒，身蒙塵垢，目灼灼有光，乃將之歸，囑其夫人薩能馬養之。長養至速，月敵一年，五歲出家，其師曰卑馬噶爾波，其剃度法名曰斜迦寫巴扎爾，其後成等正覺於五台山云。<p>復次，有外道地曰常林，中有五百外道，與大師諍論不能勝，謀害大師。爾時有佛母曰頓奪兒馬，授大師降魔諸秘軌。大師修其秘法中海爾噶堪作母成就，以雷擊死諸多外道。其幸免者，盡求皈依，正信佛教。<p>有地曰孫林，王信外道。后及太子俱歸依大師，而得灌頂學法。王惡之，築一室，坐大師於其中而焚之。全室忽化為塔婆宮殿，后及太子俱在大師座前，恭敬聞法。王乃皈依，並率舉國人民正信佛法，<p>其餘諸國如噶馬日巴、雷約兒、馬奴、阿嗄、作嗄、相巴納、相烱（用）、達啥（克）、妥噶爾等處，大師共興塔廟至八十萬所，廣傳佛教，<p>復次，中印度有國王曰果葉強覺，篤信外道，倍極兇頑。有外道師六人，管領金剛菩提場，活食眾生血肉，毀佛經像塔廟。用兵數十萬，日尋干戈，從事殺伐。人民死難者，盈野載道，日以八十萬計。王剝削下民，慘酷入微，小至芻薪燃料，亦取給民間，並喜活食生魚。大師以慧眼諦察，厥惟格瓦匠比丘尼之私生子，及噶嗄魚，二者堪作度化，捨此別無方便。遂以神力為私生子灌頂，子忽問其母曰：「誰為吾父？」母曰：「無。」子垢恥之，願至金剛菩提場出家。母不許，曰：「彼王深信外道，不可誤投。」子不聽，逕往其都，聞者阻不得入，鎮日徘徊宮門外。王適出遊幸，見而問之，子曰：「幼孤無依，願求出家。」問其年，纔八歲。王嫌其稚，子言：「甘為僕役。」王許之，名曰典確的林，乃服務王庭，學習外道。大師復化一噶嗄魚，王取而活食之，甫入口，不及咀嚼，魚輙貫喉而達腹，穿腸裂肝，痛心疾首，目出眦裂，宛轉於地。后及宰相等急延六師診救，修護摩法，并製藥誦經。方張皇間，典確的林以毒藥塗大樹，縱火焚之。火勢猛烈，全成焦土，王及外道咸罹於難，獨典確的林逃出。爾時金剛菩提場無王，人思擇主而事之。印度擇王法，素决於象，用寶瓶繫其鼻端巡行於道，瓶灌其頂者即王之。期年後，象忽為典確的林灌頂，眾擁戴焉。以無后故，眾謀於王。王以信佛者為佳，臣民奉命，徧尋弗獲，乃仍用象决之法。未幾，果擇一婦，年老於王，迎居內禁。印度古制，王大婚，寢殿未成，義不相見。既而殿成，王問后曰：「噶烏削地，有母曰格瓦匠，其子曰典確的林者，爾知之否？」婦人泣曰：「彼實我子，已火死於菩提場矣。」王曰：「我即典確的林，爾即我母。」婦人不信，王曰：「我本大師化身，撲滅外道，拯民水火。可同往菩提場檢驗，果葉王身雖已死，腹魚猶生。」往視果然，婦人乃信為其子。大師更以金剛杵，擊火燒斷樹，矢之曰：「我願非虛，大師非偽者，此樹當復生，否則斷焦如故。」言已菩提樹果爾復生。於是重興菩提場，主持政教者，垂二百年。<p>大師曾於印度、尼泊爾之間匠來屑崆峒中，修雙身法。有佛母曰拔摩斜迦造瓦，為母死猴乳之女。大師用之，得大成就。一切毒獸厲鬼，咸來吞噬侵害，大師盡調伏之。所有各地，戰鬥癘疫，牛馬諸瘟，人禍天災，一時頓息。並藏秘軌、降魔杵，諸法器經典於石罅中，以為將來應用。<p>大師成就三昧，恰如今畫像所傳著王衣冠之式。其化身略有二十一尊，其名曰卑馬重功咱納、枉葱功、主威若誅、卑馬千確札爾、堪珠枉確、果波別爾瓦巴、納波覺烏、且威穹、且穹喀丁札、薩拉哈、卑馬阿布達、卑馬滾肚覺、卑馬槍確札、卑馬卓威假蒲、卑馬逞林功、卑馬峒約斜瓜、卑馬日幾我確、卑馬壯別巴、日丁卑馬噶爾波、卑馬別札、卑馬通稱札爾，徧化印度各地。其經典、法器、寶珠等，則付囑地水火風空中諸多弟子流傳後世，並廣佈各地。茲從略，不具述，<p>大師復至尼泊爾，曾住查瓦查屑之典每克仍末，乃冬暖開花之地，有普爾巴諸護法等，盡皈依之。又至果嗄真顛地居於布拉哈惹峒中，初夜有金剛手菩薩現身語大師曰：「此方國王喜修息災免難之法。若坐於尸陀林西南方樹下，可感得妙法，以資應化。」大師往坐樹下，感九頭巨蠍，每頭三目，具十八鉗，安住火中。大師見而求法，約以翌日。及期往，見地面有三角石，去石見峒，內有一箱，得普爾巴諸經軌，有九種及十八種降魔諸法。普爾巴，梵言格納雅，金剛薩埵忿怒身也，<p>爾時菩提場之王曰尼馬孫格，尊大師曰馬哈班者達，迎請法履，常駐其地，以施教化，普利羣生，<p>十四、大師西藏應化之事迹<p>西藏佛法以何因緣而熾盛耶？緣藏王赤牒主顛曾延聘漢族白傑其人者，廣傳天文輿地、醫卜星相諸學，娶唐肅宗之女曰金城公主者為后。好合既成，后夢麗天果日，化為佳兒，入其腹中。爾時天雨寶珠，大地光明，五色虹彩，炳燿霽空。覺而告王，王喜甚。娠後身輕無病，舉體充悅，孕九閱月有十日。當巳年寅月值宿在鬼，日出之時分，誕生一子。王請白師推察命理，據云甚吉，凡所願欲，皆得滿足。兒頂髮右旋，齒牙整骨所成。爾時西藏、印度、震旦國際聯誼，如橋續路，靡有斷絕，因名之曰赤松得真。年十有三，父王升遐。越二年，遂即王位，娶后妃二。在位七年，征服不庭諸地。年十七即信佛法，因讀其皇祖本紀，內載其先王曰妥妥列真者，乃大勢至化身。即佛教初至西藏之時，顯經曰榜鞏槎加巴，十善十惡因果經也；密經曰馬哈母咱，大契印之秘軌也。皆自天下降，初不之識，惟供養禮拜者，感長壽無病，吉祥如意。至第五代王曰松貞扛波，即娶唐太宗之妹曰文成公主者，乃觀音化身，於藏中諸地，修建廟宇，都百有八所；迎請唐所供釋迦（優填王所造）像、印度銅佛，并自塑觀音，及他佛像，以為供養；始制文字，翻譯大悲準提各密軌，及顯教諸經云云。王讀已，仰慕祖德，思纘丕緒，亟欲措手，宏揚佛法，擬先建一供佛寶殿，竟為權臣所阻。王反覆思維，乃曰：「朕慕祖宗功德，必借土木之工，以作佛事，藉報祖恩。一、鑄銅管引水入宮；二、於三覓海波日地，造一水晶塔婆；三、掘地為穴，滿貯黃金；四、修築廟宇，供養佛陀。四者必擇一遵辦，否則朕願退休。」大臣白曰：「銅產不豐，鑄管難成；水晶無巨塊，塔婆難營；黃金有限，地穴難填。三事多礙，敢方王命，築廟供佛，庶幾可能。」於是漢族白師，為王卜地繪圖。三明葱蒙葛爾地中，有一平原，曰翁布察爾，占之甚吉，毫無風煞（曾載堪輿原理文繁不具）。<p>地既定，乃鳩工庇材，經始工程。無何藏地鬼蜮為祟，阻撓修築，晝所建作，夜復亡失，屢修不成。王命圓光禱神，及請殺火兒地喇嘛入藏誦經，以為祓禳。遂遣大臣三人為使，夾威若助赴殺火兒，斯達然渣赴印度，竹果靄巴赴震旦。夾威若助初至殺火兒時，語言不通，人皆掩口鼻而視之。僑居數年，漸諳其俗，知有政教二王，各事其事，不相為謀。政王太子出家，名跛得薩埵，又名現短得瓦，解行雙超，在殺火兒地稱為第一。返報於王，王再命二臣曰把門假拉屑納及假拉果馬惹（阿），將黃金多升為贄，以樺皮寫國書曰：「大教王睿智聰明，富有顯密秘藏，如日經天，無幽弗燭。敝邑僻陋，猶處昏闇，屢思營佛制多，終為魔蜮所持。聞貴庭大阿闍梨曰跛得薩埵，學究五明，慧通三藏，業廣德崇，眾所欽仰，願降慈光，辱臨敝邑，普利羣盲。藉蓄薄德，遣使齎敬，惟鑒照不宣。」二使奉命疾行。假拉果馬先至，國書黃金已達。把門假拉屑納，途次為盜所劫。跛得薩埵得其教王同意，惠然來藏，與藏王談次甚歡，先傳三皈依，并每日誦經。歲次在丑，正月中浣，佈置廟宇。王躬操金鋤，掘彼土壤，深量一肘。跛得薩埵誦經，地土呈白黃紅三色，王親嘗作甘之味，并頂戴戊己之功。跛得曰：「大吉祥！能滿願。」爾時基地有龍神，久宅大樹下，恐伐樹侵己，大邀空神，齊來阻難。工程晝作夜遷，障碍如故。王謂跛得薩埵曰：「朕業障深重，建築之事，恐不果成。」跛得曰：「我為依顯教發菩提心而取證者，調伏魔惡，非我所長。現金剛菩提場，有馬哈班者達曰蓮花生，為密教之大成就者，深諳誅法，善伏魔外，鬼蜮聞其名者咸皆戰慄，是三世之大寶，十方之旭日，諸佛之真身，眾生之慈母也。王當延致，以利民福國。」王曰：「朕極欽慕，但慮莫我肯顧。」跛得曰：「我三人等，宿世有願。仗此因緣，决其必來。」王問其詳，跛得曰：「往昔有四昆仲，為愈母疾，而建塔婆。伯曰：『願此功德，來世為王，宏法利生。』仲曰：『將來學無上密成佛，以化佛威德，調伏魔怨。』叔曰：『將來出家守戒，發菩提心，宏佛經教。』季曰：『爾等願滿，我為宰相，於中聯結，和衷共濟。』彼伯者豈異人乎，王身是也；仲者，蓮花生大師是也；叔與季者，我及今宰相把們宅結爾是也。」爾時斯達然渣歸自印度，復命於王，曰：「印度法師，有若天星，不遑枚舉。惟雅魯拱批山中，有化生者，是為第一。」王聞之喜，乃遣使臣四人，曰把門宅結爾，曰朵絜短覺蒙，曰斜迦札巴，曰巴結爾僧格，同往中印度菩提場。共將黃金三升，以其二分贈尼馬僧格及諸班者達，餘一分贈大師。聘書鏤之金版，略謂：「發心修廟，屢為魔持，晝築夜毀，莫底於成。佛力無邊，師威叵測，願求加持，去障伏魔。特遣使臣，恭詣法轅，希速蓮輦，來蘇霓望。」大師閱竟，慨然允諾，於午年九月望就道，晦日抵尼泊爾。大師語使臣曰：「西藏魔魅熾盛，鴟張跋扈，我徐來調之。爾等父母生身，難堪荼毒，宜身佩佛咒。先皈報王，我當嗣至。」<p>大師住尼泊爾凡五閱月，并傳法於王及臣民等。未年三月朔，大師將起程時，尼泊爾一切樹木花草，皆低折北向西藏。大臣等夢日月并出，印度經典盡往西藏，西藏廟宇大興。空中佛母及護法，皆挽留大師，不捨此土。大師曰：「此時佛法，如屆盛夏，草木叢茂。我於此土緣盡，度生時至，我决行矣。」至忙約兒藏邊地，皆屬荒凉。大師曰：「佛法盛時，後藏亦隸屬西藏版圖云，藏地有小海，曰尼馬可。」藏王聞大師入境，預遣七人來迎。遇諸途，王餽黃金，及問訊書，並呈大師，大師旋即騰空而去。復至忙約兒所屬拱湯地，住三閱月乃行。又遇其來迎者，大師故問：「為誰？將何往？」來者曰：「王餽大師黃金，及以書牘。」太師曰：「此乃王餽我耶？」取金望空散之，見者皆吝惜不禁。大師命各襝衣祴作盛物狀，旋拾土洒投之。其各衣祴皆盛滿金銀寶珠，光耀奪目，皆大歡喜。復次，忙約兒屬地曰多納喀爾，有黑教大惡護法曰咱烏納扎們，以兩石山夾迫大師，不死，乃求皈依，大師命名曰朵絜有威馬。次至懶湯喀那地，有一神仙曰扛噶爾朗面，以雷擊大師。師以手捲其雷，而棄之海，海水嘯沸，其仙肉去骨現，復以金剛杵擊瞎其右目。仙求大師曰：「師是釋迦之再來者，願求饒恕，容我歸依。」因命其名曰瑕滅朵絜約總馬。<p>大師次至惡約擇磨地，有十二惡神，各發十二雷，來擊大師不中；復以兩山來夾，又不中。十二神主僕各十二，皆皈依大師，而為護法。<p>大師次至惡約格擇倉總地，有朵絜雷巴神，有鑒於前，先自皈依，不與大師為難。<p>次至湘波地，其神化為最大白牛，鼻孔呼氣，即降雪颳風。大師誦札、吽、榜、大，其身被縛，皈敬聽命焉。<p>西藏之最大主地神曰湯拉，在後藏湯拉地化一最大蟒蛇，頭在竹姑，尾伸磋却也湯，以恐怖大師。師以槓擊之，曰：「爾為龍王時，名曰累列妥噶爾；為乾闥婆王時，名曰是壞阿巴。我識爾名。」蟒即慚走雪山，山雪立融見石，再化現一小兒，頭生綠髮，衣白緞衣，皈依大師，法名曰朵絜取拉蒲札兒。<p>大師次至徧約兒地，有神曰頂丁登若滅，能使北極冷風，一齊颳來，打擊大師。在途諸人，被壓幾殆。大師且有微感，以火燒之。雪山為之熔化，乃皈敬大師，而為弟子，<p>次至朗結徐董朗左蒙峒中，念誦密宗經典七日。最大魔魅，皆率兵至。大師不為動，遂皆皈依。<p>次至西康地，曰那瓦拉節，有降神附體者皈之。<p>次至孫格札地，有神道曰麻昌，類似阿修羅者，名曰雅邦結姐，化一老者，戴猴皮冠，身在西康首困巴塘，刀槍弓矢，如雨墜下，以擊大師。師變身為忿怒金剛降之，乃稽首，率其眷屬，盡皈依焉。（現西康有喇嘛云其第四代祖師曾述大師此相，在某崆峒中啟峒，果見一忿怒相，類似泥塑云。）<p>抵藏後凡所至處，一切魔類盡皆皈依，茲不具述，<p>大師至奪儱但布查兒，藏王遣使候駕，不曾躬迎（該處距藏都約一日程）。大師駐此，約王來會。王以大師未將眷屬，微生輕慢，復自衒九五之尊，不願枉駕以迎。大師次住喀拉布札兒，又住石鋪江布峒中，二地鬼神無不皈依。大師至奪儱水與雅魯藏布江會流地，王遣其大臣曰納卜桑若巴爾，率騎兵五百人，齊集奪儱，以迎大師。宴時，因去江遠，方慮乏水，大師以手指山壁，泉流湧出，大臣亟呼持融巴來盛水（融巴藏盛餚饌器）。因名此地曰融巴納却，泉流成河，下注雅魯江，<p>王迎大師於雅魯藏布江濱，百姓皆衣白衣，有二后妃伴王，并綵女伎樂，齊來參駕。大師自維：「我乃化生，彼實胎出。雖是文殊化現，解脫未竟。况彼主我賓，宜先致敬。我先禮者，何以法後世？」王自忖曰：「我貴為天子，不便先禮。若如跛得而禮我者，我當答謝。」王、師既晤，相持不禮而立。大師曰：「我為三世如來化身，一切經教，堪能傳授。我曾作大國主，統馭兆民，度生為重，分身無量，智慧神通，種種功德，我為第一，不堪禮王。王實蠻酋，事理不明，但戀肉食，而恣殺牲，嫌妃平庸，慾心未厭，不禮我者，我慢實大。我乘願而來，非慕虛榮。」王以手揖大師曰：「師來甚善！」師還揖之，火出燒王衣。於是羣臣五體投地，禮敬大師，絡繹坌集。<p>爾時赤松得真王，發大慚愧，禮拜懺悔，曰：「我障深慧淺，親值如來出世，不知承事恭敬。願垂慈愍，消我罪障。」大師曰：「石造五塔婆，一時成功，爾罪可消。」王從之。大師於六月朔，赴桑依地，視察築廟情形。大師坐寶座上，跛得薩埵亦來同坐。王曰：「我為面赤食肉者，受度匪易，思宏佛法，築廟未成。敢求大師慈悲，助我弗逮。」大師曰：「西藏為眾魔蟠踞之地，我所經過，業已降竟。王實猴種後裔，能發心修廟築塔，我心甚慰。所卜廟基，形似魔女，當造九層樓閣於其臍，圓形黑塔於其頂，百八塔婆於其四肢。彼麻作海有龍王，宜先納交，以為資助。」大師乃往若格噶兒地誦經，并築一廟宇而歸。所卜基地前，有海若惹，小山名也。大師於其所，念吽吽聲，召諸魔魅至，誡之曰：「爾等心狠壽促。王修廟宇興佛法，爾等頻作障難。我為印度貴賓，專為調伏爾等而來，有腹誹者，斷斷不許。令施爾等一器淨食，其諦聽我命，為王護助；若不聽者，當重罰不貸。」大師乃身翔空中，影映地上，隨影波磔，城垣基成。<p>歲次在寅，六月八日，日干在辰，曜值在日，吉時動工，依曼達納作法，布置壇城。晝夜興建，日用人力，夜藉鬼工。四天王為領眾，率諸鬼神，助其營造，速率數倍於人。藏地原乏森林，大師誦經後，所用材木皆由龍王神力輸送。廟工未竣，帑藏已空。王問大師：「如何斡濟？」大師曰：「不難。王本有龍王之友，亦已代王納交於前矣。」大師遂召麻作海龍王至，向索所需。次日海現白蟒，水勢澎湃，金塊金砂，汎溢海濱，舉國人民，取用不盡，國帑大充。因此顯密塔廟完成，備極壯麗。中央宮殿，兩楹相去，千有二百尺。四圍城垣，建築塔婆，千有八百所。中宮外圍以十六小宮，四方四大門、四護法、四石壁，壁上俱嵌銅鑄犬形。起寅訖午，亘五年而告竣，廟堂供佛。魔魅等猶負固不服，大師請金剛手菩薩調伏之。<p>大師與跛得薩埵及王决定護法，大師曰：「巴達火兒地，有護法曰得噶兒，將來魔軍，破壞密乘，助桀為虐。彼實渠魁，不早圖之，噬臍何及。今當先請其為特殊護法，別建三寺，以為供養。」王從之。<p>嵗次在午，季秋之月，諸像塑成，王先禮請跛得薩埵開光。越明年秋，九月望，月有蝕之，大師修金剛法七日，為王灌頂。王復禮請大師開光，初撒米時，一切塑像皆外出，繞殿三匝而復入。其初出時，王疑之，慮身大戶狹之難出入也。馬王佛開光，屋頂射出火燄，王疑以為火作也。彌勒佛開光時，有諸天供養。文殊菩薩開光時，天雨花三次。大日如來開光時，空現五色虹光。其餘諸廟開光時，空中現三朵花。蒼茫林地廟宇開光時，有佛說顯密二教義。密宗廟宇開光時，諸佛及護法，來去不絕。觕康林開光時，有佛化現，宣說妙法。山顛林開光時，天空日月並現。阿雅馬林馬王佛開光時，有大馬嘶鳴三次，藏地普聞；有處未得聞者，因名其地曰枉巴林，聾者義也。譯經處開光時，音樂不鼓自鳴。說發菩提心戒處開光時，空中現馬卡卑馬佛。迦札林開光時，一切佛供，盡變香味。別噶兒林開光時，別噶林護法蒞臨現身，供養飲食，幡幢傘蓋，四處並現。十方護法開光時，一切塑像出而遨遊，然後還歸本位。四石壁鑄犬開光時，聞犬吠聲，犬自動搖。城垣三匝開光時，天雨藏青菓。五石塔開光時，天現五色虹光，見天人歡喜歌舞，伎樂走馬。拉薩古代房屋開光時，奇異極多，文繁不具。大師謂今日西藏，與印度菩提場，差堪媲美。<p>凡大師修行之處，其草木籐蘿，花葉果實，皆以三密加持，他日食之者，皆能成佛云。五年以來塔廟告成，大師與跛得薩埵擬同回印度。王請二師坐寶座上，供養金銀寶珠，再拜稽首言曰：「朕年十三，先王即世，孤苦寡護。十五即位，為靖亂故，多造殺業。在位七載，略解修持，從事塔廟，又屢為魔障。如天之福，得感二師辱臨，殊勝護念，膚功告成。廟貌巍峩，有若天宮，此非朕德，實賴師恩。今遽言旋歸，竊未敢許。良以制多甫就，佛寶肇基，而顯密典籍未備，法寶闕如。願求大師，常川駐錫，廣譯經軌，高建法幢，惠錫光明，用燭幽闇。」大師與跛得薩埵相謂曰：「藏人多信黑教，經典法教輙不易傳。王信仰平常，未臻殷重。吾等行後，王必不悅。」乃共告王：「宜先舉辦國學，令藏人習梵文與顯教。」<p>王大喜，詔全國曰：「自今日始，政教統一，我為元首。若有居心叵測，謀為不軌者，當處極刑。」顯密二教，聽民自由信仰。青年子弟，均須從師習字、讀書、聽經。生兒須延喇嘛誦經，所以消往業，綿世福也。有疾，服藥誦經，所以息災患，求加持也。死後，超度誦經，所以懺罪業，助解脫也。財不足者，公家貸其母金；力厚者，償其原額；窮者，得償其半。詐欺騙取，按罪處罰。國難外侮，羣力共禦。其子多者，長者持家，幼者入學。男女嫁娶，須憑父母之命、媒妁之言，不得私自營苟。無故不得殺牲，偷盜、妄語一併有禁。不得浪費財用，應事接物，一切以和平為主，此在家者之準繩也。<p>出家者當遵師教，奉佛三種戒律，即三昧耶戒、菩提心戒、苾蒭戒是。宜受隨相稱，解行相應。渴飲酥油茶及鮮菓，衣紫色袈裟。學密者，必秉師承。渴得飲酒。食一切物，聽其意樂。衣着白黑紅三色。居山峒中，或自築房舍，常自修持。習顯教者，悉依釋迦教奉行；學密者，依師傳儀軌。如法築壇，修持自在。在家者，有精美衣食，皆須供養惸獨及貧苦者，周䘏有加。遇傳法講經者，皆應恭敬禮拜。黑教為外道，業令逐出境外。軍民人等，不准學習，違此令者，立即治罪。徒受師訓，子秉父命，幼聽長言，上下勿僭，違者治罰。殺人者，斷手足，截耳目，水溺，火燒，刀斬，各按輕重處治。鬥毆人致死者，減死刑一等，斷其手足，或抉其眼目。子女不得父母之命，妄自苟合者，治罰；不悛者，割其耳。好妄語者，逐令出境。典物不予贖者，罰。石斗升合，量而定值，不可量者度之，不貳其價。蓄犬飼雞，以司晨守夜。約束身心，如對明鏡，常照勿忘。大小臣工，宜按其分位，各受統轄，而行膱權。開山築路，平治道塗，以利行人；疏河决港，以便舟楫。勿欺陵貧羸，宜優蓄牛馬。裒多益寡，稱物平施。此政王治世之大略也，<p>藏中青年子弟，習梵文者，先念四皈依，以口舌鈍故，念誦不晰。王心不懌，知經難翻。二師熙怡微笑。王曰：「所以敦請大師者，原為宏揚佛法。今誦讀四句，且欠清白。奈何！」大師曰：「王請釋慮，當別圖之。釋迦佛大弟子，曰滾高者，已轉身七世。其第七世身，現在後藏擇磨念磨正喀爾地。其屋舍有九，父曰巴果爾恆多，母曰逞噶沙轉機。子曰格迦湯達，年已八嵗矣。欲其出家，其父母當能捨之。命之翻譯，是為第一。復次，地曰彭約噶瓦薩，父曰噶瓦羅顛，母曰朵絜假蒙，釋迦弟子準達，在此現身為其子，曰嘠瓦把則蒲。復次，地曰想打兒馬扛，父曰累葉匠烱（容），母曰正展則媽，釋迦優婆塞弟子勒展白列，在此現身為其子，曰覺落落延甲蒙稱。二子父母俱能捨者。」此大師以宿命智照見者也。王聞之，欣然往訪，將從臣七人，騎兵二十有五人，躬至念莫正喀爾地。其地人民聞王巡幸，不解禮敬，祇慄危懼，匿室中不敢出。日旁午，有小兒嬉戱束帶而歌，王問之曰：「巴果兒恆多在家否？」兒答曰：「出外尋多話去也。」復問：「逞噶沙轉機，爾知之否？」兒曰：「知之，現尋眼去矣。」復問曰：「爾為誰子？」曰：「父之子。」「爾父母為誰？」曰：「是爾知者。」「爾家何所在？」曰：「在是。」王教之禮拜，兒即拜。王喜其伶俐能言，問曰：「爾願偕我去否？」曰：「願騎馬去。」途遇其父沽酒回，母將油至。王悉其故，甚異之，隨至家，以來意告其父母。其父母驚泣不許，蓋慮印度之苦毒也，王曰：「俟其長成再往印度，非今即去也。爾二人後事勿慮，身資所住，朕皆賜給；速携爾子，移家格隆。」王返都，其父母率子隨至，王優賜金銀。<p>格迦湯達在二師前出家，名曰貝落渣那，素食七年，教以印度文字，所聞輒能憶持。其他轉世二子，亦如說尋來，與之同學。於是二師坐金銀寶座上，三侍者圍繞，王坐其下，以金曼達為供養而禮拜焉。乃依經軌，翻梵成藏。起於丑年季冬，訖於寅年孟春，約十有三載。大師授外密部竟，覺落落延甲蒙稱所譯也；次授馬哈約噶三部，貝落渣那所譯也；次《不空滅罪金剛經》、《懺悔經》、《般若經》、《湼槃經》、〈普賢行願品〉，亦貝落渣那所譯；次《白傘蓋經金剛手菩薩經》、《長壽佛經》、《金光明經》、《文殊一字經》（阿字）、《內密懺悔經》、《密密懺悔經》，所翻甚夥，此略舉其概。懺悔經二種，王常持誦。王壽止四十六嵗，大師加持為延十三年。大師授密部竟，跛得薩埵傳顯部。凡釋迦佛所說經，已翻者，都為數千部，尚存三百餘部未翻。王謀竟其全功，擇藏中青年子弟未娶者，赴印度留學。其父母皆存姑息，慮候熱多險，而不果往。<p>二師共教成百有八人。貝落渣那等七人，同出家守戒，王尊之為師（其中受比丘戒者五），供其金銀，令往印度留學翻經。第一次七人中，惟貝落渣那與列左普二人先至菩提場，從馬哈班者達學法翻經者；次第承事，凡二十有五師。貝落渣那從寫兒孫哈學無上密宗，甫畢，思歸。師曰：「宜稍待，且修成蹋輪神足而後歸去，可免沿途危險。」貝落遵命。比歸，至西藏與尼泊爾邊界，果降大雪，貝落以法制止，而出險回藏。王師事之，宰相卿士等多黑教徒，羣嫉而疑之，謂貝落為冒名，宜處以死罪。方貝落赴印度未歸之先，印度諸師夢見貝落携馬哈約噶諸大經而歸，并拔去大樹，大眾追之不獲。又與貝落同去之古馬那卒于印度，貝落一人獨先歸，王供其金珠寶馬甚多。王欲學法，貝落曰：「我所學密法，必以身口意供養乃傳。」王如其言，而受灌頂。彼印度諸師，復來函譖貝落所帶經典為偽，此臣工疑嫉之由來也。王對臣等漫應之，謂貝落已死，實則用銅鍋函蓋二合，置貝落其中，沿邊密扣以釘，舁至遠五十里外而脫之。王復命造小室於屋頂，密請貝落獨處其上，令人民供膏油以繼晷，晝翻顯經，夜譯密軌。王日暮必往，后疑王有外御，王以實告后。宰相中權大者，為黑教徒，曰：「打納若貢聞之，欲死貝落。」王曰：「放逐可矣，致死不可。汝不聽者，當治罪。」王乃縱貝落往今雲南阿敦子地，普傳密法，<p>第二次赴印度留學者，為蘭格銀波等五人，受學於印度吽噶納大師，所有忿怒金剛軌，及一切歡喜諸軌，通學竟。五人中有巴爾結沈格，獨思亟歸，師禁之弗聽，行至半途，果遇害。王病幾殆，大師言：「蘭格銀波若至，王病可愈。」王乃請蘭格銀波歸國，王敬禮學法如先，印度仍來函相譖，朝臣反對仍如前，乃逐之喀却洞中。蘭格銀波成佛，飛空而去。<p>當貝落渣那往雲南時，王問：「經多未翻，奈何！」曰：「印度有二大師，曰貝馬滅札，曰補當古札，當延之來。」貝落至雲南，途遇一年老者，蹣跚在道，問其何往，曰：「赴西藏求即身成佛法。」貝落曰：「我即是佛，爾可諦視。」老人年八十餘，眼啟閉弗自如，乃以手揭眼簾仰視之；果見毘盧遮那報身圓滿莊嚴之相，立於其前，乃大起敬信。貝落即傳一阿字觀，老人念誦七日，即已成佛。現今打箭鑪、鑪定橋、松盤、理盤、諸處，皆貝落當日應化之區也。<p>巴爾結僧格卒於途，宰相等疑為被印度人所害，多所疑謗。餘三人歸國，携所翻《普爾巴經》歸。眾見人皮、天靈蓋、骨號、骨鼓、骨珠，諸法器等，羣謂印度為食人肉國家。<p>王復欲翻經，乃遣噶瓦巴止、覺落落也姜稱、馬壬清，三人赴印度求二大師。遂於菩提場五百班者達中求得其最優者，曰貝馬滅札。印度諸師復來函譖愬，謂來者為外道，及三使延師歸國，稱讚師德於王。王未之信。貝馬滅札禮佛時，對塑像曰：「我為真成佛者。」塑像遂坍。王以像坍可惜，疑師頗類外道。貝馬隨就寢，七日乃起，復對像曰：「爾應隨我興。」像果還復如故，神貌巍藹，勝往所造。三使曰：「貝馬滅札是自心成就之佛，人能成就，即佛真身。」王乃信，方禮敬師。王復遣使者噶瓦把遮赴印度請松幾桑瓦大師來藏，以證歷來所學經軌之真偽。<p>請印度馬哈班者達而外，并請震旦苾蒭及道士等六人，乃至黑教有學問者俱請其傳法。<p>時王有疾，黑教殺牛羊及鹿誦經。印度留學諸師曰：「知罪故殺，違背菩提。天無二日，民無二王，一地兩教，勢所難行。」王惡佛教與黑教勢同水火，竟逐蘭格銀波及貝落渣那。於是印度所來班者達等，緘默不語，求傳法亦不應。<p>時宰相中黑教徒打納若貢，佛教徒得威若扎皆棄世，二者各延師超度。王見黑教之作法功德鮮少，乃於黑教生疑。<p>王請大師與黑教辯論，黑教不能勝；次跛得薩埵，次貝馬滅札，與之相續辯論亦然，佛說九地菩薩之功用與名稱，且莫能答。王乃罰其徒眾為奴，并令剃髮，給以惡衣惡食，繫其經於犬尾焚之，稍留其有益世間之法云。<p>黑教既撲滅竟，貝馬滅札乃言於王：「應召貝落渣那歸國，方能啟人民深厚之信仰。」王從之。<p>至是蓮花生大師、跛得薩埵、貝馬滅札、貝落渣那，王皆隆禮優渥，恭敬供養。所有無上密教中歡喜、忿怒、求財、得權、降魔、醫病、長壽，諸多供養修持儀軌，外內密諸多作法，及顯教諸多經論，乃至在漢族所得陰陽、五行、醫卜、星相諸學，皆按部次，彙製成帙，裝璜美麗。先講解，次傳授，次修習，如說而行。復以傘蓋、音樂、香花、燈彩，捧舁經卷，游行於市，令民眾週知，用資敬信，深種善根。民眾肩摩轂擊，踴躍歡喜。<p>當諸班者達誦經開光時，蘭格銀波遇王於途。王曰：「朕為國主，爾應禮拜。」蘭格銀波答曰：「王有疾時，臣僧依法祈禱，不辭疲勞，及遠涉印度，苦習秘法，為王宏利護助。王不見許，而反棄之，何故？」王不應，蘭格心惡之，謂王不明賞罰，遂奔西藏南方羅那喀爾覺地而自修持。爾時印度諸班者達勸王曰：「王翻經宏法，功德浩大，若生驕慢，便不足觀。宜召蘭格銀波返，加以禮敬，方合王崇隆三寶，儀化兆民本意。」王乃出郭門，親迎蘭格設座與共，並躬自禮拜，見者皆驚訝稱歎。卿相等猜忌甚，先設伏兵，刀劍齊發，而刺蘭格。蘭格以內义印向外揮之，卿相及士兵所持凶器，盡行墜落，王兀坐失色。蘭格旋頓其足，口作吽吽聲遣吉祥天母、馬哈噶納大護法，雷震俄香石山。眾大震怖，悚懼莫名。王亦迷悶，良久乃蘇，起而禮拜，人民莫不恭敬圍繞，服其威德；方知王信佛之毅力卓見，非偶然也，<p>每白月八日、十日，黑月十一、十五日，常誦經，佛誕亦然，成為通例。修橋築路，學佛者助其資。出家者得權，人皆敬慕。舟車不取其直。貧者學佛，富者周給之，或為工作書寫，而供以衣食。顯經供列大殿，密軌則別供一室，漢族學業亦同發達。翻經時期，經歷十有三載，謂之赤松得真本紀可，謂之大師西藏應化史略亦可，此藏中佛法發展之大略也，<p>嗣後諸尊佛像，皆專修宮殿供之。凡顯密兩教經軌之來歷，及密乘菩薩之本事，皆縷晰記載，為後世作證明。復以宴樂歌舞，戲曲音樂等，供養諸班者達。<p>復次，容波加密磅乃大平原也，特營莊嚴宮室。凡西藏所有金銀寶珠，及留學法師所譯經典，盡供藏此處。大師蒞臨，讚美王及各班者達。留學法師諸多功德竟，於是貝馬滅札往五台山，各班者達返印度，漢族來者各還其故土。留學法師分往各處宏法，或入深山用功；惟大師暨跛得薩埵留藏，常伴王宏利不絕。王之公主殤，大師為慰王故，說其宿命，及將來受生因緣，并以後某年戰爭，某年平亂，某年利生宏法，因緣甚長，以文繁從略。<p>王請命大師：「現在無論，他年法衰時，宜如何施其善巧，以為救濟？懇大師預記，以神力藏之地水火風空諸處，昭示後世；并序其救世者之父母姓氏，及其出家應化因緣，時會到來次第發現，指導來者引為南鍼。」大師允其請，詳記之，文繁從略。<p>十五、大師垂訓示後之概略<p>大師曰：「我之經軌，猶如毒蛇之首，用之善巧則得其珠，否則反為所中傷。聰聽本師言教，自觀本心用功，不擇貧富貴賤，必選其實心信仰者而傳。一切人前，皆宜謙和，勿稍驕矜，勿貽憾於人。我於爾所時，經典法教，業已傳竟。印度西南方阿雅普林地，有大惡族，其人身量，敵此土九人身之巨，我當往度之。我無去來，惟信我者，我即現在其前而為說法。」<p>王為大師祖餞，供養諸多奇珍。將來度化之預記佈置已成，王心慰甚，但聞大師將往阿雅普林，中懷難捨，復懇留大師在藏教化，大師許之。<p>大師諸弟子如何成佛之本事，經典已載，茲不贅述。大師應化地域甚夥，其在西藏，身成佛之地，曰咱結容中；口成佛之地，曰山陰青普；心成佛之地，曰羅那喀爾却；功德成佛之地，曰牙隆寫布惹（阿）；技能成佛之地，曰忙喀孫格重。又牙隆寫布惹（阿）及山陰青普二地，與印度之斯予察爾釋迦苦行地相同，鳥巢其上，亦安住不動，必以難行苦行示現，始足教導來者，圭臬後世。此大師在藏中修持示迹之大略也，<p>王問大師：「南閻浮提佛化之變遷如何？」大師曰：「釋迦教住世，原有五千五百年之因緣，因度女人減少五百年，可有五千年之佛化。每百年減壽一嵗，教亦下降，逐漸減至人壽十嵗時，其教遂衰。彼時人民稀少，并無禮教，故法亦澌滅殆盡。」<p>人壽五十嵗時，無上密乘，逐漸發達。嗣後年月日時分，續續寖變，精華漸減，糟粕僅存。爾時內外大戰，風俗澆薄，毀壞往古佛像、經典、塔婆、制多；天運無常，晴雨不時；五穀不登，疾病難治；餓殍徧地，人不自主；雖兄弟親戚，亦相訟諍；城池堡壘，諸多撤毀；天魔惡神，威勢煥發；生時為鬼為蜮，不軌正道；死後憧憧，多墮鬼趣；有多佛徒，身雖出家，心不入道；女人多不貞良，操守不固；母女相猜，小兒不受約束；戰爭不已，癘疫時作；氣候大變，寒暑失常。當爾所時，密教乃漸發達，<p>嵗次在丑正月朔，藏俗慶度新年，大師告王：「本年不賀新乃吉。」王本聽從，卒為宰相權臣所阻，背不遵命。大師謂：「慶嵗猶可。循例走馬，决宜禁止。」眾仍不聽。王遂馳騁，馬撞樹枝，中傷右脅，病至三月，薨於松喀兒地。時王春秋，五十有九。<p>大師攝政十有四年。王子木連整波既成人，眾議當紹王位。忽為王妃所弒，乃立其仲子木得整波為王。即位後，憂傷失怙，並慮大師不獲久留。大師告之曰：「生死無常，愁憂無補，宜宏佛法。我攝位以來，國中政教，逐漸昌明。我仍欲往阿雅普林地，度彼惡類。」嗣王涕淚悲泣，誠懇攀挽。大師曰：「神道不度，世間佛法礙難進展。我决定往，王勿苦留。」嗣王供養大師金銀珠寶、種種珍異，并請賜教開示。大師為說治國方略，并云：「嗣後每月初十，必親蒞藏地，以為加持云。」<p>大師至昌周地，為嗣王所聘印度翻經者二十有一人、大師大弟子二十有一人，及一切男女等灌頂，并傳無上密法。夜半，大師口呼咱吽聲。空中現一佛母，著藍色裙，衣人皮衣，頭戴五髑髏冠，左手持有髮人頭，右手持金剛杵柄三角尖刀，巡空一周。一切忿怒、歡喜、半喜半怒、九金剛等，皆於空中示現。次面達納瓦自空中五色虹彩中下降，合掌恭敬，讚歎大師三十二相、八十種好諸多功德。復謂後世供奉大師者，所有息增懷誅四法，如治病、求權、求財、降魔等，皆能滿願；一切地水火風空諸多災難危險，皆得免除；猶如摩尼，所求如意云云。大眾諦聽，歡喜信受。大師復為嗣王木得整波灌頂，命其法名曰確卓蒲甲爾波。復為說其宿世因緣，知嗣王曾為大師之大弟子，轉身七世。其最後身成佛，以其尸體，化為甘露，供養大眾，食其肉者，皆得成佛，廣結眾緣，故報感為王。<p>復次，嗣王之皇太妃三人，特築一室，松石嵌成，閉關於此。禮請大師，求一簡要之法，以期即身取證者。大師示以生死事大，無常迅速，當勤精進。先誦四皈依，次發菩提心，次尋求喇嘛以為依止，次習定。初不久坐，逐漸加增；如屋漏雨滴，但間其時，不忘其功。心不拘執，身隨所安，且藉禪定，以為基礎。任何念起，知而勿隨。心不貪慾，善惡念起，不加修整，惟常覺照。若見光影，美惡好醜，不加驚喜，惟澄心諦觀。此基不立，則所修難成，佛心自心，本自如如。我見解脫，一心不亂，即謂成佛。蓋大師垂教，簡明易入，無論業障輕重，宿緣淺深，遇斯教者，必定成佛。隨緣攝受，無有欣厭，任何根機，皆堪教誨，誠為有空不住，妙彰中道者矣，<p>復次，寫不拉，大師靜坐之地也。有別噶兒、納噶納卡（龍王）、納呼納三大護法，行者禮敬供養，靈感卓著，利益實多。<p>大師回至桑依地，請嗣王至，告之曰：「若有疑難，恣爾咨詢。我不爾欺，爾勿我疑。欺誑非法，疑師有罪。供養喇嘛，朝夕隨從，少壯懈怠，老悔無及。命懸彈指，倏忽即滅，勤勇修學，是為第一。成佛法門，觀心為最，心無所住，其相惟如。勿助勿忘，非有非空，如是常恆，二心不生。慈悲為懷，度生為念，一切行處，不貳不遷。隨順修學，庶乎近焉。」大師宣示既畢，擬往忙約兒拱湯地。嗣王决於其處，預備祖餞。<p>嵗次在申，孟秋之月，大師起程。王率臣工士女，車駕隨從，送至松喀兒地。眾請大師更傳一法，大師述六趣眾生苦報綦詳，謂：「生老病死，解脫匪易。欲求出離，當恪遵喇嘛訓誡，修習顯密經軌、出要之道。惟此一事為實，否則輪迴苦海，無有出期。」文繁從略。<p>復至拉薩地，為釋迦及觀音像開光，四眾弟子及醫師等咸來禮敬，求為開示。大師所云，文繁不述。義謂成佛之法，非從外求，敬信師言，內尋自心；日事工作不捨所觀，夜入夢寐能持自心，時機成熟便大解脫。隨至巴塘理塘諸地，多數人民欲隨大師同行，大師曰：「爾等死時，我自當至。勿勞爾請，勿庸爾送。」<p>大師在拱湯行時，傳授避免地水火風空諸險難之秘軌，凡十有三法。傳畢，大師誦吽吽聲，空中降下一馬，四天王捧馬足，天女圍繞，鞍飾寶珠，四士護衛，前勒銜轡。羣見大師騎馬昇天，漸近日邊，影像乃寂。眾皆靜坐，心默威儀。大師弟子有神通者，見大師往印度，經過展布殺列地，復至孫噶納，坐於白花樹下，有惡神王妃嬪千人環跪學法。其惡神王陰識為大師調伏，度生安養，遂奪彼身舍為王，教化成佛者計二十有五人。<p>本書乃大師佛母，曰葉興磋加者所紀錄，藏在石罅。後有大師之弟子曰烏簡靈巴取出，繕寫流通，以垂後世云。<p>葉興磋加乃般若佛母之化身，生於西藏展母達之富家。葉興，智慧義；磋，海義；加，漲義。其初生時，舍側海水，凸出水岸，以人地雙喻其名。生後不食人乳。其舍宅柱上，感生乳頭，分泌樹漿，吸之成長。今其宅舍乳頭，猶了了可辨云。<p>發願回向四恩加被，恭輯經相；過當求懺，功悉回向；冀茲勝寶，如佛親降；三界所瞻，悉登慈航。法施功德，無量無邊；發心贊助，廣種福田；願諸大德，功不唐捐；經相住世，果滿功圓。發菩提心，利他為首；六度萬行，恩施九有；願諸同道，為不請友；光光互攝，作獅子吼。師恩浩蕩，窮劫難忘；祈請師尊，乘願再來；悲智雙運，普度有情；師資涵攝，智慧圓成。以此功德，上供下施；川流不息，行無緣慈；徧滿虛空，普周法界；四聖六凡，圓融無礙。<p>諾那上師在南京登隆巷十號駐京辦事處譯述此卷起於民國二十二年十一月十五日迄於二十三年二月二十七日南京密乘修學社補助用費計洋參佰柒拾元整諸君芳名列後（依倪壽川居士報告為次第）<p>余崑陽<#sp>謝鑄陳<#sp>周仲良<#sp>王右瑜<#sp>倪壽川各四十元<#sp>文素松三十元<#sp>歐陽德三<#sp>張叔同<#sp>余彬帆各二十元<#sp>袁一卿<#sp>梅擷雲各十五元<#sp>曹淨修十元<#sp>王家齊九元<#sp>周世屏八元<#sp>鄭家瀛七元<#sp>拓魯生六元<#sp>朱子勉<#sp>潘仲青各五元<p>二十三年六月十三日杭州初版<p>二十三年十月初十日重慶密乘弟子翻印<p>本卷為<#sp>諾那上師親口譯述。筆受者有聞必錄，不敢妄加刪潤；義理未明，寧缺勿濫。自首至尾，都為三萬一百餘字。原本略去繁文者，率有三之二，在康藏為四眾朝夕恆誦之本。在吾華族，此特剏見，無論漢唐以來未之前聞，既有元一代崇重白教，於此史畧亦無譯傳。東密遠紹<#sp>龍樹，推尊大日，阿達魯馬與奪絜槍之名字未經於耳。<#sp>蓮華生大師與<#sp>釋迦佛之關係，三藏諸部譯傳闕如。<#sp>弘法大師之判教，秘密莊嚴亦止於第三級之瑜伽，匪特三約噶未涉其藩，即四母咱亦非其齊。<#sp>上師慈愍，挈領提綱，略示端倪。渴望大心菩薩，繼踵追踪，溝通漢藏，詳加探討；得於文殊真實名經甚深秘偈，廣加闡釋；及四灌、五緣、十三地、因道果等諸多教義，有所發明；徹法源底，究竟菩提；庶幾本大道，達中和克致。若乃泥執菩提道，秘扃金剛持；研相辨性，蹉跎半世；幼童株守經教，皓首茫無際涯。其或矜奇母咱起正之分，沈酣朅磨喜樂之域；壯落邪戲，衰甘頹棄；菩提湼槃，尚在遙遠。果能於母咱約噶師資秉承之深，極高蹈中之妙；般若秘密，兼互鉤索；則果海在❥，何有望洋興歎之恨；陀那蘊心，絕無滯寂沉空之虞；紅白兩教，威震康藏；譚玄說妙，空言何補；杲日經天，妖氛斂迹；洪鐘雷鳴，瓦缶絕響矣。海內<#sp>仁者，樂於本卷，翻印流通，啟眾敬信，無任隨喜。若於無上瑜伽，奧義深旨，或有未達，幸勿擅加案語，竄衍本文。沈泥狹小劣見，深障廣大幽微。凡夫淺識，臆測如來聖境，自詡宏法利生者，無有是處。謹依事實，聊為殿言。贊辭得貌，爰待後賢。<p>淨圓附誌。