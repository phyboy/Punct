<juan>酉陽雜俎前集卷之三<p>貝編<p>90<#sp>釋門三界二十八天、四洲至華嚴藏世界、八寒八熱地獄等，法自三身、五位、四果、七支至十八界、三十七道品等，入釋者率能言之。今不復具，錄其事尤異者。<p>91<#sp>鬘持天，十住處、十六分中輪王，樂不及其二。<p>92<#sp>四種樂：一無怨，二隨念，及天女不念餘天等，身香百由旬。迦留波陀天，此由象跡有十地也。<p>93<#sp>目不瞚，眾蜂出妙音。<#sp>六天香風，皆入此天。<#sp>四天王十地彩地。<#sp>質多羅地八林。<#sp>箜篌天十地金流河。<#sp>無影山。<#sp>有影遊（一作隨。）<#sp>烏隨（一作眾。）<#sp>其行處池同其色。<#sp>眾烏說偈。<#sp>白身天。<#sp>身色如拘勿頭花。<#sp>無足柔輭。<#sp>隨足上下。<#sp>樂遊戲天。<#sp>乘鵝殿。<#sp>寶樹枝葉如殿。三十三天，九十九那由天女。<#sp>憶念樹物隨意而出。<#sp>十花池。<#sp>千柱殿。<#sp>六時林，一日具六時。<p>94<#sp>千輻輪殿，天妃舍友所坐也。<#sp>衣無經緯。<#sp>將死者塵着身。<#sp>馬殿千鵝駕。<#sp>金剛綖帶。<#sp>行林隨天所至。<#sp>眾烏金臆。<#sp>大象百頭，頭有十牙，牙端有百浴池，頂有山，名曰界莊嚴。鼻有河，如閻牟那河水，散落世界為霧。脇有二園，一名喜林，二名樂林。象名伊羅婆那。<#sp>光明林，四維有意樹。帝釋將與修羅戰，入此林四樹間，自見勝敗之相。<#sp>甲冑林，甲冑從樹而生，不可破壞。<p>95<#sp>蓮出摩偷美飲也，修一千二百善業者，生此天。上妙之觸，如觸迦旃鄰提鳥，此鳥輪王出世方見。<p>96<#sp>開合林，開目常見光明。<p>97<#sp>夜摩天，住虛空，閻婆風所持也。<p>98<#sp>積崖山，高三百由旬，有七榻七箱。<p>99<#sp>始生天者五相：一光覆身而無衣，二見物生希有心，三弱顏，四疑，五怖。<#sp>又五木：一近蓮池花不開（一無不字），二近林蜂（一作絳）離樹，三聽天女歌而出壓離，四近樹花萎，五殿不行空。<#sp>又見身光衣觸如金剛，及照毗琉璃鏡，不見其道。<p>100<#sp>天女九退相：一皮緩，二頭花散落，三赤花在道變為黃，四風吹無縷衣，如人依觸，五飛行意倦，六觸水而濁，七取樹花高不可及，八見天子無媚，九髮散粗澀。<#sp>又脣動不止，瓔珞花鬘皆重。<p>101<#sp>十二種離垢布施生此天，羣鳥青影覆萬由旬。<p>102<#sp>摩尼珠中，有金字偈。<p>103<#sp>四天王天，有十二失壞，常與修羅鬬戰等。<#sp>三十三天八種失壞，有劣天，不為帝釋所識等。<#sp>夜摩天，六失壞，食劣生慚等。<p>104<#sp>兜率陀天，四失壞，不樂鵝王說法聲等。<#sp>化樂天，四失壞，天業將盡，其足無影等。<p>105<#sp>他化自在天，四失壞，寶翅蜂捨去等。<p>106<#sp>色界天下石，經十萬八千三百八十三年，方至地。<p>107<#sp>閻浮提人生三肘半至四肘，骨四（一作五）十五，脉十三，身蟲有毛燈瞋血。<#sp>禪都摩蟲，流行血中。<#sp>善色蟲，處糞中，令人安樂。<#sp>起根蟲，飽則喜。<#sp>歡喜蟲，能見眾夢。<#sp>又有痶瘓❥等。<p>108<#sp>賒婆羅人穿脣。<#sp>駝面目有諸人二足。師子有翼。女人狗面。有林名吱多迦，羅剎所住。眴目間行百千由旬，洲有赤地黑玉銅康白等。<p>109<#sp>鬱單越雞多迦等天河七十。<p>110<#sp>自在無畏四天王否如鴨音林。<#sp>麒麟陀樹。<#sp>迦吱多那等。<#sp>二十五鹿名。有山多牛頭旃檀，天人與阿修羅鬬，傷者於此塗香。<p>111<#sp>提羅迦樹花，見日光即開。<#sp>拘尼陀樹花，見月光即開。<#sp>無憂樹，女人觸之花方開。<#sp>尸利沙樹，足蹈即長。<#sp>又白龍、活鵝、旋鼻境界等花。<p>112<#sp>瞿陀尼女人主乳，有十億聚落，一萬二城大國。<#sp>多伽多支五大河，月力等弗婆提。<#sp>三大林峪鬌等。<#sp>三（一作王）大城，大者三億五十萬三千五百五十六聚落。<p>113<#sp>南洲耳髮莊嚴。<#sp>北洲眼莊嚴。<#sp>西洲頂腹莊嚴。<#sp>東洲肩䏶莊嚴。<p>114<#sp>生贍部者見白㲲，生鬱林越見赤㲲，見母如鵝；生瞿陀夷，生黃屋，見母如牛；生弗婆提見青㲲，見母如馬。<p>115<#sp>阿修羅以鬼攝魔及鬼有神通者，二畜攝在海地下八萬四千由旬。<p>116<#sp>酒樹<#sp>又有樹，羣蜂流蜜，其色如金。<#sp>婆羅婆樹，其實如甕。<p>117<#sp>四婇女如影等，各有十二億那由他侍女，壽五千歲，地名月鬘。<#sp>不見頂山十三處，鹿迷蜂旋。赤目魚，正走水行，住空住山窟。<#sp>愛池魚口等。<#sp>黃鬘林。<p>118<#sp>鋡毗羅城。<#sp>戰時手足斷而更生，半身及道即死。<p>119<#sp>鬼怪，閻浮提下五百由旬，有三十六種魔羅令鬘鬼，此言鬼子魔。遮叱迦鳥，唯得食魚，捨鵝鬼受此身。<p>120<#sp>畜生有三十四（一作六）億種，龍住閻浮提者五十七億，龍於瞿陀尼，不降濁水。西洲人食濁水則夭，單越人惡冷風。<#sp>龍不發冷，於弗婆提洲不作雷聲，不起電光，東洲惡也。<#sp>其雷聲，兜率天作歌唄音，閻浮提作海潮音。<#sp>其雨，兜率天上雨摩尼，護世城雨美膳，海中注雨不絕如連輪，阿修羅中雨兵仗，閻浮提中雨清淨水。<p>121<#sp>地獄一百三十六。<#sp>三角生死善無記也。<#sp>團生死諸天也。<#sp>青出死地獄。<#sp>黃出死餓鬼。赤業（一作出）畜生。<p>122<#sp>活地獄十六別處，下天五千年，此獄一晝夜。金剛蟲瓮熱黃藍花心，彌泥魚。<#sp>排筒。<p>123<#sp>黑繩地獄。<#sp>旃茶（一作荼）劇。<#sp>畏鷲。<p>124<#sp>處合地獄上中下䇢銅汁河中身。<#sp>洋如蘇鷲腹火人。割刳處，堅❥（一作靳）炎口，夜于（一作干）朱誅蟲。<#sp>鐵蟻。<#sp>淚火處，以佉佗羅灰致眼中，鑞池黿。<p>125<#sp>號叫地獄。<#sp>髮流火處。<#sp>火未蟲處，四百四痛火厚二百肘。<p>126<#sp>大號叫地獄。<#sp>闊廣三居賒，口生確（一作碓。）<#sp>蟲火鬢（一作鬚）處，金舒迦色，肉泥色也。<#sp>赤樹魚腹苦。<p>127<#sp>焦熱地獄。<#sp>十二炎處。<#sp>火生十方及飢渴火也。<#sp>針風生龍口中，彌泥魚。<#sp>鑊量五十由旬，沸沫高半由旬，吹下三十六億由旬，鬘塊烏處地盆蟲。<#sp>置之鼓牛鼓出惡聲。<#sp>千頭龍。<p>128<#sp>阿鼻十六別劇。<#sp>衣裳健破浣而速垢。<#sp>將生阿鼻之相，死時見身如八歲兒，面在下空中風吹三千年受苦，勝如阿迦尼吒天樂。獄中臭氣能壞欲界六天，有出沒之二山遮之。烏口處，黑肚處，一角二角處。<p>129<#sp>八寒地獄，多與常說同。<p>130<#sp>凡生地獄有三種形：罪輕作人形，其次畜形，極苦無形，如肉軒、肉屏等。今佛寺中畫地獄變，唯子隔獄稍如經說，其苦具悉，圖人間者曾無一據。<p>131<#sp>舊說地獄中陰，牛頭阿傍，無情業所感現。<p>132<#sp>人漸死時足後最冷，出地獄之相也。<p>133<#sp>器世將壞，無生地獄者。<p>134<#sp>阿修羅有一切觀見池，戰之勝敗，悉見池中。<p>135<#sp>鬘持天，鏡林中，天人自見善惡因緣。<#sp>正行天，頗梨樹，見人行與非法。<#sp>毗留博天，常於此觀之。<#sp>忉利天，及人中七生事，見於殿壁中。<#sp>無法第八生波利邪多天，有波利邪多樹，見閻浮提人善不善相，行善則照百由旬，行不善則凋枯，半行善則半榮。<#sp>微細行天，寶樹枝葉悉見，天人影像，上中下業，亦見其中。<#sp>閻摩那婆羅天，娑羅樹中見果報，其殿淨如鏡，悉見天人所作之業果報。<#sp>又第二樹中有千柱殿，有業網，諸地獄十六隔劇，悉見其中。<p>136<#sp>夜摩天，撫垢鏡池，池中見自身額上所見過見業果。<p>137<#sp>又閻浮那施塔影中，見欲界罪福及三惡，趣言天象異者，若有將（一作所）食肥膩沉水。鳥下飛，日將蝕，諸方赤。<p>138<#sp>二十八宿：昴（一作角）為首，一夜行三十（一有六字）時，形如剃刀，姓鞞耶尼，祭用乳，屬火。<#sp>畢形如笠，又屬木，祭用鹿肉，祭頗羅墮。<#sp>觜屬日（一無日字）月之子，姓毗梨佉耶尼，形如鹿頭，祭用果。<#sp>參屬日，姓天婆斯失絺，形如婦人黶，祭用醍醐。<#sp>井屬日，姓同參，形如足跡，祭用粳米和蜜。<#sp>鬼屬木，姓炮波羅毗，形如佛胸，祭同井。<#sp>柳屬蛇，姓、祭與參同，形如蛇。<#sp>星屬火，形如河岸，姓賓伽耶尼，祭用烏麻。<#sp>張屬福德天，姓瞿曇，形、祭如井。<#sp>翼屬林天，姓憍陳如，祭用黑豆，形同上。<#sp>軫屬毗沙梨帝，形如人手，姓迦遮延，祭用莠稗。<#sp>角屬喜樂天，姓質多羅，形如上，祭用花。<#sp>亢姓迦旃延，祭用菉荳。<#sp>氏姓多羅尼，以花祭。<#sp>房屬慈天，姓阿藍婆，形如瓔珞，祭用酒肉。<#sp>心屬忉利天，姓迦羅延，形如大麥，祭用粳米。<#sp>尾屬臘師天，姓遮耶尼，形如蝎尾，祭用果根。<#sp>箕屬清淨天，姓持叉迦，形如牛角。<#sp>斗姓莫迦邏，形如人拓石，祭如井。<#sp>牛屬梵天，姓梵嵐摩，形如牛頭，祭如參。<#sp>女屬毗紐天，姓帝利迦遮耶尼，形如心，祭以鳥肉。<#sp>虛姓同翼，形如鳥，祭用烏豆汁。<#sp>危姓單羅尼，形如參（一作心），祭以粳米。<#sp>室屬蛇頭天，蝎天之子，姓閻浮都迦，祭用血。壁姓陀難闍。<#sp>奎姓阿瑟吒，祭用酪。<#sp>婁屬乾闥婆天，姓阿含婆，形如馬頭，祭用大麥。<#sp>胃姓馱伽毗，形如鼎足。<p>139<#sp>亢、虛、參、胃四星，不得入陣。<p>140<#sp>軫宿生人，七步無蛇。<#sp>角宿生人，好嘲戲。<#sp>女宿生人，亢、參、危三宿日作事不成。<#sp>虛角（一有事字）勝。<p>141<#sp>一千六百剎那為一伽那，倍六十名橫呼律多，倍三十名為一日夜。<p>142<#sp>夜叉口烟為彗。<#sp>龍王身光曰憂流迦，此言天狗。<p>143<#sp>漢明帝始造白馬寺，寺中懸幡，影入內，帝怪問左右曰：「佛有何神，人敬事之？」<p>144<#sp>烏仗那國有佛跡，隨人身福壽，量有長短。<p>145<#sp>那揭羅曷國城東塔中有佛頂骨，周二尺，欲知善惡者，以香塗印骨，其迹煥然，善惡相悉見。<p>146<#sp>北天健馱羅國有大窣堵波，佛懸記七燒七立佛法方盡，玄奘言成壞已三。<p>147<#sp>西域佛金剛座，有標界銅觀自在像兩軀，國人相傳菩薩身沒，佛法亦盡，隋末已沒過胸臆矣。<p>148<#sp>乾陀國頭河岸有繫白象樹，花葉似棗，季冬方熟，相傳此樹滅，佛法亦滅。<p>149<#sp>北朝時，徐州角城縣之北，僧尼着白布法服，時有青布袈裟者。<p>150<#sp>波斯屬國有阿軬荼國，城北大林中有伽藍音佛，於此聽比丘着函縛屣。函縛，此言靴也。<p>151<#sp>寧王憲寢疾，上命中使送醫藥，相望於道。僧崇一療憲稍瘳，上悅，持賜崇一緋袍魚袋。<p>152<#sp>梁簡文帝有謝賜鬱泥納袈裟表。<p>153<#sp>魏使陸操至梁，梁王坐小輿，使再拜，遣中書舍人殷炅宣旨勞問。至重雲殿，引昇殿，梁主着菩薩衣，北面，太子以下皆菩薩衣，侍衛如法。操西向以次立，其人悉西廂東面。一道人贊禮，佛詞凡有三卷，其贊第三卷中稱為魏主、魏相高並南北二境士女。禮佛訖，臺使與其羣臣俱再拜矣。<p>154<#sp>魏李騫、崔劼至梁同泰寺，主客王克、舍人賀季友及三僧迎門引接。至浮圖中，佛傍有執板筆者，僧謂騫曰：「此是尸頭，專記人罪。」騫曰：「便是僧之董狐。」復入二堂，佛前有銅鉢，中燃燈，劼曰：「可謂日月出矣，爝火不息。」<p>155<#sp>盧縣東有金榆山，昔朗法師令弟子至此採榆莢，詣瑕丘市易，皆化為金錢。<p>156<#sp>後魏胡后嘗問沙門（一作法師）寶公國祚，且言把粟與雞喚朱朱，蓋爾朱也。<#sp>有趙法和請占，寶公曰：「大竹箭，不須羽。東廂屋，急手作。」法和尋喪父。<p>157<#sp>歷城縣光政寺有磬石，形如半月，膩光若滴。扣之，聲及百里。北齊時移於都內，使人擊之，其聲杳絕。却令歸本寺，扣之聲如故。士人語曰：「磬神聖，戀光政。」<p>158<#sp>國初，僧玄奘往五印取經，西域敬之。成式見倭國僧金剛三昧，言嘗至中天，寺中多畫玄奘蔴屩及匙筯，以綵雲乘之，蓋西域所無者。每至齋日，輒膜拜焉。<p>159<#sp>又言那蘭陀寺僧食堂中，熱際有巨蠅數萬至，僧上堂時，悉自飛集於庭樹。<p>160<#sp>僧萬廻年二十餘，貌癡不語。其兄戍遼陽，久絕音問，或傳其死，其家為作齋。萬廻忽卷餅茹，大言曰：「兄在，我將饋之。」出門如飛，馬馳不及。及暮而還，得其兄書，緘封猶濕，計往返一日萬里，因號焉。<p>161<#sp>天后任酷吏羅織，位稍隆者日別妻子。博陵王崔玄暉，位望俱極，其母憂之曰：「汝可一迎萬廻，此僧寶誌之流，可以觀其舉止禍福也。」及至，母垂泣作禮，兼施銀匙筯一雙。萬廻忽下階，擲其匙筯於堂屋上，掉臂而去，一家謂為不祥。經日，令上屋取之，匙筯下得書一卷。觀之，讖緯書也，遽令焚之。數日，有司忽即其家，大索圖讖不獲，得雪。時酷吏多令盜夜埋蠱遺讖於人家，經月，告密籍之。博陵微萬廻，則滅族矣。<p>162<#sp>梵僧不空，得總持門，能役百神，玄宗敬之。歲嘗旱，上令祈雨，不空言，可過某日令祈之，必暴雨。上乃令金剛三藏設壇請雨，連日暴雨不止，坊市有漂溺者，遽召不空，令止之。不空遂於寺庭中，揑泥龍五六，當溜水，胡言罵之。良久，復置之，乃大笑，有頃，雨霽。<p>163<#sp>玄宗又嘗召術士羅公遠與不空同祈雨，互校功力。上俱召問之，不空曰：「臣昨焚白檀香龍。」上令左右掬庭水嗅之，果有檀香氣。<p>164<#sp>又與羅公遠同在便殿，羅時反手搔背。不空曰：「借尊師如意。」殿上花石瑩滑，遂激（一作擊）窣至其前，羅再三取之不得，上欲取之，不空曰：「三郎勿起，此影耳。」因舉手示羅如意。<#sp>又邙山有大蛇，樵者常見，頭若丘陵，夜常承露氣，見不空作人語曰：「弟子惡報，和尚何以見度，常欲翻河水陷洛陽城，以快所居也。」不空為受戒，說苦空，且曰：「汝以瞋心受此苦，復忿恨，吾力何及！當思吾言，此身自捨昔而來。」後旬月，樵者見蛇死於澗中，臭達數十里。不空每祈雨，無他軌則，但設數繡座，手簸旋數寸木神，念呪擲之，自立於座上，伺木神吻角牙出，目瞚，則雨至。<p>165<#sp>僧一行窮數有異術。開元中嘗旱，玄宗令祈雨，一行言當得一器，上有龍狀者，方可致雨。上令於內庫中遍視之，皆言不類。數日後，指一古鏡，鼻盤龍，喜曰：「此有真龍矣。」乃持入道場，一夕而雨。或云是揚州所進，初範模時，有異人至，請閉戶入室，數日開戶，模成，其人已失。有圖並傳於世。此鏡五月五日，於揚子江心鑄之。<p>166<#sp>荊州貞元初，有狂僧些僧其名者，善歌《河滿子》，嘗遇醉，五百途辱之，令歌，僧即發聲，其詞皆五百從前隱慝也，五百驚而自悔。<p>167<#sp>蘇州貞元中，有義師狀如風狂。有百姓起店十餘間，義師忽運斤壞其簷，禁之不止。其人素知其神，禮曰：「弟子活計賴此。」顧曰：「爾惜乎？」乃擲斤於地而去。其夜市火，唯義師所壞簷屋數間存焉。常止於廢寺殿中，無冬夏常積火，壞幡木象悉火之。好活燒鯉魚，不待熟而食。垢面不洗，洗之輒雨，吴中以為雨候。將死，飲灰汁數斛，乃念佛而坐，不復飲食，百姓日觀之，坐七日而死。時盛暑，色不變，肢不摧。安國寺僧熟地，常燒木佛，往往與人語，頗知宗要，寺僧亦不之測。<p>168<#sp>睿宗初生含涼殿，則天乃於殿內造佛氏，有玉像焉。及長，閒觀其側，玉像忽言：「爾後當為天子。」<p>怪術<p>219<#sp>大曆中，荊州有術士從南來，止於陟屺寺。好酒，少有醒時。因寺中大齋會，人眾數千，術士忽曰：「余有一伎，可代抃瓦廅珠之歡也。」乃合彩色於一器中，驔步抓目，徐祝數十言，方欱（一作飲）水再三噀壁上，成維摩問疾變相，五色相宣如新寫，逮半日餘，色漸薄，至暮都滅。唯金粟綸巾鶖子衣上一花，經兩日猶在。成式見寺僧惟肅說，忘其姓名。<p>220<#sp>丞相張魏公延賞在蜀時，有梵僧難陀，得如幻三昧，入水火，貫金石，變化無窮。初入蜀，與三少尼俱行，或大醉狂歌，戍將將斷之。及僧至，且曰：「某寄迹桑門，別有藥術。」因指三尼：「此妙於歌管。」戍將反敬之，遂留連為辦酒肉。夜會客，與之劇飲。僧假裲襠巾幗，市鉛黛，伎其三尼。及坐，含睇調笑，逸態絕世。飲將闌，僧謂尼曰：「可為押衙踏某曲也。」因徐進對舞，曳緒回雪，迅赴摩跌，技又絕倫也。良久曲終，而舞不已。僧喝曰：「婦女風邪？」忽起取戍將佩刀，眾謂酒狂，各驚走，僧乃拔刀斫之，皆踣於地，血及數丈。戍將大懼，呼左右縛僧。僧笑曰：「無草草。」徐舉尼，三支笻杖也，血乃酒耳。又嘗在飲會，令人斷其頭，釘耳於柱，無血。身坐席上，酒至，瀉入脰瘡中，面赤而歌，手復抵節。會罷，自起提首安之，初無痕也。時時預言人凶衰，皆謎語，事過方曉。成都有百姓供養數日，僧不欲住，閉關留之，僧因是走入壁角，百姓遽牽，漸入，唯餘袈裟角，頃亦不見。來日壁上有畫僧焉，其狀形似，日日色漸薄。積七日，空有黑跡，至八日，跡亦滅，僧已在彭州矣。後不知所之。<p>221<#sp>虞部郎中陸紹，元和中，嘗看表兄於定水寺，因為院僧具蜜餌、時果，鄰院僧亦陸所熟也，遂令左右邀之。良久，僧與一李秀才偕至，乃環坐，笑語頗劇。院僧顧弟子煑新茗，巡將匝而不及李秀才。陸不平曰：「茶初未及李秀才，何也？」僧笑曰：「如此秀才，亦要知茶味？」且以餘茶飲之。鄰院僧曰：「秀才乃術士，座主不可輕言。」其僧又言：「不逞之子弟，何所憚！」秀才忽怒曰：「我與上人素未相識，焉知予不逞徒也？」僧復大言：「望酒旗玩變場者，豈有佳者乎？」李乃白座客：「某不免對貴客作造次矣。」因奉手袖中，據兩膝，叱其僧曰：「粗行阿師，爭敢輒無禮，柱杖何在？可擊之。」其僧房門後有笻杖子，忽跳出，連擊其僧。時眾亦為蔽護，杖伺人隙捷中，若有物執持也。李復叱曰：「捉此僧向牆。」僧乃負牆拱手，色青氣短，唯言乞命。李又曰：「阿師可下堦。」僧又趨下，自投無數，衄鼻敗顙不已。眾為請之，李徐曰：「緣對衣冠，不能殺此為累。」因揖客而去。僧半日方能言，如中惡狀，竟不之測矣。<p>222<#sp>元和末，鹽城脚力張儼，遞牒入京。至宋州，遇一人，因求為伴。其人朝宿鄭州，因謂張曰：「君受我料理，可倍行數百。」乃掘二小坑，深五六寸，令張背立，垂踵坑口，針其兩足。張初不知痛，又自膝下至骭，再三捋之，黑血滿坑中。張大覺舉足輕捷，纔午至汴，復要於陝州宿，張辭力不能。又曰：「君可暫卸膝蓋骨，且無所苦，當日行八百里。」張懼，辭之。其人亦不強，乃曰：「我有事，須暮及陝。」遂去，行如飛，頃刻不見。<p>223<#sp>蜀有費雞師，目赤無黑睛，本濮人也。成式長慶初見之，已年七十餘。或為人解災，必用一雞，設祭於庭。又取江石如雞卵，令疾者握之，乃踏步作氣噓叱，雞旋轉而死，石亦四破。成式舊家人永安，初不信，嘗謂曰：「爾有大厄。」因丸符逼令吞之。復去其左足鞋及襪，符展在足心矣。又謂奴滄海曰：「爾將病。」令袒而負戶，以筆再三畫於戶外，大言曰：「過、過！」墨遂透背焉。<p>224<#sp>長壽寺僧❥，言他時在衡山，村人為毒蛇所噬，須臾而死，髮解腫起尺餘。其子曰：「昝老若在，何慮！」遂迎昝至。乃以灰圍其屍，開四門，先曰：「若從足入，則不救矣！」遂踏步握固，久而蛇不至。昝大怒，乃取飯數升，擣蛇形詛之。忽蠕動出門。有頃，飯蛇引一蛇從死者頭入，徑吸其瘡，屍漸低，蛇皰縮而死，村人乃活。<p>225<#sp>王潛在荊州。百姓張七政，善止傷折。有軍人損脛，求張治之，張飲以藥酒，破肉去碎骨一片，大如兩指，塗膏封之，數日如舊。經二年餘，脛忽痛，復問張，張言前為君所出骨，寒則痛，可遽覓也，果獲於牀下。令以湯洗貯於絮中，其痛即愈。王公子弟與之狎，嘗祈其戲術。張取馬草一掬，再三挼之，悉成燈蛾飛。又畫一婦人於壁，酌酒滿杯飲之，酒無遺滴。逡巡，畫婦人面赤，半日許可盡，濕起壞落，其術終不肯傳人。<p>226<#sp>韓佽在桂州，有妖賊封盈，能為數里霧。先是嘗行野外，見黃蛺蝶數十，因逐之，至一大樹下忽滅，掘之得石函，素書大如臂，遂成左道，百姓歸之如市。乃聲言某日將攻桂州，有紫氣者，我必勝。至期，果紫氣如疋帛，自山亘于州城。白氣直衝之，紫氣遂散。天忽大霧，至午稍開霽，州宅諸樹滴下小銅佛，大如麥，不知其數，其年韓卒。<p>227<#sp>海州司馬韋敷，曾往嘉興，道遇釋子希遁，深於繕生之術。又能用日辰可代藥石，見敷鑷白，曰：「貧道為公擇日拔之。」經五六日，僧請鑷其半。及生，色若黳矣。凡三鑷之，鬢不復變。座客有祈鑷者，僧言取時稍差。別後，髭色果帶緑，其妙如此。<p>228<#sp>眾言石旻有奇術，在揚州，成式數年不隔旬與之相見，言事十不一中。家人頭痛、嚏咳者，服其藥，未嘗效也。至開成初，在城親故間，往往說石旻術不可測。盛傳寶曆中，石隨錢徽尚書至湖州，嘗在學院，子弟皆以文丈呼之。於錢氏兄弟求免湯餅。時暑月，獵師數日方獲，因與子弟共食，笑曰：「可留兔皮，聊志一事。」遂釘皮於地，壘墼塗之，上朱書一符。獨言曰：「恨校遲！恨校遲！」錢氏兄弟詰之，石曰：「欲共諸君共記卯年也。」至太和九年，錢可復鳳翔遇害，歲在乙卯。<p>229<#sp>江西人有善展竹，數節可成器。<#sp>又有人熊葫蘆，云翻葫蘆易於翻鞠。<p>230<#sp>厭鼠法，七日以鼠九枚置籠中，埋于地，秤九百斤土覆坎，深各二尺五寸，築之令堅固，雜五行書曰：「亭部地上土。」塗竈，水火盜賊不經；塗屋四角，鼠不食蠶；塗倉，鼠不食稻；以塞埳，百鼠種絕。<p>231<#sp>雍益堅云：「主夜神咒，持之有功德，夜行及寐，可已恐怖惡夢。」咒曰：「婆珊婆演底。」<p>232<#sp>宋居士說，擲骰子，咒云：「伊諦彌諦彌揭羅諦。」念滿萬遍，彩隨呼而成。<p>233<#sp>雲安井，自大江泝別派，凡三十里。近井十五里，澄清如鏡，舟楫無虞。近江十五里，皆灘石險惡，難于沿泝。天師翟乾祐，念商旅之勞，於漢城山上，結壇攷召，追命羣龍。凡一十四處，皆化為老人，應召而至。乾祐諭以灘波之險，害物勞人，使皆平之。一夕之間，風雷震擊，一十四里盡為平潭矣，惟一灘仍舊，龍亦不至。乾祐復嚴敕神吏追之。又三日，有一女子至焉，因責其不伏應召之意。女子曰：「某所以不來者，欲助天師廣濟物之功耳。且富商大賈，力皆有餘；而傭力負運者，力皆不足。雲安之貧民，自江口負財貨至近井潭，以給衣食者眾矣。今若輕舟利涉，平江無虞，即邑之貧民，無傭負之所，絕衣食之路，所困者多矣。余寧險灘波以贍傭負，不可利舟楫以安富商，所以不至者，理在此也。」乾祐善其言，因使諸龍皆復其故，風雷頃刻，而長灘如舊。天寶中，詔赴上京，恩遇隆厚。歲餘，還故山，尋得道而去。<p>234<#sp>玄宗既召見一行，謂曰：「師何能？」對曰：「惟善記覽。」玄宗因詔掖庭取宮人籍以示之，周覽既畢，覆其本，記念精熟，如素所習讀，數幅之後，玄宗不覺降御榻為之作禮，呼為聖人。先是一行既從釋氏，師事普寂於嵩山。師嘗設食于寺，大會羣僧及沙門，居數百里者，皆如期而至，聚且千餘人。時有盧鴻者，道高學富，隱於嵩山。因請鴻為文讚嘆其會。至日，鴻持其文至寺，其師受之，致於几案上。鐘梵既作，鴻請普寂曰：「某為文數千言，況其字僻而言怪，盍於羣僧中選其聰悟者，鴻當親為傳授。」乃令召一行。既至，伸紙微笑，止於一覽，復致於几上。鴻輕其疏脫而竊怪之。俄而羣僧會於堂，一行攘袂而進，抗音興裁，一無遺忘。鴻驚愕久之，謂寂曰：「非君所能教導也，當從其遊學。」一行因窮大衍，自此訪求師資，不遠數千里。嘗至天台國清寺，見一院，古松數十步，門有流水。一行立於門屏間，聞院中僧於庭布算，其聲蔌蔌。既而謂其徒曰：「今日當有弟子求吾算法，已合到門，豈無人道達耶？」即除一算，又謂曰：「門前水合却西流，弟子當至。」一行承言而入，稽首請法，盡受其術焉。而門水舊東流，今忽改為西流矣。邢和璞嘗謂尹惜曰：「一行，其聖人乎？漢之洛下閎造大衍曆，云後八百歲當差一日，則有聖人定之，今年期畢矣。而一行造大衍曆，正在差謬，則洛下閎之言信矣。」一行又嘗詣道士尹崇借揚雄《太玄經》，數日，復詣崇還其書。崇曰：「此書意旨深遠，吾尋之數年，尚不能曉，吾子試更研求，何遽還也？」一行曰：「究其義矣。」因出所撰《太衍玄圖》及《義訣》一卷以示崇，崇大嗟服。曰：「此後生顏子也。」至開元末，裴寬為河南尹，深信釋氏，師事普寂禪師，日夕造焉。居一日，寬詣寂，寂云：「方有小事，未暇欵語，且請遲回休憩也。」寬乃屏息，止於空室。見寂潔正堂，焚香端坐。坐未久，忽聞叩門，連云：「天師一行和尚至矣。」一行入，詣寂作禮，禮訖，附耳密語，其貌絕恭，但頷云無不可者。語訖禮，禮訖又語，如是者三，寂惟云是是，無不可者。一行語訖，降階入南室，自闔其戶。寂乃徐命弟子云：「遣鐘，一行和尚滅度矣。」左右疾走視之，一行如其言滅度。後寬乃服衰絰葬之，自徒步出城送之。
。
<juan>酉陽雜俎前集卷之六<p>藝絕<p>235<#sp>南朝有姥善作筆，蕭子雲常書用，筆心用胎髮。開元中，筆匠名鐵頭，能瑩管如玉，莫傳其法。<p>236<#sp>成都寶相寺偏院小殿中有菩提像，其塵不集如新塑者。相傳此像初造時，匠人依明堂先具五臟，次四肢百節。將百餘年，纖塵不凝焉。<p>237<#sp>李叔詹嘗識一范陽山人，停於私第，時語休咎必中，兼善推步禁咒。止半年〔一〕，忽謂李曰：「某有一藝，將去，欲以為別，所謂水畫也。」乃請後廳上掘地為池，方丈，深尺餘，泥以麻灰，日汲水滿之。候水不耗，具丹青墨硯，先援筆叩齒良久，乃縱筆毫水上，就視，但見水色渾渾耳。經二日，搨以穉（一作緻）絹四幅，食頃，舉出觀之，古松、怪石、人物、屋木，無不備也。李驚異，苦詰之，惟言善能禁彩色，不令沉散而已。<p>238<#sp>天寶末，術士錢知微嘗至洛，遂榜天津橋表柱賣卜，一卦帛十疋。歷旬，人皆不詣之。一日，有貴公子意其必異，命取帛如數卜焉。錢命蓍布卦成，曰：「予筮可期一生，君何戲焉？」其人曰：「卜事甚切先生豈誤乎？」錢云：「請為韻語曰：兩頭點土，中心虛懸。人足踏趿，不肯下錢。」其人本意賣天津橋紿之，其精如此。
。
<juan>酉陽雜俎續集卷之五<p>寺塔記上<p>122<#sp>武宗癸亥三年夏，予與張君希復善繼，同宮秘丘（一作秘書），鄭君符夢復，連職仙署。會暇日，遊大興善寺。因問《兩京新記》及《遊目記》，多所遺略，乃約一旬尋兩街寺。以街東興善為首，二記所不具，則別錄之。遊及慈恩，初知官將併寺，僧眾草草，乃泛問一二上人及記塔下畫跡，遊於此遂絕。後三年，予職於京洛。及刺安成，至大中七年歸京，在外六甲子，所留書籍，揃壞居半，於故簡中睹與二亡友遊寺，瀝血淚交，當時造適樂事，邈不可追。復方刊整，纔足續穿蠹，然十亡五六矣。次成兩卷，傳諸釋子。東牟人段成式，字柯古。<p>123<#sp>靖善坊大興善寺，寺取大興城兩字、坊名一字為名。《新記》云：優填像，總章初為火所燒，據梁時，西域優填在荊州，言隋自臺城移來此寺，非也。今又有旃檀像，開目，其工頗拙，猶差謬矣。<p>124<#sp>不空三藏塔前多老松，歲旱則官伐其枝為龍骨以祈雨，蓋三藏役龍，意其樹必有靈也。<p>125<#sp>行香院堂後壁上，元和中，畫人梁洽畫雙松，稍脫俗格。曼殊堂工塑極精妙，外壁有泥金幀，不空自西域賫來者。<p>126<#sp>髮塔內有隋朝舍利塔，下有記云：爰在宮中興居之所，舍利感應，前後非一。時仁壽元年十二月八日。<p>127<#sp>旃檀像堂中有《時非時經》，界朱寫之，盛以漆龕，僧云隋朝舊物。<p>128<#sp>寺後先有曲池，不空臨終時忽然涸竭，至惟寬禪師止住，因潦通泉，白蓮藻自生，今復成陸矣。<p>129<#sp>東廊之南素和尚院，庭有青桐四株，素之手植。元和中，卿相多遊此院。桐至夏有汗，污人衣如輠脂，不可浣。昭國東門鄭相，嘗與丞郎數人避暑，惡其汗，謂素曰：「弟子為和尚伐此樹，各植一松也。」及暮，素戱祝樹曰：「我種汝二十餘年，汝以汗為人所惡，來歲若復有汗，我必薪之。」自是無汗。寶曆末，予見說已十五餘年無汗矣。素公不出院，轉《法華經》三萬七千部，夜嘗有貉子聽經，齋時鳥鵲就掌取食。長慶初，庭前牡丹一朵合歡。有僧玄幽題此院詩，警句曰：「三萬蓮經三十春，半生不踏院門塵。」今有梵僧憍陳如難陀，以粉畫壇。性狷急我慢，未甚通中華經。<p>130<#sp>左顧蛤像，舊傳云，隋帝嗜蛤，所食必兼蛤味，數逾數千萬矣。忽有一蛤，椎擊如舊，帝異之，置諸几上，一夜有光。及明，肉自脫，中有一佛、二菩薩像。帝悲悔，誓不食蛤。非陳宣帝。<#sp>于闐玉像高一尺七寸，闊寸餘，一佛、四菩薩、一飛仙。一段玉成，截肪無玷膩，彩若滴。<p>131<#sp>天王閣，長慶中造，本在春明門內，與南內連牆，其形大為天下之最。太和二年，敕移就此寺。拆時，腹中得布五百端，漆數十筩。今部落鬼神形像隳壞，唯天王不損。<p>132<#sp>辭<#sp>二十字連絕句。乘晴入精舍，語默想東林。盡是忘機侶，誰驚息影禽。（善繼）有松堪繫馬，遇鉢更投針。記得湯師句，高禪朗（一作助）朗吟。（柯古）一雨微塵盡，支郎許數過。方同嗅薝蔔，不用算多羅。（夢復）<p>133<#sp>蛤像連二十字絕句。雖因雀變化，不逐月虧盈。縱有天中匠，神工詎可成。（柯古）相好全如梵，端倪秪為隋。寧同蚌頑惡，但與鷸相持。（善繼）<p>134<#sp>聖柱連句，上有鐵索跡。天心助興善，聖跡此開陽。（柯古）載想雷輪重，絙疑電索長。（善繼）上衝扶螮蝀，不動束鋃鐺。（柯古）饑鳥未曾啄，乖龍寧敢藏。（善繼）<p>135<#sp>語<#sp>各徵象事須切，不得引俗書。一寶之數，元鈎不可。（鼎上人）唯猊可伏，非駝所堪。（柯古）坑中無底，跡中無勝。（文上人）與馬同渡，負猴而行。（善繼）色青力劣，名香幾重。（夢復）尾既出牖，身可取興。（約上人）六牙生花，七支拄地。（柯古）形如珂雪，力絕羈❥。（善繼）園開脅上，河出鼻中。（柯古）一醉難調，六對曾勝。（日高上人）<p>136<#sp>長樂坊安國寺<#sp>紅樓，睿宗在藩時舞榭。<p>137<#sp>東禪院亦曰木塔院，院門北西廊五壁，吴道玄弟子釋思道畫釋梵八部，不施彩色，尚有典刑。禪師法空影堂，世號吉州空者，久養一騾，將終，鳴走而死。有弟子允（一作元）嵩患風，嘗於空室，埋一柱鎖之，僧難輒愈。<p>138<#sp>佛殿<#sp>開元初，玄宗拆寢室施之。當陽彌勒像，法空自光明寺移來。未建都時，此像在村蘭若中，往往放光，因號光明寺。寺在懷遠坊，後為延火所燒，唯像獨存。法空初移像時，索大如虎口，數十牛曳之，索斷不動。法空執爐，依法作禮，九拜，涕泣發誓，像身忽嚗嚗有聲，迸分竟地為數十段。不終日，移至寺焉。<p>139<#sp>利涉塑堂，元和中，取其處為聖容院，遷像廡下。上忽夢一僧，形容奇偉，訴曰：「暴露數日，豈聖君意耶？」及明，駕幸驗問，如夢。即令移就堂中，側施帷帳安之。<p>140<#sp>光明寺中，鬼子母及文惠太子塑像，舉止態度如生。工名李岫。<p>141<#sp>山庭院，古木崇阜，幽若山谷，當時輦土營之。<p>142<#sp>上座璘公院，有穗柏一株，衢柯偃覆，下坐十餘人。<p>143<#sp>辭<#sp>紅樓連句，隱侯體。重疊碎晴空，餘霞更照紅。蟾蹤近鳷鵲，鳥道接相風（一作桐。善繼）苔靜金輪路，雲輕白日宮。（元和中，帝幸此處。）壁詩傳謝客，（詞人陳至題此院詩云：藻井尚寒龍跡在，紅樓初啟日光通。）門牓占休公。（廣宣上人住此院，有詩名，號為《紅樓集》。柯古）<p>144<#sp>穗柏連句。一院暑難侵，莓苔可影深。標枝爭息鳥，餘吹正開衿。（柯古）宿雨香添色，殘陽石在陰。乘閑動詩思，助靜入禪心。（善繼）<p>145<#sp>題璘公院（一言至七言，每人占兩題。）靜，虛。熱際，安居。（夢復）龕燈斂，印香除。東林賓客，西澗圖書。簷外垂青豆，經中發白蕖。縱辯宗因衮衮，忘言理事（一作事理）如如。（柯古竟）泉臺定將入流否，鄰笛足疑青梵餘。（柯古新續）<p>146<#sp>語<#sp>徵釋門中僻事（須對）<#sp>麋字<#sp>莎燈<#sp>華綿<#sp>象薦（昇上人）<#sp>集鬘地，效殿林。（柯古夜續不竟）<p>147<#sp>常樂坊趙景公寺，隋開皇三年置，本曰弘善寺，十八年改焉。南中三門裏東壁上，吴道玄白畫地獄變，筆力勁怒，變狀陰怪，睹之不覺毛戴，吴畫中得意處。<p>148<#sp>三階院西廊下，范長壽畫西方變及十六對事，寶池尤妙絕，諦視之，覺水入深壁。院門上白畫樹石，頗似閻立德。予攜立德行天祠（一作伺）粉本驗之，無異。<p>149<#sp>西中三門裏門南，吴生畫龍及刷天王鬚，筆迹如鐵。有執爐天女，竊眸欲語。<p>150<#sp>華嚴院中，鍮石盧舍立像，高六尺，古樣精巧。<p>151<#sp>塔下有舍利三斗四升，移塔之時，僧守行建道場，出舍利俾士庶觀之，唄讚未畢，滿地現舍利，士女不敢踐之，悉出寺外。守公乃造小泥塔及木塔近十萬枚葬之，今尚有數萬存焉。<p>152<#sp>寺有小銀象六百餘軀，金佛一軀長數尺。大銀象高六尺餘，古樣精巧。又有嵌七寶字《多心經》小屏風，盛以寶函，上有雜色珠及白珠，駢甃亂目。祿山亂，宮人藏於此寺。屏風十五牒，三十行經，後云：發心主司馬恒存，願成主上柱國索伏寶息、上柱國真德，為法界眾生造。黃金牒經，善繼疑外國物。<p>153<#sp>辭<#sp>吴畫連句。慘淡十堵內，吴生縱狂跡。風雲將逼人，鬼神如脫壁。（柯古）其中龍最怪，張甲方汗栗。黑夜窸窣時，安知不霹靂。（善繼）此際忽仙子，獵獵衣舃奕。妙瞬乍疑生，參差奪人魄。（夢復）往往乘猛虎，衝梁聳奇石（一作特。）蒼峭束高泉，角睞警欹側。（柯古）冥獄不可視，毛戴腋流液。苟能水成河，剎那沉火宅。（善繼）<p>154<#sp>語<#sp>各錄禪師佳語。蘭若和尚云，家家門有長安道。（柯古）荊州些些和尚云，自看工夫多少。（善繼）無名和尚云，最後一大息須分明。（夢復）<p>155<#sp>題約公院四言。印火熒熒，燈續焰青。（善繼）七俱胝咒，四阿含經。（柯古）各錄佳語，聊事素屏。（夢復）丈室安居，延賓不扄。（昇上人）<p>156<#sp>大同坊雲華寺。大曆初，僧儼講經，天雨花，至地咫尺而滅。夜有光燭室，敕改為雲華。儼即康藏之師也，康本住靖恭里氈曲，忽睹光如輪，眾人皆見，遂尋光至儼講經所滅。佛殿西廊立高僧一十六身，天寶初，自南內移來，畫迹拙俗。<p>157<#sp>觀音堂在寺西北隅，建中末，百姓屈儼患瘡且死，夢一菩薩摩其瘡曰：「我住雲華寺。」儼驚覺，汗流數日而愈。因詣寺尋檢，至聖畫堂見之，菩薩一如其睹。傾城百姓瞻禮，儼遂立社，建堂移之。<p>158<#sp>聖畫堂中，構大坊為壁，設色煥縟。本邵武宗畫，不知何以稱聖？據《西域記》，菩提樹東有精舍，昔婆羅門兄弟，欲圖如來，初成佛像，曠歲無人應召，忽有一人自言善畫如來妙相，但要香泥及一燈照室，可閉戶六月，終怪之。餘四日未滿，遂開戶，已無人矣，唯右膊上工未畢，蓋好事僧移此說也。堂中有于闐鍮石立像，甚古。<p>159<#sp>《遊目記》所說刺柏，太和中伐為殿材。<p>160<#sp>辭<#sp>偶連句。共入夕陽寺，因窺甘露門。（昇上人）清香惹苔蘚，綛（一作忍）草雜蘭蓀。（夢復）捷偈飛鉗答，新詩倚杖論。（柯古）壞幡標古剎，聖像煥崇垣。（善繼）豈慕穿籠鳥，難防在牖猿。（柯古）一音唯一性，三語更三幡。（善繼）<p>161<#sp>道政坊寶應寺。韓幹，藍田人。少時常為貰酒家送酒，王右丞兄弟未遇，每一貰酒漫遊，幹常徵債於王家。戲畫地為人馬，右丞精思丹青，奇其意趣，乃歲與錢二萬，令學畫十餘年。今寺中釋梵天女，悉齊公妓小小等寫真也。寺有韓幹畫下生幀彌勒，衣紫袈裟，右邊仰面菩薩及二師子，猶入神。<p>162<#sp>有王家舊鐵石及齊公所喪一歲子，漆之如羅睺羅，每盆供日出之。寺中彌勒殿，齊公寢堂也。東廊北面楊岫之畫鬼神，齊公嫌其筆迹，故工止一堵。<p>163<#sp>辭<#sp>僧房連句。古畫思匡嶺，上方疑傅岩。蝶閑移綛（一作忍）草，蟬曉揭高杉。（柯古）<#sp>香字消芝印，金經發茞函。井通松底脉，書拆洞中緘。（善繼）<p>164<#sp>哭小小寫真連句。如生小小真，猶自未棲塵。（夢復）揄袂將離壁，斜柯欲近人。（柯古）昔時知出眾，清寵占橫陳。（善繼）不遣遊張巷，豈教窺宋鄰。（夢復）<#sp>庾樓吹笛裂，弘閣賞歌新。（柯古）<#sp>蟬怯折腰步，蛾驚半額嚬。（善繼）圖形誰有術，買笑詎辭貧。（柯古）複隴迷村徑，重泉隔漢津。（夢復）<#sp>同心知作羽，比目定為鱗。（善繼）殘月巫山夕，餘霞洛浦晨。（柯古）<p>165<#sp>安邑坊立（一作玄）法寺。初，居人張頻宅也。嘗供養一僧，僧以念《法華經》為業，積十餘年，張門人譖僧通其侍婢，因以他事殺之。僧死後，闔宅常聞經聲不絕。張尋知其冤，慚悔不及，因捨宅為寺，鑄金銅像十萬軀，金石龕中皆滿，猶有數萬軀。東廊南觀音院、盧奢那堂內槽北面壁畫維摩變，屏風上相傳有虞世南書。其日，善繼令徹障登榻讀之，有世南、獻之白，方知不謬矣。<p>166<#sp>西北角院內有懷素書，顏魯公序，張渭侍郎、錢起郎中（一云侍郎）讚。<p>167<#sp>曼殊院東廊，大曆中，畫人陳子昂畫廷下象馬人物，一時之妙也。及簷前額上有相觀法，法儗韓混同。西廊壁有劉整畫雙松，亦不循常轍。<p>168<#sp>徵內典中禽事，須切對。鷲頭作嶺，鷄足名山。（夢復）孔雀為經，鸚鵡語偈。（善繼）共命是化，入數論貪。（柯古）<#sp>未解出籠，豈能獻果。（昇上人）鵽居其上，雁墮於前。（柯古）<#sp>巢頂既安，入影不怖。字中疑鶴（鶴一作鸐），珠裏認鵝。（柯古）<p>169<#sp>徵獸中事，須切對。金翅鳥王，銀角犢子。（柯古）<#sp>地名鹿苑，塔號雀離。（善繼）啐啄同時，❥悷調伏。（昇上人）<p>170<#sp>徵馬事。加諸楚毒，（昇上人）<#sp>乾陟，（善繼）<#sp>馬寶，（夢復）<#sp>馱經，（柯古）<#sp>愛馬，（昇上人）<#sp>紺馬，（善繼）<#sp>馬麥約食粳，（柯古）<#sp>鐵馬，（昇上人）<#sp>先陀和，（柯古）<#sp>勝步，（昇上人）<#sp>遊入正路。（柯古）<p>171<#sp>平康坊菩薩寺。佛殿東西障日及諸柱上圖畫，是東廊舊跡，舊鄭法士畫。開元中，因屋壞移入大佛殿內槽北壁。食堂東壁上，吳道玄畫《智度論》色偈變，偈是吴自題，筆跡遒勁，如磔鬼神毛髮。次堵畫禮骨仙人，天衣飛揚，滿壁風動。<p>172<#sp>佛殿內槽後壁面，吳道玄畫《消災經》事，樹石古險。元和中，上欲令移之，慮其摧壞，乃下詔擇畫手寫進。佛殿內槽東壁維摩變，舍利弗角而轉睞，元和末，俗講僧文淑裝之，筆迹盡矣。<p>173<#sp>故興元鄭公尚書題北壁僧院，詩曰：「但慮彩色污，無虞臂胛肥。」置寺碑陰，雕飾奇巧，相傳鄭法士所起樣也。初，會覺上人以施利起宅十餘畝，工畢，釀酒百石，列缾甕於兩廡下，引吳道玄觀之，因謂曰：「檀越為我畫，以是賞之。」吳生嗜酒，且利其多，欣然而許。予以踪跡似不及景公寺畫。中三門內東門塑神，善繼云是吳生弟子王耐兒之工也。其側一鬼有靈，往往百姓戱犯之者得病，口目如之。寺之制度，鐘樓在東，唯此寺緣李右座林甫宅在東，故建鐘樓於西。寺內有郭令玳瑁鞭及郭令王夫人七寶帳。寺主元竟，多識釋門故事，云李右座每至生日常轉請此寺僧就宅設齋。有僧乙嘗嘆佛，施鞍一具，賣之，材直七萬。又僧廣有聲名，口經數年，次當嘆佛，因極祝右座功德，冀獲厚䞋。齋畢，簾下出綵篚，香羅帕籍一物如朽釘，長數寸。僧歸失望，慚惋數日。且意大臣不容欺己，遂携至西市，示於商胡。商胡見之，驚曰：「上人安得此物，必貨此不違價。」僧試求百千，胡人大笑曰：「未也，更極意言之。」加至五百千，胡人曰：「此直一千萬。」遂與之。僧訪其名，曰：「此寶骨也。」<p>174<#sp>又寺先有僧，不言姓名，常負束藁，坐臥於寺兩廊下，不肯住院。經數年，寺綱維或勸其住房，曰：「爾厭我耶？」其夕，遂以束藁焚身。至明，唯灰燼耳。無血膋之臭，眾方知異人，遂塑灰為像，今在佛殿上，世號束草師。<p>175<#sp>辭<#sp>書事連句。悉為無事者，任被俗流憎。（夢復）客異干時客，僧非出院僧。（柯古）遠聞疏牖磬，曉辨密龕燈。（善繼）步觸珠幡響，吟窺鉢水澄。（夢復）句饒方外趣，遊愜社中朋。（柯古）靜裏已馴鴿，齋中亦好鷹。（善繼）金塗筆是褧，彩溜紙非繒。（昇上人）錫杖已剋鋟（一作剋鍛），田衣從壞塍。（柯古）占牀敷一脅，卷箔賴長肱。（善繼）佛日初開照，魔天破幾層。（柯古）咒中陳秘計，論處正先登。（善繼）勇帶綻針石，危防丘井藤。（昇上人）
。
<juan>酉陽雜俎續集卷之六<p>寺塔記下<p>176<#sp>宣陽坊奉慈寺，開元中，虢國夫人宅。安祿山偽署百官，以田乾真為京兆尹，取此宅為府，後為郭曖駙馬宅。今上即位之初，太皇太后為昇平公主追福，奏置奉慈寺，賜錢二十萬，綉幀三車，抽左街十寺僧四十人居之。今有僧惟則，以七寶末摹阿育王舍利塔，自明州負來。寺成後二年，司農少卿楊敬之小女，年十三，以六韻詩題此寺，自稱關西孔子二十七代孫，字德鄰。警句云：「日月金輪動，旃檀碧樹秋。塔分鴻雁翅，鐘挂鳳凰樓。」事因見，敕賜衣。<p>177<#sp>徵釋門衣事，語須對。如象鼻，投牛（一云羊）耳。（柯古）五納，三衣。（善繼）慚愧，抖擻。（昇上人）壞衣，嚴身。（約上人）畜長十日，應作三誌。（入上人）雜身四寸，掩手兩指。（柯古）瑣形，刀殘。（善繼）其形如稻，其色如蓮。（昇上人）赤麻白豆，若青若黑。（柯古）<p>178<#sp>光宅坊光宅寺。本官蒲萄園中禪師影堂。師號惠中，肅宗上元二年，徵至京師，初居此寺。徵詔云：「杖錫而來，京師非遠。齋心已久，副朕虛懷。」<p>179<#sp>建中中，有僧竭造曼殊堂，將版基於水際，慮傷生命，乃建三月道場，祝一足至多足、無足，令他去。及掘地至泉，不遇蟲蟻。又以複素過水，有蟲投一井水中，號護生井，至今涸。又鑄銅蟾為息烟燈，天下傳之。今曼殊院嘗轉經，每賜香，寶臺甚顯，登之，四極眼界。其上層窗下尉遲畫，下層窗下吳道玄畫，皆非其得意也。丞相韋處厚，自居內廷至相位，每歸，輒至此塔，焚香瞻禮。<p>180<#sp>普賢堂，本天后梳洗堂，蒲萄垂實，則幸此堂。今堂中尉遲畫頗有奇處，四壁畫像及脫皮白骨，匠意極險。又變形三魔女，身若出壁。又佛圓光，均彩相錯亂目成。講東壁佛座前錦如斷古標。又左右梵僧及諸蕃往奇，然不及西壁。西壁逼之摽摽然。<p>181<#sp>辭<#sp>中禪師影堂連句。名下固無虛，敖曹貌嚴毅。洞達見空王，圓融入佛地。（善繼）一言當要害，忽忽醒諸醉。不動須彌山（一云不動如須彌），多方（一作言）辨無匱。（夢復）坦率對萬乘，偈答無所避。爾如毗沙門，外形如脫履。（柯古）但以理為量，不語怪力事。木石摧貢高，慈悲引貪恚。（昇上人）當時乏支許，何人契深致。隨宜詎說三，直下開不二。（柯古）<p>182<#sp>翊善坊保壽寺。本高力士宅，天寶九載捨為寺。初鑄鐘成，力士設齋慶之，舉朝畢至，一擊百千，有規其意，連擊二十杵。經藏閣規構危巧，二塔火珠受十餘斛。<p>183<#sp>河陽從事李涿，性好奇古，與僧智增善，嘗俱至此寺，觀庫中舊物。忽於破甕中得物如被，幅裂污坌，觸而塵起。涿徐視之，乃畫也。因以縣圖三及縑三十獲之，令家人裝治之，大十餘幅。訪於常侍柳公權，方知張萱所畫石橋圖也。玄宗賜高，因留寺中，後為鬻畫人宗牧言於左軍，尋有小使領軍卒數十人至宅，宣敕取之，即日進入。先帝好古，見之大悅，命張於盧韶院。<p>184<#sp>寺有先天菩薩幀（一作㡠），本起成都妙積寺。開元初，有尼魏八師者，常念大悲咒。雙流縣百姓劉乙，名意兒，年十一，自欲事魏尼，尼遣之不去，常於奧室立禪。嘗白魏云，先天菩薩見身此地，遂篩灰於庭。一夕，有巨跡數尺，輪理成就。因謁畫工，隨意設色，悉不如意。有僧楊法成，自言能畫，意兒常合掌仰祝，然後指授之，以近十稔，工方畢。後塑先天菩薩凡二百四十二首，首如塔勢，分臂如意蔓。其榜子有一百四十日鳥樹，一鳳四翅。水肚樹，所題深怪，不可詳悉。畫樣凡十五卷。柳七師者，崔寧之甥，分三卷，往上都流行。時魏奉古為長史，進之。後因四月八日，賜高力士。今成都者是其次本。<p>185<#sp>辭<#sp>先天幀讚連句。觀音化身，厥形孔怪。胣❥（一作陁腦）淫厲，眾魔膜拜。（善繼）指夢鴻紛，牓列區界。其事明張，何不可解。（柯古）閻河德川，大士先天。眾像參羅，❥❥（一作福源）田田。（夢復）百億花發，百千燈燃。膠如絡繹，浩汗連綿。（善繼）焰摩界戚（一作滅），洛迦苦霽。正念歸依，眾青如篲。（柯古）<#sp>戾滓可汰，癡膜可蛻。稽首如空，睟容若睇。（善繼）闡提墨尿（一作黑師），睹而面之。寸念不生，未遇乎而。（柯古）<p>186<#sp>事徵<#sp>高力士呼二兄、（柯古）呼阿翁、（善繼）呼將軍、（夢復）呼火老、（柯古）五輪磑、（善繼）初施棨戟、（夢復）常臥鹿牀、（柯古）長六尺五寸、（善繼）陪葬泰陵、（夢復）詠薺、（柯古）齒成印、（善繼）上國下國、（夢復）夢鞭、（柯古）呂氏生髭。（善繼）<p>187<#sp>宣陽坊靜域寺。本太穆皇后宅。寺僧云，三階院門外是神堯皇帝射孔雀處。禪院門內外，《游目記》云，王昭隱畫。門西裏面和修吉龍王有靈。門內之西，火目藥叉及北方天王甚奇猛。門東裏面賢門也，野叉部落。鬼首上蟠蛇，汗烟可懼。東廊樹石險怪，高僧亦怪。西廊萬壽菩薩院門裏南壁，皇甫軫畫鬼神及雕，形勢若脫。軫與吴道玄同時，吴以其藝逼己，募人殺之。<p>188<#sp>萬菩薩堂內有寶塔，以小金銅塔數百飾之。大曆中，將作劉監有子，合手出胎，七歲念《法華經》。及卒焚之，得舍利數十粒，分藏於金銅塔中。善繼云：合是劉銘（一作銛）。佛殿東廊有古佛堂，其地本雍村（一作維村），堂中像設，悉是石作，相傳云，隋恭帝終此堂。<p>189<#sp>三門外畫，亦皇甫軫跡也。金剛舊有靈，天寶初，駙馬獨孤明宅與寺相近，獨孤有婢名懷春，稚齒俊俏，嘗悅西鄰一士人，因宵期於寺門，有巨蛇束之俱卒。<p>190<#sp>佛殿內西座，蕃神甚古實。貞元以前，西蕃兩度盟，皆載此神立于壇而誓。相傳摩時頗有靈。<p>191<#sp>辭<#sp>三階院連句。密密助堂堂，隋人歌檿桑。雙弧摧孔雀，一矢隕貪狼。（柯古）百步望雲立，九規看月張。獲蛟徒破浪，中乙漫如牆。（善繼）還似貫金鼓，更疑穿石梁。因添挽河力，為滅射天狂。（柯古）絕藝却南牧，英聲來鬼方。麗龜何足敵，殪豕未為長。（善繼）龍臂勝猿臂，星芒起箭芒。虛誇絕高鳥，垂拱議明堂。（柯古）<p>192<#sp>崇義坊招福寺。本曰正覺，國初毀之，以其地立第賜諸王，睿宗在藩居之。乾封二年，移長寧公主佛堂於此，重建此寺。寺內舊有池，下永樂東街數方土填之，今地底下樹根多露。長安二年，內出等身金銅像一鋪，并九部樂。南北兩門額，上與岐、薛二王親送至寺，綵乘象輿，羽衛四合，街中餘香，數日不歇。景龍二年，又賜真容坐像，詔寺中別建聖容院，是玄宗在春宮真容也。先天二年，敕出內庫錢二千萬，巧匠一千人，重修之。<p>193<#sp>睿宗聖容院，門外鬼神數壁，自內移來，畫跡甚異，鬼所執野雞，似覺毛起。庫院鬼子母，貞元中，李真畫，往往得長史規矩，把鏡者猶工。寺西南隅僧伽像，從來有靈，至今百姓上幡繖不絕。先，寺奴朝來者，常續明塗地，數十年不懈。李某為尹時，有賊引朝來，吏將收捕，奴不勝其冤，乃上鐘樓，遙啟僧伽而碎身焉。恍惚間，見異僧以如意擊曰：「無苦，自將治也。」奴覺，奴跳下數尺地，一毛不損。囚聞之，悔懊自服，奴竟無事。<p>194<#sp>辭<#sp>贈諸上人連句。翻了西天偈，燒餘梵宇香。撚眉愁俗客，支頰背殘陽。（柯古）洲號唯思沃，山名秖記匡。辯中摧世智，定裏破魔強。（善繼）許叡禪心徹，湯休詩思長。朗吟疏磬斷，久語貫珠妨。（柯古）乘興書芭葉，閑來入豆房。漫題存古壁，怪畫匝長廊。（善繼）<p>195<#sp>事徵釋門古今謎字。爭田書貞字，（善繼）焉兜知伯叔，（柯古）解夢羊負魚，（夢復）問入曰下人，（善繼）塔上書師子。（柯古）<p>196<#sp>徵前代關釋門佳譜。何充志大宇宙，（善繼）此子疲於津梁。（柯古）生天在丈人後。（夢復）二何佞於佛。（善繼）問年，答小如來五歲。（柯古）答四聲，云天寶寺剎。（夢復）菩薩嚬眉，所以慈悲六道。（善繼）周妻何肉。（柯古）<p>197<#sp>招國坊崇濟寺。寺內有天后織成蛟龍披襖子及繡衣六事。東廊從南第二院，有宣律師製袈裟堂。曼殊堂有松數株甚奇。<p>198<#sp>辭<#sp>宣律和尚袈裟絕句。共覆三衣中夜寒，披時不鎮尼師壇。無因蓋得龍宮地，畦裏塵飛業相殘。（善繼）<#sp>和前<#sp>南山披時寒夜中，一角不動毗嵐風。何人見此生慚愧，斷續猶應護得龍。（柯古）<p>199<#sp>奇松二十字。柳桂（一作杉松）何相疏，榆枷（一作榆柳）方迥屑。無人擅談柄，一枝不敢折。（柯古）半庭（一作中庭）苔蘚深，吹餘鳴佛禽。至於摧折枝，凡草猶避陰。（善繼）僻徑根從露，閑房枝任侵。一株風正好，來助碧雲吟。（夢復）時時掃窗聲，重露滴寒砌。風颭一枝遒，閑窺別生勢。（昇上人）偃蓋入樓妨，盤根侵井窄。高僧獨惆悵，為與澄嵐隔。（柯古）<p>200<#sp>永安坊永壽寺<#sp>三門東吴道子畫，似不得意。佛殿名會仙，本是內中梳洗殿。貞元中，有證智禪師，往往著靈驗。或時在張櫝蘭若中治田，及夜歸寺，若在金山界，相去七百里。<p>201<#sp>辭<#sp>閑中好。閑中好，盡日松為侶。此趣人不知，輕風度僧語。（夢復）閑中好，塵務不縈心。坐對當窗木，看移三面陰。（柯古）閑中好，幽磬度聲遲。卷上論題肇，畫中僧姓支。（善繼）<p>202<#sp>崇仁（一作聖）坊資聖寺淨土院門外，相傳吴生一夕秉燭醉畫，就中戟手，視之惡駭。院門裏盧楞伽，嘗學吴勢，吴亦授以手訣，乃畫總持三門寺，方半，吴大賞之，謂人曰：「楞伽不得心訣，用思太苦，其能久乎！」畫畢而卒。<p>203<#sp>中門窗間吴道子畫高僧，韋述贊，李嚴書。中三門外兩面上層，不知何人畫，人物頗類閻令。寺西廊北隅楊坦畫近塔天女，明睇將瞬（一作舞）。團（一作圖）塔院北堂有鐵觀音，高三丈餘。觀音院兩廊，四十二賢聖，韓幹畫，元中書載贊。東廊北頭散馬，不意見者，如將嘶蹀。聖僧中龍樹、商那、和修絕妙。團塔上菩薩，李異（一作真）畫。四面花鳥，邊鸞畫。當藥上菩薩頂，❥葵尤佳。塔中藏千部《法華經》。<p>204<#sp>辭<#sp>諸畫連句：柏梁體<#sp>吴生畫勇矛戟攢，（柯古）出奇變勢千萬端，（一作出奇騁變勢萬端。善繼）蒼蒼鬼怪層壁寬，（夢復）睹之忽忽毛髮寒，（柯古）稜伽之力所痑瘢（一作疲殫，一作所痹，柯古）李真、周昉優劣難，（夢復）活禽生卉推邊鸞，（柯古）花房嫩彩猶未乾，（善繼）韓幹變態如激湍，（夢復）惜哉壁畫勢未殫，（柯古）後人新畫何漫汗。（善繼）<p>205<#sp>晉昌坊楚國寺寺內有楚哀王等金身銅像。哀王繡襖半袖猶在。長慶中，賜織成雙鳳夾黃襖子，鎮在寺中。門內有放生池。太和中，賜白氊黃胯衫。寺牆西朱泚宅。<p>206<#sp>事徵<#sp>地獄等活（約上人）八抹洛伽（義上人）波吒（昇上人）壞從獄不生（柯古）鉛河（約上人）劍林（義上人）烊銅（昇上人）<p>207<#sp>諸上人以予該悉內典，請予獨徵。無中蔭五無間黑繩赤樹，火厚二百肘，風吹二千年。阹陀羅炭，鉢頭摩赫護量五十由旬，舌長三車賒銅鷲鐵蟻阿鼻十一義，九千鉢頭摩如一裟訶麻，百年餘一晝。（並柯古）<p>208<#sp>慈恩寺<#sp>寺本淨覺故伽藍，因而營建焉，凡十餘院，總一千八百九十七間，敕度三百僧。初，三藏自西域廻，詔太常卿江夏王道宗設九部樂，迎經像入寺，綵車凡千餘輛，上御安福門觀之。太宗嘗賜三藏衲，約直百餘金，其工無針綖之迹。初，三藏翻《因明》，譯經僧栖玄，以論示尚藥奉御呂才，才遂張之廣衢，指其長短，著《破義圖》。其序云：豈謂象繫之表，猶開八正之門；形器之先，更弘二知之教。立難四十餘條。詔才就寺對論。三藏謂才云：「檀越平生未見太玄，詔問須臾即解。由來不窺象戲，試造旬日即成。以此有限之心，逢事即欲穿鑿。」因重申所難，一一收攝，折毫藏耳，衮衮不窮，凡數千言。才屈不能領，辭屈禮拜。塔西面畫濕耳師子，仰摹蟠龍，尉遲畫。及花子鉢、曼殊，皆一時絕妙。<p>209<#sp>寺中柿樹、白牡丹，是法力上人手植。上人時常執爐循諸屋壁，有變相處，輒獻虔祝，年無虛月。又殿庭大莎羅樹，大曆中，安西所進。其木樁賜此寺四橛，橛皆灼固。其木大德行逢自種之，一株不活。
。
<juan>酉陽雜俎續集卷之七<p>金剛經鳩異<p>210<#sp>貞元十七年，先君自荊入蜀，應韋南康辟命。洎韋之暮年，為賊闢讒構，遂攝尉靈池縣。韋尋薨，賊闢知留後，先君舊與闢不合，聞之，連夜離縣。至城東門，闢尋有帖，不令諸縣官離縣。其夕陰風，及返，出郭二里，見火兩炬夾道，百步為導。初意縣吏迎候，且怪其不前，高下遠近不差，欲及縣郭方滅。及問縣吏，尚未知府帖也。時先君念《金剛經》已五六年，數無虛日，信乎至誠必感，有感必應，向之導火，乃經所著迹也。後闢逆節漸露，詔以袁公滋為節度使。成式再從叔少從軍，知左營事，懼及禍，與監軍定計，以蠟丸帛書通謀於袁。事旋發，悉為魚肉，賊謂先君知其謀。於一時先君念經夜久，不覺困寐，門戶悉閉。忽覺，聞開戶而入，言「不畏」者再三，若物投案，嚗然有聲。驚起之際，言猶在耳，顧視左右，吏僕皆睡。俾燭樺（一作燬權）四索，初無所見，向之關扄，已開闢矣。先君受持此經十餘萬遍，徵應事孔著。成式近觀晉宋以來，時人咸著傳記彰明其事。又先命受持講解有唐已來《金剛經靈驗記》三卷，成式當奉先命受持講解。太和二年，於揚州僧栖簡處聽《平消御注》一遍。六年，於荊州僧靖奢處聽《大雲疏》一遍。開成元年，於上都懷楚法師處聽《青龍疏》一遍。復日念書寫，猶希傳照罔極，盡形流通，摭拾遺逸，以備闕佛事，號《金剛經鳩異》。<p>211<#sp>張鎰相公先君齊丘，酷信釋氏，每旦更新衣，執經於像前念《金剛經》十五遍，積數十年不懈。永泰初，為朔方節度使，衙內有小將負罪懼事露，乃扇動軍人數百，定謀反叛。齊丘因衙退，於小廳閑行，忽有兵數十，露刃走入。齊丘左右唯奴僕，遽奔宅門，過小廳數步，迴顧又無人，疑是鬼物。將及門，其妻女奴婢復叫呼出門，云有兩甲士，身出廳屋上。時衙隊軍健聞變，持兵亂入，至小廳前，見十餘人仡然庭中，垂手張口，投兵於地，眾遂擒縛。五六人瘖不能言，餘者具首云，欲上廳，忽見二甲士長數丈，嗔目叱之，初如中惡。齊丘聞之，因斷酒肉。張鳳翔，即予門吏盧邁親姨夫，邁語予云。<p>212<#sp>劉逸淮在汴時，韓弘為右廂虞候，王某為左廂虞候，與弘相善。或謂二人取軍情，將不利於劉。劉大怒，俱召詰之。弘即劉之甥，因控地碎首大言，劉意稍解。王某年老，股戰不能自辯，劉叱令拉坐杖三十。時新造赤棒，頭徑數寸，固以筋漆，拉之不仆，數五六當死矣。韓意其必死，及昏造其家，怪無哭聲，又謂其懼不敢哭。訪其門卒，即云大使無恙。弘素與熟，遂至臥內問之。王云：「我讀《金剛經》四十年矣，今方得力。」言初被坐時，見巨手如簸箕，翕然遮背，因袒示韓，都無撻痕。韓舊不好釋氏，由此始與僧往來。日自寫十紙，乃積計數百軸矣。後在中書，盛暑，有諫宮因事謁見，韓方洽汗寫經，怪問之，韓乃具道王某事。予職在集仙，常侍柳公為予說。<p>213<#sp>梁崇義在襄州，未阻兵時，有小將孫咸暴卒，信宿却蘇。夢至一處，如王者所居，儀衛甚嚴，有吏引與一僧對事。僧法號懷秀，亡已經年，在生極犯戒，及入冥，無善可錄，乃紿云：「我嘗囑孫咸寫《法華經》。」故咸被追對。咸初不省，僧故執之，經時不決，忽見沙門曰：「地藏尊者語云，弟子若招承，亦自獲祐。」咸乃依言，因得無事。又說對勘時，見一戎王，衛者數百，自外來。冥王降階，齊級升殿。坐未久，乃大風捲去。又見一人被拷覆罪福，此人常持《金剛經》，又好食肉，左邊有經數千軸，右邊積肉成山，以肉多，將入重論。俄經堆中有火一星，飛向肉山，頃刻銷盡，此人遂履空而去。咸問地藏：「向來外國王，風吹何處？」地藏云：「彼王當入無間，向來風即業風也。」因引咸看地獄。及門，烟焰扇赫，聲若風雷，懼不敢視。臨回，鑊湯跳沫，滴落左股，痛入心髓。地藏乃令一吏送歸，不許漏洩冥事。及迴如夢，妻兒環泣已一日矣。遂破家寫經，因請出家，夢中所滴處成瘡，終身不差。<p>214<#sp>貞元中，荊州天崇寺僧智燈常持《金剛經》，遇疾死，弟子啟手足猶熱，不即入木，經七日却活。云初見冥中若王者，以念經故，合掌降階。因問訊，言更容上人十年在世，勉出生死。又問人間眾僧中，後食薏苡仁及藥，食此大違本教。燈報云：「律中有開遮條，如何？」云：「此後人加之，非佛意也。」今荊州僧眾中，後無飲藥者。<p>215<#sp>公安潺陵村百姓王從貴妹未嫁，常持《金剛經》。貞元中，忽暴疾卒，埋已三日，其家復墓，聞塚中呻吟，遂發視之，果有氣，輿歸數日能言。云初至冥間，冥吏以持經功德放還。王從貴能治木，嘗於公安靈化寺起造，其寺禪師曙中，嘗見從貴說。<p>216<#sp>韋南康鎮蜀時，有左營伍伯於西山行營與同火卒學念《金剛經》。性頑，初，一日纔得題目，其夜堡外拾薪，為蕃騎縛去，行百餘里乃止。天未明，遂踣之於地，以髮繫撅，覆以駝毯（一作罽），寢其上。此人惟念經題，忽見金一鋌放光，止於前。試舉首動身，所縛悉脫，遂潛起逐金鋌走，計行未得十餘里，遲明，不覺已至家。家在府東市，妻兒初疑其鬼，具陳來由。到家五六日，行營將方申其逃。初，韋不信，以逃日與至家日不差，始免之。<p>217<#sp>元和初，漢州孔目典陳昭，因患見一人着黃衣至牀前，云趙判官喚爾，昭問所因，云至自冥間，劉闢與竇懸對事，要君為證，昭即留坐。逡巡，又有一人手持一物如毬胞，前吏怪其遲，答之曰：「緣此候屠行開。」因笑謂昭曰：「君勿懼，取生人氣須得猪胞，君可面東側臥。」昭依其言，不覺已隨二吏行。路甚平，可十餘里，至一城，大如府城，甲士守門焉。及入，見一人怒容可駭，即趙判官也。語云：「劉闢收東川，竇懸捕牛四十七頭送梓州，稱准闢判殺，闢又云先無牒。君為孔目典，合知是實？」未及對，隔壁聞竇懸呼陳昭好在，及問兄弟妻子存亡。昭即欲參見，冥吏云：「竇使君形容極惡，不欲相見。」昭乃具說殺牛實奉劉尚書委曲，非牒也。紙是麻面，見在漢州某司房架。即令吏領昭至漢州取之，門館扄鎖，乃於節竅中出入。委曲至，闢乃無言。趙語昭：「爾自有一過，知否？竇懸所殺牛，爾取一牛頭。」昭未及對，趙曰：「此不同人間，不可抵假。」須臾，見一卒挈牛頭而至，昭即恐懼求救。趙令檢格，合決一百，考五十日。因謂昭曰：「爾有何功德？」昭即自陳設若干人齋，畫某像。趙云：「此來生緣爾！」昭又言：「曾於表兄家轉《金剛經》。」趙曰：「可合掌請。」昭依言，有頃，見黃幞箱經自天而下，住昭前。昭取視，即表兄所借本也，有燒處尚在。又令合掌，其經即滅。趙曰：「此足以免。」便放迴，復令昭往一司曰生祿，檢其修短。吏報云：「昭本名釗，是金傍刀，至某年改為昭，更得十八年。」昭聞惆悵。趙笑曰：「十八年大得作樂事，何不悅乎？」乃令吏送昭至半道，見一馬當路，吏云：「此爾本屬，可乘此。」即騎，乃活，死已一日半矣。<p>218<#sp>荊州法性寺僧惟恭，三十餘年念《金剛經》，日五十遍。不拘僧儀，好酒，多是非，為眾僧所惡。後遇疾且死，同寺有僧靈巋，其迹類惟恭，為一寺二害。因他故出，去寺一里，逢五六人，年少甚都，衣服鮮潔，各執樂器如龜茲部。問靈巋：「惟恭上人何在？」靈巋即語其處，疑其寺中有供也。及晚廻入寺，聞鐘聲，惟恭已死，因說向來所見。其日合寺聞絲竹聲，竟無樂人入寺。當時名僧云：「惟恭蓋承經之力，生不動國（一作罔），亦以其跡勉靈巋也。」靈巋感悟，折節緇門。<p>219<#sp>董進朝，元和中入軍。初在軍時，宿直城東樓上。一夕月明，忽見四人着黃從東來，聚立城下，說己姓名，狀若追捕。因相語曰：「董進朝常持《金剛經》，以一分功德祝庇冥司，我輩久蒙其惠，如何殺之？須枉命相代，若此人他去，我等無所賴矣。」其一人云：「董進朝對門有一人，同姓同年，壽限相埒，可以代矣。」因忽不見，進朝驚異之。及明，已聞對門復魂聲。問其故，死者父母云：「子昨宵暴卒。」進朝感泣說之，因為殯葬，供養其父母焉。後出家，法號慧通，住興元唐安寺。<p>220<#sp>元和中，嚴司空綬在江陵。時涔陽鎮將王沔常持《金剛經》，因使歸州勘事，廻至咤灘，船破，五人同溺。沔初入水，若有人授竹一竿，隨波出沒，至下牢鎮，着岸不死。視手中物，乃授持《金剛經》也。咤灘至下牢三百餘里。<p>221<#sp>長慶初，荊州公安僧會宗，姓蔡，嘗中蠱，得病骨立。乃發願念《金剛經》以待盡，至五十遍，晝夢有人令開口，喉中引出髮十餘莖。夜又夢吐大螾長一肘餘，因此遂愈。荊山僧行堅見其事。<p>222<#sp>江陵開元寺般若院僧法正，日持《金剛經》三七遍。長慶初，得病卒，至冥司，見若王者問：「師生平作何功德？」答曰：「常念《金剛經》。」乃揖上殿，令登綉坐，念經七遍。侍衛悉合掌階下，拷掠論對皆停息而聽。念畢，後遣一吏引還，王下階送，云：「上人更得三十年在人間，勿廢讀誦。」因隨吏行數十里，至一大坑，吏因臨坑，自後推之，若隕空焉。死已七日，唯面不冷。法正今尚在，年八十餘。荊州僧常靖親見其事。<p>223<#sp>石首縣有沙彌道蔭，常持念《金剛經》。寶曆初（一云長慶），因他出夜歸，中路忽遇虎吼擲而前。沙彌知不免，乃閉目而坐，但默念經，心期救護，虎遂伏草守之。及曙，村人來往，虎乃去。視其蹲處，涎流於地。<p>224<#sp>元和三年，賊李同捷阻兵滄景，帝命劉祐統齊德軍討之。初圍德州城，城堅不拔。翌日又攻之，自卯至未，十傷八九，竟不能拔。時有齊州衙內八將官健兒王忠幹，博野人，常念《金剛經》，積二十餘年，日數不闕。其日，忠幹上飛梯，將及堞，身中箭如蝟，為櫑木擊落，同火卒曳出羊馬城外，置之水濠裏岸。祐以暮夜命抽軍，其時城下矢落如雨，同火人匆忙，忘取忠幹屍。忠幹既死，夢至荒野，遇大河，欲渡無因，仰天大哭。忽聞人語聲，忠幹見一人長丈餘，疑其神人，因求指營路。其人云：「爾莫怕，我令爾得渡此河。」忠幹拜之，頭低未舉，神人把腰擲之空中，久方着地，忽如夢覺，聞賊城上交二更。初，不記過水，亦不知瘡，擡手捫面，血塗眉睫，方知傷損。乃舉身強行百餘步，却倒。復見向人持刀叱曰：「起、起。」忠幹驚懼，遂走一里餘，坐歇，方聞本軍喝號聲，遂及本營。訪同火卒，方知身死在水濠裏，即夢中所過河也。忠幹見在齊德軍。<p>225<#sp>何軫，鬻販為業，妻劉氏，少斷酒肉，常持《金剛經》。先焚香像前，願年止四十五。臨終心不亂，先知死日。至太和四年冬，四十五矣，悉捨資裝供僧。欲入歲假，遍別親故，何軫以為病魅，不信。至歲除日，請僧受入關，沐浴易衣，獨處一室，趺坐高聲念經。及辨色悄然，兒女排室入看之，已卒，頂熱灼手。軫以僧禮葬，塔在荊州北郭。<p>226<#sp>蜀左營卒王殷，常讀《金剛經》，不茹葷飲酒。為賞設庫子，前後為人誤累，合死者數四，皆非意得免。至太和四年，郭釗司空鎮蜀，郭性嚴急，小不如意皆死。王殷因呈錦纈，郭嫌其惡弱，令袒背，將斃之。郭有番狗，隨郭臥起，非使宅人，逢之輒噬。忽吠數聲，立抱王殷背，驅逐不去。郭異之，怒遂解。<p>227<#sp>郭司空離蜀之年，有百姓趙安常念《金剛經》。因行野外，見衣一襆遺墓側，安以無主，遂持還。至家言於妻子，鄰人即告官趙盜物，捕送縣。賊曹怒其不承認，以大關挾脛，折三段。後令杖脊，杖下輒折。吏意其有他術，問之，唯念《金剛經》。及申郭，郭亦異之，判放。及歸，其妻云：「某日聞君經函中震裂數聲，懼不敢發。」安乃馳視之，帶斷軸折，紙盡破裂。安今見在。<p>228<#sp>太和五年，漢州什邡縣百姓王翰，常在市，日逐小利，忽暴卒，經三日却活。云冥中有十六人同被追，十五人散配他處，翰獨至一司。見一青衫少年，稱是己姪，為冥官廳子，遂引見推典。又云是己兄，貌皆不相類。其兄語云：「有冤牛一頭，訴爾燒畬枉燒殺之。爾又曾賣竹與殺狗人作箜篌，殺狗兩頭，狗亦訴爾。爾今名未係死籍，猶可以免，為作何功德？」翰欲為設齋及寫《法華經》、《金光明經》，皆曰不可，乃請曰持《金剛經》日七遍與之，其兄喜曰：「足矣。」及活，遂捨業出家。今在什邡縣。<p>229<#sp>太和七年冬，給事中李公石為太原行軍司馬。孔目官高涉因宿使院，至鼕鼕鼓起時詣鄰房。忽遇一人，長六尺餘，呼曰：「行軍喚爾。」涉遂行，行稍遲，其人自後拓之。不覺向北，約行數十里，至野外，漸入一谷底。後上一山，至頂四望，邑屋盡眼下。至一曹司，所追者呼云：「追高涉到。」其中人多衣朱緑，當案者似崔行信郎中。判云：「付司對。」復引出，至一處，數百人露坐，與猪羊雜處。領至一人前，乃涉妹婿杜則也。逆謂涉曰：「君初得書手時，作新人局，遣某買羊四口，記得否？今被相債，備嘗苦毒。」涉遽云：「爾時秪使市肉，非羊也。」則遂無言，因見羊人立齧則。逡巡，被領他去。倏忽，又見一處，露架方梁。梁上釘大鐵環，有數百人皆持刀以繩繫人頭，牽入環中刳剔之。涉懼，走出，但念《金剛經》。倏忽，逢舊相識楊演，云：「李尚書時，杖殺賊李英道，為劫賊事，已於諸處受生三十年。今却訴前事，君嘗記得無？」涉辭以年幼不省。又遇舊典段怡，先與涉為義兄弟，逢涉云：「先念《金剛經》，莫廢忘否？向來所見，未是極苦處，勉樹善業，今得還，乃經之力。」因送至家，如夢，死已經宿。向所拓處，數日青腫。<p>230<#sp>永泰初，豐州烽子暮出，為党項縛入西蕃易馬。蕃將令穴肩骨，貫以皮索，以馬數百蹄配之。經半歲，馬息一倍，蕃將賞以羊革數百，因轉近牙帳。贊普子愛其了事，遂令執纛左右，有剩肉、餘酪與之。又居半年，因與酪肉，悲泣不食，贊普問之，云有老母頻夜夢見。贊普頗仁，聞之悵然，夜召帳中語云：「蕃法嚴，無放還例。我與爾馬有力者兩匹，於其道縱爾歸，無言我也。」烽子得馬極騁，俱乏死，遂晝潛夜走，數日後為刺傷足，倒磧中。忽有風吹物窸窣過其前，因攬之裹足。有頃，不復痛，試起步走如故。經信宿，方及豐州界。歸家，母尚存，悲喜曰：「自失爾，我唯念《金剛經》，寢食不廢，以祈見爾，今果其誓。」因取經拜之，縫斷，亡數幅，不知其由。子因道磧中傷足事，母令解足視之，所裹瘡物，乃數幅經也，其瘡亦愈。<p>231<#sp>大曆中，太原偷馬賊誣一王孝廉同情，拷掠旬日，苦極強首，推吏疑其冤，未即具獄。其人惟念《金剛經》，其聲哀切，晝夜不息。忽一日，有竹兩節墜獄中，轉至於前。他囚爭取之，獄卒意藏刃，破視，內有字兩行云：「法尚應捨，何況非法？」書迹甚工。賊首悲悔，具承以匿（一曰舊）嫌誣之。<p>《四庫全書總目》<p>《酉陽雜俎》二十卷，續集十卷（內府藏本），唐段成式撰。成式字柯古，臨淄人，宰相文昌之子，官至太常卿，事蹟具《唐書》本傳。是書首有自序云：凡三十篇，為二十卷。今自《忠志》至《肉攫部》，凡二十九篇，尚闕其一。考《語資》篇後有云：客徵鼠虱事，余戱摭作《破虱錄》。今無所謂《破虱錄》者，蓋脫其一篇，獨存其篇首引語，綴前篇之末耳。至其續集六篇十卷，合前集為三十卷，諸史志及諸家書目並同。而胡應麟《筆叢》云：《酉陽雜俎》世有二本，皆二十卷，無所謂續者。近於《太平廣記》中鈔出續記，不及十卷。而前集漏軼者甚多，悉鈔入續記中為十卷，俟好事者刻之。又似乎其書已佚，應麟復為鈔合者。然不知應麟何以得其篇目？豈以意為之耶？其書多詭怪不經之談，荒渺無稽之物，而遺文秘籍，亦往往錯出其中。故論者雖病其浮誇，而不能不相徵引。自唐以來，推為小說之翹楚，莫或廢也。其曰《酉陽雜俎》者，蓋取梁元帝賦訪酉陽之逸典語。二酉，藏書之義也。其子目有曰《諾臯記》者，吳曾《能改齋漫錄》以為諾臯，太陰神名，語本《抱朴子》，未知確否？至其《貝編》、《玉格》、《天咫》、《壺史》諸名，則在可解不可解之間，蓋莫得而深考矣。（卷一四二子部小說家類三）<p>余嘉錫《四庫提要辨證》<p>嘉錫案：楊守敬《日本訪書志》卷八云：《酉陽雜俎》二十卷，續集十卷。明刊本。《新唐志》及《崇文總目》并三十卷。《中興書目》則云《雜俎》二十卷、《續雜俎》十卷。（自注云：見《玉海》）《郡齋讀書志》、《書錄解題》同。說者謂《唐志》、《崇文》之三十卷，蓋合《續雜俎》計之。顧近代著錄家有宋、元本前集，無舊本續集。胡應麟《少室山房筆叢》云：近於《太平廣記》中鈔出續集。而《稗海》及《津逮祕書》皆只有前集，（案《津逮》本實有續集，楊氏此語失考。）通行坊本有續集，不言是鈔綴而成。故《四庫提要》致疑於此。余辛巳於日本市上購得明萬曆戊申四川道監察御史內鄉李雲鵠刻本，前有宋嘉定癸未武陽鄧復序云：陳君江（方案：武陽鄧復後序，「江」原作「所」。）刊止前集二十卷，又缺其序。余以家藏續集十卷，並前集之序畀之，遂為全書。然則續集在宋時已微，自鄧氏重刻，始有全書。又有明海虞趙琦美序，言得是書之原委，並增補續集之由。（方案：以下余氏引錄趙琦美序一段，現不再錄，詳見前趙琦美序。）然則此書之前集，根原於宋刻本。而續集則鄧氏所藏，亦宋本也，唯趙氏有所綴輯耳。趙氏以收藏名一代，所謂清常老人者是也，其語必不誣。《提要》疑續集從《太平廣記》鈔出，何以得其六篇之目，意胡應麟以意為之。今閱此書，乃知本于李刻，非原於胡氏。又《提要》云：段氏自序凡三十篇，為二十卷。今自《忠志》至《肉攫部》，凡二十九篇，尚闕其一。遂疑《語資篇》後當有《破蝨錄》一篇。今以此本校《稗海》本，第四卷《禍兆篇》下，此本有《物革》一篇，《津逮》本亦有之，目錄則無。（按《學津討原》本目錄有《物革》一門）蓋《稗海》本《禍兆篇》共十條，此以前四條為《禍兆》，而以後六條為《物革》。觀後六條，皆言物變，而無禍患。《提要》所錄，亦同《稗海》本，故有《破蝨》一疑。又按段氏序凡三十篇，今核之自《忠志》至《尸穸》，凡二十七篇，加以《諾臯》上下，《廣動植》四卷，實五類八篇。又加末卷《肉攫部》，實三十六篇。按《玉海》引《中興書目》云三十二篇，與自序不合。余疑段氏原書本三十卷，無所謂續集。經宋人刪削為二十卷。南渡後好事者，又從他書鈔綴為續集十卷，以合于《唐志》。其自序篇卷所云二十卷、三十篇、三十二篇者，當亦後人各就所有錄之，故參錯不相應。今以《動植》四卷為一篇，恐古無此式也。其續集六篇之目，亦鈔綴者意撰，唯非胡應麟創始耳。余謂楊氏以鄧復及趙琦美序，證續集亦出自宋本，非胡應麟所綴輯，誠為信而有徵。惟疑為出自南宋人之手，則仍為意斷之詞，無以見其必然也。陸心源《皕宋樓藏書志》卷六十四，載此書勞權校本，有泰昌紀元玉峰張丑跋云：《酉陽雜俎》今刻本，有前後二種，皆二十卷，而續集不傳。雖以胡元瑞之廣收博取，卒未遇其原本，僅於《太平廣記》錄出為一冊，亦莫能完十卷之舊。語具《二酉綴遺》中。此《雜俎》續集十卷，字畫樸拙，次序詳整，的是宋人寫本。是則《雜俎》續集自趙琦美所得舊本外，又有宋人寫本，不知視趙本如何？張丑一生侈言收藏，《提要》謂為誇飾其富，不足盡信。（見一百二十三雜家類《七清秘藏》條下）則此所謂宋寫本，蓋其誇飾之故智。勞權跋亦云：米庵定為宋鈔，殆未必然，乃從宋刻傳鈔爾。然足知續集尚存，非胡應麟所輯，又得一證。應麟殆偶未見原本，漫自抄綴，欲以補亡。其後原本既出，書遂不行耳。<p>其子目有曰《諾臯記》者，吴曾《能改齋漫錄》以為諾臯，太陰神名，語本《抱朴子》，不知確否。（以上一段錄自《提要》）案姚寬《西溪叢語》卷上曰：《酉陽雜俎》有《諾臯記》，意義難解。《左氏傳》襄公十八年秋，中行獻子夢與厲公訴，弗勝，見梗陽之巫臯，疑此事也。如其言，則諾字無着落。故吴曾《能改齋漫錄》卷五以為《叢語》未盡得之，別引《抱朴子．內篇》，載《遁甲中經》咒諾臯太陰將軍為證，謂諾臯乃太陰之名。今案《諾臯》一篇，皆記鬼神之事，其命名自是取之《抱朴子》，吴曾之言是也。但以諾臯為太陰神名，則殊未確。近人譚嗣同《石菊影廬筆識》卷一嘗辨之云：案葛稚川《登涉篇》引《遁甲中經》曰：往山林中，當以左手取青龍上草折半，署逢星下歷明堂入太陰中，禹步而行，三咒曰：諾臯，太陰將軍，獨聞曾孫王甲，勿開外人，使人見甲者以為束薪，不見甲者以為非人。則諾臯實禁咒發端之語辭，猶《儀禮》臯某復之臯。鄭氏曰：臯，長聲也。本書《地真篇》，引太陰將軍無諾臯字，可知非太陰神名。譚氏此說，實於文義為長。考《西溪叢語》引晁伯宇《談助》云：靈奇必要辟兵法：正月上寅日禹步取寄生木三，咒曰：諾臯，敢告日月震雷，令人無敢見我，我為大帝使者。又孫思邈《千金翼方》末附《禁經》二卷，皆禁咒之術。其護身禁法第二十（在《翼方》卷三十）咒曰：諾臯，左帶三星，右帶三牢，天翻地覆，九道皆塞，使汝失心，從此迷惑，以東為西，以南為北，人追我者，終不可得云。以此兩說與《抱朴子》入山林咒互證，則譚氏謂諾臯為禁咒發端之辭者，信有徵矣。且《諾臯記．序》云：夫度朔司刑，可以知其情狀，葆登掌祀，將以著於感通。有生盡幻，游魂為變，乃聖人定璇璣之式，立巫祝之官。考乎十煇之祥，正乎九黎之亂。當有道之日，鬼不傷人，在觀德之時，神無乏主云云。則成式此篇，有取於巫祝之術，故以禁咒發端之諾臯名篇，若為太陰神名，則無所取義矣。（卷十八子部九）。