<juan><juan>五代會要卷十二<p>寺<p>後唐天成元年十一月敕：「應今日已前修蓋得寺院，無令毀廢，自此後不得輒有建造。如有願在僧門，亦宜準佛法格例，官壇受戒，不得衷私剃度。」<p>三年六月七日敕：「應天下大寺及敕賜名額院宇，兼有功德堂殿樓閣，已成就者各勒住持，其餘小小占射或施捨及置買，目下屋宇雖多，未有佛像者，並須量事估價，一時任公私收買。其住持僧便委功德使及隨處長吏，均配於大寺安止。如院在僻靜之處，舍宇無多，不堪人承買者，便仰毀拆，其材木給付本僧，田地任人請射。仍限敕到後十日內，並須通勘騰併了絕，如敢遷延及有故違，其所犯僧徒二年，尼杖七十，並勒還俗。若有形勢借庇，當移不移，誑惑官中，更求院額，既達聽聞，所知之人，不係官位高低，並行朝典。如要增修福利；則任於合留寺院內興功。」<p>晉天福四年十二月敕：「今後諸道州府，城郭村坊，不得創造寺宇，所有自前蓋者，即依舊住持。」<p>開運二年七月，左諫議大夫李元龜奏：「天下寺宇房屋，近日多聞元住僧轉與相典貼，伏乞明行止絕。」從之。<p>周顯德二年五月六日敕：「條流僧尼，畫一如後。一、諸道州府縣鎮村坊，應有敕額者一切仍舊，其無敕額者並仰停廢。所有功德神像及僧尼，與限一月，騰併於逐處州軍縣鎮合留寺院內安置。所有殿堂屋宇，仰封鎖收管。所有資財、衣鉢、斛斗、孳畜、什物，並仰分付本主。一、天下諸縣城郭內，若無敕額寺院，只於停廢寺院內選功德屋宇最多者，或寺或院，僧尼各留一所。若無尼處，只留僧寺院一所。其在軍鎮及偏鎮坊郭戶及二百戶以上者，亦依諸縣例指揮。如邊遠州郡無敕額寺院處，於停廢寺院內，僧尼各留兩所。一、兩京諸道州府，除見留寺院外，今後不限城郭村坊、山林勝境古跡之地，並不得創造寺院蘭若。如有僧尼、俗士輒違敕命者，其主首及同句當人，並徒三年，仍配役，其僧尼勒還俗。本州府錄事參軍、本判官、本縣令佐，並除名配流。地分廂鎮職員所由，當並嚴斷，長吏奏請進止。一、王公戚里、諸道節刺已上，今後不得奏請創造寺院及請開置戒壇。如違，仰御史臺彈奏。」<p>四年九月，賜京城內新修四寺額，以天清、顯靜、顯寧、聖壽為名。<p>燃燈<p>梁開平三年正月敕：「兵革方偃，久廢燃燈，屬在上春，務達陽氣。宜於正月上元前後三晝夜，開坊市門，一任公私燃燈祈福。」<p>周廣順三年七月，京城民晁諸殷等，為永壽節請各於門首齋僧，燃燈三晝夜。從之。<p>雜錄<p>後唐天成元年十月十一日敕：「上國兩街僧道，自前賜師號，不數人而已，至於賜紫，並係特恩。近日諸道州府，因應聖節，表薦僧道頗多，宜令中書門下，此後凡有諸處不係應聖節及橫薦僧道，不得等閒申發章表，請行命服師號。」<p>二年六月七日敕：<p>應條流三京諸道州府縣鎮寺院僧尼事：<p>一、訪聞近日僧尼等，或因援請託，以便參尋，既往來以為常，致奸訛之有倖。自此後如有官中齋會行香，顯有告援，及大段齋供，請命即行，依時赴會。除此外不計齋前齋後，僧尼不得輒有相過。如敢故違，仰逐處坊界所由及巡司節級，晝時擒捉，並準姦非例處斷。其所犯人衣物資財，便充捉事人優賞。如有人詰告不虛，準此酬賞。<p>一、此後如有修補寺宇功德，要開講求化，須至斷屠之月，即得於大寺院開啟，仍許每寺只開一坐。兼不得僧於尼寺內開講，尼亦不得將功德事請僧於諸寺開講。如敢故違，法師兼功德主僧徒三年，尼並逐出城。其坊界及諸營士女，不因三場齋月開講，亦不得過僧舍。如公然通同，許捉獲所犯人，並加極法。今後僧不因道場及齋會，不得公然於俗舍安下住止。如違，準上科斷。<p>一、訪聞僧尼寺院，多有故違條法，衷私度人，此後有志願出家，準舊例，經官陳狀，比試所念經文，則容剃削，仍不因官壇，不得私受戒法。如違，所犯僧及本師等各徒二年，配於重處色役；如是尼女及年老，放杖，只勒還俗。若有童子出家，亦須顯有分據。<p>一、訪聞近日有矯偽之徒，依憑佛教，誑誘人情，或傷割形體，或負擔鉗索，或書經於都肆，或賣藥於街衢，悉是乖訛，須行斷絕。此後如有此色之人，並委所在街坊巡司糾察，準上決配。<p>一、此後應是僧尼，不計高低，於街衢逢見呵殿官寮，並須迴避。如有故意違犯者，便可收送法司。若在身有章服師號者，便委長吏舉奏，當行剝奪；如無章服者，仰所在擯逐出城。若有房院，便許別人請射。<p>一、州城之內，村落之中，或有多慕邪宗，妄稱聖教，或僧尼不辨，或男女混居，合黨連羣，夜聚明散，託宣傳於法會，潛縱恣於淫風。若不祛除，實為弊惡。此後委所在州府縣鎮及地界所由巡司節級，嚴加懲刺。有此色人，便仰收捉勘尋，關連徒黨，並決重杖處死。<p>右宜徧降敕三京諸道州府長吏，分明曉示逐處管界，各令遵守。<p>清泰二年三月，兩街功德使奏：「每年誕聖節，諸道州府奏薦僧尼紫衣師號。今欲量立條式，試講論科、講經、表白各三科，文章應制十三科，持念一科，禪科，聲讚科，並於本技能中條貫。」從之。<p>晉天福二年十二月二日敕節文：「祠部奏：『請不置官壇剃度，但於皇帝降聖之辰，即於本住處州府陳狀，便比試學業、勘詳事行不虛，則容剃度，及取本鄉里五人已上耆宿保明文狀，具言已前實是良善，兼須結罪，如為僧之後，別行惡事，即罪甘連坐。如是外來百姓，不得輒有容許。候剃訖，仍具鄉貫姓號，申祠部請告牒者。』當司欲依前敕，再舉條流：如此後遇皇帝降誕之辰，即於逐州府投狀剃落，仍驗所習經業不虛，即具出家因依、本居鄉里、俗姓、法名、年幾，申省請給告牒，始永為公據。若有不遵條理、衷私剃度者，便委逐州府本判官追收勘責，事由不虛，其新剃度之人，並請重行決斷發遣，歸本鄉里收管色役。其元招引師主及保人等，先具勘責，違犯條流愆罪，亦請痛行決斷。常住所在，仍具流號寺院因由申省，如是州府不遵敕命，衷私剃度，不申請祠部告牒，其原行官吏，請行朝典。」奉敕：「宜依。」<p>周廣順二年四月敕：「永壽節每年諸道節度防禦團練使、刺史奏薦僧尼道士紫衣師號，今後見任帶使相共奏二人，見任防禦團練、刺史只許奏一人，在朝文武臣寮及前任官，今後更不得奏薦。」<p>顯德二年五月六日敕：<p>條流僧尼，畫一如後：<p>一、今後僧尼不得私剃頭，應有人志願出家者，並取父母、祖父母處分，已孤者取同居伯叔兄處分，候聽許方得出家。其師主須得本人家長聽許文字，方得容受。男年十五已上，念得經文一百紙或讀得經文五百紙，女年十三已上，念得經文七十紙或讀得經文三百紙者，方得經本州陳狀，乞剃頭。委錄事參軍、本判官試驗經文，合敕條者，只仰聞奏。其未剃頭間留髮髻。如有私剃頭者，卻勒還俗。其本師主徒三年，勒還俗，役配三年。其本寺院三綱知事僧尼杖八十，並勒還俗。<p>一、僧尼今後不得私受戒，只於兩京、大名府、京兆府、青州戒壇。候受戒時，兩京委祠部差官引試前項所習經業，其大名府等三處戒壇，只委本判官、錄事參軍引試，合敕條者分析聞奏。如有私受戒者，其本人、本師主、臨壇三綱知事僧尼，並同私剃頭例科罪。如引試經業不精，輒與剃頭受戒者，本試官當行朝典。<p>一、應合剃頭受戒人等，仰逐處于天清節一月前，具姓名、鄉貫、寺院、年幾，及所習經業申奏，候敕下，委祠部給付憑由，方得剃頭受戒，不得非時施行。起今後應有僧尼剃頭受戒，無祠部憑由者，並勒還俗。<p>一、應男子有父母、祖父母在，別無兒息侍養，不聽出家。如違，其本師主重行科斷。<p>一、應曾有犯遭官司刑責之人，及棄背祖父母、父母逃亡，如奴婢、姦人、細作、惡逆徒黨、山林亡命、未獲賊徒、負罪潛竄人等，並不得出家剃頭。如有寺院輒容受者，其本人及師主、三綱知事僧尼、鄰房同住僧，並仰收捉禁勘，申奏取裁。其地方巡司官吏，不能覺察者，仰概申奏。<p>一、自前多有逃避軍人投寺院出家，在所僧徒不畏官方，便與剃削。起今後，有向曾在軍門，面帶瑕痕，逐處寺院輒敢容受者，其本人及師主、三綱知事、鄰房同住僧等，仰密切收捉禁勘申奏。地方官所由，不能覺察，重行科斷。<p>一、應有僧尼衷私創置院舍，私與人剃頭受戒，及容賊盜、惡逆、徒黨、姦細、背軍之人，輒披剃者，其僧俗中有能告官，及地方分所由節級自收捉到者，以本犯僧尼衣鉢資財，充給優賞。<p>一、應有僧尼、俗士，自前多有捨身燒臂煉指、釘截手足、帶鈴燃燈、諸般毀壞肢體、戲弄道具符篆、左道妖惑之類，今後一切止絕。如有此色人，仰所在嚴斷，遞配邊遠，仍勒歸俗。其所犯罪重者，準格律處分。所有居停寺院知事僧尼、地方鎮廂職員所由，公然容縱者，重行科斷。<p>一、應有懷才抱器，或武或文，寄跡空門，莫遂展志，其中有願出仕宦者，仰逐處長吏發遣赴闕；少壯驍勇之人，願在軍門者，亦仰申奏，必當量材錄用。若僧尼中有情願歸俗者，一切聽許，所在不得攪擾。
。
<juan><juan>