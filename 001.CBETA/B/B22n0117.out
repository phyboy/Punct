<p>重刻三藏法數序<p>三藏法數五十卷、明永樂中一如法師等奉敕編纂也。一如法師、會稽人。天姿聰頴。勤學問、強記覽。大小教部之文、一目成誦、若宿習然。出家杭州上天竺講寺、為高僧具菴法師之弟子、得師之正傳。博通教義、講說閑熟。善講法華經箸有法華經科注。永樂間詔修大藏、命法師總其事。後為僧錄司右闡教。洪熙元年三月卒。仁宗賜祭葬焉。其當時與法師同修大藏同纂此書者、皆極一時之選。凡大藏中關於法數之名詞、是書一一輯出、共計千五百五十五條。其解釋根柢經論、折衷融貫。開帙犁然、若絲連而璣組。凡艱深之理、尤能以淺顯之筆達之。其出於某經某論或某某撰述者。皆詳注於各條之下。如李燾續通鑑長編、凡所引證、必箸書名。與明人輯書而不箸其出典、以致無徵不信者迥不侔矣。惟經典中大小乘之說、往往各異。即同屬一乘、而宗派不同、其說亦異。此書遇各家或各宗派之異說、皆徵引諸家、頗為詳備。原原本本、如數家珍。洵覺海之津梁、昏塗之束炬也。雖然、學者又有不便檢尋之處。如初學遇佛書專名、（如真如、涅槃、精舍、福田、精進、禪定、般若、聲聞、婆伽梵、如來藏、阿闍黎、無間獄等。）而無法數冠於其首者、雖欲檢查、頗有無從下手之苦。於是知原書總目三卷、尚不盡適用。遂請黃君理齋、別編通檢一冊、將全書千五百五十五條中所引之專名、一一析出。（如原書十地條、即將本條下之歡喜地、離垢地、發光地、焰慧地、難勝地、現前地、遠行地、不動地、善慧地、法雲地、十名詞析出。又如八識條、即將本條下耳目鼻舌身意六識、及末那識、阿賴耶識、八名詞析出。）各依筆畫之多寡、編入通檢之內。偶一檢查、即知某名詞在某葉某層、一覽瞭然、如數掌文、如按圖索驥。其體例與佛學大辭典、一切經音義彙編、翻譯名義集新編、皆歸一律、學者頗稱便焉。其於原書次第、一仍其舊、不敢割裂其篇幅、顛倒其先後、以蹈明人竄改古書之陋習。余之此舉、雖未足彰法師之幽光、庶以志吾之私淑之誠而已。吾聞明代諸儒、十三經注疏、皆庋閣不觀。三傳三禮、尤幾成絕學。故說經及校印各書、往往不守古訓、任意點竄。然儒家之荒經蔑古雖如此、而釋家尚多飽讀大藏、確守師說、不敢輕改古本。一如法師等之三藏法數、即其證也。其後有蓮池紫柏憨山蕅益四大師出、皆能讀藏經數千卷、而發為著述。儒者素稱博洽、而枵腹著書、嚮壁虛造、對此能無愧乎。因校印三藏法數、縱筆及之、俾後來者知所則效焉。<p>中華人民建國之十二年二月無錫丁福保識<p>三藏法數通檢序<p>三藏法數通檢及總目編輯既竟。乃為之序曰。夫三藏法數者、所以通三界五蘊四諦六度十二因緣等之指歸。八萬四千法門、無不一以貫之者也。且解釋明顯、博據經論。誠為初學之導師、燭幽之火聚矣。惟是分隸於各法數下之條目及隱沒於釋文中之名詞、猶珠懷於淵、玉韞於山。雖有善採漁者、亦難蹤跡其寶所。然使學者讀是書、欲將其全帙之專門名詞盡羅於胸中、似有不可能者。爰是丁先生仲祜有鑒於此。亟將是書重印。另編通檢。俾學者臨時檢查、可不待盲摸。法良意美。不獨嘉惠後學。抑且紹功古德。時余適遊丁先生之門。先生即以是命之、乃勉承其役。顧是書原目、僅一千五百五十條。今析出名詞、多至一萬餘條、無異縋井底之寶、一一陳之白晝之庭。於檢查之便、效用之廣、較原書不啻倍蓰。第條目既多、須工亦費。編次校勘、訖閱八月。可謂披沙揀金、無喻是難。惟恐就馬索驥、不免眩失。智者諒之。<p>中華民國十二年十月無錫黃中理齋識<p>三藏法數通檢目次<p>三藏法數通檢目次終<p>三藏法數通檢<p>終<p>三藏法數<p>明沙門一如等奉敕集註<p>無錫丁福保仲祜重校本<p>民國十二年五月十二號、老友江亢虎君、招余往南方大學演說衛生學。前三日、為國耻紀念。大學學生、皆茹素一天、以識哀痛。余因竭力痛陳肉食之謬、提倡素食主義。聽者數百人、皆鼓掌稱善。時是書適已印竣、因附記於此、以補餘白。<p>濟陽破衲識<p>跋<p>三藏法數、以數為綱、以所統之目繫於下、與諸類書迥異。其法似為釋氏所獨創。而不知儒書中實先開其例。明徐鑒錄十三經中之成語、摘取其數、以類相比、自一數至萬數、略引上下文及注疏、附注於下、成諸經紀數十四卷。其例實與三藏法數、如出一轍。攷此例之最古者、為宋王應麟所撰之小學紺珠十卷。其後則有明張九韶所撰之羣書拾唾十二卷。清宮夢仁所撰之讀書紀數略五十四卷。皆以數目分隸故實、遂為類事者別創一格也。是書編纂之例、大抵以小學紺珠為藍本。而小學紺珠又脫胎於陶淵明之集聖賢羣輔錄。其編纂之法、遠有端緒如此。非嚮壁杜撰者所可比也。此例知者頗少、箸之以告讀是書者。<p>民國十二年五月十二號無錫丁福保謹跋<p>勘誤一〇頁中層十五行七格也字下脫）一九頁下層三行十二格也字下誤多）<#sp>又十一行一格薩誤作菩二三頁上層十二行七格也字下誤多）二八頁下層十四行十一格也字下脫）三四頁中層三行二格十一格及四行七格虬均誤作蚪原本亦誤五四頁下層十四行一格也字下脫）五五頁上層八行九格也字下脫）<#sp>又下層十三行九格也字下脫）五六頁下層十四行十五格也字下誤多）九三頁下層四行十格梵字下語沙字誤倒一三七頁下層十七行四格住字上脫十字一三八頁上層七行十三格也字下脫）<#sp>又中層二行八格頌誤作訟一五三頁下層二行五格貪誤作貧一九四頁上層五行十四格邪字上脫）二〇七頁上層五行九格淨誤作清二一九頁下層五行十四格趣字下脫餓鬼趣三字原本亦脫二四一頁上層十五行一格波誤作破二九〇頁上層十五行三格狗誤作狥二九六頁下層十三行十四格徧誤作偏三一六頁上層四行五格二誤作三三二八頁中層十八行五格降字下脫生字三五八頁上層一行十三格特誤作持中縫號碼四一九之四字誤作三四七七頁上層十二行八格壞誤作懷五三六頁下層七行八格語誤作說通檢五四頁三層二十行一格命誤作名<p>（右校記廿八條．除第廿三條存疑外．餘均重作新校記．植印於誤處眉上．藉省翻檢之勞．戊午孟夏<#sp>佛誕日香港佛典刊行社謹識）。