<p>蕅益大師年譜<p>弘一大師撰<p>依大師自撰八不道人傳，及成時續傳錄寫。復檢宗論中諸文增改，併參考別行諸疏序跋補訂焉。己未，居錢塘，初稿。辛酉，掩室永嘉，改纂。乙亥，住溫陵月臺再治。老病纏綿，精力頹弊，未能詳密校理，殊自恧也。<p>年譜諸文，雖有撮略，或加潤飾，但悉有所據。若述私意，則寫雙行小字，上冠案字，以區別也。<p>是年五月三日亥時，大師生。<p>俗姓鍾，名際明。又名聲，字振之。先世汴梁人、始祖南渡，居古吳木瀆。父名之鳳，字岐仲。母金氏，名大蓮。以父持白衣大悲咒十年，夢大士送子而生。時父母皆年四十。<p>始茹素。己巳，大師禮大悲銅殿偈，有云：「我幼持齋甚嚴肅，夢感大士曾相召。」<p>就外傳，聞聖學，即以千古道脈為任，囂囂自得。天子不得臣，諸侯不得友，於居敬慎獨之功，致知格物之要，深究之。聞腪酒，作論數十篇，闢異端，夢與孔顏晤言。<p>閱自知錄序，及竹窗隨筆，乃不謗佛。取所著闢佛論焚之。<p>詮論語顏淵問仁章，竊疑天下歸仁語。苦參力討，廢寢忘餐者三晝夜，忽然大悟，頓見孔顏心學。<p>冬十一月初五日喪父，享年五十九，聞地藏本願，發出世心。<p>（錄者註）大師聞地藏本願，發心出世，故其一生盡力宏揚讚歎地藏菩薩。弘一法師曾輯靈峯讚地藏菩薩別集一卷，收入地藏菩薩聖德大觀內。<p>庚午，大師結壇水齋持大悲咒願文，有云：「七歲斷肉，未知出世正因。十二學儒，乃造謗法重業。賴善根未絕，每潛轉默移。一觸念於自知之序，次旋意於寂感之譚。禮藥師妙典，知佛與神殊。聞地藏昔因，知道從孝積。既懷喪父之哀，復切延慈之想。書慈悲懺法，矢志尸羅，聽大佛頂經，決思離俗。」<p>至星家問母壽，言六十二三必有節限。遂於佛前立深誓。唯願減我算，薄我功名，必冀母臻上壽。<p>專志念佛，盡焚窗稿二千餘篇。<p>聽大佛頂經，謂：「世界在空，空生大覺。」遂疑何故有此大覺，致為空界張本，悶絕無措。但昏散最重，功夫不能成片。因決意出家，體究大事。七月三十日，撰四十八願願文。時名大朗優婆塞。<p>夢禮憨山大師，哭恨緣慳，相見太晚。師云：「此是苦果，應知苦因。」語未竟，遽請曰：「弟子志求上乘，不願聞四諦法。」師云：「且喜居士有向上志，雖然不能如黃檗臨濟，但可如巖頭德山。」心又未足。擬再問，觸聲而醒。因思古人安有高下，夢想妄分別耳。<p>一月中，三夢憨師。師往曹谿，不能遠從。乃從雪嶺峻師剃度，命名智旭。雪師憨翁門人也。<p>〔案〕大師字蕅益，又字素華、當時諸緇素撰述中，多稱素華也。將出家，先發三願，一、未證無生法忍，不收徒眾。二、不登高座。三、寧凍餓死，不誦經禮懺及化緣，以資身口。又發三拌：拌得餓死，拌得凍死，拌與人欺死。<p>將出家，與叔言別詩云：「世變不可測，此心千古然，無限他山意，丁寧不在言。」<p>大師出家時，母舅謂曰：「法師世諦流布，吾甥決不屑為，將必為善知識乎。」大師曰：「佛且不為，况其他也。」舅曰：「既爾、何用出家？」大師曰「只要復我本來面目。」舅乃歎善。<p>夏、秋作務雲棲，聞古德法師講唯識論，一聽了了，疑與佛頂宗旨矛盾。請問。師云：「性相二宗，不許和會。」甚怪之，佛法豈有二歧耶？一日，問古師云：「不怕念起，只怕覺遲，且如中陰入胎，念起受生，縱令速覺、如何得脫？」師云：「汝今入胎也未？」大師微笑。師云：「入胎了也。」大師無語。師云：「汝謂只今此身果從受胎時得來者耶？」大師流汗浹背，不能分曉。竟往徑山坐禪。始受一食法。<p>此時即與新伊法主相識，爾後為忘年交，幾三十年，自庚午歲始，每一聚首輒曉夜盤桓佛法弗置。學人從大師遊者，皆令稟沙彌戒於法主。<p>初出家時，剃度師令作務三年，其時急要工夫成片，不曾依訓。始意工夫成片，仍可作務，後以聲譽日隆，竟無處討得務單。<p>是春拜見幽溪尊者，時正墮禪病，未領片益。<p>大師坐禪徑山。至夏，逼拶功極，身心世界忽皆消殞。因知此身從無始來。當處出生，隨處滅盡，但是堅固妄想所現之影。剎那剎那、念念不住，的確非從父母生也。從此性相二宗、一齊透徹。知其本無矛盾，但是交光邪說大誤人耳。是時一切經論，一切公案無不現前，旋自覺悟，解發非為聖證。故絕不語一人。久之，則胸次空空，不復留一字脚矣。<p>秋，住靜天台。臘月初八日，從天台躡冰冒雪，至杭州雲棲。苦到懇古德賢法師為阿闍棃，向蓮池和尚像前，頂受四分戒本。<p>正月三日，於三寶前，然香刺血，寄母書。勸母勿事勞心，惟努力念佛、求出輪迴。<p>十二月廿一日，重到雲棲，受菩薩戒。後一日，撰受菩薩戒誓文。<p>大師甫受菩薩戒，發心看律藏。闍棃古德師試曰：「汝已受大，何更習小？」對曰：「重樓四級，上級既造，下級可廢耶？」師曰：「身既到上層，目豈緣下級？」對曰：「雖升他化，佛元不離寂場。」<p>是春，就古吳閱律藏一徧，方知舉世積譌、四旬餘、錄出毘尼事義要略一本。僅百餘紙。此後仍一心究宗乘。<p>同二三法友結夏。<p>寄剃度師雪嶺及闍棃古德師書。痛陳像季正法衰替，戒律不明。詞至懇切。乙丑、丙寅兩夏，為二三友人逼演大佛頂要義二徧。實多會心，願事闡發，以志在宗乘，未暇筆述。<p>母病篤。四刲肱不救。痛切肺肝。<p>六月初一日，母亡。享年六十七。大師賦四念處以寫哀。<p>葬事畢。焚棄筆硯，矢往深山。道友鑑空、如寧留掩關於吳江之松陵，關中大病，乃以參禪工夫，求生淨土。<p>是春出關，朝南海，覲洛伽山，將往終南。遇道友雪航檝公，願傳律學，留住龍居。是夏，第二次閱律藏一徧，始成毘尼事義集要四本及梵室偶談。<p>是年，在龍居閱藏，於一夏中，僅閱千卷。夏初遇惺谷師，乃訂交焉。時惺谷師尚未剃染。仲冬，又獲交歸一師。於是二友最得交修之益，同結冬。<p>刺舌血書大乘經律。撰刺血書經願文，及書佛名經迴向文。<p>過檇李東塔，見人上堂，有感。賦偈云：「樹杪聲聲泣露哀，岸舟魚背漫相猜，宗乘頓逐東流下，觸目難禁淚滿腮。」「一滴狐涎徹體腥，當陽鴉立法王庭，卻慚普眼能弘護，猶使天人掩耳聽。」「聾人聽曲啞人歌、跛躄相將共伐柯，今日已成冥暗界，不知向後又如何。」<p>正月十五日，為同學比丘雪航智檝師講四分戒本，並刺血書願文。<p>是春，同歸一籌師，送惺谷至博山，依無異艤禪師薙髮。艤禪師見大師所著毘尼事義集要，喜之。即欲付梓，大師不許。<p>在博山，遇璧如鎬師，詳論律學，遂與訂交。<p>隨無異艤禪師至金陵，盤桓百有十日。盡諳宗門近時流弊，乃決意弘律，大師律解雖精而自謂：「煩惱習強，躬行多玷，故誓不為和尚。」「三業未淨，謬有知律之名，名過於實。」引為「生平之恥。」<p>是春，撰持咒先白文。願持滅定業真言（註）百萬，觀音靈感、七佛滅罪，藥師灌頂、往生淨土真言各十萬。次當結壇持大悲咒十萬。<p>（錄者註）指持地藏菩薩滅定業真言。<p>母亡三周年，乞善友課持經咒。撰為母三周求拔濟啟，及為母發願回向文。秋，遊棲霞，始晤自觀印闍棃。贈以偈云：「舉世不知真，吾獨不愛假，羨君坦夷性，堪入毘尼社。」<p>是冬，同歸一籌師結制龍居。第三次閱律一徧。至除夕，第三次閱律藏畢，錄成六冊，計十八卷。<p>撰禮大報恩塔偈，持準提咒願文，禮大悲銅殿偈，起咒文，除夕白三寶文。<p>撰尚友錄序。<p>春，病滯龍居。正月初一，然臂香，刺舌血，致書惺谷。三月盡，惺谷同如是昉公從金陵回，至龍居，請季賢師為和尚，新伊法主為羯磨闍棃，覺源法主為教授闍棃，受比丘戒。經三閱律、始知受戒如法不如法事。彼學戒法，固必無此理，但見聞諸律堂，亦並無一處如法者。<p>是春，歸一籌師作毘尼事義集要跋。<p>撰閱律禮懺總別二疏、安居論律告文，為母四周願文，為父十二周求薦拔啟。結夏安居，為惺谷壽、如是昉、雪航檝三友細講毘尼事義集要一遍。添初後二集，共成八冊。雖然盡力講究、不意或尋枝逐葉，不知綱要。或東扯西拽，絕不留心。或頗欲留心，身嬰重恙聽不及半。其餘隨緣眾，無足責者。大師大失所望。<p>擬注梵網，作四鬮問佛。一曰宗賢首，二曰宗天台，三曰宗慈恩，四曰自立宗。頻拈，得天台鬮。於是究心台部，而不肯為台家子孫。以近世台家與禪宗賢首慈恩，各執門庭，不能和合故也。時人以耳為目，皆云大師獨宏台宗，謬矣謬矣。<p>〔案〕大師法語，示如母云：「予二十三歲，即苦志參禪，今輒自稱私淑天台者，深痛我禪門之病、非台宗不能救耳。奈何台家子孫，猶固拒我禪宗，豈智者大師本意哉！」復松溪法主書云：「私淑台宗不敢冒認法派。誠恐著述偶有出入，反招山外背宗之誚。」「然置弟門外，不妨稱為功臣。收弟室中，不免為逆子。知我罪我，聽之而已。」<p>撰結壇水齋持大悲咒願文。為父回向文。<p>是春，撰毘尼事義集要序於臯亭古永慶寺。先是真寂聞谷老人，博山無異禪師，勸將毘尼事義集要付梓流通。乃同壁如、歸一二友商榷參詳，備殫其致。惺谷以此書呈金臺法主，隨付梓人，至今歲於臯亭佛日寺刊成。<p>春，同新伊法主禮大悲懺於武林蓮居庵。<p>撰楞嚴壇起咒及回向二偈。<p>八月，惺谷師示寂於佛日。師病時，大師割股救之。並賦偈云：「幻緣和合受茲身，欲剜千瘡愧未能。爪許薄皮聊奉供，用酬嚴憚切磋恩。」<p>九月，入孝豐。取道武林，晤璧如師，不旬日，師示寂。著惺谷，璧如二友合傳。<p>始入北天目靈峯山過冬，即靈岩寺之百福院也。有句云：「靈峯一片石，信可矢千秋。」時山中無藏，為作請藏因緣。<p>是冬，在靈峯講毘尼事義集要七卷。次夏，續完。聽者十餘人，惟徹因比丘能力行之。<p>是冬，有溫陵徐雨海居士，向大師說占察妙典。大師倩人特往雲棲請得書本。一展讀之、悲欣交集、撰讀持回向偈。<p>結夏靈峯。為自觀師秉羯磨授具戒。<p>撰龍居禮大悲懺文，及禮大悲懺願文。<p>是春，為靈峯請藏至，未裝。<p>撰西湖寺安居疏。結夏金庭西湖寺，細講毘尼事義集要一徧。聽者九人。能留心者，唯徹因、自觀及幻緣三比丘。<p>撰前安居日供鬮文。前安居日，大師自念再三翻讀律藏，深知時弊多端，不忍隨俗誵訛，共蝕如來正法。而自受具，心雖殷重，佛制未周。爰作八鬮，虔問三寶。若智旭比丘戒從心感得，十夏行持，當得作和尚鬮。若得戒前，輕犯未淨，當得禮懺作和尚鬮，先行懺法。若未得不成遮難，或已得未堪作範。當得見相好作和尚鬮，禮懺求相，若不成難而未得，當得重受鬮，如法秉受更滿十夏。若成盜難而通懺，當得禮懺重受鬮，若已成難，當得菩薩沙彌鬮。若不許沙彌法，當得菩薩優婆塞鬮。若一切戒法悉遮，當得但三歸鬮。若得作和尚等三鬮，誓忘身命，護持正法。寧受劇苦，作真聲聞。不為利名。作假大乘。若得重受等二鬮，敦弟子職，誓不藐法。若得菩薩沙彌鬮，誓尊養比丘，護持僧寶。若得菩薩優婆塞鬮，誓以身命護正法，終不迷失菩提心。若得但三歸鬮，誓服役佛法僧間，種種方便，摧邪顯正。並然香十炷，一夏持咒加被。至自恣日，更然頂香六炷，撰自恣日拈鬮文，遂拈得菩薩沙彌鬮。<p>撰禮淨土懺文二首。<p>冬，述占察行法。<p>癸酉、甲戌之際，大師匍匐苦患。徹因比丘獨盡心竭力相濟於顛沛中，毫無二心。<p>是冬，在吳門幻住庵，講毘尼事義集要一徧。聽者僅五六人，惟自觀、僧聚二比丘能力行之。<p>撰禮金光明懺文。<p>春，阻雨祥符。始晤影渠、道山（字靈隱）二師、為莫逆交。是冬，大師遘篤疾，二師盡力調治，不啻昆季母子也。<p>撰講金光明懺告文。<p>夏初，住武水智月庵，講演占察經。是時即有作疏之願，病冗交沓，弗克如願。述戒消災略釋、持戒犍度略釋、盂蘭盆新疏。<p>是春，大師自輯淨信堂初集。<p>三月，遁迹九華，禮地藏菩薩塔，求決疑網，拈得閱藏著述一鬮。於彼抱病，腐滓以為饌，糠粃以為糧，忘形骸，斷世故。續閱藏經千餘卷。<p>撰九華地藏塔前願文，亡母十周願文。<p>是歲夏、秋之際，居九子別峯，述梵網合註。先是如是昉公，遠從閩地，攜杖來尋。為其令師肖滿全公，請講此經，以資冥福。復有二三同志，歡喜樂聞。大師由是力疾敷演，不覺心華開發，義泉沸湧，急秉筆而隨記之。共成玄義卷，合註七卷。<p>〔案〕梵網合註初刊之板，存金陵古林庵，後康熙丙辰歲，沈書準應成時師之請，重刻板送嘉興楞嚴寺入藏流通。（見沈書準跋）日本元祿五年所刊之板，即據此也。<p>撰完梵網告文，讚禮地藏菩薩懺願儀。<p>自觀印闍棃自武水尋大師於九子別峯，商證梵網佛頂要旨。大師見其躬行有餘，慧解不足，設壇中十問拶之。<p>夢感正法衰替，痛苦而醒，寫懷二偈云：「魔軍邪幟三洲徧？孽子孤忠一線微，夢斷金河情未盡，醒來餘淚尚沾衣。」「休言三界盡生盲？珠繫貧衣性自明。肯放眼前閑活計，便堪劫外獨稱英。」<p>結夏新安，重拈佛頂妙義，加倍精明。<p>四十初度詩云：「物論悠悠理本齊，年來漸覺脫筌蹄。拳開非實掌元在，瞖去惟空眼不迷。流水有心終匯海，落花無語亦成谿，剎那生處生何性，卻笑威音劫外提。」<p>自輯絕餘編。<p>秋，踐誦帚師之約，入閩。渡洪塘，往溫陵。<p>十一月撰陳罪求哀疏。<p>住溫陵。<p>誦帚昉師及一切知己堅請疏解大佛頂經。大師感其意，兼理夙願。在小開元撰述玄義二卷，文句十卷。<p>刊佛頂玄義，板藏大開元寺之甘露戒壇。<p>如是師示寂。助其念佛，並為撰誦帚師往生傳。<p>撰為如是師六七禮懺疏，輓如是師詩。<p>住漳洲。<p>述金剛破空論，（在溫陵刊）蕅益三頌，齋經科註。<p>結冬溫陵月臺。有郭氏問易，遂舉筆述周易禪解，稿未及半，以應請旋置。<p>（錄者註）今泉州大開元寺藏有大師施贈之梵網經兩部。卷末有大師親筆題識。文曰：「崇禎辛巳。古吳智旭，喜捨陸部。奉大開元寺甘露戒壇，永遠持誦。」<p>是夏，自輯閩遊集。<p>自溫陵返湖州。<p>述大乘止觀釋要。<p>靈峯山中藏經裝成。<p>撰鐵佛寺禮懺文。<p>結夏靈峯。<p>是歲結制。簡閱藏經，僅千餘卷。<p>是秋，居檇李，遊鴛湖寶壽堂。撰遊鴛湖寶壽堂記<p>返靈峯。有句云：「靈峯片石舊盟新。」<p>九月，述四十二章經，遺教經、八大人覺經解。<p>是歲，大師退作但三歸依人。<p>撰禮慈悲道場懺法願文，佛菩薩上座懺願文。<p>自去歲退作但三歸人以來，勤禮千佛、萬佛及占察行法。於今歲元旦獲清淨輪相。<p>夏，撰周易禪解竟。<p>撰大悲行法道場願文。<p>是秋，住祖堂及石城北，共閱藏經二千餘卷。<p>是歲，紫竹林顓愚大師遣七人來學。<p>晤妙圓尊者於石城之隈，同住濟生庵。<p>撰占察行法願文。<p>三月，述唯識心要。相宗八要直解。九月，述彌陀要解，四書蕅益解。<p>去歲，顓愚大師坐脫於紫竹林。門人以陶器奉全身供於林之山陽。今年弟子請歸雲居，於是金陵緇素以所存爪髮衣鉢，就山陽建塔供養。大師為撰誌銘。<p>是冬，自輯淨居堂續集。<p>居祖堂幽棲寺。除夕普說。<p>成時師始晤大師。大師一日顧成時師曰：「吾昔年念念思復比丘戒法，邇年念念求西方耳。」成時師大駭，謂何不力復佛世芳規耶？久之，始知師在家發大菩提願以為之本。出家一意宗乘，徑山大悟後，徹見近世禪者之病，在絕無正知見，非在多知見。在不尊重波羅提木叉，非在著戒相也。故抹倒禪之一字，力以戒教匡救，尤志求五比丘如法共住，令正法重興。後決不可得，遂一意西馳。冀乘本願輪，仗諸佛力，再來與拔。至於隨時著述，竭力講演，皆聊與有緣下圓頓種，非法界眾生一時成佛，直下相應，太平無事之初志矣。<p>是冬，自輯西有寱餘。<p>九月，從金陵歸臥靈峯。<p>撰北天目十二景頌。<p>臘月，力疾草法華會義。翌年正月告成。<p>結夏北天目，究心毘尼，念末世欲得淨戒，捨占察輪相之法，更無別塗。<p>六月，述占察疏。<p>自癸酉迄今十餘年，毘尼之學無人過問者，而能力行之徹因，自觀、僧聚三比丘，又皆物故。毘尼之學，真不啻滯貨矣。是夏安居靈峯，乃有心學律者十餘人，請大師重講。大師念向所輯，雖諸長並採，猶未一一折衷。又問辯、音義二書，至今未梓。因會入集要而重治之，兼削一二繁蕪，以歸簡切。名曰重治毘尼事義集要。<p>六月二十一日，撰重治毘尼事義集要序。<p>安居竟，重拈自恣芳規，悲欣交集，慨然有作。賦偈云：「秉志慵隨俗，期心企昔賢。擬將凡地覺，直補涅槃天。半世孤燈歎，多生緩戒愆，幸逢針芥合，感泣淚如泉。正法衰如許，誰將一線傳，不明念處慧，徒誦木叉篇。十子哀先逝，諸英喜復聯。四弘久有誓，莫替馬鳴肩。」<p>八月初八日，撰重治毘尼事義集要跋。<p>與見月律主書。談論律學，冀獲良晤。<p>冬，住祖堂。<p>夏，結制長干。<p>九月，重登西湖寺。<p>是冬，歸臥靈峯。重訂選佛圖。<p>結夏晟谿。<p>草楞伽義疏。八月，遷長水南郊冷香堂，乃閣筆。<p>秋，輯續西有寱餘。<p>是歲臘月，草自傳。先是是秋大師決志肥遯，緇素遮道不得，請述行脚。冬憇長水營泉寺，念行脚未盡致，復述茲傳，曰八不道人傳。取中論八不，梵網八不之旨。又大師自云：「古者有儒有禪有教有律，道人既蹴然不敢。今亦有儒有禪有教有律，道人又艴然不屑。故名八不也。」<p>（錄者註）大師一號「西有」，出家前曾用「金閶逸史」號。<p>住長水，閱藏經千卷。<p>是春，大師過古吳。刪改自述八不道人傳。故從古吳傳至留都，與長水本數處不同。後成時師謂傳收著述未盡，請補。於是與古吳本又增數句矣。<p>夏四月，入新安。結後安居於歙浦天馬院。五月著選佛譜。閱宗鏡錄。刪正法涌、永樂、法真諸人所纂雜說，引經論之誤，及歷來寫刻之譌。於三百六十餘問答、一一定大義，標其起盡。閱完，七月作校定宗鏡錄跋四則。又汰袁宏道集存一冊，名袁子。<p>秋八月，遊黃山白嶽諸處。<p>冬，復結制天馬。著起信論裂網疏。<p>（錄者註）是歲大師在歙浦棲雲院演說彌陀要解，釋義分科，間有與前不同。由性旦師錄出。甲午冬，大師病中，復口授數處令改正，名歙浦本。即今十要中之流通本也。<p>正月應豐南仁義院請。法施畢，出新安。二月後褒灑日，還靈峰。自輯幻住雜編。夏臥病。選西齋淨土詩，製贊補入淨土九要，名淨土十要。夏竟，病愈。七月，述儒釋宗傳竊議。八月，續閱大藏竟。九月，成閱藏知津、法海觀瀾二書。<p>九月一日，撰閱藏畢願文。計前後閱律三徧，大乘經兩徧，小乘經及大小論兩土撰述各一徧。<p>（錄者註）大師閱藏畢然香願文有云：「竊見南北兩藏，並皆模糊失次，或半滿不辨；或經論互名，或真譌不分，或巧拙無別。雖有宋朝法寶標目，明朝彙目義門，並未盡美盡善，今輒不揣，謬述閱藏知津、法海觀瀾二書，儻不背佛旨，乞得成就流通。」<p>又大師佛頂玄文後自序云：「深痛末世禪病，方一意研窮教眼，用補其偏。雖徧閱大藏，而會歸處不出梵網、佛頂二經。」<p>冬十月，病。復有獨坐書懷四律，中有「庶幾二三子，慰我一生思」之句。十一月十八日，有病中口號偈，臘月初三，有病間偶成一律，中有「名字位中真佛眼，未知畢竟付何人」之句。是日口授遺囑。立四誓。命以照南、等慈二子傳五戒菩薩戒。命以照南、靈晟、性旦三子代座代應請。命闍維後，磨骨和粉麵，分作二分。一分施鳥獸，一分施鱗介，普結法喜，同生西方。十三起淨社，撰大病中啟建淨社願文。嗣有求淨土偈六首。除夕有艮六居銘，有偈。<p>是歲多病。寄錢牧齋書云：「今夏兩番大病垂死，季秋閱藏方竟。仲冬一病更甚，七晝夜不能坐臥，不能飲食，不可療治，無術分解。唯痛哭稱佛菩薩名字，求生淨土而已。具縛凡夫損己利人，人未必利，己之受害如此。平日實唯在心性上用力，尚不得力。况僅從文字上用力者哉？出生死，成菩提，殊非易事。非丈室誰知此實語也。」<p>元旦有偈云：「爆竹聲傳幽谷春，蒼松翠竹總維新。泉從龍樹味如蜜，石鎮雄峯苔似鱗。課續三時接蓮漏，論開百部擬天親。況兼已結東林社，同志無非法藏臣。」「法藏當年願力宏，於今曠劫有同行。歲朝選佛歸圓覺，月夜傳燈顯性明。萬竹並沾新令早，千梅已露舊芳英。諸仁應信吾無隱，快與高賢繼宿盟。」<p>正月二十日，病復發。二十一日晨起病止。午刻，趺坐繩床角，向西舉手而逝。世壽五十有七歲。法臘三十四。僧夏，從癸亥臘月至癸酉自恣日，又從乙酉春至乙未正月，共計夏十有九。<p>大師生平不曾乞緇素一字，不唯佛法難言，知己難得，亦鑒尚虛名之陋習，而身為砥也，西逝時，誡勿乞言，徒增誑誤。<p>大師著述，除靈峯宗論十卷外，其釋論則有：阿彌陀經要解一卷，占察玄疏三卷，楞伽義疏十卷，盂蘭新疏一卷，大佛頂玄文十二卷，準提持法一卷，金剛破空論附觀心釋二卷，心經略解一卷，法華會義十六卷，妙玄節要二卷，法華綸貫一卷，齋經科註一卷，遺教經解一卷，梵網合註八卷，後附授戒法，學戒法，梵網懺法問辯共一卷，優婆塞戒經受戒品箋要一卷，羯磨文釋一卷，戒本經箋要一卷，毘尼集要十七卷，大小持戒犍度略釋一卷，戒消災經略釋一卷，五戒相經略解一卷，沙彌戒要一卷，唯識心要十卷，相宗八要直解八卷，起信論裂網疏六卷，大乘止觀釋要四卷，大悲行法辯譌一卷，附觀想偈略釋，法性觀，懺壇軌式三種，四十二章經解一卷，八大人覺經解一卷，占察行法一卷，禮地藏儀一卷，教觀綱宗并釋義二卷，閱藏知津四十四卷，法海觀瀾五卷，旃珊錄一卷，選佛譜六卷，重訂諸經日誦二卷，周易禪解十卷，闢邪集二卷，共四十七種。又定嗣註經目，有行願品續疏，圓覺經新疏，無量壽如來會疏，觀經疏鈔錄要，十輪經解，賢護經解，藥師七佛經疏，地藏本願經疏，維摩補疏，金光明最勝王經續疏，同性經解，無字法門經疏，十二頭陀經疏，仁王續疏，大涅槃合論，四阿含節要，十善業道經解，發菩提心論解，摩訶止觀輔行錄要，僧史刪補，緇門寶訓，共二十一種，俱未及成書。<p>（錄者註）上列著述，係依成時師之蕅益大師宗論序說及續傳鈔錄。此外尚有淨土十要，四書蕅益解，見聞錄等輯著行世。<p>大師示寂，諸弟子請成時師輯靈峯宗論。輯成，成時師然香一千炷，願捨身洪流，一、報師恩，助轉願輪。二、供妙法，生生值遇，三、轉劫濁，救苦眾生。四、代粉骴，滿師弘誓。五、懺重罪，決生珍池。<p>臘月十二日，成時師撰大師續傳。後一日撰靈峯始日大師私諡竊議。後二日撰靈峯宗論序。越一日撰靈峯宗論序說。<p>是冬如法茶毘，髮長覆耳，面貌如生，趺坐巍然，牙齒俱不壞。因不敢從粉骴遺囑，奉骨塔於靈峯大殿右。<p>是冬，靈峯宗論刻板成。<p>大師入滅八年，壬寅七月，門人性旦病逝，先書囑語，面乞成時師并胞兄胡淨廣粉遺骨，代大師滿甲午臘月初三日所命。先是成時師邀淨侶禮佛說佛名經，旦就壇然頂燈，以報法乳深恩。至是復有此囑。謹就八月集眾修藥王本事七晝夜而作法焉。<p>是年孟春，日本京都靈峯宗論重刊版，老苾芻光謙序云：「（前略）昔嘗讀靈峯蕅益大師所著諸書，見其學之兼通博涉，其行之苦急嚴峻，因竊自歎雖荊谿、四明大祖師幾不及也。（中略）古人有言曰，讀孔明出師表而不墮淚者，其人必不忠。讀令伯陳情表而不墮淚者，其人必不孝。讀退之祭十二郎文而不墮淚者，其人必不友。余亦嘗言讀蕅益宗論而不墮血淚者，其人必無菩提心。」（後略）<p>蕅益大師年譜終<p>書重刻靈峰宗論後<p>余曩未讀佛經不知佛理者也因宗兄香嚴居士殷勤勸諭始稍稍留心內典知出世大法非常情可測且遭遇甚不易遂皈心淨土焉時侍<#sp>慈母太福晉側閒或言及初不以為意久之命取佛書觀之閱數種俱不契後得竹窻隨筆并靈峰宗論一覽之下乃大傾服而向往之心甚銳蓋亦宿緣有在耳近復閱圓覺涅槃等經心華益燦法喜彌深恨信向此道之晚也爰<#sp>命印刻隨筆宗論二書用溥法檀公諸未學無何宗論剞劂工畢因披覽一週得未曾有其教真為生死發菩提心開眼為急持戒為本痛呵流俗知見力挽佛世芳規融會諸宗歸極淨土一書梗概畧盡於斯然皆大師以身作證非徒事空言也至若其著述也不固守死法不別立新條唯申明各宗真正旨趣而已其提綱也不遠推無始不高尊本有唯直指現前一念心性而已是以愈博愈約至確至神籠絡羣機包羅大藏而列聖不傳之妙餘蘊靡留千古未開之權界藩盡剖矣噫總萬別千差之要開千差萬別之門出沒卷舒浩無涯際得非深入法界閫奧者乎師頌有云名字位中真佛眼不知畢竟付何人蓋親言出親口真語實語也愿廣為流通永酬啟迪<p>刻闢邪集序<p>法無邪正。邪正在人。迦葉佛滅度後正法像法俱盡。而常樂我淨之語變為九十五種外道。釋迦出世。遂以無常苦無我不淨破之。情汁既蕩。聖諦現前。逮雙林示寂。重唱真常。所謂但除其病。不除法也。流至今日。佛法又幾成外道矣。於是有利馬竇艾儒略等，託言從大西來。借儒術為名。攻釋教為妄。自稱為天主教。亦稱天學。諸釋子羣起而詬之。然適足以致其謗耳。獨聖朝佐闢一書。頗足令邪黨結舌。惜乎流通不廣。邇來利艾實繁有徒。邪風益熾。鍾振之居士於是乎懼著初徵再徵以致際明禪師禪師笑曰。釋迦如來。得外道六師之毀而教道大行。肇公物不遷論。得空印之駁。而舉世方知討究。吾安知利艾二人。非不思議菩薩。乘大願力。特來激揚佛法者耶。是故。釋子不必忿忿亦不必辯也。唯居士主張理學。綱維世道。則其闢之也甚宜。近可閑孔孟之道。遠亦可助明佛法。乃屬夢士評付梓人，而問序於杲庵和尚。杲庵讀竟。兼讀居士禪師往來二札為之評曰。善夫。利艾二公。能佯作不通之說以扣擊真乘。善夫。振之。居士。能以佛理作儒理辯善夫。際。明。禪。師。能以。不。辯。辯。而寄。辯於夢士之評也。利艾不可思議。振之不可思議。夢士不可思議。際明尤不可思議。不思議邪。不思議正。不思議語。不思議默。公案具在。以邪相入正相。以正相入邪。相。知語即默。知默即語。是在具眼者矣。<p>癸未秋日越溪天姆峯杲庵釋大朗書。