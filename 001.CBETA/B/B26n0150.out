<p>姚少師<#sp>道餘錄<#sp>跋<p>昔我<#sp>太祖開天，爰有四海，則金華宋文憲公出而仕焉。制禮作樂，闡揚佛乘，大興教化，民樂其天；今觀諸護法錄，可槩知其詳也。繼而<#sp>成祖御極，則吳郡姚少師出而佐焉，推誠衛國，宣力協謀，克紹前業，大有可觀。至於重光佛日，照映邦家，猶勝於前多矣！今閱諸《道餘錄》，令人不能無感於少師也！<p>少師負一世獨秉之資，卓識絕倫，英風峻邁，際遇賢明之主，建立莫大之勳，精於治道，嚴於處身，位極三公，衣僅一衲！每博極內外典墳，尤留神儒釋一貫之旨，故雲棲老人，向所推重，謂當代之留侯也。既而因宋儒立言著書，末覷佛之底蘊，多從一己之偏，殊闕至公之鑑；往往專以攘詆佛老為心。甚至乖違正理，流入邪途，誠可怖畏！由是少師憫之，攀條據理，逐一剖析，妙適機宜，彰明權實，誠破昏之慧炬也。嗚呼！於少師者，可謂有功于教化矣。<p>今世之稱儒者，識鑑末必如少師，勳業未必如少師，無論佛之底蘊，即孔氏淵源，猶未識真，每竊宋人些少糟粕，當己功能，徒爭競門牆，虛飾局面而已。安知存心養性之道，明心見性之旨哉！<p>且觀明三百年來，列聖相承，真儒輩出，莫不尊崇佛教，留心此道，無敢議其私者，是有利益於天下國家也。今是錄復梓行矣，少師一副肝腸，重新剖露，堪與日月爭光，世儒觀者，亦當悚然而思；惕然而省，庶可追回渾古之風，洞明一貫之旨，而樂於大化之天，則不以予言為贅也。<p>歲寬文丙午（一六六六）六年仲冬朔旦黃檗沙門南源派敬䟦。