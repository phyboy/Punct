<juan>（講本）八宗綱要鈔（上）<p>凝然大德述<p>序論<p>第一章<#sp>總說<p>第一節<#sp>法門大綱<p>問。佛教有幾門耶。<p>答。薄伽教法、總有無量門。且擧大途則八萬四千。釋尊一代五十箇年所說法、莫不攝盡。<p>問。何故法門數量必爾。<p>答。為欲對治一切眾生八萬四千諸塵勞故。所以法門必有八萬四千數。<p>問。此等法門、為唯約大乘、為通小乘乎。<p>答。大小二乘各立八萬四千法門也。如俱舍云。牟尼說法蘊、數有八十千（已上。）加之諸小乘經、多說法有八萬四千。此等竝是小乘所立。如大乘教中盛談此義。文據甚多不待言論。故大小兩乘皆各立有八萬四千也。<p>第二節<#sp>教說統攝<p>問。此等法門如何攝束。<p>答。法門雖多不過二藏及以三藏。取攝諸教皆悉窮盡。厥之五藏十藏十二分教等門亦不出三藏焉。<p>問。且二藏者何。<p>答。一聲聞藏是小乘也。二菩薩藏是大乘也。大小兩乘各立有八萬四千者即此義也。此二藏義出智度論及莊嚴論諸家咸引以判大小。<p>問。次其三藏者何。<p>答。一素坦覽藏（古云修多羅）此翻契經。（古單云經）二毘奈耶藏（古云毘尼）此云調伏。（古云律）三阿毘達磨藏（古云阿毘曇）此云對法（古云無比法）是論義也。此云三藏。如次詮於定戒慧學。三藏是能詮教三學即所詮義。以攝法義無有遺餘。<p>問。云何攝哉。<p>答。如來一代對機授法。有機即授處處散說。然說教分齊不過三藏。故結集之時諸聖者等結為三藏悉結集已以傳世間。<p>問。此之三藏通大小乘哉。<p>答。爾通也。如莊嚴論等具明之。故於聲聞菩薩二藏各有三藏。經律論是也。<p>第二章<#sp>歷史<p>第一節<#sp>概說<p>問。此等教文古今傳通其相如何。<p>答。如來在世不用典籍。隨聞依行即得證益。如來滅後始有典籍。傳通以開眾生眼目。依之迦葉波等結小乘三藏於畢鉢之窟塲阿逸多等集大乘教法於鐵圍之中間。<#sp>于是摩訶迦葉秉聖法而繼玄綱阿難尊者持契範而利群生。末田商那各提義綱優婆毱多獨彰美號。佛滅百年瀉瓶無遺法匠五師傳持有功。<#sp>百歲已後諸聖亦出互傳聖典各秉大法。然隨諸聖隱沒法義非無滅。如阿難入定胎衣不測商那入滅眾經隨隱。雖然遺餘不少。殘教寔多。故正法千年乃至末法隨時秉持隨處流傳。至于流傳諸處者五印諸國乃至日域、其餘諸國不可稱計。各弘聖典竝興佛事。<p>第二節<#sp>印度<p>今且述天竺震旦日域三國弘傳之相者傳聞如來滅後四百年間小乘繁昌異計相興大乘隱沒納在龍宮。就中一百年間純一瀉瓶百餘年後異計競起。是以摩訶提婆徒吐五事之妄言婆麤富羅未捨實我之堅情。正量經量諍大義而紛紜西山北山起異見而猥綸。遂使四百年間二十部競起五印土中乃至五百交諍。<p>五百年時外道競興、小乘稍隱。況大乘耶。<#sp>爰馬鳴論師時將六百始弘大乘。起信論等是時則造。外道邪見卷舌皆亡小乘異部閉口咸伏。大乘深法再興閻浮眾生機感已趣正路。<#sp>次者有龍樹菩薩六百季曆七百初運紹于馬鳴獨步五印。所有外道無不皆摧。所有佛法皆悉傳持。三本華嚴獨含胸藏四辯文河妙控江海。廣造論藏而青於藍深窮佛法而寒於氷。<#sp>凡斯二大論師竝是高位大士也。馬鳴則古之大光明佛今則示迹於第八地龍樹則昔之妙雲相佛今則寄位於初歡喜。俱本佛也。竝垂迹也。智辯超倫其事宜哉。<p>爰大聖應現化緣已盡、息化歸本。眾生業緣亦復雜起邪見還深。依之九百年時無著菩薩出於世間利益眾生。夜昇都率現稟慈氏晝降閻浮廣教眾生。然眾生執深尚不從化。故即請慈尊自降說法。慈尊應請降中天竺阿瑜遮那講堂說五部大論。如瑜伽論卷軸一百八萬法門深談奧義一代教文莫不皆判。故名廣釋諸經論矣。是時眾生邪見悉伏正路同趣進入妙麗。慈尊昇天之後無著繼化閻浮。<p>此時代中世親施化。始弘小乘廣制五百部論後學大乘亦造五百部論。故世擧號千部論師。<#sp>加之訶梨跋摩之成實論眾賢論師之順正理此時製矣。<p>如來滅後一千年間大乘宗義未分異計。千一百年之後大乘始起異見。故千一百年護法清辨諍空有於依他之上千七百歲戒賢智光論相性於脣舌之間如金剛與金剛似巨石與巨石。厥餘諸大論師龍智提婆青目羅❥羅陳那親勝火辨智月等竝是四依大士眾生所歸古今挺出蘭菊諍美。諸宗各取以為祖匠眾生互憑以為上首。如此論師古來繼出照燭五印抜濟眾生。是為天竺弘通之相也。<p>第三節<#sp>中國<p>如震旦國者如來滅後一千年末迦騰始來竺蘭次至。始傳三寶漸弘五乘。<#sp>自爾已來漢魏晉宋齊梁陳隋唐宋此等朝中三藏諸師各傳佛教互弘聖法。<#sp>至如翻經三藏或從西至此或從此往還。大小三藏皆悉翻傳顯密二宗互各弘通。是以羅什玄奘之窮翻經妙也。果感韋陀之天告矣覺賢曇無之稱傳譯美也遂得海龍之神護矣<p>其餘高僧崇佛法之者或金陵淨影月澄于八不顯實之水。或南岳天台花鮮于一心三觀之薗。慈恩淄洲風凉于三草二木之梢香象清凉玉明于十玄六相之臺。加之光寶二師、窮對法而明明。礪宣兩家、瑩戒律而歷歷。况於成實之大義、惠影獨麗、真言之密教、行果俱朗乎。自外諸德不可稱計。竝弘大道互通佛教。威德巍巍數感天給、妙解蕩蕩頻見心佛。如此高僧、古今之間多哉大哉。豈言語之所及乎。<#sp>此謂震旦弘傳之相也。<p>第四節<#sp>日本<p>至如日本國者、人王第三十代、欽明天皇御宇、第六年乙丑（當梁大同八年）十一月、從百濟國聖明王、獻金銅釋迦像一軀及幡蓋若干經論。天皇歡喜、即見崇之。于時臣下雖不敬之、遂建寺宇安置佛經、其後漸漸三寶興建。<#sp>第三十一代、敏達天皇元年壬辰正月一日、聖德太子誕生和國、更弘佛法、廣滿天下。伽藍諸處、度人無量。守屋逆臣被定慧弓箭、高麗兩僧得弘通稱譽。降伏邪見、紹隆三寶、抜濟眾生、施作佛事。千古百來、何處過之。偏是上宮太子善巧之力也。<p>自爾已來、高僧頻出、廣傳佛法。大聖垂迹遍弘三寶。慧灌僧正傳三論深義、玄昉僧正弘法相大乘。華嚴圓宗道璿律師傳之、戒律天台鑒真和尚弘之。傳教大師重興天台、弘法大師盛開真言、俱舍．成實各有傳承。此等諸德、或從唐至此、或從此往還。<p>自餘諸師弘傳甚多。竝前後翫如上法。或汲玉泉之流、或傳慧日之光。或受清凉之滿月、或為玉花之門葉。或彳南山貞松之下、或遊西湖靈芝之薗。或青龍深窮海底、或大雲遍覆四面。大小兩乘．性相二宗．教觀二門．顯密二教、各各傳通不可稱計。七大諸寺竝肩鑽仰、南北二京諍美依學。互是龍象之徒眾、俱為人天之大師、厥餘邊方亦隨弘通。自古至今繼踵不絕。末法味薄、教海本深。欲釣其奥不能及。大哉不可得而稱者也。<#sp>此謂日域弘傳之相也。<p>第三章<#sp>八宗概說<p>問。三國弘傳之相、略知既爾。然今日域所傳佛法總有幾許。請重明之。<p>答。日域教自昔所翫、本只八宗。至今不改。其之中間非無異宗。雖然古今共許所翫、其啻八宗而已。<p>問。其八宗者云何。<p>答。言八宗者、一俱舍宗．二成實宗．三律宗．四法相宗．五三論宗．六天台宗．七華嚴宗．八真言宗也。<p>問。此八宗中、幾是小乘、幾是大乘乎。<p>答。俱舍．成實及律、此三宗皆是小乘也。法相．三論．天台．華嚴及以真言、此之五宗竝是大乘也。<p>問。此之八宗所談義理各可得聞乎。<p>答。諸宗義趣深奧難知。一宗尚嗜未聞况於八箇宗乎。故唯列名目粗述一義耳。<p>本論<p>第一章<#sp>俱舍宗<p>第一節<#sp>對法藏義<p>問。何故名俱舍宗乎。<p>答。俱舍者是本論名。具言之即論題云阿毘達磨俱舍論。論之一字是漢語餘之六字竝梵語。阿毘此云對達磨此云法俱舍此云藏。謂對法藏論也。謂無漏慧等名之為對法。對有二義一者對向涅槃故二者對觀四諦故。法有二義。一勝義法謂是涅槃也。二法相法通四聖諦。謂無漏慧對向對觀涅槃四諦故。<#sp>藏有二義一者包含二者所依。包含義者此論包含發智論等諸勝義言故名為藏。對法之藏依主釋也。所依義者此論依彼發智論等而造故。爾全取本論對法藏名。有對法藏故名對法藏是有財釋。<#sp>論具題名其義如此。今此俱舍以為宗故名俱舍宗也。<p>第二節<#sp>造論緣起<p>問。此論如來滅後經幾許年誰人造乎。<p>答。此論如來滅後九百年時世親菩薩之所造也。二十部中是薩婆多部也。源出婆沙勢插諸教。<p>婆沙是本發智六足。如來滅後四百年初迦濕彌羅國有國王名迦膩色迦。其王敬信尊重佛經。有日請僧入宮供養。王因問道僧說不同。王甚怪焉。問脇尊者曰佛教同源理無異趣諸德宣唱奚有異乎。尊者答曰何說皆正隨修得果也。佛既懸記如折金杖。王聞此語因為問曰諸部立範孰最善乎。我欲修行。願尊者說。尊者答曰諸部之中莫越有宗。王欲修行宜遵此矣。王即歡喜令結此部三藏法門。有德諸僧四方雲集凡聖極多不可煩亂。遂簡凡僧唯留聖僧。聖僧尚繁簡去有學唯留無學。無學復多不可總集。於無學內定滿六通智圓四辯內閑三藏外達五明方堪結集。所留德聖唯有四百九十九人。遂以世友尊者足成五百人矣。即以世友尊者推為上座。於是五百聖眾初集十萬頌釋咀怛覽藏次造十萬頌釋毘奈耶藏後造十萬頌釋阿毘達磨藏。即大毘婆沙是也。五百羅漢既結集已刻石立誓唯聽自國不許外國。方勅夜叉神守護城門。不令散出。<p>然世親尊者舊習有宗後學經部將為當理於有宗義懷取捨心欲定是非。潛名重往時經四歲。屢以自宗頻破他部。悟入尊者被詰莫通。尊者入定知是世親私告之曰此部眾中未離欲者知長老破必相致害。長老可速歸還本國。于時世親至本國已講毘婆沙。若一日講便造一偈攝一日中所講之義刻赤銅葉書寫此偈。如此次第成六百頌攝大毘婆沙其義周盡。標頌香象。擊鼓宣令誰能破者吾當謝之。竟無一人破斯偈頌。將此偈頌使人齎往迦濕彌羅國。時彼國王及諸僧眾聞皆歡喜謂弘己宗。悟入知非告怪諸人。遂請造釋。世親論主即應王請為釋本文。凡八千頌。後見彼釋果如悟入羅漢所言。<#sp>于時悟入尊者弟子眾賢論師造論破俱舍名俱舍雹論令世親見。世親即讚改名即為順正理論。彼眾賢論師亦造顯宗論。譯成四十卷。順正理譯成八十卷。故知此俱舍論源出婆沙論。<p>第三節<#sp>翻譯弘傳<p>問。此論興起既九百年時。其傳東夏是何時耶。<p>答。此論翻時即有二代。初陳朝真諦三藏譯成二十卷。即自作疏有五十卷亡逸不傳。後唐朝玄奘三藏永徽年中於慈恩寺譯成三十卷。今即此本也。<#sp>然則此論既世親論主所造故以世親菩薩為本祖師。大唐國中遍學三藏妙翻傳之門人普光法師寶法師各作疏釋之。及餘諸師莫不皆翫。乃至傳于日本于今不絕。相承繼跡諸寺競學。<p>第四節<#sp>本論宗旨<p>問。此宗唯述有宗歟。頗有兼餘乎。<p>答。此論正述有宗。故所立義本薩婆多而製造之。然時朋彼經部之義。<p>故論文云迦濕彌羅義理成。我多依彼釋對法（已上）。又云經部所說不違理故（已上）。<#sp>取捨二宗顯密意趣依此等文。其義可知。<p>問。此論以何為其宗旨。<p>答。既述有宗故說一切諸法實有以為其宗。若密言之非無經部義。<#sp>今約顯意唯是有宗。三世實有法體恒有總是此宗所說義也。<#sp>然說三世實有諸說不同。即有四說。一法救尊者云由類不同三世有異。二妙音尊者云由相不同三世有異。三世友尊者云由位不同三世有異。四覺天尊者云由待不同三世有異。今世親論主。竝評此四家。世友尊者以為最善。<#sp>若經部宗過未無體唯現是有。<#sp>此俱舍論既是對法。故此論藏。<p>第五節<#sp>本論組織<p>問。此論總明何等義乎。<p>答。此論三十卷。總有九品。一界品．二根品．三世間品．四業品．五隨眠品．六賢聖品．七智品．八定品九破我品。<#sp>略頌云界二根五世間五業六隨三賢聖四智二定二破我一是名俱舍三十卷。<#sp>其破我品無別正頌聚經中伽陀而已。<#sp>此九品中初之二品總明有漏無漏。後之六品別明有漏無漏。就總明中初界品明諸法體次根品明諸法用別明六中初之三品別明有漏後三品別明無漏。明有漏中世品明果業品明因隨眠品明緣。明無漏中賢聖品明果智品明因定品明緣。其破我品明無我理。<#sp>一部三十卷九品始終所明義理分齊如此。<p>第六節<#sp>五位七十五法<p>問。此宗幾種攝諸法乎。<p>答。七十五法攝諸法盡。七十五法者一者色法此有十一五根五境及無表色。<#sp>二者心法此唯一也六識心王總為一故。<#sp>三者心所有法有四十六分為六位。大地法十．大善地法十．大煩惱地法六．大不善地法二．小煩惱地法十．不定地法八。合有四十六名六位心所。<#sp>大地法十者、俱舍頌云、受．想．思．觸．欲、慧．念．與作意、勝解．三摩地、遍於一切心。（已上）。<#sp>大善地法十者、又同頌云、信及不放逸、輕安．捨．慚．愧、二根及不害、勤唯遍善心。（已上）。<#sp>大煩惱地法六者、同頌云。癡．逸．怠．不信、惛．掉恒唯染。（已上）。<#sp>大不善地法二者、頌云。唯遍不善心、無慚及無愧。（已上）。小煩惱地法十者、頌云。忿．覆．慳．嫉．惱、害．恨．諂．誑．憍、如是類名為小煩惱地法。（已上）。<#sp>不定地法八者、略頌云。尋．伺及悔．眠、貪．瞋與慢疑。<#sp>四者不相應行、此有十四。俱舍頌云、心不相應行、得．非得．同分、無想．二定．命、相．名身等類。（已上）。<#sp>五者無為、此有三種、一擇滅無為、二非擇滅無為、三虛空無為。此名七十五法。<#sp>七十五中、前七十二竝是有為、後三是無為。一切諸法不過此二。有為法中有漏無漏、無為是無漏。<#sp>故此宗中、建七十五攝於諸法、莫不窮盡。<p>第七節<#sp>三乘因果<p>問。此宗之中、三乘因果云何建立乎。<p>答。於三乘中、聲聞經三生六十劫、修行得果。方便有七階、果即四級。緣覺經四生百劫、修因證果。因行積集、直登無學、無有多階、唯一向果。菩薩經三阿僧祇劫、修諸波羅蜜、百劫之中、植相好業、最後身中、於金剛座斷結成佛、化緣已盡、入無餘涅槃。斯迺聲聞觀四諦、緣覺觀十二因緣、菩薩修六度。<p>第八節<#sp>我空法有<p>問。此宗明幾空乎。<p>答。唯明生空、不談法空。<#sp>言生空者即遣我執。五蘊之中、無有人我、唯是五蘊和合聚成、假名為人。無有實人。如此觀故證我空理。然其法體三世實有。由此義故、他宗名為我空法有宗也。<p>第二章<#sp>成實宗<p>第一節<#sp>成實名義<p>問。何故名成實宗乎。<p>答。以成實論為所依故名成實宗。言成實者、釋成如來所說三藏之中實義故也。故彼論師述懷文云、故我欲正論三藏中實義。（已上出彼論第一初。）<p>第二節<#sp>造論譯傳<p>問。此論如來滅後幾年、誰人造乎。<p>答。如來滅後九百年中、薩婆多宗學者、俱摩羅陀上足弟子、有訶梨跋摩。嫌師見解是甚淺劣、簡取諸部最長之義、以為一類而成宗矣。姚秦朝代、羅什三藏翻譯弘之。一部十六卷、二百二品。震旦諸師多造章疏、乃至日域以依學之。<p>第三節<#sp>系譜宗義<p>問。此之論宗、二十部中、正何部攝。又最長義者、是何等義乎。<p>答。定成實論所依本部、諸解不同。或云依多聞部。或云依經部。或云探大釋小。或云依曇無德部。或云取諸部長。（小乘諸部長。）或云依化地部。又梁三大法師謂光宅寺法雲法師。開善寺智藏法師．莊嚴寺僧旻法師。此三家竝云成實論是大乘（云云）。天台．嘉祥竝判小乘、南山靈芝俱云分通大乘。（與四分律同計。）如此諸師異說不同。然淨影．天台已後、多分共評云成實論是小乘中長（云云）。<#sp>但南山律師教是小乘、義通大乘（云云）。小乘之中、多云成實、多依經部（云云）。或曇無德部（云云）。其最長義者、此宗之中具明二空。故觀立二種。一者空觀。如瓶中無水、五蘊之中無人我故是人空觀也。二者無我觀。如瓶體無實、五蘊諸法假名故是法空觀也。既明二空故、其義最長。<p>第四節<#sp>賢聖階位<p>問。若爾可斷二執。顯二空故。<p>答。不然。雖談二空唯斷見思、不斷所知障。啻是智解甚深故。此論中明二十七賢聖、以攝賢聖階位。<#sp>其二十七者、一隨信行、在聞思位。二隨法行、在四善根位。三無相行、即前二人入見道故。此之三人名預流向。四須陀洹果、五一來向、六一來果七不還向。不還果中開十一人。一中般．二生般．三有行般．四無行般．五樂慧．六樂定．七轉世．八現般．九信解．十見得．十一身證。竝前七人合成十八、名有學人。自下九人竝是無學。一退法相．二守護相．三死相．四住相．五可進相．六不壞相．七慧解脫．八俱解脫．九不退相。竝前十八合成二十七賢聖也。<p>第五節<#sp>八十四法<p>八十四法攝諸法盡。雖未進入大乘、於小乘中尤為優長。寔可怪矣。是大乘歟。一切諸法唯歸一滅諦、空理寂然、諸法此上立。實法堅情如氷釋、假有萬像如林森、虛通妙道其旨深矣。<p>第三章<#sp>律宗<p>第一節<#sp>宗名諸律<p>問。何故名律宗乎。<p>答。律為所依故名律宗。<p>問。律有幾部。<p>答。律有諸部。謂二部．五部．十八．五百是。如來在世五十箇年、隨機散說。滅後弟子昇座結集、名為一部。八十誦律大毘尼藏。佛滅百年、五師瀉瓶純是一味、未分異見。一百年後漸分二部．五部及二十部乃至五百。異見競鼓猶如浩波。經論亦然。三藏等教一類分故。其中律部隨計異成。故一大藏分成諸部。如此諸部數多不出二十部內。故律部中有二十部。天竺之間諸部竝弘。<p>第二節<#sp>翻譯弘傳<p>然傳震旦總有四律及以五論。<#sp>其四律者。一者十誦律譯成六十一卷。是薩婆多部律也。二者四分律譯成六十卷。是曇無德部律也。三者僧祇律、譯成四十卷。此根本二部中窟內上座也。大眾名通二部故。四者五分律譯成三十卷。此五部中彌沙塞部律也。迦葉遺律唯傳戒本廣律未流。四律竝翻震旦悉行。然獨流後代唯曇無德部四分律宗而已。<p>其五論者、一毘尼母論、二摩得勒伽論此依薩婆多律。三善見論此解四分律。四薩婆多論此釋十誦律。五明了論此依正量部律。<#sp>自外毘奈耶律及新譯有部諸律竝傳震旦。<#sp>然四分一律此土緣深。昔智首律師已前諸部雜亂未是專翫。智首律師。南山律師或製五部區分鈔或檢震旦初興受體專依四分而明受體唯憑曇無而談隨行。自爾已來乃至日域唯傳此部。故且就四分一律述興起之根元明傳弘之由來。<p>第三節<#sp>四分律傳統<p>問。四分律宗何時興乎。<p>答。未分已前一味瀉瓶。如來在世隨機散說佛滅百年結集流傳。一百餘年時曇無德羅漢隨見誦出以為一部。此是時此部始而分出。<p>問。震旦日本何時傳乎。<p>答。曹魏之世法時尊者創受戒姚秦之世覺明三藏始傳廣律。是震旦傳戒之由來也。<p>至日域。昔天平年中日本榮叡普照此二師往于唐朝請大明寺鑒真大和尚。即應請來至日本。途難極多。而不奈之。十有二年海中忍難逆浪六回志都不倦。第六度時遂來至日本請入東大寺。聖武天皇王子百官歡喜感悅。即毘盧舍那殿前築壇行於受戒天皇皇后乃至四百餘人竝皆受戒。後遷大佛殿西別建於戒壇院。自爾已來年年行受于今不絕。日本諸州戒律教宗厥時廣行莫不依翫。又建唐招提寺傳弘戒律。迨至于今續續不絕。戒律教宗傳流日域偏是鑒真大和尚之力也。<p>第四節<#sp>律宗相承<p>問。此宗立幾祖師。<p>答。自迦葉尊者。至于宋朝近來其數總別甚多。謂佛是教主理在絕言。迦葉尊者。阿難尊者。末田地尊者。商那和須尊者。優婆毱多尊者。曇無德（此云法正尊者）曇摩迦羅（此云法時尊者）法聰律師。道覆律師。慧光律師。道雲律師。道洪律師。智首律師。南山律師。周秀律師。道恆律師。省躬律師。慧正律師。法寶律師。元表律師。守言律師。無外律師。法榮律師。處恆律師。擇悟律師。允堪律師。擇其律師。元照律師是也。<#sp>若別據當律初興至于南山律師驗為九祖。自法正尊者而取之故。南山已後次第同前。<#sp>若依日本弘傳南山律師。弘景律師。鑒真大僧正法進大僧都如寶小僧都。豐安僧正等是也。<p>第五節<#sp>律宗分流<p>問。四分律宗頗有異解分流乎。<p>答。唐朝有之。謂相部法礪律師。終南山道宣律師。西大原寺東塔懷素律師各立異義門葉互諍。此名律三宗。<#sp>鑒真和尚相部大疏南山虬文竝傳日本諸寺諸山竝令講通彼唐朝三宗。後唯南山遺自餘諸家廢絕不行。<#sp>良以南山宗義受隨相稱行相備足、大小途和、解行相應故也。古今諸師、俱競嘆美、諸宗賢哲竝翫依學。如行事鈔七十三家互作記解。自界他方、俱致承奉、誰有如祖師。賢聖所嘆人、何其如此乎。<p>汎而言之四分律藏、翻譯已來、諸師製疏、將二十家。然取要言之、不過三疏。慧光律師略疏四卷。相部律師中疏十卷。智首律師廣疏二十卷、此名三要疏。然唐朝三宗、礪．宣．素義、以攝束諸解、多在此三。相部大疏、嵩岳律師作記解釋。飾宗義記十卷是也。智首律師大疏既是南山所承。故與南山而一途也。東塔律師四分開宗記十卷獨流行天下、互謂盡美、俱稱指南。唐朝之末、東京競起。又玄惲律師毘尼討要三卷與餘家少異矣。四分大小等疏是也。俱多分與南山同。此六家章疏、日本竝傳焉。今盛依學南山一家。兼奉行嵩岳新家之義。三宗律義之不同、恐繁不述。<p>南山律師製作章疏總五大部。一行事鈔三卷（分為十二卷）二戒疏四卷（分為八卷）三業疏四卷（分為八卷）四拾毘尼義鈔三卷<p>（本是三卷然下卷逸唯有上中今分四卷）五比丘尼鈔三卷（分為六卷）戒本羯磨竝作註解。及小部律章、自餘諸文、部帖多多。不可具擧。南山律宗、正所依學即此五大部等也。其本所依、即四分律六十卷是。言其論釋。即善見論是。<p>第六節<#sp>止持作持<p>問。此宗明何法義。<p>答。此宗明戒也。有二種。一止持戒五篇諸止惡門、二作持戒說戒等諸修善門。如來所說一切諸戒、二持攝束皆悉窮盡。故本律正宗所詮義理、唯此止作二持而已。初二部戒本是名止持、後二十犍度是名作持。二部戒本者、僧尼二部也。比丘．比丘尼所持名具足戒。戒本所說二部戒中、初明僧戒僧有二百五十戒。分為八段。一波羅夷此有四戒。婬盜殺妄也。二僧殘此有十三戒。一故出精戒．二觸女人戒．三麤語戒．四嘆身索供養戒．五媒嫁戒．六有主房戒．七無主房戒．八無根謗戒．九假根謗戒．十破僧違諫戒．十一助破僧違諫戒．十二汗家擯謗違諫戒．十三惡性拒僧違諫戒。<#sp>三二不定。一屏處不定．二露處不定。<#sp>四尼薩耆波逸提此有三十。長衣．離衣．長鉢．乞鉢等也。<#sp>五波逸提此有九十。小妄語．兩舌語．掘地．壤生．飲酒．非時食等也。六四提舍尼蘭若受食．學家受食等也。<#sp>七百眾學戒齊整著衣．戲笑．跳行等也。<#sp>八七滅諍現前毘尼．憶念毘尼等。<#sp>此之八段具攝二百五十戒。<#sp>攝束八段以為五篇。一波羅夷．二僧殘此二攝罪即如前段。三波逸提合前捨墮單墮為一。總攝百二十戒。四提舍尼如前。五突吉羅合二不定．百眾學．七滅諍。以為一篇。總有一百九戒。此就果罪及急要義立為五篇。<#sp>自外諸罪立於六聚而收攝之。一波羅夷．二僧殘．三偷蘭遮．四波逸提．五提舍尼．六突吉羅．是為六聚。<#sp>若開吉羅即為七聚。五全如前。六惡作．七惡說。七聚之中夷．殘．墮罪及提舍尼攝罪同篇門。偷蘭一聚攝五篇外聚門吉外一切因果輕重諸罪。惡作．惡說攝篇門吉及餘一切因果吉罪。故離七聚更無有罪。六聚七聚攝罪盡故。<p>次明尼戒比丘尼戒本律說相唯有三百四十一戒。束為六段。一八波羅夷．二十七僧殘．三三十捨墮．四一百七十八單提．五八提舍尼．六百眾學。尼無二不定。<#sp>其七滅諍古來諍論或可有或不可有（云云）。今南山律師義必可有（云云）。本律文略故可七段。故加七滅總有三百四十八戒。此亦不出五篇。准比丘戒可知。<p>此為二部廣律。本律前半所說法門分齊如此。止持戒也。次作持門。犍度法者本律後半二十犍度。一受戒犍度．二說戒犍度．三安居犍度．四自恣犍度．五皮革犍度．六衣犍度．七藥犍度．八迦絺那衣犍度．九俱腅彌犍度．十瞻波犍度．十一呵責犍度．十二人犍度．十三覆藏犍度．十四遮犍度．十五破僧犍度．十六滅諍犍度．十七尼犍度．十八法犍度．十九房舍犍度．二十雜犍度．此名二十犍度。此等竝是作持戒也。<p>然二段本律非無互通。止持有作作持有止。雖有互通就多分判前後兩段以配二持。<p>若對五大部者事鈔戒．業兩疏名三大部。戒疏即止持行相防止隨持事詳。業疏即作持修行羯磨攝僧義明。事鈔雙明止作。眾（四人已上）自（一人）共（二人三人）三行二持備足。其尼鈔一部別明尼二持、義鈔一部多解止持。故祖師諸文、唯在二持矣。此二持戒有總有別。總而言之、一切諸善、皆二持攝。別而言之唯就戒律一宗明之。今二持者、且就戒律一門言之。若就總門、非無其義。<p>第七節<#sp>七眾建立<p>問。僧尼具戒、局于此歟。<p>答。不然。僧尼具戒無量無邊。若定數限、且隨緣制故。僧尼戒量各有三重。僧戒三者、廣則無量、中則三千威儀．六萬細行、略則二百五十。<#sp>尼戒有三重者、廣則無量、中則八萬威儀、十二萬細行、略則三百四十八戒。經說五百戒。是有名無相。<#sp>大智律師云、托境而言、戒則無量、且列二百五十、為持犯綱領。（已上。）尼戒亦爾。故僧尼二眾、受具戒時、竝得如此無量無邊等戒、量等虛空、境遍法界。莫不圓足。故名具足戒。其五戒．八戒．十戒．六法等、皆從具戒中抽之、漸誘機根、以為具戒方便、漸漸進登、遂成具足無願位故。<p>是故總言戒、有四位。五戒．八戒．十戒．具戒。若加六法、總可五類。<p>佛法七眾所以建立、其七眾者、一比丘、二比丘尼、此之二眾竝具足戒。三式叉摩那、此受六法。四沙彌、五沙彌尼、此竝十戒。六優婆塞、七優婆夷、此竝五戒。前五眾是出家眾、後二在家。式叉．沙彌及沙彌尼、戒相標數、雖十戒等、至于護持竝同具位。其八齋戒、為在家眾授出家戒。然位唯在家優婆塞優婆夷之攝。七眾之外、無別眾故。<p>其五戒者、一不殺生戒．二不偷盜戒．三不邪婬戒．四不妄語戒．五不飲酒戒也。<p>八齋戒者、前五同上。但改邪婬以為不婬。六香油塗身戒．七歌舞觀聽戒。八高廣大床戒。九非時食戒。薩婆多論云八箇是戒第九是齋。齋戒合數故有九也。（已上。）言十戒者前九同上。第十捉金銀寶戒。<p>其六法者、一殺畜生二盜三錢三摩觸四小妄語五飲酒六非時食也。<p>此七眾中男眾有三。比丘沙彌及優婆塞。女眾有四。即餘四是。<p>第八節<#sp>判教宗致<p>問。此宗立幾教攝諸教乎。<p>答。南山律師立化制二教以攝一代教。亦名化行二教。其化教者經論所詮定慧法門四阿含等是也。其制教者律教所詮戒學法門四分律等是也。<#sp>今此宗部即律藏教。以戒為宗。戒行清淨定慧自立。故先持戒制禁業非然後定慧伏斷煩惑。為道制戒。本非世福。三乘聖道非戒不立。故如來最初制戒意在茲矣。（已上南山御釋。）<p>問。如常途云五戒．八戒感人天報、十戒．具戒、唯得應果。（云云。）此義如何。<p>答義未必然。若持五．八戒、任因感報、即唯人天。十戒．具戒、任因感果、即是小果。依此義故、常途云爾。若約意樂、其義不爾。故大智律師云、戒有四位。五．八．十．具。若約鈍根、通為世善。若論上智、俱作道基。（已上。）故知戒法隨機有異。此是今宗之所談、祖師建立之意致也。<p>問。四分律宗大小乘中、正是何乎。<p>答。律宗諸家所判不同。慧光律師云、四分一律宗、是大乘（云云。）法礪．玄惲等師竝云、唯是小乘。（云云。）南山律師云、此四分宗、義當大乘。（已上。）今依此義、盛為所憑。故業疏中立五義分通。謂沓婆廻心．施生成佛（施一切眾生皆共成佛道）．識了塵境．相召佛子．捨財用輕。遙超餘部、寔為深義。<p>束上諸戒、總有四科。一者戒法、如來所制法、通萬境故。二者戒體、受者所發心府領納故。今四分宗、依成實論、非色非心為體。三者戒行、受者隨持三業運造故。四者戒相、美德外彰、持相可軌故。一切諸戒咸具此四。<p>問。今宗所立及祖師意致、大小乘中、本何行果。<p>答。此教所依、本是小乘。四分本律。元被小乘故。然義當大乘、機根漸進故。當分小乘故、小無不兼。分通大乘故、大無不期。此是今教所說所旨。<p>若據南山律祖意者、如來一代所說法門、大小諸教、分為三教。一性空教、一切小乘、即此中攝。二相空教、一切大乘淺教悉攝。三唯識圓教、一切大乘深教悉攝。今四分宗、即性空教中之一分。唯識圓教是祖師域心。圓融三學無礙圓行故。業疏中、明諸宗所談戒體、出三宗義。有宗．空宗竝性空教攝。圓教妙體、是唯識教也。<p>大小二宗、各立三學。且大乘圓教三學者、戒即護三聚淨戒。藏識種子以為其體。定慧則唯識妙行、止觀竝運、以為其相。戒即定慧、無一法而非定慧。定慧即戒、無一法而非戒。此名圓融三學行相。<p>其中戒者、即前所標三聚淨戒。謂攝律儀戒。一切諸惡皆悉斷捨故。攝善法戒、一切諸善皆悉修行故。攝眾生戒、荷負眾生、遍施利益故。<#sp>此之三聚、亦圓融行。故、三聚互攝、諸戒融通。如不殺生、即具三聚。乃至一切諸戒皆爾。隨持一戒、三聚全具。雖是一行、廣攝萬行。故雖一念、頓經三祇。不壞三祇、而立一念、不退一念、而經三祇。長短無礙、生佛平等、諸法互遍、相即無盡。豈非深妙乎。攝善．攝生、且略不論。<p>其律儀戒亦有三種。一別解脫戒、二定共戒、三道共戒。其初別解脫中、有三業。即身語意所持戒也。身語二戒、有共．不共。意業之戒、唯是不共。故聲聞所受、唯此身語一分、共門之分齊也。四分律等所說戒相、即此分齊。但四分律、分通意戒。由此義故、有小乘戒。今大乘宗、此共門戒入三聚中、會歸大乘故、小乘律所說戒行、皆是三聚圓頓大戒、更無別相、純一圓極。彼七眾軌則、全同小律、律儀戒中建立之故。此則南山大師教觀宗旨、學者受隨解行之域心也。然受此三聚戒、有通受、有別受。三聚通受故云通、別受律儀故云別。今祖師所立、白四羯磨圓意戒法、即當彼別受矣。然後受菩薩戒者、即當通受矣。<p>故今律宗學者、通別二受遍納壇塲、四分．梵網竝護戒相。通別二受名、出法相之家、義在南山之林。五篇七聚制起聲聞之叢、行亙大乘之薗。明乎、瑜伽大論之誠說矣、南山高祖之定判矣、行者域心啻在此宗。大覺妙果豈夫賖乎。
。
<juan>（講本）八宗綱要鈔（下）<p>第四章<#sp>法相宗<p>第一節<#sp>宗名所依經論<p>問。何故名法相宗。<p>答。决判諸法性相故名法相宗也。汎言此宗總有四名。一名唯識宗、此宗大意明唯識故。二名應理圓實宗、一切法門皆應理故。三名普為乘教、攝五乘故。四名法相宗、其義如前。今擧其一也。<p>問。此宗依憑何等經論。<p>答。唯識論中引六經十一部論。其六經者、華嚴．深密．如來出現功德莊嚴．阿毘達磨．楞伽．厚嚴是也。十一部論者、瑜伽．顯揚．莊嚴．集量．攝論．十地．分別瑜伽．辨中邊．二十唯識．觀所緣．雜集論是也。若總言之五部大論．十支論等皆彼所依。然解深密經．瑜伽論．唯識論等特為所學指南。<p>第二節<#sp>三國相承<p>問。此教以誰為祖師乎。<p>答。此教三國次第相承分明。如來滅後九百年時彌勒菩薩從都率天降中天竺阿瑜遮國於瑜遮那講堂說五部大論。補處薩埵位居十地。是則如來在世親聞所傳非空非有中道妙理於諸教中寔為明鏡。如瑜伽論者卷軸百卷諸教悉判故名廣釋諸經論。次有無著菩薩。位居初地繼于慈尊廣傳此宗。慈氏教文咸加委解釋尊所說廣造論釋。<#sp>次九百年時有世親菩薩（無著弟也。）四善根中明得薩埵。承于無著菩薩廣傳此宗。依慈氏論盛施論釋。初學小乘造五百部論後弘大乘亦造五百部論。一代教文皆悉通達。<#sp>次有護法菩薩。深解世親論遠弘慈氏教。賢劫一佛明告空中。外道邪執閉口而如瘂異部小乘卷舌而同訥。故西天外道小乘竝稱云大乘唯有此人（云云。）次有戒賢論師。傳法大將當時絕倫法相法門咸傳一代教義皆解。<#sp>此五大論師俱是天竺傳法匠矣。<p>次大唐初運有玄奘三藏。遠涉流沙賖往天竺遂謁戒賢論師廣傳此宗。戒賢論師待三藏良久。即五部大論．十支論等凡法相法門無遺皆傳遂還震旦盛弘此宗。三千門徒七十達者四人上足一朝歸仰四海朝宗。自餘諸經律論翻傳極多。是大唐法相始祖天竺相承第六也。<p>次有窺基法師。是三藏上足智解絕倫繼于三藏廣傳此宗。斯迺百本疏主十地應迹盛德出萃擧世歸仰號慈恩大師。<#sp>次有淄州惠沼大師。繼于慈恩大師盛敷此宗。<#sp>次有撲揚智周大師。稟于淄洲大師廣傳此宗。此竝大唐國相承次第也。<p>至于流傳日本者總有三傳。一日本智通．智達二人稟玄奘三藏。二新羅智鳳禪師承玄奘三藏始傳日本義淵僧正弘相宗於維摩堂。三日本玄昉僧正入唐受學撲揚大師還授善珠僧正。自爾已來次第相承滿寺修學于今不絕。竝是龍象之眾徒智辯之鋒寔利。咸是師子之盛德決擇之音極猛。和國一宇盛敷法相。何宗及之乎。<#sp>三國相承一無墜矣。<p>第三節<#sp>教判<p>問。此宗立幾時教攝一代教。<p>答。立三時教攝一代教。是則解深密經誠說分明故也。<#sp>一者有教佛初時中為發趣彼聲聞乘者破外道實我之執明我空法有之旨。諸部小乘皆此教攝。且此約有義。餘皆可攝故。<#sp>二者空教於第二時為發趣大乘者、明諸法皆空之旨、以破前實法之執。<#sp>三者中道教、第三時中說非空非有之旨、以破前偏有偏空之執。<#sp>然則初時唯約依他說有、第二時唯約我執說空。未是三性三無性顯了之說。故前二時名為未了諍論安足處所。第三時中具說三性三無性。遍計所執故非有、依他起性故非無。是則非空非有中道妙理、元離二邊直入正路。是真了義非諸諍論安足處所。一代之中尤甚深八萬之間特微妙。華嚴．深密．金光明．法華．涅槃等諸深大乘皆此中攝。諸部般若皆第二時攝。諸部小乘竝初時攝。<p>問。此三時者、為年月次第、為義類次第。<p>答。學者異議不同。或云年月三時（云云）、或云義類三時（云云）、或義類年月兼帶三時（云云。）<p>問。第三時中中道者、但約三性而立歟。頗有一法中而明中道乎。<p>答。此有二義。一云三性對望中道（云云）、二云一法中道（云云。）然多是三性對望中道而已。亦可一法中道（云云。）<p>問。第二時中、云何說空。<p>答。此有二義。一云約遍計所執、密意而說皆空（云云。）一云約三無性而說空（云云。）<p>第四節<#sp>三乘五性<p>問。此宗立幾許乘。<p>答。此宗教中立三乘五性。其五性者、一定性聲聞．二定性緣覺．三定性菩薩．四不定種性．五無性有情。定性二乘隨自乘果竝無餘入寂。菩薩種性二利行滿證大菩提。無性有情法爾無有無漏種子、唯有有漏種子。若昇進生人天之中、以之為上。<p>問。入寂二乘有還生乎。<p>答。無此。入無餘者、灰身滅智諸識皆滅。何有還生。不定性人必廻心向大都無入寂。廻心之時入十信初心、初住入僧祇位、乃至成佛。<#sp>眾生之機、法爾有此五性差別。故佛隨此一一機根、授彼相應之法故必成五乘。謂無性有情是人天乘、三乘定性以為三乘、不定種性隨應通三故有五乘。若唯就出世即立三乘矣。普為乘名寔由茲焉。<p>問。彼法華等既說一乘。故定性二乘皆可成佛。何強立五性乎。<p>答。彼法華等是密意說。且約不定性而說一乘。非謂五性俱成佛也。縱言一切是小分一切。無始法爾五性差別不可改故。<p>問。三乘修行得果之相如何。<p>答。聲聞三生六十劫而證應果、緣覺四生百劫而證其果、菩薩經三僧祇得大覺果。<p>問。就菩薩位總立幾種。<p>答。因果合論總立四十一位。謂十住．十行．十廻向．十地．佛果也。若開等覺四十二位。然法雲地攝。又開十信者五十一位。然以十信攝于初住。故慈恩大師唯立四十一位也。若西明法師具立五十二位（云云。）此四十一位束為五位。一資糧位、是地前三十心。二加行位、第十廻向之後開四善根以為見道加行方便。三通達位、是初地入心見道位也。四修習位、從初地住心乃至十地是也。五究竟位、謂佛果是。此名五位修行也。<p>問。三乘之人斷何等障。<p>答。二乘之人唯斷煩惱障、菩薩大乘具斷二障。二障者、一煩惱障．二所知障。二障各有二。謂分別．俱生。菩薩地前伏分別二障現行、初地斷彼二障種子、二地已上乃至十地、地地漸斷俱生所知障、至第十地斷俱生煩惱障種子。二障習氣二地已上如應漸斷、登佛果時一時斷盡。<p>問。三祇之間各經何位。<p>答。三賢四善根竝初僧祇、初地至七地是第二僧祇、八．九．十地是第三僧祇。過三祇已即證佛果。菩薩四十一位束為四依。地前是初依、供養五恆沙佛。初地至六地是第二依、供養六恆沙佛。七．八．九地為第三依、供養七恆沙佛。第十地是第四依、供養八恆沙佛。三祇之間、合供養二十六恆沙佛。此三祇間萬行竝修、六度圓足。地前修相唯識、地上顯性唯識。<p>第五節<#sp>五位百法<p>問。此宗立幾法數攝於諸法。<p>答。立於百法攝諸法盡。<p>問。其百法者何。<p>答。束為五位。一心王有八種。眼．耳．鼻．舌．身．意．末那識．阿賴耶識。是為八識。二心所有法有五十一。合為六位。一遍行五、作意．觸．受．想．思。二別境五、欲．勝解．念．定．慧。三善十一者、信．精進．慚．愧．無貪．無瞋．無癡．輕安．不放逸．行捨．不害。四煩惱有六。貪．瞋．癡．慢．疑．惡見。惡見開五。身見．邊見．邪見．見取見．戒禁取見。五隨煩惱二十、忿．恨．覆．惱．慳．嫉．誑．諂．害．憍．無慚．無愧．掉擧．惛沈．不信．懈怠．放逸．失念．散亂．不正知。六不定有四。悔．睡眠．尋．伺。六位合有五十一也。三色法有十一。眼．耳．鼻．舌．身．色．聲．香．味．觸及法處所攝色。此有五種。極略．極迥．受所引．定所生．遍計所起色。此竝法處所攝色也。四心不相應行法二十四種。得．命根．眾同分．異生性．無想定．滅盡定．無想事．名身．句身．文身．生．老．住．無常．流轉．定異．相應．勢速．次第．方．時．數．和合性．不和合性也。五無為法有六。虛空．擇滅．非擇滅．不動．想受滅．真如也。是百法。一切諸法略不過之。<p>問。蘊處界三科攝色心等法。與今百法其義如何。<p>答。百法之中、心王心所及以色等束為五蘊。色蘊是色法、受想二蘊即是心所、識蘊是八識心王。自餘心所等竝行蘊攝也。蘊不攝無為矣。<#sp>其十二處、色廣心略。准蘊可知。<#sp>其十八界、色心廣說、亦攝無為。<p>此宗本意只明唯識。一切諸法皆是唯識、都無一法而在心外。故慈恩大師云、有心外法轉廻生死。覺知一心生死永棄（已上。）然諸法差別皆唯識所變。離識無別法、一切境界皆歸心識。<p>第六節<#sp>五重唯識<p>總明此義有五重唯識。一遣虛存實識、遣遍計所執是虛、存依他．圓成是實故。二捨濫留純識、依他內境濫外故、捨此唯名識。三攝末歸本識、攝見相二分末歸自體分本故。四隱劣顯勝識、隱劣心所顯勝心王故。五遣相證性識、遣依他事相證唯識理性故。前四相唯識第五為性唯識。<p>第七節<#sp>四分<p>此心之用總有四分。一相分．二見分．三自證分．四證自證分也。分量決云心用分限四種差別故名四分（已上）。然四師異說。一安慧菩薩唯立於一分。是自證分也。二難陀菩薩立於二分。是相．見分也。三陳那菩薩立於三分。相分．見分及自證分也。四護法菩薩立於四分。即前列。今則護法盡理之說。故立四分。相貌差別為心所緣故云相分。能緣前境故云見分。能緣見分故名自證分。能緣自體分故名證自證分也。此四之中、相分唯是所緣無緣慮義。其後三分通能所緣。是則八識心王心所各有四分。八識雖體各一論用即有四分。是故八識各有四分也。<p>第八節<#sp>三性三無性<p>此宗明真妄義總立三性。一遍計所執性、是當情現相。此亦分三。能遍計．所遍計．遍計所執。前二依他攝。遍計所執是當情現相。於無謂有。虛妄執著。<#sp>二依他起性、四緣所生諸法因緣和合有故。<#sp>三圓成實性、諸法理性具於圓滿．成就．真實三義故也。<#sp>此三性中、所執是妄有、依他即假有、圓成是真有。遍計所執既是妄執、依他、圓成即妙真。三性互別不相亂通。然依他事法與圓成理性非一非異。相不離體、體不離相。三十頌說三性偈云。由彼彼遍計遍計種種物。此遍計所執自性無所有。依他起自性分別緣所生。圓成實於彼常遠離前性。故此與依他非異非不異如無常等性。非不見此彼（已上。）<p>對此三性明三無性。即翻遍計．依他．圓成、如次顯相．生．勝義三無性矣。故三十頌云。即依此三性立彼三無性。故佛密意說一切法無性。初即相無性、次無自然性、後由遠離前所執我法性（已上。）<#sp>如上三性亦不離識。彼三無性依三性立故、唯識論云應知三性亦不離識（已上）。又云、即依此前所說三性、立彼後說三種無性（已上。）<#sp>諸位修行皆觀唯識、佛果所證但證唯識。故萬行自唯識而起、萬德依唯識而感。<p>第九節<#sp>菩提涅槃<p>此宗轉於八識而成四智。其四智者、一者大圓鏡智．二者平等性智．三者妙觀察智．四者成所作智也。入初地時轉六．七二識而得妙觀．平等二智。至佛果時轉五．八識而得圓鏡．成事二智。此時四智圓滿、二轉妙果朗然。<p>其所證理有四涅槃。一本來自性清淨涅槃．二有餘涅槃．三無餘涅槃．四無住處涅槃也。初一凡夫亦具。中二聲聞．緣覺竝得。唯佛果如來具此四種。<#sp>此四總束名清淨法界。加前四智以為五法。五法三身相攝唯識論有二師解。其初師意、清淨法界大圓鏡智以為法身、平等．妙觀以為報身、成所作智以為化身。第二師意、清淨法界是自性身、四智上相是自受用。平等性智所現之身他受用。成所作智所現之身是變化身。妙觀察智是說法斷疑智也。此宗正義是第二師指南。<p>當知。五位修行運運窮盡二障使習蕩蕩斷滅。三祇廣劫萬善成滿、攝在一念佛果速疾。有漏八識轉得四智、二轉妙果三身圓滿、寂寂而澄、照照而朗。加之五乘普攝化、三乘各至極。一乘方便三乘真實。正體智前真理寂然、後得智中眾生普化。依詮談旨三性．三無懸鏡矣、廢詮談旨四句百非息慮矣。性相決判無如此宗。義理極成何教及此自證三身月圓、化他五乘光朗。自證化他甚深廣大。上乘所旨義理圓足。法相宗大概如此。<p>第五章<#sp>三論宗<p>第一節<#sp>宗名所依論<p>問。何故名三論宗乎。<p>答。以三部論為本所憑故名三論宗。<p>問。其三部者何。<p>答。一中論四卷、龍樹菩薩造。二百論二卷、提婆菩薩造。三十二門論一卷、龍樹菩薩造。是名三論。然若加智論百卷即為四論。亦是龍樹菩薩造。此四論中三論是通申論。通申大小諸教故。智論即別申論。別釋大品般若故。智論若具譯之可是千卷。羅什三藏減於九倍取簡翻成百卷。<p>就三論中中論正破小乘兼破外道等顯大乘義。百論正破外道傍破自餘顯大乘義。十二門論竝破小乘外道正顯大乘深義。三論所明不過二諦。<p>第二節<#sp>破邪顯正<p>凡此宗大意、破邪顯正二門為軌。論雖有三、義唯二轍。破邪則下救沈淪、顯正則上弘大法。振領提綱唯此二轍、頗成大宗。<p>問。其破邪者破何等邪。<p>答。總破一切有所得見。略而明之不出四見。一破外道實我之邪見。二破毘曇實有之執見。三折成實偏空之情見。四摧有所得大乘見解。內外盡破、大小徧折。啻有所得通皆遣破。故無不被破、莫不被責。此謂是宗破邪義也。<p>問。其顯正者、顯何等正。<p>答。破邪之外無別顯正。破邪已盡無有所得。所得既無、言慮無寄。然對破邪故、亦有顯正。一源不窮、則戲論不滅。毫理不盡、則至道不顯。無源不窮故戲論斯滅、無理不盡故玄道是通。寄言談正、莫不顯明。<p>問。若爾其顯正之義如何。<p>答。至道是玄極言論不及。言有則返愚、語無則非智。善吉所呵、身子被責。非有非無非亦有亦無非非有非無、言語道斷心行處滅、湛湛無寄寥寥絕據。不知何以而銘強名顯正矣也。<p>問。言語俱絕有無俱遣即是空義。何關顯正。<p>答。既遣有無何住於空。佛道大體寔無寄者乎。有無俱絕故無有所得。顯正之旨窮于此矣。<p>第三節<#sp>真俗二諦<p>問。既遣有無。若爾緣生諸法云何得立。<p>答。緣生諸法是假有。假有即無所得矣。二諦所以而立、四中依之而成。<p>以俗諦故不動真際建立諸法、以真諦故不壞假名而說實相。故空宛然而有、有宛然而空。色即是空、空即是色旨在茲矣。<p>二諦唯是教文、不關境理。以寄緣故有二諦。以理實故泯二諦。有是空之有故言有非有。空是有之空故言空非空。非有故即有談空、非空故即空說有。諸佛說法常依二諦即其義也。<p>此宗所顯即此無得正觀而已。故古人云、八不妙理之風拂妄想戲論之塵、無得正觀之月浮一實中道之水（已上。）<p>以無得故假名諸法法爾森羅。准上可知。<p>第四節<#sp>佛果行位<p>問。此宗云何談成佛果。<p>答。一切眾生本來是佛。六道眾生本自寂滅。無迷亦無悟。豈論成不成乎。故此宗迷悟本無、湛然寂滅。<#sp>然假名門中論於迷悟成不成耳。由此義故成佛有遲有速。由根有利鈍故也。<#sp>一念成覺是短。三祇成佛即長。一念不礙三祇。三祇不妨一念。一念即三祇三祇即一念。如一夕眠夢百年事、百年之事還故一夕。經三祇故萬行積成、在一念故佛果速疾。<p>問。三祇積行者經幾次位。<p>答。三祇菩薩經五十一位然後至佛果故。此宗立五十二位也。<#sp>故此宗意覺體本有。迷故有生死。返迷還源但拂客塵時、本有覺體宛爾而顯。此名為始覺佛。當知對迷故立悟、對悟有迷。悟發則無迷。無迷故何悟。無迷無悟迷悟本無本來寂滅。迷悟染淨是假名施設、無得正觀即妙極至道也。<p>第五節<#sp>八不解釋<p>問。其八不者何。<p>答。不生．不滅．不斷．不常．不一．不異．不去．不來。遣八迷故說此八不。此即今宗所顯理也。<p>此宗釋一切法有四種釋義。一依名釋義．二因緣釋義．三見道釋義。四無方釋義。一切法門以此可釋。<p>亦立四重二諦。一有為俗諦空為真諦。二有空為俗非空非有為真。三空有非空非有為俗非非有非非空為真諦。四以前為俗非非不有非非不空為真。斯迺破外道毘曇有所得大乘等故也。<p>第六節<#sp>二藏三轉法輪<p>問。此宗立幾許教攝諸教乎。<p>答。立二藏三轉法輪攝一代教。<p>二藏者。一聲聞藏是小乘教。二菩薩藏是大乘教。大小二教此中攝盡。此依智論。<p>三轉法輪者一根本法輪華嚴是也。二枝末法輪、阿含已後齊法華來竝是也。三攝末歸本法輪法華經是。一代諸教一切攝盡。此出法華經矣。<#sp>大小二乘顯理同一隨機故教異。諸大乘經顯道無二對緣故有別。然判諸大乘經各立等勝劣三判一切教敢無偏解。<p>第七節<#sp>三國相承<p>問。此宗以誰為祖師乎。<p>答。祖師血脈三國相承師師繼踵。此宗寔明。初以大聖文殊師利菩薩為高祖次馬鳴菩薩以為次祖次龍樹菩薩妙弘此宗。龍樹授龍智菩薩及提婆菩薩。此二大輪師竝肩施化。龍智授于清辨菩薩清辨授智光論師。智光授師子光菩薩。<#sp>彼提婆菩薩智解甚深辯才絕倫大破外道盛弘佛教。論師此宗授羅❥羅菩薩羅❥羅授沙車王子。王子授羅什三藏。<p>羅什三藏姚秦之世來至震旦大翻經論專傳此宗。四論即是什師所翻翻譯之美古今流譽深智之才三國（天竺龜茲震旦）所尊門徒繞仰如眾星圍白月。朝代歸宗似眾流會大海。生．肇．融．叡竝肩相承影．觀．恆．濟同志美賛。曇濟大師繼踵弘傳以授道朗大師。道朗授于僧詮大師僧詮授于法朗大師法朗授于嘉祥大師。<p>嘉祥大師本胡國人也。幼隨父來漢地從法朗大師受學三論。寔是法門綱領抜出古今威德巍巍現象王之威。智辯明明奪日月之照製作繁多廣施部帙。三論法華竝為心府大小兩乘悉窮玄底。三論甚盛專在此師。諸祖之中特定大祖。解釋盡理不可加之。遂以三論授高麗慧灌僧正。<p>僧正來日本廣傳此宗。慧灌授福亮僧正福亮授智藏僧正智藏竝授道慈律師禮光法師矣。道慈授善議大德善議授勤操僧正勤操授安澄大德。如是相承今不絕。明師挺出互弘大義。<p>明哉三國傳承不墜。故義淨三藏云天竺有二宗瑜伽與中論（云云。）教理甚深何宗及此。布貴道詮有言。四河派流同出無熱七宗分鑣俱出三論。當知諸宗是三論之末三論是諸宗之本。豈有不入龍樹心府之宗乎矣。諸宗悉崇為大祖者乎。<p>第六章<#sp>天台宗<p>第一節<#sp>宗名所依經論<p>問。何故名天台宗。<p>答。從山為名。此宗從彼山而起故也。<p>問。此宗何教為所憑乎。<p>答。以法華為所依本經以判一代諸教。然判教綱網諸義咸引。故伊人法師義例云一家教門所用義旨以法華為宗骨以智論為指南。以大經為扶疏以大品為觀法。引諸經以增信引諸論以助成。觀心為經諸法為緯織成部帙。不與他同（已上。）<p>第二節<#sp>相承系譜<p>問。此宗以誰為祖師乎。<p>答。以天台智者大師為宗師矣。然慧文禪師依智論立一心三觀以授南岳慧思禪師。慧思禪師靈山聽法華憶在當時行法華三昧位登六根淨。智論三智一心中得之文中論三諦偈妙領心府深發定慧三昧成就觀解圓明。遂授法天台智者大師。<p>智者大師亦昔於靈山同聽法華。謁於南岳大師之時妙得憶識。修法華三昧位居五品。建一家大宗身具十德。慧文南岳唯提義綱至于天台大師廣立教時具判一代。此宗盛興啻在此祖。<p>次有章安大師。承天台大師廣傳此宗。天台唯散說章安悉結集以成一宗之典籍以作一家之綱目。<#sp>次智威大師承章安大師廣傳此宗。智威授慧威大師慧威授玄朗大師玄朗授妙樂大師。<p>妙樂大師廣解祖文竝製記章。天台止觀玄義文句如應作輔行釋籤疏記。諸家記章不及今師。自餘祖文無不解判。故古今特依承諸方歸為所憑。唯今記家妙得祖意頗符大宗。義通法師知禮法師淨覺法師等皆承此後。妙樂大師授法道邃和尚。則法門靈府也。行滿道暹及智雲等皆稟妙樂竝肩行化互為龍象。<p>爰日本傳教大師渡大唐國謁道邃和尚廣傳此宗瀉瓶無遺傳寫此盡。遂還日本弘之叡岳。義真和尚慈覺大師智證大師如是等祖師先德互相承流傳于今不絕。日本一國無處不弘異國諸州傳聞盛學。雖時末法。人之歸仰無過此宗。貴哉大矣。<p>第三節<#sp>教判<p>問。此宗立幾時教判一代教又明何法門乎。<p>答。一宗大義教觀二門。言教門者義解養神佛道圓開故。言觀門者觀行進登證覺妙發故。其教門者四教五味一乘十如是等也。其觀門者十二因緣二諦四種三昧三惑義等也。<p>判一代教約教有四教。約時有五時。四教之中亦有二種。一化法四教是釋義之綱目也。二化儀四教即判教之大綱也。兩種四教合為八教。<p>問。且化法四教者何。<p>答。一三藏教。一切小乘此教中攝。二通教。諸大乘中通被三乘此教分齊。三別教。諸大乘中不與小共獨被菩薩即此教攝。四圓教。諸大乘中圓融相即無礙法門即此教攝。<p>初三藏教者小乘教中諸部分流。然取要唯四。一有門小乘、即毘曇是。二空門小乘、是成實論。三亦有亦空門、謂昆勒論。四非有非空、是迦旃經。彼昆勒論及迦旃經、未傳震旦。<#sp>且就有門毘曇所說而明之者、此教之中明三乘修行得果之相。<p>先聲聞乘有七賢七聖。其七賢者、一五停心．二別相念處．三總相念處。此三是外凡、順解脫分位也。四煗法．五頂法．六忍法．七世第一法。此四是內凡、順決擇分位也。<#sp>其七聖者、一隨信行．二隨法行．三信解．四見得．五身證．六時解脫．七不時解脫。初二竝見道、鈍根者名隨信行、利根者名隨法行。鈍根者入修道名信解、利根者入修道名見得。此信解見得二人、得滅盡定、還名身證。鈍根人得羅漢果、名時解脫、利根人得羅漢果、名不時解脫。雖有七聖、唯是四果。聲聞得果極速三生、極遲六十劫即得證也。<p>其緣覺乘即有二種。一部行獨覺、二麟喻獨覺。部行出佛世故、部類眾多。麟喻唯獨一故、不知佛世。極速四生、極遲百劫後得果也。<p>菩薩經三僧祇、亦逕百劫、然後菩提樹下成佛。<p>三乘俱斷見思惑矣。三乘所觀互各不同。聲聞觀四諦、緣覺觀十二因緣、菩薩修六度。三乘得果竝入無餘、灰身滅智。<#sp>此教明生滅四諦．十二因緣．六度．二諦等法。是界內事教也。<p>二通教者、此有四門。多明空門。此教明三乘共十地。其十地者、一乾惠地、是外凡位。二性地、是內凡位。三八人地、四見地、斷三界見惑。是初果也。五薄地、即一來果。六離欲地、是不還果。七已辦地、是羅漢果。聲聞從初至此、乃至無餘灰斷。八支佛地、除習氣入空觀。緣覺至此證果入寂。九菩薩地、是出假位。菩薩至此動逾塵劫、出假利生、道觀雙流。十佛地、菩薩最後身斷餘殘習、七寶樹下天衣為座成道、乃至入寂。<#sp>此教明無生四諦．十二因緣．二諦等法。此界內理教也。<p>三別教者、亦有四門。多用亦有亦空門。<#sp>此教明五十二位。一十信、是外凡位、從假入空。<#sp>二十住、是習種性位、初住斷三界見惑、次之六住斷三界修惑、後三住除前惑習氣竝塵沙惑。此位空觀成就傍習假中。<#sp>三十行、性種性位、正習假觀、傍習中觀、破塵沙惑。<#sp>四十廻向、是道種性、修中道觀、伏無明也。此住行向。是內凡位。<#sp>五十地、聖種性。<#sp>六等覺、上二竝破無明、分證中道、名分聖位。<#sp>七妙覺、是極聖位、破無明證佛果也。即七寶為座成道矣。<#sp>此教明無量四諦十二因緣等。此界外事教也。<p>此宗明障總立三惑。一見思惑．二塵沙惑．三無明惑。見思是界內惑故、藏通二教三乘所斷。塵沙無明是界外惑故、別圓二教而所斷也。五十二位具伏斷此三惑。圓教六即亦爾。<p>四圓教者、亦有四門。多約非有非空門。此教立六即位。<p>一理即、一切眾生一念心、即如來藏理。此心即具三諦妙理、不可思議。是名理即。<#sp>二名字即、聞上所說一實菩提、於名字中通達解了、知一切法皆是佛法。是為名字即。<p>三觀行即、是五品位。十心具足十法成乘觀也。讀誦經典、更加說法．兼行六度．正行六度。修此等行故、名五品位。是外凡位也。<#sp>四相似即、是六根清淨、鐵輪十信位也。初信斷三界見惑、次六信斷三界思惑、後三品斷習氣竝界外塵沙、伏無明惑。是內凡位也。<#sp>五分真即、是十住．十行．十廻向．十地．等覺也。於四十一位中、各斷一品無明、各顯一分中道之理。竝八相成道而度眾生。普門示現、而益機根。名為分聖位也。<#sp>六究竟即、等覺一轉入于妙覺、佛果圓滿斷證窮極。<#sp>此教明無作四諦．十二因緣等。<p>問。四教所談佛果、三身之中何乎。<p>答。藏通二教是應身。於中藏教劣應身、通教勝應身也。別教他受用身、圓教自受用身。理智冥合、融通無礙、三身即一如來也。<p>問。四教之佛居何等土乎。<p>答。此宗立四種佛土。<#sp>一同居土、凡聖雜居故。藏教所談劣應身佛居此土中。於中有二。一同居穢土、如娑婆等。二同居淨土、如安養等。<#sp>二方便有餘土在三界外。唯三乘人離三界身、住彼淨土。通教所談勝應身佛、即居此土。<#sp>三實報土、別教十地、圓教十住已上菩薩、斷無明惑、顯中道理、住於彼土。若據教主、別教所明他受用身。<#sp>四寂光土、唯佛實身住彼淨土。機根離絕、佛佛境界。即是四德波羅蜜、周遍寂照、理智冥合法身所住。四教佛居如此四土也。<p>以此四教、判如來一代大小諸教、莫不窮盡。化法四教大概如此。<p>次化儀四教者、一頓教、如華嚴經。<#sp>二漸教、阿含．方等．般若之三時也、<#sp>三不定教、機解不同、同聽異聞。聞大解小、聞小解大等、然互相知名不定教。<#sp>四祕密教、一會之說對機異說。或說小之座說一實法、或說大之座而說餘法。然互不相知故名祕密教。是總名化儀四教也。<p>當知化儀所說、不出化法。化法說儀、不過化儀。故立八教以為判解。即大綱網目。<p>其五時者、華嚴．阿含．方等．般若．法華涅槃。化儀次第、一代說教不過此五。名為五味。<p>第四節<#sp>觀門行法<p>此宗百界千如三千世間一念之中頓具不縱不橫。建立二諦總有七重。四種三昧為行方法。一心三觀具足圓滿相即自在無礙圓融。即凡見佛、即佛現凡。三千在理同名無明三千果成咸稱常樂。今法華妙旨寔在茲矣。<#sp>諸教之中此教最長。諸宗之中為深奧。超八極圓厥旨深高。速疾大果又妙矣。<p>第七章<#sp>華嚴宗<p>第一節<#sp>宗名所依經<p>問。何故名華嚴宗。<p>答。以華嚴經為其所憑故云爾也。<p>問。華嚴總有幾經乎。<p>答。若委論之有十類別。然今取要言、只有三本。一上本華嚴、十三千大千世界微塵數偈、一四天下微塵數品。二中本華嚴、四十九萬八千八百偈、一千二百品。此二本經攝在龍宮不傳閻浮。三下本華嚴、十萬偈、三十八品。此傳閻浮五印盛弘。此云三本華嚴也。<p>下本經十萬頌內傳譯震旦經於三譯。東晉朝代覺賢三藏翻成六十卷。得彼梵本三萬六千偈。次大唐朝、喜覺三藏、翻成八十卷。得彼梵本四萬五千偈。後大唐朝、般若三藏、貞元年中、翻成四十卷。唯是入法界一品也。<p>第二節<#sp>三國相承<p>問。此宗以誰為祖師乎。<p>答。香象大師以為高祖。然具言之、立於七祖。第一馬鳴菩薩、第二龍樹菩薩。第三震旦元祖杜順禪師、是文殊應迹、居終南山、製華嚴法界觀．五教止觀．十玄章等、流通此宗。諡號帝心尊者。第四智儼禪師、承杜順師盛弘此宗、製作多多。居雲華寺、號雲華尊者。第五香象大師、稟智儼禪師、廣敷華嚴。一朝國師、四海重寶。講經感天雨花、開義口出五光。大唐則天皇后、諡號賢首菩薩。經論解釋、製造極多。大經本疏、餘經別章、諸論義記、一宗總義、解釋無遺、義理盡述。凡華嚴甚盛、啻在此祖。第六清凉大師、承香象大師弘華嚴教。智解深廣、兼通諸宗、以此圓宗、為其心府。製大疏演義鈔及自餘章疏、其數多多。一朝歸宗以為國師。十誓堅固、終身不懈。居清凉山、諡號華嚴菩薩。第七宗密禪師、承清凉大師、盛弘華嚴。兼通諸宗、製作甚多。居圭峯草堂寺、諡號定惠禪師。此之七祖淨源法師奉敕記之。<p>若據震旦、杜順已下唯立五祖。日本所翫、特仰四祖。杜順．智儼．香象．清凉。<p>流傳日本、道璿律師為其始祖。律師承香象大師、律師授良辨僧正。自爾已來至今繼跡、血脈相承、敢不中絕。<p>第三節<#sp>教判<p>問。此宗立幾宗教、攝一代法門乎。<p>答。立五教十宗、攝一代法門。<#sp>其五教者、一小乘教．二大乘始教．三大乘終教．四頓教．五圓教也。<p>初小乘教者、如來出世為說一乘開化眾生故、菩提樹下說本教一乘。高山先受光、而獲大益、日輪初耀照、而覺群機。然小志眾生、不堪聞深法。故如來於一乘中、分別三乘、漸誘淺機、以令趣大道。此中小乘教、是如來權方之施設、暫授羊鹿、以誘小志、假設化城、而息勞窮。故所說義理隨機淺近、所指果證、唯存狹劣。如此誘攝、漸令趣大乘故也。問。此經中所說義理、其相如何。<#sp>答。所說義理、眾多無量。且舉一二、謂言法相則七十五數、為無為之相歷然。談法源、則六識三毒、染不染之義宛爾。四果證入、只存入寂、三祇進趣、專在五分。外道邪見之幢、如塵而碎、分段見思之員、如雲而晴。然未盡法源故、諍論極多。二十部黨類、即此教相貌也。<p>次大乘始教者、此教既出小乘、始入大乘。故少雖影似小教、多談直進深義、三祇修行、趣極證之大果、二空顯證高出偏小之情。百法鏡明、決擇分明。故諍論斯止、法苑即平。四智心品自用之月明、三身妙果、斷證之光圓。八識建立、法相廣張、二諦法門、重重深奧。二障伏斷、眾惑氷消、六度修行、自他竝運。妙理冲遠、寔非小乘所闚。大義深玄、迥超羊鹿權車。<p>然真如無知、緣起之途未通。事理不即、相融之門未開。故五性分機、出世有成不成。二乘有差、佛果立趣不趣。是有性無性之隔別、定性不定之差異也。故此教無性不出生死、定性都無迴心、即此教意也。退雖出大眾．上座之黨、進未及隨緣皆成之談。始教之名寔由此矣。<p>次終教者、此教諸相融即、入不二之定門。真如隨緣、榮森羅之法苑。故如來藏海通八識而氷水。有性無性唱皆成、而虛空。依他無性即是圓成、眾生煩惱即是涅槃。第一義空、該真妄而寥寥、生住異滅、離三時而絕絕。是即大乘深義、方此中盡、法義建立、既此教窮。<p>然未談事事無礙、未明主伴具足。及泯絕之門未絕、昇進之相立位。<#sp>是故猶名為漸教也。<p>次頓教者、此教一念不生、即名為佛。法相之差異、都亡泯、真性之妙理、直顯現。一切所有、唯是妄想、一切法界、皆是絕言。五法三自性、俱空亡、八識二無我雙呵遣。階位悉泯佛不都絕。<p>然未知。森焉諸法皆悉毘盧果德浩然眾相俱是佛海妙相。故尚號淺教也。<p>後圓教者、此教明事事無礙、窮諸法之體相、談主伴無盡彰果相之圓備。故十玄緣起融諸法而即入。六相圓融通眾相而無礙。一即多而無隔、多即一而圓通、攝九世以入剎那、舒一念而該永劫。三生證果還彰本成、十信道圓沒同果海。行布之施設、備經多劫、圓融之妙義現身證果。行布不礙圓融、圓融不妨行布。故得一切相即相融。此是教意也。<p>如來所說一代教文、淺深雖區、不出此五。寔判諸法而無遺攝法門而莫餘。此之五中、初一小乘、後一一乘、中三<p>竝三乘教。始終二教是漸、合為漸頓二教。漸中分始終故成三也。<p>此五總束以為一大善巧。廣大法綱、攝法分齊、圓教備足。四法界中收攝窮盡故、凡一代最長、諸宗玄底、莫如此圓教。唯此教窮極。華嚴如須彌、諸教似群山。諸教皆會華嚴大海、三乘竝出今經廣苑。如此教名為根本法輪。圓極自在教也。<p>次十宗者、上之五教、約宗分之、不過十宗。一我法俱有宗．二法有我無宗．三法無去來宗．四現通假實宗．五俗妄真實宗．六諸法但名宗。已上宗竝小乘教中開之。七一切皆空宗是始教也。八真德不空宗、是終教也。九相想俱絕宗是頓教也。十圓明具德宗、是圓教也。<p>第四節<#sp>五教行位<p>問。五教行位、其相如何。<p>答。小乘教中、行位分齊、全同小論。<#sp>大乘始教亦明三乘位。其菩薩乘立五十一位。以其十信、立為位故、此據直進機也。或立三乘共十地等。此據廻心機也。<#sp>終教一切眾生、皆成佛道、立四十一位。以其十信、不為位故。等覺一位開合之異。<#sp>頓教泯絕無寄、本不立位。<p>圓教有二。一同教一乘、全同終教。二別教一乘、全別三乘。與彼不同故。此有二門。一次第行布門、因果次第、進修證入故。二圓融相攝門、因果融攝無礙即入故。以行布故經不可說不可說微塵數劫、以圓融故一念速疾證佛果也。此教立三生成佛。見聞．解行．證入是也。<p>圓教義理、四法界中一切攝盡、無有餘矣。一事法界．二理法界．三事理無礙法界．四事事無礙法界也。<p>第五節<#sp>佛身佛土<p>問。此宗佛之身土、立幾種乎。<p>答。五教不同。且圓教中、土立三類。皆是華藏莊嚴世界、淨穢融即、一多無礙。佛有十身。眾生身．國土身．業報身．聲聞身等、一切諸法無非佛體。萬德莊嚴、包攝無窮。<p>故言斷則一斷一切斷、言證則一成一切成。<p>十身具足毘盧遮那、最初顯開無盡玄宗、一切諸法此中皆盡。<#sp>為淺近機、漸漸分流、乃至法華會三歸一、遂令悟入華嚴一乘。<#sp>一代化儀唯舒此經、終窮攝歸、唯入此經。舒則一代八萬、森羅交絡、卷則九會妙說、深廣該攝。<p>大方廣佛華嚴經、理智冥合、題名已顯。<#sp>華嚴海會善財童子、一生證入。後會寔明。欲得速疾大果、無過此經。教理甚深、何宗及此。<p>十玄緣起花鮮矣。六相圓融月朗矣。眾經上首諸宗尊主洋洋矣蕩蕩矣。不可得稱者唯此經宗而已。<p>第八章<#sp>真言宗<p>第一節<#sp>宗名所依經<p>問。何故名真言宗。<p>答。此以大日經．蘇悉地經等祕密真言教為其所憑為云爾也。<p>第二節<#sp>三國相承<p>問。此宗誰人而傳弘於之乎。<p>答。如來滅後七百年時龍猛菩薩開南天鐵塔遇金剛薩埵。受職灌頂然後廣流傳之。金剛薩埵親承大日如來。大日如來是教主也。龍猛菩薩授之龍智菩薩。自爾已來善無畏三藏金剛智三藏一行禪師不空三藏惠果和尚互各繼跡血脈流傳。<#sp>至于日域之流傳者弘法大師渡於海波謁惠果阿闍梨廣傳此宗遂還日本盛開此宗。自爾已來日本一國花洛田舍無不受學至今不絕。凡此教盛于日域偏是弘法大師之力也。大師是大權應迹盛德絕倫行業無雙。顯密諸宗無遺兼通大小三藏皆悉窮盡。護法感通威驗才藝豈有及大師之人乎。寔照千古之明燈耀來後之日月也。遂於高野山入定。人天歸敬八部尊重。內證外用不可思議矣。<p>第三節<#sp>教判<p>問。此宗立幾教乎。<p>答。立十住心攝大小顯密等諸教窮盡無遺。<p>問。其十住心者何。<p>答。一異生羝羊心二愚童持齋心三嬰童無畏心四唯蘊無我心五拔業因種心六他緣大乘心七覺心不生心八一道無為心九極無自性心十祕密莊嚴心。是名十住心。<#sp>初三住心是世間乘。於中第一是三惡道第二即人乘第三是天乘。後七住心是出世間乘。於中第四聲聞第五緣覺乘總是小乘。後五大乘。<#sp>他緣覺心是三乘教。一道極無即一乘教。第十是金剛乘教最尊最極之實教也。<#sp>九種住心皆是權乘。竝是因位第十住心獨是實果。<p>第四節<#sp>依正二報<p>大日如來心王覺體塵數諸聖心數眷屬。五智所成依正二報本有金剛界自在大三摩耶現覺諸法本初不生大菩提心不壞金剛光明心殿（是依報也。）三十七尊九會曼荼十三大會四重曼荼重重帝網塵剎聖眾。（是正報也。）依正無盡自在圓滿高超諸宗而聳聳。廣包眾典而廓廓。然則顯乘大果未上此堂出世小聖豈得入室乎。是以四大乘宗以空寂而謂實理、九界情執、覆心城而未開顯。唯此密教、明見實理、深入心城。密嚴華藏、塵數諸尊、森羅而住、一切眾生、萬德妙用、歷然而具。故一切眾生、皆毘盧遮那也。一切諸相、悉是覺王境界。<p>第五節<#sp>六大．四曼．三密<p>此宗建立六大總明佛體。四種曼荼此上相貌、三密相應即其業用。六大之中、前五大者是理、第六識大即智、理智之上、各有相用。四曼三密所以建立。智即金剛界、理是胎藏界、是名兩界兩部大日。所以而成六大即大日如來。一切諸法不離六大、六大法性、周遍諸法。故一切諸法無非大日、大日如來周遍法界。<p>當知、兩部者是大日如來理智之德也。理德無量故、胎藏有四重聖眾。智德無量故、金剛界有三十七尊。兩部不二、為理智冥合。<p>第六節<#sp>佛身教主<p>此宗佛立四身。自性．受用．變化．等流、是名四種法身。五方．五智、以成四身、即身成佛、大覺速證。毘盧覺王、登之方極。即事而真、森然諸相、宛爾諸法、皆是真如。<p>顯教是釋迦說、密教即大日說。是故二教說主、炳然差別。若得實義、即二佛無二。離此釋迦、別無大日。故十住階級、捨劣得勝、皆是遮情之分齊、十心諸法、平等怛然、即是表德之義門。常差別門、常平等門、不二而二、二而不二、表德故一塵不棄、皆毘盧妙德。遮情通顯乘、表德局密乘故。<p>此教意、一切諸法、皆是大日、真如即我身、佛法即吾體。四重秘釋、重重深妙、三密業用、密密秘奧。若離此教、永無成佛之路。求出含生、豈不信行。真言祕教大概如此。<p>附說<#sp>禪宗（竝）淨土宗<p>第一章<#sp>禪宗<p>夫諸宗義理、冲邈難測。今渧一毛、以霑初心日本所傳、自昔已來、共許所翫、唯此八宗。然八宗外、禪宗及淨土教盛而弘通。<p>彼禪宗者、佛法玄底、甚深微妙。本來無一物、本無煩惱。元是菩提。達磨西來、不立文字。直指人心。見性成佛。不同餘宗森森萬法、相違法義、重重扣論。<p>天竺二十八祖、以心傳心。彼第二十八祖達磨大師、梁世傳之漢地、乃至六祖次第相承。然五祖之下、南北二宗始分。六祖南宗之末、漸分五家。道璿律師、承北宗之禪、傳之日本、又傳教大師、自大唐國、傳於此宗、名佛心宗。近來名德、亦自宋朝而傳之矣。日本諸處盛以弘傳。<p>第二章<#sp>淨土宗<p>又淨土宗教、日域廣行。<#sp>凡此教意、具縛凡夫、欣樂淨土、以所修業、往生淨土。西方淨土、緣深于此土、念佛修行、劣機特為易。生淨土後、乃至成佛。<p>汎而言之、一切諸行、廻向淨土、名淨土門、修行萬行、期於此成、名聖道門。諸教諸宗、皆是聖道、欣求往生、是淨土門。源出於起信論、繼在龍樹論教。天親菩薩．菩提留支．曇鸞．道綽．善導．懷感等、乃至日域咸作解釋、競而弘通。<#sp>日本近代已來、此教特盛。<p>若加此二宗、即成十宗。然常途所因、其啻八宗而已。<p>以前所列諸宗次第、非是淺深次第。唯隨言列爾。列何可得故、且如上列之耳。<p>人身聖教難受難值。適得受值。豈得默止乎。仍擧管見、以結來緣。微功不朽、必證菩提矣。<p>（文永五年戊辰正月二十九日、於豫州圓明寺西谷記之。予一宗教義尚非所軌。餘宗教觀一無所知。唯擧名目聊述管見。仍錯謬極多、正義全闕。諸有識見者質之。）<p>華嚴宗沙門凝然（生年廿九）。