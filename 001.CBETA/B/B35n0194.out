<p>中華大藏經總目錄<#sp>目次<p>中華大藏經序<p>釋教之有大藏，猶儒教之有四庫也。顧四庫以漢書藝文志為濫觴，代有增益，雖編目而不集書。至永樂大典、四庫全書，雖集書而不刊版。是以隨收隨散，今日不惟漢唐著錄及永樂大典不可畢覩；即四庫全書當日抄錄七部，兵火戰亂之餘，輾轉携至臺灣者，亦衹一部，可謂不絕如縷矣。釋藏則不然，六朝以後，諸家經錄，亦如儒家之有目無書；而自唐開元間，編定入藏錄，宋開寶四年，遂付剞劂。以後不斷編刻，傳之高麗日本，亦皆仿行；雖內容稍稍增減，而凡所收錄，片言隻字，無有遺墜。果其版本未絕，則藏庋之家，承學之士，皆可予取予求，是誠法良意美者也。<p>我國歷代編印藏經，或由政府主持，或由信眾倡導，至前清龍藏而止。高麗藏經，全由政府主持。日本與我國同，而近年所刻各藏，收經特多。我國清末，上海頻伽精舍曾仿印其宏教書院縮刻藏；政府遷臺灣後，中華佛教文化舘復影印其大正藏；流布遐邇，雖已足資探討。而自民國成立以來，竟未能自編藏經，論者每以為憾。<p>屈文六居士，外掌封圻，內參樞府，經濟文章，久為當世推重。晚年學佛，既佩三密法印，而以八十高齡，復有修訂中華大藏經之舉。緇素響應，龍天擁護，畧變舊例為四大法類，一曰正藏，收歷代已入藏之經典；二曰續藏，收歷代未入藏之經典；三曰譯藏，收譯成西文之經典；四曰總目錄，收各藏目錄及有關書籍。就正藏言，凡收經書三千九百餘種，以視四庫全書之三千四百餘種（不計存目），已超過之，而續藏、譯藏、總目錄尚未計入。此洋洋巨帙，洵與儒書華嶽並立，而呈東方文化燦爛之奇觀也。<p>余於茲役，忝與發起之列，喜見開始出版，遂書數語，以弁其首。<p>中華民國五十三年佛歡喜日雙城莫德惠拜撰。<p>中華大藏經序<p>佛教自漢明帝時傳入中國，騰蘭遠蒞，玄奘西遊。中國文化，儒也，道也，因圓融而益光大。東傳海外，代有記載，佛教遂成為中日韓三國之無上文明。中國藏經，歷代均有修訂。惟自清雍乾間修訂龍藏後，二百餘年來尚未暇及此。現當反共復國，復興文化，宏揚佛教，至關重要。爰由黨國元老于右任暨趙夷午、屈文六諸氏呈請總統設舘修訂。奉批「社會文化，由社會人士為之」，大哉言乎！乃於民國四十五年十一月十一日於臺北市善導寺開成立會，推主修理監事，報經本部備案。迄今七載，綱舉目張，余忝綜部務，樂觀厥成。茲當印行開始，用弁數語如右。<p>中華民國五十二年歲杪連震東識于內政部。<p>中華大藏經序<p>佛經有藏，由來久矣！自梁武帝於華林園總集釋氏經典，厥後歷朝之修纂梓印者相踵繼。於是卷帙浩繁，汗牛充棟，宏揚教義，嘉惠信士，厥功偉矣。顧自龍藏以後，迄今垂二百餘年，闕然而無續者，其故安在？豈好之者無力，而有力者不肯為乎？抑緇素胥漠然於斯乎？殆典籍之整輯，皆盛行於承平之際，至若戈鋋鋒火之間，救死扶傷，猶恐不贍，遂未遑懷鉛握槧歟。<p>民國四十五年，黨國元老于右任，暨趙夷午、屈文六諸公，倡議設舘修藏。是年冬，修訂大藏經會於焉成立。自是校勘剞劂，日程其成。今余觀其所訂要例，除複者曰選藏，增新者曰續藏，迻文者曰譯藏，舉篇者曰總目，窮源而竟委，綱舉而目張，可謂燦然大備矣。<p>紀曉嵐曰：儒如五穀，一日不食則饑，數日則必死，釋道如藥餌，死生得失之關，喜怒哀樂之感，用以釋冤愆，除拂鬱，較儒家為最捷。丁茲刼殷龍漢，而於羣策中興之時，圖此不朽之業，用以釋冤愆，除拂鬱，洵濟世之良藥也。其所為所見，過於古人遠矣，豈非盛事乎！<p>然則是書之修也，竊以為有四美焉：巨細畢收，是曰可大；開繼相期，是曰可久；迻譯以傳，是曰可遠；淑世箴時，是曰可達。宜乎士林拭目，莫不樂觀其成，斯誠文化之津梁，禪林之府庫也已。<p>中華民國五十三年夏<p>黃季陸謹序於教育部<p>中華大藏經序<p>佛法為一切智者之學，稱實相之理，盡法界之量，備通世出世法，以修身為本，而達自覺覺他之極則者也。<p>粵自能仁啟教，賢聖輩出。法肇五天，歷千五百年而晦隱，化流四土，竟二千餘載而方隆。傳通人世，今有三焉：巴利文系之錫蘭三藏，詳於初五百年之聲聞，法化遍緬泰寮柬；蕃藏文系之西藏二部，詳於後五百年之秘密，流風被滿蒙青康；吾中華之華文系大藏，特詳於中五百年之菩薩學，上則聲聞三藏，既眾部以兼明，下則秘密經軌，亦大體已斯具，歷代持宏，餘惠遠及越南韓日。<p>原華文之聖典譯傳，起於漢元壽。佛書編目，著於晉道安。大藏刊行，始於宋開寶。由中華傳韓日，集錄刊布，代有勝業，刊行藏經而可考見者，達數十種。佛法為究極無上之道，隨機利見，流衍不同，而惟華文大藏，足以統五天千百年聖學之全，窮源竟委，得以見佛乘一味之真。吾中華佛子，寧不引以自慶耶！<p>今也變亂日亟，異說方張。值文化日新之世，民族貞元之會，自宜整理大藏，充實而發揚之，平人心地以啟世大同。此固識者所共知，宜文六長者發起修訂中華大藏經，而得朝野緇素所共贊也！<p>修訂中華大藏經，廣之以四大法類，內容體例，屈序及綱要，言之詳矣。試復贅言之：一、歷代華文藏典，多少互異，存沒不同；今盡舉歷代藏經，去其重出，綜為一部，曰選藏，實歷代藏經之集成也。二、元明以來，蕃藏巴利之文，或有選譯，古德著述，遺珍非一；今採集得九百餘部，編之曰續藏。極續藏之量，可總攝蕃藏巴利聖典之譯為華文者。雖譯華非一日之功，而立此大類，固當續續不已，期乎靡遺。三、華文佛典之傳布世界，首賴迻譯，取今之已譯英文者而輯之曰譯藏。據此意而引申之，則自小品以至大部，自英語而及餘文，契時應機，譯藏之業，固方興而未艾。四、總目錄集一切佛典目錄，以備稽考，允治佛學之要事。總此以論，選藏似多而易成，續藏譯藏，始雖簡而畢也鉅。統四大法類以成中華大藏經，雖續譯之功，事有所待；選藏之名，人或未喻。而其董理集成華文大藏之固有，編續集以充益之，譯外文以宏通之，思之深而慮也密，期心遠大，非吾中華民族性之博大高明，其何以能此！<p>時歷八年，選藏既成。印謬忝發起之列，謹申序讚，以誌隨喜云爾。<p>中華民國五十二年六月慧日沙門印順謹序<p>中華大藏經序<p>佛法為包博世出世間一切究竟之學說，宏通廣大，玄妙精微，不可思議。雖有阿難尊者之結集經藏，優婆離尊者之結集律藏，諸大菩薩及歷代祖師之造論著疏，自漢明流入中國，苟非代有所修訂，則諸藏無由合集，散漫失統矣。蓋佛教三藏，巨著宏編，汗牛充棟，欲得全集而讀之，既為時間所不許，亦為精力所不及，此大藏經之所以輯也。間嘗讀隋書經籍志，悉梁武帝於華林園中，總集佛教經典凡五千四百卷，沙門寶易又撰諸經目錄，斯為佛經有藏之始。復經平生考據藏經之編纂而猶能憶及者：如唐開元間，沙門智昇著開元釋經目錄二十卷，列入五千零四十八卷，其後宋元明清，公私鐫版者亦至夥。宋有蜀版五千零四十八卷，福州東禪寺版六千四百三十四卷，福州開元寺版六千一百十七卷，思溪版五千九百十八卷，蘇州延聖院磧砂版五千八百零二卷，一說為六千三百餘卷，元有杭州版六千零十一卷，明有南藏六千三百三十一卷，北藏六千三百六十一卷，清有雍正間之龍藏，則依明本而重刊者，乾隆間又有續藏之刊行焉。入民國後，有頻伽藏之纂輯，則據日本弘教書院本，益以龍藏續藏而成者，都八千四百十六卷，頻伽云者，以藏為頻伽精舍主人哈同氏所主編也。宋元明諸版本，久多亡佚。惟南京磧砂版尚存孤本，原藏臥龍開元二寺，缺一百七十三卷，後為西安省立圖書舘收藏。茲者板蕩中原，赤氛瀰漫，皇皇巨帙，恐亦無存，謂非釋典之一大刧乎？屈文六長者惄焉傷之，爰發重修中華大藏之宏願，而當代緇素，咸表贊同，悉力以赴，乃成立修訂中華大藏經會。徵集會員，釐定規章，延攬人才，從事編訂。並分是經為四大類；曰選藏，曰續藏，曰譯藏，曰總目錄，其大要已詳於印順法師之序矣，茲不再贅。從此華文聖典譯傳，靡不搜羅盡有。雖續藏譯藏，猶有待後來者之擴充光大，而於此八稔之中，已將選藏完成，其功實不可沒。靈源自慚淺識，亦得追隨於後，共襄盛舉，不揣冒昧，謹舉所知者而約畧言之，以誌梗概，何敢言序云哉！<p>中華民國五十二年暮秋之月<p>沙門靈源謹識<p>中華大藏經序<p>本師釋迦文佛，於二千五百年前降生天竺。十九出家，三十成道，說法靈鷲暨諸方歷時四十有九稔。作人天師表，度無數有情，巍巍乎慈悲喜捨，不可以言喻也。及漢明帝時，大法西傳，騰蘭遠蒞，法運遂轉移於東土，大乘展轉傳於日韓，聖域今所行者，惟聲聞緣覺耳。迨至唐太宗時，玄奘法師，大心肇啟，西域孤征，白馬東來，藏經運至。厥後仁王多崇象教，大法日漸宏揚。有唐一代，實為最盛時期。迨至宋元明清，歷朝君主。莫不紹隆三寶。考大藏經譯寫，遠在東漢。纂輯目錄，始於道安。編定函號，肇自開元。鐫版始於唐季，私刻起於宋而盛行於明。清初印龍藏，大本莊嚴，殆軼前代。越二百餘年，竟無嗣響。及清末始有優婆夷羅迦陵氏發心刊印頻伽大藏，起於宣統，而成於民初，其印行期中，蓋不計若干艱阻也。更歷四十餘稔，復有屈文六長老，發起印中華大藏經。當吾國政府偪處於臺員片島之際，既乏往者帝王國庫之財源，又非羅氏富饒之境遇，耆英提倡，多士影從，而竟得博通內典之蔡念生居士慨任總編審，于七載間，編成選藏三千餘部續藏九百餘部，並三十二種藏經目錄表解，卷帙有如是繁多，可謂空前之絕作。觀屈序云，體大思精，實為法海津梁，洵稱篤論，衲讀之有深愧焉。余童貞薙染，忝列沙門，宗研華嚴，殊罕心得。東來後蟄居茅舍，講演僅接引初機，對賢首全經，未能開壇一述，豈遑論列印大藏經文。屈序於古今印藏原委，博引繁稱，淺學若余，何堪作序。感文老之雅屬難辭，惟祝大經流布，佛日增輝，法輪常轉，扭轉人心，振興國運，期早日收回大陸，致郅治媲美漢唐，使諸山名剎，各得此經一部，俾四眾勇猛修持，庶不負屈蔡二老之殊勝功德，是所願也。<p>民國五十二年歲次癸卯重陽日華嚴蓮社沙門南亭謹撰<p>中華大藏經序<p>昔釋迦文佛為解脫六道眾生輪迴諸苦一大事因緣降生於佛曆二千五百年前，現太子身於印度迦毘羅衛國，年十九捨王宮，入雪山，修苦行六年，遂成正覺，說法四十九載，垂示三藏十二部經典，以度後世之眾生，吾人窮畢生精力而莫得究竟，大矣哉經教之深廣也。我國自宋之開寶至清之雍正，均曾刊大藏經行世。時值承平，以國家之財力易舉。他如日泰諸邦，亦曾叠出編刊，互相印證，玄義益明，而選藏尚未聞有建議者。今屈文六長老，發心修訂，集野老以擬昔日之朝賢，募私財以代當年之庫帑，綜人財兩力之懸殊，等什一于千百。雖聞風讚歎者多，初尚慮博大艱難，參加者猶不免依違審慎也。然幸得蔡念生居士以天誕般若，博覽群經，獨任總編審。徐可均居士樂善好施，慨任印行委員，眾擎易舉。大業可計日觀成，寧非三寶之特殊加被耶！本際向以為藏有重出，似可酌刪。本多後出，亟需增補，區區淺見，蓋有不謀而合者。顧內典浩如烟海，曩僅窺閱藏知津，及少分經藏，何敢妄參論列，貽笑方家。乃厚承文老諈諉，以謬耄啞羊，濫廁末席，此固深感慶幸，而內心未嘗不滋愧也。東來後，蒿目世風日下，邪說紛乘，恐禍亂之將至，冀他日新藏一出，而未來之刼運潛消，則凡從事諸君子之豐功偉烈，其可量乎！惟晚近人根陋劣，好簡厭繁，如來憫眾生愚痴，具八萬四千病，故如數說法以對之。伏願如來使此藏本，放大神光，俾讀者目一偈半偈，便發明心地，拔三毒根，得四聖智，而同成正覺。五濁惡世，一變而為莊嚴聖域，庶十方三世諸佛齊暢本懷，此愚衲所馨香禱祝以求之者，謹序。<p>民國五十二年歲次癸卯<p>觀音大士聖誕日復興海印寺沙門本際謹撰<p>中華大藏經序<p>世之言文化者，輒區之為西方文化與東方文化，而東方文化以儒釋為兩大支流，此猶宥於方之內也。若遊於方之外，而縱觀夫所謂三世九有者，則釋迦設教，實兼世出世法，儒教亦所含容。祗以義軒以來，周孔繼統，世儒拘於舊習，目為異端，列諸方伎，然於其應化無方，談言微中，亦不能悉予抹煞。故自六朝唐宋而後，天祿琳琅之府，名山宛委之藏，輒立釋教一門。但所收極簡，雖清初文物之盛，四庫全書中佛典著錄祇十三部，存目祇十二部，而又僅收雜書，不及經律。私人藏書，如海源閣楊氏，鐵琴銅劍樓瞿氏，皕宋樓陸氏，八千卷樓丁氏，所謂四大家者，書目所列釋典，尤甚幾微。是皆先入為主，門戶之蔽，其於代表東方文化，殆未能語其全也。<p>然釋氏自傳其學，自守其書，則又遠在儒教之前。蓋自釋迦示寂，約當孔子誕生之年，釋迦諸大弟子已從事結集三藏，以後代有增益。大法東傳，迻譯演繹，汗牛充棟，至唐開元釋教錄附入藏錄，而藏經形式以立。其同時之儒書目錄，如隋書經籍志，唐書藝文志及崇文總目，尚未能如此完備。况儒書祇存目而非彙刻，自不免於散佚；佛教則自宋開寶四年，據開元入藏錄雕版，已由僅有其目，進為實有其書。以後繼續刊行，今日目錄可見者，有宋一代，為崇寧藏（崇寧三年）、毘盧藏（紹興二十年及乾道八年）、圓覺藏（紹興二年）、資福藏（嘉熙三年）、磧砂藏（端平元年）、天寧藏（金大定十三年）六種。原始之開寶藏，及北朝之天寧藏，目錄雖佚，仍可參考而知（見開元錄及宋藏遺珍單行目錄附錄）。各藏互有增減，大致畧同。易代而後，元之普寧藏及重編磧砂藏，加入大批密部經典。明之南北藏及清之龍藏，繼續前規。明嘉興正藏與北藏同，特易梵筴為書冊，以續藏為世所重。海外則高麗初雕藏仿宋祖所賜開寶（宋太祖時），後又仿刻契丹藏（宋理宗時），其去取自為義例，今唯再雕藏目錄可見。日本初刻天海藏（明清之間），畧同資福，而黃檗藏（清康熙時）則全仿北藏。至縮刻藏（清光緒時）始自出機杼，收經特多。卍字藏以北藏之目，刻麗藏之文，而續藏廣收中國古逸典籍，視嘉興續藏更有過之，我國商務印書舘曾仿印流通。大正藏號稱彙合各藏，惟於縮刻、卍字所著錄者，尚未盡數錄入，中韓各藏更不待言。蓋祇擷其精英，並未盡其部帙，我國中華佛教文化舘曾仿印流通，此中韓日三國印藏之大較也。他如中國考訂藏目之書，乃係提要性質，日本就各寺所存經書，勒成藏目，仿各藏而稍有出入，皆未經過刻版，茲不贅述。<p>佛藏之來源，既如是其悠久，各國刻藏之演進，又如是其繁多。而我國自雍正龍藏之後，二百年來，未曾修藏。頻伽印縮刻，祇減二十七部，并就目錄分合，畧有變易。普慧藏半途而止，僅餘斷簡殘編。在此期間，日本縮刻、卍字、大正相繼問世，以彼國之精勤，促吾人之振作，今日編刻大藏，殆為刻不容緩之圖。而鄙意猶不止此，蓋自近百年來，中西文化，皆有顯著之改變。對前一時代之徹底整理，即有裨於後一時代之順序發揚。我國學人於經史子集及各種學術，莫不作此工作，佛教何能例外？居今日而言編刻藏經，已非如宋元明清之斷代修書，增減任意，所能滿足需要。應統海內海外，已入藏，未入藏，一切佛典，作成空前未有之結集，庶達承先啟後之目的，不負劃時代之神聖使命。竊以此恉，徵諸緇素大德，詢謀僉同。於是不揆擣昧，糾集同道，組織修訂中華大藏經會，揭櫫四大法類，一為選藏，二為續藏，三為譯藏，四為總目錄，請備述之。<p>何以為選藏也！自古別於續藏，皆曰正藏。今與古之正藏，稍有不同。其目的於古仿中外已入藏者，不遺一部，未入藏者，不增一部。自成果言之為正，自工作言之為選。謂就歷代中外三十二種藏經中，一則徧選各藏，去其重複。二則特選某藏，資以刊布。由前者言之，各藏遞相困革，增某經，減某經，分某經，合某經，向無詳細之校勘，與精確之統計。本會首編三十一種藏經目錄對照表解，以大正所收為第一目錄，餘藏所收不見於大正者為第二目錄，每目之下，註明見於何藏何函，於民國四十八年出版。嗣又加入金藏為三十二種，最後確定為二十四種（見第四輯編目說明三）。此項工作歷時四年有餘，而後獲知歷代中外已入藏之經典，為三千九百餘部，此所謂徧選各藏去其重複者也。由後者言之，此三千九百餘部，本會曾依修藏舊例，重分部類，編為中華大藏經目錄草案，與表解同時刊布。并向十方大德，徵求意見，加以縝密研討。一則部類排列，眾議未能僉同。二則本藏以影印為主，各藏糅合，版式難於劃一。因決定就各藏版本最古，收經最多者，選為影印對象。仍其部類，去其重複，分為四輯刊布。磧砂及宋藏遺珍為第一輯，全部影印。嘉興正續藏為第二輯，去其已見於前輯者。卍字正續藏為第三輯，去其已見於前二輯者。其他各藏為第四輯，去其已見於前三輯者。三千九百餘部之經典，備於四輯之內。因有異本別出，缺本減除，及原藏重出或補前輯缺文等等，共印出三千九百七十三部。若不計重出及補前輯缺文，則為三千九百五十一部，此所謂特選某藏，資以刊布者也。此三千九百餘部，實集中日韓三國藏經之全。以完備論，古無先例，讀者當能察之。<p>何以為續藏也，前代以續藏補正藏之闕，無同時纂集之理。今選中外已入藏者為選藏，以集各藏之大成；未入藏者為續藏，以補各藏之未備；界限分明，自不妨同時纂集。祇藏密部輯入稍多，餘則零星收羅，書缺有間，而孤本珍籍，亦頗因此獲得，如五宗救、徧行堂集、李溫陵集諸書是也。盡其可能，共得九百餘部。今日環境所限，不過如此，惟待後賢之補輯耳。<p>何以為譯藏也，今日海空交通，佛教之遍傳世界，已為日有進步之事實。藏經之須具世界性，亦為切合時代之要求。大乘佛法，以漢文藏經為備。近百年來，譯為西文者，已有多種。惟散在各地，求索不易。儘可能獲得者，輯為譯藏。以供國人宏揚之資，兼開西人探討之路。雖著錄無多，後之人繼續迻譯，繼續收羅，則此一部門，定可蔚成大觀。<p>何以為總目錄也，因書籍之繁多，而目錄之學以興。佛藏之多，捋於四部，足為目錄學之所建立，由來已久。而歷代學者，每取得魚忘筌之態度，故此學迄未發達。然如二十四種藏經目錄對照表解，最末所錄五種，體大思精，實為法海津梁。日本大正藏特別注意於此，另輯昭和法寶總目錄，刊載大正有關目錄，并及一般目錄。惟於中國著作，未能備收。今略仿其意，首載中華大藏經首編及索引，次為基本目錄及有關目錄，後擇載一般目錄。並就徵集所得，附以藏印錫泰等國未譯為漢文之經籍目錄，及歡美各國所譯本國文之經籍目錄，以便研討。此一科目，孳乳無窮，學者其留意焉。<p>右以選藏續藏為骨幹，譯藏總目錄為羽翼，既舉歷代藏經所收之經典，一無所遺，更集歷代藏經未收之經典，儘所能得。除譯藏及總目錄不計外，僅選藏及續藏近五千部，視原始藏經之開寶藏一千七十六部，約為四倍以上，視最後藏經之日本大正藏二千三百七十三部（續藏只計古逸、疑似），則為一倍以上，而視外學四庫全書之三千四百七十部（不計存目），約增十分之四以上，讀者於以覩佛藏之全，知佛教之大。不但內學典籍之結集，足以媲美四庫，而且東方文化之宣播，足以啟迪全球。自民國四十五年十一月十一日開成立大會起，於今十載。集發起人、主修、總編審、理事、監事、顧問、職員等四百餘人之精力財力，成此鉅帙，滿此微願。蔡念生總編審於首編脫稿後，送來校印，當付徐可均劉懷園委員印行。宏化在望，喜述其梗概如此。<p>中華民國五十五年佛誕日臨海屈映光謹識<p>中華大藏經序<p>修藏未易言也。自開元釋教錄附入藏錄，開寶據以雕造，繼續不絕，至於今日。原書全存或半存，乃至僅有目錄可見者，宋代為閩版之崇寧、毘盧，浙版之圓覺、資福、磧砂及北朝之金藏。（金藏目錄已佚，蔣唯心作雕印始末考及簡目，余復加以補充，見本藏總目錄宋藏遺珍單行本目錄附錄。此外遼藏經目全佚，弘法藏則據蔣唯心考為由他藏輯成，非特刻全藏。）元代為普寧及補刻磧砂，明代為南藏、北藏、嘉興藏，（嘉興正藏仿北藏，祗排列及附錄一種不同，另有武林藏經目全佚。）清代唯有龍藏，民國則頻伽而已。更求之於國外，高麗有初雕藏、續藏、仿契丹藏、及再雕藏，今惟再雕藏目錄僅存，其文字之不同者，可求之於日本之縮刻、卍字、大正各藏。（近聞重印再雕藏，並贈給我國一部，惜尚未見。）日本初刻天海、黃蘗二藏，猶仿自中國各藏（黃蘗與北藏全同），繼之而有縮刻藏、卍字藏、大正藏。縮刻、大正，增入甚多。卍字正藏以北藏之目（未全），刻麗藏之文，尤為考查麗藏之要籍。續藏則收經之多，頗有中國失傳之本，因而重見，然校以中國嘉興續藏，仍有嘉續已收而卍續未收者。日本又有輯藏多種，編列某寺所藏古版經典，雖具藏經形式，並未刻版流通，是與雕造各藏，性質不侔（說見第四輯編目說明），且所載經典已見各藏，故不計入。而中國存目之書有大藏綱目指要錄、大藏聖教法寶標目、至元法寶勘同總錄、大明釋教彙目義門、閱藏知津五種，所載經典，頗有無從求索者，故宜存備查考。<p>以上所舉有目可見者為開寶、崇寧、毘盧、圓覺、資福、磧砂、金藏、普寧、重編磧砂、南藏、北藏、嘉興、龍藏、頻伽（頻伽同於縮刻，有減無增，本應不計，惟為民國以來之惟一藏經，故列入），麗藏、天海、（黃蘗因與北藏全同不計）縮刻、卍字、大正、指要、標目、勘同、義門、知津凡二十四種。此中互有出入，甲藏所無者，或為乙藏所有。以一人遍覽各藏，既為力所不逮，而集各藏於一堂，供人閱讀，亦為事所難能。屈文六上師發廣大心，欲集合各藏經典，不重一部，不減一部，合成一帙，更加新編續藏、譯藏、總目錄，名曰中華大藏經，緇素響應，眾志成城，而使余任編目之責。余維茲事體大，不敢掉以輕心，乃竭四年之力，先成三十一種藏經目錄對照表解。所謂三十一種者，爾時尚未獲得金藏資料，以前述二十三種，益以日本輯藏八種而成。出版以後，復刪日本輯藏八種，增入金藏，定為二十四種。以此排比各經典，去其重複。本擬仿歷代各藏，分門別類，彙為一編。因採影印方法，各藏版式不一，難於排列。又以部類先後，議者亦多異同。於是以原藏為主，在二十四種中，選其版本最古，內容最富而又在現在環境可以獲得影印者，分為四輯。第一輯為磧砂藏及宋藏遺珍，是為版本最古；第二輯為嘉興正續藏，不見於第一輯者，第三輯為卍字正續藏，不見於第二輯者，此兩輯皆有續藏，是為內容最富：第四輯則彙合各藏不見於前三輯者，佚者缺之，以待覓補。於是二十四種藏經，備載無遺。復於首編具載磧、嘉、卍三藏全目，其嘉、卍見於前輯者，注明前輯函號。各目重加校訂，嘉續各本不同，彙合編纂，隨目說明。惟第四輯不能仿照辦理，若二十四種藏經皆載全目，則連篇累牘，不可容納。然觀於前三輯之全目，於一目不遺之旨，可以思過半矣。<p>綜觀各藏，不但每藏經目互有出入，即同一經中，字句亦互有出入。經目之出入，彙合各藏，可以彌此缺憾。字句之出入，其大不同者，別出異本，然已不無遺漏，小不同者，若別出異本，實不勝其重複；必須附以校勘，始便研求。日本縮刻、大正兩藏，皆附校刊，未盡完備。本藏以磧砂為主，仍須重加校刊，始能適用，此非短期所能從事。茲將各經不同之處，擇其重要並易於截斷舉出者，編為綜合補錄，以作喤引。若有大心開士，就二十四種中可以獲得之藏本，互相校刊，著明不同之字句，並重加編次，使成善本。則於宗教之信仰，學術之發揚，必有裨益，是所禱祝以求者也。<p>至於新編續藏以不見於各藏者為限，此時此地，所得無多，然數年訪求，亦有精槧孤本，雜見其中，譯藏以華文譯成西文者為限，所得尤少，有待增補，總目錄以有裨於目錄之研究為限，昭和法寶總目錄蒐集頗富，今大部擷取，而亦有昭和所未著者。似此結集，或能稍裨流通，餘見通例及各輯編目說明中，茲不贅云。<p>中華民國五十六年佛誕日念生居士蔡運辰法名寬運識於臺中<p>修訂中華大藏經緣起（四十五年十一月十一日於臺北善導寺開成立會通過）<p>大藏經者，如來之慧命，人天之眼目，無明長夜之智炬，生死苦海之慧航，覺先覺後之法源，世出世間之道本也。今世何世，赤氛燭天，邪說肆其毒，暴力助其瀾，不惜盡舉人間而地獄之。苟非宣流藏經之大慈大悲大願大勇，會仁王之興起，措心理於安康，而欲挽此非常之刼，豈易言哉。<p>然考佛法宏揚中土，始於漢，盛於唐，昌明於宋，其所集譯品以及名著，刊版流通，創自宋代之蜀版，推展迄今，世所稱之北傳系，中與日韓，計出藏版二十四種，而收集之富，不能不推日本大正版，正編已積九千餘卷，續編猶未計也。若宋之磧砂版六千三百餘卷，孤本猶存西安臥龍開元兩寺，清之龍藏七千餘卷，版片猶存北平柏林寺，以其興修自我，有繫國家民族文化之名位，應益知所珍貴。但龍藏而後，已閱二百六十七年，況世變日新，文明日蔽，即懍天傾地崩之懼，宜圖崇德辨惑之功，則興修大藏，為不容緩矣。<p>夫新藏內涵，自須廣攝時空，益當戒慎因創。擬編四大法類，一曰選藏，二曰續藏，三曰譯藏，四曰總目錄，懸此範疇，以為集廣張本。<p>果也，人天共鑒，友聲大作。或宣照才識學之史規，或責成大方廣之創制。眾寶所歸，鑑諸虛谷。調協異同，蘄止至善。締造時代之天祿石渠，攜納民族於慈航樂土。此物此志，敢不慎勉。肇役於中國中興基地之臺灣，崇名為中華大藏經，期以十二年成功。<p>惟茲事體大，心由我發，願求眾成，經組會荷擔一切，次第策進。所望中外緇素大德，同發信心，恢張寶典，破邪救世，時不我與，無量功德，願共圖之。<p>修訂中華大藏經會章程（內政部臺46內民字第一一〇一八一號通知准修正案）<p>第一章<#sp>總則<p>第一條<#sp>本會定名為修訂中華大藏經會。<p>第二條<#sp>本會以闡揚佛乘理論，矯正唯物風尚，導科哲學於建設人羣真美善之理想生活，使世界永獲和平康樂為宗旨。<p>第三條<#sp>本會設於中華民國中央政府所在地。<p>第四條<#sp>本會為搜集資料，籌募經費，暨流通本藏經，得在海內外設立分會或辦事處。<p>第二章<#sp>任務<p>第五條<#sp>本會修訂中華大藏經任務為左列四大法類：<p>一、選藏<p>二、續藏<p>三、譯藏<p>四、總目錄<p>前項法類之序列與名稱，必要時得加以修正。<p>第六條<#sp>全藏之修訂期以十二年完成，其分年進度另定之。<p>第三章<#sp>會員<p>第七條<#sp>本會發起人為基本會員，凡贊同本會宗旨者，無分緇素，經會員二人之介紹，得為本會會員。<p>第八條<#sp>本會會員權利如左：<p>一、發言權及表決權<p>二、選舉權及被選舉權<p>第九條<#sp>本會會員義務如左：<p>一、遵守本會章程及議決案<p>二、擔任本會商請協辦之事項<p>第四章<#sp>組織<p>第十條<#sp>本會設主修九人至十五人，由會員大會推舉，總持全會事宜。<p>第十一條<#sp>本會設理事，一百十七人，由會員大會選舉或主修推選，組織理事會；並由理事互推或主修於理事中推選十一人至二十一人為常務理事，組織常務理事會；首席常務理事一人，由常務理事互推之。<p>第十二條<#sp>本會設監事九人至十五人，由會員大會選舉或主修推選，組織監事會；並由監事互推或主修於監事中選推一人至三人為常務監事；有監察會務及稽核賬目之責。<p>第十三條<#sp>本會理監事任期均為二年，連選得連任。<p>第十四條<#sp>理事會設總幹事一人，副總幹事二人，幹事若干人，由主修遴聘。<p>第十五條<#sp>理事會設總務、文書、財務、資料四組，各設組長一人，副組長二人，組員若干人，由常務理事會遴聘，分別辦理本會事務。<p>第十六條<#sp>本會設編審部，主持全藏編審事宜，由主修延聘總編審七人至九人，編審若干人，編纂若干人，編譯若干人，秘書主任一人，秘書若干人組織之。<p>第十七條<#sp>為推進會務，認有必要時，經主修或常務理事會決議，得設置各種委員會。<p>第十八條<#sp>本會設顧問若干人，由主修延聘。<p>第五章<#sp>會議<p>第十九條<#sp>會員大會每二年召開一次，必要時得召開臨時會議，均由主修召集並任主席。<p>第二十條<#sp>主修會議無定期，於必要時召集之。<p>第廿一條<#sp>理事會監事會每半年召開一次，分別由首席常務理事、常務監事召集並任主席。<p>常務理事會每月召開一次，由首席常務理事召集並任主席，必要時得開臨時會。<p>上列各項會議，於必要時，主修均得出席指導。<p>第廿二條<#sp>編審會議由總編審主持，有關部門經總編審邀請得參加之。<p>第廿三條<#sp>常務理事會、監事會、編審部及各委員會之負責人聯席會議，每年開會一次，由主修召集之。<p>第六章<#sp>經費<p>第廿四條<#sp>本會經費由善信捐募，政府補助。<p>第廿五條<#sp>本會所有經費收支，一律依照會計法規辦理。<p>第廿六條<#sp>本會經費收支情形，每半年刊布徵信錄一次；全藏完成後，彙總刊布徵信錄。<p>第七章<#sp>附則<p>第廿七條<#sp>本會各項規程章則均另訂之。<p>第廿八條<#sp>中華大藏經修訂竣事後，編輯功德記公告之。<p>第廿九條<#sp>本章程呈報內政部備案，如有未盡事宜，得隨時修正補報。<p>中華大藏經四大法類修訂綱要（四十七年二月廿五日聯席會議通過刊登海潮音第四十卷五月號）<p>一、選藏<p>凡中韓日歷代漢文藏經中之不同者，照原文盡量編入；即某部世有稱為偽經，或某部某處文字有錯誤者，亦不更改摒棄；俾後人閱此，等於閱中韓日之一切藏經。現已編成三十一種藏經目錄對照表解，據以取材，編訂選藏目錄，提交本會審定。<p>目錄編成，取自何藏者，依照原藏景印。其不宜景印者，以排印補之。用何種紙、幾開、綫裝、精裝，須各分多少冊，印一千部約費若干；俟選材集成，再行計議。<p>就三十一種藏經選錄述要，以便學人修持。現已選畢般若部、大寶積經、四阿含及本緣上，如何景印或排印，俟選成後再行計議。<p>二、續藏<p>凡三十一種藏經均未收入者，盡量收入之。<p>續藏部類不及選藏之多，斟酌情形，另分部類編纂之。<p>三、譯藏<p>凡已由漢文經籍譯成外文者盡量收入。現已集有心經、阿彌陀經、六祖壇經等數部。<p>四、總目錄<p>印藏泰錫各藏經目錄盡量收編，已由周祥光先生為請印度西藏佛學教授兼通中梵巴藏文者為之。<p>凡漢文經籍未收入以上選續二部者，其目錄均編入之。<p>以上續藏譯藏總目錄，景印或排印，俟編成再行計議。<p>修訂中華大藏經會成立大會宣言<p>漢興以還，吾國學術思想，輒為儒道二家所統攝。儒家思想，重在世法。道家思想，主在出世。重世法故，人類倫理，賴以建立。國家與社會間，始有一定秩序之可循，人群乃得相安於無事。由出世故，一般睿智曠達之士，亦得遂其淡泊自守之生涯，使人類精神，日事向上，不致墮入欲海深淵，無法自拔。故自整個人類社會之生活言，二者相需為用，其效始彰。壹有偏廢，將成兩失。所惜儒道二家，未悟此旨，互相排牴，古昔已然。自白馬馱經，佛法東漸，依二諦以立言，融儒道於一器，其影響所及，在儒則有宋學之復興，在道則有南宗之勃盛。要皆挹佛氏之義蘊，以闡發其奧旨。此則群籍具存，斑斑可考者也。是故佛法之在吾國，不僅已與固有之文化合流，且復成為一般社會生活上不可須臾或離之動力。吾人如欲恢復固有文化道德，建立精神生活堡壘，不為唯物思想毒素所侵蝕，舍教義圓融之佛法外，別無他道，此同人所以不揣微薄，有修訂大藏經會之發起也。嘗考歷代撥亂反正之初，皆有修輯藏經之舉，唐貞觀之盛無論已，宋明大一統之時，其最著者也。勝清開國，亦嘗有龍藏之刊布。自是以後，二百餘年間，輒成絕響，有心人於此，可以覘世運降替之由矣。拯陷溺之人心，納庶物於正軌，狂瀾互挽，匹夫奚辭。邦人君子，盍興乎來。<p>修訂中華大藏經會成立大會致詞<p>佛法僧稱三寶，為眾生所歸依處，而以法為宗本。蓋無法，眾生即不知有佛，而僧亦無由建立。釋迦牟尼佛四十九年說法，或開示人生之實義，或策發真性之修證，或廣明開遮，軌範三業，或備窮性相，宗趣一實。雖法門無量，而無不契人之機，合法之理，以覺世牖民，導歸至真至善之聖域。佛滅度後，集經者類集為經律論三藏。或以說聲聞所行為聲聞藏，說菩薩所行為菩薩藏。一代聖教，無越於此。<p>佛法自漢世傳入中國，代有傳譯。姚秦鳩摩羅什、唐玄奘為譯經泰斗，然羅什雖說貫羣籍，而來華譯出眾經，僅百八十餘卷。玄奘於貞觀三年赴印，至十九年回國，以所獲梵本六百五十七部獻於朝，奉命譯經，僅出七十五部一千三百三十五卷。楞伽為達摩手授二祖以為心印者，明德清於五臺遇于闐國梵師言，此經有四十卷，則此間譯本，僅十分之一。此可知釋尊一代時教，其佚而未傳，或傳而未備者，實不可計量，此本會所應繼述者一。佛法有南傳北傳之分，學者間有諍論，實非釋尊說法本旨，此本會所應負責融通者二。現在魔氛彌漫，大地眾生，均在煩惱中浮沉，苦惱中掙扎，並日以熾盛，非救苦救難大慈大悲之佛法，何以濟之！此本會所應發心宏揚者三。準此三義，應不以時間性區域性為範圍，人盡形壽，事盡未來，為法為人，精進不已。本會發起以來，遍徵各方大德意見，今彙寶貴之答覆，擬（一）先以十二年集合中韓日漢文藏經去同取精，並於中韓日漢文藏經遺漏未收入者，如元譯之大乘要道，清譯之大威德儀軌，及歷代大德著述，並譯藏及總目錄，成為中華大藏經。（二）以此十二年所捐集經籍，並徵集印度及東南亞與歐美各國經籍，成立中華佛教圖書舘。（三）以此次所捐募基金，及印行藏經流通餘款，為本會及圖書舘基金。本會會務永遠進行，圖書與時並增，上宏下化，以至器世間均成越量寶殿，情世間均成無上佛道，眾生有盡，此願無窮。敬祝同仁福壽無量，同發大心，圓此功德。<p>修訂中華大藏經會籌備工作報告<p>甲、修藏發起<p>四十三年十月，屈映光居士於桃園齋明寺，擇靜自修，因閱磧砂藏而發願興修藏經，旋由章嘉大師及趙恒惕、許世英、于右任、閻錫山、賈景德、吳忠信、張默君、李子寬、朱鏡宙、鍾伯毅諸位響應，曾備冊簽名。嗣經慎重通函徵求，已承親署發起簽名見覆者，緇素大德如甘珠爾、印順、智光、南亭、太滄、白聖、道安、樂觀、東初、默如、演培、月溪、覺光、惠光、林錦東、江張仁、吳經明、李炳南、蔡運辰、鄧翔海、韓同、方倫等。物望高孚如莫德惠、王雲五、謝冠生、王德漙、嚴家淦、黃國書、馬壽華、黃少谷、林熊祥、張厲生、漙心畬、錢永銘、陳成、游彌堅、楊管北、束雲章等。文教權威如朱家驊、張其昀、陳含光、張君勵，林尹、周邦道、但衡今、盛成、黃麟書、孔德成、巴壺天、李世傑、楊家駱、劉百閔、陳志臯、彭慶修等。外交盛譽如杭立武、王東原、鄭彥棻等。僑領賢明如雲竹亭、張蘭臣、陳靜濤、吳昆生、金振玉、李世華、劉銳之、陳樹桓等。至十月三十一日計收到題名發起者共二百一十人，照會章第六條規定，一律為本會會員。<p>乙、修藏組會<p>為適應民主精神之修藏，採組會方式負責。而修藏乃高度文化撰述事業，應發揮會務之功能，方能助長事業之順利成就。故本會會章之草擬，取義在此。其事業付諸專設之編審部，而會務則設主修為全會主腦，設理監事負籌辦一切之責，顧問為事務事業兩面之指導。會稿初成，曾廣徵發起同仁意見，再三修正而後報呈內政部審核，比承主管員司略經商改，遂邀批准備案，而成今日印布之會章。<p>駐泰僑領雲竹亭居士高深熱忱，同情祖國修藏。決在曼京籌設本修藏會之分會，邀定張蘭臣等五僑領共主其事。並擬進一步聯絡緬甸高棉錫蘭等國僑領，就曼谷組織東南亞區分會，以廣聲譽，共成勝舉，一切正在密切商辦中。<p>丙、新藏建立<p>本會章規列法類：（一）選藏、（二）續藏、（三）譯藏、（四）總目錄。曾經若干考詢而來，仍草徵求意見書，公開請益。承各方熱烈反應，撰文披露于佛教各雜誌者，不下十餘篇，于震寰居士乃遠從美邦哈佛大學寄文作遠大之寄望，計共獲專函見覆三十餘通，座談兩度，訪談甚夥。其最要建議，乃在大藏整體之新修，希望造成中外前代所無，新世適應之燦爛寶典。次則圖像、編例、選例、譯例、總目，乃至資料、板本、句讀，均有指告。擬即彙成提案，提付大會裁決，期臻至善。<p>資料徵集，（一）金振玉居士向吳蘊初居士後人徵捐頻伽藏全部。（二）王孝英、金振玉居士各捐大正影印藏全部。（三）靈源法師徵捐上海佛學書局目錄。（四）蔡運辰居士徵捐北平佛學書局目錄。（五）王大使抄寄高麗大藏經目錄。（六）擬推請道安法師分次赴日本泰國搜求經籍之計劃、編印修藏編例彙錄、修藏意見彙錄各一冊。<p>擬先編印修藏範本，作包涵歷史文化美術之新宣傳品，設計稿另附。<p>丁、修藏經費<p>財為事業之母。修藏應有預算，而非輕易製訂之預算。大致分（一）開辦費、（二）事務費、（三）事業費。籌集方式，擬分「普願」「全願」兩大類：（一）「普願」純檀施性質，以若干元為一願單位，任聽累寫若干願，或按月按年均照認定願數照繳。（二）「全願」用預約請藏方法，全藏定價若干萬元，部份法類定價若干萬元，均以一次或四次或十次差別繳價。上項粗議，祗供本會正式組成後參考，悉俟詳慎決定籌行。其有關數項殊勝因緣，應特舉奉報告：（一）吳昆生居士為崇信屈映光居士發願修藏，從四十四年七月起，每月供養台幣一千二百元，以後願按月繳至修藏完成。又一次供養一萬八千元，又與李世華居士捐印經餘款一萬一千六百三十三元，另鄭信晰居士捐一百元。年來籌備種種，均在此項支用，尚存四萬餘元。（二）本際和尚特助三千元，尚許經刊佛書售價所得，約數千元，悉數供養。（三）雲竹亭居士慨諾籌助開辦費十萬元。（四）張其昀部長曾慨許撥助五萬元，以示倡導。（五）此外錢新之、陳樹桓、林錦東居士等均允慨助及募款。<p>戌、會所<p>桃園齋明寺住持江張仁願以該寺借為會所，台北暫借公園路二十號為通訊處。<p>中華大藏經編目通例<p>一、中華大藏經分為四大法類：一、選藏：謂選擇中外藏經，仍依原目錄印行，去其重複，以集各藏之大成。二、續藏：謂結集歷代未入藏之經典，以補各藏之未備。三、譯藏：謂蒐集由華文譯成西洋文字之經典，以便傳法異邦。四、總目錄：謂編列各藏目錄及與目錄有關之書籍，以便考查同異。<p>二、選藏亦即正藏，凡分四輯，就中外現存藏經易於獲見者，加以選擇。民國二十年影印之磧砂藏及宋藏遺珍，版本最古，編為第一輯。嘉興、卍字，皆有續藏，收經最多。嘉興正續為明清版本，時間僅次於磧砂，除去已見於前輯及合本見於本輯或續藏者，編為第二輯。卍字正藏源本麗藏，頗多異本，續藏尤富珍籍，除去已見於前二輯及合本見於本輯或續藏者，編為第三輯。更合歷代中外藏經補前三輯之不足，編為第四輯。<p>三、第一第二第三各輯，皆就原目錄重行釐訂新目，第四輯祗就應印各經編目。第一輯磧砂藏及宋藏遺珍，第二輯嘉興正續藏，第三輯卍字正續藏，皆各自編號。第一輯全部印行，印行目錄，即是全藏目錄，故祗就每目上端編一號碼。第二輯第三輯之印行，須除去已見於他輯者，故每目上端欄內為全藏編號，欄外為印行編號，無印行編號者，行末標某藏函號，以示業已印行。第二輯祗標第一輯函號，第三輯兼標第二輯函號，以便查考。其標本輯後輯及續藏者，乃本目為單本，所印為合本（見第九項），或本目為缺本，所印在後輯（見第六項），仍各隨目注明。若止標缺本，則為無從印行。凡不標某藏或缺本者，或雖標某藏函號而系以異本（見第四項）、缺文（見第七項）等字者，上端欄外必有印行編號。第四輯各藏補遺，只列印行之經，彙總編號。因多缺佚，上端欄內為應印行之編號，欄外為實印行之編號，其餘標注如例。各目於他藏函號例書某字、不用千文者，卍字及嘉卍兩續書套數、函數，大正書編號，注內用漢字，行末用字碼。嘉卍兩續，各自標明。只標續藏，不書函號者，即為新編續藏。如此可以查知有無遺漏及各輯（包括新編續藏）相互關係，並便於計算部數。<p>四、諸經同譯異文，大抵因宋元明清各藏與遼金各藏南北傳刻不同。元雖蹶起北方，而刻藏則在南方，明北藏、清龍藏刻於北方，仍為南方一系，向來認為正統。遼金各藏，流布不廣。逮麗藏彙合各藏，重行校刻、日本卍字藏又以明藏之目，刻麗藏之文。遂有若干經典與宋元明清各藏字句顯有出入，而宋元明清各藏亦偶有自相出入者，國人於此向不注意。日本縮刻藏則併出異本，不列目錄。大正藏稱為別本，列入目錄而不編號。今於縮刻、大正另出者，悉隨各藏編號刊印，並畧有增加，必要者於目錄加以說明。以三藏正文為主，一般著作，編纂方式不同者，亦酌量列入，以便檢閱（如嘉藏農務茲函金剛般若經疏論纂要及刊定記，又續第五函出行策會編，卍續三九套又出大璸科會）。大正以麗藏為正本，宋元明清為別本，似含主客之意，今一律改稱異本，以示彼此互異。由前目望後目者隨目註明。由後目望前目者，於目錄行末註異本函號，三本互異者，後二目亦註異本函號。同在一函，為古藏所并錄（如磧竟函五無反復經二部）或新編附入者（如嘉續七八函雪關禪師語錄二部）不註。又第四輯道宣律師感通錄與律相感通傳，大正並出，不列別本，而縮刻露函、卍續甲十套則各出其一，今按異本標注。<p>五、卍續目錄在正目之外有副目，除存目無經外，錄入文字者，可分三類：一為本藏未收之書，而祗著序跋附錄者，二為本藏已收之書，而補著序跋附錄者，三為本藏已收之書，而補著缺文者。今重行釐訂卍續新目，於前二類加標附存二字，於後一類加標後目二字（見第三輯編目說明十一）。并於新編全目，畧師其意，凡正目已見前輯者，如在後輯增出佚文、梵字、序跋、題記等，隨目標為補錄。帝王通序與止記音釋、回向、校勘、寫閱等題記及在正文內難於割截之文字從畧。例如磧砂河淡函出光讚經十卷，實即卍字第五套光讚經之前八卷，今於卍五補後二卷，是即已收之書，補其缺文。又如磧砂鱗函已出道行般若經，嘉興淡函增出晉道安序，今於嘉淡補安公序，是即已收之書，補其序跋附錄。惟未收之書，祗著序跋附錄者，不適於本藏之例。但於卍續所已收者，仍予保存，以符彙合各藏之旨。又經文呪文，出入較多者，以大正校合所著為限，亦予補錄。（大正正文為麗本，故多錄宋元明三本，本藏以磧砂為主，畧同三本，故多錄麗本。）補錄不計入全藏編號及印行編號，以補錄二字，代替印行編號。每一經書，可能由數藏補錄。正目注某藏某函補錄，補目上端欄外標補錄二字，目下注明譯著人名及補錄何文，行末標某藏某函，以示正目所在。正目屬異本者，亦予標明，惟補錄文前標題，只註所補之本，以免混淆。他藏另有補錄者，隨補目注明。補錄既多，若如卍續以附存與後目，攙入全部正文印出，似嫌間雜。今稍為變通，將補錄之文，彙印選藏四輯之後，標為中華大藏經綜合補錄。惟卍續之附存與後目，未見前輯者，於目錄印行編號處加書補錄二字，仍隨第三輯印行，不入綜合補錄（例如續七三套正目，續八七套後目之百論疏，前輯所無，既照印正目，亦補後目）。已見前輯者，目錄行末標明見於何藏何函，存目不印（例如乙二十套附存佛祖宗派世譜，但載與禪燈世譜不同者，而佛祖宗派世譜已見嘉續四八函，不需補錄）。<p>六、藏經之有缺本，惟嘉興正續及存目之書為然。嘉興惟函番字藥師瑠璃光七佛功德經，原目錄註藏本缺，而莫函出生、勝幢、妙臂三經同卷，亦註缺字（中央圖書舘藏本三經不缺）。續藏甲乙丙丁四目錄增出之經，尤多難覓。至於實際藏本，我國中央圖書舘所藏，散失既多，日本駒澤大學所藏，仍有缺佚。彙合諸本，重訂新目，缺本自不待言。此外指要、標目、至元、義門、知津等原為存目之書，時隔數百年，更難按圖索驥。茲於嘉藏以我國藏本為主，缺者以駒本或單行本補印。無本可補而見於卍續者，行末標卍續函號，於第三輯出之。不見於卍續者，標明缺本。存目各書亦以單行本配補編號印行。無可配補者，因其本為存目，不標缺本。<p>七、各藏缺文，儘可能由後輯補錄。惟宋藏遺珍缺文二十九部，原影印時已補七部，其十二部無從覓補，另十部可補未補。此十部中，頗有與後輯卷數參差者（例如法苑義林六卷，卍續甲二套為十四卷；瑜伽師地論記二十卷，卍續七五、七六套為四十八卷），更細按之，文字亦間有出入，無法截補。原影印未予補足，亦或由此。今於可補未補之十部，除大唐正元續開元釋教錄，以異本性質，在縮藏另出全文外，其餘九部，註明另見卍續某套，并於卍續另出全文，行末標遺珍缺文。卍續乙二三套大通方廣滅罪莊嚴成佛經僅存卷上，日本中野達慧有跋，於大正二八七一另出全文亦同，此皆編號計入部數。補錄非另出全文，不編號不計部數。正目注某藏某函補錄，補目行末標正目函號，不注缺文，見第五項。<p>八、各藏有重出，自開元入藏錄已然。古德由律部錄出戒本，固有特殊作用。他如大般若經第九會奘譯金剛經，大寶積經第四十六會曼陀羅仙譯文殊師利所說摩訶般若波羅密經，皆重見於般若部。佛頂最勝陀羅尼經附錄三呪，重出為呪三首經。瑜伽師地論第六十一卷，重出為王法正理論。此皆別行單本，便於講說持誦，各藏相衍已久。今皆編號照印，目錄不加標注。磧砂於此局部重出外，更增輦武函，尹密函、尹寧函，衡密函各重出一部，戶寔函重出二部。宋藏遺珍與磧砂重出一部，皆全部重出。宋藏遺珍本編重出二部，一全部，一局部。綜第一輯合磧砂、遺珍全部重出八部，局部重出一部，今為重視古版，編號照印，隨目注明。第二輯嘉興正續、第三輯卍字正續重出諸經，亦隨目注明，例不重印。惟卍續第三套深沙大將儀軌與本套阿迦陀密一印千類千轉三使者成就經法全部重出，標名與來源互異，又第一套須磨提經係大寶積經之妙慧童女會局部重出，源本麗藏，而麗藏則因失去什譯，重出此以當之，祗有數字之差，縮刻頻伽並同。日本緣山三大藏目錄解說疑為開元十四之有譯無本，似未必然。又第二套日光菩薩月光菩薩陀羅尼，係千手千眼大悲心陀羅尼局部重出，有日本淨嚴題記，今皆編號照印，隨目注明，以資考證。綜第三輯印全部重出一部，局部重出二部。第四輯各藏補遺，不印重出。<p>九、合本與單本同見一藏（即局部重出）或分見各藏者（包括新編續藏），若合本不缺，不印單本。如心經要論、心經直談出紫栢老人集，嘉續五二函印老人集，則同藏三三函不印要論及直談；金剛正眼、楞嚴擊節出千松筆記，嘉續五七函印千松，則卍續二二套不印擊節，三九套不印正眼；雲棲法彙各單本分見各藏，續藏印法彙，則各藏不印單本。凡不印各目，皆隨目注明，并於行末標某藏印行。單本見於前輯者，并標前輯函號。但第四輯係補遺性質，不論合本單本，先儘前三輯印行，如卍續三五套印三彌勒經疏單本，則大正不印合本。又嘉續三九套出相宗八要，八要中之因明、百法、唯識、緣論及論釋五種已見磧砂忠命臨各函，六離合釋法式附於嘉敦函八識規矩頌補注後，餘二無單本。磧砂全藏印行，不得減除。而八要又為有義意之彙集，存之有裨研求，因并出之。<p>十、足本與節本，亦即廣本與畧本，或僅編排不同，文有增減者，同見一藏或分見各藏，皆各自影印。例如華嚴經疏及大般若經，於嘉續十三、十四函及卍續三七套另出綱要；淨土十要於嘉興正續各函及閱藏知津另出數種足本，而卍續甲十三套之十要合訂，則係節本；此皆節本由足本畧出者。又如嘉續五三、五四函出憨山大師全集四十卷，五五函又出五卷本；嘉素函斷際禪師傳心法要，嘉續六二、六三函趙州、雲門、雲庵各語錄，皆見於嘉魚函古尊宿語錄中；是皆編排不同，文字增減者。以上并通於第四項異本之例，但足本節本，易於查知，未盡注出。餘本同見一藏者，或以合本之一為異本者，祗畧加注明，行末不標異本。<p>十一、原本與注本、會本，同見一藏或分見各藏者，在前三輯各自影印。如嘉黍函印禪林寶訓，續二四函及卍續甲十八套又印各注本；磧拱至臣函印華嚴經，嘉用至感函印華嚴經疏，沙至禹函印隨疏演義鈔，稷稅熟函印疏序演義鈔，續一至八函，印會本大鈔。第四輯補遺性質，原本已見前輯者，仍印注本。如人本欲生經已見磧砂澄函，仍印大正一六九三注本。若會本、注本已見前輯，不再印注本原本。如四分律含注戒本疏行宗記見卍續六二套，包括含注戒本疏，毘盧旦至營函不再印戒本疏；淨心戒觀法發真鈔見卍續甲十套，包括淨心戒觀法，大正一八九三不再印淨心戒觀法。<p>十二、卍字有眉注，縮刻、大正皆有校刊，凡著錄或補錄者，除印刷技術困難外，皆予照印。惟大正校刊號碼以每頁為起訖，當予改計或變更其標示方法。<p>十三、前輯所出經書，後輯標題不同，繁簡分合互異者，前三輯全目對照，自可察知。標題出入較多，內容繁簡分合者間亦有之（如嘉說感武函大慧禪師語錄，卍三一套分為四目），擇要隨目注明。卍續副目所列別本存目，彙附卍續目錄之後（見第三輯編目說明十一）。第四輯除內容大異，另出全文外，餘亦附記各藏目錄之後，以便查考，一望而知者不記（如各經書單本合本原本注本不改原名者，自不待記）。<p>十四、校訂各輯目錄，經名原則從內題并從首題。原目錄有與內題不同者，或改從尾題者，又尾題或與首題不同者，擇要注明，一望而知者不注。各經正文標題下，原注出某經或一名某經等字，擇要注於目錄，用引號標明。由卍續目錄照錄或新增者，不用引號。原目錄所載卷數、朝代、譯著人名及失譯、佚名，有不備者，酌加補充。卷帙缺失，而知其原為幾卷者，仍標原卷數，下注存某卷或缺某卷。不知原卷數者，只標現存某卷。每目於譯著人名外，增注某人序跋及重要附錄。序跋首為作者自序自跋，次依原刻次序，亦或因朝代先後及敘述便利，稍有變更。佚名者，儘可能參照各藏補書。附錄以在尾題後者為準，其見於尾題前者，間亦注明。磧、嘉兩藏，多有功德題記，避繁不注，餘藏亦或注及。事屬創擧，難免脫誤，願讀者為是正之。<p>十五、禪宗語錄，向來不書禪師名諱，只書嗣法門人、侍者、小師某某輯錄。殆以標題已書某禪師語錄，故作者只書輯錄人名。然歷時既久，標題所謂某禪師者，若僅為寺名別號，而錄內又無行狀、塔銘等文字，甚至行狀、塔銘亦不記名諱，則名諱亦或亡失，否則亦費檢尋。各藏目錄，以嘉、卍兩續語錄較多，大正正續次之。嘉續原目、駒目，只列書名，原目字數較畧，駒目稍詳，原目又續藏依書內稱謂注輯錄人名。中央圖書舘善本書目於嘉續各目，改依首題標寫，下注某代某師撰、某師編，但非每目皆然。卍續則於標題中加入名諱，下注某師輯錄，仍書稱謂而無朝代。大正標題不盡書名諱，下注朝代及某師輯錄。續藏朝代皆書日本，下增禪師名諱。今斟酌各例，標題多依原本，不論有無禪師名諱，皆注朝代及某師說，某師輯錄，畧去稱謂。不知禪師名諱者，空格待補。僅知下一字者，上空一格（如卍續甲二六套西山<#sp>亮禪師語錄，亦仍其舊）。輯錄人與禪師不同朝代者，分別注明。有多人者，只著一二加等字，下著何人序跋，及有行狀、塔銘等，以便考索。以上標寫方式，期與各目一律。卍續於語錄各目，注明世次傳承，今多照錄並畧有補正。此外各輯目錄，涉及禪宗者，儘可能仿照補注。已注明見前輯或已見前目者，後則從畧。大抵依五燈全書，亦參考其他燈錄。此為前代藏目所無，肇始卍續，頗有助於閱讀觀念。但逐目參稽，一時未能備書。若讀者隨時補注，庶可漸臻完備耳。<p>十六、經書目錄之譯著序跋人名，依大正例以直書法諱為主。（大正疑似部目錄，不書譯著人名，以示存疑。今祗補書各經書內已著明者，不書失譯、佚名，於卍續八七套第四五兩冊亦同。）原題尊稱別號而法諱不為人所習知者，間亦照題，續藏尤多此例。<p>十七、選藏第一輯磧砂藏及宋藏遺珍共印出一千五百八十一部，內有全部重出八部、局部重出一部（見第八項），第二輯嘉興正續藏共印出六百五十五部，第三輯卍字正續藏共印出一千三百三十七部，內有全部重出一部、局部重出二部（見第八項），補遺珍缺文九部（見第七項），第四輯各藏補遺共印出四百部，內有補卍續缺文一部（見第七項）。總計四輯包括異本共印出三千九百七十三部，除重出及補前輯缺文二十二部，實三千九百五十一部，見各輯編目說明末項。<p>十八、磧砂各函分目，詳載品題，茲略加校訂，冠於新輯各冊之首。餘藏分目及品題，或有或無。茲於新輯各冊，另冠分目，酌著品題。（以上選藏）<p>十九、續藏蒐集二十四種藏經以外之典籍，另分部類編纂之。<p>二十、各經書之會譯及合本，悉本前人舊例編入（如嘉興已出楞伽各譯，續藏又出會譯。已出華嚴疏鈔分行，續藏又出合本）。（以上續藏）<p>廿一、譯藏以由漢文譯成各國文字之經書為限，另分部類編纂之。<p>廿二、譯藏經書，漢文與各國文字，對照刊印。（以上譯藏）<p>廿三、本藏序文、通例、各輯編目說明及目錄并有關文字，彙為首編，編入總目錄中。<p>廿四、總目錄除刊載首編外，並擇載歷代中外足資參考之藏經目錄及有關著述。（以上總目錄）<p>廿五、昭和法寶總目錄於各藏目錄，逐部編號，至便檢察。本藏四大法類目錄皆仿照編列，其原經昭和總目編號者，亦重行校訂，期無一誤。<p>中華大藏經第一輯磧砂藏及宋藏遺珍編目說明<p>一、中華大藏經第一輯，影印磧砂藏及宋藏遺珍。<p>二、磧砂乃宋平江府陳湖中小洲，宋孝宗乾道八年，僧寂堂築庵曰延聖院，理宗時始設經坊，印造梵筴本藏經。端平元年，刊布全藏目錄（日本昭和法寶總目錄十二）。元代重行改編，稍有增減。民國二十年，朱慶瀾在陝西開元臥龍二寺，發現全藏，發起影印。惟經卷既有殘缺，而又失去目錄。因就各經所刻函號，輯成新目錄，並由宋元明各藏配補缺頁。同時在山西趙城縣廣勝寺發現金藏，係卷子本，版式不同，不能配補，抵擇取不見於磧砂者，影印為宋藏遺珍。另編磧砂藏卷首二冊，宋藏遺珍敘目一冊，包括新編目錄及敘述影印經過，其計劃之周詳，工作之精審，至足歎異。此影印磧砂及宋藏遺珍，為今日臺灣僅見之宋版影印藏經，合印為中華大藏經第一輯。<p>三、磧砂原影印，每函一冊，冠以宋版圖像，全藏共圖像八幀，循環刊印。今合多冊為一冊，以八幀圖像印於前後扉頁，宋藏遺珍圖像亦皆照印。<p>四、磧砂原印本各經缺頁，由宋元明各藏配補，在卷首刊補頁表，注明某冊某頁。今重印冊數頁數皆有改變，爰根據原補頁表，另行編製，刊於校訂目錄之後。其原補頁表仍隨原編卷首影印，以便對照。惟此表似不免訛誤，例如表列四五二冊，下注一至一八補自永樂，次行下注一九至二六上補自普寧。是即大唐內典錄卷一、卷二（鼓一、鼓二），祇二五下至二六上（即最後二單頁）補自普寧，其一至二五上皆補自永樂，前行所注一八，當為二五上之誤，次行所注一九，當為二五下之誤。又五三六冊下注二六下至五五上補自永樂，應該括二六下至三〇之大乘密嚴經卷下後半（衡三），三一至三九之七俱胝佛母所說准提陀羅尼（衡四），四〇至四六上之大樂金剛理趣釋卷上（衡五），以上皆非補自永樂，四六上有磧砂題記，尤為顯證。且所注經名僅為大樂金剛（誤作大乘金剛，今改正），所注二六下當為四六下之誤。以上因永樂版空白處有雕花，極易辨識。披檢所及，姑擧二例。若彙集各藏，全部覆核，其事至為繁重。仍照原表付印，雖偶有訛誤，仍不失其校勘價值也。<p>五、磧砂原影印本例言云：「此次總目錄，乃新編之影印目錄，以訪得之經卷為根據，與端平目錄不同，實可表示信確。」又云：「尚有經名失考，暫無從訪補者十一卷，即寧字函之第三第四第九第十，更字函之第一第二第三，橫字函之第七第八，何字函之第八第九。」（何七為彰所知論下卷，影印本本冊目錄誤以分屬何八、何九非是。）近年胡適之博士由美國普林斯頓大學葛思德東方書庫獲得磧砂攝影七卷，為寧三、寧四、更一、更二、更三、橫七、橫八。曾著專文考證，謂此攝影，恰得補足原影印本所缺十一卷中之七卷（原文附後）。今按胡氏所得更二更三兩卷，為顯密圓通成佛心要集，已見原影印本功函。寧三為金剛頂觀自在王如來修行法，係鈔本。橫七橫八為地藏菩薩本願經，就中橫七係鈔本。依原影印本之例，缺失何經，應由他藏配補，不取鈔本。今在臺灣，無從覓得可資配補之梵筴本藏經。唯以胡氏所得寧四之略述金剛頂瑜伽分別聖位修證法門及更一之瑜伽集要救阿難陀羅尼熖口儀軌經，隨函影印，凡增二部。其更二更三之顯密圓通成佛心要集，寧三之金剛頂觀自在王修行法，橫七橫八之地藏菩薩本願經皆不增入。寧橫兩函之經，於後輯出其正式刻本。至於顯密圓通成佛心要集何以在原影印本為功二功三，在美國本為更二更三，其事甚難索解。按原影印本補頁表，此經係由普寧、永樂兩藏配補。在永樂為封函，普寧秘密經武至遵函另有目錄（見普寧目錄），更函恰在其內，則以更函為近。原影印時，若無舊目，何以知功函有此經？更何以知本藏有此經？又寧更橫何四函十一卷經名失考，當係據後卷版刻而知有前卷，惟寧十二是寧字末卷，補自永樂、普寧，若無舊目，何以知本藏有此卷？更何以知與永樂、普寧相同？推之全藏，餘例應多。例言雖謂此總目錄以訪得經卷為根據，亦或另有舊目，未訪得者未曾列入。而例言又謂十一卷經名失考，或者舊目已糢糊不清耶？若此推斷不誤，此舊目未曾隨藏刊布，一何可惜。或謂磧砂與普寧函號多同，功字與更字讀音相近。然磧砂與普寧並非全同，補頁既用正本，亦不應以音近致誤，意者兩磧砂有根本不同之處。胡氏又謂影印本寧十一、寧十二即美國本之寧九、寧十，其寧十二是依普寧所排。換言之。寧函只有十卷，原影印本誤將寧九、寧十排為寧十一、寧十二，遂以寧九、寧十為缺本。今按原影印本寧十二雖取自永樂、普寧，寧十一則著於原版。胡氏謂原版亦有配補，寧十一可能也是普寧函號，似出臆測（見近代學人手迹所載胡氏與芮逸夫書）。此寧十一如非配補，則兩本有根本不同之處，更可證明。若以全藏逐部對勘，必有更多發現。胡氏僅以原影印本缺失之十一卷為考證對象，所得已少。至兩本同為磧砂，何以內容不同？蓋自端平目錄之後，曾經抽換改編，究竟孰為原刻？孰為補刻？尤其宋刻各藏，板式函號，大抵相同。美國所藏，或為另一不見著錄之藏經而非磧砂，更係值得研究之問題，此則不能不有待於後賢者矣。<p>六、磧砂正本，每一經名之下，例注譯著人名，其失譯或佚名者，亦皆注明。偶有不注，似表明附於前目，只有一目失注，今試列舉而申說之：<p>身函相續解脫如來所作隨順處了義經，次相續解脫地波羅蜜了義經之後，開元錄及宋元各藏，皆無此目，當係附於前目，惟自北藏後已立專目。<p>虛函略明般若末後一頌讚述，次能斷金剛般若波羅蜜多經論釋之後，此係東土著作，在論部應為附錄。開元錄不載此目，當係附於前目。今所見各藏，多立專目，惟卍字為附錄，麗藏准卍字可知。大正編入論疏部，自以專目為是，餘藏未然。<p>安函持錫杖法，次得道梯磴錫杖經之後，磧砂本卷首標四經同卷，此不在四經之內，自係附於前目。各藏亦多作附錄，惟普寧及南藏立為專目。<p>尹函一字頂輪王念誦儀軌，在前目一字奇特佛頂經尾題之前，自係附錄。此軌與寧函所載，同本異譯，大正合編為九五四目，他藏惟縮刻閏函及頻伽仿縮刻專目。<p>橫函苾芻習學畧法，次出家授近圓羯磨儀範之後，北藏、嘉興、龍藏皆附前目。卍字已標附出，但仍另立一目。<p>何函大白傘蓋佛母總讚歎禱祝偈，次大白傘蓋總持陀羅尼之後，各藏皆附前目。<p>以上六部，磧砂皆不著譯著人名，當係表明其為前目附錄。原影印本所編目錄，皆立專目，似失編藏本意。惟除何函一部外，各藏已見專目，今校訂目錄，為減少紛更，姑仍其舊，並加寫譯著人名，附以說明，以便考索。另有一目，性質似非附錄，即寧函金剛頂瑜伽文殊師利菩薩儀軌供養法，與前目無關，漏注譯人。原影印目錄雖立專目，亦未補入，今於目錄增注。<p>七、原影印於各經排列次序，係依原版函號順序，惟有甚不合理者，如瑟吹二函，以大周刊定眾經目錄卷一至卷五為瑟一至瑟五，續大唐內典錄為瑟六，續古今譯經圖紀為瑟七，古今譯經圖紀卷一至卷四為瑟八至瑟十一，復以大周刊定眾經目錄卷六至十四及偽經目錄為吹一至吹十。又戶封二函大方廣菩薩藏文殊師利根本儀軌經二十卷，每函各編十卷，而於戶函之末，隔以無能勝大明陀羅尼經及無能勝大明心陀羅尼經二部，皆有未當。更按開元錄瑟吹兩函，續大唐內典錄繼鼓函大唐內典錄為第一，古今譯經圖紀為第二，續古今譯經圖紀為第三，大周刊定眾經目錄及偽經目錄為第四及五。崇寧、毘盧兩藏皆同，至圓覺而訛誤，資福、普寧及磧砂端平目錄乃至本藏相衍未改。又崇寧藏以兩無能勝經，編於戶函之首，至毘盧移於戶函之末，圓覺、資福、普寧及磧砂端平目錄乃至本藏相衍未改。惟本藏寔函已載此二經，戶函係思溪配補。或者原刻經時，因其在文殊根本儀軌經之間而移於寔函，原影印時，又據各藏而由思溪配補，遂成重出。綜計以上所舉古今譯經圖紀先續後正，各為一部，不便於閱覽者猶小，大周錄及文殊根本儀軌經，皆以一部而分編二處，不便於閱覽者實大。今為移印，雖與原版函號順序不合，不暇計也。其餘各經，後先倒置如譯經圖紀者，不一而足。如盡函大乘五蘊論在廣五蘊論之後，疑函古今佛道論衡在續論衡之後，皆與開元不合。不見於開元者，如茂函圓集要義論在釋論之後，亦同此誤。徧考原委，轉近繁瑣，姑仍其舊。<p>八、宋藏遺珍分三集十二函，上集為第一至第四函，中集為第五至第十函，下集為第十一至第十二函。上集首列敘目，已備各集目錄，第二三集復首列本集目錄，又別印單行本敘目行世（單行本序文與載於上集者稍有出入）。今另編校訂目錄，與磧砂藏銜接影印，原有經前敘目及單行本敘目，則收入總目錄中。<p>九、宋藏遺珍四十七部，據葉公綽及範成法師序文，皆云四十六部。其第十目大唐正元新譯十地等經記即第六目十力經序文異版重出，第四十四目、四十五目觀彌勒菩薩上生兜率陀天經疏亦係異版重出，未知減計何目？惟此遺珍，號稱磧砂所無，而仁王般若陀羅尼釋，見於磧砂寔函。除去兩部重出并減此目，其為磧砂所無者，祗四十四部。今仍影印四十七部，以存原本面目。<p>十、宋藏遺珍不計重出凡四十四部，文字缺佚者二十八部。就中第二函佛說清淨毘奈耶最上大乘經三卷存二卷，兩目錄皆失注；大唐正元續開元釋教錄下卷首缺一頁，兩目錄於缺失不足一卷者例不標注，今皆計入。此二十八部中，原影印本已補缺文者七部，無可補輯者十一部，所餘十部見於第三輯及第四輯，卷數或不盡同，文字間有出入，輯補既難，故重出之。茲著卍續套數、縮刻函號如下。<p>第二函大唐正元續開元釋教錄三卷，另見縮刻結函。<p>第五函成唯識論述記十卷，存七卷，另見卍續七七。<p>第六函法苑義林六卷，存二卷，另見卍續甲二。<p>第六函因明入正理論疏三卷，存二卷，另見卍續八六。<p>第六函般若波羅蜜多心經幽贊二卷，存一卷，另見卍續四一。<p>第六函阿彌陀經通贊疏二卷，存一卷，另見卍續三三。<p>第六函妙法蓮華經玄贊十卷，存三卷，另見卍續五二。<p>第七函瑜伽師地論略纂疏十六卷，存十一卷，另見卍續七五。<p>第九函瑜伽師地論記二十卷，存十三卷，另見卍續七五及七六。<p>第十二函觀彌勒上生兜率天經疏二卷，存一卷，另見卍續三五。另目異版，分卷不同，單行目錄上誤作下。<p>右擧續開元錄缺下卷首頁，揆其餘存數字，似為序文。縮刻、大正兩藏皆無此序，雖已無可補輯，而餘文亦有不同，故按異本出之。又第五函成唯識論掌中樞要卷下第一行缺四字，今於校訂目錄注明，不計入二十八部之內。<p>十一、昭和法寶總目錄所載磧砂目錄，係南宋端平年所刻，未經元代改編之目錄，原影印本列為附錄，其編號今不適用。茲另據原影印目錄與宋藏遺珍目錄，分別校訂編號。磧砂原影印一千五百三十二部，依海外本增二部為一千五百三十四部，宋藏遺珍四十七部，包括異本共影印一千五百八十一部，內有全部重出八部，局部重出一部（見通例八）。<p>附錄：記美國普林斯敦大學的葛思德東方書庫藏的磧砂藏經原本（原刊大陸雜誌第十九卷第十期）<p>胡適<p>民國二十年（一九三一）朱慶瀾將軍為了賑災的事到陝西，在西安的開元寺、臥龍寺發現南宋後期到元朝中葉繼續刻成的平江府（蘇州）陳湖磧砂延聖院大藏經五百九十一帙（函），從千字文的（天）字到「煩」字，略有殘闕。朱慶瀾先生回到上海，就和葉恭綽、蔣維喬、範成和尚諸先生發起影印這部宋元刻的「磧砂藏經」的大工作。那時候，東三省已全被日本佔據了，整個國家已在很危險的狀態之中，所以幾個大出版公司都不敢接受這一件很不容易的編校影印的大工作。後來他們幾位熱心的發起人只能組織一個「影印宋版藏經委員會」，一切編校、借補、照相、影印的困難工作都歸這個委員會主持辦理。在四年之中，（二十年十月到二十四年十二月，一九三一年到一九三五年，）他位居然把這件大工作完成了：編校全藏，向各地公私藏書借補闕卷或闕葉，編成新目錄兩冊，影印全部磧砂大藏，縮印原一帙（函）為一冊，共計五百九十一冊，連新目錄共計五百九十三冊，──總共印了五百部。<p>這件很偉大的工作，在全國震動不安的幾年之中辦成，在全面抗戰爆發的前一年半完成，真是值得讚歎的，值得永遠紀念的。<p>影印磧砂大藏委員會的最難得的工作是點查全藏的缺卷缺葉，向各方去徵訪借補。影印例言說：<p>借補之本，有得自名山古剎者，有得自遠地圖書舘者，有得自居士精舍者，深為感謝，已詳列「補頁表」中。<p>這幾十葉的「補頁表」詳記原藏書的機構，並詳記補入各葉的「版別」，這是最合於校勘學的原則的。例如<p>「永樂」是永樂八年（一四一〇）北京開刻的明「北藏」。「思溪」是南宋初期（約一一三二～一一八〇）安吉州（湖州）思溪資福禪寺刻成的大藏。「普寧」是南宋末年（約一二六九）杭州餘杭縣普寧寺開刻的大藏。（普寧藏開刻在咸淳五年（一二六九），在蒙古兵攻入臨安之前七年。其刻成當在元初。日本保存的普寧寺大藏經目錄，是大德三年——一二九九——本寺僧如瑩用「本寺所刻目錄」查編的。故其刻成應在大德以前。）<p>這樣列舉補頁的「版別」，可以使人如道某一葉不是磧砂藏的原本。<p>但當年工作的人不多，時間也很匆迫，所以「版別」一欄頗有因依原記錄而致誤的。例如松坡圖書舘所借「思溪」各卷，原是楊守敬在日本收買來的書，日本人在那時代並沒有注意磧砂藏經，所以楊先生也不知道有「磧砂藏」，故他認作「思溪藏」，其實松坡圖書舘所藏的「楊惺吾之思溪」差不多全是「磧砂藏」的零本！<p>影印磧砂藏的委員會的常務理事之中有一位範成和尚，他為此大事出力最勤，曾到各地去訪求古經，有時「著破衣，經匪區」，冒很大的危險。他的最大收穫是民國二十二年（一九三三）他在山西趙城廣勝寺發見古刻藏經卷子本五千多卷，其中往往有雕刻年月，其年代最早為金皇統九年（一一四八），最晚為大定十三年（一一七三）。這確是一個很重要的發現，因為這一大批金刻的藏經裏有許多是宋、元、明、清各藏都沒有收的文件，例如傳燈玉英集，曹溪寶林傳，都是久已認為失傳了的禪宗史料。又如玄奘的弟子窺基的因明入正理論疏（三卷存二卷）和因明論理門十四過類疏，都是因明學的重要文獻。這五千多卷，後來經過徐鴻寶，蔣唯心諸君的考證選擇，排出了宋、元、明、清四朝各大藏沒有收的「孤存古籍」四十六種，由影印磧砂藏的委員會影印流行，題作「宋藏遺珍」。<p>這是影印磧砂藏的一個副產品，其重要性可能不下於磧砂藏的本身。<p>當上海委員會諸公到處訪問可以借補的經卷的時期，他們沒有夢想到北京的一座古寺──叫做大悲寺──收藏了幾百年的一部鈔配、補配的磧砂藏經，早已在幾年前（約在一九二六～一九二七）被一個美國人吉禮士（I. V. Gillis）買去，並且（約在一九二九）已運到加拿大東部的麥吉爾大學（McGill University）了。<p>吉禮士原是海軍情報局的軍人，在美國駐華公使舘裏當過海軍武官，後來辭去軍職，專替一個美國商人葛思德（Guion Moore Gest）收買善本中國書。吉禮士在北京住久了，懂得一點中國話，也能認識一些中國字。他用海軍情報的偵探技術來辨別中國古書的版本，居然能够收買到不少精美的明朝刻本。他沒有留下記載他如何買到這部宋元刻本磧砂藏經的資料，所以我到今天還不知道這一樁秘密買賣的真歷史。我只知道他做的很秘密，他不敢請教中國朋友，他全靠他的海軍情報訓練，用放大鏡仔細考察這一大批五千三百四十八本的大藏經，他能够認識其中有近七百本是十三世紀（南宋）的刻本，有一千六百三十多本是十四世紀（元）的刻本，有八百六十多本是明朝刻本配補的，有二千一百多本是白紙鈔配的。<p>這個「葛思德東方書庫」（Gest Oriental Library）先後收買到明版書兩萬四千多冊，加上這七百本宋刻佛經和一千六百多本元刻佛經，就成了歐美兩洲最富於宋元刻本的書庫了。<p>吉禮士並不知道這兩千三百多本宋、元刻的佛經就是平江府磧砂延聖院在宋、元兩代陸續刻成的「磧砂大藏經」。他只叫他做「大悲寺經」。他用了一部彙刻書目裡的大藏目錄做參考，編成他自己用的一本目錄。他連這部藏經用來編號的千字文的次序也不知道！但他在那目錄上，每一冊注出「宋」「元」「明」字樣，我曾仔細覆檢，可以說百分之九十八九不錯的！這位海軍武官的眼力很高明的。<p>這個「葛思德東方書庫」的書越積越多了，而葛思德先生在美洲經濟恐慌的年頭又越過越窮了。麥吉爾大學買不起這一大批沒有人用的中國古版書，只好讓葛思德先生把這十多萬本書賣給新成立（一九三〇）的「更高學術研究院」（The Institute for Advanctd Study）這個研究院設在美國紐澤西州的普林斯敦（Princeton）其地原有成立近二百年的普林斯敦大學。「更高學術研究院」沒有東方學的研究，也沒有貯藏這十幾萬冊中國古書的空屋。恰好普林斯敦大學建造了一個新的大學圖書舘，願意容納葛思德書庫的書。所以這個書庫的十幾萬冊中國善本書就收藏在普林斯敦大學圖書舘裏了。<p>一九五〇至一九五二，我接受了普林斯敦大學的聘約，擔任了兩年的「葛思德東方書庫」的庫長，我的主要任務是調查這個書庫究竟有些什麼東西，有些什麼寶貝。<p>我曾寫長文（The Gesf Oriental Library af Princeton University 登在 The Princeton University Library Chronicle Vol XV No. 3, Spring 1954）敘述「葛思德東方書庫」的歷史，略述這書庫裏收藏的許多可珍貴的古本書籍。我的一個最有趣的發見就是證實了那半部二千三百多本宋刻和元刻的藏經確是磧砂延聖院的大藏原本。我向哈佛大學影印了磧砂藏影印本的新目錄來和這部殘本對勘，又用昭和法寶總目錄裏各種宋、元、明刻本大藏經目錄來比勘。我比勘的結果，不但確定了葛思德書庫裡這二千三百多本宋、元刻本是磧砂藏的原刻本，並且知道了這些事實：<p>（一）這裏面的二千一百多本白紙鈔補本都是依據磧砂藏刻本精鈔的，鈔補的年月都在萬曆二十八年（一六〇〇）左右。這些鈔補本的編號都和磧砂藏經的編號相符。其中有一百冊是萬曆二十八年建極殿大學士趙志皋的夫人沈氏捐銀鈔補為她丈夫祈求病痊的。<p>（二）這裏面配補的明刻藏經八百多本，其中絕大部分是洪武年間開刻的「南藏」本。「北藏」字大，版葉也大，故不適于配補磧砂藏。「南藏」刻在南京，是和宋刻各藏本子大小相同，故最好配補。「南藏」本在國內是很難見到的。<p>（三）配補的明本之中，還有建文元年己卯刻的天龍山藏經。因為成祖要毀滅建文一代的事實，故「建文」兩字都被挖去了，只剩「元年己卯」的紀年。這是很少見的史料。<p>所以這五千三百多本的鈔配的「磧砂藏經」，不但那七百本宋刻和一千六百多本元刻是難得的原刻本，那二千一百多本十六世紀末年精鈔本也是可貴的，那八百多本明刻「南藏」本和那更少見的建文元年（一三九九）天龍山刻本也都是很可寶貴的。<p>我還有一個發現。上海影印磧砂藏經的例言（首冊之一，第十九頁）曾說：<p>全藏中函卷闕佚，在所不免。其有經名可檢者，已向各地徵訪，一一補入，另列「補頁表」附後。<p>惟尚有經名失考，暫無從訪補者十一卷，即「寧」字函之第三、第四、第九、第十；「更」字函之第一、第二、第三；「橫」字函之第七、第八；「何」字函之第八、第九。以俟異日據以續求焉。<p>我試查葛思德本磧砂藏，居然發見了這十一卷中的七卷：<p>「寧」字函（第五六八）<p>寧三金剛頂觀自在王如來修行法一卷<#sp>唐不空譯<p>寧四略述金剛頂瑜珈分別聖位修證法門一卷<#sp>唐不空譯<p>「更」字函（第五七一）<p>更一<#sp>瑜伽集要救阿難陀羅尼焰口軌儀經一卷<#sp>唐不空譯<p>更二<#sp>顯密圓通成佛心要集卷上<#sp>五臺山金河寺沙門道殿集<p>更三<#sp>顯密圓通成佛心要集卷下<p>「橫」字函（第五七六）<p>橫七<#sp>地藏菩薩本願經卷上<#sp>實叉難陀譯<p>橫八<#sp>地藏菩薩本願經卷下<p>以上七冊，只有「寧三」與「橫七」是明萬曆時依磧砂藏本精鈔本。餘五冊都是元朝刻本。還有影印本所缺的「寧九」「寧十」兩冊，我檢葛思德書庫的磧砂藏，原來「寧九」即是影印本的「寧十一」；「寧十」即是影印本的「寧十二」。<p>寧九<#sp>三經同卷（影印本編「寧十一」）<p>佛說一髻尊陀羅尼經<#sp>不空譯<p>金剛摧碎陀羅尼<#sp>大契丹國師中天竺摩竭陀國三藏法師慈賢譯<p>不空羂索毗盧遮那佛大灌頂光真言<#sp>不空譯<p>寧十<#sp>妙吉祥平等瑜伽秘密觀身成佛儀軌大契丹國師……慈賢譯（影印本編「寧十二」是依據借補的普寧藏的紙縫編的「寧十二」）<p>故「寧九」「寧十」其實沒有缺失。<p>「例言」所舉「尚有經名失考，暫無從訪補」的十一卷，其中七卷可用葛思德書庫的磧砂藏鈔補或影照。其中兩卷實沒有缺，不過編號不同而已。只有「何八」「何九」兩卷，現在還不知道是什麼經，還「無從訪補」。<p>中央研究院的歷史語言研究所有一部磧砂藏經影印本。今年葛思德書庫主任童世綱先生把這可補的七卷都影印了，給我帶回國贈送給史語所圖書室。這是國內第一次補得這七卷。童世綱先生的好意是值得記載的。<p>朱慶瀾、葉恭綽、範成和尚諸公影印的全部磧砂大藏是民國二十四年（一九三五）年底完成的。到今天已是二十四年了，這二十四年是在戰禍裏過去的，很少有人能够仔細研究這一大部保存十三世紀和十四世紀初年刻板原樣的磧砂藏經，所以這部影印的磧砂藏到今天還沒有得着一篇正確的、公平的評論。<p>我試舉一個例子。我這幾天用大正大藏的契嵩傳法正宗記、傳法正宗定祖圖、傳法正宗論，來比勘磧砂藏本。單舉「傳法正宗定祖圖」一卷來說，大正藏本完全沒有「圖」，而磧砂藏本保存了原「圖」四十四幅。我們看了這些「圖」，才能够明白契嵩原表所謂「其圖所列，自釋迦文佛、大迦葉至乎曹溪第六祖大鑒禪師，凡三十四位；又以儒釋之賢，其言吾宗祖素有證據者，十位，列於諸祖左右」的原來樣子。大正藏所根據的底本就沒有「圖」了，又把那原「列於諸祖左右」的十位「儒釋之賢」，──契嵩所謂「宗證」十人，──全部記在卷末，這就更失了契嵩的原意了。<p>我舉此一例，使人知道這部磧砂藏影印本確是有遠勝于大正藏的地方。<p>四十八年十一月十六夜<p>中華大藏經第一輯磧砂藏校訂目錄<p>中華大藏經第一輯宋藏遺珍校訂目錄<p>中華大藏經第二輯嘉興正續藏編目說明<p>一：中華大藏經第二輯，影印嘉興正藏、續藏、又續藏及未入藏，而除去已見於前輯者。<p>二：嘉興藏係明萬曆十七年紫栢老人創刻，易梵筴為書冊，在五台開雕，以後散在各地分刻，成於萬曆末年，繼刻續藏、又續藏，版藏雙徑寂照庵，故名徑山藏<#sp>由嘉興楞嚴寺總司流通，故又名嘉興藏。北京刻經處於民國九年所刻嘉興藏目錄，記載順治十六年訂定正藏流通價格，康熙十六年訂定正續藏流通價格，逐目標價，又續第十二函以後，未標價格。日本昭和法寶總目錄所載，稱為藏版經直畫一目錄，即北京刻本之重印而刪去標價。正藏與別本目錄對校，稱為原本與甲本，內容大致相同。續藏與甲乙丙丁四本目錄對校，內容偶有不同。（簡稱原目或甲乙丙丁各目）我國中央圖書舘藏有全藏，失去目錄。一正兩續，頗有散佚。曾就現存部份編目，刊入善本書目，正藏為一部門，續藏附又續藏、未入藏為一部門，不分函次。所謂未入藏者，相傳為準備入藏而未正式編入之本。（簡稱善目或善本）日本駒澤大學亦藏有全藏，其正藏係黃檗藏，天和元年即清康熙二十一年日僧鐵眼道光所刻，內容與北藏畧同。續藏目錄乃天保十四年即清道光二十三年日僧圓順鈔本，較之上述各目，稍有增加，惟無未入藏部份，而函次或有出入，亦稍散佚。（簡稱駒目或駒本）今彙合各目錄，編訂新目。其原目及甲乙丙丁四目經名頗有減字，酌依善目、駒目，或從首題。而刊行則以善本為主，次為駒本或單行本，無者由後輯出之或缺本。除善本外，皆隨目注明。<p>三：嘉興木版精刻，正藏校對有汲古閣毛晉題名，雖未必親與其事，亦可想見慎重。正續藏冠以佛像，頗多精美。今於每冊首尾各印同一之像。其餘各書原著之像，亦予照印，但極力避免重複。<p>四：嘉興正藏目錄，根據北藏，每函排列先後，偶有參差。草函薩曇芬陀利經與普門品合為一目；附錄南藏五部中，以密雲禪師語錄代大明三藏聖教目錄；因此視北藏祗減一目。北藏併附錄五部為一千六百五十六部，嘉興正藏為一千六百五十五部。附錄五部之抽換，密雲語錄非南藏所有，而仍標為南藏，似有未當。昭和總目編號之字函大威德經二目，因北京刻本前目適為整行，遂誤為一目而少編一號，作一千六百五十四號。日本黃檗藏之編製，證以經目之排列，普門品之分出，南藏五部之未抽換，足徵其仿自北藏而非仿自嘉興，然於嘉興為近。駒本失去嘉興而代以黃檗，與嘉興兩續合併，甚為近理。嘉興為中國現存方冊本藏經之始，黃檗為日本刻成方冊本藏經之始，而嘉興之刻在前，刻印精美。惟所編目錄，沿襲南北藏目錄及北藏十卷一函之例，經目分合，不盡合理。既不便於檢察，又不便標寫譯著人名，更不便與其他藏目對照。茲畧為分出，共增十三目，另有易分為合者二目（即嶽宗泰函武周目錄二目合併及紫至城函名稱歌曲與感應歌曲合併），實增十一目，更增藏外二目（見本說明八），共增十三目，皆隨目注明。原一千六百五十五目，增十三目，共一千六百六十八目，此為釐訂正藏部數。又正藏目錄原本，函號附注函次，其某函分屬某經者，更注於經名之上，合屬一經或數經易於查知者不注，原刊頗不一律，茲亦稍加釐訂。<p>五：續藏又續藏目錄七部，為原目、甲乙丙丁四目及善目、駒目。原目四百三十八部，昭和總目編號與正藏銜接，由一千六百五十五號，至二千零九十號，就中又續十二函學佛考訓漏編一號，又續二十函祖揆符禪師語錄與巖華集誤為一目，漏編一號，作四百三十六號。今以原目為主，校以甲乙丙丁四目及善目、駒目，稍有增加。<p>六：原目有一目之內，包含兩部乃至數部經典者。如續十八函華嚴吞海集包括披雲集，續三三函心經要論包括心經直談、心經說、奉法要，茲皆分出并記明印行與否。其由他目增入之經，亦考慮應否分出，隨目注明，是為分出所增。<p>七：甲乙丙丁四目及善目、駒目，較原目短少之經，置諸不論。較原目異出或增出之經，除重複外，（如續二一函法華經玄義節要，丙目代以法華經擊節，已見續五三函憨山大師全集；續三七函丁目有沙彌儀軌頌，已見又續十八函；皆因重複不取。）其餘並隨函彙入原目，（如續二九至三十函楞嚴經疏解蒙鈔，丙目代以楞嚴經通義纂要；續六一函乙目有四家評論；今并增入。）亦皆隨目注明，其存者并予照印。續藏駒目與原目函次不同，分注駒目套數於每函標次之下，駒目最後所增三函，則依原目順序，仍分注駒目套數。又續藏函次相同，駒目最後所增三函，續列於後，冠以駒目二字。是為別目所增。<p>八：善目有所謂未入藏部份，祗續藏部門下注又續藏、未入藏附，並未加以分析，依次排列。點查善本經書，確有各本目錄所未載者。而善本究屬何目，亦成問題。乍閱之下，疑其屬於原目，一經研究，則兼有各目之經。如紫栢尊者別集乃甲丙丁駒四目所有而善本有之（見續五五函），指月錄乃甲丙二目所有而善本有之（見續八九函），懶齋別集乃甲目所有而善本有之（見又續第四函），居士分燈錄乃駒目所有而善本有之（見續四七函），類此之書尚多，皆已隨目注明，細核可知。是善本不惟不屬原目，且不屬其餘各目。尤其駒目增函增經，顯係後期編成。而於善目所謂未入藏者，竟未全部編入，甚難索解。蓋諸本存佚增減，互有不同，不以各目為限。而善目未入藏部份，又不僅雜在兩續，且於正藏說感武函大慧禪師語錄之後出宗門武庫及大慧禪師年譜，核之各目，亦屬未入藏者。更考澫益大師據南北藏而作閱藏知津，宗門武庫在應入藏諸書之列，尤可證明其未入北藏。駒目就黃檗目錄粘籤增此二目，與善目同。編訂善目絕不可能獲睹駒目，而以類相從之旨，不謀而合。今於正藏增武庫年譜二目，并師其意，以善目所載不見於各目者為未入藏部份。同本合訂之經典，亦屬此類性質，或由印成之本，聯帶收入，多按分出列目；（見本說明六）非同本合訂之經典，更屬藏外，按其性質與藏內經典有關者，依次編入各函并隨目注明；（如宏覺忞禪師北遊集編入續七二函宏覺忞禪師語錄之後，牧雲和尚宗本投機頌及病遊草編入又續第四函懶齋別集之後。）如此庶便閱讀。凡所編入，與有關各書，版式大抵相同，可見同時雕造。所謂藏外，或者後期覓得，或者漏未列目。各函無可編入者，列於全藏之後，是為藏外所增。善本其他部類各書，有注明嘉興藏本者，當係根據書末所記，而其書或為各目所不載，如雲棲法彙、布水臺記、鶴山禪師執帚集等，不知何以未列藏外？既不見於各目，今亦未便更張。惟有按其性質，編入續藏。雲棲法彙不全，改印他本。餘者所注嘉興藏本，原書可按，亦不逐一注明。<p>九：續藏、又續藏分出所增、別目所增、藏外所增共八十一目，原目四百三十八部，加此增目，共五百十九部，此為釐訂續藏、又續藏包括未入藏部數。連同正藏共二千一百八十八部。<p>十：正藏原目注明缺四經，善本祗缺其一（見通例六），此亦證明善本不屬原目，惟於其他各目缺佚仍多。今逐目詳覈，應印行者如適值缺本，除原缺番字藥師經，無可覓補，不列印行編號外，餘皆以黃檗藏或單行本補印，列入印行編號，隨目注明。因黃檗最為接近嘉興，駒本且以之為正藏也。續藏善本缺佚尤多，駒本較為完備。合併各目，以駒本補善本之不足。其駒本亦佚，或未佚而版刻不如單行本者，以單行本付印。又駒本遠在異邦，通函攝影，不無缺行失頁之虞。檢覈既難縝密，補正尤費周折。此草創目錄，雖已標明駒本，其見於後輯者，并標明後輯函號之一（多為卍續函號，惟淨土十要單本為大正編號）。正式付印時，儘可能予以校補。其不見後輯無可校補者，惟以空格代替。異日若能獲睹原本，當另出補校記，讀者諒之。<p>十一：善本與駒本頗有異同，如續八六函駒本天王水鑑海和尚六會錄十卷，各目皆同，而善本所收為五會錄六卷及住金粟語錄三卷，合之適為六會，內容編排不同，駒本自為正目，善本以藏外編次於後。又有經名相同，而內容不同者，如續八七函吹萬禪師、鐵壁禪師兩語錄，善本所收皆三卷本，駒本所收皆二十卷本，內容頗有出入，茲以善本為正目，駒本編次於後。此皆偶然發現，如能將兩藏內容，逐部核對，所得必多。事實障礙，有待來茲。又善本藏外與藏內亦有此情形，前已舉宏覺忞禪師語錄、牧雲和尚宗本投機頌之例。又如續七十函善本出覺浪禪師語錄十二卷，又續十六函又出全錄八卷，藏外復有嘉禾語錄一卷。茲并印行，以嘉禾語錄次全錄之後。又如續七八函善本出雪關禪師語錄，藏外亦有同名，一為十三卷，一為六卷，內容頗有出入。茲以十三卷本為藏內，而次六卷本於後。餘可類推。<p>十二：嘉興兩續所收經書，最晚為雍正末年所刻，此可推定兩續停編之年。惟藏外本牧牛圖頌為乾隆年刻，當屬後期補入，今編入續五七函與原目牧牛圖頌相次。<p>十三：嘉興正藏新目一千六百六十八部除惟函原缺一部無可配補外，不見於前輯及新編續藏者，於目錄上端欄外編號為印行標記，包括斯函、曠遠函、治本於函各缺一部，以黃檗藏或單行本配補，共影印一百六十一部。兩續及藏外新目五百二十部，除去重出及缺本見於後輯或無可配補外，以善本為主，輔以駒本及單行本共影印四百九十四部。總計正續藏新目二千一百八十八部，包括異本，共影印六百五十五部。<p>中華大藏經第二輯嘉興藏校訂對照目錄<p>中華大藏經第二輯嘉興續藏又續藏及藏外校訂目錄<p>中華大藏經第三輯日本卍字正續藏編目說明<p>一：中華大藏經第三輯，影印日本卍字正續藏，而除去已見於前二輯者。<p>二：日本寶永年間，獅谷法然院忍澂上人，以麗藏校北藏，歷時五年而畢。明治三十五年（清光續二十八年），京都藏經書院重加纂定，以活字印行，三十八年出版，是為卍字正藏。始不用千字文函號，分裝三十六套，每套十冊（第一套目錄二冊第三十六套五冊）。經目畧依北藏，經文則從麗藏（間有從北藏者，如第十二套蘇悉地羯囉經）。經名卷數以麗藏為主，北藏不同者分注於下。北藏所無，亦依麗藏稍有增補（如第十套申日經）。惟北藏續編三十六部，卷末附錄五部，及麗藏五十五部皆未收入。旋於大正元年，完成續藏。分為二編，第一編九十五套，第二編三十二套，第二編乙二十三套，每套皆五冊。（目錄在外）網羅散佚，不惟北藏、麗藏盡收無遺，且有中土之孤本絕版，因而重見於世。民國十二年，我國商務印書舘曾仿印流通。今就正續目錄，重行校訂，除去已見於第一二輯者，影印為中華大藏經第三輯。<p>三：卍字正續藏每冊各冠佛像一幀，正續祗分二式，續藏冊尾有韋陀像一幀，今皆照印新輯每冊首尾。經書頂格眉注，亦皆照印。惟續藏每卷末頁迴向靖國死難人名從畧。<p>四：卍字正續藏原編目錄，以冊數為主，故較長經書，一目屢見。今依前兩輯之例，校訂新目，改為一經一目。其一經而涉二套或二冊以上者，合併其套數冊數。朝代譯著等有關注說，亦與前兩輯改歸一律。正藏目錄原注北藏不同之經名卷數從畧。正藏存目之經，計入部數（如第七套第一冊無盡意菩薩經），續藏副目不計入部數（參見本說明十一）。<p>五：昭和法寶總目錄編號，卍字正藏一千六百二十二目，今校訂為一千六百二十六目，凡增四目。計為十四套第二冊枯樹經目錄失載，昭和亦未編號，今為增入；二二套第五冊大乘起信論二譯，經文分出而目錄合列，今為分出；三一套第五冊大慧覺禪師普說、法語及書，卷數銜接，昭和編為一目，今援十九套第五冊根本說一切有部尼陀那目得迦之例，且便與嘉目對照擇印，增列二目；以上共增四目。他如十二套第八冊甘露經陀羅尼咒與甘露陀羅尼咒，縮刻成函、大正密教部，皆作二目。惟本藏前咒無尾題，目錄作一目，姑以後咒為附錄，按一目計。（前咒依嘉興念函，標題無呪字，見第二輯，後咒依縮刻成函見第四輯。）又十六套第四冊一字奇特佛頂經與一字頂輪王念誦儀軌，後目不題譯人，本為附錄性質，磧砂尹函二目，嘉興不函一目。本藏前經已有尾題及大藏都監奉勒雕造字樣，是已按二目計，而目錄作一目，今亦以後目為附錄，按一目計。（此經軌已見第一輯）凡此皆為保持原目，減少紛更。<p>六：卍字諸經，取於麗藏者，達十分之九以上，每卷後有某年高麗國大藏都監奉勒雕造字樣，偶有脫漏者，可以推知（如四分律末卷）。麗藏之文，為世所重，日本縮刻藏、大正藏皆以麗本為主，別本附著於後（頻伽仿縮刻而刪去校勘）。然縮刻、大正兩藏校勘時，未見磧砂、嘉興，嘉興固與北藏大同，磧砂則與宋元各藏，偶有不同。本藏以磧砂為第一輯，嘉興為第二輯，於磧、嘉兩藏之異本，自應續出。又縮刻、大正所出別本，非取其異文較多，乃因其校勘較難。如四願經（本藏十四套），麗藏較他藏減千八十五字；普賢金剛薩埵畧瑜伽念誦儀軌（本藏二七套），麗藏較他藏減千三百餘字；光讚經（本藏第五套），麗藏較他藏多二卷；福力太子因緣經（本藏十五套），麗藏較他藏多一卷。異文雖多，皆於校勘中一言可決，故不出別本。若其他各經，雖僅歧出數十百字，而散在全經，校勘不勝其記，故另出之。在縮刻、大正兩藏附有校勘，減者注明，增者附記，是固可以無憾。本藏不附校勘，若分出異本，全依縮刻、大正兩藏。如前舉四願、普賢、光讚、福力各經，已見第一輯，後輯不復刊載。則麗本之增減，讀者即無研究之機會，是不能不引為遺憾。因此本藏分出異本，不以縮刻、大正兩藏所著別本為限。並於增出序跋題記，或經末續出佚文偈咒者，加以補錄。前舉四願、普賢二經，屬於異本之例（見通例五）；光讚、福力二經，屬於補錄之例（見通例十一）；似此異本及補錄，倉促付印，漏畧實多。且此異本之印出，偏於小本經典，大本則必須出入較多，始為複印。如大般涅槃經卷七有三百四字異文（本藏第八套），因此三百四字之文，複印四十卷之經，似有困難。異文截出，不易說明，又甚難盡列補錄列補錄。若能如縮刻、大正兩藏之輔以校勘而稍變其例。經書不問何藏，惟取善本，而記其異同於後。不惟補錄部份，悉入校勘，即異本部份，亦有可改著校勘者。顧茲事之難，細若繭絲。縮刻、大正兩藏，悉以麗本為主，日本學人前後相承，罄數十年之功力，尚未能一無遺誤。今者改主磧砂，而又補以嘉、卍各藏，改絃更張，其難倍蓗。異日若有大心開士，眾志成城，或可彌此缺憾也。<p>七：各藏出家緣經（大正七九一），麗、卍不載，另出出家功德因緣經，譯人相同，內容全異。固未可認為別本。然大正祗於出家緣經校合注麗無此經，而於出家功德因緣經竟未收載。以大正之重視麗本，百密不免一疎。今依磧砂無函出出家緣經，依卍字十四套出出家功德因緣經，以補大正之闕。<p>八：卍續目錄分為第一編某套，第二編某套，第二編乙某套，既近拖沓，且易混淆。茲畧其編次，於第一編某套稱續某套或逕稱某套，第二編某套稱續甲某套或逕稱甲某套，第二編乙某套稱續乙某套或逕稱乙某套，期於簡明易曉。凡有引述，皆准此例。<p>九：卍續甲十三淨土十套要係節本，其足本散見嘉興正續藏，於第二輯照印。西齋淨土詩見於閱藏知津，有目無書，亦別求善本於第四輯照印。乙二三套大通方廣懺悔滅罪莊嚴成佛經卷上，大正另出三卷本亦同。<p>十：卍續目錄於每一經書之目錄、科文、卷首、附錄多立專目，致一書有三四目之多，既違目錄原則，又與各輯未能一律。但若予以合併，則總計部數懸殊，不惟繁於注說，而新目有無遺漏，亦難察覈，是以姑仍其舊。其目錄、科文，往往不著撰人，自係出於慎重。惟若係後人補輯，例應題名或注明。其未題名注明者，自係與正文同作。今於可以推定者略有補充，餘悉仍舊。<p>十一：卍續目錄於正目之外有副目，性質可分七種，一為標名相同，已收於別套之經書，其內容與本套部類有關列為存目者（如乙二三套收圓覺經佚文，又於第一套存目）；二為標名不同，已收單本，而又出其合本存目者（如續五八套收四十二章經解，又於本套出三經解存目）；三為標名不同，已收合本而又出其單本存目者（如續五八套收閱經十二種，又於別套分出每種存目）；四為已收注本，而又出其原本存目者（如甲十套收釋門歸敬儀通真記，又於本套出釋門歸敬儀存目）；五為本藏雖未收正文而存其序跋附錄者（如續三九套金剛經疏記會編）；六為本藏已收正文，而又補其序跋附錄者（如甲三套相宗八要解）；七為已見正藏或前目，而又補其缺文者（如續九五套俱舍論頌疏）。以上前四種為存目，後三種有文可出。校訂新目，第一種刪除，第二至四種以存目性質，彙附目錄之後。祗第五種第六種隨正目加標附存二字，第七種隨正目加標後目二字，除已見前輯，於下欄注明函號，不再影印外，餘皆於上欄外加標補錄二字，依次影印。仍依原例不編號碼，亦不計入部數。<p>十二：昭和法寶總目錄卍字續藏編號一千六百五十九目頗多訛誤。如一經一號為基本原則，而續三套毘沙門天王隨軍護法真言與毘沙門儀軌二目同號，少編一號。甲六套宗門尊祖議，注明出佛祖統紀，援本套止觀坐禪法要記之例，自屬副目。但既出全文，應以正目論，少編一號。甲二套五保寧仁勇禪師語錄已出全文，注語要收入續古尊宿語要，上脫語要二字，少編一號。續三九套金剛經宗通九卷，末二卷誤列專目，甲二六套無準師範禪師語錄六卷，末卷誤列專目各多編一號；副目無書，例不編號，而續三八套金剛經集解、續六四套四分比丘戒本、甲二五套龍門清遠禪師語錄、甲三一套隱山燦禪師語要、乙一五套五燈會元補遺各多編一號。卷首列入目錄，例編專號（如續五一套法華授手卷首），而續七二套起信論疏記會閱卷首在會閱前，少編一號。已見前目而後目補出缺文者，例不編號（如續九五套俱舍論頌疏），而甲四套以十二卷本四教義補正藏三三套本書缺文，甲二五套百丈懷海禪師廣錄，已見古尊宿語錄一，惟錄卷末所缺者，各多編一號（他如乙二三套圓覺經佚文、阿彌陀經異本，係後期發現，以正目論，不在此例）。不載正文，止存序跋、目錄、凡例者，例不編號（如續五九套副目科南本涅槃經），而續九五套判比量論、甲三二套宗門寶積錄各多編一號。（續九二套大寶積經述，雖亦序文性質，因出以正目形式，姑仍其舊。）以上悉予校改，多少相抵，減編七號，作一千六百五十二號，正續合併為三千二百七十八號。<p>十三：校訂卍字正藏目錄一千六百二十六部，不見於前輯及新編續藏者六十一部，續藏目錄一千六百五十二部，不見於前輯及新編續藏者一千二百七十六部，總計正續藏三千二百七十八部，包括異本共影印一千三百三十七部。內有全部重出一部、局部重出二部（見通例八），補遺珍缺文九部（見通例七）。其補嘉續缺本，因嘉續未計入印行部數，故亦不計。<p>中華大藏經第三輯日本卍字藏校訂對照目錄<p>中華大藏經第三輯日本卍字續藏校訂對照目錄<p>中華大藏經第四輯編目說明<p>一：中華大藏經第四輯，就十三種藏經（見本說明三至五）中，未見於前三輯及新編續藏者悉行列入。<p>二：經書正文及補錄已見前輯本輯或新編續藏而又有標名不同或分合不同者，於各藏之後附記存目，注明卷數、朝代、著譯人名，函號或編號并已見何藏何函。前藏（指排列在前）已記者後則從畧，望而易知者不記。<p>三：本會前輯三十一種藏經目錄對照表解，業已印行，為修訂中華大藏經基本資料，後又加入金藏為三十二種，其簡名為開寶、崇寧、毘盧、圓覺、資福、磧砂甲（端平目錄）、普寧、磧砂乙（影印目錄）、金藏、南藏、北藏、嘉興、龍藏、麗藏、天海、縮刻、頻伽、卍字、石山、唐本甲、知恩、醍醐、南禪、唐本乙、三緣、緣山、指要、標目、至元、義門、知津、大正（續藏只計古逸、疑似兩部）。就中石山至緣山八種，乃日本各大寺廟，就其所藏藏本經典輯成，昭和法寶總目錄刊載目錄，而其藏經並非經過雕印。換言之，只此一部而無別本。此八種中，只石山藏目錄羽函載有後加入之金剛經佚名注、心經寶月譯二種為各藏所未收。曾由修訂中華大藏經會顧問蔣君輝居士親至石山寺查閱，則此特有二經，皆所未見，只有法月譯普遍智藏般若波羅蜜多心經及般若譯般若波羅蜜多心經兩舊抄本。經與縮卍大正各藏詳加核對，各藏於法月譯本，題為重譯，經文稍有出入；於般若譯本，題為共利言譯，經文只有數字之差。是則法月本近似初譯，而般若本或由鈔寫不同，未可認為異本。惟兩經皆不在石山藏目錄之內，今以法月本編入續藏，並記般若本概畧於此，以備後賢參考。八種輯成藏目既無特出經典，擬將三十二種對照表解，改編為二十四種。而此二十四種目錄中，磧砂乙本、嘉興正續、卍字正續，為本藏第一、二、三輯所依據，金藏今日所見者，祗影印宋藏遺珍，亦見第一輯，並由第三、四輯補其缺文。遺珍以外，金藏目錄可考者，皆已散見他藏（見總目錄所載宋藏遺珍敘目增附金藏目錄校釋）。除此四種，所餘二十種，減去已見於前三輯及新編續藏者，是為本藏第四輯。<p>四：二十種藏經對前三輯及新編續藏亦或根本無特出經典，及附記存目，或雖有特出經典及附記存目而數藏叠見只取其一。斟錄所及，只有十六種。而此十六種藏經，今日在臺港各地有藏可見者，祗龍藏、縮刻、頻伽、大正四種（頻伽祗補錄及附記存目），其餘十二種僅可查考目錄。其中包括指要、標目、至元、義門、知津五種原係目錄之書，固不待言。<p>五：十六種藏經之排列順序為開寶、崇寧、毘盧、圓覺、資福、南藏、龍藏、天海、縮刻、頻伽、大正、指要、標目、至元、義門、知津。除開寶、毘盧、圓覺、祇附記存目外，餘十三種，錄出應印行者之正本及補錄。龍藏、縮刻、頻伽、大正皆以原藏影印或排印。餘者儘可能覓借藏本或單行本影印或排印，隨目注明何本或缺本。其屬於指要、標目、至元、義門、知津者，原為缺本，偶有補充，列於上欄外印行編號，餘亦不注缺本。<p>六：各藏迭見之經書，依前述次序，由排列在前之藏本著錄。但同在一輯，不無變通。如千手千眼觀自在菩薩根本真言釋，見於崇寧，本會向日本洽商影印者為毘盧本，重行洽印，太費手續，祇可照印，仍列於崇寧藏內，注明毘盧藏本。此外後期藏本所收文義較備或以類相從者，則依後期藏本影印，如宋太宗御製秘藏詮等已見崇寧，今依縮刻印行。一切經音義已見縮刻，頻伽重校未畢，有待覆勘，故仍依縮刻印行，而由頻伽補錄序文。<p>七：每藏著錄數部以上者，皆標明原藏部門，僅著錄二、三部或原藏不著部門者從畧。<p>八：大正續藏只計古逸，疑似兩部，餘皆日人著作（華人赴日宏法者，目錄亦注日本），卷帙繁多，偶見於縮刻藏，餘藏皆未著錄。日本佛學自成系統，不宜全部編入，因而從畧。仍擇其與中國傳承較近者，編入續藏若干種，見續藏編目說明十五。圖像及昭和法寶總目皆大正創例，本藏無圖像部，只取總目所載目錄一部人分，補印各藏缺本並編入總目錄，見總目錄編目說明十一。<p>九：每一經書，注明卷數、朝代、譯著人名並本藏之函號或編號、卷數（大正注編號，義門、知津注卷數）及有關事項。其朝代、譯人及失譯，參照大正勘同標寫。<p>十：大正收經較多，且於後出各經，排列具有深意。本輯各經見於大正者，雖由他藏斟錄，亦附記大正編號，以便考察。<p>十一：大正古疑、疑似兩部，偏重異本，不甚注意重出。今略加斟校，凡知其已見前輯或本輯者，不論標名同異，概入附記，未知者留待後賢考察。<p>十二：本輯共著錄四百四十六部，除缺本無可配補外，包括異本共印行四百部，內有補卍續乙二三缺文一部（見通例七）。<p>中華大藏經第四輯目錄<p>中華大藏經綜合補錄目錄<p>中華大藏經續藏編目說明<p>一：中華大藏經續藏，專收歷代中外藏經未錄之經典，分類刊布。<p>二：古代編藏，旨在求精，故相傳著述入藏，須奉詔旨。而考之歷代藏經，殊不盡然。開元釋教錄所附入藏錄，原非奉詔編纂。其後各藏互有增減，亦非出於朝命。宋之大慧語錄，奉詔入藏，而僅見於閩刻二本（崇寧、毘盧），其浙刻三本（圓覺、資福及磧砂端平目錄），則未遵行。蓋奉詔云者，許其入藏，而非必須入藏。至明清兩代，始漸嚴格，去取之故，亦不免言人人殊。如龍藏刪除之經，有見於開元入藏錄者。至後期民間及日本刻藏，則不求精而求備，嘉卍兩續及縮刻、大正皆然。今於選藏四輯，悉著各藏已錄之經書，并各歸原藏，以見求精求備之實，更於續藏一編，量收各藏未著之經書，以廣求精求備之意。選藏排列，悉本原目，故不另分部門；續藏冠以總目，經論與疏注分部相同，目錄中連書部類，以便省覽。<p>三：各藏未收之南傳經典，已譯為華洋文對照編入譯藏者，茲仍著其華文部份。<p>四：經疏鈔已分別入藏，後人釐為會本，嘉卍兩續，皆重收以便閱讀，茲仍前例，并及經文冠科。其科文已見原註，非經重治或與別本科文對照者不錄。<p>五：古代釐經合註，書前不再出白文，此通例也。而遠自嘉興正藏百函盂蘭盆經疏已另以白文冠首。嘉續係單本集成，乃至近代版刻，尤所習見。本擬一律刪除，而周止庵心經詮注，以八譯冠前，且有說明。若刪除之，是并去其說明，理所不可。其餘一般白文，字句不同，另有說明，或注內未舉全文者，皆應照印。餘則斟酌需要與否而為取捨。<p>六：經注之前，或冠以香讚、啟請、願文等，殆兼作讀本之用。此雖各經多同，然相傳已久，若盡刪除，則無所附麗，故仍其舊。<p>七：末世文勝於質，著作家在例有序跋外，或冠以佛菩薩繪像，名流題籤題字，著者攝影及其他有關圖文，連篇累牘，不能悉印。今惟擇其出自名手及關係重要者影印，餘并從略。專集後之附錄，只著塔銘、行傳等，其哀輓弔祭之文，非特關重要者不錄。<p>八：經論會譯或節要，皆為發明經旨，故入疏部。<p>九：後代就前人著作，選擇抄錄，另成一書者，比比皆是。前人著作，多已見於本藏各輯，若將選擇鈔錄者各還本書，勢必剔除淨盡，今悉仍其舊。惟附錄已見本藏，又非特著注釋解說者，酌予存目注明。他如格言、藥方及校印、捐資、回向等，惟存其較為重要者，以節篇幅。<p>十：乩筆著作，古代不以入藏，然嘉卍兩續收之。今准此例，選擇不背佛法且流通已久者，繼續刊印。<p>十一：我國所譯密部諸經，編入各藏者，向有唐密之稱，而此名稱之由來，當係創自日本，以別於弘法大師在東寺所傳東密，慈覺大師在天台山、智證大師在圓城寺所傳台密。唐密經典，各藏著錄頗多。東密台密重要部份，見於大正續藏，屬於日本著述，不在中華大藏範圍之內，未宜斟錄（參見本說明十五）。西藏密教，直承印土，向稱藏密，元代已有入藏（如拔合思巴所集出家授近圓羯磨儀範）。民國以來，迻譯尤多，本藏所收，率為珍本孤本，特立藏密部，按照上師傳承，注明紅教、白教、新紅教、黃教及教派不明者，共達四百餘部之多。至唐密則惟錄歷代藏外遺文及後期疏解。東密台密，惟錄向在中國庋藏，不見於大正續藏者，及近數十年國人學法，間有著作或就日本著作註釋選譯者。皆為數無多，合稱諸密部，以副於諸經諸律諸論之例。<p>十二：藏密諸密兩部皆賅括經律論疏及修持觀想一切經書，故列於經疏律疏論疏三類之後，行持教觀二類之前。換言之，凡密典皆屬於此，而其他部類並為顯教，用以明界限而便研求。然此中分晰，亦至難言。如能海大師所著普賢行願品頌解，湯薌銘居士所著普賢行願品五譯合行及賢行願王釋義，皆密教之言也，以經文向屬顯教、故仍入經疏類華嚴部；超一大師所譯心經，向來雖屬顯教，以其與白傘蓋、綠度母合為大乘無上三經，若分出之，則前後序跋無所附麗，故入密部；此皆不得不然者也。<p>十三：藏密多不分卷，茲故從略。密藏院藏本，在目錄中或記頁數，茲亦併記於後。間或注明版本來源。<p>十四：經書之一部份，已見於前三輯存目或第四輯附記者，皆於續編出其全部。（如雲棲法彙各單本，見於嘉卍兩續存目，金陵梵剎志內南藏目錄，見於南藏附記。）<p>十五：歷代藏經，雜收韓日著作，部數無多，各輯斟錄如例。惟大正續藏除古逸、疑似兩部外，不在斟錄之列（見第四輯編目說明八）。今編續藏，於韓國古德遺著，承彼國同道，寄贈數種，隨類編入，並於目錄著明贈者德號。於日本古德遺著見於大正續藏者，以入日華人及入華日人并其直接法嗣之著作為限，編入若干部。一時難於遍考，惟以禪籍為主，偶及其他。入日華人并改注中國朝代。此外則大正續藏未收之日人著作，或已收而由華人輯刻者，亦擇要著錄，皆於目錄著明版本來源。<p>十六：各部門以有書可收為主，雖止一種，亦特立部門，以待補充。經律論密之後，繼以教觀宗門二類，教觀最後為通詮部，乃會通詮釋不屬於各宗者。宗門最後為雜說部則以禪宗為限。一般詩文雜著，入專集類，會心不遠，存乎其人。<p>十七：禪宗語錄，本為專記言句，衍為廣收一般著作，與專集無別。今於語錄目錄，依第二三兩輯之例，著明世次傳承，不知者彙列於後。不名語錄而名集者，或語錄之外，另有專集者，入專集部，亦儘所知著之。已見於語錄者，則不復著。韓日著作，推算中國世次傳承，其本國之世次傳承從略。<p>十八：專集類分三部，一為法集，二為詩文集，三為雜著，法集之應入藏，不待言矣。各家詩文及雜著編入法集者，自因而聯帶入藏。其別行者，惟見於嘉卍兩續。今仿其意，於出家諸師著作，稍加擴充，凡詩文及雜著，未入法集或本無法集者，縱使世諦文字，亦其思想所寄，視塔銘、行述，更為親切。日本縮刻藏曾特立序讚詩歌部，尤其詩境與禪境相為表裏，禪得詩而彌顯，詩得禪而益超，是以所收較多。若僅明一事一物者，如普聞詩論、仲仁梅譜、居月琴譜、贊寧筍譜之類，則不闌入。其在家著作，仍以涉及佛法為限，雖涉佛法而篇章簡短，無大發明者，亦不闌入。<p>十九：一人著作，已編專集者，入專集類，其未編專集而由本會蒐羅略備者，亦釐為專集，并予收入（此祇弘一、湛山、丁仲祐三集）。未編專集或專集未收者，按其性質，收入各部。兵革擾攘，書籍不得流通，或已編專集，未能盡知。姑存其所得一二，東鱗西爪，有待補充。<p>二十：大正續藏古逸疑似兩部，以敦煌石室後出之本為多。我國中央圖書舘所藏敦煌寫本，尚有大正未收者，茲特酌採影印。其首尾並缺，無從辨識經名者略之。<p>二一：目錄於著作序跋，皆以題名為主，惟書內僅著字號者，間仍其舊。<p>二二：前四輯根據各藏原來次序，不發生版本及排列問題，續藏零星集成，每目儘可能注明序跋年月及版本來源。其不經見之書，閒或著明內容大旨。每部依各書性質，以類相從，性質相同者依著作先後排列。序跋刻印紀年原著年號干支或佛曆及韓日著作署其本國年號者，悉照書之。惟署西曆者改為華曆。至佛歷新舊不同，從其原文，間亦略加注明。<p>二三：運遘陽九，經典銷亡，求借所得，往往破碎殘缺，勉為黏補影印。間有朱墨批點題記者，瑕瑜互見，擇其尤佳者照印，餘悉從略。<p>二四：輯錄經書，原附有刊誤表者，悉予照改，但仍照印原表，以備考查。<p>二五：續藏不似正藏有固定範圍。多方訪求，略如本目。而公私藏書機構，往往例不外借，甚至僅見其目而不見其書。既不獲從容披覽，則於究明意趣，檢核同異，乃至隨目注說，排定次序，皆不得審慎從事，期臻至當。本擬在付印以前，聚集全部經書，重行彙核，庶幾減少訛誤，而此願又不得遂。所幸秘笈珍本，一律公開，閱者善取擇焉可耳。<p>中華大藏經續藏總目<p>中華大藏經續藏目錄<p>中華大藏經譯藏編目說明<p>一、中華大藏經譯藏，專收由漢文譯成西洋文字之經典，其由梵藏日文譯出，亦以有漢文本者為限，以漢文與西文對照刊載。<p>二、所收漢文本，不盡見於各藏，其見於各藏者，字句亦有不同，悉以所收之本為準。<p>三、不見於各藏內之漢文著作譯成西文者，如泛論佛學及演說辭等不錄。<p>四、初步徵集，所得無多，只分經集雜集二部，不需總目。<p>中華大藏經譯藏目錄<p>中華大藏經總目錄編目說明<p>一：中華大藏經總目錄分為四類：一、本藏目錄。二、基本目錄。三、有關目錄。四、參考目錄。各目之前，不需總目。<p>二：本藏目錄，即中華大藏經首編。<p>三：基本目錄，為中華大藏經選藏四輯之原始目錄及有關著作。第一輯為磧砂藏首冊、宋藏遺珍敘目并附錄。第二輯為刻藏緣起、嘉興藏目錄、藏版經直畫一目錄、中央圖書舘善本目錄、日本駒澤大學藏本目錄。第三輯為日本卍字正藏卷首及續藏卷首。第四輯為開寶、崇寧、毘盧、圓覺、資福、南藏、龍藏、天海、縮刻、頻伽、大正、指要、標目、至元、義門、知津各目錄。<p>四：有關目錄，為二十四種目錄（見本說明十）除去已列為基本目錄者。<p>五：參考目錄，為歷代中外足資參考之目錄。<p>六：基本目錄及有關目錄，已見各輯者，畧出全文，存目注明。參考目錄不著。<p>七：各藏目錄之前，刊載歷代序文，多已見於磧卍各經，而卍字、縮刻、頻伽各藏，亦多重複。茲皆照印，以見藏目之全。<p>八：各輯經目下，標寫序跋人名及附錄，以便檢索。惟總目錄各目，出自原本者，或多至不勝標寫。出自昭和總目者，又多刪除，無從檢索，今悉不著。<p>九：總目錄各目，出自昭和總目者，基本目錄及有關目錄，皆有固定範圍，參考目錄，惟以華人著作未見於各輯者，及日本仿照華人古藏就各寺現存經典輯成之目錄（非特刻一藏）為限。或所錄之經現在中國庋藏及關於中國掌故者亦附於後。<p>十：本會曾印行三十一種藏經目錄對照表解，收入日本就各寺經目輯成之目錄八種。又加入金藏為三十二種，各標二字簡稱，以便引述。後因日本輯目經典，皆各藏所已見。改從簡略，定為二十四種。茲列日本輯目八種於參考目錄，但於三十二種之二字簡稱，仍注於各目之下，以便印證，餘見第四輯編目說明三。<p>十一：各目錄之影印，極力訪求原本。其無法獲得原本者，由昭和總目仿印。見於各藏者，先儘各藏印出，仍列目備檢。凡昭和總目所載，雖印原本，仍記昭和編號，以便考查。<p>中華大藏經總目錄目錄<p>刊印中華大藏經首編書後<p>中華大藏經第二輯刊印未竟，先以首編付印，首編重在目錄，目錄根據內容，本藏之內容果確定乎？今試分而論之：首言正藏四輯，旨在彙合歷代已入藏之典籍，第一輯已印磧砂藏及宋藏遺珍，第二三四輯期於不重不缺，其事至為瑣細。各藏原本，皆有主者，甚難外借或久借。草創目錄時，各處披尋，零星札記，甚多當時容易解決之問題，因無書可檢，數月不決，勞多功尠，難免訛誤。至於綜合補錄目錄備檢所擧擬行補錄各條，有待重核者，又其小焉者耳。次言續藏，旨在彙合歷代未入藏之典籍，時局動盪，文物凋零，十年以來，雖已蒐羅少許孤本善本，而海內外私家秘藏，為數仍多。或已列入者，人事變遷，無從借印；或未列入者，因緣巧合，居然獲得；此一事也。至於近人著作，偶有編入，選擇亦難精審，重加斟酌，不無去取，此又一事也。所收大應語錄，與縮刻霜函重複，至印行三校後始發現，有待刪除，他如宗本梅花詩，亦有重複可能，尚須詳校，此又一事也。乃至譯藏尚未充實，總目錄仍須覆覈，更不待言。是全藏未盡刊行，目錄亦永難確定，今以公開宣布，除一、二兩輯，業已刊印外，閱者對三、四兩輯及續藏、譯藏、總目錄之編訂，尚可及時指示某書重，某書缺，某書應增，某書應減，以及核對未周，排列未善，俾得有所修改，因革損益，期於至當，庶不失集思廣益之義。在昔大正藏印行期間，曾刊布目錄，余為會員之一，獲得一冊，猶憶其擬印各經，與後來實際印出者頗有出入，是必有其必須變更之原因，今日從事編目，始能深會此意。<p>首編擬收各目，惟第一輯重訂補頁表、目錄通檢，發起人及職員名簿、功德徵信錄附收支對照表、請藏功德錄暫不刊印。補頁表曾於第一輯完成時，刊印單本，分贈訂戶。邇者本會有重印第一輯之議，若能實現，余擬建議每頁每格標注原影印本某頁，則讀者檢閱原補頁表為已足，此重訂之表，自無需要。至其餘各件，須全藏印竣，始能完備，故亦暫付缺如。<p>首編易稿數次，抄寫仍甚凌亂。民國五十七年二月付印，歷時將及一載。余久患心臟病，在此期間，尚能力疾校對，雖未精確，仍深感於三寶加被，因並識之。<p>中華民國五十七年歲秒書於臺中寓廬<p>遼東蔡運辰。