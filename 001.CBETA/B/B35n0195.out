<juan>王錫《頓悟大乘政理决》序說並校記<p>饒宗頤<p>一、早期漢蕃佛教關係之史實<p>漢僧之入吐蕃，自文成公主以來，絡繹於途，若玄照、玄太，其著者也。是時適天竺者，取途吐蕃，每經泥波羅，今之尼泊爾也。義淨所記，如并州之道方、道生法師。京兆之末底僧訶，俱曾至泥波羅國。又言：<p>「復有二人，在泥波羅國，是吐蕃公主嬭母之息也。<p>初并出家，後一歸俗，住大王寺，善梵語并梵書，年三十五二十五矣。」<p>嬭母或指文成公主之乳母，其子且自藏至尼泊爾習梵文，此亦吐蕃早期佛教一趣事也。<p>大王寺或作天王寺。是時漢僧經吐蕃赴印，多得文成公主之庇護。《衛藏通志》卷六大招寺條記建寺緣起云：<p>「西藏第一番王，傳七世至曲結松贊噶木布，迎唐公主。又差頭人倫布噶爾迎巴勒布王鄂特巴爾郭恰之女拜木薩為妾。唐公主帶來釋迦牟尼佛像，拜木薩帶來墨居多爾濟佛，白木薩欲修廟宇，藏王擇地興修。」<p>大招寺建於拉薩，發議於尼泊爾（即巴勒布）公主，而設計則出於文成公主。傳說謂文成公主帶來釋迦像，是佛教傳入吐蕃，公主與有功焉。此寺，Bu Ston  書稱 "Rasa hphrul snaṅ"，漢人稱為大召寺。<p>《衛藏通志》又稱「小昭寺，大昭寺北半里許，番名喇木契……乃唐公主所建。因唐公主悲思中國，故東向其門。」按吐蕃乞黎蘇籠獵贊時所立碑文，直稱此寺建自唐國，蓋指文成公主也。<p>桑鳶寺碑文第一詔勅則云 "ra mo che" 乃唐人所建。 ra mo che 譯音即「喇木昭」矣。<p>大昭、小昭二寺之建，皆與文成公主有關。公主入藏，下嫁吐蕃王松贊干布，在太宗貞觀十五年。（六四一）今拉薩布達拉宮尚有松贊與文成公主洞房舊址。大昭寺前圍牆中有柳二株，俗稱唐柳，又稱「公主柳」，傳說謂公主手植者也。<p>義淨述《南海寄歸傳》、《求法高僧傳》，在武后永昌元年，對於文成公主佚事多所熟聞，故備記之。此為吐蕃松贊干布王朝漢蕃佛教關係之大略。<p>二、吐蕃之延聘漢僧說法<p>吐蕃佛教，至乞黎蘇籠獵贊（Khrisron Lde btsan 742-797）始奠定基礎。桑鳶寺碑第二詔勅記吐蕃佛教之起源云：<p>「先祖棄松贊（569-649）在位，於邏些之貝噶（Pe Ka）建佛寺，是為吐蕃有佛教之始。父王贊普棄隸縮贊（704-754）時，於扎瑪（brag-dmar）之噶菊（Kva c'ur）建寺」<p>松贊時雖有佛寺，而佛法猶未盛行。至棄隸縮贊之世，吐蕃舊教與佛教之爭始劇。時政在官族，吐谷渾王坌達延專决國政，棄隸縮贊興佛，吐谷渾有以翊贊之也。<p>棄隸縮贊子黎蘇籠獵贊（亦稱棄松德贊）立，對於佛教之推進益力。其值得書寫者有二事：一為桑鳶寺之創建，一則為向天竺國與大唐國兩鄰邦延聘龍象蒞蕃說法。<p>關於前者，Bu Ston 書記之頗詳，謂桑鳶寺之建，仿照 "O tanta pu ri" 伽藍型，為須彌山，十二洲日月藻飾於圍牆。寺奠基於丁卯歲，癸卯落成。阿闍梨 Padmasambhava （即蓮華生）住其地為僧正，凡十三年，說一切有部。<p>關於後者，棄松德讚初遣使者 Ye-ses dban Po 於南藏 Men yul 地方（尼泊爾附近）與阿遮利耶菩薩（Acarya-bodhisattva, Santa Raksita 藏名 Sniba htsho）相會，遂偕入邏娑（拉薩）留住四月，還尼泊爾。不久德贊請師派 San-sis（禪師）卅人遊吐蕃，遂與蓮華生同入藏，於桑鳶（Bsam yas）建寺；其弟子即蓮華戒（Kamala s'ila）也。<p>其時自唐國而至之和尚主大乘頓悟，蓮華生及蓮華戒則說小乘，於是吐蕃佛教遂有頓門、漸門兩派之爭。<p>敦煌所出列（伯希和目）p .4646 號，為一長方冊，梵夾葉，現藏巴黎國家圖書館，其中一種未行題：<p>「頓悟大乘法理决一卷。」<p>前有敘題曰：<p>「前河西觀察判官朝散大夫殿中侍御史王錫撰。」<p>此卷正續藏皆未著錄，王錫事蹟，史傳亦無可考。戴密微教授（Paul Demieville）因殫十年心力，譯成法文，詳加注釋，著 "Le Concile de Lhasa" 一書（一九五二、巴黎），并附蓮華戒菩薩「廣釋菩提心論」譯本。王錫此文，即據當日漢僧摩訶衍與婆羅門僧於吐蕃贊普御前問答，條記其語，其婆羅門僧即蓮華戒也。自戴氏此書出，唐代吐蕃頓漸兩派之諍論，其事始為國際學人所注意。 Tucci 邃於西藏語文，既刊行藏王之墓（The Tombs of The Tibetan Kings, 1950）復於 Minor Buddhist Texts（Part II, 1958）書中，依藏文材料，對當時漸門、頓門兩派辯論之事實，多所申述。<p>大英博物院所藏敦煌寫卷列 S. 2672 號（新號 6005）記摩訶衍答問，前半殘缺殊甚。卷末書一禪師與婦人以詩酬答，不記經卷名稱。細審之，即王錫之頓悟大乘正理决敘也，與巴黎本合為天壤間第二本。<p>王錫敘記此事原委略云：<p>「……粵我聖贊普，夙植善本，頓悟真筌，愍萬性以長迷，演三乘之奧旨……頒傳境內，備遣精修，交聘鄰邦，大延龍象。曾於五天竺國請婆羅門僧第卅人，於大唐國請漢僧大師摩訶衍等三人，同會淨域，牙（互）說真宗。我大師密授禪門，明標法印，皇后沒盧氏，一自虎（虔）誠，劃然開悟，剃除紺髮，披掛緇衣……常能方便，化誘生靈。常為贊普姨母悉囊南氏及諸大臣夫人卅餘人說大乘法，皆一時出家矣。……首自申年，我大師忽奉明詔……請與小乘論議，商礭（榷）是非……至戌年正月十五日，大宣詔命曰：摩訶衍所開禪義，究暢經文，一無差錯。從今已後，任道俗依法修習。……」<p>文中未明記贊普名，惟後段有句云：<p>「臣摩訶衍言：當沙州降下之日，奉贊普恩命，遠追開示禪門。……」<p>沙州部分陷於吐蕃，在唐德宗建中二年辛酉（七八一）。時陷落者為壽昌縣，而沙州全境至貞元三年（七八七）方為吐蕃占領。卷中之贊普，應是棄松德贊，所稱婆羅門僧卅人，即指蓮華生第二度入藏所帶之禪師卅人。至來自唐國摩訶衍三人，徵諸漢籍，不見記載。惟佛祖統紀四一云：<p>「建中二年，吐蕃遣使乞朝廷賜沙門善講佛理者，帝令良琇文素往說法教化，歲一更之。」<p>此事蓋本《唐會要》九七吐蕃條云：（又冊府元龜九八〇外臣部「通好」亦載之。）<p>「建中二年三月，以萬年縣令崔漢衡為殿中少監，持節使西戎。初，吐蕃遣使求沙門之善講者，至是遣僧良琇、文素二人行，每人歲一更之。」<p>此為唐國應吐蕃之請遣僧眾人藏之唯一紀錄。王錫云唐國摩訶衍三人，其二不知名姓。據文中沙州降下一句，知摩訶衍受聘赴吐蕃，不可能為建中二年之事。王錫所言之唐僧三人，亦不可能指良琇、文素等。<p>尚有說者，西藏 Tantrup（Kra abrag）廟有大鐘，G. Tucci 與 H. E. Richardson 皆曾至其他調查。此鐘乃功德主皇后 Jo mo byan Chub 為（其子）棄獵松贊（Khri Lde sron brtsan）（798-815）祈壽，鑄鐘者為唐國和尚 "Rin cen." <p>其音近似良琇之藏譯，未敢遽定。向來對 Rin cen 漢名，無從復原，惟 Rin cen 藏文訓「寶」，似亦漢僧而用吐蕃語為名者。<p>摩訶衍與婆羅門僧講論，王錫云：「首自申年」至「戌年正月」，其年代應如下：（戴教授說）<p>申年──唐德宗貞元八年壬申（七九二）<p>戌年──唐德宗貞元十年甲戌（七九四）<p>因申年廢「禪」至戌年恢復，如申為建中元年庚申，時方罷禪學，何得於建中二年，漢廷派遣僧眾良琇輩蒞蕃講學耶？<p>良琇於建中二年（七八一）三月隨崔漢衡入吐蕃，即遇沙州陷落，此後或留居蕃地：迨七九四年正月十五日，贊普詔許開教禪義，至七九八以後，即入棄獵松贊統治之世。大鐘為棄獵松贊祈福，則當鑄於七九八以後。<p>又鐘銘之功德主皇后 Jo mo byan chub 蓋即棄松德贊之皇后。王統鏡：棄松贊王后一人 Hbro bzah buan chub btsun<p>桑鳶寺鐘銘：皇后國母 Jo mo rgyal mo btsun yun 即鐘銘之 Jo mo byan chub，據《王統鏡》正為 Hbro 氏，即沒盧氏。王錫謂「皇后沒盧氏皈依大乘」，即從摩訶衍披剃， Rin can 為其鑄鐘也。<p>王錫敘又云：<p>「摩訶衍依止和上法號降魔、小福張和上唯仰、大福六和尚。同教示大乘禪門，自從開法已來，經五六十年，亦曾久居山林樹下，出家以來，所得信施財物，亦曾著貯積，隨時盡皆轉施。」（P 本）<p>按 S 本文字與此微有不同。如「依止和上」，S 本誤作「知上」，「大福」作「大福德」，多一「德」字，「准仰」，S 本作「唯（惟）仰」，似是人名。<p>所謂依止者，凡比丘新度後，以依止其先輩比丘而受其監督，從學參禪，此師即其依止和尚。摩訶衍自言：法號降魔、小福、大福輩皆其依止師，此數人者，皆北宗神秀之法嗣，見景德傳燈錄。然宗密答裴休問之《中華傳心地禪門師資承襲圖》神會門下有摩訶衍，是摩訶衍者，又曾及神會門下。茲將摩訶衍在南北宗之關係表之如下：<p>摩訶衍於神秀為再傳，神秀之傳付者，河東普寂及大智（即義福）兩禪師，并稱東山繼德。所謂大福應即義福，是摩訶衍本出禪門北宗，又事神會，蓋兼習南北宗者也。<p>摩訶衍事蹟，向來未明，只知其曾居瓜州耳。<p>與摩訶衍在吐蕃開示禪教者，又有達摩麼低，王錫《政理决》云：<p>「陛下了知臣之所說，禪門宗旨是正，遣與達摩麼低同開禪教，然始敕命頒下諸處，令百姓官寮盡知。」（此據 S 本，P 本 F。154b）<p>P 本作達摩低，無「麼」字。按達摩麼低是 Dharmamati, 乃梵名，唐云法意。據禪門師資承襲圖有襄州法意，與摩訶衍同出神會門下，當即此人。<p>摩訶衍事蹟，猶有可考者，知其早歲曾為長沙嶽麓寺住持。唐李邕《麓山寺碑》云：<p>「……總管大將軍齊郡公權公諱武，福德莊嚴，喜慧方便，疏寫四部，鎮重百城。有若智謙法師者，願廣於天，心細於氣，誦習山頂，創立花臺。有若摩訶衍禪師者，五力圓常，四無清淨，以因因而入果果，以滅滅而會如如。有若首楞法師者，文史早通，道釋後得，遠涉異會，幽尋天台……並建場所，牙（互）為住持……」<p>此碑末題「大唐開元十八年歲次庚午……前陳州刺史李邕文并書」，蓋立於玄宗朝。據碑文繼摩訶衍者，又有首楞法師，假定摩訶衍任嶽麓住持為廿五歲，約當開元十年（七二二）。如前文考證沙州部分陷落於建中二年（七八一），其入吐蕃，不知在何年。而建中貞元間，摩訶衍年已逾八十矣。證以王錫所記，摩訶衍自言：「況臣老耄心風，所說忘前失後」。曲禮云「八十、九十曰耄」。耄是九十之名，是摩訶衍在吐蕃，已近九十之年。<p>三、漢僧開示禪門所至吐蕃地名考證<p>摩訶衍開法吐蕃，王錫記云：<p>「亦曾於京中已上三處開法，信受弟子約有五千餘人」（S 本「京」字作「景」。）<p>「臣沙門摩訶衍言：當沙州降下之日，奉贊普恩命，遠追令開示禪門，及至邏娑，眾人共問禪法，為未奉進止，冈（罔）敢即說。復追到割，屢蒙聖主誥（詰）訖，却發遣赴邏娑，教令說禪，復於章蹉、及特便（使）邏娑，數月盤誥（詰）。又於勃礐澷尋究其源，非是一度」。（P 本）F。1546<p>「臣沙門摩訶衍言：當沙州降下之日，奉進止冈敢即說。後追到訟割，屢蒙聖主誥問訖。却發遣赴羅娑，教令說禪。復於章躇（蹉）及特便邏娑，數月盤詰，又於勃礐漫，尋究其源，非是一度。」（S 本）<p>上列一段文字，倫敦巴黎兩卷微有異同，S 本缺贊普以下二十三字。戴氏謂三處即割、章蹉、及勃礐漫。又謂京中即拉薩。 GṬucci 謂割古音 Kat，西藏地名譯成漢文，極少僅有一音，故疑 P 卷偶有寫失或殘泐，今觀 S 本正作「訟割」，可證其說之確。關於吐蕃諸地名，邏娑而外，訟割、章蹉、勃礐漫各地，亟須考證，茲分別論之。<p>勃礐漫<p>「勃礐漫」一名，今合兩本，其中一字可確定為「礐」字無疑。 Tucci 讀此地名為 Poman（勃漫），謂或即吐蕃王常居之「Brag dmar」。按據寫卷應作「勃礐漫」。<p>勃，漢、藏互譯作為語首前綴，而礐字見廣韻二十一麥「力摘切」，與 rag 音相近，故「勃礐」可相當於 Brag dmar 自即「漫」。<p>故勃礐漫為 Brag dmar 之漢譯，可無疑義。其地清代譯名作札瑪爾。《衛藏通志》薩木秧寺條云：<p>「拉撒東二日山南薩木秧地方，藏王曲給松贊噶木布第五世曲結赤松特贊欲修札瑪爾正桑廟，赴甲噶爾延請班第達擇地興修未成，後令藏地能習經咒之人赴甲噶爾，請祖師白瑪薩木巴娃降收妖邪，仿照甲噶爾阿蘭達蘇哩廟宇式，修造三頂四八方，以象星宿。」<p>薩木秧寺俗稱桑鳶寺，薩木秧與桑鳶俱即 Bsam yas 之音譯。志稱祖師白瑪薩木巴娃，即 Padmasambhava（蓮華生）也。<p> Brag dmar 見於碑文，本稱 Brag mar，去 Bsam yas 之北數里，有小寺，相傳為 K'ri sron Lde btsan 出生之所，附近皆廢墟，為吐蕃王冬季遊憩之地。 Brag dmar 近代則譯作扎瑪爾。<p>訟割<p>P 本奪一「訟」字，今據 S 本補。訟割即 Zun mk'ar，亦稱 Tsungkar，其地沿藏布江去桑鳶（bsam yas）之西數里即乞黎蘇籠獵贊普（K'ri sron Lde btsan）與東印度高僧蓮華生（Padmasa mbhava）相會之處。乞黎蘇籠獵贊普亦駕崩於此。（《西藏記》上所謂宗角疑即此。）衛藏通志謂蓮生仿照甲噶爾阿蘭達蘇哩廟宇式以造桑鳶寺，（bsam yas）。是訟割在桑鳶興造之前，本自有廟耳。<p>章蹉<p>章蹉一地，向來未明。《衛藏通志》察木珠寺條云：俗名「昌諸寺」，「藏王曲結松贊噶木布立大昭之時，赴雅爾嚨（Yarlung valley）等處，見小海子，內有妖蛇五首，欲將海水戽乾，上建廟宇……。乃於其海修建廟宇，供奉桑堆佛十九尊。」又同書大招寺條云：<p>「……虔祝神佛，欲將邪氣鎮壓，在昌諸、銷囉、倫塔、堆陽四地方接連地脈之處，建寺一百八座。」<p>「昌諸」與「章蹉」音最相近。王錫謂「復於章蹉及特使羅娑數月盤詰」。章蹉以昌諸（寺）當之，頗合。<p>由上推究，可得結論如下：<p>（1）邏娑亦誤作邏婆，即在拉薩大招寺。<p>（2）訟割即 Zun mkar，其地先有阿蘭達蘇哩廟。<p>（3）章蹉可能即在昌諸寺。<p>（4）勃礐漫（Brag-dmar）即在扎瑪桑鳶寺。<p>邏娑大招寺昌諸寺皆始建於松贊干布時代；勃礐漫（扎瑪爾）之桑鳶寺則建於棄隸縮贊，訟割原有阿蘭達哩廟，桑鳶寺之建，即仿傚訟割舊廟之制。摩訶衍與蓮華戒諍論所到之所，其地皆已有寺。王錫但舉其地名，茲更補述寺廟，以為考證之助。<p>四、從摩訶衍所引經典論後期禪宗對金剛經、楞伽經之並重<p>胡適之謂南宗神會以《金剛經》代替楞伽經，然今觀此卷，摩訶衍答「聲聞住無相得入大乘」問云：「准楞伽經云：若住無相，不見大乘。所以不得取無相定。是故經文應無所住而生其心」。<p>此引《金剛經》要語，以釋《楞伽經》「不住無相」之義。以明宜住無所住，則《楞伽經》與《金剛經》并用。理訣又云：<p>「摩訶衍再說，不依疏論，准大乘經文指示。摩訶衍所修習者依大般若、楞伽、思益、密嚴、金剛、維摩、大佛頂、花（華）嚴、涅槃、寶積、普起三昧等經，信受奉行。……同教示大乘禪門。……現令弟子沙彌未能修禪，已教誦得楞伽一部，維摩一部，每日長誦。……於大乘無觀禪中，無別緣事常習不闕。以智惠（慧）每誦大乘，取義信樂般若波羅蜜者甚多。」（S 本）<p>是其誦習經典，不專主於一種。而楞伽與維摩尤為重視。神秀教普寂「令看思益，次楞伽，因告此兩部經，禪學所宗要著。」（見李邕《大照禪師塔銘》）<p>摩訶衍教人，仍是循此軌轍。另一方面，可見楞伽經在晚期之禪宗，尚佔極重要之地位。<p>西藏史中目摩訶衍為頓門派，稱之曰「大乘和尚」，藏言 Hva-Saṅ；目印度僧為漸門派，稱之曰「禪師」，藏言 Sansis，則以小乘、大乘為判別之分。<p>《傳燈錄》自達摩以下悉稱曰「禪師」，則以統指大乘法師，異乎藏人之專指小乘者流。今觀敦煌所出神會語錄題曰「《南陽和上頓教解脫禪門直了性壇語》」（頁二四五）曰「《南陽和尚問答雜徵義》」（頁六五五七）。「和上」一名，與大乘頓教發生密切關係者，其事似與神會不無因緣。摩訶衍為神會門下，以頓悟開示，且對其依止師均稱為和上，其入吐蕃必以和上自號，如神會之比，故藏史遂以 Hva-San 稱之也。<p>五、建中至長慶間佛教關係二三事<p>建中初，唐遣僧入吐蕃講論佛理者，蓋是時蕃、漢方修好，故良琇文素，得前往說法。《舊唐書德宗紀》「建中三年夏四月庚申，先陷蕃僧尼將士八百人自吐蕃還。」則其先已有唐國僧尼羈居蕃地。至貞元三年，侍中渾瑊與吐蕃盟於平凉，為蕃兵所劫，自崔漢衡以下將吏陷落者六十餘人。（《德宗紀》）是時陷蕃者亦有棲心釋氏之教，為贊普所重，如路泌即其一人。呂溫早歲亦曾陷蕃，衡州集中有詩，可為佐證。 Demieville 書中，附載若干詩歌，為當日流落西蕃者之作，憂愁羈思，讀之墜淚。抑敦煌石室所出曲子，若頁三一二八之菩薩蠻，頁三一二八、 S 五五五六之望江南，亦皆紀實之篇。S 二六七且有贊普子一詞，以吐蕃王號為調名，是又蕃、漢文化交流之結果，則軼出宗教範圍矣。<p>《冊府元龜》（九七六）外臣部「褒異」云：<p>「（唐）穆宗以元和十五年八二即位，七月壬戌，詔盛飾安國、慈恩、千褊（福）升業、章敬等寺，縱吐蕃使者以觀焉。」<p>此則宗教性典體，有吐蕃使者之參與其間。《舊唐書敬宗紀》：<p>「（長慶四年）九月甲子，吐蕃遣使求五臺山圖。」<p>《冊府元龜》五二：<p>「穆宗長慶四年九月甲子，靈武節度使李進誠奏：吐蕃遣使求五臺山圖。山在代州，多浮圖之跡，西戎尚此教，故來求之。」<p>按五臺山圖，據《古清凉傳》，乃高宗龍朔年間，勑西京會昌寺沙門會頤往清凉山檢行聖迹。并將五台縣呂玄覺畫師張公榮等十餘人同往，繪寫成圖。會頤又以此山圖作小帳，述略傳一卷，廣行三輔。故吐蕃遣使來求之。斯亦晚期漢、蕃佛教交流之盛事也。<p>六、附記<p>王錫《頓悟大乘政理决》，載密微教授已有深邃研究，流布海內。（載氏又有 "Deux Documents de Touen-Houang sur le Dhyāna Chinois" 一文，刊於日本塚本善隆博士頌壽紀念佛教史學論文集中，一九六一，京都。）讀者可取參考。<p>S 本卷末不記「大乘頓悟政理决」書名，惟別有一段文字如下：<p>「有一禪師，尋山入寂，遇至石穴，見一婦人，可年十二、三，顏容甚媚麗，床臥榻席，宛若凡居，經書在床，筆硯俱有。因而恠之，以詩問曰：床頭安紙筆，擬欲樂追尋，壁土懸明鏡，那能不照心。女子答曰：紙筆題般若，將為答人書，時觀鏡裏像，萬色悉歸虛。禪師又答曰：般若無文字，何須紙筆題，離縛還被縛，除迷却被迷。女子答曰：文字本解脫，無非是般若，心外見迷人，知君是迷者。禪師無詞，退到歸路。女子從贈曰：行路路難難，心中本無物。只為無物得心安。無見心中常仏。欲修道人不由師教內心自悟者：迷色覺朗，耶（邪）覆心開。迷心逐境走，無照心不迴。惣緣見相病，細色競投來，明珠被雲影，光色闇如灰。忽逢法水動，磨洗劃然開。欲修人從師問道悟解者：覺照由如露，終是幻相惑，論談破執病，借空影真如，說經言下住。」<p>考大英博物院敦煌卷 S 六四六，三一四兩號亦有相同之偈。兹錄其一於下：<p>「揚州凱禪師遊山石室，見一女人獨枕一床，贈詩一首。床頭安紙筆，終是樂追尋。壁上懸明鏡，將知不照心。<p>女子答曰：紙筆題般若，非為浴（俗）人書。口見鏡裏像，方知色體虛。<p>師又答曰：般若無文字，何須紙筆題，離縛還成縛，除迷却被迷。<p>女又答曰：文字即解說，無非是般若，心外見迷人，知君是迷者。」（S. 646）<p>詩句大抵相同，而稱為揚州顗禪師遊山詩作。顗禪師當是天台智者大師，其別傳謂智者大師先在揚州後至荊州，與此正合。<p>S 卷尚有女子贈行路難一首，開頭叠句作云：「行路難路難」。考梁傅大士有「行路難」二十首，日本龍谷大學有「徵心行路難」并作「行路路難難」，句法一致。<p>《樂府詩集》（卷十六）收行路難諸作。此曲聯章亦有「君不見」三字者，鮑照擬行路難（十八首），費昶行路難二首（全梁詩十二）以及 S. 6042 殘卷。與「徵心行路難」皆此類之作。是卷所載行路路難難，心中本無物，只為無物得心安，…一首，入矢義高氏所未錄，茲可補其缺。<p>王錫此文，出自莫高窟秘笈，為中古禪學史重要資料，惜乎流通未廣，今合 P. S. 兩本，細加參訂，撰為校記，以便瀏覽。其歷史背景，戴教授考證，至為詳覈，無庸多贅。本篇前言，屬稿在十年前，曩曾郵往巴黎，請戴教授訂正。比歲以來，敦煌之學如日中天，關於唐代敦煌佛寺之分布，僧官之建立；佛教學之倡導，前有曇曠，後有法成，敦卷所記，可窺涯略，時賢論述，已極詳盡。（參看藤枝晃，竺沙雅章，上山大峻諸氏論文，分載京都東方學報。）本篇所陳，無異蛇足。惟校記之作，對於研讀王錫理訣，或不無涓埃之助。至於沙州正式陷蕃年代，與理訣之寫成，關係甚巨，近年論者，意見頗為紛歧，鄙見仍以戴教授主張貞元三年（七八七）為近是，別有專文論之，茲不復贅云。<p>頓悟大乘政理决敘<p>前河西觀察判官朝散大夫殿中侍御史王錫撰<p>（敦煌所出有巴黎伯希和本（簡稱 P 本）及倫敦史坦因本（簡稱 S 本）。此處所錄，據伯本，而校以史本。）<p>自釋迦化滅，年代逾遠，經編貝葉，部袟雖多，其或真言，意兼秘密，理既深邃，非易涯津。是乃諸部競興，邪執紛糺。爰有小乘淺智，大義全乖，肆熒火之微光，與太陽而爭耀。厥兹蕃國，俗扇邪風，佛教無傳，禪宗莫測。粵我聖贊普，夙植善本，頓悟真筌，愍萬性以長迷，演三乘之奧旨。固知真違言說，則乘〔一〕實非乘，性離有无，信法而非法。蓋隨世諦，廣被〔二〕根機，不捨聲聞，曲存文字，頒傳境內，備遣精脩。交聘鄰邦，大延龍象。於五天竺國，請婆羅門僧等卅人，於大唐國，請漢僧大禪師摩訶衍等三人。會同淨域，互說真宗。我大師密授禪門，明標法印。皇后沒盧氏，一自虔誠，劃然開悟，剃除紺髮，披掛緇衣，朗戒珠於情田，洞禪宗於定水，雖蓮花不深，猶未足為喻也。善能為方便，化誘生靈，常為賛普姨母悉囊南氏，及諸大臣夫人卅餘人說大乘法，皆一時出家矣；亦何異波闍波提為比丘尼之唱首爾。又有僧統大德寶真，俗本姓鶂禪師，律不昧於情田，經論備〔三〕談于口海，護持佛法，倍更精脩，或支解色身，曾〔四〕非嬈動，並禪習然也。又有僧蘇毗王嗣子須伽提，節操精脩，戒珠明朗，身披百衲，心契三空。謂我大師曰：恨大師來晚，不得早聞此法耳。首自申年，我大師忽奉明詔曰：婆羅門僧等奏言：漢僧所教授頓悟禪宗，並非金口所說，請即停廢。我禪師乃猶然而笑曰：異哉！此土眾生，豈无大乘種性，而感〔五〕魔軍嬈動耶？為我所教禪法，不契佛理，而自取殄滅耶？非愍含靈，泫然流淚，遂於佛前恭虔稽首而言曰：若此土眾生，與大乘有緣，復所開禪法不謬，請與小乘論議，商確是非，則法鼓振而動乾坤，法螺吹而倒山岳；若言不稱理，則願密迹金剛，碎貧道為微塵聖主之前也。於是奏曰：伏請聖上，於婆羅門僧，責其問目，對相詰難，校勘經義，須有指歸；少似差違，便請停廢。帝曰：俞！婆羅門僧等，以月繫年，搜索經義，屢奏問目，務掇瑕玼。我大師乃心湛真筌，隨問便答，若清風之卷霧，豁覩遙天，喻寶鏡以臨軒，明分眾像。婆羅門等隨言理屈，約義詞窮，分已摧鋒，猶思拒轍，遂復眩惑大臣，謀結朋〔六〕黨。有吐番僧乞奢彌尸毗磨羅等二人，知身聚沫，深契禪枝〔七〕為法捐軀，何曾顧己，或頭燃熾火，或身解霜刀，曰：「吾不忍見朋〔八〕黨相結，毀謗禪法」，遂而死矣。又有吐蕃僧卅餘人，皆深悟真理，同詞而奏曰：「若禪法不行，吾等請盡脫袈裟，委命溝壑。」婆羅門等乃瞪目卷舌，破膽驚魂，顧影脩墻，懷慙戰股。既小乘轍亂，豈復能軍，看大義旗揚，猶然賈勇。至戌年正月十五日，大宣詔命曰：摩訶衍所開禪義，究暢經文，一无差錯，從今已後，任道俗依法脩習。小子非才，大師徐謂錫曰：公文墨者，其所問答，頗為題目，兼制敘焉。因目為頓悟大乘正理决。<p>問曰：令看心除習氣，出何經文？謹答：准佛頂經云：一根既反源，六根成解脫。據金剛經及諸大乘經皆云：離一切妄想習氣，則名諸佛。所以令看心，除一切心想妄想習氣。問：所言大乘經者，何名大乘義？答：楞伽經曰：緣有妄想，則見有大小乘，若無妄想，則離大小乘，無乘及乘者，無有乘建立，我說為大乘。<p>第一問：或有人言，佛者无量多劫已來，無量功德，智聚圓備，然始成佛；獨離妄想，不得成佛。何以故？若只〔離〕妄想得成佛者，亦不要說六波羅蜜，十二部經，只合說令滅妄想，既若不如是說，於理相違。答：一切眾生，緣無量劫已來，常不離得三毒煩惱，無始心想習氣妄想，所以流浪生死，不得解脫。准諸法無行經上卷云：若一切法中，除却其心緣相不可得故，是人名為已得度者。又金剛三昧經云：佛言一念心動，五蔭俱生，令彼眾生，安坐心神，住金剛地，既無一念。此如如之理，具一切法。又金光明經第二云：一切煩惱，究竟滅盡。是故法如如，如如之智，攝一切佛法。又楞伽經第二云：但離心想妄想〔九〕則諸佛如來法身不思〔議〕智慧，自然顯現。又法身即頓現，示報身及以化身。又諸法無行經：佛告文殊師利，若有人問汝斷一切不善法，成就一切善法，名如來。汝云何答？文殊師利言：如佛坐於道場，頗見法有生滅不？佛言不也。世尊！若法不生不滅，是法可得說斷一切不善〔法〕成就一切善法不？佛言不也。世尊！若法不生不滅，不斷一切不善法不成就一切善法，是何所見？何所斷？何所證？何所修？何所得？但離心想妄想，即卅七道品，自然具足，一切功德，亦皆圓備，經文廣述，不可盡說，任自檢尋，當見經義據理。<p>問：所對於理不相違，若有眾生，離得三毒煩惱，無始心想，習氣妄想，便得解脫，亦得成佛，如是功德，不可比量。<p>又答：十二部經：准楞伽經云：佛所說經，皆有是義。大慧，諸修多羅，隨順一切眾生心說，而非真實在於言中。譬如陽炎，誑惑諸獸，令生水想，而實無水。眾經所說，亦復如是。隨諸愚夫，自所分別，令生歡喜，非皆顯示聖智證處真實之法。大慧，應隨順義，莫著言說。又經云：佛言我某夜成道，某夜入涅槃，於此二中間，不說一字，不已故，今說，當說。不說者是佛說。又涅槃經云：聞佛不說法者，是人具足多聞。又金剛經云：「乃至無有少法可得，是為無上菩提。」又經云：「无法可說，是名說法。」據此道理，應不相違。<p>又問：有天人制于妄想，以制妄想故，生無想天，此等不至仏道，明知除想，不得成佛。<p>謹答：彼諸天人，有觀有趣，取無想定，因此妄想，而生彼天，若能離觀，離无想定，則無妄想，不生彼天。金剛經云：「離一切諸相，則名諸佛。」若言離妄想不成仏者，出何經文？准楞伽經云：無三乘者謂五種性，眾生中謂不定性者假說，不應如是執也。又答：所言五種性者，只緣眾生有五種妄想不同，所以說有五種名，若離得妄想，一種性亦無，何處有五耳？豈更立餘方便耶？<p>問：楞伽經云：所言與聲聞授記；化仏化聲聞授記，據此只是方便調伏眾生，數箇義中，涅槃道是三乘也。若離於想，大小之乘，無可言者，謂無想不？觀大小乘，非無大小，譬如聲聞，證涅槃後，大小之乘，更無所觀，此聲聞人，豈得言入大乘道不？<p>謹答：所言化仏與化聲聞授記者，聲聞人為未見法身，及以報身；唯見化身。所以化身授記，正合其理。<p>又問：准楞伽經云：「我所說者分別，爾燄識滅，名為涅槃；不言涅槃道，是三乘也。楞伽經偈：預流一乘果，不還阿羅漢。是等諸聖人，其心悉迷惑。我所立三乘，一乘及非乘，為愚夫少智，樂寂諸聖說，第一義法門，遠離於三趣，住於無境界。何建立三乘，諸禪及無量，無色三摩地，乃至滅受想，唯心不可得」。准斯經義理所說，三乘皆是方便導引眾生法門。又思益經云：「網明菩薩問思益梵天言，何為行一切行非行？梵天言：若人千萬億劫行道，於法性理不增不減，是故名行一切行非行。我念過去阿僧祇劫，逢無量阿僧祇諸仏如來，承事無空過者，並行苦行十二頭陁，入山學道，持戒精進，所聞智慧讀誦、思惟。問：是諸如來，亦不見受記，何以故？依止所行故。以是當知，若是菩薩出過一切諸行，則得授記。」據此道理，法性理中，大乘之見，並是虛妄想，妄想，若離妄想，則無大小之見。又准楞伽密嚴經云：「聲聞雖離妄想煩惱，處於習氣淈，譬如昏醉之人，酒醒然後覺；彼聲聞亦然，貪著寂滅樂，三昧樂所醉，乃至劫不覺。覺後當成仏。」聲聞貪着寂滅樂，所以不得入大乘。<p>又問：所言聲聞住無相，得入大乘否？答：准楞伽經云：「若住無相，不見於大乘」，所以不得取無相定。是故經文：「應無所住而生其心」。<p>第二問：離一切相名諸仏，是何經說？謹答：金剛經云：「離一切諸相，則名諸仏」。又大般若經，楞伽、華嚴等經中，亦具廣說。<p>又再新問：金剛經云：「若了達諸法，觀了然後不觀者，是智慧。」若具脩一切善已，然始無脩，為化眾生，生大智自然成就，言先願力，故為凡夫妄想不生，凡夫本來不達一切，猶未具諸功德，雄滅妄想，不得成仏。以要言之：解一切法是智，修一切善法是福，為成就如是一切故，所以經歷多劫，因諸福智力故，三昧無觀，從此方顯。又首楞嚴三昧經云：「初習觀故，然得此三昧，譬如學射，初射竹簟，大如牛身；已後漸小，由如毛髮，並亦皆中。」從習於觀，是漸修行，諸仏所說，皆是漸門，不見頓門。<p>答第二新問：准楞伽經云：「仏告大慧菩薩，應莫著文字，隨宜說法，我及諸仏，皆隨眾生煩惱解故，欲種種不同，而為開演，令知諸法自心所現。」又思益經云：「說法性理，若人千萬億劫行道，於法性理不增不減。」若了知此理，是名大智慧，於法性理中，修以不修，皆是妄想。據法性道理，若離妄想，大智本自然成就，若論福智，更無過法性道理，及以法性三昧，所言漸頓，皆為眾生心想，妄想見。是故經云：「大慧是故應離因緣所作和合想中，漸頓生見。」若離一切想妄想，漸頓不可得；若言離妄想不成仏者，出何經文所言？首楞嚴經云，「學射漸漸者，不緣增長心想妄想；祗合令除妄想。」<p>舊問第三，問：「言一切想者，其想云何？」<p>答：想者，心念起動，及取外境，言一切者，下至地獄，上至諸仏已下。楞伽經云：「諸法無自性，皆是妄想心見。」<p>新問第三：上至諸仏，下至地獄之想，切要兹長，成就善法，違離惡法，因此而行。若不識仏，不知地獄，如說十二因緣中無明，凡夫中不合脩行此法。<p>新問第三，答：一切眾生，緣無始已來，妄想分別；取著妄想善惡法，或長善，或長惡。以是因緣，流浪生死，出離不得。所以經文，凡所有想〔一〕皆是虛妄，若見諸想非想，則見如來。若了知此一念功德，經無量劫修習善法不如此一念功德。又所言凡夫位中，不合學此法者，一切諸仏菩薩，無量劫所修習善法，成等正覺，皆留與後代末法眾生，教令修學，既言凡夫眾生不合學此法，是諸仏法教，留與阿誰？凡夫不合學此法，出何經文？<p>舊問：想有何過？答：想過者，能障眾生本來一切智，及三惡道久遠輪迴，故有此過。金剛經說，亦令離一切諸想，則名諸佛。<p>新問第四，問或有故令生長之想，或有不令生想，處凡夫地，初修行時，不得除一切想。<p>答：諸大乘經云：「一切眾生，緣有妄想分別，取著生不生妄想，是故流浪生死，若能不取著生不生妄想，便得解脫。」凡夫眾生，不得除想，出何經文？<p>舊問：云何看心？答：返照心源看心，心想若動，有無淨不淨，空不空等，盡皆不思，不觀者亦不思。故淨名經中說：「不觀是菩提。」<p>新問第五，問：據十地經中：「八地菩薩，唯入不觀，仏令入修行。」據此事，凡夫初地猶未得，唯不觀如何可得？答：准楞伽經云：「八地菩薩，離一切觀及分別習氣，無量劫來，所受善惡業者，如乹闥婆城，如幻化等。了知菩薩者超過一切行，得無生法忍，然後得授記。」不聞八地菩薩，教令修行，經文何如說，只合細尋諸經所說。凡夫未得初地，不合不觀者，此義合行不行，前問說訖。<p>舊問：作何方便，除得妄想及以習氣？答：妄想起不覺，名生死；覺竟，不隨妄想作業，不取不住，念念即是解脫般若。寶積經云：「不得少法，名無上菩提。」<p>新問第六，問：如前所說，凡夫初學，豈得喻仏，仏是已成就者。答：凡夫雖不共仏，同諸仏所悟之法，准經文皆留與後代末法眾生，教令修學；若不如是，法教留與附誰？又仏言无有少法可得者，不可執著言說，若無少法可得，無思無觀，利益一切者，可不是得否？答：此義前者已答了，今更重來，又再說者：仏從無量劫來，已離得不得心？亦無心無思，猶如明鏡。無心無思，離得不得，但隨眾生，應物現形，水喻寶喻，日月等喻，皆亦同等。又據入如來功德經云：非是不得少法，是得一切法，與義相違者。前問所言，凡夫不合學此法，所以攀大乘經文時，得如是無量無邊功德，何况信受修行，因此言故，答如此事。以無所得故，是名為得。於理實不相違。<p>舊問：六波羅蜜等及諸法門，要不要？答：如世諦法，六波羅蜜等，為方便顯勝義故，非是不要。如勝義離言說，六波羅蜜及諸法門，不可說言要與不要，諸經廣說。<p>新問第七，問：世間及第一義諦，是一是異？答：不一不異。云何不一？妄想未盡，已來見有世諦，云何不異？離一切妄想習氣時，一異不可分別。又問：此方便為顯示第一義故，只為鈍根〔一一〕者；為復利鈍俱要？答：鈍根不了勝義者要；利根者不論要不要。又問：六波羅蜜等及餘法門，不言說要不要者，何為不可說？答：為法性理，即不可說。據法性理中，要不要，有無，一異，俱不可得。又問：言經文廣說，如何說為說言要不要不會。答：經文廣說者：鈍根說要；利根不論要不要，譬如病人要藥，求渡河人要舩，無病之人不言要不要，渡河了，更不要舩。<p>舊問：六波羅蜜等要時，如何修行？答：修行六波羅蜜者為內為外。內外有二種：內為自渡，外為利益眾生，所修行方便者。據般若經、楞伽、思益經：「修六波羅蜜時，於一切法，無思無觀，三業清淨，由如陽炎，於一切不取不住。」<p>新問第八，問：所言三業清淨時，六波羅蜜，凡夫未能行得，且修習不觀，中間不修行，待三業清淨，然後修習。為復未能淨得三業，強修，如何修行？答：所言六波羅蜜有四種：一、世間波羅蜜，二、出世間波羅蜜，三、出世間上六波羅蜜，四、內六波羅蜜。准楞伽經云：廣說、略說時，若得不觀不思時，六波羅蜜自然圓滿；未得不觀不思，中間事須行六波羅蜜，不希望果報。又問云：〔一二〕其野馬、陽炎，實是不會！答：野馬喻妄想心，陽炎喻一切世間一切法。譬如渴野馬，見陽炎是水，非實是水；若如是了達世間法時，即是三業清淨。舊問：修此法門，早晚得解脫？答：如楞伽及金剛經云：「離一切想則名諸仏。」隨其根性利鈍，如是修習，妄想習氣亦歇，即得解脫。舊問。又行此法義，有何功德？答：無觀無想之功德，思及觀照，不可測量，仏所有功德，應如是見，且如此之少分。據般若經云：「假令一切眾生、天、人、聲聞，緣覺，盡證無上菩提，不如聞此般若波羅蜜義，敬信功德，筭數所不能及。何以故？人天聲聞緣覺，及諸菩薩等，皆從般若波羅蜜出；人天及菩薩等，不能出得般若波羅蜜。」又問：何名般若波羅蜜？所謂無想無取，無捨無著，是名般若波羅。及入如來功德經，或有於三千大千世界微塵數仏所供養，承彼仏滅度後，又以七寶莊嚴其塔，高廣例如大千世界，又經無量劫供養之功德不及聞斯法義，生無疑心，而聽所獲福德，遇彼無量百千倍數。又金剛經云：「若有人滿三千大千世界七寶，已用布施，及以恒河沙數身命布施，不如聞一四句偈，其福甚多，不可比喻。」大乘經中，廣說此義，其福德除仏無有知者。<p>新問第九，問：令一切眾生盡證無上菩提，猶不及此福者，此無上菩提，乃成有上，此乃是否？次後說言無上菩提等，從般若波羅蜜出：無上菩提，不出般若波羅蜜；不出者說是阿那箇菩薩。若說无上菩提，據如今現般若波羅蜜，似如此：只如此說者，不可是無上菩提。<p>答：所言令一切眾生盡證無上菩提，猶〔一三〕不及此福者：前者所言，凡夫眾生，不合行此法，所以攀諸大乘經典，及般若波羅蜜。眾生聞此法生一念淨信者，得如是無量無邊功德。為比量功德故作如是說。現有經文，說一切諸仏，及諸仏阿耨多羅三藐三菩提法，皆從此經出。今再問：有上、無上，及阿那箇菩薩者，經文現在，請檢即知。舊問：若離想不思不觀，云何得一切種智？答：若妄心不起，離一切妄想者，真性本有，及一切種智，自然顯現。如花嚴及楞伽等經云：「如日出雲，濁水澄清；鏡得明淨，如銀離鑛等。」<p>新問第十，問：此言是實，乃是已成就具勢力者之法，非是凡夫之法者！答：此義前者已答了，今更再問，譬如蓮花出離淤泥，皎潔清淨，離諸塵垢，諸天貴人見之彌〔一四〕敬。阿賴耶識，亦復如是，出習氣泥，而得明潔，為諸仏菩薩、天人所重。凡夫眾生，亦復如是，若得出離無量劫來，三毒、妄想，分別習氣淤泥，還得成就大力之勢；凡夫緣有三毒妄想蓋覆，所以不出得大勢之力。舊問：若不觀智，云何利益眾生？答：不思不觀，利益眾生者，入如來功德經中廣說：「由如日月，光照一切；如意寶珠，具出一切；大地能生一切。」又問：說執境，執識，執中論此三法中，今依何宗？答：此義是般若波羅蜜，無思大乘禪門，無思義中，何論有三，一亦不立。般若經中廣說。<p>新問第十一，問：此義是般若波羅蜜者，縱令是般若波羅蜜智慧可得，論禪不相當。仏由〔一五〕自於般若波羅蜜，分別作六種，共智慧各自別說？答：所行六波羅蜜者，為求般若波羅蜜，若智慧波羅蜜具者：餘五波羅蜜修與不修亦得。又答言：所言禪不相似者：如寶積經中說：「善住意天子白文殊師利云，大士所言禪行比丘者，何等名為禪行比丘耶？文殊師利言，天子！無有少法可取是為禪行。」又密嚴經中，「若有能修行如來，微妙定善，知蘊無我，諸見悉除滅。」思益經云：「於諸法無所住，是名禪波羅蜜。」楞伽經云：「不生分別，不起外道湼槃之見，是則名為禪波羅蜜。」及諸大乘經典，皆說如是。據此道理，末法眾生，教令修學，何以得知。諸大乘經云：「為末法眾生，智慧狹劣，所以廣說，若有人聞此法者，即功德不可量，何况信受奉行？」舊問：義既如此，何為諸經廣說？答：如諸經所說，祗說眾生妄想，若離妄想，更無法可說。所以楞伽經云：「一切諸經，祗說眾生妄想，真如不在言說之中。」又問：眾生本來有仏性者，何以得知本來有？如外道言有我，有何差別？答：本來有佛性者，如日出雲，濁水澄清，鏡磨明淨。如九十五外道者，以要言之，不知三界唯心所變。鑛中出銀，熱〔十六〕鐵却冷，先已說訖，不同外道有所言，有我等者見，有作者見，有時變者，或執有無，觀空住著於邊，以此不同楞伽經廣說。又問：何名為眾生？答：眾生者，從具足妄想及五蔭、三毒，故有。又問：何名二乘人？答：二乘人者因見一切有，從因緣生：覺一切因緣和合所生者：無常、苦、空、猒於苦，故樂於湼槃，住於空寂。緣有取捨，故名二乘。偈言：「本無而有生，生已而復滅，因緣有非有，不住我教法。待有故成無，待無故成有，無既不可取，有❥（亦）不可說。不了我無我，但着於語言，彼溺於二邊，自壞亦壞他。若能了此事，不毀大道師，是名為正觀。若隨言取義，建立於諸法，以彼建立故，死墮地獄中。」<p>臣沙門摩訶衍言：臣聞人能弘道，非道弘人，賴大聖臨朝，闡揚正法，雖以三乘所化，令歸不二之門，為迷愚蒼生，頻窮勝諦，臣之所說，無義可思，般若真宗，難信難入，非大智能措意，豈小識造次堪聞。當仏啟教之秋，五百比丘起出。如來尚猶不制言，退亦甚佳。况臣老耄心風〔一七〕，所說忘前失後，特蒙陛下福力加護，理性助宣，實冀廣及慈悲，絕斯爭論，即諸天必皆歡喜，僧尼彼我自無。臣據問而演經，非是信口而虛說，頗依貝葉傳，直啟禪門。若尋文究源，還同說藥而求愈疾，是知居士，默語吉祥，稱揚心契，相應名何有。若須詰難，臣有上足學徒，且聰明利根，復後生可畏，伏望允臣所請，遣緇俗欽承。兼臣本習禪宗，謹錄如左進上。<p>准思益經云：「網明菩薩問梵天何為一切行非行。梵天言：若人於千萬億劫行道，於理法性不增不減。又思益梵天白佛：菩薩以何行，諸仏授記？佛言：若菩薩不行一切諸佛則授記。佛言：我念過去，逢值無量阿僧祗諸仏如來，承事無空過者。及行六波羅蜜，兼行苦行頭陀，佛摠不授記。何以故？依止所行故。以是當知，若菩薩出過一切諸行，佛則受記。我念過去行无量苦行頭陀及六波羅蜜，行一切行，不如一念無作功德。」又問：文殊師利叵有無所行，名為正行否？答言：有。若不行一切有為法，是名正行。不退轉菩薩白佛言：所說隨法行者，何謂也？仏告天子，隨法行者：不行一切法，是名隨法行。楞伽經中說：大慧菩薩白仏言：「修多羅中說，如來藏本性清淨，常恒不斷，無有變易。具卅二相，在於一切眾生身中，為蘊界處垢衣所纏，貪著恚癡等妄想分別垢之所污染，如無價寶在垢衣中」。并密嚴，花嚴，金剛，三昧，法華，普超三昧，及諸一切大乘經，具載此義。據斯道理，佛性本有，非是修成，但離三毒、虛妄、妄想、習氣垢衣，則得解脫，如阿賴耶識出習氣泥，諸仏菩薩，悟皆尊重。思益經云：若有善男子，善女人，能信解如是法義者，當知是人，得解脫諸見；當知是人，得陀羅尼；當知是人，行於正念觀；當知是人，解達諸法義趣。准楞伽、思益等經：「禪宗云：無乘及乘者，無有乘建立，我說為一乘。」法華經云；「十方諸佛國，無二亦無三，唯有一佛乘，除仏方便說。」竊以斯見，三乘乃是引導眾生法門。大仏頂經云：「為迷故說悟，若悟竟，迷悟俱不可得。」緣眾生迷妄想故，則言離妄想；若迷得醒悟，自無妄想可離。<p>臣今所對問目，皆引經文，佛為信者施行〔一八〕使功德不朽。蹔〔一九〕繁聖聽，永潤黎庶、謹奉表以聞。無任對敭之至。臣沙門摩訶衍誠歡誠喜，頓首頓首謹言，六月十七日，臣沙門摩訶衍表上。<p>一切義法雖是無為無思，若鈍根眾生，入此法不得者。仏在世時，此娑婆世界，鈍根罪重，所以立三乘，說種種方便，示令莫毀勝義，莫輕少許善法。<p>問：萬一或有人言，十二部經中說云：「三毒煩惱合除，若不用對治，准用無心想，離三毒煩惱不可得。」寶積經中說：「了貪病，用不淨觀藥醫治；了嗔病，用慈悲藥醫治；了愚癡病，須因緣和合藥醫治；如是應病與藥，以對治為藥，各依方藥治，則三毒煩惱，始除得根本。」又喻有一囚，被枷鏁縛等；開鏁要鑰匙，脫枷須出釘鍱，解縛須解結，獄中拔出，須索稱上，過大磧須與糧，具足如是，方得解脫。開鏁喻解脫貪著，出朾喻解脫嗔恚，結喻解脫愚癡，獄中稱上喻拔出三惡道，糧食喻度脫輪迴大苦煩惱，具足如是等，則得除盡煩惱。若枷鏁不脫，獄中不拔出，不與糧食；若枷鎖等，以衣裳覆之，雖目不下見枷鏁，其人終不得解脫。既知如此，准修無心想，擬除煩惱者，蹔時不見，不能除得根本。有如是說，將何對？<p>答：准湼槃經云：「有藥名阿伽陁，若有眾生服者，治一切病。」藥喻無思、無觀。三毒、煩惱、妄想，皆從思惟分別變化生。所言縛者，一切眾生已來，皆是三毒、煩惱、無想習氣繫縛，非是鐵葉繩索，繫縛在獄，須得繩索糧食等，此則是第二重邪見、妄想，請除却！是故惣不思惟，一切三毒煩惱妄想習氣，一時惣得解脫。<p>又問：唯用無心想，離三毒煩惱，不可得者。<p>答：准楞伽經云：佛言，復次，大慧菩薩摩訶薩，若欲了知能取所取分別境界，皆是自心之所現者，當離憒丙昏滯睡眠，初中後夜遠離增聞〔二〕外道邪論，通達自心分別境界，遠離分別，亦離妄想心，及生、住、滅，如是了知，恒住不捨。大慧，此菩薩摩訶薩，不久當得生死湼槃，二種平等。唯用無心想，離三毒煩惱，不可得者，見經文說。離煩惱妄想分別，此菩薩不久當得生死湼槃二種平等。唯用無心想，離三毒煩惱，不可得解脫者，出何經文？<p>又問：看心妄想起覺時，出何經文？<p>答：湼槃經第十八云：「云何名為仏，仏者名覺，既自覺悟，復能覺他。善男子，譬如有人，覺知有賊，賊無能為；菩薩摩訶薩，能覺一切無量煩惱，既覺了已，令諸煩惱，無所能為，是故名仏。」是故坐禪看心，妄想念起，覺則不取不住，不順煩惱作業，是名念念解脫。<p>問：「諸大乘中說無二者是實，無二即是智慧，分別即是方便智慧，不可分離。維摩經云分明具說，此『二』，言一要，一不要，無有如此分別。若有如此分別，即有取捨。有如此說請答者。<p>答：諸仏如來無量劫已來，離三毒，妄想，煩惱分別，是故悟得無二無分別智。以此無二無分別智，善能分別諸法相，非是愚癡妄想分別。據此道理，智慧方便不相離，若言取捨，於無二法中，有何取捨？<p>問：或有人言，諸經中說，曰禪天名為大果。彼天無心想，雖然還有所觀，還有趣向；得無心想定者，於成就滅心想之人，豈有如此分別？初入無想念之時，初從此分別門觀察，無想念，雖不現如此分別本從此門入，所以有是〔一九〕分別。此二若箇是？有人問，如何對。<p>答：准楞伽經云：「諸禪及無量、無色、三摩地，乃至滅受想，唯心不可得。」據此經文，所問天乘者，皆是自心妄想分別。此問早已兩度答了。據此經文，皆自心妄想，緣有心相妄想分別，生於彼天，是故經言：「離一切諸相，則名諸仏。」所言若個是者；於仏法中，若有是非，皆是邪見。<p>問：萬一或有人言，緣初未滅心想時，從此門觀，所以有分別者；則楞伽七卷中說：從此門觀察入頓門，亦入分別非想天，現無心想。若言緣有趣向分別者，即是有心想；得不言無心想。若有人問，如何對。<p>謹答：所言緣初未滅心想時，從此門觀，所以有分別者，則楞伽經七卷中說「從此門觀察入頓門」者：答此義，前文已答了，今更再問者：眾生有妄想分別心，即有若干種問。若離妄想分別心，皆揔不可得。又言，亦入分別非想天，現無心想。又言緣有趣向分別者則是有心想；不可得言無心想。若有人問，如何對答者？<p>答：此問同前問天乘有想、無想，有分別、無分別，皆是自心妄想分別，是故楞伽經云：「三界唯心」。若離心想，皆不可得。<p>又問：萬一或有人言，緣住在修行，所以不授記者；非是緣修行不授記。尚在修行中，似未合到授記時。首楞嚴三昧經中說，言「分明授記，不深密授記。」如此三授記，既處高上。所修行欲近成就，修行功用漸少者：喻如耕種，初用功多；成熟即用人功漸少，以此即有喫〔二二〕用功課。或云，非是不要修行者，若為對答？<p>答：思益經第二云：梵天白佛言：菩薩以何行，諸仏授記？仏言：若菩薩不行生法，不行滅法，不行不善法，不行世間法不行出世間法，不行有罪法，不行無罪法，不行有漏法，不行無漏法不行有為法，不行無為法不行涅槃法，不行見法，不行聞法，不行覺法，不行知法，不行施法，不行捨法，不行戒法，不行覆，不行忍，不行善，不行法，不行精進，不行禪，不行三昧，不行慧，不行行，不行知，不行得，若菩薩如是行者，諸佛則授記。授記者，有何義？仏言：離諸法二相，是授記義不分別生滅，是授記義；離身口意業相，是授記義，我念過去無量阿僧祇劫，逢值諸佛如來，承事無空過者，揔不授記；何以故？為依止所行故。我於後時，遇燃燈仏得授記者，出過一切諸行。<p>又問：文殊師利頗有無所行，名正行不？<p>答言：有。若不行一切有為法，是名正行。爾時會中有天子名不退轉，白仏言：「世尊所說隨法行者，為何謂也。」仏告天子：「隨法行者：不行一切法，是名隨法行。所以者何？若不行諸法，則不分別是正是邪。」准經文勝義如此。若修行得授記者，未取裁！」<p>又問：萬一或有一言，一切法依自所思〔二三〕令知所觀善事，則為功德；所觀惡事，則為罪咎〔二四〕；二俱不觀，則是假說。若有人言，合觀善事，則為功德者，若為對答？<p>答：「不著文字，緣功德事入者。喻如合字，一人口莫作一人口思量，須作和合義思量。答言所言觀善假說，和合離文字等事者，皆是眾生自心妄想分別。但離自心妄想分別，善惡假說，「和合」「一人口」思量，離文字等俱不可得，即是和合義入功德，亦不可比量。」<p>問：萬一有人言，其法雖不離罪、福，仏性但住著法濟，亦具無量功德。喻如三十二相皆須遍修，然得成就如是菓，各有分折。〔二五〕放如是光，於眾生得如是益，承前修如是善，得如是果慧，從淳熟中現其功德，從積貯然後成就。不得言新積貯中無功德，若有人問，云何以答者？<p>謹答：准思益經云：「千萬億劫行道，於法性理不增不減。」又准金剛三昧經：「如如之理，具一切法。」若一切眾生離三毒，自心妄想、煩惱、習氣、分別，通達如如之理，則具足一切法及諸功德。<p>又問：或有人言說，仏法深奧，兼神力變化，凡下雖不能修，猶如無前後，一時示現一切色相於大眾前，並以一切語，說一切法，亦凡下所能；但示現仏之廣大，令生愛樂，務在聞此功德。若有人問，云何答？又問：萬一或有人言，緣緣想後，如上所說；但是聖智若是無想，非是無二。有人問，如何答？又問：萬一或有人言：凡下不遠離心想者，或有經中云，令思量在前，或言惠先行，或言亦置如是想中，亦有處分令生心想，或處分遠離心想；不可執一，所以用諸方便演說。或有人言，何以對如前三段問，謹答：皆是自心妄想分別，若能離自心妄想分別，如是三段問皆不可得。准楞伽、思益經云，離一切諸見，名為正見。又問：萬一或有人言：發心覺不依想念，則各得念念解脫者，出何經文？覺者，覺何物？願答。答：所言發心覺，不依想念，則各得念念解脫者，出何經文？其義先以准涅槃經具答了；今更重問者，一切眾生無量劫來為三毒自心妄想分別，不覺不知，流浪生死。今一時覺悟，念念妄想起，不順妄想作業，念念解脫，覺者，覺如此事。是故楞伽經云：菩薩念念入正受，念念離妄想，念念即解脫。佛頂第三云：阿難，汝猶未明一切浮塵諸幻化，當處出生，隨處滅盡，幻妄稱相，其性真為妙覺妙明體，如是乃至五蘊六入，從十二處至十八界，因緣和合，虛妄有生，因緣別離，虛妄名滅。殊不能知生、死、去來，本如來藏，常住妙明，不動周圓，妙真如性。性真常〔二六〕中，求於去來，迷悟死生，了無所得。<p>臣前後說，皆依經文，非是本宗。若論本宗者，離言說相〔二七〕離自心分別相，若論說勝義，即如此。准法華經文：「十方諸仏國，無二亦無三，唯有一仏乘，除仏方便說。」何為方便？三歸，五戒，十善，一稱南無佛，至一合掌，及以小低頭等，乃至六波羅蜜。諸仏菩薩以此方便，引導眾生，令入勝義，此則是方便。夫勝義者，難會難入，准善住意天子經云：「仏在世時，文殊師利菩薩說勝義法時，五百比丘在眾聽法，聞文殊師利說勝義法時，不信受毀謗。當時地裂，五百比丘墮在阿鼻地獄。」是故一味之水，各見不同；一切眾生，亦復如是，知見各各不同。譬如龍王一雲所覆，一雨所潤，一切樹木及以藥草，隨其根機性而得增長。一切眾生，亦復如是。仏以一音演說法界眾生隨類各得解。一切眾生根機不同，譬如小泉流入大海。伏望聖主，任隨根機方便，離妄想分別，令入於無二勝義法海，此亦是諸佛方便。<p>問：卅七道品法要不要？<p>答：准諸法無行經上卷云：「但離心想、妄想，一切分別思惟，則是自然具足三十七道品法。」此問兩度答了，今更再問者，若悟得不思、不觀、如如之理，一切法自然具足，修與不修亦得。如未得不思、不觀、如如之理事，須行六波羅蜜，三十七助道法。准金剛三昧經云：「如如之理，具足一切法。」若論如如之理，法離修不修。<p>臣沙門摩訶衍言：當沙州降下之日，奉贊普恩命，遠追令開示禪門。及至邏娑，眾人共問禪法，為未奉進止，罔敢即說。後追到訟割，屢蒙聖主詰〔二八〕訖，却發遣赴邏娑，教令說禪。復於章蹉，及特便邏娑，數月盤詰。又於勃礐漫尋究其源，非是一度。陛下了知臣之所說〔二九〕禪門宗旨是正，方遣與達摩摩低同開禪教。然始勑命頒下諸處，令百姓官寮盡知。復陛下一覽具明，勝義洞曉。臣之朽昧，縱說人罕依行，自今若有疑徒，伏望天恩與决。且臣前後所說，皆依問准經文對之，亦非臣禪門本宗。臣之所宗，離一切言說相，離自心分別相，即是真諦。皆默傳默授。言語道斷。若苦論是非得失，却成有諍三昧。如一味之水，各見不同，小大智能，實難等用。特望隨所樂者修行，自當杜絕法我，則臣榮幸之甚，允眾之甚。謹奉表陳情以聞，無任戰汗之至。臣摩訶衍誠惶誠恐，頓首頓首，謹言。<p>摩訶衍聞，奏為仏法義，寂禪教理，前後頻蒙賜問，餘有見解，盡以對答：其六波羅蜜等，及諸善要修不修？恩勅屢詰。兼師僧官寮亦論六波羅蜜等諸善，自身不行，弟子及餘人亦不教修行，諸弟子亦學如是。復有人奏聞。但臣所教授弟子，皆依經文指示，臣所行行，及教弟子法門，兼弟子所修行處各各具見解進上。緣凡夫眾生力微，據修行理，與六波羅蜜亦不相違。其六波羅蜜與諸善，要行不行者，前後所對者，是約勝義，不言行不行。論世間法，乃至三歸依，一合掌發願，大小諸善，上下盡皆為說，悉令修行。衍和上教門徒子弟處。<p>沙門釋衍曰：法性遍言說，智所不及，其習禪者令看心，若心念起時，不觀不思有無等；不思者亦不思。若心想起時不覺，隨順修行，即輪迴生死；若覺，不順妄想作業，即念念解脫。離一切諸仏於勝義中，離修不修。若論世間法，假三業清淨，不住，不着，則是行六波羅蜜。又外持聲聞戒，內持菩薩戒，此兩種戒則能除三毒習氣。所修行者，空言說無益事；須修行依無取捨。雖說三惡道，天、人、外道二乘禪，令其知解，不遣依行。一切三界眾生，自家業現，猶如幻化陽燄，心之所變。若通達真如理性，即是坐禪。若未通達者；即須轉經，合掌禮拜修善。凡修功德，不過教示大乘法門令會。猶如一燈然百千燈事，法施以利羣生。摩訶衍一生已來，唯習大乘禪，不是法師；若欲聽法相，令於婆羅門法師邊聽。摩訶衍所說，不依疏論，准大乘經文指示。摩訶衍所修習者：依大般若、楞伽、思益、密嚴、金剛、維摩、大仏頂、花嚴、涅槃、寶積、普起三昧等經，信受奉行。摩訶衍依止和上法號降魔、小福、張和上、雄仰、大福六和上，同教示大乘禪門。自從聞法已來，經五六十年，亦曾久居山林樹下。出家已來，所得信施財物，亦不曾貯積，隨時盡皆轉施。每日早朝，為施主及一切眾生轉大乘經一卷，隨世間法焚香，皆發願願四方寧靜，萬姓安樂，早得成仏。亦曾於京中已上三處開法，信受弟子約有五千餘人。現令弟子沙彌，未能修禪，已教誦得楞伽一部，維摩一部，每日長誦。<p>摩訶衍向此所教弟子，今者各問所見解緣布施事由，若有人乞身頭目，及須諸物等，誓願盡捨，除十八事外，少有人畜直一錢物，當直〔三〕亦有。除聲聞戒外，更持菩薩戒，及行十二頭陁，兼忍堅固，復信勝義，精進坐禪，仍長習陀羅尼，為利益眾生，出家供養三寶，轉誦修善。<p>於大乘無觀禪中無別緣事，常習不闕以智慧，每誦大乘取義，信樂般若波羅蜜者甚多。亦為三寶益得眾生時，不惜身命，其願甚多。為他人說涅槃義時，❥（超）過言說計度境界。若不隨世間歸依三寶，漸次修善，空學文字，亦無益事。須學修行，未坐禪時，依戒波羅蜜，四無量心等，及修諸善，承事三寶。一切經中所說，師僧所教，聞者如說修行。但是修諸善，若未能不觀時，所有功德，迴施眾生，皆令成佛。<p>頓悟大乘政理訣一卷<p>校記 A <p>饒宗頤<p>校記 B<p>饒宗頤<p>〔一〕C. L. P. 24 漏去此一「乘」字。<p>〔二〕C. L. P. 24 「被」作「枝」，誤。<p>〔三〕C. L. P. 38 「俻」（備）誤作「脩」。<p>〔四〕C. L. P. 38 奪一「曾」字。<p>〔五〕C. L. P. 39 「感」誤作「惑」。<p>〔六〕C. L. P. 41 「朋」誤作「用」。<p>〔七〕C. L. P. 379 「禪枝」讀作「禪機」。<p>〔八〕C. L. P. 42 「朋」誤作「用」。<p>〔九〕C. L. P. 59 注「但離心妄想想」。謂為 diplograpie fautive。<p>〔十〕C. L. P. 76 作「凡有所相」，注謂「相即想」。<p>〔十一〕C. L. P. 86 鈍根誤作「銀」。<p>〔十二〕C. L. P. 89 「云其野馬陽炎」。以「云」字屬下句，似未妥。<p>〔十三〕C. L. P. 94 注謂「由即猶」，是。<p>〔十四〕C. L. P. 97 「諸天貴人之稱敬」，「稱」字非，應是「彌」字方合。<p>〔十五〕C. L. P. 97 注謂「由即猶」也。<p>〔十六〕C. L. P. 108 以「熱」為「熟」，但加問號。按應是「熱」字。<p>〔十七〕C. L. P. 113 作：「況所老耄，心風所說，前忘失後。」以「心風」二字屬下讀，頗費解。<p>〔十八〕C. L. P. 120 作「佛為信者，施行使功德不杇」，句讀未安。<p>〔十九〕「蹔」字 P 本甚明，非敷字。<p>〔二十〕C. L. P. 124 讀「增聞」為「曾聞」，是。<p>〔二一〕C. L. P. 132 「所以有此分別」，按「此」字應作「是」。<p>〔二二〕C. L. P. 143 作「以此即有喫功用功課」。審原本，首「功」字旁有兩點，即塗去，故宜作「喫用功課」。<p>〔二三〕C. L. P. 146 作「一切法依自所思令知」，斷句似不甚妥，今不從之。<p>〔二四〕C. L. P. 146 誤「咎」為「各」。<p>〔二五〕C. L. P. 149 謂「分析」即「分析」。<p>〔二六〕C. L. P. 151 作：「真如性性真常，中求於去來，迷悟生死，了無所得」。斷句或可商。<p>〔二七〕C. L. P. 151 作「離一切言說相」。「一切」二字誤加。<p>〔二八〕C. L. P. 154 謂「詰」為「誥」之誤。<p>〔二九〕C. L. P. 155 加「稱」字於「說」之下，原文無之。<p>〔三十〕C. L. P. 162 讀作「少有人畜直一錢物當直」。<p>注釋<p>增注<p>文成公主入藏，及唐蕃使臣來往與文化交流問題，可參王忠：唐代漢藏兩族人民的經濟文化交流（《歷史研究》一九六五，五期），山口瑞鳳：《古代吐蕃史考異》上下（東洋學報四九卷第三、四號）。<p>矢崎正見：《文成公主之入藏との西藏佛教に與えし影響に就いて》（《印度佛教學研究》二/二）。<p>蓮華戒及法成資料，可參下列各文：<p>立花孝全：《 Kamalas'ila 與法成之關係》（《印度佛教學研究》一四之二，一九六六）。<p>芳村修基：《カマラシ－ラの修習次第》（《石濱先生古稀紀念東洋學論叢》一九五八）。<p>又：《西域出土の法成師文獻》（《印度學佛教學研究》三/一）。<p>法成即吳和尚，藏名 Hgo Chos grub。吐蕃敦煌後半期之佛教主要人物。詳上山大峻：《大蕃國大德三藏法師沙門法成の研究》上下（《東方學報》京都三八、三九冊）。<p>上山大峻撰《曇曠と敦煌の佛教學》（京都、東方學報五三冊），曾取曇曠之《大乘二十二問本》與《正理决》比對，認為許多相似之處。上山氏文中錄王錫敘，間有誤奪，如「理既深邃，非易涯津」，句讀有誤；「固知真違言說，則乘實非乘；性離有無，信法而非法。」乃為對句，上山氏奪上一乘字，按原冊「乘」字補注於「實」字之側。參看校記。<p>附說<#sp>摩訶衍及四川之曹溪禪兼論南詔之禪燈系統<p>饒宗頤<p>藏文資料言及摩訶衍（ma ha yan）者不少，如法京伯希和藏文卷812、及116、117是也。其內容為頓門五方便，不觀禪定與十波羅蜜，摩訶衍遺說，可窺一斑。衍與梵僧蓮華戒爭論不勝，其思想之基本歧異，從蓮華戒著作之《修習次第》（Bhavanakrama）可以見之，重點在於布施善行之有無，禪家不重布施，以此大受非難，凡兹二事，上山大峻已有文論之。<p>藏文史書曰 sBa-bshed 者，即桑鳶寺紀年（bsam-yas-lo-rgyus）略記摩訶衍入藏以前之禪學，對於益州金和尚（Eg-cu Kiun hva-san）之神通，頗多渲染。法尊撰《西藏民族政教史》（民二十九年印行）稱「天寶間，吐蕃遣桑希（gar-mkhan-san-si）等四人至漢地取經，遇神通和尚，問回藏後事。遂授金剛經、十地經、稻稈（芉）經等三經。桑希請經千餘部，並請一漢僧返藏。」漢僧未聞；若此神僧即益州金和尚也。金和尚即新羅王子無相，居成都淨眾寺，為智詵再傳弟子。以「無憶、無念、無忘」三句教義著聞，（見其徒神清之《北山錄》）然與壇經之「無念、無憶、無著」蔑異，實衍曹溪之禪義。<p>藏史屢言及無住禪師（Bu-cu sem-si）見於《大臣布告》（Blon po bkahi than yig）其文字略同於歷代法寶記之菩提達摩多羅部分，歷舉達摩多羅、摩訶衍、無住、降魔藏諸禪師之名。又法京藏文卷116內記眾禪家語錄，龍樹、達摩多羅外，又有無住、降魔藏、臥輪、摩訶衍等。可見摩訶衍與無住對吐蕃影響之深，故頻見於記錄。無住居成都之保唐寺，為劍南保唐宗之祖。傳燈錄四有無住之機緣語，稱其得法於淨眾寺之無相。宗密則稱「五祖下分出，即老安和上（慧安），有一俗弟子陳楚章、僧無住遇陳開示領悟。後遊蜀中，認金和上為師。」彼蓋轉益多師，復入無相之門下。無住事蹟，歷代法寶記言之最詳，稱其為金和尚之嫡傳。至降魔藏即兖州東嶽降魔禪師，見宋高僧傳八。臥輪禪師有偈語，見於敦煌卷。<p>金和尚示寂於寶應元年（七六二）無住示寂於大曆九年（七七四）在摩訶衍入藏之前。金和尚曾住處寂禪師之德純寺，寺在資州（今四川資中）處寂人稱為唐和上。處寂之師即智詵，智詵著作，存於法京敦煌卷四八四號題「般若波羅蜜多心經疏，資州詵禪師撰」則北宗禪之要籍也。<p>桑希至唐土求法，與金和尚同道經南詔。南詔亦盛行南宗禪，大理國張勝溫繪長卷中菩薩，間註其名，自四五至五十一，序次如下：<p>達麼大師<#sp>慧可<#sp>僧璨大師<#sp>道信大師<#sp>缺（應是弘忍）<#sp>慧能大師<#sp>神會大師<#sp>和尚張雄忠<#sp>（下略）<p>（下略）<p>此南詔之禪燈系統，張和尚地位極高。和尚張唯忠者，即所謂荊南張，亦號南印。裴休云：「荷澤傳磁州如，如傳荊南張，張傳遂州圓，又傳東京照。」（圭峯禪師碑銘）圓覺經略疏鈔四云：「磁州法觀寺智如和尚，俗姓王。門下成都府聖壽寺唯忠和尚，俗姓張，亦號南印。」唯忠弟子即東京奉國寺神照，（白居易作照公塔銘稱，其學心法於唯忠法師。《全唐文》678）驗以宗密之《禪門師資圖》，神會傳磁州智如，智如傳益州南印，南印傳東京神照，大理國所尊崇之和尚張唯忠，即益州南印是矣。<p>見於吐蕃記載之禪師，若金和尚原主成都淨眾寺，無住主成都保唐寺；見於南詔圖之和尚張唯忠則住成都聖壽寺直接神會之薪傳。三人者，皆出自四川，可見四川南宗禪之流行。王錫正理决，記摩訶衍依正之和尚，有降魔，即兖州降魔藏，大福，一般皆指西京義福。又有「張和上雄仰」，法京伯本雄字誤作「准」，兹據倫敦本。「雄仰」名未知有無誤舛。頗疑張和上應即南詔張勝溫圖次於神會下之張和尚唯忠，其地位專承曹溪門下荷澤之法統，故摩訶衍亦依止之。禪家每轉益多師，如無住出於陳楚章，本慧安再傳，又事無相受緣。南印本出荷澤門下之再傳，得曹溪深旨，無以為證，復見淨眾寺（神）會師，（宋僧傳十一）如是又為金和尚之傳人。依此宗密禪門師資圖載摩訶衍出於神會之門，眾流會歸於曹溪，宗密為唯忠之再傳，其言自非無據也。（小畠宏允氏過信歷代法寶記，必欲將摩訶衍列為禪北宗中之保唐寺派，柳田聖山已辨之，今不復論。）<p>附表：。