<p>補陀山志序<p>重鋟補陀志序<p>補陀為祝延名山，皈依大士。白華載於內典，黑龍咒於唄音。故無志也，志鋟於侯大將軍，以汛海選勝也。維時與吾㝎二三居士，罝弋見聞，凢形勝、宮室、紀碣、詠彞，繇唐迄今表表者，彙列成帙，嗣且再之三之矣。余不敏，受讀，質以所聞，父老言：「一登彼岸，知補陀屼懸海上，去邑二百里而遙，外控諸夷，先朝貢舶孔道也。」然而代有隆替，則時為政，抑地劫會逢，非大士慈靈代為覺迷也！<p>今上道揆在宥，皇極建中，而支流餘❥無不受之。迺廣孝治，奉兩宮慈㫖，念力南海大士，遣中使頒經披繡，祝延萬年而庇之民。海上無大兵革，於茲三紀矣，而內地屢豊安堵，自無疵癘，孰效靈是？識者謂疇昔之替，良由此山鮮膏壤食土，檀越四方，其緇黃游集，動以千計，不無逋藪也者。甚而假途譸幻，然指檠肉，至於捨身洞崖，慘烈弗恤。普門之法不立，僻隅之區為阱，慧戒方之左矣。以而夷訌兵燹，或回祿見於中宵，天馮人孽，謂時政地劫也乎哉！邇者當道禁詰，召名僧主住，式定莊嚴。既以一洗習障，而內外剎素不相能者，亦齋心輯志，同奉綸綍為兢兢。勒石頌徳，則補陀洵一淨土也。福國庇民，響應蓍蔡，夫豈冥冥而決懴籙者哉？是則大士靈也。抑何以故？先是歲己亥，前殿灾，甍礎具燼，❥大士金相自若，而護法關神亦不毀，此其故可曙已！今茲屢廑詔諭，中使毖飭，鼎新厥宇。告竣也，宜哉。矧其時汛舳艫，諸島防援，賁相望于滄溟，鯨鯢無敢動焉。此寔我皇靈伊濯，孝慈昭假，而大士如為助流宣化也。志補陀者，儻亦遵揚風美意乎？故曰：事不軌物者，則君不舉焉；言不微中者，則臣不獻焉。苟其持之有故，言之成理，君子嘗樂道之矣。然則是刻也，謂之孝慈志也可，謂之軍志、治安志也可。謹拜手序。成志者，寺僧性能也，併書之。<p>邑人邵輔忠撰<p>普陀山志目錄卷之一宸翰敕諭御製卷之二圖考山水殿宇規制建制靈異頒賜命使釋子（仙附）物産卷之三藝文雜著卷之四事畧卷之五詩類
。
<juan>普陀山志卷二<p><p><p><p><p><p><p><p><p><p><p><p><p><p>山水<p>夫丹山赤水蚤有譽於東南，豈洛伽猶淹海外邪？夫以孤絕之區，滌蕩雲日，斯已竒矣，况仙釋之所棲靈乎！顧瞻南詢處，石巘如環，遙望大洋，縹❥桑壺在焉，可不謂另一天界哉？讀《山海經》，惜乎其未廣也。志山水。<p>補陀洛伽山<p>在昌國東海中，今屬定海縣，去郡城約三百里，去縣約二百餘里。山週圍約四十餘里，東望小洛伽山，南望月嶴山，西望舟山，北望霍山。「補陀洛伽」，蓋梵名也，華言「小白華」。《華嚴經》所云「補怛洛迦」，乃善財第二十八叅觀音菩薩說法處。又《傳記》稱「東大洋西紫竹旃檀林」者是也。又扁「海岸孤絕處」。一名「梅岑」，以梅子真於此煉藥，故名。元吳萊、明屠隆作記。<p>梵山<p>寺南案山也。舊有路通行人，堪輿者以為龍首不宜踐傷，督造張隨令栽松竹，立石示禁。<p>金鉢盂山<p>在寺西蓮花洋中。<p>香爐花瓶山<p>在寺東大洋中，以似得名。<p>茶山<p>在寺東方巖北。<p>金剛峯<p>在白華嶺西。<p>玉趣峯<p>在太子㙮右。<p>彌陀峯<p>在㙮子峯西。<p>㙮子峯<p>在西天門下。<p>逹磨峯<p>在西天門上，一名「羅漢石」，元趙孟頫題曰「瀛洲界石」。<p>靈鷲峯<p>在妙應峯西。<p>妙應峯<p>在白衣峯西。<p>白衣峯<p>在東天門上。<p>觀音峯<p>在無畏石後。<p>菩薩頂<p>在茶山上，諸峯之最高者。<p>煉丹峯<p>在饑飽嶺，梅福嘗煉丹于此，有「梅公鼎」。<p>白華峯<p>在三官堂左，督造張隨題「復承<#sp>上」。<p>光熈峯<p>在鎮海寺後。<p>會仙峰<p>在育㤙院前，勾章錢維翰題。<p>獅子巖<p>在寺南，太子㙮前。<p>鷹嘴巖<p>在摩尼洞北。<p>東方巖<p>在茶山前。<p>象巖<p>在無畏石前。<p>佛手巖<p>在觀音峯下。<p>虎巖<p>在東天門東。<p>圓通巖<p>在司基灣東。<p>玲瓏巖<p>在金剛窟西。<p>西方巖<p>在圓通巖西。<p>潮音洞<p>在東大洋海西，西大洋海南，菩薩嘗顯見處，四顧無畔，岸上有穴可俯而觀，名「天窓」。詳見〈靈異志〉。<p>龍女洞<p>在潮音洞，亦神通所現。外有石壁立，中窅不可測。<p>金剛窟<p>在寺西幽靜灣上，有洞如室，冬溫夏涼。<p>法華洞<p>在寺東，上有高峯，總兵李應詔題「東南天柱」。<p>摩尼洞<p>在天箆東。<p>白華嶺<p>在玉趣峯下。<p>栴檀嶺<p>在寺東南。<p>饑飽嶺<p>在寺左。<p>圓通嶺<p>在靈鷲峯下。<p>青鼓嶺<p>在鎮海寺東。<p>笑天獅子嶺<p>在青鼓嶺北。<p>磐陀石<p>一名「金剛石」，在西天門西，相傳大士說法處。舊有二龜至石下聽法，遂化為石，其形尚存。又有石五十三塊環向磐陀，今呼為「五十三叅石」。磐陀之上最平廣，可容百餘人。下臨大海，東望扶桑，燭龍將駕，天光爛然，須臾紅輪從海底湧出。<p>無畏石<p>在佛手巖。突然一石，其形方廣而險峻，若傾不可踄。<p>天箆石<p>在摩尼洞西。<p>疊子石<p>在佛手巖南。<p>毛跳石<p>在求現臺東。<p>求現臺<p>在潮音洞前，有階可登，亦人瞻禮之地。<p>觀音跳石<p>在龍女洞西。<p>佛牙石<p>在寺西。<p>香爐石<p>在圓通巖後。<p>不二石<p>在磐陀東，郡人沈一本題。<p>真歇石<p>在寺東深處，舊有庵，相傳真歇了禪師脩道于此。<p>巫山石<p>在寺後，少卿涂杰題。<p>西天門石<p>在金剛窟西，總兵李承勛題「振衣濯足」。<p>東天門<p>在白衣峯南。<p>海天佛國石<p>在鎮海寺東北，總兵侯繼高題寫。<p>新螺礁<p>在石牛港口大洋。<p>善財礁<p>在潮音洞前大洋，相傳為善財叅大士處。<p>搗飯嶴<p>在觀音跳石西。<p>飛沙嶴<p>在鎮海寺東。<p>千步沙<p>自饑飽嶺循山而行為千步沙，潮聲吼激，噴雪連山，耳目竒甚。<p>金沙<p>在紫竹林太子㙮前，路皆黃沙，如金沙布地，故名。亦大士顯現處也。<p>三摩地<p>在寺西。<p>蓮花洋<p>即山西海也。倭奴入貢，見觀音靈異，欲載還國，滿海生鐵蓮花，舟不能行，倭懼而還之，洋之得名以此。<p>東大洋<p>在山東。<p>石牛港<p>在蓮花洋西，宋中官王貴等詣山禮佛，心未敬信，辭歸，滿海阻鐵蓮花。貴望山叩謝，有白牛浮至，❥食其花，舟始移，白牛還立水次，乃一白石如牛，故名。<p>白沙港<p>在小洛伽山南。<p>箭港<p>在光熈峯北。<p>蓮花池<p>在寺前。上有橋，即蓮花橋。舊植蓮，興革不常，多淤漲。萬曆十四年，忽產紅蓮數朶。是年十一月，欽賜瑞蓮觀音相至，咸謂應斯兆焉。三十年，督造張隨浚治，植白蓮，香風遠襲。<p>放生池<p>在寺東。嘉靖間，僧普賢買一金鯉放池，俄黑雲起，隨化黃龍飛海。年久淤漲，萬曆三十年，督造張隨濬治。<p>光明池<p>在潮音洞，舊名「甘露潭」。正徳間，太后遣使禱取以療目疾，賜名。<p>短姑道頭<p>在山西南隅，蓮花洋逹岸處。相傳大士顯靈築砌，巨浪衝激不壞，航海者維舟於此。自此，由白華嶺至普陀寺，路約三里許，舊湫隘不堪行，督造張隨開拓平廣。<p>菩薩泉<p>在寺左，久旱不竭，叢林大眾皆仰汲于此。<p>慧泉<p>在龍女洞，人禱取以療目疾。<p>靈一泉<p>在育恩院西平石上，都督楊宗業題。<p>龍潭<p>在潮音洞口，舊傳娑竭羅龍居此。<p>龜潭<p>在茶山下。<p>葛洪井<p>在烟霞館後，今廢。太史陶望齡同憲副周汝登鐫石。<p>仙人井<p>在饑飽嶺，今竭。上有石，叅將陳九思題「登彼岸」。<p>金沙井<p>在圓通殿右，俗名「龍井」，久旱不竭。每遇寺僧有不祥，輙變黑色。<p>清淨境<p>在三摩地，木秀泉清，恠石攅列。上有亭，學士宋濂作銘，今廢。<p>空有境<p>在真歇菴左，大學士呂本題。原名「三一巖」，大學士徐階、禮部尚書陸樹聲題。又「海天春曉」，副使劉翾題。<p>西方境<p>在西方嚴，寧紹叅將劉炳文題「中流砥石」。<p>藤蘿境<p>在磐陀石東，山迂縈囬，竒巖壁立，上多藤蘿旋繞。搃鎮虞都楊宗業捐俸，属寺僧性能剏禪院一所於此，題曰「三天法界」。<p>玉堂街<p>在寺東。飢飽嶺至鎮海寺路，旧有沙径❥隘，不便行趾；鎮海寺僧如珂募甃石道，眾皆徳之。會稽陶望齡題曰「玉堂街」。<p>殿宇<p>瓊宮紺宇，布滿名區，咸以藏殊妙之相，闢空寂之門。若海天萬里，風濤激射，金碧丹青，屹如鰲柱，與海屋爭竒，此固不可二三見也。志殿宇。<p>❥建護國永壽普陀禪寺<p>在補陀山南，山皆石骨，獨寺趾沙坡平曠。前代廢興不一。萬曆二十六年燬，後三十年❥御用監太監張隨董建。隨以舊基形局淺漏，闢遷麓下，并改辰向為丙云。原名「寶陀寺」，尚仍未賜。今特請是額，并賜御碑。又郡人吏部侍郎周應賔有記，餘詳具〈建置志〉。圓通大殿<#sp>藏經寶殿（奉前後頒賜藏經。）<#sp>景命殿<#sp>天王殿<#sp>四配殿（祀彌陀、地藏、伽藍、祖師。）<#sp>山門（俱在普陀寺。）<#sp>鐵瓦殿<#sp>無梁殿<#sp>瑠璃殿（俱在潮音洞，今廢。）<#sp>梵王宮（在潮音洞上，嘉靖間魯府建，今廢。）<#sp>雲會堂（俗名「十方堂」。）<#sp>華嚴堂<#sp>海會堂<#sp>資有堂（大學士沈一貫題。）<#sp>淨業堂<#sp>涅槃堂（俗名「安樂堂」。以上諸堂俱在普陀寺。）<#sp>演法堂（舊在普陀寺，今廢。）<p>鐘樓<#sp>皷樓<#sp>水陸樓<#sp>齋樓（俱在普陀寺。）<#sp>烟霞館<#sp>白華館（俱在普陀寺。）<p>東西方丈（在本寺景命殿，左右各三十間。左為常住公用之所，右作僧寮，世世同居共食，立為規約，並不得分割房戶。）<#sp>香積厨（計二十間。）<#sp>龍章閣（宋嘉定間建，今廢。）<#sp>不二閣（在育恩院內，都督楊宗業捐資剏建。）<p>御製藏經序碑亭<p>玉音亭<#sp>應制經賛碑序（以上三亭俱在本寺，總兵侯繼高建，今廢。）<#sp>懷闕亭（在烟霞館左，四圍松竹騰茂。萬曆三十年督造張隨建。）<#sp>渡海紀事碑亭（在寺左，督撫尹應元建，督造張隨題「海山天柱」。）<#sp>着衣亭（在無梁殿左。）<#sp>勸人莫要捨身亭（在潮音洞，寧紹叅將董永燧立。）<#sp>栢子庵（本寺僧心一建。）<p>太子㙮（在普陀寺前，高九丈六尺，皆太湖石，雕刻精巧。）<#sp>金剛㙮（在金剛窟，郡人尚寶司丞沈泰鴻建，延僧性汾守庵。）<#sp>普同㙮（凡二座，一在千步沙，一在龍灣，為逝僧藏骨之所。）<#sp>一乗㙮（在西資庵右。）<p>關聖祠（在蓮花洋畔，汛兵守此。）<#sp>天妃祠（在司基灣西。）<#sp>娑竭龍祠（在菩薩泉下，萬曆三十三年督造張隨建立。）<p>三官堂（在短姑道頭左。於萬曆五年，寺僧明安建為登舟憇足之所。）<p>三聖堂（在普陀寺前，古禪堂衕傍有泉，久旱不涸。萬曆三十五年三月，內欽差御馬監太監党禮奉㫖賫帑立碑，謝土啟建，圓滿道塲。同欽差御用監太監張隨率諸禪侶，赴潭請水，目覩有感，捐資鼎建。）<p>大士橋（在潮音洞上，宋紹興間，僧徳韶建，今廢。）<#sp>蓮花橋（在山門御道前，三十四年督造張隨建。）<#sp>智度橋（在鎮海寺前，剡人周汝登題。）<p>❥賜護國鎮海禪寺<p>（在普陀寺東約五里許。一山矗峙，曰光熈峯。有麻城僧真融，自五臺、伏牛、峩嵋、鎣華，咸剏飯僧之所。至萬曆八年，復來普陀，結茆數楹于峯下，漸建圓通等殿，然尚以「海潮庵」名。迄二十二年，郡守吳安國改額曰「海潮寺」。真融歿，其徒如壽等又為增建殿宇，規制弘麗。三十四年，御馬監太監党禮請於朝，賜今額。郡人大方伯馮叔吉、禮部主事屠隆記。）<p>圓通殿<#sp>天王殿<#sp>伽藍殿<#sp>祖師殿<p>山門（俱在鎮海寺。）<p>千佛閣<#sp>龍藏閣（奉南北藏經。）<#sp>止閣（在龍池上，郡司理陽羨何士晉題。）<p>景命堂<#sp>華嚴堂<#sp>大覺堂<#sp>淨業堂<#sp>龍王堂<#sp>土地堂<#sp>延壽堂（俱在鎮海寺內。）<p>水月樓<#sp>白華樓<#sp>智食樓<#sp>鐘樓<#sp>皷樓（在鎮海寺。）<#sp>東西廂樓（各三十間，作十方公用之所。）<p>方丈（在淨業堂左。）<#sp>香積厨<#sp>觀亭（在方丈後，會稽陶望齡題。）<p>華嚴銅㙮（在寺東首，安供以鎮山門。）<p>千佛㙮（在寺內。）<p>大智㙮（在鎮海寺西山之麓。）<p>❥賜祝延聖壽磐陀禪院<p>在普陀寺西約半里許。向有古室數楹，年遠頹圮；海憲方應明捐俸重建，恢拓基趾，殿宇巨麗，實寺之附庸也。大宗伯周應賔題曰「應身寶殿」。崇禎八年二月，承乾宮皇貴妃遣官進香，復命鑄<#sp>滲金佛像一尊，紫袈裟二襲，請賜今額。十四年，內<#sp>田戚畹奉㫖進香到院，又捐資請方冊佛經一蔵，永鎮山門，以❥不朽。院之西，會稽大方伯陶崇道倡緣築堤捍海，墾田数十餘畆，以充祝聖飯僧之需。皆老衲無邊苦行精修所感之力也。<p>聚沙菴（在鎮海寺西，即邉公窣堵波院也。）<p>茶山靜室<p>朝陽庵<p>在菩薩頂之麓，萬曆五年間，內臣明鳳祝髮於此。以鳳號朝陽，故名。鳳歿，其徒真玄、孫如樂，皆內臣出家，能克纂前緒，堅修淨業。督造張隨題額曰「瑞靄旃林」。<p>慧濟庵<p>在菩薩頂右，僧圓慧建。郡人尚寶司丞沈泰鴻題額曰「寶月含空」。<p>圓覺庵<p>僧如月建。<p>吉祥庵<p>僧明潭以內臣出家，守靜於此。<p>方廣庵<p>僧如富建。<p>琉璃庵<p>在茶山後，僧朗元建。<p>法喜庵<p>僧真淨建。<p>觀音庵<p>僧海印建。<p>梵音庵<p>在海天佛國石右，僧明照建。<p>崇徳庵<p>僧見寛建。<p>湧泉庵<p>僧如叢建。<p>華嚴庵<p>僧性覺建。<p>弘覺庵<p>僧海舟建。<p>智勝庵<p>在茶山左，僧性靈建。<p>圓應庵<p>僧如元建。<p>靈瑞庵<p>僧性斈建。<p>雨華庵<p>僧如曉建。<p>千步沙靜室<p>禪那庵<p>在千步沙上。僧如壽先年為鎮海寺住持，以叢林事繁，建為退居之所。<p>慧日庵<p>僧如勝建。<p>金粟庵<p>在饑飽嶺左。先年四川僧真泉建於二十八年，讓僧真定守焉，泉復結茆數楹於庵後曰「千佛室」以居。<p>楊枝庵<p>寧紹叅將劉炳文鼎建，延僧通津居此。<p>龍樹庵<p>僧海燈建。<p>智度庵<p>在大智㙮右，僧如心建。<p>月印庵<p>在摩尼洞上，僧性慈建。<p>圓信庵<p>僧明忠建。<p>摩尼庵<p>僧海雲建。<p>雙泉庵<p>僧真靜建。<p>雪浪庵<p>在後海洋畔，僧明悟建。<p>伴雲庵<p>僧真覺建。<p>甘露庵<p>在普同㙮左，僧性全建。<p>栴檀庵<p>僧如方建。<p>般若庵<p>在鸚鵡石左，僧如寛建。<p>資福庵<p>僧寂燈建。<p>迴龍庵<p>僧明富建。<p>大悲庵<p>僧如盈建。<p>盤龍庵<p>僧真寛建。<p>清凉庵<p>在小茶山內，僧真滿建。<p>海曙庵<p>在摩尼洞前，僧如信建。<p>磐陀石靜室<p>圓通庵<p>在西天門。于萬曆五年僧圓獻結庵於谷內，其徒明通諳知義，與遊歷京都，為緇素所重。眾喜助以大藏，南還，延僧檢閱，昏曉不輟。郡人沈一貫嘉額曰「法輪常轉」。<p>真歇庵<p>在普陀寺後，宋真歇禪師建，歲久傾廢。萬曆三十年，督造張隨改額「棲真庵」。<p>海雲庵<p>僧真曉建。<p>總靜室<p>在司基灣。三十年，督造張隨以舊趾湫隘，拓基遷建，題曰「雲林總會」。<p>永勝庵<p>僧祖敬建。<p>寶函室<p>在不二石右，僧真一刺血書經處也。<p>脩竹庵<p>僧性鍾同徒海緣建。<p>白雲庵<p>僧性堅建。<p>娑羅庵<p>僧真隆建。<p>蓮華庵<p>僧如定建。<p>海印庵<p>在蓮花洋畔，僧徳建。<p>慈雲庵<p>僧如有建。<p>靈石庵<p>在磐陀石下，僧真建。<p>大覺庵<p>僧真良建。<p>大慈庵<p>在西天門側，僧海目建。<p>靈芝庵<p>僧明經建。<p>清籟庵<p>在金剛窟後，僧照性建。<p>法華庵<p>在茶山，僧圓鳳建。<p>西資庵<p>在一乗塔後，僧寂乾建，周應賔題。<p>金剛庵<p>僧性汾建。<p>育㤙院<p>在寺西二里許。搃鎮楊宗業捐俸鼎建，属寺僧性能守靜於此。吏部侍郎周應賔題曰「海上竒觀」。<p>白華庵<p>在小白華山前。欽依㝎海都司梁文，因祈嗣有感，捐資属寺僧如曜創建。中奉白衣大士。鎮守都督楊宗業題曰「天香踵瑞」。<p>梅福庵<p>在梅湾，係梅子真煉藥之❥。舊有菴宇頹廢，住持如迴捐資重剏。縂鎮都督楊宗業題額曰「竒葩古蹟」。<p>昐鶴庵<p>在茶山，僧性了建，都督楊宗業題。<p>白象菴<p>僧普耀建。<p>凈土庵<p>在搗飯嶴道頭至潮音洞衝要之所，可避雨暘。僧照空、徒應悟建，都督何斌臣題「真如妙境」。<p>積善庵<p>在千步沙，僧玉峯建。<p>韋馱寶殿<p>在禪堂嶺下，僧海谷建。侍御陸世科題名，尚書周應賔題額「護法正神」，定海縣知縣顧宗孟題額「覺海隱持」，織造司祇監李賔題額「維持正教」。<p>❥聖庵<p>都督裴爺重建。<p>三元殿<p>在道頭。<p>❥秀庵<p>在短姑道頭山上。僧如秀仝徒性曇於萬曆間監造普陀寺，督造內官張隨酬僧勤勞，建庵修靜，題額曰「❥秀」。<p>規制<p>說者多言，間架微❥；夏世室以下，《考工記》何稱焉？夫梵宇靡常，<p>綸音特重，要使煩而有體，大而可久，庶所謂得當報者。量功鳩材，不愆于數，夫誰非鞅掌？其略之也。志規制。<p>寺基<p>面闊七十八丈，進深五十三丈二尺。<p>山門<p>面闊二十八丈八尺。山門三間九架，面闊五丈六尺，進深四丈。明間闊二丈，左右稍間各闊一丈八尺，高二丈五尺，甬道進深四丈。<p>天王殿<p>五間十一架，面闊九丈二尺，進深六丈六尺。明間闊二丈五尺，左右次間各闊一丈八尺，左右稍間各闊一丈八尺、八尺，甬道、月臺共進深九<#sp>。<p>圓通大殿<p>七間十五架，面闊一<#sp>四丈，進深八丈八尺。明間闊二丈八尺，左右次間各闊二丈四尺，左右稍間各闊二丈，左右次稍間各闊一丈五尺，高五丈八尺。甬道四丈。<p>藏經寶殿<p>五間十三架，面闊九丈二尺，進深六丈八尺。明間闊二丈，左右次間各闊二丈，左右稍間各闊一丈六尺，高三丈八尺。甬道、儀門共五丈。<p>景命殿<p>五間九架，面闊九丈，進深五丈。明間闊二丈，左右次間各闊一丈八尺，左右稍間各闊一丈六尺，高二丈八尺。<p>伽藍、祖師、彌勒、地藏四配殿<p>每殿三間九架，各面闊五丈六尺，進深四丈。明間闊二丈，左右稍間各闊一丈八尺，高二丈四尺。<p>配殿廊房<p>左右各二十五間七架，廊房每間闊一丈四尺，進深三丈六尺，高二丈。<p>天王殿左右廊房<p>各七間七架，每間闊一丈四尺，進深三丈六尺，高二丈四尺。<p>藏經殿左右廊房<p>各七間七架，每間闊一丈四尺，進深三丈六尺，高二丈四尺。<p>景命殿左右廂房<p>各三間九架，每間闊一丈一尺，進深三丈六尺，高二丈四尺。<p>景命殿左右羣房<p>各十間七架，每間闊一丈一尺，進深三丈六尺，高二丈四尺。<p>儀門前左右廊房<p>各三間七架，每間闊一丈，進深三丈六尺，高二丈四尺。<p>儀門內露頂<p>左右各一間七架，每間闊一丈，進深三丈六尺，高一丈八尺。<p>鐘皷樓二座<p>明間闊一丈五尺，左右間各闊一丈，高三丈八尺，週圍各三丈，東西隙地各二十五丈。<p>建置<p>寺雖代不乏廢興，抑入我明，罹於燹何亟也？洪嘉猶制勝之全，不圖復有今日兩宮三殿之遙同，異哉！惟是水府無恙，鐵蓮長開，亦千萬年鞏固之一竒也。志建置。<p>梁貞明二年，日本僧慧諤得觀音相於五臺山，將迎歸本國，舟觸新螺礁，蓮花當洋，舟蔽不前，諤禱曰︰「使我國眾生無緣見佛，當從何所建立精藍？」有頃，舟向潮音洞泊焉。有居民張氏目覩斯異，遂捨所居，築室奉之，號為「不肯去觀音院」。<p>宋元豐三年，內殿承㫖王舜封使三韓，過潮音洞，黑風驟起，有大龜負舟，危甚。望山作禮，觀音現相，龜沒舟行，得無恙歸。上其事，改建賜額「寶陀觀音寺」，置田積糧，許歲度僧，供奉香火。<p>紹興元年，真歇了禪師泛海結庵于山椒，題曰「海岸孤絕處」。郡請于朝，易律為禪。寺三年風雨，殿摧，住山徳韶言于朝，賜錢萬緡脩餙。七年殿成，御書「圓通寶殿」、「大士橋」以賜，徳韶剏龍章閣藏之。<p>淳祐八年，制帥顏頥仲禱雨有感，施錢二萬，米五十石，建長生庫接待莊。<p>元大徳四年春，命李鐵木兒不花、魏也先治演法堂。<p>元統元年，宣讓王施鈔千錠，建太子㙮于寶陀寺南。<p>至元十年，住持如智建接待寺于沈家門側，以為朝山徃來居停之所。<p>國朝洪武二十年，信國公湯和徙居民入內地，焚其殿宇，供瑞相於郡東棲心寺，僅留鐵瓦殿一所，使僧守焉。<p>正徳十年，僧淡齋于潮音洞南建正殿五間，方丈二十間。<p>嘉靖六年，河南輝府施琉璃瓦三萬、磚一萬修飭。三十二年，東倭入犯，總督胡宗憲遷其殿宇于定海縣東城外之招寶山，迎大士像供焉，餘舍盡焚。<p>隆慶六年，五臺僧真松來山，稍為修復。<p>萬曆六年，僧真表創天王殿、雲會堂。十四年，建藏經殿，奉聖母頒賜藏經，立靜室五十三處，以應五十三叅。十五年，總兵官侯繼高建碑亭三座。二十六年火，金石盡爍，惟大士寶軀儼然獨存，而關真君鬚髯不為烈熖所壞。是時四方善信益加敬仰，施捨木石，一朝畢集；而當事者禁，不得復創。鄉縉紳力為之請，始建藏經殿，俾僧守奉如初。二十七年，上頒藏經到山，寺燬藏隘，不堪安奉，內使以聞。三十年，上❥帑金一千兩，遣太監張隨更建藏殿。三十一年五月，督撫尹應元視師海上，建渡海紀事碑亭。七月，張隨令西域僧本陀難陀建普同㙮于龍灣。三十三年正月，上復❥帑金二千兩，仍遣張隨重建圓通等殿，賜額為「護國永壽普陀禪寺」。三十五年正月，上復❥帑金一千兩，遣御馬監太監党禮建御製碑亭。<p>靈異<p>攝大道以歸虚空，虚空有何靈異？迺大靈異出焉。此凡情所執而聖解不即；但自心無礙則非無非有，平常靈異也，靈異平常也；勝妙弘通，不可思議矣！志靈異。<p>唐文宗嗜蛤蜊，東南沿海頻年入貢，民不勝苦。一日，御饌蛤蜊，有擘不開者，扣之乃張，中有觀音梵相。文宗愕然，命貯以餙金檀香盒。後問惟正禪師，師曰︰「物無虚應，乃啓陛下信心，以節用愛人耳。」因詔天下寺院各立觀音像，則洛伽所從來矣。<p>大中元年，有梵僧來潮音洞前燔十指，指盡，親見大士說法，授以七寶石。<p>梁日本僧慧鍔，從五臺山得菩薩像，將還國，舟抵礁石不能動，望潮音洞默叩，遂得逹岸，乃以像舍于洞側，張氏為築院奉之，屢睹神異。郡聞之，迎其像入城，為民祈福。未幾，有僧至補陀，復求嘉木，扃戶刻像，彌月像成，而僧不知所在。後像偶亡一指，忽波間浮花至，視之，迺所亡像指也。<p>宋元豐三年，謁者王舜封使三韓，遇風濤，大龜負舟，顛危且甚，舜封惶怖，望洞致禱，忽睹金色晃耀，現滿月相，珠瓔燦然，出自嚴洞，龜沒舟行。<p>崇寧間，戶部侍郎劉逵、給事中吳栻使高麗還，經四晝夜，月黑雲翳，海面❥蒙，不知向所。舟師大怖，遙叩寶陀，俄神光滿海如晝，歷見招寶山，遂得登岸。<p>給事中黃龜年禮洞，親見紫金自在相朗然坐石上，偕遊老稚俱見，備作賛頌。<p>紹興戊辰三月望，史越王浩，以餘姚尉攝昌國鹽監。偕鄱陽程休甫詣潮音洞，寂無所睹，炷香烹茶，盞浮花瑞。晡時再至，一僧指曰：「巖頂有竇，可以下瞰。」扳援而上，瞻顧之際，瑞相忽現，金色照耀，眉目瞭然。二人所見不異，惟浩更覩雙齒潔白如玉。將暮，有一長僧來訪云：「公將自某官歷清要，為太師。」又云：「公是一箇好結果的文潞公，他時作宰相，官家要用兵，切湏力諫。二十年後，當與公相見于越。」遂辭去，送之出門，不知所在。乾道戊子，以故相鎮越。一夕報，有道人稱「養素先生」，舊與丞相接熟。典客不肯通刺，疾呼入謁。亟命延之，貌瘁神清，談論風起，索紙數幅，大書云︰「黑頭潞相，重添萬里之風光；碧眼胡僧，曾共一宵之清話。」擲筆不揖而行。公大駭，遍覔不見。追憶補陀之故，始悟長僧及此道人皆大士現身也。<p>孝宗隆興元年七月御選徳殿，夢遊補陀得異兆，遂製觀音賛曰︰猗歟大士<#sp>本自圓通示有言說<#sp>為世之宗明炤無二<#sp>等觀以慈隨感即應<#sp>妙不可思<p>>迺頌刻殿庭。<p>淳祐連歲苦旱，制帥顏頥仲禱雨洞中，大士并童子喜悅出迎，自是隨求輙應。<p>元大徳五年，集賢學士張蓬山奉㫖祝釐潮音洞，見大士相彷彿在洞壁。次至善財洞，童子倐現，頂上瑞靄中大士再現，寶冠瓔珞，手執楊枝、碧玻瓈椀，護法大神衛翊其前。久之，如風中烟漸向銷沒，但祥光滿洞，如靄霞暎月，見數尊小佛，作禮慰快。<p>致和元年戊辰四月，御史中丞曹立承命降香，至洞求現。忽見白衣相，瓔珞被體。次及善財洞，童子螺髻素服，合掌如生。適以候潮，再叩再現；而善財洞大士亦在，童子鞠躬，眉目如畫，七寶瓔珞，明潔可數，羣從悉見。<p>初宋倭奴入貢，船泊補陀洋，見觀音靈異，欲載之國。臨行，風浪大作，滿洋開鐵蓮花，船不能行，倭懼而還之，故名蓮花洋。至中官王貴等，奉㫖齎捧華幡寶香詣山，竊自意：「汪洋巨浸中，大士安在？皆人自敬信耳，未必有神也！」方解維，滿海復生鐵蓮花，風濤洶湧，舟不能前。從人望山號呼，叩頭流血，風浪始平。輙有白牛隔山浮至，盡食其花，舟遂可移已。而牛❥水際，化一白石如牛，至今存焉，故蓮花洋亦名石牛港。後元至元十三年，丞相伯顏定江南，部帥哈剌歹來謁，洞下窅無所見，迺張弓引矢射洞而回。及登海舟，滿洋復生蓮花，遂驚異悔謝，徐見白衣大士并童子像。<p>有嫂姑到山，將及岸，姑適月來，止舟中，嫂獨徃。俄有媼到舟，以裙兠石砌步引姑上殿，嫂下，失姑所在。後姑下，詢是媼引復。同姑覔之，宮殿俱無，始悟媼即大士也，遂名短姑道頭，石砌衝激不壞。近時有哨過洋，舟空壓泛。偶一舟載此道頭石，不能行。悟還本處，舟遂移，石砌如舊。又有七寶階，相傳大士欲從舟山築海堤過寺，為凡眾所衝，遂止。至今泥趾不壞，亦道頭類也。<p>國朝自洪武初徙海上居民，而靈異見少矣。然湯公和舟至沈家門，猶見浮一金鉢盂也。所傳聞一二，若永樂二十一年十月十九日，潮音洞現白衣大士，龍王、龍女、長者大權從之。辰巳時，現開長眼，面帶煩惱。午時，現紫色身，面壁。酉時，善財巖外現白衣金冠菩薩坐紅日中，韋馱天日下立，羅漢海上步雲而來。二十日卯時，洞內又現紫金身。宣徳二年四月現閻羅天子，玉女一雙隨之。正統二年二月十九日夜，現寶珠放大光明。迨萬曆頒藏以來，隂功隲佑，未易枚舉。㨿文獻所稱，威靈之顯赫者。萬曆十四年，有杭州僧天然居補陀，其母持齋奉佛，甞募金錢，盡致補陀。一日化得菩薩像，頸金鑄，以授天然。天然見金頸，心動，謀諸工人，剥其頸金，工立死。他日母來，自海上將及山，天然已先知矣，遂高聲詈罵曰：「吾❥家害我者至矣！」見即批其母頰，取刀自裂其頸，遶山數匝，颺言曰：「汝軰莫我若，若我地獄在眼前矣！」遂死。至萬曆庚寅十月，寺僧有相訟者，郡丞龍徳孚自詣補陀鞫之。取《法華經》燬之，令僧跨。跨畢，丞至後殿拜禮如來。甫下拜，覺兩髀病軟。兩人掖之以拜，遍體❥熱。急扶入，胸結如石，楚不可忍，漸至昬憒。見有人若伽藍者，傳佛㫖：「罰作三石牛嗇官。」盖❥官也。丞力求懴悔，願齋戒終身以自贖，僧亦為之誦經禮懴。久之，始得兆，許懴悔。是時，不粒不瞬者十日矣。若俗傳幻妄所多，不具載。<p>頒賜<p>聚山谷米，不足當太倉一粒；披沙海金，不足當內帑一鋌。禮有錫命之文，誠榮之也。寶陀之錫舊矣，滄桑灰燼，遺文足徵。邇年宮府共頒，財法並施，山靈實馮藉之。今殊數具在，亦功徳林也。志頒賜。<p>宋嘉定間，賜修「圓通殿」錢萬緍，賜御書「圓通寶殿」及「大士橋」額，賜宸翰并金襴衣、銀鉢、碼碯珠、松鹿錦旛。<p>淳祐八年，詔免本山租役。<p>元大徳三年，賜新殿宇金百兩。四年，賜綵旛緘香及帑錢二十緡，賜割浙省官田二千畆、昌國常住田五百六十七畆、山一千六百七畆供僧。勑于正、五、九月諷誦祈禱。<p>皇慶二年，賜主僧袈裟及十方僧飯，勑浙省賜鈔八百六十八錠，買給佛燈田三頃。<p>泰定四年，賜飯僧鈔千錠，僧衣一百八件，供聖黃金織文旛及金綵綺帛，賜供營繕田二頃二十六畆。<p>致和元年，賜香幣及鈔百錠。<p>元統二年，宣讓王施建㙮鈔千錠。<p>皇明萬曆十四年三月，勑賜聖母慈聖宣文明肅皇太后刊印續入藏經四十一函，并舊刻藏經六百三十七函，褁經繡絥六百七十八張，觀音金像一尊，善財、龍女各一尊，金紫袈裟衣一襲。<p>二十七年二月，勑賜大藏經六百七十八函，《華嚴經》一部，《諸品經》二部，鏒金觀音像一尊。<p>三十年四月，賜建藏殿帑金一千兩，飯僧銀一千八十兩，誦禮《觀音經》銀三百兩，《觀音經》一藏。<p>三十三年正月，勑賜重建殿宇帑金二千兩，修齋銀三百兩，大紅紵絲四疋，大紅織金昇降雲龍紵絲十疋，大紅銷金龍旛二對，五綵金邊供花四朶（每朶銀柄重十五兩），五綵雲龍花瓶二對安供。<p>散施秘藥一十四種，清眩抑火化痰丸四罐，消滯丸四罐，通玄丸四罐，滋隂養血健脾丸四罐，二聖救苦丸四罐，秘方化滯丸四罐，八寶捲雲二百管，紫金錠三百錠，蟾酥錠一百錠，觀音救苦錠五百錠，膏藥一萬貼，愈風延壽丹二千圓，神仙硃砂丸二千圓，神仙化痰丸四罐，㕮咀飲片七十五味。<p>賜《金剛般若經》一藏，《觀音普門品經》一藏。<p>聖母慈聖皇太后賜建寺銀三千兩。<p>三十五年正月，賜帑金一千兩建「御製重建寺文碑」，并謝土道塲。<p>三十七年十一月，賜帑金一千兩，延僧檢閱藏經三年，五綵織金龍叚四十疋製蜈蚣日月長旛懸掛并閱藏經袱、桌衣。<p>三十九年正月，賜帑金一千兩祝釐飯僧。<p>命使<p>自佛骨遣迎，而瞿曇之門漸煩命使，况嶽瀆之顯靈者乎？葺爾完宇以禋明祀，蓋亦有攝行望秩之意焉，殊非徐市軰可共道也。志命使。<p>宋<p>王貴<p>內侍。乾徳丁卯，遣齎香旛詣山。<p>元<p>李英<p>內侍。大徳二年，中宮命降香修宇。<p>孛羅<p>宿衛。三年，奉㫖降香賜金。<p>魏也先<p>四年，奉㫖飯僧轉經。五年，再奉㫖治演法堂。<p>太出<p>四年、五年，俱與魏也先同使。<p>李鐡木兒不花<p>五年，與太出、魏也先同使。<p>張蓬山<p>集賢學士。五年，奉㫖祝釐。<p>法華奴<p>皇慶二年，皇太后遣飯僧降香。<p>帖閭<p>中正同知。泰定四年，中宮遣賜金幣。<p>曹立<p>御史中丞。致和元年，奉㫖降香幣。<p>皇明<p>張本<p>內官監太監。萬曆十四年，奉㫖齎送藏經。<p>孟廷安<p>御用監太監。十四年，與張本同差。<p>趙永<p>漢經廠掌壇，御馬監太監。二十七年，奉㫖齎送勑諭大藏全經。<p>曹奉<p>御馬監太監。與趙永同差。<p>張隨<p>御用監太監。三十年四月，奉㫖督造藏殿。三十三年正月，再奉㫖督造普陀禪寺。按：隨，順天文安人，嘉靖間，選中內書堂，涉獵經史，過目輙不忘，又精書法。時故相蘭谿趙志臯為教習，大噐重之。歷官欽依皇壇、內漢經廠。表白斷酒除葷，嚴持戒律。萬曆初年，勑隨董建護國萬壽寺于都門之西。工竣，賜賞飛魚袍服。於三十年重建南海寶陀寺藏殿。樂成，復賜金錢及一品服。三十三年正月，復奉㫖齎金重建普陀禪寺。工鉅費煩，人頗難之，而隨區畫❥善，咄嗟倚辦，大工遂成。隨之奉差者兩，歷年者六。性約而方，一蔬一飯之外，絕無所需。八行不逹政府，人亦無敢干以私者。先是，漁人繫筩，市人酤販穢❥，莫可誰何。及隨秉虔焚飭，不待力遣而相率退去。即金碧輝絢成清淨佛地者，皆隨力也。三十五年五月，工竣復命，聖心嘉悅，賜玉帶、歲祿以旌其勞。三十七年十一月，復奉欽遣到山，飯僧及啟建檢閱藏經期塲三年。三十九年三月，奉㫖到山，啟建酬答佛恩保祐聖體萬萬安道塲，齋施合山僧眾。<p>王臣<p>內官監太監。三十年與張隨同差。<p>党禮<p>御馬監太監。三十三年九月，奉㫖齎送諸品經藏。三十五年正月奉㫖齎帑剏碑，圓滿祝釐飯僧。<p>張然<p>御馬監太監。三十三年十月，奉㫖齎送藏經于杭州昭慶寺，及降香幣、詣山祝釐飯僧。<p>釋子（仙附）<p>洛伽山，千二百菩薩所住，蓋開權以示皈依總持無可少者，非有道曷堪此？自梁惠鍔後，大者興建，小者接待，統之皆應機也。今併泝而録之，儻亦求名，佛之㫖乎？志釋子。<p>梁<p>惠鍔<p>日本僧。首創觀音院。<p>宋<p>清了<p>字真歇。自長蘆南游，浮海至此，結庵山椒。<p>徳韶<p>嘉定間，以佛照禪師法嗣來主是山。餘見〈建置〉。<p>元<p>如智<p>至元間，捐衣鉢餘貲建接待寺。<p>如律<p>大徳間，修聖像并上玉琢瑞相，賜田二十頃，命翰林刻石紀之。<p>皇明<p>行丕<p>字大基，鄞人。宗說兼通，行解相應。洪武初，由佛隴來主是山。<p>淡齋<p>正徳十年住持。其徒大揚州、小揚州募緣留都十載，鑄鐵瓦二萬、鐵磚一萬，構殿潮音洞。<p>道誠<p>字普賢，徽州人，以戒行聞。歷遊名山至洛伽，師淡齋。叅禮甚眾。年七十有三，預報示寂，有偈云：「普賢普賢，苦行心堅。即心是佛，西方目前。」<p>圓錦<p>奉化人。嘉靖二十六年住持。<p>真智<p>字法光，河南人。嘉靖三十二年住持。<p>明增<p>字望雲，奉化人。嘉靖四十年住持。<p>真松<p>來自五臺龍樹寺，為住持。<p>真表<p>字一乘，翁洲人。年十二入山祝髮，師明增。及壯，誓志興復，重創殿宇，規模一新。萬曆六年，禮部給劄為住持。十四年，勑頒藏經到山，并賜金環紫袈裟衣。詣闕謝恩，賜延壽寺茶飯香金五十兩、緇衣禪帽各一件而還。其為人性剛直，敬禮十方賢衲，結草庵五十三處，以故名僧皆歸之。真融以客僧至山，頓剏叢林，皆表賛揚之力也。<p>真語<p>字竹庵，山西襄陵人。十九年奉禮部給冠帶，劄付為住持。<p>真璧<p>字瀛石，鄞人。二十一年為住持。<p>真海<p>字東洋，烏程人，掌僧會司等。二十二年為住持。<p>真宰<p>字雲峯，仁和人。二十六年府縣給帖為住持。<p>如迥<p>字寂菴，蘭谿人。投真學為師長，受戒於金山和尚，聽法於萬松法師。歸山閱藏，諷《華嚴》者十有三載。二十九年三月，因真宰歿於京，眾舉於郡邑為住持。值勑造，內使絡繹，朝夕拮据公務。三十二年冬，退居東堂。明年夏，督造至，復授為住持，居東方丈。又明年春，布政司給授冠帶。三十五年春，蒙賜紫袈裟衣一襲。九月二十五日，謝恩表章一道。十月十五日，欽命賜紫并給禮部劄，付授僧録司右善世而還，護持<#sp>眾祝延。<p>真遇<p>字普光，翁洲人。性質朴，不嗜過午。值如迥讓住持，眾以其誠共推之，為住持。<p>真才<p>字竒峯，繡水人。髫年入道，受法于無瑕老人。賦性溫雅，才徳兼備，宗說洞明。為堂頭首領，善調大眾，吏部蔣公贈額曰「藂林調御」。名聞廣著，司府劄給冠帶，為東方丈住持。<p>真經<p>字三藏，滃洲人。秉性沉默，舉措無苟。督造張公以師禮事之，立為知事。三十九年，眾推舉為住持。<p>如欽<p>字萬容，鄞人。為寺監事，心意巧妙。時遇勑建殿宇，經畫之力，淂無疲倦。寺成，辤事靜修，眾擢其功，推舉府縣，劄給為住持。<p>如讓<p>字遜吾，嚴陵人，為寺都管。勑建寺宇，徃返京都，不辭勞苦。三十七年，奉禮部劄，授僧録司右闡教職，恊理寺事。三十八年，完工復命，欽賞紫衣袈裟一襲。<p>如曜<p>字昱光，定海人。智畧才藝，一莫能及。营復殿宇，頼其力焉。先為寺都管，四十年司府劄給冠帶，為本寺住持。<p>性能<p>字守拙，揚之通州人，請度本寺。二十三年府縣帖，僉充一山總管，大小僧務皆属主之，仍恊理寺事。勑建之後，復❥志乗以❥永久。總管之設，自此始焉。<p>性空<p>字無念，溧陽人。逈之弟子，戒行謹持，其徳最著。<p>性海<p>字無邉，鄞人。為寺都管，眾所欽服。四十二年，奉府縣劄給冠帶，為本寺住持。<p>性寶<p>字玉峯，鄞人，為寺知事。<p>性樂<p>字素明，鄞人，為寺知事。<p>海鯨<p>字樂淵，定海人。才能果決，秉公爱眾，行事不苟，推為寺都管。<p>海相<p>字天真，鄞人。三十七年為寺都管，三十九年轉為知事。<p>海筏<p>字濟川，鄞人。性直果決，為寺知事。<p>真聡<p>字敏菴，鄞人。青年入，率眾禮誦有年，眾舉為東堂，勤舊。<p>如弘<p>字大願，姑蘇人，眾立為寺知事。<p>性徹<p>字見空，河南陳州人。落徃返京師不辤勞苦，為寺知事。<p>性璇<p>字妙用，鄮人。奉帖為都事，尚其勤勞，後僉為都管。<p>性嶽<p>字凌雲，鄞人。師欽之功能，立為知事。<p>海先<p>字㴁洲，慈水人，堂主悅心之，後為本寺知事。<p>性印<p>字西宗，滃洲人，為寺知事。<p>性懋<p>字無礙，句餘人，為本寺都事。<p>海福<p>字弘如，鄞人，為寺都事。<p>海灝<p>字宗源，鄞人，為寺知眾。<p>性倫<p>字養如，鄞人，為寺司庫。<p>海寶<p>字龍安，慈水人。軌直無私，為寺司庫。<p>鎮海寺真融<p>字大智，麻城人，為鎮海寺開山住持。功行詳見〈殿宇志〉。<p>如壽<p>字天然，河南永城人，有戒行。萬曆十八年，其師大智示寂，眾舉為住持。後因叢林事繁，恐妨凈業，退結靜室以㞐。<p>如徳<p>字本空，直隸興化人。萬曆二十四年為住持。<p>如誠<p>字自修，楊州人。三十年為住持。<p>如照<p>字自心，高郵人。三十年為住持。<p>如光<p>字寶蓮，杭州人。萬曆三十三年為住持。三十五年蒙勑賜寺額，詣闕謝㤙，賜紫衣一件，給禮部劄，付授僧録司右覺義。<p>如燈<p>字寶光，湖廣襄陽人。本寺開創以來，即為都管，後充庫司。叢林之事盡属經理，秉公愛眾，十方緇素咸敬服焉。<p>如碧<p>字玉田，椘人，為本寺監寺。<p>如珂<p>字玉堂，嵊縣人，為本寺恊理❥事。玉堂街功，多珂之力也。<p>性賢<p>字樂庵，四川富順人，随智師，為侍者。眾以其素諳僧務，遂推為寺都管。<p>高道<p>秦<#sp>安期生<p>避秦亂至山修煉，嘗以醉墨洒成桃花紋，故寺西南有桃花山。<p>漢<#sp>梅福<p>字子真，嘗煉丹於此，故山別名梅岑。<p>晉<#sp>葛❥翁<p>字稚川，嘗煉丹於此。去寺之北有葛翁池，今湮沒。<p>元<#sp>王天助<p>字致和，嘗修煉此山。後祈雨輙應，聞於朝，賜號「太虚玄靜志人」。<p>物產<p>佛域所產如曇華優鉢之❥，世不可得見；雖竒，亦奚以為？洛伽不生虎豹，蛇不噬人，大士之靈昭然，豈無宣洩挺生與紫竹、白鸚鵡爭竒者乎？若其種種海物，非從山產者，不復采。志物產。<p>穀<p>有：黍，豆，蠶豆，芝蔴，蕎麥。<p>菜<p>有：油菜（春至開花，獨先他處），白菜，芥菜，菠薐，莙薘，莧菜，伽藍菜（長一尺，葉有毛，自三月食至五月），胡蘿蔔，白蘿蔔，王瓜，絲瓜，冬瓜，茄，扁豆，帶豆，葫蘆，紫菜（生海巖），筍，鬼頭芋（形似得名），番芾（種來日本，味甚甘羙）。<p>木<p>有：松，栢，梓，梧桐，柳，槐，杉，桕，棕櫚，水楊，茶，木犀，榆，娑羅（從郡東育王寺分植），羅漢松，枇杷，椿。<p>果<p>有：梅，桃，蓮，藕，橘，柑，橙，白棗，地栗，蕨，密橘。<p>竹<p>有：紫竹，烏竹，猫竹，淡竹，龍鬚竹，箭竹，筋竹，鳳尾竹，南竹。<p>花<p>有：白花（春月遍開，甚香，山之得名「小白華」以此），水僊（亦遍開，清香異常，移種外方輙少開者），紫蓀葵，萱花，玉簪，金盞，雞冠，虎刺，鳳僊，荷，芙蓉，丹桂，木槿，山丹，石菊，山茶（❥高數丈，丹葩滿枝，如珊瑚林），苧麻，西番菊，白瑞香，薝蔔。<p>藥<p>有：天門冬，半夏，百合，沙參，天南星，何首烏，木賊草，山梔，艾蔓荊子，風藤，玄參。<p>鳥<p>有：頻迦（上下和鳴，如呼佛號），❥鳿（低飛亂鳴），鸚鵡（偶現不常），鵓鴣，山鵲，靈鵲（二月十九日聚鳴），青雀，紫燕，烏鴉（聚即香客至，又就手接食），海鷗，黃鸝，百舌，鶺鴒，鷹，白頭公。<p>獸<p>有：鹿，麂，野猫，猿，狸。<p>魚<p>有：鯉，鯽，鰻，鱔，螺，（以上皆督造張隨畜放生池）蝦。<p>龜<p>有：綠毛龜。（遍蓮花池皆是，其毛不及蘄州茸細。）<p>蛇<p>有：烏撲蛇（大如斗），金色蛇，白蛇。（以上遍山皆是，並不傷人。）
。
<juan><juan>普陀山志卷四<p>庠生<#sp>管萬里<#sp>余詠<#sp>仝校<p>事畧<p>補陀洛迦山考<p>元盛熙明（龜茲人）<p>九州之山川具載於書傳，山海之詭竒亦見於圖記，其來尚矣。謹按：「補陀洛伽」者，蓋梵名也，華言「小白華」。《方廣華嚴》言善財第二十八叅，觀自在菩薩與諸大菩薩圍繞說法，蓋此地也，然世無知者。始自唐朝梵僧來覩神變，而補陀洛伽山之名遂傳焉。盤礴於東越之境，窅茫乎巨浸之中。石洞嵌巖，林巒清邃。有道者居之，而阿蘭若兆興焉。似非好竒探幽、乗桴浮槎者，罕能至也。惟我皇元，際天所覆，均被化育；梯航所及，靈跡悉著。至於茲山，瞻拜相繼，肹蠁昭答，不可勝紀矣。然圖志脫漏，言辭庸謬，四方何傳？㒒頃因謝病，偶在海濵，恭叩靈躅，旁搜經籍。首集自在之功徳，繼攷洞宇之勝槩。若夫由心所見，光景斯彰，因緣有待，廟㙮興建，具載於篇。能遊目者，不起於坐，飛神於大方之外。當知清淨光明，廣大悲心，與菩薩無二。推惻❥之端，躬行於日用之間，非徒空言也。倘欲南詢，亦必問津於此；而與善財同乗般若慈舟，共逹毘盧性境；入海印之三昧，證大悲之法門；圓解脫之深因，滿普賢之願海。普令法界含生盡登菩提彼岸者，豈虚謬哉！<p>自在功徳品<p>釋典所載菩薩名號，如恒河沙數，不可勝計。惟觀自在，洋洋赫赫，功徳獨顯乎世間。凡遇厄難，竭誠稱念，稽首請命，亦徃徃如影響。誠由行願弘深，大悲無礙之力也。廣如藏教，今畧陳之。梵云「阿哩耶婆盧吉帝」，此云「聖觀世音」。又梵云「阿縳盧枳帝濕伐羅」，此云「觀自在」。諸經所稱，或單云「觀世音」，或云「觀自在」，或兼云「觀音自在」。《觀音三昧經》及《大悲經》、《悲華》諸經說：「此菩薩久已成佛，號正法明如來。」又云：「後成正覺，號徧出一切光明功徳山王如來。」<p>《楞嚴經》云：「觀世音菩薩言：『我昔於無數恒河沙劫，有佛出現，名觀世音，教我從聞思修入三摩地，於聞中入流亡所。所入既寂，動靜二相了然不生。如是漸增，聞所聞盡，盡聞不住；覺所覺空，空覺極圓；空所空滅，生滅既滅；寂滅現前，忽然超越世出世間，十方圓明。上合十方諸佛本覺妙心，同一慈力；下合十方一切六道眾生，同一悲仰。由於供養觀音如來，蒙授如幻聞薰聞修金剛三昧，身成三十二應，入諸國土。所謂佛身、獨覺、緣覺、聲聞、梵王、帝釋、自在天、大自在天、天大將軍、四天王及天王太子、人王、長者、居士、宰官、婆羅門、比丘、比丘尼、優婆塞、優婆夷、女主、童男、童女、天、龍、藥叉、乾闥婆、阿修羅、緊那羅、摩呼羅伽、人、非人等，我於彼前，皆現其身，而為說法，令其成就，令諸眾生獲十四種無畏功徳。彼佛嘆我善得圓通法門，授記我「觀世音」號，由我觀想十方圓明故，觀音名徧十方界。』」<p>《法華經》云：「若有眾生受諸苦惱，一心稱觀世音菩薩名號，即得解脫。若水火雷電、龍蛇惡獸、夜叉羅剎、王難枷鎻、軍陣怨賊，諸難之中，能施無畏；於苦惱死厄，能作依怙；現三十二身，隨❥說法。地獄、鬼、畜生，生老病死苦，以漸悉令滅。」<p>《大悲心總持經》云：「若有誦持大悲呪者，即滅百千億劫生死重罪，不墮惡趣。臨命終時，十方諸佛皆來授手，隨願徃生諸淨土中。能獲無量等持辯才，解脫八難，滅除三毒。一切所求無不成就。」大悲總持具載別本。<p>藏教密乗經中所載，觀自在菩薩為蓮華部主，現諸神變。忿怒則稱馬首明王，救度則聖多羅尊，滿諸願則大准提尊及如意輪王、不空罥索，乃至師子吼并毘俱胝、一髻、青項、白衣、葉衣、千首、千臂，皆有儀軌，真言畧舉其名。若西天未譯番本，師傳本續真言要門，未易悉究。<p>今上即位之初，聖師大寳葛嚕麻尼自西域來京師。解行高深，福慧具足。明通三世，闡揚一乗；同自在之慈悲，宣六字之神力。上自宮庭王臣，下及士庶，均蒙法施，靈感實多，不可備録。將非大士之應化者乎？然江南未之聞也，故畧紀其實。若六字呪，師所常誦：<p>唵嘛呢叭❥吽。<p>◇◇◇◇◇◇。<p>功徳具在《莊嚴寳王經》。<p>洞宇封域品<p>世傳蓬萊、方丈，若弱水中，非飛仙莫能到。昔秦王、漢武窮年遠討，勞神苦體，卒如捕風追影，終不得其涯涘。今小白華山，距四明不遠，為聖賢託跡之地；石林水府，神光瑞像。雖在驚濤駭浪之間，航海乗風，刻日可至，故特舉其勝槩如左。《昌國志》云：「昌國州在東大海西，星紀之次，在牽牛婺女分野。昔夏少康封庶子於越；至句踐滅吳獲夫差，欲使居甬東百家。」杜預云：「句章，東海中洲也。」《國語》以為甬句東。今州有甬東村是也。由秦歷漢，屬鄮縣。唐開元廿六年，以鄮縣置明州，領縣四。翁山，今之昌國也。五代後，改鄮為鄞，則又屬鄞。宋熙寧間，創縣為昌國，東控日本，北接登萊，南亘甌閩，西通吳會，實海中之巨障。皇元至元十五年，陞縣為州。寳陀寺在州之東海梅岑山，世傳梅福煉丹之所，釋所言「東大洋海，西紫竹栴林」者是也。自四明陸行東九十餘里，過穿山渡至大榭，再經嵩子渡至昌國州，陸行七十里，沈家門一渡至山，周圍僅百里許，環繞大海。馮高望昌國諸山，❥❥如青螺，東極微茫無際，日月出沒；上下若鑑，微風時來；雷轟雪湧，竒絕孤逈，非復塵世也。山茶樹高數丈，丹葩滿枝，猶珊瑚林。水僊紫蓀，芳菲滿地；金沙玉礫，的落璀璨。潮音洞，菩薩示現之所，去寺三里，至洞皆黃沙。石洞巉巖，瞰海四顧無畔岸，人跡不及。洞上有穴如天窓，下屬洞前。舊有石橋橫亘，可以瞻禮，今崩廢。善財洞，在潮音洞右，亦祥異顯現。巖石有罅，峭峻蹙逼，中窅叵測。其外則石崖壁立，泉溜如珠不涸，謂之「菩薩泉」。瓶罌盛貯，以洗目疾。磐陀石，平廣，上坐百餘人，下瞰大海。五更，遠見扶桑五色光❥，項有一輪極大，從海涌出，真竒觀也。三摩地，在寺西偏，登山由此。有亭曰「極清淨」，嘉木森秀，清泉甘冽，亂石錯出，有聳立者、踞伏者，竒詭萬狀。真歇菴，在寺後山深處。真歇了禪師修道菴中，後圓寂立㙮。無畏石，在真歇菴前，突然方廣，然峻不可陟。獅子巖，在無畏石側，形如獅踞。左，玉趣峯，靈鷲峯，觀音峯。<p>感應祥異品<p>嘗讀《楞嚴》，謂世間曠野深山聖道塲地，皆阿羅漢所住持，故世間麄人所不能見。是山是梵僧啟其端，而始知大士之宮宅，其信然乎哉？或因風濤怖懼而致禱，或好事尋幽而有遇；使者銜命，至誠所格；緇素夙緣，目擊道存，如鏡中像、水中月，皆有清淨心現，徃徃不同。自昔多失紀録，今姑存一<p>二，俟來者繼述焉。唐大中有梵僧來洞前燔十指，指盡，親見大士說法，授與七寳石，靈感遂啟，始結茅居。日本僧惠鍔從五臺山得菩薩像，將還國，抵礁石，舟不能動。望潮音洞默叩，得逹岸，乃以像舍於洞側。張氏家屢睹神異，遂舍居作觀音院。郡將聞之，迎像入城，為民祈福。未幾，有僧，不知何許人，索嘉木，扃戶刻之。彌月像成，僧不知所在。所奉菩薩像即此也。元豐中，謁者王舜封使三韓，遇風濤，大龜負舟，惶怖致禱。忽睹金色晃耀，現滿月相；珠瓔粲然，出自巖洞。龜沒舟行，泊還，以上聞，始錫寺額曰「觀音寳陀」。自是海東諸夷，如三韓、日本扶桑、阿黎、占城、渤海數百國，雄商鉅舶繇此取道放洋，凡遇風波寇盜，望山歸命，即得消散，感應頗多。崇寧間，戶部待郎劉逵、給事中吳栻使高麗。及還，自羣山島經四晝夜，月黑霧翳，海面❥蒙，不知向所。舟師大怖，遙叩寳陀。未幾，神光滿海，四屬如晝，歷見招寳山，遂得登岸。宋給事中黃龜年恭禮洞前，親睹大士紫金自在相朗然坐石上，偕遊老稚俱見，備作讃頌。紹興戊辰三月望，鄱陽程休甫、四明史浩至此，翌蚤詣潮音洞，寂無所睹，炷香供茶，盞浮花瑞。歸寺食訖，晡時再至洞門，俯伏苔磴，凝睇嶔空，惟亂石纍纍，興盡欲❥。有僧指曰：「巖頂有竇，可以下瞰。」攀緣而上，瞻顧之際，瑞相忽現，金色照耀，眉目瞭然。二人所見不異，惟浩更睹雙齒潔白如玉。於是慶快，用書於壁，庶幾來者觀此無疲，不以一至不見而遂已也。又傳，史衛王彌遠見茶樹上示一目，蓋二十年相業之讖也。咸淳丙寅三月，范大尉以目疾，遣子致禱洞下，無所遇，汲泉歸，洗目既愈，復命子來謝。洞左大士全現，淡烟披拂，猶隔碧紗。繼徃善財洞，童子忽現，大士亦現，縞衣縹帶，珠瓔交錯，精神顧盻，如將示語。紹定庚寅十月，慶元昌國監胡煒登大士橋，禮潮音洞，倐現火明，左則月蓋長者與童子並立，一僧居右；師子盤旋，兩目如電。及至善財巖，童子再現，黛眉粉面，寳蓋珠鬘，森列于前。旁現一㙮，晶彩煥❥。眾僧曰：「我等雲集，歷年未睹，今承恩力，共覿色相。」遂刻山圖于石，以示悠久。嘉定歲，僧修者所祝大士栴檀像偶毀，亡一指，心甚懊惋。後於洞前波間浮一花，視之，乃向失像指，眾尤異之。淳祐連歲苦旱，制帥顏頤仲禱雨洞中，大士并童子喜悅出迎，自是隨求輙應。皇元至元十三年丙子六月，丞相伯顏定江南，部帥哈喇歹來謁洞下，杳無所見，乃張弓引矢，射洞而迴。及登海舟，蓮花滿洋，遂驚異悔謝。徐見白衣大士并童子像，於是施財，莊嚴像設，并搆殿於洞上。大徳五年，集賢學士張蓬山奉㫖祝釐潮音洞，見大士相好，彷彿在洞壁。次至善財洞，童子焂現，頂上瑞靄中，大士再現，寳冠瓔珞，手執楊枝，碧玻璃椀，獲法大神衛翊其前。久之，如風中烟，漸向銷沒；但祥光滿洞，如靄霞暎月。見數尊小佛，作禮慰快而去。致和元年戊辰四月，御史中丞曹立承上命降香幣，至洞求現。忽見白衣現相，瓔珞被體。次及善財洞，童子螺髻素服，合掌如生。適以候潮未行，再叩再現，而善財洞大士亦在。童子鞠躬，眉目如畫；七寳瓔珞明潔可數，羣從悉見。嘗詢諸耆老，云：「自昔遊者，至今為盛。若夫西域名師、王公貴人，備極精誠，有睹白衣禪定，或冠珮莊嚴，或千首臂，或坐立異相。有眉目儼若，親承于咫尺；或景像縹❥，若瞻對乎繪素。至有羅漢長者，童子天龍，前後翊從；寳瓶蓮花，森列乎海波；頻伽鸚鵡，飛翔於香靄。共見如一，或獨見非常，變化示現，殊不可詰。若夫竭力遠來，罔遇恍惚，常居其境，終不得瞻望餘光者亦多有之。」<p>興建沿革品<p>海嶠孤絕，蛟龍呵護，自非遺世高蹈者鮮能棲息也。草茅以為廬，朮芝以為食。歲月既久，輝光煥❥，致感王臣之崇重，士民之歸仰，大其宮室，廣其田疇，以養其徒侶；修習至道，將與山川增重，助益風化於無窮也。梁貞明二年，日本僧惠鍔首創觀音院在梅岑山之隂。宋元豐三年，王舜封使三韓，遇風濤有感，以事上聞，賜額曰「寳陀觀音寺」；置田積糧，安眾修道，歲許度一僧。紹興元年辛亥，真歇禪師清了，自長蘆南遊，浮海至此，結菴山椒，扁曰「海岸孤絕禪林」。英秀多依之，郡請于朝，易律為禪。嘉定三年庚午八月，大風雨，圓通殿摧。住山徳韶言於朝，賜錢萬緡，七年殿成。潮音洞無措足地，鑿石架橋，凡六年。御書「圓通寳殿」、「大士橋」以賜，建龍章閣以藏之，植杉十萬。是時，有田五百六十七畆，山千六百七畆。是年，丞相史彌遠承父志，捨財莊嚴殿宇，廊❥備具，香燈供養。上聞，賜宸翰，并金襴衣、銀鉢、碼碯數珠、松鹿錦旛。陳帥機施錢二百六萬，置長明燈。淳祐八年戊申，制帥顏頥仲禱雨有感，施錢二萬，米五十石，置長生庫接待莊，仍請于朝，免租役。皇元大徳二年戊戌春，中宮命內侍李英降香，修繕寺宇像設。明年春，宿衛孛羅奉㫖降香，賜金百兩；命江浙省臣董其事，一新棟宇。供嚴之具，金碧璀璨。四年春，遣使魏也先等飯僧轉經。及歸，以玉琢聖像獻。五年，復遣太出齎綵幡緘香，降內帑二十緡，建演法堂，益修從宇；俾浙省割官田二千畆供僧，於正、五、九月諷誦祈禱，特頒璽書護持。自是祝香齎賜，歲以為常。❥翰林直學士劉賡製文，集賢直學士趙孟頫書丹刻石，以彰聖化。皇慶二年冬，皇太后遣使法華奴等降香，賜主僧袈裟，飯十方僧，❥浙省賜鈔八百六十八錠，買田三頃，以給佛燈長明。泰定四年夏，中宮遣中政同知帖閭賜鈔千錠、僧衣百八、黃金織文幡、金綵綺帛等，供聖飯僧。買田二頃二十六畆，以其入供營繕。致和元年四月，中丞曹立降香幣及鈔百錠。元統二年，宣讓王施鈔千錠，建石㙮，高九丈六尺。至順二年，江西之萬安陳覺和率眾化財，凡八載，範銅為大士像，佛千尊，鐘磬幡蓋供具，今置閣上。我朝列聖相承，信崇佛法，遣使錫予，實不能備記。今上踐位以來，尤加尊異，祝香集福，以錫下民，絡繹不絕。武林西山上天竺寺，自昔相傳，海上浮香木、現光瑞，因刻為觀音自在菩薩像，多現祥異，士民歸嚮。自春至冬，焚香叩禮，雨暘急難，感應如響，積有年矣。至正二十年，杭城薦罹兵燹，西山寺宇盡毀，聖像不知所在，眾共追慕。丞相太尉開府康里公出金旁求，乃於草莾中得之。遂卜日，齋戒徒跣，率僚佐士庶，自北關門恭迎。聖像安奉於今丞相公所建清平山之西天寺中。時聖像上大放光明，照耀雲漢，分為三道：其一遠屬東方，若嚮補陀山者；其一屬上天竺寺；其一徑屬今西天寺。一時咸覩，益加敬仰焉。大都薊州之境，控接檀州有霧靈山，山谷高深，林巒清邃，古昔相傳為菩薩道塲。山之上下，舊有寺宇；每歲，士庶敬禮求現，常有綿雲起自谷中，潔白彌滿，凝蔽天日；或變琉璃境界空洞一碧，次現蒲萄纍纍遍布。光暎遠近，忽見白衣端正之像，凌空而立，鮮見面目。然亦徃徃或黑夜有燈，或如列宿，或如爟火，聯暉接燄，凌空遠來，殊不可測。山頂寒甚，澗有泉水，起落應潮，傳云潜通大海也。㒒甞遊五臺山，從礙哩室利師獲聆番本《補陀洛伽山行程記》。始自西竺，至葛剌拶迦羅國有靈㙮。當晝夜遶道叩禮，自有告以道里方所，乃可前進。中間歷羅剎鬼國，誘以聲色飲食，慎勿犯之；及種種魔礙之所，但勇徃毋退。復遇寳池，獲飲甘露，身力增倍，儵踐勝境，亦莫貪戀，一心徑徃。漸近聖地，當有馬首金剛遠來迎導，至于下巖，聖多羅尊攝受慰喻。然後詣巖中，紫竹栴檀，森鬱交䕃，流泉清潔，纖草如茵；菩薩充滿，觀自在菩薩常住其中，天龍圍繞。行者至此，蒙宣妙法，即得開悟。凡有所求，依願圓滿。此其大畧，不能具録。以是考之，則决非凡境，豈造次所能至哉？似非此地比擬也。後至四明，屢有邀予同遊補陀山者，心竊疑之，不果徃也。一夕，忽夢有人謂曰：「經不云乎，菩薩善應諸方所。蓋眾生信心之所向，即菩薩應身之所在。猶掘井見泉，然泉無不在。况此洞，神變自在，靈迹夙著，非可以凡情度量也。」既覺而嘆曰：「嗟夫！諸佛住處，名常寂光，遍周沙界，本絕思議，何徃而非菩薩之境界哉？斷無疑矣！」既集成傳，附以天竺、霧靈事跡，并以舊聞。庶顯非同非異，無別無斷，用祛來者之惑也。<p>補陀洛伽山在東粵之大海中。望扶桑日輪，湧出水底，咫尺間，金光絢赫，五色敷瑩，煥爛心目。泰山日觀，不足竒也。大士觀音坐此道塲。自其始興迄今，無片文❥字紀録，以❥考證。間有之，亦不過述其脩崇土木，侈其壯麗，昭其寵光耳。龜茲盛熙明氏既來遊息，即其事為文，中具四品。其第一品以梵語譯華言，言菩薩功徳也。第二品以山川地里言，言竒蹤勝槩也。至於三、四，則以歷代官民祈籲靈異應感，與夫今朝之祝釐賚予言，言所崇信莊嚴也。熙明自乃祖乃父，主居西域，世與佛隣，善誦佛書，深逹梵語。故於《楞伽》秘密之典，傳習小白華之事，不啻若自其口出；矧於身親炙之，而不敷揚演說其詳乎？余甞至正乙未之冬十月初六督漕回還，海舶順風至其地。是日海氣肅澄，天光雲影，上下涵虚。見大士白衣相於潮音洞，與人間畫幘者無異；又見大將軍身與羅漢身於洞口石壁上。一時羣從所見又各不同。慨嘆顧瞻，罔生憎慢。若玉蘭瓊芝之芳馥，異香竒羽之翔鳴，與夫島嶼之玲瓏，烟霞之縹❥。人事非罕，而遊塵野馬之蹟亦所希有。况近地有號安期鄉、蓬萊都者，景物歷歷可翫。意者，秦皇、漢武為聲聞所誤。倘得見之，亦何有海上別為神仙之求耶？熙明所述為不誣。住山僧睿上人以其傳來請誌，是亦東南一偉觀也，故以書遺之。天台劉仁本題<p>附：舊志序<p>夫泥垣之教，西教也。過去莊嚴古佛破暗滅❥、覺迷拯溺，茫昧邈綿，莫得考鏡矣！迨自周昭王瑕時，世尊生於迦毘羅國，離家淨飯，脩行彌樓，遍歷苦行，成無上道，普度三界，為天人師。入滅以來，析栴檀木，香別性同；分崑崙源，❥殊波一。然止教行天竺，東土未聞。西教東流，則自漢明帝始。帝感金人示夢，日輪飛空。傅毅采史蘇之石函，闡西方之聖諦。而摩騰、法蘭，首從月氏來集闕下，駝經白馬，獻像優填。王侯貴戚而下，稽首十地，皈心三寳。霞蔚雲蒸，踉蹌恐後。則中國之知信向覺皇，實自漢明❥之也。觀世音菩薩者，過去正法明如來，實與釋迦齊肩。以聞思修入三摩地，以大悲因地證如來果。以聞思故，號曰觀音；以大悲故，❥弘誓願。欲以普度閻浮眾生苦惱，於是與釋迦同時應化；授記釋迦，圓通第一。而退處菩薩權位，妙脫情塵，智周沙界，事理無礙，機相盡融。三千大千中，有億萬蠛蠓呈形，形亡不見；有億萬蠛蠓❥聲，聲亡不聞。因物現身，身身惟一；隨機說法，法法俱圓。菩薩無身，因物有身，是名大身；菩薩無法，隨機有法，是名大法。有億萬物，有億萬身，而其究身物兩空，求一身了不可得；有億萬機，有億萬法，而其究機法兩空，求一法了不可得。不可得身，是故有身，以眾生身為身；不可得法，是故有法，以眾生法為法。眾生惟其有身，是以無身；眾生惟其有法，是以無法。法與身融，非法非身，亦法亦身；身與法融，非身非法，亦身亦法。是故世音亦菩薩音，菩薩音亦世音。音者亦形，形者亦音；觀者亦聴，聴者亦觀。何以故？眾生以眼觀形，以耳聴音。以眼觀形，觀不隔垣；以耳聴音，聴不掩耳，有障礙故。菩薩形融於音，音融於形；耳融於目，目融於耳；觀融於聴，聴融於觀。觀，亦非耳亦非目；聴，亦非目亦非耳。耳遇音則聴，遇形則觀，而要非任耳；目遇形則觀，遇音則聴，而要非任目。形亦名觀，音亦名觀，觀無所觀；音亦名聴，形亦名聴，聴無所聴，無障礙故。谷之受響，因谷有響，響不谷起；鏡之受形，因鏡有形，形不鏡出。般若現於萬緣，不泊於萬緣；萬緣行於般若，不累於般若。佛言圓通如是。如是以圓通故，是以華嚴甘露，七寳林中，白衣光藏，慈悲靈感，西來大聖，清淨海眾，天香妙香，廣月宮中，藏王慶信，晶日八難，西天洋海，清淨座立，清涼寳海，廣慶倖願，寳揚惠德，華嚴海眾，吉祥海月，清涼寳山，寳陀大悲等，隨時立號。而佛、菩薩、梵王、帝釋、天身、天大將軍、毘沙門、小王身、長者、居士、宰官、㜑羅門、比丘、比丘尼、優婆塞、優㜑夷、天、龍、夜叉、乾闥婆、阿脩羅、迦樓羅、緊那羅、摩睺羅伽等，亦隨物現身。經言寳陀，即補陀也。震旦國中三大道塲，西峩眉以普賢，北五臺以文殊，而我東海補陀以觀世音。西北距佛國不遠，道法漸摩，近而且易；東海僻在穼阻，聲迹荒遐。眾生久苦沉淪，薰染五濁，如來重愍之。茲觀世音之開化補陀，津梁娑竭，良有以也。峩眉、五臺深峭雄㧞，秀甲齊州；而補陀獨立大瀛海中孤絕處，尤為竒特。善信航海朝謁大士，肩駢趾錯。無論中華，即天竺梵僧，亦徃單瓢❥履，間關而至，殆無虚日。而吾鄉士大夫顧反畏風波，罕登涉者。海上文人，恒標勝靈區，詫竒五岳，託之竹素，而補陀一志獨闕焉。乃使大教壅閼，外道喧豗，則何貴操筦綴文者哉？開府侯大將軍乃謀之兵使者劉公、郡大夫龍公，纂修《補陀志》。爰尊今上奉聖母命頒賜藏經、制敕及御製序文，冠諸簡端。而圖繪山海巖洞、殿宇形勝；次弟裒集古今名賢制作，彚為一書。復属道民刪定，乃為稍削舊詩之俚謬，增入時賢之合作者若干篇。復以道民所自為記頌韻語附焉。三君子之闡揚教典，開迪愚矇，厥功不細。詎維山靈海若忻豫？亦如來之所印可也。萬曆己丑春，弢光居士屠隆和南譔<p>流沙以西，有崑崙縣圃；之罘以東，有蓬萊三山。赤縣神州，名洞天福地者，難可僂指；大都為仙靈託跡，以青兕班麟、瑞草神芝勝，獨東海補陀稱道塲。昔襄城鼎湖，迹肇軒后；包山洞庭，秘❥龍威。柱下著竅妙于五千文，為萬古丹中王，宣尼以猶龍讃之。清虚沖舉之學，實自此昌明焉。維時固不聞有能仁氏之教也；有之，亦迦毘身毒彼國自為奉行爾。西京之東漸流震旦，其道以超脫為貴，以空寂為宗。盡取世界一切事物槌破之，歸之幻妄；而獨露靈明，謂之見性。吾儒者固甞昌言排之，而高明特逹之士，徃徃褰裳染指焉。則何故？士方苦世法跼蹐，而一聞擺落之言，即豁焉如縳者之得釋；士方苦世涂炎囂，而一領清淨之㫖，即灑焉如暍夫之飲氷。蓋佛惟以擺落為宗，士之近擺落者易入也；佛惟以清淨為㫖，士之近清淨者易入也。匪惟無妨于儒，亦足助儒教之所不及。議者或病其有體無用，不知儒有儒之體用，佛有佛之體用。佛以辟支獨覺為小乗禪，而其究要諸廣濟普度，固非偏枯全無補世教者。世之排佛，徒罪其持戒不煞、殘體燔肢，以為惑世傷教，此特佛之皮毛爾；其精者在清虚宏遠，故我教所不廢。通儒偉人，以吾儒之道理物宰身，而以佛氏之道繕性歸真，亦何不可哉？此我皇上握符御世、闡教明道之意也。大哉王言：「刑賞所及，權衡制之；刑賞所不及，善法牗之。生成之表，別有陶冶矣！」補陀洛伽乃觀世音大士道塲，山孤懸大瀛海中，空闊逈絕，秀甲神州。一躋覽其上，輙有馮虚御風、超越塵❥之想。不侫猥叨職事，仰宣皇上清淨、奉道、開化徳意，而下以牗俗淳風者，守臣責也。若夫儒佛之理之精者，不侫惡能知？則敬以俟當世之大叅同君子焉。萬曆己丑仲春日，巡視海道．浙江按察司副使．前刑科右給事中．皖城劉尚志記<p>昔太宰嚭問於孔子曰：「夫子聖人歟？」對曰：「丘愽識強記，非聖人也。」問：「三王聖人歟？」對曰：「三王善用智勇，聖非丘所知。」又問：「五帝聖人歟？」對曰：「五帝善用仁義，聖非丘所知。」「然則三皇聖人歟？」對曰：「三皇善用時，聖亦非丘所知。」太宰大駭曰：「然則孰為聖人乎？」孔子動容有間，曰：「丘聞西方有大聖人者焉，不治而不亂，不言而自信，不化而自行，蕩蕩乎人無能名焉。」此謂佛也！夫自眾生覆於無明，溺於愛水，妄想顛倒，作諸惡業，漸遠涅槃之山，永淪生死之海。佛為興慈運悲，㧞苦與樂，則❥諸大菩薩，隨佛眉間白光所照、神通天眼所視之處，同加攝受覆護，救濟拯接，使一切眾生共成佛道而後已。是佛其主宰，而菩薩者為之佐使者也。猶中國有君，而三公九卿、百執事，則行君之令而致之民者也。予甞翻閱慈悲懴法，諸大菩薩如文殊、普賢、無邊身、觀世音等，皆佛所❥使眾生所，囑累中，惟無邊身與觀世音常證常現，而觀音尤為聞聲濟苦。《楞嚴經》云：昔無數恒河沙刼，有佛出世，名觀世音。是觀世音久已成佛號，第其深心主於大慈大悲，弘誓期於救苦救難，故觀音名遍十方界，十方界尤所歸依。而今補陀洛伽山為善財第二十八叅，觀自在菩薩與諸天神王說法處也。余令定海，常見朝禮茲山者，毋論我震旦中人，即邊島夷酋，罔不歸命。其間有直心正念、起殷重心、生難遭想，輙蒙大士現身說法授記。其或機緣下劣，心志懈怠，而欲希放光現瑞，終不可得。昔城東老母，與佛同生，俱在一處而不能見紫磨金相。當知菩薩善應諸方所，盖眾生信心之所向，即菩薩應身之所在。何必補陀？又何必不補陀？萬曆己丑孟冬日，定海令清源汪應泰譔<p>勝國時，盛熙明氏以西域之裔，深通秘密之典，廼著《補陀洛伽山傳》，分為四品。由是菩薩之功徳，山川之竒勝，與夫歷代祈籲祝釐之虔，應感靈瑞之異，彰彰較著矣。然而卷帙陿小，流傳未布，使天下通都大邑，道里遼曠，嚮慕而不可至者，卒弗獲一展卷而臥遊焉。且今之叢林，自徃年倭亂之後，廢而復興，已非昔日之舊，其沿革又不可以無志也。余不倿，承乏來浙，涉歷海洋，首謁大士於補陀。周覽之餘，問之寺僧：「山有志乎？」始出熈明著傳，則紙敝墨濡，幾成蠹簡矣。蓋熈明至今已二百三十餘年，其四品所載亦大都爾。入我明來，香火益崇，著述益富，迄今無有紹熈明而為之傳者。余喟然曰：「名山巨剎，既不可無載述以示于世；况今聖母慈聖皇太后刊印藏經，而我皇上純孝承志，❥遣內使齎經降香，來錫寳陀。余既勒之貞珉，與茲山並峙矣。」於是謀志乗於海憲潜山劉公，公以屬之郡大夫武陵龍公，曰：「必儀部屠長卿先生也。」乃就而請業焉。不數時，彚次成帙，以授侯生繼高，不侫輙復申一言于末簡。夫後世之儒者，諱不言佛；若戎臣武士，又輙謂威克厥愛，與慈悲之㫖弗❥。以愚思之，佛之大端，以慈悲為體，以化導為用，其要使人人趨善而背惡爾。孟子曰：「以不忍人之心，行不忍人之政。」非慈悲之謂乎？孔子曰：「己欲立而立人，己欲逹而逹人。」非化導之謂乎？余，武人也，麄鄙弗學，顧平日耳剽先生長者之言，而有味乎慈悲化導之㫖，况睹熈明盛典，而樂觀此志之成也哉！茲歲仲春，余督哨海洋，舟過補陀，肅謁大士，禱曰：「我佛靈赫，尚克相余，俾我師貞吉，少效尺寸，以上報天子。」未幾，倭奴竊❥，窺我邊界。皇威丕震，我是以有花腦、浪岡之捷。謂非大士默相之功可乎？志成，適有此役，因并記之。萬曆己丑夏五月既望，鎮守總兵官雲間侯繼高譔<p>甬東山水古蹟記<p>元吳萊<p>昌國，古會稽海東洲也。東控三韓、日本，北抵登萊、淮泗，南至慶元城三百五里。泰定元年六月，自慶元桃花渡覔舟而東，海際山童無草木，或小槿如筯，輙刈以鬻鹽戶。東偪海有招寳山，或云他處見山有異氣，疑下有寳；或云東夷以海貨來互市，必泊此山。山故有砲臺，曾就臺蹠弩射夷人，洞船猶入地尺。又別作大筒曳鐵鏁江水，夷船猝不得入。前至峽口，恠石嵌險離立，南曰金雞，北曰虎蹲。又前則為蛟門，浹東浪激，或大如五斗石甕，躍入空中，却墮下碎為零雨；或遠如雪山氷岸，挾風力，作聲勢，崩擁舟，蕩蕩與之上下。一僧云：此特其小小者耳；秋風一作，海水又壯，排空觸岸，杳不辨舟楫。獨㠶檣上指，潮東上，風西來，水相鬪，舟不能咫尺；一撞礁石，且靡解不可支持。又前則為三山，大洋山多磁石，舟板釘鐵，或近山，則膠掣不動。昌國境中多大山，四面皆海，人家頗居篁竹蘆葦間，或散在沙㠗，非舟不相徃來。田種少，❥入海捕魚，蝤蛑、水母、彈塗、桀步，腥涎褻味逆人鼻口，歲或仰榖他邦。東從舟山過赤嶼，轉入外洋，望岝峉山，山出白艾，地多蛇。東到梅岑山，梅子真煉藥處。梵書稱「補陀洛伽山」也，華言「小白華山」。自山東行，西折為潮音洞。洞瞰海外，❥中裂大石，壁紫黑，旁罅而兩岐；亂石如斷圭，積伏蟠結。怒潮聳擊，晝夜作魚龍嘯吼聲。又西則為善財洞，峭石嚙足，泉流滲滴，懸纏不斷。前入海數百步有礁，土人云：曾有老僧秉燭行洞穴，且半里，山石合。一竅有光，大如盤盂。側首睨之，寛引潔白，非水非土，遠不辯涯際。又自山北轉，得磐陀石山。麄恠益高，疊石如峌。東望窅窅，想像高麗日本如在雲霧蒼茫中。日初出，大如米篩。薄雲掩蔽，空水弄影，恍若鋪金僧伽黎衣，或見或滅。南望桃花、馬秦諸山，嵌空刻露，屹立巨浸，如山疊太湖。靈壁不着寸土尺樹，天然可愛。東南望東霍山，山多大樹，徐市住舟于此。土人云：自東霍轉而北行，盡昌國北界，有蓬萊山。眾山四圍峙立，旋繞小嶼，屹如千丈樓臺。而中處又有紫霞洞，與山為隣。中畔通明，方如大車之輿。潮水一退，人可入。或云，人不可到。❥❥有神仙題墨，漫不能辯。又有沙山，細沙所積。海日照之有芒，手攫則霏屑下漸成窪穴。潮過又補，終不少損。旁有石龍，蒼白角爪，鱗鬣皆具。蜿蜒跨宣，亘三十里，舟經其下。西轉別為洋山，中多大魚。又北則為胊山、岱山、石蘭山，魚鹽者所聚。又自北而南，則為徐偃王戰洋。世言偃王既敗，不之彭城而之越，棄玉几案于會稽之水。又南則為黃公墓。黃公，赤刀壓虎不行為虎所食者也。夫昌國本〈禹貢〉島夷，後乃屬越，曰甬勾東。越王句踐欲使放吳王夫差居之，然不至也。海中之山，安期、羨門之屬，或避秦亂至此，方士時未深入。或云王山在山底，故稱入會稽者為入東海。抱朴子亦云：「古仙者之樂，登名山為上；海中大島如會稽之東翁洲者次之。」今昌國也。八月自昌國回，姑録山海竒絕處，明晋人之不妄。時一展玩宗少文臥遊不是過矣。<p>昌國州寳陀寺記<p>劉賡（翰林學士）<p>國家自世祖奄有四海，凢名山大川，仙釋所託以神其教者，朴桓新弊，畢乗興運；鉅剎珠庭，天降地湧。蓋於以揚前人之休光，衍萬世之慶澤。浙東慶元之昌國，有山名補陀洛伽者，竒巒複嶂，幽洞靈巖，錯立層出。奔波駭浪之中，潮汐吞吐，烟霞變幻；虬龍黿鼉，蜿蜒呵護。《華嚴經》所謂善財二十八叅、觀音菩薩與諸大菩薩圍繞說法，此即其地也。寺曰寳陀，創始於宋元豐間。爾時靈蹟率隨緣影嚮，示現香花，與五臺、峩眉道塲實❥；而旱潦風濤之禱，響答為尤捷。其在東南，故是佛法一大海會；亡論遐邇卑尊，靡不皈依瞻仰。皇后福徳日盛，一念中間無慮皆佛事。乃大徳二年春，特命中御府臣李英驛降御所祝香。使還，再命修繕其像設。之于明年春，宿衛臣孛羅等再馳祝香；內出中金百兩，飭江浙行中書省，遣寮吏同涖其役。又明年春，宿衛臣魏也先、太出三馳祝香，御命飯僧，周閱具典。竣事，寺之長僧如智津其徒言：「孜奉玉琢菩薩瑞相，表上內庭，以便瞻禮。」具歸美報。今年春，仍命太出偕李鐵木兒不花、魏也先持五綵旛旌，祐祝香以徃，莊嚴其法筵。又出內寳幣二千緡，即其寺治演法之堂，暨廬舍之圮腐殘剝者。又飭行中書省，捐土田之在官者二十頃，畀之，益其徒食。俾每歲以建寅、午、戌月，諷誦祈禱。又下璽書，復其凡隸寳陀者。非寳陀者，禁其毋得怙以匿冐。如智亦因得被袈裟。內庭傳瑞流恩，曾無虚歲。至是命中正院傳命翰林臣，裨用文字而刻貞石，以垂永久。臣謹銓次如右。切謂象教之來中土，雖顯晦靡常；其所獲驗，亦不專係夫崇奉敬怠。陛下以寛簡而治民，殿下以慈祥而佐理，與徃聖覺皇同符共貫，是宜圓精薦釐，方祈效祉。至若金湯迦維，亦曰我國家之常事。其所以迓續延洪之道，自有大本大原在也。因明其所在而繫之以詩曰：皇元混一<#sp>其仁如天好生惡殺<#sp>慈視竺乾帝繩祖武<#sp>仁守大寳曰臨曰御<#sp>書循堯道后嗣徽音<#sp>所寳惟慈力行萬善<#sp>念茲在茲繄我補陀<#sp>法云真際白衣如來<#sp>東漸南被如來大智<#sp>無古無今慧日滿月<#sp>無不照臨天開崇因<#sp>祠香歲致應復為感<#sp>匪除匪亟布金檀幣<#sp>即而招提舊仍新就<#sp>離立翬飛僧智衣陳<#sp>如來照晰玉琢妙嚴<#sp>象其光潔補陀非遙<#sp>浙水之東法身圓對<#sp>奚必梵宮教㫖崇之<#sp>勝旛是錫申畫沃腴<#sp>益其香積俾勤梵唄<#sp>為國禱祈斂時五福<#sp>教賜靡私誕降璽書<#sp>以鎮以護山河大地<#sp>等為樂土恩徳新覃<#sp>震耀無前帝仁后慈<#sp>億萬斯年惟觀自在<#sp>非聞非見圓通融性<#sp>神光畢現優曇鉢花<#sp>瑞應孔彰皇圖釋網<#sp>相為無疆詞臣承命<#sp>頌述其職揆厥本原<#sp>懋昭大徳<p>皇明魯王補陀山碑記<p>神州之內有三大山，為震旦佛國，曰峩眉，曰五臺，曰洛伽。而洛伽獨在東南鉅海中，為觀音大士現真聖界。鴻波怒濤，萬里極目。寰中自垂髫黃髮，赤鬚白足，罔不擔躡聚糧，梯危絕徼，奔走香火者。而大士靈真玄鑒，隨力大小、緣厚薄、誠淺深輙應之。蓮花寳蓋，玉節珠幢，時時見雲濤中。或洞壑巖岫，恍惚出沒，靈異萬狀。以故見者、傳聞者、思至者、結茅來者，繭足欲一覿大士聖祕，拯萬劫之迷途，闢無方之朗照。歲丙戌，仁聖皇太后、慈聖皇太后拱念靈庥，賜經一藏，遣中人齎送海上。而皇上復為文，明著聖母至意，碑勒在寺。予不敏，蓋督慕之，廼無由一望洋而禮，而歲輙致米飯大眾。近復鑄赤金像一座，重三十石，送新殿敬祝。嗟夫！觀音力鴻鉅周浹，大極須彌，小入蠁曶。顧予何人，敢以一念邀惠大雄力哉？唯聖母厚徳載物，皇上玄祐彌天；大士實隂隲之，禔福海內。予譬飲河知滿，戴天思報，天何言哉？寺僧真表有戒行，其詣京恭謝，亦過予，予甚噐之。夫天下事大不偶，明州故三佛地，而補陀復賜經顯於天下，光於萬世。予與表何幸躬逢，遂畧記其事，以告後來。萬曆十五年丁亥十月孟冬立石<p>重修補陀山寳陀禪寺記<p>汪鏜（鄞人<#sp>禮部尚書）<p>明郡，當溟渤之會，其東屬邑曰定海。補陀山在定海外二百餘里，遠望滄茫杳靄，❥見明滅，如鳶鳧帖帖伏水中。佛書稱「補陀洛伽山，海岸孤絕處」是也。或云「梅岑山」，即子真煉藥處，因以名焉。今皆不可考矣。自山東行，西折為潮音洞，廼觀音大士現化之地。石壁中裂，傍罅兩岐。又西為善財洞，石齒齒不容足。緣崖泉滲滴，若垂纓不斷。前入海數尋有礁，突起如瓶爐狀。又自山北轉，得磐石巖。頂上有竇，可以下瞰。海天孤闊，洞府幽深；波濤際空，茫無畔岸；烟霧晝❥，四景若一；倒影凌虚，排雲御風。誠上聖之窟宅，而非塵寰俗界所可彷彿者也。昔梁貞明間，日本僧惠鍔得觀音瑞相於五臺山，將迎歸本國。舟抵新螺礁，蓮花當洋，舟蔽不前。鍔禱之曰：「是我國無緣見佛，當從何所立建精藍？」有頃舟行，泊于潮音洞，遂於此地創建梵宇，馮依佛乘。宋元豐間，賜「寳陀寺」額。歷代因之，崇尚不廢。至我國朝，益加尊禮，世百千年休祥蒙賴，於戱盛矣哉！維我觀音大士，通明圓覺，神應變化；運慈悲定慧，以闡教利生、開迷救苦。竒功妙道，不可殫述。故能使千百萬億人，無貴賤賢愚，無遠近大小，起心歸向，開口誦念，合掌恭敬，焚香頂禮。四方善士及緇羽軰，每於春月，即洞中叅禮求現。而王侯妃嬪，貴戚貂璫，薦金寳以致誠，懴悔愆以祈宥。使者冠蓋，相屬於道。然乗筏渡海，觸犯風濤，竟無濡足之患，而為觀音必相之，則證應從可識矣。甞聞故老說，補陀佛屢著靈異，凡我眾生意念精虔，徃徃聖像放光，金色身照耀天日；青蓮擁瑞，天樂❥音；金橋矗空，祥烏繞樹；百靈秘恠，恍惚呈露；隨剎現身，形不可測識，亦異矣。嘉靖癸丑，島夷犯順，㨿為巢穴；軒搆摧圮，緇錫解散。國朝❥賜碑文俱斷裂，仆海中。所僅存者獨聖壽寺、琉璃、無梁等殿。而梵音虚❥、鼎蒙塵蕪者垂數年。然教不終否，有五臺龍樹寺僧真松，北遊來京師，聞其事于禮部。時宮保大學士養齋嚴公為大宗伯，亟下其議于郡縣，俾給劄住管，崇奉香火，而演律儀，以資景福。靈山勝會，一旦光復，非我嚴公道❥百靈、徳兼三教，其能洽和幽明、興舉廢墜有如是哉？維時我郡侯太恒吳公、總戎草堂劉公，相與恊賛規畫，次第修舉。一號令之餘，而改觀易聴矣。適御馬監太監松菴馬公景慕名山，起心❥願，廼範金成佛，綉綵結旛，不惜重資，歸誠于佛。一時輻輳，增重叢林，豈非事有待而化有緣邪？而謂我觀音佛法力❥助，神功默相，誠不誣也。闡茲靈異，普濟羣生，其俾我四方息警，雨暘時若，災厲不興，物生蕃阜；環海內外，斷惡修善，佑我邦家，用臻康乂。則百千萬年永賴洪庥，酬徳報恩者寧有紀極耶？鏜生長海濵，習聞靈蹟，且身享康寧，濫竽祿位。母氏年踰大耋，高堂無恙。藉此福徳，敢忘厥自？故因真松之請，不諱鄙陋，為文以紀其事，而復系之以詩曰：縹❥靈山<#sp>嵯峨蹟石廻抱滄溟<#sp>吞吐潮汐石洞峭深<#sp>瓊泉滴瀝❥氣飛揚<#sp>囂塵斷隔佛祖壇塲<#sp>天神窟宅昔我觀音<#sp>來自五臺覩茲靈境<#sp>息駕徘徊梵宮夜厰<#sp>寳剎朝開金容璀璨<#sp>廣樂喧豗星繁電瓅<#sp>倐徃忽來自昔稱竒<#sp>於今為烈貝影扶踈<#sp>蘭缸明滅百千萬人<#sp>無論愚哲向山歸禮<#sp>噀水致潔蠢爾醜夷<#sp>㨿為巢穴几席荒凉<#sp>棟宇摧裂道無終否<#sp>感則必通❥士恊吉<#sp>上下和同垂增雲搆<#sp>弘闡佛風燕還舊壘<#sp>僧依故宮光復盛美<#sp>伊誰之功維我觀音<#sp>慈悲成性我願眾生<#sp>咸歸清淨聖壽綿延<#sp>帝圖昌盛默佑隂扶<#sp>永綏吉慶勝水名山<#sp>萬年輝映小子顓蒙<#sp>稽首歌詠<p>補陀洛伽山記<p>屠隆<p>東海補陀洛伽山者，震旦中國第一大道塲也。釋言「海岸孤絕之地」，又言「東大洋海西紫竹栴林」。《華嚴》言「善財第二十八叅，觀自在菩薩圍繞說法」，蓋此地也。華言「小白華山」，又云即「梅岑山」，廼梅子真煉藥處。東海甬句東，並海翁洲；北界山東登萊、之罘，接三神山、十洲諸島。安期、羨門飛仙羽人咸在。而洛伽佛道塲，遠摽釋典，開朗宣揭，則自唐大中間梵僧來爇指感現始。由明州城桃花津，六十里至候濤山下，是為海門。東航海抵翁洲洛伽山，周圍百里，四際無岸，孤懸海中。赤縣神州不復記憶置在何處。穢土刼濁，邈焉隔絕。雖屬閻浮，亦造物之所以別立清涼界也。遠近諸山，大者如拳，小者如栗。三韓、日本島國，青螺一抹，杳靄烟際，乍有乍無。微風不動，天鏡涵空，澄碧萬里。海鳬❥鳿，低飛亂鳴。驚飈下撞，洪濤上舂。銀山雪屋，簸蕩天地。五更望日出扶桑，巨若車輪，赤若丹砂。忽從海底湧起，赭光萬道，散射海水，奛鮮煜霅，晃耀心目。吳淵頴謂「空水弄影，恍若鋪金僧伽黎衣」，尤極形容，竒哉觀也。山有潮音洞，乃大士示現處。洞上有穴如天窓，仰窺日星，頫瞰海島。金沙細軟，石罅深黑，海濤日夜來嘯吼。其下又有善財洞，以善財二十八叅得名。❥巖峭囓，表仄中窅。崖上珠泉，歕滴不斷，號「菩薩泉」。北轉得磐陀石，可踞坐望海外。又有龍女洞，以龍女獻珠故。有太子㙮，以太子施捨故。有紫竹林、白華嶺、蓮花洋，以山所產故。有栴檀嶺，以佛香故。有獅子巖，以佛法無畏故。有妙應峰、圓通嶺，以觀自在圓妙故。有甘露潭，以妙法灑心故。有金剛窟，以威音降伏故。山上寳陀禪寺，奉觀音大士其中。上自帝后妃主、王侯宰官，下逮僧尼道流、善信男女，遠近纍纍，亡不函經捧香，搏顙繭足，梯山航海，雲合電奔，來朝大士。方之峩眉、五臺有加焉。江津海浦，風濤覆舟。哀空侯，酹波臣，亡時亡之。獨洛伽慈航，乗潮穩渡。開山以來，絕不聞有顛危之險。自非勝力默持，慈心垂祐，胡能然矣？而眾生之朝禮皈依者，徃徃示現靈蹟神光。金身瑞相，白衣縞帶，紺目翠眉，五雲幢蓋，七寳瓔珞，香花勝鬘，仙禽佛燈，時時有之。婬污者望山而氷銷，狡凶者瞻容而霰化；慧根者頓悟而日朗，迷真者立撤而霧開。寳石乞靈于梵衲，金光睹異于王人；寳冠感瑞于蓬山，蓮花戢武于哈喇。唐宋累朝，咸知信向，至我皇代，益以尊崇。今上奉聖母慈聖宣文明肅皇太后命，印施藏經，裝塑金像，宣揚教典，衍暢宗門，穆哉盛矣！夫大士于現在賢聖刼中為觀自在菩薩，于過去莊嚴刼中為正法明如來。佛果本其法身，菩薩廼其權位。㨿法稱尊，道臻無上，因權度化，普度眾生。從聞思脩以入三摩，智超般若；本空寂以了二相，善得圓通。尋聲捄苦，卓矣大悲！隨念消災，熾然弘願。義密教深，見聞之妙如響；觀成機熟，耳目之用盡融。感而常寂，所觀之相何存？過以不留，能觀之心亦泯。故能各現身而說法，處處皆通；握一智以長存，如如不動。譬之萬波散❥，元無萬波；千月分光，止惟一月。嗚呼！❥猛獷悍，王化之所不能伏，而慈氏攝之；蔽錮昏庸，師儒之所不能誨，而如來導之。十方欽崇，萬國蜂涌，夫豈偶然之故哉！<p>渡海記事<p>尹應元（漢陽人<#sp>浙江巡撫）<p>大明萬曆三十一年癸卯夏五月，督撫浙江都御史漢陽尹應元視師海上，時總戎都督僉事處州李承勛蕳銳士數千以待。聞補陀山峙大海中，登此山，則諸凡險要，可指顧而知。又近歲，聖母、皇上特遣御用監太監張隨、內官監太監王臣，齎帑金重修普陀梵宇、經藏。前撫臣會䟽請停留中，應元以為百聞不博一見，决筴徃焉。總戎具舟卒，諦風潮，訂行期。海道副使同安王道顯、叅將蘇州袁世忠、寧波府知府建安鄒希賢、同知金谿黃櫸、推官宜興何士晋、定海縣知縣漳浦朱一鶚，悉從都御史。以是月十三日解纜，十五日抵補陀。既焚香頂禮觀音大士，遂歷海潮，陟絕巘，望滄溟；擬睇扶桑，周咨海島。真三生竒覯哉！夫普陀、海潮寺等耳，又同在一山。海潮巨剎宛然，恬不為異。而普陀名號最著，因災脩復，殊非非常之原。一旦重以天子之命，勢必竦動遐邇。鯨波叵測，偵備宜嚴。乃屬叅總各官，整旅飭防，聞警即援，永期寧謐，萬萬弗遺君父憂。總戎暨諸司分猷共念，可為一時之盛。爰鐫石、紀歲月以告嗣來云。<p>普陀寺碑記<p>周應賔（鄞人<#sp>吏部侍郎）<p>惟我皇上，清寧得一，易簡函三。❥衣蜎蠖之中，馳化寰瀛之表。薄海內外，罔不咸熈。然猶崇尚西方清淨慈悲之教，用裨理道。萬曆己亥，廼遣御馬監太監趙永，頒藏經於東海普陀寺，俾供奉之。盖聞震旦之國，名剎有三：文殊治五臺，普賢治峩眉，觀音治東海。而東海靈應尤異，以是皇上特垂意焉。維時寺燬於火，招提未立，無敢委君命於草莾。永具以聞，上乃遣人閱視故址，頒帑金一千兩，鼎建藏殿。仍令舉內侍中忠勤幹敏、堪任茲役者，左右以御用監太監張隨為對，上遂命之。甲辰三月，藏殿告成，隨報命闕下，繪圖以獻，上悅而賚焉。維時佛宇僧寮尚未具也。明年，上復發帑金二千兩，聖母所發嬴其半，諸宮各捐金有差，以竟前績。賜額曰「護國永壽普陀禪寺」，仍遣隨徃涖之。隨奉上命惟謹，拮据經理，無日不身在土木間。鳩材度工，至親襍徒庸為伍。乃以丙午秋月已事而竣。丁未春，上復遣御馬監太監党禮，頒帑金一千兩，剏碑示禁，告土以畢役焉。夫皇上殷意茲役，四發命，三遣內臣；積歲所賚，意無慮數千金。于是棟宇巋峩，金璧輝暎。鹿苑鷲嶺有不得比盛者，秋毫皆上賜哉！應賔，東海波臣也，樂觀厥成，敢不對揚聖天子之休？竊惟大士以三十二應身入諸國土，現八萬四千臂目接引羣生，而尤顯瑞于東海。《華嚴》所說「善財南詢之處」，即今所也。佛本無相，非相無以攝凡心；亦本不住，非常住無以得眾止。使知彼岸不遙，有同海岸；梵音非渺，即是潮音。是以聖主當陽，古佛出世。總之綱維大化，以扶宇宙。况乎屢朝供奉，尤盛于茲；綸綍既赫，輪奐斯彰。降魔王於水擊，護法大千；效大眾以嵩呼，壽延億萬。詎行宮私築所可倣其一二耶？惟是四方善信，莫不俛首受戒。修蒲團之理者，列屋而居；輸香花之誠者，蔽江而進。豈盡神通之致哉？亦崇奉所自來矣！故其寺旋廢旋舉，山川寔式靈之。然曩時風雨之所摧頹，興復不難也。今煨燼之餘靡，一椽一瓦之留存，藉非邀寵皇上，何以復覩漢官威儀之盛若此？緇白之流，咸稽首崩角以讃功徳。於是應賔搦管作頌，勒諸珉碑，頌曰：猗歟大士<#sp>現靈東方東有瀛海<#sp>寔度大荒黃金布地<#sp>紫竹成行既弘瑞炬<#sp>亦普慈航祝融為厲<#sp>梵宇斯殃崇法彰教<#sp>是維聖皇內帑既發<#sp>內遣惟良經之營之<#sp>迄今八霜紺宮更始<#sp>寳相重光蓮花奕奕<#sp>貝葉煌煌爰清爰淨<#sp>彌熾彌昌弘開壽域<#sp>載啟樂邦是大功徳<#sp>不可思量敢告來裔<#sp>萬禩不忘
。
<juan><juan>