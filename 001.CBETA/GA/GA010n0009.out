<juan>普陀洛迦新志卷一<p>彭澤<#sp>許止淨<#sp>敬述<p>古翁山<#sp>王亨彥<#sp>輯<p>本迹門第一（此門即《觀世音菩薩本迹感應頌》正文。其單行本，有註並經證，分四卷。已刻木板作四冊，於南京三汊河法雲寺流通。又排鉛版作二冊，於上海中華書局，已印八萬餘部。紙型現存蘇州穿心街報國寺內弘化社。今列於山志之首，僅錄正文，統為一卷。）<p>原夫真如法界，本無生佛之名。幻起無明，遂有升沈之判。眾生愚昧，火宅嬉遊。大士慈悲，垢衣糞埽。作無畏之施主，為極樂之導師。遂使王臣崇奉，爭投甘露之門；士女皈依，齊拜蓮華之座。但經藏浩博難稽，而野史流傳失實。致令普門妙義，未獲宣揚；淨土圓音，難臻信仰。爰體佛心，敷陳本迹；永令濁世，大作光明。志本迹。<p>此門頌文分三：初敍意，二正頌，三結勸❥向。<p>今初敍意，明作頌之緣起，為全篇總冒。分四段：初頌大士悲智雙修；次頌大士以古佛應世，故名震十方；三頌大悲救苦為急，故娑婆緣重；四據經正訛，令起正信，為作頌之緣起。<p>嘗聞諸佛無身，而般若實為其母；菩提非樹，而大悲自發其芽。故法身解脫，非智慧不得圓融；本智萬行，惟慈悲始能和會。是以自他不二，明極即是如來；因果交參，行深實惟菩薩。（李長者註《華嚴》，謂「觀音」表悲，「自在」表智。且「悲智」二字，總該一切佛法理事各門，故以冠首。）然而地入現前，猶慚四攝。位居不動，尚待三加。豈非出纏之智障易生，入俗之願王難見乎？惟大士尋聲救苦，寄號觀音；斷惑證真，得名自在。稱為撚索，實遇無空過之辭；號作應聲，有感而遂通之義。本正法明而作佛，原為釋迦之師；具千光眼而度生，又作彌陀之輔。（此因出悲智二名，順點出其他各名，俾世俗得知其遠本。）願深無量，與毘盧同稱丈夫；德舉一毛，雖普賢莫知邊際。故剎那稱念，等百千億兆之如來；偶爾受持，勝六二河沙之菩薩。信乎名號尊貴，難可得聞；梵釋天人，皆應生敬也。（此從《大悲經》，言菩薩以至天龍，皆應恭敬，引起娑婆緣重。）惟是華藏無盡，娑婆之苦集偏多；極樂易生，菩薩之慈哀尤切。故塵剎現身，而此號施無畏者；蓮邦補處，更來茲攝念佛人。為世間作眼目，曾昭皎日之光；唯海上多聖賢，乃屬白華之寄。蓋以眾生業重，一子情殷也。庸是珍寶捨身，王臣供奉；香花稽首，婦孺歸依。致崇祀者，五百身而有餘；紀感應者，千萬言而不足。但文人記載，善籍原多；而野史流傳，訛言亦眾。或稱捨身之王女，或謂服氣之神仙，或疑帝釋之臣僚，或誤面然之形像。雖傳述不失於尊崇，而名位實鄰於誣謗。爰據契經，廣陳本迹，欲令善信，共結法緣。（此從緣重，致多訛傳，特據經作頌，俾得正信。欲究「或稱捨身之王女」以下各訛，宜閱此頌單行註本，羣疑自釋。）<p>二正頌。分二：初頌往劫本迹，以顯道大德宏；二頌此方感應，以顯悲深願重。<p>今初頌往劫本迹，以顯道大德宏。內分二大段：首修證；次應化。<p>修證門復分二段：首發心，頌《受記經》之往昔因緣；次證聖，頌《楞嚴經》之〈圓通章〉。<p>應化門復分二段：首釋迦佛前應化，頌《悲華經》發心受記；次佐釋迦佛應化，內分六小段：一教悲，頌《華嚴經善財二十七參章》；二教智，頌《心經》；三神呪，頌《十一面呪經》、《消伏毒害呪經》、《不空羂索經》、《大悲呪經》，并其他各呪經；四受記，頌《受記經》；五觀想，頌《觀經》之〈華座觀〉，及觀大士身相文；六禮敬持名，頌《法華經普門品》、《楞嚴．圓通章》之十四無畏，并《觀經》之接引文。<p>夫學者欲求作佛，首重發心。不修廣大之因，豈獲真常之果？菩提一發靡涯，福德乃能無量。故華藏大眾，屢歎其難；淨土往生，又言其易。欲求大士之發心，乃溯空王之往劫。粵有剎名德聚，佛號金光。有威德之明王，聞如來之法印。在園觀中，入於三昧；見蓮華內，化生二童。證一切之法空，為三際之坐斷。名無真實，說是假施。偶呈寶意之名，同禮金師之佛。問香華之供養，福德誰多？知塵剎之莊嚴，菩提最勝。於龍天中，作師子吼。發四弘誓，歎本際之難知；為一眾生，許歷劫而行道。斷除五結，拔身火宅之中；超過二乘，不宿草庵之內。願於萬億之劫，濟度眾生；攝取清淨之行，莊嚴佛土。此大士初發菩提，於眾生最為勇猛時也。（以上頌《受記經》之往昔因緣，說大士初發菩提心事。）<p>然而眾生本來成佛，無非約理之談；菩薩發心度人，豈竟不勞而獲？性德雖具，非修德無以全彰；自覺已圓，而覺他乃能雙滿。惟是歸元無二，何為方便之門？聖性皆通，孰是涅槃之路？大士於是知以生滅心，不足為因地心也，故揀除意識；無分別智，乃合乎本地覺也，故圓照耳門。蓋十方擊鼓，彰聞性之圓融；三次撞鐘，證法位之常住。縱使夢中顛倒，偶迷舂擣之音；定知覺出思惟，固匪身心能及。（頌大士初選耳根，得圓通常三真實。）爰有如來，名同菩薩，教以聞熏，入於禪定。顛倒聞機，直旋流而深入；返歸自性，更何妄之能生？一念❥光，不因明而立所；二塵俱遣，亦耽靜之忘情。然根塵兩種，同為鏡上之痕；相見雙亡，始入人空之位。此大士證我空真如，見思惑盡時也。但龜毛兔角，事障易除；水月鏡花，理魔難遣。不加拶入之功，難免功勳之墮。非幻成幻，佛亦是塵；遠離復離，空尤當殞。此大士成法解脫之時，而始盡塵沙之惑也。既已空空，更須滅滅。到竿頭而進步，向劫外而轉機。功成者退，太平不見將軍；絕後再甦，喪亡乃安野老。燒木而煙滅灰飛，磨鏡而垢盡明現。無明頓斷，寂滅現前。此大士從三摩地，得無生忍時也。蓋奢摩密照，不同默默昏昏；禪定增明，長是惺惺寂寂。雙輪並運，三種圓修，故得十方圓明，二種殊勝也。於是五蘊全空，諸根互用。住行向地，剎那頓超。身界根塵，覺心徧滿。上同諸佛，現三十二之應身；下合眾生，施十四種之無畏。彼《法華》龍女，不聞普度之功能；《華嚴》善財，未獲無作之妙德。此則證於究竟，故傳古佛之名；善得圓通，始受觀音之記也。（以上頌《楞嚴經》之〈圓通章〉。）<p>自此已後，雖知諸法離名，而說幻燄之法；眾生無相，而度夢影之生。則有劫屆善持，佛名寶藏。彌陀御世，方號離諍。菩薩為儲，假名不眴。大臣梵志，普度徧及天龍；諸子小王，發願乃求魔外。大士於是同事愛語，寄位凡夫，求富生天，不知緣覺。死生互噉，儼同豺虎之身；命債須償，長轉人羊之轂。爾乃大悲海濟，再勸發心；正覺彌陀，首蒙授記。大士以九旬之供養，❥向菩提；本七載之思惟，取淨佛土。慨夫六道旋輪，三塗易墮。退失正法，盡諸善根。攝取邪行，多由惡友。願行菩薩道時，遠離恐怖等事。無衣無舍，眾生之煩惱多途；若見若聞，我願之弘深如海。生大悲心而救苦，仍號觀音；繼無量壽以稱尊，復名積德。此大士率百億人，共發大心，故能於十方界，再受佛記也。（以上頌《悲華經》發心受記。）<p>洎乎我佛能仁，降神堪忍。是威德之明王，今成正覺。即大悲之梵志，早有因緣。故大士示居菩薩，隨學恆多；佐度眾生，現身尤普。初演《華嚴》，同歸〈法界〉。善財問道，已過善度之城。含攝推升，特示梵音之海。厥有山號白華，地成眾寶。泉流池沼，功德之水常盈；華果樹林，教化之香普被。（頌《華嚴》鞞瑟胝羅歎德推升，以大悲菩薩，特加頌讚一段。）見夫巖谷林中，金剛石上，有勇猛之丈夫，即慈悲之聖者。無盡智炬，作闇夜之光明；一切法雲，覆福芽之增長。（頌善財初見大士，心中讚歎。）大士寄隨順眾生❥向，說大悲解脫行門。現行四攝，非同三五之身；發願同居，永斷十八之怖。令彼稱名覿面，同歸方便之門；懺果修因，終入菩提之路。（頌大士為善財說大悲解脫法門。）誠以眾生譬如樹根，諸佛乃為華果。十二類生，如奉父母，三世諸佛，始得菩提。蓋自他不隔毫釐，生佛本無差別。故普賢長子，繁興萬行；文殊小男，圓成種智。不登大士之門，難入毘盧之海也。（頌大士隨順眾生❥向。以上頌《華嚴經》善財二十七參章。）<p>然而頓圓之教，只接大根；聾啞之倫，尚行小道。良以鏡中認影，無故發狂；不知衣裏藏珠，本來未失。大士深動哀憐，指陳般若。迴象王之顧，呼鶖子之名。即色即空，非假鄰虛之析；不生不滅，毋忘恆水之觀。五陰能破，十八之界相全消；四諦不為，十二之緣生頓息。至此身裹十方，口吞三世。不見涅槃之佛，何來罣礙之心？如唱金剛字母，已過茶字之門。是為般若總持，乃說波羅之呪。此令利鈍普被，亦使悲智交融故也。（以上頌《心經》。）<p>學者深諳修慧，固登華屋之門；僅得聞熏，亦植金剛之種。所貴至誠恭敬，如覲天威；毋以妄想思惟，徒燒螢火而已。（先別頌持經功德。）惟是眾生無慧，偏多分別之心；我見易增，翻以畜聞成過。爭猜乳色，言以眾而愈淆；未透牛皮，理以障而不見。爰開祕密之門，用塞思惟之路。（此於分頌神呪之前，出其呪語不翻之理由。故古德云：「呪圓解偏，解生呪喪。」以上總頌神呪持誦之法。）<p>時則我佛在竹筍道場，闡無遮之大會。大士以蓮華部主，統持呪之神仙。宣十一面之呪心，普四悉檀之威力。憶夫蓮華眼前，美音香處。或作仙人，得無生法忍；或為居士，獲大悲智藏。以百八徧之誦持，超四萬劫之生死。十重勝利，既受福於生前；四種功能，更得效於死後。但得至心誦念，極樂能生；儻能如法修行，菩提在掌。（此頌《十一面呪經》。以受此呪時為仙人、為居士，故前列之。）<p>次則佛在菴羅園中，病滿毘舍國內。夜叉愛取，既束手於良醫；月蓋情殷，乃求哀於我佛。佛以五濁不可久居也，令繫心於淨土；六識最宜速轉也，請智照之觀音。祝淨光之普放，滅暗除癡；求安樂之能施，消災護厄。大士本慈悲父母，乃宣心印除煩；世尊為憐愍眾生，更請陀羅破惡。欲得現身，當知數息。六字章句，畢定吉祥；五門禪觀，更增定力。故離惡若飄雲遇風，見佛如奔流赴壑。味饒甘露，滴來楊柳之枝；口放霞光，讚徧蓮華之舌。以故諸天供奉，如敬尊親，首題得聞，亦生淨土。（此頌《消伏毒害呪經》。）<p>復有布怛山中，莊嚴殿裏。降妙覺之世尊，會大悲之菩薩。乃宣如意神珠，是名《不空羂索》。授從世主，教徧天人。十億數之妙智現前，二十種之大利成就。更加八法，淨土隨願往生；得入三摩，諸天常來擁護。縱使罪難懺悔，癬疥亦得消除；即令詐現受持，沈麝自饒香氣。欲成最勝之業，更嚴自在之身。螺髻右旋，華冠上戴；鹿皮左覆，紺髮下垂。瓔珞以作莊嚴，香華而為供奉。信心自能感佛，故教身有光明；畫像無異真身，所以願能滿足也。（此頌《不空羂索經》。）<p>惟是大士受領祕密法門，原有微塵之數；普攝陀羅妙語，更非一會能宣。故我佛再臨，聖凡重集。將說《大悲神呪》，密放神通光明。蓋自無量劫前，千光王處，受此《無礙陀羅》，普作未來利樂。千手眼應念具足，八地超登；十方佛悉放光明，一時來證。凡屬學人，當修弘誓。先開十願，廣發菩提；再入三塗，普為解脫。昔禮空王之佛，因果無殊；今稱大士之名，始終不二。更念本師，乃持神呪。於是滅億萬劫之重罪，隨願往生；獲十五種之善生，更無惡死。得階小果，尚是鈍根；成就慧身，不由他悟。沐餘風之吹體，常生佛前；遇浴水之霑身，同歸淨土。讚其功德，十二藏廣未能該；稱爾祈求，四十手施無不盡。求大悲之別相，當具十心；是神呪之總持，聊宣九號。此等威神之力，實菩薩所未前聞；廣大之經，即如來亦應隨喜者也。（此頌《大悲呪經》。）<p>外此，《三世最勝》，演十五之真言；《一切隨心》，詳四八之印法。須彌頂上，身出明妃；淨居天中，目流妙女。包羅蓮部，有七字之呪心；誤戴華鬘，受三❥之佛請。應金剛之祈願，曾現葉衣；徧法界而蒙熏，更饒香印。莊嚴地獄，宣歷劫之因緣；祕密蓮峯，等神珠之如意。頂呈羅剎，髻號一尊；頭現馬王，印崇千轉。六字心呪，如來尚待尋求；千臂陀羅，譯者曾蒙聖證。清淨奉請，天拜白衣；圓滿慈悲，相尊青頸。說如來之名號，破惡生天；修菩薩之觀行，將身作佛。凡此無邊神呪，眾多妙容。莫非運諸子之安車，詣道場之夷路。大作佛事，已符寶藏預言；圓滿菩提，宜受釋迦懸記矣。（此頌其他各呪經。）<p>於是波羅柰仙人之苑，華德藏菩薩白言，謂欲普度眾生，當得如幻三昧。晨星有數，慨東土之難逢；彈指能超，羨西方之無量。求世尊放白毫之光，直趣安樂；大士現紫金之相，來駐閻浮。大士乃敬白彌陀，相偕勢至。率四十億皈依之眷屬，化一十二由旬之寶臺。七重珍寶，具足莊嚴；四色蓮華，交光亂轉。八萬四千之玉女，華果分披；三十二相之如來，瓶香供養。寶池寶樹，居然極樂之風；妙樂妙音，遠勝夜摩之奏。不行而至，示殊特之妙容；無為而成，現莊嚴於濁世。一念一時，普照佛會；無法無得，受記菩提。世尊於是溯往昔之因，示未來之果。於眾寶普集莊嚴之剎，尊普光功德山王之名。安樂德聚，難與比倫；緣覺聲聞，總歸退席。大乘種界，永斷譏嫌；壽命隨心，寧論時劫？蓋大士於菩薩中，誓願最深，故成如來時，莊嚴迥絕也。（此頌《受記經》。）<p>更以如來在世，賴佛力以加持；我佛涅槃，慨羣生將安仰？再開觀想之門，巧說思惟之法。廣陳依正，既見彌陀；徧觀色身，更思菩薩。在如來之左傍，想大士之敷座。現八萬四千之蓮葉，色作寶光；廣二百五十之由旬，脈如天畫。百億珠王，放光如蓋；八萬金寶，校飾為臺。須彌山頂，願瞻高大之幢；夜摩天宮，差擬莊嚴之幔。寶珠奪目，有無量之光明；金色成雲，作十方之佛事。大士面似檀金，頂彰肉髻。紫金身色，現五道之眾生；摩尼天冠，立千里之化佛。圓光則眾聖來臨，毫相則七珍悉備。流出無量如來，徧滿十方世界。臂等蓮紅，掌同華麗。光明瓔珞，普現莊嚴。柔輭印文，飛光旋轉。雖三十二大人之相，頂上不及世尊；而五百億安步之臺，足下原同我佛。但聞名字，獲福尚覺無涯；儻得諦觀，破障自能淨盡。蓋眾生易度，唯妄想之難除；佛法無邊，在制心於一處。而起滅無停，實心目為咎。欲伏見思之惑，無踰觀想之功。雖用歸意識，依然生滅之心。而熏入賴耶，即可執持成種。如在左右，如見羹牆。非惟至誠感神，亦且是心作佛矣。（此頌《觀經》之華座觀，及觀大士身相文。）<p>然而金銀眾寶，尚非髻上之珠；乳酪二酥，不及醍醐之味。慨妙觀之難成，無如禮敬；歎誦經之被轉，莫若持名。舉手低頭，皆成佛道。名字究竟，二即融通。法以簡而彌高，門以普而增妙也。（此總頌禮敬持名。按：天台判《普門品》，謂稱名除七災，禮拜滿二願。天親《往生論》，以禮敬入一門，持名入三門。故於頌《法華》勸念佛之前頌之。）<p>大士因入流相，發妙耳門。五觀圓融，四音殊勝。故《佛頂經》中，阿難陀請求方便；法華會上，無盡意啓問因緣。妙德既已自宣，神力更加佛讚。果能以念念之信心，契觀觀之妙覺。則火坑推落，池現清涼，巨海漂流，水成長養。船飄鬼國，易鐵城為釜金；身墮山頭，等須彌於芥子。經過險路，賊起慈心；陷入王刑，兵如割水。禁繫幽囚之處，畫地徒勞；詛呪毒藥之來，唾天自浼。遭逢猛獸毒蛇，誠能感物；消散迅雷閃電，力可❥天。離瞋離欲，三毒全消；求女求男，兩情堪慰。為作良醫，自臻上壽；滅除煩燄，克入三摩。凡此，念無空過，福不唐捐。莫非眾生之一心，致感菩薩之十普也。（此頌《法華經．普門品》、《楞嚴經．圓通章》之十四無畏。以《法華》偈為主。為禮敬持名者，現世之小應。）<p>更望凡夫，追蹤淨聖。世間福報，原非太子之心；淨土因緣，纔是大悲之願。慨夫大地爪土，人身之易失何多；浮木盲龜，佛法之難逢莫喻。縱有善根，得聞正法。而浮光掠影，幾見真修。見性明心，仍多蹉路。惟蒙佛力加持，方免臨終墮落。譬之嬰兒長養，全仗親恩；弱羽高鶱，難憑自力。況十地不離念佛，教本圓中之圓；七日即得往生，法又徑中之徑。（此先頌淨土法門殊勝。）大士顯教則為補處，密宗即是如來。以塵剎之現身，作蓮邦之導主。學者以禮敬為近門，藉持名為深入。無論稱誦大士，憶念彌陀。只眾生心內，時時發願往生。即大士身中，念念佛成正覺。於是或執金臺勸進，或隨化佛來迎；或放光而說深經，或梵音而為安慰。廣開方便，許凡聖以同居；不退菩提，慰涅槃之大願。（此正頌《觀經》接引文。《楞嚴經》之求大涅槃得大涅槃，為禮敬持名者，臨終之大驗。）嗚呼！盡眾生為勝友，方遂父母之懷；奉塵剎以深心，尚覺佛恩難報也。（此總結大士說法利生。以上頌《觀經》之接引文。）<p>既述經文，本原可據。再陳感應，事匪無徵。俾修行不退信心，故作頌不嫌詞費也。（此一段結上起下。）<p>二頌此方感應，以顯悲深願重。內分五大段：首示現，二救苦，三與樂，四弘法，五攝生。<p>示現內分六小段：一普陀現相，二他處現相，三木石現相，四物類現相，五現光明，六現神變。<p>夫佛身充滿於法界，梵響量等於虛空。實普現於當前，亦無時而或斷。故寒空滿目，無非大士之顏；日夜潮聲，即是《普門》之誦。豈必示現變化，始說神奇；遊戲神通，方增信仰乎？惟是日月雖明，盲人不見；甘霖普潤，焦種難芽。死後斷滅，信外道之魔言；佛性真常，謗如來為妄語。傷歎古今，幾知恩德！不有示現，何醒蚩蒙！特陳史冊之載言，庸著法身之常住。（此一段總頌示現，破斷滅之疑，以定信根。）<p>曰普陀現相，則有示舜封於海上，月相光明；指史浩於巖頭，金容照耀。珠瓔交錯，欽范子之重瞻；七寶莊嚴，紀曹公之三叩。別傳渡海，雲湧金蓮。蓬山祝釐，光騰碧盌。巍巍金相，龜年之老稚同看；冉冉白衣，普陀之僧伽共見。方袍闊領，藍公委悉之容；霞葆霓裳，端伯迷離之見。面容正側，隨張氏之虔求；形相昭昏，慰丁君之自疚。高僧然指，異代同瞻；老人捨身，隨時克見。珊瑚碧玉，光炫粹昭；寶蓋珠鬘，火明胡煒。腳頭腳尾，信無隱之能逢；童女童男，滿劉君之歆願。叔型母子，覩落髮之尼僧；行義同人，見莊嚴之妙女。督漕仁本，謂無異於畫圖；服賈兆禧，歎不類於繪塑。更或善財龍女，合掌旁參；羅漢韋天，步雲翊衛。珠幢玉節，羅立雲濤；鸚鵡頻伽，飛翔香靄。法身匪異，而所見不同。譬之春榮萬卉，原不擇乎薰蕕；而月印千江，終自殊其清濁。永樂朝之五現，未能專美於前；滋德堂之全圖，不足包羅於後。以故元軍悔罪，矢願莊嚴；盛子祛疑，惟殷叩拜。此大士示現者一也。<p>曰他處現相，則有長安惠炬，爭傳靈應之臺；摩竭孤山，屢出莊嚴之相。木平山上，身像垂瓔；育王寺中，首形頂塔。天王奕奕，同如來之熾盛光明；塔影重重，有菩薩之香華供養。獎靈芝之戒律，六臂交輝；祛增忍之疑團，雙拳並耀。法常行道，瞻身相之瓌琦；賀氏寫真，見金光之繚繞。鳳翔念切，身現五峯；永樂報恩，光昭千佛。林魁觀劇，映世界若琉璃；普明述經，垂彩雲之楊柳。安陽侍御，光顯燭中；南郭善人，儀標簾上。蓋隨誠感之淺深，從心而應；或以法緣之厚薄，觸物而通。雖現身於一時，實啓信於無既。此大士示現者二也。<p>曰木石現相，則有如皋古柏，景物猶生；水月香杉，人禽畢備。江都造艦，鬘影成雙；臨安斧薪，身儀徑尺。白雲柱內，忽現寶珠；天竺㵎中，更來香木。松滋蘊碧，倚竹安禪；宗室空青，陵虛欲活。憑虛鍾乳，滴成自在之容；海底石龕，宛肖普陀之島。莊嚴寶相，文靖珍藏；磨洗兜塵，元謨親見。板橋伐竹，慈雲與勁節同高；顧室磨甎，送子繼比丘迸出。是則毛端現剎，永駐凡區；塵裏轉輪，長留里耳。此大士示現者三也。<p>曰物類現相，則有庖中蚌蛤，三現金容；釜底圓魚，兩呈妙相。懷琛牛脛，骨髓凝金；无咎豬牙，髻珠似粟。唐詢雞卵，妙現莊嚴；譚氏蠶衣，居然相好。凡茲物命之戕，即出佛身之血。為一子之偏憐，代眾生而受苦。此大士示現者四也。<p>曰現光明，則有返朝廷之瓔珞，晦色大明；示欽使於寶山，中宵如晝。圖傳東壁，耀唐宋之兩宮；像奉西天，照雲漢為三道。洛迦步去，色現如虹；天竺工成，光能掩日。幸逢聖誕，有潮音之珠光；為祝皇釐，顯清涼之金色。稱尊吳氏，靈孚淨水之瓶；供到瓜州，明徹圓光之鏡。記雷峯之授戒，光滿一庭；喜王琰之迎歸，輝騰三尺。病僧帷外，朗見金趺；漁父灘邊，火明鐵首。紀大觀於崇聖，毫相常留；欣修禮於《慈林》，蓮華時湧。左溪斂念，彩色如雲；開詗肅誠，金輝映壁。蓋眾生佛性，本具摩尼；菩薩緣熏，有如淨鏡。能冥合乎本始，即無隔於自他。朗朗神珠，非從外得；重重帝網，原可交羅。此大士示現者五也。<p>曰現神變，則有陳妻室內，座現金軀；鄭媼瓶中，錢鎔寶像。阻舟示警，疊發鐵蓮；防海移居，忽浮金鉢。江陰波面，鸜鵒歸鐘；楚國尼庵，鴿兒畫像。助蒼山之鼓鑄，溝澮流銅；成天竺之模型，雲房崩土。葑門鏡內，帝釋天人；潮音洞中，閻羅玉女。智勤孝養，枝枝徧坐如來；心達誠孚，葉葉夢瞻菩薩。國王面鏡，影現神山；普明鑄鐘，聲聞鄰縣。壽安聖像，海上浮來；董吉經囊，水中飛去。手握利賓之骨，隔宿還歸；身呈天女之容，須臾三變。孫妻鑪內，華挺青蓮；繆子齋中，竹垂翠蓋。幽溪加被，身化金鐘；普陀著靈，指浮華瓣。寺崇光福，金容湧自泥塗；像駐迴龍，勝地不虞水潦。青原樸老，壁現蓮華；平泉女郎，榻橫楊柳。善才脫難，有羊裘桃棗之遺；鄒浩誦經，現舍利竹枝之瑞。此等如幻三昧，非徒炫以神奇；當知對治悉檀，實普施其悲憫。此大士示現者六也。（以上分頌示現，啓發信心。）<p>凡此，或現色身，或呈幻相。大而世界山河，小而微塵草芥，莫不從心所欲，應念而生。如此，可信大士之法身，歷萬劫而不磨，亙十方而常滿矣。（此總結示現文，頌法身常住。）<p>既定信心，請增義解。是諸佛之法身，即眾生之自性。水騰波浪，只是隨緣；金與指環，本來非變。浮沈五濁，不汙清淨之身；墮落三途，仍具莊嚴之德。徒以認漚棄海，戀四大之假名；誤奴為郎，縱六塵之緣影。徇欲須臾，受辛歷劫，大可哀也。（此頌眾生之佛性，與大士無二無別，破斷滅之邪見。）<p>幸逢大聖，是智海之導師；恆順眾生，作火宅之慈父。欲求解脫，堪作歸依。況有救苦與樂之徵，能為振瞶啓聾之據。昭茲來軫，鑑彼前車。（此承上文心性不滅，勸人歸依大士。總提大士悲能救苦，慈能與樂，以勸進行者。）<p>顧或謂幻身無體，死生了不相關；妄境全空，憎愛從何而寄？不知身安始得道隆，緣具方能證果。永嘉發願，尚護身心；大慧禮文，亦求安樂。未曾實證，無尚空談；但辦信心，決無虛擲。（此為好作口頭禪者，下一鍼砭，勸人死心踏地歸依大士。以上總結示現，誡勖勉修。單行本卷一至此終。）<p>二救苦，分八門：一救焚，二救溺，三脫險，四免殺，五免刑，六愈疾，七除祟，八拯墮。<p>曰救焚，則有慈雲誦呪，三爇不然；長舒持名，四投皆滅。驚四周之俱至，地有容身；唯一字之稱名，風能返燄。夢驚李母，只爇衣籃；誦聽毓菁，得留苧帳。國卿脫難，親瞻大士提攜；法雨焚樓，自有神靈呵護。專忱禮佛，汪店終存；至信動天，蔡居無恙。天禧塔上，不損金經；比部室中，得全繪像。舊經一板，疊消善邑之災；老屋三間，大救東鄰之劫。儻非香賜栴檀，誰免臭煙熢㶿？此大士救苦者一也。<p>曰救溺，則有迎飇惠慶，隱來金甲之神；墜水景仁，幸誦《普門》之品。徐榮陷於洄洑，焰燭山頭；呂翁險入奔湍，炬明岸上。行童入海，倏來赭布之僧；劉子覆舟，乃得紅光之照。顧邁安濟，屢齅奇香；萬壽迴舟，亦瞻神火。商人浮海，一僧杖錫而行；劉濟過湖，兩人挾舟而渡。梁山童子，忽爾牽衣；彭蠡巨人，驚呼抱木。令宗避賊，鹿引渡於孟津；劉使墮洋，魚負追於溟海。躍水欒荀，足如履地；墮江廷堉，浪僅沾裾。舟子持齋，鬼因違命；一乘宣號，靈感趨篷。法純得遇仙槎，成珪忽逢浮木；日旭夢令號我，允升利在度生。暗護程昭，物來托足；導歸熙載，桑幻維舟。潘君蹈海，愚匪類於商丘；王媼陵波，足如履於平地。應驗作記，粟翁慶兩次生還；尊像迎歸，林氏得迴環報答。㵎南天錫，舟子同驚；映奎大成，餘生獨活。江寧莊母，羣女生全；南粵周君，闔舟遇救。冥中調護，是孤兒寡婦之船；暗裏推呼，免失火殃魚之痛。嗚乎！與其拘泥儒書，徒守臨深之戒，曷若歸依佛法，不占滅頂之凶？此大士救苦者二也。<p>曰脫險，則有婦來入浴，救巖下之居民；女唱賣魚，出洞中之工役。單騎逃竄，示畢覽以歸途；猛獸往來，任成珪之潛伏。道因入洛，皓首偕行；陳公絕糧，紫衣呼起。彥山祖父，教防壓屋之災；士啓童孫，屢免墜樓之禍。笈多塞外，同侶銜恩；那跋海中，一舟蒙濟。善沖現炬作導，儒俊得馬而馳。避迹墳堂，竟遺之楷；隱身枯樹，遂免令宗。開達逢羌，虎為嚙柵；安起避賊，狼擲過河。道秀窮山，真容示路；懷明虜穴，神火歸人。沈公仗義，現聖像以來援；夏僕全忠，蒙長人之負出。佛經所說，事實全符。至於化流沙之池草，三藏全身；設濱水之茶庵，宋衎寄宿。尊稱遇賊，自有神功；智顯隱身，不同方術。棘中法智，一任搜尋；林裏竇傳，居然安隱。霍山穴內，螢火流光；榛莽叢中，鴨欄現相。徐公叢草竟潛，德祖蓬蒿半隱。騎追超達，目障牛皮；靈顯善才，鼻拄狼吻。見佛光之七段，仍然車宅之燈；陷石窟以三年，還咽趙經之字。於以見身境之無處是真，亦以知佛力之無塵不徧。此大士救苦者三也。（「至於」下，頌「險中境界如幻」。）<p>曰免殺，則有寧朔將軍，臨刑遇赦；南宮戍卒，下刃生疲。名持道集，賊屢斫而驚逃；經誦慈恩，胡拔刀而還臥。法禪箭不能傷，沈甲刃還自斷。軍諜遊戎，並顯三刀之異；陸暉敬德，更欽雙像之痕。張傳佛語，頓釋前怨；程喚王名，轉為世好。善才受戮，再生㵎樹之間；王乙逢凶，忽履高崖而上。指一受異僧之戒，賊為❥心；高荀邀菩薩之憐，斬真不死。僕承主教，赦不待乎三年；弟被兄誣，冤乃雪於一藏。安家奉像，背擊銅聲；儲尉持名，頂騰毫相。語傳縣令，三救米商；夢警譙王，終全張暢。簡榮歸命而刃折，廷愛遇寇而糧存。脫難如鷹隼之飛，將行有鸚哥之喚。此皆失命亡身之頃，竟沾起死肉骨之恩。更若雲中現相，兩佑宋室之兵；空際傳聲，屢禦錢王之寇。王將進爵，阻武肅之窮兵；賊驚有神，止士誠之妄殺。遂張崇之悲願，裂石全貞；感劉度之精誠，墜經挽劫。婦負巨石，卻敵滇南；神跨兩山，弭兵河北。是雖天發殺機，鐵籠難覆；而佛開壽域，金鼓能揚。（「更若」下至此，兼頌「息兵」。）至於有門持呪，出鷺鷥於網羅；世亨寫經，脫鴉羣之箭鏃。哀矜螺鼈，顧翁得判放生；撲殺鵓鳩，程子僅邀寬限。入場須解貓怨，送子每來牛隔。誦大士之呪，網面宏開；念菩薩之名，怨魂得度。不惟廣錫類之仁，更以弭未來之劫。此大士救苦者四也。（「至於」下至此，兼頌「救物」。）<p>曰免刑，則有郭宣感夢，自知大命無憂；王忻銜恩，悔誚異端所媚。兩脫董雄之鎖，依舊鉤連；再加張暢之刑，仍然寸斷。子喬白鶴，恍瞻炎漢之祥；米賈青蠅，復顯苻秦之異。瓦官寺內，鑄像來臨；晉陽獄中，《普門》獲宥。竇傳蒙佑，咷笑見於同人；張婦宵奔，長跪逢其夫壻。苞憐六劫，說法解枷；朗率同門，稱名叩石。延僧禮誦，可明現異色之祥；為政寬仁，叔達受《光明》之品。徐義驚夢，髮解身騰；蓋護得光，門開鎖脫。徽因叔累，鎖鳴爆石之聲；珪苦官貪，械乃自梁而解。僧明受謗，繩為從寬；張達自新，梏應不著。《心經》陰相，慰給諫之孤忠；禪定無傷，昭孝廉之誣陷。增光被繫，免瞻獄吏之尊；御史從軍，自有刀環之望。所願捨惡遷善，發心當學高荀；免罪作功，違誓莫同處茂。此大士救苦者五也。<p>曰愈疾，則有戒賢受記，現碧色若琉璃；處伯歸依，見金輝之資質。如庵垂髻，甘露頻傾；應吉竟陵，醍醐並灌。惠恭誠至，雞乃迎貓；曇穎心虔，蛇來吞鼠。兩喚宏源之字，親現白衣；三摩玄藻之身，忽來金像。疾生重膇，鼠咋無漏之胻；禍起沈鮐，牛入李家之夢。盛鳴府種，起以神鍼；王子癰痒，自饒臼藥。口流白沫，法通夢啖馱筋；頂放電光，曹瑴竟除尸蠱。矢願而除肉蠹，黏經而破喉鵝。智檀以現相痊疴，冶牧以捨身弗藥。潘母于君，並叨靈藥；薛妻沈婦，普錫神湯。爇彭婦之心香，輕如棗葉；去陳妻之業障，拂以蓮華。除風愈瘧，非誇文章有神；破腹湔腸，自有神膏能傅。更加慈視眾生，相憐同病。故光加瓶水，便足蠲疴；誠感靈泉，遂能療疾。經傳菩薩，早造福於西河；壇諭仙人，更流慈於東粵。玉溪彭蠡，大札不用移民；陳宅方門，護衛莫疑夢豎。游君勸信，吉叶家人；譚子弘經，利沾同志。天台修懺，救永陽墮馬之危；杯度重來，慰邵信無人之憾。汪有難兄，恍瞻揮麈；李憐少子，靈應銜珠。持經消內子之災，叩禱益良人之算。門開甘露，眾生普獲清涼；山駐光明，赤子都無夭札。治以道術，故神聖工巧不能幾；飲以伽陀，故寒熱氣風無不愈。須知片念能通，莫慮臨時安應也。（「更加」下至此，頌「救眾疾，愈他疾」。）抑或病未及死，只餘根缺譏嫌。而養必待人，未免自傷殘廢。則誦處瑫之偈句，目可❥光；傳淮甸之伽陀，足能健步。令吞羊目，頓瞻菡萏之華；自數螺紋，大慰桑榆之景。庵開存濟，靈紀揚州；僧號半崖，美談山左。神膏續斷，堪救醫傷；甘露點睛，免為鬼害。市民折足，幸得續骨之方；夏老斷肱，恍遇含光之劍。潮音泉水，即號光明。日精摩尼，從心觀想。嗚呼！九折成醫，已乏華陀之術；一心念我，幸留慧集之名。雖盲聾攣躄，夙業原深；而滅惡滿求，悲心足怙。慎勿具文了事，怨經無靈；更無我慢自矜，臨危不變。此大士救苦者六也。（「抑或」下至此，兼頌「全廢疾」。）<p>曰除祟，則有展伽黎於大理，鎮身羅剎之邦；結茅茨於南臺，弘法毒龍之窟。道融旅邸，慴據座之鬼兵；智楷山居，降攬衣之魔女。身現空際，狐莫逃刑；夢降雲端，魅皆屏跡。求經玄奘，不遭惡鬼之撓；多病王琦，屢禦羣魔之侮。侍兒與藥，二豎離身；天使行創，雙童退舍。陰天車騎，難登太華之山；行病鬼王，不入罽賓之國。飛光射蟒，越女技過王妃；當道誅蛇，黎臣雄如帝子。新坊婢子，誦經可度魔民；江夏女郎，伏鬼得瞻聖像。施李君以無畏，治趙女之病狂。歐陽見巨物遁形，慧簡任黑人相試。求食則飛刀難忍，歸妹以神呪堪虞。虸蚄廟畔，免責頑民；荊棘叢中，指迷行者。舍人諫議，頓除王宅之妖；汪子張誠，同免阿尼之鬼。頂踵皆燈之癘鬼，退入民家；衣冠盡白之巨人，不殃信士。夫鑄鼎象物，只期山澤無逢；而持呪誦經，自有神靈效順。此大士救苦者七也。<p>曰拯墮，則有盂蘭會上，領赴香齋；地獄聲中，灑來淨水。《觀音經》見重幽冥，育王塔亦宜禮拜。耶舍入鬼途而無畏，嘉禕挾負者以騰空。崔軌寫經資福，李暐造像生天。挽回墮落，慶頂煖於廬山；嚴整威儀，處沙彌於金座。郡君默誦，堂廡動搖；吳悅發聲，油鐺迸裂。西方造福，免為水上之豬羊；南海還魂，莫顧當壚之佳麗。誦經守戒，湯君不赴刀山；離暗投明，何子得逃鐵棒。憨山弟子，作觀遂獲清涼；三果亡兄，乘願頓教解脫。高僧修懺，命婦昇入天宮；慈母誦經，亡子慶生皇室。官犯波夷之罪，幾罰為牛；女持《般若》之經，免令作犬。將心轉業，伯時救馬腹之投；聞教生天，宗演解猴王之劫。懺修斑竹，得離鬼使之拘；鐺放蓮華，幸舉韋天之杵。旭庭天柱，頓釋沈怨；劉院桂傭，不酬宿債。灌以呪水，現身之餓鬼潛消；纔舉經題，地獄之苦輪頓息。范母生天受福，方妻作子成名。造寺不墮三途，孝親免償夙業。挑除破碎，罷五鬼之揶揄；痛過燒煎，幸合家之齋戒。蓋大悲發願，本來重在三途。而罪性原空，固可滅從一念。此大士救苦者八也。<p>嗟呼！生為分段，誰逃五痛之刑？死便沈淪，更受六交之報。疾痛慘怛，置慈母而不呼；驕恣狐疑，棄良醫而不顧。自貽伊戚，寧非大愚乎？況乃藥懷無畏，不惟諸難全消；而珠握摩尼，更慶所求如願。聊陳福報，藉作欲鉤。（此結上「救苦」，起下「與樂」。）<p>三與樂，內分四段：首佑歲，次錫福，三長壽，四得子。<p>曰佑歲，則有刀加盆上，慰梁帝之祈求；瓶灑空中，解唐宗之焦慮。金身現相，誠孚王古之求；靈迹隨緣，事有劉賡之記。潮音致禱，歡喜來迎；泗州聞歌，東西大稔。澤流浙水，非誇香木之靈；福溥吳山，不爽金身之異。天漢並資潤澤，廣豐亦紀恩膏。奮雷電以除蝗，塞河流而止潦。感道舟之悲願，雨雪如期；紀無畏之神通，日輪現相。二林誦呪，詩記《觀河》；孟夙持經，頌騰高苑。茅開程督，法身不囿於方隅；夢警錢王，佛像必求其清淨。如彼辟支受食，豐盈迦跋之邦；法音為王，霑洽閻浮之地。此大士與樂者一也。<p>曰錫福，則有山陳錦綺，示文穆以安寧；界隔彩繩，許忠懿之歸順。如璜遘急，助有神功；元吉自沈，陰蒙天相。綵輿下降，助文簡之詞章；珠寶探懷，廣法程之醫術。手授蔬食，侯家有奏凱將軍；頂禮蓮臺，張氏喜榮歸夫壻。張景消災獲福，元相善賈多財。劉景慶兄弟重逢，道顯得妻孥聚首。徐公小婢，竟來大士之媒；李令情魔，終慰生平之願。命由我造，有聯捷之夢占；巧為拙奴，驚七題之佛賜。成鉽藉乎內助，端方庇及友朋。再加積德累仁，更覺如響斯應。名留天錫，重欽司馬之高風；封到林翁，媲美提控之盛德。知可陳樓間處，醫術功多。信之裸裎何傷？誠心難得。保全婦節，陛錦成名；善體天心，如賓受誨。馮行仁術，富以祕方；岑有善緣，位登顯仕。閱㵎南之題跋，靈應非欺；觀成秀之記言，功名可冀。雖改步改玉，國家罷貢舉之科；而予取予求，菩薩無疵瑕之見。此大士與樂者二也。（「再加」下至此，兼頌「修德獲福」。）<p>曰長壽，則有容圖仁倩，卻亡友之弓招；呪護心餘，免冥王之瓜代。廣施經籍，嘉猷延四一之年；五贈良言，宏儒脫重陽之限。友教如幻，頓改儀容；母禱無明，甘為服役。益呂公之二紀，報應無差；戒汪子之力行，期頤可望。密行持經，等聖人之無相；放生延命，唯陰律之當知。孤姪成名，紹庭克臻上壽；佳兒迎養，士玉更享遐齡。更有常姑割股，父得延年；金氏刲肱，翁因增紀。山英祈算，得沾杯水之貽；雲姑酬神，洽夢藥丸之賜。旛幢遙集，陰護彭子之創；丸藥塗傷，太息劉兒之苦。鳥銜朱果，靈孚玉鳳之投；呪誦白衣，魂返金雞之召。感恩文玉，稱佛法之無邊；奉法景賢，信靈符之第一。振焜學藻，均佑母以高年；劉霽傳英，亦延親於數月。蓋愛物仁民，必先教孝；而問安侍膳，不外知年。故凡孝子之祈齡，定有神靈之默佑也。（「更有」下至「此，頌延親壽」。）復有放生戒殺，脫產難之凝姑；救苦呼援，誨善根之董母。兆庚述〈冥遊確記〉，靈化聞《心地觀經》。知儉見簿示前程，帥氏得籌添半紀。自修訓人，開元遇赦；守分安命，楊亮生還。顧君作禮，得瞻廣大之身；曹子持齋，乃飲清涼之水。是皆名登鬼籙，竟同秦諜之甦；賦未魂招，還說漢宮之事。枝挑楊柳，便成續命之湯；土賜牟尼，即是返魂之藥。此大士與樂者三也。（「復有」下至此，頌「死後回生」。）<p>曰得子，則有七朝體變，豔說嗣姑；俄頃形殊，咸稱佛賜。建千金之閣，伯仲聯生；許六日之期，信忠同老。彩雲香繞，李清抱子之圖；圓月華生，潘照添丁之詠。香盤印字，慰章藻之殘年；瓶柳為兒，酬新齋之遠拜。傳經吉氏，兩利官人；施主潘公，孿生衲子。傅家叔姪，接踵歸依；李氏弟昆，比肩信仰。文產得男，甥原似舅；子翬有後，姪乃從姑。賜以笑容，嘉鄒君之補過；克符喜相，祛熊子之多疑。梁文建白華之庵，隆將夢紅兒之授。志淳開梓，歎如響之應聲；道德夢蘭，幸改邪之歸正。慶緜緜之瓜瓞，頌徧荊衡；詠緝緝之螽斯，聲騰徽婺。更加樂善行慈，必獲光前裕後。故書經畫像，王文肅奕世簪纓；利物濟貧，徐文敬兩朝相國。獎張君之陰德，孫獲六龍；賜馮氏以瘦兒，子垂三組。絕好秀才，誕忠臣於嘉定；式佑上帝，降天妃於莆田。沈祖布金，孫曾蔚起；周姼樂善，福壽緜延。憐貧僧之焚指，子入詞林；拒乳婦之弄姿，族成蕃衍。音通梵國，遠稽晉代之尚書；銘著狼山，近紀勝朝之殿撰。存心仁孝，無子者終育賢孫；留養廢殘，合天者必昌後代。尚祈飲水思源，祝永裔之信佛。儻或始勤終懈，當猛力以自新。此大士與樂者四也。（「更加」下至此，頌兼「得貴子」。）<p>夫避凶趨吉，乃《周易》所屢言；而賜福消災，是菩薩之行願。銅山崩而洛鐘應，佛即是心；陰德現而陽報來，理能成事。彼《吉祥天女》，能令念者遂心；《堅牢地神》，亦使有情安隱。况大士為諸天奉行，萬神翊衛者乎？所求如意，無庸疑者。（此及後段，總結救苦與樂。）<p>惟是弊衣糞掃，為除貧子之驚惶；黃葉楊枝，但止小兒之啼泣。凡茲世諦浮華，難入道流慧眼。蓋白駒過隙，須富貴以何時？黃土長埋，問妻孥之安用？况肥膿甘脆，藥號腐腸；皓齒蛾眉，斧稱伐性。乃為兒孫作牛馬，鼻被人牽；嗜錢癖入膏肓，心為形役。既為眾怨所叢，又作入道之障。瀕死不悟，真覺可憐。不知患得患失，欲貴者翻覺苦多；負我負人，多男者原由業重。是以釋迦修道，棄國捐王；大士濟人，鬻妻賣子。正以斷絕愛根，乃得入預道品也。至於身則四大假合，何處堅牢？九孔常流，徒增臭穢。縱得百年壽考，終如處繭之蠶；即論千歲仙人，仍是守屍之鬼。長囚胎獄，永錮形山。是大患之所存，非智人所當樂也。故三多而陳華祝，有帝堯謝絕之辭；五福而殿考終，是箕子無常之感。凡在癡迷，速宜猛省。墮井甘蜜，休同桀紂善忘；棄金擔麻，免笑婆羅不敏。况乎不修淨土，何有長生？未讀《華嚴》，安知富貴？此所以繼救苦與樂之文，而陳弘法度生之事也。（此以大士悲願，實欲一切眾生，無不成佛。其救苦者，無非如永嘉所願，無病苦、無貧苦、不受難事、不被魔惱，俾得近明師、修梵行、專心定慧、❥向菩提而已。其與樂者，無非以欲鉤牽，令入佛智而已。若專以此為目的，則辜負大士入濁世之本懷矣。故一一抹殺，令生向道之心。單行本卷二至此終。）<p>四弘法，內分六段：一應化，二說法，三錫嗣，四護法，五牖慧，六證果。<p>曰應化，則有傳佛心於熊耳，禪開五葉之華；示兒泣於鷹巢，靈顯兩朝之迹。括里沙彌，稱名解脫；泗州大士，具足神通。金沙灘上，妙女傳經；忠孝祠前，道人授卷。道行洱海，爭傳七化之形；居寄潮音，爰作二士之傳。薙度曇藏，知入道之堪嘉；教授普明，信度生之宜廣。佑孝親之施氏，兩來妙海宮中；慰尋母之吳君，三現大庾嶺畔。三年常喚，竟令宿業潛消；半卷偶持，直使亡親得度。簪花老婆，導帝行施；碧眼胡衲，戒王弭兵。駕雲而逝，曾欽花子之名；斬首無傷，再挽緇流之劫。餉短姑於海上，境不礙心；宿孝子於山頭，親原是佛。下至為超鬼趣，尚彰焦面之身；欲度微蟲，特示妙香之口。是皆以同類之形，作共居之化。此大士弘法者一也。<p>曰說法，則有頂摩慧日，勸念洪名；面責婆羅，毋求王位。指示靈照，淨土非遙；訓誨百娘，西方應禮。奉大明呪經，須知重大；誦《金剛般若》，務要虔誠。燒香祈福，字紙無捐；誠謹持經，穢柴當禁。諭江寧之呂叟，為善必獲禎祥；歎錢塘之屠公，過刻殊傷仁厚。持經必跪，常殷恭敬之心；戒殺得生，廣布慈悲之化。世風日下，鬼神伺察加嚴；送心到西，菩提自然不退。蓋娑婆國土，以聲論而得宣明；愚昧羣生，雖現身不知說法。故或定中親授，或夢裏相傳。一歷耳根，便含道種。<p>他若元謨就戮，《十句經》傳；敬德將刑，《高王》靈著。山東御史，呪述白衣；燕邸王妃，經稱夢授。載之簡編，應如桴鼓。固匪魔民符讖，妄敢攀援；亦非靈鬼乩壇，所能假託。此大士弘法者二也。（「他若」下至此一段，乃帶頌「世俗經」。）<p>曰錫嗣，則有菩薩萬迴，名題佛柱；台宗遵式，夢授明珠。老僧託宿，有述古之念常；明星入懷，得宏戒之慈藏。螺溪尊者，傳以繼忠；魚籃老嫗，送來源正。恪恭受像，璧峯誠智慧之男；宴坐作觀，國寶正太師之位。聖達奇相不倫，靜之骨觀明淨。求從塔寺，大覺不昧其師承；夢燭神光，道丕盡孝於父母。大通賜號，博極羣書；開詗行慈，并遺生命。授來珠貫，得圓諦之雪窗；吞以金光，有碎虛之疏石。名馳《觀幻》，曾任太史之官；統紀繹堂，克紹嬰兒之行。仰僧家之北斗，名著憨山；作苦海之南鍼，道崇藕益。瞽庵則雲中現相，顓愚則夢裏投懷。耶溪稱師子之兒，寄禪等穆公之兆。人見輝騰僧史，喜龍象之蔚興。庸知賜以法嗣，受靈山之付囑。此大士弘法者三也。<p>曰護法，則有位紹戒日，為印度之明王；身留辯僧，偕修羅而長住。求通華語，竟更跋陀之頭；為變秦音，即換知玄之舌。握刀天將，囑道冏以受香；執戟神人，警慈恩之行路。法橋祈報，響遏行雲；淨意感恩，心知陰相。周理無蹇澀譏評，董伽省本來面目。吞來硃顆，等道家服餌之仙；呪破石屏，作佛法干城之選。起徵發願，道源夢供經文；元履炷香，冒公即遺善本。巖石現乎呪文，竹里傳來印訣。連稱菩薩，啓總鎮之奏聞；夢到補陀，堅孝宗之信仰。入荊王之夢，乞補衣裳；登儼齋之門，願新相好。彥琮有授盌之兆，覺範歎墮像之靈。夢警而返金軀，杵擊而完寶石；賣紙忽驚斷截，易釜更索償還。素屏岑寂，代除阿秀之兇；古廟塵封，託救萬藍之厄。施金反噬，現白衣而解圍；附載遭沈，引明燈而施救。道憲水中，捧來菩薩；維新足下，托以蓮華。垂失衣鉢，道汪以雲霧生全；投入蒸籠，元禮得僧人挽救。關帝有禁葷之諭，遊魂避護戒之神。舉元坦而夢牛，記元達之賜紫。湛修授呪，地無猛虎之殃；貞辯安禪，心絕天魔之侮。朱君感舊，繡像歸來；張氏破齋，畫幀燬去。萬壽樓上，定八卦之陰陽；孝感程門，示一年之休咎。花雲供奉，命授餓夫之飧；棲霞絕糧，囑贈高僧之米。勖僧端之淨念，出閔預於淫窩。更若無竭求經，獅為護衛；元康得慧，鹿任乘騎。善覺持名，道高伏虎；法洪犯禁，哀感乘牛。白雀寺前，麞來作禮；蓮華庵畔，鯉亦賀辰。宿山而鸚鵡翔空，奪經則巨魚阻道。御庖雞卵，曾聞呼籲之聲；金殿雪娘，亦切皈依之願。雖云物各有靈，實乃佛無不覆。（「更若」下至「此一段，乃頌感物」。）至於毀像而被漂焚，鎔身必墮地獄。易石招來苦果，焚經陷入畜生。盜金作狂犬之狺，出殿遇毒蛇之囓。果報昭然，不忍盡述。是非如來作煩惱因緣，乃欲闡提得安住正法耳。此大士弘法者四也。（「至於」下至此一段，乃帶頌「懲惡」。）<p>曰牖慧，則有善女稱觀音之號，得瞻我佛真身；義寂登文殊之臺，忽與大士同體。劈胸現首，照慧目以光明；破膈易心，啓彥倫之妙悟。修幽溪之懺法，看雲頓悟無生；指道子之畫圖，警玄莫疑有相。保恭受學，以頃刻為長時；法京更名，頓照了乎三世。元康求智，得宗說之咸通；漸源聞經，識死生之不道。三敲鼎蓋，妙智現前；偶觸窗櫺，圓聞可悟。黑風吹舫，瞋心之起無端；火筯敲柴，聞性本來非縛。十二面向甚處去？未許轉身。三二相雖好弗歆，恐行邪道。歸宗彈指，是否還聞？仁岳修觀，恍如夢覺。夜摸枕子，徧身何似通身；手捻數珠，求人不如求己。蝦蟆蚯蚓，助汝發機；餬餅饅頭，令人深省。重喜自縫敗衲，頓獲辯才；慧才得被袈裟，立時徹悟。分之手眼，梵庵即獲清涼；不轉意根，憨山忽忘身世。海寧不學，自解吟詩；谷聲誦經，恍如宿習。灌琉璃之瓶水，子英得法圓通；遺古木之香鑪，攝庵發明心地。持刀解剖，獨冠沾換骨之恩；戴像經行，雲谷悟唯心之旨。捨身海上，行童竟悉梵音；滌垢河濱，元初急尋歸路。摩雪關之頂，禪淨兼修；拊大雲之身，因緣夙具。外此身摩王子，大啓文思；目洗瑩師，忽明地理。蓋菩薩具萬善莊嚴，故眾生得隨機獲益。此大士弘法者五也。<p>曰證果，則有優波繫念，見菩薩而證無生；澄照蒙衣，得天人以為侍衛。許生兜率，慈恩臂掛花鬘；隱處賀蘭，無漏身成金色。利賓宿繭，遺像垂靈；妙嚴拜磚，芳蹤炳異。無畏受摩頂之記，廣著神通；文捷轉如意之輪，亦多奇迹。坐忘溪漲，璧峯得生佛之名；呪退海潮，弘濟顯慈心之定。廣恩食果，牛受戒而雞啄香；玄朗知津，鳥聽經而猿捧鉢。經持一卷，慧恭誠福德難量；呪誦三年，澍庵超人天之表。僧實救講堂之摧折，智顯息川原之戰爭。觀音寺明呪效彰，聖壽院大悲名著。稱名不息，潛子道著《鐔津》；持呪無停，秀恆位登羅漢。小姍夢召，白華紫竹之間；靈睿往生，海國光山之地。此皆信心滿足，宿植深因，故蒙佛力潛加，漸臻聖果。此大士弘法者六也。<p>然而乍開慧眼，難禁隔陰之昏；縱得神通，未免出胎之昧。故雲門曾作國王，草堂復為宰相；五祖淪於學士，大成轉作殿元。高談出世，依舊輪迴。故盡富羅而作骨，未踰一劫之多；截草木以為籌，難罄受身之數。甚至誤下轉語，墮入野狐；偶動邪心，淪於地獄。從此視人天為客舍，以惡道作常家。七佛以來，猶為蟻子；八萬劫後，未脫鴿身。《涅槃》云：「一失人身，難可追復。」言念及此，悲痛奚如？（此段以下頌弘法證果之結歸。共四段。此一段承上文，言修行人，或參禪雖得智慧，而未斷見思，或誦經呪雖得神通，而未證羅漢者，難出輪迴。不出輪迴，易於墮落。實大士發心取淨，度人生淨之根由。）<p>縱使得保本來面目，不昧夙世熏修。而斷見惑如斷四十里之流，證不退須經一萬劫之久。夫多聞慶喜，尚有淫魔；神通目連，難逃殺業。萬年勸化，須菩提墮入毒龍；多劫修行，舍利弗退於乞眼。《大集經》云：「末法億億人修行，罕一得道。」豈虛言哉！（此段言縱不失人身，決難登不退。找足上文之義，勸人求生淨土。）<p>蓋處五濁惡世，不離八苦煎心；韶華易逝，每傷壯不如人。餬口維艱，又有飢來驅我。漫漫長夜，既佛道之難聞；藐藐微躬，復病魔之肆虐。發心出世，必交謫於室人；訪道參禪，每盲引於惡友。不有徑路修行，安免火宅長住耶？必也壽命無量，離老大之傷悲；衣食自然，免往來之熙壤。法音流布，常宣木鐸之聲；相好莊嚴，同具金剛之體。不聞環釧，犯斷染汙；常在鈞陶，會皆上善。永離造惡之因，自獲證真之果。然則不歸淨土，而奚歸乎！（此以娑婆之苦，安養之樂，兩兩對照，動人欣厭之心。楊次公云：「愛不重，不生娑婆；念不一，不生極樂。」厭濁，實斷愛之根本；欣淨，乃一念之方便也。）<p>況安樂無踰於生淨，而簡易莫過於持名。既不擇乎智愚，更無拘乎久暫。一念相應，隨願往生。以帶業之凡夫，得橫超於聖位。誠如來之勝異方便，大士之徹骨慈悲也。故現居此界，自甘塵土坌身；攝受眾生，願放屠刀成佛。爰舉先正之典型，庸作後生之軌範。六門順敍，實互攝而靡遺；一路涅槃，願未來之無惑耳。（此承上文而頌念佛法門，至簡易，亦至圓頓，故大士塵剎現身，無非攝念佛人，生於淨土耳。後二聯，為攝生六門之總冒。六門之前三為因，後三為果，而因必有果，果必有因，實不可劃分。但行文必有次序，故順列之，特以互攝靡遺句點醒焉。）<p>五攝生，內分六門：初至誠，二深信，三發願，四得驗，五接引，六瑞應。<p>前三，《本觀經》。而唐譯《起信論》之正直心、深重心、大悲心，與此正同。<p>曰至誠，則有大悲習定，法宗九載輸誠。苦行焚修，明證三年不寐。齒延精進，聽夢誦之琅琅。元禮正觀，泯玄功之汩汩；孫良廿載，日課佛以萬聲。思照卅年，常繫念於三聖。左伸造像，夢感偉人；宋滿設齋，空騰化佛。禮佛百萬餘拜，從雅心殷；刺血二十七年，祖南骨立。吳君然臂，作四字之求生；柳氏割肱，得三業之清淨。發心然指，頓空萬鎰之身；畫像寫經，竟枯坦如之血。弘道六時，想成淨境；一心百叩，終現祥光。誠心懺悔，妙德唯流淚無言；設像作觀，印婦乃絕粒以待。血畫千片，貞女寶池化生；飲水四旬，朱氏金蓮託質。歎姜思之精進，早斷恩情；讚廣洲之書持，更敦孝弟。是皆聞名悲喜，有豎毛出淚之誠；誓度死生，懷履薄臨深之懼。既行止之勿違，自功德之無量。永無曲相，上同如來之出離；死盡偷心，故得菩薩之接引。此大士攝生者一也。<p>曰深信，則有同住實際，慈雲請佛證明；十念功成，明瞻不愁遲暮。疾蠲蒙潤，專修三昧之王；辯賜永明，決定萬人之去。慧亨作偈，持定生之決心；用欽示人，極出家之能事。念佛不惜身命，孺子可嘉；淨土只在堂邊，翁兒堪覩。看孺人之手段，撒手便行；除弟子之疑懷，坦胸以驗。節婦愈疾而益虔，盲母得明而不輟。茂師定四更歸去，善女決重九當行。苦海顧妻，喜三日之能出；病身王女，先一月而來迎。鴈過影沈，往原非往；神遊光照，生則定生。蓋由淨念相繼，絕無間斷之時。故能劫火洞然，直達莊嚴之域。更有慧延求示，感大師之西來；張婦懷疑，指家人之生處。不惟自信於生前，更且誨人於身後。至若造罪雄俊，竟得寶臺；事酒惟恭，更來伎樂。雖非醜婦所能效矉，益見信心之能作佛。故《大悲經》云：「惟除疑者，隨願往生。」此大士攝生者二也。<p>曰發願，則有名高蓮社，隨初祖者百廿三人；院記報恩，學彌陀之四十八願。頂摩自覺，利物為先；水灑願登，誨人不倦。兆榮化眾，罄家產而售棺；法雲奉親，邀佛光之照室。繡成經像，如一廣利羣生；空現舟車，陸氏普度物命。此皆修行功德，不貪著於自身；隨順菩提，必攝取乎大眾。具此廣大心願，是真供養如來。（此以上頌大願度生。）至於道昂志決，不隨兜率來迎；懷玉品高，更卻銀臺接引。像繪惟岸，任憑童子之隨；經寫善榮，卒赴宣公之約。瑩珂痛悔，得濁世之早離；明證加勤，喜紅塵之不到。顯超弟子，懇留十有五年；春華友人，訣別再遲兩日。辯才焚指，應念得覩光明；芳果折枝，七日更教鮮翠。餘杭張老，夫婦偕行；汶州沙彌，長幼共化。為孫忠而久駐，孺子齊瞻；許姚氏以少留，范婆並見。沈妻祝願，現佛像之莊嚴；王女孝心，消母身之臭穢。莫不有求必應，如願相償。夫像前戲祝，終得為威武之將軍。況心出至誠，何慮無蓮華之父母？此大士攝生者三也。（「至於」下至此一段，乃頌「有願必果」。）<p>曰得驗，則有三瞻聖相，神運標名；同聽《法華》，靈山未散。蓮臺行樹，輝映慧成；天冠寶瓶，光昭法智。啓芳圓果，同為蓮沼之遊；真清慧才，並受戒香之記。精進菩薩，地再現乎琉璃；五會法師，身兩登於金窟。邦華榮祖，置身常在光明；睎湛憨山，隨意得瞻相好。慈雲元淨，迸舍利於眉間；大善行童，吞數珠於口內。華授陶氏，佛立經函；庚夢周妻，蓮開煙蕊。誠感悟通之夢，雲湧舟來；欣看妙圓之燈，佛臨葉上。浩象入定，舟泛蓮池；楚石安禪，心冥佛境。侍女刻苦，忽成天眼之通；邵媼精誠，亦覩西方之勝。唐公窗外，佛坐神山；廉氏樓中，像生舍利。是蓋淨心功極，已漸破乎色陰；凝想日深，故得化成善境也。顧或謂三心圓發，即一念橫超。既自信其往生，更何求乎近驗？得毋信自性之不真，取如來以求實乎？不知天如求驗，實駑駘之警鞭。法照示人，亦見聞之毒鼓。不作聖解，無患魔邪。況此為欣厭之想成，亦即是接引之公據。此大士攝生者四也。<p>曰接引，則有徹悟稱名，遞見一分之相好；嘉禕作禮，雙瞻千丈之金身。佛迎僧衒，授導師之香衣；僧引彥通，登毘盧之樓閣。物如滿月，示接引於劉君；粒計數珠，指歸期於李母。慧命同瞻乎三聖，有基示夢於眾人。了然時至，示以雙龍；法喜神呵，免償一雉。盛媼鄭氏，並賜金臺；仲閔槐庭，各登銀座。實修造像，即現千眼之身；佛琦聞香，更見雙童之侍。了義思贊，光騰金寶之臺；鍾氏薛妻，目眩蓮華之色。法琳見聖賢咸集，刳心知感應道交。孟嫗現振錫之沙門，張婦見手招之和尚。倪子買蔬不及，周君絕葷而行。善益覩淨室光明，王氏歎真身高大。顧來法信，稽首欣眾聖咸迎；偕去廣潭，屈指示三果克證。靜文誨婦，好相見於西方；胡闉待僧，勞久臨之菩薩。安人得現身示夢，信女則合掌稱名。迎陶善於蓮華，接午亭於淨土。蓋彌陀願海，偕大眾以現前；菩薩呪心，作比丘而慰喻。但貴心能正念，莫愁佛不來迎。此大士攝生者五也。<p>曰瑞應，則有兜率石城，金彌大地；曹溪蓮寺，光耀中天。祖南靈照，舍利迸流；仁岳大行，色身不壞。護呂君而念佛，室滿蓮香；幸金奭之改漁，空盈天樂。赤雲垂布，導思義之往生；華蓋莊嚴，欣虔公之預覩。白衣瓔珞，誌西登百寶之船；紫色光明，常智燦蓮華之焰。善月几呈蓮萼，影像不磨；大圩室產靈芝，紅黃爭耀。萬宗衣燼，驚聖相之分明；節婦裙汙，開芙蕖之燦爛。貧婆化櫬，金輝三聖之身；徐氏焚衣，燄絢五蓮之彩。張妻汝婉，香溢栴檀；王女黃姑，灰生菡萏。何公見幡蓋紛紜，裴女慶天華飛舞；楊媼現檀香繚繞，嚴妻瞻顏色鮮紅。淨衣受賜，敬聽蓮祖之經；裙幅生輝，妙勝僧繇之筆。耀華雲之色，一寺咸驚；放白毫之光，千燈普照。蓋六字洪名，本饒福德；而一心不亂，即具莊嚴。法流相接，海印發光。菩薩以歷劫修來，眾生得一時具足。此大士攝生者六也。<p>此後華開見佛，慶游子之來歸；光照利生，聽大士之說法。光明無量，得瞻自性彌陀；究竟如虛，實證唯心淨土。化身無數，智力徧於十方；補處一生，大願成於俄頃。凡此學者之功能，莫非菩薩之賜與。眾生界盡，同歸樂國逍遙；菩薩名消，始是悲心圓滿。故窮辯才之天女，莫讚洪恩；寫經典若須彌，難揚聖德。特體慈懷，廣宣正法。以眾生之迴向，報大德以涓埃。讚歎已窮，伽陀繼作。（此一段總結攝生六門，并總頌大士慈深恩厚，頌無可頌，報無可報，引起後段頌辭，仍以勸化眾生為主。）<p>三結勸❥向。內分三段：初段六偈，取《法華》一喻，總結正頌文；中十偈，以《大悲呪經》十心，勸進行者；後一偈，三❥向。<p>圓通大士，功德巍巍。久輔壽佛，乃號大悲。諦思諦審，所悲伊誰？心摧膽裂，悔莫能追。《法華》有言，稚子遁逃，父憐追喚，怨咨而號。譬日初出，高山先昭。（此結正頌第一大段，大士歷劫說法度生，我輩今尚未悟。）<p>更著垢衣，潛操糞器。入俗度生，白華託寄。得近其子，應現同事。（此結正頌第二大段示現文。）<p>救苦與樂，須給頻頻。如父如兒，情均天倫。猶在本處，未脫苦輪。（此結救苦與樂文。）<p>得窺佛藏，財寶充牣。不餐王饍，終為道殣。此念佛門，易行難信。（此結弘法文，不念佛者，雖有禪定感通，亦不易了脫。）<p>大志成就，佛道擔任。了知淨土，不離己心。是謂寶藏，自然來臨。（此結攝生文。）<p>既已欣淨，即應厭濁。廣拔眾苦，非貪自樂。大士十心，克登妙覺。首大慈悲，眾生當學。（此十心中：一慈悲心）<p>眾生佛性，具足萬能。在凡不減，在聖不增。大士造詣，我亦克承。此平等心，大而非矜。（二平等心）<p>一切有為，夢幻泡影。蜉蝣之身，桑榆之景。速會無為，時時自省。（三無為心）<p>威勢必失，親屬終離。吁嗟愛根，永矢弗遺。哀哀三界，一愛羈縻。誰無染著？天人之師。（四無染著心）<p>精神離形，骸骨反根。四大離散，我尚何存？空觀破執，解脫之原。（五空觀心）<p>雖觀諸佛，及眾生空。禮拜供養，必敬必隆。像真一致，畏愛攸同。佛從敬起，毋懈初衷。（六恭敬心）<p>芸芸眾生，未來之佛。父母師長，頭出頭沒。涸轍呼援，聲嘶力竭。云何相煎，食肉剔骨。此卑下心，慎毋踰越。（七卑下心）<p>三業清淨，一心嚮往。斷雜亂思，離見取想。即教即禪，法門無兩。導祖專修，高山景仰。（八無雜亂心；九無見取心）<p>為菩提道，求生淨土。得覲如來，更親左輔。徑登佛乘，長餐法乳。大菩提心，光圓照普。（十大菩提心）<p>此十種心，大悲相貌。惟我眾生，是則是傚。出世之舟，度人之櫂。偉矣佛恩，大哉聖教。（總結十心）<p>大士本迹，於以昭垂。末劫修途，直指無歧。斯文功德，唯佛證知。普皆迴向，同證菩提。（上四句，總結全頌。次二句，求佛證明。末二句，即三回向。）（單行本卷三至此終。卷四經證未錄。若欲詳知，請閱單行本。購處，見本卷一頁小註。）
。
<juan><juan>普陀洛迦新志卷三<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>靈異門第三（共六十八條）<p>性具萬法，不假外求。用徧恆沙，無勞力作。故毛端不妨現剎，塵裏可以轉輪。時劫任意短長，小大自由相入。本歸性德，庸詡神奇。惟佛法只度有緣，眾生貴乎善感。故金剛石上，來南詢之善財；蓮花洋中，返東歸之慧鍔。蛤蜊現相，仁普天心；鯨鯢阻舟，經還龍藏。成宗平糶，洞現祥光；聖祖蠲租，山呈金色。蓋菩薩雖妙德無作，而眾生固有感斯通也。志靈異。<p>善度城鞞瑟胝羅居士（鞞瑟胝羅，此翻含攝，謂含藏攝持佛地一切福慧功德也）指示善財童子云：「南方有山，名補怛洛迦，有菩薩名觀自在。汝詣彼問菩薩云：『何學菩薩行，修菩薩道？』」即說頌曰：「海上有山多聖賢，眾寶所成極清淨。華果樹林皆徧滿，泉流池沼悉具足。勇猛丈夫觀自在，為度眾生住此山。汝應往問諸功德，彼當示汝大方便。」時善財童子漸次遊行，至於彼山。見其西面巖谷之中，泉流縈映，林樹蓊鬱，香草柔輭，右旋布地。觀自在菩薩於金剛寶石上，結跏趺坐。無量菩薩皆坐寶石，恭敬圍繞。而為宣說大慈悲法，令其攝受一切眾生。（《華嚴經》）<p>按：此觀自在菩薩，顯應普陀之緣起。朱謹志云：「普陀為觀自在菩薩道場，見之佛經者，彰彰如是。震旦僻絕之地，賴有龍宮祕笈、西域梵典，得以顯著於世。乃知十方圓明，莫非佛所顯化。安得謂梵宮金地祇在祇園舍衛間也？試觀今日之普陀，與佛經所說，有以異乎？今日之道場，與大菩薩圍繞說法時，有以異乎？有謂勝會不常，法筵難再，不無今昔之殊。然則現前之華果樹林，泉流池沼，獨非圓明境界乎？」佛印元禪師曰：「滿目青山一任看。」程子明道於言下脫然有省。今之遊山者，須著眼看取。而凡夫著相，或有疑之者：「菩薩所坐皆金剛寶石，何此山石甚粗怪？」不知山水草木皆是眾生妄想結成，佛之妙明心地，故所見皆是金寶。又當詳閱《華嚴》、《楞嚴》、《法華》、《涅槃》等經，然後知名山道場實為佛所住處。<p>唐文宗嗜蛤蜊，東南沿海，頻年入貢，民不勝苦。一日御饌，獲一巨蛤，刀劈不開。帝自扣之，乃張，中有觀世音梵相。帝驚異，命以金飾檀香盒貯焉。召惟政禪師問其故。對曰：「物無虛應，乃啓陛下信心，以節用愛人耳。經云：『應以菩薩身得度者，即現菩薩身而為說法。』」帝曰：「朕見菩薩身矣，未聞說法。」曰：「陛下信否？」帝曰：「焉敢不信？」師曰：「如此陛下聞其說法竟。」帝大悅悟，永戒食蛤。因詔天下寺院，各立觀音像。則洛迦所從來矣。（《傳燈錄》；舊志）<p>宣宗大中元年，有梵僧來潮音洞前，燔十指。指盡，親見大士說法，授以七色寶石。靈感遂啓，始誅茅居焉。（《朱志》引元盛熙明《普陀洛迦山傳》）<p>元釋中峯本〈觀世音菩薩補陀巖示現偈〉：妙圓通體超諸礙<#sp>包裹色空含法界見與不見二俱離<#sp>始識大悲觀自在琴軒居士佛眼通<#sp>白華巖畔追靈蹤狹路相逢避不及<#sp>似鏡照鏡空合空引墨援毫書所見<#sp>揭破浮雲呈日面盡十方空一普門<#sp>妙相塵塵俱露現梅花山裏老禪翁<#sp>滄海一粟夫子馮浩浩春雷鼓筆舌<#sp>巨篇長偈真豪雄俾我重圓末後句<#sp>口縫未開先吐霧若以耳聞非所聞<#sp>不以耳聞非所據我昔曾遊碧海東<#sp>海王抱日扶桑紅怒浪搖金光閃爍<#sp>照開朵朵青芙蓉無位真人潛洞府<#sp>洞裏潮音喧萬鼓珊瑚樹頭月徘徊<#sp>水晶簾外蛟龍舞波神拔劍驅長鯨<#sp>吞空浪雪粘青冥撒出龍堂珠萬斛<#sp>寶光射透琉璃屏法身驚入一毛孔<#sp>一毛孔裏波濤湧爾時大士失卻磐陀石上吉祥草與薝蔔華<#sp>但見土烟翠霧埋雙踵有眼共見耳共聞<#sp>妙圓通體鐵渾淪最初末後句非句<#sp>萬里潮聲撼海門（舊志）<p>五代梁貞明二年，日本僧慧鍔，從五臺山得觀音像。將還本國，舟觸新螺礁，不為動。鍔禱曰：「使我國眾生無緣見佛，當從所向建立精藍。」有頃，舟行，竟止潮音洞下。居民張氏，目覩斯異，亟舍所居，築庵奉之，呼為不肯去觀音院。（舊志）<p>宋神宗元豐三年，內殿承旨王舜封使三韓。陡遇風濤，大龜負舟，危甚。舜封惶怖，望洞叩禱。忽覩金色晃耀，大士現滿月相，珠瓔燦然，出自巖洞，龜沒舟行。洎還，以事上聞，遂賜名寶陀觀音寺。自是海東諸夷，如三韓、日本扶桑、阿黎、占城、渤海數百國，雄商巨舶，由此取道放洋。凡遇風波寇盜，望山歸命，即得消散。（舊志；《盛傳》）<p>徽宗崇寧間，戶部侍郎劉達、給事中吳栻，同使高麗。及還，自羣山島，經四晝夜，月黑雲翳，冥蒙不知所向。舟師大怖，遙叩寶陀。俄神光滿海，四矚如晝。歷見招寶山，遂得登岸。（舊志）<p>高宗紹興戊辰三月望，史越王浩，詣潮音洞，寂無所覩。一僧指巖頂有竇，可以下瞰，攀緣而上，忽見金色身，照曜洞府，眉目瞭然，雙齒如玉雪。天將暮，有一長僧來訪云：「將自某官，歷清要，至為太師。」又云：「公是一好結果底文潞公。他時作宰相，官家要用兵，切須力諫。後二十年，當與公相會於越。」遂告去。送之出門，不知所在。乾道戊子，以故相鎮越。一夕典客，報有道人，稱養素先生，言舊與丞相接熟，不肯通刺，疾呼欲入謁。亟命延之，貌粹神清，譚吐風起。索紙數幅，大書曰：「黑頭潞相，重添萬里之風光；碧眼胡僧，曾共一宵之清話。」擲筆，不揖而行。公大駭，徧遣兵吏尋覓，不復見。追憶補陀之故，始悟長身僧及此道人，皆大士現身也。（寶慶《四明志》）<p>史浩〈留題寶陀禪寺碑偈〉：<p>紹興戊辰三月望，鄱陽程休甫、四明史浩，由沈家門泛舟。遇風挂席，俄頃至此。翌早，恭詣潮音洞，頂禮觀音大士，至則寂無所覩。炷香烹茶，但盌面浮花而已。歸寺，食訖，與長老瀾公，論文殊揀圓通、童子入法界事。晡時，再至洞下，俯伏苔磴，凝睇嵌空，惟亂石纍纍，興盡欲返。有比丘指曰：「巖頂有竇，可以下瞷。」攀援而上，瞻顧之際，瑞相忽現。金色照耀，眉目瞭然。二人所見不異，惟浩更覩雙齒潔白如玉。於是咸懷慶快，作禮而退。既而治舟還甬東，懼此語無傳，用書於壁。庶幾來者觀此，無疲厭心，不以一至不見而遂已也。迺作偈曰：稽首寶陀山<#sp>觀音大菩薩三十二妙應<#sp>垂福於人天慧日廓圓明<#sp>微隱無不照我等由宿植<#sp>於菩薩有緣曩昔一毫端<#sp>菩薩悉能鑑今茲一何幸<#sp>聯檣來寶所淑景得惠風<#sp>滄海如鑑淨朝發東秦岸<#sp>須臾達蓮宮僧飯洗鉢時<#sp>相與瞻遠嶠石橋跨巨浪<#sp>側足毛骨寒自念塵坌身<#sp>得伴清淨侶同聲諷密語<#sp>復念我師名注目謁慈光<#sp>忽覩紫金相崆峒石窟上<#sp>宴坐自在容雲霧不蔽虧<#sp>跪禮得良久偕來無老稚<#sp>咸識應現尊讚歎且忻歡<#sp>得所未曾有我念現前眾<#sp>中多大福人日親近我師<#sp>所禱如響應為我懺眾惡<#sp>遂亦見如來同辦起心香<#sp>復陳一日供倘以昔積善<#sp>獲此大吉祥願敦未來因<#sp>永託如來記浮生如夢幻<#sp>熟處放生戒戒殺多素羞<#sp>廣閱如來藏分陰實可惜<#sp>棲遲必山林料理般若船<#sp>長登菩提岸羣生迷苦海<#sp>拯援使知津共發向上心<#sp>世世同佛會（舊志）<p>給事中黃龜年禮拜洞前，親見大士紫金自在相，朗然坐石上。偕遊老稚俱見之，因作讚頌。（舊志）<p>孝宗隆興元年七月，御選德殿，夢遊補陀，得異兆，遂製讚曰：猗歟大士<#sp>本自圓通示有言說<#sp>為世之宗明照無二<#sp>等觀以慈隨感即應<#sp>妙不可思（舊志）<p>不肯去舊像，屢著神異。其時郡將即迎入城，為民祈福。未幾，有僧至普陀，復求嘉木，扃戶刻像。彌月像成，僧不知所在。至宋寧宗嘉定間，像偶亡一指，僧甚懊惋。後於洞前，波間浮一花；視之，乃向所亡指。今所奉菩薩，即此也。（舊志）<p>史衛王彌遠前遊普陀，見大士於茶樹上，示一目。蓋二十年宰相之讖也。（《朱志》引《盛傳》）<p>理宗紹定庚寅十月，慶元昌國監胡煒禮潮音洞，倏見火光。左則月蓋長者，與童子並立；獅子盤旋，兩目如電。及至善財巖，童子再現，黛眉粉面，寶蓋珠鬘，森列於前。傍現一塔，晶彩煥發。眾僧曰：「我等雲集，歷年未覩。今承福力，共覯祥光矣。」遂鐫圖巖石，用示悠久。（《朱志》引《盛傳》）<p>淳祐間，連歲苦旱。浙帥顏頤仲，虔禱潮音洞中。見大士，并童子，若歡喜狀。甘澍立沛。（舊志）<p>度宗咸淳丙寅三月，范太尉以目疾，遣子致禱洞下，汲泉歸洗目。既愈，復命子來謝。洞左，大士全現；淡烟披拂，猶隔碧紗。繼往善財洞，童子忽現，大士亦現；縞衣縹帶，珠瓔交錯，精神顧盼，如將示語者。（舊志）<p>司戶王璪往寶陀山觀音洞禱雨。既致州郡之命，因密禱，願有所覩。須臾，見欄楯數尺，皆碧玉，有刻鏤之文，如世間所造宮殿者。已而，復現紋如珊瑚者，亦數尺。久之，於深遠處見菩薩像，白衣、瓔珞，了了可數。（《墨莊漫錄》）<p>元世祖至元十三年，丞相伯顏定江南。部帥哈喇歹來謁洞下，杳無所見，乃張弓引矢，射洞而迴。及登舟，忽見蓮花滿洋。驚異悔謝，反禱洞中。徐見白衣大士、童子綽約而過。於是莊嚴像設，併構殿於洞上。（舊志）<p>成宗大德五年，集賢學士張蓬山奉旨祝釐山中。詣潮音洞，見大士相好，髣髴在洞壁間。次至善財洞，童子忽現；頂上瑞雲中，復覩大士，寶冠瓔珞，手執楊枝，碧玻璃盌；護法大神，衛翊其前。良久，如風颺碧烟，漸消沒矣。祥光滿洞，如紫霞映月，現數尊小佛。作禮慰快而去。（舊志）<p>致和元年戊辰四月，御史中丞曹立承命降香幣，至洞求現。忽見大士現白衣相，瓔珞披體。次及善財洞，童子螺髻素服，合掌如生。適以候潮未行，再叩再現。而善財洞，大士亦在。童子鞠躬，眉目秀發。七寶瓔珞，明潔可數。羣從悉見之。（舊志）<p>至正乙未十月初六日，天台劉仁本督漕還。至普陀，見大士像於潮音洞，與人間畫幀者無異。又見大將軍與羅漢身於洞口石壁上。一時羣眾所見，又各不同。（《朱志》引《周志》）<p>相傳有嫂姑來山禮佛，虔持數年。至山，而姑天癸適臨，其嫂短之。姑亦慚恨，不敢入山，孤懣舟次。潮生路絕，饑不可得餐。須臾，見一嫗持簞相餉，屢投小石水中，款足至舟，致餉而去。姑甚異之，不知誰何也。久之，嫂禮佛還，訝姑受餓。姑曰：「頃一嫗已來飯我矣。」詰之，示以餉餘。嫂知是佛現身，反殿亟禱。瞻仰蓮座，則大士衣裾猶溼，遂名短姑道頭。在西南海岸，闊四五丈，長三十餘丈。小石自相零附，不築不甃，天然成步。暴風巨浪，衝激不散，真靈蹟也。又有七寶階，相傳大士欲從舟山築海堤通寺，為凡眾所衝，遂止。至今泥趾不壞，亦道頭類也。（舊志）<p>按：《裘志》列此於〈古蹟門〉。注云：「此事記載不一，大同小異。」參〈營建〉「短姑道頭」條。<p>明洪武二年春，漕使孔信夫榷鹽於昌國。王國英、薛國奇佐其行。夏四月，道經普陀洛迦山，作禮大士於潮音洞。慈相涌光，金色燦然；珠瓔寶珞之莊嚴，天香霞氣之芬郁。大眾仰觀，莫不歎異。（僧來復《蒲庵集》）<p>高皇帝命信國公定甯波後，即往普陀山，有意燬滅其寺。忽海中，有鐵蓮華，擁出水面，燦然作鍊金色。光燭上下，魚龍交沸。信國公舟不及度而返。奏聞於帝，異之，即命官修葺殿宇。敕命到日，共見大青牛，浮海而至，吞嚙鐵蓮華葉，其聲如雷，舟始獲濟。（錢希言《獪園》）<p>永樂二十一年十月十九日，潮音洞現白衣大士，龍王、龍女、長者大權從之。辰巳時，現開長眼，面帶煩惱。午時，現紫色身，面壁。酉時，善財巖外，現白衣金冠菩薩，坐紅日中。韋馱尊天日下立，羅漢海上步雲而來。二十日卯時，洞內又現紫金身。（舊志）<p>宣德二年四月，潮音洞內大士現，閻羅天子、二玉女隨之。（舊志）<p>正統二年二月十九日夜，大士現寶珠於潮音洞，放大光明。（舊志）<p>萬曆二年甲戌，別傳禪師，渡海禮大士。雲氣中，湧出金蓮白衣，冉冉示現。師及成都僧翠峯見之。（《許志》引陳以勤撰〈別傳塔銘〉）<p>八年，大智融禪師入山，見光熙幽勝，欲開闢梵宮。乃禱潮音、梵音二洞，若此地宜奉香火，大士當賜指授。夜課，千步沙見潮擁一大竹根至。師曰：「此大士授我也。」於是結茅斯地，題曰「海潮庵」云。（舊志）<p>十四年，有杭州僧天然居補陀。其母持齋奉佛，常募金錢，盡致補陀。一日化得菩薩像，頸金鑄，以授天然。天然見金頸，心動。謀工人，剝其金，工立死。他日，母來自海上。將及山，天然已先知，高聲罵詈曰：「怨家害我者，至矣！」見即批其母頰，取刀自裂其頸，遶山數帀。颺言曰：「汝輩莫我若，若我，地獄在眼前矣。」遂死。（舊志）<p>按：法雨寺二世如壽禪師，字天然，大智高徒，列傳〈禪德〉。與此杭州僧天然，自是兩人。《陳志》以十四年，訛為四十年。又刪去「杭州」二字，不為表出，則不免累及曾參矣。<p>十八年庚寅十月，寺僧有相訟者。郡丞龍德孚素信佛。詣寺鞫僧，疑其不守戒律也，取《法華經》燬之，令僧跨焉。夜夢神人傳佛旨曰：「奉道毀道，罪在不宥。罰作三石牛嗇官，蓋冥官也。」孚力求懺悔，大智亦助之求解。已乃夢曰：「願償經乎？用百當一。」孚唯唯。返郡，亟印百部以進，嚮道彌篤。（舊志）<p>鄞沈一貫〈印法華經歌〉云：<p>楚中山水絕天下，龍侯稟其最奇者。為吏不肯兄龔黃，為文又欲家班馬。來官我郡近四年，手披口決如湧泉。細民怙之為二天，老吏吐舌不敢前。徧搜至人作師友，布衣窮巷多周旋。心好山水幽勝處，攀蘿躡磴栖青煙。當年曾讀《參同契》，飄飄庶幾試其事。掛壁蒲團代象牀，赤腳雙童當家累。龍侯龍種靈且幻，幻出人心最靈異。郡中佛域補陀巖、五臺、峨嵋鼎足三。靈蹤中廢比興復，四方趨赴負且擔。叢林人多訟事起，不辭揚帆入海水。指揮擘畫且有條，鱗次綺分端可儗。總為衛佛心太殷，欲吸海水澆羶葷。自爇經函作盟呪，羣驅僧眾陵烟雰。目見千里不見睫，首欲渡人先浪涉。未覩如來騰玉毫，已見韋馱按金鋏。病中忽自縶南冠，定裏俄成白骨觀。勅遣冥中作牛吏，誰堪世上為龍官。新從下土不知體，顧此愚誠良不昧。智師助懺懇且哀，蜿蜿癡龍此時蛻。為余敬乞蓮華百，因師上贖如山大。世人且莫輕癡龍，慈恩慧愛於君鍾。嚴父何曾笞愛子？聖人詎肯訶凡庸？龍侯生還未是還，大還還在蓮華間。修士自能遵覺路，宗師也不逃深山。焚卻木人乾卻海，此時歡笑黃金顏。（《海南一勺》）<p>萬曆中，江陰小吏焦某，由湖廣典史，遷知事，赴任，江行。有楚僧自蜀江來，募金六百，往普陀山樹剎。附舟而行，焦諾之。既而窺其金。一夕暴風，推僧入江。僧自分必死，倏見觀世音菩薩，自空中降；持一燈，引入蘆漪，遇漁艇得救。復募六百餘金，往普陀償夙願。南海返櫂，聞焦不安而死，只一子，無故躍入江中死。乃歎息者久之。（《海南一勺》）<p>萬曆庚戌二月，江陰顧山庵莊長老進香補陀，有行童擔襆相隨。至山，瞻禮金容，行童默於菩薩座前，發誓願捨身以報佛恩。舟出蓮華洋，颶風驟作，跳入波心。七月中，行童夜至庵扣門，眾僧疑其鬼，拒而不開。行童說觀音神力護持之故，眾不信。問：「長老安在？」則曰：「往玄墓山。」行童徑投玄墓。時長老方畢夜課，忽聞行童窗外喚聲，心亦訝其為鬼。行童曰：「弟子實人也，未曾死。初跳入洋時，見一胡僧，體狀魁碩，著赭布袈裟，乘一船板而來。口稱『吾度汝』，載之而浮，輕疾如駛。倏忽已及淺沙，引而登岸。問：『何地？』曰：『舟山也。』某顧視胡僧，衣履都不濡溼，心異之。挈某同叩人家求宿。須臾，失胡僧，知是菩薩顯迹矣。」長老開門納之，同還顧山庵。（錢希言《獪園》）<p>蘇州皋橋張叟素尊像教。萬曆辛亥，將詣南海補陀，瞻禮觀世音，挈其八齡孫以行。既達杭城，欲乘一船。其孫見滿船人，悉被繩縛手足，向翁白其異。叟大駭，遽從其言，登岸。及換第二船，其孫復白所見如初。已又登岸，更求第三船附之。問其孫，曰：「只前兩船怪異，餘無所見也。」叟意未決，有二人立船首大呼曰：「勿乘彼而來此，此船甚安穩。」逡巡間，又若有人自後推之，遂挾孫登船。坐甫定，視呼者推者俱不見。日暮潮至，前兩船覆沒，無一存者。張叟所附之船獨全，乃知大士默佑也。（《獪園．志異》）<p>補陀潮音洞有二大士者，一現男子身，一現婦人身。面目黧黑，頭髮髼亂。萬曆三十三年，婦人以六月至山。男子禮九華，以十月至山。居於洞南之山頂石上。各以茅苫一篷，高不過三尺。上漏下溼，匡坐其中；惟飲水茹蔬而已。人與之米不辭，與之錢亦不辭。有遊衲至，竟散與之。或數日絕粒，不以為病。山中人以為丐者，莫之知也。余偕居士陳載卿，夜至其所，默與之坐。不通問訊，彼亦不驚顧。舉燈視之，惺然無昏睡狀。余始與之談，男子但笑而不言。婦人則隨叩隨答，不作道理會。而吐辭等刀鋸，莫可犯其鋒。問其姓名，則曰：「有甚姓名？」問其年紀，則曰：「有甚年紀？」問其：「何許人？」則曰：「有何方所？」問其：「曾住何山？」則曰：「住終南為久。」問其：「見何道理？」但曰：「眼見大海，耳聞風聲、雨聲、潮聲、鳥聲。」問其：「作何工夫？」則曰：「有時想起觀世音，便念幾聲，餘則惟坐。坐中亦無甚做工夫處。」其言詞直捷如此，似胸中無一物者，余大駭之。春二月，人皆來謁洞，男女堵觀之。曰：「汝輩各安隱去，問我何為？」遂不見。（舊志．明釋真一〈二大士傳〉）<p>施氏，尤錫綬妻，長洲人。萬曆丁未，患膈證，積治不效。一日有道姑入其門，曰：「吾見汝宿有善根，當為治之。」出黑色丸子，教臨臥時，噙化口中，疾當自愈。施作禮而謝。道姑曰：「他日有便，訪吾於南海可也。」問其：「家安在？」曰：「汝過南海，問妙海老人，無不共曉。」錫綬歸，施語之，驚曰：「若言南海，得非觀世音乎？」夜如其言，疾頓除。明年偕其姑，同詣普陀瞻禮。入寺門，見妙海宮三大字，榜於殿室，始悟菩薩之靈感焉。是年九月，施坐堂中，又見一道姑，排戶而入，謂施曰：「汝陽算止二十九歲。因裝金像一軀，又施經板一塊，又見路傍饑人捨飯一甌。有此三善，獲延三載。又曾遇肉身菩薩默化來，故不即夭折耳。」施見此姑雙瞳秀異，宛肖曩昔所遇者；因合掌百拜，哀祈拯度。道姑曰：「早辦修行。」舉頭而不知所之。（錢希言《獪園》）<p>四十年，海潮寺火。有一僧病，臥韋天殿下。忽像作聲叱起曰：「火來也。」其僧即起，背韋天出，步迅如飛，移置門外，得不火。明日，七八人舁之不能舉。僧病頓蘇，強逾平日。智師存日，或乏糧。在韋天前禱之，便有齋至。（舊志；錢光繡《耳耳目目集》）<p>泰昌元年十月，宋玨遊普陀，禮潮音洞，歷歷皆往昔夢中所見。夜夢鄉人，贈一玉杯，內碧外白；製不甚方圓，而古潤可愛。酒乾，見杯中一白猿倒掛於樹。諦視之，白衣大士立猿側，眉目逼真。醒則歎觀止矣。（《廣虞初志》）<p>明季，徽人汪姓者，僦居崑山王澄老對門。持齋三年，擬至普陀進香。某年元旦，已束裝，往東門玉龍橋下船矣。忽店傍火起，急報促❥。汪曰：「吾積誠三載，方朝菩薩，豈以一店易吾志乎？縱被焚，吾不歸矣。」竟揚帆而去。香畢❥崑，見四面店屋及王氏大第，俱一片焦土。汪店樓房獨存。萬人驚歎！（《現果隨錄》）<p>黃司理海岸，名端伯。禮大士，感大士現形天際，霓裳霞葆。訝為蜃市。（舊志）<p>清順治初，海寇阮俊與日本僧謀，欲將明賜《藏經》，載入日本。山僧照中，率數百人，至舟山哀求不已。阮怒曰：「汝等欲得此經，當向龍宮水府求之。」遂裝往。至海中，大魚攩舟，不得動者數日。阮悔過，亟返。不半日，舟達道頭，僧眾歡迎至藏殿。阮為諷經設供，安眾而去。（《裘志》）<p>順治己丑，秣陵黃土山人劉某，生即茹素。同弟朝南海。舟中，劉發願求見菩薩。忽海面見二蓮華，大如車輪。一華中坐一童男，一華中坐一童女。旋見菩薩坐大蓮華上而來。劉禮拜，起視菩薩與華俱不見。頃之，風濤洶湧。舟覆，同行六人，及弟皆沒。劉甫入水時，覺眼前徧滿紅光，有一僧攜之同行。瞬息間，忽已抵家，僧失所在。入門，母出，方知菩薩救援之力。（《己求書》）<p>康熙三年元旦，眾僧見山中有白光如虹，從佛殿頂貫至小洛迦山。大士衣白衣，乘光而度。識者預知寺有難事作矣。（舊志）<p>四年五月，紅毛番人來普陀，住半月。盡取鑄像旛幢等物，往日本，貿易得金二十餘萬。將歸本國，船忽自焚，番人俱溺海死。（舊志）<p>十年，僧既內徙，土寇以火鎔普陀圓通大殿金範大士像。像鎔，延燒及殿；賊不得出，焚死者無算。（舊志）<p>十一年壬子春汛，諸軍伍泊舟洛迦，入大士殿，清淨如平時。出門，毒蛇如蝟，張口噴氣，諸軍懼而奔避。又有獰犬成羣出噬，進退無門，死傷無數。人以為起遣之報。（舊志）<p>是年，寧波水師出洋。歸時，兵丁盜藏補陀大士像。甫解纜，風浪大作，舟將覆。主將疑而搜之，送還寺中，舟乃獲全。（舊志）<p>又有斧劈沈檀像，及盜臟中物；併將銅像打碎，包歸圖賣。中途陡起風潮，主帥驚叩哀禱。歸不踰年，皆受慘報。（舊志）<p>二十八年春，聖駕自禹陵❥。御獨木龍頭小艇。一日將到嘉禾城，過某橋，忽見老嫗，當頭簪紅花一朵，獨操小舟，直過御前。上問：「何船？」嫗應曰：「漁船。」上問：「有魚否？」嫗應曰：「有，欲買乎？」言訖，不顧而去，未知所往。定鎮總戎黃大來，尾御舟行；見上與老嫗語，驚疑之，急棹擁衛。上問何官，答曰：「臣，定海總兵黃大來。」上即從容問大來舟山狀。大來於是得乘閒，言普陀事頗詳。次日召大來入，發帑金千兩，建蓋普陀山寺。（《裘志》）<p>二十九年六月二十九日，定鎮藍公理謁梵音洞，親見大士現身。大眉赤面，富鬚髯；眼露青白光，鼻準微有白點。冠金圈大火燄，衣黃黑色；闊領方袍，微似達摩狀，頭頂俱現，後但露一手。又見一小佛，赤腳立大士頂上。公叩謝不已，倏無所覩。（舊志）<p>按周某《聞見錄》云：「定海總兵官藍公理，巡緝至普陀洋面，見小舟坐一婦人，手提籃，內有鯉魚一尾。艄後童子搖划。呼之不應，往梵音洞而去，倏而不見。公命對洞開礟，卒無音響。次日詣山禮佛，見大士，及傍立善財，與昨所見，面貌無異，始知菩薩顯靈。籃者藍也，鯉者理也，由是願為護法焉。」<p>展復初，江西布客某者乘便進香。見天王像，其一頹圮。私念，舊聞名山寶像泥，可和藥，乃取少許去。至舟，神昏頭痛，見長身天神怒目叱曰：「何得割我脛肉！」其人大恐，悔過，浼僧持送還山，立願新像。（舊志）<p>廣東洋商麥燦宇自東洋❥。忽夢巨人索其舟載一大骨，商怖而醒。時值夜半，黑風大起，舟欲沈，眾呼號不止。忽轉風，舟行如駛，黎明達岸，至普陀矣。大喜，入寺禮大士。見一天王足墜像前，與夢無異。瞻拜驚歎，遂施金新像焉。（舊志）<p>吳門江文樂禮普陀自敍略云：<p>康熙戊寅正月，南濠善士陸德敷領眾裹糧，南海飯僧，邀樂同往。二月初十日，同析弟，登普陀前寺。是夜二更時，目現白光。次早，樂等朝梵音洞，見白面大士，白面龍女執拂，逮棲壁鸚鵡；金面大士，有「欽」二字。其一字，樂見未明，幻庵僧見云是「佛」字。右立韋馱、龍王，金容西相觀音，青螺鬚髻。壽星高帽蒼髯，手拈拄杖；仙人科頭跣足，身倚碧桃。諸佛或大或小，或坐或臥，或行或立，層疊不可勝計。析弟所見，少有異同。德敷見大士、韋馱、善財、龍女。十二日，朝潮音洞，見金身三官一尊，關聖一尊，赤面綠袍，金容大士，金角青面武曲，戲蟾劉海；挂錢巨獅舌上，現一小佛，羅漢三尊，內有一托塔者。挂帆小舟一隻。析弟更見艙中有人，并執篙者。十三日，後寺飯僧。承別庵和尚，於我祖神前設供，拈香說法。事畢，再叩梵音洞，僅見金面大士，諸佛數尊。十五日，前寺飯僧。承潮音和尚，於祖神前設供，拈香說法。二十八日還家，縷述靈異。而懋弟亦告於初八夜，夢至普陀梵音洞前求相，垂下水墨大士一軸。弟求示真相，傍一大士云：「與見畫者，亦汝誠心所致也。」（《裘志》）<p>三十年，茶山寶稱庵僧慧如，因大士像壞，載募雲間，月餘無施者。一夕，私置王儼齋中丞門。袁夫人，夢一素衣淡妝姆云：「自普陀山來化衣單者。」寤而告中丞，夢亦復然。晨訊閽人，乃知大士像也。因炷香謝罪。呼僧至，許為新像送普陀。（舊志）<p>滄州張漢儒至普陀謁大士畢，欲歸。見一老人於洞外掃除，因與語曰：「若遠來，欲見大士乎？」張曰：「四千里至此，得見大士，死無憾！然大士安得見？」老人曰：「但虔禱，當有所覩。」張乃與同輩十餘人，跪禱。久之，忽見洞口有金光。老人曰：「大士出矣。」眾諦視，果覩大士，自石壁中出，惟見側面。又禱曰：「既蒙大士現身，願覩正面。頂禮歸日，摹塑像設。」大士即又背洞面海，去人咫尺。紺髮卷䰄，高顴隆準，衣綠色。半身在雲氣中，不可見。眾歡喜稽首。倏入石壁去。（《居易錄》）<p>長安薦福寺僧行義謁普陀山。與雲水僧七人，雨中炷香潮音洞，虔禱願覩大士慈容。倏見洞中現五色光，光中有大士立像，傍有白鸚鵡像。莊嚴妙好，是女人身。他僧見者，種種不一。久之乃沒。（《居易錄》）<p>學士高公士奇感應說云：<p>山妻傅氏，素信佛，誦《金剛經》。康熙壬申四月疾，自知不起。二十七日辰刻暈眩。少時復甦，口中惟誦《金剛經》。言：「佛力無邊，若修南海普陀寺大殿，可延生兩年。」至五月初四日，長逝。彌留之頃，余云：「若爾冥途果無苦累，當以夢告我。」山妻點首者再。今年二月十七日，大兒輿方夜坐，忽汗下，頭眩思寢。夢至靈隱，有老僧十七八人，遊行林間。一僧曰：「汝欲見汝母耶？可入我袖中，攜汝往南海。」少頃，至一山，環視空闊，殿宇巍峨，額曰「普莊嚴殿」。眾僧圍繞誦經，并說偈云：「修理大殿功德，世世生生，永不墜三途惡道。生天人中，受勝妙樂。」少頃，見母，黃衫，襯淡紅衣，素裙，合掌云：「金剛般若，量同虛空。恩霑大千，利周沙界。天上人間，最重此經。我今承佛力，已能記憶，不失一字。無去無來，現在發菩提心，永不退轉。寄語汝父，勿懸念我。」驟聞水聲而寤。輿性篤實，不能誑語，因筆記之。其衫裙，十月朔日，余所焚，輿不知者。（舊志）<p>五十年五月初一日，知府馬柱石到山啓建祝釐道場。感大士放金色大圓光於清涼山岡，移時方散。兩寺住持，有偈志其事。（舊志）<p>雍正九年辛亥，發帑七萬，修建普陀前、後兩寺。時法雨住持法澤，謂山在海洋，禮謁者，皆由舟楫；而寺中從未奉有天后香火，甚為缺典。乃謀建閣三間以祀。及閣成日，黃昏後，忽見彩船一隻，儀從旌旗，繽紛整肅；左右羽扇交蔽，前掌大燈兩盞，照耀光明，從東洋海上而來，直至千步沙。監督諸員及僧眾工役，同時共見。知為神靈示現，無不驚異。（舊志）<p>法雨寺，大雄殿內鐵觀音一尊。乃康熙十三年，遣界後，有偷界小船數十，泊千步沙。夜覩火光燭天。比旦，見一鐵佛首，臥置沙中，不知何所從來。始悟夜來之火，即佛光也。羣舁至寺供養。二十七年，江南武雲山進香感其異。請於住持別庵，載往金陵募鑄全軀。有縉紳楊公女，笄年，臥風三載。母徐氏，齎金虔禱。次晨，其女步履如飛。又有代鄰持釜來施者，貪其完好，易以破釜。夜夢神索故釜，寤而病，送釜懺悔始愈。大著靈驗，遠近奔助。不兩月，得銅鐵十餘萬斤。郡守覬其利，禁不許造。義士陸寅生，訴於道憲劉公，乃令速鑄。守旋以事被逮。全像既歸，靈應如響。雍正九年，發帑修建。監督者，欲令移供圓通寶殿，多人再四舁之不得。住持法澤前禱，佛果示筄，欲仍故處。諸人驚異，遂不敢動。（《許志》）<p>乾隆三年十月二十日，法雨寺鼓樓，以香燈僧不戒，燬於火。風猛甚，將延及水月等樓。忽見神靈示現，風旋外向，諸樓無恙。次年住持法澤，乃告總鎮裴公鉽、邑侯黃公應熊，設簿廣募。法澤，閩人，閩之漁船數百艘，踴躍樂施。法澤親往溫州採料。寧台道王坦、溫鎮黃有才，咸以原係欽工建造，免其稅餉。裝運至山，適值前燬之期。連日風浪大作，不能起卸。法澤禱於大士，忽二十六日，風恬浪靜。又有二十餘隻漁船，泊千步沙，相與協力，浮水拽岸，一日畢起。遂興工修造，崇敞如昔。（《許志》）<p>嘉定馮生，貧而好善。一日進香南海，中流風發舟覆。恍見甲士，引至龍王前，諭曰：「子寫方救人，善心誠切，達於水府。特遣救汝，與汝祕方十二，行之可以致富。」取方授之，命甲士送歸。倏忽到岸，方在袖中。心知大士暗中調護也。後依方行濟，成富室焉。（《勸誡類鈔》）<p>甫里曹渭南女，為張迪九子婦，病喉潰爛。時迪九既沒，渭南醫禱俱窮。一日，女忽起於牀，一口數人聲，聲梵語。手揮渭南曰：「去去！老衲南海來，以吾故人張迪九故，非汝曹所能致也。」女啓口如就示狀。俄而蹶起，自言病殆時，見故翁搴帷注視，嘆息而去。翌晨羣僧來，其主僧，龐眉蜷髮，狀如西相大士，從者左右侍。問答縷縷，不復記憶矣。（《陰騭文新編》）<p>陳君選年五十，只一子，幼慧而孱。既授室，忽患癆瘵，勢沈篤。有友告之，聞南海普陀觀世音菩薩，靈感宿著。若能信心，往祈郎君之疾，勿藥有喜；但山川修阻耳。陳云：「果往求有驗，何辭道遠？」遂擇吉出門，向南而行。凡八日，出本省界。是日午未間，車中體倦，投店早憩。飯後，悶坐無聊，因出散步。聞有大聲呼其姓名者，且曰：「汝子疾垂危，今往普陀拜求觀世音乎？」駭而視之，乃一道者，翛然塵表。急趨揖問：「素昧識荊，何知余姓名及余子疾？」道者不答所問，但云：「愛子何必如是之切？汝子疾，乃汝一生積愆，報在汝子之身。往求菩薩無益也。」陳再揖道者，求示其詳。曰：「汝今後，若能速改前非，力行善事；又能將前明〈楊椒山公家訓〉抄寫一卷，朝夕朗誦，事事遵行。子疾當自痊，不足慮也。」陳欲再展問，轉瞬失所在。錯愕良久，始悟大士化身，指其迷途也。乃望空拜謝而❥。及抵家，其子伏枕聞之，欣欣有起色，而病減半矣。月餘全愈。（《傳家寶序》）<p>無隱師者，毗陵世家子也。嘗曰：「名山大川，無非菩薩影現道場。腳頭腳尾，處處逢渠。」於是託足雲水，瞻禮普陀山，感大士現妙莊嚴身。晚歸，養病於神駿寺，誦七佛偈而逝。（《海南一勺》）<p>臨江丁兆僖服賈於蜀。母葉氏在家病足，數載不瘳。因虔祝大士。後鄉人來蜀，知母蒙大士顯靈示夢，病從此日瘥，即禱祝之日也。數千里，有感輒應如此！癸卯酬宿願，進香普陀。至梵音洞，得覩大士慈容，不甚了了。默念遠涉風濤，齋肅而來，豈下懷未誠歟？念未已，忽見洞內大士，身穿白衣，右手三擺；前立紅衣童子，又不類世所繪塑者。兆僖惶悚伏拜，焚香頂禮以退。（《勉戒切要錄》）<p>南豐武舉章開元，嘉慶年間，以騎射教人。課徒用力太猛，仆地，呻吟牀蓐，見一役曳之行。忽身後一人挽而呼曰：「勿爾，此人奉行《敬信錄》，持《觀音經》甚虔。若仍短壽，何以勸善？」役曰：「奉上官命，安知其餘？」曳如前，而挽者益力。役釋手，以梃掠章而去。身後人謂之曰：「渠雖去，明日係卯期，必又至，汝其殆矣。吾指汝到南海求救大士。」章慮蹣跚難行，曰：「但合掌端坐，誠心念『南無阿彌陀佛』，及『大慈大悲救苦救難觀世音菩薩』寶號。」章如教，覺身如風籜，飄空而起，海立眼前矣。海上有島，往來皆道服。章伏岸宣佛號，良久，見兩三白髮叟，攜一人下山，貌肖己。身後人曰：「此汝魂也，速禮菩薩叩謝。」忽前役又至，梃章足而去。身後人曰：「汝無悸，今蒙菩薩赦宥矣。」且曰：「汝歸去，當堅持前念，自修以訓人，毋怠厥志。」章唯唯，蘧然而甦；身仍在牀，足疾頓失。（《因果實錄》）<p>江夏某大姓，夜建醮，鄰媼攜幼女往觀。有猙惡巨人，拉女出，強之行。忽東南隅，現紅光。巨人惶懼，捨女，奔。紅光漸近，有瓔珞被體者，類觀音像。詰女所自，且曰：「余南海大士也，可隨往。」俄至一所，迥殊凡境。大士顧侍者，不知何語。未幾，侍者率巨人來，大士叱之，金甲神摔之去。一日，見黃冠人叩謁，述其母奉佛，終身不茹葷。大士謂女曰：「爾母善行可嘉，當令母女重逢也。」黃冠人囑閉目。覺履空而行，止則故鄉也。女歸，見榻臥一人，與己肖，恍若有自後推合者，遂如夢覺。初，母與女看醮，女忽暈絕。第胸膈溫暖，不類死者。月餘始甦，備述顛末。女自此不茹葷，虔奉《觀音經》。（《海南一勺》）<p>光緒二十四年春，有台州黃巖縣，三甲地方，民船一艘，裝客數十人，赴普陀進香。及❥，船行數百里，忽然霧雨驟至，舟不能駛。船主問曰：「爾等在普陀，有不潔淨之事否？」內有一老媼，急解囊，將黃瓦一片，拋入海中。頃刻，雲霧漸散，舟行如故。究諸老媼，云：「此瓦世所罕見，慕其色黃光滑，欲於夏日作枕，以納其涼，非有意竊取也。不意佛之感異已如此。」（採訪）<p>光緒三十二年二月，象山縣蟹鉗渡地方，有張姓婆媳二人，來山進香，寓佛首庵。翌日，媳出外禮佛。至夕❥，遺失拜佛布一方（俗名手方），內有各寺寶印。姑聞之，不勝憤恨。越數日，歸家開櫥，檢查別物，忽見所失之布在衣服中。一時咸以為異。（採訪）<p>江浙信心婦女每以白布鋪地禮佛，名為手方。間或墊坐，為護衣服，固無不可，但不應打印其上。若已打印，則萬萬不可鋪以禮佛，况墊坐乎？彼殆謂半截未打印，坐則無礙。不知以有字之布置之於地，尚屬褻瀆；况既坐其下半截，上半截亦貼靠自己下體，或有竟坐於打印之處矣！須知印上之字，皆是佛菩薩之聖號。理當格外尊重，何可如此褻瀆？阿育王之印，則是釋迦如來真身舍利寶塔之印。普陀普濟寺，則是敕建南海普陀禪寺觀音寶印。（普陀禪寺，乃明萬曆三十三年御賜額，至清康熙三十八年始改賜「普濟禪寺」額。如此，諒此印是康熙三十八年以前所鑄者。）法雨寺，則是南海普陀天華法雨觀音寶印。餘可類推。打印之布，只可藏於家中佛龕，或神龕內，則有功德。若用以鋪地拜佛，則其罪非小，况墊坐乎！（如已經鋪地拜佛用過之手方，則又只好洗淨焚化，切不可藏佛龕中。）譬如子孫，以祖父之名書之於布，以作拜祖父時墊地之用，及坐地時，恐汙衣服，用此布以墊坐；則人必以為不孝，自己心亦不忍。何竟敢以佛菩薩聖號，印於墊地護衣之布上乎？其原由於僧人不知事務，唯欲多打印，則多得錢。不計此布萬萬不可打印。若此等僧，縱有修持，亦當墮落。以亂為人打印，令一切信心婦女同作褻瀆佛菩薩之大罪故也。願諸僧俗，各各痛戒。又願識字之人，見聞此說，逢人勸誡，令一切人改此惡習，則功德無量無邊矣。（採訪普陀挂搭僧稿）<p>按：舊志有分靈感、示現為二者，有另立經證門者。其實示現即靈感；菩薩妙應圓通，眾生共仰，尤不待證而方生信向。況本志卷一，許止淨居士所撰之《感應頌》，甚為詳備。（有註及經證之單行本，尤明瞭。）故今但略敍靈異而已。《朱謹志．示現論》曰：「示現」，亦志中靈感類也。有感而不現者矣，未有不感而現者也。夫色見音求，佛所呵斥；大士曷為以形現也？此正慈悲度人，恆順眾生之至也。眾生所知者形，故所現者惟形。其實非形也，無形之形也；非現也，不現之現也。無形之形，形亦非形；不現之現，現亦非現。大士如月，眾人如水。人見大士，如水受月影。不可謂影即是月，又不可謂月即是影；又不可謂影非月影，又不可謂月本無影。月之照人也，有目者即見月。月之照地也，有水即有影。然而人之求見於大士，有現有不現者，何也？此亦如水之受月，清者受之，濁則不受矣。大抵人之求見而得現者，或遇之於無心之頃；無心即能感矣。《大易》不言「感」而曰「咸」，「咸」乃無心之感也。又或信心以求之。經言：「信為道元功德母。」信則能感矣。經又云：「菩薩善應諸方所。」示現，亦善應也。何疑之有？經固佛所說也。唐裴相國云：「後之學者，當取信於佛，毋取信於人。當取證於本法，毋取證於末習。」世之人，不信佛言，惟執己見，影附為高明之見，亦惑矣！夫無心、信心，水之清者也；反是則濁。彼且以為己智而人愚，豈知其惑之甚耶？是故己見一立，雖智亦愚；知見不生，雖愚不害。此平心之論也。或曰：「人之求現者，述其所見，各有不同，何也？」豈水中月影，亦有異同歟？曰：「月體一定，故無異影。」若夫佛之法身化現，豈有音聲形色之一定者歟？所見有不同者，各自有其感召，非應之者為之同異也。天之生物，形色不一其類，是其所稟之剛柔燥溼，有輕重純駁之不齊，天非物物而鑄之者也。天之生物，已不可測矣；佛之法身變化，亦豈凡夫意見所能測識歟？儒之言天，則曰不測；言神，則曰聖而不可知。佛之化現，不可思議。世人於至顯至近者，昧不之辨；乃於不可測者而必欲測之，不可知者而必欲知之，不可思議者而必欲思之議之，多見其不知量也！或又曰：「示現，即有之，亦幻境耳！儒聖亦有是理歟？」曰：「有！」古所云：「見舜於牆」、「見堯於羹」者，非於虛空見之歟？羹牆中豈真有堯舜歟？孔子學琴於師襄而見文王；撫琴動操之間，文王果安在歟？是則心神之感孚，有不期然而然者，亦與夢見周公無異。其實於太虛空中，毫無纖翳也。或曰：「聖固有之，凡夫豈能然歟？」曰：「道，固愚夫愚婦之所與知與能者也。」言其至，則雖聖人亦有所不知不能。非夫婦之愚有以駕乎聖人之上也；蓋愚夫愚婦，適然之頃，亦有休機息慮之時；而其愚誠篤信，反勝於賢智之過為妄生疑慮者。故凡求現得見者，大抵明察之人少，庸眾之人多，以其智慮鮮也。道之流行於天地間也，大聖大賢而外，惟赤子之心，與夫婦之愚，庶幾近之。故曰：「百姓日用而不知。」即其不知之頃，恰與赤子之心，同其渾穆。是故釋迦弟子，有蛇奴者，以愚鈍得度，愚固道之所不外也。其有著意求現，而未得見者，如鏡之被呵而暈也，月之被雲而掩也；人心與焉，斯窒矣。作意以求，誠即非誠矣。世之人，非沈空，即著有。其以示現為虛偽者，正其著有之見勝也。彼蓋謂佛之法身徧周沙界，必不屑屑焉株守於此，遇人即現也。此則以凡情測佛者也。佛固徧周沙界矣，此獨非沙界乎？佛尚有不屑之意見乎？雖然，示現亦非大士實際也；如其不信，亦無不可。蓋信示現一方之大士，不如信徧周沙界之大士。信徧周沙界之大士，不如信當前之不信有示現、不見有大士者之真我。是則真見大士者也！如有是人，法門賴之矣。《海南一勺》稱為「理圓詞達」，因附錄之。<p>又按：胡應麟《筆叢》、王弇洲《觀音本紀》，皆謂古時觀世音，無婦人像；歷引《法苑珠林》、《太平廣記》諸書以證之。趙甌北《陔餘叢考》，以王、胡說為未然，引《北史》：「齊武成帝，見一美婦人，變為觀世音。」《南史》：「陳後主皇后沈氏為尼，名觀音皇后。」證六朝時，觀音已作女像。又引南宋甄龍友《題觀音像》，有巧笑美目語。又壽涯師《詠魚籃觀音詞》，有窈窕丰姿語。證觀音之為女像，宋、元、明已然。近俞樾《小繁露》，引《夷堅志》觀音救目疾事，又以宋時，猶未皆為女像。說各不同。竊謂《地藏本願經》云：「地藏王，一世為大長者子，又一世為婆羅門女。」觀音之不能定其為男女，殆猶是歟！雖然，此且約世俗迷情而為剖決！若知觀音徧十方界、盡未來際、隨九法界眾生機、現十法界應化身，則前之所談，何異斷竿量天、折錐探地？為可憐可憫也！
。
<juan>普陀洛迦新志卷四<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>檀施門第四（共七十八條）<p>如來遺詔，護法託於王臣；菩薩發心，度生首推布施。況大士建號大悲，廣施無畏。故珞珠解頸，菩薩亦乞慈悲；珍寶捨身，眾生皆求哀愍。自昔已然，於今為烈。明則疊賜藏經，清則重頒內帑。或築隄捍海，或割畝助糧。姓名有湮沒不彰，福德固流傳無盡。蓋佛法之興衰，關國運之隆替。未有慈悲導俗，而黎民不被其恩；更無明良在朝，而僧眾不蒙其澤。追懷先德，庸啓後人。志檀施。<p>五代梁<p>張氏，佚其名。貞明二年，舍所居為不肯去觀音院。（舊志；詳〈靈異〉、〈梵剎之廢庵〉、〈禪德〉三門）<p>宋<p>太祖乾德丁卯，遣內侍王貴齎香旛詣山。（舊志〈命使〉）<p>神宗元豐三年，內殿承旨王舜封使三韓。至是，有大龜負舟不得去。望山作禮，龜沒舟行。洎還，以其事上之，賜額「寶陀觀音寺」。許歲度僧一人。置田積糧，安眾修道。（延祐《四明志》；舊志）<p>寧宗嘉定七年，從住山德韶請，賜修圓通殿錢萬緡，並御書、金襴衣、銀鉢、瑪瑙珠、松鹿錦旛等。（舊志）<p>理宗淳祐八年，詔置接待莊，免本山租役。（舊志）<p>元<p>成宗大德二年，中宮命內侍李英降香修殿宇。（《許》、《秦》二志）<p>三年，命宿衛孛羅降香，賜金百兩修殿宇。（舊志）<p>四年，降香飯僧。（劉賡〈寶陀寺記〉）<p>五年，命魏也先、太出、李鐵木兒不花，治演法堂。賜綵旛、緘香及帑錢二十緡。割鄞田、昌國田、及山，共四千餘畝供僧。（舊志）<p>按：《裘志》作「三年」。又云「一作一年」。《許志》據劉賡記〈盛熙明品〉中，作「五年」。今從之。<p>仁宗皇慶二年，皇太后遣法華奴齎賜主僧袈裟，及十方僧飯。勅浙省，賜鈔八百六十八錠，買給長明佛燈田三頃。（舊志）<p>泰定帝泰定四年，遣中正同知帖閭齎賜金幣，賜飯僧鈔千錠，僧衣一百八件。供聖黃金織文旛、金綵綺帛。賜供營繕田二頃二十六畝。（《許》、《秦》二志；《裘志》作皇慶四年，誤。）<p>泰定帝致和元年，遣御史曹立齎賜香幣及鈔百錠。（舊志）<p>順帝元統二年，宣讓王施建塔鈔千錠。（舊志）<p>明<p>神宗萬曆十四年，遣內官監太監張本御用監太監孟廷安，齎賜皇太后刊印續入藏經四十一函、舊刊藏經六百三十七函；裹經繡袱六百七十八件；觀音金像一尊，善財龍女各一尊；金紫袈裟一襲。於寶陀寺立靜室五十三處。（舊志）<p>明神宗賜寶陀寺藏經勅：皇帝勅諭普陀山寶陀禪寺住持及僧眾人等：朕維佛氏之教，具在經典。用以化導善類，覺悟羣迷，於護國佑民，不為無助。茲者，聖母慈聖宣文明肅皇太后，命工刊印續入藏經四十一函，并舊刊藏經六百三十七函，通行頒布本寺。爾等務須莊嚴持誦，尊奉珍藏。不許諸色人等，故行褻玩，致有遺失損壞。特賜護持，以垂永久。欽哉故諭。大明萬曆十四年三月日。<p>按《裘志》云：二十七年，勅法雨文同，不另載。是時一尚為寶陀，一尚為海潮。<p>二十七年，遣漢經廠掌壇，御馬監太監趙永、曹奉，齎賜大藏經六百七十八函、《華嚴經》一部、《諸品經》二部、滲金觀音像一尊。（舊志）<p>明神宗再賜藏經勅：勅諭南海普陀山寶陀寺住持及僧眾人等：朕發誠心，印造佛大藏經，頒賜在京及天下名山寺院供奉。經首護勅，已諭其由。爾住持及僧眾人等，務要虔潔供安，朝夕禮誦。保安眇躬康泰，宮壼肅清。懺已往愆尤，祈無疆壽福。民安國泰，天下太平。俾四海八方同歸仁慈善教，朕成恭己無為之治道焉。今特差內漢經廠掌壇，御馬監太監趙永，齎請前去彼處安供。各宜仰體知悉，欽哉故諭。大明萬曆二十七年二月初十日。<p>又，三賜全藏經勅：皇帝勅諭南海普陀山寶陀寺住持及僧眾人等：朕維自古帝王，以儒道治天下；而儒術之外，復有釋教，相翼並行。朕以沖昧，嗣承大統迄今廿有七禩。天下和平，臣民安樂。仰思天眷、祖德洪庇，良由大公同善之因。況國初建置僧錄司，職掌厥事。蓋仁慈清淨，其功德不殊；神道設教，於化誘為易。祖宗睿謨，意深遠矣。佛氏藏經，舊刊六百三十七函；我聖母慈聖宣文明肅皇太后，續刊四十一函。朕既恭序其端，而又因通行印施，序其前後，勅諭護持；所以錫孝類，流慈恩也。茲者，朕嘉善道之可依，念傳布之未廣；爰命所司，印造全藏六百七十八函，施捨在京及天下名山寺院，永垂不朽。庶表朕敬天法祖之意，弘仁普濟之誠，使海宇共享無為之福。先民有言，一念思善，和風慶雲；一念不善，災星厲氣。夫善念，以有感而興，無感而懈。是以皇極敷言，不厭諄懇。聖哲所貴，善與人同。古今相傳，其揆一也。且善在一人，尚萃一家和氣；若億兆向善，豈不四海太和？此經頒布之處，本寺僧眾人等，其務齋心禮誦，敬奉珍藏，不許褻玩，致有毀壞。特賜護勅，以垂永久。欽哉故諭。大明萬曆二十七年二月日。<p>按：三十三年始改寶陀寺額為「普陀」。二十七年二勅文，舊志均曰「普陀寺」。何可額尚未改，而先呼後易之名乎？特為改正，以示不妄。<p>三十年四月，遣御用監太監張隨，同內官監太監王臣，齎賜帑金千兩督造藏殿、飯僧銀千八百兩、誦禮《觀音經》銀三百兩、《觀音經》一藏。（舊志）<p>三十三年，仍遣張隨同御馬監太監党禮、張然，齎賜帑金二千兩，（《裘志》作三千兩）督造普陀禪寺。又僧齋銀三百兩，及織紵旛幢、金花丹藥等物、《金剛般若經》一藏、《觀音普門品經》一藏，賜額「護國永壽普陀禪寺」。太后又賜建寺銀三千兩。踰年工竣，復命。復特遣中貴，錫玉帶以鎮山門。（舊志）<p>明，釋海觀〈玉帶記〉：<p>普陀山護國永壽普陀禪寺，勅建之後，金碧照榮，如夜摩、睹史之宮從天而墜。海眾拜瞻，法會殊勝，近世未有若斯之盛也。恭荷綸音，煥頒龍藏。壬子年春，復特遣中貴，賜之玉帶，以鎮山門。林樾野人，住靜磐石之下，樂觀其美。敢不揄揚休美，略以往事例之。佛印收蘇內翰玉帶，永鎮山門。武后賜萬❥和尚以錦袍玉帶。又裴晉公平淮西，憲宗賜以玉帶。公臨薨，卻進，口占奏狀云：「內府之珍，先朝所賜；既不敢將歸地下，又不合留在人間，謹卻封進。」聞者歎其不亂。夫內翰固超特，佛印又豈屑屑於此者？各以高風勝致，嬉戲今古耳。晉公之敬君，不貪貽子孫，其學識又與內翰別是一格。萬❥之賜，賜非其主。豈若今者，頒自聖明、得諸方外之為慶哉？今世之秉鈞軸、膺寵遇者，裨補無涓埃之微，而玉帶有韞匵之積。厥後子孫蕭索，售為口食之需，君恩掃地。甚者，負罪家沒，玉帶復歸內廷。嗚呼！人情何不錫於山而錫於身耶？因著為說，一以記名山之盛事，二以砭世榮之難恃云。<p>三十四年，准御馬監太監党禮之請，賜海潮寺額，為「護國鎮海禪寺」。（《許》、《秦》志）<p>三十五年，遣党禮齎賜帑金千兩，建御製碑亭，祝釐飯僧。（舊志。碑文見〈梵剎〉）<p>三十七年，遣張隨齎賜帑金千兩，到山飯僧，延僧檢閱藏經三年。并五綵織金龍緞四十疋，及長旛經袱桌衣等。（舊志）<p>三十九年，遣張隨等齎賜帑金千兩，祝釐飯僧。又遣党禮等齎賜鎮海禪寺《大藏經》。（舊志，萬曆三十九年再賜藏經勅）<p>明神宗再賜藏經勅。勅諭浙江南海普陀山鎮海禪寺住持及僧眾人等：朕發誠心，印造佛《大藏經》，頒賜在京及天下名山寺院供奉。經首護勅，已諭其由。爾住持及僧眾人等，務要虔潔供安，朝夕禮誦。保安眇躬康泰，宮壼肅清。懺已往愆尤，祈無疆壽福。民安國泰，天下太平。俾四海八方，同歸仁慈善教，朕成恭己無為之治道焉。今特差漢經廠闍黎，御馬監太監党禮，齎請前去彼處供安。各宜仰體知識，欽哉故諭。大明萬曆三十九年九月日。<p>按《裘志》云：此勅法雨寺時，已賜額「鎮海」。文與普陀寺敕微有不同，故另載，今依之。<p>崇禎十四年辛巳，上以天步方艱，物多疵癘；命國戚田弘遇捧御香，祈福普陀大士。（錢謙益撰〈天童密雲悟塔銘〉）<p>河南王於嘉靖六年賜琉璃瓦三萬，鼎新無量殿。（舊志）<p>魯王於嘉靖間，建琉璃殿、梵王宮。（舊志）<p>魯王，於萬曆間，歲致米、飯大眾。賜赤金像一座，重三十石（石，疑是斤字之訛），並造新殿。（魯王〈普陀山碑記〉）<p>崇王由樻，於天啓七年，捐資重建藥師殿，書「法門龍象」額，賜千佛衣。（舊志〈梵剎〉）<p>承乾宮皇貴妃遣官進香，并製滲金佛像一尊。（舊志〈精藍〉）<p>陶崇道，會稽人，官方伯。於磐陀庵西，倡緣築堤，墾田數十畝，以充香積。天啓七年，又捐資建藥師殿。（舊志〈精藍〉）<p>梁文，明，官定海都司。因祈嗣有感，捐資創白華庵。（舊志〈精藍〉）<p>方應明，明季，官海憲。捐俸重建磐陀庵，殿宇巨麗。（舊志〈精藍〉）<p>蘇若霖，崇禎朝內官。捐己資千餘，莊嚴淨土。（《舊志．精藍》）<p>按：明妙峯福登禪師，福慧洪深，誓願廣大。一生所作大功德，莫能殫述。素願造滲金文殊、普賢、觀世音三大士像并銅殿，送五臺、峨嵋、普陀，以供養之。于萬曆二十七年己亥，杖錫潞安，謁瀋王。王適造滲金普賢像送峨嵋矣。師言銅殿事，王問：「需金若干？」師曰：「每座須一萬金。」王願造峨嵋者，即具資送師往荊州監製。殿高廣丈餘，滲金，雕鏤佛菩薩像，精妙絕倫。殿成，送至峨嵋。大中丞王霽宇撫蜀。聞師至，請示心要。遂發心助普陀者，乃采銅於蜀，運荊鑄造。及成，運往普陀。至南京，逢普陀僧力拒。蓋恐海寇悞認為金，防搶劫耳。因卜地寶華山。時寶華頗衰敗，遂奏懇勅修，得以安置。師又募五臺者。于三十三年春，躬送至山，議安顯通寺。又蒙勅修其寺。趙吉士《寄園寄所寄》中，謂陳太后勅四川造三座者，傳聞失實耳。此殿雖未至普陀，而妙峯與王霽宇之誠心毅力，何可泯滅？因附志於明季檀施之後，俾後世知有其人其事云。（《憨山夢遊集．妙峯傳》）<p>清<p>康熙二十八年己巳三月，駕巡杭州。准定海總兵黃大來啓奏普陀廢墜狀。命一等侍衛萬爾達、二等侍衛吳格、禮部掌印郎中觀音保，齎賜帑金千兩，建蓋山寺。（舊志，詳見〈靈異〉）<p>釋性統〈己巳三月朔日上遣侍衛臣齎帑金至山恭紀〉詩：山陬海澨外<#sp>野衲臥雲深久斷長安夢<#sp>何期天使臨星趨勞驛駟<#sp>風偃拜綸音瓦礫生光彩<#sp>皇恩為布金（其一）天威原咫尺<#sp>鳳詔下林皋引道惟金錫<#sp>環亭盡錦袍朝臣宣聖德<#sp>野逸沐恩膏花鳥陪人笑<#sp>殊增意氣豪（其二）邱壑千尋峻<#sp>場開不二門當朝逢聖主<#sp>萬代奉慈尊海閣晴霞映<#sp>蜃樓曉日吞蕭蕭多寂寞<#sp>此日遇殊恩（其三）<p>三十五年四月，命翰林宋大業齎御書《金剛經》兩函，分賜前、後兩寺。五月命釋自戒齎內製五爪龍袍二襲，進香，祈保皇上西征，全師奏凱。（《裘志》）<p>繆燧〈恭送御書金剛法寶入普陀山寺記〉：<p>普陀，名山也。孤峙海中，距定海甫百里，在令封內。而予日以簿書鞅掌，不獲登臨而謁禮焉。間有暇晷，亦畏涉風濤。是以渡橫水者數數，而蓮華、金鉢，窅莫問津。甚矣夫，作吏之俗也！歲之丙子，恭遇今上皇帝以御書《金剛法寶》，光鐫棃棗者，頒行天下梵宇。而普陀兩寺，幸在其中。四月經函至定，宰分當躬齎入山。於是得從副戎葉公紀，揚帆抵洛迦，安經供奉於大殿。肅容再拜，天威咫尺。已乃謁大士、覽梵宇，滄溟杳靄，大哉觀也！仰維皇上，睿聖淵涵，文武廣運。廓沙漠千古不清之塵，闢海甸累朝不隸之土。垂裳宵旰，日厪如傷。而乃於萬幾餘暇，披釋氏之微言，運如神之妙腕，楷書竺藏，光被人天。而且頒行郡國，望剎推恩。天縱至人，真絕古今而邁三五者矣。燧，一命微員，叨膺司牧。疆域不過百里，案牘期會，事甚眇末。而蚊負冰兢，不遑啓處。承乏來，不知翰墨文章復為何物？少之所學，仕而轉荒。而聖天子獨廣大從容如此！豈非雲雷風雨、日月星辰，挈五行而運四時、周八方而生萬物，成功文章無所不有之為天也哉？小官，管窺蠡測，仰贊高深。凝思拜頌之下，不暇探討山川之幽秀，風物之雄奇。一棹遄歸，皇皇職役。寧見笑於山靈，而決不敢瀆鬼神以失民義。則燧今日揚上德而慊臣職之意也夫。<p>三十六年，命使進香，賜五爪龍衣一襲、㼭子（㼭，徒念切，音磹，乃鑪瓶等之座子）兩座、銀五十兩。（舊志）<p>三十八年三月，駕巡杭州。二十七日於行在，差乾清宮太監提督顧問行、內務府廣儲司郎中丁皁保、太監馬士恩（《秦志》作逢恩。）等，齎金千兩，分賜兩寺，到山進香。四月初四日至寺，傳旨：山中乃朝廷香火，所有未完之功，以是帑金為之領袖，務令天下臣民，共種福田。住持須竭力圖成，勿孤上意。太后、六宮、公主，各賜金有差。並御書《金剛經》二卷，分賜兩寺。書「普濟羣靈」，及「潮音洞」額，賜前寺。書「天花法雨」，及「梵音洞」額，賜後寺。書「皓月禪心」額，賜普濟住持明怘。書「修持淨業」額，賜法雨住持性統。書芾啓：「此苗幕從輿衛於琅琊之間，為泉石之樂，恨不接遊跖也。滁，天下佳山水，且少過客，諒稱高懷。正恐賜環在近，不能少彼留也。」芾再啓。夏六月臨五十七字，賜明怘、性統。又賜性統念珠一串，供大士。又准兩寺住持奏請，發金陵城內琉璃瓦一十二萬，改蓋兩寺大殿。（舊志）<p>繆燧〈御題普濟羣靈額恭紀〉：<p>漢、晉以來，二氏之學並行於世，而佛較盛於老。非之者隘，媚之者愚，惟至人能兼包迭用於其間。我皇上，神靈天縱，優入聖域。其暇，汎覽流觀，謂釋氏之慈，即吾儒之仁；其悲憫提度，與博施濟眾無異。大矣哉，如天如地之見也！普陀為海內四大名山之一。展界後，即賜金勅建前、後兩寺。賚寵眷渥，輝賁山川。改賜今名外，復御題「普濟羣靈」，額大士殿。臣燧，忝宰斯地，恭逢盛典。既為住僧喜慶忭舞，竊伏而思之。仰維帝德之宏，王言之大，有不第為茲土茲山起見者。蓋自五帝三皇以來，馭世之道，不越仁民愛物。而其化澤之深長，聲靈之赫濯，至於柔懷百神，及河喬嶽。然則自天而下，自地而上，大小幽明，一以貫之者，類盡於羣靈，而道全於普濟。盡千聖之猷，百王之蘊，有能出此四言者耶？大士以天子之心為心，其福民護國當何如？苟斤斤焉，僅從茲山起見，則將隘視聖人之言，而淺測聖人之心，可乎哉？臣燧是以不揣固陋，表而出之。俾四海臣民，即不獲至其地者，覽斯志，亦共瞻仰沐浴於無疆之化澤云耳。<p>四十二年二月，駕巡杭州。命侍衛翁峩立、都統官保、中官首領王璋進香。齎賜住持心明御書《心經》一卷、帑金二百兩。命住持性統，題〈蘇臺雨景〉詩，即御書賜之。復書「大圓通殿」、「獅子窟」、「壽峯」三額，賜心明；「振宗禪寺」、「妙光」、「聖因」三額，賜性統。分掛普陀、治平、徑山接待諸處。書「添籌」二字，賜性統母。又准直郡王奏，六品官阿爾發同官保到山，送龍袍銀兩。（《許志》）<p>四十三年十一月，御製碑文一道賜法雨寺。十二月，御製碑文一道賜普濟寺。（兩碑文見〈梵剎〉各寺下。）書賜「宣布聲聞」、「藏經閣」、「永壽寺」額三道。命性統賦詩，以「無覺有空色相消」為首句。賦畢，賜瀚海石硯一方、豐澤園墨二錠。（《許志》）<p>四十四年，命浙江織造敖福合齎送御製碑文；鴻臚寺序班朱圭奉勅鐫碑。四月，賜性統御書《心經》二部、《心經》塔一軸；賜心明御書《心經》一部、《心經》塔一軸。（《許志》）<p>江國楨〈同織造府送御碑至普陀〉詩：一色茫茫玉作堆<#sp>看潮湧去看潮❥乘槎不見風波險<#sp>捧得君王睿藻來<p>四十六年，駕巡蘇州。賜性統人參一斤及瓜果等物。時心明、慧業、德藻等各受一分。又書「栴檀林」三字額賜心明。（《許志》）<p>四十七年閏三月，命浙江孫文成、江南曹寅、蘇州李旭三織造，齎送內造自在觀音、救度佛母二相，分給普濟、法雨兩寺。二相連座，高一丈六尺；佛身五尺。量聖體裝就，脫紗，泥金，手足皆附，金蓮玻璃點目，金皮作衣。於四月十八日，到山安供。（舊志）<p>范昌治〈同部堂孫公送內造佛相入山恭紀〉詩：昭代崇西竺<#sp>佑民施聖教金身內府裝<#sp>範相殊嚴妙天衣妥半肩<#sp>青蓮光照耀航海入名山<#sp>特奉天王詔鯨波坦不驚<#sp>魚龍息狂嘯當知佛力慈<#sp>四生同一照于我亦何心<#sp>乘風登海嶠與觀入勝界<#sp>開顏共含笑甘露灑心胸<#sp>祥風訖邊徼用祝聖堯年<#sp>同賡擊壤調<p>四十八年二月，命內務府員外郎噶達渾降香，齎送帑金二百兩。並詔杭州織造孫文成，查明僧眾人數，許運米石出海，永為定例。七月，皇太子奏准，差中官鄧鎮、趙柱、皇姑寺住持廣博，齎賜帑金五百兩、內造大士珠寶金相一尊，供法雨寺。又帑金三百兩、金旛一對、數珠二挂、內造滲金佛三尊、黃蟒袍一襲、銀製吉慶阿哥一位，供普濟寺。（《許志》）<p>康熙四十八年七月初六日，奉硃批上諭，諭管理杭州織造孫文成：「頃有普陀山住持和尚二人來京。詢問及其寺裏過活，奏稱這二年，因嚴禁米石，不許出海。米糧短少，僧眾多有散去。此寺乃特旨修造，不比他處。今二僧人❥去，必到杭州。爾會同伊等，將一年所用糧米應需幾何，詳擬定例具奏。但恐奸民乘便，糴買米石，運至別省貨賣；浙江米價，必至騰貴。故此手書特諭，欽此。」八月初六日，性統同心明到杭。經織造孫會議，得普濟寺、法雨寺現在僧人共六百六十六眾。每日每人食米一升，合算一年，共需用米二千三百九十七石六斗。其米每年陸續運載，巡撫差官查驗，給與執照，許放出海，永為定例等因。九月十九日，織造孫具摺奏請。奉旨「知道了」，隨移咨督撫提鎮，通行文武各衙門，每年遵照放行。<p>四十九年，賜寶印一顆，並賜前寺大藏尊經。（《許志》）<p>五十二年正月，在暢春園，賜性統、心明紫衣各一襲，侍僧五人紅衣各一襲，及蜜餞珍果等物。二月，復各賜人參及丸藥等物。（《許志》）<p>五十五年正月，命使到山，賜性統蜜餞珍果等物。（《許志》）<p>五十六年，恩准性統、心明奏請，蠲免朱家尖、順母塗開墾田地錢糧。（《許志》）<p>〈恩免普陀錢糧碑記〉：<p>康熙五十七年十一月二十五日，准內務府，移咨內開。康熙五十七年十月二十日，侍衛魏珠將南海普陀洛迦山普濟寺僧心明、法雨寺僧空懷、空明等所奏漢字黃摺子發出，交與十二阿哥。轉傳旨，將此著阿哥親自會同包衣昂邦詢明，將御書之處議奏，欽此欽遵。臣等會議得明季藏經，皆是明朝皇帝所送。所有御書亦隨帶去。今僧人等雖請御書，然此藏經乃公主為父皇萬壽送去之經。再寫御書，必須交於內閣衙門用寶。或可照去歲，移咨孫文成，會同地方巡撫等。將舊年寬免開墾田地錢糧數目情由，并善為保誦藏經，不許僧人胡亂生事，立碑永垂，為此請旨。隨於康熙五十七年十月二十日具疏。并漢字黃摺子，給與奏事六品官雙全等，啓奏。奉旨依議。為此照普濟寺僧人心明等所奏漢字黃摺子，抄錄一張，一並咨明前去。到日，爾即親與地方巡撫等，將開墾之田地，寬免錢糧之情由數目，並善為保誦藏經，不許僧人胡亂生事等語，可立石碑。為此交爾等因，欽此欽遵。臣朱軾、孫文成竊查康熙五十六年十一月十五日，准內務府清字咨文，奉旨將普陀洛迦山普濟、法雨二寺和尚心明、性統開墾田地，求免錢糧原摺，交與織造孫文成，與浙江巡撫朱軾，查明妥議，具奏，欽此欽遵，等因到。臣遵即會同行據定海縣知縣曹秉仁，親往安期鄉、朱家尖、順母塗地方，查丈寺僧開墾之產，共田地塗山三十三頃一十五畝三分零。內已報起徵田地塗山二十八頃八十二畝五分零，應徵銀六十一兩四錢四分五釐零，米一十四石一斗六合零。又已報陞科，尚未起徵田地塗山四頃三十二畝八分，應徵銀七兩一錢三分六釐零，米二石二斗九升六合零。又朱家尖，未墾田地一十三頃五十三畝，俱經寺僧築塘管業。該縣逐一丈明，備造清冊，詳送前來。經臣孫文成奏請。蒙皇上鴻恩，將朱家尖、順母塗，已墾田地三十三頃一十五畝零，未墾荒地一十三頃五十三畝，一概寬免。奉旨，傳與巡撫，照此摺依議欽遵在案。伏惟我皇上，聖神文武，寬信敏恭。博施濟於五十八年之間，薰風風物；垂道法於二十四省之外，化雨雨人。凡屬航海梯山，靡不向仁懷義。若普陀洛迦山者，標金樹剎，原從鹿苑分來；布寶成池，直是龍宮築就。惟茲佛國，疊受皇恩。宸翰高懸，筆墨與浮圖並峻；慧居重建，海天共梵宇齊雄。乃猶蠲國賦於福田，永錫菩提聖種；抑且著王章為戒律，真成清淨禪宗。仰承如天如地之宏慈，祗凜人心道心之大訓。諭爾僧眾，虔誦藏經，祝帝壽以無疆，宏天休於洊至。毋游惰而失業，毋生事以作非。頂戴聖恩，宣揚佛教。普天率土，物阜民安。臣等謹將飭僧免賦情由勒石，永垂千秋萬禩云。浙江巡撫臣朱軾、杭州織造臣孫文成恭撰進呈。奉硃批「是，知道了，欽此。」康熙五十八年五月，普濟、法雨二寺各立一碑。碑身高八尺五寸七分，厚九寸七分，寬四尺七寸五分。碑頂高二尺七寸，趺身高二尺五分，長七尺一寸。（碑在御碑亭西）<p>雍正九年三月，准浙江總督李衛奏請，賜帑金七萬兩，重建前、後二寺殿宇。命前蘇州巡撫、原任戶部左侍郎王璣監督工程。（參《許》、《秦》二志）<p>十二年正月，賜前、後二寺御製碑文各一道。（《許志》，碑文見〈梵剎〉各寺下）<p>乾隆十六年春，駕幸杭州，賜源善紫衣一襲及珍果等物。（《秦志》）<p>三十七年九月，賜流金嵌寶曼❥一座，重三十三兩，并哈達五色。（《許志》）<p>光緒十九年，由法雨寺住持福悟呈廳，申詳道撫，奏准，頒賜《清藏經》全部。（採訪）<p>和碩裕親王，康熙二十六年，施戒衣三百七十五單，計一千一百二十五件；紫袈裟五襲，法被一幅。延住持性統設壇傳戒，祝延聖壽。（《許志》）<p>釋性統〈演戒序〉：<p>人自畀賦以來，完然天真，純一無雜；諸緣不擾，內心明潔。迨夫一與物交，不能不逐境隨緣，起諸罪障，致喪天真耳。是以我佛世尊于拈華直指之餘，廣設律儀，嚴列戒相，以防末法比丘蕩越之咎。使人人識相護持，依律束身。漸至因戒生定，因定生慧。而拈華之旨，不外于舉匙捧鉢之中。孰謂律之無裨於宗也哉？予以丁卯歲，承乏補陀之鎮海，緇衲雲集，單提向上，以接方來。恭遇和碩裕親王普施三衣鉢具，于天下名山巨剎，而普陀居其首。于是建壇，歷年設放三壇大戒。祝無疆聖壽，永昌曆祚；風雨時若，民物熙和。凡諸新學比丘，得戒已，復彙為《同戒錄》，請序於予。是亦協報國恩，敬師重友之至意也。然諸比丘，果於舉匙捧鉢間，觸發拈華的旨，識得師友籍貫名字，究從何處得來；則師友時時現前，佛恩國恩一時報盡。予誠有厚望焉，是為序。<p>皇太后及六宮、公主，康熙三十八年，各賜金有差。并念珠一串、藏佛一尊、香包一件，供大士中宮。（舊志）<p>多羅直郡王，康熙三十九年，差僧律修，供錦旛一幅。（《許志》）<p>和碩莊親王，康熙三十九年，書「誕登于岸」額，齎懸大殿。（《裘志》《許志》作賜性統）<p>和碩顯親王，康熙四十年，賜性統「大觀」扁，懸大殿；「洛迦勝景」扁，懸梵音洞。（《許志》）<p>皇太子，康熙四十二年，賜銀一百五十兩及「青蓮喻法」扁，同賜前、後寺。四十四年，書「瑞光朗映」、「藏海慈波」、「澄靈寂照」各扁賜性統。分挂普陀、平都、聚雲、楞嚴、高峯諸處。四十五年，賜「海湧慈雲」扁。又聯云：「雪浪照琳宮，芝草香中，慧日高懸震旦。天花飛梵座，楊枝雨後，祥雲齊護潮音。」懸挂前寺藏殿。（《許志》）<p>按：《秦志》於賜扁聯，誤年分列雍正後。<p>直郡王，康熙四十二年，奏准，差供大士龍袍一襲、繡龍旛一對，銀一百兩。踰年，賜「青蓮寶筏」扁。（舊志）<p>和碩誠親王，康熙四十八年六月，賜性統齋一筵、銀一百兩。踰年，賜後寺「挹翠浮青」、「南天寶筏」、「慈航普渡」三扁。又聯云：聖迹著迦山<#sp>萬國生靈皆樂育佛光騰海島<#sp>千年潮汐靜波濤（《許志》）<p>端靜三公主，康熙四十八年五月，賜性統銀一百兩。（《許志》）<p>皇三子，康熙四十九年，賜前寺「眾香精舍」額。又聯云：欲知堂奧幽深<#sp>更進一步要識門庭廣大<#sp>如在孤峯（舊志）<p>皇四子雍親王，康熙五十二年，賜方丈額三道，《金剛》、《藥師》、《觀音經》五十卷。（《許志》）<p>和碩（某）親王，康熙五十二年，賜性統金相大士一尊、鑪瓶各一件、銀五十兩及錦緞等。并「逸雲庵」扁額。（《許志》）<p>和碩果親王，雍正十二年，賜明智指畫「送子觀音像」一幅。又「六度舟」、「甘露灑心」、「慈雲廣覆」各扁，並詩字一幅。又聯云：「禪談不二千江月，經契無言萬派宗。」（《許志》）<p>和碩顯親王，雍正十二年，賜法雨寺住持明智「隨心滿願」及「智門寺」各扁。（《許志》）<p>和碩莊親王，雍正十二年，賜普濟寺住持心明、源正，法雨住持明智，各姑羢二疋、綢四疋；侍僧繭綢十四疋。又賜明智「川靜波澄」、「莫因循」、「千光靜住」、「宅心清淨」、「大海慈航」、「香雲花雨」、「常樂我淨」、「有情說法」、「十方同聚」各扁。（《許志》）<p>藍理，號義山，漳浦人。康熙二十九年，官定海總兵。時值建復二寺，理力任茲事，規畫久長，彌縫罅漏。二寺主席悉就稟裁。又以其鄉產巨木，斥俸捐資。置木之值凡數千緡。僧眾悅服，稱自有護法來，未有如公者。（詳〈藍公生祠記〉）<p>高士奇，錢塘人，官詹事府詹事。康熙三十一年，捐資助修南海普陀寺大殿。（舊志）<p>繆燧，號蓉浦，江陰人。康熙間，任定海知縣。捐米百石，築大干塘，成田，充入山中。（採訪）<p>張彪，官定海鎮守府。康熙四十一年，捐資墾朱家尖田，充入山中。（採訪）<p>俞茂甫、魏承祖，雍正間，捐金，為法雨寺置田百餘畝。（採訪）<p>陳杰，官浙江提督。乾隆辛亥，同定海總兵伊，捐資築朱家尖香蓮隩石塘。（陳杰、了塵二記）<p>李長庚，官浙江提督。嘉慶初，助朱提，為法雨寺築朱家尖海塘。（《秦志．藝文．宋如林記》）<p>王某，官廈門提督。邱某，官浙江提督。李某，官廣東提督。沈泰，官定海知縣。嘉慶間，各捐銀助築普濟寺朱家尖香蓮隩泥塘。（沈泰〈添築泥塘記〉）<p>鴻崑，承恩堂僧。道光十九年，助普濟寺朱家尖白沙港，田地山場一隩，為寺內大眾齋糧。又助朱家尖小洞隩田地六十畝。其花息由寺收，轉給寺中無恆產之分房各庵。助法雨寺西荷花池，墳頭山一則，添補大眾齋糧。助慧濟寺西荷花池，田二十畝，添補齋糧。由普濟寺住僧悅參呈縣請示，勒碑垂後。（《秦志》）<p>民國<p>馮大總統，八年間，施予銀幣一千圓，建造多寶佛塔。<p>黎大總統，八年間，施予銀幣一百圓，建造多寶佛塔。<p>徐大總統，八年間，施予銀幣五百圓，建造多寶佛塔。<p>陳性良，字錫周，安徽無為人。八年間，助款三萬四千一百三十圓，創建道頭牌坊，重建多寶佛塔。並募集簡照南及各信施，銀幣一萬五千六百七十圓，以竟厥工。（碑見〈營建門．多寶佛塔〉下）
。
<juan>普陀洛迦新志卷五<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>梵剎門第五（精藍附，茅篷再附，廢庵又附，稱梵剎者共三大寺。）<p>法身湛寂，依正交參。報佛莊嚴，摩尼徧照。此固法爾如是，不假人力修為。惟垂慈而示應身，乘願而來穢土。則獻莊嚴之寶榻，雖有龍宮；而住寂滅之道場，曷敷獅座。故頻婆造舍，法眼澄明；須達布金，那含證果也。維普陀之開山，有觀音之禪院。宋號寶陀，明稱護國。至康、雍之兩朝，更恩膏之疊沛。於是瓊樓寶閣，帝網交輝；玉梲金題，海天相映。玉㵎動而揚文，寶樹搖而成樂。志梵剎。<p>普濟禪寺<p>亦名前寺，在白華頂南、靈鷲峯麓，為一山供奉觀音大士之主剎。其名稱，代有不同。舊傳梁為不肯去觀音院。宋神宗元豐三年，令改建，賜名寶陀觀音禪寺。高宗紹興元年，易律為禪。寧宗嘉定七年，從住山德韶請，賜修殿錢萬緡，并御書「圓通寶殿」額。元，仍舊額，頒賜尤隆。明洪武十九年，信國公湯和徙居民、焚殿宇、迎大士像供於郡東棲心寺。奏改棲心為補陀寺（即今之七塔寺）。正德十年，僧淡齋復募緣興復。嘉靖三十二年，復內徙。隆慶六年，五臺僧真松來山，修復殿宇。萬曆三十年，發帑金千兩，更造藏殿。三十三年又發帑，以舊基淺隘，遷麓就廣。重更圓通等殿，改辰向為丙。賜額「護國永壽普陀禪寺」，許歲度僧一人。今其址也。清康熙四年，遭紅夷蹂躪，劫掠一空。十年，又徙居民，殿宇殘毀如洪武時。二十三年，弛海禁，設縣治，僧眾復業。後請照機為住持，始議興建。二十八年，定海總兵黃大來，啓奏廢墜狀，乃賜帑舉行欽工。踰年，總兵藍理請潮音為住持，興衰起敝，寺之規模以建。三十八年，復賜帑，並賜「普濟羣靈」額，及「普濟禪寺」額。雍正九年，又賜帑修建。由是殿堂巍峩，佛像莊嚴，於今為昭矣。<p>寺基，深六十丈，廣八十丈，規方共二百八十丈。<p>寺中為門者三<p>中山門、東山門、西山門（中山門，五間，高三丈八尺，深四丈，廣六丈，康熙間建。中供康熙御製碑文，旁有蠲免普陀錢糧碑。明時，中、東、西三門，各有門房三間。至康熙勅修時，以體制不合，故東、西二門不設屋。至第二重華門，只建庇門小亭，頗為雅觀。）<p>為殿者十<p>天王殿（五間，十一架。高四丈八，廣九丈二，縱六丈六。明間，廣二丈五。左右次間、梢間，各廣一丈八。康熙三十年建。）<p>大圓通殿（七間，十五架。高六丈二，廣十四丈，縱八丈八。明間，廣二丈八。左右次間，廣各二丈四。梢間，廣各二丈。次梢間，廣各一丈五。康熙三十二年建。中奉賜題「普濟羣靈」額。光緒十五年，住持隆璋重建，加蓋黃瓦，費二萬餘金。二十九年，住持通達重裝阿彌陀佛丈六金身聖像一尊。）<p>藏經殿（亦名藏經閣。五間，十三架。高三丈八，廣九丈二，縱六丈八。明間、左右次間，各廣二丈。梢間，各廣一丈六。康熙三十六年建，以貯藏經。光緒二十九年，住持堃寶修。）<p>景命殿（即方丈。五間，九架。高二丈八，廣九丈，縱五丈。康熙三十六年修，中奉賜題「皓月禪心」額。民國四年，住持了餘重修，後添平房三間。）<p>伽藍殿（在東，康熙間建。光緒三十二年，住持月德重修。）<p>祖師殿（在西。民國元年，住持文蓮重修。此二殿，各五間，九架。高二丈四，廣五丈六，縱四丈。）<p>繡佛殿（在東。）<p>白衣殿（在西。此二殿，各五間。）<p>靈應殿（康熙間建。光緒三十二年月德重修。）<p>關帝殿（此二殿，各三間，在圓通殿兩邊。）<p>為堂者十七<p>東羅漢堂，西羅漢堂（在大殿左右，各九間。光緒二十九年通達重修，並裝羅漢金身全堂。民國九年，住持蓮曦又修之。）<p>法堂（在藏經殿下。）<p>全彰堂（在法堂左，五間，十一架。高二丈八，廣六丈二，縱五丈。康熙三十五年建。雍正時為戒堂。光緒二十六年，住持善章重修。內供關帝銅像，係光緒二十六年，奸人收北方銅像許多販賣，僧俗數人發心請來者。）<p>先覺堂（在法堂右，五間，九架。高二丈五，廣五丈六，縱四丈五。內供歷代祖師住持牌位。康熙三十一年建。）<p>崇德堂（即承統堂，在祖師殿右，三間，供各庵絕嗣香火。民國元年文蓮重修。）<p>梅曙堂（原在方丈西，三間。光緒七年梅卓建。民國十四年，住持了信移于祖堂後，推廣規模，改向重建。仍舊名，為班首寮。）<p>齋堂（即千人樓，十四間。嘉慶乙丑冬，燬於火。重建。）<p>東禪堂（在繡佛殿後，五間。宣統元年，住持廣學重修。）<p>西禪堂（即古資有堂，在白衣殿後，九架。高二丈二，廣七丈四，縱四丈五。東禪堂同。）<p>客堂（在瑞日樓下。光緒二十九年通達重修。）<p>雲會堂（在千人樓下，五間。）<p>生堂（即衛教堂，在伽藍殿左，三間。供當代護法諸公位。康熙五十年十二月建。嘉慶十年燬於火，延燒千人樓、鐘樓。後由住持承德募緣建復。）<p>淨業堂（在千人樓下，六間。）<p>雲水堂（即慶雲樓。光緒二十六年堃寶重修。堂後又建樓房三間。）<p>延壽堂（在西廊下，又名泥洹堂，即功德堂。康熙三十七年建。）<p>功績堂（在庫房後，樓房五大間。民國四年了餘建。為貴官巨紳之客房。）<p>為樓者十二<p>鐘樓（在東。民國四年了餘重修。）<p>鼓樓（在西康熙三十一年建。光緒二十年堃寶重修。）<p>千人樓（十一間。堃寶增建三間。後有茅篷十四間，為雲水鬻力人住處。燬於火。民國元年，住持文蓮重建瓦屋十四間。）<p>瑞日樓（在繡佛殿上。為知眾、知客、照客、知隨等寮。）<p>慶雲樓（在白衣殿上。康熙三十三年冬建。即雲水堂，為客僧挂單之所。）<p>賓日樓（即古天字樓，五間，在全彰堂左。為維那、客住等寮。）<p>白雲樓（在賓日樓右，五間。後為庫樓，有副寺、貼庫、臥具等寮。）<p>得月樓（在全彰堂左。為官僚憩息之所，今廢。）<p>覽翠樓（在白雲樓右，三間。上為都監監院寮，下為廚眾等寮。）<p>香積樓（即大廚房，在齋樓後，三間。又平房五間，內為典座、貼案及廚眾等寮。康熙三十三年春，與資有堂同建。民國六年了餘重修，並鑄機器銅千僧鍋、羅漢鍋各一口。）<p>南樓（在齋樓後，五間。為米寮碾房。康熙三十六年冬建。）<p>東西樓（在功績堂左，共六間。上為客寮，下為雜物室。民國四年了餘建。）<p>為軒者四<p>東壁軒（在內龍沙麓，三間。古書記寮，今廢。）<p>挹爽軒（在留衣堂右，三間。內為典賦、知事二寮。留衣堂，即現在之藍公祠，列〈營建〉。）<p>翠竹軒（在方丈左，三間。）<p>寶珠軒（在方丈右，五間。二軒均康熙三十年建。）<p>為方丈者一<p>方丈（即景命殿。中為法堂，左為臥室，右為客廳。廳後，為衣鉢、湯藥寮。左右為侍者寮。右室後，為行者寮。）<p>為亭者一<p>柏香亭（光緒二十九年，燬於火。通達重建，五間。）<p>為寮者一<p>匠作寮（在寺東龍沙內，平屋一帶。）<p>為下院者五<p>本山下院（即古顯聖庵，在道頭。康熙三十四年冬建。）<p>定海下院（在縣城南無量庵。清光緒十年，改為三忠祠。）<p>寧波下院（在寧波桃花渡關帝殿。光緒七年，住持梅卓重修。）<p>松江下院（在松江漴闕。）<p>台州下院（在台州。）<p>為田庵者三<p>朱家尖田庵（即古青蓮寺遺址。康熙四十一年建。）<p>新田庵（在朱家尖香蓮隩。）<p>福田庵（在大幹。康熙四十二年建。）<p>寺產<p>在朱家尖者，民，一十二畝零。塗，九百四十畝零。丁，一百六十二畝。蕩田，一百三十五畝。山，九十一畝零。地，二十一畝零。共一千三百六十一畝零。在桃花山者，民，二十六畝。塗，二十八畝。蕩，一十一畝。山，六十畝零。地，一百三十四畝。共二百九十五畝零。（舊志；《鄞縣志》；採訪）<p>元<p>劉賡：昌國州寶陀寺記<p>浙東慶元之昌國，有山名補陀洛迦者。奇巒複嶂，幽洞靈巖，錯立層出。奔波駭浪之中，潮汐吞吐，烟霞變幻；虬龍黿鼉，蜿蜒呵護。《華嚴經》所謂善財二十八參觀音菩薩，與諸大菩薩圍繞說法，即其地也。寺曰寶陀，創始於宋元豐間。爾時聖迹，率隨緣影響，示現香花，與五臺、峨眉道場實類。而旱潦風濤之禱，響答為尤捷。其在東南，故是佛法一大海會。無論遐邇卑尊，靡不皈瞻。皇后福德日盛，崇尚至教。大德二年春，特命中御府臣李英，驛降御香。使還，再命修繕像設。明年春，宿衛臣孛羅等再馳祝香。內出中金百兩，飭江浙行中書省，遣僚吏同蒞其役。又明年春，更命宿衛臣魏也先、太出，馳香飯僧，周閱具典。竣事，寺之長僧如智、如律，奉玉琢瑞相，表上內廷，以便瞻禮，具歸美報。今年春，仍命太出偕李鐵木兒不花、魏也先，持五彩旛旌，莊嚴法筵。又出內寶幣三千緡，即其寺治演法之堂，暨廬舍之圮腐殘剝者。又飭行中書省捐土田之在官者二十頃，畀之，益其徒食。俾每歲以建寅午戌月，諷誦祈禱。又下璽書，復其凡隸寶陀者。非寶陀者，毋得匿冒。如智，亦因得被袈裟。內廷傳瑞流恩，曾無虛歲。至是命翰林臣作文貞石，以垂永久。臣謹詮次如右<p>明．萬曆：御製重建普陀寺碑<p>朕御宇三十有四載。聖母慈聖宣文明肅貞壽端獻恭熹皇太后，含純懿之真性，秉慧覺之上資，諸所焚修、祝釐護國保民者，朕一一欽承，無所愛惜。先是，南海普陀寺毀於祝融。我聖母惻然發念，欲緣故址而鼎新焉。朕仰承慈諭，首捐內帑。其自朕躬而下，悉輸誠發願，以次助施；遣官督建，迄今落成，而聖母喜可知也。因題額名「大明勅建護國永壽普陀禪寺」。寺在洛迦山中、大海波心，是觀音大士說法道場、顯靈應處也。大士圓通三昧，普照十方；三十二應身，隨處變現；十四種功德，不可思惟。朕無所庸其讚歎。第白馬開緣，赤烏建剎，雨花靈鷲，在在有之，而海上最著。蓋其慈悲大旨，普度法門，不可以意智得，不可以聲色求。遠而彌尊，近而難即。離此苦海，便登彼岸。指點最為真切。其密證了義，則有望洋已耳。夫惟修之默默，應之昭昭，禔福在宮中，靈感在海外，有若響答然者。即今聖母燕喜，天錫難老。朕荷茲百祿，延及孫子，以至萬邦黎庶，海宇宴然。良由聖力護持，神功默祐，非偶爾也。工起於萬曆三十年七月二十七日，迄於萬曆三十五年三月十五日。是用勒石鑄詞，使羣臣百姓咸知朕奉揚聖母德意，且以昭示，傳諸不朽云。（銘略）大明萬曆三十五年四月二十一日，欽差督工．內漢經廠．焚修祝釐．御用監太監張隨奉旨謹立<p>鄞汪鏜：重修寶陀禪寺記<p>明郡，當溟渤之會，其東屬邑曰定海。補陀山，在定海外二百餘里。佛書稱補怛洛迦山、海岸孤絕處，是也。海天孤闊，洞府幽深。波濤際空，茫無畔岸。烟霧晝冥，四景若一。倒影陵虛，排雲御風。誠上聖之窟宅，宇內之奇觀也。自梁日本僧慧鍔創建梵宇，馮依佛乘。宋元豐間，賜「寶陀寺」額。歷代因之，崇尚不廢。至我國家，益加尊禮，於戲盛矣！惟我觀音大士，通明圓覺，神應變化，利生開迷，不可殫述。故能使百千萬億人，無貴賤賢愚，傾心歸向；每於春月，即洞中參禮求現。而王后妃嬪、貴戚貂璫，薦金寶以致誠，懺罪愆以祈宥。使者冠蓋相屬於道；然乘筏渡海，觸犯風濤，竟無濡足之患，則證應從可識矣。嘉靖癸丑，島夷犯順，據為巢穴。軒構摧圮，緇錫解散。國朝敕賜碑文，俱斷裂仆海中。所僅存者，獨聖壽寺琉璃、無量等殿。梵音虛寂、鼎篆塵蕪者垂數年。然教不終否，有五臺龍樹寺僧真松，北遊來京師，聞其事於禮部。時宮保大學士養齋嚴公，為大宗伯，亟下郡縣，俾給札住管，崇奉香火，而演律儀，以資景福。靈山勝會，一旦光復，自非我公，其能洽和幽明、興舉廢墜如是哉？惟時郡侯太恆吳公、總戎草堂劉公，相與協贊規畫，次第修舉。一號令之餘，而改觀易聽矣。適御馬監太監松庵馬公，景慕名山，起心發願；迺範金成佛，繡綵結旛；不惜重資，歸誠於佛。一時輻輳，增重叢林。豈非事有待而化有緣耶？而我觀音佛法力冥助，神功默相，誠不誣也。鏜，生長海濱，習聞靈蹟。且身享康寧，濫竽祿位。母氏年踰大耋，高堂無恙。藉此福德，敢忘厥自？故因真松之請，不諱鄙陋，為文以紀其事。（詩略）<p>鄞周應賓：普陀寺碑記<p>惟我皇上，崇尚西方清淨慈悲之教，用裨理道。萬曆己亥，乃遣御馬監太監趙永，頒藏經於東海普陀寺，俾供奉之。蓋聞震旦之國，名剎有三：文殊治五臺，普賢治峨嵋，觀音治東海；而東海靈應尤異，以是皇上特垂意焉。維時寺燬於火，招提未立，永具以聞。上乃遣人閱視故址，頒帑金一千兩，鼎建藏殿。仍令舉內侍中忠勤幹敏、堪任是役者。左右以御用監太監張隨為對，上遂命之。甲辰三月，藏殿告成。隨報命繪圖以獻，上悅而賚焉。然而佛室僧寮尚未具也。明年，上復發帑金二千兩，聖母所發嬴其半，諸宮各捐金有差，以竟前績。賜額曰「護國永壽普陀禪寺」，仍遣隨往蒞之。隨奉上命惟謹，拮据經理，無日不身在土木間。鳩材度工，親雜徒庸為伍。乃以丙午秋月竣事。丁未春，上復遣御馬監太監党禮，頒帑金一千兩，創碑示禁，告土以畢役焉。夫皇上殷意茲役，四發命，三遣內臣；積歲所賚，無慮數千金。棟宇巍峩，金碧輝映。鹿苑鷲嶺有不得比盛者，秋毫皆上賜哉。應賓，東海波臣也。樂觀厥成，敢不對揚聖天子之休？竊維大士，以三十二應身入諸國土；現八萬四千臂目，接引羣生；而尤顯瑞於東海。《華嚴》所說善財南詢之處，即今所也。佛本無相，非相無以攝凡心；亦本不住，非住無以得眾止。使知彼岸不遙，梵音非渺。是以聖主當陽，古佛出世。總之綱維大化，以扶宇宙。况夫累朝供奉，尤盛於茲；綸綍既赫，輪奐斯彰。四方善信莫不俯首受戒。修蒲團之禮者，列屋而居；輸香花之誠者，蔽江而進。豈盡神道之致哉？亦崇奉所自來矣。緇白之流，咸稽首崩角，以讚功德。於是應賓搦管作記，俾勒諸珉。（詩略）<p>清．康熙：御製補陀洛迦山普濟禪寺碑記<p>稽考梵書，「補陀洛迦山」有三：一居厄納忒黑，一居忒白忒，一居南海，即是山也。本山志書，未得其詳。當年海寇猖狂，凡禁海之外，寺宇梵剎皆為灰燼。自康熙二十二年，蕩平臺灣，海波永息。故遊方衲子因舊基址，斬蓬蒿、刈藜藿而更新焉。朕時巡浙西，特遣專官虔修淨供；敬書題額永鎮山門；復發帑金重修寺宇。務俾殿堂廡牖，丹碧華燁、棼橑煥美。而一木一石，悉出公家；一夫一役，不煩民力；上為慈闈延禧，下為蒼生錫祉也。朕自弱齡誦讀經史，以修齊治平為本，未暇覽金經貝葉、空寂泡影之文，所以不能窺其堂奧。概而言之，元者，善之長也。佛者以善為本，推而擴之，大約無二。上天好生，化育萬彙；大士慈悲，度盡眾生，亦無二也。朕求治勤民，四十餘載矣。今者，兵革已銷，而民生未臻康阜；梗頑雖化，而民情未盡淳良。皆因水旱靡常，豐歉各異。此朕寤寐孳孳不能釋也。以大士之力，庶幾慈雲法雨、甘露祥風，使歲稔人安、萬姓仁壽。則普濟之鴻功，即時雍之上理，是朕之心也夫！爰書翰簡，勒諸穹碑，垂示無盡云。康熙四十三年歲次甲申嘉平月上旬<p>雍正：御製普陀普濟寺碑文<p>普陀洛迦山為觀音大士示現之地，歷徵靈應。自梁貞明中，始立佛寺。宋、元以來，代有修葺。我皇考聖祖仁皇帝巡行浙西，遣官興建殿宇，上為皇太后祝禧。御題賜額，勒文豐碑，以紀其事。山靈擁護，聖蹟丕昭。朕纘紹鴻基，於茲十載。念茲山為古聖道場，瑞相神光，靈異顯著。重以聖祖皇帝宸翰留貽，尤宜敬謹崇奉。爰特發帑金，重加修飾，專官往董其役。經始於雍正辛亥年九月，越雍正癸丑年六月工成。朕惟天下名山大川，皆扶輿積厚之氣，磅礴而融結。普陀秀峙海壖，迥立於天風紫濤浩涆無際之中，尤靈秀所萃聚。宜其為仙真之所棲息。况大士，以慈悲濟物為心。隨聲赴感，無所往而不在。其示現在一時，實無時而不示現。神通感應，不可思議。即示現與不示現，舉可不論也。今夫佛法廣大無邊，大海包含無際。億萬百千里，不足以測海之廣，而一勺未嘗非海也；億萬百千法，不足以盡佛之相，而一法無往非佛也。今以大海視普陀，一拳石耳。而菩薩現相之場，善眾皈依之地。泛慈航於彼岸，結寶筏於迷津。證普度之慈緣，顯宏深之願力。珠宮在望，香界重新。寧不與鷲峯鹿苑均為淨域之名區也歟！用為斯記，鐫諸翠珉，以誌靈山之勝概。雍正十二年正月十五日<p>錢塘高士奇：敕建普濟禪寺記<p>世當昇平之會，時和人樂，財阜用盈，百度具舉。自四民以至方外，無不獲所。自廬舍園廛，以迄琳宮梵宇；自都會郡邑，以至山陬海澨，僻遠之所，無不整飭。此其盛，振古以來不數見也。南海普陀寺為觀音大士道場，創於後梁貞明，近八百年矣。累朝敕建，賜額不絕。雖千萬里之外，躡蛟鼉、衝波濤、函香至者，趾相錯也。曩因海氛未靖，內徙僧徒，寶地日就傾圮。我皇上威德覃敷，八埏賓服。澎湖、臺灣盡歸版籍。大弛海禁，農桑商賈咸得樂業。寺僧乃漸復其故。二十八年春，翠華南巡，遣使頒帑金千兩，特命重修。維時總戎黃公大來，繼以藍公理，皆能奉上德意，崇信興創。遠近縉紳士民亦各視其力來助。而潮音禪師宏闡宗風，仔肩厥事。於是殿堂樓閣，祠宇軒楹，起頹葺壞，稍稍就理。寺故有大圓通殿，爇於燹。潮公經營量度，凡為間七，為架十五，高六丈二尺，廣十四丈，縱八丈八尺，甬道深四丈。積三年，始構成其大略。寓書余曰：「公感夢一事，最見靈異，於茲山實有緣焉。殿工之興，佽助尤力，敢以記請。」余諾之。未及屬稿，而潮公示寂。歲己卯三月，車駕再至浙省。宸翰題「普濟羣靈」四大字。復發帑金千兩，遣官齎賜；兼御用念珠等物，以為永鎮。余惟聖德汪濊，無遠不浹。而十年之間，再頒內帑。俾鹿苑雁剎，丹雘煥然。稽天浴日之區，梵唱祝釐，與內地州邑相響答。國家之昇平、歷服之緜遠、人風之和樂，胥於是乎見之。而諸公之疏財樂善，潮公之志大力勤，皆可書也。爰操筆而為之記。<p>高士奇：大圓通殿記<p>普陀之獨建圓通大殿者，何義也？普門權位菩薩，於楞嚴會上，文殊特揀圓通。而此山又為圓通大士親指法址。故知供一圓通，而二十四圓通無不在是矣。供一權位菩薩，而過現未來之一切善逝，法身報身應身無不在是矣。此普陀大寺獨建圓通大殿之義也。然必為之記者，何居？此山闢自朱梁，其始為「不肯去觀音院」。於宋為敕賜「寶陀觀音寺」。於明為敕建「護國永壽普陀禪寺」。皆有名公碩彥詳記其事，垂諸碑乘。我國家定鼎以來，四海賓服，八荒嚮風。我皇上二十八年春，聖駕南巡，欽賜帑金，重新紺宇。經營者，主席潮公；外護者，總戎藍公；傾囊委粒者，十方檀信。三年而殿工落成。潮公又復出單告募，招山左陶客，冶琉璃瓦，以丹雘之。將使朝廷布金之至德，與夫臣民樂輸之善緣，永固莊嚴，究竟無漏。潮公尊君愛眾之心，可謂誠且切矣。予時欽假江邨，咫尺勝事，夫焉得而無記？或謂臣子效忠於國家，納民於軌物，非二帝三王之道，不敢垂於簡冊。孰知我聖天子，內自帝王之心學，大自三教之微言，無不該備、無不兼攝。斷非黷鬼神、失民義、求福田利益者，可同日語也。且吾聞釋氏之教，大而有本，空而不蕩。始從自利，終至利人，非如楊之固執，墨之外馳，老氏之服氣鍊形；而惟究明心性之真空，解脫客塵之擾攘。如太虛空，不留朕迹；如澄清水，純去濁腳。然後能號令人天，統御三界。如我聖天子，萬幾餘暇，游衍教乘。宵旰巡行，推恩梵剎。不惟含哺鼓腹，見於荒陬僻壤之區；亦使優游忘世之流，得以安居林下。如陽春之無所不育，杲日之無所不照，其道寧有二也哉？亦如普陀大殿為天下圓通殿之祖；而現在普門大士，即過去正法明之稱。表一號，而佛佛具足；示一相，而身身圓滿。故觀音名字，聞於無量國中。毋泥凡臆之見，謂教自釋迦，而大雄必歸於佛；山為自指，而供奉必專主圓通。斯得之矣。余於前記，恭述聖天子嘉惠名山之盛事。今又幸大圓通殿落成，復記普陀一山，專於大士之略如是。<p>慈谿裘璉：重蓋大殿琉璃瓦記略<p>潮公主席普濟九年，闢荒舉廢，百度改觀；乃治梅岑之麓，為息耒之園。將以憩勞而悅定焉。未幾，山左陶客有以工琉璃瓦之技見售者。公慨然曰：「吾費資以宴身，何如竭財以奉佛哉！且琉璃之蓋，寶陀舊事也。」於是輟息耒之役，而專志於陶。諏日治廠，廠竟，工曰：「山中土粗而鹵，不可用。必得閩之福州、越之蕭山，其土乃可治耳。」遂治畚鍤、發徒眾、帆數大艘以往。自掘至運，及出舟、入廠，往返峙粻之具，約泥一斤，費錢十文。一瓦，約用泥一十五斤。一殿，計瓦三萬。蓋一瓦未見，而三四千緡立盡矣。役將半，璉以志事入山。見所冶之瓦，已崇復鉅、既圓且方。殿之脊，別冶大瓦。其中刻劃螭虬、禽鳥葩卉之屬，精妙欲活。四周八隅，翬飛矢棘之區，各踞獅子鎮天神於其端。威神生動，鑑明玉潤。其工之巧，而成之難，如此。公憂工甫半而資竭。陶人且言：「冬可畢，春可蓋，我輩悉力安心以俟和尚大緣之至耳。」公於是屬予預為之記。遂敍述以遺公。使覽者，知公用心之苦、成功之難，而敬佛如此其至也！<p>錢塘王璣：特旨修建普陀山普濟、法雨二寺記<p>雍正辛亥季春，璣承天子命，董役於南海普陀之普濟、法雨二寺。俾舊者新之，缺者補之，重興釋梵。是歲五月，即飭裝東渡，逾江越海，遠涉重洋。敬率官役，繪畫其林園，籌畫其經費。歸以告諸宮保李制軍，遂爾預遴採辦攸司，儲備興作需用；鳩工選料，運米布金。迺卜秋九月十有九日是吉，以經始焉。夫洛迦懸峙東南海中，去定邑水程一潮，約略幾二三百里。大士由清涼山泛海顯靈蹤、選法幢，即《華嚴》所載善財二十八參處。迨宋室，以院改寺，易律為禪。累朝增益，非無檀施；而結構經營，終鮮完美。聖祖仁皇帝南巡，頒賜至再，殿宇得以尊崇。茲復恭逢我皇上特發帑金，重加修建。使千秋勝概，一旦完全。廣拓莊嚴，相章具美，可勝言哉！時則有浙省之當事諸公，為璣匡志所不逮；委派員弁，為璣佐力所未周。閱二十二月而工竣。并於潮音、梵音示現二洞，悉加修葺。以及開山築庪，脈絡貫通。供器法具，靡勿隆煥。計費幾七萬金。斯役也，從事者二千餘人；三年往還於巨波浩淼中，無一失，斯益徵慈悲之接引無窮、濟渡之順利不淺。雖邀我佛神靈，亦屬眾誠感格。至若歸神鐘於咬❥叭，開運道於千步沙；羣瞻天后之明燈，兆聚應真於石塔。顯化圓通，有同示現。此又咸有見聞，殆非神奇獨祕者也。茲山雖隔清水、橫水、蓮花三洋，猶翁洲所屬。於時宰其邑誨，為嶺南黃公應熊。以茂才服官，實著勞績。挺生此賢，藉收臂指之效。則又神人率俾，以孚感召之理有然爾。對山為安期鄉，隔海有隩滏山田四十六頃餘；奉諭旨，蠲免稅糧。第惠不偏於方丈，惟外此精藍享其利。竊見退院老僧心明，雖蒙恩賜紫衣，時以帝德覃敷，增光山寺，乃率前、後二山，住持兩序，奔趨恐後，願樂欲聞。茲苦香資春積，每不足以供結制之流。因為之建議，作善後良圖。均合山之授田，各出升粟，而佐二寺之方丈。有司具有牘籍奉行焉。若夫修建處所，其在事賢勞，例載碑陰，並去不列。（下略）<p>粵東黃應熊：重建普陀兩寺記<p>雍正八年冬，余蒞定之周月。巡閱四境，乃航海，由沈家門過蓮花洋，抵普陀洛迦山，是為觀音大士說法道場。有兩寺，在前曰普濟，在後曰法雨。皆聖祖仁皇帝兩次發帑，錫以嘉名者。禮佛畢，登白華頂。頂居四山之中，傑出眾峯。跨其上，東望日本，貢艘連雲。北眺登萊，香船蔽日。南閩粵，西吳會，皆近在眉睫間。海波潮汐，山勢蜿蜒。杳冥變幻，蓊蔚虧蔽。無不環衛奔趨，爭奇競秀，以豁遊人眼目。洋洋乎大觀！置身萬仞，洵覺呼吸之氣，欲通帝座也。明年，欣逢我皇上賜帑七萬兩，命原任戶部侍郎王璣監修。余以守土臣，復得奔走山中，往返經理。始辛亥九月十八日，竣今癸丑六月二日。琳宇紺殿，穹窿璀璨，真可謂天壤間第一華宮矣。十月三十日，恭遇萬壽聖節。禮部侍郎留保到山，延僧諷經，虔祝天子萬年。既暇，語余曰：「向者余奉旨督修先師闕里廟，又監督龍虎山上清宮等工，俱有紀略以載。今普陀佛地，荷蒙恩建，可無紀述，以示後來？子其任之，以全三教盛事，若何？」余唯唯，不敢以不敏辭。因思我皇上，以聰明睿智之姿，為修齊治平之化。凡所以敷政寧人者，一與先聖同符。乃杏壇既修之後，并及道山。茲復致力普陀，如此其巍且煥，豈崇清淨教哉？重念四海蒼生，弗獲盡化淳良而臻康阜；欲藉大士之香風化雨，徹蓋導迷。俾天下匹夫匹婦，悉納之於仁壽之域也。普陀山川之靈險奇瑰，前人之述備矣。惟是兩寺，代有廢興，至我朝而極盛；則誠不可不一珥筆，以虛天家之湛恩曠典。自短姑道頭而上，有木華表一，題曰「海天二梵」，此為入山之第一境。夾道多撐雲古木，從妙莊嚴路，進里許，至正趣亭。鯨濤甫脫，佛國初登。行者至此，汔可少憩也。再過石坊，下馬，則為新建皇上御碑亭。亭後海印池，中建八角水亭，連亙石橋，周以扶闌。亭東西各有池，通海印。東為永壽橋，西瑤池橋。種芙蕖，亭亭淨植，香聞數里，多並蒂。過橋上臺基，為聖祖御碑亭，五間。前有大古柏十餘株，蒼老干霄，皆連抱者。亭兩旁，建東西角門。由角門北上為天王殿，五間。殿之前，東偏為延壽堂；仰觀之，則鐘樓在焉。西偏為碧峯祠，仰觀之，則鼓樓在焉。復由殿左右之垂花門而進，東西配殿各十間。東，衛教堂、伽藍殿。西，崇德堂、祖師堂。曲闌迴廊，交互周折。既而上月臺，崇敞瑩明，鴛瓦輝煌，獅柱跳躑。中懸聖祖御書「普濟羣靈」額者，則大圓通殿矣。殿七間，十五楹，中供大觀世音一尊。又內造像，出海像，各一尊。東側彌陀佛，西側鰲魚觀音，又各一尊。兩旁圓通佛，又共三十二尊。而韋馱一尊，則立護於殿之後焉。東配殿三間，為靈應殿。西配殿三間，為大帝殿。又下，東西羅漢堂，各六間。過此歷階而升，即藏經閣，上懸聖額，中貯金經。閣東之全彰堂，改為戒堂。閣西之祖先堂，改為方丈。戒堂下，瑞日樓，為二時僧飯之所。方丈下，慶雲樓，為客僧挂包之房。閣後為景命殿，獅子窟之宸翰在焉。出殿後，紆徐旋折，層累而上，兀然翼然，孤高爽塏者，即古之所謂烟霞館也。前寺，在靈鷲峯麓，處山之阿，地勢夷坦，不能眺遠。故住僧多饒蓄積，而無山海之觀。惟登斯館，躡屐振衣，峯巒蒼翠，島嶼明沒，烟水霧霞，繚繞襟袖。昔人命義，最有深意。惜今羣呼為四監祠，以中供前明所遣督造者四監。雖功於寺，而遽以寺勝景之最者屬之，亦覺其過矣。至於千僧樓十二間，天字樓、得月樓、留衣堂、齋戒廳，俱各五間。以及溷湢倉庖之所，皆毘附殿閣之前後。合之，而前寺之規模可覩矣。（下略，見法雨寺）<p>鄞范光陽：先覺堂記<p>先覺堂者，潮音和尚建，以奉普陀列祖暨先代諸禪師者也。其門，有律與禪之別；其世，亦有遠與近之分。而以潮音視之，則皆其一本焉。公以江左英賢，出為宗門龍象；主普陀甫數年，而百廢俱舉。先是，海氛不靖，徙僧內地，洛迦遂墟。公同其師通元、徒珂月，皆挂錫慈之壽峯。是時公已蘊負宏深，戒珠圓映矣。珂月，壯齡有才，周旋不去；頹垣漏屋，單瓢破笠，相與論道證心。暇則言生平所當為之事。珂月之屬其師者曰：「方今聖主在上，天下乂安。海禁必弛，普陀必復。吾輩若重返舊林，獲展素志，有三大事不可不為，以為祖庭光寵，人天普利。」師笑問之，則曰：「必置田以安眾，設下院以廣接待；而最大者，莫如為諸祖建祠以報本。」指天畫地，聲情慷慨。師曰：「爾言良是。但虞道不宏，無愁志不展也。吾具已成，直須時耳，何洛迦不洛迦哉！」未幾，而果如珂月所言。又未幾，而果如潮公所言。歲丁卯，禁弛僧復。己巳，上賜帑金，重建梵宮。庚午，總戎藍公請公主席此山。迄壬申，而奉先之堂成。嗚呼！何其速也！不寧惟是，而且桃花、朱家尖，墾田數十頃矣。翁洲、甬東、雲閒、赤城，各有下院矣。嗚呼！何其速且備也！丙子秋，予備員館中，竊祿京邸。通元上人，以書見屬，乞記所謂先覺堂者。上人，予從兄，遂不獲辭。予思天下事，莫不成於志而遂於力。然苟無道德以先之，聲望以動之，則志不可成而力不可遂。向使潮公者，其德不盛、道不尊、望不重，則無以負荷三百年不傳之道、數十年已廢之墟而光明輪奐之。又使珂月心不堅，力不毅，則雖有潮公為之師，其所輻輳填委之貲若粒，且將銷歸於無有，而不能為其師開千百年不毀之基、遂己數十年冀望不可必得之心。甚矣！潮公、珂月，皆不可及也。抑予又聞珂月病時，幾殆。有僧夢入茲堂，一老人謂曰：「可服某藥，輒愈。且命其愈後，即當施食羣生。」言訖而寤。如其言治之，即霍然起。然則追遠報本，釋氏其亦有然者也。堂成，潮公顏之曰「先覺」。伊尹不云乎：「予，天民之先覺者也，予將以斯道覺斯民也。」今之民，其不覺於儒而覺於釋者，何限？予將望公以清淨無為之旨，誘掖斯民，革薄從忠，蒸蒸向化，以報天子，則安在儒釋之有二也乎？公毋徒以其道名其堂，而自覺其徒也，則幾矣！是為序。<p>陳杰：捐築朱家尖香蓮隩海塘序<p>普陀為四大名山之一，五代時，有不肯去觀音院。歷宋、元、明，俱發帑金建置，并賜田畝，以為法產。至國朝聖祖世宗皇帝，宏開法願，疊賜帑金，珠宮金殿，炳耀海天。復蠲免朱家尖等山租賦，并許運米出海。是誠天恩浩蕩，緇流焚頂所藉以活慧命者也。余奉命巡洋，道經南海。由短姑入三摩地，經妙莊嚴路，謁金容。❥首見林林總總，或坐蒲團，或翻貝葉；或依巖而棲，或踞洞而守。皆闡揚佛教，頂禮聖恩。余問主席了塵：「禪門廣眾，香積未裕，何以普濟也？」答云：「現在人浮於食，二時饘粥，耕穫之餘，惟賴檀波。有朱家尖、香蓮浦，塗場一片；興工築塘堤，可千畝，足濟僧眾。但工程浩大，非得數千金不能告竣也。」余聞說，即立願出俸金；并勸各同寅，俾出資共襄其事。於乾隆辛亥年九月初，鳩工築塘。壬子冬，余閱定海營水陣過朱，但見香蓮浦，塘碶河道釐然井井。向之白墳廣斥，潮來作海；今居然茂草萋萋，生機勃勃。行見數年蓄淡之後，播嘉種、慶登場，歌大有之年；而緇素雲集，歡騰於香積廚之右者，可預卜也已。是為記。（《秦志》）<p>膠城沈泰：香蓮隩添築泥塘記<p>普陀為觀音大士顯化道場，接待十方僧眾。衣鉢饘粥，募化所不給者，賴於力田，以故山無曠土。而對岸朱家尖之香蓮隩淤塗，久經築塘成田。恭值聖朝，澤周寰海，惠沛雙林；蠲國賦以種福田，錫內帑以光梵宇。靈山之仰荷天庥，蓋已久矣。癸酉秋，余來守土，接見方丈，得以備悉梗概。茲前寺方丈融通稟云：「香蓮隩塗田，舊築烏石子塘，每遇風潮，不免鹹水浸灌。現蒙廈門提督王、浙江提憲邱、廣東提憲李、本縣沈，各捐俸銀六百元。石塘之外，添築泥塘一段，瘠區永成沃壤。並奉各提憲鈞諭，前寺於收穫時，每年分給法雨寺、佛頂山，燈油銀各十二兩。」余心欽各提憲之盛舉，而樂與圖終也。亦分常俸以助合尖焉。融通乞存案卷，並請勒石，以垂久遠。從此力穡有秋，紅粟聿盈於香積。書詞記事，慈雲永繞夫穹碑。祝帝道之遐昌，萬年無斁；瞻法輪之常轉，千劫不磨。是為序。（《秦志》）<p>釋了塵：普濟寺香蓮隩築塘碑記<p>蓋聞古今興廢，雖由天定，亦賴人為。故自毀而成者，其功不可忘，其事實堪頌也。南海普陀為大士示現之區；凡我緇衣挂單駐錫，千有餘眾，向賴朱家尖有田千畝，以奉齋供，而濟饘粥。迨後風潮洶湧，衝決石堤，良田盡為荒壘。衲孤懸海外，托鉢無門。既慮香燈不給，更愁饔飧難支。僧徒星散，漸見凋零。辛亥年，幸逢提憲陳公、鎮憲伊公巡視海道，乘風登岸，瞻禮金容。其夜敍談於永壽橋畔，備陳艱况。蒙發慈悲之善願，遂捐築以重耕。募勸當道巨公，各施兼金。衲鳩工庀材，重築塘堤，不期年而工竣。現在復事耕耘，瘠土又成膏壤。佇看滿剎騰歡，含哺鼓腹。誦金經，永護法門不二；禮三寶，長祝聖壽無疆。從此重暢宗風，再理香積，實賴二公之大德也。後之貴官善士，猶能繼其志焉，時加修葺，億萬斯年之香火，可以永垂不朽矣。（《秦志》）<p>元．西域丁鶴年：題昌國普陀寺詩神鼇屹立戴崔嵬<#sp>俯瞰滄溟水一杯積翠自天開罨畫<#sp>布金隨地起樓臺祈靈漢使乘槎到<#sp>傳法梁僧折葦來若使祖龍知勝概<#sp>豈應驅石訪蓬萊（其一）昆明劫火忽重然<#sp>宇內名山悉變遷古剎獨存龍伯國<#sp>豐碑猶記兔兒年三更日浴咸池水<#sp>八月潮吞渤海天雲漢靈槎如可御<#sp>便應長往問羣仙（其二）<p>明．新會陳獻章詩寶塔陵空十丈高<#sp>倚欄南望際鯨濤天花散處皆金地<#sp>海月生時見玉毫夜氣澄清龍在窟<#sp>秋風蕭爽鶴鳴皋丹梯咫尺諸天近<#sp>香霧霏霏溼苧袍<p>山陰黃猷吉：遊寶陀寺詩直為探奇過上方<#sp>居然臺殿水中央到知海岸真孤絕<#sp>遙望瀛洲亦渺茫石洞寒潮鳴梵唄<#sp>竹林明月放圓光鯨波一洗烽烟息<#sp>仰見慈雲徧八荒<p>南昌李應詔：寶陀寺詩茫茫鷲嶺水雲賒<#sp>今古莊嚴大士家檻外碧空垂法象<#sp>月明島嶼盡蓮花<p>清．邑人邱逸夫：普陀寺詩環山皆海水<#sp>山曉梵宮開大士修真處<#sp>潮音逐日來慈雲垂紫竹<#sp>甘露散蒼苔有老于斯子<#sp>安禪坐石臺<p>鄞屠宗義：桃花渡關夫子廟，舍充普濟下院，誌喜詩孔道當利涉<#sp>往來畏雨風先公崇聖祀<#sp>廣接未歸筇日久新物換<#sp>臺殿多蒙茸今幸充禪舍<#sp>遹觀締造功舟航迎戶牖<#sp>晤對多奇雄寶所懷杯渡<#sp>香廚出晚鐘勞者憩袵席<#sp>趨者有景從桃浪生片片<#sp>江潮流溶溶假手承先志<#sp>所在皆帡幪今昔不殊轍<#sp>光裕垂無窮<p>釋至善：寶陀寺詩閒搜華藏卷<#sp>廿八乃斯鄉翠擁庭垂蓋<#sp>白吹池散香人歸鐘磬悄<#sp>雲定薜蘿荒歇老提綱處<#sp>誰為再舉揚<p>釋心明：圓通殿落成誌喜詩廿年荊棘地<#sp>此日見禪林聖主恩流海<#sp>宰官信布金聞香靈鷲舞<#sp>聽法毒龍吟自知微願力<#sp>不負報師心<p>釋源鏡：圓通殿前左右石階成口占久沈浮幻宅<#sp>垂老入幽岑矢直疑雕玉<#sp>砥平勝布金聖凡同託足<#sp>夷險莫關心化日光天下<#sp>同登大覺林<p>法雨禪寺<p>亦名後寺，在白華頂左、光熙峯下。明萬曆八年，麻城僧大智，名真融，自西蜀鎣華山來禮洛迦。見是峯泉石幽勝，結茅以居。取法海潮音隨機普應之義，題曰「海潮庵」（參〈靈異〉，萬曆八年「海潮庵」條。）二十二年，郡守吳安國，改額「海潮寺」。二十六年，燬於火。二十七年，欽賜龍藏。三十三年，如壽、如光等，增建殿宇。三十四年，敕賜「護國鎮海禪寺」額，並再賜龍藏。四十年閏十一月，盡燬於火，旋建復。崇禎十六年，大殿又被燬。清順治三年，僧明如於舊址建小殿五間，以供大士。前建伽藍小殿五間。康熙八年，海寇亂，寺又災，惟存殿塔頂。十年，水師提督張杰建殿五間。是年又遭遷徙，與普濟同罹殘燬。二十三年，弛海禁，僧復故業。住持明益始治荒結宇。未幾，求退居。二十六年，提督陳世凱同給諫屠粹忠，徇明益請，公請別庵統為住持。首建藏經閣、東禪堂、三聖堂、三生堂、官廳、印寮，改律為禪。二十八年，同普濟領賜帑。明益孤身入閩，三年募杉木千餘株。三十二年，建圓通殿以供觀音。踰兩年，建大雄殿以供諸佛。三十八年，復同賜帑，並賜題「天花法雨」額及「法雨禪寺」額。雍正九年，又賜帑勅修。時法澤智為住持。由是殿、堂、樓、閣，整齊完美，與普濟寺並耀海山。至同治間，年久頹朽；立山圓矢願修葺，漸復舊觀。光緒十年，交其徒化聞悟。此後世道太平，香火日盛。悟又不惜精力，為之修葺，俾其悉歸完善。十九年，入都請藏經。其間相與佐理者，為師弟化定都監、徒開如監院也。<p>寺基，廣六十九丈，深六十二丈五，規方共二百六十丈。<p>寺內為門者二<p>左右山門（各三間，清光緒十一年化聞重建。）<p>為殿者七<p>天王殿（五間，十三架。高四丈九尺六，縱五丈四，廣十丈六尺。光緒二年立山重修。）<p>大圓通殿（七間，十五架。高六丈五尺六，廣十二丈七尺，縱八丈二。上蓋九龍盤栱及黃瓦，故又呼九龍殿。光緒五年，與大雄殿，立山重修。）<p>大雄寶殿（五間，十五架。高五丈四，廣十丈八尺，縱七丈八。）<p>伏魔殿（三間。光緒十三年化聞重修。）<p>準提殿（三間。光緒八年立山重修。）<p>伽藍殿（十二間，在芋香樓下。光緒十二年化聞重修。）<p>珠寶觀音殿（三間。光緒二十一年化聞重修。）<p>為堂者十三<p>三聖堂（五間，清康熙二十六年建。今改玉佛殿，雍正御碑在焉。）<p>正續堂（亦名光熙山房，即大方丈，五間。康熙二十八年，同大殿建。光緒二十一年化聞重建。）<p>祖堂（五間。光緒二十三年化聞重建。）<p>東禪堂（五間。康熙二十六年建。光緒十八年化聞重建。）<p>東齋堂（十間。光緒三年立山重建。光緒十二年化聞增建三間。）<p>留雲堂（七間。康熙二十九年建。光緒元年立山重建三間。）<p>後齋堂（九間。光緒二十三年化聞建。）<p>三生堂（五間。康熙二十六年建，久廢。）<p>西禪堂（五間。康熙三十三年建。光緒八年立山重建。）<p>西戒堂（五間。光緒十一年化聞修。）<p>客堂（六間。光緒元年立山修。）<p>安樂堂（五間。康熙三十三年建。光緒二十一年化聞重修，改名耆舊堂。）<p>雲水堂（十一間。光緒八年立山重修。）<p>為閣者四<p>三官閣（五間，舊廢。光緒二十三年化聞重建三間。）<p>藏經閣（七間。康熙二十六年建。上貯藏經，下為方丈。光緒三年立山重建。）<p>松風閣（十一間。康熙三十六年建。）<p>天后閣（即頭山門，三間。雍正九年建。）<p>為樓者十<p>鐘樓（在東。光緒二十九年，住持開如修，並重鑄大鐘。）<p>鼓樓（在西。）<p>芋香樓（光緒十二年化聞重建。）<p>雨華樓（舊五間廢。光緒三年立山重建七間。浙江提督王少春，題「意也消」三字，並跋。）<p>水月樓（十一間。）<p>白華樓（七間。與水月樓，均康熙三十六年建，舊廢。光緒十三年化聞重建。即客堂前一進。）<p>智食樓（七間。康熙二十七年建。光緒十三年化聞重建。即庫房、香客住所。）<p>西客樓（七間。光緒元年立山修。）<p>先覺樓（五間。在祖堂上。）<p>拜經樓（九間。在後齋堂上。光緒二十三年化聞建。）<p>為軒者二<p>無隱軒（三間。康熙三十六年建。光緒十四年化聞重建。）<p>挹翠軒（五間。康熙三十四年建。光緒十四年化聞重建。）<p>為室者三<p>龍井室（三間。光緒二十三年化聞重建。）<p>怡情室（六間。康熙三十六年建。光緒三年立山重建。俗呼老庫房。）<p>錦屏丈室（即方丈臥室，在藏經閣下左。）<p>為廳者二<p>齋戒廳（舊為留衣堂，在西禪堂左，五間。門樓一座，東西廂房五間。）<p>官廳（在雨華樓下，五間。）<p>為居為廚者各一<p>鶴烟居（三間。康熙三十年建。光緒間，化聞修。）<p>香積廚（七間。康熙三十年建。光緒元年立山修。）<p>為方丈者一<p>方丈（在藏經閣下。中為法堂，左為臥室，即錦屏丈室，右為衣鉢寮。）<p>為寮者四<p>印寮（三間。康熙三十年建。）<p>牧生寮（五間。）<p>列職寮（十五間。）<p>如意寮（九間。光緒三十三年永悟重建。）<p>為院者一<p>倉院（十六間。）<p>為下院者六<p>道頭下院（即古教誡樓，共二十間。康熙二十七年建，後廢。同治間，普信重建，五間。光緒二十年化聞又建三間，並修。）<p>定海下院（在定海縣城，南門外，吉祥庵。光緒二十八年開如修。）<p>寧波下院（在寧波桃花渡真武宮。光緒二十五年化定重建。）<p>杭州下院（在杭州府，永壽寺，後廢。）<p>溫州下院（在溫州府，接待寺，後廢。）<p>上海下院（在上海大南門外，鎮海寺，俗名大佛廠。）<p>寺產<p>在朱家尖者，民，四十一畝四。塗，六百三十畝零。蕩，二百八十一畝。山，一百零六畝。地，一百二十三畝八。共一千一百八十二畝零。在洞隩莊者，民，四十五畝零。蕩，三十三畝二。丁，四十三畝六。在吳榭莊者，民，四十七畝六。在桃花山者，塗，十二畝。蕩，六畝。丁，八畝。在蘆蒲莊者，民，一畝六。蕩，十畝四。在在城莊者，民田地共一百二十三畝零。（舊志；採訪）<p>清．康熙：御製南海補陀法雨寺碑文<p>蓋聞圓通妙象，般若真源。開覺路於金繩，大地證菩提之慧；聞潮音於碧海，恆沙誦普度之聲。紺殿維新，滄波永靜。惟茲法雨寺者，南海補陀山大士之別院也。名山佛國，大海慈航。青嶂干霄，高逼梵天之上；洪濤浴日，祥開淨土之場。一柱如擎，震旦指為名勝；三山可接，方輿記其神奇。值氛祲之震驚，致山川之闃寂。僧徒雲散，佛宇灰飛。比者，運值清寧，慶海波之不作；地連溟渤，望法界而知歸。特頒內府之金，重建空王之宅。鳩工揆日，蔀屋不勞。庀材築基，鼛鼓弗作。珠宮貝闕，涵聖水以無邊；鰲柱鼉梁，覺迷津之可渡。坐青蓮之寶像，圓滿輪輝；藝紫竹於祇林，莊嚴毫相。瞻慈雲之普照，錫「法雨」之嘉名。「海若」效靈，天吳護法。標霞高建，來萬國之梯航；彼岸可登，作十方之津筏。藉其廣大，上以祝聖母之遐齡；假此慈悲，下以錫羣黎之多福。則栴檀香外，盡成仁壽之區；水月光中，悉是涵濡之澤。勒諸琬琰，昭示來茲。康熙四十三年冬十一月十五日書<p>雍正：御製普陀法雨寺碑文<p>法雨寺者，普陀山大士之別院也。皇考聖祖仁皇帝既修建普濟寺，上為慈聖祝禧；復念茲寺為海氛所震蕩，發帑重新，俾僧徒有所棲止。賜額立碑，增輝瀛嶠。歷今已數十載，宜加崇飾。朕特遣專官，齎內帑，庀材鳩工，不勞民力。香林梵宇，丹雘煥然。與普濟寺大工同時告竣。督臣請摛文勒石以紀。夫大士以慈緣普濟，度盡眾生為願。朕嘗繹「法雨」之義，為濟物之普徧者莫如雨。當夫慈雲布濩，甘❥滂沱，高下遠近，一時霑足。陵霄聳壑之喬柯、勾萌甲坼之微卉，華葩果窳，無不濡被潤澤，發榮滋長，暢茂條達，各遂其性而不自知。假使物物而雨之，朝朝而溉之，將不勝其勤，而終不足以徧給。惟本大慈悲，現大神力，周徧一切，在在具足。所謂天降時雨，山川出雲，膚寸而合，不崇朝而徧夫天下者，濟物之功，莫大於是。神山寶剎，緇侶雲集，自當有被時雨之化，證心印而傳法乳，普利生之實用，以不負大士隨緣接引之慈恩，而副朕宏振宗風、護持正覺之至意者，朕深有望焉。雍正十二年正月十五日<p>黃應熊：重建普陀前後兩寺記<p>（上略，見〈普濟寺〉）出前寺，東北行，將一里，過几寶嶺。嶺多怪石，石多鐫佛像及題字者。沿麓為玉堂街，行千步沙上，逶迤過栴檀林。又里許，抵光熙峯下，則後寺又復巍聳矣。先到逸雲庵，為老僧性統退居舊所。一折而東，再折而北，度新石橋。舊入寺者，路從西地家謂生氣東旺，故改於東首。建高閣三間，供天后像。憑闌一望，海天萬里。天后之精靈拯危困於順坦，拔迷溺於生全，與大士開大方便法門度眾生，同一慈悲。閣之成也，羣見后自東海駕舟來，明燈閃閃。是固大士所樂得共施慈航以濟世乎！由閣下入，轉西北，石坊一，剎竿二，朱牆屏之。初上第一層，舊皆古木合抱，地反苦隘。剔而闢之，廓如也。建天王殿五間，十一楹。東西山門各一。第二層，高爽寬坦，臺基存焉。新建皇上御碑亭於第三層。從亭後歷級而上，為第四層大圓通殿，七間，十五楹。周帀石闌，四十六柱；獅子生活，張牙欲撲。中供大觀世音一尊，白衣如意像各一尊；又內造觀音一尊，列十八尊者於旁。殿後以太湖石，琢送子觀音一尊；叩之琤琤然響，禱亦如響。聖祖御書之額曰「天花法雨」者，麗於殿上。其殿蓋九龍盤栱及黃瓦，亦聖祖命撤金陵舊殿以賜者，故又呼九龍殿。聖祖之萬壽御碑亭五間七楹者在第五層。亭後大雄寶殿五間，供釋迦、藥師、彌陀佛三尊。又鐵觀音一尊，即千步沙放光佛首所範成者，屢著靈應。監督欲移供圓通殿，以從其類。舁之再四不肯動，亦一異也。最上之第一層，從山門進而數之，則第六矣。為藏經閣，七間。上供藥師佛，懸聖祖御書「藏經閣」額，並所賜《大藏經》一藏。而下為法堂焉。蓋後寺，嵌山挹海，岧嶤嶻嶪，皆從峻壁懸澗中，剗鑿砌累以成巨剎。自山門陟歷而上，五六層始造上方。所謂欲窮千里，更上一層，幽折夷曠，不愧步步入勝矣。其殿宇左右兩翼，則亦視殿之高高下下以為曲折。由東山門而進，為三聖堂。過鐘樓，上松風閣、齋樓、香積廚、東禪堂各所，至大雄殿左之準提殿。而松風之後，又有香客樓。香積之後，又有鶴烟居焉。由西山門而進，為龍王堂。過鼓樓，上水月樓、西客堂、戒堂、三生堂各所，至大雄殿右之伏魔殿。而西客堂之後，舊留衣堂，今為齋戒廳。廳之前，又有客堂，及雲水堂焉。最上藏經閣之左，為三官閣、祖師堂。龍泉淙淙，迸出石罅間，則又為龍井室。右為方丈，有「修持淨業」匾額，聖祖御書賜僧性統者。再右為怡情室，供珠寶佛一尊，高三尺許，純金所範。數百顆珠為瓔珞，精妙莫倫。遊人至此，登峯造極。俯視一切，滓穢去，清虛來。余客歲所登白華頂者，即在是閣之後。試自山門屈指而進，不知其拾幾十石級而後至斯。蓋寧陡峻幽邃以驗遊人濟勝有具與否，而必不肯一往直造使覽者瞭然無餘也。溷湢倉庖為寺所不可少者，亦各有所。規制之在於後寺者，又如此。若夫兩寺之外，合山精藍，計一百餘區。惟潮音、梵音兩洞，為大士現身之地。函香入山者無不向兩庵之懸崖絕壑，泥首崩角以希一見。故聖祖皆賜御書，而今又從而新之。總之皇上以聖祖之心為心。聖祖欲胥天下而登於善域，故設教以神道。茲之所新者，固曲承前志之所未備，以為羣黎錫福。即仍之而不稍更者，亦默體聖祖愛惜物力至意。鷲嶺龍宮，苟極輝煌壯麗，可以棲佛而庇僧，則亦無事更張。功成德溥，恩施滲漉，實與尊師崇聖、驅邪延真、無偏無黨，同一遷善牖民，以成時雍風動之休。聖聖之心若合符節；則今珥筆紀述，無論若仍若改，孰修孰建，其敢不盡舉鋪張而揚厲之也哉？爰記兩寺之制之出於天家之恩者，以垂久遠。乃若山之所為名，佛之所為靈，則有志存，不用贅也。（《許》、《秦》志）<p>慈谿裘璉：法雨寺新鑄大銅鑊序銘（節略）<p>別公主法雨，十有二年，百廢具興。戊寅仲秋前三日，鑄銅鑊一具，重萬斤，可受米二十四石。計買銅千四百緡，工匠雜需復三四百緡，亦大役也。初買泥於慈谿之半浦，雜人牛踹踏，至極熟，摶質為範，俗稱塑子二。內塑，狀覆釜而實；周有餘土，規方架木，先置坎中，用火燎炙極乾。外塑，狀仰盂而虛；分三四層，以便移運，暴令堅好。合二塑時，裏藏於表，仰者亦覆。方其為內塑時，先以鑊之深廣，定泥之高鉅；次乃準鑊之數量，量其口底厚薄尺寸，加泥若干。合而具離，又承溼刻劃多股，以便燥時易去。此為假鑊，此為真塑。及其堅好可合，內外適符，審無纖毫凹突，則層揭外塑，剗去內塑準鑊之泥，去其假鑊，而真塑出焉。然後合之，則內外塑空際，皆受銅處，而無形之鑊先成矣。其內塑外土，外塑內土，皆銅相依附處，必治令膩潤而後止。欲成塑，則先營坑塹，深丈餘，規方十丈，儼如一室。將冶，塑合加木板蓋焉。坑之旁，東西屹起二鑪，亦治泥為之，高丈許，大兩抱，用鐵帶箝束數道。兩鑪相去，可四丈餘，各距坑心二丈。鑪之外，築土為短垣，長丈五尺，高等身，厚尺許，謂之風牆。治牆時，於其外面留兩虛所若門，置板扉一扇，乍開乍闔，以為橐籥。似門處，其實亦牆。板扉內兩側垣近鑪處，鑿穴相通以受風。其風板重大，每板用三人挽之，兩板共六人，東西相埒。力稍疲，則更番迭休。鑪之末，各穴一竇，呼為金門，泥封固之。竇口承以溝道，謂之溜溝。用板為幹，外塗以泥，可運動。中闊五六寸，承竇處闊尺許，兩板相接，至塑頂。頂有三穴，中當臍處，空使洩氣。而於溝將接處，復設歧溝，從兩旁穴，流銅入塑中。方其火炭紛投，鼓扇斯亟；風橫火熾，鑪紅似錦，然後投銅其中。銅盡方入鉛。蓋銅質重凝而鉛性輕動，用以洋溢敷暢。鑪火上騰，皆作金光，透數十丈。銅氣中人頗惡，皆飲甘草湯解之。良久，度鑪內融浹，乃開金門；脫脫然，紅波從鑪注溝入穴，直透塑底。四周俱足，湧而上騰，布濩滿臍，墳起不受，則急塞金門。自開距塞，甫晷刻間，而鑊已成。別公言：「曩者就鑄武林凡四次，而工不成。以此事為者甚少，工值又昂；不成而亟鑄，則利在工。遇工之奸者，故少其數以誘之；一不成至再，再不成至三四，而鑄鑊之資已耗其半矣。」別公於是富銅裕器，優禮厚直；選工之良者，入山而為之，而鑊卒成。別公又言：「叢林中，今惟靈隱有之，他山尚不能。則此一役，在釋氏亦為極難矣。」為詳敍其事於右。（下銘略）<p>釋至善：法雨禪寺中興記<p>圓通大士之聲光普應，如霽月在空；江海瀋潦，濃纖巨細，無不在焉。普陀舊稱補怛洛迦，震旦四山，當為首出。《雜華》善財南詢二十八參，即此地也。歷代高人勝士棲遲者，未可一二數。至明萬曆間，大智禪師由峩眉鎣華，結茅於此。久之道聲流溢，乃聞於朝。降帑頒經，中官監造，復賜額「鎮海」，何其煒歟！數傳而易為蜂房蟻穴；繼遭劫火，臺殿荊蕪，實可慨已！今上即位之二十三年，海宇蕩平。別公禪師杖笠西來。會陳公總提浙師，素耳公名，乃同鎮府黃公、給諫屠公，及諸山名宿、本山住持，肅書敦幣，迎公主之。明年，公來自太白，登殿拜起，周顧歎息曰：「最上覺場，千楹萬指，猝致是哉！」未幾而龍象蝟集、雲衲川赴；忘軀為法者，趨奔恐後。由是先結茅殿草寮，為安眾之所。一時宇內緇白，咸慶名山得人。和碩裕親王聞之，賜戒衣數百，請說三壇大戒，瓣香為高峯拈出。己巳春，今上皇帝，六龍南狩，秩望山川。乃命使臣齎帑敕建殿宇，復有天下臣民共種福田之旨。於是四方善信投金置粲、求法問道者比比。而舊住長老明公，知藏霜柏佛乘諸子，遂往福州分衛。是時鼓山為霖和尚年已八十；聞公名，欣為倡導，致書本省當事。如都統祖公、撫軍卞公，共施巨木數千章；大將軍施公發海艎運載。而鎮府藍公協舟相濟，首建圓通大殿。自餘諸處，漸次落成。昔大智禪師之開此山也，臨滅度時記云：「吾去百年，復來興此。」今當茲殿升梁之日，恰滿百歲，與記合符，人皆以公為智祖後身。己卯春，翠華重幸，公率眾迎鑾謝恩，遂蒙召對。溫旨優渥，疊施御書帑金及今額，又給江南黃瓦蓋殿。遇合之隆，千載一時也。公嘗以殿務肇興，率諸執事扣平、大徹、素白、在璿等，往金陵分衛。時諸當事聞之，請於江寧大報恩寺說法。一時宗風大振，聽者億計。自先明密雲禪師陞座後，未有埒於公者。法雨規模宏暢，形勢低昂。凡諸建造，視山高下而廣狹因之。一時宏製巧構甲於東南。且公以壯年來主是山，未滿十稔，百廢俱興，是稱克家。而說法充實，舉措合宜；外則建立名藍，內則弘宣祖祕。旦夕又出其餘力，修宋元以來未續之燈、重建徑山普覺塔院、奉高峯老人神主入天寧祖堂，諸如此類，可謂法苑之功臣矣。嗣法小師，燕京無際、信州玉峯、括蒼映文、東甌斗南，其最著者。至於翼養翎修，槌拂之下，林林總總，未可殫紀。光被前人，範模後進；自非乘大願輪，津梁末運，疇能之哉？余與公為法門先後，幸預宗屬。碌碌於世，三十餘年；視公所為，形將汗矣。嗚呼！大智唱滅百有餘年。當法門凋落之際，而能修敝起廢、移梵釋龍天之宮置於人間；謂非中興，不可！（下銘詞略）（《裘志》）<p>釋能崙：法雨寺重鑄銅鐘記<p>法雨寺肇自前明，而鐘則成於萬曆初年。至國朝康熙四年，遭紅夷蹂躪，鐘被載去。仗佛之靈，鐘至彼國城門，頓然加重；舁之不動，乃棄城外。土湮塵積，無人知識。雍正十一年，忽於彼處放光，晝夜作雷音吼。眾異而掘之，視款識，知為普陀故物。乃託洋商請歸。統計鐘自明迄今，蓋二百四五十年於茲矣。物久必壞，勢所固然。以故鐘雖猶是，而聲則不揚。道光五年聖參上人主是席，有重新之志，擬出山募緣。適有姚江周巷鎮徐公君望，來山進香。至法雨寺，過鐘樓下，見所懸銅鐘已破，特發願許重鑄。越明年，徐公果興工鑄造。三易鑪火，才得成功。及裝運歸寺，眾緣輻輳，護送過洋。迄今鐘聲宏亮，聲聞數十里。徐公之大功德與聖師之得緣法，皆大士之靈有以感通之。（《秦志》）<p>釋明智：法雨寺齋田碑記<p>自百丈祖師首以開田說大義，而僧家始得有田。誠以供佛安眾，惟田而後有所藉也。普陀山濱海鹵瘠，法雨故無厚資。雖以我師祖別庵和尚得九重之寵眷，受十方之皈依；而視人猶己，不肯私自封殖。舊所有山尖產業，又復狂濤囓崩，十去七八。雍正九年，蒙世宗憲皇帝發帑數萬，遣修殿宇。當道重其事令合山兩寺，公舉道高德厚為眾所服者，主法席。眾以智為別庵嫡乳，謬以智應，固辭不獲。入寺而囷廩空虛，粒顆無貯。噫！徒咬菜根，又如何可以做事也？拮据支撐，三年工竣，幸無獲戾，乃今而更有難矣。以佛祖之靈，名勝之地，又重以朝家隆重修建之恩。房宇整潔，則廬旅不可或曠；瞻禮駢集，則經理不可廢職。人多費亦多，費多而田故無多也。幸善信俞君茂甫、魏君承祖等，覩貧婆之淡因，發菩提之善果；開橐捐金，俾余購置，共田地一百二十三畝餘，以為香積伊蒲之供。雖經費浩鉅，尚須擴而大之；而楊枝一洒，功德已為無量。爰列眾善信芳名，及田地之坐處、畝數，鐫於碑而記之。（《許志》）<p>又：重修法雨寺下院桃花渡真武宮碑記<p>鄞縣東北三里桃花渡者，舟楫絡繹，遊冶者羣聚，為牟利藪。明萬曆二十九年，邑宰魏公成忠下令禁逐，即其地建宮，以奉淨樂。由是穢雜之區，遂為清淨道場矣。其為普陀法雨寺下院者，則國朝康熙二十五年，永慧禪師自法雨分住於此始也。維時法雨我師祖別庵和尚，荷聖祖仁皇帝頒賜眷顧，天寵頻加；四方函香頂禮者，雲集電奔，皆以是院為接待之所。停驂買棹，而後航海達山，人皆稱便。載在《寧波府志》及本寺山志，班班如也。歲辛巳，興安信士陳君大施願力，倡加修造；而後坍頹者整、湫隘者闢，魏公香火之場再覩莊嚴，而緇侶庇焉。報本崇功，開創之與修成，均所難沒。院中塑陳君像以配魏公，非過也。雍正己酉，陳君又於殿前重蓋茶亭，而往來者憩息有地矣。第瀕海龍風蜃雨，殿閣壞朽為易。辛亥，余謬主法雨寺席，蒙世宗憲皇帝賜帑重修法雨大寺。欽工重大，敬謹經理；歷三載而後竣工，未暇計及斯院之敝漏也。幸李君諸檀信又復捐資鳩工，再謀繕理。李君亦興安人，是與陳君先後有大造於斯院也。余生長閩中，于興安為在家桑梓，顧諸君非獨為余也。綿聖神之香燈、修賢宰之勝蹟，廣十方之接待、河沙功德又何得而計量乎哉？爰刻貞珉，記而誌之。（《許志》）<p>李國樑：恢復法雨寺田產法器序<p>乾隆癸巳冬，余恭膺簡命，來鎮翁洲；詢之邑人，僉云普濟猶盛，法雨則中落矣，余竊異之。迨法雨住持僧遠輝來謁，備述隆替之由；方知前住持瑞琳主席以來，將寺中產業法器，節次抵償各庵負貸；以致雲廚枯淡，香火式微。遠輝有志振刷，募金補葺梵殿，頗有起色。而寺業久虛，僧徒猶艱活計。仰維法雨一寺，荷蒙聖祖仁皇帝、世宗憲皇帝暨我皇上，歷賜帑金，重頒佛寶。欽工重地，關係非細。爰商之定令段君，并飭管守該地之左營游戎淩君，協同普濟住持越三，往諭各庵住僧，曉以佛門一本同源之理、聖恩十方普徧之義。從中調劑，諸僧無不悅服。甲午新正，余巡洋，汎舟抵普陀，瞻拜大士。越三、遠輝稟云：「一切寺產法器，各庵僧均感諄訓，『歸趙』而甘心焉。并越三亦願捐資玉成。」余深嘉遠輝之足以取信於眾僧，而更喜眾僧之能發夫善念；其義舉實有不容沒者。越日，士民有典買該寺田產者，亦聞風踴躍，捐價聽贖。余更樂其共成善果。爰以諸僧名號，及士民姓氏、捐助寺產數目，勒之青珉，垂諸不朽。乾隆三十九年。（許志〈法產〉後新續）<p>長白宋如林：朱家尖白山頭築塘碑記<p>補陀為海上名山，其地廣，其田腴；其為境也，袤延而遼闊；其為寺也，宏敞而幽靜可居。故海內之願為僧者皆樂歸之。舊有田地，特賜免糧，以耕以食，慊然自足。自我朝定鼎以來，俗安於敦龐，人不患夭札；有自食之樂，而無追呼之擾，蓋百餘年於茲矣。然而僧日以增，田地不加多，非所以安比邱之眾也。開闢山田，試墾海塗，亦因所利而利之焉耳。朱家尖白山頭，前住僧朗和開墾蕩田；及續恩（續恩，字超塵）住持，曾於此築塘。歷十七年，得田八百餘畝。以潮汐衝激不已，且築且圮，迄未成功。今浙江提督李公諱長庚，慷慨好施。予靖萑苻，至山上，偶詢及之，遽助以朱提四百，為築塘資。續恩始得告竣，而來請記於余。夫補陀兩寺，上蒙聖眷。百餘十年，耕鑿免糧之地，咸登般若之場，不可謂非厚幸矣。又得公上體聖人之仁，澤及桑門。向之且築且圮者，今則鞏固而無憂；所以利之者，豈淺鮮哉？自後住僧勉之！勿以是為資益色身之具，而以是為資益慧命之端；庶足以副公好善檀施之意，而體前住勤苦立基之心也。（《秦志》，碑在法雨寺上大殿門首左壁。）<p>明．聊城傅光宅：過海潮，贈大智禪師詩寶地新開大海邊<#sp>法壇長日擁諸天慈光會滿三千界<#sp>苦行先經六十年五嶽煙霞孤錫迥<#sp>萬川水月一燈懸不知再見應何日<#sp>一片心依智者禪<p>陳九思：題海潮寺新賜護國鎮海禪寺額詩東表神洲浸大瀛<#sp>盤根無地巨鼇擎琳宮又創天開境<#sp>寶號新頒帝賜名佛火夜懸龍藏曉<#sp>海靈朝結蜃樓明香船萬里飄千葉<#sp>得渡爭誇彼岸行<p>清．慈谿姜宸英：法雨寺殿工告成詩後寺吾曾到<#sp>前蹤未可期重聞金剎地<#sp>來報玉皇知去影惟留拂<#sp>隨身不掛絲欲憑書問訊<#sp>擬議竟何辭<p>武進孫渭：法雨寺晚眺詩暮色起北山<#sp>青靄含萬樹三峯接霄漢<#sp>蒼茫墜烟霧繚繞㵎壑雲<#sp>悠然自來去危石松頂懸<#sp>徬徨屢驚顧何幸梅子真<#sp>采藥於此住<p>衡陽彭玉麟，於光緒八年秋，奉命巡視南洋，抵普陀洛迦山，宿法雨寺，留別立山方丈詩。洛迦山湧翠屏開<#sp>八月槎乘奉使來只許雲龍騰島嶼<#sp>不容霧蜃幻樓臺海天佛國多靈境<#sp>瑞靄祥烟繞上陔一瓣心香瞻洞口<#sp>潮音妙相示神胎（其一）方壺蓮嶠緲虛懸<#sp>紫竹林深佛頂圓曉日紅雲蒸碧海<#sp>清秋白露湛青天九重德澤涵容大<#sp>萬派朝宗子細宣柔達八蠻占利涉<#sp>鯨鯢波靖應安然（其二）海上琳宮駕六鼇<#sp>插空青嶂出洪濤藤蘿纏碎千年石<#sp>鯨鰐眠寒萬古潮塵世輭紅飛不到<#sp>舟山晚翠望來遙蚌珠光射秋宵月<#sp>兩寺鐘聲徹碧霄（其三）頻伽鳥喚入雲房<#sp>丈六金容仰上方得到瑯環真佛地<#sp>不須蓬島覓仙鄉白華秋蕩天風碧<#sp>紫竹宵籠海月黃我欲多攜甘露水<#sp>大千世界灑清涼（其四）<p>同安洪龍：題法雨寺詩金沙垂聖蹟<#sp>寶嶼即神洲佛地風波靜<#sp>天燈日月浮水中開淨土<#sp>雲外渡迷流法雨當空洒<#sp>千巖海色秋<p>清釋鐵蓮：錦屏丈室落成誌喜詩光熙峯麓舊茅堂<#sp>松菊雖存徑就荒整頓乾坤持氣運<#sp>支撐風雨費商量錦屏原好圍詩課<#sp>花雨飛來洗道場莫笑蝸廬天地小<#sp>全憑佛力固金湯<p>慧濟禪寺<p>在白華頂右，故亦稱佛頂山寺。舊惟石亭供佛其中。明僧圓慧，於榛莽間，見有石鐫「慧濟禪林」四字，即於此創立慧濟庵。尚寶司丞沈泰鴻額曰「寶月含空」。清康熙間，八世孫普順重修。其後興廢無常。有傳臨濟正宗能積者，偶躡峯頂，復得石碣，慨然以中興為己任。於乾隆五十八年，首建圓通、玉皇二殿，大悲樓、齋樓等。聲光遠被，擴庵為寺。嘉慶元年，初開鐘板，挂單安眾。咸豐元年，始傳戒。光緒三十三年，僧德化請藏經貯於寺。德化是年寂。文質兩次主法席，大加建造，遂成巨剎。一切規制，與普濟、法雨稱鼎峙。自能積以來，雖云重興，實開創也。<p>寺內為山門者一<p>（能積創，九世孫文正重建。）<p>為殿者四<p>大雄寶殿（五間。）<p>天王殿（三間。）<p>地藏殿（三間。三殿，並乾隆間，能積創。大雄寶殿，光緒二十一年，燬於火。七世孫源皓、源順重建。八世孫靜山募江西黃瓦覆之。天王殿，民國十一年，十世孫德林同退院文質、監院德功，募捐重建。）<p>雷祖殿（三間。三世孫頂順，於嘉慶二十二年主席後建。）<p>為堂者七<p>祖堂（三間。）<p>功德堂（一間。）<p>客堂（三間。）<p>上齋堂（五間。均能積創，九世孫文質重建。）<p>下齋堂（三間。文質創。）<p>禪堂（五間。能積創，文質重建。）<p>雲水堂（三間。能積建。）<p>為樓者四<p>玉皇樓（五間。）<p>鐘樓（一座。並能積創。光緒二十五年源皓重建。）<p>西樓（三間。能積創，文質重建。）<p>閱藏樓（六間。文質建。）<p>為閣者二<p>藏經閣（三間。文正建。）<p>大悲閣（三間。能積創。光緒二十五年源皓重建。）<p>為室者一<p>方丈室（五間。文質建。）<p>為房者四<p>庫房（五間。能積創，文質重建。）<p>大小廚房（八間。能積創，文質重建。）<p>柴房（三間。）<p>田房（三間。能積創。）<p>為寮者二<p>工人寮（三間。能積創，文質重建。）<p>如意寮（三間。文質建。）<p>為廠者一<p>地廠（八間。能積創。）<p>為下院者一<p>道頭下院（五間。頂順建。外有餘地，東至石池流水，南至山腳，西至路，北至路。）<p>為篷者一<p>後山篷（三間。頂順建。）<p>寺產<p>在朱家尖者，民，十六畝七。塗，六十八畝七。丁蕩，二十五畝。山，五畝一。在洞隩莊者，丁蕩，九畝五。在吳榭莊者，丁蕩，十七畝。蕩，九畝五。在蘆花莊者，蕩田，二十畝五。在白泉莊者，民，三十九畝。蕩，四十五畝五。（舊志；採訪）<p>精藍附（共八十八處）<p>妙峯庵<p>在達摩峯下，几寶嶺上。清同治間，洪筏禪院僧潤廉以原有茅篷改建。名仍舊貫，示不忘也。山門外，二石分列，形狀酷似獅象。（採訪）<p>朝陽洞庵<p>在几寶嶺東盡處。明僧不虛焚修於此。十五世孫靜禪同徒順宗修建。置田產以永佛火。清光緒間，住僧蓮經同徒介琳，及孫圓融重建。（舊志；採訪）<p>悅嶺庵<p>在煉丹峯下。明僧一峯同徒靜庵創。八世孫普昇重建。九世孫恆澈、徒顯悟、孫越三，均有修建。清同治間，二十二世孫壽松同徒慧濟，又修建之。（舊志；採訪）<p>香林庵<p>在千步沙上，僧妙權創。覺梵於光緒間，重建。（採訪）<p>妙智庵<p>在烟燉峯下，僧明尚建。七世孫照清、照億重修。清光緒間，併於鶴鳴庵。（舊志；採訪）<p>鶴鳴庵<p>在妙智庵左。宋僧野鶴結茅於此。清光緒間，僧景山，仍其遺址重建殿宇，功未及半而殂。其徒文蓮、孫廣通，繼承先志，克竟厥功。民國十年秋，四世孫清福復創建天王殿。棟宇巍峩，法象莊嚴，為後起之秀。（採訪）<p>金粟庵<p>在鶴鳴庵後，僧真泉建。後讓與真定，泉復結茅於庵後，曰千佛室。清康熙間，源逸重修。乾隆間，僧續潤見庵就廢墜，復力自修建；併置舟山官山衖田，以充香積。（潤為普濟寺監院，一山推重。）今庵又傾圮；於民國十三年，併於鶴鳴庵，謀再修葺之。（舊志；採訪）<p>常樂庵<p>在象王峯下、金粟庵後，僧海安建，後廢。民國二年，僧根常重建，未竣；至了塵始圓功。仍其名，不忘本也。（舊志；採訪）<p>大乘庵<p>在千步沙上。民國四年，慧濟寺監院僧慶祥，承受兜率舊址，改建是庵，為慧濟分支。（採訪）<p>長生庵<p>清雍正間，法雨寺住持法澤，承買甘露、望槎二庵廢址創建。倦勤後，修淨其中。至光緒間，年久頹廢。嫡裔開如為法雨寺住持，不忍聽祖庭之湮沒、勝地之荒蕪，於其遺址，斬荊誅棘，重建殿宇。經始於光緒癸卯春，圓功於民國丙辰秋，額曰「長生禪林」。殿宇靚雅，林木扶疎，為諸蘭若冠。地當千步沙之上，雪浪瓊濤之趨宇下者，晝夜不絕。每日月初湧，金光萬道，晃耀人目，尤為天然勝概。澤公選勝，為倦勤之所；開禪繼緒，為退老之堂。一燈相傳，後先輝映，亦禪林之佳話也。（舊志；採訪）<p>清同安許琰記：<p>環普陀之山皆海也。而普陀之最可以觀海者，莫奇於几寶山下之千步沙。蒼巒翠巘，烟林如織。玉堂街亙其前，下則瀕海，金沙曳練可五里許。瓊濤雪浪，無刻不雷。香鑪花瓶，大士之故迹明滅可數。轟虩漰湱，昔人云：「顧足下如欲浮去，真欲浮去也。」山麓，舊有二庵，曰望槎，曰甘露，其鞠久矣。住持澤公乃合二庵之址重構，而易其名曰長生，將以為倦勤退休之所焉。余曰：「佛法無生，而子取『長生』以名是庵，其亦有說乎？」曰：「有。凡潮有信，潮落則瀕海皆塗泥焉，獨是地為菩薩靈迹。潮之生也，若軍馬之崩厥角；即潮退之後，震盪之聲，稽拜如故。見其來，不見其去，謂非生生而不息者耶？且是地面海之東，日月之生，於是乎沐浴也。蓋當碧樹初明，海底漸湧，如猩血之染車輪。金縷萬丈，眩❥射人。而若夫海烟冥沒，水鏡乍出，圓光四映，天宇如霜，皆可於是庵拍奇叫絕。細柳金樞，反在山陰。是是庵常見其生，不見其沒也。况大地山河，何必不壞？而無盡之藏，取無禁，用不竭。老僧之不見不聞，正自無窮也。無生之與長生，義寧有二歟？余取是名，亦以其景名耳。若以島嶼杳渺，壺嶠可接，期、羨之輩，若或見之，謂余有慕於久視之術；祖龍且求夷、亶不得矣，余雖愚，不敢續也。」噫！澤公之言，通造化，了死生，類於知道者，遂書以記之。澤公在余族為弟行；余來山，寓於錦屏之丈室，盤旋最久。每欲觀海，則相與躡屐來庵。倘澤公異日退休之後，更謁山靈，便當棲宿此庵，以併觀日月之東生也。（《許志》）<p>清達桂將軍〈寓長生庵，留別開如上人〉詩：聯袂同登跨海舟<#sp>補陀仙境快來遊往還佛子穿梭過<#sp>緩急鐘聲上下浮紫竹滿林生怪石<#sp>白蓮數朵映新秋長生吾願常留榻<#sp>遠邁加封萬戶侯<p>成多祿〈同達桂寓長生庵留別〉詩：聖代威棱震旦尊<#sp>平蠻兵到此中屯百年劫火爭天塹<#sp>萬點神鐙護海門獅象吼餘山亦怖<#sp>鯨鯢翦盡水猶渾將軍百戰功成後<#sp>留得封侯付子孫（其一）詔書初捧五雲高<#sp>鸞鳳天章字字褒上將聽經頒玉卷<#sp>空王說讖息金刀天空大海龍無影<#sp>月黑林深虎欲嗥願得羣僧齊拍手<#sp>上人重施紫羅袍（其二）<p>雨華庵<p>在象王峯下。清光緒間，僧又如創，開雨續建。（採訪）<p>按：舊志所列雨華庵已廢，此特沿其名耳。<p>下清涼庵<p>在千步沙上。清光緒間，僧廣智創，只得二三。民國四年冬，其師福陞為之圓功。頗雅靚莊嚴。（採訪）<p>禪那庵<p>在千步沙上。明萬曆間，僧天然為鎮海寺住持（即今法雨寺），建此為退居之所。清康熙間，五世孫普濟、七世孫心淨重修。光緒間，裔孫芳舟又修之。（舊志；採訪）<p>龍壽庵<p>在象王峯下。明萬曆間，僧真蕊建。三世孫性越、照敔、徒普性、普成重修。清乾隆間，僧智開徒繡巖又重建之。（巖為法雨寺職事，真操實履，合山景仰。）宣統二年冬，圓通庵住僧蓮禪，命徒姪化能接法承受該庵廢基，重建殿宇。民國十一年，農商總長李根源題額。（舊志；採訪）<p>栴檀庵<p>在象王峯麓。明萬曆間，僧如方建。清四世孫照機、徒普德、孫通旭、曾孫心明等守焉。康熙展復後，眾請機為普濟寺住持。踰年，總兵藍理更請通旭；機仍退居於此。葺故創新，幽勝為山中冠。其支屬之宏法諸方者，頗不乏人。重興金山天寧之大曉徹，亦其一也。（舊志；採訪）<p>清釋照機詩：風景只年年<#sp>盈盈白髮鮮竹窗遙聽水<#sp>清沼懶栽蓮日月閒中擲<#sp>煙霞世外妍罷琴惟繡佛<#sp>諸事不相便（其一）世外多幽賞<#sp>林泉事不羣春來嗁舊鳥<#sp>雨過起新雲玩水知魚樂<#sp>聞香愛蜨醺此中何不悟<#sp>指掌示於君（其二）<p>彌勒庵<p>在象王峯下。清順治間，僧心慈建。光緒十四年，僧景超同徒秀鋆重修。（舊志；採訪）<p>雙泉庵<p>在象王峯圓通嶺下。明萬曆間，僧真靜建。嘗啓《華嚴經》期，人眾乏水，持呪求之；巖下二泉湧出，因名。清十四世孫廣信重修。光緒間，願宗復修。民國十二三年來，廣印更廓大之。（舊志；採訪）<p>積善庵<p>在象王峯天篦石下。明萬曆間，僧應空創，性寶、普鏡重修。清康熙間，孫心修，（為普濟副寺，恪誠醇樸，總兵藍理器重之。）闢廊廡，總兵藍理題額。乾隆間，法雨寺住持仁芳重建。光緒間，雙泉庵僧行宜接法承受。民國二年，徒願孝又大修之。（舊志；採訪）<p>伴山庵<p>亦名伴雲，僧真覺創。清康熙間，在璿璣重建。民國九年，嗣孫開如念祖庭日益傾頹，同姪了清重為建造。璣為法雨寺監院，退居於此，以息其勞。了清退院，亦以此為靜修之所。（舊志；採訪）<p>清裘璉〈過在璿禪師新構伴山精舍〉贈詩：嫌塵蕭寺未全除<#sp>更向濤端小卜居得我性情為好友<#sp>留山面目是精廬茗新鑪舊香偏和<#sp>花潔泉清味有餘事事對君人世外<#sp>浮生半日即非虛<p>許琰詩：石徑陵烟入<#sp>禪扉傍竹開花侵香砌出<#sp>泉過飯廚來地僻雲爭宿<#sp>林深鶴易❥伴山今日伴<#sp>踪跡悔塵埃<p>清涼庵<p>在象王峯清涼岡天篦石上。明萬曆間，僧真滿建。清八世孫通溟同孫源長重修。總兵藍理題額曰「木石居」。光緒間，僧定性接法承受，又修建之。（舊志；採訪）<p>常明庵<p>在象王峯清涼岡麓。清光緒三年，法雨寺住持立山圓創建，為退休之所。置田二百二十二畝。化開又置田四十四畝。民國四年，四世孫了清重修。庵內有立山手植桂樹二株。光緒二十二年及民國三年、十年，三次結實，形似橄欖。人以比闍河之紫桂，實為羣仙之餌云。（採訪）<p>清釋化宏記：<p>寂滅真宗，惟心本具。圓通妙道，非人莫宏。興梵剎以闢普門，布慈雲而注法雨。於法運垂秋之際，振將絕欲墜之宗，惟我先師無著老人其人焉。師諱立山，法名滿圓，別號無著，松江金山顧氏，父即福本悟公。行年十四，父即出家。心欲隨之，以母在不果。至弱冠，禮父祝髮，詣大崇福受具足戒。以寇據南京，不便參方，遂住普陀。至同治庚午，掩關於伴山庵，日禮《華嚴》，徧參海眾。時法雨寺凋敝已極，住持虛席。本山尊宿信真和尚，率諸法眷，叩關請師。壬申春進院，以興復為己任。竭力經營，整理修葺。不數年間，百廢具舉。雖未全復舊制，而大局已有可觀矣。久之，意欲憩息，專修淨業，因築庵於寺西清涼岡之麓，額曰「常明」。蓋取心性寂照圓融、橫徧豎窮之義，欲人修因以克果也。光緒甲申春，退居是庵；決志西歸，念佛不輟。又令庵內二時課誦、二時念佛，永為恆規。（下略，詳〈禪德．立山傳〉）<p>海曙庵<p>在象王峯下，摩尼洞前。明萬曆間，僧如玻（玻，舊志誤「信」）建，見明源助修。清十二世孫本勤，精修不怠，苦行自甘，積資重建殿堂，補置田產。道光間，耀嵩又修建。民國十一年，普濟寺知眾僧雲峯又創建一殿，供奉西藏玉佛。（舊志；採訪）<p>楊枝庵<p>在象王峯下，雪浪山西。明寧紹參將劉炳文為僧如光建。後通津、源昇重修。清光緒十八年開量同徒了根又修之。民國十一年，孫根心續有建置。（舊志；採訪）<p>按：舊志於「如光建」下，均有「有碑記」三字。今查殿壁，有劉炳文重刻普陀大士像石牌並贊語（詳〈志餘〉），他碑無考。<p>逸雲庵<p>在大雪浪山麓。清康熙間，法雨寺住持性統創建為退休之所，和碩某親王題額。光緒間，孫戒文又建天王殿。（舊志；採訪）<p>弘隱庵<p>在大雪浪山後，僧雲安建。（舊志；採訪）<p>羼提庵<p>在翔鳳峯東天門功德嶺下。創自僧果賢，僧定覺重建。（舊志；採訪）<p>極樂庵<p>在翔鳳峯下，舊名福緣篷。清光緒間，法雨寺住持開如改建，易今名。後贈與僧雪濱，其徒達圓、孫新融續有修建。（採訪）<p>按：舊志所載極樂庵，今廢。<p>寶月庵<p>在翔鳳峯，創者失考。清光緒間，僧祥源重建。（採訪）<p>金沙庵<p>在飛沙隩八仙巖下。僧了空建，徒潤芳修。清光緒間，孫性靈又修之。（舊志；採訪）<p>祥慧庵<p>在飛沙隩左青石灣。清嘉慶間，僧廣裕承受長慧庵故址，改建。光緒十八年秋，孫化池等重修。（採訪）<p>古佛洞庵<p>在朝陽嶺下。清光緒間，僧仁光住於洞中，後化去。其徒之法師開明，於民國七年，始建為庵。（採訪）<p>天竺庵<p>在天竺山，僧雲空建，遠聞重修。清宣統間，續定又修建之。（舊志；採訪）<p>海澄庵<p>即鐵壁禪師舍利塔院，在茶山圓應峯下。清康熙間，僧秋谷創建。光緒間，十五世孫了明重修。明於民國十二年，由法雨寺住持退居於此。（舊志；採訪）<p>寶稱庵<p>在茶山東澗朝陽嶺下，僧無凡建。清遷徙後，徒祖勤重修。光緒間，法雨寺住持化定又修建之。（舊志；採訪）<p>明武進吳鍾巒〈寓無凡靜室，沈彤庵見過〉詩：八年於外未歸人<#sp>此日興懷倍苦辛君國莫支成舊恨<#sp>僧寮偶寄是前因深深林壑同踪少<#sp>遠遠波濤入眼新不比尋常往來事<#sp>只今同患覺情親<p>按：無凡即汝應元。無凡靜室即寶稱庵。全祖望《鮚埼亭集》云：「張肯堂浮海至舟山，嘗撫其孫茂滋，謂汝應元曰：『我死圖一綫之寄，其在君乎？』應元謹受命，遂為僧於普陀。肯堂死，葬於茶山。應元築寶稱庵守其墓。」詳〈禪德．本山出家無凡傳〉。<p>法喜庵<p>在白華頂北，僧真淨建。清嘉慶五年照鶴重建。道光間，孫通慧擴大之。（舊志；採訪）<p>梵音洞庵<p>在青鼓磊。明崇禎二年，僧寂住為鎮海寺（即法雨寺）住持，建此為退休之所。清康熙二十五年，三世孫普福同徒博文重修。雍正九年，奉旨發帑修建。嘉慶丙寅，十四世孫仁賢，時為法雨監院，輔佐常住，整理有方；因佛殿傾頹，佛燈寥落，赴上洋募捐。福建商客林聰官首倡佽助，鳩工庀材，重新殿宇。同治間，遠孫良裕同徒性春又重建之。（舊志；採訪）<p>清釋性統〈梵音洞建閣記〉：<p>今上御極之五十五年春三月，滇南撫軍甘公，委員來山啓建祝釐道場，手書示予曰：「前者承乏甬東，願於梵音洞石梁上建一閣；上供菩薩，下為朝洞人士禮拜之地。年來宦塵碌碌，尚未得遂。今沐聖恩，節鉞滇南，特遣家人齎金，望和尚即為興建，成此善果。」予思我公誠敬篤信，固其素志；然久而不忘，益見其敬信之至也。方其蒞官甬東，乃在四十一年間。歷任登萊憲副、江蘇臬臺、山東藩憲，祝釐進香之使，歲不絕人。今撫滇疆，遠去萬里；甫一載，即遣使以完前願。非誠敬篤信之至，何以有此？閣高二丈三尺，深齊石梁，廣亦如之。於本年四月鳩工，中秋告竣。洞口向東南，閣門對西北。當夫皓月虛懸，水光蕩漾，大士之顏如玉也。旭日初升，朝霞吞吐，大士之脣如硃也。烟霏則翠鬢凝雲，霧湧則縞衣映雪。至若風雨晦明之幻變，波濤澎湃之震驚；登斯閣也，莫不神化情移，真有得於大士之現相說法，迥出於尋常之外者。是閣之助發於大士光明無盡藏，即公之培植名山香火非淺尠也！予亦烏能不詳誌之？公名國璧，字立軒，奉天正藍旗人。（《許志》）<p>藥師殿<p>在普濟寺左。明萬曆間，僧海仲居此。天啓七年，崇王由樻捐資重建，安紫衣替僧照慧，親書「法門龍象」額，賜金襴衣。傳至清世，普益之四世孫心㳷、廣誠、九世孫覺照，各有修建，後漸就圮。光緒間，嗣法山恬為前寺監院，整理有功，人多推重之；同徒永念重新之。（舊志；採訪）<p>大悲殿<p>在藥師殿左，舊名伯寓堂，僧妙聞建。明萬曆間，性燈八世孫源泰重建。後泰歸主淨土，分源徵居之。乾隆四十年，法如支屬十二世孫昌友同徒隆海又修建之。至今年久失修，有頹廢之虞。（舊志；採訪）<p>清一堂<p>在大悲殿左，初名鏡花院，僧寂汶居此。五世孫心徹同徒源達重修。十三世孫能仁又修之。（舊志）<p>清釋本學詩：漢室神仙地<#sp>梁朝大士家欲窮仙佛迹<#sp>會取鏡中花<p>澄心堂<p>在清一堂左，僧真才居此。九世孫心慧（潮音主院時，慧為知事，善知眾務，人多推之）。孫廣誠重修。（舊志）<p>法喜齋<p>在澄心堂左，僧承泉建，裔孫明慧重修。（採訪）<p>興善堂<p>在法喜齋左，舊名靈花房，僧靜悟創。後無嗣出，坍廢。由西方庵僧廣瑞嗣法接續香火。於光緒間，其師福陞重為修建。（採訪）<p>法如庵<p>在玉堂街洪筏堂右，舊名法如堂，今名下法如庵。僧海初居此。六世孫心惺重修。同治間，燬於火。光緒間，化妙重建。（舊志；採訪）<p>洪筏堂<p>在法華洞下，下法如左。明萬曆間，僧如定創。清嘉慶間，十六世孫賢良修建。光緒間，十八世孫慧源建方丈室。徒潤濤、願來重建大殿及廊廡，氣象聿新。大學士潘世恩題「法海慈航」額。衍聖公孔令貽題「洪筏古剎」額。民國總統黎元洪題「清華朗潤」額。又總統徐世昌題「炎嶠慈雲」額。上海小南門外三昧庵，為其下院。（採訪自藥師殿以下，舊屬普濟寺東寮。）<p>按：舊志並云僧聖恩建。恩無嗣，源進焚修於此。<p>法華洞庵<p>在東天門上。清展復初，山右僧照潔名源正者，以有為寺執役及募盌之勞，欲于此建庵靜修，住持普周許之。閱二十餘年，北京正音和尚來，欲卜居此山。繹堂及各法眷並織造孫文成，同願以法華洞庵奉之。（照潔其時想已圓寂，否則當為照潔別擇所居。）此後為正音之子孫世守焉。五世孫普照重建，七世孫夢桂、隆德又修。光緒間，十一世孫慧石、慧蓮再建。（舊志；採訪）<p>清宛平孫文成記：<p>補陀寺左有法華洞，為山中勝景最著之地。展復初，長老普周為寺住持。有山右僧照潔來香於山，應寺執役，隨往豫章募盌。寺中以其為眾服勞，構樓三間于洞頂，以棲照潔禮誦熏修，且酬勞也。康熙三十八年己卯，皇上南幸，欽使乾清宮總管內臣顧公問行，恭代乘輿申香。遊覽至此，喜峯壑清邃，慨然有超塵軼世之志。遂移舊樓三間于平坡，仍照潔居之。而本寺常住乃堊蓋新樓三間于原基，以為顧公生祠焉。公既不果來山，就古北口建南天門，為洛伽勝境。想見名山雖遠，方寸非遙。公之嚮往之深，良有以也。四十八年己丑夏，普濟方丈繹堂和尚，召對熱河，走謁顧公。面述法華樓，既不能遂夙志，今則已矣。聞問既疎，樓漸頹攲。至五十三年甲午之夏，都門大佛堂正音法主老和尚，來香普陀，忻然作支公修隱計。繹公遂商之耆宿，眾等悉知正老和尚戒律精嚴、言行端恪；燕山證問者多受其策勵。遂羣舉以法華樓為卓錫地。且正老和尚夙為予所皈向者，因問之於予。予以皇恩浩蕩，無可仰酬；正擬訪清淨之區，虔供萬歲龍牌，敬延高僧諷誦梵典，以抒祝國祐民之願；不禁踴躍贊襄。正老和尚，己自出白金五十兩，屬寺載新修葺。予又捐俸百兩，旁拓五架兩間一衖，為溷湢薪水之地。外有法華庵基，以作正老和尚蔬圃之用，亦可建置。總之日新月盛，徒子法孫，晨鐘暮鼓，永為正老和尚卓錫世守，為千秋不朽之盛地。遙知名山大剎，因人而傳。十笏數椽，有清淨修持如正老和尚者，實為山名而人名。其人足傳，而其地更足傳也。後之覽者亦將知予一身許國，皈心內乘之深切云爾。<p>邑人余燦詩：閒來獨與高僧坐<#sp>洞達軒窗納晚涼靜境談禪詩作偈<#sp>綠陰消暑竹侵牀鳥窺鉢飯穿雲度<#sp>龍攝天花帶雨香話到玄機真妙諦<#sp>依微星斗落山房<p>按：古人道明德立，聲望遠著，諸方每虛席以延致。即欲隱居靜修，冀了大事，縱至海山深處，亦必有法門知識、宰官外護，為之建設蘭若及推讓靜室，以期遂其潛修密證之志。如正音和尚者，何可更僕數也？是知只愁無道明德立之實，其他皆不足以攖心者。願法華洞之子孫及諸僧侶，各皆深長思之。<p>積善堂<p>在普濟寺右，舊名玉峯房，僧性寶創。六世孫通恩、八世孫源恆各有修葺。民國壬子，因其裔孫不振，佛火式微，由伴山庵僧了信接法承受。重修殿宇，煥然一新。（舊志；採訪）<p>宴坐堂<p>在積善堂後，僧海灝創。普安同孫心盥、源章、廣濟重建。十二世孫昌蔭重修。光緒間，十四世孫仁鑑又修之。（舊志；採訪）<p>承恩堂<p>在宴坐堂後，舊名立本堂。清康熙間，僧克勤創建茅茨。乾隆乙卯，僧本善同徒覺永，興葺。五世孫能曉、能崙重修。近住僧瑩照又修葺之。（舊志；採訪；及〈融通傳〉）<p>報本堂<p>在承恩堂間壁，即西天門獻祖祠，創者未詳。清十世孫通旭住持前寺之八年（康熙三十六年），集本支改創祠樓二間，派僧廣孝相繼世守。總兵藍理額曰「四世中興」。（自普賢，歷本空、寂庵，至通旭，凡四世。）光緒間，釋定增建殿樓及東、西寮。宣統二年，徒瑩照又有修建。台太同知梁某求子得驗，題額曰「錫我石麟」。（舊志；採訪）<p>錫麟堂<p>在報本堂前，僧如宏創，廣成修。清道光初，堂漸就圮。十四世孫昌蔭自普濟寺退居後，誓願恢復。會邑紳錢鏡感祈子之靈，其母為捐資以答佛慈。由是鼎新革故，佛地重興。後由法嗣觀音洞支派，僧山靜、山覺接住。清光緒間，六世孫了餘逐漸修葺大悲樓、祖堂、客寮、丈室等，較前尤臻完美。（舊志，秦耀曾記；採訪。自「積善堂」以下至此，舊屬普濟寺西寮。）<p>清金陵秦耀曾記：<p>普濟寺西寮舊有仁德堂，取天上石麟之義，更名錫麟。創始於普勤禪師，供奉送子觀音，厥基久建。良以菩薩陰行方便，周徧圓通。仗象教之宏功，降螽斯之遐祉。人稱雙璧，眼前悉誕佳兒；我見三珠，膝下咸添令嗣。是知拈花微笑，去來早晤三生；樹草忘憂，似續遠延百世矣。第人以時而代遷，物以久而日敝。禪關寂寥，法乳無傳。梵宇荒涼，仔肩孰任？遂使虹梁紫柱，半傾圮於荊榛；螭角丹牆，全沈霾於瓦礫。百靈是護，方期雲構而霞鮮；一木難支，漸覺垣頹而砌廢。有宴坐堂昌蔭上人，派係同宗，不忍異視。將從捨宅，復拓精廬。特是結因人之勝果，端藉檀施；恢選佛之道場，須資慧力。會定海紳士錢君鏡（字鑑堂）與上人蓮界至交，苔岑雅契。每值揚嶼波晴，單舟獨訪；光熙烟霽，雙屐相尋。己公可與談詩，如滿何妨結社？獨念錢君壯年乏嗣，誰為肯構之才？此日宜男，庶慰充閭之望。於是上人叩猊座而代祈，娠看卜玉；向鷲峯而虔祝，誓切布金。未幾錢君忽抱沈疴，頓悲永訣。雖翠微求子，自有異人；而伯道無兒，終為憾事。乃龍蛇讖應，高士已謝塵區；騏驥出羣，德門旋產英物。洵屬觀音之抱送，不必寶誌之俟來。錢君之母思答聖慈，重興佛地；鼎新革故，因毀成妍。玉題繡抱，既合沓以相持；虛牖疎櫺，復玲瓏以爭映。龕像永免陊泐，緇流共有經行。此固上人願力甚堅，實菩薩靈感所致也。余以辛卯暮春，敬詣名山，親瞻勝境。香室鬱以華壯，梵宮朗而輝煌。要使長廊廣殿，特增法界之基；誰云智女聖男，不藉空王之庇？伏願堂形如雁，慶堅固於祇林；書錯為麞，獲熾昌於望族。<p>文昌閣<p>在多寶塔右，舊名蓮池庵，僧源淨創。五世孫覺悟修。清同治間，賢雲重建。民國九年化珦又加修葺，煥然一新。（《秦志》；採訪）<p>曇華庵<p>在文昌閣左，僧心貴同孫廣成重建。清光緒間，正堃同徒行照重修。（舊志；採訪）<p>天華堂<p>在多寶塔左，舊名青蓮臺。清咸豐間，僧福珍重建。光緒二十五年，燬於火，徒月德，興復之。（採訪）<p>百子堂<p>在天華堂右，即柏子庵，舊名六合庵。僧心一年十六，由鄞來山，於寺前縛茅。日誦《法華》，遂結宇於茲。孫廣博、續靜等共與經營。後續靜等又創大悲閣於庵右。清同治元年月空同徒建修。光緒二十七年極得建外山門。民國十二年春，增建送子殿樓房。（舊志；採訪）<p>按：舊志又載通旭〈題心一像〉：「小溪流水碧，古寺晚鐘殘。懶舉庭前話，人天許獨閒。」可想見其地與人矣。<p>天福庵<p>在梵隩，舊名水月庵，僧如杰創，其昌居此。五世孫照聖修。清嘉慶七年，濟源同徒廣靜重建。光緒間，靜年邁無嗣，付法於慧濟寺支孫德融，重行改造，易今名。（舊志；採訪）<p>正覺庵<p>在吉祥隩，僧性空創。四世孫照顯同徒普億重建。清光緒間，十五世孫能慧重修。民國八年，十七世孫善榮付法於圓通庵僧開徑接住，謀再修葺之。（舊志；採訪）<p>普門庵<p>在吉祥隩，僧寂悟、孫普聞重修。年久坍廢，十五世孫臨安建未竣工，其徒靜山、孫廣照續成之。（舊志；採訪）<p>淨土庵<p>在吉祥隩普門庵左。明萬曆間，太監張隨因僧性燈效力常住，特令創建。清康熙間，六世孫通函、八世孫源泰重修。光緒壬午，十二世孫晉祥募化巨資，重行建置。（舊志；採訪）<p>裘璉〈淨土庵贈仲寧上人〉詩：門外金沙萬丈鋪<#sp>聽濤終日坐團蒲橋邊笑客來如夢<#sp>竹徑詩人老更癯耐是名心聽貝梵<#sp>好從世味嚼菰蘆海鷗幾箇斜陽裏<#sp>為問前宵浪在無<p>永福庵<p>在吉祥隩普門庵右。明萬曆間，僧普紹、孫心古、心盛創。清道光間，本果重建。光緒戊戌，徒靜昌重修。（舊志；採訪）<p>西竺庵<p>在吉祥隩，即古西方庵，僧竺典創。徒證慧、悟道重修。（採訪）<p>按舊志：西方庵，僧元一建，廣敬重修。此云竺典創，殆改建而名西竺者，為竺典歟！<p>白蓮臺<p>在吉祥隩。清光緒初，僧淨守創。徒廣學增修。學後為普濟住持，退老於此。（採訪）<p>紫竹林庵<p>在栴檀嶺下，潮音洞後；舊名聽潮庵，即古不肯去觀音院。僧炤寧創。清康熙三十八年，御書「潮音洞」額賜挂。雍正九年，六世孫廣記奉帑重修。道光二年，仁亮同徒聖覺又修之。光緒甲申，淨守同徒廣學、廣權亦續有修建。民國八年，南海康有為題「紫竹林」三字扁其門。（舊志；採訪）<p>按《定海廳志》引《暌車志》云：「宋紹興中，有巨商泛海阻風，抵一山下。因登絕頂，有梵宮焉。窗外竹數个，枝葉如丹。求得一二竿，截之為杖。每以刀鍥削，隨刃有光。至一國，有老叟曰：『君親至補陀洛迦山。此觀音座後，栴檀林紫竹也。』是宋時尚有紫竹可求，故名曰紫竹林。非附會佛經栴檀林而名之，可知矣。」<p>西方庵<p>在觀音眺，僧福陞創。民國九年庚申，燬於火。陞不辭勞瘁，募緣重建。（採訪）<p>佛首庵<p>在吉祥隩，僧量宗創。五世孫普輪同徒通鑑重建。十三世孫昌道、徒隆雷重修。（道為寺監院，山中多悅服之。）清光緒間，十八世孫化導、澄蓮，因殿宇狹隘且多傾圮，募捐修建，規模較前宏壯。（舊志；採訪）<p>息耒院<p>在報本堂西，舊名息耒庵。清康熙間，僧通旭謝事後，寄息於此。建之者為其徒心明。木石幽秀，亭廊雅靚。康熙四十九年，皇三子誠親王書「眾香精舍」額。五十八年，御書「海月常輝」額。雍正三年，莊親王賜「知足軒」三字額並跋。而士夫尤多題詠。更歷數傳，欒楶庯庩，丹青剝落，大非昔觀。民國八年，裔孫某虧款不能支；受若干金，以其院，推歸本派報本堂。由報本堂僧瑩照次第修葺。改建天王殿，並建丈室，及樓房客寮，規制一新。（舊志；採訪）<p>清鄞屠粹忠記：<p>潮公和尚主席普陀，數年之間，道風廣播。瓊宮紺殿，遹觀厥成矣。近於寺右，構數楹，為靜修祕室。繞屋皆樹梅花，額其室曰「息耒」。蓋已直透本源，化有象為無象，而萬法皆空，故能返璞全真如是也。說者謂浮屠之學，行深般若，以心田為經；開示因果，以福田為緯。又藉硯田，出一言半偈，為度人慈航。至於邪說橫行，非其種者，非耒不能鋤而去也；愚魯無智者，非耒無以開其昧也；荊棘叢生，又非耒無以樹其業也，耒亦安可息哉？公產自名邦，出於望族。鋤經時，即有耕雲釣月之志。及其脫白梅岑、受囑平田，杖履蕭然又復有擔風宿草之致。今其應名山運，赴諸公請，轉盼而叢林改觀，龍象咸集；譬之深山野人忽膺帝眷，若固有之，未嘗改其恂恂之狀。至於接引後學，驅牛奪食，能使久參大士，失其故步；籌畫布置，不落近習。非公素養者優，曷能使所發者如是其宏且遠耶？由是而觀，其披星帶月、胼手胝足，致苗而秀、秀而實者，何一非善用耒之力也乎？今大地正切皈依，四方引領；是非至誠無息，無以答眾心而竟道果！乃輒欲以息耒自閒者，豈善夫石隱高蹈而流通於山林邱壑耶？昔地藏誓願，欲度盡眾生然後成佛。大士現三十二應，廣度一切。潮公和尚又豈以度人無倦之心，而一旦置此耒於不用也哉？大抵一歲有一歲之餘，餘則可息也。一日有一日之暇，暇則可息也。於心無著，於事無礙，不息亦息，息亦不息也。蓋自強不息者，潮公之道體；而可息則息者，潮公之應世。豈若避世者流，一息肩而竟置民物於罔聞乎？予昔蒙予告「為園於郡之東隅」，自謂足老於斯矣。今乃復為斗釜之祿，羈縻京師。聞潮公此舉，而天下之役役於利名，不獲一時休息者，可以知止矣！<p>長洲陳璿後記：<p>普陀叢林就廢，潮音禪師從而興之。工訖，爰築一庵，名曰「息耒」，言乎可以息肩也。非實有所謂耒者，而方丈老人荷之，而復用息之也。珂月乃普濟長老，主一山之政，大細就裁，不居丈室。於潮公示寂之後，理此庵尤謹。春秋佳時，坐客於其中，談山中往事。嘗語余曰：「衲欲退此久矣，而苦於未遂。」余不待其辭之竟而應之曰：「子之耒，亦何時息乎？荒榛蔓草，匪耒弗滌；十堯九舜，匪耒弗耕。修竹長林，耒以徑之；斷垣遺址，耒以宮之。匪其類者，耒以去之。耒之用普矣哉！秉耒而出，警其媮惰；負耒而入，發其齋心。然則耒亦何可息乎？且潮公之耒，初未嘗息也；有嗣潮公者，而後可以言息。今日普陀，誰為繼珂老之人？吾知其猶有待焉。吾故曰：『子之耒何時息也？』」書此為庵之後記。<p>文安李灼〈置田碑記〉：<p>天下事創其業者垂其統，作於前者述於後。肇家造國，莫不皆然，何獨至於僧而異哉？茲息耒院者，恭奉聖祖皇帝御題之「栴檀林」，懸供萬壽龍帳，為繹堂和尚本師潮音和尚之祝聖焚修道場也。然殿宇巍峩，規模宏敞。享其成者，不可忘所自；而庶其徒者，尤不可不裕其食。康熙丙子歲，聖祖皇帝偶爾違和；凡屬臣民，莫不籲天保祝。伊時中丞王公諱鴻緒者、學士高公諱士奇者，恭裝觀音香像，送供前寺之藏經樓，而顏以「天子萬年」之額。保祝皇躬永泰，所以盡臣子之心，而未嘗有邀知於上之意也。至己卯春，聖祖南巡，敕內官顧公問行者、丁公皁保者、馬公逢恩者，代香到山。見大士像額，隨問所由。而繹堂和尚遂以王高二公保祝之意告。顧公喟然歎曰：「有是哉！朝廷不知，同寅不知。二公以隱默之地，獨秉至心，奉佛保祝！非徒忠於君，而且孝於君矣！可不謂難乎？」語畢，復曰：「上有如此之額，不宜於此供大士，當另構殿宇以奉之。」於是相址度地，得今所謂息耒院者。是顧公即星赴南京啓奏，龍顏大悅。王高二公當捐重資與繹堂和尚，助建殿庭。門院從屋，莫不備美。丹堊可觀，嗚呼盛矣！歲癸巳，恭逢聖祖六旬萬壽。於時王公，晉爵司農，特繡萬壽龍帳以進祝。帝曰：「美哉！如此巨幅，即朕太和殿亦莫容張掛，爾其懸供普陀。」此萬壽殿所由名也。由是梵宮即為帝宇。其制益恢，其名益大，其徒益眾，不得不為僧食計，以圖永其嗣守、遠其香火。繹堂和尚，復與王高二公謀，協置山田地畝，歲收所入，以足眾食。其在本山六嶠者一溝，其在朱家尖月隩者一溝，瀾田西隩底者一溝，香蓮嶺下者一溝。共計田若干，奏免條糧。度其所入，其為息耒院子孫食裕如也。獨是世遠時遙，人心不古，不能必其皆賢而無不肖。不知聖恩之浩大、檀護之鴻慈、肇造之艱難。創於始者不能守之於終，作於前者不能述之於後。或派分而剖食，或售易而廢弛。是不特有負祖宗之苦心，而且得罪於朝廷，與深辜王高二公之宦德矣！是不可不有以記之，以塞其流也。<p>鄞萬言詩：人生天地間<#sp>共此秉耒業一息苟尚存<#sp>不容輕暇逸堯禹勤洪荒<#sp>周孔勞訓迪漢唐宋元明<#sp>諸儒總一轍莫不各有耒<#sp>孜孜勤補綴豈特彼農夫<#sp>百畝計收擷眼珠針孔大<#sp>便謂田功畢公豈拘於方<#sp>而以內外律乘興跨海來<#sp>興盡腳可歇即此尋丈園<#sp>無時得休輟老梅不加培<#sp>冬花豈芬鬱修竹不加剔<#sp>冬筍豈森茁勸公息此懷<#sp>努力為眾屈勞生天所定<#sp>敢舉為公別<p>裘璉詩：堯舜不並耕<#sp>孔子小農圃孟翁素飧非<#sp>伐檀詩人苦潮公有事在<#sp>閒情娛泉石龍象鐘鼓新<#sp>此耒良可息<p>石門勞之辨〈宿息耒贈珂月和尚〉詩：山中氣候早<#sp>二月放桃花攲枕聞天籟<#sp>推窗見洛迦名言麈尾接<#sp>真味菜根賒信宿偕師對<#sp>何須展法華<p>邑人陳慶槐詩：荷鍤歸來乍掩關<#sp>禪心千古白雲閒愁城苦海人如許<#sp>塵夢何曾到此間<p>釋通旭詩：民生事隴畝<#sp>老我賦歸來愛此一片石<#sp>多種幾樹梅石可和雲坐<#sp>梅能傲雪開地寬宜補竹<#sp>徑僻易成苔堅勁孰可擬<#sp>一日幾徘徊<p>白象庵<p>在文殊巖下，僧普耀同徒通因創。九世孫樹山重修。民國十年，十一世孫德蓮募資重建山門及廂樓。（舊志；採訪）<p>蓮篷庵<p>在白象庵左。清康熙間，僧雲山建，名安樂茅篷。光緒壬辰，孫德明重修，增建樓房，額曰「蓮篷禪院」。（採訪）<p>三聖堂<p>在正趣峯下。明萬曆間，僧大方曾結茅焚修於此。會党禮、張隨二太監目覩該處泉水靈異（即八功德泉，現在院內。），捐資命夢禪師鼎建。清康熙間，海安重建。咸豐初，顯法居此，更名曰如意庵。光緒初，四世孫華德重建三聖殿，復舊名，改堂為禪院。五世孫長汀建天王殿。六世孫真達，及姪明教重修。壁間嵌有清肅親王書「無量壽佛」四字石刻。（舊志；採訪）<p>磐陀庵<p>在清淨境，向有古室數楹，年久頹圮。明海憲方應明捐俸重建。周應賓題「應身寶殿」額。崇禎間，承乾宮皇貴妃遣官進香。復命鑄滲金佛一尊，賜袈裟二襲。後皇戚畹田氏，奉旨進香，捐資請方冊佛經一藏。清康熙間，七世孫心受同孫本善、本茂、覺容、覺問重修，增建前殿。光緒間，善章改建大殿，及接引殿、客寮二十餘楹。又創天王殿、玉帶閣、樓房等。鐫明董其昌「磐陀庵」三字題額於石，嵌諸牆壁。又浚洗心池，以畜鮮介。有方興未艾之象。（舊志；採訪）<p>普慧庵<p>在彌勒峯下。明萬曆間，閩僧如見創。清超象、頂祥續有修建。光緒間，覺道重新改造，並另建退居室，額曰「般若精舍」。（舊志；採訪）<p>清釋通旭記：<p>梵剎之興，既有有道德者主夫其中，亦必有有福德者助夫其外，然後功業成而名聞著；此同行與外護俱稱善知識，而不可一日相離者也。磐陀、普慧禪院，宅幽而勢阻，地廓而形藏。自西天門盤結其下，與大寺不里許而近，步履坦如，喬木蔭如，望之知為藏修勝境也。自內徙甫復，楹榱具在，鐘磬無聞。時住持道恆禪師同舊住慈德，請省機大師居焉。師諱超象，翁洲人，受度於補陀拳和尚，嗣法於南㵎濟老人，皆海內名宗匠。視父知子，宜其卓犖不羣，蓋所由來者如此。而又得居士淩某等，時來盤桓其間，質疑問道，輯故鼎新；此誠財法兩施，等無差別者也。獨是大師契單傳之旨，追面壁之風，杖履蕭然，不顧口頭生醭，洵為滄海遺珠。而居士於風塵世路之中，栖心物外，時渥檀波，增輝林麓，可謂善得進修、克昌厥後者矣。今日把手盟心，無分緇素；當來同歸淨域，寧有優劣者哉？是用鐫石揄揚，表二公之德業，示景行於後世云。<p>寶蓮庵<p>在海浪石左，原名慈航庵。僧寶山重建，徒文榮修。（採訪）<p>伏羲庵<p>在海浪石右，舊名復喜庵。明萬曆間，海存創。清寂曉同徒孫照徹、普輪重建。（舊志；採訪）<p>觀音洞庵<p>在鸚哥石側。舊無殿宇，祇有梅樹數本，故亦名古梅岑。明萬曆間，一僧始結茅於此。清雍正間，法澤始創建。道光間，海南修之。光緒間，裔孫化響重建大殿。宣統二年，僧開林添建客堂及樓房，漸臻完美云。（舊志；採訪）<p>廣修庵<p>在觀音洞左，初名金剛茅篷。民國二年，僧開音改建。（採訪）<p>芥瓶庵<p>在觀音洞下，僧寂梅創，古曇重建。（舊志；採訪）<p>福泉庵<p>在司基灣西，舊名天妃宮，僧大慧創。清光緒間，廣瑩重修。姪清念又修葺之。（舊志；採訪）<p>勺庵<p>在雨華峯西北之麓，僧朗法創。後由耀嵩嗣法，重建殿宇。清同治間，彩真同孫雲中重修。（舊志；採訪）<p>彌陀庵<p>在蓮花洋畔，清光緒間，僧廣照建。（採訪）<p>廣福庵<p>在蓮花洋畔，舊名關聖祠，又名護國庵。清光緒癸巳，僧堃寶重建。（舊志；採訪）<p>慈雲庵<p>在短姑道頭，僧如有建。八世孫心悅修。清光緒十八年益謙改建。（舊志；採訪）<p>隱秀庵<p>在雨華隩。明萬曆間，內官張隨，以僧如秀同徒性曇監造勤勞，許建庵修靜於此。清順治十八年，四世孫寂童為普濟寺住持。孫普授、廣❥、廣盛、續昌等積累重建。康熙展復後，歲甲子，又率徒廣❥等啓闢故土，日就宏遠。林石幽秀，梵宇精嚴，為西南冠。後❥等復改建大悲閣於正殿後。同治間，燬於火。十三世孫寶樹同姪隆璋赴閩募資，重興佛殿，並大悲閣。與白華、海岸、淨土、磐陀、梅福五庵，為前山六大房。遇公請普濟住持，由該六大房保舉之。（舊志；採訪）<p>清裘璉〈隱秀庵贈舜衷上人〉詩：幽谷精藍滿<#sp>行行隱秀遙林深能做雨<#sp>峯轉不聞潮頑石生公點<#sp>丹泉仙尉招到來塵路絕<#sp>清思對團瓢<p>鄞李文斗〈宿隱秀庵，贈既賢師〉詩：每憶清談支遁如<#sp>十年錫傍子雲居一從天外浮金鉢<#sp>競說山中禮玉書海若聞鐘濤不怒<#sp>庭前留樹月偏疏出藍更有多才譽<#sp>賜紫應同萬曆初<p>釋智柟〈題隱秀庵聞上人五世圖〉詩：華藏老人悟道妙<#sp>大闡宗風臻玄奧現身說法天雨華<#sp>六變震動感神廟宣敕發帑建普陀<#sp>珠宮紺殿何嵯峨慈雲萬古垂不朽<#sp>老人慘淡經營多喜靜厭煩思宴息<#sp>謁者張公擇所適白華西畔翦荊蕪<#sp>精舍初成開胸臆滄海潮汐任西東<#sp>花香烟氣自晨夕令嗣養元光先業<#sp>名藍重創真赫奕一自海氛起劫灰<#sp>民廬僧舍皆殘摧雲山無復舊輪奐<#sp>鹿遊猿嘯滿蒿萊王師南下揚神武<#sp>樓船飛渡柙兕虎海甸重瞻日月光<#sp>復興榱桷何辛苦聞先大師大士身<#sp>後先創業非等倫五葉慈顏足千古<#sp>浩蕩勳猷難具陳<p>釋鐵蓮詩：烟樹全遮一院深<#sp>勝靈肩闢費多金談玄拂麈香飄袖<#sp>坐石觀花翠滴襟重疊樓臺倚峭壁<#sp>嵯峨殿閣起幽林上方絕少凡人跡<#sp>欲扣雲扉不可尋<p>海岸庵<p>在短姑道頭左，舊名三元殿。明萬曆五年，僧明安創，為登舟憩足之所。清七世孫照宗、徒普慶、九世孫通遠、心古重修。十二世孫廣贊修廢墜、光先德，較往昔為勝。光緒壬寅，裔孫通達為普濟寺住持，退後居此，創丈室。其徒蓮曦，於民國十二年，亦由普濟退居，為休養之淨室。（舊志；採訪）<p>清奉化陳于蕃記：<p>海岸庵即三元殿，奠址海澨，為寶陀首庵。創於前萬曆五年僧明安之手，固所稱宏敞美備，可以傳世永遠者。迨後漸以陵替，往往為老成耆宿咨嗟歎息，有欲恢其盛而無其人之憾。幸明安十一世孫源律之徒廣贊字實相者，起而承其任。實相為吾鄞族祖殉難侍御天工先生後人，厭塵出世，薙度此庵。出其才智，殫精竭慮；墜者舉，廢者修。不數年而克繩厥美，且有以光大前猷而增廓之。是以守成之德而兼創業之才，豈不倍難於尋常萬萬哉？（前後略）<p>白華庵<p>在雨華峯南麓。明定海都司梁文祈嗣有感，捐資屬寺僧如曜創。清九世孫（《裘志》作六世）廣泰、十四世孫（《裘志》作十一）隆壽、十五世孫（《裘志》作十二）能學、徒果方、常拙等重建。康熙壬午，復建大悲閣於東巖下。至咸豐間，香火寥落，田產盡變賣。三十二世孫堃寶孤身入閩募緣，得數千金，贖歸之。光緒辛卯，堃寶為普濟寺住持。重建齋樓，並修鐘鼓樓、藏經閣，助朱家尖蕩田三十畝，有中興功。庵距海不數百武，紺殿紅樓，寬閒靚幽；撐雲古木，拔地拂天。水光雲影，逗漏樹隙，如晶簾晃耀。山中精廬，惟此為冠。士大夫遊山者多主之。舊蓄圖書古玩最富；兵燹後，亡耗大半，人皆惜之。（舊志；採訪）<p>清崑山朱謹〈大悲閣記〉：<p>天下之崇建佛宮者，所在多有；而大悲閣尤人之所嚮往而樂成之者也。悲也者，慈之至也；慈也者，仁之端也；仁也者，性之至、善之長也。老氏言慈不言仁；孔子罕言仁，而慈與孝並舉，曾子亦並舉之；佛氏言慈復言悲，而其要歸則曰能仁。世之崇奉大悲者，是必以佛之慈且悲，體而行之，以及於民物；非特求佛之慈且悲加乎我一人之身也。普陀白華庵長老耆公，渾厚而和平，樸誠以應物。融融樂易，靡有人我之界限畫於中，天然一慈氏家風也。歲壬午，與其徒能學剖公，謀建大悲閣，於白衣真應殿之西。閣之下為正趣堂。堂之左，北巖之下，有真歇泉翦鑑池，皆名景。耆公潔一寮舍於堂之陰。飲泉而甘，坐石而安。朝斯夕斯，持誦於斯。禪宴之餘，環顧世間營營不返者，深淵坑穽，日就淪陷而罔覺；目擊心怵，傷如何矣！斯大悲閣之所由建也。人之瞻斯像也，當必一為諦審，佛何為而悲？人又何故而動佛之悲？今之建閣以奉大悲者何心？人之瞻大悲而悚然者又何心？如是以思，當必知所修矣。不具文以飾觀，當顧名而思義。推其義，斯得其實。實義之所在，即修持之所自出。世有凡夫，於理之最實者，虛之而不求；境之最虛最幻者，視以為實，而沾沾焉為之。今夫建閣之意，虛乎？實乎？曰：「存其名則虛，推其義則實。」我於耆公、剖公之閣而知其為實義之所發也。余本畸人，性不習偽，亦嘗有悲憫沈溺之感往來於中而不自已。每與耆公輩同遊閣下，未嘗不歎大悲佛願力之宏且大也！閣之成，耆公創之，剖公和之，眾信貲之。剖公以下二世，元復、大隱瘁其心力以任之。後之人，念成功之不易，體前指之所在，而思所以善承之。苟不能，是則不惟不能悲人之悲，且不能自悲，而轉為人所悲也。不亦負前人之德歟！<p>明丁繼嗣〈為昱光上人題白華庵〉詩：證果白華巔<#sp>超然出世先望空開寶剎<#sp>枕石聽山泉花發傳燈後<#sp>龍皈說法前吾將掃塵慮<#sp>對爾共安禪<p>上虞徐如翰〈遊白華，贈朗徹禪師〉詩：幾轉層楹倚翠微<#sp>目規心構出天機碧垣曲曲藏幽徑<#sp>紫竹陰陰護短扉林罅海光遙入座<#sp>窗前花影故侵衣懸知一覺禪牀夢<#sp>又聽潮聲去復歸<p>吳鍾巒〈寓白華庵生辰〉詩：蓬萊飄渺幾人探<#sp>欲問長生有貝函最上大根堪付法<#sp>是中深處且抽簪巢由遁世山之北<#sp>管葛匡時斗以南海外餘年殊自愧<#sp>可容永日作優曇<p>清華亭陸祖修〈白華庵贈耆英大師〉詩：師住名山六十年<#sp>化城幾度見滄田白蓮花發重棲定<#sp>紫竹林深又結禪萬斛潮音香界落<#sp>一龕佛火海天懸前身我亦為居士<#sp>丈室長明證法緣<p>又，〈贈剖疑禪師〉詩：白華巖下法堂開<#sp>白玉為階絕點埃自闢門庭成祖席<#sp>天留水月禮香臺生前見佛無他路<#sp>劫後談空有辯才風雪一燈春睡好<#sp>枕頭又聽子潮催<p>朱謹〈寓白華庵，贈耆長老〉詩：訪古意何極<#sp>還窺真歇泉甃池涵遠脈<#sp>見水憶真禪人立高雲下<#sp>山橫旭日邊宗風多後起<#sp>一勺是心傳<p>明釋來向〈宿白華庵，訪贈朗徹禪師〉詩：未覲慈顏禮洛伽<#sp>白華林裏道人家峭崖鑿透千年石<#sp>古樹鋤開萬丈霞舌卷潮音談妙義<#sp>麈揮雲影笑空花相逢洗我風塵色<#sp>夜靜燒鐺雪煮茶<p>清釋明果〈大悲閣成，賦贈耆英長老〉詩：香閣嵯峨倚翠岑<#sp>善財好向此中尋松濤午夜穿窗冷<#sp>竹影高低入座陰捲幔時觀滄海闊<#sp>凭欄始覺碧雲深愛君手眼通身是<#sp>攜杖頻來話素心<p>修竹庵<p>在西天門圓通巖前。明萬曆間，僧性鍾同徒海緣創，歷久失修。清光緒間，觀音洞僧山廣同徒永蓮重建。民國十二年春，孫化慧增建客堂等寮。（舊志；採訪）<p>圓通庵<p>在西天門上。明萬曆五年，僧圓獻結庵谷內。獻，字本空，為山祖普賢孫。遭倭寇後，歸姚江玉皇殿。隆慶間，總督劉公迎❥山中。重新遺址，益虔焚修，遂為西天門之祖。其後十二世孫源法居之，歷久頹廢。清同治三年甲子，觀音洞支派普信創建茅篷三椽，於不二石側，以期靜修。名與昔同，而基址稍異。戊辰，徒山靜同孫永悟、永慶開拓基宇，改為禪庵。光緒庚子，曾孫蓮禪創念佛堂。來孫化杲創韋馱殿、方丈室。又改建客堂、東西樓，及上海法租界貝諦鏖路蓮花寺，與西門外龍壽庵下院。修廢舉墜，迭廓前光。洵無忝於祖德者矣。（舊志釋照機、通旭兩〈宗譜序〉；採訪）<p>梅岑庵<p>在梅岑之椒，相傳子真煉藥處，舊名梅福庵。明萬曆中，住持如迥創。鄞陸中書寶遊是庵，以先賢名不宜直斥，題額「梅仙庵」。（按：明總兵楊宗業誤以梅仙為梅花之仙，題額曰「仙葩古蹟」。朱緒曾譏其武人不學，易之。）清康熙間，始改名梅岑禪院。五世孫照祚、七世孫通喆、徒心恆、心觀、源德重修，歷久頹廢。光緒元年，普濟寺住持隆璋同徒妙昌而重建之，以復古蹟。（舊志；採訪）<p>清漳浦洪陳斌詩：神仙有窟宅<#sp>浮槎訪遺蹟胸次懷高風<#sp>到來乘暇隙鳥道薜蘿間<#sp>逶迤幾千尺林端出清光<#sp>隱隱露屋脊披襟坐樹根<#sp>望之意甚適少憩精廬旁<#sp>侶坐煉丹石古仙不度人<#sp>老僧不揖客取紙書語言<#sp>聊為聾者譯盆石起千峯<#sp>茶烟幻五色奇事與奇觀<#sp>良可資談劇卻憶浩然亭<#sp>梅庵從此易<p>萬言詩：子真偶託足<#sp>胡以名名庵當時吳市意<#sp>海外豈不諳良由炎鼎復<#sp>窮海所共瞻斯人不可作<#sp>斯名聊為占吾引孟亭例<#sp>易名匾精藍庶幾千載下<#sp>共知節義耽<p>朱謹詩：入吳為健卒<#sp>汎海作仙人抱節遊於世<#sp>隨方寄此身大丹烹日月<#sp>小隱答君親留得崖前水<#sp>涓涓蓄萬春<p>陳慶槐詩：海外仙岑舊姓梅<#sp>山腰曲處井垣開緇塵礙眼應須洗<#sp>乞放源泉萬斛來<p>許琰詩：青林長秀蔚<#sp>蒼嶺故紆迴井地猶存漢<#sp>山岑尚姓梅抱忠徒海窟<#sp>避世且雲隈千載真冰玉<#sp>桐江亦釣臺（子陵為梅公壻。）<p>釋法湜詩：行義何妨又潔身<#sp>梅花獨占首陽春尋來丹井今猶在<#sp>無復當年跨鶴人<p>靈石庵<p>舊名龍泉庵，在磐陀石東。明僧求凝創，真全、廣運重修。清乾隆間，十六世孫隆定、徒能立苦行焚修，下山募捐。於道光二年，庀材重新，改名靈石。厥後徒孫旭崖又擴大之。光緒初，梅卓重興，又增建那伽室。會蜀僧清福寄寓是庵，禮佛誦經。至光緒三十年，福詣天竺禮聖迹。在錫蘭國，請舍利十二顆。以三顆並玉佛一尊、貝葉經一部，永存庵中供奉。越數年，徒孫學海建舍利殿於其祖梅卓退居室基。（舊志；採訪）<p>龍華庵<p>在二龜聽法石下左側。民國十六年，光順將原有三會篷改創。另建三會篷於庵側。（新添）<p>茅篷（再附，共一百二十八所）<p>普濟管轄各茅篷列後<p>楞嚴篷<#sp>無量篷<#sp>萬德篷<#sp>文殊洞<#sp>羅漢洞<#sp>龍樹篷<#sp>草茅篷<#sp>白雲洞<p>福生篷<#sp>自在篷<#sp>性芳篷<#sp>獅子洞<#sp>萬壽篷<#sp>福蓮篷<#sp>隱雅篷<#sp>靈峯篷<p>龍王宮<#sp>大觀篷<#sp>白蓮篷<#sp>覺觀篷<#sp>九蓮臺<#sp>宿禪篷<#sp>報恩閣<#sp>九蓮篷<p>修水篷<#sp>鍊石篷<#sp>觀音篷<#sp>如意篷<#sp>靜修篷<#sp>隱賢篷<#sp>龍頭井<#sp>清虛閣<p>吉祥篷<#sp>隱度篷<#sp>演說篷<#sp>為蓮篷<#sp>智巖篷<#sp>金仙閣<#sp>梵林篷<#sp>觀音閣<p>寶山篷<#sp>瑞蓮篷<#sp>祇園篷<#sp>仙人井<#sp>法雲篷<#sp>密禪篷<#sp>藥王篷<#sp>仙巖篷<p>洛伽洞<#sp>壽春篷<#sp>妙音篷<#sp>極樂亭<#sp>雲霞篷<#sp>韋馱殿<#sp>仁壽篷<#sp>東送子洞<p>妙蓮篷<#sp>其祥篷<#sp>延壽篷<#sp>土地堂<#sp>三會篷<#sp>一心篷<#sp>蓮華篷<#sp>圓音篷<p>拜經臺<#sp>多寶塔院（僧海安建，淨塵修，清乾隆後廢。民國八年，陳性良居士重建。詳見〈營建．多寶佛塔〉下。）<#sp>●戒定篷<#sp>過海篷<p>化雨篷<#sp>慈雲篷<#sp>學法篷<#sp>印月篷<#sp>古雲篷<#sp>西送子洞（戒定以下八篷歸學堂領）<p>祖留篷<#sp>叢桂篷<#sp>林深篷（此三篷歸祖印寺領）<p>法雨管轄各茅篷列後<p>雲水洞<#sp>智峯篷<#sp>慈巖洞<#sp>寶珠宮<#sp>藥師篷<#sp>小山洞<#sp>東山洞<#sp>華嚴篷<p>青龍洞<#sp>碧峯洞<#sp>心蓮篷<#sp>金福篷<#sp>寶塔洞<#sp>菩提篷<#sp>普賢洞<#sp>阿逸篷<p>香山篷<#sp>培蔭洞<#sp>大乘居<#sp>善財洞<#sp>歡樂篷<#sp>勝觀篷<#sp>靈山篷<#sp>伏虎洞<p>定慧篷<#sp>懺悔篷<#sp>蓮臺洞<#sp>新安篷<#sp>摩尼篷<#sp>大佛頭<#sp>北巖篷<#sp>北金剛洞<p>隱居篷<#sp>梵音篷<#sp>降龍篷<#sp>觀覺篷<#sp>竹靈篷<#sp>得勝篷<#sp>西方篷<#sp>麒麟篷<p>上茅篷<#sp>中茅篷<#sp>下茅篷<p>香祖篷<#sp>心印篷<#sp>演古篷<#sp>梅叢篷<#sp>妙林篷（香祖以下五篷歸祖印寺領）<p>妙音洞<#sp>水月篷<#sp>學成篷（此三篷歸學堂領）<p>廢庵（又附，共一百七十三所）<p>不肯去觀音院<p>五代梁貞明二年，日本國僧慧鍔自五臺山得觀音像，欲返故國。舟抵新螺礁（在蓮花洋石牛港口），不為動。鍔禱之，舟行，泊於潮音洞下。居民張氏目覩斯異，舍所居雙峯山，卓庵奉之。俗呼為不肯去觀音院。（《大德昌國州志》；詳〈靈異〉）<p>按：《裘志》隸〈古蹟門〉，云今廢。此乃普陀之權輿，今瓊宮貝闕爭仰海天佛國，而不知其初一茅茨土階而已。自古捨宅建寺之人，未有不依名剎垂聲不朽；獨張氏寂焉無聞，良以今寺非此地故址耳。然木本水源，似不可忘。與潮公言之，即懸額於潮音洞庵內以表之。又特設張氏主，奉於外護之旁，意誠善矣！然無專堂以奉之，揆諸本源二字，猶未圓滿；以致朝禮者祇知某寺某庵，而不知有菩薩親選道場之不肯去院，豈非憾事？儻得緇流發願、檀信慨助，訪尋故址，補建殿宇以奉大士，別立堂以祔張氏；較之各項建置，其功德為更大矣。<p>又按《大德志》又言：郡聞，遣幕客迎其像置城中，為民求大吉祥。已而有僧即大眾中，求嘉木刻像。扃戶彌月，工竟而僧不見。今之儼然趺坐於殿者是也。是普陀所奉瑞相，尚非來自五臺之舊。而現僧刻像，仍還普陀，益可驗大士之於是山，為不肯去矣。<p>海岸孤絕處<p>宋高宗紹興元年，真歇解會長蘆，南遊浮海，於此結庵，榜曰「海岸孤絕處」。郡請於朝，命住持寶陀，易律為禪。時海山七百餘家俱業漁，聞教音，悉棄舟改業去。（《大德志》；《裘志．法統．真歇傳》）<p>演法堂<p>元大德五年，命李鐵木兒不花治之。（舊志）<p>鐵瓦殿<p>明洪武二十年，信國公湯和徙居民入內地；焚山中殿宇三百間，僅留是殿，使一僧一价守奉香火。正德十年，僧淡齋募鑄鐵瓦二萬、甎一萬，建正殿方丈於洞南。嘉靖六年，河南王賜琉璃瓦三萬，鼎新殿宇。三十二年，東倭入犯，總兵胡宗憲、都督盧鏜遷宇於今鎮海之招寶山，餘舍盡焚。（《裘志》）<p>無量（量亦作梁）殿<p>在潮音洞上，北都遊僧（失其名）建。設鐘鼓二十四具以應二十四氣。（《裘志》）<p>琉璃殿、梵王宮<p>俱在潮音洞上，明嘉靖間，魯王建。<p>棲真庵<p>明萬曆三十年，督造張隨改名真顯。吳忠烈鍾巒，寓室遺迹在此。（朱緒曾《昌國典詠》）<p>朝陽庵<p>在白華山頂之麓。明萬曆五年，內臣明鳳祝髮於此，以鳳號朝陽故名。徒真元、孫如樂皆以內臣出家，堅守淨業，克紹前聲。督造內臣張隨題額曰「瑞靄栴林」。清康熙間，六世孫照徹修，今廢。（《秦志》）<p>明上虞徐如翰詩：樹密徑幽深<#sp>禪房春晝陰斷雲寒宿檻<#sp>流水靜穿林僧說前朝事<#sp>人多象外心翻悲出門去<#sp>鐘磬有餘音<p>雨華庵<p>在雨華峯下，如曉建，照德重修。<p>大慈庵<p>在茶山，明萬曆間，古鑑建以接待往來。<p>方圓庵<p>在千步沙，廣濟建，三世孫源祿修。<p>望槎庵、甘露庵<p>清雍正間，法雨住持法澤買二庵廢址，並作一庵，為退居之所，即今之長生庵。<p>真歇庵<p>在普濟寺後，宋真歇建。即海岸孤絕處，或稱為真歇庵。<p>清釋永道〈尋真歇庵〉詩：波中卓錫破天荒<#sp>祖道於今日更彰欲訪幽棲遺老盡<#sp>寒雲冉冉水湯湯<p>寶函堂<p>在不二石右，真一刺血書經處。<p>育恩院<p>在普濟寺西二里，總鎮楊宗業建。並構不二閣，寺僧性能守靜於此。<p>明徐如翰詩：山勝皆藏石<#sp>石奇各肖形地當幽絕處<#sp>寺露半開扃小檻援飛霧<#sp>晴窗瞰落星曲階苔細細<#sp>危竇水泠泠竹罅斜通白<#sp>雲標別染青密陰時護徑<#sp>麗影欲充庭挹海懸雙鏡<#sp>開山問五丁漸疑霞作屋<#sp>翻訝蘚為屏坐臥俱成適<#sp>攀躋覺有靈穉僧能呪鉢<#sp>仙子解談經面壁宜深定<#sp>鐫題各辦銘最憐齋報午<#sp>粳粒筍芽馨<p>總靜室<p>在司基灣。明督造張隨以舊址湫隘，拓基遷建，題曰「雲林總會」。<p>松雪齋<p>妙用居此，九世孫廣志重修。明副憲周應治題額，大學士申時行書。<p>善法堂<p>性相居此。（採訪云：普濟寺住持天真，於洪筏堂外別建是堂，今仍併入洪筏堂。）<p>恩榮堂<p>迥禪師祠。海日置地，集本支同建。<p>衣珠堂<p>如迥同徒性空居此。孫海日，字榮光，故又號榮光堂。嗣孫普通、續敬等重修。<p>仁德堂<p>普勤同徒通奇創。（按秦耀曾記，即今之錫麟堂。）<p>清朱謹〈寓仁德堂〉詩：暮年猶蹈海<#sp>至此未還家夢過如飄葉<#sp>春殘又落花客心憎筆硯<#sp>儒業羨袈裟何似山頭石<#sp>無情閱歲華<p>寶林堂<p>海山居此。因內徙，其徒散居不復建。五世孫通悟歸其地於普濟。<p>彌陀庵<p>在茶山，照順、照林居此。（林為普濟執事，募化油漆寶殿，盡心有功。）<p>梵音庵<p>在海天佛國石右，明照建。五世孫寂愛重建。<p>無垢庵<p>在茶山深處。明萬曆間，寶臺開山。清康熙二十八年，三世孫手量重建。慈谿裘璉聯其室曰：「到門三澗清降海，繞室千葩豔奪霞。」<p>吉祥庵<p>明萬曆五年，明潭以內臣出家，卜築居焉。<p>飧霞庵<p>明萬曆間，妙峯、寶峯同建。眉公陳徵君題額。<p>竹林庵<p>增飧建。徒超慧居之，改名龍象庵。<p>宜庵<p>在茶山東北。勤學以過小山洞，潮汐不時，請於法雨明益長老，起蓋此庵。<p>憨山居<p>清海岫重建。岫為法雨知眾，勤勞多年，建此為休息之所。<p>福源庵<p>庭柏建，督造張隨題額。<p>智度庵<p>在大智塔右，如心創，元吉重建。吉先為普濟監院，後為法雨堂主，勤敏服眾。<p>開智庵<p>法雨寺僧通勖等建，內供大智像。<p>地藏庵<p>佛恩建，為法雨寺普同塔院。<p>松雲庵<p>武嚴建，方昇居之。嚴為法雨副寺，勤敏有功。<p>靈芝庵<p>在育恩院右，景最奇勝。<p>文殊院<p>潮音之退居院。息耒未闢之前，結茅於茲。當巫山石玲瓏巖之交。小而不偪，幽而不寒。峻崖之中，清泉涓注。修樹怪藤，蒼翠撲人。名曰文殊，以其大峯如象也。<p>鎮龍庵<p>性果建，與聖壽庵相聯。後古心即其址建德雲室，退居於此。<p>龍沙庵<p>在龍巖西，圓宗建。廣智重建未就，徒續章成之。乾隆乙卯，覺照同徒昌曙、昌曉重修。<p>大智庵<p>西資庵：在一乘塔後。<p>慈源庵：在千步沙。<p>天王殿：在千步沙。<p>普濟庵：真空建。<p>圓隱堂：定慧居之。<p>善慶堂：海寶、性樂居之。<p>供石齋：海岳居之。<p>水月堂：真宰居之。<p>美勝堂：寂周居之。<p>天機堂：天機居之。<p>歸元堂：照宇居之。<p>斗室齋：寂汶建。<p>圓覺庵：如月建。<p>琉璃庵：在茶山後。<p>崇德庵：見寬建。<p>華嚴庵：性覺建。<p>圓隱庵：如元建。<p>靈瑞庵：性學建。<p>慈音庵：增耀建。<p>金剛洞庵：惟至建。<p>祇園庵：靈一建。<p>極樂庵、博堂庵（「博」，《秦志》作「摶」。）<p>竹石居：在八卦石下。<p>菩提庵：心徹建。<p>寶華庵：明德建。<p>華嚴庵：自全建。<p>金剛庵：佛虛建。<p>定慧庵：名山建。<p>雞足庵<p>萬松庵：善緣重建。<p>翠微庵：如欽、性律創。<p>資福庵：寂燈建。<p>萬佛庵：梵慧建。<p>龍樹庵：海燈建。（「燈」，《秦志》作「澄」。）<p>大悲庵：如盈建。<p>月印庵：在摩尼洞上。<p>雪浪庵：在後海洋畔。<p>般若庵：在鸚哥石右。<p>融徹庵：融徹創。<p>清淨庵：照盛重修。<p>雙隱庵：沐冶建。<p>寧喜庵：子傑建。<p>一草庵：古風建。<p>雪雲庵：芳昇建。<p>龍興庵：陵漢建。<p>上乘庵：法雨寺茶園。<p>水濟庵：萬緣建。<p>月光庵：廣信建。<p>青鼓庵：源學建。<p>太平庵：在大智塔西。<p>白雲庵：性堅建。<p>娑羅庵：真隆建。<p>蓮花庵：如定建。<p>大覺庵：真良建。<p>清籟庵：在金剛窟後。<p>林樾庵：海觀建。<p>祖音庵：為普賢老祖祠。<p>龍泉庵：為圓悟祠。<p>迎旭庵：萬宗建。<p>法華庵：性實建。<p>長壽庵：源濬建。<p>樹德堂：智惻重建。<p>明淨庵：誠義重修。<p>寄餘庵：心明建。<p>圓通境庵：靈脈創。<p>法善庵：照源建。<p>秀蓮庵：在千步沙。<p>慧日庵：在千步沙。<p>金地庵：在千步沙（乾峯元塔院）。<p>海常庵：真曉建。<p>善說齋：在慈雲石旁。<p>證覺堂：性旋居之。<p>枕石居：性樂居之。<p>太古堂：海涵居之。<p>蘿月堂：寂周居之。<p>水天齋：心徹建。<p>見空堂：性徹建。<p>佑啓堂：在天機堂側（無窮富祠）。<p>中法如庵：舊名正法堂。<p>方廣庵：如富建。<p>觀音庵：海印創。<p>湧泉庵：如叢建。<p>弘覺庵：海舟建。<p>智勝庵：在茶山左，性靈建。<p>大休庵：在龍頭山上。<p>中峯庵：慧海建。<p>至善庵：明空建。<p>法華團瓢：實修建。<p>東照庵：香雲建。<p>平天洞庵：性悟居之。<p>芥光庵：普勝建。<p>功德林庵：來肩建。<p>慈慧庵：性覺建。<p>德鄰庵：寂輝建。<p>月峯庵：萬慧建。<p>象中庵<p>瑞雲庵：宗修建。<p>大中庵：別峯建。<p>南山庵：吼山建。<p>海雲庵：岐峯建。<p>金陵庵：天鑑重建。<p>盤龍庵：真寬建。<p>圓信庵：明忠建。<p>迴龍庵：明富建。<p>萬年庵：敬雲焚修。<p>大士庵：雲際、旭映同建。<p>楞伽庵：月華創。<p>青蓮庵：弘慧建。<p>白衣庵：通行建。<p>別峯庵：性忠建。<p>師子庵：旨庵建。<p>堆雲庵：臥容建。<p>彈指庵：素彬建。<p>福幢庵：即法雨中興塔院。<p>指南庵：實參建。<p>智定庵：在後東天門上。<p>彌勒洞庵：戒明焚修居之。<p>永勝庵：祖敬建。<p>龍珠庵：心源同徒重建。<p>海印庵：在蓮花洋畔。<p>大慈庵：在西天門側。<p>金剛庵：性汾建。<p>瑞勝庵：寂壽同孫等重建。<p>六明庵：源泰建。<p>聖壽庵：如弘建。<p>律堂：賢瑞建。<p>桂花庵：廣輪建。<p>上方庵：智廣建。<p>彌勒室：法雲建。<p>離垢庵：本來建。<p>福慧庵：源法建。<p>淨勝庵：無能建，海文重修。<p>上法如庵（舊名易安堂，廢址歸大悲殿管。）
。
<juan>普陀洛迦新志卷六<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>禪德門第六<p>海英嶽靈，爰誕開士。德馨行勝，斯號上人。非有大德之住持，奚副高山之仰止？茲山則清了南渡，海絕漁舟；懷信西歸，夢通帝座。古鼎之舍利光照，潮音之德業芳流。大曉以閃電明心，賢良能呪水愈疾。中贊感魚籃入夢，別庵有龍衛投懷。半偈受持，紫柏得死生無礙；三年禪觀，妙峯知淨穢一如。見灴披法服而行，相偕蓮侶；嗣銑脫臭囊而去，一句彌陀。薪傳一脈，喜衣鉢之相承；海會四河，慶箕裘之克紹。志禪德。<p>此門分四：一、普濟住持，二、法雨住持，三、本山出家，四、十方寄寓。<p>一、普濟住持（共五十五傳）<p>五代梁<p>慧鍔<p>日本僧。五代梁貞明二年，從五臺山得觀音像，將還本國；舟觸新螺礁，蓮花當洋，舟蔽不前。鍔禱曰：「使我國眾生無緣見佛，當從所向建立精藍？」有頃，舟行，竟止潮音洞下。居民張氏目覩斯異，亟舍所居雙峯山，築庵奉之，呼為不肯去觀音院。斯為普陀開創奉佛之始，故鍔為開山第一代。清通旭贊其像曰：「親從五臺來，欲向日本去。普門名號徧十方，何必繪像圖歸計？忽然舟不行，菩薩應無住。聽其止而休，此貨已成滯。一山名勝待師開，天下羣瞻兩足地。」（《裘志．古蹟門》；《秦》、《許》二志〈靈異〉）<p>宋<p>真歇<p>名清了（「清」一作「青」），蜀之雍氏子。生有慧根，眉目疎秀，神宇靜深。見佛則欣戀不捨。年十一，依聖果寺俊僧受業。又七歲，試《法華經》得度。具戒聽講，玄解經論。以為言說終非究竟。出峽抵沔漢，扣丹霞淳和尚。淳問：「如何是空劫時自己？」歇擬對，淳掌之，遂契旨。翌日淳上堂曰：「日照孤峯翠，月臨溪水寒。祖師玄妙訣，莫向寸心安。」歇趨進曰：「今日瞞某甲不得也。」曰：「試舉看。」歇良久。淳曰：「將謂爾瞥地。」歇便出。輒北遊五臺、京汴，南抵儀徵，謁長蘆祖照。紹興元年辛亥，自長蘆南遊，浮海至普陀，結庵山椒，扁曰「海岸孤絕處」。禪林英秀多依之，郡請於朝，易律為禪。時海山七百餘家俱業漁，一聞教音，俱棄舟去，日活千萬億命。後主國清、雪峯、育王、龍翔、興慶、雙徑。凡七處說法，五承紫泥之詔。得度弟子四百，嗣法者三十餘人。有《語錄》二集若干卷行世。塔在無畏石。普陀禪宗自歇始，為開宗第一代。由是飛錫此山者，皆具曹溪正法眼藏。（舊志；《大德志》）<p>按：宏宗、闡戒，二者為佛門大綱。悟道為禪，守道為戒。學佛者不由持戒而欲得定慧，亦猶吾儒舍身體力行而欲得薪傳。若戒不清淨，則禪何由悟？故宏法者，持戒與參禪並重。明釋傳燈輯《天台方外志》，於「僧德門」分：〈聖僧考〉，如宋德韶、濟顛諸人是；〈祖師考〉，如龍樹尊者、智者大師諸人是；〈高僧考〉，「教」，則有慧命、真清諸人；「禪」，則有遺則、真歇諸人；「蓮」，則有南嶽、智者諸大師。普陀以真歇為開宗第一代，其為禪宗乎？然真歇嘗謂：「淨土一法，直接上上根器，傍引中下之流。」又謂：「乃佛乃祖，在教在禪，皆修淨土，同歸一源。」知其禪淨雙修，即漸即頓；與高語明心見性、超凡入聖、不務事修以期實證者，實天淵懸殊也。<p>自得<p>名慧暉，會稽張氏子。自少得度於澄照寺道凝。年二十，孤錫雲遊。見長蘆真歇，以為有所證於閃電機下，竟南歸。後謁天童宏智覺，徹法源底，許為室中真子。紹興丁巳，開法普陀。徙萬壽及吉祥、雪竇。淳熙三年，勅主淨慈。上堂：「朔風凜凜掃寒林，落葉歸根露赤心；萬派朝宗船到岸，六窗虛映芥投鍼。本成現，莫他尋，性地閒閒耀古今；戶外凍消春色動，四山渾作木龍吟。」又云：「谷之神，樞之要。裏許旁參，❥途得妙。雲雖動而常閒，月雖晦而彌照。賓主交參，正偏兼到。十洲春盡花凋殘，珊瑚樹林日杲杲。」又嘗舉風旛話，乃曰：「風旛動處著得箇眼，即是上座；風旛動處失卻箇眼，即是風旛。其或未然，不是風旛不是心，衲僧徒自強錐鍼；巖房雨過昏烟淨，臥聽涼風生竹林。」七年秋，退歸雪竇。十年冬十一月二十九日，中夜沐浴而逝，塔於明覺之左。於是普陀風範與天童並峙。（舊志；《高僧傳》四集）<p>按：舊志自得後，有繼以、弁至、大繼、恩求、雪屋、垣堂、蘧庵、還庵、鑑庵、小庵十人，均不詳其事實。茲將其名列于住持表內。凡後之無事實者，概歸住持表內，俱不另錄。<p>閒雲<p>名德韶，佛照光嗣也。嘉定間，來主是山。言於朝，賜錢萬緡，修飾殿宇。殿成，御書「圓通寶殿」及「大士橋」以賜，韶創龍章閣藏焉。（舊志）<p>大川<p>名普濟，明州奉化張氏子。淳熙十六年，無用淨全禪師（大慧宗杲嗣）開法狼山，移錫蘇之承天、宣城廣教、建業保寧。適天童虛席，迎全主之。濟首謁全，全舉：「有句無句，如藤倚樹。」濟云：「斬釘截鐵。」全云：「溈山呵呵大笑聻。」濟云：「寸釘寸木。」全深契之。又往越之能仁，見浙翁琰（浙翁名如琰，台州周氏子，主臨安徑山）。參隨久，及琰移鍾阜，拉濟偕行。又被旨移天童，職濟知藏。嘉定十年三月，妙勝虛席，濟應其請。瓣香為浙翁，記所證也。元初，為靈隱住持，嘗題〈世尊出山相〉：龍章鳳質出王宮<#sp>肘露衣穿下雪峯智願必空諸有界<#sp>不知諸有幾時空<p>取道原《傳燈錄》，楊、李等《續錄》，芟繁就簡，總彙成書，名曰《五燈會元》，賜入大藏，清著錄《四庫全書》中。（舊志；張立廉〈寶積錄序〉；徐增《靈隱寺志》；《鄞縣志》；《天童續志》）<p>夢窗<p>名嗣清，山陰于氏子。肄業郡之天章。上堂：「德山入門便棒，臨濟入門便喝。逼龜成兆，終不能靈。寶陀者裏，寂然不動，感而遂通，馬無千里漫追風。」（舊志）<p>元<p>玠禪師<p>氏族法系俱無考。明宋濂撰〈淨慈孤峯德公塔銘〉云：「孤峯，族姓朱，世家明之昌國。父有成，母黃氏。父與補怛洛迦僧玠公交。玠聞雞聲入道，凡說法必鼓翅為鷄號。玠亡已久，黃夢玠來託宿，覺而有娠，歷十四月而生。」據此，孤峯即玠後身也。（舊志）<p>按宋濂所撰〈孤峯德公塔銘〉云：「孤峯之父，與普陀玠禪師善。及玠亡已久，其母夢玠來求寄宿，遂有娠，歷十四月方生。至明洪武五年圓寂，壽七十九歲。」則孤峯生時，乃元世祖三十一年。若依宋統全亡之己卯起，方稱元統，則為世祖十六年。而玠之亡，當又在前。向來山志及列祖錄，皆載于明初大千之後，失考之甚。<p>東巖<p>名淨日，南康都昌廖氏子。幼喜誦佛書，解大義，常食蔬果以自持。年十五出家。明年祝髮於廬山香林，為天童西巖了惠法嗣。宋景定間，主圓通。咸淳間，兼領東林。元至元十二年，主育王。大德四年，主天童。時年已八十矣。行峻潔以完，遐邇嚮慕。越八年，為至大元年，將示寂，書韻語以示其徒曰：「天為蓋兮地為函，吾奚為兮塔與庵？灰吾骨兮山阿，言已矢兮勿鑱。」越三日，沐浴端坐而逝，年八十八。塔於天童西巖。平石如砥為其嗣法弟子。（《鄞縣志》引袁桷撰塔銘；德介《天童寺志》及《續志》）<p>如智<p>嘗與王積翁二奉璽書，通好日本，咸以中途有阻而還。至元十四年，捐衣鉢餘資，於沈家門側建接待寺，以便往來者之宿頓。（舊志；《大德昌國志》；《定海廳志》；《元史》）<p>東洲永<p>與元叟端、虛谷陵、東嶼海、晦機熙、竹閣真為莫逆交。（《靈隱寺志》）<p>按：元叟為元初僧，東洲既與之交，應亦為同時僧侶。而舊志屬於宋代，蓋以一人歷兩朝耳。舊志又注云：「松源岳下石林鞏嗣。」考松源名崇岳，宋隆興時人。生於處州龍泉之松源吳氏，因以自號，見陸游塔銘。石林住淨慈寺，元叟至，處以記室。見《靈隱寺志》。<p>一山寧<p>道行素高。大德三年，奉詔出使日本，成先帝惇好息民之意。一山齎詔往，而日本不至。（《定海廳志》）<p>如律<p>大德間，修聖像。同如智上玉質瑞相留供大內；賜田二十頃，命翰林院劉賡為文，勒石記之。（舊志：劉賡〈寶陀寺記〉）<p>孚中<p>名懷信，明州奉化姜姓子。父某，為某縣校官。母劉氏，夢拾吞大星而孕。稍長，受三經於戴表元。年十五離家，從法華院僧子思，執童子役。已而祝髮為大僧，受具戒於鄞五臺寺。聞延慶半巖全公宏三觀十乘之旨，與遊。久之，歎曰：「教相繁多，浩如煙海。若欲窮之，徒自困耳。」往參天童景德禪寺竺西坦公，大徹玄旨，就維那之職。坦入滅，雲外岫繼席，命司藏鑰，文彩漸著。泰定丙寅，行宣政院請住明之觀音寺。天曆己巳，遷住普陀。不以位望之崇，效他山飾車輿，盛徒御以炫人。自持一鉢，丐食吳楚間。鎮南王具香花迎至府中，虛心問道。宣讓王亦遣使奉栴檀香、紫伽黎衣，請示法要。信隨性質而導之。姑蘇產奇石，信購善工，造多寶佛塔上三層（即太子塔），載歸普陀，俾信心者禮焉。駙馬都尉高麗王繹而吉尼、丞相撒敦，以信行上聞，賜號「廣慧妙悟智寶宏教禪師」，及金襴法衣。居普陀十四載，後主金陵龍翔寺。當明兵下金陵，僧徒散處，信宴坐，目不四顧，執兵者，皆擲杖而拜。太祖嘗親幸聽法，改龍翔為大天界寺。信賦性沖澹，歡溢眉宇。日默誦《法華經》七卷，雖流金折膠不為間。臨終前一日，太祖在江陰夢見信，問曰：「師來何為？」曰：「將西歸，告別耳。」還聞遷化，與夢符。詔出金幣助其喪。舉龕之夕，太祖親致奠，寵榮之加，無與並者。塔遺骨於金陵牛首山，分瘞髮爪於天童。有《五會語錄》行世。法嗣雙林、致凱等十有九人。（舊志：宋濂撰塔銘；德介《天童寺志》；《鄞縣志》）<p>古鼎<p>名祖銘，奉化應氏子。初從金峨寺僧橫山錫薙染，學出世法，年纔十八。元叟端住靈隱，銘往參。一日入室，叩黃龍見慈明因緣。端詰曰：「即如趙州道：『臺山婆子，被我勘破。』慈明笑曰：『是罵耶？』你且道二老漢用處，是同是別？」銘曰：「一對無孔鐵鎚。」端曰：「黃龍直下悟去又如何？」銘曰：「也是病眼見空華。」端曰：「不是不是。」銘擬進語，端便喝，銘當下廓然，即命居記室。自是聲譽頓發，與夢堂噩、楚石琦並稱諸方之崢嶸者。後居鄞東湖青山寺，建鍾秀閣。劉仁本題其書樓云：青山湖上老僧居<#sp>百尺危樓萬卷書架插牙籤朝旭上<#sp>香消古鼎夜窗虛闌干竹色浮蝌蚪<#sp>枕簟芸香落蠹魚近憶校讎人未遠<#sp>雨花零亂獨躊躇<p>至正七年丁亥，住徑山，賜號「慧性文敏宏覺普濟禪師」。十八年戊戌，將遷寂，書偈曰：「生死純真，太虛純滿。七十九年，搖籃繩斷。」擲筆而逝。茶毘，舌根數珠皆不壞，舍利無算。於徑山、隆教、寶陀，皆建塔焉。銘，洞徹玄微，踔厲縱橫；袁桷、黃溍、虞集、歐陽玄皆稱慕之。危素為撰塔銘。有《四會語錄》，宋濂為作序贊。著有〈冷泉聽猿賦〉，洋洋五百餘言，詳載《續修雲林志》。鄞萬壽寺住持天淵、靈隱住持可純，皆其入室弟子。天淵，名清濬，銘寂後，亦主青山。明洪武四年召見，勞問甚至。（舊志；《鄞縣志》；《靈隱寺志》；《雲林寺續志》；明林時對〈重興金峨寺記〉）<p>按：夢堂，名曇噩，慈谿王氏子，世儒業。生而洞爽，幼通經史，祝髮東皋寺。文章古潔，士大夫尊禮之。明洪武四年，詔通三藏高僧，問鬼神情狀。師與楚石琦、行中仁等應召至。館於天界寺，著書上奏。六年歸寂，壽八十有九。未出家前，嘗學文於金華胡翰。其後烏斯道讀書東皋，又從噩學文。著有《梁唐宋高僧傳》。楚石，名梵琦，象山人。襁褓中，有神僧摩其頂曰：「此佛日也。」因名之為曇曜。元泰定中，住海寧福臻院。明初徵至京建法會，親承顧問，賜衣鉢。著有《北遊》、《鳳山》、《西齋》等集及《六會語錄》。卒，宋濂撰塔銘。以上俱見《象山志》。錄之，益見古鼎之為名山龍象矣。<p>大千<p>名慧照，永嘉麻氏子。年十五，往依縣之瑞光院了定（即照從兄）。長老良公知為法器，即薙落為弟子。踰年，稟持犯於處之天寧。首謁晦機熙（晦機名元熙，豫章唐氏子。）於杭之淨慈，未契圓證。一日閱《真淨語》，至「頭陀石擲筆峯」處，默識懸解，汗流浹背。時東嶼海，以石林鞏逝世，提倡蘇之薦嚴；照杖錫往謁。東嶼知其有夙悟，遂留執侍左右。後主藏室於郡之萬壽，復應杭之淨慈、溫之江心分座之招。天曆戊辰，出世樂清之明慶。集眾誨曰：「佛法欲得現前，莫存知解。縛禪看教未免皆為障礙；何如一物不立而起居自在乎？德山之棒、臨濟之喝，亦有甚不得已爾。」聞者悅懌而去。至正十五年乙未，遷主普陀。先是，寺以構訟而廢。照以訟興在乎辨難太迫；處之以寬柔，絕勿與校。且曰：「我佛得無諍三昧，所以超出羣品。我為佛子，可不遵其教耶？」眾皆服化。未幾，遷主育王。憫大法陵夷，孜孜誘掖，不遺餘力。嘗垂三關語，以驗參學。一曰：「山中猛虎以肉為命，何以不食其子？」二曰：「虛空無向背，何以有南北東西？」三曰：「飲乳等四大海水，積骨如毘富羅山，何者是汝最初父母？」此三關最為峻切，鮮有契其機者。居九年，退於妙喜泉上，築室曰「夢庵」，因自號夢世叟。掩關獨處，凝塵滿席不顧也。洪武癸丑十月，書偈化滅。僧臘七十，世壽八十五。塔於夢庵之後。有《語錄》若干卷行世。（舊志：宋濂撰塔銘）<p>明<p>大基<p>名行丕，鄞人。早得法於左庵良公，掌天童內記。宗說兼通，行解相應，蔚為時之名僧。元至正二十四年，江浙行省丞相康里公，領宣政院事，選丕主天童佛隴寺。洪武初，由佛隴來主普陀，匡眾說法，恢復產業。建清淨境亭於寶陀寺之南嶺上。（舊志：宋濂〈佛隴寺記〉、〈清淨境亭銘〉；德介《天童寺志》）<p>祖芳<p>名道聯，鄞陸氏子。年十四，禮崑山薦嚴得度。稟戒於鄞之五臺。後出世台之廣孝，遷紫籜及麻峪景山、明之普陀、越之能仁，末主淨慈。其主普陀也，人比之為宋真歇、元孚中。蜀王賜衲衣鉢盂。永樂丙戌，徵為釋教總裁。有《拙逸語錄》行世。（舊志）<p>淡齋<p>正德十年住持。其徒大揚州、小揚州，募緣留都十載，鑄鐵瓦二萬、鐵甎一萬，構殿潮音洞。（舊志）<p>普賢<p>名道誠，徽州人，以戒德聞。歷遊名山，至普陀，師淡齋，參禮甚眾。年七十有三，預報示寂，有偈云：普賢普賢<#sp>苦行心堅即心是佛<#sp>西方目前<p>清十二世孫通旭題其像曰：猗歟我祖<#sp>祥發梅岑廣修萬行<#sp>名實相應謂是華嚴長子<#sp>卻來補洛中興謂是普眼莫覰<#sp>狼藉滿地兒孫燈輝古鼎<#sp>棒喝雷鳴臨行一句<#sp>耀古騰今千流萬派皆歸海<#sp>爍破乾坤月一輪<p>塔在龍灣。（舊志）<p>本空<p>名圓獻，餘姚人。嘉靖間，卓錫普陀。精修戒定，悟空五蘊，遐邇嚮化。適遭倭變，朋徒西竄，遄歸姚江玉皇殿，聚徒熏修。隆慶間，總督劉公迎❥山中，避居西天門之圓通庵。焚修益虔，講誦不倦。遠近聞風者，莫不奉為金仙，尸之祝之。塔在西天門左。（舊志：照機〈重修宗譜序〉）<p>無瑕<p>名明通，本空獻徒。修德勵行，壽登百齡。受徒十人，皆英賢鉅略，增重名山。奇峯尤其傑出者，別為《傳》。塔在達摩峯下。（通旭〈百歲老祖宗譜序〉）<p>真松<p>嘉靖間，來自五臺龍樹寺。禮部下郡縣給札住持。修復寶陀寺，大倡宗風，復興勝果。（舊志：汪鏜〈重修寺記〉）<p>一乘<p>名真表，翁洲人。年十二入山祝髮，師明增。及壯，誓志興復，重創殿宇，如天王殿、雲會堂等。萬曆六年為住持。十四年，敕頒《藏經》到山，并賜金環紫袈裟。詣闕謝恩，賜延壽寺茶飯香金五十兩、緇衣禪帽各一件而還。性剛直，有戒行。敬禮十方賢衲，結庵五十三處，以故名僧皆歸之。大智至山，創建叢林，得表贊揚之力為多。塔在千步沙西資庵前。（舊志：魯王〈普陀碑記〉）<p>聊城傅光宅贈詩：海山深處有高僧<#sp>妙法曾參第一乘方寸自能清似水<#sp>浮雲底事愛還憎<p>雲峯<p>名真宰，仁和人。萬曆間，寺燬於火，同寂庵竭力興建。萬曆二十六年為住持。（舊志：屠隆〈普陀寺募緣疏〉）<p>寂庵<p>名如迥，蘭谿人，投真學為師。長受戒於金山和尚、聽法於萬松法師。歸山閱藏諷《華嚴》者，十有三載。萬曆二十九年三月，因真宰沒於京，眾舉於郡邑為住持。值敕造，內使絡繹，朝夕拮据公務。三十二年冬，退居東堂。踰年夏，督造至，復授為住持，居東方丈，鼎新山寺。三十五年春，賜紫袈裟一襲。九月二十五日，進謝恩表。十月十五日，欽命賜紫，并給禮部札，付授僧錄司右善世而還。周應賓賦詩為贈。塔在梅岑庵之左。（舊志）<p>普光<p>名真遇，翁洲人，性質樸。值如迥讓住持，眾以其誠，遂共推之。屠玉衡贈詩云：優曇花發定中香<#sp>衣裏明珠是密藏黃葉止啼都不著<#sp>悟來本地好風光（舊志）<p>奇峯<p>名真才，秀水人。髫年入道，受法於無瑕老人。賦性溫雅，才德兼備。為堂頭首領，善調大眾。吏部蔣公贈額曰「叢林調御」。名聞廣著，司府給冠帶為東方丈住持。姜應麟〈都諫題像贊〉云：謂像真耶<#sp>本來是空謂像假耶<#sp>儼乎其容既文既慧<#sp>允穆允恭住持方丈<#sp>紫衣是榮晚年精爽<#sp>詩詞益工澄心而坐<#sp>瞑目而終合山大德<#sp>罔不信從<p>故咸禮其像而尊敬之曰：「者老和尚，海上奇峯。」塔在龍灣。（舊志）<p>遜吾<p>名如讓，嚴州人。敕建寺宇，往返京都，不辭勞苦。萬曆三十七年，奉禮部札，授僧錄司右闡教，協理寺事。三十八年告竣，復命賜紫衣一襲。臨海王立程贈詩，有「開山初出定，狎海久忘機」之句。（舊志）<p>三藏<p>名真經，翁洲人。秉性沈默，舉措無苟。督造張公隨以師禮事之。萬曆三十九年，眾推舉為住持。（舊志）<p>萬容<p>名如欽，鄞人。為寺監寺，心意巧妙。時遇敕建殿宇，經畫合宜，殫力忘倦。寺成，辭事習靜。眾服其功，推舉住持。（舊志）<p>昱光<p>名如曜，定海人。智勇才略，時莫能及。刺血書經，上書闕廷，請敕建寺宇。上賜帑金、御製碑文、金襴紫袈裟，悉遜之。萬曆四十年為住持。永平王渾然，有《秋日送昱光還南海》詩。塔在白象庵左。（舊志：陳繼儒〈妙莊嚴路記〉）<p>朗徹<p>名性珠，天啓、崇禎間人，昱光徒。苦行能文，修妙莊嚴路，綿亙五里，閱四載而成。著有《剖璞語集》行世。（舊志：董其昌〈修路記〉）<p>文玉<p>名寂美，鄞人。戒行端嚴，日課《法華》。前後住持十三年，一山推重焉。（舊志）<p>清<p>貫介<p>名照中。順治初，海氛未靖，羣議遷僧。中白當事，力求止之，眾得安堵。（舊志引《白華小志》）<p>道衡<p>名普周，崇明人。康熙二十五年住持。建上廚房三間。（舊志〈禪德〉：孫文成〈法華樓記〉）<p>公闇<p>名通亮，定海人。天機堂僧天機孫。堂廢，亮重建之。時值內徙，十餘年，亮居此山，麋鹿為羣，宴然自得。後復為寺住持。總戎黃大來每推重焉。（舊志〈梵剎．天機堂〉下）<p>通元<p>名照機，鄞人。明萬曆間，栴檀庵僧如方四世孫。幼慧而寂，不喜經心塵務。年十七，從師卓錫於普陀之栴檀庵。戒修嚴邃，行業精勤，遠近嚮往之。康熙初，僧俗內徙，自普陀至慈谿，建復壽峯先覺寺。（《慈谿縣志》：壽峯寺，宋開慶元年，僧拙庵建，名先覺寺。康熙十一年，僧照機自普陀居此，漸復舊觀。二十六年重建，仍署曰「先覺」。四十二年，僧珂月奏請，御書「壽峯」額賜之。是壽峯先覺，實一寺也。）婁縣周志伊贈詩，有「自言舊院今無主，不道東林可少公」之句。及海禁弛，還普陀。二十七年，為普陀統轄住持，銳志興建。至年八十餘，退居栴檀。調琴以適性，歌詩以醒世，天然一完人也。著有《詩集》及《宗譜》。其支屬在本山者，如通旭之中興普陀；散居者，如大曉之重興常州天寧寺、鎮江金山寺，皆有聲。塔在栴檀庵後山。（舊志〈精藍．栴檀庵〉、范煒〈珂月傳〉及〈詩序〉與〈重建先覺寺記〉；採訪）<p>潮音<p>名通旭，號旵霞，為天童密祖四世法裔、松江華亭俞氏子，祖籍新安。童時遇食，每以手擊木作梆聲。里人詢之，曰：「吾集眾以會食耳。」父母驗其非凡，乃送歸普陀，薙染於栴檀林。稟具戒於白龍慧鏡。徧參海內名席，隨侍嘯堂、寒泉二老，悉入堂奧，當機不讓。旋受天台萬年無礙徹老人囑，始開法於慈谿壽峯、姚江聖壽。康熙二十九年庚午，海禁既弛，帝駕南巡，特賜普陀白金千兩，重興佛殿。時任事者難其人。旭以省祖來山；定海總兵藍理，自雲中移鎮，為國進香，慨無主席。合山緇素，競以旭對。理一見奇之，即請主普濟。山前忽有五鹿拱立，若聽法狀。大眾異之，為法運之祥。理交賜金，請上堂云：「二十年前，要津把斷，不通凡聖。所以紺宇華宮，化作頹垣廢址；蓮臺獅座，鞠為茂草荒榛。聖僧打失鼻孔，金剛碎作微塵。彌勒開張大口，笑他廿四圓通，全沒巴鼻。惟有烏芻瑟摩，卻較些子，倒騎佛殿，走出山門。二十年後，八字打開。直得青蓮呈瑞，古柏重榮。於百草頭上，現瓊樓玉殿。革故鼎新，光揚佛日。且道承誰恩力？寰中天子頒綸敕，閫外將軍有佛心。」圓通大殿升梁，上堂云：「建大功、立大業，當知乘願再來。展大機、發大用，須具通天作略。普陀山寺，屢朝敕賜，昭列祖之休光；盛世恩榮，荷人天之共懌。謾謂滄桑變異，聿然輪奐如期。聖主恩隆，賜帑金而興建；人臣願洽，捐囊橐以欽從。續燄聯燈，更藉名山龍象輩；擎天駕海，還憑福地棟梁材。若非繩墨芳規，曷作古今榜樣？有時轉功就位，有時借位明功，有時功位齊彰。今則九仞之功既竣，三多之祝恆申。祇如萬人頭上特尊一句，又作麼生？端居自在雲霄上，誰不傾心仰面看？」大士誕辰說戒，上堂云：「日日香花夜夜燈，春山潑黛雨還晴；戒珠朗潤人人得，便是觀音今日生。」結制，上堂云：「鳳不知美，梟不知惡。時至理彰，無勞穿鑿。莫莫，祥麟祇有一隻角。」解七晚參云：「七日前，即心即佛也是，非心非佛也是。七日後，即心即佛也不是，非心非佛也不是。何以不經一事，不長一智？」欽差喇嘛到山，示眾云：「趙州不下禪牀，東林不過虎溪，風高千古。昨日命使來山，為甚麼長老走出山門？老僧為人無意致，世情隨順是菩提。」中秋應祖印之請，示眾云：「寒山曾有言，吾心如秋月。普陀今指出，卻值箇時節。山谷重相招，木穉香更徹。如得者箇時節，古今不離當念；自他不隔毫端，便知晦堂老漢落處。亦知普陀不起於座，已赴來機。無庸腕力，高提祖印。其或未然，山僧重為下箇註腳。」以拂子作圓相云：「一月普現一切水，一切水月一月攝。嘗謂大法之壞，不在四眾，而在狂禪。多遊族姓，修飾竿牘，務為求名，而中茫焉無所了，吾之所不敢出也。」其為人體弱，性恬退，恂恂若訥。同學輩喜與之交，而敬畏之。凡所經營，必使堅固垂久。十稔之內，百廢俱興。近革八十餘年之陋習，遠紹四十二祖之芳猷。德業聞望，煥然中興。弘機偉辯，視眾如己。類元之孚中信。而住院遭時，亦若合符節。建息耒院於金剛窟，謝事後，即寄息於此。康熙三十七年戊寅冬寂，世壽五十，僧臘三十四。塔在息耒院外。衣鉢塔在普賢塔後。有《語錄》、《隨錄》、《普陀列祖錄》、《百歲老祖宗譜》等書行世。法嗣明怘、明果、心明，別有傳。其辦理欽工之有功者，為監寺通玄，號靈一，古堇人。領眾辦事，不避險難。後投老於善慶堂，屏絕外緣。有「身雖未到華臺上，先送心歸極樂天」之句。知事心慧善知眾務，人多推之。副寺廣信慈和悅眾，取與分明。當時嘉其敦素，以為有古寶壽風。（《裘志．法統．梵剎．精藍》，范煒〈珂月傳〉，王鴻緒《中興普濟寺記》，釋本晝〈潮音塔銘〉《雍正寧波府志》）<p>按《裘志》於〈古心傳〉云：「康熙戊寅冬，旭公示寂。」本晝塔銘亦云：「戊寅冬十一月，示微疾辭眾。」則其寂於是年無疑。惜《裘志》漏載於本傳。而《雍正府志》則云：「康熙三十八年，聖駕再巡，復頒賜帑金千兩。旭謝恩至杭，蒙賜御書寺額、『方丈』、『潮音洞』等額，寵賚稠疊。」此係其徒古心事，訛作潮音者。府志「旭」字，當作「怘」字。<p>古心<p>名明怘，松江上海陸氏子。首謁金壇兀庵，發明心要。得法於普陀潮音。康熙三十七年戊寅冬，潮音示寂，總戎藍理暨合山耆宿，請怘繼席。上堂云：「大道絕中邊，了無去來之迹。至真離向背，那有僧俗之分？」所以藍大護法不忘靈山付囑，輔我先師。轉大法輪於瓦礫場中，土塊皆作獅子吼；建寶王剎於荊榛叢裏，樗材盡作栴檀香。十年以來，百廢俱興。四海英賢，悉皆有賴。不幸先師歸寂，眾舉繼主此席。怘上座，到者裏，事不獲已，祇得脫珍御服，披垢膩衣，和光同塵，灰頭土面。雖然如是，凡所施為，但遵舊則。何故聻？不見道：「三年無改於父之道可謂孝矣？」踰年三月，翠華南巡。怘至武林，迎駕請額，御書「普濟禪寺」額、「皓月禪心」四字，并賜帑金。❥山率眾謝恩，上堂：「舉天童忞祖道，靈山密旨，千聖同宣；少室真宗，萬靈共證。其奈依稀越國者多，彷彿揚州者眾。正如入京朝帝主，纔到潼關即便歸。所以不覩廣大門風，焉知威德自在？」乃云：「天童老人恁麼道，未免釘樁搖櫓。今日普陀則不然，無論京師、潼關，揚州、越國，祇要鬧市裏識得天子，親見一❥，自然千眼頓開，明如杲日。一念無私，廓若太虛。拈一機，則千機萬機齊赴。說一句，則千句萬句流通。直得堯風蕩蕩，舜日熙熙。野老謳吟，漁樵歌舞。四海清寧，萬民樂業。祇如林下道人受此天恩，且作麼生報答？」以拂子打圓相云：「但將日月為天眼，願見黃河百度清。」寂後，塔於西天門上。（《裘志》）<p>自修<p>名明果，號砥石，江西臨川李氏子。年二十七，禮贛州寶華捬松❥和尚，脫白受具，依止七年，發明心要。歷參名宿，後得法於普陀潮音。康熙四十年辛巳，止足中峯精舍。受當道護法、合山耆宿之請，繼席普濟。上堂云：「世尊掩室摩竭，達摩面壁少林。未免龍潛止水，鶴立枯松。德山入門便棒，臨濟入門便喝。又是無風起浪，好肉剜瘡。正眼看來，各各好與三十拄杖。眾中儻有箇旁不甘底出來道，新長老具箇甚麼眼？敢開恁般大口！但向他道，自從踏破毘盧頂，諸佛從教立下風。」復舉：「先寶壽囑三聖，請後寶壽開堂。開堂日，三聖推出一僧，寶壽便打。三聖云：『恁麼為人，非但瞎者僧眼，瞎卻鎮州一城人眼去在。』寶壽擲下拄杖，便歸方丈。」修云：「三聖推出一僧，受人之託，必當終人之事。寶壽便打，知恩始解報恩。先師嘗囑院主珂兄大師，請果上座開堂，今朝果遂先師之願。即今珂兄若還推出僧來，果上座，亦與他一棒。非但開者僧眼，亦能開一切人眼去在。彼此一棒，因甚優劣如此？」良久，喝一喝云：「一句明明該萬象，重陽九日菊花新！」定海總兵施大護法、邑侯繆護法，到山啓建祝聖道場，上堂：「舉密庵傑祖上堂祝聖云：『諸佛不說說，祖師不聞聞。留下一轉語，千古鎮乾坤。』普陀今日則不然，諸佛親說說，祖師親聞聞。相傳一轉語，千古播乾坤。」且道是那一轉語？恭身合掌云：「皇圖齊北極，聖壽等南山。」小參：「舉馬祖一喝，百丈三日耳聾。百丈纔舉，黃檗不覺吐舌。臨濟問佛法大意，黃檗連施三頓痛棒。看他父子公孫，遞代相承，誠可謂栴檀圍繞栴檀樹，獅子還生獅子兒。仔細檢點將來，猶未免撫垂赤子、提獎嬰兒之意。若是普陀則不然，直饒嫌佛不作、嫌法不說底到來，正好朝打三千，暮打八百。何况棒頭取證、喝下承當者哉？且道普陀有甚奇特，恁般孤峻！」喝一喝云：「門前海闊千層浪，屋後山高萬疊峯。」（《裘志》）<p>繹堂<p>名心明，字珂月，明州邵氏子。母王方二氏，夢白衣姥抱嬰兒入室而孕。七歲就外傅，喜繪大士像供之。聞人誦梵典，輒能暗誦，母私異之。年十三，為聘王氏女，明卻之。遂棄家之洛伽山，投栴檀林，禮潮音為師。閱四年，海氛不靖，徙僧內地。邵氏控諸官，督令歸宗。潮音亦以絕似續為不孝，必返居。未踰年母卒，其叔為瘈狗所傷斃，明猛然念身世無常，宿志加厲，仍依其師於壽峯。出其贏，助師創葺先覺、聖壽二寺，終已不悔。方其住先覺時，壞壁破瓢，風燈雨磬，岑寂不堪。明才大志沈，鬱鬱無所試。則其思返故土、興梵剎、利人天，夜必焚香密禱。未幾海禁果弛。康熙二十七年，其師祖通元為普陀寺統轄住持，明佐之，百廢俱舉。普陀自開山後，或禪或律，屢廢屢復。甚而縻爵披紫，梵行益弛。明與其師，心竊傷之。二十九年，元戎藍公始納其言，易律為禪；亟請潮音主席，大振玄風，俾宋真歇、元孚中，法燈重朗。其間殫精竭力、左提右挈，皆明之力也。嘗治事往來郡邑，過橫水洋，颶風大作，舟覆而溺，若有拯之者，得達於岸而蘇。其犯難嘗險多此類。三十七年戊寅冬，潮音示寂，合山重其能，舉明主席。明固遜其法兄古心，而急公任事、不怠不倦如初。為人剛外毅中，不阿不茹。喜施而廉取，不苟安、不中輟。少時讀書，略解大意。及受囑梵典，直抉指歸。其事潮音，殫忠盡瘁。搘拄門戶，堵禦外侮。臨權達變，以智以勇。不知者以濌率麤豪目之；孰意其大節巉然、大功偉然如此也？年六十，虞山嚴虞惇榜眼為作壽言。八十時，四明史在甲翰苑又作序壽之。寂後，塔於烟霞館側。徒震六、中贊，別為傳。軾庵、深竹二人，偉矣法門龍象！胸中包絡古今，歷盡菀枯、譽訕、向背、炎涼之態，不以情隨事遷。文中祭酒，世外名賢。可謂有是師則有是弟矣。（范煒〈珂月小傳〉，嚴虞惇〈繹堂六十壽序〉）<p>震六<p>名源法，姓周氏。原籍旌德，後居湖州苕溪。慧根宿植，法相時形，幼時即有離塵超世之志。年十九，航海至普陀。潮音一見，知為法器，命從繹堂薙度。先令習儒書，經傳諸子，皆通其義。作詩文，頃刻立就。受具古心怘，脫空定息，發明心要。後謁金粟碧霞老人，悉入堂奧。旋還普陀，以師命開法於慈谿壽峯。遠近聽法，梵俗皈依。繹堂入都叩祝，無不挈之偕行。同覲天顏，錄詩進呈，賜飯賜衣，可謂榮矣。康熙五十八年夏，主普濟法席。寂後，塔於寺後嶺前。（《秦志．法統》）<p>中贊<p>名源正，號天庵，湖廣衡陽蕭氏子。母羅氏，夜夢一老嫗，手提魚籃入門，便遺一鯉；覺而有孕。幼歲啼哭不常，聞金玉聲即止。屢為推算，皆言壽數有虧。母含忍，送入杉福寺，禮信先薙染，學習應法。年二十二，心有所感，忽起參方之念，乃往德山禮賓日。稟具後，從講席習律；參遁雲、頻吉諸善知識，發明心要。於是徧遊湖海。後得法於普陀繹堂和尚。經二十餘年，已居半座。雍正七年己酉夏，受當道護法、合山耆宿公請繼席。寂後，塔於龍沙庵上。（《秦志．法統》）<p>鑑堂<p>名德鏡，姓劉氏，山陽人。嗣法焦山僧古樵智先。繼破闇淨燈，主席焦山。（吳雲《焦山志》；參後「住持表」）<p>夢蘭<p>名源善，初名本善，字克勤。奉化鄔氏子，世以淳儒稱。賦性真實，不嗜浮飾。少時，喜隨祖母入寺禮佛。及長，父母為之擇聘，善若有不豫色然。年十九，忽丁外艱，繼喪未婚偶，乃泫然告母曰：「有兄有弟，他日自能承宗祧、繼書香、供甘旨，夫何以塵勞事拘縛小子耶？」遂決志出家，尋往慈谿壽峯寺，禮士美薙染。美為普陀繹堂之從孫，踰年攜善至海上省祖。繹堂一見便問曰：「爾既為僧，將何所求？」善曰：「小子纔入此門，意尚未淨，敢有他求耶？」繹堂奇之，旋命受戒。經十二寒暑，自侍者用為監院，不辭勞瘁。恆毅之心，無與比者。繹堂十次進都、六番陛見，賜紫免賦，輔贊之力為多。一日閒暇，繹堂問：「終年碌碌，己躬下事，畢竟作麼？」善厲聲曰：「著甚死急。」繹堂曰：「將謂是個死漢。」善於言下有省。康熙五十八年己亥春（《秦志》訛作雍正七年己酉。按：繹堂退院，乃震六住持，正康熙五十八年事。考之震六傳自明，雍正七年，乃震六退院，中贊繼席。《秦志》之訛，今為改正。）繹堂將謝院事，預命入室，授以衣拂。仍使照常輔弼祖山，欲令增廣識見。雍正九年辛亥，寺荷特旨重興，工程浩大。且監督暨在工人員，幾窘措處。善為之分條析縷，籌畫井井，如熟諳然。乾隆十二年丁卯，同門先後繼普濟席者已各退隱。當事合山公請繼席。開堂日，緇素雲趨，儼若靈山一會。十六年辛未春，帝駕初次南巡。當事行文徵善接駕於武林鳳山之南陳公橋。上命大學士忠勇公傅明日帶領西湖引見。奏對稱旨，遂賜衣袍珍物，可謂榮矣。十八年癸酉夏，憶古人急流勇退之誡，將院務命上首青雷接住，囑東洲輔佐。從此夏往泰清，冬歸海上。日與樵牧較論晴雨，以樂餘年。二十七年壬午夏，偶違和，預知時至。舊交緇素各致札預別。至七月二十五日，索沐焚香，說偈告終。龕停泰清丈室。世壽七十有六，僧臘五十有七，戒臘五十有六。塔在積善庵側。青雷、東洲皆其高足。有青出於藍、祥麟一角之譽焉。（《秦志》莊綸渭撰〈克勤行述〉）<p>雲中龍<p>華亭俞氏子。幼入普陀栴檀庵，薙染於具山，得法於鑑堂。及壯，參訪海內名席，發明宗旨。乾隆四十三年，眾推為普濟寺住持。是時禪堂僧眾乏食，龍將本庵所置沈家門教場底，及司灣二處田，計四十畝，入寺以充齋糧。嗣又紹天童之祖席。塔在息耒院芙蓉灣。（《秦志．法統》）<p>承德<p>名維賢，四明陳氏子。自幼入白華庵剃度。負性樸直無文，遠離塵垢。誦經禮佛，無間晨昏。嘉慶九年五月終，境公示寂於丈室。僧眾以賢監寺時，智力兼備，調度有方，遂舉繼席普濟。次年冬，衛教堂香燈，弗戒於火，延燒千人樓、鐘樓，洪鐘亦遭鎔化。當是時，眾皆惶然，賢獨矢志重新。於十一年春，辭眾至武林，先募銅鐘。得鄞邑王公宸標俯許倡捐。於是眾緣輻輳，擇吉鎔鑄成功，蒲牢振響，以海航載至寺內。後念鐘雖成而樓尚廢；兼之齋堂梵宇，所在興葺維艱。乃懇其法叔靜悟代任院務，入閩募辦杉木。三易寒暑而旋，始將灰燼之區，建造完竣。十三年戊辰夏，退院於師子林，復營丈室，額曰「片雲」，其寄託亦深遠矣。塔在白象庵峯下。（《秦志．承德記》）<p>融通<p>名能圓，別號貫三，定海林氏子。髫齡入承恩堂，薙染於谷馨，得法於懷中。兢兢恪守，不敢荒怠，自幼已見重於人矣。承恩堂，自克勤創建茅茨後，其徒相繼興葺，規模始宏。復置朱家尖香蓮隩、大水潭田、小瀾田，以供香積。乾隆五十一年丙午，其得法師懷中主席普濟、剃師谷馨為監院。以緇流浩繁，兼之頻遭歲歉，資用不敷。米珠薪桂，襄理維艱。不得已，將大水潭、小瀾兩處之田，變價以償寺中逋欠，而承恩反無恆產。此其師先為公忘私之義也。至嘉慶十七年壬申，圓憫之，出己資贖歸，使僧徒不致乏食。未幾，圓為普濟住持，又將所贖田以給寺支。前以承恩為公，而不吝己財；後以普濟為公，而暫移庵產。主席三載，得免掣肘。退居後，擬所贖祖產歸庵，以了初願。卒因告寂而罷。塔在園房內。（《秦志》釋能崙撰〈融通記〉）<p>月中桂<p>道光二年壬午，改造普濟寺禪堂及天字樓，煥然一新。又於朱家尖大乘庵，重建置產，山中皆稱述焉。（《秦志．法統》）<p>鴻崑<p>名能崙，別號巖雲，松亭顧氏子。自幼入山，薙染於普濟監院谷馨，受法於師祖住持泰清德安和尚。負性穎悟，持躬溫雅。於儒氏經籍，無所不窺。工詩文，兼善臨池，作擘窠大字，為一山之書記，咸以「先生」呼之。在寺三十年，志行苦卓，教法淹通，已居半座。積有餘資，念本堂承恩，自克勤創建後，未加丹堊。乃於道光五年乙酉，為普濟住持時，重加修葺。復慮僧徒乏食，置朱家尖香蓮隩，土名清一堂，中隴田五十畝，以充香積。十九年己亥，又撥自置朱家尖白沙港田地山場一隩，助給普濟；朱家尖小洞隩田地六十畝，助入普濟中無恆產之分房各庵。西荷花池墳頭山一則，助入法雨；田二十畝，助給慧濟寺，添補齋糧。以其餘力，傾助嬰堂。是以儒心而行佛法者矣。普濟舊有志板，藏於衛教堂。嘉慶十年冬，東廊燬於火，板亦燼。是書成於康熙四十四年，至是百有餘載。崙恐寺中文獻無徵，以重鋟山志為己任。考證廢興、網羅散佚，未敢一日懈。道光十一年辛卯，會定海縣署幕賓秦耀曾來山禮佛，囑為修輯。將事蹟可入志者函寄署中，俾之刪訂成書。即今所行秦修《普陀山志》是也。十四年甲午，知縣事王鼎勳贈「淨域檀那」額。己亥，知縣事陳殿階贈「清心皓月」額。（秦耀曾撰〈鴻崑傳〉，及《秦志》初印本）<p>定智果<p>江蘇無錫人，出家天童寺。道光九年，公舉為普濟寺住持。二十三年，主席佛頂慧濟。退院後，隱居茅廬，靜念彌陀，冀登道岸。嘗為定海城隍廟主僧，與廳同知徐蘭畦最契合。寂後，塔於城北普慈寺之左。（金壇王希程《鷗寄軒詩存》；採訪）<p>慧源<p>名嗣銑，江蘇華亭夏氏子，世業儒。年十二，侍母鄭氏，行香普陀；愛山水之勝，清規之肅，不願還鄉。遂投洪筏房餘慶公出家。厥後進具足戒於普濟寺，受記莂於定智尊宿。行履樸實，不事緣飾；而孜孜禮誦，日有限課。如是者，十有餘年。既而精研律部，導引初進，道化遂大行。光緒六年庚辰春，應天童之請，主席弘法寺。期滿❥山，建丈室三楹，禮佛誦修，暇作詩文以自娛。十七年辛卯，為普濟寺住持，募資築眾香塘。甲午退歸舊隱，戊戌春染病。臨寂時，訓誨合庵子孫，末後說偈云：這箇皮囊臭<#sp>在世終非久一句彌陀佛<#sp>直向西方走<p>偈畢，趺坐而逝。世壽五十八，僧臘四十六。塔在後山洪涼亭上。徒潤濤，浙江嘉善人，任金山江天寺監院有年。為揚州高旻寺置衣單田畝。杭州海粟庵開山，崇光寺住持，示寂於海粟庵。世壽六十有七，塔建西湖六通寺旁。（《天童續志》；採訪）<p>堃寶<p>名悟圓，浙江仁和縣人。年七歲入普陀祝髮，禮宗茂為師。得法於定智。光緒二十年甲午，推為普濟寺住持。勤勞自勵，凡應改革者，無不兢兢業業，以底於成。修葺齋樓及鐘鼓樓、藏經閣等。并助朱家尖田三十畝。退院後，重興廣福庵，隱居於此，晨夕誦《華嚴經》。寂於民國四年乙卯，世壽六十有五。建塔於白華山麓。（採訪）<p>廣學<p>名寬量，江蘇丹陽裴氏子。年二十詣普陀，禮淨守為師。受具後，閉關潮音洞，禮佛誦經，夕不安寢者凡九年。光緒壬辰，赴呂宋募緣，得數萬金❥，重修殿宇。宣統元年，為普濟寺住持。諸多修葺，復出銀幣三千元助設化雨學校。值民國肇興，寺中香火寥落，虧耗甚鉅。退院後，又往外國募化。至安南坑鳴地方，不服水土。未及數月成疾，越夕西逝。次年，從僕攜資至其地，齎骨而❥，建塔於白蓮臺殿後。（採訪）<p>了餘<p>名廣導，浙江餘姚人。賦性倜儻，輕財好義。父開商店，父死，導經理之。不二年折閱，乃厭世，欲出家。既無叔伯，終鮮兄弟，遂託其母於尼庵，以家業為養贍。導則至普陀錫麟堂，求其師為剃度。其師向與之熟，不肯為剃，即以刀砍去左手中指一節，始允，是為光緒十四年。次年受具戒於普濟寺。此後聽講者二三次。以師逝世，庵無人理，未能長預講期為憾。性好周急，熱心公益，故叢林多以導為監院，實未常住其中，不過代為募緣津貼而已。清末各處開學堂，普陀亦開學堂。其周旋施設，唯導之功為多。民國元年，普陀免糧地盡行陞糧，有奸民擬任普陀山中某處錢糧者。導致書天津陳錫周居士，錫周挽鈕元伯求中央政府出示，普陀本山為大士道場，不須陞糧，遂止。民國三年，導以山上僧俗數千，香期來往更多幾倍。若有病苦，無醫院以養以療，殊失大士慈悲之意。乃以己之其祥篷改造，開拓地基，修建屋宇，用洋五千餘圓，本山並助二千餘元，隨即開辦。寧波海關，前清普陀買貨皆免出稅；民國來，導託陳錫周居士致書中央政府，海關得以仍舊。民國四年，公舉為普濟寺住持。以寺中無開敞客屋，凡貴官巨紳來山者，多住法雨寺，往來不便。因創建五大間客廳，名功績堂，地基皆前砌後鑿以取平者。其傍又建六間樓房，以為官客之侍從所居。從此官長巨紳多住普濟矣。民國八年，政府擬遷德僑於普陀，導復祈陳錫周疏通政府，遂止。至次年，各國始講和。是年退居，以養晦本庵，修持淨業。十二年冬，養病於上海。至十三年正月初二逝世，世壽六十一歲，塔於後山，即宋真歇最初結茅之故址也。初有病，以鄭雪堂在上海，故往上海寄居報本堂下院。雪堂常往醫治，稍見效。元旦雪堂又去欲診脈，導曰：「無須，吾明日去矣。」果於次日西逝。雪堂與導為莫逆交，因錄其落落大者寄來，其敍述如左。（採訪）<p>二、法雨住持（共十九傳）<p>明<p>大智<p>名真融，楚之麻城人。年十五，投邑之定慧寺薙染。侍師數年，抵建康，依牛首山。嘉靖戊申，居燕京崇國寺。越數月，至萬壽山受具戒。已入五臺，禁步五年。甲寅，往伏牛山，煉磨三年，持行益苦。丁巳還楚，寓龍華寺轉經。踰年入蜀，住峨眉山頂，禁步一十二年。建藏經閣於淨土庵。萬曆二年甲戌，又止蜀北鎣華山，創金蓮庵，俾朝山者有所止息。八年庚辰，渡海抵小白華，叩禮金容。自謂託迹寶陀，餔糜吃菜，了此生矣。乃結茅於光熙峯下，額曰「海潮庵」（即今之法雨寺）。漸建殿宇，廣開招待。郡守吳安國改額曰「海潮寺」。維時禪教中衰，融持戒精嚴，與雲棲、憨山、紫柏諸老同時傑出，而實行偉功尤稱盛。其於佛氏之教，少而習焉，長而悟焉，老而篤焉。而於苦空無著之旨，非惟知之，亦允蹈之。壬辰五月三日，趺坐而逝。世壽六十九，僧臘五十四。建塔於寺西崦雪浪山之麓。其侍者曰性賢，字樂庵，四川富順人。諳練僧務，曾為寺都管。徒如壽，別為傳。（舊志羼提居士撰〈大智傳〉）<p>性統〈智祖殘碑重現記〉曰：<p>普陀法雨寺創自大智祖師。當其示寂之日，告眾曰：「茲地乃大士現靈之所。老僧開此道場，莊嚴香火。以事方肇造，未能極盡規模。今已矣，待百年後，再來重興耳，汝等記之。」厥後興廢不一。康熙甲寅，海氛大作，徙僧內地，梵宮琳宇變為鹿豕之場。歷十稔，海宇清宴，大弛海禁，僧徒漸歸。二十六年，和碩裕親王復施戒衣到山。蓋朝廷暨親王皆知普陀為大士道場，初不知有兩寺；故凡頒賜之及，不指稱往某寺某寺也。是時普濟寺尚仍故明舊例，三方丈各住長老一人，無專主其事者。內府之頒到郡，必由地方官長主持董率。丁卯四月，余承乏寺事。至之日，荊榛滿目，瓦礫成邱。闢治三日，始有徑可達。故寺址西北隅，朽屋數楹，明益公守之，皆取道旁出入。方丈遺像在焉，儼然無恙，余瞻禮之。明公遂述智祖遺言，謂今將百年而和尚復來，重興之願其可卜矣。余唯唯不敢當。及徵師泥洹年月，明公則以久遠失稽對。辛未三月春，一日將暮，攜近侍一人，信步緣山麓，潛詣祖塔。經行數帀，趺坐少憩。面對塔幢，忽見苔封破處若有字畫痕。命侍者磨去苔蘚，得字三十一行。第一行署曰「大智融禪師塔銘」。余喜曰：「塔銘在是，寂期可考矣！」但其中字畫半存半滅。磨第十三行，中有曰：「萬曆甲戌遊蜀鎣華。」第十七行中有曰：「庚寅泛南海。」第二十三行首有曰：「五月三日午時，趺坐而逝。」餘二十二行，沒者過半，年復不可考。又磨二十六行，中有曰：「越明年癸巳，皇太后復命吳某等，奏請金幣香旛供殿，兼為建塔」等語。明年癸巳始建塔，然則示寂在壬辰五月無疑矣。獨庚寅泛南海，壬辰即示寂，首尾不滿三年，建業何能如是其速？疑「寅」字，當係「辰」字。由庚辰至壬辰十有三年，庶幾近之。後得山志，考師行實，入山之年，果係庚辰。示寂之期，確乎不爽。於是又從萬曆壬辰，數至康熙辛未，恰合百年。乃為帖，徧給師之法眷。屆五月，羣集先覺堂，為師展百年之祭。惟明公往閩募木未歸。至七月，得大將軍施公巨艦載木千章，浮海而至。亟命鳩工，至十二月而殿成。重興之期，果符師旨。抑余何人，敢當再來耶？為記於左，以告來者。（《裘志》）<p>按釋明智〈神鐘復歸記〉云：大智臨寂曰：「寺後當火俟天然茶毘後，即移吾像他徙。」後寺果以天然茶毘次日燬。又曰：「百年後吾當再來重興。」迨康熙己巳，發帑重修，恰符百年。以此知大智為能前知。<p>天然<p>名如壽，河南永城桑氏子。幼業儒，長投大智薙度。大智歷創淨土、金蓮及普陀海潮，多壽之力焉。萬曆壬辰，繼大智主海潮。戒行精卓，緇白景從。增建殿堂，規模壯麗。謝事後，退居禪那庵。壬子八月示寂。（按：壬子係萬曆四十年。）世壽七十五，僧臘四十五。塔在禪那庵側。（舊志）<p>按：《陳璿志》誤合杭州僧天然為一人，可謂不識好歹，只知湊集。《許志》辨之甚明。<p>寶蓮<p>名如光，杭州仁和人。萬曆三十三年為住持。行業昭著，善信歸心。三十五年，御馬監太監党禮請於朝，敕賜「鎮海寺」額（即舊海潮）。隨賜《北藏》、《南藏》經各一藏，護藏敕一道。詣闕謝恩，奏對稱旨，賜紫衣一襲。給禮部札，付授僧錄司右覺義。塔建於千步沙。（舊志）<p>寂住<p>為鎮海寺住持。崇禎二年，建梵音洞庵為退居之所。（舊志）<p>文元秀<p>四川成都人。崇禎十三年，為鎮海寺住持。十六年，大殿燬於火，尋退居潮音庵。清順治二年寂，塔建伏龍山後。（舊志）<p>清<p>明如德<p>蘇州人。順治三年，為鎮海寺住持。於圓通殿舊址，重建小殿五間以供大士。前建伽藍小殿五間。塔在千步沙。（《許志》）<p>明益<p>名普容，鄞縣人。康熙二十三年為住持。海禁初弛，荊榛彌谷，容除荒結宇。至二十六年春，讓同門自求福居焉。未幾，縉紳屠公芝巖言於當事，復延容。容即請別庵統主席，己則孤身入閩，三年募杉木千餘歸，建圓通大殿。別庵即治餘木，建精舍數楹，為容退居；供以四事，俾終老焉。寂後，復為建窣堵於開山塔之旁。別庵題其像曰：「世出世間，孰為可傳？爾熾爾昌，培在心田。繼前賢廣大之業，且勤且恪；創後代久遠之模，其慎其艱。視方來為一體，以儉作惠；待嫡裔無二心，施慈以嚴。行志行意，古有芳規。善始善終，今已宴安。望容蒼而髮白，誠形直而影端。」徒無諍，名通智，鄞縣人。容領住持時，智效力協理。及別庵中興，授職都管，克盡厥心。後息勞於彌陀庵。（舊志）<p>別庵<p>名性統，蜀高梁龍氏子。母李氏，將誕，父明宇夢白龍浮江衛一童子入懷而生。年十二，將謀脫白。時總戎李公在座，問之曰：「做官好？做和尚好？」應曰：「和尚好。」乃送之高峯，投三山薙染。二十二受具，蒙印可。康熙二十四年乙丑，繼席高峯。丙寅，抵天童。次年受提督陳贊伯、兵科屠芝巖、舊住明益等請，住持普陀法雨寺。至之日，荊榛滿目，瓦礫成邱。統薙草結茅，持律說戒。四來雲集，鉗錘綿密。二十八年己巳，賜帑建造，統經理惟謹。殿堂寮舍，規模式廓。帑金至山，上堂，問：「敲鐘擂鼓眾雲集，祝聖一句請師宣。」云：「無為尊北極，萬邦拱紫宸。」問：「無位真人，壽量多少？」云：「萬年松在祝融峯。」問：「皇恩賜帑，重興普陀，是何心行？」云：「皇天無私露，幽谷盡含春。堯天永戴，舜日長明。一人有慶，萬國咸寧。恩給內帑，為膏為霖。誰居化外？敢臥雲深！」擔拄杖作舞勢，祝云：「分付鳳凰池上客，大家齊賀太平春。」欽頒御書《金剛經》至，上堂，云：「過去心不可得，現在心不可得，未來心不可得。」雖是皆不可得，舉起經云：「者法王大寶，卻在佛心天子筆尖頭上，放光動地，普照三千大千世界。象教因之崇隆，正脈從此流通。天人羣生類，咸承此恩力。」頌云：心宗般若著金經<#sp>黃卷何妨御汗侵一滴九重恩降也<#sp>從教千古鎮山林<p>改「鎮海」額為「法雨」，敕黃到，上堂，云：「堯風浩蕩，舜日熙和。普天荷覆燾之恩，率土感持載之德。曆承帝統，功蓋百王。靈具佛心，慧超千聖。此是我當今皇上，至誠盡性，可與參天地處。若夫垂恩泉石，建大伽藍。賜額山林，光昭異數。直使三千大千普散天花，他方此方廣施法雨，大眾還見麼？」展敕黃云：「宸翰天章來帝闕，河山壯麗萬斯年。」小參云：「虛空戴角，鐘鼓生耳。山頭浪湧，海底塵起。三腳驢子弄蹄行，隻眼波斯覰不及。賴得明州布袋寬著肚皮，笑破了口。順也由你，逆也由你。」東西兩堂解七小參云：「東邊東閣，西邊西閣，只有中心樹子，未曾輕易動著。」卓拄杖云：「拄杖子，為諸人宣出了也，還有當機薦取者麼？」乃云：「東邊有，西邊有。緊捏拳，長伸手。放開一綫卻如何？短姑道頭一帶石砌，起自大梁貞明二年。前十丈，後十丈，總計一千零二十尺。在山一半，入水一半。復卓一卓。統自己巳辦理欽工後，翠華巡幸，迎駕奏對，及進京祝釐，召見者八，進詩者九，敷陳稱旨。凡所啓請，無不俞允。賜翰賜紫，佛地重光，為從古寵眷所未有。其間雖應仁和之永壽、錢塘之聖因、餘杭之徑山、無錫之慈雲諸請，不過分化兼攝，未嘗久離此山也。」其精修卓論，高步海隅。為人廓達有擔當。與人交，真誠剴摯。法雨自大智開創，如光再造以後，滄桑灰燼。至統首創殿樓，改萬曆來百年第習講律之傳，為禪宗大乘之學。故於茲寺為中興，於禪宗為開法第一祖。康熙五十六年丁酉十月朔涅槃。世壽五十有七，僧臘四十有五。塔於本寺蓮花峯下之右。著有《續燈正統》、《祖師正宗道影》、《高峯宗旨纂要錄》、《梅岑集》、《徑山錄》等書行世。繹其著述演說，大約通旭，蘊藉中卻迅捷；性統，穩實中更爽駿。殆亦法門游、夏，各抱具體之長者歟！普陀恆規，凡為住持及有名德僧，皆立公堂，為後人遺念。統之舊公堂過於淡薄。光緒十八年，法裔戒文、開如等，糾集十餘股，共築朱家尖眾香塘田百畝，起立新公堂，輪流薦獻。其道行之足以起觀感而垂後昆者，如此。法嗣：洞徹、翠厓、玉峯、見灴、樂道、在璿、文樵。玉峯、洞徹、見灴、樂道，別有傳。文樵名空體，徽州人，任為首座，住寺多年，歷練舊務；耆壽積勞，眾多推之。在璿璣為寺監院，襄理有功；後退處伴山庵以息勞。法嗣明智，別為傳。（《裘》、《許》、《秦》三志；《雍正寧波府志》；嚴曾榘〈語錄序〉）<p>玉峯<p>名空懷，徽州江氏子。自幼志切修淨。稍長，就江西白雲寺落髮。後至普陀，從別庵受法，深契玄宗。別庵嘗以偈贈，有「西乾東土無相付，一滴親傳任舉揚」之句。任以首座。及別庵寂，遺命守龕。別庵遺本到京，奉旨出龕，後將方丈交與遺本內徒弟，時列六人。懷以序長，遂於康熙五十六年丁酉十二月，為法雨住持。宣揚提倡，一以闡發師旨，梵俗俱歸禮焉。（《許志》）<p>洞徹<p>名空明，湖廣麻城人。薙髮於河南蓮康山，聞法於普陀別庵和尚。默然靜會，獨有心得。嘗赴慈雲開法。康熙五十八年己亥，法雨住持玉峯以年老讓明，主席四年。住世六旬。示寂後，見灴請明主入祖堂，法語云：「平常行履，實踐實修。末後歸根，得宗得旨。」法雨寺內，眾侶尊之為師；先覺堂中，千秋奉之為祖。洵實錄也。（《許志．法統》）<p>見灴<p>名空焱，湖州歸安盧氏子。父君表僑居德清，母唐氏，生焱時，有募僧至，疏簽「福緣善慶」四字，遂名福緣。稍長，日誦佛不輟。七歲，乃送杭州吉祥庵，師舜則剃落，名際慧。徧歷名山，受報恩具戒，參證漸有所得。後謁普陀別庵和尚，得受鉗鎚，頓超妙悟。遂令秉拂代座，改授今名。康熙五十六年丁酉，別庵命主聖因寺席。是年齎別庵遺本進京，❥即應徑山請，入院，仍兼聖因法主。未幾，普陀復請❥山。雍正元年，據法雨席。以同門猶子明智為監寺。整肅禪規，宣揚妙義，眾心咸歸。己酉二月十二日微疾，作偈告眾云：「吾世緣將畢，十四日行矣。」果如期涅槃。時外寮客眾咸見焱披法服出門，後一人尾之行。前寺開店者皆見之，而不知焱已西歸矣。寺有燒火僧方顯者，與焱最莫逆。是早顯方爨，聞信，亦趺坐而逝。眾始悟，隨行者之即顯也。焱侍別庵時，年纔十五。慧根性具，聞道最早。於儒家經史詩詞，又極淹博。所作清逸超脫，飄飄有陵霞氣。語錄、詩文俱刊行世。塔在蓮花峯下之左。（《許志．法統》）<p>樂道<p>名空經，直隸鉅鹿陳氏子。幼出家於本鄉之臘觀寺。來普陀侍別庵，勵行勤苦。時蒙發帑興修，經請於殿內，坐關勸募。如是者十有三年，卒底成功。而靜久悟深，遂為別庵印可，傳以法要。嘗應儀徵功德林、嘉興天寧寺諸請宏開法席，廣播宗風。雍正七年己酉，見灴既歸寂，眾推經為法雨住持。肫誠開誨，羣志咸服。九年辛亥，又蒙敕修。賜帑愈多，工程愈大。經時年已七十矣，不耐煩劇，遂告退。優游精舍，復數年而寂。世壽七十有三，塔在蓮花峯下。（《許志．法統》）<p>法澤<p>名明智，福建漳平許氏子。母沈氏夢菩薩持白蓮一朵曰：「以畀若，若其善視之。」既而智生，慧相豐滿，幼即慕淨。許故簪纓家，父母愛其穎，不忍離。智念愈堅，年十五，乃送高隱寺落髮。十九歲具足。久歷知識。康熙五十八年己亥，至普陀，受法於別庵嫡嗣在璿璣。慧性圓明，頓超玄悟。雍正二年，法雨住持見灴請為監寺。重其戒行嚴卓、法性精深，又練達，應事咸當。每欲推讓，謂：「此席非法澤莫可當」，智愈懷謙退。後樂道主席，智勤勞如初。九年辛亥，發帑七萬兩，重修前、後兩寺。樂道自以不勝告退，當事令合山公舉繼席。勤理欽工，鉅細畢舉。在工諸員，俱敬禮之。縣主黃應熊禮護尤篤，曰：「續別庵一燈者，其在斯乎！」三年工竣，赴闕謝恩，龍顏大悅，賞禮優渥。性率樸，遇事有斷制。為大眾宣闡法蘊，肫懇切摯，剖析精微，以故遠近悅服焉。寂後，塔於蓮花峯下之右。（《許志．法統》）<p>遠輝慧<p>乾隆三十八年，法雨住持。時寺產法器，被前住持某抵償各庵負貸。慧矢志振興，募金補葺梵殿。蒙總兵李國樑勸諭，各庵甘心歸還。一以李公護法之熱忱，一以慧師宏法之赤誠，故不至久致傾覆也。（《許志》）<p>超塵<p>名續恩，嘉慶初法雨住持。以前住持朗和，墾朱家尖白山頭未竣工，恩為築勒堤塘，得田八百餘畝。知縣宋如林作序記其事。（《秦志》）<p>海南性<p>華亭繆氏子。薙染於普陀觀音洞。戒行嚴卓，篤志焚修。道光六年丙戌，公推為法雨寺住持。間遇歲歉，齋糧不敷，雜以山❥，尚能悅服眾心。二十二年壬寅退席，世壽已逾古稀。住持十有七載，其苦行為後人所景仰焉。（採訪）<p>立山<p>名滿圓，別號無著老人，松江金山顧氏子。父即福本悟公。年十四，父即出家，心欲隨之，以母在不果。至弱冠，禮父祝髮，詣大崇福受具足戒。以寇據南京，不便參方。遂住普陀，或居松江，晦迹韜光，無心應世。同治九年庚午，掩關於伴山庵，日禮《華嚴》，徧參海眾。時法雨寺，久經兵荒，凋敝已極。本山尊宿信真和尚，率諸法眷，叩關請圓為住持。壬申春進院，以興復為己任。竭力經營，整理修葺。不數年間，百廢俱舉，雖未全復舊制，而大局已有可觀。久之，為修淨業計，築庵於清涼岡之麓，額曰「常明」。蓋取「心性寂照圓融、橫徧豎窮」之義，欲人修因以克果也。光緒十年甲申，退居是庵。決志西歸，念佛不輟。又令庵內二時課誦，二時念佛，永為恆規。置稻田三百二十二畝，除撥無著公堂一百畝，餘永為常明大眾念佛資糧。嘗曰：「末世眾生，障深根鈍。向上一著，不易湊泊。大悟尚難，何况實證？惟淨土一法，三根普被，利鈍全收。上聖下凡，皆當修持。汝輩恪遵毋廢。若有廢者，非我弟子。會同法眷，立時擯黜。毋或容隱，著為恆規。」寂於光緒己丑冬。世壽六十有五。所度弟子數十人，能繼迹者，惟有化聞，別有傳。（〈常明庵緣起碑記〉）<p>化聞<p>名福悟，奉天鐵嶺張氏貴胄子也。幼業儒，長值髮捻亂，投僧忠親王幕，以勦捻功擢監司。光緒元年乙亥，航海禮大士。感宿因，立山圓親為祝髮於伴山庵。踰年，稟具足戒於金山江天寺。立山重興法雨，得悟力為多。志同道合，遂付衣鉢。辛巳北遊京師，欽簡翠微山香界寺住持。甲申南返省師，遂繼席法雨，以續興為己任。凡其師未暇及之工，或創或修，無一處不使一新。山中向有貢茶，歲費數百金，首白知廳事陳公裁之，合山感德。拓海塗田數百畝，贖桃花腴田八十餘畝，以贍眾。道風遠播，盛德感人。夏講冬禪，未嘗或輟。癸巳秋，欽頒《龍藏》尊經，奉旨傳萬壽大戒，七眾弟子，逾五百人。普陀自梁代開山後，纂輯志乘，代不乏人，然多散佚。即康熙時裘輯山志，失傳已久。自悟獲交日本岸櫻，而得其書，付其徒開如珍藏之。名山文獻流入外洋，復由外洋而歸諸名山，俾之尋流溯源，不致數典而忘，厥功尤非淺尠。頻年跋涉重洋，奔馳南北，精力已瘁。丁酉秋，復詣京都謀新藏閣。未幾，示疾而返。至十一月，趺坐西逝。世壽五十有八，僧臘二十有三。塔在寺西護法堂旁，相國徐公郙為撰銘。披剃徒四十餘人，開霽、開如，其尤著者，別為傳。嗣法弟子二十餘人。（開霽撰〈悟祖公堂記〉）<p>開如<p>名德月，江蘇南匯望族葉氏子。幼喜禮佛誦經，弱冠出家，詣普陀伴山庵化聞悟座下，虔請祝髮。悟見其丰骨爽拔，亭亭如蒼松野鶴，將來必大有成就，遂薙度之。旋受具天童。未幾❥山，悟命任法雨寺副寺，旋升監院，歷十有四載。其間值悟興修法雨，月鼎力襄助，勞怨不辭。及悟西歸，眾推繼席。以寺工未竣，堅居舊職，黽勉以成先志。溯法雨自兵燹後，重興者立山圓，續興者化聞悟，完全而莊嚴之者為月。祖孫三代，德萃一門，何其盛也！光緒二十七年，始應法雨寺住持之請。惻念第十二世祖澤公，手創長生庵，年久頹廢，銳志恢復。及任滿告退，遂棲息其中，為憩勞禪悅之所。乃自海通以還，山中香火日盛，人事亦日繁。非具有幹濟才，不足以領袖緇流，肆應紛俗。光緒末年，僧界有僧教育會之創設。有力者欲羅致普陀而附庸之。月苦心擘畫，彙眾堅拒。請縣請省，得於山中自設教育會。建造會舍，並附設僧小學、國民小學，逐漸推廣。民國光復，有冒稱社會黨、共和促進會者，先後到山。以月為教育會會長，向之勒籌巨餉。糾集無賴，聲勢洶洶，以槍械炸彈相迫脅。奔告官廳，置之不理，合山秩序幾紊。月剛柔互用，冒險抵禦。至稟奉浙江都督蔣查辦令，始各驚竄，得無恙。山志修自元、明者，書已不傳。修自清世者，裘輯下，例多沿襲。甚或入主出奴，故為詳略。月發願重修，與編輯者書函往復，期無負我佛實悟實證之旨。凡設施之關於一山大局者，率類此。生平持戒安禪，恪守己分，處事極詳慎。對於各方賑務，竭忱贊助；且先出淨資為之倡，以盡度生本願。今雖年近古稀，宴坐退院；而主持山政，振作宗綱，羣衲仍依之若金湯。民國浙省長齊給扁曰「急公好義」。農商總長李贈額曰「深入佛海」。德卲望重，羣流景仰，洵無忝佼佼之望者矣。同事者，恐名德之日久或湮，為破例而附於諸傳之末。<p>三、本山出家（共三十四傳）<p>明<p>密藏<p>名道開，南昌人。棄青衿，披鬀於南海。聞紫柏道風，往歸之。紫柏知為法器，留侍焉。嘉興楞嚴寺為長水法師疏經處，久廢。有力者侵為園亭。紫柏慨然傷之。欲為恢復計，囑開任其事。陸太宰弟雲臺為建禪堂五楹。既成，紫柏刺臂血題其柱云：「若不究心，坐禪徒增業苦；如能護念，呵佛猶益真修。」後二十年，太守槐亭蔡公捨資重修之，蓋紫柏願力所持也。居常歎法道陵遲。又念大藏卷帙重多，遐方僻陬有終身不聞佛法名字者。欲刻方冊，易以流通，普使見聞，作金剛種子。即有謗者，罪當自代。遂與太宰陸光祖、司馬馮夢禎、廷尉曾同亨、冏卿瞿汝稷，共商度之，以開董其事。於萬曆十七年己丑，創刻於五臺。居四年，以冰雪苦寒，復移於徑山寂照庵。工及半，開以病隱去。（《高僧傳四集》）<p>寶峯<p>陳徵君眉公之世父。萬曆間，與妙峯同建飧霞庵。勵志靜守，不緣外務，惟受眉公一家供養。（《裘志．飧霞庵》下）<p>寶光<p>名如燈，襄陽人。鎮海開創以來，即為都管，兼任庫司。叢林事盡屬經理。秉公愛眾，緇素咸敬服焉。（舊志）<p>玉田<p>名如璧，楚人。為鎮海寺監寺。備極勤勞。（舊志）<p>玉堂<p>名如珂，嵊縣人，大智徒。為鎮海寺協理。修砌几寶嶺至鎮海寺路，五里許。因名其路曰「玉堂街」，示不忘也。後於天台山建修隱庵，頗為緇素見重。（舊志；《天台山志》）<p>按：如燈、如璧、如珂，皆明代鎮海寺執事有功者。<p>履端<p>名海觀，建林樾庵。於淨業之餘，以言寓道，興至留墨，著有《林樾集》行世，張忠烈煌言為作序。《裘志．藝文》載〈海觀白香山繪西方極樂世界圖引〉、〈香山詩說〉、〈玉帶記〉諸文，殆集中之一種也。（《裘志．精藍林樾庵》下；並〈藝文〉）<p>道山<p>名永闃，一字靈隱，武林孫氏子，出家普陀之靜室。天啓初，有抱璞蓮法師，兼受龍池禪學，建期武康淨名庵。闃與影渠（名清沼者，乃檇李孫氏子，出家本府之施庵）二人於抱師座下，同堂相聚，盟世外金蘭。從是形影相隨者，二十餘年。沼沈靜，寡言笑；闃爽朗，多詼諧，似不相侔。而謹身節用，孤峻少合，則出一轍。故始自叢席，終迄住靜，不啻如水乳也。既參抱師之禪，復聽古德法師之教。古師為予授戒闍黎；而予生平不入講席，與二師雖同門，初不相識。至乙亥春，阻雨祥符，始相傾信。是年冬，二師獲閱《法華玄義》及《摩訶止觀》，大悔見此二書之晚。知台宗圓頓法門，直指人心，見性成佛，誠不異單傳正印。而《六即》簡濫，尤足救末世狂禪之失也。蓋沼師久習禪坐，頗通教典。闃師曾在淨名堂中得箇省處。每歎諸方禪學，展轉訛偽，無可並譚。僅寄情詩句之間，與雪嶠、秋潭諸名宿酬倡。視斯世同流合汙輩，若將浼焉。甘淡薄，守枯寂。凛凛乎若冰雪之寒，矯矯乎，若雲外之鶴。今讀其詩，猶可想見其眉宇也。辛巳九月初八日，沼師示寂，享年五十有五。次年壬午九月二十五日，闃師示寂，享年四十有七。遺骨共歸西溪普同塔中。沼師從行腳後，遵頭陀行，每事任闃師為之，唯拱默靜修而已。闃師僅薙度二人，一名福具，字戒心，久從予遊；一名福定，字止林，長師一歲，而出家在福具後，即今督梓詩稿者，亦能勤修禮誦，不墜家風。二師生平最落落寡合；而一與之交，則道誼最切，每令人念之不忘。從來不事干謁，不營世務。檇李緇素每追慕其高風，誠末世優曇華也。何俟登壇豎拂，方名人天師範哉？（《靈峯宗論》）<p>按：靈峯老人作此傳，命名〈影渠、道山二師合傳〉。老人以生寂年次論，二師並舉，乃先影後道。茲因道師係普陀出家而採入，故有以道為主、以影為附之不同。其餘概依老人成文。全篇仍屬老人口氣，致與本編各傳微有不同。但標名處，略改一字，以合各傳之格式耳。<p>普陀僧<p>佚其名，焚修有年。一日語眾曰：「在山多年，今將歸去。」眾問：「歸何處？」僧曰：「有來則有去。」眾曰：「盍少待汝徒？」僧曰：「三日內必來。」越三日，徒果至。因沐浴，取漆桶坐其中，念往生呪。眾僧同念。呪畢視之，已坐化矣。異香經日不散。（《雍正寧波府志》）<p>按：《府志》列於明釋，故附此。<p>清<p>正明<p>名養拙，姓常氏，蒲版人。生稟異姿，澹懷世網。年踰志學，獨懷幽趣。初夏日沒，仰見青天，忽焉歎曰：「世界許闊，如何拘此，壞我善因，誓心捨去。」年二十，落髮於南海普陀。參學金粟、黃檗。不事文學，唯以苦行磨礪性靈。一日見僧讀《萬峯語錄》，聞「萬法歸一」，恍然大悟。後嗣法五峯。每當入室，如脫桶底，如滅燭光。種種密印，皆悟後事。嘗云：「迷因悟有，悟以迷生。迷悟兩忘，聖凡路絕。」又曰：「入得三界，混於常流。識得箇事，無處停留。」又曰：「有耳不聞，有口不說。歷代祖師，亡鋒結舌。」五峯偕之西來，付以溈山。結茅為廬，蓺粟以食。揮麈論道，宗風漸開。四方之士，雲集響應。主溈十餘載，嘗與百人俱，頓成叢林。每藉草參禪，就钁說法，靈祐之統賴以不墜。順治己丑春，知世緣將盡，留僧伽黎，囑門人慧山，栩然入化。塔於溈山前阜。（《高僧傳四集》）<p>無凡<p>名紓誠，俗姓汝氏，名應元，華亭人。事同里張公肯堂。少讀書，通文墨。頎大魁碩，有勇幹，張一見奇之。在幕府，最荷委任，積功至總兵官。及張公軍散入海，瀕於危者不一，皆無凡扈持之。張公在舟山，嘗撫孫茂滋，謂之曰：「我大臣宜死國，一綫之寄，其在君乎！」無凡謹受命，遂為僧於茶山寶稱庵。以書謝公曰：「公完髮，所以報國；應元削髮，所以報公。」息壤之約，弗敢忘也。魯王監國辛卯，舟山破，張公以二十七人死之，獨命茂滋出亡。無凡遽入舟山，已失茂滋所在。乃詣轅門，求葬故主，諸帥欲斬之。無凡曰：「願葬故主而死，雖死不恨。」葬畢來此，遂安置太白山中。聞茂滋羈鄞獄，無凡請之當事，求出茂滋，不得。以合山僧眾請之，又不得。請以身代，又不得。會鄞之義士陸宇燝等，以合門四十餘口保之，茂滋乃得放歸華亭。數年，茂滋病卒。無凡終身守張公之墓，老死於補陀山。（《鮚埼亭集》）<p>按《定海縣志》云：「帥追餘孼至普陀，無凡請葬閣部尸。」又云：「為僧已六年。」朱緒曾以為均失實，是也。山志沿用《縣志》，失於不深考。<p>又按《定海廳志》云：「大學士，諡忠穆，張肯堂墓在普陀茶山，全祖望有碑記。」忠烈邱壟，宜加崇護。昔無凡於其旁築寶稱庵以守之。義概凜凜，奕禩共仰。今庵雖存在，墓則樵採不禁。所望庵中人，繚以牆垣，重建謝山碑記於庵中，是亦保存古蹟之勝事也。<p>智玉<p>居法華洞，年百二十歲，本前明邊將。（《居易錄》）<p>海文<p>無能四世孫。清初為普濟寺藏執。同太倉信士高御天，募黃磚鋪砌寶殿，莊嚴有功。（舊志〈精藍．淨勝庵〉下）<p>通賢<p>名浮石，姓趙氏，當湖人也。生有奇稟，性厭葷腥。稍長志學，便懷出世。年十九，潛越南海，禮紹宗薙染。因歸省，父母以獨子苦留，稍自蓄髮，貌為慰解。後投武原普淨庵乘白，重相剃度，受沙彌戒於雲棲蓮池宏、圓具於海寧湛然澄。隨侍嘉禾東塔，聞同堂舉「七賢女尸陀林」話，有省。歸葬二親，復參澄於雲門。及聞金粟悟道風崇峻，決志歸依。明崇禎辛未，悟遷天童，隨入侍寮。未幾，思出掩關武原，請辭。悟語之曰：「汝三年關後，可隨處開堂，厚自保重。」去經二載，悟過嘉禾，破關執侍。一日集眾，以拂子囑師曰：「付汝為眾去。自是當湖青蓮，請師開法。」甲申冬，主席遯村報恩。順治戊子，遷海門廣慧。甲午，牧雲謝事，天童延石住持。丁酉，遷嘉禾棲真。己亥，遷宜興善權。庚子，住虞山福城。退老西山支公之白馬澗。丁未七月二十五日入滅，世壽七十有五，塔於徑山之鵬搏峯下。有《語錄》行世。（《高僧傳四集》）<p>敬雲<p>創建萬年庵，造行專一，與人無爭。日課《準提神呪》，蕭然世外。（《秦志．精藍．萬年庵》下）<p>續章<p>寧波萬鹿園後。力田以食，不受信施。重建龍沙庵，地瀕海，四無鄰宇，泊如也。（《秦志．精藍．龍沙庵》下）<p>明意<p>自普陀祝髮，重修觀音教寺。康熙十九年正月十一日早曰：「修行者稱五戒，今無憾矣！」次日，至西門外隙地化去。眾結庵於其所，曰「化身庵」。（《鎮海縣志》）<p>行悅<p>名梅谷，亦號呆翁，晚稱蒲衣尊者。姓曹氏，婁東人。年十八，披剃於普陀海岸庵。受具後，擔簦詣崆峒，參瑞白，知向上事。復參天童悟，問：「掣電之機，還許湊泊也無？」悟方詰難，即拂袖云：「鷂子過新羅。」悟連棒趁出。谷當時會得賓主句。年二十二，再參報恩。已而入夾山，參南澗箬庵問。問云：「隔江招手，便乃橫趨，上座還具者箇眼否？」谷云：「不入虎穴，焉得虎子？」南澗卓杖云：「能有幾人知？」谷云：「果然作家。」南澗便喝，谷即禮拜。明年隨侍金山，即承付囑。後居廬嶽數載。時年茂，暇日，乃簡古公案數十百則，皆為頌之。丁酉，繼席南澗。乙巳，主粵東龍樹院。丁未，主蔣山天華。辛亥秋，復入粵，住大隱禪院。癸丑，至南安，居西華山龍光寺。己未，赴江寧蔣山金陵寺請。壬戌擬之臺山，先入京師，憩錫西城。甲子秋，客東城彌勒庵。臘月朔夜，索水沐浴，焚香禮佛，辭眾端坐，垂誡懇至。眾皆感泣，請末後句。乃說偈曰：使符多謝遠相迎<#sp>撩起袈裟請共行一曲浩歌歸去樂<#sp>從來老將不談兵<p>遂寂。三日茶毘，舍利瑩瑩，靈骨片片，作金玉聲。塔於南澗北蓮花峯。壽六十六，臘四十八。凡七坐道場，五會說法。一語一機，有照有用，學者宗之，弟子數十人。有《正宗語錄》、《列祖提綱增集》、《禪宗雜毒海》、《歷代帝王宏教錄》、《三會語錄》、《夢冰》、《東皋》、《拈莊》、《放鉢》、《北遊》諸集，皆梓行世。（《高僧傳四集》）<p>扣平<p>名超直，為法雨寺監院。往金陵募建殿木，還病，卒於途。其徒潤石齎其骨歸，建塔庵側。別庵每至其塔，輒悽愴動哀，賦詩志感。至今，寺多其功，歲時掃塔致祭焉。（舊志〈觀音洞庵〉下）<p>清磯<p>名寂濱，松江人。天啓時，九歲入山，常課《法華》。年九十八，清癯古秀，矍鑠善步。與之言遺事，娓娓不倦。（《裘志》）<p>按《裘志》事略云：「清磯，翠微庵老僧。其徒年亦七十餘。」繹堂和尚言：「此庵出壽僧。昔其師祖有百餘歲者。」<p>雲啓<p>名照寧，奉化人。為普濟寺知事，秉公竭力，不辭辛勤。（舊志）<p>通喆<p>如迥七世孫，重修梅岑庵。愛詩文，喜花木。勺波拳石，盈列几案。儼然有巖沼之觀。（《裘志．精藍．梅岑庵》下）<p>普授<p>寂童孫。康熙內徙時，各僧俱以蓄積輜重為事，授獨取寺中志板，負藏郡中。播遷後，寺中文獻賴以不墜。康熙二十三年甲子展復後，授率徒廣❥等，啓闢故土，日就宏遠。所交多雲間名公碩士。後專志《華嚴》，每有自得。一日，製衣二件藏櫃中，眾問之，曰：「我有用，汝等不知也。」未幾，病逝，子孫取所藏衣殮之。蓋預知時至者。（舊志〈精藍．隱秀庵〉下）<p>手量<p>康熙二十八年，重建無垢庵，勤修密詣。廣行方便，親仁愛眾，遊方者多稱焉。（舊志〈無垢庵〉下）<p>通溟<p>康熙時僧。自罷參歸隱，修葺故宇，真操實履，德行著聞。普濟寺春冬戒，屢請為羯磨。（舊志〈清涼庵〉下）<p>大曉<p>名實徹，江蘇崇明陳氏子。康熙二十四年乙丑生。童年純樸，不事浮華。父欲聯姻，堅志逆命。年二十三，依普陀栴檀庵天語和尚薙染。越歲，就普濟寺珂月和尚受具。隨侍本師，住鄞縣聖壽寺，命監院事。兩閱春秋，詣顯聖參丹巖和尚，與同參但憨多所問答。復請益於雙鑑。以為大事了畢，往臨安住山。忽染大病，自覺所得未是究竟。病愈，復詣諸方參請，無有能發疑情進步者。自誓入終南住石洞，了此一生。偶一晚，站於洞口，雲霧晦冥，忽見電光一爍，豁然大悟。說偈云：奇哉奇哉甚奇哉<#sp>閃電光中正眼開明暗兩條生死路<#sp>誰知無去亦無來<p>始覺從前所得之非。自後每坐，竟忘日月。開眼見世界全空。忽覺秀雄峯，倒至面前，頓然一驚。說偈云：本來非色亦非空<#sp>無我無人萬象同能所掀翻誰是主<#sp>堂堂不是秀雄峯<p>從此自信，不復作出山想。有同參言：「古人悟後，必須見人。」力勸出山。聞香林月行道鍾山，遂往親近。互相契合，付以南澗源流。未幾，月因病退席。織造曹公同本寺耆舊，請徹繼之。及月寂，徹守龕，心喪三年。力行祖道，十有二載。後又應織造海公奏請，住金山江天寺。徹見法道式微，狂瀾日下，刻苦勵眾，盡力恢弘。海內衲子，無不仰望。越十三春，退隱海州。毘陵士庶欽其德，敦請主天寧席。入院後，百廢具舉。乾隆十六年春，聖駕南巡，幸寺，問答深契聖心。丁丑，復欽命賜紫。（乾隆二十二年）是歲仲夏示微疾，畫圓相云：未入娘胎恁麼來<#sp>湛然正眼古今開了知非我非世界<#sp>無邊無際樂無涯<p>偈畢以終。世壽七十二。（按：二當作三。）戒臘四十九。（採訪；據塔銘）<p>恆學<p>名能積，四明王氏子。自幼勘破浮華，希求出世。及壯至普陀，投入東天門分支悅嶺庵，禮霖倉為師。受具於懷中，得法於陵雲。傳臨濟正宗第三十八世，得受正法，名達積。專心向道，篤志焚修。菩薩頂（即白華頂，亦名佛頂山。）高五里餘，有梵宇，創自明季。其後興廢無常，惟存石亭供石佛而已。一日積遊其頂，於其平曠處，忽見石刻「慧濟禪林」四字，遂存興建之志。叩辭師長，誓願募緣。渡吳江，寄迹黎里，結茅乍川，行魚五載，備嘗辛苦。後得黎里善信首助千金，從而樂輸者日益眾。遂於乾隆五十八年，開始建造。不數年，殿宇堂寮俱告竣。并自郡城鑄鐘，由海船載至山後。其路甚陡，百餘人牽曳弗能上。越三日夜夢佛曰：「鐘可上矣。」醒即督工運鐘，頃刻至山上，顯有神助。當殿宇興工之日，於土中得木雕僧首，面目清癯似積。其徒裝金，偕積像供養於影堂。意是前朝得道和尚，化身以了宿願者歟？嘉慶元年開鐘板，挂單安眾。其時緇流歸嚮，恐香燈饔飧之不給；於朱家尖中和廟前，置買田產，以供四方朝山伊蒲之需。復定每日五堂功課，二粥二飯，以己統率之，至今猶守其遺規。而慧濟寺之名大著，積遂得為開山之始祖。嘉慶六年辛酉示寂。世壽五十有八，塔在北天門左。其徒一泉，名仁源，越州人。登泉，名仁舟，山陰人。俱能恢宏法道，振作宗風。建上客堂，修圓通殿。約身厚物，葺敝補殘，為克家之令嗣。登泉世壽六十有六，塔在佛頂山左。登泉徒頂順，建雷祖殿、後山篷。又建半路亭及龍樹殿於道頭，為僧眾往來憩息之所。世壽五十，塔於佛頂左。頂超，名聖光，江蘇人。得法於朗如，重興鎮海梵皇宮。并置穿山田六十畝，助梵皇宮及慧寂寺。道光十二年❥山，主佛頂席十一載，建方丈室五間。二十三年，公推為普濟寺住持。二十六年寂。世壽六十六，塔於海天佛國之左。（《秦志．恆學傳》；採訪）<p>在經<p>名昌茂，紹興人。年二十五，出家於普陀積善堂。詣鄮山舍利塔前，然指供佛。徧參名山知識。晚年住蘇州松雲庵。終身供奉阿彌陀佛及地藏菩薩。見人輒談因果，勸修淨土。歸依者盈千。生平不放燄口，曰無德行故。受人銀錢，隨受隨施。嘗刊佛經數種，及《萬善同歸》等書。又鑄大鐘三具，發願度地獄眾生。道光二十八年正月二十三夜，忽患胃病，自知將終。禮佛誦經，益加嚴密。命邀歸依弟子某某來。時夜將半，侍者勸待天明。曰：「白菩薩至，吾定四更時去矣。」口中念佛不絕。令沐浴更衣，果至四更危坐而逝。年八十三。闍維，得青白色舍利十餘粒。（《淨土聖賢錄續編》）<p>賢良<p>黃巖人，始為僧於普陀洪筏堂。道光甲申，駐錫上海三昧庵。徒跣行魚十餘年，積募資以修庵。又購地大南門內，建洪善庵。素持《大悲呪》，能呪盌水升高不溢。謂飲之可治病，頗驗。同治甲子六月示寂。（《上海續志》〈僧道〉、〈補遺〉）<p>信真<p>名空修，鄞縣陳氏子。童年受書，不喜藝業。知有教外事，立志脫白。親在，不忍離割。年二十二（《天童志》作「二十一」），親事畢，投普陀佛頂山慧濟寺定育剃髮，即受具於寧郡白衣寺。宿根煥發，得上品戒。後得法於慧濟頂超。道光二十八年（《天童續志》「八」作「九」。），主席慧濟。統理大眾，五時功課。枯淡高風，遠近景仰。咸豐三年，寧郡緇素敦請主天童寺席。天童為兩浙名藍、禪宗鉅剎。修入院，宏闡宗風。凡有信施，惟修殿宇。期滿，退隱佛頂，重復主席本寺，至同治九年退院。前後計主本寺席二十一載。春秋愈高，行持愈勤。聞善舉，不吝資財。如杭州海潮，定海南郊之體仁局，長塗之揆文義塾，皆有義助。世壽八十有二，僧臘六十有一。塔在海天佛國石左。法裔通智、覺道，別有傳。（項爾壽撰塔銘；《天童續志》；採訪）<p>淨禪<p>名聖德，山西平陽人。幼年便持居士之行。進香普陀，為病魔所困，遂出家。次年投天童納戒。未幾，❥普陀，參信真修公，久之不能灑脫。又依清玉，獲印證，乃受杖拂。天資穎敏，體貌魁岸。起廢支衰，踊躍奮進，故所至皆成寶坊。至二時殿堂，鉅細坡事，無不躬臨其間。儼然有古人「一日不作，一日不食」之風。先住蛟川梵皇宮，次遷招寶山。光緒十年甲申，升席天童。適值改革寺規，眾留連任。十六年庚寅春，辭❥招寶。踰年冬，示疾而化。世壽五十有四，窆全身於招寶之麓。（《天童續志》）<p>德清<p>名空行，江蘇松江人。脫白於松江湛然庵，乃立山老人之孫。（故雖非在山剃染，仍列於本山出家。）歷盡叢林，徧參知識，深明單傳之旨。光緒十九年癸巳，應天童請。丙申春，退隱普陀常明庵。越一年，示疾而逝。塔於普陀雪浪山之麓。（《天童續志》）<p>淨守<p>名榮通，寧海胡氏子。幼業農，值桂匪亂，從征於鮑超麾下。及匪平，不樂仕進，投臨善長老出家。日夕誦《大悲神呪》。光緒初年，募建白蓮臺，鋪砌小道頭及龍灣路。並助法雨寺新築塗田一百畝；彌勒、楊枝兩庵各二十畝。（採訪）<p>覺道<p>定海觀音山方氏子。自幼出家於普慶寺，具足於天童寺。來山訪道，寓慧濟寺。信真修見其品行端方，付以寺中重任，精敏有功。光緒十一年乙酉，於彌勒峯下，重建普慧庵，大為開擴。後又築室於庵右，額曰「般若精舍」，為靜修之所。（以其在山興建，終老於山，故列本山。）朝夕禮誦，不聞庵事。宣統元年夏，趺坐而逝。（採訪）<p>仁光<p>處州人。年五十四，至普陀出家。初住獅子洞，後住古佛洞。宣統間蛻化。世壽九十有六。其蛻化時，預知寂期將至，趺坐缸中。囑其徒封閉。越三年啓視，肉身不壞。其徒塗以金漆，供奉洞中，香火特盛。（採訪）<p>開霽<p>名耆孫，字英仲，號嚼菘，江蘇淮陰嚴氏子。光緒初，歷署浙江餘杭、桐廬等縣。十年甲申冬，浮海登普陀，禮大士。感宿因，謁法雨寺住持化聞悟。踰年二月，祝髮於伴山庵。薙派名源輝，字開霽，自號孤峯。稟具足戒於普濟寺。化聞付以衣鉢，法派名德輝。歷主瑞安聖壽、龍游靈耀、吳興天寧、嵊縣戒德諸寺。民國二年十二月，示寂於靈耀丈室。世壽七十有六，僧臘三十。著有《僧家竹枝詞》、《西方樂四十八詠》、《極樂歌注釋便蒙》各一卷，俱刊行；《律呂圖說》一卷，附刊於《春草堂琴譜》。（採訪）<p>四、十方寄寓（共二十二傳）<p>宋<p>哲魁<p>隰州僧，性孤硬。潛迹天童宏智覺座下，不言同鄉，經十餘載。覺聞，欣然訪曰：「父母之邦，何太絕物乎？」欲招至方丈。魁謝曰：「己事尚未辦，豈暇講鄉禮耶？」曳杖而去。竟往寶陀真歇故居，禪宴月餘。臨終，召眾說法而逝。闍維，舍利無數。（德介《天童寺志》）<p>大休<p>名宗玨，真歇了嗣，和州烏江孫氏子。生不茹葷，年十六，白父母出家。時長蘆祖照聲震東南，玨往謁，與語，奇之。建炎間，避地浙東，居補陀巖，道價愈高。紹興二年，開堂岳林，又住雪竇。二十九年，直閣張偁招主天童。玨，容貌奇麗，度量恢偉；而見地明白，深造自得。死生之際，尤卓然過人。城中湖心寺僧辯公，與玨生之年月皆同。三十二年八月上澣，辯以遺書來。玨初無恙，覽書笑曰：「齊年既行，吾亦逝矣。」翌日迎賓如平時。其晚就座，整容跏趺而逝。法嗣足庵智鑑，居雪竇。（《鄞縣志》引樓鑰撰塔銘；德介《天童寺志》）<p>明<p>別古崖<p>氏族，法系俱未詳。善相術，其法，俟夜將二鼓或五鼓，然兩炬，坐對占者，數以其炬左右，視形狀氣色。既得，參以所生年月，而吉凶之徵有若節契然。鄞縣袁珙，嘗遊東海至普陀，崖見而奇之。謂曰：「子眼光如電，法當以術顯。」因紿令仰視赤日，待兩目盡眩，潛布黑赤豆於暗處，俾辨之。又夜懸五綵絨線窗紙外，使映月光辨其色，所試皆中。然後悉以相家之術授珙。且曰：「子後當出我右。」珙果以相成祖於藩邸顯名，即今所傳柳莊相術是也。（《鄞縣志》引戴良撰〈袁珙傳〉）<p>象先<p>名真清，長沙湘潭羅氏子。年十五，補邑諸生。十九出家，依南嶽寶珠薙染。二十五從寶珠禮普陀。續遊天台，愛其幽曠，多聖賢居止，遂翦茨以居。宿稟台教，仰智者之風，巖棲谷飲，固其志也。始居華頂，繼閱大藏於萬年寺，修《大彌陀懺》於天柱峯，率以千日為期。為人英卓溫厚，雖親禪觀，尤重毘尼。而虛己從人，無德不師，無善不采，故為四方所推重。講席頻開，學徒雲集。一夕夢見琳宮寶樹、彌陀三聖。清方展拜，傍有沙彌授與一牌曰：「戒香熏修，悟中品往生之象。」萬曆丁亥八月，蒙慈聖太后賜金紫方袍。戊子正月二十九日，告門人曰：「吾淨土緣熟，聖境冥現。此人間世，固不久留。」至夕別眾而逝。茶毘，舍利紅白綠三色，香氣郁郁。示滅於嘉禾之龍淵寺。塔在天台雲居之南隴。兵部職方司主事袁黃為撰塔銘。（釋傳燈《天台山志》；《釋氏稽古略》）<p>蘊空<p>名明照，三衢江山曹氏子，性恬夷。自失怙，即以家植歸兄，矢志學佛。時島夷梗塞，未遑離俗。年二十，始於杭之梵天無用禪師，接足薙染。又以法眼未明，往投大尖山大拙和尚，授以萬法歸一之旨，深自服膺。既而泛南海，禮補陀，值寶珠和尚為時宗望。見照堪為法器，傳以衣鉢，且誨以韜光自牧。遂詣天台，乃於萬年山誅茅居焉。住山凡二十載，募建大雄寶殿、法堂、藏閣，煥然一新。萬曆丁亥秋，遣內官護送《龍藏》，安供山門。命照住持本山，賜紫衣御杖等物。己丑西歸，世壽五十有七，僧夏三十有八。塔在天台萬年寺。（釋傳燈撰行狀）<p>達觀<p>名真可，晚號紫柏。其先句曲人，父沈連，世居吳江。母夢異人授附葉大鮮桃，寤而香滿室，遂有娠。可生五歲不語。有異僧摩頂謂其父曰：「此兒出家，當為人天師。」言訖忽不見，可遂能語。髫年，性雄猛，慷慨激烈。貌偉不羣，弱不好弄，生不喜見婦人。年十七，仗劍遠遊塞上。至蘇州閶門，天大雨，值虎邱僧明覺。相顧盼，壯其貌，以傘蔽之，同歸寺。聞僧夜誦八十八佛名，心大快悅。晨入覺室曰：「吾兩人有大寶，何以污在此中耶？」解腰纏金授覺，令設齋，請剃髮，遂禮覺為師。自是閉戶讀書，年半不越閫。見僧有飲酒茹葷者，曰：「出家兒如此，可殺也！」僧咸畏之。年二十，從講師受具戒。至常熟，相國嚴養翁識為奇器，留月餘。既之武塘景德寺，掩關三年。復❥，辭覺曰：「吾當行腳，參知識，究明大事。」遂策杖去。一日聞僧誦張拙〈見道偈〉至「斷除妄想重增病，趨向真如亦是邪。」可曰：「錯也！當云方無病、不是邪。」僧云：「你錯他不錯。」可大疑之。疑至頭面俱腫。一日齋次忽悟，頭面立消。自是陵躒諸方。嘗曰：「使我在臨濟、德山座下，一掌便醒，安用如何如何。」後北遊至京師，參徧融、嘯巖諸大老。萬曆三年南歸，至嘉禾，見太宰陸五臺，心大相契。每念法道陵遲，大藏卷帙重多，難為徧布。欲刻方冊，易以流通，普使見聞，作金剛種。于十二年發起倡募，至十七年創刻于五臺山妙德庵。董其事者為密藏道開。又有幻余法本為之輔弼。歷四年，以五臺苦寒，遂移于徑山寂照庵。以嘉興楞嚴寺為藏板及印刷所。可初于刻藏有成議後，乃返吳門省得度師。（刻藏事，詳見本山出家〈密藏傳〉。）後之都門，訪憨山於東海。又西遊峨嵋禮普賢。繼至匡廬，尋歸宗故址，志願重興，克符所願。江州邢孝廉延居長松館。可為說法語，名《長松茹退》。復北遊至潭柘，慈聖聖母聞可至，命近侍陳儒致齋供，特賜紫伽黎。可固讓曰：「自慚貧骨難披紫，施與高人福倍增。」儒隨可過雲居，禮石經於雷音寺。啓石室，佛座下得金函，貯佛舍利三枚，光燭巖壑。因請舍利入內，供三日。出帑金，重藏於石窟。以聖母齋襯餘金，贖琬公塔（即石經處）。邀憨山偕往瞻禮，并屬作記。❥寓慈壽，與憨山同居西郊園中，對談四十晝夜，目不交睫，信為生平至快事。二十三年，憨山觸聖怒，詔逮下獄。可在匡廬聞報，許誦《法華》百部冀祐，并擬赴都相救。旋聞南放，乃待於江滸。及會，執手歎曰：「公以死荷負大法。公不生還，吾不有生日。」二十八年，上以三殿工榷礦稅，中使者駐湖口。南康太守吳寶秀劾奏被逮，其夫人哀憤以繯死。可聞之曰：「時事至此，其如世道何？」遂策杖赴都門。吳入獄，可多方調護，授以毘舍浮佛半偈。囑誦滿十萬，當出獄。吳持至八萬，蒙上意解，得末減。可每歎曰：「老憨不歸，則我出世一大負；礦稅不止，則我救世一大負；傳燈未續，則我慧命一大負。若釋此三負，當不復走王舍城矣！」三十一年癸卯，忽妖書發，震動中外。忌者乘間劾可，竟以是罹難。幸早見重於帝；適見奏章，意甚憐之。在法不能免，因逮及。旨下云：「著審而已。」訊鞫，但以三負事對，絕無他辭。時執政欲死之。可聞曰：「世法如此，久住何為？」乃索浴罷，囑侍者性田曰：「吾去矣，幸謝江南諸護法。」說偈端坐，安然而逝。御史曹學程以建言逮繫，問道於可。聞急趨至，撫曰：「師去得好。」可復開目微笑而別。時癸卯十二月十七日也。壽六十一，臘四十一。可嘗教人誦毘舍浮佛偈。憨山問：「師還誦否？」曰：「持二十年，止熟一句半。若熟二句，則死生無礙矣。」如此自由安逝，乃持偈之實效。深見其悟證之高超。化後，待命六日，顏色不改。及出，徙身浮葬於慈慧寺外。次年秋，陸西源欲致可肉身南還。啓之，安然不動。緇素見之，無不感歎禮敬。乃奉歸徑山，供寂照庵。又越十三年丙辰，方茶毘，建塔於大慧塔後，開山第二代之左，曰文殊臺。可徧禮諸方，無剎不至。及常遊都下，上悅帝心。凡普陀敕建殿閣，皆其啓奏之力。每見古剎荒廢，必至恢復。始從楞嚴，終至歸宗、雲居等，重興梵剎一十五所。以未出世，故無上堂普說示眾諸語。但就參請機緣開示，門人輯之，有《紫柏全集》三十卷，入《清藏》。（《夢遊集》憨山撰〈塔銘〉；及舊志〈禪德〉）<p>守庵<p>名性專，崑山張氏子，少拔俗。已畜妻，育子彌周，即厭棄不恤。曰：「吾將為法王子，肯為人作生死冢耶？」尋薙染，廁沙彌相。每往稠眾中，執勤負辛如僕。喜慍不形色。或勉之曰：「當作大比邱，無區區於事相。」曰：「某，猶形同沙彌也；若大僧，吾何敢當？」如是數寒暑，登昭慶戒壇，獲受大苾蒭律儀；篇聚凜若冰霜，方之古持律比邱，不少讓。或又勉之曰：「當作大心人，無區區於小乘。」曰：「某，猶名字比邱也。若菩薩，吾何敢當？」於是徧禮名山，參訪知識。若普陀、五臺、伏牛、少室諸大道場；宣、理二大法師；徧融、古清、法堂、大千諸耆宿，莫不服膺道味，親炙謦欬。復登西山戒壇，增受大戒。如是又數寒暑，乃策杖南還。遇妙峯大師於杭之柯子山《法華》講席，始受菩薩戒。聆法音，咨嗟悅服。旋詣華頂峯，行頭陀行。誅茅為茨，煑蕨作供。十二時中，惟誦惟禪。嘗言：「無上菩提，悟之易，而證之難，正以根器下劣耳。故經云：不於一佛二佛所而種善根。要須福慧兼修，先之以尸羅清淨，三昧方得現前。余生前鮮植福，致此身善病。雖糜粥如飴，亦未嘗飽食。有待若此，妨道孔多。余將為未來淨土身，莊嚴清淨報也。」故浙中像教久經廢弛者，若溫嶺千佛塔、赤山三聖像、臨海大佛像、石城百尺彌勒像，皆賴其力，煥然一新。性樸素，衣一吉布直裰，四十餘年，未嘗更治。持「過午不食」齋，終身不改。妙峯歎為今世持戒者，惟守庵一人。寂於萬曆乙巳，世壽七十有三，僧臘四十有八。（釋傳燈撰傳）<p>妙峯<p>名福登，山西平陽人。姓續氏，春秋續鞠居之裔。生秉奇姿，脣掀、齒露、鼻昂、喉結。七歲失恃怙，為里人牧羊。十二歲投近寺僧出家，僧待之虐。逃至蒲坂，行乞于市，夜宿郡東文昌閣。閣係山陰王建，請萬固寺朗公居之。一日山陰王見之，謂朗公曰：「此子五官皆露，而神凝骨堅，他日必成大器。當收為徒，善視之。」未幾，地大震，民居盡塌。登壓其下無所傷，王益奇之。乃修中條山棲巖蘭若，令登閉關，專修禪觀。日夜鵠立者三年。入關未久，即有悟處，作偈呈王。王曰：「此子見處已如此，若不挫之，後必發狂。」遂取敝履割底，書一偈云：者片臭鞋底<#sp>封將寄與汝並不為別事<#sp>專打作詩嘴<p>封而寄之。登接得，禮佛，以線繫項。自此絕無一言矣。三年關滿，往見王，則本分事明，具大人相，王甚喜。令其往聽《楞嚴》，受具戒。繼又令其徧參知識。北方乾燥，及到南方，朝普陀，因受潮溼，徧身生疥。發願造滲金文殊、普賢、觀音三大士像並銅殿，送五臺、峨嵋、普陀，以永供養。❥至寧波，染時證，幾死。旅宿，求滴水不可得。遂以手掬浴盆水，飲之而甘。次日見其甚穢，大嘔吐。忽悟曰：「飲之甚甘，視之甚穢；淨穢由心，非關外物。」即通身發汗而愈，而疥瘡仍舊。至南京大報恩寺，無極法師，講《華嚴懸談》，憨山為副講。登討一淨頭單，以期養病而聽經。每日于大眾過堂及放養息時，打掃廁室，甚為清潔。憨山億此淨頭必是高僧，遂私訪之。與登訂盟為同參。不久廁室不潔，憨山知登去，遂亦去尋之。登去後，❥蒲州，乃於中條最深處，結茅靜修，辟穀三年，大有所悟。山陰王於南山建梵宇，請登居之。又令往北京請《藏經》。於京師市中，得遇憨山。及經事完畢，同至蒲州。次年同往五臺，卜居於北臺下龍門之妙德庵。越三年，各寫《華嚴經》。憨山用泥金刺血和金寫。其金紙皆慈聖皇太后所賜。登則刺舌血和硃寫。各以此報罔極恩。及經畢，登擬建無遮大會百二十日。事已妥，慈聖太后遣官來山祈皇儲。遂以此功德通歸祈儲。過十月，皇儲生，即泰昌也。此會已畢，登與憨山以大名之下不可久居，同皆下山隱遁。憨山往牢山，登往蘆芽山，結庵以居。太后命人訪而得之。即為賜建蘆芽華嚴寺，成一大道場。自此建叢林、修橋梁、鋪山路者，二十餘年。凡大工程，他人不能成者，一請登料理，不久即成。成則去之，不復過問。一生所興大道場十餘處，並其他工程。由登之福德智慧與其忠誠，故上自皇帝宰輔以訖士庶，無不景仰信從而樂施之。三大名山之銅殿，亦登所親製。（詳見本志明季檀施之末。）將終前，晉王請修山西省城大塔寺殿宇。工完，又修會城橋，長十里。工未完，登以疾還山，乃料理所建道場，通為十方常住，各得其人。向來輔助料理之眷屬，悉令歸萬固，不留一人於餘處。至臘月十九日，端坐而逝。壽七十三，臘四十餘。時萬曆四十年。將逝之前數日，皇帝勅封「真正佛子」之勅黃到。及聞其逝，又賜金建塔，並令凡登所有未完之工，悉令完之。猗歟懿哉！如登者，可謂人天師表、法門砥柱矣！當其閉關得鞋底時，若非有大根行，當即氣死；豈肯以此繫之于項乎？况已通宗教後，為養病故，討淨頭當。今人稍有見處，令彼打掃佛殿尚不肯，况廁室乎？又况偷空打掃，必致極其淨潔乎？所興十餘處大道場，自己眷屬，一人不住。其謙卑自牧、無有我相，唯知為法為人，了無自私之念；非乘願再來振興法道者，能如是乎？登一生道行功業，詳具《夢遊集》本傳。今略舉其大概而已。（《憨山大師夢遊集》）<p>無能<p>名真拙，姓張氏，順天勳戚。七歲，祝髮大千佛寺。後往九華禮地藏，以昔父母無嗣，禱此而生也。萬曆丙辰冬，謁洛迦。見遠來朝禮大士者多露宿。因於淵德觀左建海雲庵，以接遊僧。生平不枕臥，不鹽食，金錢纖毫不染手。初不識字，久之開悟，一覽成誦。有書生叩之曰：「戒定慧奚似？」應曰：「是即儒家定靜安慮也。」所到多有修建。在姑蘇葑門內，創構青松庵。時以一舟往來，收浮屍瘞之。一日誦《涅槃經》畢，端坐而化。（《雍正寧波府志》）<p>清<p>達本元<p>汾州平遙郝氏子。禮南海，途遇費隱容，引之參密雲悟於金粟。悟遷天童，元隨行。一日樵於太白，聞隔嶺虎嘯，豁然了徹，隨口便成數偈。呈一首於悟云：太白山中聽虎聲<#sp>忽然大地絕無塵三千沙界冰輪滿<#sp>一段清光分外明<p>悟頷之。後悟遷化，再參古南門，蒙印可，傳以源流拂子。（釋蓮萍《天童寺續志》）<p>海宏<p>名自明，四川涪江人。年九歲，隨父母至洛迦進香，遂皈依長岡永壽精舍。後歸靈緒鄉福田庵，守戒律。郡國學史大成雅重之，顏其居曰「印心」。里老延主永寧寺。（《鎮海縣志》）<p>法幢<p>名行幟，溫之瑞安人，姓林，名增志。崇禎元年戊辰進士，官翰林。日與金聲、金鋐、熊開元、黃端伯、錢啓忠，以理學節義相切劘。歷官少詹事。甲申後，薙髮為僧。初居呂峯山，徙密印，遊雁蕩，觀雪竇瀑布，遂嗣法於石奇。乙未入海，訪梅子真遺迹，結茅居之。歲饑糧匱，飧蒿藜，然松明誦經，怡然自得。越六載，返東甌，示寂於密印。（《許志》；《鄞縣志》）<p>借庵<p>名清恆，乾嘉間，主鎮江焦山寺，以詩名。著有《借庵詩鈔》、《枯木堂筆記》等書。達官如阮文達元，名士如王柳村豫輩，樂與之交。嘗渡南海，至普陀，泊潮舟山。云其地僻處海中，不與他洲接壤，生民無外慕，其土之產，適可自贍。俗古風淳，無懷之民，今猶在也。其說可以補邑志風俗之缺。以偶爾之行蹤，悉海外之俗尚，亦可謂所至留心者矣。（吳雲《焦山志》；借庵自撰〈福祠記〉）<p>普周<p>鄞人，號月齋，一號鶴亭，一號飛泉隱者。能詩文，工書畫。自普陀，居象山白蟹潭，後居蒙頂山。所卓錫處，必莊嚴佛宇及幽齋靜室。時有盜數人，窺其積橐，夜半至山，明示其意。普周方坐禪，呼一躄侍者，令演拳勇；則飛步抽簷瓦二而下，復飛步置原處，盜懼乃去。聞普周技更勝。（《象山縣志》引《蓬山清話》）<p>流長<p>名悟春，焦山定慧寺住持了禪月輝徒。俗姓金，監利人。幼為江陵莊王寺僧。及長，遊洛迦，窮其勝。晚歸焦山，徧閱三藏，通其大義。咸豐間，髮匪之難，與了禪同守焦山不去，竟賴以保全。卒年四十三。（吳雲《焦山志》）<p>玉峯<p>名古崑，一號戀西，志淨土也。江西廣信人，年十餘齡，投普寧寺出家。靈根宿具，讀大乘經，即了大意。繼受具於天台國清，志遵梵網。隨眾參禪，力究宗旨，聞鐘聲恍然有省。咸豐辛酉，在明因寺，忽遭兵災，方覺前來學未真實。荷佛加被，雖傷一足，猶可奔逃，遂隱於普陀佛頂山慧濟寺。於夏月間，得閱《淨土十要》，感激之狀，如多年闇室忽遇明燈。自悔從前不肯細讀，空過光陰。復閱幽溪《圓中鈔》，增益法喜。自此盡棄舊習，立堅固誓願，嚴持戒律，一心念佛，求生淨土。自行化他，惟誠惟懇，僧俗從化者甚眾。開示後學生死之苦，其言痛切，聞者流淚。教人念佛，日有定課，終身無間，畢命為期。如此不退，定生淨土。復刊大乘經律、淨土妙典，流通正法，用報佛恩。種種勝行，難以盡述。光緒十五年，慈谿西方寺僧淨果請居該寺。以寺名合於本願，遂定居焉。崑自發心，直至臨終，日持佛名六萬，二時❥向，暑寒無間，永為定課。嘗然頂香十炷，供養十方諸佛。又然二指，供養兩土世尊。以期業障消滅，淨德圓成，穩步蓮邦，高增品位。光緒十八年七月初六，午後覺腹微脹。次日淨果延醫，醫云：「脈已全無，不須用藥。」崑惟面西趺坐念佛，精神爽健，過於平時，醫生歎為希有。淨果請僧八人助念，向西長跪，稱聖號約一枝香。甫至申刻，見其合掌猛力念佛數百聲，怡然而寂。初九入龕，面色津潤，頂上猶溫。次年二月望日茶毘，現諸祥瑞。緇素數百莫不感歎。生為淨土領袖，沒後勝品往生，無可疑者。（《淨土十要》崑序；《淨土聖賢續錄》）<p>曉柔<p>台州人。通台教，深信淨土。著有《法華演義》，頗利初機。又以遇境逢緣，所作宏揚淨土之若文若詩，集作一冊，名《淨土證心集》。又有《卍蓮賦草》，有二三篇賦發明唯心淨土之義，俱刻板流通。光緒初，至普陀，詣洛迦山中茅篷。篷主成聰師看過《淨土證心集》，問：「師何處人？」曰：「台州某處。」聰曰：「貴處有曉柔法師，我甚欽佩，師知之乎？」柔曰：「即不慧是。」聰遂頂禮，請在此住。柔隨順彼意，住數十日乃去。（採訪）<p>蓮根<p>不知何許人。深信淨土法門，刻定功課，日念六萬聲佛。善書，每寫淨土言句以送人。間或作詩為文，發揮淨土要義。住普陀修竹、圓通兩庵後之梵林篷數年。其地幽靜，人莫能知。後不知歸於何處。其殆決定往生淨土者矣！（採訪）<p>竹禪<p>四川梁山王氏子，避難出家於邑之報國寺。遊蹤徧四大名山，嘗效喇嘛裝。光緒間，往來普陀有年，寓白華庵。有高人風趣，喜撫古琴，其聲淵淵，悠揚悅耳，令人萬念頓消。工篆刻，有《印譜》，及刻《心經》句印一卷行世。又善繪水墨山水，人物竹石。性慷慨，凡修築寺院、賑濟災黎，輒畫數百紙助之。求者非其所好，雖貴顯亦不應。嘗謂丈匹紙幅，猶嫌短少，不能揮灑自如。晚年有句云：老僧年邁七十七<#sp>終日手中不釋筆紙長丈二猶嫌短<#sp>信手拈來塗粉壁<p>所至名山古剎，多有留墨。體格高超，軼唐邁宋，人以是珍重之。常熟翁相國同龢、嘉定徐殿撰郙，皆與之遊。壬辰在京都，殿撰居以舊第，卻不就，蓋落拓其素性也。住錫上海福田庵。庚子春，語庵僧曰：「吾世緣將滿，當從來處去。此間有恐怖，然無礙也。」遂返蜀，至冬，示寂於雙桂堂丈室。世壽七十有七。是年北方拳匪亂，邑僑遷徙殆盡，土著亦皇皇。卒無事，其言果驗。（周國興撰〈行狀〉；《上海續志．僧道》；周積餘〈讀書瑣記〉）<p>通智<p>名尋源，別號憶蓮沙門，儀徵阮文達公元之幼子。道光二十三年癸卯生。母氏某，京都人。文達逝世，其母攜歸京都，寄居舅舍。及長，貌瓌瑋，而音洪暢。好道術，不求仕進，欲為長生神仙。放曠襟懷，優游蓬島，每以不遇真人為憾。同治十二年，年三十一，偶至龍泉寺，遇首座本然，億必得道高僧，與之談己所懷。然公斥為擔麻棄金，認奴作主。遂頓棄所懷，即求攝受。然為薙髮於本京七塔寺。從茲研究教典，勵志修持。光緒四年，受具戒於京西雲居寺。乃發足遊方，徧參宗匠。十四年，於普陀佛頂山信真老人會下，得受心印。是年宏《楞嚴》於法雨寺。嗣後應講聘者十餘年，雲蹤無定處。惟天童小白嶺、維揚萬壽寺、普陀普慧庵，嘗多憩息。生平志在《楞嚴》，行在淨土。日課佛號三萬，誓求往生。晨持《大悲呪》一尺香，以為助行。嘗謂學者曰：「禪宗名為教外別傳，淨土實為教內真傳。汝等煩惑未斷，道業未成，切不可錯認定盤星，高推禪宗，藐視淨土。」其講《楞嚴》也，於七處徵心、十番顯見處，必詳明此土開悟之難，淨土證道之易。至〈勢至〉章，則殷勤勸導，不遺餘力。直欲法會大眾，人各都攝六根，淨念相繼，即隨勢至，親證圓通。其至由惡業而沈淪四趣，乏定慧而墜墮五魔處，尤復極陳得失，痛示利害。每淚隨聲出，語音哽噎。著有《楞嚴開蒙》十卷。復刊《彌陀疏鈔》、及《演義》、《要解》、《便蒙鈔》、《勢至圓通疏鈔》，記心得，志所向也。三十二年丙午冬，示疾育王。丁未春，普慧庵主覺公即接至庵，備極照應。至四月初三日未時，合掌念佛而逝。世壽六十有五，僧臘三十有五。瘞全身於佛頂山後之燕窩岡。嗣法門人，在普陀者惟源通、悟開，餘不悉知。（〈通智公堂序〉）<p>幻人<p>名隆藕，字獻純，廣東廂黃旗駐防馬氏子。早歲蜚聲庠序，膺兩粵制軍瑞澄泉麟之聘，掌章奏。年四十一，歎身如泡影，官爵奚為？乃脫白於雲頂之門，受記於欣湖之室。光緒紀元乙亥，負錫遠邁，首參焦山大須。越二載，聞廣昱淨宏《法華》於太白，遂至天童，淨以龍象識之。己卯，淨又宏《法華》於普陀法雨寺，藕隨之偕行，淨俱親為敷繹奧義。自此道價鬱跂，叢林傾挹。行腳所至，咸推首座職。其為人修幹孤高，性度剛毅。對於士夫，不俯仰媚悅。引誘後進，辭色溫如。宣統二年五月，示寂於上海留雲寺。閱世八十有三，坐四十二夏。（《天童續志》）<p>諦閑<p>台州人。弱冠出家，學天台教，頗有心得。又深信淨土，日有定課。未幾，即開座講演。清光緒二十四年，了餘和尚為普濟監院，請閑講《法華經》。閑欲為其師作一養老處，乃曰：「我欲在此山修一茅篷養靜。」了餘乃於栴檀庵後，為之建築，名曰「為蓮篷」，次年來住。後欲請其師來，其師之友不肯令遠去，因茲閑亦不住矣。曾主溫州頭陀寺。民國初，興觀宗寺，宏闡台教甚力。著述甚多，頗利初機。年近七十，尚講演著述不替，可謂台宗之傑出者。（採訪）<p>普濟、法雨二寺住持表（普濟，五代開山時，名不肯去觀音院。至宋元豐三年，賜額「寶陀觀音寺」。明萬曆三十三年，改賜「護國永壽普陀禪寺」。清康熙三十八年，御書「普濟羣靈」額及「普濟禪寺」額並賜。）（法雨，明萬曆八年開山時，名海潮庵，旋改海潮寺。三十四年，賜額「護國鎮海禪寺」。清康熙三十八年，御書「天花法雨」額及「法雨禪寺」額並賜。）
。
<juan>普陀洛迦新志卷七<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>營建門第七（內分亭祠、坊、塔、路、橋五子目。凡屋宇，除寺庵、茅篷外，如學校、醫院等，俱包在亭祠之內。）<p>彌陀淨域，成就莊嚴。慈氏宮中，侈陳樓閣。况在塵寰之境，可無構造之工。斯山塔現多寶，妙證法華；街闢玉堂，恍遊清署。橋登智度，總歸般若之門；路號莊嚴，證入金剛之定。護法則天龍海若，紀贊則聖誥宸謨。非徒以壯遊觀，亦藉以增信嚮。志營建。<p>亭祠（共四十三所）<p>龍章閣<p>宋嘉定七年，僧德韶建，安置寧宗「圓通寶殿」大道場諸御書。今廢，址不可考。（《裘志》）<p>御製碑亭<p>在護國永壽普陀寺。明萬曆三十五年，發帑千兩，遣御馬監太監党禮建。後廢。（《裘志》）<p>玉音亭<p>御製藏經序碑亭<p>應制經贊序碑亭<p>俱在本寺旁近。明鎮臣侯繼高建。今俱廢。（《裘志》）<p>萬壽御碑亭<p>一在普濟寺海印池北，五間。高三丈八尺，深四丈，廣共六丈。一在法雨寺第五層，五間。並清康熙四十一年建，安置康熙御製文碑石。法雨寺碑亭亦名天章閣、御書亭。又兩寺碑亭，皆豎蠲免錢糧碑於其旁。（《許》、《秦》志；採訪）<p>清鄞屠粹忠〈法雨寺萬壽御碑亭記〉：<p>今上御極之四十有一年，普陀法雨寺住持性統，創建萬壽御碑亭於圓通大殿之前。表恩榮、展祝釐，而垂久遠也。先是，二十八年，翠華南巡。因提臣陳世凱、鎮臣黃大來之請，賜帑建圓通等殿。三十八年春，皇帝復南幸，駐蹕杭州。性統迎駕謝恩，召見於行在，問勞再三，寵眷優渥。尋改前鎮海寺曰「法雨」。給江南黃瓦一十二萬、帑金千兩，補全未竟之工。賜額大殿，曰「天花法雨」；方丈，曰「修持淨業」。既又賜御搨米元章字一幀、御書《金剛經》一部。於時宸章輝爛，焜耀海天。性統深維聖恩罔極，臣僧何人？邀此異數。乃謀於提臣張雲翼、趙宏燦，鎮臣藍理、施世驃，郡邑臣甘國璧、繆燧，購美石，延良工，摹而鐫諸碑；且闢地構亭覆其上。自開闢以迄今茲，萬千年來，矗天章於鰲背、勒御翰於蛟頤，可謂奇矣！浴日月以助光華、驅龍象以護風雨，可謂壯矣！於其落成，性統寓書京邸，命粹忠記其事。因稽首載拜而言曰：「於哉！自古繼天御極之主，聖神文武、天縱多能，未有如我皇上者。維時車書一統，玉帛萬國，幅員之廣，亙古所無。洛迦，海外彈丸土耳，置之若有若無，寧遂以此損聖治於萬一？而聲教所訖，紺宇斯開；雨露一霑，天章以被。類而推之，無一夫不獲、無一物不得其所，可知也。御書，比年來，大小臣鄰，時受寵賜。上以榮其祖父，而下及其子孫。其摹而登以石、覆以亭者，莫不榮耀里黨。此皆臣子之分所宜自靖。性統內空五蘊，外捐萬有；乃所不能空且捐者，惟天子之殊恩。意其忠君愛國之心，勤懇無已，而寓之乎此，儒與釋，豈有異哉？曰『御碑』，表恩榮之自也；曰『萬壽』，展祝釐之忱也。他日望氣者，東海日出之隅，榮光四燭，雲漢昭❥。嗚呼！非中國有聖人，彼西方聖人之教，其能至是也哉？」（《許志》）<p>御碑亭<p>一在普濟寺，石坊下馬處，三間。圓頂，高三丈，深三丈二尺，廣共四丈六尺。一在法雨寺，第三層，五間。並建置雍正御製文碑石。（《許》、《秦》志）<p>渡海紀事碑亭<p>在普濟寺左。明巡撫尹應元建。清寺住持通旭重修。（《裘志》）<p>明漢陽尹應元〈渡海紀事〉：<p>大明萬曆三十一年癸卯夏五月，督撫浙江都御史漢陽尹應元，視師海上。時總戎都督僉事處州李承勳，簡銳卒數千以待。聞補陀山峙大海中。登此山，則諸凡險要，可指顧而知。又近歲聖母、皇上屢遣內官齎帑金，重修梵宇經藏。應元以為百聞不博一見，決筴往焉。總戎具舟卒，諦風潮，訂行期。海道副使同安王道顯、參將蘇州袁世忠、寧波知府建安鄒希賢、同知金谿黃櫸、推官宜興何士晉、定海縣知縣漳浦朱一鶚，悉從都御史。以是月十三日解纜，十五日抵補陀。既焚香頂禮觀音大士，遂歷海潮、陟絕巘、望滄溟，凝睇扶桑，周咨海島，真三生奇觀哉！夫普陀、海潮寺等耳，又同在一山。海潮巨剎宛然，恬不為異；而普陀名號最著，因災修復，殊非非常之原。一旦重以天子之命，勢必竦動遠近。鯨波叵測，偵備宜嚴。乃屬參鎮各官，整旅飭防，聞警即援，永期寧謐，萬萬弗遺君父憂！總戎暨諸司，分猷共念，可謂一時之盛。爰鐫石歲月，以告嗣來云。<p>懷闕亭<p>在烟霞館左。萬曆中，督造張隨建。今廢。（《裘志》）<p>清淨境亭<p>在寶陀寺南嶺上三摩地。明洪武庚戌，寺僧行丕建。今廢。（《裘志》宋濂〈清淨境亭銘〉）<p>明金華宋濂〈清淨境亭銘〉：<p>普陀洛迦山者，在東大洋海。梵語補怛洛迦，華言「小白華」。傳言山有二，皆觀音大士示現之地。其一自西竺，歷羅剎鬼國暨諸魔土，始至其境。其一即《華嚴大經》所說善財南詢之處，蓋今所也。山絕起海中，周圍僅百里。寶陀寺在山南。去寺三里，至潮音洞，洞腳插海，張頤欲飲。怒風驅濤，進退擊衝。洞巔通穴，曰「天窗」，白光注底如月。唐大中間，梵僧拜洞前，燔十指禱之。指且盡，大士為現身說法，授以七色寶石。自後人以誠感，輒應。或現紫金自在相，縞衣縹帶，珠瓔紛然。或現千首千臂，護法大神翼衛後先。稍轉而右，為善財洞，窈黑不可測。從洞折而北，有石類香鑪、類佛牙，奇甚。惟磐陀石，上最寬平，可坐百人。自石折而西，有獅子峯、有象巖、有佛手峯，皆以其形名。有三摩地，嘉木蕭森，怪石駢列。臥者、離立者、蹲欲起者、迎躍似舞者。其他勝概，難可數計。洪武庚戌春正月，部使者贛州劉君承直，與寶陀大師行丕，抱杖西東遊。使者曰：「此清淨境也，盍為亭？」大師乃建於寺之南嶺上。從三十尺，衡如之。左倚山，右入潮音洞云。予聞西方，國名淨土，纖穢不存。以黃金為地，寶樹重重。迦陵頻伽，能演妙法。人思至之，有不能得。豈意東海之區，清淨之境為近之耶？是宜大士顯靈於其地也。大師，字大基，行丕其名，鄞人也。宗說兼通，行解相應，蔚為時之名僧。初由佛隴昇主是山，匡眾說法，恢復產業。振興夫叢林法席者，非茲之可備載，故略而不書。銘曰：大海東匯<#sp>厥名惟瀛并包川洛<#sp>混合坤經鯨波四繞<#sp>龍島中停濯濯綠淨<#sp>皦皦青縈片滓弗立<#sp>纖塵不驚如蓮出水<#sp>類鑑含明流雲斂翳<#sp>新旭爭熒金沙布地<#sp>寶樹森屏巨石佛足<#sp>嵌洞潮聲大士顯瑞<#sp>梵童揚靈仙帶翻縹<#sp>玄珠垂瓔月相穆穆<#sp>飆馭泠泠龍君持戟<#sp>水伯捧旌衛茲勝特<#sp>控此高冥倬彼開士<#sp>爰謀建亭莫平匪砥<#sp>有覺惟楹直遡寥廓<#sp>將齊攖寧塵因道寂<#sp>境逐心清徜徉淨國<#sp>周流覺城敢告來裔<#sp>庸勒新銘（稍節）<p>觀旭亭<p>在法華洞側。今廢。（萬言〈法華洞〉詩；採訪）<p>著衣亭<p>在無量殿左。今廢。（《裘志》）<p>莫捨身亭<p>在潮音洞上。參將董永燧建。今廢。（《裘志》）<p>清邑令繆燧〈捨身戒〉：<p>人有捐生投於梵音洞下者，妄冀為大士所收錄。嚴飭禁杜不止，歲或以告。嗚呼！捨身之說，吾不知何時而起。其云福利，真不可解，而世往往惑之。甚矣！人之至愚且忍也！今有父兄急難，或告之曰：「爾其殺身成孝。」人且趦趄不前，甚至假託竄避，以幸免者。今有軍國重務，或告之曰：「爾其諍之以死。」人且畏葸緘默，甚至依阿詭隨以附恩寵者。今有蹈非常之變，禍不可測，為之友者徬徨歎息，或告之曰：「爾其以死救之，殺身成義。」則卻步掉首而去。夫忠孝節義，古今之美德，天下萬世所常尊，所謂死有重於泰山者也，而代不數見。信誣妄之說，委父母遺體於波濤巖石間，所謂死有輕於鴻毛者也，而趨之若騖，其為愚與忍孰甚？夫人之生，禍福兩途耳。人之禍，莫甚於不得其死。死之苦，莫甚於沈溺。宛轉反側，浪擊石觸，糜身折骨，而後魚鼈羣萃以食之。雖支解刲割，靡有其慘。夫捨身以求福也，而先受慘禍。嗚呼！若死而有知，風雨晝夜飄泊淹淴，不知幾何怨悔也！而或父母望其歸，妻子冀其還，兄弟親戚莫不延頸以望；忽得凶問，愴怳號泣，何可勝道？非忍心很戾，計不出此。如是而欲望慈悲之大士，以一死為皈依；吾知其必疾惡痛恨，斥之惟恐不速矣！尚奚福之有？且夫人等死也，與其捨身以求福，孰若捨生以取義？與其輕自戕賊於虛無杳冥之途，孰若勇決向往於倫理綱常之地？用之於父兄，可以成孝。用之於君國，可以成忠。用之於朋友，可以成義。而世人不解，好用之於誕謾不可信者，而謂以此永度脫也，適以成其陷溺耳。吾固曰：「至愚且忍也！」余知定海縣事，故書此以戒。<p>八角水亭<p>在普濟寺前，海印池中。連亙石橋，周以扶闌。亭東西各有池通海印。（黃應熊記）<p>正趣亭<p>舊名坐坐亭，在妙莊嚴路中。從道頭至普濟寺，各二里半。清順治間，都督張杰建，後廢。康熙三十六年，寺住持通旭重建。以其適當正趣峯下，改今名。（《裘志》）<p>清鄞張超宗詩：孤亭坐坐夕陽斜<#sp>百折千重路轉賒山鳥似知來客意<#sp>連聲啼上杜鵑花<p>邑人夏昌渭詩：樓閣森森鎖碧嵐<#sp>登臨我欲叩禪關天池水活隨吞吐<#sp>松徑人稀任往還佇立片時都淨土<#sp>❥頭何處不靈山慈航渡盡塵寰苦<#sp>願聽楞嚴訂石頑<p>迴瀾亭<p>在短姑道頭。清光緒間，邑人王克明建。民國己未陳性良重修。（採訪）<p>宏涼亭<p>在玉堂街中。（採訪）<p>半路亭<p>在香雲路中，因名。清嘉道間，慧濟寺僧頂順建。（採訪）<p>娑竭龍王祠<p>在普濟寺左，三會堂側。（舊志）<p>龍王堂<p>在法雨寺天王殿旁。清光緒二十年，住持化聞重修。（《許志》；採訪）<p>土地祠<p>在普濟寺右，仁德堂西，前後共六間。清康熙三十六年，仍舊址建。（舊志）<p>天妃宮<p>在司基灣西，僧大慧建。今改福泉庵。（《裘志》；採訪）<p>天后閣<p>在法雨寺前。清雍正九年，住持法澤建。宣統二年開然重修。（《許志》；採訪）<p>《許》、《秦》志〈事略〉並載雍正九年辛亥修建。時法雨住持法澤以山在海洋，禮香者皆由舟楫，而寺中從未奉有天后香火，甚為缺典。乃建閣三間以祀。及閣成日，黃昏後，忽見彩船一隻，儀從旌旗繽紛整肅，左右羽扇交蔽，前掌大燈兩盞，照耀光明，從東洋海上而來，直至千步沙。監督諸員及僧眾工役，同時共見。知為神靈示現，無不驚異。<p>關聖祠<p>在蓮花洋畔，汛兵守此，今改廣福庵。（《裘志》；採訪）<p>關聖閣<p>在永壽橋東堍。（舊志）<p>關聖祠<p>在善法堂前，舊為海防公署，今廢。（採訪）<p>五公祠<p>在普濟寺伽藍殿右。供明宮保尚書周寅所、提學副使楊楚亭、太僕寺正卿劉行素、禮部主事屠赤水隆、尚寶司丞沈玄扈等像。（《裘》、《許》二志）<p>何公祠<p>在普濟寺山門外，三會堂左。供明總兵何汝賓像。（舊志）<p>薛三省記曰：<p>參將盡寧紹而守，起自嘉靖末季；其以副總兵守職者，實所僅見。而今復見仲升何公，初以部署指揮行守將事。不二年，而進副帥。蓋是時遼與滇均發難。縣官廣厲武、守將高等，率驟遷去。當事者念海上方多劇盜，非公無可與計事。故先遷期疏請以公副大帥。兩浙守將凡四。而寧紹並海，袤延幾千里，當東南要衝，任最重。而參將建牙舟山，居海中，去大帥府數百里。往來期會，出入洪濤掀浪之間。暴風毒霧，猝不知所自起。兩汛所經廣瀁無垠之域，所患政不在䲔鰐也。地又最險，此非素鎮定、饒有膽略、以長風巨浪為遊戲者，時且骨驚神怖，惴惴魚鼈與鄰之是憂，而暇憂敵乎？公恂恂退遜，驟視之，文儒耳；而中實深鷙、多計畫。且吳產習於水，其視海若陸，視舟檣之顛危若車軒輊；而擊楫指麾若折松麾羽，從容談笑，不少動於顏色也。又歷官所蒞，率舟師，益練習。臨戎，必身先士卒而賈以餘勇。嘗謂水軍與步軍，異勢而不同情。步軍，扼險而守，所趨利，遠不過百里，得據勝地而出奇。水軍，亦扼險而守，然趨利，遠者多在數百里外，無利可據，惟藉天助而致死。故步軍爭勝於地，水軍不爭於地而爭於水。又不徒爭於水，而爭於風。水有候而風無候。有候者，人不得逆挽。無候者，人又不得順噓。故風與水候兩順，則我操勝。兩逆，則敵操勝。一順一逆，則我與敵互操勝者半。而人力則弓矢劍戟，諸步軍之長技，皆非所施也。所恃獨舟楫與火具耳。故公在軍所操術，惟謹占候，慎葺造，精火攻之器械。而大指，先收人心而用其死力。浙，往計惟倭，近乃禦盜。盜多閩人，狡黠；假漁為名，聚而剽商舶，掠其資。不中，則質人而責重賄，無虛日。然飄忽無定蹤，水軍無如何也。主者度非一大創之不可，而計無所出。議多市商舶，伏兵為覆，誘取之。公曰：「此掩也，可以一逞，盜不可得盡也。軍興力乏，安得多資為市？吾惟有明號令、嚴賞罰，以厲將率；將率善，則士卒用命矣。且盜未嘗不畏吾軍也。故春防軍厚集則遁，撤則掠。吾軍在外游徼者非乏，乃所乘小舠，故盜視為易與耳。今令大艘更番挾以出，則盜懼不敢肆其策，至今不能更也。」公性謹厚，嚴飭諸將伍，少犯令即置法。私門雖篹器之食勿輕入。終遷日毋更，其廉若此。惟廉為能寬，寬則惠廣，足以結士。廉為能靜，靜則事省，足以安下。廉為能公，公則政平，足以服眾。廉為能明，明則鑑精，足以辨材。公所以收人心而能使人用命者，以此。公先後守職凡六載，從前未有若此久者。而窮極海外形勢，不遺幽遐，亦未有若此勞者。政久而德深，勞積而功高，此祠所由建也。舟山，公所建牙地；而洛迦山為外楗，倭內窺所必經，乃守望獨薄。當時意或以大士威神足憑以讋遠。而近者盜則更所垂涎。蓋盜所乏者糧，其視香積猶外庾也。故兩防，公數臨蒞以耀兵。諸士伍謂公雖遷去，而其神情長依依此山，乃即以建祠。祠成，參軍何國輔走書屬余記。後因公事過邑，數肅余為請。因為記公功德之大者，而併及建祠之意若此。公，名汝賓，字仲升，即以為號。家世衛指揮使令，遷都督僉事，鎮兩廣。雅好文，所創著《舟山志》，不獨徵故實，且足裨軍策云。明天啓丙寅仲夏。（《陳志》）<p>陸公祠<p>在普濟寺衣珠堂右。供明郡守陸自岳并圓初長老神主。今廢。（《裘》、《秦》志）<p>四監祠<p>在普濟寺柏香亭後，三間，原烟霞館改。孤高爽塏，登之，峯巒蒼翠，島嶼明沒；烟水霧霞，繚繞襟袖。明萬曆間，寺僧建內官三公祠於山後，以祀督造御用監太監張隨、御馬監太監党禮、內官監太監馬謙。清初，以王臣副隨，同董寺役，併祀之，為四監祠。（《裘》、《許》志）<p>藍公祠<p>一在普濟寺，一在法雨寺。均清康熙三十二年建。祀清定海總兵藍理。（舊志）<p>清慈谿姜宸英記：<p>佛法自漢入中國，其時可謂久，而其道日益廣矣。夫惟其道廣，則藉手於衛道者甚殷。其時久，則凡所歷治亂盛衰、變遷興廢之狀日多，而其需夫人之衛之也，亦日亟。顧古今來，作釋氏干城者多矣。大都不過捨基址、施金錢而止；未有終始經營、難不辭而久不倦，如元戎藍公之於普陀二寺者也。方夫海禁乍弛，僧眾初歸，而道場梵剎俱未興建時，則有故鎮黃公乘間力奏，遣員賜帑，初地重光。然命甫下，而黃公旋沒於官。公來繼鎮，建牙翁洲。翁洲距普陀百里，潮汐往返，風濤叵測，不以為勞，力任茲事。若宜革、若宜興、若宜先、若宜後、若宜多、若宜寡，寺之主者悉稟裁於公；公一以至誠大公處之。公之鄉多產巨木，斥俸捐資，桴海運木，分給兩寺。置木之值，至數千緡，無所吝然。予謂此不足為公難。其分處兩寺也，自有護法來。千百年間，未有如公者。明萬曆七年以前，止建一寺。至後又有鎮海，然皆長老住持而已。展復來，別公以雙徑嫡孫，提督陳公敦請主席後寺，先入山者三年。公至普陀，喟曰：「改律為禪，後寺已然；而前寺獨可不延高行大德、闡宗風而登上乘者居之乎？」博咨廣詢，得天童八世孫潮音和尚。迎拜陞座，聞者皈嚮。兩師，皆慧心定識，又其宗皆臨濟，無所淄澠。公集兩廡僧徒，曉譬而戒勉之，至誠披露，人人悅服，緇素歎息。稱自有護法來，真未有如公者。競謀建公生祠，以尸祝不朽。越明年，兩寺告成。俱以宸英素辱公知，函書來京，丐為文以鐫石。余曰：「公鎮定十年，功德及吾寧者甚大。即不辱與公交，亦不得辭。然予知公極審。於公遇前寺，知公之精微；於公遇後寺，知公之廣大。嗚呼！公待佛及僧如此，其忠君愛國、誠民卹兵，更宜何如哉？遂敍其終始難不辭而久不倦者，以復兩寺之請。世之覽者，諒不以予為阿公。而公亦必不以予言為河漢也夫！」康熙丁丑八月。（《裘志》）<p>陳、黃二公祠<p>在法雨寺。清康熙三十七年，住持性統建。（舊志）<p>清鄞胡德邁〈法雨寺合建陳、黃二公祠記〉：<p>古今來，事之盈虛消息倚夫數，而廢興成敗則係夫人。數若待人，而人不委數。故自廢而興、轉毀而成者，其功多不可忘。雖或其人已沒，其事猶樂得而稱頌弗衰。如普陀法雨寺之於故提督陳公、總戎黃公是已。夫普陀為震旦名山，與峨嵋、五臺、九華齊稱。乃其山川奇詭雄特之氣，結為前寺。不足，至明，五六百年，又發而為後寺。亦足以見大士德教之遠、願力之宏矣。其屢廢屢興，要亦時勢使然。今上皇帝二十有六年，文綏武讋，盡土悉臣。海外甌脫，廓入版圖。於是厲禁盡弛。而普陀內徙之僧，雖歸故宇，未奉明綸。黃公鎮定二年，恭遇翠華南幸，乘間奏請。于是得賜帑金，重建兩寺。蓋不獨慈雲法雨廣被東南，而吳越封疆門戶益得藉外屏以固金湯矣。先是，寺之未建也，麋鹿滿山，荊榛蔽野。惟我別公和尚，遠從西蜀，訪舊天童。陳公聞其名，俾主法雨，宏度沙門。于是自萬曆來百餘年，第習講律之傳，一變而為禪宗大乘之學。不寧惟是，今元戎義山藍公，聿繼黃公來鎮，信道愛人，亦惟是普門干城為任。謂改律為禪，義可師法。由是延今潮音和尚，一如陳公之延別公。而普濟、法雨，不減天童、雪竇、五磊、精嚴閎淨矣。嗚呼！向微陳公，藍公亦必為之。然而後來之美，其得忘前事之師乎？別公曰：「我之不忘黃公，猶藍公也。我之不忘陳公，猶黃公也。於藍公則專之，於陳、黃二公則合之，禮也。」祠成，丐予為記。予曰：「寺之由毀而成，黃公之德。禪之由廢而興，陳公之功。皆不可視為偶盈偶息之數。所謂數若待人而人不委數者，於是乎在。嗚呼！道不高，則衛道者不力。教不宏，則翼教者不切。觀陳、黃二公之於法雨如此，即別公可知矣！予是以不辭其請而為之記。」康熙三十七年戊寅冬。<p>黃公祠<p>在普濟寺伽藍殿左。供清定海總兵黃大來像。（《裘》、《許》志《秦志．梵剎門》附五公於四監之左，附黃公及邑令繆燧於四監之右，無五公、黃公專祠。）<p>清慈谿鄭梁記：<p>昔漢朱邑為桐鄉，有惠政，民德之。於其在官，為邑建祠以俎豆之，此生祠之昉也。迄今二千餘年間，為吏若帥者，無邑之德而皆仍邑之事，生祠徧郡國矣。然皆蒞則安之，去則毀焉。予謂此真生祠者矣。獨至故總戎黃公則不然。公鎮定海三年，忠於其職，今皇帝實眷依之。二十八年，帝南巡，公護駕行在，帝從容問公舟山緣海事宜。公輒慷慨陳地方兵民利弊甚悉，帝嘉納之。公平時信道而敬佛。嘗憫普陀，為大士演法道場；即今閩疆展闢、海宇蕩平，天下名山皆被嘉賴；而大士現靈之區，反錄錄墨墨。一二僧徒私相號召，挺鐘撾鼓於荒烟蔓棘之中，心甚苦之。且幸際承平，即無所言。脫不幸一旦有事，此自歸自復之眾，誰任其咎？思欲陳之，而未有路。適帝召問，遂乘間為帝陳之。於是帝可其議，帑金有賜，衛臣有遣，而普陀煥然重建焉！公方欲多方培護，廣建名藍；越明年，而公以疾沒於官。死之日，兵與民無不哀慟如喪所親；而山中千百僧徒尤悲念之不忘。於是相與闢地治宮，祠公於伽藍殿之左，肖像而俎豆焉。報功酬德，禮也。潮公來住此山，與余交好；遂以公祠落成告，屬為記以垂久遠。余曰：「文之傳公，不如公德之在人心者，自為可傳也。然數十百年，見聞迭異。故老之口盡，而我公之明德亦湮。勒諸貞珉，載諸山乘，公雖亡，而其事其德不與俱亡也！余是以不辭而為之記。」（下略）<p>施公祠<p>在（未詳）。祀清定海總兵施世驃。（《許志．萬經記》。記內不詳祠之地址與所祀者之名，殊覺歉憾。）<p>清鄞萬經〈施公生祠記〉：<p>士君子立身揚名，其豐功偉烈，可著於當時、可傳於後世者，青史載之矣。又能推其所餘，使方外之民頌功德於勿衰、尸俎豆於奕世，是又其靈根天植，雖處世網，不為事物所淆；故能於撫宇愛養之中，而宏護於潛修密證之區。其志量之高大、識見之廣遠，豈凡屬居官者，所可同日而語哉？如元戎施公，其殆有不可及者歟！公本將種，世有令德。其秉鉞於定也，輕裘緩帶，詩酒永日。雖際時之昌，亦公之才智過人，故能先聲而懾眾，不誡而事成也。普陀名山乃其轄下。或承使命，或視師旅，常航過其地。繼之則為聖祖祝萬壽，并為母太夫人祈遐齡，亦時往其間。由是與方丈諸師，敍談移日。公不知有名位之可拘，而山中亦若忘人之勢；惟於寺之得失利病，事之開遮趨避，無不導止斡旋。山中德焉，謀肖像於護法諸神之列。是公之厚德高誼，入人者深。故思慕之不足，而詠歌之；詠歌之不足，而對越之。豈若世之阿好以為榮，而去則毀之者哉？吾聞釋尊善逝，在靈山會上，以佛法付囑國王大臣。蓋僧行忍辱，外侮易乘；不有屏翰，其何以穀？公其受囑靈山者歟？又聞士大夫之英敏特達、克荷綱常者，皆從三寶中來。分散四方，共行教化。公其五百應真者歟？不然，何能忠孝克諧、公私兼濟若此其裕如耶？噫！世網若膠漆，貪欲若大海，世人貿貿，沒齒不返。非得大雄氏清淨無為之學，中道拯救，何能使吾輩背塵合覺、解脫桎梏，而得究竟安樂也哉？則凡衛翊其教以覺夫斯世斯民者，雖百世祠奉之，可也。而况于親沐其休者乎？予久依公之治下，而普陀珂公，邂逅京師，又常稱述其風節。其言信有徵也，因不辭而記之。<p>留衣堂<p>在法雨寺。清定海總兵藍理去任，留一襲衣，以表不忘。住持性統因建斯堂。（《裘志》）<p>清釋性統〈藍公留衣堂跋〉：<p>大元侯藍公，於庚午歲，自宣化奉命移鎮定海。甫下車，為國祝釐，旋登普陀。荊榛載道，瓦礫成邱，慨然有興復之志。歷任十有二年，殫心竭力，曲盡經營。殿成輪奐，閣聳雲霄。即帑金頒由內府，寺額得之御賜，亦皆公持衛精忱所感召也。至於公之治定也，闢土地、浚河池，置館通商、肅軍安民；豐功偉業，閤邑咸稱。今歲辛巳，詔駐天津。公至寺禮辭大士，徘徊持久；留衣一襲，以表不忘。昔韓文公問道靈山大顛禪師，留衣鎮寺；後周濂溪覩留衣亭，有「不知大顛何似者，數書珍重更留衣」之句。公之勛名大過韓文；山野道行遠遜大顛。蒙此殊貺，得不自愧？然覩物懷人，永鎮千秋，竊所幸耳。因建留衣之堂以示來茲云。<p>佛教會<p>在龍沙，原名僧教育會。清光緒三十四年，法雨寺退居開如，彙同通達、堃寶、善章、永悟、月德、開然、文質、益謙、廣學、了餘、文蓮、釋照、願來、源通等，呈廳創設，為保護佛教，提倡僧學機關。宣統元年，廣學獨力建造會舍十六間，費銀幣三千餘元。民國二年改今名。（採訪）<p>化雨僧小學校<p>在龍沙佛教分會內。清宣統元年創設。專課僧童，不取學費。道遠者，復由校供膳。其常年經費，由佛教會撥充。（採訪）<p>慈雲初級小學校<p>在邑城南郊。清宣統三年，就法雨寺下院吉祥庵改設。就學者常百數人。其費亦佛教會支領充用。（採訪）<p>復權初級小學校<p>在朱家尖月隩，清宣統二年設立。（採訪）<p>培本初級小學校<p>在朱家尖大同隩，于民國八年設立。（採訪）<p>啓明初級小學校<p>在朱家尖白山頭，于民國十二年設立。（採訪）<p>按：以上三校，原稱洛舵鄉區立第二、第三、第四國民學校。于民國十三年一月，收歸本山寺辦，改定今稱。其經費，就該山宕捐撥充。如不敷，由兩寺籌墊。<p>醫院<p>在法華洞下，民國三年，由錫麟堂了餘捐助其祥篷基址，並募資建造房舍，延醫施診，旋以絀於經費而止。十一年夏，開如、了餘兩退居，暨前、後二寺住持，各庵當家，以醫院停止，山中僧俗，及春夏朝山禮佛者，偶抱病恙，苦於束手，殊失我佛慈旨。決議籌款恢復，延中西醫士各一，常川住院，以待病者求醫之便。（採訪）<p>警察分所<p>在龍沙，民國六年創設。初借舊醫院為辦公處。後以醫院恢復，由開如等籌款建造房舍十餘楹。駐警佐一員、警士十一名，以詰奸暴而維治安。（採訪）<p>坊（共五座）<p>木華表<p>在短姑道頭，題曰「海天二梵」。後修，另書其額，前曰「慈航普渡」，後曰「福海無涯」。（舊志，黃應熊記；採訪）<p>石坊<p>在妙莊嚴路，閩中張瑞圖題。今廢。（舊志〈妙莊嚴路〉下；採訪）<p>石牌坊<p>在法雨寺前，清雍正間建。（採訪）<p>石牌坊<p>在普濟寺右。<p>海岸牌坊<p>在短姑道頭。民國八年，無為陳錫周居士性良，因祈嗣有感，倡緣建造。內豎鐵柱，外溶水泥，工程堅固，形勢雄壯。禮山者，脫鯨濤而登淨土，仰視斯坊，規模雄壯，咸訝偉觀。普濟寺住持了餘為文記之。坊間題額：滇南王人文題曰「南海聖境」；東海徐世昌題曰「同登彼岸」；河間馮國璋題曰「寶筏迷津」；黃陂黎元洪題曰「金繩覺路」；江朝宗題曰「❥頭是岸」。<p>又大興馮恕聯云：有感即通<#sp>千江有水千江月無機不被<#sp>萬里無雲萬里天<p>四明王禹襄聯云：一日兩度潮<#sp>可聽其自來自去千山萬重石<#sp>莫笑他無覺無知<p>簡照南聯云：到這山來<#sp>未謁普門<#sp>當先淨志渡那海去<#sp>欲登彼岸<#sp>須早❥頭（採訪）<p>釋了餘記：<p>觀音大士，誓願洪深，慈悲廣大。於十方無盡世界，普現色身，隨機說法。諸大乘經，悉載其事。然即就此方應凡夫機，所示之迹，亦復多難勝數，妙不可測；況普應六道及界外三乘之大機乎？若非圓證法身，何能有此大用？錫周居士陳性良，沐恩甚深，報恩心切。擬欲同人，咸深感想，因建水泥牌坊一座於海岸。蓋欲示人以苦海無邊，❥頭是岸。生死海中，唯有大士可為恃怙。因略敍伊沐恩之事，勒之貞珉。企後之來哲，同生信心，同蒙覆庇。庶可即妄明真，消人我之幻執；識心達本，證寂照之佛性矣。錫周居士賦性忠厚；初唯講求儒道之旨，於如來大法及三世因果之理，尚未深信。夫人胡氏宿有信心，禮佛誦經，寒暑疾病，修持不懈。年三十餘，長子不育，行善益力。不久復有娠，將及誕期，乃得大病。二十九日不進飲食，不能言語，不能轉側。身瘦如柴，體熱如火。名醫束手，殆無生理。一夕，夫人夢一老媼手持數莖蓮華，謂曰：「汝由宿業，膺此惡疾。幸植善根深，以故我從南海來安慰汝。」隨以蓮華周身拂拭，曰：「拂汝業障，好生嘉兒。」遂覺身心清涼，爽快莫喻。因即甦醒，通身流汗；而熱退身安，顏色溫和，直與好人等無有異。次日即生一子，適為三月三日上巳嘉辰。經此燒熱飢餓二十九日，而兒體豐滿龐厚，與無病者所生無異。今年此子已十歲矣。噫嘻異哉！居士荷蒙大恩，直同生死肉骨，方知佛經所說菩薩不思議利生之事，真實不虛。惜拘墟之士，以凡夫知見，肆口謗黷。適形其無知無識，坐井觀天；徒為大悲主憐憫悲傷而無從救度耳，哀哉！由茲信向之心十分懇至。去歲來山，擬修牌坊。吾友印光以太子塔將頹，勸令置此修彼。然伊願心已發，勢難中止。故於今春兩工並興，兼建塔院及寺前池畔欄杆，並重修涼亭，需費五萬有奇。雖亦廣乞名望大老，各出淨資，襄成盛舉；然塔之崇高，池之莊嚴，坊亭之壯闊，鳩工選材、役夫無算，無一非居士慨輸巨款，獨力經營，以成就此功德莊嚴。信心宏願，吁！可敬矣！捐資善士悉載塔院碑中。茲特書此菩薩應化無量百千大海中一滴之相，令諸同人生正信心，各各恭敬供養、稱念名號。豈但常蒙加被、逢凶化吉、遇難成祥已哉？儻能竭誠至極，何難斷惑證真、超凡入聖？將來亦可如菩薩豎窮三際、橫徧十方，普現色身、度脫眾生也已。又觀音大士乃過去古佛。以大悲心，垂形九界。應以何身得度者，即現何身而為說法。但以眾生機劣，無由得見本相。凡蒙祐者，多皆見為老媼。蓋以隨順劣機，顯示婆心。若謂實屬女身，則于菩薩上同下合之道，毫未夢見在。<p>塔（共十二處）<p>多寶佛塔<p>俗名太子塔，在普濟寺東南。元元統中，宣讓王施鈔千錠，為住持孚中建。高九丈六尺，凡五層。俱用太湖美石製成。四面各安佛相。旁欄柱端，刻守護天神、獅子蓮花，極工巧生動。年久就圮。民國八年，僧印光、了餘、了清合請無為陳錫周居士性良，倡緣補修。其缺壞處，悉用水泥補之。又全塔外面均以水泥厚敷之，以期永久不壞。其堅固精緻，實不多見。四圍繚以垣牆，以為塔院。正殿五楹，中三間供佛，旁二間住守塔僧。後有偏廈四間以安廚竈。合海岸牌坊、寺前欄杆，共費銀幣五萬餘圓。為山中近年來絕大之工程。（舊志；採訪）<p>釋了餘記：<p>一切眾生，一念心性，與三世諸佛無二無別。但以無始至今，從未悟故。迷真起妄，背覺合塵。反承此不生不滅常住佛性，而為起惑造業、輪❥生死之本。如來憫之，隨機說法。普令三根，隨分受益。又以法音有間，塔像常存。故令四眾建立塔像，企其瞻禮投誠，漸種善根；一覩聖容，永為道種。以作返妄歸真、背塵合覺、消除惑業、復本心性之最勝因緣。普陀乃大士示迹之勝地，歷朝祝嘏之道場。自五代梁貞明間開山，迄今千有餘年普門常啓，宗風不墜。允為震旦佛國，東南福地。當元季時，有孚中信禪師者，道高一世，德感九重。五坐道場，宏闡宗乘。王公大臣多從問道。於天曆時，住持普陀。至元統間，購太湖石，覓上妙工，造多寶佛塔一座於寺東南隅。其高五層，計九丈六尺。上三層四面各雕佛菩薩羅漢聖像。慈容妙麗，儼然如生。精工妙手，悅人心目。宣讓王嘗從師問道，發心施資，故俗稱為太子塔焉。迄今五百八十餘年，歲月經久，兼以大海之中，鹹霧颶風、烈日嚴霜，摧殘諸物，最易敗壞。故其塔頂已脫，聖像殘缺，石縫裂開，勢將崩倒。竊念前人建立，原為國民植福；忍令破壞倒坍，以泯滅古迹與眾生福田乎？但以僧等財法俱貧，莫由措辦。戊午六月，適值錫周居士陳公性良來山，擬建道頭牌坊。吾友印光偕餘與法雨住持了清，共謂之曰：「公宿承佛囑，宏護三寶。今太子塔勢將崩倒，僧等愧無德能，無從設法。願不惜鈞力，為之重新。或可置彼先此，以急先務。」伊應之曰：「吾願已發，勢難中止。然既蒙見委，當努力代為諸師募緣倩工，勉負責任。」因具疏，詳述愚忱。仗彼福力，蒙前大總統黎公、前大總統馮公、今大總統徐公，各出淨資，以增輝普陀，倡導四眾。一時名公偉人悉發信心，協力贊襄。故於今春三月，隨即開工，兼復增修海印池欄杆。俾多寶佛塔，又復從地湧出；普濟寺前，常見珍池欄楯。又開拓地基，創建塔院。築正室五楹、偏廈四間。凡所需用，悉皆具備。安一淨行頭陀，長時奉侍香火。定海縣知事馮公秉乾聞之，不勝歡喜，隨即出示保護。可謂夙具靈根，不忘付囑者也。從茲入普門者，親見多寶；修淨業者，常遊珍池。其功德利益，當與虛空同其壽量，非筆舌所能形容也已。工既成，乃述其緣起，勒之貞珉，永垂不朽。<p>釋迦佛舍利塔<p>在梵音庵上。（木陳忞碑）<p>明釋木陳道忞〈梵音庵釋迦佛舍利塔碑〉（節略）：<p>明州古稱三佛地，其最著者曰鄮山。蓋周厲王時，東天竺國無憂王所藏釋迦文佛真身舍利處也。去明州薄海五百里外，復有山曰補怛洛迦者，則普門大士化迹所顯。以佛菩薩慈悲因緣故，故自晉之太康、唐之大中以及今，上千齡，歲奔走赤縣神洲之民，至有梯山萬里、踰溟渤、犯驚濤，扶老攜幼而至者不衰。山處大海中，為支那四山之冠。鼓涵風日，摩蕩雲煙。其巘絕處，為菩薩頂。菩薩頂之下，為梵音精舍。當日月晴霽，則千山排闥，而隱隱隆隆於青蠃翠黛之中者，鄮山也。熹宗天啓丙寅，有梵僧至自波羅奈國。見其洞壑平坦，以為八吉祥、六殊勝地，莫是之過。乃出所懷舍利，建塔其上。由是慈網交羅、海山互映矣。塔高如來身量，內奉栴檀香塔一肘量，黃金寶盋為承，上以金鐘彌覆之，而舍利實藏是焉。初梵僧募塔平江，人莫之信。舍利憫之，乃顯神變為之助發。於是有見三者：一者見黑白紅色間錯者，或惟見佛身相好者，或始不見而終見如徑寸大者。遂一時傾施填委，塔以成。其莊嚴妙麗類鄮山；而安奉之法，則舍利從黃金盋網楞眼中投以入。及禮覲，則出以視。如是者再三出之，則增長數倍，不可取視焉。丁丑春仲，余自太白來觀，山中耆宿咸為余言，且請記之。余曰：「舍利，聖人之骨身也，聖人神變不止是。愍世狹劣，示其小者。夫何足以觀聖人哉？當觀聖人韜光掩寂，而舍利留靈，福天上人間，亙百代、歷金石水火而愈靈愈固者，抑豈無自而然哉！蓋聖人體道乎其身，達形神而一之，臻夫大妙，故能神變無窮。其自書契以還，薄海內外，苟非聖人、非聖人達道弟子，罕不葬骨五泉、遺塵九土，豈其道與聖人異？抑身夫道者，或日用而不知焉，或半生半滅、半不生滅焉。是以見有虛棄，依正相隨，又烏怪其然耶？故佛與羅漢皆有舍利，惟佛最堅不可壞。而先德嘗稱真淨舍利大如菽，五色晶瑩而又堅剛。嘗置鐵砧，舉鎚擊之，砧鎚俱陷，而舍利無損。謂其平昔踐履明白、見道超詣所致。諗余舊聞，豈不以其道之故哉？是以先德說法，往往提倡身心一如、身外無餘之旨，而近世皆諱言之。余恐聖人之道隱而不彰，故書此以告夫吾輩之為聖人之徒者。」（下系詞略）<p>鐵壁機禪師舍利塔<p>在澄靈澗。<p>清屠粹忠〈鐵壁舍利塔碑銘〉曰：<p>舍利者何？鐵壁禪師覺幻靈殖之所變也。塔舍利者何？別公來普陀迎其祖鐵壁禪師舍利，奉一分建塔餘杭徑山，留一分而塔於是山者也。有說乎？曰有。於此見鐵師之道之高、澤之遠，而能令其孫思慕永久而不忘也。又於此見別公之誠於所事、敬於所尊，而能即法雨為治平、即白華為慶忠也。其鐵壁禪師大德高行，詳於年譜，載於《續燈》，流行於《語錄》，茲可無贅。示寂于康熙戊申，其骨殖分建窣堵波於西蜀治平、高峯。至於齎送舍利前來，則禪師之嗣法子，治平繼席竺峯敏公也。或疑且難之曰：「首邱之義，古也志之。慶忠自慶忠耳，於白華乎何居？慶忠而白華之，不幾於法雨而治平之乎？」予笑曰：「子何其泥於古而拘於方也！夫德不限封，道不限域，靈不限時。以別公之心喪其祖，終身不忘。即使埋土為藏，指樹為表曰：『此吾祖之塔也。』鐵師猶將依之不去，而况於舍利之所在乎？誠如子言，則是西方聖人泥洹恆河，不宜入東土。東土亦不宜崇其宮、嚴其像而奉之也。則是達摩者不當南來闡其教，而委其骨於炎荒也。嗚呼！其亦弗思而已矣。夫如是，余安得而不銘？」銘曰：至人不死<#sp>非不死也覺靈變化<#sp>於昭天下舍利之來<#sp>來自慶忠分於法雨<#sp>道流德風東海湯湯<#sp>梅岑嵂嵂善啓善承<#sp>為千古式（《裘志》）<p>金剛塔<p>在金剛窟上，高丈餘，甃石為之。郡人尚寶司司丞沈泰鴻建。（舊志）<p>華嚴銅塔<p>在法雨寺東，安供以鎮山門。（《許志》）<p>千佛塔<p>在法雨寺內。（《許志》）<p>三山來禪師衣鉢塔<p>在澄靈澗。（舊志〈藝文．三山衣鉢塔楊雍建銘〉）<p>清楊雍建〈三山禪師衣鉢塔銘〉曰：<p>蜀東三山來禪師，既於康熙乙丑之秋示寂高峯。其嗣法門人千夫性一等，旋送靈殖入慶忠祖塔。至今一十三年，乃其最後傳道高第弟子別庵統公，則復以禪師衣鉢，建塔於普陀澄靈澗者，來請銘於余。余往在禾中，辱與師交，不敢辭。余惟釋氏之教，取舍虛實異於吾儒；顧其欲利物濟世，行道傳後，則其旨與吾儒同。至於生死之際，咸謂吾儒視之真，釋氏視之幻，而其實不然。吾儒之言曰：「生寄死歸。」故士君子，當綱常名教之繫，見危授命，所稱死有重於泰山者，言其義而已。其視死如歸之概，早已脫然於胸中。若夫沾滯萬有、貪生畏死者，愚夫豎子耳。至釋氏之言，則曰：「生死事大。」故一二庸妄之徒厠足禪門者，託為達情曠見，以四大為空，以泥洹為樂；言之甚易，履之甚難。而其間真修實證、了然有得者，每以割愛捐慾為兢兢；一語及再生閱世，則厭苦之。由是言之，儒所輕在死，故捨生取義者乃為真儒。釋所重在死，故了然所往者乃為真釋。真釋真儒莫不各有所得而止。大抵儒所得在死之前，而釋所得在死之後。則其生平取舍虛實之致，亦概可見矣。今按禪師年譜、行狀，及語錄諸書，則師三十以前為真儒，少孝於二親。雖早慕玄修，而不肯恝棄。長遭亂離，勇戰忠國以護鄉里。三十以後為真釋，精參密詣，著書講學，倡道西北，以鐸東南。嗚呼！向微師，烏能有是弟如別公者哉？別公於師所授，無不實履。於所未發，無不闡微繹幽，流暢人寰。今主席法雨，又奉其師衣鉢，吉其方、崇其塔、宏其制以藏之。此皆三山禪師示寂時，所不意得此於今日者也。且師雖諄諄以廣道東南為囑，又孰料其不壞之寶，輝潤海隅一如身至其地也乎？吾儒之於父母也，葬而祭之則已耳。間有遠居他郡，則亦託墳墓於兄弟宗人已耳。雖有孝思，安能再為之計？而釋氏之教，拳拳懇複，不嫌徙異。故予謂生死之際，儒輕而釋重者，此也。禪師出處始終大節，具見他文，予不更列。第述其自慶忠而再塔於普陀者如此，以遺其後人，是為銘。銘曰：相如褒雄<#sp>蜀才肆好澤遠教衰<#sp>儒弗能有三山人豪<#sp>功名敝帚一肩釋統<#sp>轟雷傾斗慶忠之塔<#sp>豎埒高峯彼衣鉢內<#sp>色相俱空光芒怪偉<#sp>來厭蛟龍澄靈一勺<#sp>與岷峨通夢夢者魄<#sp>滯於逝所惟皎皎靈<#sp>在右在左騎象踏獅<#sp>駕鰲亦可滄海則桑<#sp>塔也不墮（《裘志》）<p>釋性慧〈記別庵為慶忠目睛舍利，高峯衣鉢，並護國先師靈骨建塔普陀〉詩：幟樹天南海印懸<#sp>曹溪重擔一身肩真燈既續龍宮藏<#sp>寶塔重標獅窟邊正眼照人原不朽<#sp>傳衣無我鎮長年吾師誼切同心好<#sp>最後殷勤話已圓<p>普濟普同塔<p>在龍灣。清康熙三十六年夏重修。（舊志）<p>化身塔<p>民國十二年，諸同生居士仿東洋化身之法，為普濟、法雨各造一座。每塔費千餘圓。普濟，在多寶塔後半里許；法雨，在香雲路口。初則甚好用。以久空不用，鐵函鐵條通皆鏽爛。海山鹹霧，鐵都漬壞。況已經燒過之鐵，實為易壞之極。東洋僧俗通燒，常用尚不至鏽，故能經久也。（採訪）<p>法雨普同塔<p>在雪浪山椒。（舊志）<p>子孫普同塔<p>在海會橋東。清同治間，立山徒化聞，募本派法眷建。凡立山派下子孫及諸法徒，皆可入焉。置眾香塘田五十畝，歲收租，充春冬祭薦之費。俾伴山，常明、長生、楊枝、寶稱五庵，及化恆派下子孫，六柱輪流，承值當辦。（立山公堂序）<p>天燈塔<p>一在短姑道頭，一在佛頂山。徹夜燃燈，照耀海面，俾行舟知所向，無觸礁之患。佛頂燈塔，清光緒三十三年，慧濟寺僧德化募建；並置沈家門市房兩間，收租充費。鎮海李雲書之母，前修燈塔，亦助若干。民國癸亥，復捐若干，為長年燈油費。（採訪）<p>按：明釋傳燈《天台山志》云：「梵語塔婆，今略云塔。此翻方墳，亦翻圓塚，亦翻高顯，義翻靈廟。即供佛菩薩，及辟支、羅漢等舍利之所。隨尊卑，層級不同。佛菩薩者，高十三層。辟支塔，應十一層。阿羅漢塔，成以四層。餘隨品級減之。此八種塔上並有露盤。佛塔八重，菩薩七重，辟支六重，四果五重，三果四，二果三，初果二，輪王一。凡僧，但蕉葉火珠而已。」後世建塔，不原佛制。聖凡相濫，紕繆至多矣。是建塔本為舍利而設，且有佛制。後世僧沒，即肉身亦建塔院，已違古制。茲編所列，第取高顯之義。混諸塔為一鑪，益非佛氏建塔之原則。因援《天台志》語，以表釋之。<p>路（共四處）<p>妙莊嚴路<p>自短姑道頭至普濟寺，長約五里。明時白華庵主僧性珠修建。經始於天啓丁卯，竣工於崇禎庚午，越四載，始易崎嶇為康莊。舊稱兩旁古木撐雲，交景垂蔭，翠峯環映，怒浪鳴空，山陰道上不足仿也。厥後滄桑改革，樹木摧殘，路尚無恙。（《裘志．妙莊嚴路》陳繼儒記）<p>明華亭董其昌〈普陀山修路碑記〉：<p>普陀在大海中，開闢之始，即有靈山奇奧之區，未成坦道。彼負好奇之癖、挾躋勝之具者，故自忘其跋涉之艱也。其如齎香而皈命、兼膜拜以奔趨者，何哉？嗟乎！驚魂甫定，繭足為虞。彼岸方躋，故步恐失。高高下下，無平不陂。兩兩三三，欲前且卻。即不至青柯坪昌黎漫試之悔，亦足灰桃花源漁父再訪之心。白華庵主朗公於是有修路之議。畚鍤繁興，眾緣輻輳。為石之工十有七，為土之工十有三。綿亙五里，星霜四周。昔之犖确交加、荊榛翳塞者，皆已變為周行，夷然魯蕩。竟不知布金之長者遇在何方？撤石之愚公勸者誰氏？猶之陽春雪曲，屬和更多；優曇鉢花，開敷甚速。朗公曰：「大士加被之力也，予何有焉？佛氏門中，此為最勝矣。昔佛沙伏國，既建寶塔，即埋珠網，立石於旁，刻銘詔後。將使異時修塔不煩大眾捐資。夫財施仰法施而就，前事為後事之師。顧予蕪詞，有慚珠網耳。」朗公名性珠，參學師承之詳，別有傳者，不具書。（銘詞略）<p>華亭陳繼儒記：<p>東南水中之勝，江有金焦，太湖有七十二峯，不敢與南海普陀鼎立而三。非遜百谷王，以觀音大士道場勝也。獨捨舟登岸，嶢崅崎嶇。雨虐風號之夕，步步歌行路難矣。朗徹珠公歎曰：「昔雪山布髮掩泥，持地以身負土，古聖賢皆然。而區區一貧衲，敢不負鍤先之乎？」發誓願，捐鉢資，薙草萊，刊土石。不募而聞聲者，如鳥就巢；不召而樂趨者，如蟻壘垤。經始於天啓丁卯，落成於崇禎庚午。自道頭茶庵至白華庵，西路闊二丈，階高三丈，庵前平坡十餘丈。進山門，曲徑竹廊，至白衣真應殿。東達普陀寺，路長四五里。有茶亭、自度亭可以憩，有兩旁雜樹可以蔭，有臺可以眺，有山田野花可以玩，有石几可以坐。履道坦坦，比之泥滑滑者何如？掉臂而入，比肩而出，不下車，不讓畔，比之五步一踹、十步一蹶者何如？至是而朗公之功德鉅矣！朗公曰：「吾師昱光老比丘，刺血書經，上疏闕廷，請勅建本寺。上賜帑金、賜御製碑文、賜金襴紫袈裟，吾師悉遜不有。若珠之畚石鍬土，何足挂有道齒頰乎？」陳子曰：「吾師劉貢父詩云：欲行今日路<#sp>恐背古人迹欲行古人路<#sp>今人笑迂僻<p>「噫嘻異哉！吾與朗公，從何處下註腳？况世路，願太奢則缺陷難填；量太隘則狹窳難廣；氣太橫則突兀難夷；心太曲則險巇難經。要路危，歧路錯，末路迷，此楊朱、嵇叔夜所為望而泣下者也。安得大善知識如朗公輩，布滿人間，以平不平之心路乎？心路平，世路平，無論山中，即遊戲風波，蛟龍大海，此與康莊魯道何異哉？敬以復朗公，并作〈妙莊嚴路記〉。」<p>玉堂街<p>明萬曆間，法雨寺協理僧如珂修砌。珂字玉堂，因以名街。自普濟寺至法雨寺，長五里許。一路帶山映海，翠靄銀濤，應接不暇。（《裘》、《秦》志）<p>清釋照機詩：誅茅甃石見康莊<#sp>以字題名示不忘從此腳跟歸正路<#sp>濤聲山色轉風光<p>釋照能詩：地分世外傲羲皇<#sp>杖履何緣步玉堂花鳥文章泉石史<#sp>歸來滿院薜蘿香<p>香雲路<p>往佛頂山之通衢，高長二百餘丈。其間有亭，額曰「香雲」，因以名路。舊時樵蹊陡峻，有礙腳跟。清光緒三十年，慧濟寺住持文正同監院慶祥，募資砌石累級，旁扶鐵欄；舉趾者始無緣木扳蘿之苦。費銀幣二千九百餘元。捐資最鉅者為定海韓之鵬及徐陳氏。（採訪）<p>釋文質〈造鐵欄杆碑記〉：<p>圓通大士誓願宏深，法界有情等蒙攝受。一切處普門示現，真智無方；東南海補怛名山，應迹有在。無方故逐形隨類，施同體之慈悲；有在故航海梯山，報罔極之恩德。由是歷朝欽敬，舉世尊崇。無非欲祝同康以翼郅治；消災厲以福黎元。因茲三寺鼎立，眾庵碁布。各宏祖道，共闡佛心。惟慧濟一寺，基踞山巔，名曰「佛頂」。紆屈數里，路由頑石以砌地；盤桓千仞，人若歷梯而登天。每至香期，來往繹絡。足履滑石，甚屬危險。前住持文正，募諸檀信，鋪以石條；即彼險道，變作康莊。雖仍巍巍陡峻，而復步步坦平。但以旁無遮護，迴避猶覺惴惴。大護法大椿祝公，宿植德本，篤信佛乘。秉居廛為政之權，行即俗修真之道。適來進香，睹此景象，遂發大心，徧豎鐵欄；普令來者登圓通場、行安隱道。得大無畏，不勞每步看腳下；獲大總持，了知佛階在箇中。由金繩路，逢左右源。自下地宛轉扶掖，一直至山窮水盡。從茲入於佛慧，親見觀音。如斯功德，直與普門施無畏力，同體相用。當必由斯頓超十地，圓滿三覺。豈止身心安泰，吉祥萃於厥躬；瓜瓞綿延，餘慶覃於後裔而已哉？<p>短姑道頭埠<p>在西南海岸，舊稱闊四五丈，長三十餘丈；小石自相零附，不築不甃，天然成步。（埠俗字）暴風巨浪，衝激不散，為大士靈迹。（詳〈靈異門〉）清光緒三十一年，了餘、蓮禪兩僧，以天然步，遇潮漲，終嫌未便。捐資以巨石甃成步頭。內高一丈四尺，面闊二丈四尺，長四十丈，寬廣平坦。輪舶雖不得並，而潮汐大小，均可免褰裳濡足之苦。（《裘志．古蹟》；採訪）<p>清鄞萬言詩：洛迦名藪<#sp>天下所趨帆檣矗矗<#sp>集於短姑短姑伊誰<#sp>而以名步豈為壚當<#sp>抑以筋露人曰否否<#sp>嫂姑昔來維舟將登<#sp>姑云不諧不諧謂何<#sp>月臨天癸十載之誠<#sp>一朝而毀嫂言天定<#sp>非人之尤裹飯我來<#sp>爾住無憂嫂去未幾<#sp>挈饁已至相與笑語<#sp>食訖而逝再頃復來<#sp>餉之如前其姑驚怪<#sp>嫂胡戲焉頃刻神異<#sp>譁於各船云必菩薩<#sp>演化而然適有沙彌<#sp>上殿禮佛三帀周看<#sp>佛衣沾溼既傳其事<#sp>更審其形誠心格佛<#sp>永式千齡<p>慈谿裘璉詩：步頭小石亂縱橫<#sp>傳自陵波佛迹成為有靈根生到底<#sp>不然海水亦何情<p>李暾詩：何年禮佛意殷勤<#sp>異說而今駭見聞風拂松林輕奏樂<#sp>練鋪石㵎細生紋波飄一舶空中葉<#sp>身傍三山畫裏雲從此凡心都洗滌<#sp>飛車直欲駕蒼雯<p>橋（共九處）<p>永壽橋<p>在普濟寺左；海印池池廣十畝，橋跨其上；闊二丈，長十丈，高二丈；廣級周欄，欄柱刻獅，精采異常。年久多壞，民國八年，無為陳錫周居士性良重修，又造寺前水泥欄杆。（舊志；採訪）<p>清邑人何委詩：壽必期夫永<#sp>橋何命此名境為天所設<#sp>人想地同庚佛仗由來舊<#sp>僧伽得度生杠梁終自別<#sp>池水萬年清<p>釋能劭詩：一虹橫沼跨<#sp>永壽著其名不逐滄桑變<#sp>還同日月庚陵波千嶂合<#sp>映水白蓮生佛國開南海<#sp>橋懸天地清<p>瑤池橋<p>與永壽橋相望，廣長各一尋，琢方石為之。窪端阜中，微成虹形。架梁橫石，四隅各製龍首。池產白蓮，瑤池，狀其白也。俗呼蓮花橋。（舊志）<p>平橋<p>在普濟寺前，與八角亭相連亙。（採訪）<p>大士橋<p>在潮音洞上。宋寧宗嘉定七年，僧德韶修飾寶陀寺時建。御題是名。今廢。（侯繼高〈遊山記〉）<p>元天台劉仁本詩：金碧玲瓏塔影雙<#sp>綺霞香霧溼疎窗鮫人織浪為華蓋<#sp>龍女持珠獻寶幢震海風雷音縹緲<#sp>彌山潮汐響舂撞願求示現將軍相<#sp>一鼓羣魔盡攝降<p>智度橋<p>在法雨寺前，即青玉澗與諸水交匯處。橋廣二丈，長三丈餘。廣渚澄潭，林木茂生。雨後亂泉暴流，有靚幽之觀。舊有董元宰勸緣碑，陸寶稱其筆法秀宕，自是晉人本色。清雍正九年，開拓地基，橋用石砌平，水由地中行矣。（《裘》、《許》二志；採訪）<p>雨瀑橋<p>距智度橋數十步，溪流東折。雨後泉懸石上，如瀑布尋丈，因名。（舊志）<p>海會橋<p>在法雨寺前。清光緒十八年，住持化聞建。（採訪）<p>環龍橋<p>在南天門大觀茅篷，故亦名大觀橋。沿旁扶以鐵欄。民國七年，上海信女薛孫氏捐建。（採訪）<p>玉帶橋<p>在三聖堂左，往普慧、磐陀各處之路口。係八功德泉及正趣下山澗中水之出洩處。（採訪）
。
<juan>普陀洛迦新志卷八<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>規制門第八（共分六種）<p>秦尊僧䂮，釋門之規約初宣；魏倚道臻，佛子之科條益備。蓋出世不離入世，束身所以束心也。況百丈創立叢林，大眾同歸棲止。不遵國法，何以邀王臣之護持？不守清規，何以得比丘之和合？更加世運遷流，羣欽法治。故公布之國典，固宜心懍懷刑；即私制之院章，亦當欲不踰矩。志規制。<p>僧伽日用軌範<p>日用軌範者，乃示人人當行。不拘何人何執，總當一一無犯。那管內單外單，咸須各各遵守。一、敦尚戒德，為菩提之根本，作涅槃之基址。二、須甘淡薄，安貧樂道，保護道心。三、寂淨純一，省緣務本，無分其心。四、去私擯邪，奉公守正。五、柔和忍辱，慎事敬人。六、隨眾聽命，威儀整肅。七、勤修行業，無怠無荒。八、遵規處眾，耿直不阿。九、安分小心，無得妄為。十、隨順規制，共勷法門。上來十種，略總善法大綱。不厭委陳，尚有禁例條目，謹列於左：<p>不得破根本大戒。不得於誦戒時，無故不隨眾。不得不孝父母。不得欺陵師長。不得故違朝廷公府禁令。不得習近女人。不得於受戒之後，不知戒相。不得親近邪師。不得飲酒賭戲。右九事，不犯，名敦尚戒德。若犯，輕者罰，重者出院。<p>不得營辦美食。不得著豔麗衣服。不得泛攬經事。不得爭䞋錢。不得田蠶牧養。不得聚集男女，做世法齋會。右六事，不犯，名為安貧樂道。若犯，輕者罰，重者出院。<p>不得無故在外閒遊，數歸俗舍。不得習學應赴詞章，吹唱雜藝。不得習學天文地理、符水鑪火等外事。不得習學閉氣坐功，及無為白蓮等邪道。不得好興無益工作等。右五事，不犯，名為省緣務本。若犯，輕者罰，重者出院。<p>不得非理募化。不得侵剋信施。不得擅用招提之物。不得廢壞器用不賠償。不得背眾食。不得不白眾，動無主僧物。右六事，不犯，名奉公守正。若犯，輕者罰，重者出院。<p>不得破口相罵，交拳相打。不得受辱不忍，見於辭色。不得威力欺壓人。不得侮慢耆宿。右四事，不犯，名柔和忍辱。若犯，輕者罰，重者出院。<p>不得戲笑無度。不得高聲談論。不得裝模作樣。不得坐立斜倚。右四事，不犯，名威儀整肅。若犯，輕者罰，重者出院。<p>不得無故不禮誦。不得執事怠慢。不得惡人警策。不得作無益害有益。右四事，不犯，名勤修行業。若犯，輕者罰，重者出院。<p>不得挑唆鬬爭。不得樹立朋黨。不得機詐不實。不得謗訕名德。不得誣毀清眾。不得徇私偏袒。右六事，不犯，名遵規處眾。若犯，輕者罰，重者出院。<p>不得大膽生事。不得謬說經論。不得妄拈古德機緣。不得無知著述誤人。不得招納非人。不得自立徒眾。不得擅留童幼及沙彌。不得己事不明，好為人師。不得哄誘他人弟子背其本師。不得無大故擅入公門。不得妄議時政得失是非。不得輕心謗斥先聖先賢。不得以常住產業等與人。不得侵佔人產業。不得另為煙爨。右一十五事，不犯，名安分小心。若犯，輕者罰，重者出院。<p>不得令之不行，禁之不止。不得有過罰而不服。不得在寺名不入僧次。不得梗法不容執事人行事。不得為執事更變成規。不得不白師友，恣意妄為。不得故與有過擯出人交。右七事，不犯，名隨順規制。若犯，輕者罰，重者出院。（《百丈清規》）<p>共住規約<p>棲身息影，端藉名藍。修道循規，必須同志。久參耆宿，以遊歷深而百緒從生。後進時流，因知見淺而初心漸退。以致綱宗失旨，模範多乖。習以為然，積成流弊。某甲住持茲山，自慚薄德；空懷佛制，無報法門。欲挽已往頹風，惟冀方來賢眾：共遵佛說戒律、祖制規繩；調治三業，折伏過非。住斯叢林，原為遵行。如或不然，無勞共住。<p>犯根本大戒者，出院。<p>禪貴真參實悟，弄口頭禪者，出院。<p>三五成羣，山門外遊戲雜話并閒坐者，罰。不服者，出院。<p>喫葷酒看戲者，罰已，出院。若重病非酒莫療者，白眾方服。（新增）喫煙者，罰。<p>故與有過人往復，思害叢林，攪亂好人者，出院。<p>鬬爭是非，破口相罵，交拳相打，不論曲直，出院。一理正而忍，一過犯而瞋，理正者不罰，過犯者責出院。<p>米麥等物，不白住持，私賣用者，罰賠償已，出院。<p>侵損常住財物，及斫竹木花果送人者，賠已，出院。<p>施護入寺，執事私化緣者，量事輕重處罰。不服者，出院。<p>無公事，私走檀護及本俗者，定非潛修人，即令出院。知而不舉者，同罰。<p>己眼不明，妄評他人見地，出語不自知非者，即令出院。<p>課誦、坐香、出坡，不隨眾者，罰。除公事、有病。不服者，出院。<p>禪堂講話者，罰。本堂不舉，待堂外舉者，堂內執事同罰。<p>除公事，不在本寮，至各寮縱意放逸者，罰。或博弈賭錢者，重罰，出院。執事不舉者，同罰。<p>無事不得喫二堂。食時不得談笑。不得爭坐位。不得不照位坐。不得未結齋先起。不得自攜椀入廚取食。違者罰。<p>遇普茶聽規約，除公事，不隨眾者，罰。不得託人取茶果歸寮，與者、取者同罰。<p>常住經書，莊嚴器皿，概不借出。違者，罰。若不得已，白眾方借。<p>輕視耆德，惡聞直言，妄生誹謗者，出院。<p>不聽執事人約束遣調，及不滿期告假者，罰。<p>非重病，背眾飲食者，罰。私留親友歇宿者，罰。<p>各寮聞報鐘不起者，罰。恃己有功，不順調伏者，重罰。<p>凡受信施物，不白執事人知照即受者，倍罰。除親戚鄰友。<p>長養鬚髮，概不留單。暑天赤膊，不縛褲腳；冬天烘火，並戴小帽者，罰。<p>常住錢物，出入即登記，朔望兩序公算。失記及含糊者，罰。<p>堂中出外生事者，嚴擯。借事起單者，永不復入。<p>保留有大過人及年輕者，或私招徒眾者，出院。<p>叢林無僧值，則內外不正，弊何能除？法何能立？為僧值，宜盡心糾察，不得徇情。如有犯者，照款罰。失罰者，僧值受罰。<p>以上條約，真實辦道之規則。同居大眾，各宜珍重。（《百丈清規》）<p>山中舊規<p>凡本寺前後左右山場，不但不可侵漁，且風水攸關，竹木務悠久培蔭。斲石取泥，俱所當慎。違者罰擯。<p>山門基地，東至娑竭龍王祠止，西至土地堂止。內龍沙一股，關係吃緊，有石碑為限，毋得侵犯。<p>自康熙二十九年創復禪林。以前各家據有之地，會同合山，逐一取明。除舊時所作墳塔外，當依華頂規式，非住持不得在本寺近處建墳造塔；或冒昧侵越，定干罰擯。<p>概山靜室，披鬀徒眾祝髮，屆期務先知會兩鄰，據實具結。一杜混淆，一防匪類。其茶儀陋規，已經革除，毋庸溷擾。<p>本山耆舊涅槃，先白常住，鳴鐘通知。常住祇備香燭冥資致弔，不得仍前多事。齋金永革。鐘頭銀一錢，仍付本僧。<p>磐陀石、千步沙、茶山三處，每年公議一人輪值年務。今總靜室已廢，總管之名亦為不雅。改耆舊僧三人，棲息道頭下院樓上，掌煙爨簿及香檀散靜諸務。（以香客錢米，俵散各靜室僧，謂散靜。）其合山大眾，或有爭論事故，先向耆舊師剖論。不得已，具白方丈，毋許瑣瀆。內有情真過確者，宜擯、宜罰，公同處分。<p>向來支應官府及造冊結狀諸費，合山均派。今新復禪規，一應常住自行料理。各庵得清淨安居，努力進修，勿棄寸陰為幸。<p>天災流行，祈求雨澤，向由常住為首，領眾詣潮音洞迎香。近因外山開墾，眾議往桃花山請聖，供龍中和廟內。雨過之日，誦經酬禮，撥舟送聖。如當事祈求，但在本山請三昧八功德水行香，不往別所。<p>本山修路，屬磐陀石者，一自土地堂起，至磐陀石止；一自柏子庵起，至潮音洞止；一自潮音洞起，至道頭止。屬千步沙者，自几寶嶺起，至雪浪澗止。屬茶山者，自龍樹庵起，至菩薩頂及東溝、西溝止。屬東寮者，自几寶嶺左山腳起，至東山門止，並濬東荷花池。屬西寮者，自土地堂起，至西山門止，並濬西荷花池。兩寺常住，普濟，則自正山門起，至正趣亭止。再同白華、三元、隱秀三庵，共修至短姑道頭止。法雨，前自智度橋起，至雪浪澗止。後至蓮臺洞止。沿途靜室，自蓮臺洞修至梵音洞止。<p>後山係寺之來脈，堪輿家俱言不宜建蓋。故常住特買東房基地，與太古堂相易。今留內官生祠外，其餘悉栽竹木，培蔭道場。後人永不許違禁建造。其寺後嶺路，亦不得仍前往來，踏損龍脈。一應行人，俱從几寶嶺下舊路行走。犯者擯治。（《裘志》以上普濟〈規制〉）<p>開山祖塔，木本所存。每歲季冬二十四日，春清明正日，上午，集各房靜室拜掃。若普同塔、蘇公塔、明公塔，隨例舉行。下午，則常住大眾拜掃舍利塔，各房靜室從便。若屬中興子孫，係鐵祖法派者，隨班俱集。<p>觀音洞扣公塔，二節於禮祖次日，住持領眾拜掃。<p>每歲元旦及長至聖節，各房靜室同詣常住，隨班祝釐，不得藉故失儀。<p>新造靜室挂號，必執事僧同本地耆舊，查驗煙爨確實，方登名冊。其俵茶陋規永除。<p>祈晴祈雨，俱向梵音洞請聖。間有往桃花山者，相時舉行。（《裘志》以上法雨〈規制〉）<p>絕餽送。舊例鬀度，及示寂除名，俱餽銀禮，謂之俵茶。或有不平煩排解者，亦具禮物，謂之注銷。嗣後披鬀者，祇遵具結。控訴者，祇將理論。自愛愛人，功德不小。<p>禁科派。往者常住有役，合山派撥。當事按臨，合山送茶。長至元旦小食，合山辦治。官府事務，及議輪管年，合山斂費。今後一應常住支持，概不干涉合山。<p>杜欺陵。恃強陵弱，矜智欺愚，人情不免。和尚顧念法眷，以道相尚。除干禮犯法、名義不容者，依清規治之。並不徇私損害良善。<p>省往來。曩者慶生弔死，紛紛盤扛，與俗無異。從今立法，弔死，祇用香燭冥資，喪家亦不❥帛。生辰，概不致賀。世相無常，寄歸一視，此為達矣。<p>嚴戒律。展復之始，規制未立，約束不嚴，客樽賈樏多雜腥漿。近來肅然一清。願合山法眷，繼序後賢，永遵無忽。<p>公福德。檀信遠來，全為菩薩道場起見。今各靜室，招同牙儈，緣入私囊。甚者香燭亦公出私入，掩人耳目。無論獲罪佛天，即善信誠心，何由上達？况常住拮据萬狀，接待十方。莊嚴道場，百不了一。諸公自外如此，其何以安？又香信齋僧，意在公溥。有䞋無䞋，或饒或否，俱當引致常住。豈可私自設齋？巧者重䞋疊飽，樸者當面錯過。賜受皆虛，福緣安在？以後切莫仍蹈前轍。陰有天刑，陽有人禍，戒之慎之。（《裘志》以上普濟〈定約〉）<p>嚴戒行。苦守清規，當永遵智祖遺誨。<p>同甘苦。施主信施，厚薄照分分給。公務執役，無論尊卑，隨力負重。<p>省是非。口角致爭，當鳴耆舊執事處分。有難解者，白之常住，依理公斷。若妄控公庭，則公逐過海。勿使有玷僧規。<p>節糜費。粗衣淡飯，衲僧家風。勿得著華彩、美口腹，輕浮奢侈，敗壞僧體。（《裘志》以上法雨〈定約〉）<p>常住規約<p>法雨寺〈常住規約序〉云：「法隨緣起，道本融通。夏葛冬裘，因時而變。渴飲飢食，合宜者行。必革弊而興利始有益而無損。令常住之根本深固，庶法門之化道遐昌。上可慰開山中興諸祖之慈心，下可作來哲後賢住持之遺範。是以斟酌時宜，修訂規約，列左。中華民國五年三月，公同議立。」<p>住持，為常住之代表，執主持之公權。當上殿過堂，領眾行道。監察全院，督率諸職。各盡責任，毋相侵諉。使眾安和，常住興盛。<p>今既革除新老住持交盤之舊例，除住持進院費須自行擔任外，所有常住財務概歸常住，而由監院管理之，住持監督之，始與諸方叢林制度相符。且令德富財貧者，亦能進為住持。<p>本寺住持，須由本寺各房、合山長老，於本寺各房法眷中，公舉資格合宜而孚眾望者，任之。任期三年。連舉者得連任一次。若本寺班首中有德望俱優、資格相宜者，亦得公舉。惟須接本寺派下之法，以續祖燈。<p>住持，既不負財務責任，固不得連月出外。其有因公事或私事出外，須白眾告假，定期❥寺。<p>監院，管理常住財務，職任綦重。須集本寺退居及法眷公舉，由現任住持敦請之。若任事三五年後，有功於常住者，議獎。<p>常住帳目，每日由監院查對。每月計算，由監院副寺合結，再由住持查對。年以三月中、七月中、年終，為三大算期。三月中大算，由住持邀同退居法眷、客堂、庫房各班首在場。七月中、年終大算，由監院請本寺退居住持及庫房、客堂各班首在場，以昭大公。<p>都監一職，上輔住持，下襄監院。須慎選資格相宜、深諳寺規之碩德任之，庶不負古人列職之意。<p>知眾，理處本寺及山中各庵僧眾事，責任綦重。須由住持商同本寺退居等，得同意，始得請之。<p>常住銀錢，既由監院負責，其庫房執事，須得監院之同意。其餘執事，概照舊例。<p>凡間住班首、執事，若年登六十者，早殿得以隨意。此外，皆宜上殿過堂，以孚眾心而全大體。<p>客堂，持叢林之綱紀，肅大眾以禮法。無事時，除應值者外，均宜上殿過堂。且不得自由出外，致曠職務而失體統。<p>庫房，事務雖繁，若無要公，每逢朔望，監院亦宜上殿以昭勤慎。餘職遇閒暇時，皆宜發心上殿過堂。<p>凡宜上殿過堂而躲懶偷安者，僧值應即檢查。不得徇私縱容，免致眾人效尤。<p>本寺香客，住持及各執事不得邀至己庵內請齋或募緣等。若己庵內之香客到寺，請齋、請便飯等，須照各庵一律開銷，不得擅私自便。<p>本寺，無論住持、班首、職事，凡與常住公事無涉者，遇有意外之事，由各人自己承當，常住概不負責。<p>庫房、客堂等職事，如有不盡職責及輕損常住等，為首領者須秉公檢舉，毋得隱瞞。<p>住持，每年由常住酬勞衣單銀幣一百二十圓。監院，酬勞衣單銀幣八十圓。其餘各職，概照舊章。<p>本規約遇有不適用時，得於三月中大算時，由住持或都監、監院等，提出修正之。（採訪）<p>法令<p>孫大總統《中華民國臨時約法》第二章第五條：「中華民國人民一律平等，無種族、階級、宗教之區別。」第六條：「人民有得享信教之自由權。」（中華民國元年頒）<p>《大總統教令》第十二號《修正管理寺廟條例》：<p>第一章<#sp>總綱<p>第一條<#sp>本條例所稱寺廟，以左列各款為限：<p>一、十方選賢叢林寺院。<p>二、傳法叢林寺院。<p>三、剃度叢林寺院。<p>四、十方傳賢寺院庵觀。<p>五、傳法派寺院庵觀。<p>六、剃度派寺院庵觀。<p>七、習慣上現由僧道住守之神廟（例如未經歸併或改設，從前習慣上奉祀各廟是）。<p>八、其他關於宗教各寺廟。<p>其私家獨立建設，不願以寺廟論者，不適用本條例。<p>第二條<#sp>凡寺廟財產及僧道，除本條例有特別規定外，與普通人民受同等之保護。<p>前項所稱財產，指寺廟所有不動產及其他重要法物而言。所稱僧道，指僧尼、道士、女冠而言。<p>第三條<#sp>凡著名叢林，及有關名勝或形勝之寺廟，由該管地方官特別保護。<p>前項特別保護方法，由內務部參酌地方情形定之。<p>第四條<#sp>寺廟，不得廢止或解散之。<p>第五條<#sp>凡寺廟，在歷史上有昌明宗教陳績，或其徒眾恪守清規，為人民所宗仰者，得由該管地方官開列事實，詳請該管長官，咨由內務部，呈請<p>大總統，分別頒給左列各物表揚之：<p>（一）經典。（二）法物。（三）扁額。<p>第六條<#sp>各寺廟得自立學校。其課程，於經典外，須酌授普通教育。<p>寺廟創辦學校時，須呈請地方官立案。其從前已設立之學校亦同。<p>第七條<#sp>寺廟須向地方官署呈請註冊。其應行註冊事項，及關於註冊之程序，由內務部另以規則定之。<p>第二章<#sp>寺廟之財產<p>第八條<#sp>凡寺廟財產，應按照現行稅則，一體納稅。<p>第九條<#sp>凡寺廟現有財產，及將來取得財產時，須向該管地方官呈請註冊。<p>第十條<#sp>寺廟財產由住持管理之。<p>寺廟住持之傳繼，從其習慣。但非中華民國人民，不得繼承之。<p>前項住持之傳繼，須向該管地方官呈請註冊。<p>第十一條<#sp>寺廟，不得抵押或處分之。<p>第十二條<#sp>寺廟財產，不得藉端侵佔。並不得沒收或提充罰款。<p>第十三條<#sp>寺廟所屬古物，合於左列各款之一者，依照現行保存古物法令辦理：<p>一、經典。<p>二、建築、雕刻、繪畫，及其他屬於美術者。<p>三、歷代名人遺迹。<p>四、為歷史上之紀念者。<p>五、與名勝古迹有關係者。<p>前項物品之保存，由住持負其責任。<p>第十四條<#sp>凡寺廟，久經荒廢，無僧道住守者，由該管地方官查明保護，另選住持。<p>第三章<#sp>寺廟之僧道<p>第十五條<#sp>關於僧道之一切教規，從其習慣。但以不背公共秩序及善良風俗者為限。<p>為整頓或改良前項事宜，得由叢林僧道舉行教務會議。<p>第十六條<#sp>凡僧道開會講演，或由他人延請講演時，其講演宗旨以不越左列各款範圍者為限：<p>一、闡揚教義。<p>二、化導社會。<p>三、啓發愛國思想。<p>第十七條<#sp>凡僧道有戒行高潔，精通教義者，准照第五條規定辦理。<p>第十八條<#sp>凡寺廟僧道受度時，應由其度師出具受度證明書。載具法名、年貌、籍貫，及受度年月，交付該僧道。並由度師呈報該管地方官備案。<p>其在本條例施行以前受度者，由該僧道請求度師，或相識寺廟之住持，或僧道二人以上，為出證明書。並由該度師、或住持、或為證明之僧道，呈報地方官備案。<p>第四章<#sp>罰則<p>第十九條<#sp>各寺廟僧道或住持不守教規，情節較重者，該管地方官，得申誡或撤退之。但關於民刑事件，仍由司法官署依法處斷。<p>第二十條<#sp>凡寺廟住持違背管理之義務者，該管地方官申誡或撤退之。<p>寺廟因而受損害者，並任賠償之責。<p>第二十一條<#sp>違背第十一條之規定，抵押或處分寺廟財產時，由該管地方官署收❥原有財產，或追取原價，給還該寺廟。並准照第十九條規定辦理。<p>因而得利者，併科所得總額二倍以下之罰金。若二倍之數未滿三百元者，併科三百元以下之罰金。<p>第二十二條<#sp>依前三條規定撤退住持時，按照第十條第二項之規定，另立住持。<p>第二十三條<#sp>違背第十二條規定，侵佔寺廟財產時，依刑律侵佔罪處斷。<p>第五章<#sp>附則<p>第二十四條<#sp>本條例，自公布日施行。其以前教令公布之管理寺廟條例，廢止之。（中華民國十年五月二十日頒）<p>示令<p>定海縣知事陶鏞，普陀香客須知示：<p>普陀駁船不大，只能容載十人。新定規則，即限此數。<p>駁船中釘有船牌，寫明號數及船夫姓名。如遇風浪，中途勒索，除令水陸警查察外，香客可記明船牌，報告警所跟究。惟風浪大時，船夫須多用人力，亦應於規定之外，酌量加給酒錢。<p>篼子轎夫、挑夫等，新定規則，取保給照，方准營業。並給符號，佩帶衣襟，以資識別。如無符號者，可不雇用，以防疏失。<p>轎金、担力、酒資，分段限定數目，開列清單，由警所蓋印，公佈周知，矯從前需索之弊。香客上岸出香，此項錢文交所居寺庵執事僧開付。如香客體恤苦力，從優犒賞，亦宜令執事僧經手。幸勿直接開付，致效尤請益，糾纏不清，釀生毆詈。<p>香期，有一種游僧、瞎僧，到山化小緣，成羣攔路，扳轎、牽衣，騷擾可厭。現已從嚴查禁驅逐。其殘疾瞎僧，則收入淨土堂。惟化小緣僧，其中實有真貧苦行者，礙難概禁。現規定，以「席地坐化」四字為限。香客對於此項僧，多多施捨，結緣獎善。遇有站立募化者，切勿施予開端。如有扳轎、牽衣等舉動，可知照警察及巡照僧拘究。<p>寺院庵堂，款待住客，力求完備；不覺而入於靡麗奢侈，殊非清淨道場所宜。縣知事杜漸防微，迭諭沙門，力崇樸素。香客之來，或崇奉教相，或流連光景。人都高尚，住亦暫時。對於居停，幸勿責備求全。共挽澆風，以維佛土。<p>詞客騷人，興來題詠，已令僧徒備有筆札，幸勿題壁。題亦不久刮去，轉惜佳句不傳。有一種惡少，以猥褻字畫，污疥名勝牆壁，殊損公德，幸自戒之。如不遵依，派警拘究。<p>山中賭博、鴉片，均所嚴禁，犯者拘懲，罪連容留之主僧。主僧報告者，免罪，仍照章提獎。君子懷刑，各其注意。但消遣賭酒食，不以金錢為目的之娛樂品，不在此限。至僧徒，雖娛樂之賭，亦犯清規，有犯必懲。<p>普陀佛地，葷腥宰割，向所嚴禁，各寺均不設葷廚。香客到山，允宜素食。如萬不能素食，只可酌帶罐頭。切勿公然以血肉之品妨害香積。<p>婦女小孩到山，裝飾宜從淡素。珍寶炫耀，漫藏冶容，戒之為妥。<p>梵音、潮音各洞大士示現，誠者見之。佛重螻蟻之生，捨生實屬謬妄。向有示禁，希望香客廣諭癡愚。（中華民國十一年一月給）<p>定海縣知事陶鏞示諭事：<p>本知事因公幹到普陀法雨寺。住持循照舊例，率領全寺僧徒，在山門外排班迎接。本知事歉悚不安。當於出寺時，諭免班送。旋到普濟寺，先諭住持，將排班迎送一概蠲除。查叢林緇眾，誦典焚修，自有清規。遊方之外，尋常酬應尚合屏除。豈可擾以世俗之繁文、苛以官場之縟節？查此種迎送陋例，遠自帝王時代嬗遞而來。今則建國共和，立憲平等。在施者，習焉不察，幾自忘貝象之尊嚴；而受者，謝卻不堅，遂未去餼羊之告朔。楚齊兩失，審非小節之疵瑕。儒釋異源，應有折衷之儀式。嗣後縣知事到山，倘有特別典禮，應俟屆時規定。其尋常巡住，祇須各該寺方丈住持、執事首領，於合宜地方行相當敬禮。所有兩廊僧眾、排班迎送，以及撞鐘擂鼓、升礮、扶轎等舊例，自今日始，一律革除。各該僧眾，威儀自重，人格攸關。毋為無禮之恭，致貽有識之誚。除呈報並分令外，合行示諭。全山緇白，一體咸知。（民國十一年一月給）<p>定海縣知事陶鏞，批准前、後兩寺住持蓮曦、了明，呈定取締公務寮，及篼夫，並寺庵內外單規則：<p>一、凡前後兩寺公務寮及各庵之工人，無論內單（即在內服役者）、外單（即在外工作者），均須尋覓妥保，方准進單。嗣後發生事故或逃亡時，均由保人負責。<p>二、前後兩寺公務寮工人，須由該寮頭單（即工頭）隨時約束。有不服者，由頭單告明該管客堂辦理。如再不服，送警局懲辦，或驅逐過海。情節重者，送縣。<p>三、前後山篼夫，均由公務寮派人帶坡（即帶領）；即責成帶坡人隨時約束，不准刁難香客，併額外需索。如違，告明客堂，送警嚴懲。<p>四、公務寮及各庵內外單工人，因事受屈，須將理由告明庵主或該管客堂，靜候查明實情，秉公處理。不得恃蠻行凶以干法紀。<p>五、公務寮及各庵內外單工人，遇事不平，如行凶毆人者，不論其理之曲直，當將先動手者拘送官廳，先行重懲其行凶之罪，後再為判斷是非。<p>六、遇有事端發生，如有從中挑撥及附和者，查明，一併送官嚴懲。<p>七、禍端釀成，其主動及附和者或畏罪逃匿，除責保跟交外，當將該凶姓名、年貌、籍貫開明，呈請官廳，備文關提，歸案懲辦。<p>八、遇有庵中出香須用篼子者，各篼夫，須由公務寮指派頂數，不得漫無限制、爭先奪後、強拖香客等情。如違，報警拘究。<p>九、遇有偷竊柴樹及蔬、蓏等物，當酌量情形，交該管客堂，轉送警局嚴辦。或徑送警局訊究，不准私自弔打。如違，嚴懲不貸。<p>十、本規則，由呈請縣署核准布告施行。（民國十二年一月給）
。
<juan>普陀洛迦新志卷九<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>流寓門第九（共十三人）<p>名山勝境，本仙真棲息之鄉；絕島荒嵎，為賢者避世之地。伊人宛在，遊子關情。茲山安期寄迹，豔灑桃花；抱朴固形，名留丹井。鶴年孝通夢感，學佛知歸；柳莊相自僧傳，與人為善。不獨增名山之聲價，更以助正法之流通。志流寓。<p>秦<p>安期生<p>瑯琊人。避秦亂，至山修煉。嘗以醉墨灑成桃花紋。故寺西南有桃花山。（舊志）<p>漢<p>梅福<p>字子真，九江壽春人。漢成帝時，為南昌尉。見王氏權盛，漢祚將移，乃為疏，從縣道上書。福本微官，又為奸黨所抑，不報。福見時事日非，遂棄官，佯狂吳市間。後有人見福於山。明萬曆間，僧如迥以梅岑之椒為福煉丹處，重創梅福庵，以存古蹟。（《裘志．流寓．精藍》）<p>按《裘志》云：「《漢書》本傳如此，亦不敢附會增益。」又引宋陸游〈梅子真泉銘〉曰：「梅公之去漢，猶鴟夷子之去越。變姓名，棄妻子，舟車所通，何所不閱？彼吳市間，人偶傳之，而作史者，因著其說。倘信吳市而疑斯山，不幾乎執一而廢百？梅公之去，如懷安於一方，則是以頸血，丹莽之斧鉞也。山麓之泉，甘寒澄澈。珠霏玉雪，與子徘徊。酌泉飲之，亦足以盡公之高而歎其決也。」乃謂：「子真既可從吳市至會稽，獨不可從會稽至洛迦乎？會稽曰梅山，此曰梅岑。會稽有子真泉，此亦有子真井。余信子真於洛迦，猶陸先生信子真於會稽也。」<p>又按：《裘志．流寓》祇載梅福。《許志》增安期生，亦尚有說。至全祖望〈寶陀三君詠〉，梅福、安期外，又增梁鴻。考邑舊志，或說鴻避亂梁橫山，或說東霍第三山，不及普陀。未審謝山所據何書，故略之。<p>晉<p>葛洪<p>字稚川，高密人。究覽典籍，尤好神仙之術，著書號《抱朴子》。山中有葛洪井，相傳為煉丹之井。（《許志》）<p>按《許志》謂：「縣在唐開元間，以洪曾煉丹於是，洪號葛仙翁，遂名縣為翁山。」此說殊非。《抱朴子》：「論古仙者之樂，以登名山為上；而以海中大島嶼，若會稽之東，翁洲之類者次之。」翁洲即翁山，則洪所著書，已有翁山之名矣。翁山，當為三國時，葛玄得名。玄為洪族祖，號仙翁，曾採藥海山。洪號稚川，隱羅浮，傳有履化蝶事。許以翁山，謂因稚川得名，實沿《定海縣志》之誤，未加深考也。<p>元<p>王天助<p>字致和，號頤庵，昌國蓬萊鄉人，學道於袁松溪。泰定間，入侍內祠。以精禬禱，數遣代祀名山。京師大旱，祈雨輒應。有司治決河，投其鐵符，水勢漸減。主鄞之玄妙觀，建玉皇閣，賜號「太虛玄靜明妙真人」。嘗修煉此山云。（《許志》；《鄞縣志》）<p>吳萊<p>字立夫，又字淵穎，金華人。性好遊，嘗東出齊魯，北抵燕趙。及還江南，復遊海州、歷蛟門，浮海東尋梅岑山、觀音大士洞。登磐陀石，見曉日初出，海波盡紅。瞪目長視，思欲起安期、羨門而與之遊。作〈磐陀觀日賦〉，膾傳一時。（《定海廳志》）<p>丁鶴年<p>西域人。父職馬祿丁，徙居武昌。至正間，淮兵渡江襲武昌，鶴年從兄吉雅謨丁為昌國令，徒步往依焉。薦章凡九上，皆不受。既而兵戈四起，匿翁洲海島。隆冬衣不掩脛。有饋遺者，雖饘粥費無所受。憂憤歡愉，皆發之於詩。其〈題普陀山〉七律，至今膾傳焉。（《定海縣志》；《許志》）<p>明<p>袁珙<p>字廷玉，士元子。幼襲父學，於書多所觀覽，壯益爽秀。嘗遊補怛洛迦山，僧有別古崖者，善相，見而奇之。謂其眼光如電，法當以術顯。因以相家之術授焉。洪武中，遇姚廣孝於嵩山寺，謂之曰：「公，劉秉忠之儔也，幸自愛。」後廣孝薦於燕王，召至北平。王雜衛士類己者九人，操弓矢，飲肆中。一見即前跪曰：「殿下何輕身至此？」九人者笑其謬，珙言益切。王乃起去，召珙宮中諦視。曰：「龍行虎步，日角插天，太平天子也。年四十，鬚過臍，即登大寶矣。已見藩邸諸校卒，皆許以公侯將帥。」王慮語洩，遣之還。及即位，召拜太常寺丞。賜冠服鞍馬、文綺寶鈔及居第。帝將建東宮，而意有所屬，故久不決。珙相仁宗曰：「天子也。」相宣宗曰：「萬歲天子。」儲位乃定。珙相人，即知其心術善惡。人不思義，而畏禍患。往往因其不善，導之於善，從而改行者甚多。性孝友，自少安貧養志。親疾甚，籲天祈減年以益親壽，疾果瘥。有以役他徙者，委之金百鎰，不相聞者十餘年。後其人歸，以金還之，封識如故。友人以事逮而沒，珙收厝以歸其母。待族黨有恩。立朝小心慎密；每建言，為上所眷愛。後居家，好吟詠，能畫竹。所居城西，繞舍栽柳，自號柳莊居士。永樂八年卒，年七十六，賜祭葬，贈太常少卿。（《鄞縣志》）<p>張隨<p>字亞泉，順天文安人。官御用監太監。涉獵經史，精書法。時故相蘭谿趙志皋為教習，器重之。萬曆三十年壬寅，奉命齎帑金千兩，蒞山建藏殿。三十二年甲辰三月，殿成報命，繪圖以獻。踰年，復齎金二千兩以竟前績，至丙午秋竣事。先後在山八年，拮据經理，區畫盡善。性儉約，一蔬一飯外，無所需。山中無義之徒，每有謀私利以墜戒律。隨甫至山，若輩遠遁，山寺為之一清。鼎新之後，又博求儒紳，輯為志乘。寺僧建生祠以祀之。（周應賓〈普陀寺〉及〈內官三公祠〉兩碑記；《裘志》）<p>蘇若霖<p>崇禎朝內官。懲魏忠賢之敗，挾資來山，載滲金銅觀音一尊。至道頭，未知適從，向大士前卜筄，鎮海吉。遂送入後寺，今奉圓通殿內。又施己資千餘，莊嚴淨土。甲申，聞變出山，年餘再來，竟隱山中，至沒。僧德之，為建塔，歲時設供。後又與張、王、党、馬諸人，俎豆大寺，可不謂賢歟！（舊志）<p>吳鍾巒<p>號稚山，常州武進人。崇禎甲戌進士，歷官至禮部尚書。姚江黃宗羲招公居四明，答曰：「從王所在，待盡而已。」遂退居普陀。舟山師潰，公曰：「吾老矣，不及此時尋一塊乾淨土，即一旦疾病死，其何以見先帝、謝諸君子於地下哉？」乃復渡海入城，至文廟右廡，設高座，積薪其下，捧先聖神位，舉火自焚死。所著詩文甚多，白華僧去微收藏，後為四明萬履安取去。（《許志》；《鮚埼亭集外編》）<p>按：《許志》謂公流寓白華庵。說本《定海縣志》觀公有〈寓白華庵生辰〉詩，說似可信。而公又有〈寓無凡靜室，彤庵見過〉詩。無凡靜室，乃寶稱庵。而朱緒曾《昌國典詠》云：「吳忠烈寓室，余尋其遺迹，僧云：『在棲真庵，今廢。』然棲真庵即真顯庵，萬曆三十年，督造張隨改名。忠烈寓所，當以無凡靜室為是。」<p>沈宸荃<p>字友蓀，號彤庵，慈谿人。崇禎十三年進士。魯王監國，連擢至兵部尚書、東閣大學士。魯王駐舟山，以疾請休。嘗至普陀，與禮部尚書吳鍾巒相盤桓。舟山破，復從王，至金門艤舟南日山，遭風沒於海。（《許志》；《海東逸史》；《小腆紀年》）<p>清<p>沈良錫<p>字之冕，鎮海人，官定海把總。康熙二十八年，賜金建寺，總兵藍理派良錫率兵看護，前後居守甚久。建寺時之規畫馳驅，亦良錫力為多。為人守正不私，僧眾賴以相安。普陀近山多礁石，行舟趨避孔艱。良錫於短姑道頭高懸一燈，光照徹夜。舟行在數十里外見之，加額喜曰：「見佛燈矣，抵洛迦道頭矣。」人咸稱便。理愛其敏練老成，遂不更調。於是挂弓天山，繡佛鈴閣，一花一石，緩帶登臨。昔有仙尉，今有福將，亦千古佳話也。（《裘志》；《陳志》）<p>胡氏子某<p>鎮海人，家貧，父早世，衣棺悉貸。年十五，僦屋普陀，賣腐為業。一日，其母使人趣之歸。將至，始知母將去室，以聘錢償債欠，某涕泣不勝。抵家拜母畢，疾趨投水濱。見者力援之，踰時始甦。負以歸，母子抱持大哭。母曰：「兒心吾知之，無然，吾不嫁矣。」某血淚迸湧，終不出一語。里人感其意，羣醵金償娶者。娶者毀婚帖，堅不受償。某叩首曰：「聘金不可不償，眾情亦不敢負。願立券加息，陸續措償。」娶者始受半去。事定，仍至山理舊業。知縣繆燧聞之，歎曰：「此孝子也。遺以錢粟，并允常繼以供母。」謝不受。後再訪之，無蹤迹。（《定海縣志》）
。
<juan>普陀洛迦新志卷十<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>藝文門第十（共三十種）<p>若論法門理體，本言說之遠離。而在娑婆眾生，以音聞為能入。故西來直指，亦說《楞伽》。東山道場，偏宣般若。不有粲花妙舌，安令頑石點頭？茲則真歇開宗，傳洞山之寶鏡；孚中繼軌，稱濟室之白眉。古鼎生蓮，舌根不壞；紫柏弘法，身相長留。潮音得宏機偉辯，別庵亦卓論精修。以標月指，作暗室鐙。志藝文。<p>宋<p>《真歇語錄》二集（真歇清了著，見《普陀列祖錄》。）<p>《五燈會元》二十卷<p>（大川普濟著，見清《四庫全書提要》。）<p>《提要》云：<p>是書取釋道原《景德傳燈錄》、駙馬都尉李遵勖《天聖廣燈錄》、釋維白《建中靖國續燈錄》、釋道明《聯燈會要》、釋正受《嘉泰普燈錄》，撮其要旨，會為一書，故曰《五燈會元》。以七佛為首，次四祖、五祖、六祖、南嶽、青原以下，各按傳法世數載入焉。蓋禪宗自慧能而後，分派滋多，有良价，號曹洞宗；文偃，號雲門宗；文益，號法眼宗；靈佑、慧寂，號溈仰宗；義玄，號臨濟宗。學徒傳授，幾徧海內。宗門撰述，亦日以紛繁。名為「以不立語言文字為不二法門」，實則轇轕紛紜，愈生障礙。蓋唐以前，各尊師說，儒與釋爭。宋以後，機巧日增，儒自與儒爭，釋亦自與釋爭。人我分而勝負起，議論所以多也。是書刪掇精英，去其宂雜，敍錄較為簡要。其考論宗系，分篇臚列，於釋氏之源流本末亦指掌憭然。固可與僧寶諸傳，同資釋門之典。故非諸方語錄掉弄口舌者比也。<p>元<p>《五會語錄》<p>（孚中懷信著，見《普陀列祖錄》。）<p>《四會語錄》<p>（古鼎祖銘著，見《普陀列祖錄》。）<p>金華宋濂序曰：<p>古鼎禪師銘公，以臨濟十七世孫，四坐道場，為黑白之所宗仰。一旦，祝釐浙江省垣，現白光三道。丞相康里公見之，極加敬禮。未幾將示寂，語其徒曰：「觀世音蓮臺至矣！」安坐而逝。及火化，舌根、齒牙、數珠俱不壞，五色舍利燦爛無數。國史危先生已摭其行業，為文勒諸碑。而《四會語錄》未有序之者；師之得法上首，今天界禪寺西白金公，屬濂作之。濂覽已，合爪言曰：「是真正語，是不著有無語，是雷轟電掃語。」學者隨所悟入，如慈雲徧覆、法雨普沾，大小根莖皆獲生成。非入正知見、具大力量者，孰能與於此？嗚呼！世安復有斯人乎哉？非謂果無之也，求其真淳無偽若師者鮮也。濂既為敍其事，復歆豔之。歆豔之不足，復作伽陀一章贊之。其辭曰：我觀我師四會語<#sp>一言一句皆真實河沙妙義總含藏<#sp>其中無餘亦無欠及至能所齊泯時<#sp>欲覓片言不可得有如十方虛空界<#sp>種種色相皆現前或飛或潛或動植<#sp>以至洪纖高下等枯榮生死及崩竭<#sp>了然不染虛空相而亦不出於虛空<#sp>真相如如不動故師昔嘗登寂照場<#sp>耳邊一喝三日聾惟聾故使功用絕<#sp>絕後通身皆是耳自茲出世入翁川<#sp>翁川海水亦生耳但聞魚龍哮吼聲<#sp>即使波濤增洶湧繼升普陀洛迦山<#sp>合掌問訊觀世音目能觀色耳聞聲<#sp>音聲何獨以目觀不知本來無耳目<#sp>見所不見聞不聞盡大千界無礙者<#sp>中天竺國陵霄峯所談妙法皆如是<#sp>只因妙法妙難思結集已落第二義<#sp>眉間放出白毫光七寶蓮臺向空至<#sp>此皆遊戲神通事於師之道不相攝<#sp>師之道大不思議千古贊歎莫能盡<#sp>姑以第二門中觀可以洗空於結習<#sp>可以觸動於悟機可以速證於菩提<#sp>是宜流通於世間視如照耀光明幢<#sp>我言或誣有如水（《普陀列祖錄》）<p>《大千語錄》<p>（大千慧照著，見《普陀列祖錄》。）<p>明<p>《䂐逸語錄》<p>（祖芳道聯著，見《普陀列祖錄》。）<p>《剖璞語集》<p>（朗徹性珠著，見舊志。）<p>《林樾集》<p>（履端海觀著，見《張忠烈集》。）<p>鄞縣張煌言序曰：<p>世之闢佛者，率以浮屠氏為外教。而瞿曇氏亦往往逃於枯空，謂不如是則非禪也。然東林慧遠，白社風高，未嘗不陶情吟嘯。則詭於禪之外非禪，而拘於禪之中者亦非禪也。夫善易者不言易，今使進禪而賦詩，而字摹貝葉，句勒曇花，則亦偈而已，何名為詩？夫詩本性靈，而禪亦性靈。要自有活潑潑地者，此即禪機也。普陀端公者，吾未知其禪理何如；而微吟高詠，絕非枯空者可比。彼豈欲以詩名鳴哉？毋亦禪機所觸，不禁其洒洒洋洋矣！余偶得其數什而諷之，固無貝葉曇花風味。以是知端公能超於禪而不拘於禪者也。端公之師朗公，有《秋興》數十首，清微宛淡，業剞劂傳世。而端公復能繼其宗風，真不愧傳衣鉢矣。是為序。（《張忠烈集》）<p>按：履端，名海觀。於淨業之餘，以言寓道，興至留墨。鄞陸中書寶稱為詩僧。見舊志〈精藍〉。忠烈所序詩，殆隨便鈔錄者，非《林樾全集》也。<p>《梅岑新詠》<p>（芥舟著，見《張忠烈集》。）<p>張煌言序曰：<p>從來儒墨分席，然詩律可通於禪，禪鋒每寄於詩。是何以故？蓋詩家格律甚精，不避空虛三昧。而禪家機鋒相觸，原其風雅三摩。故禪有魔，而詩亦有魔。而詩稱聖，禪亦稱為聖，超悟者本無殊趨也。芥舟上人，以遠公宿根得生公妙解；振錫名山，玄風晻曖。禪悅之餘，遂成《梅岑新詠》。騷耶？偈耶？讀之如坐光明藏矣。是使騷人雕風鏤月，總是拈花；釋子研教參宗，無非夢草。提起法幢，高翻騷甕。直疑大士現身，豈僅老僧饒舌？則滿恆河沙皆詩也，滿恆河沙皆禪也。有聲聞者，當作如是觀。即無色相者，亦當作如是觀。（《張忠烈集》）<p>清<p>《三山語錄》<p>（三山著，見楊雍建撰〈衣鉢塔銘〉。）<p>《通元詩集》<p>（通元照機著，見范煒撰〈詩序〉。）<p>鄞縣范煒序曰：<p>詩必隱逸者能之乎？非也。隱逸者棲遲山林，身閒心靜，其地其時俱可以為工詩之具。故古今來隱逸者之詩率多傳耳。從兄，今號通元者，幼慧而寂。與余輩羣從，出就外傅，輒不喜經心塵務。甫十七，竟逃浮屠，從師卓錫於洛迦之栴檀。迄遣徙入內，則居慈水之壽峯先覺寺。所到，修舉廢墜、光寵祖庭。及海禁弛則又還普陀，主大寺方丈。良以道聲慈味為壇場屬望故也。予自釋褐，奔走風塵，羈棲外吏。塤篪絕和者且數十年。雖鬚眉笑貌，忽忽如夢，求一見不可得，又安知兄之能詩也乎？曩歲在辛丑，予嘗一過梅岑。兄是時尚不與予言詩。及今復閱三十餘年，兄道益高，心益古，貌益臞，神益旺，而詩亦益工。客有從海外來者，屢屢為予言之。予思一見其詩，遂亟請以來。讀之，而乃知兄，不獨成佛當在靈運前，即為詩亦不許僧彌難也。兄之詩，清真蒼朴，發抒性靈，亦不甚拘格律。如高山飛瀑、寒林著雪，非不磊落爛熳也。要其體質玉潔冰清，絕不惹一點脂粉塵❥氣為可貴耳！由是言之，詩則兄工，知則我獨。以是評兄之詩，而輒序其大意以遺兄，未知以予為有當否也？嗚呼！舂濤激雲，驕林卻日，奇葩異鳥，繞案盈庭；當斯時也，榮辱不加，理亂不聞，興之所至，嘅然成詠，其詩亦安得而不佳？然則予之所不如兄者，獨一詩乎哉！（舊志）<p>《重修宗譜》<p>（通元照機著，見舊志。）<p>自序曰：<p>四明名山大剎以補陀為最。大士現靈于前，高座禪宗似續于後。奕葉傳燈皆井然有序，而不可紊。普陀寺中興于始祖普賢。嘉靖間，我十世祖本空師，卓錫於此。精專三學，悟空五蘊，遐邇嚮化。適遭倭變，朋徒西竄；遄歸姚江之玉皇殿，聚徒熏修。隆慶間，總督劉公迎❥山中，避居西天門之圓通庵，焚修益虔，講誦不倦。遠近聞風者莫不奉為金仙，尸之祝之。于是歎空師之道力，為能與佛祖靈山相得益彰也。海氛內徙，鞠為茂草者十餘年。機率徒侶隱居先覺，悵然南望，非朝伊夕。今際聖天子明德，海隅清宴，得返故林。而空師之遺迹，煥然一新，是亦普陀興廢之一大機也。《舊譜》，序于明周侍御公。惜其年久漫漶，僅有大略。乃偕玄孫心明修輯而新之。夫自嘉靖迄今，不及二百年，而廢興者再；亦可以知世事之無常，而先澤之可恃矣！願我子孫，永守清規，努力精進。歲時俎豆，綿綿不息。庶幾始祖普賢及空師之衣鉢重光，而普陀之香火弗替。不負機拳拳修輯之至意也！（舊志）<p>《普陀列祖錄》<p>（潮音通旭著，刊本。）<p>自序曰：<p>名山大川，固雖天造地設，莫不因人而傳而重者也。苟不因人而傳而重，則古今天地、古今山川，豈達摩之後始有嵩山？仲尼之前竟無洙泗耶？天造地設者固多，其有幽閉而終不之傳者、漠然而終不之重者，可勝限計哉？是皆未得因人而傳而重者也。普陀一山，卓越海涯，屹立巨浸。大經具載，乃普門示現之區，實列祖宏法之地，又不可以尋常形勝並論也。自宋至明，禪宗世出。真歇唱導於前，祖芳振興於後。無何，滄桑變易，甲乙風成，法鼓不鳴百餘年矣！嗟乎！四十代烜赫祖師泯焉無聞，誰之責歟？予忝為末裔，承乏茲山；切恐祖德靡揚、山靈見鄙，是以求諸羣集，考諸舊志。實於此山闡法住持者，或得一句一偈，或僅得其名，一皆歸諸山志。間有缺典，惟俟淵博之士採而補入焉。復刻是篇以表彰之。且見四十代老古錐，面目猶在。<p>《百歲老祖宗譜》<p>（潮音通旭著，見舊志。）<p>自序曰：<p>夫萬派之流，必溯源而出；千丈之木，必託根而固。曾是耆年碩德、光前垂後者，可不特為表彰以示不忘乎？予自承主此山，既表普賢道誠禪師為合山之祖。其孫四，而本空圓獻禪師為西天門祖。其徒三，而無瑕明通禪師又為旭等數十家之祖也。無瑕通祖聿修厥德，勵行純全，壽登百齡，為世福田。受徒十人，皆英賢鉅略，增重名山。若吾宗奇峯才祖，尤其傑然者也。探本窮源，非德厚流光而能若是乎？古人視履考祥，本諸身，徵諸子孫，有不彰彰較著者哉？是用前歲既新其墓，今歲另系其譜。蒸嘗必恪，後進必書。樹名山之赤幟，昭來學之司南，謂非法門之盛典歟？惟在後之子孫，永言繩武，弗替引之，即是百歲老祖長在而不滅矣。故特表而出之，以示不忘云。<p>《潮音語錄》五卷<p>（潮音通旭著，刊本。）<p>漳浦藍理序曰：<p>余，閩人也，壤接四明。自髫年即識有南海普陀大士顯應狀，私心嚮往之。三十年來，馳驅戎馬，百戰餘生。自分根器薄劣，不獲於宗門一酬宿緣，為此生憾事。然生平不妄殺一人，不僇一已降；將士則稟承於大士慈悲教居多焉。前歲聖駕南巡，稔悉定海為東南勝地；而普陀洛迦又為天下第一靈山。特佈帑金，虔修寺宇。蓋聖天子之留心教典至矣！邇因定鎮虛席，命理改鎮茲土，誠千載一時之知遇也。予自顧何人，膺此重寄？蒞鎮之後，乘片颿赴紫竹栴檀林，齋心禮大士像。上祝聖壽之無疆、皇圖之永固，意至深且切也。瞻拜之下，見寺中大眾濟濟雲集，盡屬雁行。而欲於其中覓一如來真子為人天眼目者，而究不可得，無乃法門一大缺陷耶？爰是詢之諸僧，訪之郡薦紳先生，僉以潮音師對。擇日熏沐禮請，強而始至。至之日，四眾圍繞。升堂說法，如電掣、如雲湧、如拈花微笑。深心宏願，務使末法眾生同歸於智海而後已。諸方耆年不能不為避席。彼天童之渾金璞玉，萬年之河傾海注，兼而有之也。抑余又有說焉。潮音洞為菩薩顯現之處。自來以宰官身得覩自在法相者，由宋迄今，有王舜封、黃龜年、史越王浩、顏頤仲、張蓬山、曹立諸人。載之志乘，歷歷不爽。今余以誦帚鈍根，歸心教海；積誠所感，亦幸遇三十二應身之一。維時同行屬弁，無不共目共見，業已另載入〈靈異記〉中。是余於此山，實有夙契。而今又適得以洞名名其法號，豈非大士默相昭示，使宣揚大乘於千萬世者乎？於其語錄之成，而略序之如此。<p>范光陽序曰：<p>夫道有歧乎？迷者歧之。夫道有言乎？迷者言之。由迷者歧道言道，而道斯晦矣。無迷者歧道言道，而道亦晦矣。過在迷者不極其源，而道將無以白於天下。曷言乎極其源也？儒者窮理盡性而不能化，以其雜於情識也。道者修精葆元而不能泯，以其留於形命也。其惟釋氏乎？若人欲識佛境界，當淨其心如虛空。空無自性，故能生萬物而不倦。空無定位，故能容萬物而不礙。空無本體，故能歷萬劫而不壞。斯道其誰能證之？從上佛祖，以及天下善知識，未有不親證斯道而能踞師子座、導利人天者也。南海潮音和尚，自吃放參齋後，一味陸沈。偶承當道舉於稠人之中，即時伐鼓升堂，一鳴驚人。每每提倡，實能化形迹、融萬彙，如人食蜜，中邊皆甜。教化大行，典型後學，其嘉惠寧有盡乎？昔二十五果位聖人，從二十五有，各證圓通。我潮音和尚惟以一條白棒，穿卻三教，直指當人本命元辰立地處。日有航海南詢者，當諦聽究竟了義法門。予齒雖長，僅見潮師一斑。今樂於告人，因發其端如是。<p>釋大瑢序曰：<p>吾宗無語句，實無一法與人。祇者連篇累牘，從甚處得來？須知從上諸聖，建立化門，入水救人，觀機逗教；不得已，示一機，垂一境，如風行大野、雁過長空，掃絕支離，不留朕迹。得非悟處超卓，親見作家。豈彼沈言短販之流可同日而言也？所以古之人，因雨洗澹紅之語，成枯木見而歎曰，此人親見先師來。我同門潮音和尚，夙承願力，主席普陀。擲龍宮之大寶，普施羣生；剔太白之真燈，照開一切。拈椎豎拂，直指惟心。不露鋒鋩，全昭顧鑑。洵哉！法苑祥麐，宗門之標幟也。余年垂老，承乏平田，一覩茲編，得毋加額？信古人親見先師之語豈偶然哉！於是乎序。<p>《潮音隨錄》一卷<p>（潮音通旭著，刊本。）<p>《續燈正統》<p>（別庵性統著，見王日藻〈序〉。）<p>雲閒王日藻序曰：<p>佛教之以燈名其傳也，自然燈佛始有其名。取其光明不息，同乎日月之義焉。顧有顯則有晦，有燄則有熄，此亦盈虛消長之不能免者。日月猶蝕，而况於燈乎！至於統之為義，則益嚴矣。惟其道，不惟其人。惟其人，不惟其時。吾儒自二帝三王以後，寧可架漏千年，不許漢文、唐太接統三代，則釋氏可知已！嗟乎！燈不長照，斯續者貴；統不少假，斯正者尊。甚矣！別公禪師《續燈正統》之編，為詳而核、慎而公也。別公為三山來禪師高足白眉，英年受囑。自蜀臨江，先宏教於高峯。南下至甬東，遂主席普陀之法雨。法雨為明大智尊者開闢道場，別公繼而昌之。然智以苦行證道，非禪宗也。法雨禪宗開法第一代，則自我別公始矣。嚮使別公道不修、學不講、聞望不實，則何以奔走英賢、奐輪福地？又何以特立普陀、塤篪老宿？乃其書故具在也。標真領的、揚芬漱潤，殫十數年之功，成茲偉袠。若左之《傳》、遷之《史》，可以鑑古今而考得失，博聞見而治身心。其紹先啓後之功，豈世之擎拳豎指、標榜虛名者，可同日語耶？昌黎有言，荀與楊擇焉而不精，語焉而不詳。若是書，則可謂語詳而擇精矣！予衰老杜門，年來與健庵、珍示諸公修香山洛社故事，暇則閒取釋氏遺文汎覽流觀，雖不能徹其精要，亦庶幾得其指歸。今年癸酉春，別公寄予是書，且丐為序。繙閱之餘，知其上紹精微，下刪妄濫，續《五燈》之未備。仍白禪師續燈之名，而加以正統之號，其立意可謂嚴，而用力可謂勤已！抑予又聞大慧之徒九十四人，俱數傳而止。惟懶庵之後多傳。至公，以不絕如線之危統，而乃能大其光、宏其燄；然無盡之燈，照一時而及萬古。若別公者，非古人所稱，必荷門基一不為少者哉？遂序其大意如此。（舊志）<p>慈谿姜宸英序曰：<p>先聖有云，西方有大聖人焉，不治而不亂，不言而自化。自達摩傳其道入東土，其為道也，不立文字，教外別傳，明心見性，了生脫死。予初探其門庭，竟無所得。且於履踐毫不相應。然遇出世宏法之士，擎拳豎指，棒喝交馳，一語一默間，儼若過屠門，不能禁其大嚼也。壬申春，泛南海，登普陀，得晤別庵和尚。與語連日，知為大慧十七世孫也，贈額而還。次年以所集《續燈正統》徵序於予。予既不能窺其門庭，又安敢於和尚前作誑語哉？然細詳是編，以南宋為始。要歸於今日，補集《五燈》之未備，是之謂《續燈》也。以濟洞分列，各清其授受，表章二桂之昌榮，是之謂正統也。燈續而統正，將見燈燈不滅，千載流光。直使人人明心見性，了生脫死。所謂不治而不亂，不言而自化，其在斯歟？其在斯歟？（舊志）<p>《梅岑稿》<p>（別庵性統著，見裘璉〈序〉。）<p>慈谿裘璉序曰：<p>士之幼負慧性，遺世而逃於禪者，必有魁傑不可束縛之氣。故雖入空門，其才力所至，類能旋轉擘畫、興衰舉廢，以寓其兼善天下之心，此則其同於吾儒者也。至其遺棄萬有，娛情泉石，靜心高致，發為清響，則莊子所稱天籟者也。吾儒攖罹塵網者，往往多不及焉。洛迦法雨別公，蜀之夔人，負奇氣長才而隱於禪者。生時父有異兆，童齡出塵，壯年受囑，可謂奇矣！自其主席此山，翦荊棘，驅麋鹿狐兔，首創紺殿紅樓於奇巖秀壑之間。規畫所至，鉅細畢張。十年之間，遂為聖朝興建菩薩道場莊嚴之首。余疑其心勞力瘁，而不暇為和平要渺之音，抒洩山川奇宕清淑之致矣。別公則不然，長章短句，興會淋漓；懷古悼今，纏綿情致。蓋雖專門名家、精研茲道者，莫或先之。嗚呼！別公，奈何其多才，而又奈何其逃於禪也！戊寅中秋，余以志事入山，與別公盤桓泉石，披裛煙霞。廬峯金山，未之或遠。暇日，出其所梓《梅岑稿》，屬為序。余屈首窮經，二毛瓠落，經世問道，一不可自信，以視別公何如哉？然於詩，則少而嗜焉，老而習焉。雖不能登李、杜之堂，入鮑、謝之室，自謂甘苦有得，褒評賞諷，津津不倦。遇別公而不相傾倒、吐所欲言，不幾負此名山也哉？爰不辭而為之序。（舊志）<p>《別庵語錄》三十八卷<p>（別庵性統著，見嚴曾榘〈序〉。）<p>禹航嚴曾榘序曰：<p>余嘗讀昌黎〈送廖師序〉，以衡山之神靈而郴州之氣之清淑也，謂其蜿蟺扶輿、磅礴鬱積，必有忠信材德之士生其間。夫忠信材德之生，固非苟焉而已。處則為天地扶植其綱常，出則為國家贊襄其德業。又或逃禪學佛，破迷謬、解束縛，以導斯民于清淨之途。蓋不獨擔肩彼教，提倡而昌明之；而于聖君賢相、勝殘去殺之化，為多所裨益焉。是則昌黎之三致意于一篇之中，洵有味乎其言之也。今別庵和尚，四川之夔州人也。巫山巫峽、瞿塘灩澦之閒，險奇壯麗，甲于荊梁。固知其神靈不異於衡山，而清淑之氣且遠過于郴州。和尚慧業夙根，幼即歸身浮屠，持梵行，精進堅確，既長受付囑於三山老人之門。蓋潛心教外，融證妙諦，遂自三山而上，為鐵壁，為吹萬，源源本本，直接宗風於大慧。學徒信仰，人士歸依。乙丑始說法於蜀之高峯，丁卯則出蜀振錫來吾浙，止南海之普陀。道風日茂，聲望彌重。四方書帛之要請，殆無虛歲。戊辰一攝杭之永壽。丁丑再攝杭之聖因。己卯主席于吾邑之徑山。今歲庚辰豎幟於無錫之慈雲。每幢蓋所至，其徒之先後奔走者數百人，遠邇緇流之贏糧而雲集者數百人。至若薦紳先生、耕氓野老，與夫販夫販婦之想望其容光、幸側承其槌拂者，殆不可以數計也，其亦盛矣哉！其昌黎所謂忠信材德者，非耶？當和尚之初止普陀也，普陀適遭殘廢。頹垣攲壁，無莊嚴色相之觀。和尚振其道力，次第經營。己巳春，皇上巡幸江南，名徹宸聰，特賜帑金以大其締造。迨己卯春，六龍再駕浙省，和尚率眾迎鑾。遂蒙召對，顧問備至。帑金再賜，宸翰疊頒。夫庶僚下吏固有終其身、思一覲天顏而不可得者。况乎綸綍之煌煌，賚予之重疊，尤非所敢妄冀也。而和尚獨克荷寵休若此，又以歎忠信材德之果不獨擔肩彼教，而化理之裨益為有當於天心者在矣。法嗣翠崖、玉峯輩，纂其《語錄》三十八卷、《分集摘要錄》四卷、《徑山錄》一卷，梓行於世。遣侍者澄照走京師問序於余。惟余嚮往有年，屬者聖因、徑山之席，且先郡邑之士大夫，通殷勤，效戒道前驅，徒以繫官於朝，不得一識面以快生平。然竊念大慧當年，固終老吾邑之徑山，而開明月之堂以延無垢矣。今五百年，而和尚既嗣其宗風，復來其舊地。意者和尚為大慧於今日，余方為無垢於他年。彼明月堂中之笑語，從容為我俟之可耳。于其問序也，而併告之。（舊志）<p>《分集摘要錄》四卷<p>（別庵性統著，見嚴曾榘〈別庵語錄序〉。）<p>《徑山錄》一卷<p>（別庵性統著，見嚴曾榘〈別庵語錄序〉。）<p>《祖師正宗道影》<p>《高峯宗旨纂要》<p>（均別庵性統著，見《裘志》。）<p>《奏對錄》<p>按：是錄係古心、別庵記在杭州覲見康熙，奏對各事也。<p>《見灴語錄》<p>（見灴空焱著，見《許志》。）<p>文安李灼序曰：<p>自佛教東行以來，天下之名山大川，半為蘭若。其間鍾乾坤之靈，顯菩薩之蹟，甲宇內而稱最勝者，指不四五屈。一燈相傳，必有善知識其人，卓錫住持，闡揚宗教。或豎指伸拳，或拈花汲水，悉為旨趣所流露。舉示傖夫，雖重譯講解，而亦難以喻其意也。補陀洛迦山為大士道場，孤峙海中。自宋迄今，歷發帑金建造寺宇，而本朝為尤渥。爰有前、後二寺，地雖分，而規模無異。使世之人，知大士之神充滿洋溢。蓋亦瞻之在前，忽焉在後之意耳。後寺住持見灴禪師，學有淵源，窺探上乘。凡值天雲晝垂，海水夜嘯時，直欲掀翻八極，喝破大千。然遇雨晴花發，禪靜堂空，又未嘗不瞬目揚眉，歷指恆沙於萬萬也。以故上堂說法，殺有巴鼻。語必透宗，意歸無上。凡其豎拂披衣，總令諸天合掌。其徒輩側聞而備錄之。將以付梓，一航飛渡，問序於余。余燕地一書生也，門外漢詎足以語此？既而開其卷，則性靈洞達，如有所得。可解者解之，不可解者以不解解之，而卒亦無不解之解。乃知禪師語錄，初不在語，正在無語處。得之，則無語處皆其所語。其為語也，不亦大哉！方擬公餘之暇，駕舟奉謁。與師攜手於潮音、梵音之間，瞻大士之慈悲，俯洪波之噴薄。試啓片言，直求指示，生平之願，可以慰矣。奈何匏繫之根，未能即為斬斷。敬題數語，聊申嚮往。惟禪師不拒門外，他日從容求示，細領棒喝。其於名山宗教之旨，庶幾窺見一斑，不更有幸乎？（《許志》）<p>《見灴詩文集》<p>（見灴空焱著，見《許志》。）<p>《普陀列宗錄》<p>（海南性著，見《續藏經》。）<p>《僧家竹枝詞》一卷<p>（開霽德輝著，刊本。）<p>自序曰：<p>嗟乎！佛法至今日，其不絕如縷乎！古時出家難，試經方度，官給度牒。秉戒後，參訪知識，無刻不以向上為念。故晉、魏、唐、宋以來，千餘年間，高僧輩出。了悟者代不乏人。朝廷尊師重道，優禮有加，異於常數。蓋上以此事為重，下亦不肯自輕也。今時出家易，僧眾愈多，真衲愈少。無論鄉曲小廟，除應酬經懺外，不知修行為何事。宗教律淨，杳焉不聞。師無以為教，弟亦無以為學。即通都大邑、名山巨剎，亦往往重外而輕內，舍本而逐末。以集緣興造為急務，置身心性命為緩圖。拈花之旨、西來之意，大半束之高閣。欲求佛道之盛，其可得乎？戊戌春，晝長無事，偶將僧家所行，衍為俚詞，以示徒輩。自入山以至捨報，得題四十有八。俾知若者上品，若者下流。若者當法，若者當戒。生大慚愧，發大勇猛。樹精進幢，被堅固鎧。思與賢聖比肩，不屑與流俗為伍。庶幾不無小補。噫！諸佛世尊，為一大事因緣故，出現於世。無非欲人開示悟入佛之知見，方暢佛之本懷。顧末世眾生，障深根鈍，頓悟為難。計惟有念佛一門，十方諸佛所共讚，歷代祖師所共勸。橫超三界，帶業往生。人人可行，圓頓直捷。永明壽禪師曰：「但得見彌陀，何愁不開悟？」是到家以後，直與宗門無二無別。若不出此，東鑽西搕，盲修瞎煉，貢高我慢，增長無明。自以為修行可以了生脫死，吾不知其可也！倘不務正修，作為無益。一轉瞬閒，報緣已盡，隨業飄流，不能自主。甚至袈裟下失卻人身，不更大負入山之初志乎？汝曹其勉旃。光緒二十四年戊戌四月八日，孤峯老衲書<p>釋傳修序曰：<p>吾師孤峯老人，悲象教之陵夷，慨獅蟲之熾盛。有志上進者，參禪念佛，靡所適從。無意真修者，隨波逐流，罔知振作。爰將僧家所行之事，作《竹枝詞》四十八首，以示徒輩。描寫逼肖，搜括無遺。或貶或褒，直言不諱。真可謂眉毛拖地，一片婆心矣。修等親承棒喝，拳拳服膺弗敢忘。顧私之一家，何如公之一世？俾初入佛門者，咸知法戒。清夜捫心，陡發猛省，豈非啓迪後進之一助乎？夫偈頌拈提、詩歌賦讚，或闡向上之旨，或宏淨土之宗，古人著作，汗牛充棟矣。是編別創一格，非雅非俗，亦諷亦箴，實足補前人語錄所未備。願新發意者，各取一編置諸案頭，時一展誦。山歌也，村謠也，實警語也。間有不拘韻處，毋以詩律衡之可也。光緒戊戌仲夏<p>《西方樂詠》（附：娑婆八苦八難詞）一卷<p>（開霽德輝著，刊本。）<p>自序（節略）曰：<p>修淨業工夫，以信願行為三資糧；尤要在欣厭二字。欣者欣極樂，厭者厭娑婆也。嘗見畢生念佛，臨終不得生西，仍為宿業所牽；無他，欣厭之心不切耳。蓋平日於西方境界，不盡了了。《彌陀經》，雖背誦爛熟，大都信口滑過，不求甚解，故不欣。娑婆之苦，習慣多生。苟且偷安，得過且過。或更貪著五欲（色、聲、香、味、觸。又財、色、名、食、睡，名五欲），故不厭。不欣不厭，淨業奚成？楊提刑曰：「愛不重，不生娑婆；念不一，不生極樂。」應為易兩字曰：「愛不斷，不出娑婆；念不一，不生極樂。」念如何一？欣極故一。愛如何斷？厭極故斷。今述西方樂以助欣，又述八苦八難以助厭。每日晨興盥漱畢，焚香一炷，西向端坐。將此詠朗誦一徧，深信西方真有如此之樂，則欣羨之心油然生矣。再將八苦詞細讀一徧，痛念娑婆實有如此之苦，萬難忍受，則厭離之心蹶然起矣。既欣且厭，發願持名，刻不容緩。更將八難詞苦吟一徧，則戰栗危懼，誓必今生了辦，不肯姑待來生。如此，則信願行三資糧備矣。<p>《極樂歌註釋便蒙》一卷<p>（開霽德輝著，刊本。）
。
<juan>普陀洛迦新志卷十一<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>志餘門第十一（共三十八條）<p>歷朝國運，原有災祥。末劫佛門，豈無興廢？眾生業重，魔難頻來。然稽大藏之經函，永懷皇澤；閱萬年之簿籍，追念先型。他如石刻題名，遺傳芳迹；海山物產，共詡瑰奇。凡各門所未收，匯此門而無漏。志志餘。<p>宋張邦基曰：<p>予在四明舶局日，同官司戶王璪粹昭郡檄往寶陀山觀音洞禱雨，歸為予言：「寶陀山去昌國兩潮，山不甚高峻。山下居民百許家，以漁鹽為業，亦有耕稼。有一寺，僧五六十。佛殿上，有頻伽鳥二，營巢梁棟間，大如鵯鵊，毛羽紺翠，其聲清越如擊玉。每歲生子即引去，不知所至。三韓外國諸山在杳冥間。海舶至此，必有所禱。寺有鐘磬銅物，皆鷄林商賈所施者，多刻彼國之年號。亦有外國人留題，頗有文采。」（《墨莊漫錄》）<p>按《四庫書提要》云：「邦基，南北宋閒人，著《墨莊漫錄》十卷，為宋說部之可觀者。」此云寶陀山居民百許家，云有一寺，當在真歇了禪師未至普陀結庵以前。故有漁鹽耕稼之民居，寺僧僅止五六十也。至《定海廳志》「頻伽鳥」注，引名山勝概，載張邦基《普陀山志》。考普陀，自元盛熙明以前，無作志者。名山勝概云云，未審所據。<p>文殊、普賢、觀音、地藏，皆久成佛道之法身大士。以度生心切，徧界現身。又欲眾生投誠有地，故文殊示應迹於五臺，普賢示應迹於峨嵋，觀音、地藏示應迹於普陀、九華也。世有以地、水、火、風分配四大名山者，乃不知地、水、火、風為四大之義，而以己見妄會之，不可為據。然九華地介江表，五臺、峨嵋雖遠，亦在內地，計程可到。獨普陀孤懸海外，可謂遠且險矣。且歷朝來，無論貴賤善信男女、緇流羽衣，遠近纍纍，無不函經捧香，頓顙繭足，梯山航海，雲合雷奔，來朝大士。方之二峨、五臺、九華，殆有加焉。自非聖力默持、慈心垂佑，曷能如是？（《裘志》）<p>普陀為定海懸島之一。自梁建不肯去院，至宋即名達帝庭，敕建寶陀。真歇講經，漁戶七百餘悉棄舟去，已為異事。元更遣使降香，賜帑賜經，不絕於道。《裘志》言：「結宇以奉大士，無慮三四百家，其在此時歟？」明洪武二十年，起遣定海，寺殘僧散，蕩為荒煙蔓草者百餘年。成化時，漸漸興復。嘉靖三十二年，又復內徙。隆慶六年，又事興復。至萬曆中為極盛。自萬曆至清初，纔數十年，海氛不靖，屢遭寇擾。至康熙十年，定海縣廢，僧復內徙，寺院殘毀，存者十無一二。二十三年，海禁大弛，僧歸故土。旋蒙賜金建寺，規模較宏於前。其時白華、梅岑、磐陀、栴檀、雙泉，舊業不衰。隱秀、柏子、無垢，創興突過。（以上四句見《裘志》）近更土木繁興，各寺院，舊者新之，隘者廓之。黝堊丹雘，競尚美觀。輪舶日至，香客達於域內外。藉非大士親選道場，又烏能旋仆旋起，起而加盛若此？<p>山中以普濟、法雨兩寺分疆管轄。無論精藍、茅篷，均受節制。如精藍中，有施主打上堂齋、如意齋、千僧齋，即挂牌表示，闔山僧均可趕齋。其兩寺有香客給施茅篷米糧錢物者，則挂牌，其餘精藍則貼帖。至時，各茅篷僧，持牌去領。一茅篷只許住一僧。偶有二僧共住者，只領一分施物。年道好，或有餘；否則不足。薪則自行覓取。苦行之僧不虞乏食。兩寺所有田地，只供半年齋糧；不足則募諸施主。輿臺之屬，香市時，則任擡挑；無事時，則種菜砍柴。因受僱於寺庵，故能受其約束。山中除僧庵外，無居民。市場所列之肆亦遵僧規。無為而治，井井有條。自今年起，警察歸地方官派出，非如前此之由僧人充任矣。（《海岸梵音》）<p>《裘志》云：本山兩寺及各靜室，僧眾約三千人。外此惟春閒香客，冬臘戒徒，兩時來人為多。一頓食米至二十四石。今第以普濟一寺言之，歲費薪柴、銀幣二千元。食糧人眾時，一食需米五石。由是推之全山，其人數之眾、食米之多，較康熙時，不知增若干倍矣。<p>山中勝景<p>舊志載明屠隆詩詠，曰梅灣春曉、茶山夙霧、古洞潮音、龜潭寒碧、天門清梵、千步金沙、蓮洋午渡、香鑪翠靄、洛迦燈火、靜室茶烟。陳朝黼又有「磐陀曉日」之詠，凡十有一。《裘志》以舊十二景，名皆不雅不真，擇最勝且切者表出之，曰短姑聖蹟、佛指名山、兩洞潮聲、千步金沙、華頂雲濤、梅岑仙井、朝陽湧日、磐陀夕照、法華靈洞、光熙雪霽、寶塔聞鐘、蓮池夜月，凡十有二。既與屠詠多歧，且曰擇最勝切者，知前此山景，人各異說，茲姑以裘所表出者為定。至裘又於十二景外，增貢艘浮雲、香船蔽日、廛客環春、戒徒擁雪，四景。《許志》譏為蛇足，非過論也。<p>名山道場多矣，幽遠清淨無如茲山。數十里中無居民，葷酗不聞，塵譁都絕，一也。豚豕鵝鴨，概不畜養，殺機不作，腥羶永除，二也。香客到處，乞丐絕跡，真成極樂世界，三也。《裘志》云爾，今亦猶然。<p>山中惟養牛，以備耕種碾米之需。老則飼養，至死而瘞埋之。養鷄，有至十年者，高大如鶴。羊則肥皙馴伏。《裘志》言法雨寺有一羊，能通人意，呼之隨至。與之食，屈前一足。令其全跪，則雙足俱屈。今不聞有此矣。<p>山中不產虎豹，蛇多不噬人，傳為大士之靈。惟麞鹿野豕，多害稻蔬。猿鼠常擾庫廚。山僧堵牆柵木，種種防衛，守好生之戒，不敢呼獵人驅殺之。舊志云：「然今則蛇仍多而不噬人。麂頗多，麞鹿野豕則絕跡矣。堵牆柵木之舉，比昔稍疎緩云。」<p>山中自遷徙後，舊植凋殘，惟柏無恙，大者至二抱餘。龍壽庵羅漢松二樹，亦大至合抱。語本《裘志》。今則承平，幾三百年。凡二抱、合抱之木，所在多有矣。<p>《裘志》言，物以方名，必易地不良而後可。此說得之。然認紫菜、石花菜為普陀特產，又非。蓋二菜，凡海巖上均有之。故普陀少有方物之可言也。<p>小白華，本高數尺，春開極香，名曰山礬。以葉染黃不借礬而成色也。海岸孤絕處補陀山澤者，以謂小白花，即此花爾。山之名「小白華」者，以此。（黃庭堅《閒談偶記》；《裘志》）<p>白華頂後之茶山產茶，可愈肺癰血痢，故雖少而可貴。向與蓮為貢品，歲費數百金。清光緒間，經化聞悟稟請官廳裁之。（《定海縣志》；採訪）<p>山中靈鵲，二月十九日聚鳴。烏鴉聚則香客至。舊志云然，今亦未見常然也。<p>四明貢物，其一為洛迦之蓮。<p>鄞全祖望詩云：洛伽蓮子青璠瑜<#sp>五色連枝飫香腴十丈長符韓子句<#sp>一輪大合竺國書海山天曠風雲氣<#sp>半向此間作儲胥洛迦釋子荷帝德<#sp>年年一斗附使車望闕焚香祝萬壽<#sp>其視負曝之獻則已侈<p>邑人陳慶槐詩云：蓮子香清憶普陀<#sp>錦函貢入上方多杭州織造門前路<#sp>聽說山僧歲歲過（自注：普陀貢蓮由杭州織造府恭進。是當清代乾嘉間，山猶產蓮，貢帝都數為一斗。清光緒間，經化聞悟稟請裁之。）<p>催生子，亦名長生蝸，生海沙中。普陀所出無幾，他處土人撿之，售于普陀各店鋪。香客購去以備婦女臨產之用。藏于乾淨箱篋中，永遠不壞不死，故有長生蝸之名。若有難產者，至誠念觀世音菩薩，用溫和開水（熱恐湯死此物，冷恐有礙產婦），吞一粒下，兒即時生。隨即向兒手中取之，男在左手，女在右手。洗淨藏之，屢次可用。此物不經普陀山轉則不靈，以故別處無有賣者。余初聞喫之催生，即在兒手拿出，疑絕無此理。以為喫下肚去，當歸大腸，何能即入子宮？況兒在母腹，外有衣胞，兒之手足拳曲如衣服之摺疊擠緊，何能伸手取持此物？民國七年，有陝西朝邑同鄉劉芹浦來訪（芹浦乃歷代書香，盛德君子），聞余說及，謂曰：「天下事有不可以凡情測度者。公所說之理則誠然，事則公未之見。吾家祖傳有一粒，每逢自家及親朋婦女生產常用之，所用不計其數。後被人借去，云失之矣。不知真失也，抑昧之也，為之痛息！」次年到揚州，與張瑞曾居士述與芹浦酬答語。彼云：「吾家向有一雷震子，凡婦女生產，吞之，兒即生。其物即在兒手，取而洗淨，藏以備用。用過許多次，後被人借去不還，云已失之矣。」天地之大，事物之繁，雖聖人亦有所不知焉。此世間事尚不可以凡情測度，況佛菩薩之境界乎？所可惡者，店鋪恐人不相信，謂此名醋鼈，能催生，放醋中即會動。偶以醋試之，果驗。而不知其一經醋蜇即死，便不可用矣。一般文人，由見聞此說，不加深察，遂循聲附和，謂為實然。如朱緒曾《昌國典詠》謂見醋即活，因以醋試之，果如珠之走盤也。周公謹亦言，長生蝸，置之醋中則活。《正字通》謂有雌雄，置醋中，雌雄相逐，逡巡便合，即下卵如粟。此種無稽綺語，深可痛恨。不知令多少人起試心而害物命。若猶以此所試過者催生，則悞事，或悞人性命。此等文人，後世必難免無因而妄受人害之禍；而不知其由于前生欲以文自豪，妄造謠言之所致也，可不哀哉？所言生子則誠然。此物上規圓而下平，其底下有幾帀文路，愈向中愈密。久之，于中心脫出一小者，即是生子。其大者，中心便成窪形，非如前之平平也。故藏之久久，則見多矣。須詳察死活，死者不可用。若通身帶溫潤微紅若肉色者，則是活者。若通身枯白，無一點溫潤微紅若肉色者，則是死者。又此物善消紅腫眼疾。人之眼中，無論何物，俱不可加入。唯此物之活者，縱一二分大，揭眼皮放入眼內，絕無絲毫難受相。若好眼，彼不肯鑽入，手一離，隨即落出。若眼有紅腫熱病，放之則隨便按按，自會鑽入。不但不覺磣礙，並且不見眼皮何處有高相，與未加此物一樣。其後便無所知覺。迨眼病已退，則自會鑽出。但人不知覺，十有九失。若放入眼，時常留心，或可不失，然而難矣。以彼在眼中，人絕不覺知故。此亦不可以理判斷者。雷震子，即萬年青所結之紅果；當打雷時，隨即墮地者。若在前後，均無有效。夫催生子尚易得，雷震子更難得。然有比此二物更有益而求無不得者，惜人多不知。使人各知之，則此二物均可不用。婦女難產，總因宿世今生殺業所致。若平素愛惜物命，戒殺護生，常念觀世音菩薩聖號，則業障消除，生產自易。即平素不知念菩薩，臨產能至誠懇切念，及照應眷屬同為之念，亦能平安速產，母子兩全；且又種大善根，其利益何可限量？有謂臨產裸露不淨，念菩薩名，恐獲罪咎。不知佛菩薩視一切眾生如親生兒女。兒女若墮水火，求父母救，父母必不以彼衣冠不整齊、身體不潔淨而棄之不救。又如日月麗天，淨穢等照，了無分別。但在吾人分上，固應致誠盡敬，方可仰冀垂應。力能為者，必須身心同皆致敬。力不能為者，須一心恭敬，而身形邊固可不須死執著也。有種喫素念佛、不知變通之人，因家中有婦將產生，遂出外寓月餘始歸。謂被血衝，從前所念之經呪皆無效。其知見崖板以致違情悖禮有如此者。故于此表而出之，以冀一切通皆平安而生，母子均吉。所生之子，皆孝友仁慈，福壽康寧。處則表率鄉邑，宜室宜家。出則平治天下，護國救民。吾人雖欲早生西方，亦願世有賢人善士為國家社會之倡導。此所以朝暮馨香祝禱者，欲其一一如願也。（採訪普陀挂搭僧稿）<p>普陀題石<p>舊志云：語之佳者，以【中國有聖人】為最（在几寶嶺，明萬曆己未高鳴謙題。舊志於所在地與題者之姓名，均未詳），【天設閑關】次之（在仙掌石，題者無考），【雲扶石】又次之（在西茶山，題者無考）。書之工者，趙承旨之【瀛洲界石】為最（在達摩峯。清吳雲《焦山志．碑刻》：趙孟頫畫蘇東坡像，書〈赤壁賦〉小楷，石刻條載。明嘉靖茂苑文嘉云：「松雪小字，如《玉枕蘭亭》、《補陀巖碑》及《玄元十子像》，俱石刻之佳者。」然《十子像》多剝損，《補陀碑》已不傳，惟《蘭亭》尚存。據此，知趙承旨又有《補陀巖碑》，惜山中無可考見），董宗伯之【入三摩地】埒焉（在妙莊嚴路白華庵側。又有【金繩開覺路，寶筏渡迷川】聯語鐫石）；龍泉之【白華山】次之（在白華庵右）。其他【海天佛國】（在佛頂雲扶石下，明總兵雲閒侯繼高題），【中流砥柱】（在西方巖，明萬曆丁巳，寧紹參將劉炳文題），【梅鼎金沙】（在几寶嶺，明萬曆三十九年秋，提督福建，蒲州都督楊鳴麓題），【第一佛國】（在几寶嶺，上有【震旦】二字，江東扶輿張可大題），【海天春曉】（在無畏石，題者未詳），【山海大觀】（在南天門，定海左都督藍理題），【鷲嶺慈雲】（在慈雲石，會稽陶望齡題），【三天法界】，【金蓮嶼】，【圓通境】，【洗心】，【天柱】，【會仙】，皆自可觀。然如明侯大將軍繼高題【磐陀石】三字，參將何汝賓於磐陀石題【天下第一石】五字，總兵李應詔於法華洞題【東南天柱】四字，清衡陽彭玉麟在佛頂山題【普渡眾生】四字，會稽陶濬宣在磐陀石題【善財廿八參觀音處】八字，皆書法之工者，亦不能盡略焉。<p>明洪熙元年冬十一月十二日，建文謁大士於潮音洞。（《定海縣志》）<p>按《明史紀事本末》載，永樂二十二年，帝東行，與史彬遇於旅店。言及榆木川事，帝不勝感歎。即至彬家，具酒肴於重慶堂。帝上坐，程濟東列，彬西列。彬從叔宏者，嘉興縣史家莊人也。感帝恩，談及往普陀，宏曰：「當具糧隨行。」帝行，戒彬曰：「有叔在，爾勿往也。」宏從之去。十一月至寧波，抵定海，渡蓮花洋，至普陀，謁大士於潮音洞。永樂於二十二年七月十八日崩，皇太子八月十五日即位，次年方稱洪熙元年。王夢弼《鎮海縣志》作洪熙元年正月，及《定海縣志》作洪熙元年冬，俱非是。<p>嘉靖三十三年，官兵敗賊於普陀。賊舍舟登山，據塹自衛。參將俞大猷潛遣奇兵，由巡檢隩入（即司基）。百戶鄧城、武舉火斌、黎俊明，陷陣先登。賊敗走茶山絕頂。翌日，鄧城由東北千步沙進；火斌由鸚哥巖進；黎俊明由中路進。劉恩至統大兵居後隩，四面俱進，大勝。仍環守之浹旬，值他島賊至，精悍異常，鼓譟四合。官兵腹背受敵，火斌、黎俊明死焉；應襲魏本、康阜亦同遇害。斌兄、指揮同知火雷請於當道，為之立祠。與俊明並肖像於其中。（《籌海圖編》）<p>萬曆三十九年十月望日，晡時。鎮海寺食鍋，已受米與水發炊矣，忽懸浮五六寸。凡一日許，始漸下復其處。越歲閏十一月十九日，諸寶剎及僧寮廚庫盡燬。四十年壬子十二月五日，暨四十一年癸丑正月五日，普陀寺鍋漲，亦如鎮海。（雍正《寧波府志》）<p>萬曆間，敕僧如迥等為僧錄司，賜紫衣。於是出入擁黃蓋、導旌吹，相襲為榮。至清通旭時，改講創禪，乃盡革焉。（《裘志》）<p>魯王監國元年丙戌（即清順治三年），王至舟山，威鹵侯黃斌卿拒不納，次補陀。（《海上紀》）<p>己丑冬，有僧自日本來，名湛微。言於蕩湖伯阮進曰：「日本之師可得也。誠得普陀山慈聖李太后所賜藏經為聘，兵必至矣。」時定西侯張名振當國，進以告之，乃連名上疏請。仍召馮京第為使，而以澄波將軍阮美副之。日本界上之例，凡他國客舟至，必有班船來訊客之出入。馮公告以普陀賜經為聘，乞師。其王聞之大喜。已而知湛微偕來，則怒。初湛微在長崎，狡獪多端，欲自尊大；急捕之。以其為中國人也，乃逐之。日本法，不殺中國僧。有犯則逐，再犯則戮及同舟。湛微欲自結於日本而不得，馮公始知為其所誤。美欲殺之，馮曰：「此亦中原之不幸也，殺之何益？」乃放諸荒島，復載經而還。（全祖望《鮚埼亭集》）<p>按：舊志作阮俊，又未詳乞師事。且謂裝入東洋，大魚攩舟不得動。阮悔過，亟返所載。語皆失實，不可從。<p>清康熙四年乙巳，紅毛，以鄭氏踞其巢窟，遂浮海劫掠。五月十三日，揚二艘抵山，鬚髮皆紅黃色。腰臂各縛短礮十餘，用火石觸之，隨手輒放，百發百中。斧甚利，口上有釘。其他弓矢器械甚多。初至，向僧索菜，每手豎一食指，分頂上如角狀；口復㘞㘞作聲，蓋云牛也。僧不敢忤，指坡間牛，令自取，即礮斃數頭。次日佯言欲作好事，誘僧入舟索金寶。遂統眾入寺，毀像，剖其中靈寶，及僧蓄、歷代頒賜、金佛、銀鉢、玉環、瑪瑙、珊瑚、如意、錦繡旛幢帷褥，一空。已復斫廚，出御賜藏經，褫函袱，裂經，纏脛股。至船，則碎投於海而去。於是僧藏盡空，寶地殘毀，不可言矣。八月復來，掠牛畜去。比三次至，僧眾斬木揭竿，備與相鬥，遂不登岸。大士道場，蹂躪至此，豈非厄運之逢哉！（《裘志》）<p>普陀常住，有一行僧，夢神運一船牛角，分與不法僧。未幾，即有遣海之命。（《裘志》）<p>康熙四年，遭紅毛蹂躪。法雨寺大鐘，為大智手鑄者，亦被載去。至咬❥叭國門，鐘頓重，不可舁，遂置城外。雍正元年，其地忽有聲如雷，晝夜不絕吼。眾異，掘之，而鐘出焉。或以告監寺法澤，澤閩人，謀於所熟洋商，請歸。六年至南澳時，澤族兄許良彬總鎮於澳，許為載❥。適九年春，發帑修建，澤為寺住持，彬陞授閩水師提督。乃轉託粵浙封疆諸大吏，宛轉浮運。至十一年欽工告竣，眾僧於十月三十萬壽日開場祝聖，而鐘適以是日至。蓋沈埋外夷沙土中者，六十餘年矣。（《許志》）<p>近一人，得白石觀音於海底，上有龕，宛肖補陀巖狀。雕鏤精細，不知何來。後歸閩賈。（《海南一勺》）<p>明侯繼高遊記：「往余得吳道子所繪大士像，質素而雅。近又得閻立本所繪，則莊嚴而麗。二人皆唐名手，余并勒之石，植於寶陀寺前殿。」今石既無存。《裘志》以下各志亦未一語及此。惟楊枝庵殿壁間，有石刻大士像，石高一丈三尺，廣八尺。像右中間有「唐閻立本畫」五字。上端有「重刻普陀大士像。普陀聖像，摹自閻公。一時妙墨，百代欽崇。迄今寺燬，石付祖龍。廟貌鼎建，瞻對無從。旁搜遺迹，建以新工。嗟嗟！無色無相，佛性本空。色色相相，佛教斯宏。用期世世，奉茲靡窮。明萬曆戊申，寧紹參將劉炳文立石於普陀山之楊枝庵」九十五字。像左中間有「明定海備倭梁文、台州庠生劉聚福仝勒」十六字。下端有「武林孫良鐫」五字。詳其前後文義，侯氏原勒，早燬兵火。此即搜侯勒閻繪之遺迹，而重刻之。其不植於寶陀而植於楊枝庵者，以該庵為炳文所建也。<p>佛教經典，至唐可稱大備。於是有開元釋藏之目，以千字文編其函號。厥後代有增益，有《宋藏》、《元藏》、《明藏》、《清藏》之異。簡冊繁重，印購不易。寺剎之得邀頒賜者，視同珍祕。普陀於明萬曆間，前、後兩寺，五賜藏經（前寺三次，後寺兩次），具有敕文，都六百七十八函。清康熙十年，以海寇猖獗，廢縣遷僧，致多遺失。惟普濟尚存一藏。乾隆中，又賜新刻《清藏》一藏。法雨、慧濟二寺，亦各於光緒間請有《清藏》，共七百二十四函，目錄一函在外。經貯於匣，匣貯於廚，廚門匣檔，徧書字號。雖卷帙浩瀚，而依號尋檢，亦甚便利。欲讀誦研究何種經論，按目錄字號，請之即得。茲將函卷數目，撮略標出，藉知大概。按目錄五卷，在字號外。其目錄卷一之初，乃大乘經，般若部。自天字起，至翔字止，共十九種，七十二函，七百二十卷。寶積部，自龍字起，至推字止，共三十七種，十七函，一百七十卷。大集部，自位字起，至殷字止，共二十六種，十四函，一百四十卷。華嚴部，自湯字起，至率字止，共二十六種，二十二函，二百二十卷。涅槃部，自賓字起，至食字止，共十三種，十函，一百卷。（以上名五大部。）五大部外重譯經，自場字起，至罔字止，共二百五十種，四十二函，四百二十卷。（以上目錄卷一終。）卷二，則單譯經。自談字起，至念字止，共一百六十六種，二十九函，二百九十卷。（以上皆大乘經。）小乘經，阿含部，自作字起，至璧字止，共一百三十七種，二十八函，二百八十卷。單譯經，自非字起，至竭字卷第五止，共一百零二種，十六函半，一百六十五卷。（以上皆小乘經。）宋元入藏諸大小乘經，自竭字卷第六起，至命字止，共八十二種，五函半，五十五卷。（以上目錄卷二終。）又從目錄卷三臨字起，至言字卷第七止，共二百十八種，二十九函，二百八十七卷。統合目錄卷二竭字卷第六起，至目錄卷三言字卷第七止，宋元入藏諸大小乘經，共計三百種，三十四函半，三百四十二卷。（以上屬經藏，自天字號至言字號，計二百八十四字零七卷，合板二萬九千零九十九塊，五萬六千七百三十七連。）大乘律，自言字卷第八起，至初字卷第四止，共二十五種，四函餘，計四十七卷。小乘律，自初字卷第五起，至受字卷第四止，共五十七種，四十七整函，合前初字中六卷，後受字中四卷，恰滿四百八十卷。（以上律藏，自辭字號至受字號，計五十二字零七卷，合板五千八百六十五塊，一萬一千四百七十六連。）大乘論，自受字五至十，計二種，共六卷。（以上目錄卷三終。）又從目錄卷四傅字起，至逸字卷第六止，共九十種，五十函（少四卷），計四百九十六卷（合卷三內受字末之六卷，共計五百零二卷）。小乘論，自逸字卷第七起，至弁字止，共三十七種，七十三函（多四卷），計七百三十四卷。宋元續入藏諸論，自轉字起，至通字止，共二十三種，五函，五十卷。（以上論藏，自傅字號，至通字號，計一百二十八字零六卷。合板一萬三千塊，二萬五千三百三十五連。）西土聖賢撰集，自廣字起，至漆字止，共一百四十七種，十九函，一百九十卷。（合計板二千一百四十塊，四千一百九十四連。此撰集合前經律論名正藏。以上目錄卷四終。）其目錄卷五，是此土著述，自書字起，至機字止，共二百一十種，二百三十九函，二千三百九十卷。（合計板二萬八千四百十一塊，五萬五千六百三十二連。除乾隆三十年，及三十四年，撤出五種，計六整函，二半函，另二卷，共七十二卷外，只二百零五種，二百三十三函，二千三百十八卷。以上目錄卷五終。）上來合經律論三藏（三藏各分大小乘），加西土聖賢撰集，名正藏。再加此土著述之續藏，統名《全藏》，亦名《大藏》，亦名《龍藏》（龍者，隱顯變化，普施法雨，無論何種根性，悉令受其法潤之謂。藏者，深固幽遠，無窮無盡之謂）。此清刻者，又曰《清藏》。合計一千六百六十二種，七百一十八函，七千一百六十八卷。無論卒讀，即寓目亦良不易。為錄其概目，以見一斑。<p>佛法者，生死苦海之舟航，無明長夜之鐙炬。本吾人即心自性之理體，為一切世出世法之根源。眾生迷之，則長輪生死；如來悟之，則徹證涅槃。故我世尊愍生未悟，乘大願輪，示生世間。以己所悟，開導一切。以先覺而覺後覺，冀後覺以同先覺。于是隨順機宜，廣說大小權實之諸法；直指人心，俾見純真無妄之妙性。第機有萬品，莫暢我佛度生之本懷；而特啓淨宗，用示即生了脫之要道。如此諸法，備在佛經。而況歷代菩薩祖師、高人傑士，宏宣佛法，冀報佛恩之著作，又復不勝其多。此等諸法，皆為九法界之恃怙，盡未來際之津梁。功德利益，窮劫難宣。若非宿植善根，歷劫莫聞名字。儻能依之修持，自可親證菩提。以故宏法大士無不多方宣演流布，以期同沾法潤也。梁陳間，有傅大士者，彌勒菩薩化身也。以佛經意義廣大微妙，普通人民無緣受持。欲令一切人，同種勝善根。遂立轉輪藏，教人推令轉。若能推一帀，或復十百帀，即與一大藏，結最勝因緣。其法先建一殿，須數丈高。四面設樓（為備安置請出諸經也），中間安藏。先于地下開一圓穴，約八尺深，周圍踰丈。中鋪最厚方石，以安藏柱。柱高與藏相等。去地二尺餘，於柱之周圍，作一平輪。橫施二木，作十字形，以為推轉之據。地外作蓮華座，座上安蓮華，華上作八楞層龕數層。以《大藏經》貯於各面各層各龕。藏前供佛，示有所依。有人欲推，先須禮佛，然後入穴去推。須三四人，少則難動。多則每方均可二人。或推三帀七帀，或十百帀，隨推隨念佛號，以故名「轉輪藏」。大士設此妙法，又發大願：若有轉此輪藏者，即與一切經典皆有因緣。承此善根，近則消除業障，增長福慧；遠則斷惑證真，成等正覺。吾人但當以此功德❥向淨土，則可於現生出離五濁，直登九品。從茲親炙彌陀，追隨海眾，必至圓滿菩提而後已。嗚呼！茫茫三界，芸芸眾生，其有幾人得聞佛法？每一思及，不勝悲痛。又有仗宿善力，得世智辨聰，妄以己見闢駮佛法，謂三世因果、六道輪迴，皆是佛家騙人之說。形既朽滅，魂亦飄散，三世六道從何而得者？由此邪見，自悞悞人；盲引盲眾，相牽入火。以是之故，致令世道人心陷溺至極。縱欲挽❥，莫能救藥。願有智者，推情度理，鑑古證今；大聲疾呼，提倡三世因果、六道輪迴之事理。為天下國家肇太平之基，為自己身心啓解脫之路。則眾生幸甚！天下幸甚！（採訪普陀挂搭僧稿）<p>普陀寺萬年簿<p>（普陀，即今之普濟。明萬曆三十三年，敕賜「護國永壽普陀禪寺」額。至清康熙三十八年，始改賜「普濟禪寺」額。潮音和尚於康熙三十七年圓寂。此簿為其手立，故名「普陀寺萬年簿」。）<p>中州周聖化序曰：<p>萬年云者，無盡之詞也。物莫不有盡，年則無盡。以年紀物，有盡者均無盡也。普陀為天下名山，大士現身之所。其境地靈異，梵宇精嚴，山乘載之，邑志詳之，天地間一無盡道場也。然而運會所至，興廢迭更，亦幾不免滄桑之感。今天子廓清海宇，嘉美靈山。特賜帑金，鼎新增勝。弛禁以來，諸番入貢、洋賈貿易，無不繫泊是山，瞻仰告酬，方使張帆遠達。四方之人，焚香頂禮，絡繹至此，更無虛日。潮音上人，通明朴雅，卓錫其間。闡宗門之妙諦，祝國祚之靈長。億萬斯年，靡可紀極。而殿堂樓舍，一切供用器具，悉載如左。蓋有是年，則有是物。聖德無疆，名山不朽，豈直萬年云爾哉？脫謂建造艱難，措置不易，姑留此以示後人。則萬物無常，曠觀者猶不屑屑於此，余知非上人意也。（舊志）<p>又繆燧序曰：<p>簿之說匪一，有鹵簿、例簿、文簿、貲簿之名，此蓋所謂貲簿者歟！萬年云者，期其後人守而勿失，傳之久遠，而無有艾也。雖然，有天焉。補陀於擾攘之際，當遷圮之辰，守大士棲山者寥寥，謀朝夕而不得，何暇計及萬年哉？况釋氏之業與四民小異。有家者，遺之子孫。釋則託諸他姓，秦與越不可知。一再傳而念其先師者幾人矣，然猶慮其不慎也。惡其流於弱也，惡其為人所侵奪也，又惡其自為紛紜也，遂立為簿。自像設堂殿、大藏賜物而外，所記者，繚垣幾許，丈室幾弓，庭堂幾處，齋寮庖湢幾所，器用若干；退宇田廬幾地，原田菜圃、竹木泉石巖壑何所止，歷歷載之為界。昭不可紊之規，以貽法嗣。其盛衰興廢，固所不謀。亦曰我則未嘗替也。此凡在叢林立名萬年之說也。閱其簿目、覩其艱辛而敍其所以然者，知定海縣事澄江繆燧也。（舊志）<p>普濟寺打交盤萬年簿<p>了餘序曰：<p>圓通道場，彌三際而不增不減；普門風範，即萬法而無欠無餘。亙古亙今，如如不變；有情無情，法法圓融。雖千佛出世，了無有興；縱三災迭起，又豈有敗？此觀音大士補怛名山，真如實際之究竟景象也。至於應化門頭，則法隨緣起，道在人弘。興廢通塞，各有由致。溯自慧鍔始祖開山於梁，真歇禪師開宗於宋，以及元之孚中、清之潮音，悉皆道高一世，德感九重。丕振宗風，廣布玄化。普使四海同被慈雲，六道共沾法雨。猗歟休哉！何其盛也！爰自潮音以來，兩蒙敕修。世守成規，家風不墜。至咸豐初，髮匪肇亂，人民塗炭。香火多年斷絕，用度由是缺乏。法器什物皆不舒用。凡住持進院，自所置者，退時仍復搬❥本庵。縱有留者，皆作昂價交盤。甚至破敗不堪、一文不值之物，一體照新價交。如市之打店鋪者，貨物器具悉賣新主。所謂常住者，只空屋經像而已。弊由兵燹，亦無足怪。至後世道太平，香火鼎盛，仍復安於故習，毫未改革。餘曾理院務，詳知其由。今於文蓮老和尚退院之時，蒙諸老和尚并諸房法眷委此重任。竊念普濟乃天下名山，菩薩道場。由梁至民，世經十紀，年滿一千。今既忝膺此任，敢不勉力籌度、興利除弊、培植常住元氣以仰副諸公為法為人一番至意。因言，常住體屬十方，非住持一人私有。所有財政，理宜全歸常住。凡錢財穀米、莊嚴什物，無論常住舊有，即本人所置辦者，亦不得退時攜去及作價交盤。而住持進院花費，須本人自任，不得耗費常住。如是則常住日見豐足，法道隨之隆盛。文蓮老人聞之歡喜，願將交盤洋一千若干元，一筆勾銷。其什物有破敗不堪者提出，同眾棄去；有可用者，按新舊名色，登此打交盤萬年簿。後所置者，一體登簿。其住持并常住財政規矩，悉仿諸方叢林。惟選舉住持，仍須本寺各房子孫，是之謂子孫十方。願茲後，凡為住持及膺職事者，各發菩提心，培植常住。則不慧一念愚忱，與文老一番婆心，不落空亡，咸有實益矣。因略敍原委，以冠簿首。<p>法雨寺萬年簿<p>開如序曰：<p>得最勝之地，方可宏最勝之道；建非常之事，必須待非常之人。宗匠出，則本立道生；哲人亡，則法殘教弛。雖否極泰來，屬於天運；而革故鼎新，實賴人為。法雨常住，肇始於大智老人，中興於別庵統祖。規模宏敞，法道興隆。嗣後歷代住持雖無大樹立，然皆恪守成規，家風不墜。及至兵燹後，住持不得其人，遂致一敗塗地。殿堂寮舍坍塌破壞，法器莊嚴百無一存。諸房法眷見此景象，咸皆束手，不敢承當。於同治十一年，眾強先師公立山老人住持。荒垣破屋，竭力修葺，兢兢業業，十有餘年。自天王殿，至藏經閣，悉皆重新。其餘工程雖未盡復當日舊制，而大局已有可觀矣。至光緒十一年，以老病退隱，命先師聞老人繼席住持。先師纘承舊緒，發廣大心。凡師公力未暇及之工，一切殿堂寮舍，或創或修，無一處不使一新。凡咸豐年間押出桃花莊稻田，盡行贖❥。又以欲轉法輪，須仗莊嚴法器。十餘年來，上自龍藏佛像，下至桌凳牀榻，凡所須用，般般具足。然老人大願雲興，恨不得十方僧眾咸萃一堂，往昔祇園復現今日。為法、為人、為常住、為大眾之心，如喪考妣，如救頭然。日夜焦思，憂勞成疾。至二十三年冬，修建尚未畢工，而老人竟齎志西逝矣。如自愧德涼，兼無作略。因廁門牆，委理院務。承此未了公案，只得竭力擔當。於是奉先師遺命，邀諸法眷，公舉定公繼席住持，如仍居舊職。至定公退隱，荷蒙法眷委此重任。雖知弗克擔荷而不容推卻者，以先師公案尚未了畢故也。由是夙夜經營，莫敢或遑。拌此身心，謹成師志。三年之內，所有事宜悉皆清楚。可以交代，不累他人。故今謹同法眷，備將常住所有鉅細什物，一一登記。俾後之莅住持位、膺職事職者，知前人為轉法輪，置辦什物，一番苦心，大不容易；各加愛惜，無或暴殄。使守成之功，媲美創業；纘緒之德，追蹤開山。億萬斯年，永無替廢。庶可法輪與願輪而常轉，千古恆守舊家風；國恩共佛恩以並報，奕世常霑新雨露。則法門幸甚！常住幸甚！<p>永悟和尚公堂自序曰：<p>夫前之無始，後之無終，包太虛而無外，入微塵而無內，清淨光潔，湛寂常恆，無生無滅，離相離名，在有非有，居空不空者，真性也。至於攬地水火風之身，乃筋骨血肉之聚。方生即滅，纔榮便悴。眾骨支撐，如以木為屋；一皮包裹，猶以泥糊壁。裏面盡屎尿膿血，外頭生垢汗髮毛。蛆蟲棊布，蚤蝨星羅。假名為人，實我焉在？而且以眼耳鼻舌身意之閒家具，奔馳於色聲香味觸法之荊棘林。由是起貪瞋癡之無明，滅戒定慧之正智。五蘊本空，誰肯一照？六塵無性，人皆認真。致令萬苦俱集，一靈永昧者，幻身與妄心也。《圓覺》所謂一切眾生，種種顛倒，妄認四大為自身相，六塵緣影為自心相者，此也。若論真性，則非聖非凡，無朕無兆，亙古亙今，恆自如如，從何以記其年月，陳其薦獻？若論幻身，則生同傀儡，死作塵土；妄心，則隨境生滅，毫無實義。又何必留鳥迹於空中，繫清風於江上也哉？但以本山恆規，凡為住持及有名德僧，皆立公堂，以為後人遺念。予自弱冠，出家於圓通茅篷，意謂有此把茅蓋頭、斗室容膝，足矣。豈知世相無常，隨時遷變。檀信日眾，輸粟布金。年久月深，不知不覺，遂變之為梵宇精藍矣。而又合山法眷以予篤厚老成，強攀之為法雨主人。然自愧德薄，何足光揚法道？屢次告退，只住四年。緬想古人，慙惶無地，又何敢引以為例哉？諸法子徒弟輩固請不已，因幡然曰：「吾生不能宏闡宗風，利益彼等。若設公堂，亦可以作當頭棒喝。令彼春冬二季，懸影祭祀時，忽念曰：『此老某某年生，某某年沒，於今又經幾許年月。』因知人命無常，速如電光，一息不來，便成後世。從茲發憤修持，求生西方。由是拌除幻妄身心，還復本有真性，與彌陀老子共優游於清淨寂滅之域，以永享夫常樂我淨之樂，則亦不無小補云。」遂令撥桃花莊田若干畝，使其輪流經管，以充兩季祭祀之資，乃援筆而為之序。<p>佛以正法教天下，而復立像法者，以正法深微幽奧，初心難測。有像法在，使轉輪與聽法者，皆於是乎準焉，故必建寺。寺者，聚也，言三寶之所聚也。入門列四天王者，表護世功在前也。中坐慈氏者，表當念即可入一生補處位也。向內建韋天者，尊其道肅三洲，向佛而擁護也。三世佛者，表三世代禪，而覺體不動也。殿中左右列應真諸天者，表真俗二諦互顯中諦也。觀世音擁於殿後壁者，普門示現也。後有樓閣者，普賢萬行，為諸佛之長子，而因緣果滿也。像法之大意如此。（徐增重修《靈隱寺志》）<p>《裘志》云：「殿宇幽深，取足以供佛。廚寮寬廣，取足以安眾。器物堅緻，取足以應用。至於佛相，尤不可嵌綴珠寶金銀。其他供養莊嚴之具，皆不必過於華美。泰極而否，盈過而昃，必然之理也。殷玉此言，與長蘆宗賾師頌云：『天生三武禍吾宗（魏太武、周武帝、唐武宗），釋子還家塔寺空；應是昔年崇奉日，不能清儉守真風。』實相闇合。夫佛法不住資生，行乞取足。日中受供，林下託宿。趙州以斷薪續禪牀，宴坐三十年；藥山以三篾繞腹；百丈一日不作則不食。法門遺規、古德清操，本後起者所宜取則。况盛衰倚伏，理有固然。彼役志紛華、競趨時尚者，益宜知所慎矣。」<p>竊以佛法大無不包，小無不舉。世出世間，各盡其致。即就綱常倫理之世間法，在有道者觀之，亦未嘗異乎出世法。故《法華經》說：「得法華三昧者，一切治世語言，資生業等，皆順正法，皆與實相不相違背。」如佛之化俗五戒：不殺即仁、不盜即義、不邪淫即禮、不妄即信、不飲酒即智。五戒與五常無二，孰謂佛法不兼儒法乎？惟其出世間之法，將以昇濟神明，復還大覺；非夫積以歲月工夫，凝心禪定，專其慧照，則生死根本不能遏絕。故如來首嚴之以戒律。於不殺也，豈獨遠庖廚、離聞見？即殺機亦所當斷也。於不盜也，豈惟不與不取一鍼草？雖盜機亦所當滅也。於不淫也，豈惟遠邪正男女色？雖淫機亦所當寂也。於不妄也，豈惟言有信、離綺飾？雖妄機亦所當盡也。如此之戒，必出家者之能事，有家累者非其分矣。蓋出家之戒，必使輕重俱斷，皎若冰霜，禪定智慧自然發現。經云：「戒能生定，定能生慧。」此之謂也。是以拜辭父母、捐棄妻子、鬀除鬚髮、不事飾好，非背恩也，將以昇濟二親於道德也；非絕後也，將以紹隆法王之覺胤也；非毀父母之遺體也；將以杜絕其染緣也；非甘其粗糲也，將以斷多欲多求之心也。今說者必以是而歸罪於釋子，又何異以毀形歸罪於泰伯，絕嗣歸罪於夷、齊，衣冠歸罪於神農乎？且如來所說之道者，大公至正之道也，即含生本有之真心；雖在聖不加，在凡不損。良為私惑所覆、物欲所昏、生滅不停，使蔽其真常；往來無住，使病其圓滿；昏動待謝，使擾其明靜。苟非捨俗出家，則戒何由而淨，定慧何由而生？譬如精金非假百鍊、古鏡不借重磨，何以為良器、鑑妍醜哉？今論者又每以自私短於釋氏。不知佛學之自私者，乃自覺也，公天下之大本也。蓋必自覺然後覺人，亦猶伊尹「天民先覺，以斯道覺斯民之謂也」；亦「大學之道在明明德」之謂也。第佛學之新民者，非止於使民人正三綱、立五常而已；將使天人共導、凡聖同超、彼我無殊、怨親平等，皆躋正覺之場，共游解脫之海。所謂不令一人獨得滅度，皆以如來滅度而滅度之。故須先以神通駭動，次以智辯宣揚。應以佛身得度者，即現佛身而為說法。應以菩薩、辟支、羅漢、天龍八部、國王宰官、居士長者、男女等身得度者，皆示現之而為說法。如是覺他新民者，其用大。故自覺明德也，其體深。苟非然者，何異以未完不固之舟，濟多人於惡海，自他俱溺？其理必然。是故吾見世之稱聖者，人道而已矣。在此而未必在彼，能人而未必能天。於其生也，譬若懸疣；於其死也，同歸朽壤。未若釋迦之光明寂照，徧於恆沙；金相寶嚴，神通妙用。示生示死，掩肉眼之厭常；不去不來，契那伽之妙定。然如來之悟也，悟凡夫之迷。凡夫之迷也，迷如來之悟。而人者不貴己靈，埋沒佛性，反乃罪其貌異恆人、言殊常典，遽欲人其人而火其書；非得有力大人為之金湯，將使其輩無噍類矣。是以魏武滅佛法，未三四年而文成大興之。周武滅佛法，不五六年隋文帝大興之。唐武滅佛法，不一年而宣宗大興之。宋徽宗欲滅佛法，後為宰臣懇諫，而意為之少❥，後復大興之。以佛道慈忍，雖有神通威權而不為之。故佛昔於靈山會上，以法囑累國王大臣為之匡護。非有私於子孫也，使佛法得行於世間，含生同躋於壽域耳。唯為佛弟子者，益當堅其道力，以清淨自居。庶紹隆三寶，陰翊治道，以副金湯之德可也。（釋傳燈《天台山方外志》）<p>江西彭澤許止淨、高慕淨二居士〈禮觀世音菩薩疏〉文曰：<p>大士於久遠劫前，已成正覺；而示居左輔、攝度念佛者，亦十劫有餘矣。大士於十方國土，為作依怙；而寄迹白華、現形四攝者，亦千年已外矣。而迷子止淨等，不惟於無量劫前沈溺苦海，即大士逆流而出，救度眾生，而終不遇也。不惟逃逝他方，畏近師座，即大士垢衣執器，方便近子，而竟不覩也。嗚呼！一念無明，萬劫從墜。撫膺自疚，真冶盡七金山，不能鑄此錯；淚枯四海水，不足盡其悲也。今幸宿世善根，得聞大士名號功德不可思議，慈悲弘誓不可思議，普門示現不可思議，無作妙德不可思議。稱名得解脫，禮敬不唐捐。如飢得膳，如貧得寶，如囚得赦，如溺得援。斯誠歷劫難逢之慶幸，千生未遘之勝緣也。此而不求大士援拔，則火宅永無出期。故雖知大士無苦不救、無樂不與，而弟子則幻夢之苦不敢厭、鏡花之樂不敢求。至心頂禮，唯一之祝願在離濁世而生淨土，遠惡友而親善人；棄胞胎而蓮花化生，捨分段而一生補處。雖惑不能斷，不妨帶業往生；念不能一，得以願力成就。惟大士慈父，實哀憐之，實攝受之。更願自歷劫以來，直至今日，所有一渧之善、一塵之福，皆迴向一切眾生。願所有眾生，離一切苦，得無量樂。從此兵革銷沈，雨暘時若；人無夭札，家有覆藏；賢才登進，姦宄❥心。佛日之耀，萬古長明；淨土之宗，九界共仰。掬忱以獻，如病夫之告良醫；之死靡他，似嬰兒之投慈母。（民國十三年歲次戊辰二月吉日，和南拜上。採訪）
。
<juan>普陀洛迦新志卷十二<p>古會稽<#sp>陶鏞<#sp>鑑定<p>古翁山<#sp>王亨彥<#sp>輯<p>敍錄門第十二<p>數典不能忘祖，念開創之維艱；飲水所貴思源，識淵源之有自。世事滄桑，每多變幻；文人紀載，不厭頻繁。茲志創於盛氏，續自侯公。厥後屢有增刊，迄今差臻詳備。蓋善作尤貴善承，肯堂必祈肯構。謹傳先德，共報佛恩。志敍錄。<p>補陀洛迦山傳（七篇）<p>元龜茲盛熙明著<p>自序曰：<p>九州之山川具載於書傳，山海之詭奇亦見於圖記，其來尚矣。謹按補陀洛迦者，蓋梵名也，華言「小白華」。《方廣華嚴》言，善財第二十八參，觀自在菩薩與諸大菩薩圍繞說法，蓋此地也。然世無知者。始自唐朝，梵僧來覩神變，而補陀洛迦山之名遂傳焉。盤礡於東越之境，窅茫夫巨浸之中。石洞嵌巖，林巒清邃。有道者居之，而阿蘭若兆興焉。似非好奇探幽、乘桴浮槎者，罕能至也。惟我皇元，際天所覆，均被化育；梯航所及，靈迹悉著。至於茲山，瞻拜相繼，肸蠁昭答，不可勝紀矣。然圖志脫漏，言辭庸謬，四方何傳？僕，頃因謝病，偶在海濱，恭叩靈躅，旁搜經籍。首集自在之功德，繼考洞宇之勝概。若夫由心所見，光景斯彰，因緣有待，廟塔興建，具載於篇。能游目者，不起於座，飛神於大方之外。當知清淨光明，廣大悲心，與菩薩無二。推惻隱之端，躬行於日用之間，非徒空言也。倘欲南詢，亦必問津於此；而與善財同乘般若慈舟，共達毘盧性境。入海印之三昧，證大悲之法門。圓解脫之深因，滿普賢之願海。普令法界含生，盡登菩提彼岸者，豈虛謬哉？（舊志）<p>天台劉仁本題曰：<p>補陀洛迦山在東越之大海中。望扶桑日輪，湧出水底。咫尺間，金光絢赫，五色敷瑩；泰山日觀，不足奇也。大士觀音坐此道場；自始興迄今，無片文隻字紀錄，以垂考證。龜茲盛熙明氏既來遊息，即事為文，中具四品：其一以梵語譯華言，言菩薩功德也。其二以山川地理言，言奇蹤勝概也。至於三、四，則以歷代官民祈籲靈感，與夫今朝之祝釐賚予言，言所崇信莊嚴也。熙明生居西域，世與佛鄰；善誦佛書，深達梵語。故於《楞伽》祕密之典、傳習小白華之事，不啻若自其口出；矧於身親炙之，而不敷揚演說其詳乎？近地有號安期鄉、蓬萊鄉者，景物歷歷可翫。意者，秦皇、漢武為聲聞所誤。倘得見之，亦何有海上別為神仙之求耶？熙明所述為不誣。住山僧睿上人，以其傳來請誌；是亦東南一偉觀也，故書以遺之。（舊志）<p>按清康熙《裘志．事略門》云：「盛有〈洛迦山〉上、中、下考三篇。又著品四篇，一曰〈自在功德〉，一曰〈感應祥瑞〉，一曰〈洞宇封域〉，一曰〈興建沿革〉。以其文不雅馴，且非志體，故不全載。而節取其文，入〈形勝〉、〈建置〉、〈靈異〉、〈頒賜〉、〈法產〉。所遺者，止雜引竺經梵呪等詞耳。」朱緒曾《昌國典詠》云：「余於丙午六月遊此山，於藏經中（此係以所藏之經書為藏經，非欽頒之梵筴藏經也），錄元人盛熙明《補陀洛迦山傳》，凡七篇（朱氏所見，《裘志》所據，皆流通本，非藏經本）。相傳光緒初，定海設局修志，有抄本，其篇數正相同。文詞雖不雅馴，要其經營草創，為山志之權輿。《裘志》節取其文，而不注明所出，未免迹近掠美矣。」<p>補陀山志<p>明萬曆十七年己丑<p>雲閒侯繼高輯<p>自序曰：<p>勝國時，盛熙明氏以西域之裔，深通祕密之典，迺著《補陀洛迦山傳》，分為四品。由是菩薩之功德、山川之奇勝，與夫歷代祈籲祝釐之虔、應感靈瑞之異，彰彰較著矣。然而卷帙陋小，流傳未布。使天下通都大邑，道里遼曠，嚮慕而不可至者，卒弗獲一展卷而臥遊矣。且今之叢林，自往年倭亂之後，廢而復興，已非昔日之舊。其沿革又不可以無志也。余不佞，承乏來浙，涉歷海洋，首謁大士於補陀。周覽之餘，問寺僧：「山有志乎？」始出熙明著傳。則紙敝墨濡，幾成蠹簡矣。蓋熙明至今已二百三十餘年。其四品所載，亦大都爾。入我明來，香火益崇，著述益富，迄今無有紹熙明而為之傳者。余喟然曰：「名山巨剎既不可無載述以示於後；况聖母慈聖皇太后刊印藏經，而我皇上純孝承志，敕遣內使齎經降香，來錫普陀。余既勒之貞珉，與茲山並峙矣！於此，又烏得無志？」謀於海憲潛山劉公。公以屬之郡大夫武陵龍公曰：「必儀部屠長卿先生也。」乃就而請業焉。不數時，彙次成帙；而不佞乃申一言於末簡。夫世之儒者，諱不言佛；若戎臣武士，又輒謂威克厥愛，與慈悲之旨弗類。以愚思之，佛之大端，以慈悲為體，以化導為用。其要以使人人趨善而背惡爾。孟子曰：「以不忍人之心，行不忍人之政」，非慈悲之謂乎？孔子曰：「己欲立而立人，己欲達而達人」，非化導之謂乎？余武人也，麤鄙弗學；顧平日耳剽先生長者之言，而知驅惡而使歸於善、除逆而使效乎順，是真有味夫慈悲化導之旨者。况覩熙明盛典，而不樂觀此志之成也哉？茲歲仲春，余督哨海上，舟過補陀，禱大士曰：「我佛靈赫，尚克相余；俾我師貞吉，少效尺寸，以上報天子。」未幾，倭奴竊發，窺我邊界。皇威丕震，我是以有花腦浪岡之捷，謂非大士默相之功，可乎？志成，適有此役，因並記之。時萬曆己丑夏五月既望。（舊志）<p>鄞縣屠隆序曰：<p>震旦國中，三大道場。西峨眉以普賢，北五臺以文殊，而我東海補陀以觀世音。西北距佛國不遠，道法漸摩，近而且易。東海僻在深阻，聲迹荒遐。眾生沈淪，熏染五濁，如來重愍之。茲觀世音之開化補陀，津梁娑竭，良有以也。峨眉、五臺，深峭雄拔，秀甲神州；而補陀獨立大瀛海中孤絕處，尤為奇特。善信航海朝謁大士，肩駢趾錯。無論中華，即天竺梵僧亦往往單瓢隻履，間關而至，殆無虛日。而吾鄉士大夫顧反畏風波，罕登涉者。海上文人，恆標勝靈區，詫奇五嶽，託之竹素，而補陀一志獨闕焉。乃使大教壅閼、外道喧豗，則何貴操管綴文者哉？開府侯大將軍乃謀之兵使者劉公、郡大夫龍公，纂修《補陀志》。爰尊今上，奉聖母命，頒賜藏經制敕及御製序文，冠諸簡端。而圖繪山海巖洞、殿宇形勝，次第裒集古今名賢著作，彙為一書，復屬道民刪定。乃為稍削舊詩之俚謬，增入時賢之合作者若干篇。復以道民所自為記頌韻語附焉。三君子之闡揚教典，開迪蒙愚，厥功不細。詎惟山靈海若欣豫？亦如來之所印可也！萬曆己丑春，弢光居士屠隆撰。（舊志）<p>皖城劉尚志序曰：<p>流沙以西，有昆崙縣圃。之罘以東，有蓬萊三山。赤縣神州，名洞天福地者，雖可僂指，大都為仙靈託迹。獨東海補陀，稱佛道場。昔襄城鼎湖，迹肇軒后。包山洞庭，祕發龍威。柱下老史，宣尼讚以猶龍。清虛沖舉之學，實自此昌明焉。惟時固不聞有能仁氏之教也，有之，亦迦毘身毒，彼國自為奉行爾。東漢之初，漸流震旦。其道以超脫為貴、以空寂為宗；而獨露靈明，謂之見性。吾儒者固嘗昌言排之，而高明特達之士，往往褰裳染指焉。蓋士方苦世法跼蹐，而一聞擺落之言，即豁焉如縛者之得釋；士方苦世途炎囂，而一領清淨之旨，即灑焉如暍夫之飲冰。佛惟以擺落為言，士之近擺落者易入焉；佛惟以清淨為旨，士之近清淨者易入焉。非惟無妨於儒，亦足助儒教之所不及。此我皇上握符御世，闡教明道之意也。大哉王言！刑賞所及，權衡制之；刑賞所不及，善法牖之。生成之表，別有陶冶矣。補陀洛迦之山，孤懸大瀛海中，空闊迥絕，秀甲神州。一躋覽其上，輒有憑虛御風、超越塵❥之想。不佞猥叨職事，仰宣皇上清淨奉道開化德意，而用以牖俗淳風者，守臣責也。若夫儒佛之理之精者，不佞烏能知？則敬以俟當世之大參同君子焉。（舊志）<p>武陵龍德孚序曰：<p>補陀，震旦一大道場也，應感肸蠁，靈迹奇聲，著於歷代。明州，古稱文獻地，馳藝苑之名、修伽羅之教者不乏。奈何今始志，志而又屬帥臣也。君子曰：「是可以卜世矣。」海上島嶼，星布棊列。引睇三韓、日本，近在眉睫。國初，湯信國請徙而部之內地，補陀猶留一僧一价，以奉香火。世廟時，東夷擾我海壖，所過殘破，補陀遂燹於兵。居無何，汪直俘而海波復寧，說者歸之靈貺焉。維時萬曆丙戌七月七日，瑞蓮產慈寧宮，抽英吐翹，絕殊凡種。九日，瑞蓮再產宮中，重臺結薏，又殊前種。主上大加賞異，敕中使出示輔臣，圖而詠之。於是聖母敕中使，二航蓮花部主法像，及續鍥藏經四十一函，並舊鍥藏經六百三十七函，直詣莊嚴妙海，鎮壓普門，答靈貺而結勝果也。主上孝思錫類，綸綍宏宣。善信皈依奔走，蓋雲合而坌湧焉。大德滲漉，盛治郅隆，靈貺昭赫固莫盛於今日。而帥臣因得優游容與，從事鉛槧，揚搉今古，有散帙緩帶之風矣。且知崇三寶，振禪悅，篤皇家之祐，培人天之因。穆哉侯君！羊叔子、曹武惠，其流亞耶？洛陽興廢，卜世盛衰。不佞孚亦於今日補陀之志卜之，是亦臣子祝釐之一念也。萬曆己丑午月望日。（舊志）<p>鎮海邵輔忠〈重鋟補陀志序〉曰：<p>補陀為祝延名山，著靈大士。白華載於內典，黑龍呪於梵音，故無志也。志輯於侯大將軍，以汎海選勝，罝弋見聞，彙列成帙，今且嗣而鋟之矣。以余所聞父老言，補陀屼懸海上，去縣三百里而遙，外控諸夷貢舶孔道也。然而代有隆替，則時地劫會偶逢，非大士慈靈代有覺迷也。今上道揆在宥，皇極建中。迺廣孝治，奉兩宮慈旨，遣中使頒經披繡，祝延萬年。而海宇屢豐，兵革不作，於茲三紀。福國庇民，應若蓍蔡，夫非冥冥之所默佑也哉？先是歲己亥，前殿災，甍礎俱燼；獨大士金相自若，而護法關神亦不毀，此其故可曙已！今茲屢厪詔諭，中使毖飭鼎新厥宇，告竣也宜哉！矧其時汎舳艫，諸島防援，賁相望於滄溟，鯨鯢無敢動焉。此實我皇靈伊濯，孝慈昭假，而大士如為助流宣化也。志補陀者儻亦遵揚風美意乎？故曰：「事不軌物，則君不舉焉；言不微中，則臣不獻焉。」苟其持之有故，言之成理，君子嘗樂道之矣！謹拜手序。成志者，寺僧性能也，併書之。（舊志）<p>按序云：「志輯於侯大將軍，今且嗣而鋟之矣。」則邵序為鋟《侯志》而作，故標題曰〈重鋟補陀志序〉。而《蛟川詩話》云：「邵輔忠山志八卷，《鎮海縣志》據之。」殆一時未加查考，而以鋟志為輯志也。<p>重修普陀山志（六卷）（清四庫存目）<p>明萬曆三十五年<p>鄞縣周應賓輯<p>自序曰：<p>普陀故有志，茲載輯者何？重鼎新也。志者，所以彰往示來也。惟是山川式靈，又重之以王命，其再造也，將必有興廢之迹焉，雖再輯之可也。普陀僻在一隅，不比中原逶麗，然而四大之一也。天傾西北，聖主御焉。地極東南，古佛出焉。神道設教，聖人不廢，是宸翰所護持也，曷可泯諸？蓋普陀古剎也，興而廢、廢而興者數矣。是舉也，其鏹發諸內帑，其工督諸內遣。惟壇宇依如，惟名與制煥如，是廢興一大際會也，故曰雖再輯之可也。志凡為卷者五，為類者十有七。纂撮於諸文學之手，而不佞裁焉。前志重在山，要以顯佛靈；今志重在寺，要以尊君貺。是是編之大旨也，敬表而序之。時萬曆丁未四月既望。（舊志）<p>《四庫書提要》曰：<p>「《普陀山志》六卷，明周應賓因舊志重輯，凡六卷，十五門。而應賓自序稱五卷十七門。勘驗卷帙，並無缺佚，未審何以矛盾也。」<p>按：應賓重修山志，距《侯志》成書時，僅一紀有半。其時御用監張隨奉命建殿，又博求儒林，輯為志乘。是志之作，殆承張之意也。茲依《四庫》勘驗，標曰六卷，以存其真。<p>南海普陀山志（十五卷）（刊行本）<p>清康熙戊寅，前、後二寺住持通旭、性統同延慈谿裘璉編輯慈谿姜宸英、錢塘高士奇、鄞縣萬言鑑定通旭、性統校訂共事校錄者：鄮溪李文斗傳述遺文、料理志務者：珂月、拙庵兩上人<p>例言略曰：立說著書，固貴博洽，亦戒撦填。點鬼疥駞，非所尚已。茲土遠淹溟渤，近接暘嵎。非惟希連烏秅，可恣冥搜；抑亦三神閬風，足誇烏有。較諸黃帝以前，益荒唐矣。是編，非關切普陀信而有徵者，概不錄。●自我宣父有「老子猶龍」之歎，西方聖人之說，於是三教並隆兩大。拘儒俗子，蚍蜉撼樹，不自量耳。歷觀古賢哲，莫不殫究《楞伽》，廣交緇褐。白社金山，其最著者。夢得「曹溪佛衣之銘」，逋翁「如意盡輪之贊」，皆以好辭闡揚義諦。其他繙藏譯典、解經注品者，不可勝紀。懷白、蘇之軌範，寄鮑、謝之文章，雖慚固陋，竊有志焉。●觀音、文殊、普賢，俱稱大士。而觀自在獨為圓通教主，悲憫眾生，現諸神變，隨機攝導，較二聖尤溥。由是稟奉皈嚮，傾動法界。然曇典雲興，儒言星落。稍因所見，輯揚微妙。故特於「靈異」外，加「讚誦」一門。●五臺、二峨，山川既勝，又在域中。自古迄今，名公鉅卿及文人才士，遊屐成林。錦囊飛雪，不勝載焉。是山雖聯吳越，終限波濤。遠者無論，即如王、謝流寓山陰，白、蘇歷官杭州，皆選勝好遊之夫。密邇名區，不航一葦，豈非憾事？所以風流闃寂、文獻無徵，不但作者尠見寡聞、貽譏大雅已也。●自古勝壤名區，必賴高人韻士而著。逸少之於山陰，子厚之於柳永，長公儋耳，升庵六詔，即此數子，可概古今。余至茲土，自觀海禮山外，一邱一壑，必經親履，發抒靈秀，探討幽奇。不敢抄陳襲謬，見笑山靈。第惜滄桑轉換，兵燹淪胥。不但所聞異辭，抑且無聞可異。具敖不識，淄澠莫辨，所可掩卷歎息者，此耳。●輿地，首重名山大川。有川如海，可謂大矣！舊志不入，陋之甚矣！今先海於山，山在海中也。若洋、若港，依類附焉。至於泉潭池井，則又另立云。●洛迦之外，惟梅岑為古，以漢壽春梅子真得名。子真至不至，未可知；然史既稱福佯狂吳市，又云相傳仙去，則遯荒島嶼，理亦有之。其餘峯巖洞壑，多從梵經取義。又或舊無此名，一經題石顏茅，輒相呼謂。雖面目不真，義類可從者，皆仍之。間有俚鄙不堪，唐突林泉者，偶易一二；而仍附存舊名，以便考核。●神道設教，易辭彰彰。「靈異」一編，流傳悠遠。匹婦小兒皆能道之。聲光所被，弗可掩也。其餘增入諸則，歷求確據，並非影響。鈍根傅奕，狂種阮瞻，慎弗少見多怪，顧駱駝言馬腫背也。●釋門之有法系，猶儒家之有道統。朱子云：「寧可架漏千年，不許漢文、唐太接統三代。」誠有見也。普陀，自梁慧鍔開山，代有聞人。至宋真歇，首倡宗風。自後自得祖芳，一燈遞照。無何季葉，改禪為講，法鼓無聲。直至潮公、別公，續燈接寶，由是二寺英賢傑出，誠山中之盛遇。〈法統〉、〈釋系〉各附於梵宮法產之末云。●梵宮法產，雖曰攸關，實係規模久遠。志家往往以事鄰鄙瑣，略而弗詳，謬矣！茲備載之，所以昭法守、杜侵漁、示久遠也。●志難矣，志禪林更難。尊重失體，必將弟孔子於桑門；筆削過嚴，不煩作董狐於鹿苑，皆不可也。又况事文義類，多異儒言。進班馬而談龍象，必變色而趨矣。璉以譾劣，謬學詞章。今歲，總戎藍公命志洛迦。循分測涯，實虞隕越。然而最勝之境，不忍委於他人；知己之恩，豈得辭於轄土？用輯斯編，垂著作於名山，仰慚大匠；俟討論於他日，快覩鴻文。康熙三十七年戊寅中秋，慈谿魚山裘璉識<p>漳浦藍理序曰：<p>洛迦，海外名山也，為普門大士親選道場。自梁迄今，近千年，其間興廢屢矣，莫盛於南宋、有元及明萬曆。以余觀之，其廢也，莫不有由；其興也，莫不有自。主聖臣賢，績熙務舉。於是海宇清宴，民物康阜。則閒以其暇，新梵宮而究竺典。此亦上下和平，優游無事之一徵也。而不然者，寇盜充斥，家室愁咨。乖風沴氣，鼓扇塵寰。則雖有佛教，且無所施，此古今之大較矣。補陀兩寺，遭故明之末，鯨氛俶擾，島嶼霧迷。先皇帝赫焉震怒而廓清之。未幾，轉徙內地。於是朱宮紺闕蕩為冷烟寒風者，且二十年。我皇上文德覃被，聖武布昭，土宇版章，盡域中而截海外。向者棘虛之地，莫不含哺擊壤於其中。二十八年，翠華南幸。因故元戎黃公乘間奏地方事宜，遂遣員賜帑，再造梵宇。而普陀、鎮海，玉毫重現矣！明年，黃公以疾沒於官，余叨奉特簡，自宣移鎮茲土。凡黃公未竟之緒，遂不獲辭。於是宣一人之盛德，鼎三寶之巍宮。惟鉅惟細，悉理悉張。龍象滿山，鼓鐘震谷。莫不慶海不揚波，而祝天子萬壽也。猗歟盛哉！余既樂觀其成。歲時期汛，簡徒揚帆，登臨其上，輒為吾民加額昇平。戊寅中秋，山僧以志事來請，余為之代延修輯。鋪張揚厲，鼓吹休明。己卯春，六龍復南狩。兩寺主僧，迎鑾謝恩。荷天顏喜悅，溫旨從容。隨頒御額，再賜帑金。且遣中使登山，給運黃瓦，敕住持速完未竣之工。錫命重三，誠為異數。維時志成未梓，丐言弁首。余何言哉！旋乾轉坤，敉寧宇宙者，聖天子德也。黼黻鴻猷，翊贊盛化者，賢宰相百執事力也。闡揚道聲慈味，俾上覺慈尊潛孚默佑於冥冥中者，諸上人職也。余遭時竊祿，謬鎮海疆，何言矣哉？披覽志文，彬彬郁郁，大雅不羣，世不乏知言者；而余亦幸受知人之明，則余所不辭者爾。是為序。康熙辛巳仲春<p>性統，山志成，上堂云：<p>晉之《乘》，楚之《檮杌》，紀事則同，而獨推《春秋》，重先聖之筆削。白之《續燈》、明之《會要》，編統則一，而獨尊《會元》，取大川之刪訂。惟茲洛迦，白華著迹。正法明如來證道於往劫，不肯去觀音選勝於後梁，遞代廢興，創承不易。侯公創志於前，周君載輯於後，紀事編統，略而未備。無何山海交訌，幾於文獻無徵。幸我皇上，佛心應世，海宇清平。朱提發自帑藏，金經頒由內府；梵剎借以重興，法輪從茲大轉。鎮臺藍公，力肩斯事，厚幣碩士，重志鼎新；得我殷玉裘公，腹飽珠璣，筆走霞霧，草創潤色，一氣呵成。頓令山川梵剎，規制人文，頑者秀，樸者華，拙者巧，沒者存；隻字片言，別開生面。上纂千年之墜緒，下啓百代之鴻猷。僅寸朱毫，十方普潤；一點墨水，兩處成龍。且道天地未有，洪蒙未判之先，者一點，著在甚麼處？<p>按：是志目次，卷一〈山圖〉、〈志例〉，二〈星野〉、〈形勝〉，三〈梵剎〉，四〈建置〉，五〈靈異〉、〈贊頌〉，六〈法統〉、〈釋系〉，七〈頒賜〉、〈古蹟〉、〈流寓〉，八〈精藍〉，九〈法產〉、〈方物〉，十〈事略〉，十一至十四，歷朝國朝〈藝文〉、〈詩詠〉，十五〈僧詩偈〉。稿成，法雨寺鐫板行世。會康熙南巡，覽其書而善之。命侍衛記其姓名籍貫以去（句章徵文）。璉年譜稱《南海志》，省去「普陀」二字也。道光時，秦耀曾修山志云：「《裘志》，紫竹林尚有一冊，殘缺不完，難資稽核。」知其時已少傳本。今法雨寺退院開如和尚有是志。卷面題「光緒十四年六月二十四日，即日本明治二十一年八月一日。於上海樂善堂寓樓，邂逅普陀山化聞大和尚，談論經典甚愜。因知《普陀山志》久已失傳，即以此書持贈，并誌數字。日本岸吟香合十。」下扣岸櫻之印一顆。開如為化聞嫡嗣，故得而藏之長生禪林，亦幸事也。其〈事略〉門云：「向見一二修志家，抱負不高，識見更小，不公不慎。鄙俚方言，猥雜滿紙。不知其屬筆時，已是覆瓿不堪；而猶妄意垂世行遠，將自己詩文坌竄其中，閱之增厭。」然繙閱全書，題詠諸作亦多竄入；列〈星野〉為一門，屬浙海於普陀；〈古蹟〉、〈流寓〉，寥寥一二事，不成卷帙，究嫌未當。許琰云：「前志所作，閎肆極矣，然而不免詞費。」其謂是歟！<p>普陀山志（十五卷）（刊行本）<p>清康熙四十四年<p>普濟寺延崑山朱謹、長洲陳璿增修<p>福建施世驃序曰：<p>《普陀山志》，觀音大士之書也，非儒者之所預。山在定邑境，明府之事也，非軍府所宜知。今志成，主僧請序於余，余遂取而序之，蓋有說焉。夫茲山之屢興屢廢，他作固詳之矣。約而論之，以有尚之者則興，有戕之者則廢。一壞於黃毛之突如，再病於海疆之未靖，其大概也。當此之時，為普陀計者，不患佛法之不廣、徒侶之不蕃、舟車之不通、米粟之不至，其所慮者，廣洋重譯，或有意外耳。余於辛巳之秋，受事翁洲。閱歲，小有雈苻之警。偵之，乃剽劫白徒，撲之旋滅矣。昔漢龔遂治渤海盜，乞上緩之，奏曰：「此皆陛下赤子，盜弄兵於潢池耳。賣劍買牛，賣刀買犢，此其事也。」功成而不居，謗至而不避，此人臣之義，盡之而已矣。余兩過普陀，登梅岑白華之頂，茫茫遙海，無往不通，為名山高僧戒心者再。及見禪學濟濟，規制肅肅，豈惟羨法席之雍容，亦以知主僧之能事。洒然寄之嘯歌，吾無慮矣！因與蓉浦繆明府述之，亦曰：「吾二人者，今日首尾名山，是不可以不言也。」為之序。（《許志》）<p>襄平甘國璧序曰：<p>名山大川，在處有之。或因人而傳、因地而著，仙客騷人、高蹈肥遯者，指不多屈。於是乎，噪名宇宙，特書國乘者，往往然矣。若夫普陀，則竺乾家棲託之名山也。自佛教入中土，圓通大士以耳根法門化導茲方，遂指是山為應身說法之地。屹立洪濤，紅塵隔斷。有潮音、梵音兩洞，相傳大士現身處。當今聖主頒賜有加，與天下臣民共植福田。雖潮汐之險，飛帆穩渡者，歲以千百計。誠慈悲方便之靈區，引人入善之勝地也。向予出守四明，竟不得徹簿書之餘暇，一葦問道。厥後縱遊宦海，許國西東；而名山嚮往之私，惙惙然熱於中，未嘗一日去諸心也。旋奉綸音沛下，巡撫滇中。宣布聖人至化，中外太和。戊戌歲，虔範滲金大士像，遣使送供梵音洞；覆閣三楹，略示莊嚴。將使四方趨叩者歡喜焉、勇往焉，雲奔川赴，響應樂從，未嘗不為同善者之一助。區區之私，敢云邀福乎哉？自惟備位素飧，上承高厚殊恩，有加無已。用藉大士之洪慈，使普天億庶同登仁義之門，永祝天壽無疆，垂衣致治。靡及之心，稍盡夫萬一者如此。是年為予五旬母難，住持繹堂專使將意，因得披閱山志。伏見御書天藻之瑰麗，名公碩士題詠之清新；峯巒之森列，花木之珍奇；洋洋溢溢，如親到名山、親登佛地者矣。雖萬里殊途，而靈山方寸何嘗間於毫末？因尾數言於諸公之後，他時一瓢一笠，踏徧祇林，圓吾夙願，亦未可知也。山靈有知，其勿謝予。（《許志》）<p>雲閒王鴻緒序曰：<p>普陀遷圮屢矣！自潮音禪師卓錫，因而大振，余曾敍之。今潮音已為古人矣，而其徒珂月增修山志，致書於余，欲更有所言。余既未登名山，躬承妙相；所謂圓通之殿、說法之場、山川洞壑變現之所，略無一涉，何從而敍之？若寄之於意擬想像之間，謾為立說，則亦何裨於精藍而冀其有當於大士哉？珂月曰：「前此寺工未竣，志事悤卒；今者崇宮峻宇，畫棟雕楹，上摩青天，而下瞰滄海；鐘板六時，食者萬指；檀施訖於重譯。先和尚之勤可謂至矣。且鉅費出自大盈，寺額標於天藻，是未可以言歟？」余悚然無地，為之握管。然吾所言，顧珂師所未備者。閒嘗論自昔好道之君，有事於普陀者，皆有求於大士者也。聖天子在上，無所不載，無所不覆；巍巍蕩蕩，民無能名。加意於名山，殷勤大士；延見法席，賜以溫綸，錫之宸翰，此亦事之偶然，為仁育所不遺，無所為而為之者也。是役也，紀事以實，浮偽者，隻字弗存。出言以公，阿比者，片詞勿立。垂後行遠，接物利生，為此山千古文獻之徵，是則皆可言也。因敬書之簡端而答之。（《許志》）<p>鄞縣邵基序曰：<p>四明東南際大海，其靈異秀特、聳峙於烟濤浩淼中者，為普陀洛迦山。即《華嚴經》所稱補怛洛迦山，普門大士示現地也。南溟隩區，靈迹卓著。自梁貞明中，創建梵宇，代加崇飾，載在前志，具可考見。我朝德濡陬澨，澤沛寰垠。海波不揚，氛霧澄廓。荒壖絕島，殷阜不異內地。普陀以名山淨土，善信皈嚮、裹糧問津、揚帆徑渡者，趾踵相屬。聖祖仁皇帝翠華南幸，特允守臣之請，再賜帑金，興修寶剎。賜前寺額曰「普濟羣靈」、後寺額曰「天花法雨」。奎章宸翰，昭垂於億萬斯年。我皇上建極綏猷，海宇寧謐。宵旰勵精之暇，游心內典，得最上乘。深維法門廣大，功德不可思議。重以聖祖祝釐勝地，是用虔心崇禮，發帑遣官，載加修葺。兩寺大工，同時告竣。各賜御製碑文記事。青珉巨榜，照燭瀛波。普濟住持僧繹堂、監院僧本善，躬逢盛際，敬仰天光。恭紀殊恩，增輯志乘，所以輝麗靈山，傳示奕葉，意至遠也。志成，馳書都下，屬為之序。仰惟聖天子，陶育羣黎，利用厚生，正德躋仁壽之域。薄海內外，無一夫不得其所。諴民阜物，直與天地化育同其功用。而惠鮮懷保之念，日切於淵衷。宇內名山大川，明神所宅，可為蒼生禦災捍患、錫福延禧者，罔不虔修秩祀。而茲山以大士道場，敬禮崇奉，再賁天章。是可以仰見聖主勤民之至意，與菩薩濟世之慈緣同其廣博周徧。凡斯五風十雨，歲稔時和，沐膏澤而泳大化者，皆大士慈悲所默相，實聖天子至德之感孚也。基生長海濱，叨侍禁近。遙瞻靈嶠，有桑梓敬共之義。故不辭弇陋，颺言簡端。（《秦志》）<p>按《許琰志．凡例》云：「康熙三十七年戊寅，普濟、法雨二寺請裘殷玉修輯。稿成，法雨旋即授梓。普濟又請朱、陳二公重加增削，至四十四年乙酉，始梓。遂與法雨所刊，小同大異。」《四庫存目》云：「是志所述，本末頗具；而敍事宂沓無法。」《秦耀曾志．例言》云：「是志每卷開載編輯姓氏，或列朱、陳、裘三人，或列陳、裘二人，或列朱一人。成之既非一時，訂之亦非一手。體例不分，難免紕陋。」合諸說觀之，其得失亦可知矣。<p>增修普陀山舊志例（秦志）<p>清定海知縣江陰繆燧撰<p>例言曰：「自郡縣之有志，而二氏之書、泉石烟霞之記，往往而見焉。然十洲、三山，多指神仙之事，且有無不可知。惟普陀片石，孤懸海中，為普門勝地。覺迷拯溺，歷有明徵。為之說者，亦其慎哉！吾是以志佛不敢旁及，志山不敢子虛，志事不敢齊諧，志辭不敢月旦；悉依舊聞，實以近事，蓋此書之大凡也。若夫琳宮之廢興、香灺之盛衰、學人之聚散，與世滄桑，不無俯仰。正不必以彼抑此，資我懸河耳。」<p>東坡曰：「大悲者，觀世音之變也。」誠然，則有不變者在矣。其義甚深，不可思議。今志普陀，但言普陀大士。即如《法華》佛說一切普應種種功德，及諸書雜見，悉所不載，以見此為白華實錄也。<p>四明詞客，首尾名山，著有《普陀新志》。其巖壑川原、土地疆埸，無可增損。惟普濟、法雨兩寺，與先時小異。然亦際會之奇，加以人事之備。山間、隩裏、亭梁之外，靜宇、田庵至一百六十六所，可謂盛矣。<p>任質者議疎，務襃者少當。謂圓通教主總攝羣倫、一切衙官，恐非確論。亦知梅岑曉月，不隔峨眉；滄海橫流，依然九子。三大士，四名山，是同是異，何有何無，就使白、蘇而在，作如是觀矣。<p>觀自在本丈夫身。《普門品》云：「應以婦女身得度者，即現婦女身而為說法。」是以開元畫院，寶冠珠絡，用著坤儀，暨歷代慈宮，遂生崇信。以天下養猶未足，乃邀福大慈，祝延靡罄，孝之至矣。雖為百世則，可也。<p>大地精藍，無慮千億，屢興屢廢。惟此佛場，皇帝每念夙因，博施罔外。覽名山之鞠草，憫緇眾之無歸，賜帑有加，函經布藏。宸翰所垂，在在指點。至嘉與臣民，同其福善，聖人之心，直與天地齊其量矣。山中之書，頌其萬一云。<p>義山藍公，始事洛迦，勤亦至矣。獨惜朱梁迄茲，幾一千歲。但載內廷賜予，未聞朝士布金。豈為時久遠，姓氏無傳乎？志所不當略也。且南海乘桴，非比坦途尋佛。鯨濤颶母，身命以之。故匹夫單婦，雖斗粟尺布，不可謂非大布施。編年書繭，豈曰無因？貴客素封，何妨附志？今如定帥施公，奉詔詣山，宣綸錫帑。此聖朝殊恩，使臣大小姓氏咸勒之，俾無遺焉。<p>普陀舊志，今日之文獻也。太羹玄酒，未免羲皇上人。後志妍辭麗管，點染山林，自是騷壇一座。但所記，康熙三十八年前事。癸未春，聖駕南巡，駐蹕武林。召見寺僧，殷勤大士。命使函香，頒綸賜帑。事關盛典，不敢不述。用是增修是志，附於簡末，以冀久遠云。（《秦志》）<p>按：繆公是編無傳本。其稱「後志妍辭麗管」云云，殆指裘璉志言。其稱「癸未春聖駕南巡」，至「附於簡」末云云，殆所增者祇癸未後事。至稱「志佛不敢旁及」，稱「志普陀，但言普陀大士」，稱「南海乘桴，非比坦途尋佛」等云云，語皆審慎翔實，足為修山志者南鍼。茲編之作，竊取斯旨。<p>重修南海普陀山志（二十卷）（刊行本）<p>清乾隆四年<p>法雨寺住持法澤延同安許琰編輯<p>歸善黃應熊參定<p>法雨住持釋明智法澤校訂<p>自序曰：<p>普陀山者，觀世音大士顯化道場也。大士以三觀入三摩地，圓通慈悲，欲度眾生，隨觀隨感，皆登善果，故獨以觀名焉。凡山可以無志。普陀之山，而有大士，則不可無志。志普陀者志大士，即志大士之志也。應化靈迹，歡喜悲仰，向善之念，觀而感，感而興起，斯大士之志。而志大士者亦當作如是觀。蓋與柱下之志掌故、郡邑之志風土，名同而旨異也。歲己未，余浮游觀覽，南至於定海；適普陀住持僧法澤，以明府海門黃公命，請修山志。遂駕艆䑼，出沈家門，抵南海，去定又百餘里。汪洋無涯，覺坐艇如飛鳶，站站水中，極人生之大觀。入山，崚巖怪洞，具有靈氣，又真天下奇觀。陟前、後兩寺，則聖祖仁皇帝、世宗憲皇帝，二聖御碑，穹窿摩雲；金殿珠宮，輝煌奪目。自古梵宇壯麗之觀，又無以踰此矣。夫惟神靈之所留遺呵護其間，故海不揚波，山輝川媚。而列聖善與人同之量，神道設教，亦遂崇奉之至於斯也。借非大士孤島絕崖之域，其何以觀之哉？既而法澤出前志，屬余重訂。余曰：「前有志矣，重訂奚事爾也？」曰：「勝代之志者草創未具，太羹玄酒猶有古質之味焉。後此踵而增華、矜博炫麗，浮且雜，間所不免，徒解作揄揚釋子語耳。於大士之志，吾懼其不足以觀也。且雍正九年，發國帑，重修建，聖恩隆重，寺之規制，皆已改觀。前志固未之及也，其曷可緩？」余曰：「大士之志，以善誘人，教人以觀入道。善觀大士者，不在於山志，而於人志。自觀而心，自善而身，則不必觀志可也。觀志而愈有所觀感，可也。若使入勝境、閱勝志，而貪癡無改、殘忍依然；未見聖若不克見，既見聖亦不克由聖。大士之志，其愈滋戚矣！而又何以仰體我列聖神道設教之德意乎？」校閱月餘，刪繁亂、補缺略。間有一二宰官所作，釋氏藉為檀護者，不能盡去。正恐後之視今，猶今視昔，其果可以觀焉否耶？法澤為余族弟。少寓余業師梁邨蔡先生里中之清泉巖，與師交遊最密。後為普陀法雨寺住持，料理欽工，備極勤勞。戒行精嚴，緇素悅服。吾師在都時，嘗以詩寄訊。蓋真能志大士之志者，故於是志尤惓惓云。書成而序之如此。乾隆四年己未暑月之朔日。<p>黃應熊序曰：<p>定邑在東南海中，普陀去定又百餘里。《普陀山志》志普陀也，而非徒普陀之志之為也。勝國以來，東夷蹂躪，洛頑逋逃，定且度外置之。普陀之荒頓者，幾五六十年。迨我聖祖仁皇帝，盛德神威，率海悉臣。於是開復定邑，興修普陀，賜以普濟、法雨宸額，兩梵並峙。至雍正九年辛亥，世宗憲皇帝復大發帑，遣官督建。余時承乏定邑。欽工重大，法雨主席者老不耐勩。合山兩寺僉舉今方丈法澤者，戒行嚴卓，道氣精深，遂延以住持，俾主山事。而余亦樂定之民淳俗樸，政簡刑清，得以奔走悉心於經理也。三年工竣，兩寺之規模巍煥，又復改觀矣。法澤每念受恩深重，思再輯山志以垂之遠。又慮紕漏潦草，祇仍前志之失，則又無以為名山之光而誌皇恩於永久。遲而未輕舉者數年。適去夏，許太史瑤洲先生來定，余謂法澤，向所謀志乘之修者，時哉！弗可失矣。乃聘往山中，取前志，刪蕪正謬，補其未備。校輯既成，得卷二十，目如其卷。一山之靈勝具焉，兩寺之規制詳焉。不蔓不支，弗誕弗陋。昔柳子厚謂於司馬子長取其潔。若是志也，可謂潔矣。值余久蒞於定，上官謬以最聞，荷蒙恩旨，陞補山右。法澤以余之將去定也，急欲余一言以序。余曰：「當海波之揚也，定且為蜃宮蛟宅之區，何論普陀？何暇計普陀之志？自我國家德威遠播，四海統御，百神懷柔。而後定有邑治，而後普陀屢賜修建。佛有剎，僧有寮，輝煌晃耀，為天下香臺冠。則余之得與民休息，含哺歌衢。簿書之暇，又得訪靈蹤、搜勝概。而百千數披緇者流，亦得習靜焚修，講律安禪，優游巖洞烟霞之中，蒐纂乘書，以貽久遠。皆我列聖天覆地載，恩施無外；而我皇上重熙累洽，德教洋溢，俾率土之濱，同享昇平之福之賜也。山志之修，表佛光於歷劫，即誌皇恩於萬年。夫宣揚盛美，使天下咸知德意者，守土臣職也。况辛亥之歲，欽工之建，余實躬逢其盛而親執其役，有不樂是志之成以歌頌揚扢於無既也哉？」是為序。乾隆五年庚申傳柑後二日。<p>邵基序曰：<p>普陀山兩寺，在靈鷲峯下者為前寺，曰「普濟」；光熙峯下者為後寺，曰「法雨」。蒙聖祖仁皇帝御筆題額，肇錫嘉名。為慈聖延禧，表大士靈迹。世宗憲皇帝丕纘前徽，恢揚法願。復賜帑金，重加崇飾。兩朝天章，穹碑載勒。炳耀海天，輝煌寶地。披覽圖志，巍乎稱盛矣！普濟僧繹堂既以舊志屬序；而法雨僧法澤又以雍正九年重建，聖恩隆重，賜愈多而制愈崇，前志未及，將復纂修《新志》，亦來請序於余。蓋普陀名山，兩寺古剎，舊之紀載大都相同，而澤公又將修而益之也。余詳考海山之形勝、洞壑之幽奇、殿宇之莊嚴、靈異之顯著；仰見兩朝崇敬、佛力宏深、善信皈依、慈航接引。千百年香火道場，雖其間不無廢興，而至今日則崇高焜耀，實為宇內梵剎冠。非際會我國家昇平康阜，海波恬若，豈能獲覩斯盛？法運之昌，愈益以徵世運之隆。佛光猶是，江山不改。而一沐熙時之景象，經天家之寵錫。山不枯童，若益而高。海不狂嘯，若益而深。梯航絡繹，函香崩角，佛亦若益而靈。舊志之所紀載且將日新而月盛矣！况又欣逢我皇上躬承大統，累洽重光；四宇寧謐，百神孚佑。洪濤浩淼之區，靈山孤峙之境，無不庥庇恩光，涵濡德化。此固兩寺中持鉢披衲之徒，日夜頂香虔禱，而願延聖祚於萬年者。則澤公之圖志其新，是亦祝釐之忱之所不容自已者乎！吾知斯志一成，兩寺之景可見，兩寺之情亦可見矣。余又烏能不援筆而為之序！<p>按：是志目次，卷首〈天章〉，卷一〈形勝〉，二〈建置〉，三〈梵剎〉，四〈頒賜〉，五〈靈異〉，六〈法統〉，七〈禪德〉，八〈精藍〉，九〈流寓〉，十〈法產〉，十一〈方物〉，十二〈事略〉，十三〈舊章〉，十四至十六歷朝國朝諸〈藝文〉，十七至十九歷朝國朝諸〈詩詠〉，二十〈贊偈〉。觀其凡例，似明《侯志》、《周志》，清《裘志》、《朱志》，其時俱獲見之。擇善而從，宜高出諸志之上。乃〈建置〉、〈梵剎〉、〈精藍〉，可併而不併。〈法統〉、〈禪德〉，可合而不合。〈藝文〉、〈詩詠〉居全書之半，可節而不節。〈形勝〉門沿《裘志》例，先之以海，謂所以位置普陀山之在南海，其說更曲。惟云「山志本無事星土」，云「是山以菩薩而名，是山皆蹟，是蹟皆古」，云「菩薩不藉證而靈，亦不藉證而後知為菩薩之山」，依舊志而刪裘之〈星野〉、〈古蹟〉，依《裘志》而刪朱、陳志〈緣起〉、〈經證〉等門，甚為有見。至〈頒賜〉門，有乾隆三十七年事；〈法產〉門，有三十八年李國樑序、宋如林序，均後人續竄，非原書之舊矣。<p>重修南海普陀山志（二十卷）（刊行本）<p>清道光十二年<p>普濟寺住持能崙延金陵秦耀曾編輯<p>金陵王鼎勳參定<p>能崙校訂<p>自序曰：<p>普陀距定海縣治二百餘里，即《華嚴經》所稱補怛洛迦山，觀世音菩薩示現道場也。五里未至，嵐翠撲眉。千步尚懸，飛濤濺踝。陵虛之閣，忽峙虹邊。殊狀之峯，或標島外。余流覽圖記，企慕山川，馳心有年，而遊訪未果。會王青甫表兄來宰是邑。庚寅歲，余主講於斯，接近祇林，緬懷卓錫，載訪沙界，豈憚拏舟？庶幾一溯迦蘭之施園，暫履須達之布地。顧累牽俗事，仍阻幽探。迨次年暮春，競渡蓮洋，克攀蘿徑。蔭法雲於六合，地入三摩；揚慧日於九天，門開八正。洵海澨之奇觀，招提之勝概也。於是古龕對佛，精舍繙經。締交季潭之上人，契心曹溪之弟子。有鴻崑開士者，身列祇洹，志殷繙輯。守往籍於炱朽蟫斷，摭羣言於錦粲珠零。乃以山志遺文囑為讎定。余撫是編而竊慕焉。夫紺園碧殿，沈佺期常賦少林；鹿苑龍宮，駱賓王亦誇廣果。希蹤方外，不越中原。至若維摩之室，遙隔鵬溟；彌勒之龕，孤撐鰲極。此可頌者一也。自象教西來，妙法東注。普賢既傳願海，如來亦有化城。然娑婆緣深，觀音為最。乘如意輪，大方便力。濟苦難於五濁，拯煩惱於三塗。白毫光裏，現瓔珞之全身；金色花旁，示栴檀之瑞相。莊嚴具足，黼繢周施。此可頌者又其一也。眾釋所居，非無毀院；諸佛攸館，不乏市田。至若層楹刻桷，宸章煥夫日星；免賦蠲租，寵命沛夫雨露。鱗鱗碧瓦，崇臺則三百朱欄；策策烏犍，膏壤則十千青畝。此可頌者又其一也。生、融之學，獅座頻參；觀、肇之名，雁堂共仰。雖結茅伊始，真歇法乳無傳；開業相沿，大智禪裔莫考。然五蘊俱空，皆悟無生之理；諸漏已盡，恆持不染之心。此可頌者又其一也。烟波無際，時泛仙槎；雲壑相鮮，屢停客屐。轉奔雷於谷底，龍氣猶腥；盼朝旭於崖巔，羊押乍熟。飛泉瀝滴，宜儲調水之符；石寶玲瓏，忽動買山之計。相與參玉筍禪，禮米汁佛。此可頌者又其一也。遊懷既愜，逸藻獨摛。賭吟而鉢響頻催，紀實而筆花爭舞。文疑宿構，同申般若之宗；詩具別裁，悉寓毘尼之教。正不特公權羨其書額，元章欣其隸碑。此可頌者又其一也。任昉《述異》，本自淹通；王嘉《拾遺》，無取繁縟。良以靈花忍草，咸證道心；蠕動蠉飛，共含佛性。納須彌於葶藶，鸚鵡呼王；悟世界於優曇，象猴為友。嗅來薝蔔，即是妙香；聽到頻伽，無非瑞雀。此可頌者又其一也。夫盛熙明備考於前，侯繼高纂志於後。處優出劣，裒輯不乏通儒；照軫充箱，採獲并多佳手。然條流粗立，典要未明。欲煑鬯以燒薰，必簸糠而揚粃。附名欲傳不朽，定文須恃相知。又况鳳毛龍甲，孰與收藏？鳥剝蟲穿，每虞散佚。洵貫串之非易，繄譏正之維艱。乃蒙馴虎名宗，食鳩上品。丐余增訂，索我弁言。幸舊本之猶存，遂新編之競製。合是非於一口，審得失於寸心。勿錄者，豈是遺珠？所登者，要皆完璧。督繩削墨，共辨毫釐；縷析條分，聿昭經緯。遂使貝文快睹，手眼化以千千；祕典齊宣，生靈度乎萬萬。武谿龍㵎，恍披廬岳之圖；金闕瑤臺，疑討瀛洲之記。時道光十二年壬辰三月三日。<p>王鼎勳序曰：<p>普陀在東越大海中。梵語補怛洛迦，華言「小白華」，釋言「海岸孤絕處」。蓋震旦國中，一大道場也。周遭四十里，或曰百里。自梁貞明中，始立佛寺，即不肯去古院。宋元以來，代有創建。迨我聖祖仁皇帝、世宗憲皇帝，錫額勒碑，發帑修建，天章睿藻，丕煥祇林，洵為海外名山，第一香剎。山中僧寮，不下七十餘所。緇流及外方挂單，約計一千餘眾。田產無幾，齋糧不給。余宰是邑，心竊憫之，而力未能逮。會有佃民余姓等，與山僧互爭新漲沙塗。余申詳大憲，所有朱家尖、竹頭浦、順母塗等處，塗場五千三百餘畝；可築塘成田者，二千餘畝。應請推廣皇仁，歸僧報墾。并會同鎮海郭明府，親詣塗場勘丈。始得徧歷寶山，佛前頂禮。有前寺承恩堂鴻崑上人者，戒律精嚴，功行苦卓，恆以纂修山志為己任。恰秦遠亭表弟主舟山景行書院講席，囑余轉丐，代為增修。余按是志，前、後兩寺共有兩本。康熙三十七年，前、後兩寺同請裘璉修輯。稿成，後寺旋即授梓。前寺又延朱謹、陳璿二公增削，至四十四年始梓。遂與後寺所刊小同大異。乾隆四年，後寺又請許琰重修，鐫板行世。而前寺所刊斯志，迄今又逾百年。其間沿革廢興，讎校誠不可稍緩。返棹後，山僧將入志各條函寄來署。囑遠亭表弟，取舊志詳加考訂。汰其有餘，補其未備。詞不涉於支離，例必歸諸典要。閱一載，纂輯甫畢，分為二十目。就簡刪繁，瞭如指掌。書成，索序於余。余曰：「九華、峨眉、五台，與普陀同為諸佛說法道場。然三者皆為內地，惟普陀遙隔重洋，迥殊塵境。而四方梯山航海、函香膜拜者，較他處尤盛。此皆列聖崇信禪宗，神光普照。而釋子之徒，咸得優游蘭若，守缺抱殘，蒐輯山乘，以垂久遠。披是志，而海山之形勢、洞壑之幽奇、殿宇之輝煌、示現之靈異，胥在乎是。共仰佛力之慈悲，益徵聖恩之汪濊。夫講耕鑿以安慧命，裒冊籍以闡淨因，二者不可偏廢。余既樂是志之成，而并願闔山僧眾持戒安禪，羣體列聖嘉惠雙林、神道設教之至意，此余之厚望也。」道光十二年壬辰三月望日<p>陳桂生序曰：<p>南海普陀山，觀音大士說法道場也。昉於梁貞明中，宋元而後，代有修建。我朝尊崇倍至，巍煥增新。砌琉璃之地道，五色蓮花；裝瑪瑙之天宮，七重行樹。峙名山於海外，成勝院乎寰中。此皆列聖神光普照，崇信禪宗。題額勒碑，宸章赫濯；蠲租發帑，寵錫輝煌。緇流得以潛修，黎元因而覺悟。瞻茲梵宇，共仰慈航。俾清淨寂寞之濱，發恭敬慈祥之念。神道設教，有微權焉。蓋聖朝以胞與為懷，佛力以救度為量。大千世界，徵普濟之慈悲；億兆生靈，荷仁恩之廣大。造福專於錫福，壽世即以壽人。幸際恬熙，得安康阜，有由然矣。今者鴻崑上人重修寶陀山志，再煥大藏經函。敬加考訂之詳，快覩闡揚之偈。業追象貝，功繼馬鳴。開覺路以金繩，渡迷津於寶筏。將見慈雲徧覆，共樂世界之清涼；行看甘露均沾，普受佛家之富貴。謹誌不朽，用附巵言。至於結香火之因緣，樂巾瓶之供養，以及形勢之勝，僧徒之繁，皆略而不陳，懼贅也。是為序。<p>按：是志門類卷數悉仍《許志》，惟併《許志》〈贊偈〉，附於〈釋氏藝文〉，另添〈經證〉一門，為不同耳。然〈經證〉本於《朱志》，許已駁之，而仍沿之，未免去取失當。山志，自裘輯後，兩寺各自延修，往往詳己略人。是志尤甚。雖出自住僧偏見，而秉筆者究難辭其咎也。至山圖前後載有前寺修建處所，助田碑記，鴻崑扁音；核其年分，當為後來寺僧續竄，非耀曾原書所有也。<p>定海縣知事陶鏞致普陀印光法師函云：<p>接手書，夙昔懷抱山志一事，將有達於實現之一日。凡事必種佳因，方收良果。因果之間有應及時商搉者。❥憶客臘，在山談及此事，只覺山志亙九十餘年未修，積久更難徵考。其續修體例應仍舊抑改新？暨是否應請邑儒修訂？在僕固毫無成見，但慮及經費維艱耳。當奉師言，曾與居士陳性良議及，費由伊認，書由師修。並云：山志應以大士為主體。凡大士之若本若末、若事若理，以及隨類現身、尋聲救苦之感應事迹，擬廣為搜羅，彙萃成書。此係內典功夫，當然非異人任。且復談及《九華山志》，妄改字句之有心滅佛。又如舊志之將清初御碑一道漏載，太不經心。詳繹師言，無非謹慎。《九華》，吾未之見。如舊志之舛漏，誠屬無可諱言。普陀，應以大士為主體，僕固極端贊成；但祇輯感應，究似觀音世家而非山志。僕虛擬折衷辦法，將山志分內、外兩篇。內篇感應，外篇則仍舊志門類增減而繼續之。例如經證可刪，併入內篇也。天章可刪，國體變更也。而民國約法、信教自由、頒布管理寺廟條例等項，則須增入。其藝文一門，僕主刪除。緣藝文有關掌故者，應分析訂入各門。其登臨山水、流連光景之作，載不勝載；應別輯《普陀．藝文志》一書，十年一集可也。夏初奉到手書，言感應一篇有許止淨居士擔任，促僕進行各門。僕擬折衷辦法已蒙採納，當覆書以採訪、編輯屬之邑儒，並以經費為言。今又奉示許函，規定頌體，已更進一步而有具體辦法。則各門纂修，亦應同時並進。查邑儒王雅三、王樵暾、湯爾規、孫釐卿四君，均品粹學純，足徵文獻。上年邑志竣修，已兼注意山志。今加延聘，最為合宜。惟師長西序，僕宰地方。對於此事，只可居於提倡之列，仍以兩寺為主體。山志規模小於縣志，自合以最節省、最捷速之方法為之。惟四君散處各鄉，晤談不易。現將師先後來函、許君原函，並僕此函，錄稿專送傳觀，徵求意見，得覆奉告。一面希致兩寺方丈耆舊，預為籌畫。於相當時期，推一代表來縣，與僕先行接洽，再為詳悉之規畫。官如傳舍，僕去就無常。竊盼及早圖維，於任內觀成，了此一重心願也。民國十一年七月二十四日。<p>陶知事鏞致雅三、樵暾、爾規、釐卿函云：<p>關於普陀修志一事，荏苒半載，時刻在心。最近覆印光法師一函，談議經過，略具函內，錄稿陳詧。竊維志普陀以觀音為主，自屬言之成理。與各門編纂，事不相妨。諸君於修邑志時，關於普陀九十年來人物事蹟，諒為採訪所及。抑或須另起鑪竈，重行採訪；又或別有參考書籍，可資甄擇；以及各門應增應減、體例為創為因……弟學術空疎，毫無成見。務祈發抒卓裁，詳悉示知，俾與印師折衷定議。一面接洽方丈，擬議辦法。<p>王亨彥覆陶知事鏞函云：<p>日前來城，於寓所得我公手教，並印光法師及許居士止淨各函件。客中膠擾，無暇細詳。旋里後，覆加披覽。知印師身入空門，導揚宗風；修山志，以觀音為主體，亦固其所。但既名為志，將以顯山川之名勝、表創造之功勳；以及建革之由、中興之業，自應詳為羅列，俾無遺憾。我公答以折衷辦法，分內、外兩篇，始有志例可言。賜書下問，敢不揣檮昧，虛擬門類，敬為芻蕘之獻，如左：山圖（延精於測繪學者繪之，分山境全圖、名勝分圖二種。）形勝（分山、峯、嶺、巖、石、門、洞、沙、隩、灣、地、㵎、泉、井、池、境，及附錄各子目。）梵剎（併舊志〈建置〉、〈梵剎〉、〈精藍〉而為此門。以普濟、法雨、慧濟為梵剎，餘各庵堂為精藍附之。各茅篷、各廢庵，再依次附之。）營建（除梵剎外，凡亭、祠、碑、坊、道路、橋梁，屬於工程者隸之。）禪德（凡僧人精修禪律，創建有功者，不論方丈住僧，均立傳，隸此門。僅為方丈，別無建白者，另為住持表，附後。）檀施（國體既改，佛法又平等，仿《雲林志》例，立此門。凡自帝王至齊民，施助巨款者，悉隸之。）流寓（照舊志，而正其體例。）規制（第一先錄叢林普通規約，及普陀兩寺特別規約。能依此而行，方可以為僧，方能受公私護持之益。以故次二則凡民國約法之信教自由，與管理寺廟條例，及公私文令規章等之為維持是山秩序而設者，悉隸之。）藝文（凡僧人著述成書者隸之。舊志之藝文、詩詠，均散附各門各條，不與焉。）志餘（仿《雲林志》例，凡事在必載而類無可歸者，隸此。）敍錄（仿俞樾《鎮海志》、近《上海續志》例，敍載歷次修志者之姓名及序例。而以此次重修，我公與印師等往來函件附焉。）<p>綜上各門，視舊志已屬創例；况我公定為內、外兩篇，尤為前此所未有。此外，若經證、感應等類，均內篇事。我公所謂非異人任者，可無贅言。上年修輯邑志，普陀雖有訪稿，然對於專志之材料，究嫌缺略不備。此次必須慎選訪員，以專責成。彥聞清同治間，慧濟寺住持信真，頗有道行。因寺門外常產竹筍，致礙行走。後經信真懺禱，筍遂絕。性好施與，於定海南郊體仁局，助田三十餘畝；長塗揆文義塾，助田二十餘畝。此亦僧人之傑出者。類此者，不知凡幾。是在為訪員者，詳為搜求，免致挂漏。管窺之見，是否有當，伏祈裁詧。<p>陶知事鏞去任時，函請會稽道尹黃慶瀾主持三事：<p>一為山志，云普陀修志，已設所採訪。近主任了藏大師來述，所採無多。從古修書最難。不必遠徵，第就《定縣志》事，已可為鑑。山中人視此事太易。印光法師佛學精深，而於修訂體例，與鏞見尚未臻密合。除迭與函商，與面陳憲臺外，復有應述者數端。如原志山圖，與坊本同一陋劣。知事曾稟盧督辦，請借陸軍局圖，以關軍機未准。是非以新法測繪經緯圖不可。名勝風景，非用照片不可。總之，非多費工本不可。原志乃道光初所修。前此，尚有兩寺各修之本。近閱中華書局預約《續藏經》目內，列有〈補陀小傳〉一種，書似元人所著而久佚在東洋。此外，凡茲山古乘，均應博求參考。與道光志比較，擇善而從。庶修成之書，少增聲價。邑儒王雅三，擬有修纂體例，已送印師。所擬固涉繁難，但言修書，似亦不宜過從簡易。即照簡易辦法，就原志各門而續增之，其為事亦非容易。例如〈梵剎〉、〈精藍〉、〈法產〉等門，關係物權之所有。移轉種種，至為複雜。採訪之始，不加審核，一經裁判，便成證據。後來訟累，何可不防？復次，〈禪德〉一門，據了藏云，絕無而僅有，是烏乎可？道光志，迄今將滿百年。此百年中，詎無名宿高僧或起自普陀、終於別剎？或來從遠域、卒老名山？又或始終他處、中涉普陀？是非用種種方法徵求不可。今既言修志，倘遺漏湮沒，豈非罪過？此僅愚慮所及者，恐此外又多困難。除函商印師外，所望道尹主持者，又其一。民國十一年冬。<p>王亨彥致陶前知事鏞函云：<p>棠蔭移杭，瞬經三月。想賢令尹鳴琴而治，著述清興當不減在定時也。補陀志事，月初由開如、了餘兩上人函邀到山。告以採訪略已就緒，即委彥為編纂主任。彥維山志較難於縣志。溯自道光初纂修後，迄今已閱百年。歷時既久，採訪本屬不易。况山中雖多名緇，究以持戒焚修為天職。對於修志各事，故錄既少傳述，近事亦涉渺茫。徵文考獻，深苦無從著手，一難也。吾輩素讀儒書，於梵典未窺門徑。往往一開卷，雖名詞亦不能徹曉，何論玄旨？率爾操觚，易滋謬誤，二難也。因請渠設立局所，延請通人，收集思廣益之效。而結果以艱於籌款，故不設局、不延同事。除大士事蹟及經證等類由印老擔任外，其餘各門，訂將訪稿絡續郵寄，屬為彙纂。成書後，再呈我公鑑定。而開如上人旋出康熙時裘璉志一冊。該書由前法雨住持化聞得自日本岸吟香。披閱一周，知其長於詞華，暗於志例。茲擬革舊改新，各門事實，舊志既語焉不詳，訪稿又缺略不備；兼之學識俱短，惴惴然，時以負疚佛菩薩、有辜我公之望為懼。因又請開如上人，一面搜求各名山志、各參考書，一面督促採訪主任，依照所定門類詳確採訪。寧濫毋簡，以便斟酌去取，分別甄錄。嗣後能否照辦，尚無把握。該門類，去年曾呈鑑核；現在應否增損，還祈我公詳悉示覆，得以張其膽而壯其氣。民國十二年癸亥三月八日。<p>陶前知事鏞覆王亨彥函云：<p>普陀修志，已與開如和尚訂定，甚慰。所定門類，俾採訪者依此搜求，自是正辦。修志以採訪材料為要素，尤望多加指點，並用種種方法，以廣蒐羅。否則恐難完美。山中財力，近亦外強中乾。且意見參差，成事甚屬不易。惟開如一人熱心提倡，而確有力不從心之苦。此則望公曲諒而善處之。印光佛學極深，而著述似非所長。然為人坦白，肯受商量。志之體例，因徇其觀音為主之義，略分內外篇，即弟所擬。將來即照此意做去。但仍宜隨時與渠商之。書成鑑定，最好請讓三同年。弟無此才望，又吏事無暇也。癸亥三月二十三日。<p>孫爾瓚以雅三先生所輯山志稿見示，喜而賦詩云：七度游普陀<#sp>未留詩一首我與南海鄰<#sp>胡獨落人後騷人墨客來<#sp>題詠到處有有美不勝收<#sp>續貂翻貢醜梵音與洛迦<#sp>名勝播眾口去年修山志<#sp>陶公意良厚殷勤折柬邀<#sp>編纂須著手遜然謝不能<#sp>還是推良友良友居景陶<#sp>掌故留心久雪鈔和露纂<#sp>書籍成淵藪居恆意飄然<#sp>偶爾城市走袖稿來示余<#sp>內外編分剖印光稱高僧<#sp>佛學無出右儒釋共一家<#sp>鴻文高八斗蔚然成巨觀<#sp>此山此綱紐亟亟付棗梨<#sp>書與山並壽<p>跋<p>民國九年庚申，膺邑令馮公秉乾之聘，與修《定海縣志》。其時曾偕採訪主任俞君兆熊，合請馮公兼修《普陀志》。卒以二者並舉，絀於經費不果。辛酉秋，陶公鏞，來任縣事，銳意提倡。與印光法師，開如、了餘兩長老，一再函商。先設所採訪，徵求山故。至癸亥春，兩長老以書來屬為山志編纂。彥維幼從先君子佩韋府君讀，涉獵儒書，於佛乘略無皈嚮。重以周甲邁齡，衰遲自棄，何敢繼前賢翰墨留名山佳話？既憶清宣統己酉間，挈子祖安遊是山。登臨餘暇，披閱《秦志》，知其體例多可議處。相與以未遇時節因緣而修正之為憾。既幸遇之矣，造因得果，桑梓敬恭，義無多讓，遂以書諾之。旋到山與開如輩協議進行方法。假定採訪門類，並搜求元明來各舊志。惜書多不傳，僅得康熙時裘輯一冊。取❥卒讀，又知許、秦兩志之繼此而作者，大率抄襲陳謬以塞責。補闕訂訛，事誠有待。因就訪稿斟酌賡續外，搜覽近屬各縣志、各名山志，及傳記竺典之有關是山者，參互考證。得據以校舊志之訛，補舊志之缺，考辨舊志之所未辨者，各若干條。分別部居，依類相從。竭一年又四月之力，始脫稿。自形勝迄敍錄，為目十有一，卷如之。靈異一卷採自孫君貽謀稿者為多。揆諸史遷整齊故實之旨，其有合乎？然而後梁至今，年歷千餘，滄桑幾更。其間遺聞軼事，詎能徧觀而盡識之。即所識者，又詎能犂然各當夫人心？寫竟覆按，焉知後之視今，不如今之視昔之仍多可議乎哉？甲子夏觀音誕日，翁山寄翁王亨彥跋。