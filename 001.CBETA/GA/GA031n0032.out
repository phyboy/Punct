<juan>徑山志卷之二<p>汶上李燁然刪定<p>海陽徐文龍、鹿城陳❥德訂<p>虞山宋奎光輯<p>列祖<p>第十五代<#sp>真歇清了禪師<p>左綿雍氏，師叅丹霞，霞問：「如何是空劫以前自己？」師擬對，霞云：「你鬧在且去。」一日登鉢盂峰，豁然契悟，歸白霞。霞掌云：「將謂你知有。」師便禮拜。師一日因丹霞陞堂云：「日照孤峰翠，月臨溪水寒。祖師玄妙訣，莫向寸心安。」便下座，直向前云：「和尚今日謾某甲不得也。」霞云：「試舉我今日底看。」師良久，霞云：「將謂你瞥地。」師拂袖便出。師出世真州長蘆，遷四明寶陀、台之天封、閩之雪峰，詔住兹山。師一日看厨下煮麵，忽桶底脫麵潑地，上眾皆失聲，云：「可惜！」師云：「桶底脫，自合歡喜，因甚却煩惱？」僧云：「和尚即得。」師云：「灼然可惜一桶麵。」師問僧云：「你死後燒作灰撒了，骨頭向什麽處去？」僧便喝，師云：「好一喝，只是不得飜欵。」僧又喝，師云：「公案未圓，更喝始得。」僧無語，師便打云：「這死漢。」師一日普請，路逢一僧，師以拄杖指地上竹擔，僧拈起云：「短些子。」師劈脊打云：「這裏是什麽所在？說長說短。」師嘗作《無盡燈記》，曰：「東平打破鏡已三百餘年，龍潭吹滅燈復四百餘載，後代子孫迷於正眼，以謂鏡破燈滅，而不知行住坐臥，放大光明燈，未曾滅也。見聞覺知虛鑑萬像，鏡未曾破也。燈雖無景，能照生死長夜；鏡雖無臺，能辯生死魔惑。鏡與燈光光常寂，明與鑑幻幻皆如。照之無窮，則曰『無盡燈』；鑑之無窮，則曰『無盡鏡』。日用不昧，昭昭於心目之間，但眾生迷而不知，故有修多羅教，開如幻方便，設如幻道塲，度如幻眾生，作如幻佛事。譬如東南西北上下四維，中點一燈，外安十鏡，以十鏡喻十法界，一燈况一真心，一真心則理不可分，十法界則事有萬狀。然則理外無事，鏡外無燈，雖鏡鏡中有無窮燈，唯一燈也；事事中有無盡理，惟一理也。以理能成差別事故，則事事無礙；由一燈全照差別境故，則境境交叅。一鏡不動而能遍能容能攝能入，一事不壞而即彼即此即一即多。主伴融通，重重無盡，悲夫眾生居一切塵中，而不知塵塵皆毘盧遮那無盡剎海；普賢示一毛孔，而不知一一毛孔含眾生三昧色身。然則一切眾生日用在普賢毛孔中、毘盧光明內、慈氏樓閣中出沒，文殊劒刃上往來，念念中與諸佛同出世，證菩提，轉法輪，入滅度。如鏡與鏡，如燈與燈，一切時普融無礙，誠謂不可思議解脫法門。非大心眾生，無以臻于此境。或問即今日用見聞覺知，畢境是燈耶？非燈耶？是鏡耶？非鏡耶？答曰：『鏡鏡燈燈本無差，大地山河眼裏花。黃葉飄飄滿庭際，一聲砧杵落誰家？』」後慈寧皇太后命開山皋亭。示寂，塔全身于華桐塢。<p>第十六代<#sp>佛行月堂昌禪師<p>湖州人。拈世尊初降生一手指天，一手指地，周行七步，目顧四方云「天上天下，唯吾獨尊」頌曰：「奴兒婢子，十生九死，於裏不正，被外邊使。縱饒開口便過頭，未免渾身輥泥水。」正月二十日示寂。<p>第十七代<#sp>佛海妙空訥禪師<p>秀州人。僧問：「牛頭未見四祖時如何？」師曰：「坐久成勞。」曰：「見後如何？」曰：「不妨我東行西行。」十一月二十六日示寂。<p>第十八代<#sp>照堂了一禪師<p>明州人。上堂：「叅玄之士，觸境遇緣，不能直下透脫者，蓋為業識深重，情❥膠固，六門未息，一處不通，點絕純清，含生難到。直須入林不動草，入水不動波，始可順生死流，入人間世。諸人要會麽？」以拄杖畫曰：「秪向這裏薦取。」拈首山竹箆示眾曰：「汝諸人，若喚作竹箆則觸，不喚作竹箆則背，汝諸人且道喚作甚麽？速道，速道。」頌曰：竹箆舉起成生殺<#sp>豈可容人亂札錐劈脊一揮如薦得<#sp>銀山鐵壁也光輝<p>三月十九日示寂。<p>第十九代<#sp>圓悟粹禪師<p>福州人。垂戒口：「住持以眾智為智，眾心為心，恒恐一物不盡其情，一事不得其理。孜孜訪納，惟善是求，當問理之是非，詎論事之大小。若理之是，雖靡費大，而作之何傷；若事之非，雖用度小，而除之何害？蓋小者，大之漸；微者，著之萌。故賢者慎初，聖人存戒。涓涓不遏，終變桑田；炎炎靡除，卒燎原野。流煽既盛，禍災已成，雖欲救之，固無及矣。古云：『不矜細行，終累大德，此之謂也。』」正月二十八日示寂。<p>第二十代<#sp>佛慧可菴衷禪師<p>婺州人。六月初九日示寂。<p>第二十一代<#sp>大禪了明禪師<p>秀州人。妙喜會中，龍象叢林，所謂明大禪也。身長八尺，腹大十圍，所至人必聚觀之。始妙喜謫梅州，州縣防送甚嚴。或以為禍在不測，師為荷枷以行，間關辛苦，未曾少怠。既至貶所，衲子追隨問道者，率不下二三百人。杲以齋粥不給，且慮禍，嘗勉之令去。師輙不肯，以身任齋粥，每肩栲栳行乞。至晚，即數十人為之荷米、麵、薪、疏食用之屬，成列以歸。衲子雖多，無不具足，如是者十七年如一日。杲法嗣之盛，在貶所接者居其半，師之力也。杲被旨復僧衣自便，繼被旨住育王，師嘗在座下。師為人豪邁，機鋒敏速。妙喜室中不許衲子下喝，師每入室，必振聲一喝而退。妙喜一日榜方丈前云：「下喝者，罰一貫錢。」師見之，乃密具千錢于袖中。至室中，先頓於地，高聲一喝，便出如是者數矣。妙喜無如之何，再牓曰：「下喝者，罰當日堂供一中。」師見之，即驟步往庫司，語曰：「和尚要十兩金。」主事者不疑，即與之。乃遣行者隨往方丈，師袖之以入，復頓於地，高聲一喝，而妙喜大駭。入室罷，徐問知其然，為之一笑。每語師云：「你這肥漢，如是會禪，驢年也未夢見在。」然念其勤劬之久，舉令出住舒州之投子。先是，投子諸庄牛遭疾疫，死斃幾盡，比歲不登。師以大願力，化二百隻牛以實之，連歲大稔倍常，頗有異跡。遷住長蘆，衲子輻凑，叢林改觀。及妙喜住徑山，師來供施，及飯大眾。泊歸長蘆，妙喜送以偈云：人言棒頭出孝子<#sp>我道憐兒不覺醜長蘆長老恁麽來<#sp>妙喜空費一張口從教四海❥流傳<#sp>野干能作師子吼孰云無物贈君行<#sp>喝下鐵圍山倒走<p>後奉詔住徑山，道望愈著。先是楊和王夢一異僧，長大皤腹，緩行，言欲化蘓州一庄，覺而異之，未言也。翌日，師忽杖履徒步而至，門者呵不止，以白和王。和王出見之，遙望師奇偉，與夢中見者無異，遽呼其眷属出觀之，眷属竝炷香作禮。茶罷，師首言：「大王庄田至多，可施蘓州一庄，以為徑山供佛齋僧無窮之利。」和王未有可否，因令辦齋，師飯罷便出，更無他語。時內外閧然，傳言和王以蘓州庄施徑山長老，遂達孝宗聖聽。會和王入朝，上為言：「聞卿捨蘓州一庄施徑山，朕當為蠲免賦稅。」和王謝恩歸。次日，以書至徑山，請師入城。而二日前，先已遷化矣。自是和王宴居寤寐之際，或少倦交❥，即見師在前，語曰：「六度之大，施度為先，善始善終，斯為究竟。」和王即以庄❥本山，此庄歲出十萬犂牛舟車，解庫應用百事具足。復有蠲賦之恩，至今蒙其利。師於緇素有大因緣，所在施供雲委，衲子臻萃，佛事殊勝。江淛、兩湖，皆號之為布袋和尚再出焉。六月初七日，浴罷，趺坐而逝。<p>第二十二代<#sp>無等才禪師<p>杭州人。六月二十六日示寂。<p>第二十三代<#sp>佛日普慈聞禪師<p>台州人。僧問：「如何是道？」師曰：「水冷生冰。」曰：「如何是道中人？」師曰：「春雪易消。」曰：「如何是談論？」師乃鳴指一下。問：「東西密相付，為甚麽眾人皆知？」師曰：「春無三日晴。」曰：「特伸請益。」師曰：「拖泥帶水。」曰：「學人到這裏却不會。」師曰：「賊身已露。」<p>上堂：「城裏喧繁，空山寂靜。然雖如此，動靜一如，死生不二，四時輪轉，物理湛然。夏不去而秋不自來，風不凉而人不自爽。今也古也不改絲毫，誰少誰多身無二用。諸禪德，既身無二用，為甚麽龍女現十八變？君不見，弄潮須是弄潮人。珍重！」<p>上堂：「風雨蕭騷，塞汝耳根；落葉交加，塞汝眼根；香臭叢雜，塞汝鼻根；冷❥甘甜，塞汝舌根；衣綿溫冷，塞汝身根；顛倒妄想，塞汝意根。諸禪德，直饒汝飜得轉，也是平地骨堆。叅！」<p>上堂：「嚴風刮地，大野清寒。萬里草離衰，千山樹黯黲。蒼鷹得勢，俊鶻橫飛。頗稱衲僧，鉢囊高掛，獨步遐方。似猛將出荒郊，臨機須扣敵。今日還有麽？」良久曰：「匣中寶劒，袖裡金錐。幸遇太平，挂向壁上。參！」<p>上堂：「諸禪德還知麽？山僧生身父母一時䘮了，直是無依倚處。」以手搥胸曰：「蒼天！蒼天！」復顧大眾，良久曰：「你等諸人也是鐵打心肝。」便下座。<p>上堂，舉栢樹子話。師曰：「趙州庭栢，說與禪客。黑漆屏風，松楞亮槅。」僧問：「如何是無為？」師曰：「山前雪半消。」曰：「請師方便？」師曰：「水聲轉嗚咽。」<p>十一月初四日示寂。<p>第二十四代<#sp>寓庵潜禪師<p>興化人。入門彈指一下便入，六月四日寂。<p>第二十五代<#sp>密庵咸傑禪師<p>福州鄭氏子，母夢廬山老僧入舍而生。自幼頴悟，出家為僧，不憚游行，遍叅知識。後謁應庵於衢之明果。菴孤硬難入，屢遭呵叱。一日庵問：「如何是正法眼？」師遽答曰：「破沙盆。」庵頷之。未幾，辤回省親。庵送以偈曰：大徹投機句<#sp>當陽廓頂門相從今四載<#sp>徴詰洞無痕雖未付鉢袋<#sp>氣宇吞乾坤却把正法眼<#sp>喚作破沙盆此行將省覲<#sp>切忌便跥跟吾有末後句<#sp>待歸要汝遵<p>出世衢之烏巨，次遷祥符、蔣山、華藏。未幾，詔住徑山、靈隱，晚居太白。僧問：「虛空銷殞時如何？」師曰：「罪不重科。」<p>上堂：「牛頭橫說竪說，不知有向上關棙子。有般漆桶輩，東西不辨，南北不分，便問如何是關棙子？何異開眼尿床！華藏有一轉語，不在向上向下，千手大悲摸索不着。天雨無處曬㫰，今日普請，布施大眾。」良久曰：「達摩大師，無當門齒。」<p>上堂：「世尊不說說，抝曲作直；迦葉不聞聞，望空啟告。馬祖即心即佛，懸羊頭賣狗肉。趙州勘庵主，貴買賤賣，分文不直。秪如文殊是七佛之師，因甚出女子定不得？河天月暈魚分子，槲葉風微鹿養茸。」上堂，卓拄杖曰：「迷時秪迷這箇。」復卓一下曰：「悟時秪悟這箇。迷悟雙忘，糞掃堆頭重添搕❥。莫有向東涌西沒全機獨脫處道得一句底麽？若道不得，華藏自道去也。」擲拄杖曰：「三十年後。」<p>上堂，舉金峰和尚示眾云：「老僧二十年前有老婆心，二十年後無老婆心。」時有僧問：「如何是和尚二十年前有老婆心？」峰云：「問凡答凡，問聖答聖。」曰：「如何是二十年後無老婆心？」峰云：「問凡不答凡，問聖不答聖。」師曰：「烏巨當時若見，但冷笑兩聲。這老漢忽若瞥地，自然不墮聖凡窠臼。」<p>上堂，舉婆子燒庵話，師曰：「這箇公案，叢林中少有拈提者。傑上座裂破面皮，不免納敗一上，也要諸方檢點。」乃召大眾曰：「這婆子洞房深隱，水泄不通，偏向枯木上糝花，寒巖中發❥。箇僧孤身逈逈，慣入洪濤，等閑坐斷潑天潮，到底身無涓滴水。子細檢點將來，敲枷帶鎻則不無二人，若是佛法未夢見在，烏巨與麽提持，畢竟意歸何處？」良久曰：「一把柳絲收不得，和烟搭在玉欄干。」<p>上堂：「動弦別曲，葉落知秋。舉一明三，目機銖兩。如王秉劒，殺活臨時，猶是無風匝匝之波。向上一路，千聖把手共行，合入泥犂地獄。正當與麽時，合作麽生？江南兩浙，春寒秋❥。」<p>上堂：「盡乾坤大地，喚作一句子；擔枷帶鎻，不喚作一句子。業識❥❥，兩頭俱透脫。淨倮倮，赤洒洒，沒可把。達摩一宗，掃地而盡。所以雲門大師道，盡乾坤大地，無纖毫過患，猶是轉句。不見一法，始是半提。須知有全提底時節。大小雲門，劒去久矣，方乃刻舟。」晚居天童，六月十二日示寂，塔于天童之中峰。<p>第二十六代<#sp>別峰寶印禪師<p>嘉州李氏，得法于華藏民禪師。師初謁圓悟，隨眾入室，悟問：「從上諸聖，以何接人？」師❥起拳，悟云：「此是老僧用底，作麽生是從上諸聖用底？」師以拳便打，悟亦舉拳相交，笑而出。師謁大慧，慧問：「甚處來？」師云：「西川。」慧云：「未出劒門關，與汝三十棒了也。」師云：「不合起動和尚。」慧深肯之。淳熈七年秋，召入❥❥德殿，當日賜肩輿於東華門內。上問云：「三教聖人本同此理。」師曰：「譬如虛空初無南北。」上曰：「但立門戶異耳，故孔子以中庸設教。」師曰：「非中庸何以立世間？《華嚴》有云：不壞世間相，而成出世間法。」上曰：「今時學者秪觀文字，不識夫子心。」師曰：「非獨今之學者，當時顏子為具體，秪說得瞻之在前忽焉在後。如有所立卓爾，亦未足以識夫子心。夫子亦曰：『二三子以我為隱乎？吾無隱乎爾。』以此觀之，當時弟子尚不識夫子心，况今人乎？張商英有云：『唯吾學佛，然後能知儒。』」上曰：「朕意常作此見。」上又問曰：「老莊之教何如？」師曰：「可比佛門中小乗人耳，小乗厭身如桎梏，棄智如雜毒，化火焚身入無為界。正如《莊子》：『形固可使如槁木，心固可使如死灰？』老子曰：『吾有大患，為吾有身。』大乗人則不然，度眾生盡，方證菩提。正如伊尹所謂『予天民之先覺者也，予將以斯道覺斯民也。』如有一夫不被其澤，若己推而內之溝中也。」上大悅，即日詔住徑山。十年，上親註《圓覺經》成，遣使馳賜，命作序。師具表奏謝，仍進頌曰：古佛與今佛<#sp>同一廣長舌于無途轍中<#sp>為物啟途轍撥開千障雲<#sp>放出一輪月普令大地人<#sp>言下悉照徹覺亦無可圓<#sp>幻亦無可滅只此無亦無<#sp>紅罏一點雪❥首佛與佛<#sp>字字無異說<p>上覽大悅，賜號「寶印禪師」。及年邁，益厭住持，奏乞菴居，得請。十二月初八日示寂，葬于菴之西岡，諡「慈辨禪師」，塔曰「智光」。<p>第二十七代<#sp>塗毒智策禪師<p>天台陳氏子。幼依護國僧楚光落髮，十九造國清，謁寂室光，灑然有省。次謁大圓於明之萬壽，圓問曰：「甚處來？」師曰：「天台來。」曰：「見智者大師麽？」師曰：「即今亦不少。」曰：「因甚在汝脚跟下？」師曰：「當面蹉過。」圓曰：「上人不耘而秀，不扶而直。」一日辤去，圓送之門，拊師背曰：「寶所在近，此城非實。」師領之。往豫章謁典牛，道由雲居，風雪塞路，坐閱四十二日。午初，版聲鏗然，豁爾大悟。及造門，典牛獨指師曰：「甚處見神見鬼來？」師曰：「雲居聞版聲來。」牛曰：「是甚麽？」師曰：「打破虛空全無靶柄。」牛曰：「向上事未在。」師曰：「東家暗坐，西家厮罵。」牛曰：「嶄然超出佛祖，他日起家一麟足矣。」住後，上堂舉：「教中道『若以色見我，以音聲求我，是人行邪道，不能見如來。』雖然恁麽，正是捕得老鼠，打破油甕。懷禪師道：『你眼在甚麽處，雖則識破釋迦老子，爭奈拈鎚䑛指。』若是塗毒即不然，色見聲求也不妨，百花影裏繡鴛鴦。自從識得金針後，一任風吹滿袖香。」師將示寂，陞座別眾，囑門人以文祭之。師危坐傾聽，至「尚饗」，為之一笑。越兩日，沐浴更衣，集眾說偈曰：四大既分飛<#sp>烟雲任意歸秋天霜夜月<#sp>萬里轉光輝<p>俄頃，泊然而逝，七月二十七日也。塔全身於東岡之麓。<p>第二十八代<#sp>佛照德光禪師<p>臨江新喻人，彭氏子。父術母袁，夢異僧入室，有娠。既生，乃祖曰：「吾家世積德乃生此兒，必光吾門。」因命名德光。年九歲，有妙應大師伯華善相，曰：「此子伏犀貫頂，出家必作法門棟梁。」時年十歲，遽失怙。恃伯父循、伯母萬，育而教之。年二十一，聞人誦《金剛經》，忽然通解。歸告伯母曰：「適聞誦經，身心歡喜，世間萬事真如夢幻。」力懇出家，族不能奪。遂散家貲，詣本郡東山光化寺足庵吉禪師薙髮。一日入室，吉問：「不是心，不是佛，不是物，是甚麽？」師罔措。遂致疑，通夕不寐。次日詣方丈請益，昨日蒙和尚垂問：「既不是心，不是佛，不是物，畢竟是甚麽？」望和尚慈悲指示，吉震威一喝曰：「這沙彌更要我與你下注脚，在拈棒劈脊打出。」師於是有省。吉攜師入閩，寓福之西禪，謂師曰：「是行為擇所依，東禪月庵善果具衲僧眼，子依之，時復省吾足矣。」一見，月庵遽問：「不落有無中，何如露消息？」師云：「不落有無中，分明露消息。」月庵云：「是甚麽消息？」師便喝。庵云：「未在更道。」師云：「我留口喫飯在。」即留叅堂。後謁應庵華、百丈震，終不自肯。適大慧領育王，四海英才鱗集，師亦與焉。大慧室中問師：「喚作竹箆子則觸，不喚作竹箆子叫背，不得下語，不得無語？」師擬對，慧便棒。師豁然大悟，從前所得瓦解冰消。慧說偈以頂相付師曰：有德必有光<#sp>其光無間隔名實要相稱<#sp>非青黃赤白<p>慧再主徑山，拉以偕往閱。夏至蔣山省應庵，庵稱賞不已，謂人曰：「光兄頓出我一頭地。」乃移書于李侍郎浩曰：「光兄一自徑山老叔印可，如虎插翅。」留月餘而歸。乾道丁亥，李侍郎浩延住鴻福，徒光孝。孝宗雅聞師名，淳熈三年，召入觀堂留五宿，數問佛法大意。師敷奏直截，上大悅，賜「佛照禪師」之號。明年，改涖徑山，師力辤。帝曰：「朝夕相見耳。」再❥便殿，進〈宗門直指〉，兩賜御頌。<p>上堂，僧問：「浩浩塵中如何辨主？」師曰：「中峰頂上塔心尖。」<p>上堂：「臨濟三遭痛棒，大愚言下知歸。興化于大覺棒頭，明得黃檗意旨。若作棒會，入地獄如箭射；若不作棒會，入地獄如箭射。眾中商量，盡道赤心片片，恩大難酬。總是識情卜度，未出陰界。且如臨濟悟去，是得黃檗力，是得大愚力？若也見得，許你頂門眼正，肘後符靈。其或未然，更為諸人通箇消息。丈夫氣宇衝牛斗，一踏鴻門兩扇開。」<p>上堂：「七手八脚，三頭兩面，耳聽不聞，眼覻不見。苦樂逆順，打成一片。且道是甚麽？路逢死蛇莫打殺，無底藍子盛將歸。」<p>上堂：「聞聲悟道，落二落三。見色明心，錯七錯八。生機一路，猶在半途。且道透金剛圈、吞栗棘蓬底是甚麽人！披簑側立千峰外，引水澆蔬五老前。」<p>嘉泰三年三月二十日，說偈而逝。塔全身于東菴之後，諡「普慧宗覺大禪師」，塔曰「圓鑒」。<p>第二十九代<#sp>雲庵慶禪師<p>建寧人。師拈袁州楊岐方會禪師。僧問：「如何是佛？」會曰：「三脚驢子弄蹄行。」曰：「莫只這便是？」會曰：「湖南長老。」頌曰：楊岐一頭驢<#sp>眼光如電爍踏殺天下人<#sp>說甚三隻脚<p>十月二十三日示寂。<p>第三十代<#sp>佛智蒙庵元聰禪師<p>福州朱氏子。晦庵會中得心要，眾推為高第。慶元三年，自福之雪峰被旨而主是山。拈藥山首造石頭之室便問：「三乗十二分教，某甲粗知。嘗聞南方直指人心，見性成佛，實未明了，伏望指示。」頭曰：「恁麽也不得，不恁麽也不得，恁麽不恁麽總不得，子作麽生？」山罔措。頭曰：「子因緣不在此，且往馬大師處去。」山禀命，㳟禮馬祖，仍伸前問，祖曰：「我有時教伊揚睂瞬目，有時不教伊揚睂瞬目。有時揚睂瞬目者是，有時揚睂瞬目者不是。子作麽生？」山于言下契悟，便禮拜。祖曰：「你見甚麽道理便禮拜？」山曰：「某甲在石頭，如蚊子上鐵牛。」祖曰：「汝既如是，善自護持。」頌曰：倒腹傾腸說向伊<#sp>不知何故尚遲疑只今便好猛提取<#sp>莫待天明失却雞<p>上堂，舉玄沙見僧禮拜，沙云：「因我得禮你。」師頌曰：「因我得禮你，莫放屁撒屎，帶累天下人，錯認自家底。」<p>上堂，舉趙州和尚在東司上見文遠侍者過，驀召文遠，遠應諾。趙州曰：「東司上不可與汝說佛法。」師頌曰：「明明道不說，此理憑誰識？春風一陣來，滿地花狼藉。」送行者求僧偈曰：山前麥熟雨初晴<#sp>桑柘青連柳色新毫髮不存風骨露<#sp>頭頭總是比丘身<p>十一月十五日示寂。<p>第三十一代<#sp>佛日石橋宣禪師<p>蜀嘉定許氏，橘洲曇公是其同氣。嘉定丁丑，獲知丞相魯國，俾居兹山，創化城接待于雙溪之上。詳楊汝明記中。十二月十三日示寂，塔于寺之後。<p>第三十二代<#sp>佛心浙翁琰禪師<p>台州周氏子，幼岐嶷，頴悟邁倫。上堂，舉乾峰因僧問：「十方薄伽梵，一路湼槃門，未審路頭在什麽處？」峰以拄杖畫云：「在這裏。」後僧請益雲門，門拈起扇子云：「扇子蹦跳上三十三天，築著帝釋鼻孔；東海鯉魚打一棒，雨似盆傾。會麽？」師曰：「唱愈高和愈峻，還他二老者，是十方薄伽梵一路湼槃門，總未踏著在。」<p>上堂，拈拄杖云：「蔣山喚這箇作拄杖子，諸人亦喚這箇作拄杖子，還有緇素也無？闌干雖共倚，山色不同觀。」作《維摩讃》，偈云：毘耶示疾放憨痴<#sp>添得時人滿肚疑不是文殊親勘破<#sp>者些毛病有誰知<p>書〈懲私篇〉，略曰：「此書真❥老子殿前一本赦書也。今之諸方，道眼不知若何？果能受持此書，則他日大有得力處。」浙翁每以此舉似于人。璨隱山亦云：「常住金榖，除供眾之外，幾如鴆毒。住持人與司其出入者，纔霑著則通身潰爛。律部載之詳矣。古人將錢就庫下，回生姜煎藥，蓋可見。今之踞方丈者，非但刮眾人鉢盂中物以恣口腹，且將以追陪自己，非泛人情。又其甚則剜去搜買珍奇，廣作人情，冀遷大剎，只恐他日鐵面❥老子與你計筭。」七月十七日示寂。<p>第三十三代<#sp>佛行少林崧禪師<p>建寧人。有《語錄》十卷，板厄于火。二月二十二日示寂。<p>第三十四代<#sp>佛鑑無凖範禪師<p>生於蜀之梓潼雍氏。九歲，依陰平山道欽出家，經書過目成誦。紹熈五年冬，登具戒。明年，出游至成都，坐夏正法。有老堯首座、瞎堂高弟，師請益坐禪之法，堯曰：「禪是何物？坐底是誰？」師受其語，晝夜體究。一日如廁，提前話有省。明年辤去，謁佛照于育王，照問曰：「何處人？」師曰：「劒州人。」照曰：「帶得劒來麽？」師隨聲便喝。照笑曰：「者烏頭子也亂做，貧甚無資剃髮。」故人以烏頭子目之。未幾，聞破庵住蘓之西華秀峰，遂往見焉。<p>有純顛者，入室次，橫機不讓。庵打至法堂，且欲逐出。師解之曰：「禪和家爭禪亦常事，何止如此？」庵曰：「豈不聞道，我肚飢，聞板聲要喫飯去聻。」師聞其語，不覺白汗浹背。逮破庵居靈隱第一座，復往從之。因侍破庵游石笋庵，庵之道者請益曰：「胡孫子捉不住，乞師方便。」庵曰：「用捉他作什麽？如風吹水，自然成紋。」師在侍傍，平生礙膺之物頓釋。巖雲巢居吳郡穹窿，遷瑞光及台州瑞巖，皆延師分座。師在瑞巖，忽夢偉衣冠者，持把茅見授。翌日，明州清涼專使至，迨入院，見伽藍神姓茅，衣冠形貌與疇昔夢無異。陞堂開法，一香供破菴。三年遷焦山，升雪竇，被旨移育王。又三年，嵩少林散席，復詔住徑山。師居徑山二十年，儲峙豐積有眾如海，號法席全盛。僧問：「趙州道，三十年前火爐頭有箇無賔主話，未曾有人舉著，此意如何？」師云：「舌頭拖地。」僧云：「畢竟如何是無賔主話？」師云：「言滿天下。」僧云：「只如玄沙聞得云：『者老漢脚跟未點地在，又作麽生？』」師云：「一坑埋著。」僧云：「可謂焦塼打著連底凍，赤眼撞著火柴頭。」師云：「一畫畫斷。」<p>上堂：「靈山指月，曹溪話月，遞代相傳，證龜成鱉。範上座尋常有一張口挂在壁上未曾動著，今日無端入這行戶。事到如今，只得東❥西❥，未免拈起多年曆日，于中點出些子悞賺處說似諸人。且要郭大、李二、鄧四、張三，知得江南兩浙春寒秋❥。雖然如是，黃河三千年一度清。」<p>上堂：「若論箇事，直是省要易會，多是諸人自作艱難，自作障礙。所以有時東廊西廊，見諸人和南問訊，山僧便乃低頭相接。其實無他，只要諸人識得長老是西川隆慶府人氏。若識得去，便與諸人打些鄉談，說些鄉話。如今且未說你識得長老，且各自知得自家鄉貫也得。還知麽？明州六縣，奉化八鄉。」<p>上堂：「五峰門下，百種全無，僧牀迫窄，堂供蕭踈。脚下踏著底破甎頭、碎瓦礫，面前撞見底王獦獠、李麻胡。恁麽薄福住山，真箇孤負老鬍。雖然如是，更點分明。」<p>上堂：「一夏已滿，無事不辦，遂府鉢盂，邛州磁碗。」理宗嘗召見于修政殿，奏❥詳明。上為之動色，賜金襴僧伽棃。仍宣詣慈明殿陞座，上垂簾而聽。以師所說法要，示叅政陳公貴❥。陳公奏云：「簡明直截，有補聖治。」乃賜「佛鑑禪師」號，并縑帛金銀等物。先是，師住山之明年寺燬，師逆知其數，不動容經意。三年寺成，閱六年復燬。師不驚不變而助施雲湊，不數年寺宇崇麗。師去寺四十里，築室數百楹，接待雲水，賜額「萬年正續」。又西數百武，結菴一區，為歸藏所。上建重閣，秘藏後先所賜御翰。敞室東西，偏奉祖師與先世香火。遇始生日，為飯僧佛事，以薦❥福。蓋蜀亂，師之先祀遂絕，故兹祠奉，以旌孝慕。上聞而嘉嘆，賜扁曰「圓照」。淳祐戊申秋，築室明月池上，榜曰「退耕」。乞老于朝，而舊疾適作。己酉三月旦日，升堂示眾曰：「山僧既老且病，無力得與諸人東語西話。今日勉强出來，從前所說不到底，盡情向諸人面前抖擻去也。」遂起身抖衣云：「是多少？」十五日，集兩班畫後事，親書遺表，及遺書十數言。笑諧謔如平時，醫者診視次，師謂曰：「你未識這一脉在。」三月十八日❥明，索筆書偈曰：來時空索索<#sp>去也赤條條更要問端的<#sp>天台有石橋<p>移頃而逝。遺表上聞，上遣中使降香賜幣，奉全身葬于正續之側，塔曰「圓照」。禀法分化，有雪巖欽、斷橋倫、西巖惠等，欝為大宗匠云。<p>第三十五代<#sp>痴絕道冲禪師<p>武信長江荀氏子，母郭氏。生而豐上短下，資性絕人。少長以進士業應詔不利，棄之受釋氏學。詣梓州妙音院，禮修證為落髮師。游成都，習經論于聖慈，以名相厭人，復棄去。紹熈壬子，出峽回翔荊楚間。時松源岳唱密庵之道于饒之薦福，徑造其廬，以歲飢不受。會曹源，以雲居首座，生出世妙果。師纔入門，聞語有省。叅堂俾侍香，朝從夕游，老拳痛棒不少貸，平生知見至是多無影響。曹源徙龜峰，師復侍行。久之，以偈辭。游淛有曰：「尚餘窮相一雙手，要向諸方痒處爬。」江湖盛傳。至杭時，松源主靈隱，門嚴戶峻，八閱月不獲入室。或以失士告，源曰：「我已八字打開挂搭他，自是他當面而蹉過了。」師聞其語，徹見曹源于妙果、龜峰時嘻笑怒罵皆為人善巧方便。嘉定己卯，由徑山第一座出世嘉禾光孝，時英靈衲子皆在會下。道聞于朝，忠獻史衞王以堂帖除蔣山。瀕江卑澇，下田無秋，師忍飢鳴道，行乞養士，居十三年無倦。嘉熈己亥，侍郎曹公豳帥閩以鼓山來聘。未行，雪峰牒至，領事半年而天童詔下。眾集如海，法度修明，雖宏智盛時，殆不之過。育王虛席攝住持事，往來說法兩山間。<p>上堂曰：「天童用底來，育王用不著；育王用底歸，天童用不著。雖然如是，用不著處用有餘，一箭雙鵰隨手落。」<p>淳祐甲辰，有旨移靈隱。師謂：「大父密庵、伯父松源弘道之地方，欲奮勵力振祖風，而世故有不滿其意者。」伐鼓辤眾，歸隱金陵。京兆尹遣屬官追挽，不可。朝命以虎丘養老，不就。留守虛齋趙公以蔣山起之，不應。戊申春，育王笑翁散席，朝論以大覺故家不輕畀付，特召師隱所，三返卒不奉詔。明年，京尹趙公以法華請開山，將領事，而勑牒住徑山之命繼至。師欲以法華并辭，自謂：「不赴法華則不信，重違君命則不恭。失恭與信，何以為後學法？」乃翻然而作，留法華逾月，即登徑山，故人神響應，懽聲若雷。<p>上堂，僧問：「心佛及眾生是三無差別，如何是過去心？」師曰：「故待冷來看。」僧云：「如何是現在心？」師曰：「你問我答。」僧云：「如何是未來心？」師曰：「後次上堂向你道。」僧問：「如何過去佛？」師曰：「去年梅。」僧問：「如何是現在佛？」師曰：「今歲桺。」僧問：「如何是未來佛？」師曰：「顏色馨香依舊。」僧問：「如何是過去差別智？」師以拂子擊禪牀左邊。僧問：「如何是現在差別智？」師以拂子擊禪牀右邊。僧問：「如何是未來差別智？」師以拂子中間點一點。僧云：「心佛眾生無向背，十方剎海一毫收。」便禮拜。師乃曰：「過去心不可得，未來心不可得，現在心不可得，三世既不可得，喚甚麽作差別智？若人見得徹去，三世諸佛，無一時不在諸人頂額上轉大法輪，更來這裏挨肩竝足討什麽碗？」以拄杖一時趕散。<p>結夏上堂：「圓覺伽藍塵塵有路，坐斷去來頓空今古。那裏十三這邊十五，後先不差毫髮許。可笑黃面瞿曇，至今不知落處。」<p>上堂：「盡乾坤大地，無絲毫許大。是汝諸人，橫擔拄杖繞四天下行脚，道我無處不到無事不知。且道西天那蘭院寺戒賢論師，今日說什麽法？」便下座。<p>上堂：「有一人一念頓證墮在佛數，有一人累刼闡提不願成佛，且道那個合受人天供養？」良久云：「蝶穿芳徑雙睂濕，蜂掠殘花兩股肥。」<p>臨示寂，手書龕記并遺書十數，且曰：「無凖忌在三月十八日，吾以十五日即行，不能辦香修供矣。」說偈書讃，嬉笑言論如平時。侍僧以遺偈請，麾斥不顧。已而笑謂侍者曰：「末後一句無可商量，只要箇人直下承當。」即命筆書辤眾。十四日，上堂語至夜分，起坐移頃而逝。壽八十二，臈六十一。茶毘舍利五色者無數，其徒遵治命奉骨歸葬金陵玉山庵。學者追慕不忍，舍分其半，建塔菖蒲田玉芝菴。<p>第三十六代<#sp>石溪心月禪師<p>西蜀睂州人。上堂，舉僧問九峰和尚：「如何是學人自己？」峰曰：「更問阿誰？」僧云：「便恁麽承當時如何？」峰曰：「須彌還更戴須彌。」師頌曰：自家冷煖自家知<#sp>祖意西來更問誰全體承當全體是<#sp>須彌頂上戴須彌<p>拈黃龍祖心禪師因黃山谷太史乞指㨗徑處。龍曰：「秪如仲尼道：『二三子以我為隱乎？吾無隱乎爾。』太史居常如何理論？」公擬❥，龍曰：「不是，不是。」公迷悶不已。一日侍龍山行次，時巖桂盛放，龍曰：「聞木樨花香麽？」曰：「聞。」龍曰：「吾無隱乎爾。」公釋然，即拜之曰：「和尚恁麽老婆心。」龍笑曰：「秪要公到家耳。」頌曰：渠儂家住白雲鄉<#sp>南北東西路渺❥幾度欲歸歸未得<#sp>忽聞巖桂送幽香<p>又送僧偈曰：未到雙林見舊游<#sp>睂橫新月眼橫秋寒暄未舉宐先問<#sp>因甚橋流水不流<p>六月初九日示寂。<p>第三十七代<#sp>偃溪廣聞禪師<p>閩之侯官林氏子，母陳。家世業儒，疎睂秀目，哆口豐頤。從季父智隆于宛陵光孝。十八得度受具。初見鐵牛印，少室睦，無際派，追隨甚久。叅淛翁于天童，鍼芥難投，自知未及。再叅于雙徑，翁笑迎曰：「汝來耶。」一夕坐簷間，聞更三，轉入室，曳履而蹶，如夢忽醒。翌朝造室，翁舉趙州洗鉢盂話，師將啟吻，翁遽止之，平生疑情當下冰釋。紹定戊子，四明制閫胡公，以小淨慈致之，歷住香山、萬壽、雪竇、育王、淨慈、靈隱、徑塢八山。所至革弊支傾，廣容徒眾。開爐上堂，舉趙州和尚示眾云：「老僧三十年前，在南方火爐頭，有箇無賔主話，直至如今無人舉著。」師云：「森羅萬象，明暗色空，日夜舉揚，趙州古佛不是不知，只為貪程太速。」<p>上堂：「楊岐眼中睛，臨濟頂上髓。一不成二不是，點著不來，白雲萬里。」<p>佛成道日，上堂：「錯錯，六載草䋲空自縛；了了，開著眼來天大曉。古今天地、古今日月、古今星辰，拍❥云劒去久矣，切忌刻舟。」<p>上堂：「雲門放洞山三頓棒，嚼飯餧嬰孩；黃檗打臨濟三頓棒，按牛頭喫草。只今不犯絲毫，有箇方便。」良久云：「大事為你不得，小事自家擔當。」<p>上堂：「非風幡動，仁者心動，浣盆浣盆；非風鈴鳴，我心鳴耳，漆桶漆桶。盡古往今來，和泥脫墼有什麽限，還知萬壽落處麽？劫石有消日，虛空無盡時。」<p>上堂：「十字街頭石幢子，無你遮護處；一聲江上侍郎來，無你廻避處。衲僧家早出暮入，脚前脚後也須子細。忽然築著磕著，淨慈拄杖別有分付。」<p>上堂：「一升三合，拄杖頭邊，萬水千山，草鞋跟底。未言先領，誰家竈裏無烟？撩起便行，是處井中有水。莫道空來又空去，許多途路不相孤。」<p>上堂：「一句絕離微，渾淪無縫罅。善財七日尋覓不得，趙州五年分踈不下。靈山今日快便難逢，為通一線。六月賣松風，人間恐無價。」<p>上堂：「繞禪牀一匝，揮香案一下，轉藏已竟，講經已竟，若具著眼目，方知落處。其或未然，依經解義，三世佛冤，離經一字，還同魔說。」<p>上堂：「趙州喫茶去，金牛喫飯來。龍門多上客，有人續得末後句，許你入阿字法門。」景定四年六月十四日示寂，壽七十五，夏五十八。<p>第三十八代<#sp>荊叟如珏禪師<p>婺州人，圓悟五世孫也。功用比圓悟益弘，際遇穆陵，寵遇甚至。初見癡鈍，室中僧問：「如何是佛？」師答曰：「爛冬瓜。」復成頌曰：如何是佛爛冬瓜<#sp>咬著冰霜透齒牙根蒂雖然無窖子<#sp>一年一度一開花<p>又嘗作偈寄呈癡鈍曰：鍾山白刃赤身挨<#sp>幾度曾經被活埋一自人亾家破後<#sp>了知無位可安排<p>結夏小叅：「我此一宗正令全提，如暴風卒雨鼓蕩無前，石火電光追奔不及。舉意即迷源，擡眸已蹉過。不是目前法，莫生種種心。縱汝三種互修剋期取證，第一頭第三首，萬柱千撑轉見氣急。殊不知髑髏未具己眼，先明呱地一聲，千了百當。然雖如是，親證者萬無一二，錯會者數有河沙。」<p>佛成道日頌曰：六年雪嶺方成道<#sp>打失從前鬼眼睛滿面慚惶無著處<#sp>至今生怕是明星<p>十二月初十日示寂。<p>第三十九代<#sp>淮海原肇禪師<p>通州靜海潘氏子，母朱氏。邑之利和寺妙觀，其諸父也，謂其父母曰：「是子生而有異，却葷胾，殆亦夙種，盍俾出家？」父母然之。年十九，薙❥受具。叅浙翁于徑山，翁問：「汝何處人？」師曰：「淮人。」翁曰：「泗洲大聖為什麽在楊州出現？」師曰：「今日又在杭州撞著。」翁曰：「且得沒交涉。」師徐曰：「自遠趨風。」翁以師警敏，欲大激發，未容其叅堂，纔見便云：「下一轉語來。」擬開口，即喝。師以書上，又以頌呈，末句云：「空教回首望長安。」翁云：「這裏是什麽所在？」師曰：「謝和尚掛搭。」始密就入室之列，已而命掌記。<p>翁既寂，師出世通之光孝，遷吳城雙塔、金陵清涼、天台萬年、蘓之萬壽、東嘉江心。而四明育王虛席，廟堂奏師補處，遷杭之淨慈、靈隱、徑山。其住徑山歉餘，逋券山積，僧殘屋老。未幾，樓閣矗霄，雲衲踵至，不減浙翁全盛氣象。俄示疾，囑其徒為吾袝一穴于東磵，見生死不忘奉師之意。六月初十日，浴訖書偈而逝。嘗舉達摩偈曰：踏翻地軸與天關<#sp>合國人追不再還去去一身輕似葉<#sp>長江千古浪如山<p>第四十代<#sp>虛堂智愚禪師<p>四明人。出世嘉禾興聖，遷光孝、明之顯孝、延福、瑞巖、婺之寶林、四明育王、柏巖、杭之淨慈，凡歷住十剎。咸淳十年，詔住徑山。師室中垂語曰：「己眼未明底，因甚將虛空作布袴著？畫地為牢，因甚透者箇不過？入海筭沙底，因甚向針鋒頭上翹足？」僧問：「聲前一句，不墮常機。轉位就功，如何相見？」師云：「問訊不出手。」僧云：「且道天子萬年作麽生？」師云：「瑞草生嘉運，林花結早春。」僧云：「直得九州四海，雷動風飛。」師云：「出門惟恐不先到。」<p>上堂：「春風如刀，春雨如膏，衲僧門下，何用忉忉？」<p>上堂：「言而足，終日言而盡道；言而不足，終日言而盡物。且道，道與物是一是二？若道是一，為甚麽客山高，主山低？若道是二，為甚麽天地一指，萬物一馬？箇裏緇素得出，還你草鞋錢。不然，但願來年蠶麥熟，羅睺羅鬼與一文。」<p>結夏上堂：「有一人日銷萬兩黃金，同此聖制，只是無人認得。若有人認得，許伊日銷萬兩黃金。」<p>上堂曰：「虛堂初無門戶，與人近❥，亦不置之于無何有之鄉。只要諸人如鐵入土，與土俱化，然後可以發越。其如運糞人者，吾未如之何。」<p>上堂，舉松源師祖臨示寂告眾云：「久叅兄弟，正路上行者，有只不能用黑荳法。臨濟之道，將泯絕無聞。傷哉！」拈云：「鷲峰老人似倚杖騎馬，雖無僵仆之患，未免❥觀者醜。」<p>師先在淨慈，入院日，問答絕。忽天使踵門傳旨，問：「趙州因甚八十行脚，虛堂因甚八十住山？」師即舉趙州行脚到臨濟話，頌曰：「趙州八十方行脚，虛堂八十再住山，別有一機恢佛祖，九重城裏動龍顏。」使以頌回奏，上大悅，特賜米伍百石、絹一百縑，開堂安眾。<p>十月初八日示寂，塔于直嶺下，曰「天然」。<p>先是高麗國王請師于彼國，說法八載。還山，問法弟子，常隨千指。後嘉靖間，高麗遣法嗣至山掃塔云：「彼國法道甚盛焉。」<p>卷之三目錄<p>列祖<p>藏叟禪師<p>虛舟普度禪師<p>雲峰妙高禪師<p>虎巖伏禪師<p>本源善達禪師<p>佛智晦機禪師<p>大圓佛鑑虛谷陵禪師<p>佛日元叟端禪師<p>廣慈曇芳忠禪師<p>佛慈法喜南楚悅禪師<p>古鼎祖銘禪師<p>佛慧慈照正源禪師<p>愚庵智及禪師<p>悅堂顏禪師<p>宗泐禪師<p>象源淑禪師<p>復原福報禪師<p>大宗興禪師<p>止庵祥禪師<p>呆庵莊禪師<p>岱宗泰禪師<p>伯蘊琇禪師<p>敬庵莊禪師<p>雷庵澤禪師<p>月江淨禪師<p>雪崖珂禪師<p>西疇頃禪師<p>宇中宸禪師<p>傑峰英禪師<p>一清天禪師<p>無極灝禪師<p>宗勝㣧禪師<p>正覺成禪師<p>用璚琚禪師<p>竺芳蕋禪師<p>庭禮訓禪師<p>天才英禪師<p>悅山愷禪師<p>石窻珉禪師<p>月林鏡禪師<p>補遺<p>列祖<p>慧滿扶禪師<p>法警庠禪師<p>寶鑑修禪師<p>十方住持<p>祖印悟禪師<p>澄慧淵禪師<p>玄應仁禪師<p>月堂道昌佛行禪師<p>佛慧可安衷禪師<p>無等才禪師<p>寓庵清禪師<p>佛行少林崧禪師<p>佛心荊叟珏禪師<p>大圓佛鑑虛谷陵禪師<p>廣慈曇芳忠禪師<p>佛慈法喜南楚悅禪師<p>象源淑禪師<p>大宗興禪師<p>止庵祥禪師<p>呆庵莊禪師<p>岱宗泰禪師<p>雷庵澤禪師<p>雪崖珂禪師<p>宇中宸禪師<p>傑峰英禪師<p>無極灝禪師<p>宗勝㣧禪師<p>正覺成禪師<p>用璚琚禪師<p>竺芳蕋禪師<p>庭禮訓禪師<p>天才英禪師<p>悅山愷禪師<p>石窻珉禪師<p>法侶（附）<p>智藏禪師<p>如會禪師<p>鳥窠禪師<p>丹霞天然禪師<p>敬叟<p>斷橋妙倫<p>崇嶽松源、恕中無慍<p>大辨<p>風穴延沼禪師<p>法師行靖、行紹<p>桐江紹大<p>石室祖瑛<p>一關正逵<p>孚上座<p>九仙清嗣<p>高峰妙禪師<p>布衲如玉禪師<p>寶徹禪師<p>資壽尼<p>安分庵主<p>淨度<p>惟政<p>慧靜<p>僧瑜<p>僧翼<p>慧辨琦禪師<p>來復<p>薦福本禪師<p>無趣如空禪師<p>無幻性冲禪師<p>達觀可禪師<p>雲栖宏禪師<p>古道禪師<p>梅谷禪師<p>密藏禪師<p>幻于禪師<p>幻居禪師<p>化儀禪師<p>儀丰禪師<p>憨山禪師<p>洞聞禪師<p>萬松禪師<p>月亭禪師<p>寒灰禪師<p>瓶匋聞谷禪師<p>湛然禪師<p>鶴林禪師<p>漢月禪師<p>卷之三目錄終
<p>卷之四目錄<p>制勑<p>唐代宗迎國一大覺禪師勅<p>宋理宗蠲免徑山和糴指揮劄<p>又帖<p>明太祖高皇帝賜徑山宗泐免官說<p>成祖文皇帝勅諭<p>神宗顯皇帝勅諭<p>附進大慧禪師語錄奏劄<#sp>釋蘊聞<p>序文<p>《正法眼藏》序<#sp>吳潜<p>古鼎和尚《四會語錄》序<#sp>宋濂<p>悅堂禪師《四會語錄》序<#sp>宋濂<p>重刊寂照和尚《四會語錄》序<#sp>宋濂<p>愚庵禪師《四會語錄》序<#sp>宋濂<p>送月江禪師住持徑山寺<#sp>貝秦<p>重刊《鐔津文集》後序<#sp>琇禪師<p>《痴絕禪師語錄》序<#sp>尤❥<p>贈一清和尚住徑山序<#sp>張益<p>《徑山集》序<#sp>李照<p>重刊《徑山集》序<#sp>方壹<p>重刊《五燈會元》募緣文<#sp>陸光祖<p>《徑山志》序<#sp>釋德清<p>化陽和王捨田疏<#sp>釋了明<p>題傳衣庵緣冊<#sp>陸光祖<p>重建大殿募疏<#sp>沈季文<p>徑山佛殿緣起<#sp>釋真可<p>議復化城緣引<#sp>馮夢禎<p>題重興化城接待寺疏<#sp>吳用先<p>重興化城寺疏<#sp>黃汝亨<p>募植松杉引<#sp>釋廣印<p>《西方合論標註》䟦<#sp>釋如奇<p>卷之四目錄終
。
<juan>徑山志卷之四<p>汶上李燁然刪定<p>海陽徐文龍、鹿城陳❥德訂<p>虞山宋奎光輯<p>制勑<p>唐<p>代宗迎國一大覺禪師<p>朕聞江左有蘊道禪人，德性冰霜，淨行林野。朕虛心瞻企，渴仰懸懸，有感必通，國亦大慶。願和尚遠降中天，盡朕皈向，而不違願力，應物現形。今遣內侍黃鳳宣旨，特到詔迎，速副朕心。春暄，師得安否？遣此不多及。勑令本府縣供送，凡到府州，開淨院安置，官吏不許謁見，疲師心力。弟子不算多少，聽其隨侍。<p>宋<p>理宗蠲免徑山和糴指揮劄<p>淮淛發運措置和糴所狀凖省劄。備據臨安府徑山興聖萬壽禪寺特差住持僧心月狀奉：本寺係朝廷第一祈禱雨暘感應去處；累奉聖旨蠲免諸般差、科、敷、役等事，竝有省劄。昨被不照，敷糴米九千餘石；本寺九月內具奏，恭奉聖旨宣諭平江府發運，照上天竺恩，蠲免科敷，即具依應。聞奏已，得余發運呈免，回奏訖。元照本寺已得指揮蠲免。劄下平江府發運司及本寺，照應永免科糴之患，劄付本司契勘。去年承准蠲免和糴指揮，禀尚書省准此，本所照得，昨凖朝廷指揮拋糴。淳祐十一年，分百萬倉米斛，本所凖行，照劄行下諸縣勸糴。當年九月二十三日，據臨安府徑山興聖萬壽禪寺知事僧悟心狀理，各縣不照指揮蠲免，敷糴米九千餘石。竊念本寺安眾浩大，與官民戶事體不同。况上天竺與本寺恩例一體而行；上天竺既照指揮不科，本寺亦當蠲免。乞照例行下各縣，照應免科。本寺年例勸糴米，❥籍諸縣計九千餘石。今據本寺狀，乞蠲免，以為供眾之用。但上項米皆係已派定數，本所遂別行指揮各照諸縣之額，且與從免。帖長洲、常熟、崑山、嘉定縣，將所勸本寺米斛免糴。仍帖徑山萬壽禪寺，照應永免。准前項省劄，伏乞照會申聞。<p>帖<p>據徑山能仁禪院知事僧淨鑑狀，稱本院承前住當山訥和尚退居慶恩院住持。小師惠初等立據，說是慶恩院一針一芥，竝是本師將衣鉢錢建造殿宇；并置田地，准備養老送終、香火安眾、焚修追遠去處。今來本師化去，真身歸殯徑山白雲庵建㙮。每年忌辰祭奠，實無所出。集眾小師議定：每遇忌辰，就慶恩院常住取。先是，本師原用衣鉢錢置到田地數內，撥米二十石入徑山白雲塔頭追修及香火支用。且淨鑑委見佛海妙空訥和尚于慶恩及徑山之住持功迹；切恐慶恩院日後忽作名色，更改住持；於斯難為分雪。乞執狀立石，永遠為照。每年不拘水旱，支撥前項米斛，貴得香火不絕。司府尋行下僧司勘會去後。今據本司申結，尋即差人前去勘會責。據慶恩院甲乙住持僧惠初等狀，為見本師妙空佛海大師昔住靈隱寺，過此，因見金人焚燬，空地一方；本司即將衣鉢錢於上建造殿宇，輪藏庫司具備，退歸徑山白雲庵。蒙司府給帖，今惠初於小師數內輪差一僧，作甲乙住持，為國焚修。本司又將衣鉢錢置買田地貳拾餘頃，因界打量，盡歸本院常住，為戶所收花息，永克香燈，次備供眾追遠之費。師于紹興五年，奉勑住持徑山，建塔白雲庵。請僧在此看守；責令慶恩院常住，每年供上白糙米二十石。惠初與小師議定：本院實立文據，付徑山塔為憑，令蒙勘會；且惠初等委初詐胃諸般違礙等情，所供是實，如有異同，甘罪不辤。又據徑山能仁禪院知事僧淨鑑狀，詞入石即無諸般違礙等事，所供是實，如有異同，甘罪不辤。本司所據各人供證，委的即無詐冒。除責狀入案外，保明是實。乞照會施行，呈奉台判行照。<p>大明<p>太祖高皇帝賜徑山宗泐免官說<p>世人災害有三，往往皆不自知，故其災害周流方寸間，日夜無息，古今未嘗有能盡去者。所以釋迦成道，教化眾生，指迷破昏，乃云災害之三者，曰貪、嗔、癡。斯三者孰能不備？孰備而不殃？所以古今不備者，聖人是也；雖備而不殃者，賢人是也。洪武九年春，遐游天界，見住持僧宗泐博通古今，儒術深明。詢問僧之苦行，本面家風，果幽靜。❥曰：「是僧動止異常，因識儒書，大知禮義，又非林泉之士，於是朕命育髮鬚以官之。」當時本僧姑且奉命而不辤，待至髮長數寸，將召而官之，其僧再辤而求免，願終世于釋門。吁難哉！世人之於世，誰不欲富貴、妻子，名彰於世者歟？是僧却富貴，弗美妻妾，可謂三害之中善却一者歟！人將謂是僧生性淡薄有是歟，抑玄悟之有知而若是歟？不然其僧性淡薄玄悟，不可以言貌而見。蓋丈夫之氣，初志不奪，斯僧是其人也！特聽免官放老山林。其世之三害，僧不為一害所迷，妙哉！<p>成祖文皇帝勑諭徑山赴會僧<p>朕惟佛氏之道，清淨慈仁，弘深廣大，包含萬有，貫徹微妙，利益幽明，功德無量比者。仁孝皇后崩逝，舉薦揚之科，啟無遮之會，廣集僧伽，諷揚經典。百日之間，嘉禎翕集，慧燈降于舍剎，法雲覆于紺園。綉絢五文，輝燦諸品，毫光累現，眾彩畢呈。天花雨宣，滿祗林之寶樹；縞寉飛舞，繞碧落之旛❥。佛之舍利，或流輝于梵宮，或騰耀于寶塔，開照空之菡萏，爛湧地之摩尼，動若驪珠，炳煥午夜，晃如虹彩，燭影丹宵。寶殿之前，圓結金梅之果；長干之境，秀產瓊芝之祥。若斯顯靈，難以悉舉，皆由爾眾毘尼克謹，梵行清修，瀾翻八藏之文，悟解三乗之旨，秉至誠以奉朕命，攄精意以扣佛慈。其中亦有至人，道化高妙，飛行變化，隱顯莫測，感應朕誠心，來臨法會，證明善功。朕德薄有未能知，藉兹眾善，遂致感通，睹瑞應之蕃，臻想神靈之濟度。超游極樂，信有明徴，朕實歡愉，特加褒獎。夫觀百川之流者，必至海乃止；虧一簣之功者，則為山不成。爾等益勤精進，庶永謝于塵緣；究竟真空，期早登于覺地。利生助化，翼我皇家。欽哉，故諭。（永樂十五年十月十五日）<p>神宗顯皇帝勑諭杭州府雙徑寺住持通會及僧眾人等<p>朕發誠心，印造大藏經，頒施在京，及天下名山寺院供奉，經首護勑，已諭其由。爾住持及僧眾人等，務要虔潔供安，朝夕禮誦，保安眇躬康泰，宮壺肅清。懺已往愆尤，祈無疆壽福，民安國泰，天下太平，俾四海八方，同歸仁慈善教，朕成㳟已無為之治道焉。今准欽差蘓、杭等處，提督織造兼理蘓、松、常、鎮稅務，司禮監太監孫隆奏請，前去彼處供安，各宐仰體知悉。欽哉，故諭。（萬曆二十八年九月初三日）<p>附進大慧禪師語錄奏劄<p>釋蘊聞<p>臣僧蘊聞竊以佛祖之道，雖非文字語言所及，而發揚流布，必有所假而後明。譬如以手指月，手之與月，初不相干，然知手之所指，則知月之所在。是以一大藏教，為世標凖。于今賴之臣山野微賤，遭值聖明，屢獲瞻望清光，禀承音旨，聖言高遠非凡所及，斯道慶幸有待而興。竊欣希闊之逢，敢陳誠切之懇。伏念臣先師前住徑山，大慧禪師宗杲敏悟英發直受正傳，善巧方便開悟後學。其平日提唱語要，臣隨處記錄，皆已成書。既為《廣錄》三十卷，又為《語錄》十卷，謹繕寫詣闕上進，伏望萬機之暇，俯垂省覽。臣又伏見真宗皇帝景德年中，以僧道原所集《傳燈錄》頒降入藏。今臣所進先師《語錄》十卷，欲乞聖慈依上件體例，特賜指揮亦令入藏，用廣流通，使後學皆得預聞，在先師益為不朽。臣無任戰灼，俟命之至。<p>序文<p>《正法眼藏》序<p>吳潜（字毅夫，宋相國）<p>此事亘古亘今，漫天漫地，端視側視，直視橫視，開視闔視，明視暗視，無不視，亦無所視，亦無無不視無所視。直敢道，謂正即離，謂法即塵，謂眼即鑿，謂藏即塞，是故這四箇字，直須撇向大洋海裏，方免擔枷帶索，受人圈䙡。然雖如此，初機鈍根，也要得一則半則胡言漢，覻來覻去，綻些光景。此時正好❥命捨身，单鎗直進，如老鼠入牛角，挨墻拶壁，更無去處。正迷悶中，猛忽地頭破額裂，通身流汗，得箇休歇，始知法眼、慧眼、天眼、佛眼，只是一雙凡眼。到這裏說道學人事畢也且未在。履齋老子即說偈言：「若以色見我，以音聲求我，是人行邪道，不能見如來。」<p>《正法眼藏》已足槩妙喜家風。顧當時入室，如張無垢，猶以忠國致疑，而公獨抉開四字，直示五眼，宣揚妙旨，無此痛快。嗟乎！公可謂了窺印度，警策迷方者矣。公相業冠趙宋，所在尸祝餘杭亦有專祠，人苐知為洞霄提舉，而不知實徑山津梁也。故錄此以存什一云。<p>古鼎和尚《四會語錄》序賛<p>宋濂<p>古鼎禪師銘公，以臨濟十七世孫，四坐道塲，為黑白之所宗仰。一旦祝❥江淛省垣，現白光三道。丞相康里公見之，極加敬禮。未幾將示寂，語其徒曰：「觀世音蓮臺至矣。」安坐而逝。及火化，舌根齒牙數珠俱不壞，五色舍利燦爛無數。國史危先生已摭其行業，為文勒諸碑，而《四會語》未有序之者。師之得法上首，今天界禪寺西白金公屬濂作之。濂覽已，合爪言曰：「是真正語，是不著有無語，是雷轟電掃語。學者隨所悟入，如慈雲徧覆，法語普沾。小大根莖，皆獲生成。非入正知見，具大力量者，孰能與于此？嗚呼！世安復有斯人乎哉？非果無之也，求其真淳無偽若師者，鮮也。」濂既為敘其事，復歆豔之。歆豔之不足，復作伽陀一章賛之。其辭曰：我觀我師四會語<#sp>一言一句皆真實河沙妙義總含藏<#sp>其中無餘亦無欠及至能所齊泯時<#sp>欲覓片言不可得有如十萬虛空界<#sp>種種色相皆現前或飛或潜或動植<#sp>以至洪纖高下等枯榮生死及崩竭<#sp>了然不❥虛空相而亦不出于虛空<#sp>真相如如不動故卬昔嘗登寂照塲<#sp>耳邊一喝三日聾惟聾故使功用絕<#sp>絕後通身皆是耳自兹出世入翁川<#sp>翁川海水亦生耳但聞魚龍哮吼聲<#sp>即使波濤增洶湧繼升補陀洛伽山<#sp>合掌問訊觀世音目能觀色耳聞聲<#sp>音聲何獨以目觀不知本來無耳目<#sp>見所不見聞不聞盡大千界無礙者<#sp>中天竺國凌霄峰所談妙法皆如是<#sp>只因妙法法難思結集已落第二義<#sp>睂間放出白毫光七寶蓮臺向空至<#sp>此皆遊戲神通事于師之道不相攝<#sp>師之道大不思義千古賛嘆莫能盡<#sp>姑以第二門中觀可以洗空于結習<#sp>可以觸動于悟機可以速證于菩提<#sp>是宐流通于世間視如照耀光明幢<#sp>我言或誣有如水<p>悅堂禪師《四會語》序<p>宋濂<p>根有利鈍，故所教有異同；悟有淺深，故所印有大小。施其善巧之力，釋彼結習之固，非假言辭難窮實際，所以達摩歷辨于六宗，臨濟有發于三要，照耀今古，函葢乾坤，兹其為巨浸之輿梁，作昏衢之燈燭也歟！有若悅堂顏公禪師，以東嶼正嫡，弘西來大宗。初住崑山之東禪，轉吳門之萬壽，升虎林之南屏，遂陟雙徑。樹大法幢，凡四坐道塲，名聞京國。遣使者再下璽書，護其教，且有金襴法衣之賜。藩王大臣無不函香問道，黑白駿奔如眾歸市。禪師隨機接引霑被為多，其善誘弗倦，則春氣津津，太和襲人也；其發蒙撤蔀，則翳捲太清，冰釋洪河也；其警省振勵，則震雷虩虩，䘮厥匕箸也；其含弘攝授，則山不讓塵，海不擇流也。由是而觀，所教有同異，非根有利鈍者歟？所印有小大，非悟有淺深者歟？前謂施善巧釋結習，假言辭窮實際者，其道豈不在于斯歟！昔者先師黃文獻公，現宰官身，敷宣般若，與禪師為方外交。而禪師受度婺之寶林，又在予父母之邦，❥兹緣契，實繁中情。禪師上首南峰珵公，得法最蚤，乃出《四會語》，俾題首簡。予竊聞之，入奥室者能探于幽邃，升危岑者始矚于❥❥。松月大師印公，禪師之獅子，法海之長鯨也。其稱禪師之道，高于圓照、佛照二公，其言豈虛發者哉！惟賢知賢，益可徴矣。仰前哲之風，徽作後武之矩度。究其遺轍，足證新功。是錄之行，其必有超然獨得于語言之外者乎！<p>雲棲曰：《四會語錄》今無存。松月亦未知何許，而曰：「道高于圓照、佛照」，夫二公豈易及哉！」而曰：「過之」，更俟賢者考正。<p>重刊寂照和尚《四會語》題辭<p>宋濂<p>寂照和尚元叟端公既示寂金華，黃文獻公為銘其㙮，蜀郡虞文靖公為序其《四會語》，二公以文辭名天下，亦云備矣。其入室弟子清泰子楩、金山惠明、天寧祖闡，復合辭請曰：「舊刊所錄先師語，不幸燬于兵。然非此，無以見道之所存。竊懼不傳，子楩三人者已恊力命印生重雕之矣。敢重以首簡，請為序。雖然序猶可略也，先師事蹟多涉神異狀行者，輒諱而不書。神異之事，大乗者固所不樂聞，苟錄以示入道之士，亦足以起其正信，初何傷乎！願併識之序中。」予不敢辤。❥子楩等言，公平頂古貌，眼光鑠人，頷下數髯，磔立凛然，如雪後孤松。坐則挺峙，行不旋顧，英風逼人，凛如也。所過之處，眾方讙譁如雷，聞履聲輒曰：「端書記來矣！」噤默如無人。賔友相從，未嘗與談人間細故。舍大法，不發一言。秉性堅凝，確乎不可拔。自為大僧至化滅，無一夕脫衣而寢。其從南屏歸化城受經，夏夕啟窗而臥，忽一梵僧飛錫而來，與談般若樞要，亹亹不絕。未幾，騰空而去。虎巖師主雙徑時，嘗言道家者流，有上章謁帝者，其還甚遲，因叩之，答云：「為❥徑山四十八代住持，故天閽久不開爾。」公正符其數。公朝京師，夢徑山潭龍君，持金匙舉食食公，數凡十又八。公主法席，實十八春秋也。公將示滅，所剪爪髮，留瘞化城幻有庵。逮啟視之，舍利累累然生矣。公之遺事有若此者，皆宐補書以見于世，不可略也。葢公道契佛祖，名震華夏，誠堪輿間氣之所鍾。其祥應之至，亦出自然，非苟涉于神恠者比也。文獻所謂「門庭之盛，規重矩疊，法雷普震，裂地轟天」，文靖所謂「譬諸名藩，鎮以宿將，隱然持重，風霆不驚，握機行令，舒卷自由，足以使方城連戍，有所仰放，不敢踰越」，其言誠不誣哉！濂何敢復賛一辭？頗念文靖之學，粗聞而知之，又執弟子之役於文獻之門者最久。於是勦其緒論，重申之如此。嗚呼！公之《四會語》，其尚假濂文以傳之哉！子楩，字用堂；惠明，字性源；祖闡，字仲猷，皆設化一方，黑白咸皈仰云。<p>徑山愚庵禪師《四會語》序<p>宋濂<p>或問于濂曰：「世間至大者何物也？」曰：「天與地也。」曰：「至明者又何物也？」曰：「日與月也。」曰：「然則佛法亦明且大也，其與天地日月竝乎？」曰：「非然也。」曰：「其義何居？」曰：「天地日月寓乎形者也。形則有成壞，有限量。雖百億妙高山，中涵百億兩曜，百億四天下，以至於恒河沙數皆有窮也，皆有止也。此無他，囿乎物者也。若如來大法，則不然。既無體叚，又無方所，吾不為成，孰能為之壞？吾不為後，孰能為之先？吾不能為之下，孰能為之上？❥乎，忽乎，曠乎，漠乎，微妙而圓通乎，其小無內，其大無外，真如獨露，無非道者。所以超乎天地之外，出乎日月之上。大而至于不可象，斯為大矣；明而至于不可名，斯為明矣。是故以有情言之，則四聖以至六凡，或覺或迷，佛法無乎不具也；以無情言之，則火水土石與彼草木，或洪或纖，佛法無乎不在也。三乗十二分教，不能盡宣也；八萬四千塵勞門，不能❥汙也。嗚呼！罄徂徠之松以為煤，斷淇園之竹以為管，其能盡賛頌之美乎！然而佛法固明且大也，其靈明之在人者，萬劫雖遠不離當念。一念不立，即證菩提，亦在夫自勉之而已。」濂雖不敏，每遇學佛者，喜談而樂道之，初不以其證入淺深，而有間其意，頗有見于斯也。徑山住持以中禪師，名智及，學徒尊之，號曰「愚庵」。俗姓某，世居姑蘓，得法於元叟端公，歷住隆教、普慈二剎，帝師錫以「明辯正宗廣慧禪師」之號。已而，陞淨慈，遂主徑山。四據高座敷揚佛法，以聳人天龍鬼之聽，緇素相從如雲歸岫。其弟子某會粹成書，介吾友用堂楩公請文以題其首。濂懸燈而疾讀之，其解人膠纏，如鷹脫絛鏇，摩雲而奮飛也；其方便為人，如慈母愛子，一步而三顧也；其宏機密用，如大將臨陣，旗皷動而矢石集也。誠一代之宗師，而有德有言者歟！雖不二門中一法不存，何况于言？覽者，當求禪師言外之意，使意見兩忘，而忘忘亦忘，方近道矣！嗚呼！佛法超乎天地之外，出乎日月之上，豈細故哉？人患不求之爾！今極其賛頌，而書于此錄之端，實欲起人之敬信也。繪畵虛空，非愚則惑，濂葢無以逃其責矣！<p>送月江淨禪師住持徑山寺<p>貝秦（國子司業，金華人）<p>自古沙門雖息欲歸于無為，而好與賢士大夫游，何也？葢其人，乃世之頴敏慤愿者，假浮屠之名以為高，託文章之流以為勝，如道安於鑿齒、慧遠于元亮、道林于居易、文暢于退之、宗元。彼尊竺土之法，此服先王之教，二者固未嘗不相侔，而賢士大夫亦樂與之游，浸滛乎恬淡枯寂之境也。月江淨禪師，頎身偉貌，德本宿植，覺由性禀。以真乗法印，叅儒典竝用，默而能融，辯而不肆。所著詩文皆有足觀，尤以接物利生為己任。總司聞其賢，舉公授徑山住持。夫徑山天下首剎，唐代宗朝國一欽禪師為開山第一祖。得其傳為大慧杲，杲傳佛照光，光傳妙峰善，善傳藏叟珎，珎傳元叟端，端傳靈隱幻隱明，明傳正庵誾淨。師乃正庵法子也。往時翰林侍講王公時彥，在祕閣纂修，少師姚公實總其事。二公論及東南名僧，淨師亦居其一。師推悟理而信，故于孔氏之學，習而不懈；釋氏之教，行而不怠。雖小戒律，如踐青折萌、盥手泛席之類，未嘗放心。是故異夫縱誕譎亂假託之所為者焉。觀少師姚公所❥重修記、春坊大學士曾公靈徴記，則淨師之歷職功行，賢士大夫之敬禮推許，從可見矣！况徑山與竺乾鷲嶺，鼎峙角立，淨師又得正庵嫡傳。方今朝廷清明，裒崇釋道，而淨師躡空驅錫，舍筏振塵于五髻凌霄之間。說法度人，脫去穢累；行道化凡，超詣覺路。興起少林、妙喜之家，世以擅重于千載之後，此香火緣也。予雖非退之、宗元文章之流可以增高益勝，然有鄉曲難忘之情。故其行樂為致辭，以告于慕道風重文雅好事者云。<p>洪熈元年乙巳春，三月十有七日<p>重刊《鐔津文集》後序<p>琇禪師<p>學有及物之功，文為載道之器。學而不能利乎物，徒學也；文而不能衍乎道，空文也。若夫推其道，發于文章，肆其學，以援斯人，宋明教嵩禪師其人歟！嗟夫！吾佛之教法，心法也。生靈同而有焉，但為虛❥所蔽，不能顯現。汩四生淪六❥，何由得已哉！而吾佛愍之，以此心法，隨噐而諭，俾各得乎本有。或者不仰恩懷德，反生譏毁，是則自毁其心，非毁其教法也。教中所謂，世智辨聰，八難之一，且不信而毁，又為虛❥所蔽。若虛❥所蔽，或能了❥即真；不信而毁，則自昧其心。猶種之敗芽之焦，不復有發生之日矣！得不尤可愍哉！而明教性禀生知，能體佛意，學則必欲援世，非徒學也；文則必在明道，非空文也。况是時天下學士，宗韓氏以拒我。故勸書原教諸文，不得不作焉！學者總梓，號《鐔津文集》。斯文行世，真救世明道之要術也，可一日而無哉！舊版湮沒，人皆痛惜。嘉禾天寧首座天全叡公，乃東海慧眼弘辨禪師之弟子，施衣資，重梓流行，其亦明教之心也歟！板既成，請敘其後。蒙晚生讀其文集，有不得執筆從游之歎。今獲厠名于後，不亦大幸乎！不亦大幸乎！<p>此六十二代祖師琇公❥文也。舊誌第載其倚杖而逝，未詳說法。因存此文，以表其一班云。<p>《癡絕禪師語錄》序<p>尤❥（號木石，錫山人）<p>徑山癡絕禪師既示寂，其徒了源，以師平生提唱語一編示錫山尤❥曰：「子知吾師者，盍為敘引以傳？」余晚識師，得其數語受用，因不復辭。余觀近世尊宿語錄，多成窠臼，惟癡絕師獨較些子。蓋其得處超軼，用處灑落，故平生室中，不許人下語。專以此着，羅龍打鳳，而學者鮮能凑泊。門庭高峻，屹然宗匠之靈光。今也則亾，徒存劒迹。非其種草，孰識苦心？必有護持，流通久遠矣！<p>淳祐辛亥端午日序<p>贈一清和尚住徑山禪寺序<p>張益（蘇州人，修❥）<p>杭之徑山禪寺住持虛席，僧錄以為兹寺乃五山之首，補厥處者，非戒行學業敻出于其眾者不可。於是加慎擇之，而得一清，天上人焉。右街、善世兩庵宗師，即舉之于禮部。上人領劄南行，中外士夫需言為贈。上人生江右文獻之邦，為名家子，自幼學出世法于廬陵邑之多寶寺，正宗和尚實為厥師。上人根性堅利，志力勤篤，遂能因師之教，悟玄義于雜花。視師之行，絕三業于滿分。既而觀光上國，復承指授於僧錄右街覺義雲海和尚，獲掌藏鑰于弘慈普應禪師，前天界住山會中。正統初，得古剎廢址于都城西山之麓，慨然有興復之志。由是罄鬻衣資，并募眾緣，度工庀材，招提是建。事聞于朝，得賜額曰「弘慶禪寺」，而上人遂為開山第一代住持。兹之膺薦，而有徑山之行也。得不由其行業之素著千人乎！予聞徑山眾靈，所萃五峰高聳，乃國一欽禪師卓錫之地。自唐至今歷世已久，自國一以來，相續而主兹席者，蓋六十有餘人矣。上人當視其行業，與己何如哉？同其所同，而勉其所未至，俾列名于諸師之間。人將指而議之曰：「此可為徑山之賢住持也，此可以振後而光前也。」則上人之所得者，不既多乎是用，書而贈之。<p>《徑山集》序<p>李照（宋叅軍）<p>天下山水奇秀，則吳、越稱首。越則有天台、四明為尚，吳則有天目居最。徑山乃天目東北峰，比諸峰又復奇勝。其頂則五峰周抱，中有平地，實洞天耳。承天禪院居北焉，余聞是山是寺之名久矣。大中祥符辛亥，奉命司憲于郡，日無清暇，故莫遂訪焉。今年孟夏，既獲美代，心腑清適，有命駕之興，快疇昔之素。俄至于是，見其峰巒勝異，草木鮮瑩，基構高下，甍檐縈帶，非丹青之可狀，非詠歌之可記。乃問諸僧開山之事，始先賢之靈迹，其說頗駭人之耳焉。再徴其據，乃得石碑數片，舊錄一卷。考其事實，得諸僧之說半焉。而又乗筆者記述事迹，或得前而遺後，或得後而遺前，觀之者莫能盡見始末之實。余惜此山之奇絕，高先賢之茂行，痛其郡記錯雜，難盡行于世，使好事者不能傳之。乃命筆總集其事，使終始一貫，前後無失。然其事得於古石者存之，傳于人口者勿載，欲後之見者不復疑焉。<p>重刻《徑山集》序<p>方壹<p>凡集之歆慕於當時而傳於不朽者，非以其迹，以其實。跡無實，罔以徴；實無迹，終莫能廢。故古之聖賢所遺之墳索《詩》、《書》、《易》、《春秋》、《禮樂》，以至百家子史等籍，皆燦然千古猶一日也。何哉？以其有實之可以垂教萬世，而為法於天下耳。我宗門自竺乾七佛迨於六祖，以及千七百家，咸有經論篇章敷宣無量妙義以顯示真宗。故自周抵今之喆聖明王、公卿大夫士，往往尊崇之不替。而與孔孟之道偕存者，蓋亦以其實之有在也。徑山名列天下道塲之首，豈以山盤踞之奥勝，與遺蹟之繁夥也邪？實由于唐之開山國一欽公，與無上宗公、法濟諲公之廿數等，皆以性地朗徹，法境晶瑩，其衜足以當代宗皇帝之諸聖眷佇，欽承歷朝之羣公企仰禮下，而可垂教為法于後世耳。暨是，涉五代，屆趙宋，而大慧杲公者相繼輩出，又且二三十許員，皆雷轟電掣，獅吼象驟，誠謂古佛遞現，真宗迭顯者也。故宋帝孝宗屢賜璽翰，及御製真讃，以嘉賚之。鉅公如魏國張浚丞相、張商英侍郎、張九成之諸賢達，前後相叅叩，承事而弗斁。抑又豈非以其實之所召與？是故道塲居稱天下第一，固無忝於徑山矣。世欲考見已上諸家之實，其玄猷玅旨備載《五燈會元》，條然可討，攟摭浩繁，兹弗克悉綴。至欲求訪往古事跡，則必身臨于境，自可槩得耳。以跡以實，惟世之君子取之焉。是集舊有刻本，歷年兹久，書亾板廢有日矣。今年首春，寺主僧嘗董治樓殿諸冗事者，正璠也。慮其愈久而愈失之，薦至無所從考也，乃搜厥殘冊斷編，聚鉢資倩工，依抄本重繕刻之，以❥存其故。住持自唐國一祖師至此，共凡八十代。梓既訖，持一本示余，請以序弁諸端。余即展以閱之，見其中間魯魚亥豕者屢出，余顧謂之曰：「曷為若是？」璠曰：「板失罔所據證之也。又祖上之遺籍，後人莫敢妄為之臧否耳，姑從其敝為是。」余遂廼弗再詰，而撮其略與為之序。其傳互之故，葢白璧蝇玷也！從來既遠，咎靡所質矣。幸大方觀者抉其梗概而遺其譌繆，付之以輾然一笑云爾。<p>重刻《五燈會元》募緣文<p>陸光祖<p>夫佛道東流，而至晉宋齊梁之間，學佛者競以名理禪觀相高，莫竟本心妙明之體。自達磨大士來至此方，始唱直指人心，見性成佛。傳至六祖能公，斯宗大振，厥後五宗竝立，門風峻甚。其圓機密，義不可以隨言而解，用智而求。至於揚睂瞬目，或喝或棒，所以闡呈真體，愈出愈奇。有省者，若痛處喫拳；不會者，如聾人聞鼓。而膚識之士，乃或病其難通，訾其詭異。葢由鈍根之無入，則謂聖言之有隱，大抵然也。然開元之後，宗教大明，上至旒冕簪貂，下及販樵孺婦，往往能響答玄言刃游道妙。當斯時也，見性知心，超凡入聖，上下數百年內，先後幾千萬人，自兩儀分奠以來，未有若斯之盛者。何儒門淡泊寥寥如此，釋教流通林林如彼？其故何歟？良以道䘮多岐，智分穿鑿。仲尼沒，而時乎不再；顏淵死，而今也則無。官失而求之四夷，學絕而傳諸方外，一晦一明有由然矣！至宋巨儒周元公、程伯子，乃能旁尋墜緒，密闡心宗。伯子嘆曰：「我於天壤之間，直自孤立。伊川晚閱內典，遇異人始明此學。」考亭暮年亦曰：「達磨盡飜窠臼尤為高妙，乃知齊佛老為異端，非程朱之定論也。」由是言之，維釋與儒，自唐及宋，曄然其兩盛矣。自兹而降，去聖時遙。儒昧通方，釋拘義學，由是西來妙旨，東土希聲。所幸教外之單傳，具載《傳燈》之五錄，濟禪師以其書浩博，撮為《會元》。斯固莊生所譏，聖人已往，而糟粕徒存焉者。然而求道之人有能因言筌窮理窟，玩其要妙言，嚼其無義語。日由繹之，夕鑚剔之，忽焉而鋸窮木斷，水到渠成。所謂因指以見月，假筏而渡海，亦易易焉。則是此土此書之不可一日無矣！近者書殘板燬，教末風微，有徑山大慈上人苦行薰修，發心弘濟，欲復募緣刻梓以惠後人。不遠千里而來謀，因乞一言而為倡。賤子幼慕神仙，每符瑞夢，既聞《魯訓》，知反求於六經。載遇竺墳時，泛觀乎三藏，稍能通其一貫，會其殊塗，秪自討論無誰告語。嗟乎！五千退席，憫增慢之難移；四十無聞，嗟寓形之易盡。願與同懷之士，共成得道之因，敢以此書請同戮力。昔在先覺，有聞半偈而明心，或識二字而證果，矧二十卷之活句，誠百千劫之奇逢。入此法門皆當作佛，儻有通微俊彥，慧徹高賢，盡捨牀頭阿堵物，成就世間希有事，庶開來而繼往，亦自度而度人，不亦偉與！幸無膠泥曲儒談曰：「非吾孔氏之書也。」<p>《徑山志》序<p>釋德清（憨山）<p>域內名山大川，方輿載籍，志之詳矣。不志，則無所考其源流，窮其窈眇，探其靈勝。故使覽者披圖了然，若身履其間，謂之臥游，豈徒說哉！及佛法入中國，則琳宮梵宇皆托跡于名山勝槩者，在在星羅，此葢道脉潜流，殊非探奇仰異者比。古稱方志為野史，而佛法之志則僧史也。苟無所考究，則何以遡法界之真源乎！維雙徑乃東南奇勝，昔稱法窟，况自國一開山，固多靈異。以其山自崑崙面東走，雄峙五嶽；而南幹自衡湘迤邐馳數千里，直聳黃山白嶽；而飛涌二目融結兹山，以鍾靈秀故，佛剎始創。唐大曆年間而歷宋元我明，上下千載，其間相繼雄長法門者八十一人，非山川蘊結之厚，又何能若是之悠且久耶！國初尚不乏人，頃百年來法幢傾圮，殿宇隳頺而僧徒寂寥。萬曆己丑間，達觀禪師蹶起立宗門，赤幟海內，由是知有人焉。時創刻方冊大藏，初議五臺，而兹山僧徒蠒足數千里，往請于此。未幾而果遷于山之寂照，而殿宇亦因是以重新，乃法輪再轉之機也。居頃之，馮太史復議啟古化城為藏板地。適直當道藩臬諸公，有深心者，竟恢復之。達師入滅，弟子❥居鎧公，克荷其業。而達師竟得塔於鵬搏峰下，與大慧同條，是豈小緣哉！然昔之住兹山者，雖善揚宗乗，但引法海之一滴耳。今則全攝如來藏海而注於兹，為法門之全提，則因緣勝前萬萬矣。黃貞父有言：「蕭何入關，子女玉帛秋毫無犯，唯收其圖籍，卒以王漢。」今大藏，乃法界之圖籍也，今盡收於此。而拓法王之疆土者，必大賴於是矣。非此山之鍾氣博厚，又何能負重法哉！嗚呼！因修者易，創業者難，今中興法門之大業，非圖籍斑斑，後世將何以考焉？是《徑山》之志，不得不作。而開疆拓土重在元勳，同為休戚始終者，則鎧公不得不秉深心焉。其事已承餘杭令公戴君，入邑志於此。所關者大，非徒紀勝而已，故重輯之以便一家觀覽。予特為之序。<p>此憨公于萬曆丙辰過徑山作也。時澹居鎧公擬輯志，而預索其序。志未成，而序留化城。因錄之，以見兩公夙志云。<p>化陽和王捨田疏<p>了明禪師<p>天下真勝境，烟雲古寶剎。徑山三千口，每人三寸舌。都來九十丈，誰能與渠接？水食滄溟乾，粥飯斛斗竭。油鹽許多般，蔬菜更羅列。百事摠艱難，一身當不迭。特來謁郡王，故意丁寧說。冷處着把火，大家相暖❥。兩堂坐禪僧，真箇修行徹。心源湛如水，脊梁硬如鐵。等心供養渠，因果豈虛設？福慧自莊嚴，共出輪廻劫。大根大行大財主，捨田一萬三千畒。歸依徑山供眾僧，飽暖安然度寒暑。兩堂衲子欣欣然，高談慷慨賢中賢。願君福壽等山川，留與聲名萬古傳。偈云：做事須還烈漢<#sp>拈起筆來便判若要功果完成<#sp>切莫前思後筭<p>題傳衣庵緣冊<p>陸光祖<p>嘉靖己未秋，余與先學憲君，從千松得禪師之請，為修徑山傳衣庵，則萬松林禪師靈塔在焉。葢宋紹定癸巳無凖範大師，奉詔住山，即後山搆菴，匾曰「傳衣」。用黃梅付法之義，萬松則無凖範十一世法嗣也。自修菴以來，又曆三十五歲，而千松復化去矣。菴僧性悟，徒海耀，（悟者，余族姪也。）欲修葺頺弊，稍復舊觀。謹撮其始末題之緣冊，俾持以謁大方君子有所取徴焉。<p>徑山重建大殿募緣疏<p>沈季文<p>㳟惟雙徑者，震旦名山江南勝地。自國一開山，首演牛頭之旨，逮鑒宗繼軌，兼宏馬祖之宗。大慧杲師振玄風於宋世，元叟端師展頓教于元時，迄於昭代世不乏傳，祖祖相沿，䋲䋲不絕。登壇秉拂，嗣法傳燈者，八十一人；入室投機，悟道超凡者，莫紀其數。用是道以時隆，地因人重。虛空幻出樓閣，荊棘俄成寶坊。梵剎嵯峨恍疑兠率之宮，從中天而下法堂；清閟婉若祗園精舍，自西竺移來。乃今祖道凌夷，宮殿傾廢。昔以狐兎窟宅，頓化琳瑯；今以佛祖道塲，幾淪墟莽。撫今追昔，寧已懷思。兹有無邊上人者，戒行精嚴，願輪深廣，覩此頺圮，實切拊髀。葢往曾于祖師會下發心，故今于人天眾前，立誓願殚一生精力，拮据經營，顧興衰起廢，匪孑力所能。而鳩工集材，實眾檀是籍，將廣募有緣，以共襄勝事。况此名區，神龍不難于捨宅；矧兹盛舉，賢碩豈憚于捐貲？伏願深心大士，宏力高流，各隨心願，盡力莊嚴。則黃金布地，何必讓于昔賢？而寶殿崇成，自頓還乎舊觀。豈惟既往與八十一祖廣結無上淨緣，抑且將來為百千萬人助成出世道果。謹疏。<p>徑山佛殿緣起<p>釋真可（達觀禪師）<p>雙徑冠世絕境也，自崑崙南來，翱翔萬里。越天目而逶迤，隱隱隆隆，雄雌萬狀，勢方奔舞，直趋東溟。而雙溪一阻，則英靈秀傑之氣，回而氤氳盤薄，怒拔于五峰之間，世為龍象窟宅。自唐國一欽祖開山，乃至宋大慧杲禪師，傳心如貫珠，燈燈相續以迄于今。則去聖彌遠，世與道䘮，僧不能轉俗，更為俗轉矣。夫經曰：「若能轉物即同如來。」今不能轉俗，竟為俗轉，豈非現成肉佛自作眾生？嗚呼！一心不生，凡聖路斷；一微涉動，❥淨俄分。即此而觀眾生、諸佛，初無差別。了悟者，夢覺都除；未了悟者，不惟於無夢中作夢，更於大夢中强為己覺，殊可嘆耳！昔佛經行時，俄指曰：「此地可建一梵剎。」帝釋信手拈一莖草，插已，曰：「建剎竟。」比幻居講主，作徑山僧引進導師，不遠千里，來曲阿見老漢曰：「徑山眾上人某，曾引渠䟦涉燕山，請開藏主，并祈旁鼓修殿嚴像。藏主已諾，會病未至，蒙大師代以幻余本公。今復遷化，則向求所舉，似同說夢。故某與眾僧，不憚勞勤，今更强顏求禮和尚。所願不惜彈指，震大法雷，破眾生癡夢，成就如上勝事。」老漢曰：「公等此來，既不為自己求，專為祖道。今老漢有轉語舉似公等，公等答以相應。即夢中說覺，覺中說夢。恣我舌端，無不可者。試問帝釋插草，建梵剎耶？不建梵剎耶？建則琳宮寶坊了不現前，不建則佛與帝釋，兩皆脫空。」時諸上人俱以默答，老漢亦以默領。唯喝石巖旁觀，不禁向老漢曰：「和尚不必拋擲古今，廣打葛藤，國一、大慧鼻孔要與和尚不別。道開、法本雖皆夢中承當，和尚大須覺中著到。管取徑山大雄寶殿，剎那成就，諸祖殘棋，移星換斗。唯時王內翰于比部，只解順水推船，不能逆風把柁。攛掇喝石生兒，并諸現前黑白大眾，擎跽而請。唯願和尚發大慈悲，勿孤負喝石，亦令某等各各願滿。」噫！雙徑五峰江海秀<#sp>瀨陽江徹影重重相逢若問誰家曲<#sp>管取聲聲落眼中<p>議復化城緣引<p>馮夢禎（字開之，南京祭酒）<p>刻經之緣始於清涼之妙德庵，地寒而峻遠，役南匠轉輸工，力倍費功半，不得已而有徑山之遷。徑山為東天目正幹，五峰攅廻，中開佛界，我東南勝道塲無逾此。而雲霧籠罩十日而九，藏板其中最易朽腐，又不得已而有化城之議。化城踞徑山之東麓，去雙溪數里，地坦平無雲霧，既便藏板而輸工力，事事皆宐，因故址而新之。先為屋十間，令足以安經板處工匠，而化役徐俟其後，似無甚難舉。今約同志以十緣倡之，緣五十緡。禎雖貧，勉任一緣。夫刻經大役，自北而南。而其南也，又自徑山而化城，三徙而後定。而任事之人，始于密藏，繼於幻予，而終之者又未卜何人也？因緣時節，惟佛與佛乃能究盡。而自剏緣以至未來，凡于此事曾捨一錢半銖，及一手一足之力已上，福不唐捐，直至成佛。而吾等與焉，豈不幸甚？<p>題重興化城接待寺疏<p>吳用先（字體中，薊遼總督）<p>余從紫栢尊者游逾二十載，所承鉗鎚錐劄罔所不至，通身❥汗不知透出幾畨矣，末後以流通佛法付囑。不佞唯唯徼天之倖，承乏越中，即悉心殫力，求刻藏之役。兹功已過半緣，成或有日矣，乃謀藏板善地，卜及化城。化城故宋佛日禪師宣公所剏接待寺，郎官楊汝明記之甚詳，見《徑山集》中。及我朝而香火猶盛，漸次凌夷，僧徒凋落，遂以寺田轉佃於方姓者。轉轉相侵，盡為居隣所剝蝕矣。然其徑，尚存化城巷之名，至今在人口。今年❥居上人圖恢復之，而鄉紳王中泉公首倡義舉，願以其地歸寺，于是左右聞風者響應。乃❥居猶運慈心，量其多寡，各給其直。余于吳下，諸君子恊濟之，雖未盡復舊址，從此誅茅建剎，亦庶幾可觀矣。然此非今日創議也，葢自馮開之司成始矣，而余又不知司成之原有此議也。一日❥公過余，持開之手卷見示，謂偶從密藏棄篋中檢得之。余展閱疏引，即向時與藏公所謀，卜化城以厝經板者也。噫！奇哉！司成住矣，謀于十數載之前，而余與❥公成于十數載之後，不約而合，無心而成。九原可作，當為鼓掌。第勝地既復，梵宇鼎新。向後更有許多商量，不無藉十方大檀之力，余小子亦不敢不賈勇從事。道化重興，法輪當轉。誓頭目腦髓之不恤，而遑恤其他。<p>時萬曆辛亥歲浴佛日<p>重興化城寺疏<p>黃汝亨<p>昔楚、漢相距，約曰：「先入關中者王之。」迢漢入咸陽，諸將競取子女、玉帛，蕭何獨收秦圖籍，以此知天下戶口山川要害之處。然則大藏，固佛祖之圖籍，而天下之名山勝境，固法嗣聖僧之關中也。此藏經板不可以無刻，而化城寺在雙溪，踞徑山之東，有林木而無雲霧，作經笥工署甚善。寺故宋佛日禪師宣公所剏，為接待所，不可以久就堙滅。方伯體中吳公本經世人，負出世力，以❥居禪師淨心湛智足以任此，遂欣然與化導經營，漸次恢復其地。先以厝置經板，而徐議誅茆建剎，鼎新佛日之業。佛寶法寶才施法施，可謂一舉兩得，片刻千古者矣。而澹公復從棄篋中得〈勸緣〉一疏，亦為藏經名剎。經始此地，葢馮司成開之，與密藏禪師起緣于十數載之前者也。嗟乎！一真必應，靈山同會，司成之後有方伯，而密藏之後有澹居。誰為為之？豈非道念之合，符凡聖之證印者哉！而腐生侶理以拒真慳，人據欲而成鄙，棄經言於草莽，委佛地于荊榛。將令楚王不入關，而取子女玉帛者，之出圖籍上乎？亦慈氏之所大愍矣！嗟乎！昌❥有言：「怠者不能修，忌者畏人修。」守虜殞軀，永隔聖路。假令去腐破慳，振怠銷忌，知身外之皆長物，而性中之有覺塲。則方伯不云乎：「頭目腦髓之不恤，而遑恤其他。」世間善信人，必當踊躍應緣，大者牛車，小者蚊負，不患資糧之不給，勝事之不成。不佞亨，即貧士乎！亦願以螳臂當轍，涓滴輸海也。<p>募植松杉引<p>釋廣印（聞谷禪師）<p>栽松道者曰：「亭亭三尺餘，欝欝覆荒草。不知何代人？得見此松老。」古人之為山門，何意味深長也。是山先有大池龍神主之，百萬松杉欝蒼深秀，而樵者不敢犯焉。李唐天寶間，有國一禪師自寉林來巖居穴處，為法亾軀。神以師道大德備，即獻池居師。復化堂于池上，池尋涸，遂成伽藍。相承住持者八十七人，雄殿傑閣，奕世莊嚴。至萬曆間，大殿傾圮，唯妙喜塔、龍王祠僅存焉。中吳居士沈太素公布金重建，落成于三十六年戊申。然貿材千里之外，道經揚子、孟河，材幾失，人幾䘮。予聞艱苦為之涕零。及至雙溪驟雨，溪漲隨流飄入丘陵蓁莽間，轉運登山，費將十倍于材矣。念兹䟦涉，安得不預為之計耶？遂同桂庭上人，恭❥龍神立誓，募緣置買本寺佳山四十畒，栽植柳杉五千柯，諒過五六十年可成梁棟矣。山高霧重，殿宇不堅，他日或修或造，材木資于本山，何其易哉！噫！今之視後，雖世殊事異，其難易可知。後之視今，雖不見其人，見其心亦將有感於栽松道者。<p>題化城慈門師募齋僧緣疏<p>宋奎光<p>余嘗謂恢復難，而守成則尤難。昔光武以帝胄起，誅簒莽，非不稱一代中興令主。顧永平之政，綜核操切殊甚，向非章帝長者每事務從寛厚以矯枉救獘，則東京之業衰矣。嗟乎！守成豈易言哉！化城故宋宣禪師道塲，正德間為居民簒據，❥居毅然為請復之，舉徒眾未免雜霸。以故故址雖復，而人心未必盡悅。去冬澹居化去，難其主者本石吳先生，為請慈門住此。葢先是慈門以化城無佛，自吾虞山裝造大佛一尊供此，已是化城第一功臣。論功禪位法應慈門，而復德噐冲和，正如東漢所謂慈祥賢君，可與更化者，其為化城靈長可知矣！顧化城舊以接待得名，即今為往禮徑山者必由之路。二時飯食，慈門不能為無米之炊也，則不得不仰給于十方。善乎貞父黃先生之言曰：「天下名山，佛之關中；大藏，佛之圖籍也。」今得化城為置藏之地，則既奄有關中，并獲圖籍矣！至于轉輸運粟，端在信施。即今朝魚暮梵且不能宿飽，則重繭而來者，枵然待食可知。佛說六波羅密檀施為先，眾生三毒輪廻，破慳第一。矧人命無常，一息不繼，都為長物。何不以有待之資，作無盡之福？伏願十方信心，念化城正中興之候，轉輸值告急之秋，隨力隨心，普為運濟，則恢復功臣不獨❥居與慈門已也。試觀雲水駢集禪悅飽滿，回向信施因果昭然。當必以吾言為不妄者，因為題其冊云。<p>《西方合論標註》䟦<p>喝石如奇（寒灰）<p>往予攜郢中張明教，叅訪袁中郎先生。一日出《西方合論》相視，予驚歎其禪土合源，超絕樂邦諸典。從中有未甚了解者，隨請質先生，命明教標註其首。及持歸南中，每欲梓以度世而未就也。歲己未，海虞瞿元初終後，遺法財見施。予即就其靈前，許刻經十卷，薦其往生。適從吳門瑞光臥病，為憶前願，因檢付袁無涯，重為詮次讐校，而屬吾徒性成董其役，一以報袁先生法施之恩，一以了瞿元初施財之願。至於❥述之精詳，議論之卓越，是以明眼者自得之耳，予復何贅。<p>卷之五目錄<p>序文<p>募刻大藏疏文<#sp>釋真可<p>募刻大藏文<#sp>釋道開<p>刻大藏緣起<#sp>馮夢禎<p>又<#sp>陸光祖<p>贈幻于、密藏二上人刻大藏序<#sp>陳瓚<p>刻大藏緣起序<#sp>王世貞<p>又<#sp>汪道昆<p>刻藏緣起述<#sp>曾乾亨<p>募刻大藏唱導文<#sp>瞿汝稷<p>又<#sp>傅光宅<p>又<#sp>于玉立<p>又<#sp>虞淳熈<p>又<#sp>管志道<p>又<#sp>張壽朋<p>宋文憲公護法錄序<#sp>錢謙益<p>題無生募鑄鐵瓦文<#sp>釋傳如<p>又<#sp>沈㴶<p>又<#sp>沈演<p>又<#sp>黃汝亨<p>又<#sp>文震孟<p>又<#sp>錢謙益<p>又<#sp>周祗<p>化城寺迎佛飯僧緣疏<#sp>錢謙益<p>安樂寺募建殿堂及供单緣起<#sp>王在公<p>安樂寺重建禪堂疏<#sp>錢謙益<p>募建普慶福田寺疏<#sp>宋奎光<p>書一輪禪師徑山結庵卷<#sp>陳繼儒<p>題無從禪師徑草<#sp>李縠<p>《全室外集》序<#sp>朱右<p>又<#sp>王達<p>《徑山》節要引<#sp>倪瑗<p>《徑山》節要䟦<#sp>文苪<p>題無從禪師徑草<#sp>宋奎光
。
<juan>徑山志卷之五<p>汶上李燁然刪定<p>海陽徐文龍、鹿城陳❥德訂<p>虞山宋奎光輯<p>序文<p>募刻大藏疏文<p>釋真可<p>大覺示生，順機緣而應質；聖人制告，愍同體以垂慈。大夢雷霆，幽霄日月，揭萬古之昬蓋，活羣生之慧根。半字滿字，宛轉剖本有之光；大身小身，方便現圓廻之相。道高則聲聞自遠，義備則圓照無虧。理不乖事，開凡聖之正因；色不異空，杜魔外之邪見。滋多生之淨種，破五使之疑情。曰深曰淺，摠就路以還家；若見若聞，俱立地而成佛。是以補天地之玄化，廣君親之至仁，挽回薄俗之風，啟廸高明之習。舍乎大藏，別覓真乗，何啻饑寒棄捐粱纊！或者以釋迦非我國之人，而不從其法，抑不思文王亦西夷之產，奚以被其風？渴不辨泉，飢不擇飯，迷方固當問路，瘉病必事求醫，乃智者之所尊，不智者之所棄。從長為善，舍短稱賢，泥塗可以致雲霄，行潦可以通滄海。故刺血為墨者，非無知而作；剝皮代❥者，必有見而然。在昔固有英賢，當世豈無豪傑？是非曲直，義理淺深，譬夫九天之上而日星皎如，萬鏡之中而燈珠燦爾。然非韓愈、歐陽修之排斥，曷致契嵩、洪覺範之發揮？陽擠陰助，權抑實揚，天風起而雲翳消，時雨降而枯槁茂。爰自運有通塞，法以昇沉。玄奘求經於印度，必也唐文皇之朝；懷璉鳴佛于洛陽，宐乎宋仁宗之世。况我太祖高皇帝、成祖文皇帝，於通訓則頒金湯之詔，在會典則列墻塹之條。故曰：「化凶頑而益王綱，利良善而資帝道。」義林幽邃，俗世罕聞，王臣無愛無憎，❥庶宐崇宐正。捧王言之煥朗，識聖鑒之淵微，豈不以功高世憲，道格殊方者哉！用是吾徒道開、法本，不揆下愚，遠追德意，誓刻經律論之全藏，願報佛法僧之至恩。力微而滿願為艱，事勝而資檀須普。或十函五函，量緣而襄刻；或一部兩部，隨意而樂成。大地慈雲，普天甘露。一字之功，贊揚之莫盡；半偈之益，思議之難窮。乃知常啼東請，善財南詢，皆重法以輕生。亦知恩而報德，直以身為如來之床座，豈若手持菩薩之慧燈。眾生造罪，愚昧先之；大士利生，智光始也。萬行波騰，離般若則終歸業苦；六通雲變，舍漚和則俱墮偏空。慈母周旋百至，未喻佛子之用心；良友曲照多方，庶象至人之護念。流通大藏，稀遘勝因。或貴或賤，共成堅固之緣；無親無疎，咸作難遭之想。終期克濟，永用宣流。謹疏。<p>募刻大藏文<p>釋道開（字密藏）<p>眾生非佛法，則❥迷長夜流浪三塗；而佛法非流通，則玄言靡宣妙義將隱。故眾生非佛法不能自度，佛法非眾生不能自弘。凢為佛之弟子，必切度生，既有願于度生，必事弘法。法之所被見者聞者，皆植般若之緣；觸者攖者，盡樹菩提之果。如來正徧知，由荷法而成；惡道那落迦，由遠法而入苦流。無涘非法不濟覺苑，無階非法不臻。世出世之福，以法而成就；為無為之業，以法而解脫。如有弘焉者，如羲和御日，四海必被其光明；娑竭為霖，諸方悉承其潤澤。所以臚傳句語，能空琰魔之獄；蟻浥灌瀝，爰昇提婆之宮。况復琅函羅七千之富，寶氎具二藏之文哉！鎔冶三賢，埏埴十聖，拯溺三界，導迷九類，莫不由兹矣。是以羣聖幽賛，列代咸推屬。我熈朝尤尊勝典，太祖高皇帝既刻全藏于金陵，太宗文皇帝復鏤善梓于北平。蓋聖人弘法之願，惟期于普，故大藏行世之刻，不厭于再也。後浙之武林，仰承德風更造方冊，歷歲既久其刻遂湮。今宇內所行，惟南北兩藏。《北藏》既在，法宮請施非易；《南藏》雖行，諸郡印造猶艱。僻壤幽巖，何以取辦？苾蒭蒲塞，每自興嗟。開等濫被田衣，稍窺海墨，❥以宋刻校兹二藏，魯魚之訛互有，潦寉之舛遞彰。因思法雲以徧覆為功，寶筏以畢渡為德。教有多門，道惟一致；時雖異代，聖無兩心。觀文皇再刻大藏之心，即如來悉度眾生之願也。今我聖天子，凡大藏未收疏論，皆收梓于藏中，印施于海內。豈不欲家握摩尼之珠，人入栴檀之林，羣生歸善，四海蒙休哉？顧武林之刻，即以久而毁，則更梓之謀，逮于今為急。請以三藏竝校叅之，英賢正其訛謬，仍易梵帙以從方冊。所費既約，其行必普，是體紫宸之仁心，而續如來之慧命也。昔之人，有以半偈而捨身，有以四句而析骨。遐討於幾萬里之外，不辤流沙❥風；❥搜於數十年之遙，無憚狻猊虎豹。誠不忍永劫之沉昬，故寧勞於一世；深愍諸有之交䘮，故甘瘁其四體耳。今唱化雖勤，無流沙❥風之擾；剛强難化，非虎豹狻猊之倫。捐槖易于捨身，而所得不止于半偈；鋟梓殊於㭊骨，而所傳有踰于四句。集彼眾檀成兹全藏，俾日城廣爥雷音遠流，不亦善歟！一時居士若大司空五臺陸公光祖、少司宼雨亭陳公瓉、太史具區馮公夢禎等，皆聞而悅之，力賛開等，負笈九州，乞金七眾，闢無上之因田，布希有之聖種云。<p>刻大藏緣起<p>馮夢禎<p>世尊說法如大海水相似，其在此方者，海中一滴耳。而金函玉軸已踰五千餘卷，益以宗家機緣，諸錄講下疏鈔等文，幾及七千卷。自此方眾生心❥計之，已不勝汗牛❥棟之嘆，而况印土龍宮所有可令見耶！此方藏經自東漢迄趙宋千有餘年，而傳譯稍偹時未有板刻，俱繕寫流通，非勝道塲處力不能有。自板刻行，而流通浸廣矣！宋元間除京板外，如平江之磧砂、吳興之某寺、越之某寺某寺等，俱有藏板，不啻七八副。法道之盛，此其一端。迨國朝，僅有兩京之板，而諸方之板盡廢。北板稍積而藏于禁中，請印甚難。今江南諸剎所有，皆景泰間勅賜物也。南板印造雖易，而訛謬頗多，愈改愈甚，幾不成讀。然印造裝潢，其價亦百金以上。以故山陬海隅，窮鄉下邑，有終年不見藏經者，可嘆也。時密藏開師、尚書五臺陸公與夢禎等，商及此事，不覺慨然隳淚，因記磧砂藏板緣。始弘道尼斷臂募化，弘道化後，其徒復斷臂繼之，更三世其願始滿。吾儕丈夫，不能深心荷擔大法，鏤板流通，反一女子之不若，即生清世遇佛乗，空手入寶山，豈不愧死！遂合掌向佛，願盡命為期，了此一段公案。又念梵筴煩重，願易為方冊，可省簡帙十之七。而印造裝潢之費，不過四十餘金，即窮鄉下邑、山陬海隅之人，可以酬終年不見之嘆，豈不幸甚！或曰：「梵筴尊重，方冊輕䙝，今之應付酒肉之僧，可謂至不肖矣，然每發梵筴，無不焚香致敬。而世之儒者，手揣先哲之書，偃仰嬉笑，毫無慚愧，甚則為枕為籍，雖淫房酒肆無擇焉。子奈何抑聖經為世典，令一切眾生輕蔑佛法，長無❥罪過，此法滅之兆，子其忍倡之與？」夢禎曰：「吁！不然，路鼗出於土鼓，篆❥生於鳥跡，繕寫不已，而至於鏤板；卷軸不已，而至於梵筴；梵筴不已，而至於方冊。其法愈簡愈便，而流通愈廣矣！且子以尊重為佛事，而我以流通為佛事。今之藏經皆梵筴也，不委之蠧魚，則棄之泥沙，糊壁覆瓿，在在而有。❥見宋經箋裝潢他書卷者，皆從經背剝取，輕蔑踐踏莫此為甚，安見其尊重耶！即知尊重矣，日焚香散花禮拜供養，而窮年卒歲未❥開卷，究其一字一義，此與世俗所謂靠米囤餓死相似，即種來生因不已晚乎？若方冊既行，山陬海隅，窮鄉下邑，不患不能有藏經。布帛菽粟，隨取隨足。即毁棄輕䙝者，不能盡無，而若經若論若祖師機緣，一言半句上築着磕着，便能徹去，如是者得一人兩人，便可酬報佛恩。即不然，而依文❥義，捱墻摸壁，雖是鬼家活計，亦是甚深般若因緣，其為尊重，何如以無窮福利遺一切眾生？而一切眾生毁棄輕䙝之罪，作俑之人皆是。某等誓為代受，諸佛在上豈敢誑言？是尊重流通，子所謂兩失之，而我所謂兩得之者也。子已矣！」或者退復焚香，合掌而白佛曰：「願十方諸佛世尊，及昔有誓願於末法中，傳持經典令不損滅，一切深慈大士加被於我，擁護於我，令我願王速得成就一切眾生，見者聞者生驩喜心。同此誓願，同此鼓揚，如水入水，了無乖異。又願板完以後，天龍諸鬼神時時擁護，不相捨離。世界為微塵，此經無變壞。」遂次第其語，以為十方同志告。<p>募刻大藏經序<p>陸光祖<p>余世業儒，誦孔子之言甚謹。❥暇日檢國朝故事，竊見太祖高皇、成祖文皇，所以尊崇佛典特異，既刻大藏經板貯兩京，又數出內帑金印造數千部，頒天下郡邑諸名藍，延高僧講演而屬四民共聽焉。余始諰諰然疑，豈佛氏之教有出吾儒上哉？不然，聰明聖知莫如我二祖，胡信之之篤？如是，試取內典觀之，則廣大無際如望溟渤，而莫得其涯涘也。久之，稍窺端緒，則如昏衢之覩日月，而仰其照也。又久之會文歸己，稍獲其用，則如布帛菽粟，不可一日闕也。然後知二祖之見，淵哉遠矣！夫自道家儒家而下，九流百氏之奥，禮樂德萟之微，性命之精，事物之粗，方內方外，世出世間之法，大藏靡不具焉。凡至理密義，諸家累千萬言而不能發者，以一言發之，瞭如也。清涼國師有言，佛法之淺淺，勝外道之深深，詎不信夫！然則藏經豈可少哉！惜歲久板漸刓敝，又梵筴重大，印造甚艱。二三名卿開士，欲更刻方冊，俾家藏而人誦之，將募施而從事焉。或謂聖師之門有不執文字，不離文字為道用者，秪許其得我之皮。則三藏皆文字也，縱不即不離文皮焉，爾何勤勤是刻為也？余應之曰：「余聞佛性有三，曰正因佛性，曰緣因佛性，曰了因佛性。天真本具不假修習者，正因佛性也；觸發熏修待教而興者，緣因佛性也；玅明普徧一切圓成者，了因佛性也。不藉緣因，則不明正因；不明正因，則不得了因。兹刻豈非緣因之至要至備者歟！」或又謂梵筴尊重，方冊輕䙝，易彼為此，則教不尊。又謂時詘風微，恐費鉅而難就。余又應之曰：「佛道廣大，不獨尊而敬者，生大福慧。即輕之詆之侮之仇之者，亦終將得益焉。如入栴檀之林，或躪蹴焉，或斬伐焉，皆❥香氣以出。又如塗毒鼓聞之者，不論有心無心皆死。」故方冊易造，流行必廣，廣則聞者眾矣！如來本願固欲眾生盡聞而獲益也。昔有女子崔法珍，斷臂募刻藏經，三十年始就緒，當時檀越有破產鬻兒應之者。聖朝道化宏廣，越前朝遠甚，豈無勝心豪傑乎？不能倡而成之，而諉以為難，是丈夫之志不如一女子也。爰書於冊，屬禪上人某某、居士某某，分適四方募焉。余老矣，不能須三十載，願旦暮亟成之也。<p>贈幻余、密藏二上人唱緣刻大藏序<p>陳瓉<p>夫思漁照乗，則遠騖於丹泉；懷獵連城，則探搜於稷翼。求珍者，必事于毓珍之所，珍獲而所忘；求道者，不離於載道之辭，道得而辭泯。使未超陰宇，尚惑覺城，而❥執毘耶杜口之蹟，不探鉢羅結集之章，是猶苕華無獲，遽釋垂木之區；火齊尚虛，不索圓流之澤。珍寧赴物，道豈弘人？是以飲光、慶喜竝纘微言，龍樹、馬鳴互揚玄旨。皆承善逝之訓誥，爰療愚子之❥迷。由質分象兎之能，乃機異鹿牛之引，而真唯一乗，教無二致。妙運漚和之慈，殫溉我法之執，語空有者綺，互無相函矢，譚性相者雲起，同此津梁辟之。秋日炳虛影，隨羣有而驤駐；天風吹萬響，因眾竅以洪纖。雖影響之繁興，於風日無殊應者也。既而寶氎西傳，瑤函東被，漢蘭肇秘，秦什承繙，馬䭾之典屢臻，龍藏之文遂富。焜燁十二部，璧合神州；浩瀚五千軸，星羅此土。信拯溺之智檝，導迷之慧旌也。列代咸崇，皇朝尤重，太祖、成祖竝寶靈詮，金陵、金臺率梓全藏。以較漢唐，必資繕錄功殊倍，蓰施博億千矣。乃有幻于、密藏二上人者，識利宵練，鑒朗龍膏，瑩握戒珠，堅披忍鎧，皆緇流之楩梓，淨苑之芝蘭也。爰念利生宐普，當無方不被般若之光；樹行應堅，期畢壽自竭僧那之力。請悉繙《俱舍》之言，更梓支那之冊，則牋章大省，裝潢不繁。舟車之運，靡難于遐陬；財法所營，易足於貧里。事功就簡，沾被自周。俾摩訶法雲，含生咸覆；頻伽妙韵，有識率聞。蚩蚩演若，悉出狂塗；擾擾闡提，同臻彼岸。余久企莊嚴之林，稍涉音聲之海，與聞弘誓，大❥夙心，誠輸槃那寐，殷勤讃歎，才❥鉢底婆，蹩躠稱揚。嗟乎！丹化僊流，玉枝終折；善嬰天樂，花冠有萎。匪法輪之是歸，詎苦業之能離？一言契旨，三有圓明；半偈證真，六根解脫。顧獲爵雖由于一日，必冠雲霓而張羅；悟空無事于繁文，必窮人天而立教。羅博施於中林，則林無逸飛；教曲盡於羣機，則機罔遺趣。欲眾生盡獲一如之妙，必率土皆習三藏之玄。上人斯舉，可謂大庇交䘮，善啟蔽蒙。智豈遜于赤髭，德寧弟於青眼，大哉勝事行矣！上人九州之遊，始於跬步；七眾（之福，植於）檀那。願永毘梨之度，爰成無上之功；尚令華髮之人，獲睹目之耀。勉諸。<p>刻大藏緣起序<p>王世貞<p>昔我薄伽梵之宰世闡化也，以大慈力攝諸天龍、鬼神、人、非人，咸集而收之大法門。佛子、菩薩、阿羅漢，隨緣參發，賛歎顯密圓通之妙。葢四十九年而所說，何啻百千萬言？所度之人因聲入悟者，何啻百千萬眾？薄伽梵遷化，大迦葉、阿難陀，繼起而紹明之。尚慮登壇之述，不能逮遠。而沒身之後，微言泯，而漸失其真相。與結集成篇，以梵音寄梵書，以梵書寄貝多羅葉。上至國王宮，下至婆羅門家，遠至娑竭龍藏，靡不轉寫流布。而大教之盛，如日中天矣！後千餘年，而震旦之文明日盛，緣亦漸起，所謂菩薩、阿羅漢者，多下降于此方。而竺法蘭、摩騰，遂以《四十二章經》來。其後鳩摩羅什、佛陀耶舍輩，為姚秦主翻譯。葢以漢兒習梵語作梵字則甚難，而法不廣；以漢語度漢字傳佛印則甚易，而法亦流。至唐而法師玄奘，西游天竺諸方，遂悉奉諸經，及慈氏所❥《唯識》諸論來❥為三藏，官置司翻譯。易世之後，得房融所譯《楞嚴》，而教修備矣！然法語既繁，傳寫亦不易，自通都大邑之外，貧賤鮮事力之家，有畢生不能見，見而不能自致。於是始知壽之梓，而印行之流傳，亦復廣矣！顧諸經之流傳，見者頂禮供養，焚香唄誦，而像引隆崇，簡袠重大。將攜遠致，則有所不能；循環咀諷，則有所不便；丹鉛注乙，則有所不敢。于是開士密藏，始發心倣弘道比丘尼磧沙故事，以儒書例募梓。而尚書陸與䋲、太史馮開之，相與賛助，成大因緣，而二公仍各敘之。太史所云：「彼梵筴者，以敬奉為法事，今梓以流行為法事。」其辭甚晳而盡，余復何贅？獨余嚮者疑觀世音大士，以一人之身而具八萬四千爍迦羅首、毋陀羅臂清淨寶日，以三千大千之界而無所不應，隨應隨足，以為萬萬無此事。今以梓經一端，而騐之固可推也。夫百應者化身也，不動者法身也；梓者法身也，流傳者化身也。昔梓圓也，今梓圓而滿也。以目為耳是即觀世音，如如不動即又曰觀自在也，或謂觀世音之轉而為菩提。達摩教外別傳，不立文字，而今乃以梓經擬之，不亦左乎！是不然，當同泰、永寧之際，南北人主狥於有漏之果，而泥於文言之粗。其用益繁，其浸益遠，故達摩出而救之。五六傳而後，即心非心之教大行，而吊奇者至焚像棄經，書七佛名於袒服，而流至於倡狂自恣，併其跡而失之。蓋棒喝之教窮，而教典與宗皆兩屈矣！若觀世音之再轉而為達摩也，寧不思所以更救之乎！余不敢遽謂密藏為觀世音轉，要亦能不失其意耳！或又謂此末法時也，薄伽梵❥授記矣！念不久且歸之娑竭龍藏，而何以梓為？即梓豈復有如迦葉、阿難者，能傳佛印也？則又不然，後慈氏而成佛者，非我瞿曇記耶！一奮迅而立超三劫，夫焉知末法之中無龍女者？出彼龍女寧受記者哉！密藏其勉之，諸為密藏緣者亦俱勉之。<p>刻大藏經序<p>汪道昆<p>不佞故不佞佛，守儒家言。其書五車，其所誦法，一禀于六籍，丁年始親內典。若河伯之涉大方，四望汪洋莫窺彼岸，既而探西來意，跂最上乗，乃知教外別傳，不立言語文字，本然具足。非即非非，捐耳目，黜聰明，猥以無得為得矣！顧䘮家窮子，迄今猶復，故吾一衲不存，珠將焉索要之？利鈍異器，頓漸殊塗，如皆上根，無庸大藏。則如來出世者何事？度世者何因？說法何用四十九年？集經何用五千四十八卷？是訶佛也，是燔經也，如學人。何故太上無言無不言，如來無法無非法？無以觀其妙，則默存；有以觀其徼，則言顯。一真四諦將無同乎！吾聞密藏開公，通佛心，具法眼，誓將闡揚三藏。利濟眾生，則以經度。尚方儼若中秘，刀布不易購，舟車不易通，僻壤遐陬，千歲不覿，彼倀倀乎不知嚮往夫非河沙眾耶！乃今校舊梓以求精良，易方策以從簡，便計期餘什數䙫，計費約三萬緡，務在流通，庶無擁閼。于時質之吾友陸尚書、馮太史，唯然力賛之，王長公能自得師相與印可。二三君子為之嚆矢，言人人殊。尚書則曰：「不藉緣因，則不明正因；不明正因，則不得了因。」言悟入也。太史則曰：「或以尊重為佛事，我以流通為佛事。」言權宐也。王長公則曰：「梓者法身也，流傳者化身也。昔梓圓也，今梓圓而滿也。」言周徧也。諸佛子、法王子、長者子有味乎！三君子之言，由是發菩提心，施菩提力，滿菩提願，凢諸罪福惡足以溷高譚。竊惟不佞，凡夫自矜狂慧，今兹之藥得大醫王，顧夸父窮追，曾無及于佛日。我躬不閱，遑恤未來，鮮克舉之，愛莫助之，吾甚慙于開士。維兹首事，願與諸佛子、法王子、長者子，矢言者三：一曰繙，二曰契，三曰忘。經成矣，非窮年不能睹其全，如櫝而藏之，奚益！苐齊心誦說，如聞獅子吼振給孤園，是為栴檀林薌澤攬矣，則深心也；繙而不契，口則是而心則非。要必得之口而印之心，混融塵剎，久之徧踊徧擊觸處洞然，是為海潮音、鏡智圓矣，則妙明心也；契而不忘，殆將守筌蹄而亾魚兎。必也默成，而信歸之坐忘，無實無權，無顯無密，是為虛空藏諸有空矣，則無所住心也。斯意也，吾師師師說之詳矣！不佞何說哉！<p>刻藏緣述<p>曾乾亨<p>震旦自東漢以來，佛教隆興，其中苾蒭建剎，焚誦登壇，揮麈作佛事者，代不乏人，惟流通實所鮮覯。夫流通者，徧植般若之因，所謂在在❥旃檀香，處處聞塗毒鼓，泥洹家希有功德也。而非大藏廣布，其曷臻是？有幻于本師、密藏開師，慨然興思曰：「昔龍樹大士，自龍宮讀華藏，遂潜誦八十卷秘文以出，而宏顯于世。般剌密帝膊藏《首楞嚴》，泛重溟而入中土。今人願力何獨異古人願力？」於是誓刻此藏典。又以梵筴請艱，欲易為書冊，以便流通。謀之大司空陸公、少司宼陳公，及予同年馮太史，而下咸報可。予從長安晤二師，實重有感焉。頻年奔逐風塵，屢入長安，覩世態之遷謝，觀人心之澆䘮，至于今日，殆不忍名狀。蓋國家法令所不能禁，而聖賢理道所不能挽。澗❥與二三學佛者，俱見其志意堅固，戒立精嚴，語❥業不啻蹈鼎鑊，獲解脫不啻斷徽纆，乃知如來真為末劫眾生示現。而今日流通此法，則時節因緣者非歟！或者謂予：「子學聖人，奈何漫為左袒？且寂滅之教，不可以治家國。而孔氏之宮庭，胡遽啟籓籬而入他道也？」予曰：「夫遺倫物而趋寂滅者，二乗之斷見也。一縷三飡孰非究竟，酒肆庖宮立證菩提，誠何有于治理？不識諸法之無性，不明萬緣之無體，其安能出世？不能出世網，安足語經綸？且廣大深心，如來與尼山夫子一也。藉令佛道違拒聖道，則佛道礙聖道，違拒佛道則聖道礙，曾謂兩家大師有是乎！吾人馳驅名利之坂，出入市朝之間，啖肉嗜酒未聞有礙，未聞扄籓籬，不入一切，乃獨于此云然何哉？其益非尼父之心矣！夫無知空，空至難言也。夫子自明之外，惟于陋巷之子，許其屢空，則何以說焉！致虛靜篤之旨，視無上菩提殆隔數塵，夫子以為猶龍，且承禀而趨下風，然則大聖人之虛受，其於此之流通，當必輾然而首肻矣！信及夫子之首肻，即信自性之真如。信自性即信佛祖。夫遍觀一切眾生咸具菩提者，是佛祖之真如也。滋茂熏修能無藉此一段公案，是又可緩圖哉！」近世學者人我山高，未究聖人廣大深心，不無有妨流通。予深恐其隳彌戾而入泥犁，故因表而申之，以堅此向往因緣，俾願王速成就爾。若兩開士刻經機緣，暨我二祖崇典弘法之心，十方共誓擁護之願，已詳諸名卿，敘述中兹不具論。<p>募刻大藏唱導文<p>瞿汝稷<p>世之誕佛者，皆比于范縝之神滅者也，而神滅非聖人所立教也。夫神也者，妙萬物而為言者也，即心也，即道也。範圍天地，曲成萬物，聖人所以叅贊化育者也，是豈形之所及也？惟聖人為能窮神，而庸愚固未❥，人特不知其即道耳！故曰百姓日用而不知，不知則一狥于形，於是遺範圍天地之廣大而自狹，棄曲成萬物之微妙而自穢。終日役役，不過耳目口腹。聖人愍焉，故諭之曰：「形而上者，謂之道；形而下者，謂之噐。」謂之道，復慮人之自畫而高遠之，謂非己所及也，故曰「利用出入，民咸用之，謂之神」。終身由之，而不知其道。堯之所以堯，窮此神也；桀之所以桀，昧此神也。是神者溯之無始，推之無終，豈形生而始生，形滅而隨滅哉！形有盡而神無窮，故曰「原始反終，故知死生之說。精氣為物，游魂為變，是故知鬼神之情狀」。而縝之言曰：「形即神也，神即形也。形生而神生，形滅而神滅。」藉如縝言，操則存者，存形歟？舍則亾者，形亾歟？出入無時，莫知其鄉，百骸九竅六臟，誰為然歟？心不在焉，視而不見；夢說築巖，豈目所矚？處今而憶昔，在吳而知越，何形之能？然縝亦不思甚矣！履帝武敏而生棄，杜伯關弓，伯有為厲，墳典所載，未易悉舉，是皆迦文之所倡乎！故縝之言「形即神也，形滅神滅」，非聖人所立教也，君子之所棄也。是使人重形而遺神，淪胥以溺者也。何以言之？謂形即神，則舍形無我。舍形無我，則凡形之所欲，皆我之所欲，而以禮義維之，是强也，是外鑠也。神不滅而謂滅，則堯桀均盡，顏跖均生。均生則縱佚者自適，均盡則好修者徒勞。于是示之以餘慶，戒之以百殃，則見以為❥昧而難徴也。揭之以仁義，則以為仁義攖人心；揭之以性善，則以為性善非定論。善惡混幾，何其能信之？于是聿皇得䘮，徽纆貪毒，惡積而不可掩，罪大而不可解。沉淪昏衢，莫能自出；旋復流浪，為苦無已。如來智入三世，圓應眾機，五時說法，海墨不可勝紀。其流入震旦者，纔海墨之一滴，是為今一大藏。其語報則徴之三世，其語性則盡之妙覺。知三世之報，則堯桀不均盡；知性覺之妙，則性善無所疑。故下焉者，得其說必惕于三世之報。惡不俟懲而革，善不俟勸而行矣！上焉者得其說，則妙契性善之真，居仁由義若耳聽目視，何有攖吾心哉？是以聖賢之教，得如來而大暢。惜哉！縝之不講，謂神滅形滅，而誕佛也。惟如來之教，能窮此神之廣大微妙。語其大，則天地者，無盡大海之一漚耳！元會運世者，無盡時劫之一瞬耳！語其妙，則無聲無臭，此之空諦也；精一執中，此之尸波羅密也。一言演為無量義，竟古今而推之，莫能竟也。儒墨之是非，黃老之秘密，與夫百家之雄辨，一言蔽之而有餘也。佐堯而堯，佐舜而舜，父以之而慈，子以之而孝，護世以之而護諸眾生，帝釋以之而離愛，梵天以之而勝慧，二乗以之而廻向真乗，菩薩以之而證入妙覺。四聖六凡無根不被，故其言必至于海墨也；河沙妙德罔越窮神，故其要必歸于一乗也。世出世法莫不竭盡而無餘矣！是以世之興王，莫不尊尚。三藏之備，備于貞觀五宗之盛，炳燁于開寶興國。于時傳經之僧，往返西域，至勑王公百辟送迎，宿衲出世，示寂宸蹕時臨焉。而語唐、宋之治，莫盛于此時。乃若三武宣和之毁法，則亦自毁其祚理亂之階，實有深繫。故我太祖、太宗彌極紹隆，太祖既刻大藏于留都，太宗復刻大藏于京師，列聖纂緒底今無替。至於列代名卿宿儒，或行峻一世，或文雄百代，龍翰鳳鶵之彥，蘭薰雪白之賢，歸命法流頣真靈筏者，數之更僕未易終也。考其人之操履事業，皆彪炳史冊，故未❥以嗜此而壞世間法也。或者謂當如淫聲美色以遠之，惟恐入于其中。夫飽梁肉者，必無求于粢糲；服縞紵者，必無取于短褐。以短褐而棄縞紵，以粢糲而棄粱肉，雖愚者不為也。使道德之蘊不出于六秇，性命之微無過于諸儒，則彼固皆含六秇之❥，入諸儒之室，何肻悅詖辭而釋微言，就僻行而盭大道乎！是棄縞紵而求短褐之類也，非人情矣！嗟乎！四大假合也，百年旦暮也。昔之所歷，于今奚存？今之所存，又何可恃？至愛終離，大業終棄，神之未窮，❥❥安託？適百里而不得其所託，則皇皇焉。浩劫之適，何翅百里，七趣紛遝，所託非定。狃百年之得䘮，而輕浩劫之流浪，可不謂大哀耶！故濟我于一時者，不及濟我于一世者也；俾我一世得所安者，不如使我浩劫得所安者也。求濟我于浩劫者，非如來之教而何？姑未敢論受果登地。第能汎瀾覺海，少溉餘潤，則契根根塵塵靡不周徧法界，故不獨可以窮神，亦可以窮形色之原矣！于是纏蓋不能縻，陰陽不能控，翛兮其翔，汩兮其集，得固如也，䘮亦如也。未游焉者，不獨䘮之為䘮；既游焉者，不獨得之為得。念念滅盡而非斷，古今不異而非常。畢化沙界而一無事，默然宴坐而萬行嚴。往來生死，未常生死；出入淨穢，初無淨穢。豈將來而後證，審于今而不誣。是以究曠劫于剎那，收九類于半偈，莫尚如來之教矣！密藏、幻于二上人，以南北二藏皆梵筴，流通不易，思刻方冊，廣其流通，拯溺之慈甚盛。諸龍象敷美其事盡矣！予特恐世之誕佛者或沮之，遂書此以輔。韋䭾氏之䟦折羅杵云。<p>密藏開禪師募刻大藏序<p>傅光宅<p>夫佛力宏深，無生不度，羣迷業重，正法難聞。即聰明之士，或終身不耳佛名，便博雅之夫亦窮年不目佛典。况復愚癡下流，無所聞識者哉！其或志向高明，識趣玄遠者，俱謂一言悟道，何假博聞？諸佛唯心，豈須教典？寧知竟其妙義，固隻字全無；布為玄言，則萬函莫盡。菩薩尚皆依教而入，眾生豈能捨經而修哉！此大藏之流通，所以不容已也。密藏開禪師者，夙契心宗，力承道脉，憫末法之易弊，悲眾障之難除。爰發廣大之心，用開方便之路。遠乞檀信，獨任勤勞，使其工費省而便于流通，卷冊輕而易于攜載。庶幾窮鄉下邑，無往不周；貧士愚夫，咸得而誦。雖根有利鈍，信有淺深，而種菩提因，長般若智，起剎那之一念，證僧祇之三身，則不可以彼此論矣！况復上智辯才，因言悟妙勇猛精進即象超玄者，其利益又安可量哉！故大司空五臺陸公光祖、少司㓂雨亭陳公瓉、太史具區馮公夢禎等，皆以宰官身具菩提智，共欣勝事，喜助信緣。禪師之宏誓大願，不可稱量；名公之妙德深功，豈容思議？余作宰吳門既聞善舉，今官柱下寧負初心，更復叅達觀於天池，見密藏於帝里。針投芥子，水入江流，幸前劫之有緣，期後生之無誤。忘其愚謬僭為敘言。嗚呼！佛為四生之慈父，法為苦海之鉅航。達官長者，總為佛子佛孫；信女善男，盡是法門法噐。種無漏之良田，成無上之正果。誰謂雙樹之下，久別能仁；三會之中，難期彌勒也哉！<p>贈幻余、密藏二師唱緣刻大藏敘<p>于玉立<p>佛典雅以梵筴傳，及國朝惟南北二藏，法窮於所不能普。幻于、密藏二師慨然悲之，願廣以方冊，聿續慧命，此許彥周所稱，貫高、田光之用心也。將挾冊以游，玉立贈之言曰：「諸佛大慈為眾生故，破一微塵，出大千經卷。密之明之，權之實之，法雨普澍，三草二木，邪種焦芽，無不滋茂，而實未❥外眾生心別立一微塵法。蓋眾生心即佛心，眾生現前一念全收一大藏教，而自情生境，發覺路深扄，乃安處火宅相恬以嬉，非大慈悲父善巧方便，有永劫鑊湯爐炭耳！即非光明不如翳眼，何由斯而論。則四十九年說法不異以頭目髓腦，普施十方。而眾生仰怙一切修多羅，亦如頭目髓腦，必不可無。無之，則命根斷。噫！可悲矣！况以娑婆濁惡，涉象季之陵夷乎！其津梁何可不廣哉！故由梵語而華言，由梵筴而方冊，譬震塗毒皷于須彌巔，始得聲際四天下。蓋迦文既不容掩口，則末代兒孫義當鼓揚。」而說者曰：「世冊之乃無，當于莊嚴。」殆不知眾生妙得於言音文字，而游行于如來大光明藏。於一毫端，百千萬億炳煥齊明，是所稱無相莊嚴。雖盡虚空作琅函玉軸，曾未足以喻絲毫許也。善建者，志存其大；識法者，事徹其源，則庶幾其見二師之心乎！方二師起願時，余固籌之，念眾生苦惱，弗復可忍。而沾濡法潤，永息苦輪，得早一剎那為快然！馮虚責實，葢難為功。普於為緣，則又晚也。遂願盟諸吳中法侶，為傾貲，亟其成間，以請之吾達觀師。師咈然為嘆，謂是最勝佛事爾！何得以格量心當之？夫一毛之施，一飯之供，終不壞滅。况以資財振法皷，則兩施圓收，故于是而或一滴一塵，一願一力，微而至于一讃嘆。又不然，以至于無心而聞，有意而謗，即一大藏教，未暢波瀾，而眾生八識田業已大有是事。奈何以無邊因，作狹劣想乎！則定策廣募。嗚呼！余立主張速成，吾師主張廣募，是果同耶？別耶？善信之士，憐余所以速成之心，感激於吾師所以廣募之願，將必有愴焉而悲，烈焉而奮，不入思惟，而真心自勸者。余又❥考佛之誠言五十六億萬歲，有大丈夫來自善足天，於龍華菩提木下，三轉法輪，度諸有緣。嗟乎！緣寧有逾於此哉！則二師所游，䟽冊所經，聲傳所及，實龍華老子前，旄盡大地，人宐急著眼。於此蹉過，長夜漫漫，何時旦乎？<p>開公募刻大藏序<p>虞淳熈<p>眾祐與其滿分二身之開心地藏也，蓋自開化中陰以至磨胸示趺，合為一藏，離為八藏。結集者、羽翼者，千門競啟；而天龍之所秘，青象白馬之所不勝者，猶故未入支郍也。一時同業之倫，富蘭恨不遇于始，迦葉幾不遇於終，吾等乃幸遇于末法之會。其曲指人心、直指人心，為人心而出現於世，乃人心竟安在耶？雲臺寶網，毛孔光明，消香飯、聽風柯，及淨名所載諸佛事，吾不蘄遇矣！眾祐為我❥卷荷之根八千，返而聒之，豈不當機哉？兜玄國亂、黌塾小竪，言提其耳，咻以七略四庫；浸假而化為蟫魚，三食其中。徴六藝則應以經；徴九流則應以術；徴千古則應以史；徴圓、測勾股，楓棗之局，黑錦之囊，推而博盧雉于閻浮，括英雄于一洲；則有喙三尺，無不響應。卒徴其心身如枿貌、如灰口、如緘結。即漫然應之，剖其中扄，飾以丹絳；七節曰小，九宮曰大，拘蔽曰人，虛靈曰道。此世之所號為誦詩、讀書、博物君子也，而卒不知心。永平以來，士之闡者疑貝榮漢炬勝竹燔秦熖也。出羅什之舌以為證，謂夫夫咀薌焦哺我，雖失故味，心藉其養。于是明心者遂不下數千百人，大抵多薙髮之徒。其間鸚鵡、鸜鵒尚與印土泥蛤、垤蟻同沾靈澤；而薦紳先生顧反攘臂掩耳，以自失其心。則日外救形之典，不及日內濟神之典明矣！二典分攻，內典者見藏而忘心，日理絲筭沙；于所謂教者，無論分河奪衣，即賢首、天台，慧觀光統、岌師、劉虬諸黨，各鳴桴相向；而八藏學者，遂有八心。一旦請平，玄覺飲曹溪之鉢，子璿登台衡之席，永明懸百家之鏡，稱一心矣！試徴其徒曰：「何謂心？」輒遮以百非，表以萬法，揭頓教圓教，滿字無字，而當之斯。其珍見留悟，擬心失心，與薦紳先生一節也。嗟乎！攻內典者往往失心如此，開公奚以災木而動梓？人為宣灑曰：「唯唯否否，此夫嚴事梵筴之過也。」往宣灑，無端求心，取天目梵筴繙之，非盥手不敢近。偶得《禪源詮集》、《傳佛心印記》，蘊于心，而他筴以難數盥弗涉也。便讐南宗已獲五燈方冊，生疑至今。假令皆方冊也，以吾書淫之僻，窮年周之，何至讐所不當讐者？因是以知縉紳先生所云「《華嚴》不如艮卦，梵音足比淫聲」，皆不見大藏之全者耳！開公自以方便而貫華，方便而員多，方便而皮骨，方便而楮氎，方便而梵筴，方便而書空、書裩、書所坐之石，無不可。隨順者，則行方冊之方便，何不可也？毘尼通七眾，無取加點；呪心恣五辛，無取潔壇；剖塵而出經，塵即經也，奚為避穢？煩惱等即菩提，煩惱等即經也，奚為偏？上嚴敬庶，幾稻麻竹葦之人乗方便而見全藏，見全藏而明真心乎？令麻葦人于此明心，彼人一毛端上，轉法界輪。而我災木非但迸出舍利，亦復一策一磔，攝麻葦人心，罄無不盡。其視閉藏，而僅得五言之解，若朱利槃特者，不徑庭耶？雖然神訶康樂，僧糾奉御，鬼責庾信，物瞽昭明，竝人、非人等加護之力，獨奈何容五部六冊者，而使忽列于金函哉！瑜珈禁于天朝，演楪害之法眼，沉于日本，台教妬之。此靜藹所以捧心，而開公得無意乎？或曰：「六師者論之賔，十乗者咒之用，百界者夷之府。」子胡不入魔境而生格量心？宣灑曰：「若無乃稱妙臂？」經云：「誦經不騐，如嘉種失時。」若非時而作此言，終失心矣！尚求之心，無為經轉。吾所憂者，開公必能辦此。<p>刻大藏植因疏<p>管志道<p>藏經之議易方筴也，肇自密藏開上人，裁于大司空陸公光祖、太史馮公夢禎等，而余亦加賛焉。或有以輕䙝聖典，汗漫時日為疑者，讀司空、太史所為敘，蓋詳矣！藏上人挾伴比游，將復謀於妙峰禪伯，吾知其必有合也。則願以此大事因緣，訂諸十方佛子。昔我釋迦世尊在因地中，共諸大菩薩暨無漏聲聞、文殊、普賢、迦葉、阿難等眾，修無上道。或現比丘身，則互為師友；或現國王身，則互為主輔；或現居士身，則互為眷属。歷百千萬億劫不相捨離，以至於登正覺。何也？則三寶之因厚，而植緣深也。叔世道微，無論拍肩執袂之徒，易合易攜。即聞三寶名，行佛門事，而能以道法締深緣者幾哉！兹舉也，經翻一大藏，藏通南北宋三刻期，訂十數䙫貲，募三萬金。若倡若和，若自施若勸施，若校❥若繕寫，若鋟梓而流通，俱有無量功德，為當來成佛根本。不啻如《法華經》中所謂散心稱佛，尚成佛道已爾。篤信審思寧無慶躍，至于發願之弘隘，持念之堅脆，助緣之厚薄，共事之久近，又成佛後先之頓漸之攸分也。深心奉剎，世尊且為證明矣！而禪者或以為向外馳求事，是未知福慧兩嚴，事理無礙之說也。且藏上人與陸司空、馮太史、二三開士方究心向，上一著求無師智，余亦不自揣量，以唯心淨土法門樹于吳中，而俱不捨此刻經功德。豈槩以羊鹿小車，自躭娛哉！葢聞道無揀擇，貴在知時。時節因緣，作佛事者之所乗也。竺法蘭始入震旦，必以《四十二章》；達磨航海傳宗，必于梁武之季。棒喝交馳之後，狂慧將猖，則衞元嵩不得不逆行。于周武宗教兩衰之日，昏散難拯，則板獨空，不得不猛鍛于牛峰，皆時至而事起耳！以今末法鬬諍，眾生根劣，展梵本者惮其煩，購全經者艱其費。易為方冊，以從緇若素簡便之情，時節因緣至矣！佛子其能違諸二三開士所為，惓惓諗諸眾也，上人行乎哉！遄往遄復，了此大事，微塵國土必有先得此心之同然者。<p>募刻大藏經序<p>張壽朋<p>壽朋凡夫也，凡夫往往執有，執有者❥情耳！乃謬自指曰吾性則然，吾性則然既謂之性矣！所有愈真，則所執愈堅守。漚生電滅之四大，如䋲結膠固。牽鹿夢蝸，鬬之五蘊，如掌握囊貯。持愛憎取舍，如別蒼素。而分胡越視人間世，為吾身必不可脫離，必不能超出之境。視吾身為必可生，不可死之物，剎那剎那，百結千纏，隨斷隨續，執有一念為之也。嗟吁！誰有哉！一旦得佛典，誦數十字朗然，開笑蕭然，虛游蕩然。數十年前，❥情如林間竹柏影耳！有情冰泮，空境秋澄，眾生總是佛身，大地無非淨土。昔聞半偈者，上樹報半偈之恩。佛恩如斯，壽朋未知所報。第令眾生是佛，則我報佛矣！作如是想，密藏開師自南游燕，募刻大藏經，若與我想會，爰屬壽朋序其事。夫所稱卷則數千卷，刻經費則數萬金，南北兩板未易印請，而方冊不難于持載諸語，此則陸司空、馮太史諸公序之矣！顧破三藏皆文字之說，我苐應之曰：「如君語佛，可以無經？」破方冊起輕䙝之說，我苐應之曰：「即稗官農圃之書，誰其使汝䙝狎之？」汝自生慢心，破數萬金難為作緣之說，我第應之曰：「募金且難，捐金且難，作佛者亦人持三語破三難，經其成矣！」夫壽朋聞佛典以來，求報佛恩，第令眾生是佛。佛者，心也；聞佛者，經也；成佛者，非心也，非非心也；非經也，非非經也。熏聞眾生，經其筏耶！壽朋寄跡曹郎，需明年之春季，當三載考績藉令無罪過，復其職。復職之日，旋自乞身歸西山，戲斑娛二親之暇，輙與舊日徃還二三開士，分募東南，為藏師偏裨可也。彌勒成於佛後，意者壽朋刻經于藏師之先也哉！❥首訂盟，佛曰如是。<p>宋文憲公護法錄序<p>錢謙益<p>謙益㳟讀高皇帝禦製文集，❥首颺言曰：「天命我祖統合三教。大哉！蔑以加矣！」已讀故翰林學士承旨《宋文憲公集》，則又嘆曰：「嗟乎！夫憲章聖祖者，舍文憲何適矣！」聖祖稱佛氏之教，幽賛王綱，開國以來，凡所以裁成輔相設教祐神，靡不原本一大事因緣，而文憲則見而知之，為能識其大者。〈廣薦〉之記、《楞伽》、《金剛》之敘，通幽明顯權實，大聖人之作用存焉。傳有之金鐸振武，木鐸振文。文憲，其高皇帝之木鐸，與由文憲以闚聖祖之文，其猶易之，有翼春秋之有傳也。與聖人之言天也，算以周髀，測以土圭，而天體見焉。于以憲章聖祖，葢思過半矣！聖祖現身皇覺，乗願輪以御天。文憲應運而起，典司禁林輔皇猷而宣佛教。前代以翰林學士為內相，高皇帝不置相，文憲有相道焉。雲從龍，風從虎，聖人作而萬物覩。文憲以大儒應聘，君臣之際，史官頌之，至今抑豈知其夙受付囑，開華嚴法界于閻浮提，其為雲龍風虎，又有大焉者乎！姚㳟靖之于成祖閟現稍異，要皆後天奉時，佐二祖以章明佛乗，日月未改。聖謨洋洋而儒生掩耳如塵沙劫事，豈不誖哉！或謂文憲故服習程朱，程朱辭闢佛氏凛于戎索，何可越也？於戲！聖祖不云乎，天下無二道，聖人無兩心，夫道譬之則日也，聖祖出而日中天矣！程朱見日于牖❥，文憲見日于扶桑，其廣狹至不同量也。生盛明之世，而墨守程朱，終不能仰青天而覩白日。悲夫！文憲集無慮數十本，余搜次其關于佛事者，合諸雲栖所輯校定付梓而僭為之敘，以諗于世之憲章。文憲三閱大藏，入海算沙，有如指掌，在儒門中當為多聞總持。至其悟因證地，著見于文字中，必有能勘辨之者，固非學人所可得而評隲者也。<p>題無生募鑄鐵瓦文<p>釋傳如（戒山法師）<p>雙徑興聖萬壽禪寺，唐國一祖師開山，上挹靈鷲之宗風，下衍牛頭之法派。顧燈傳于八十七代，而雷震于千二百年。慨金碧既委荒烟，龍象徒聞盛世。然不有其廢，何由以興？得吳門中丞沈公之捐資，鳳郡知識無邊之殫力，遽傷蓮臺之西逝，乃當紺殿之垂成，但期勝境彌新，愈喜哲人間出。承常住廓庵而接武，兼無生精進以同盟，地匪乞緣布金瓦，必易泥為鐵。頃久總祈乎無漏，俯仰惟聽乎有緣。霖雨十日，寧同敝宇，子犁之深悲雲露萬重，豈符石室空生之徧觀，為因更固受果，益圓信佛語，不虛善心頓發者矣！<p>題無生上人募鑄鐵瓦疏<p>沈㴶<p>若以肉眼觀閻浮提世界等，如琉璃脆鐵，瓦應無住。若以法眼觀，不問淨穢，土具金剛體性，賢劫常不壞。云何無生禪却住有為法？莊嚴萬壽寺，是徑非山，義即寺顯，能所畢竟，所能無離，即印空山，此山徑常住。<p>題無生上人募鑄鐵瓦疏<p>沈演<p>有僧頎然而長睂，燁燁放光，手持鐵瓦兩片，更兼文字幾行，故作狡獪游戲，卸却老衲行藏，莫恠主人粗目。試將泥鐵較量，折戟沉沙，半消銅雀，子墨生香。究竟孰堅孰脆？波波着甚于❥，太史不作戲論鐵。在比丘心裏，此念亦是能所，祗今誰來誰去？成住豈離壞空？更請下一轉語，徑山鐵瓦因緣，便作西方公據。<p>題無生上人募鑄鐵瓦疏<p>黃汝亨<p>雙徑山有萬壽禪寺，唐國一師作開山祖，寺以泥作殿，瓦日久流壞。與諸剎等寺僧，證公以解脫智，修真實果，誓發願力，易泥以鐵。要于長永，而浩費難集，過遇庸居士而屬唱緣。居士難之曰：「世間一切成毁堅脆，俱非實相。當其成時，瓦鑠非脆；究于流壞，金鐵匪堅。請公轉一語，以解是惑。」證公曰：「不然，所云成毁堅脆者，外相也。一念真實，無成毁堅脆。而大千累劫不與遷流者，實相也。《法華》謂之如如不動，《金剛》謂之般若，《楞嚴》謂之究竟堅固。子試究，乞者何念？施者何念？如其真實是鐵非鐵，即與如來法身相見，歷劫不壞。」居士聞是語已，而歡喜合掌而作偈言：世間一切法<#sp>有成毁堅脆非相名實相<#sp>起竟一念中實即瓦鑠堅<#sp>而况金銀鐵給園八十頃<#sp>樂土七寶塔非以金寶故<#sp>撝手片念成是種菩提智<#sp>是見如來身貪乞與慳施<#sp>起念與墮落以此幻與實<#sp>證諸歷代祖<p>題無生上人募鑄鐵瓦疏<p>文震孟<p>泥瓦何❥脆？鐵瓦何❥堅？拋却金剛身，來尋有漏禪。東西日馳走，波波亦可憐。衣領徑寸珠，不雜銅與鉛。若能自探取，金屑都無緣。况復鐵與泥，分別都雲烟。<p>題無生上人募鑄鐵瓦疏<p>錢謙益<p>無生上人住徑山之萬壽寺，以行解聞於諸方，頃持錫謁余于虞山，莊嚴衍裕具大人相，使人見而意清。上人發願，欲易殿瓦以精鐵，為永久計，乞余一言，以為唱導。夫大千界中，不離一念，上人願力堅固，即兠率天宮下移人世，亦一彈指間耳！於以鐵易瓦乎何有？或謂世界依幻，葢茆鎔鐵摠歸變壞，了無實相。不知上人一念，劫火洞然，不與大千俱壞，不應作如是戲論也。<p>募鑄鐵瓦疏<p>周祗（吳江人）<p>❥聞苦海無邊，非法航無由穩載；福慧兼修，非寶地從何肇業？所以高人達士於名山勝地，往往注念獨專。我震旦國中，江南名剎無過雙徑，自國一祖開山以來，祖祖相傳代不乏人，歷諸興廢不知凡幾。中丞沈公目覩頺圮，為文廣募；無邊海公殫力拮据，善信響應。寶殿崇成，渙然鼎新矣！獨以山高風廣，積雪非經春不化，堅冰非大陽不開，陶瓦柔脆，半損風霜。繼此法席者為廓庵觀公，遂興憂深慮遠之思，誓願廣募賢豪，行將鑄鐵瓦，為葢作千年常住之計。正所謂一勞永逸，利窮筭喻矣！良以眾生沒在苦海，倘不藉三寶為福田，長夜何由旦乎？今觀公竪此無遮旗皷，與大眾植此無上因緣，吾知毒眼漢見鞭影而行，又奚俟予之閒言剩語哉！偈曰：錢高北斗<#sp>不買常年一息不來<#sp>餘皆剩物藉有待貲<#sp>肇無待因因因而果<#sp>疾證真常果不俱因<#sp>至寂滅地究其功能<#sp>惟此念始三途極報<#sp>反此念興孰利孰害<#sp>誰雌誰雄石火光中<#sp>各各諦觀但念無常<#sp>急急着眼<p>化城寺迎佛飯僧募緣疏<p>錢謙益<p>藏經之以書本行也，自紫柏道人始也。其自清涼而之徑山，以其便于刻也。自徑山而之化城，則以其便于藏也。「化城」之名起于宋賜御書二字，遂為寺額，燬于元，而興于明，後稍稍湮廢矣！❥居鎧公暨諸金湯案故，而克復之。築垣搆屋其中，鳩工藏板各有其所，於是煥然重為名剎。而海內稱弘法之區，無化城匹矣！法具矣，不可無佛。適有比丘慈門造大像一，於虞山之麓思為室以居之，而度不能辦也，遂舉而歸之鎧公，而化城于是不患無佛矣！佛具矣，不可無僧。包腰行脚者，朝夕過化城，安所取饘粥焉？鎧公乃乞粟四方以給之，而化城于是不患無僧矣！佛法僧三寶具，則是化城也，即謂之寶所可矣！嗟夫！事以時興，時以緣會，道法之有顯晦，猶寒暑之有進退，果實之有生熟，不可强也。自世尊說經，慶喜結集，垂千年而入震旦。聖僧輩出，易梵為華，而經始便於誦說。又數百年，而有鏤板以傳，印代書寫，而經始便於流布。又數百年至今，復以書本代卷帙，而經始便於印造，便於蓄貯。從源遡流，愈變愈巧，愈簡愈妙，紫柏之利益羣生，豈有量哉！然刻藏之功，必待化城而後畢；化城之美，必待迎佛飯僧而後備。則地利、天時、人事固有相須而成者，故愚謂鎧公斯舉也，于過去世必有希有奇特之因，於現在世即為希有奇特之緣，於未來世必有希有奇特之果。凡捐施貲米乃至一錢一粒之微，與夫隨喜勸導一筆一舌之勞，皆當於龍華會上，歷歷證盟，功不唐捐也。願我善信聞且見者，作希有想，作奇特想，如趋晨市，如赴❥塲，庶不虛度此福田也。<p>安樂寺募建殿堂及供單緣起<p>王在公<p>古德云：「一法若有，毘盧墮在凡夫；萬法若無，普賢失其境界。」故六度之中，以檀波羅密為首。餘杭舊有安樂寺，侵蝕有年，幾成榛莽。宋元實、嚴印持諸君，竭盡心思，與魔力爭，以存斯剎。無畏禪師捐其衣鉢以修復，而殿則漏濕，堂則狹小，難以安期。且供單未備，尤為缺典。願大心之士，慨然樂施，一切所施，悉廻向般若。推三輪而無著，超二乗而直上。勝事既畢，福慧二嚴一時成就，無上菩提現前不遠。<p>題徑山下院安樂寺重建禪堂疏<p>錢謙益<p>武林自雲棲出世，精藍寶坊，梵唄相聞，儼如極樂國土，餘杭獨窅焉無聞。元實、印持二君乃能奪安樂古剎於魔波旬之手，化火聚為清凉，變屠肆為佛土。此末法中甚難希有之事也，塵沙諸佛所共讃嘆。凡我同人，有不轉相告語，成此勝因者耶？無畏禪師吶吶如不出口，然機緣所感，當使木馬夜鳴，西方日出，無待沿門持鉢也。<p>募建普慶福田寺疏<p>宋奎光<p>余于凌霄護法，識臨安孫茂才云，知為篤實居士也。未幾，以普慶因緣告余曰：徑山故名雙徑，一自餘杭而東為化城，一自臨安而西為普慶。自國一開山以來，歷唐宋與徑山鼎峙，入我明依然寶所。後化城夷于草莽，而普慶舊額猶存。智禪師碑記與趙松雪書法憑而吊之，想見莊嚴境界。顧化城廢而復興，普慶雖未盡廢，而一綫之額漸歸圮沒。自臨安而借徑徑山者，每用嘆息，謂安得僧如澹居，弘護如吳方伯者？為恢復舊觀，以故僧某發大誓願，祈與化城聿還其舊。嗟乎！普慶與化城難易亦較然矣！化城無尺土，而普慶寺基無恙；化城作難首青衿，而普慶發心有居士；化城坐落魔境，降伏實難，而普慶寄剎仁里，重以邑大夫撫字之餘，易于慮始。處易興之地，而加以僧某弘誓之初，所謂事半功倍，端在于此。余言不足為建剎重剎，自有足為檀施重者，何以故？徑山雙徑不能阻西來一路也。佛法因緣不可思議，苐告之十方，當必有欣然子來者。<p>書一輪禪師徑山結庵卷<p>陳繼儒（字仲醇，華亭人）<p>識時務者謂之俊傑，非獨經世，即避世亦然。方今海內多故，遼左、川西以及東省，赤白羽書旁午奏闕下，募兵徴餉，椎髓及膏，百萬生靈，化為血海顱山，迄今未有寧宇。盻望忠孝男兒，為國家出死力，而文罔議論，束縛太苛，莫可措手足。若游衲往來國門，輙指為妖為間。雖鳩摩羅什、佛圖澄復生，亦不知揣作何等相矣！一輪禪師目擊此時流獘，投入徑山之北，有同安舊道塲，縛茆墾田，終日叅禪，透入雲門宗旨。其餘惟火耕刀種，草衣木食，不復問門外十步事矣！余❥謂：「了明生死，便知現前皮袋自無始來拋擲千千萬萬，豈必戀此軀殼及眷屬身外物等。」不戀身家，撥轉此念，為子孝，為臣忠，為英雄立㮄樣，為國家出死力，皆由死生上看得分明故也。輪公有同心，老居士可以此示之。<p>題無從禪師《徑草》<p>李縠（字孟芳，常熟人）<p>游西竺之大者，視東魯不啻一區，顧托足不由尼山去印度，必不㨗。他不具論遠，若徑山近，則雲栖可徴也。無從師，少師孔氏，晚入薄伽，般若智圓，言思路杳，余末由窺。第窺之于詩，謂非直㨗無礙，悉自妙明光中流出者耶！其于西方品位，不知當補何處？若詩則已超季潭諸師而上之矣！<p>《全室外集》序<p>朱右（編修）<p>（季潭泐為五十五代禪師，著有《全室外集》，古近體諸歌詩凡八卷，不能盡載，特存其二序云。）<p>往予客金陵，今中竺季潭師從龍翔廣智業，與余仝里閈情❥驩合，且以遠大相期。待日切劘於文事，游從薦紳宿德間，往復聞問為甚盛也。時❥厭世之為文辭者，識性不高，則見地膚陋；體裁無度，則鋪敘失倫。且曰：「學固弗如是已也！」乃杜門坐一室取古人載籍，矻矻讀之，至忘寢食，將求其制作之體，與所以立言之要，其志可謂大矣！既而師上徑山掌記室，元叟端公會間，復歸龍翔，余亦還留中吳斆學，廣業比載晤金陵而師之，學已克然有得，沛然不可禦矣！自是遭時多故，予避地姚、虞間，時出主宣之水西寺，風塵修阻，欲見無由。俛仰二十餘年，已兹獲遇西湖之上，握手道舊，因出其平日所著《全室藁》，若古詩、樂府、歌行、唐律，凡若干卷，讀之終日不厭。惟見其高古溫垕，風度悠揚，燁然若翔空之孤鳳，覽德來儀，欲快睹而不可得也；昻然若霜晨之老寉，聲聞九❥，欲近之而不可即也。追乎黃流之玉瓉，縝栗而有章也；❥乎清廓之朱弦，一唱三嘆而有遺音也。是非其識之高，工之精而趣之妙，能若是乎？置諸古人未易甄別，詎不可以行後也哉！尤足以副予夙昔之望矣！抑余❥觀晉唐以來，高僧以詩名者固不少也，若支遁之冲淡，惠休之高明，貫休、齊己之清麗，靈徹、皎然之潔峻，道標、無本之超絕，惠勤、道潜之滋❥。雖造詣不同，要適於情性，寓意深遠，至于今傳誦不衰。季潭師識地高邁，調趣清古，導揚規詠，有風人託物之思。得三百篇遺意，傳之將來，豈居澈、休輩下？尚當有知音者矣！<p>《全室外集》序<p>王達（侍讀學士）<p>釋皎然曰：「詩有六迷七德，以虛大為高古，以緩慢為淡泞，以詭差為奇，以錯用意為獨善，以爛熟為隱約，以氣劣弱為容易，此六迷也。識理、高古、典麗、風流、精神、質幹、體裁，此七德也。」余以為論詩若皎然者，可謂知詩矣！夫六迷者，世之恒病；七德者，罕見其人。余❥嘆息詩雖為道之末藝，然有道者之詩，則七德無不備也。季潭泐公以博大之德，圓融淵偉之道，陶鑄龍象，出而為天下叢林師。間作詩章，渾涵汪洋，千彚萬狀，而一以理為主，抑所謂七德者歟！太祖皇帝恒稱為福慧僧，且和其詩百四十五首，美其兼通儒而神不❥馳。夫以太祖皇帝之明聖，乃眷寵賛誦若此，草茆之士，其敢致訾於其間哉！今將鋟梓，其徒永祚如昇，求余序之。嗚呼！「成康沒而頌聲寢，王澤竭而詩不作」。非不作也，作而不出乎性情，失中和之道也。詩能出乎性情，則中和自萃，而無六迷之病矣！此集也，皆根乎性情，而七德具備。詩之所用，雖同於皎然，得君闡教，則非皎然之所及也。憶！余少時頗嗜辭章，公一見之大加獎譽，謂如風行水面，自然成文。余之感公非一日矣！今讀公詩，敢不贅一言以報公哉！雖然其徒鋟梓流行者，義也；余之序公集者，禮也。若公之圓融淵偉之道，如春行大地而無滯迹，則豈能以文詞而名狀之哉！<p>《徑山節要》引<p>倪瑗（進士）<p>❥聞正法無法，闡之以法則支；妙心唯心，窺之以心則晦。自語錄雜出，觀者望洋，而至道為之一病矣！嗣禪師明秀，乃取《徑山語錄》，而萃其深著明切者為一帙，以示予謀重梓，而沛其利于天下。愚詢其所以利者，則曰：「日月有限，而昬明乃出于蓮花；山河無垠，而胥彌乃藏于芥子。」至道若是乎難喻也，姑即其形聲色相者，質之可乎？如來肉髻，觀音千指，徧身毛孔，作聲華土，莊嚴妙相。觀之者云：「有色乎？無色乎？有聲乎？無聲乎？有相乎？無相乎？展轉幻化，何以示人？」証之者云：「即此相非此相，即此聲非此聲，即此色非此色，超升墮落已歸分別。」疑之者云：「法本無相，唯相所相；法本無聲，唯聲所聲；法本無色，唯色所色。即此範彼總成牽合。」擬之者云：「無相而相，是謂真相；無聲而聲，是謂真聲；無色而色，是謂真色。」隱護雕籠，寧為真載，要之大中為極，人心本虛。無為太極之原，虛乃萬化之本，夫人而不知也。于是即相以昭幻，即聲以求空，即色以顯❥，夫人而不能自拔也。于是即其形聲色相之外，使反而求之，飫而通之，如天之有相，而不見；如皷之有聲，而無端；如風之有色，而無迹。知我之有真者，知形聲色相之有異者。知無極太虛之道，有不可分別計較者。豈方體之可以盡人，塵滓之可以盡法哉！人性上不可加一物，無心上不可施纖功。琉璃原非礙眼，赤絲原非素質。澄海本無驚濤，霽空本無點翳。薝蔔之香，波羅之味，空中之聲，相中之色，學者知之乎！乃若摘塗者，啟天王之華屋；渡❥者，測海藏之金壺；得噐者，忘千峰之翠色；夢醒者，悟谿澗之多岐；飲冰者，知凝解之同兆。悟則有，舍則無，無則一，而原非在彼矣！何佛非塵？何塵非佛？何空非相？何相非空？宮商應節，何分律呂？夫妻歡洽，奚別姓名？一志在我，何求而不獲？雙足在我，何行而不至？見者性，不見者亦性；慮者心，不慮者亦心；顯者相，不顯者亦相；鳴者聲，不鳴者亦聲；覿者色，不覿者亦色。天地日月皆腎膓，而皮毛骨骼皆霜露，喜怒飲食男女皆家園，而聲聲色色皆相皆故物。誰為之？爾我軌徑抑誰為之？內外離即也。乃若辯形是而鏡非，認光同而影異。千言之下，字字傳聲；無始以來，燈燈皆境。抝翼求飛，孤掌欲鼓，匪曰蜚❥，實以自沈。愚白首儒書，雅心佛教，慨至道之高明，憫童垂之滯劣。擬議忽墮頑空，苦思終成夫惡識。依稀其一竅者，光甫遏而疑興；窮研夫百氏者，餕愈長而骾甚。輙不自揆譬之木焉。蠧則情也，火則識也。性不可見，敷花布葉，則性在是矣！心不可求其所以，為之蠧，為之火，為之敷花布葉，以及人為之聲聲色色相相者，則心在是矣！人心道心相為出入，舍其一則虛明，舍其二則廣大。至于悠久真常，則成佛而作祖矣！何空之難求？而何如來之不可見耶？敬附于篇末，以翐夫圓融達順者。<p>《徑山節要》䟦<p>文苪（楚中人）<p>夫道果有節要可傳者乎？抑亦無節要可傳者乎？余聞諸佛諸祖無實法與人，而引導眾生不過以假名字而已，是諸佛祖亦無節要示人也。然萬法千門自有究竟，初機晚學必賴宗旨，故設方便以引誘者，其節要之傳，烏可少哉？慨自光明種子之壞也久矣！每每學者迷頭認影，尋牛遺跡，而本地風光，竟❥昧焉！於是有忘懷默照作鬼家活計者，有向言語上思量卜度為門徑者，有以心意識為窟宅者，有墮我見網中者，有落斷常坑者，此皆不能絕生死，浣垢濁，伐稠林，而直取無上菩提也。彼抱道者，安能坐蒲團上，視眾生之流蕩，而不指其節要以藥之乎？江夏秀上人，別號素嵓，夙有靈骨，竪精進之幢，悟解脫之境。閉關參玅，宛然蓮花之不着水，寶珠之不❥塵。所謂歷試于❥佛塲，而心空及第者也。至若搦管詠言，思超凡界，又其餘事。楚中士薦紳輩莫不與之驩，而氓❥景慕者，其頫囪拱拱敬如禮佛然。一日，獲覩徑山禪師語錄，不覺法喜禪悅油然自生，而閱之不厭。❥捧卷示同志曰：「此其可以藥眾生之流蕩，而為引誘之最方便者也。」既又慮求之者，泛而無統，廼節其切要者為一卷，梓而傳之。誠法門之究竟，後生之宗旨。蓋此語此理，上人已活潑於胸中，而徑山禪師不過先得上人此心之同然耳！學者苟能向脚根下推窮，不獨玩節要之言，而能會節要之理，則斯道之節要，不在剡籐間，而在吾心中矣！是上人一人之佛，將溥而為眾生之佛也。其功德豈小補哉！嗚呼！孰謂道真無節要可傳者乎？謹䟦。<p>題無從禪師《徑草》<p>宋奎光（字元實，常熟人）<p>余自虞來苕，師亦自九峰來大安。大安廢剎，師將起百代于今，而為之徘徊焉者也。因訪師於所搆廬中，索其詩縱觀之，風則宗也，旨則騷也。蓋騷其初地，而宗則究竟也。昔皎然住杼山，往往以詩句牽勸，令人入佛智，若師詩烏容秘而不傳耶？<p>。