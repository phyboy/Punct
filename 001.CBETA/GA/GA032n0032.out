<juan>徑山志卷之六<p>汶上李燁然刪定<p>海陽徐文龍、鹿城陳❥德訂<p>虞山宋奎光輯<p>塔銘<p>大慧普覺禪師塔銘（十三代）<p>張浚<p>隆興元年八月十日，大慧禪師宗杲示寂于徑山明月堂，皇帝聞之嗟惜，詔以明月堂為妙喜菴，賜諡「普覺」，塔曰「寳光」，用寵賁之。其徒以師全身葬於菴之後，使了賢來請銘。先是，上為普安郡王時聞師名，嘗遣內都監至徑山謁師。師作偈以獻上，上甚嘉之。及在建邸，復遣內知客，請師山中為眾說法，親書「妙喜庵」大字，及製真讃寄師。又二年，而上即位，始賜號「大慧禪師」。明年，復取向所賜宸翰，以御寳識之，恩寵加厚，而師亾矣。仰惟主上神聖英武，資不世出，而惠顧一方外之士如此。葢師於釋氏，所謂卓然傑出於當世者，忠誠感格得之天理，是以上動宸心，眷知特異。吁其盛哉！自昔聖賢以傳心為學，誠明合體，變化興焉。西方之教，指心空為解脫究竟，葢得一而不見諸用。而悟入要處，或幾於盡性者所為。後世三宗竝行，臨濟正傳，號為得人。超出聲塵，不立一法，根源直截，以證為極，焜燿震動，卷舒無礙，如師子兒，游戲自在，獲大無畏，此固不可以智知識識也。臨濟六傳至楊岐，楊岐再世，而圜悟師克勤得法于五祖演，被遇兩朝，其道葢盛行矣。師實嗣圜悟，益光明焉。師諱宗杲，宣州寧國人，姓奚氏。年十七，為浮圖，不欲居鄉里。從經論師，即出行四方，始從曹洞諸老宿游，既得其說，歎曰：「是果佛祖意耶？」去之，謁準湛堂。準識師睂❥間久，謂之曰：「子談說皆通暢，特未可以敵生死。吾今疾革，佗日見川勤，當能辦子事。」勤即圜悟師也。湛堂死，師謁丞相張公無盡，求準塔銘。無盡門庭高於天下，士亦少許可見。師一言而契，即下榻，朝夕與語，名其庵曰「妙喜」，字之曰「曇晦」。且謂：「子必見圜悟師，吾助子往。」遂津致行李。來京師，見勤於天寧。一日勤陞堂，師豁然神悟，以語勤。勤曰：「未也！子雖有得矣！而大法故未明。」又一日，勤舉演和尚「有句無句」語，師言下得大安樂法，勤拊掌曰：「始知吾不汝欺耶？」自是縱橫踔厲，無所疑於心，大肆其說，如蘓張之雄辯、孫吳之用兵，如建瓴水轉圓石于千級之阪，諸老斂袵，莫當其鋒。于時，賢士大夫，往往爭與之游。雅為右丞相呂公舜徒所重，奏賜紫衣，號「佛日大師」。會女真之變，其酋欲取禪僧十輩，師在❥中，已而得免，葢若有相之者。渡江而南，圜悟方主雲居席，命師居第一座，為眾授道，譽望蔚然。已而去入雲居山，居古雲門，學者雲集，復避亂走湖南，轉江右入閩，築庵長樂洋嶼，時從之者纔五十有三人，未五十日，得法者十三輩，前此葢未始有也。後皆角立，始應給事江公少明之請，住小谿雲門菴，而浚在蜀時，勤親以師囑，謂真得法髓。浚造朝，遂以臨安徑山延之，道法之盛，冠于一時，百舍重趼，往赴惟恐後拜其門，惟恐不得見至無所容，敞千僧大閣以居之，凡二千餘眾。所交皆俊艾，當時名卿，如侍郎張公子韶，為莫逆友，而師亦竟以此遇禍。葢當軸者恐其議己，惡之也。毁衣焚牒，屏居衡州，凡十年。徙梅州，梅州瘴厲寂莫之地，其徒裹糧從之，雖死不悔。噫！是非有以真服其心而然耶！又五年，太上皇帝特恩放還。明年復僧服，四方虛席以邀，率不就。最後以朝命住育王，聚眾多，食或不繼，築凃田凡數千頃，詔賜其莊名般若。又二年，移徑山，師之再住此山，道俗歆慕，如見其所親。雖老，接引後進不少倦。居明月堂凡一年，以終將示寂，親書遺奏，及寄聲別右相湯公，又貽書於浚。了賢請偈，復取筆大書，不少亂。師雖為方外士，而義篤君親，每及時事；愛君憂時，見之詞氣，其論甚正確。晚自徑山來秣陵，見浚，垂涕言：「先人不幸無後，某之責。家貧何所仰？願乞一給使，名藉公重，庶有肯就者。」浚為惻然興嘆，遂奏其族弟道源奉師親後。既退居明月堂，冒暑走其鄉，上塚葺治，所存葢如此。使為吾儒，豈不為名士？而其學佛，亦卓然自立於當世，非豪傑丈夫哉！卒被光寵，表之無窮，誠有以自致也。所賜御書，建閣藏於妙喜菴，與兹山不磨矣。師壽七十有五，坐夏五十八年。僧俗從師得法悟徹者，不啻數十人，皆有聞于時。鼎需、思嶽、彌光、悟本、守淨、道謙、遵璞、祖元、冲密，先師而卒。我秦國太夫人，亦嘗於師問道焉。嗚呼！我識師之早，此心默契，未言先同。從容酬接，達旦不倦，人間至樂，孰與等擬？葢惜其淪沒山林，惠利之不溥加于人也。然而以道觀之，安可以隱顯去來，索師於形骸之內哉！我實知師，宐為之銘。銘曰：死生為一<#sp>非想非說證徹了悟<#sp>一息千刼嗟師何為<#sp>拳拳忠孝欲廸羣迷<#sp>俾趨正教嘻笑怒罵<#sp>佛事熾然情生智隔<#sp>疑❥興焉天目巍巍<#sp>終古莫移師兮道德<#sp>此山與齊<p>元叟端禪師塔銘（四十八代）<p>黃溍<p>菩提達磨以摩訶迦葉所得無上正法來止中土，直接上根，其後枝分為二，心印獨付於曹谿；派別為五，而宗風大振於臨濟。至大慧，而東南禪門之盛，遂冠絕於一時，故其子孫最為蕃衍。徑山元叟禪師，大慧四世孫也。師諱行端，元叟葢其字，族臨海何氏，世為儒家。母王氏，能通五經。師生而秀拔，幼不茹葷，超然有厭薄塵紛之意。六歲，母教以《論語》、《孟子》，輒能成誦，雅不欲汩沒於世儒章句之學。十二從族叔父茂上人，得度於餘杭之化城院。十八受具戒，一切文字，不由師授，自然能通。而其器識淵遠，夙負大志，以斯道自任，宴坐思惟，至忘寢食。初叅藏叟和尚於徑山，叟問：「汝是甚處人？」師云：「台州。」叟便喝。師展坐具，叟又喝。師收坐具，叟云：「放汝三十棒叅堂去。」師於言下豁然頓悟。一日侍次，叟云：「我泉南無僧。」師云：「和尚聻？」叟便棒，師接住云：「莫道無僧好！」叟頷之，即延入侍司。是時眾滿萬指，莫有契其機者。叟既告寂，師至淨慈，依石林鞏公，即處以記室，相與激揚此事。與虛谷陵、東嶼海、晦機熈、東州永、竹閣真，為莫逆交。尋以靈隱山水清勝，往掛錫焉。師嘗自稱「寒拾」，里人橫川珙公在育王，以偈招之曰：「寥寥天地間，獨有寒山子。」師竟不渡江，而謁覺庵真公於承天。復叅雪巖欽公於仰山，雪巖問：「何處來？」師云：「兩浙。」巖云：「因甚語音不同？」師云：「合取臭口。」巖云：「獺徑橋高，集雲峯峻，未識書記在。」師拍手云：「鴨吞螺螄眼睛突出。」巖咲，顧謂侍者：「點好茶來。」即送師歸蒙堂。居三歲而巖逝，乃還淛右。虎巖伏公時住徑山，請師居第一座焉，既而退處楞伽室。擬寒山子詩百餘篇，皆真乗流注，四方納子多傳誦之。大德庚子，出世湖之資福，伏公加盛禮，覬師唱其道，師微笑而不答，瓣香酬恩，歸之藏叟焉。學徒奔湊，名聞京國。後三年癸卯，特旨賜「惠文正辯禪師」。中書平章政事張閭公任行宣政使，首舉師主中天竺。開堂之日，公率僚属，親臨座下。寺當久廢之餘，師為樹門榜而正隣刹之侵疆，治殿宇而還樷林之舊觀，皆出公外護之力。皇慶壬子，遷靈隱，有旨設水陸大會于金山，命師陞座說法，竣事入覲於便殿，從容奏❥，深契上衷，加賜「佛日普照」之號。陛辭南歸，即拂衣去，養高于良陼之西庵。至治壬戌，徑山虛席，三宗四眾，咸謂非師莫能荷負其任，相率白于宣政行院，請師補其處。泰定甲子，用使院闔詞奏請，為降璽書，作大護持，師至是凡三被金襴袈裟之賜。二十年間，足不越閫，而慕其道者，鱗萃蟻聚，至無所容。歲饑，皆裹糧而來，以得見為幸。徑山自大慧中興後，代有名德，得師而其道愈光。師嘗勘一新到僧，云：「何方聖者？甚處靈祇？」僧云：「臨朕碪。」師云：「杜❥禪和，如麻似粟，叅堂去。」又碪一僧云：「棊盤石斫，破你腦門；❥盂池，浸爛你脚板。」僧擬答，師便喝。又碪一僧云：「擘開華嶽連天秀，放出黃河徹底清，即且置，平實地上，道將一句來。」僧擬開口，師便打。其機鋒峭峻，多此類。師以呵叱怒罵，為門弟子慈切之誨；以不近人情，行天下大公之道。為藏叟之的傳，一人而已。師之利他，皆陰為之，沒齒不言，而其道德聞望，為朝野所推服，薦膺命賜，人以為榮，而師未始自衒，意漠如也。暇日以餘力施於篇翰，尤精絕古雅，石田林先生隱居吳山，不與世接獨，遺師以詩曰「能吟天寶句，不廢嶺南禪」，其取重於前輩如此。師生於宋寶祐乙卯，佛涅槃後一日，以至正辛巳八月四日，終於徑山之丈室。世壽八十八，僧臘七十六。其先五日，示微疾，問侍僧云：「呼之曾已休，吸之尚未舍。寄同諸苦源，來者不來者。如何是來者不來者？」侍僧無語，師良久云：「後五日看。」越四日夜分，沐浴更衣，別眾趺坐，書偈云：本無生滅<#sp>焉有去來冰河發❥<#sp>鐵樹花開<p>投筆垂一足而化。龕留七日，顏貌如生，以是月十一日，奉全身窆于寂照塔院，而分瓜髪，建塔于化城幻有精舍，四會說法語有錄行于世。所度弟子若干人，嗣其法，而同時闡化於吳楚、閩粵、蜀漢間者，若干人。其上首靈隱法林、本覺梵琦、中天竺祖銘等，狀師行業，俾溍書之兹碑，溍忝從章甫逢掖之後，未能於宗門中，齅薝蔔之香，嘗醍醐之味，罔知所以措其頌美之辭，庸備著狀所述，為序而銘諸，庶幾不失其實，來學得以究極夫旨趣云爾。銘曰：大雄唱滅<#sp>宗途肇分不有單傳<#sp>孰開我人巍巍大慧<#sp>垂陰四葉門庭之盛<#sp>規重矩疊法雷普震<#sp>裂地轟天據獅子座<#sp>四十二年被遇三朝<#sp>便蕃異數王臣順風<#sp>有嚴外護大法棟梁<#sp>一夕而摧本無生滅<#sp>焉有去來寂而常照<#sp>碧潭秋月散為千光<#sp>非同非別徑山蒼蒼<#sp>上與雲齊真身常住<#sp>大慧焉依讃述虛空<#sp>非愚則惑直書具文<#sp>刻此山石<p>古鼎銘禪師塔銘（五十一代）<p>危素<p>元順帝至正四年，素以王事留覲，暇日汎錢湖至青山寺，葢古鼎銘禪師隱處也。師方出主補怛洛迦山，瞻挹道風，莫能遂一見，素既還朝，師兩陞巨刹，大振玄學，道重東南，凡十有四年。為至正十八年，而師示寂，其門人仁淑萬金以書若狀來請銘其塔。按：師諱祖銘，字古鼎，姓應氏，世居四明之奉化，從祖徽宗叅知政事，父貞，母葉氏。師生於元世祖至元十七年十二月二十九日，幼頴悟不近葷食，稍長學道通《左氏書》，而尤嗜釋典。年十八厭處塵俗，以父母命，從金峩寺橫山錫公學出世法，錫公鍾愛之。二十有五，得度受具戒，出游諸方，首以竺西垣公於天童山為內記，尋走閩浙，多所叅訪，莫有契者。時元叟端禪師在靈隱寺，師往謁焉。一日入室，扣以黃龍見慈明機緣，元叟（即當山四十八代）詰之曰：「只如趙州云：『臺山婆子被我勘破。』與慈明笑曰：『是罵耶？』你且道二老漢為復肝膽相似，為復鼻孔不同。」師云：「一❥無孔鐵錐。」叟云：「黃龍當下悟去，又且如何？」師云：「也是病眼見空花。」叟云：「不是不是。」師擬進語，叟便喝，自是坦然無疑滯。未幾，命居記室，晨夕警發，益臻其閫奥，一時德譽藹著，所與交遊，皆雅望之士，去留樷林輕，而師愈謙抑自持，有以輿從為相迎者，悉謝絕云：「惟杖履而已。」（元順帝）元綂元年，師五十有四，始自徑山出住昌國之隆教寺，學者不憚步險，爭願趨往席下。後八年，廼遷寶陀寺，即補怛洛迦山也。浙東都元帥完者都公威震海上，而于師至禮甚恭。日本商航數奉國命，盛齎金幣來聘，師每避去。至正五年，浙江丞相朵兒只國王，領行宣政院事，特移師住杭之中天竺。七年，廼遷師還主徑山。師在中竺時，有童子仇姓者，從師荷包笠，夜宿蘓之承天寺，見空中有一寳鼎，左右翼衛皆天神，若有所告，曰：「天帝以此鼎還賜徑山也。」詰旦，以事質其僧，曰：「此必古鼎禪師還遷徑山也。」日與之俱來，為求給役，俄而徑山命下，聞者異之。京司以師法席之盛，錫號「慧性文敏宏學普濟禪師」。十一年，頴豪亂作，師治妙明庵于放生池上，曰：「吾將老于此焉。」十七年，杭再受兵，師退而庵居。又數月，苗獠焚掠徑山。丞相達識鐵木邇公延師至都之雲居庵，暇則詣師，諮叩宗門玄旨，請禮彌篤。一日請看經次，師惟默坐，公問：「長老何不看經？」師云：「尋行數墨為看經耶？」公無語，師翻經云：「老僧看經，看經去也。」公以手覆經云：「請與說破。」師云：「伊尹、周公阿誰做？」公遂領悟。用貞良公特主中竺，謂：「師嘗闡化是山，請歸了幻庵。」已而有微疾，澡浴更衣，集眾危坐。致書丞相，嘱以外護佛法之意。俄而指語其徒曰：「觀世音金臺至矣，吾平生兼修之功有驗也。」乃大書偈曰：生死純真<#sp>太虛純滿七十九年<#sp>搖籃繩斷<p>書已擲筆而逝，正月二十二日也。先一日，丞相夢師告別，即遣吏候問，而師已化去，為之嗟悼不已，致賻有加。龕留七日，顏貌如生，行院槩郡府官僚，盛設俎奠于道。茶毘時，舌根數珠皆不壞，得五色光舍利無算，其徒收取舍利與不壞者，建塔於徑山及隆教、寳陀、青山焉。世壽七十九，僧臈五十五。有《四會語錄》暨外集若干卷傳於世。師意度直率，不為緣餙；居處物用，清苦淡泊；晨興盥頮以致澣濯，未嘗役僮僕。自幼至❥年，未嘗少休，怛兼修淨業禮觀世音像，日必千拜。而於大法洞徹玄微，開示直截，踔厲縱橫，應變無窮。雖門庭峻拔，若不可少殺，隨其夙器，慈悲誘掖，成就為多。至於文學廼師之世業，里中袁文清公桶、金華胡公長孺、黃公溍、蜀郡虞文靖公集、長沙歐陽公玄，咸稱慕之。見諸文字者，舉可徵已，所度弟子若干。素嚮承詔纂修宋史實、論著，叅知政事。師為公世胄，雖離塵絕俗，而所建立章章若是，序而銘之，有不容辭。銘曰：達磨西來<#sp>直指心性後列五宗<#sp>臨濟為盛妙喜在宋<#sp>其道彌尊燈分淑世<#sp>有燁後昆猗慧性師<#sp>篤生海裔家學有源<#sp>簮纓之系廼慕空乗<#sp>受業金峩壯遊海嶽<#sp>掉臂而過投錫于吳<#sp>泠泉是遊遂逢碩師<#sp>開厥蘊奥在昔黃龍<#sp>有大機緣羣疑一祛<#sp>竟紹真傳為法出世<#sp>道行島嶼竺峯再遷其化益普爰陞雙徑<#sp>有奕有耀元臣鉅夫<#sp>❥首受教十年化洽<#sp>息影巖扄靡顯靡晦<#sp>龍象純純倐爾而逝<#sp>生死俱寂空洞混❥<#sp>誰究其極瞻彼窣堵<#sp>來學攸思記德貞銘<#sp>宗伯告辭<p>癡絕禪師行狀（三十五代）<p>趙若琚<p>師名道冲，自號癡絕，武信長江荀氏子。母郭氏，嘗夢經山木爪樹下，其實纍纍，取而食之，占者謂當產奇士。已而師生，豐上短下，資禀過人，長應進士舉，不利，受釋氏學於梓州妙音院，禮修政落髪，游成都，習經論於大聖慈寺。未幾，以名相厭人，雅有志於出世間法。紹熈壬子，出峽，回旋荊楚間，時松源岳倡密庵之道于饒之薦福，徑造其廬。適歲饑，聞曹源生首眾雲居，松源以饒州妙果舉出世。師聽其入門語，有省，叅堂俾侍香。甲寅夏，復從弁，從龜峯，留三年。以偈辭入浙，有「尚餘窮相一雙手，要向諸方癢處爬」之句，江湖至今傳誦。松源主靈隱，門庭高峻，不妄許可，師棲笠八閱月，未得歸堂，每囁嚅欲自言，屢呵斥不容近。一日，有告之松源者，松源曰：「我八字打開挂搭他，自是他當面蹉過。」師聞此語，口耳俱䘮，始知侍曹源於妙果、龜峯時，嘻笑怒罵，無非善巧方便，自此不疑天下老和尚舌頭。既而曹源順寂，遍歷諸老之門，踰二十年。淨慈肯堂❥、華藏遁庵演一見以為法器，知密庵之傳必復興於異時。其後潜庵光、一翁如、癡鈍頴、掩室開、浙翁琰，皆分半座，俾倡所學。嘉定己卯，由徑山應嘉興光孝請，一薌為曹源，修末供。寶慶乙酉，被堂帖，移蔣山。蔣山田多，依山瀕水，旱潦不常，歲租不足以供眾。師攻苦食淡，相安於寂寞，十四年始終如一日。時叅樞抑齋陳公開閫金陵，素敬師操行孤高，舉似於閩師東畎曹公。會鼓山虛席，即命師主之。未行，遷雪峯，嘉熈戊戌入院。甫半載，有旨住太白名山。適育王住持未得人，因師之至，又強之兼領。師往來兩山間，四方學者從之如歸，聲聞京師。淳祐甲辰，詔移靈隱，說法飛來峯下。追念密庵、松源舊遊，方思所以振起祖風，而魔事出於意料所不及，難以口舌爭，遽動終老故山之志，伐鼓亟去。雖京兆尹節齋趙公致書力挽，堂帖有虎丘之命昇師，虛齋趙公以蔣山起之，俱莫能回其意。戊申春，育王散席，諸大老落落如晨星，惟師為藂林尊宿，眾舉於朝，日夜俟師之出，亦固辭乃已。明年己酉，訪丞相弘毅游公、侍郎滄洲程公於苕溪私第。歸塗，京兆節齋趙公命駕遣書要於路，留連郡治。彌兩旬，欲挽之為法華開山，懇祈再三不得請。而勑牒住徑山之命繼至，師謂先諾固不可違，君命豈應引避？乃以九月至法華，踰月登雙徑，實踵無準範之後，人神嚮合，聲懽如雷。俄❥疾在心膈間，飲啖日減，自冬涉春，形體雖羸，而陞堂提倡，精明如平時。三月六日，忽手書龕記，敘得法之由，遣遺書十數，且口占法語，寄無準塔所。曰：「無準忌在十八，吾以十五即行，不得瓣香修供矣。」侍僧駭其言，亟以遺偈請師，咲曰：「末後一句，無可商量，只要個人直下承當。」即命筆，書辤眾。上堂曰：「世尊師入涅槃，告眾云：『汝等善觀吾紫磨金色之身，瞻仰取足，無令後悔。今日即有，明日即無。』拈世尊云：『平生用盡伎倆，臨死之際，求生不得生，求死不得死。山僧則不然，要行便行，要去便去，八臂那吒攔不住。』」自是屏醫却藥，果至十四日，夜分起坐，移頃而逝。後三日，茶毘，舍利五色粲然。弟子遵遺教，奉靈骨，以庚戌五月十九日，歸葬金陵之玉山庵。學徒追悼不舍，中分其半，建塔徑山菖蒲田玉芝庵，實是月二十四日也。壽八十二，臘六十七。師純誠無偽，表裏如一，待人恕而立己嚴，應世圓而領眾肅。住山三十年，所至以激揚宗風為己任，以道法未得其傳為己憂。平居簡淡沉默若不能言，及坐籌室勘驗納子，機鋒一觸猶雷奔電掣，海立江翻，皆❥然莫知凑泊。誓不輕以詞色假人，重誤來學。晚年無他好，多留意字法，於小楷最得三昧，往往端嚴凝重類其人。僧俗歸敬，求法語偈賛無虛日，雖祁寒盛暑，揮❥不倦。士大夫多樂從之游，而尤為名公鉅卿所推重，以至聲名喧傳海外，有具書禮，犯鯨波，而來問法者。其道德有以服人，一至於此方。在天童、育王時，被旨開堂靈隱，束擔將戒行，而隣峯疾之者，聲言欲嗾羣不逞，梗於中道。左右聞之舉以告，師曰：「吾平日以誠實接人，將何以加我？略不為之動，彼亦終於無所施而止。」雙徑、冷泉、太白、雪峯，海內甲刹也。近年以來，萌欲速之念者，挾奥援矜，智巧歷階而上，力可以通神。師則不然，短褐布衣終其身，不為勢利所動，故其進不由介紹，其退心常泰然，真法門之棟梁，後學之標準也。鍾阜去東陽六十里，玉山實介其間，由潤而昇，禪錫經從，曾無駐足方袍之地。師誅茆結廬，鑿石開徑，倒囊鉢所有，不足以給土木之費。京湖制帥無庵孟公、秋壑賈公，聞而為之助。京尹節齋趙公繼捐金粟，以相其成。於是即庵之❥定瘞骨之所，峯巒回環，龍虎❥峙，既盡挹金陵諸山之秀。而玉山、玉芝其名又適相符，夫豈偶然哉？故其亾也，葬如志。既葬後一月，嗣法弟子法鑑致師遺書，以行實屬若琚為之狀，顧方屏迹田里多病侵陵，有所未暇。越再歲，其徒了源持木石侍郎尤公所作語錄敘引，切切申前請益力。慨念丙申之春，識師於獨龍岡下，一見傾葢如故，今回首十七年矣。❥不容辤，因摭門人所編行實，間參以所聞，敘次始末，面授了源，使持以乞銘于當世大手筆，為樷林不朽之傳。謹狀。<p>竺遠源公塔銘（五十二代）<p>宋濂<p>徑山禪師入寂已久，古縉州男子實為之銘，其序曰：禪師諱正源，字竺遠，歐陽其氏也。文忠公為遠祖，而南康其所居也。年二十七受具戒，越四十五載，當元至正二十一年六月二十六日，壽七十又二而逝，其始與卒也。大辨和尚虛谷陵公，以道德名東南，其傳法師也。觀音興聖、道塲靈隱、徑山，其所主伽藍也。始見陵公，公以『龍潭滅❥炬』語問之，禪師應之曰：『焦石可破層冰。』公曰：『破後奚為？』復應之曰：『探索乃知。』公詰曰：『所知者何事？』方思❥其語，公遽舉仗擊之，悚然默喻，由是智開識融，外內無礙，雄談慧辯，動靜皆空。叩之者無窮，歸之者有容。近者化而信，遠者慕而宗。又能飾之以文，持之以勤。位尊而不以為榮，德盛而守之以謙。所得乎道，而出乎世者也。居道塲，增其室廬之未備者；主徑山，焚亂兵遺骼之暴露者。在靈隱，樓閣皆為煨燼，惟其所居獨存，類有神以相之者，其建功動物之可見者也。生之夕，梵僧見夢于其母，及將歿也，預告日期，書偈而化。弟子分瘞爪髪于道塲，舍利樷樷然，生其靈異之顯著者也。元之帝師聞其賢，錫以「佛慧慈照普應禪師」之號。五主巨刹，皆方鎮大臣遣使者所邀，致其法孚于人者深也。廣化圓伊、本覺文煜、興聖宗得、承天道瓊、淨光智聚、大慈等若干人，其得法弟子也。某等若干人，其所度學子也。徑山，其白塔所在也。全身而瘞者，禪師之意也。二十一年某月日，其瘞之時也。集而傳之者，其所說法也。法不可以迹求道，不可以形著，雖無塔可也。有塔矣，雖無文可也。宐無文矣，繁其辭者，過也，故略而約之。略而約之者，古之道也。以古道處禪師者，余志也。謂余為簡者，非知道者也。請銘者，圓伊也。銘曰：道之原<#sp>本無言兮以言求道<#sp>道豈宣兮有倬達摩<#sp>號為禪兮指心見性<#sp>簡且專兮弊而失宗<#sp>口耳是傳兮襲訛蹈誕<#sp>欺昏頑兮虛石嶄嶄<#sp>法雷震天兮餘音所及<#sp>讋以顛兮師奮大勇<#sp>直走其前兮象據獅吼<#sp>泝幽玄兮五蒞名山<#sp>從者千兮抉堙疏滯<#sp>道百川兮洗濯白日<#sp>光爛然兮有目皆覩<#sp>照八埏兮文辭如雲<#sp>來翩翻兮即而索之<#sp>以絙縶烟兮道且不有<#sp>矧簡編兮又况幻形<#sp>同蛻蟬兮閟塔鑱文<#sp>不愈衍兮有文之文<#sp>多紏纏兮文而無文<#sp>道乃全兮師道如羿<#sp>此遺弦兮因粗解妙<#sp>在後賢兮<p>明辯正宗廣慧禪師徑山和尚及公塔銘（五十三代，洪武十二年化。）<p>宋濂<p>姑蘓之區，山川清妍，其所毓人物，性多敏慧。學禪那者，以攻辭翰器物為尚，雖據位稱大師，亦莫不皆然。自宋季以迄于今，提唱達磨正傳，追配先哲者，唯明辯正宗廣慧禪師一人而已。師諱智及，字以中，蘓之吳縣顧氏子，父茂卿，母周氏。師之始生，靈夢發祥，及入海雲院為童子，智光日顯，釋書與儒典竝進，其師嘉之。同見閩國王清獻公，都中公大賞異，留居外館，撫之如己子，使其祝髪，受具足戒。師聞賢首家講法界觀，往聽之，未及終章，莞爾而笑曰：「一真法界，圓同太虛，但涉言辭，即成賸法。縱獲天雨寶花，于我奚益哉？」遂去建業，見廣智訢公于大龍翔集慶寺。廣智以文章道德傾動一世，如張文穆公起巖、張潞公翥、危左承素，皆與之游，以聲詩倡酬為樂。師微露文彩，珠潔璧光，廣智及羣公見之大驚，交相延譽恐後。師之同袍聚上人訶曰：「子才俊爽若此，不思負荷正法，甘作詩騷奴僕乎？《無盡燈偈》所謂『黃葉飄飄者』，不知作何見解？」師舌噤不能答，即歸海雲，胸中如礙巨石，目不交❥者踰月，忽見秋葉吹墜于庭，豁然有省，機用彰明，觸目無障。師雖自慶幸，然不取正有道，恐涉偏執，于是杖策游虎林，升雙徑山，謁寂照端公，自列其所證甚悉。初寂照嘗以法器期師，聞其言喜甚，因勘辨之。師隨機而答，如葉落秋空，而兎走荒原也。精神參會，不間一髪。未幾，命執侍左右，以便咨叩。俄遷主藏室，師取三乗十二分教，益溫繹之，宗通說貫，衮衮如懸江河，聲光煒燁，頓超諸老上。至正壬午，江南行宣政院舉師出世昌國之隆教，海濵之民暨清淨四眾，手持香花百里驩迎，如見諸佛。為升座說法，不翅大將，樹建旗皷，申令發號，聞者靡不畏服。乙酉，轉隣刹普慈，其激揚誘掖，如隆教時。戊戌，江浙行省左丞相達識帖穆爾兼領院事，延師主杭之淨慈。兵燹之餘，艱窘危厲，人所不能堪。師運量有方，軌範峻整，綽有承平遺風，較之普慈，君子恒謂過之。丞相猶謂未盡尊師之道，辛丑之秋，復請住持徑山，補寂照故處，師亦不辤而往，風動四方，考德者愈眾。亾賴男子瞿範日饕盤飱，主庖者厭之，瞿䘖而去，赴部使者訴。院之僚屬受賕，誣師為通衷私。使者攝師問狀，師了無懼色。癸卯，省憲二府白其冤，強師復還徑山。緇素駿奔，如戴父母，至有樂極而悲泣者。皇明龍興，洪武癸丑，詔有道浮屠十人，集京師大天界寺，而師實居其首，以病不及召❥。乙卯，賜還窮隆山，山即海雲所在也。戊午八月，忽示微疾。至九月四日，索筆書偈而逝。九日，行茶毘法。火燄化成五色，有氣襲人，如沉水香。齒牙數珠不壞，遺骨紺澤，類青琉璃色，室利羅交綴于上。是日，其徒大均、士龍等，藏于所居山之陰。寶盈分爪髪，歸徑山，卜于無等才公塔右瘞焉。世壽六十八年，為僧五十一夏。度弟子若干人，嗣其法者若干人。師長身山立，昻然如孤松在壑，威令嚴肅，其下無敢方命，故所至百廢具興。然處事達變，接引後進，又如春風時雨之及物，使人不自知。元帝師以為賢，為錫今號云。師在天界時，濂頗獲聞其緒論。于其歿也，上首弟子普慶、住持道衍藉是之故，自狀其行來請銘。夫圓明玅性，實具三千，四聖六凡，悉從中現。諸佛不得已而說經，雷動蟄驚，風行草偃者，為明此性也；諸祖不得已而忘經，絕其枝末，直探其本根者，亦明此性也。性在是，則道在是矣。奈何道䘮性乖，非惟學徒為然。至于師表當世者，一從事于末學曲藝之間，以資清玩，其去佛祖之道，蓋亦遠矣。有如師者，可不表之，以為東南龜鏡哉？師出世時，窮隆山石夜走，及涖普慈，神降于人，述師清嚴之狀。天之生師，殆不偶然。《四會語》有錄其機緣，已備載之，兹不敢勦人也。銘曰：華梵諸祖<#sp>所了惟心函乾蓋坤<#sp>開陽闔陰萬彙芸芸<#sp>靡不苞括肯捐全軀<#sp>而局一髪奕葉相仍<#sp>軌轍弗殊融通小大<#sp>無礙無拘猗歟禪師<#sp>神觀孤聳文彩漸彰<#sp>雲流山涌一旦易慮<#sp>而壁自治攝念入定<#sp>如斬棼絲秋葉之零<#sp>飄墮庭❥仰視清天<#sp>一碧萬里我性之覺<#sp>證諸碩師機鋒交觸<#sp>劒戟差差出世海濵<#sp>人天拱手發祥含徴<#sp>白石夜走全提正印<#sp>法皷頻撾以眼聞者<#sp>斷除空華由其見凝<#sp>轉識為智珠璣落❥<#sp>亦第一義方嶽大臣<#sp>遣使候迎陟于南屏<#sp>惟德之馨名山列五<#sp>首曰雙徑匪私于師<#sp>東南龜鏡輕儇小夫<#sp>憯不自懲皦皦白璧<#sp>何憂蒼蠅風騰波掀<#sp>萬辤嗟惜是非既昭<#sp>重涖舊席昔師之去<#sp>泉流哭聲師今之旋<#sp>卉木含榮世緣已終<#sp>微笑而滅設利如珠<#sp>綴于紺骨末學競奔<#sp>曲藝宏施胡不反觀<#sp>本實在斯遺光所被<#sp>千載猶淺瞻之仰之<#sp>誰敢不勉<p>月江淨師圓照塔銘（六十五代）<p>胡濙（尚書）<p>師諱宗淨，字月江，別號月清。既退徑山之席，更號圓照。族本浙之金華蘭溪人，倪姓，父景華。母包氏嘗梦神僧入臥室，遂覺有娠。皇明洪武九年丙辰九月二十五日降誕，生有異質，自幼聰慧，授以經文即能成誦，若宿習然。既長，出家同邑正覺院，禮沙門文譯為師。年十七祝髪，即洪武二十六年癸酉受具戒，遂往虎跑習靜業。誦《楞嚴經》，至如標月影指處，豁然省悟。聞知雙林正菴誾公乃宗門巨擘，躬詣咨扣印可。誾一見奇之，便問：「黃檗打臨濟，你作麽生？」師即答云：「按牛頭喫草。」誾喜其機見敏㨗，如針芥相投，留領維那之職。後游徑山，至京師天界寺，住持道成延掌藏鑰。永樂元年癸未，士友唐道正、姚如覺復請師看藏經。師結跏趺于其室，終日誦念，三年不逾閾，致有白寉啣芝之應。廼印經一藏，迎歸正覺，亦感天降甘露，地產靈芝。由是道譽日彰，眾咸舉住三衢正果禪寺。五載之間，興廢舉墜，人咸欽仰。後退歸受業，重建殿宇，雕粧佛像，什物噐用，無不畢備。我太宗文皇帝遴❥天下高僧，校勘三藏教典。師應詔，馳驛赴京居海印寺，數蒙恩賜甚渥。事畢回南京，復傾己帑印造大藏尊經，貯以琅函，送至當山永鎮寶所，以報國恩。時靈隱住山曇纘重其學行，延居第一座。迨仁廟改元，歲在乙巳，徑山虛席，僧錄少師榮國公衍舉師主之。至則百廢具興，殿堂廊廟，一新佛像。粧飭畢備，自書「天下徑山」之扁。駙馬都尉沐昕特為大書寺額，揭於照殿。率苾蒭辯正宗緒，扶立教基，往來雲水，悉有依庇。宣德乙卯，退居東堂。正綂庚申，回蘭溪，祭掃祖壠。七年壬戌三月三日，還徑山，忽示微疾。至十三日午時，集眾索筆，書偈云：祖師門下客<#sp>開口論無生老我百不會<#sp>日午打三更<p>書訖跏趺而逝。後七日茶毘，舌根不壞。諸弟子斂骨，葬于凌霄之隴，建塔於圓照。世壽六十七，僧臘五十一。嗣法門人若干人，手度弟子徑山住持大英等若干人。平昔說法，皆自胸中流出，無非借言以顯明也。所著《徑山集》、《月清餘錄》、《中峰淨土詩》、《石門語錄》，刊行於世。師體貌魁偉，噐宇宏博，得傳臨濟正❥，廼大慧七世孫也。當時公卿大夫，若少師姚廣孝等，咸贈詩文，相共稱許。其徒大英恐師行業久而泯湮，以狀請余為銘章，俾勒之貞珉，以傳永久。銘曰：大雄立教<#sp>肇自西域漢明帝時<#sp>始入中國四眾皈依<#sp>風行草偃涵溶萬法<#sp>妙悟者鮮卓哉大慧<#sp>獨得其傳法雷普震<#sp>罔不翕從師克繼紹<#sp>木鐸載揚校正藏典<#sp>衣被恩光久住名藍<#sp>興墜舉廢戒行兼全<#sp>屢感祥瑞說法有緣<#sp>述作尤多密裨皇化<#sp>利益莎羅壽六十七<#sp>忽示微疾書偈跏趺<#sp>擲筆圓寂七日茶毘<#sp>舌根不壞久積精成<#sp>不緣四大凌霄之原<#sp>巍巍窣堵勒時貞珉<#sp>垂休千古<p>雙徑林禪師塔銘<p>方九叙（錢塘人，兵部郎中）<p>師生沈氏，諱慧林，字萬松，別號雙徑，杭之仁和人也。生禀異質，不類羣兒，稍長躭玩佛書，授以世典，棄而弗觀也。父母察其志，以為終不可奪，遂捨為法輪寺僧。寺在省城中，諸僧所習瑜伽薦亾之教，罔知出世大法，師獨愀然嘆曰：「此豈生死大事可能了耶？」素聞天目平舒老人道行超卓，即別其師實庵堅公，投禮老人，獲聞心要。一日晏坐林間，偶聞猿鳥之音，豁然有悟，仍別老人，入京師，徘徊諸講肆中，研究玄奥。夜宿通堂，❥聞一僧誦丹霞上堂公案，尤大了了。是時伏牛空幻叟寓止廣德禪林，師乃詣叟，自陳所解，遂得法于空幻之門。已而入川峽，登峨峰，復歸於杭。歲在庚戌，師特造余曰：「吾年浸老，衰朽之相豈可久游人寰？兹欲別子，遯跡諸暨山中，以畢此頹齡耳。」乃以《永明心賦》一帙，留別而去。是後復遷徑山，竟絕迹於城府矣。師素通三藏，尤精於《圓覺》、《金剛》、《法華》、《楞嚴》諸經，為人講說，諄諄靡厭，其人領解乃止。予嘗讀《楞嚴》，詣質疑，頗得其詳。師之居徑山也，道日益崇，修日益精，而四方從學者，日益以眾。經云「兩足者」，其師之謂歟！丁巳春月，師忽謂眾曰：「吾報將盡，當不久人世矣。」自是絕穀月餘，時時唯啜澗水，至冬微疾而化。目未瞑，猶涉筆書偈云：七十六年<#sp>萍踪何倚本無去來<#sp>應緣而已<p>于時禽鳥哀鳴，瑞雪飛舞，眾以為異云。師生成化壬寅四月十四日，卒于嘉靖丁巳十二月十五日，世壽七十有六，僧臘五十有八。蓋自臨濟傳法以至於師，實二十六世也。縉紳與師交友者若萬，總戎表王郎中畿予尤被厚於師，其為悲感何如哉？兹歲庚申，弟子性中等將建塔葬師，以為稔知師道者莫予若也，廼以悅庵喜公狀乞銘，乃為銘曰：佛法有三<#sp>曰戒定慧疇克兼全<#sp>是為高第師禀異資<#sp>卓然早歲性樂一乗<#sp>志卑六藝初入法輪<#sp>厭于塵世載禮平舒<#sp>洞乎實際遐游京師<#sp>徧參講肆傳心空幻<#sp>繼綂臨濟峨峰既歸<#sp>徑山是憇戒珠圓明<#sp>慧天澄霽說法談經<#sp>啓蒙祛蔽實惟利他<#sp>匪但自利吾道無涯<#sp>此生罔逮絕穀踰旬<#sp>跏趺而逝嘱付羣徒<#sp>朗吟以偈存鮮遺金<#sp>藏惟寸竁新塔巋然<#sp>山靈拱衛❥首以銘<#sp>垂諸萬世<p>月亭得法師塔銘<p>陸光祖<p>萬曆丁亥十一月，余赴南司宼，命月亭法師追送於錫山，舟次言別，意甚怏怏。明年戊子正月，余以請老，未上留句曲，而師訃音至矣，為嗟嘆流涕者彌日。其年七月二十四日，弟子真芹等葬師於王村塔院之後，因走留都徵余銘。余雖不獲辤，未暇應也。今歲壬辰，予告歸田，師沒且葬已五年矣。真芹輩復申前請，遂誌師生平行槩，而銘之云：<p>「師諱明得，號月亭。以紹萬松禪師法，又號千松。俗姓周氏，世為烏程縣人。幼岐嶷不凡，嘗隨父赴西資佛會，指畵像問曰：『是非僧耶？』父曰：『然。』遂求出家于雙林慶善庵。年十六而祝髪，初習瑜珈教化。長慕大乗，始叅百川海禪師，求出世旨，道機不契。遍叅名宿，備歷艱辛，所遇多外道，事具師所刻〈十地品〉發願文中，於是益發憤厲志，詣武林上竺，哀籲大士祈值明師，乃遇萬松禪師於中竺寺。萬松問師來意，師以禮〈普門〉❥。萬松❥一指曰：『汝去見了觀音來？』師方下頓有所省，再拜求了生死之訣，萬松授以攝心念佛法。師遂受具足戒，留侍左右，朝夕叅學，凡十載。一日閱《楞嚴經》，至『清淨本然，云何忽生山河大地』，豁然悟入，作偈呈萬松，云：楞嚴經內本無經<#sp>覿面何須問姓名六月炎天炎似火<#sp>冬天臘月冷如冰<p>萬松為印可焉。一日獨行山中遇虎，師卓錫正立，虎俛首避去，時咸異之。萬松既化，復參佛慧祗園和尚。又六載，堅持戒律，博通羣典，道譽日彰。嘉靖甲子，講《法華》於報光寺，會聽者常千人。師忽念：『大事未的，何暇為人作口耳伎倆？』乃孑身登徑山凌霄峰，結茅庵獨坐三載。草衣木食，苦行精求，本來遂徹，因作偈曰：千年翠竹萬年松<#sp>葉葉枝枝是祖風前岳高峰栖隱處<#sp>無言杲日普皆同<p>偶閱《華嚴》有所未了，忽感神僧于窗外指示。又夢金獅入口，經旨洞然。四方禪侶接踵來叅，師隨機響應問者，無不迎刅而解。遷傳衣菴，講《楞嚴》，一時名士大夫皆折節為方外交。嗣游天台山，彼中緇素邪正混淆，師為講《華嚴》等經，化外道以千計。講甫畢，堂內寶花偏生，今扁為『湧蓮堂』云。比歸，南司宼韞菴吳公時為杭守，延師演法於靈隱。僉憲東溟管君，延師演法于天池。儀部觀頥沈君，延師住持圓證寺。先是，余延師講《華嚴》於秀水之東禪寺，師樂其雅僻，乃相與葺法雲堂以居，迄今遂為師示寂之所矣。師為人修幹玉立，性度高簡伉直，以道自重。遇公卿未嘗降禮，作卑謟態，羣小或憎詬之，百折不回。驟與之言世故，不越庸人耳。及乎陞座，握拂逞辯，才宣佛奧，機鋒圓㨗如倒峽懸河，千古凝秘一時冰釋。蓋師之知見，盡從妙明自得發揮，非若義學講解拘拘文字間，有識之士咸讃嘆希有。師保護正法，毅然不為身謀。其寓天池，日有豪貴挾妓游僧寮，師會眾逐之，無所顧憚。世方崇事真武，師以彼不過玄武之神主，治一隅耳，何至奔走天下若狂也！我薄伽梵為天人師，何不易彼事此耶？往往改像設而更廟貌，性喜汲引後學，而視外道如讐。同衣有過，譏彈不少借，以故招忌者之口，非有諸縉紳為之金湯，幾不免矣。師生於嘉靖十年辛卯元日，歸寂于萬曆十六年正月十七日，世壽五十有八，僧臘四十有二。所度弟子百計，其高足嗣法者，曰『真覺』、曰『真界』、曰『真頥』、曰『真澄』，暨真芹也。惟師以苦行得見地，以強毅任未法，固佛門龍象也。余獲交師三十年，所受教益非一，期晚年相與修東林墳事，而師先化去，誰為余作蓮邦指南車耶？銘曰：維賢善首<#sp>繼大總持閘阿毘曇<#sp>為人天師陵持末教<#sp>義學是資師起菰蘆<#sp>勵志叅諮巖栖三載<#sp>乃豁夙迷爰覯神僧<#sp>且吸金獅慧命已續<#sp>辯才縱恣大轉法輪<#sp>導世金鎞涌蓮表瑞<#sp>降虎策藜化伏外道<#sp>狂瀾一隄抗禮公卿<#sp>象法用維剛毅強忍<#sp>威武不移我懷其人<#sp>空門所希歸神兠率<#sp>埋骨于兹與劫終始<#sp>視此銘詞<p>嗟乎！此大冢宰五臺陸先生所❥〈千松法師塔銘〉，乃弟子真芹輩，葬師於王村禪院時筆也。先生沒後，飛英狡僧、如心輩百計媒孽院地，真芹輩勢不能存。恐百年後并師骨或遭荼毒，遂謀之同門真界輩，將改厝于徑山，而決策于余。余念師為萬松入室弟子，萬松住持徑山，其地自國一祖師衣鉢相傳，以道鳴於歷代者踰八十餘人，師之宐歸于徑山無疑也。或者師神不安於王村，姑假飛英之祟，以還就本宗歟！吾聞入栴檀林者，雖以刀鋸❥賊猶❥香氣，則飛英之逐真芹而致遷師骨，或者反有感於師，未可知也。師既改厝，恐將來讀碑銘者疑師葬地之異，因為紀其委，悉如右。<p>萬曆戊戌，歸安沈桐識」<p>幻予上人塔銘<p>瞿汝稷（字元立，常熟人）<p>萬曆丁丑秋九月，幻余上人顧余于海虞，均持不借，皆烟霞也。盻睞謦欬，足以徵沉濁而清❥惱。予❥首讃嘆：「希有上人！真末法中日月幢，雪山之上味藥草。堪照幽迷，癡暗眾生令入妙光明藏；堪醫五毒，疾苦眾生離憂海而登歡喜地。一心皈依，瞪視不捨。」未幾，上人復偕慧空上人、幻居上人結制安居。予日叅請，煩羊頓息，害馬都捐。禪悅法喜之勝，有生以來此會稱最。嗣是三上人，飛錫恒集虞之阿蘭若塲。逮己卯春，上人棄諸法侶，獨北游五臺，予恒悒然懷之。丙戌春，予至燕，脫牽之日，即覿字髪于雁堂。予寓比七閱夏，自金剛窟過余者凡四至，恒踰長期，近亦當中期。壬辰，予歷南都。癸巳甲午，過予如燕中。乙未，予涉黃僅，各一致書，常念希世非獨無高符且非雅好。不久，且拂衣從上人于大幻三昧，羽翼了畢鉢餘習，俾三有眾生，若有情若無情，無不立地證無上正等正覺，于已證皆證。乃八月辛酉，忽得達觀和尚書，知上人于七月己巳示寂矣，和尚命為塔銘。上人天資粹白，精進無伍，凡杜多苦行，皆力踐無媿古宿。其在清涼，有僧病且危，醫謂非人肉不治。僧泣曰：「是有死耳！將何幾？」上人笑，刲肉如掌，命羹以飼病，立起居常。有善絕不自伐，與予游數載未口及。一日，予遇其僧于龍華，為予具言之。予始索視刲處，不可。堅請不已，始示瘢。色正赤，如丹砂。臂故瘦，其半肉盡去，獨瘢衣骨耳。此與善逝、鷹王往因何異？而上人視猶遺土也。頌之欿然，若不足也。于諸細行人所不屑檢者，無不曲折護持。言非利生，不關輔頰；事非弘教，不衡心慮。每夜擁衣而寢不過寸香，跏趺申旦神氣烱然，終身翼翼處弟子位。惟奮所未至，不多其已能與密藏上人，同唱導刻方冊大藏。丁未歲春，計所刻得十之二，不知今所益復有幾也。此上人未了公案耶？是不然。❥首諸佛前，為銘以證。是不然，銘曰：羣有淪䘮<#sp>翻如野馬孰為拯之<#sp>爰資覺者於維上人<#sp>覺苑之秀末後說法<#sp>大師子吼十方無邊<#sp>所有刹界克刹克塵<#sp>無邊佛在如是諸佛<#sp>聞說讃揚五濁佛子<#sp>啔甘露塲如是諸佛<#sp>放光無量交羅上人<#sp>顯頂後相如是諸佛<#sp>發頻伽音悉闡教海<#sp>窮微極深無能正示<#sp>上人此說此說徧滿<#sp>熾無間歇一音所被<#sp>無機不攝有情無情<#sp>感受記莂於刹那際<#sp>獲無生忍直圓十身<#sp>何論九品兹窣堵波<#sp>弘法無盡疇未云了<#sp>殃我覺㣧<p>紫栢大師塔銘<p>釋德清<p>夫大地死生，顛瞑長夜，以情關固閉，識鎻難開。有能一擊而碎之，掉臂而獨往者，自非雄猛丈夫，具超世之量者，未易及也。歷觀《傳燈》諸老，咸其人哉。久蔑斯道，頃於達觀禪師又見之。師諱真可，字達觀，晚號紫栢。門人重法故，稱師為「尊者」。其先句曲人，父沈連，季子，世居吳江太湖之攤缺。母夢異人授以附葉大鮮桃，寤之尚覺餘香，遂有娠。師生，五歲而不言，僧過其門，摩頂而謂其父曰：「此兒出家，當為天人師。」言訖忽去，師便能語。先時，見巨人跡下於庭，自是不復見。師幼奉母訓不坐閫，則盡命立不近閫。師髫年性雄猛，慷慨激烈，貌偉不羣，弱不好弄，生不喜見婦人。長志日益大，父母不能拘，嘗有詩曰：「屠狗雄心未易消。」年十七，方仗劒遠游塞上，行至閶門，天大雨不前，偶值虎丘僧明覺，顧師狀而異之，因以傘蔽，邀歸其寺，具晚飡，驩甚相得。聞僧夜誦八十八佛名，師心大快悅。侵晨，入覺室，曰：「吾人有大寶，何以汚在此中耶？」即解攜囊之物，授與覺，令設齋剃髪，禮覺為師。是夜即兀坐達旦，每歎曰：「視之無肉，喫之有味。」師嘗閉戶讀書，足不越閫者年半。凡見僧有飲酒茹暈者，師曰：「出家兒如此者，可殺也！」時僧甚憚之。年二十，從講師受具戒。至嘉興東塔寺，見僧書《華嚴經》，乃跪看良久，歎曰：「吾輩能此足矣。」遂至武塘景德寺，掩關三年。復回吳門，辤覺曰：「吾當行脚諸方矣。」即杖策而去。一日，聞僧誦張拙〈見道偈〉，至「斷除妄想重增病，趨向真如亦是邪」，師曰：「錯也！當云『方無病』、『不是邪』。」僧云：「你錯，他不錯。」師大疑之。每至處，書二語于壁間，疑至頭面俱腫。一日齋次忽悟，頭面立消，自是凌躒諸方。嘗曰：「使我在臨濟、德山座下，一掌便醒，安用如何如何？」師過匡山，窮相宗奧義。一日行二十里，足痛，以石砥脚底，至日行二百里乃止。游五臺，見一老宿坐於峭壁空巖，師即作禮而問：「一念未生時如何？」宿竪一指，又問：「既生後如何？」宿展兩手，師悟其旨。尋跡之，失其處矣。師至京師，叅徧融大老，融問：「從何來？」曰：「江南。」又問：「來此作麽？」曰：「習講。」又問：「習講作麽？」曰：「貫通經旨，代佛揚化。」融曰：「你須清靜說法。」師曰：「只今不❥一塵。」融命褫師直裰，施❥僧。顧謂師曰：「脫了一層還一層。」師笑頷之，遂留挂搭。去九年，復歸虎丘省覺，乃之淞江掩關百日。之吳縣，適聊城傅君光宅為縣令，其子利根，命禮師，子不懌。子一日搦二花問師云：「是一是二？」師曰：「是一。」子開手曰：「此花是二，師何言一？」師曰：「我言其本，汝言其末。」子遂作禮。之天池，遇管公東溟。聞其語，深噐之。師因拈薔薇一蒂二花問公，公曰：「此同本生也。」師分為二，復問公，公無語。因罰齋一供，遂相與莫逆。時上御極之三年，大千潤公開堂於少林，師同巢林、戒如往叅扣。及至，上堂講公案，以口耳為心印，以帕子為真傳。師恥之，嘆曰：「西來意故如是邪？」遂不入眾，即南還。有密藏道開者，率其同行而歸之。師知是法噐，留為侍者。至嘉禾，見陸太宰五臺翁，先是藏公與其善。師方至，心大相契。郡治之西北隅有楞嚴講寺，乃長水說經之處，因兵火廢，有力者侵為園亭。師有詩吊之曰：「明月一輪簾外冷，夜深曾照坐禪人。」志欲恢復，乃属太宰為護法，藏公力主其間。太宰公弟雲臺施建禪堂五楹，既成，請師命一聯。師曰：「若不究心，坐禪徒增業苦；如能護念，罵佛猶益真修。」謂當以血書之，師遂引錐刺臂，而流血盈碗。自是接納往來。豪者力拒，即未完局。後二十餘年，適郡守槐亭蔡公倡，始求諸明公，公子竟修復矣，蓋師之願力所持也。師嘗見人終日碌碌，縱有一二向上者，而沒師承緣，無佛法點化故也。因念大藏卷帙重多，而庸僧常言不是，念者又自來，南北遺風俱好博覽，唯於梵筴執性不翻，致遐方僻陬，有終不聞名字者。若刻方冊易為流通，普使見聞作金剛種子，即有❥者，罪當自代。遂與陸公五臺、馮公具區、曾公見臺、瞿公太虛等議，同驩然，願賛佐。即命密藏開公董其事，以萬曆己丑創刻於五臺。居四年，以冰雪苦寒故，復遷于雙徑。嗟夫！開公隱去，仍囑弟子體玄奇公協幻予本公。本尋化，自此後輩弟子相繼於刻塲。至萬曆己酉，南北諸檀復請❥居鎧公終其役。師初以刻藏因緣議既成，聞妙峰師建鉄塔于蘆芽，乃送經安置于塔中。且與計藏事末，偕復之都門，乃訪予於東海，時萬曆丙戌秋七月也。時予以五臺因緣，有聞於<#sp>內，因避名於東海。適遇慈聖皇太后，為保聖躬、延國祚，印施大藏十五部。皇上頒降海內名山，勅僧諷訟，首及東海，予以謝恩入長安。時師與開公走海上，至膠西，值秋水泛漲，眾度必不能渡。師解衣先涉，疾呼眾，水已及肩。師躍然而前，顧謂弟子曰：「死生關頭，須直過為得耳。」眾心服師。時予在長安，適師弟子于君玉立來訪，言師已東行，計其程，旦夕乃入山期也。予聞之，日夜兼程趕至即墨，時師已出山在脚院，詰朝將長發。是夜一見，大歡笑。明發，請還山，留旬日。心相印契，師即以予為知言，許生平矣。師返都門，復潭柘古刹，乃決策西游峨❥。由三晉，歷關中、棧道至蜀，禮普賢大士。順流下瞿塘，過荊襄，登太和，至匡廬。尋歸宗故址，唯古松一株，為寺僧售米五斗。匠石將伐之，適丏者憐而乞米贖之，以存寺蹟。師聞而興感。其樹根底為樵者剝斵過半，勢將折，師砌石填土，呪願復生，以卜寺重興兆。後樹日長，寺竟復，其願力固如此。時江州孝廉邢❥學禮師延居長松舘，執侍最勤。師為說法語，集名《長松茹退》。先是，鄒給諫爾瞻、丁大叅勺原素重師，意留駐錫匡山，未果。遂行，過安慶，時有江陰居士趙我聞謁見不可。適阮君自華歸心于師，因為居士先求得度，未許。阮君請游皖公山馬祖庵，師喜其境超絕，即属宐建梵刹。居士懇乞出家，遂薙髪于山中，詺名曰「法鎧」，是為❥居。其庵今蒙勑賜佛光寺。師復北游至石經山，乃晉琬公慮三災壞劫，正法浸滅，乃石刻藏經，安於巖穴，師見而感之。時琬公塔院，被力者侵，至復之，啓石室，佛座下得函貯佛舍利若干，出時光燭巖壑。適慈聖聖母聞師至，命近侍陳儒致齋供，特賜紫伽❥。師讓之，謝曰：「自慚貧骨難披紫，施與高人福更增。」因請舍利入內，供三日。出帑金，重藏於石窟。師重二事，思得予作記。適予聞師西游回，即馳至京，候於上方兠率院。師拉予游觀石經，遂記之。予回寓慈壽，師感遇亦出山見訪，同居于西郊園中。❥談四十晝夜，目不交❥，信為生平至快事。師與予計，修我朝《傳燈錄》。予與師約，往濬曹溪，以開法脉。師先至匡山以待，時癸巳秋七月也。越三年乙未，予初以供奉聖母賜大藏經，建海印寺成。適以別緣觸聖怒，詔逮清下獄，鞫無他辭，送法司擬罪。蒙恩免死，遣戍雷陽，毁其寺。師時在匡山聞報，為予許誦《法華經》百部，冀佑不死。即往探曹溪回，將赴都下救予。聞予將南放，遂侍于江滸。是年十一月，方會師于下關旅泊庵。師執予手，嘆曰：「公以死荷負大法。古人為法，有程嬰、公孫杵臼之心。我何人哉？公不生還，吾不有生日。」予慰之再三。瀕行，師囑曰：「吾他日即先公死，後事屬公。」遂長別。予度嶺之五年，庚子，上以三殿工，下礦稅，令中使者駐湖口。以南康太守吳寶秀不奉令，劾奏被逮，其夫人哀憤，以繯死。時師在匡山聞之，曰：「時事至此，倘閹人殺良二千石及其妻，其如世道何？」遂策杖赴都門。吳入獄，師至多方調護，授吳公毗浮佛半偈，囑誦滿十萬，當出獄。吳持至八萬，蒙上意解，得末減。吳公歸，每念師輙為涕下。師以予未歸初服，每歎曰：「法門無人矣。若坐視法幢之摧，則紹隆三寶者，當于何處用心耶？老憨不歸，則我出世一大負；礦稅不止，則我救世一大負；《傳燈》未續，則我慧命一大負。若釋此三負，當不復走王舍城矣。」癸卯秋，予在曹溪，飛書属門人之計偕者，招師入山中。報書直云：「捨此一具貧骨。」居無何，忽妖書發，震動中外，時忌者乗白簡劾師，師竟以是罹難。先是，聖上以輪王乗願力，敬重大法，手書《金剛般若》，偶汗下漬❥，疑更當易，亟遣近侍曹公質於師。師以偈進曰：「御汗一滴，萬世津梁，無窮法藏，從此放光。」上覽之大悅，由是注意。適見章奏，意甚憐之，在法不能免，因逮及。旨下，云著審而已。及金吾訊鞫，但以三負事❥，絕無他辭，送司宼。先是，侍御曹公學程以建言逮，久在獄，與師問道，有《圜中語錄》。時執政欲死師，師聞之曰：「世法如此，久住何為？」乃率浴罷，囑侍者性田曰：「吾去矣，幸謝江南諸護法。」道人哭，師叱之曰：「爾侍予二十年，仍作這般去就耶！」乃說偈，（具見《圜中錄》）略曰：事來方見英雄骨<#sp>達老吳生豈宿緣我自西歸君自北<#sp>多生晤語更泠然<p>言訖，端坐安然而逝。曹公聞之，急趣至，撫之曰：「師去得好！」師復開目微笑而別，時癸卯十二月十七日也。師生于癸卯六月十二日，世壽六十有一，僧臘四十有奇。噫！師生平行履，疑信相半，即此末後快便一著，上下聞之無不嘆服。師化後六日，顏色如生，及浮葬于慈慧寺外。次年春夏，霖雨及秋，陸長公西源欲致師肉身南還，因啓之，安然不動。適予弟子大義，即奉師龕之。經潞、京口、金沙，曲阿諸弟子乃奉歸雙徑，供寂照庵，時甲辰秋九月也。越十一年乙卯冬，弟子先葬師于山後。適朱司成文寧公禮師塔，知有水，亟嘱弟子法鎧後移塔至開山。乃與俗弟子繆希雍，擇其五峰之內文殊臺，于丙辰十一月十九日茶毘，廿三日歸靈骨塔于此。於戲！師生平行履，豈易及哉！始自出家，即脇不至席，四十餘年。性剛猛精進，律身至嚴，近者不寒而慄。常露坐，不避風雪。秉金剛心，獨以荷負大法為懷。每見古刹荒廢，必志恢復。始從楞嚴，終至歸宗、雲居等，重興梵刹一十五所。除刻大藏，凡古名尊宿語錄，若寂音尊者所著諸經論文集，皆世所不聞者，盡搜出刻行于世。晚得蘓長公《易解》，大喜之。室中每示弟子，必令自叅，以發其悟，直至疑根盡拔而後已。然義重君親忠孝之大節，入佛殿見萬歲牌必致敬；閱曆書，必加額而後覽。師于陽羡，偶讀《長沙志》，見忠臣李芾，以城垂陷不欲死于賊，授部將一劒，令斬其全家，部將慟哭奉命，既推刃，因復自殺。師至此，淚直迸洒，弟子有❥侍者不哭，師呵曰：「當推墮汝于崕下！」其忠義感激類如此。師氣雄體豐，而面嚴冷，其心最慈。接人不以常情為法，求人如倉鷹攫兎，一見即欲生擒，故凡入室不契者，心愈慈而恨愈深，一棒之下即欲頓斷命根。故親近者希，凄然暖然，師實有焉。師性躭山水，生平雲行鳥飛，一衲無餘，無住足地。居常悲禪宗凋敝，欲求國初以來諸尊宿機緣，續為《傳燈》，未遂本願，賫志而往。於戲！師每慨五家綱宗不振，常提此示人。予嘗嘆曰：「剛宗之不振，其如慧命何？」原其曹洞，則專主少林；溈仰圓相久隱；雲門自韓大伯後，則難見其人；法眼大盛于永明，後則流入高麗。獨臨濟一派，流布寰區。至宋大慧，中興其道。及自國初楚石、無念諸大老，後傳至弘正末，有濟關主。其門人，先師雲谷和尚，而典則尚存。頃五十年來，獅絃絕響，近則蒲團未穩，正眼未明，則❥自尊稱臨濟幾十幾代。於戲！邪魔亂法，可不悲乎？予以師之見地，足可追配古人之風，姑錄大略，以俟後之明眼宗匠，續《傳燈》者采焉。以師未來世，故無上堂、普說、示眾諸語，但就叅請機緣開示，門人輯之，有內外集若干卷行於世。入室緇白弟子甚多，而宰官居士尤眾，不能具列。乃為之銘，銘曰：佛來出世<#sp>祖未西來擊塗毒皷<#sp>誰其人哉鷲嶺拈花<#sp>少室面璧只道快便<#sp>翻成狼藉黃梅夜半<#sp>老盧竊逃誰道嶺南<#sp>有此獦獠南嶽青原擦膿涕漢多少癡人<#sp>被他誆賺五家手快<#sp>如撫舜琴南熏倐至<#sp>辨者知音兒孫惡辣<#sp>觸者先亾但放一線<#sp>其家永昌門戶孤单<#sp>命存一絲有救之者<#sp>定是嫡兒如漢張良<#sp>為韓報仇縱然國破<#sp>宗祧可求是生吾師<#sp>如石迸笋出則凌霄<#sp>孰知其本為法力戰<#sp>通身汗血大似李陵<#sp>空拳不怯身雖陷虜<#sp>其心不亾千秋之下<#sp>畢竟歸王師金剛心<#sp>盡化為骨逼塞虛空<#sp>豈在山麓師不知我<#sp>誰當知師一死一生<#sp>春在花枝<p>卷之七目錄<p>碑記<p>徑山興聖萬壽禪寺記<#sp>樓鑰<p>徑山禪寺重建記<#sp>吳詠<p>千僧閣記<#sp>李邴<p>圓覺閣記<#sp>陸游<p>雙溪化城接待寺記<#sp>楊汝明<p>徑山興聖萬壽禪寺重建碑<#sp>家之㢲<p>增修徑山興聖萬壽禪寺記<#sp>楊復<p>太平萬壽禪院元住持傳法賜紫等覺大師慧源庄田記<#sp>陳度<p>清復徑山下院太平寺庄田碑記<#sp>吳用先<p>重復雙溪化城接待寺碑記<#sp>王在晉<p>凌霄峰記<#sp>釋德清<p>瓶匋重建真寂禪院記<#sp>朱國禎<p>普慶福田寺記<#sp>釋元熈<p>寒翠樓記<#sp>宋奎光<p>種樹記<#sp>李縠、錢謙益<p>游記<p>記徑山之游<#sp>蔡襄<p>游徑山記<#sp>慎蒙<p>又<#sp>王在晉<p>又<#sp>張京元<p>徑山紀游<#sp>吳之鯨<p>游徑山記<#sp>李縠<p>徑山游記<#sp>黃汝亨<p>游大安寺記<#sp>馬用錫<p>游徑山記<#sp>吳伯與<p>卷之七目錄終
。
<juan>徑山志卷之七<p>汶上李燁然刪定<p>海陽徐文龍、鹿城陳❥德訂<p>虞山宋奎光輯<p>碑記<p>徑山興聖萬壽禪寺記<p>樓鑰（奉化人，顯謨閣直學士）<p>徑山乃天下奇處也。由雙徑而上，至高絕之地，五峰巉然，中本龍湫，化為寶所。國一禪師開山于天寶之初，特為偉異，天作地藏，待斯人而後發。道成名震，召歸長安，代宗為之執弟子禮。將相不得與大丈夫事，繼之以無上，又繼之以法濟，坐鎮羣魔，刀斮禪床而色不動。識錢武肅王于微時，故吳越累世崇奉尤謹。皇朝至道中，太宗皇帝賜以御書，并佛骨舍利。元祐五年，內翰蘓公知杭州，革為十方，祖印悟公為第一代住持。紹興七年，大慧禪師來主法席，衲子雲集，至千七百眾。末年，南歸重來，跲而復振，人境相與映發，道俗趨仰，龍神亦隨指麾而定。顯仁皇后在慈寧宮、高宗皇帝在德壽宮時，皆❥遊幸，就書「龍遊閣」扁❥。孝宗皇帝書「興聖萬壽禪寺」，又賜以《圓覺經解》，天下叢林拱稱第一。大慧以來，名德繼起，神龍靈響素著，國家民庶有禱輙應，累封「神應德濟顯佑廣澤王」，廟為「靈澤」，且有玉圭、玉帶、黃金瓶鑪祭噐之賜，其盛極矣。<p>然而廢興有數，不可預知。國一之後，以會昌沙汰而廢。咸通間，無上興之。又後八十餘年慶賞，始以感夢起廢，為屋三百楹，剪去樗櫟，手植松檜，不知其幾。今之叅天合抱之木，皆是也。蒙禪師元聰以慶元三年，自福之雪峰，被旨而來，道譽隆洽，不媿前人。五年仲冬，行化浙西，而回祿挻災，烈風佐之，延燔棟宇，一息而盡。異哉！人皆以為四百年積累之業，一旦掃地，有能興之，非磨以歲月，未易就也。<p>先是，寺基局於五峰之間，又規模不出一手，雖為屋甚夥，高下奢侈，各隨其時，因陋就蕳，亦復有之。眾為之請曰：「大慧無恙時，豈不能撤而更之！顧其勢未可。兹焉火起龍堂，瞬息埃滅，豈龍神欲一新之乎？況祖師之像，出於烈燄而不燬。開山之庵，四面焦灼而茅不傷。師與國一，俱姓朱氏，或疑以為後身。北移醬壇，涌泉成井。今日安知暫廢，而當復大興邪！」聰曰：「有是哉，微我誰當為之！」乃出衣盂為之倡，率學徒元韶、可達等，所在緣化，兩宮加以錫❥，施者聞風日集，動以萬計。又命南悟等，廣募閩、浙、江東西良工伐木于山，日役千輩。斤斧之聲，震動山谷。凡食于山者，無問比丘、優婆塞，相與勸勉。智者獻謀，壯者出力。夙夜經營，不翅己私。開拓舊址，首於東偏為龍王❥，以嚴香火之奉。繼為香積厨，以給伊蒲之❥。延湖海大眾，則有雲堂；供水陸大齋，則列西廡。此皆一日不可緩，寺之所以立也。寶❥中峙，號普光明。長廊樓觀，外接三門。門臨雙徑，駕五鳳樓九間，奉安五百應真。翼以行道閣，善財叅五十三善知識。仍造千僧閣，以補艮山之闕處。前聳百尺之樓，以安洪鍾。下為觀音❥，而以東西序，庋毘盧、大藏經函。鑿山之東北，以廣庫堂。輦其土石，置後山巨壑中。開毘耶方丈于法堂之上，復層其屋，以尊閣思陵宸翰御榻。修復妙喜㙮亭，仍建蒙庵于明月池上。為香水海以沐浴，為天慧堂以❥僧。禪房客舘，內外周備。像設雄尊，金碧璀璨。法噐什物，所宐有者纖悉必具，不可勝書。<p>蓋其百工競起，眾志孚應，經始於六年之春，成於嘉泰改元之夏，閱月才十餘，而變瓦礫之區為大寶坊。始者蕩廢於一彈指，頃若甚❥矣。及其興之神速，則高掩前古，而又雄壯傑特，絕過於舊。按圖而作，井井有條。雲棟雪脊，翬飛層疊，逈出於烟霏空翠之表。春秋二會，來者益眾，奔湊瞻仰，如見化城。驚懼踊躍，稱未曾有。徑山於是乎大振矣。<p>予❥登含暉之亭，如踏半空。左眺雲海，視日初出。前望都城，自西湖浙江以至越山，歷歷如指諸掌，真絕景也。為別峰寶印賦詩，有「百萬桾松雙徑杳，三千樓閣五峰寒」之句，印為之撫掌，且曰：「山中之景，幾無餘蘊矣。」是時新創大閣，丹雘未施，上下一色，如凝霜雪，涉二十年，猶属夢境。今則土木之盛，何止十倍，恨未能一寓目也。<p>聰忽以書相尋於寂寞之濵，屬以記文，遣僧契日攜書來見，偹道始末。辤之曰：「年侵學落，筆力隨衰。子之師，願力宏深，成如許大佛事，不求于重望雄文之士，而為此來，何其舛邪！」求之再三，拙菴又助之請，遂櫽括其語，為之大書，且告之曰：「大慧千僧閣之成，一時稱為盛舉。善乎李資政之記，以為在杲公何足道，而循襲齷齪者以為奇特，不亦陋甚矣哉！聰之為此，初豈有意于興作者，因欝攸之奇變，偶人情之響合，上資國力，廣集喜捨，時節因緣，有相之道以濟登，兹是固不可不記以傳遠，然於師何有哉？矧國一之初，本無可傳之法，其後瞻禮之眾，傾於億兆財施之廣，盈於千萬，視之如幻，等之如空，居惟一室，室惟一床，布褐陶匏，澣衣糲食，其視寵榮震耀何如也？聰方以此道行，而余欲以言語讚歎有為功德，多言益足為贅。是故言盡於此，師其以為然乎？」<p>徑山禪寺重建記<p>吳詠（宋尚書）<p>國家駐蹕臨安，自西天目龍翔鳳舞，舒岡布麓，蟠結而為帝王之都者錢塘也。自東南天目熊騰馬奔，陵深抜峭，發越而為梵釋之宮者徑山也。山以徑名，乃天目之徑路，其地尊，故鬼神不敢宅；其境勝，故凡庶不得居。必也，以大法力建大道塲，然後能儲精會秀，攬光景而納於其中。如國一禪師卓錫于此，興廢逮今，蓋已四百餘年矣。<p>先是，慶元己未冬，龍王❥災，精廬佛宇，一夕而燼。住持僧元聰，治故而復新之。後三十五年夏，再燬，無準師範慨然嘆曰：「曩在育王時，曾夢一神人，偉衣冠，盛儀衞，馳騎而前迎。疇昔之夜，又夢前神人者，持一寶珠以相授曰：『謹勿訝。』或謂夢之神即山之龍，珠之數則火之日也。豈住止或壞皆數耶？」師于是以精進心，轉不退輪；以勇徤力，檛無畏皷。披榛塞，竅高深，度材於山。視昔所封植，可以為榱、為梁、為杗、為桷者，適飽厥用。則鳩工聚糧，命幹力之僧相其役。一念纔起，諸天響合。上方頒❥甚渥，公卿大夫士樂施舍，南國之好善者，不祈而獻貨，不命而獻力。越三年考成，曰堂、曰❥、曰門、曰廊、曰樓觀，棲客之廬，齋庖之所，庫庾井廐，靡不畢具。最是龍游閣，居翠峰之頂，畫栱璇題，承雲納日。而檐外曰凌霄之閣，天空宇逈，若與灝氣者游。循而下，曰寶❥、曰寶所、曰靈澤❥、曰妙莊嚴閣，不但如飛來湧出，而宸奎麗畫，寶鎮此山，實振古所未有。舊兩僧堂，幼學者居外，久習者居內，殆非不二法門。今則綂而為一，楹七而間九，席七十有四，而衲千焉。矧翼五鳳而閌離門之虛，建萬佛而補艮山之闕，皆以大用勝服之。若夫乗金相水，西秦多聞異僧所云，更不道也。比年以來，歲數不登，諸方寺宇，兵殘火燬，荒基斷礎相望，百不能興一二。師乃于艱棘之秋，廉以克己，勤以募眾，竟乗願力，成就兹事，豈不謂釋中之傑耶！<p>雖然，予❥聞瞿曇氏之為教也，旅泊三界，木下一宿，穴土為廬，編茅為庵。達磨之不屋也，德山之無❥也，包攝之不設佛像也，楊岐之不蓋僧堂也，風穴之不葺破院也，林洋泰布衲之不飾，寺㙮不占檀那地也，瓦石擊竹無非道，山桃開花無非禪，地上木、庭前栢無非佛，安得有宮❥樓閣之華哉？無凖曰：「否也。了性者，真幻皆性。證實者，權假皆實。一大寶藏，半說莊嚴；一部《華嚴》，只言現量。有是身，非旅亭也；有是物，非寓宇也；有是居處室廬，非假觀也；有是宮❥、樓閣，非化城也。於密屋，可以識無漏；於竟壁，可以見因果；於廣大樓閣，可以觀三生。立一枯木為像，可以起人敬心；拈一泥團塗地，可以使人不墮惡趣。莖草建剎，具足大智；聚沙為㙮，皆成佛道。安得為無范金合土、塈茨丹雘之事哉！」予謂：「由前之說，則一切有為之事，俱落虛無，由後之說，則諸祖無上之宗，悉成斷滅。泥空，則如盲人摸象，黑山窟裏修行；墮有，則猶跛鼈困泥，濁海波中起沒。二說皆非也。道有，則一塵不立；道無，則一法不捨。於真空而不着頑空，於妄有而轉歸妙有。信圓而不偏，念活而無弊。合體性容貌，融為一源，其庶乎道哉！」師曰：「此事且止。普樂院火，永邦建之，記者張無盡也。圓通寺焚，師序復之，記者周益公也。己未之厄，聰亦求《記》於樓學士。子舊詞臣也，盍為我識之？」<p>歲丁酉（理宗紹定六年）登山，首請守寧國，又請奉祠龜溪，請益勤，且曰：「上累頒金幣，賜御書，復賁範以金襴法衣，佛鑑師號，蓋自❥山付嘱以來未有。如今天子神聖慈武，清心寡欲，篤行善道，扶立教門如此之力，子尚可得而辤耶！」「詠不❥醍醐，不嚊詹蔔，枯藤敗筆，何能鋪述盛美。然學自孔氏，所求乎子以事父，臣以事君，常恐不盡其分，無以報國。汝等捨世俗家，出形色界，辤親割愛，不拜君父，飯以珍厨，棲以大厦，將何所求報國恩，持經誦咒，不足以報；譚空說妙，不足以報；窮子之力，盡未來世，以無量莊嚴，不足以報。惟發揚大旨，警悟羣迷，具如來眼，踏毘盧顖，掘二祖髓，御大梅心，標俱胝指，破馬師、欽師惑，使一切眾生，成等正覺，此真是報國恩處。」範曰：「唯。」乃為之記。<p>千僧閣記（略）<p>李邴（參政）<p>師於臨濟為十二代孫，其道大，故其攝者眾；其門峻，故其登者難；其旨的，故其悟者親；其論高，故其聽者驚且疑。而同時者，譏毁嫌❥不勝其忿。然四方學者，或自謂親證，或幾號罷叅，皆肩靡袂屬，沓來於座下。而公所遇之，未❥假詞氣，接慇懃，拒之而不去，踈之而益親。至於水洒挺逐，而戶外之屨常滿院。去城百里，自唐國一禪師始斬蓬，藋驅龍蛇而居之，寺無常産，山之神龍實助其緣化。師至之始，眾纔三百，二年法席大興，眾將二千。而院有僧堂二，不足以容。於寺之東鑿山，開址建層閣千楹，以盧舍那南向嶤然居中，列千僧案位于左右，設連牀，齋粥於其下。經始於十年春，越明年春告成，余❥問道于公，聞之而嘆曰：「非成是閣之難，致其眾之難；非致其眾之難，道行而不能使其眾不至之難。」一閣之成，在公何足道？而循襲齷齪之者，以為奇特，不亦陋甚矣哉！獨喜其道行，而眾從之，故為書其本末。<p>圓覺閣記<p>陸游<p>淳熈十年二月己未，徑山興聖萬壽禪寺西閣成。乙丑，上賜住持僧寶印《御注圓覺經》，且命寶印為之序。既進，上為嘉嘆，召見錫❥甚寵。於是道俗咸曰：「賜經與閣成同時，宐❥曰『圓覺之閣』，且刻石以侈盛事。」則又咸曰：「陸游宐為記。」印以眾言來諗游于山陰澤中，游蹙然不敢辤。<p>㳟惟聖天子，以聰明睿智之資，體堯蹈舜，深造道妙，悟一心於萬法之中。既以博極皇墳、帝典、羲圖、魯史之秘，而像胥所傳，木葉㫄行，亦靡不究覽。以大圓覺為我世界悼士之陋，多岐私智，昧乎大同，乃以萬機之餘，親御註釋。凡十二大士之所問，調御之所說，佛陀多羅之所譯，宗密之所註，裴休之所言，皆冰釋縷解于宸筆之下。十日竝照，物無遁形。百川東歸，海無異味。如既望月，無有缺減。如大寶鏡，莫不照了。東夷西戎，南蠻北狄，霜露所墜，日月所照，莫不共在此大圓覺中。魯之縫掖，楚之黃冠，竺乾之壞衣，祝髮于時相與為矛盾，為冰炭者，亦莫不共在此大圓覺中。不偏不欠，不迷不謬，垂之萬世，亦莫不然。而寶印以山林枯槁之士，道行海內，名徹九重，得懷璉入侍仁宗故事。召至便❥者，再覲清光。承聖問，口誦所聞，文附巨典，有學士大夫願而不可得者。又此閣壯觀，首冠一山，費至三十萬貫錢。其落成也，適當賜經之時，山川動色，神龍踴躍，於乎盛哉！方閣之未建，東偏有千僧閣，紹興中，大慧禪師宗杲所營。宗杲，法門之傑，方住山時，眾盈千數，故以名閣。然自今觀之，雖萬億阿僧祗眾，猶有限量，豈若圓覺之廣大無邊也哉？<p>顧游衰病憔悴之餘，學問廢落，文思局澁，而名山勝事，本末閎濶，非區區筆力所能演述，實以為媿懼云。<p>雙溪化城接待寺記<p>楊汝明（宋進士）<p>徑山，天下第一禪剎，❥深修阻，高人達士之所輻凑，余每恨無因至焉。去年春，奉詔祈澤山間，佛日禪師宣公獲知，今丞相魯國公居是山七年矣。忻然領予裴徊周覽，雲山重復，草木蓊薆，悅可人意而又棟宇宏麗，噐物潔齊，為之驚愕加嘆。彼息心淨住，何為得此哉！乃言曰：「重趼而來者，窮其日力，食息無所，吾又於雙溪之上，築室百間，濟其所不及。皇帝❥賜『化城』二大字，因創重屋，尊而閣之。❥寢門廂，庖廩湢浴，靡不備具。」願得識其實，亟命箯輿竝游，至則有過其言無不及也。余遂言于師曰：「吾儒之道，食無求飽，居無求安。敏于事，謹于言，就有道而正焉。釋迦氏初至雪山，勞其筋骨，餓其體膚，既勤且勩，不減吾儒也。今為僧者，不耕而穫，拱坐得食，隨寓隨足。又為之茇舍，使朝不及餐，於此乎穀；夕不及宿，于此乎館。將翱將翔，不至半途而廢。得無過于安且飽乎？夫登山者，將為道謀乎，將為安飽乎？苟志於道，則居不必安，食不必飽，孜孜求之。求之不得，不敢少怠。意會神契，斯有得矣。師謂何如？」師曰：「此吾考室之意也。能不媿此室，則在其人。」吁！彼能識師意歟？既畢力營繕，遠近信敬，翕然樂施。師又自裒其槖，合緡市田千畒，為無盡供。於是，化城之居，可久以大，而師所以待其徒之意始愜，不可不識也。<p>師名可宣，吾蜀嘉定許氏子，別峰印公、橘洲曇公之弟，曇又其同氣也。禪印師曇，有之似之，上雅聞其名，用賜佛日之號，奎畫焜耀，草木生榮。年餘七十，❥手書《華嚴》等經，庋藏兹山。又築萃堵波於後，當相與為不朽云。<p>徑山興聖萬壽禪寺重建碑<p>家之㢲（元進士，睂山人）<p>徑山，名為天下東南第一釋寺。寺何以重？以道重也。蓋自唐世，至人指徑以知津，神龍奉地以啟宇。異僧輩出，駐錫譚道。顧盻叱咤，明心闡性。超越生死，足以指南。禪流莆勺，真乗見知。累朝醲恩渥，賜龍文，虹氣照耀林谷。尚矣，馴至近代，崇極而圮。變故凢五：一燬於慶元己未，住持元聰新之。兩災于紹定癸巳、淳祐壬寅，師範載營之。又厄於至元乙亥，更二住山，而雲峰師妙高至，披榛掃礫，竭蹷重建，粵五朞，寺如舊，輪奐過侈。己丑正月，剎那復燼，寺眾駭懼，師喟然曰：「吾宿生負此山，吾償之。吾不憂亾寺，憂諸人不解狗子無佛性耳。」眾悚然林棲。<p>庵潜法社如故，擇人受事度材，慮庸瘠已，首公再捐衣盂，施者踵至。及更舊規，匯大❥為龍淵而從。❥稍北直池，南為照❥。潮音之堂，丈室正寢，無垢、不動二軒，東西對扁。遷大覺寮於布金，移祖庭復歸於宴坐峰上。宅毘盧頂，靈澤祠宇，下瞰幽竇，翼以廊廡。綱維職掌，雲棲前序。行署賔舘，庖湢帑廩，多所更定，寛平❥穩，倍勝疇昔。僮❥工藝，咸有寧棲。寺東，剗積壤為三門。❥佛塲最後建，益壯麗。範鍾千石，像設嚴具，金碧交絢，如住佛國。朝家欽崇護持，恩禮有加。壬辰十月落成，為屋千楹，計工百萬皆有奇。創祝❥庫，市蘇湖田。歲閱藏典，効華封，上衍帝祝。其贏接待雲水，其徒宣力者，淳暢、法瑞、心開也。<p>師雖治土木，而晨夕唱道，雲衲奔湊，瓶錫兀兀，宴若無事。甫十年間，兩建鉅剎，如探諸懷，功亦偉矣。論者或曰：「佛果靈耶，九十年而五隳其宮也。隨仆隨起，易於折枝，又何神耶！」吁！是一諦義，學者未之思耳。天下莫大乎道，而物為小；莫壽乎道，而物為夭。天地山川，人物宮室，何莫非物，何莫非道。道即理，理即釋氏之禪，非耶？物有噐形，理超噐形。物有數量，理無數量。物有成毁，理無成毁。未有天地，此理先具。人物銷盡，此理固存。常人見物不見理，聖賢見理即見物。無在而無不在，物物而不物于物。主宰羣動，圓裹十方。不假一木，不煩一斤，不動道塲，清淨法棲，瞠乎儼乎，常在目❥。兵戈不能斬殺，水火不能焚溺。施者何施，受者何受，毁者何怒，營者何求。彼假借之云「半千之期」，何異鷽鷃之量大鵬、井蛙之議海若也哉？<p>癸巳四月，師過予，以寺碑請，且作別語甚異。未幾，師果示寂。弟子正宗、宗嶽、清泰，❥舊行哲，奉遺言申前請益力。予事理學，不解禪義。理者，天下公共，非釋氏得私也。乃具著于篇，而重宣偈言：吾觀世間物<#sp>有相皆幻❥空華及空果<#sp>起滅相輪廻惟有金剛身<#sp>徧滿于法界得大堅固力<#sp>常住永不墮云何眾寶山<#sp>諸佛演法地人天所聚會<#sp>而現五衰相世尊說經教<#sp>天地及日月凡麗四大者<#sp>時皆有劫壞其間有一寶<#sp>不屬諸有形湛如太虛空<#sp>皆為萬象主萬形皆有盡<#sp>而此獨不朽強名理與道<#sp>而字曰禪那非性亦非相<#sp>而不離性相非空亦非有<#sp>亦不厭空有不生故不滅<#sp>誰捨復誰取是故觀此山<#sp>不落成壞境何處四禪天<#sp>即此伽藍是佛子淨覺塲<#sp>了達無上義能證無住法<#sp>即見常住性以此祝聖人<#sp>等物無量壽下及恒沙眾<#sp>同住安樂國云何得福多<#sp>非幻不滅故<p>增修徑山興聖萬壽禪寺記<p>楊復（字泰之，少卿）<p>凡山川有勝絕，必有物之靈者據之。物之靈，莫靈於人。而其間橫雄顯發能仁氏之道者，尤人之極靈。故往往不能不移其所勝，以歸于其人焉。此徑山五峰之抜秀幽盤者，所以始室羣龍，卒成興聖大精藍，歷今幾百年，補六十七善知識，而猶未艾也。雖然，難陀波羅乳縻未供，安受菩提？迦陵尊者竹園未捨，瓶沙王堂❥未興，安處千眾？是則莊嚴為闡法之因，構結為度人之要，主師席者，容視為粗行小果，而致荒先緒乎？<p>前三衢證果禪寺住持金華月江淨公禪師，實六十五代主。先是，仁廟優崇象教，徵天下高僧，翻修藏典，公亦與焉。明年，為宣廟宣德丙午，諸山以公學行知見，如武庫森嚴，雲龍超越，相舉於宗司，遂檄住是山。指南迷途，意氣直截。座下千餘指，一為觀根發機，矢無虛發。四方尊仰，檀信填門。少暇，則雅步躊躇，經營廢敝，妙筭神出，意至皆成。積財儲粮，鳩工定規，次第舉行，竟獲完美。先修大佛❥，巍巍若新。次修伽藍堂、祖師堂及方丈，莫不增換益固。殿壁亦施五彩繪，光耀人目。觀音大士、十八大阿羅漢，一切神像，盡加以金碧朱粉，襍色麗裝，殆有生氣。復建天王殿若干楹，為叢林擁衞。搆無垢軒，并雲厨等室若干間，為怡賔安眾之所。百噐具修，常住賴之。徑前作大門樓，自書「天下徑山」之扁。其天王❥門之扁，則駙馬都尉沐公所書也。<p>迨歲甲寅，公春秋浸高，倦於接引，思休閒且預謀歸宗之地，廼即寺北徧，作退居，號「圓照」，結窣堵波，號「壽墖」。乙卯秋既就，述偈而逝。今天子改元正綂之丁巳夏，偶遊京師，因舊善余，來求記。其作用之歲月，將立石寺中，以貽謀後。求俾有䋲纘。予素重公平昔行願非小，今此盛舉，真菩提心，信所筆之。<p>太平萬壽禪院元住持元傳法賜紫等覺大師慧源庄田記<p>陳度（丹陽人）<p>臨安縣東二十里，靈鳳鄉之腰，喬木刺天，修竹成林中，有萬壽禪院者，故吳越國武肅王錢氏所建，太平寺也。唐天祐二年，更為禪居。天聖七年，始賜今額。初縣人高君保，與其子瞻，自景德以來，大新棟宇，造❥塑像，藏經鑄鐘，百用具修，又以田百有二畒，與常住供僧。君保、瞻卒，其子弟分財産，欲奪前所予田，交訴於縣，縣沒入之平其估許人市。崇寧元年，住持等覺大師募檀越百餘人，得錢三十七萬有奇，詣縣請如本估市，宰君嘉其請而歸之。等覺刻檀越姓名于石，以傳不朽，屬無住居士序其事。居士為臨安地寡人繁富，官田今日示價，明日爭者盈庭，高氏沃野膏壤，竟四十年莫有市者，豈神物護之乎！抑亦有待乎！且善惡一念，至微細也，長劫受苦，樂報秋毫不差，况予奪罪福之明著者？等覺與十方來眾，當其食時，升堂展鉢，上味妙供，不念自至，何用區區營此一頃田？為葢欲與高氏子弟悔罪，與諸人植無窮之福也。當知是田，本無去住，于彼于此，何得何䘮？彼此得䘮兩忘，則罪福安在哉？故此山可顛，此地可移，此石可磨，此福無有窮也。他日大穫倉箱，克溢禪子，終朝飽滿，元不曾破一粒米，始知居士前語，不綺宰君者。霅上姚祐伯受，以學行知名，施於政事，人安樂之。等覺者，法號慧源，大通禪師之法嗣，不惟道行高潔，抑且才力過人。無住居士者，丹陽人陳度。<p>崇寧元年秋七月中元日<p>清復徑山下院太平萬壽禪寺庄田碑記<p>吳用先（字本如，薊遼總督）<p>太平寺，在臨安邑，治東靈鳳山間，擅風林雲壑之勝，肇基于吳越王，至宋天禧中，改為萬壽禪院。邑有檀信高君保者，父子相踵而護持❥宇像噐，各極其莊嚴，而又捐田百餘畒，供四海苾芻，以克香積之❥，當時叢林亦云盛矣。及君保逝，而後裔之為闡提者，謀奪其前田，遂搆訟田沒入官，欲市者聽。越四十年，而竟無市者，豈非維衞力耶！至崇寧間，有慧源為住持，募得錢數萬緡，自白於縣，請得贖之，然世代變更，漸次凌夷，而田盡為比隣所吞併矣。寺僧零落，三五輩無恢復志，迄今有澹居者，為達觀禪師高弟，以刻藏因緣，來主徑山之席。一日，至其地徘徊久之，追尋古蹟，偶見石壁，刻一「小徑山」三字，知為徑山下院，撫然而歎曰：「此梵釋龍宮地，有神呵護焉！是百畒之丘，乃高檀所捨，飯十方僧者，若輩踞為己有，入泥犂如箭耳！曷若直而歸之，為眾贖愆？」於是，聚吳中善信周祗等貲，僅贖其半，半仍歸比隣，蓋運以慈心也。而邑令黃君佐成之力居多焉。噫！此一地也，檀化為魔，魔化為檀，予而復奪，奪而復予，成成敗敗，去去來來，亦何常之有，總唯一心所造耳。心緣於善，則為喜捨，為莊嚴，是高君保之父子也，是慧源、澹居之恢復也；心緣於不善，則為慳貪，為侵併，是高君保後裔之反汗也，是左右比隣諸人之蠶食也。善惡祗緣識心，成敗了無實義，論性則空有之，不立論相則因果之難逃。福緣瑞種，隨善萌芽；異類幽淪，乗惡滋蔓。夫人生如掣電飄風，七尺軀殼受享幾何？胡為乎貪執不捨，甚至強吞，甘以有盡之身，而釀無窮之業哉？吾願後之人，勿復垂涎此地，而自招業報也。<p>重復雙溪化城接待寺碑記<p>王在晉（太倉人，尚書）<p>昔大藏西來，流通徧滿，明明國製，不廢頂禮慈尊，名山福地，多頒法寶，廣度僧伽。故翻刻藏經，自北而南，始於清涼妙德，以其嶺道廻複，轉輸倍費工力，議而之徑山。徑山萬菁叢深，烟雲震暖，棗梨易蝕，又議而化城。化城，為宋佛日禪師宣公所創，寺名接待，皇帝賜「化城」二字，因搆重簷嵬閣，分徑山之東麓。沿至我朝，僧徒畢集，為徑山❥勝道塲。<p>正德間，以寺田編役，僧不能守，割地轉質民間，質券具存，石垣界址在焉。馮開之太史，擇地化城建屋，以藏經板，自任一緣，捐錢五十緡，徐圖恢復。以其事屬之密藏，募金贖地未竟，而以手帙遺之❥公。會桐城本如吳公，任浙左轄，慨然欲竟成開之之志，乃乗閱湖工，偕廉憲竇公，躬履其地，曰：「曠墟可復也。」訊諸業民，曰：「得價可還也。」禹航鄉紳王君，先以其地歸寺，於是慕義而來歸者如響，乃贈金給直，以贖其半。誅茆結舍，處大士蘧廬中，而經板乃得其藏矣。<p>化城薄於林莽，椽居絕罕，而其間有封土如纍者，外割餘地，任其祭掃，❥無所卜築。方伯公以慈悲一念，保安化者，爇慧炬而照昏城，野鬼得藉無邊法力，永寧其❥於功德之林，枳棘轉為初地，蕪萊化為覺塲，因明入智，喜信皈依。乃❥觸邪宗，陰懷睥睨，嗾諸狂少，浪託無❥。於是經法官之勘斷，煩公府之質成，魈魑既遁，正顯邪逐，法門得據而安焉。嘅自金輪常轉，世劫周遭，變徙滄桑，古來興廢。然而魔劫雖渾，金剛不壞，生天地而無始，徹天地而無終，堅固慈心，自隳罡煞，佛力如天，有時藉轉于人力。然盡人之力，終不能加於佛力。<p>余不佞，不能為無盡居士省後深造，更著護法，然亦不能凝神搆思，立論無佛。化城八百八十畒，典價不逾二百七十金，今出三百五十金，而僅贖原田之半，無損于民而有益于僧，僧田歸僧，僧與民作平等觀，何必斥僧而惟民之與哉！一化城也，在宋則棟宇宏麗，噐物潔齊，徵于郎官楊汝明之記。乃棟宇變而為灌莽，灌莽今又將變而成棟宇，馮太史締緣而未果，吳方伯矢念以聿成。議始于萬曆甲申，十六年而獲竟其事。慈心點化後先相待而然。不佞僅為方伯布虔以告諸天，請消人心之荊棘，則此地之荊棘不生。能植善信之根基，則我佛之根基不壞，翻經❥佛之塲，金鏞以是而依崇，鐵鍱繇兹而扄鑊，可祝聖壽萬年於久矣。<p>凌霄峰記<p>釋德清<p>按志：「龍遊閣居翠峰之頂，畫拱璇題，承雲納日，而虛簷之外，曰凌霄閣。」是知峰頂有閣也。會峰頂時，見五色毫光，因有寶光❥，似閣前有❥，皆宋所建，今皆廢矣。昔圓照禪師，居峰頂十年，詩云「坐斷凌霄已十年，匡宗扶教且隨緣」之句，而古鼎禪師亦居十年。由是觀之，則前代住山，靡不愛其孤絕，想必居之，但峰頂無水，况峰孤逈，非藏修地也。前月亭法師亦會于此講《華嚴經》，以此峰乃五峰之主，雙徑之祖龍也。頃梵懷慧公結庵于頂，居十三年矣。向苦無水，以鑿石虛巖得泉，可供百眾，大旱不竭，味甘而烈，以從空中出，如天甘露，因名甘露泉，葢從來所無也。手植引路松數百株，冀化龍也。予於萬曆丁巳初春，登其頂，四望寥廓，一目千里，因題其庵曰「空中居」，志超世也，遂為之記。<p>瓶窑重建真寂禪院記<p>朱國禎（湖州人，大學士）<p>言天下之名山，無不舉東西兩天目者；言天下之名刹，無不舉徑山者。遠則國一、大慧諸祖之法席，近則紫栢可大師之靈蛻在焉。故黑白之侶，登臨兩天目，瞻禮徑山者，日無虛晷。或乗竹筏，緣磎澗而進；或包腰❥屩，穿林麓而入。雖水陸異途，要必于瓶窑發足焉。故言兩天目、徑山，又無不先舉瓶窑者也。然其地俗樸民儉，自農桑外，多以埏埴為業，故市❥之與陶穴，相望如櫛比，而求所謂伽藍精舍，則窈乎無聞。登臨兩天目，瞻禮徑山托宿焉者，非寄民廬，則依食肆。雖緇衣白足之流，勢不得與齊民異，有識者過之，未❥不徘徊興嘆也。聞谷禪師慨然捐衣鉢，為善信倡訪真寂廢刹故址，復建禪院，為往來食息之所。厚直市地，集材搆屋，凡為佛堂若干楹間，僧寮若干楹間，墻籬、門廡、㕑井、湢溷，各有其所。雖無雄❥傑閣，震竦觀聽，凡所以供佛養僧之具，燦然備矣。院未有儲粟，而居民千餘家，環拱敬信，每食必貯淨飯一甌以俟。禪師使沙彌三四輩，聚而歸之，蒸饎以為僧食，食時主客僧恒不下千指，無匱乏之憂。晨鐘暮皷，木魚梵唄之聲聞數里外有，過大叢林無不及焉。久之，四方敬信者日益，眾競為師佃，復古安眾寺，併❥寺山塲二頃有奇，以供薪㸑，又陸續施買飯僧田五十餘畒，稍佐淨食云。蓋禪師貌溫而氣寂，行修而言中，當其在雲棲會下苦行，菁山名聞已洋溢諸方，道俗仰之，不啻瑞雲祥鳳，故一出而所過必化，所舉必遂，流衍而光大之，正未有量也。廼予所醉心禪師者不止是。自初祖西來，而義學之士疾之如仇；六祖傳衣，而南北宗亦相為水火。蓋我相難除，法執易起，所從來久矣。紫栢以单傳之印，倡道徑山，而雲棲大師專提淨土，二大士之權實隱顯，詎可凡情分別？而猥墻倚壁之徒，亦遂各分門戶。今禪師不離淨土，直契单傳，且以雲棲之的❥，作徑山之津梁。此真寂院之作，蓋亦借事顯理，合異為同之妙用也。按誌：院始建于宋寶慶間，中更廢興不一，重建于萬曆四十二年甲寅，落成于次年乙卯。院成後，師旋入閩中芝山，至泰昌十月，狥善信之請，復來主院事。及天啓改元季冬，而國禎始為之記。<p>普慶福田寺記（碑為趙松雪書，原逸四字。）<p>釋元熈（四十六代住持）<p>普慶福田寺在徑山之陽，初國一禪師過其處，愛其高山深林，秀氣茐欝，顧瞻裵廻，久之而後去。至元十七年，雲■■■為徑山屨及于斯曰：「昔國一之所盤桓而不忍去者，此其是乎？吾將營禪居，以飯游錫。」其徒師能跪于前曰：「今四海一統，師首奉綸音，主東南第一法席，當以正宗自任。能雖不能，當盡瘁土木，以承師志。」于是審曲面勢，乃搆乃築，積三十年，始克就緒，❥堂門廡，一倣祗園之制，飛錫如歸，居者以安，又建大莊嚴樓閣，上容十千金色寶花玉座，百寶光明，互相灌射，如帝網珠，旋轉無礙。延祐四年，仁宗皇帝賜今額，為十方禪寺。明年，師能來南屏，請曰：「夙夜兢業，懼墜先訓，今兹有成，皆先師願力也。諸父行，惟師巋然。敢求一言，以紀成緒。」余諗之曰：「自國一相傳至于今，五百有餘歲矣。鬼物呵護，蛇龍虎豹，罔敢竄伏，而卒為釋梵之宮，此豈人力也哉？居于斯者，盍亦思紹之人，重趼而舍，併日而炊，訪求知識，決了大事。慎毋厚自奉，而薄于蹔集，是違先志，以速禍尤也。有能以身為准，以行為訓，晝永勤勞，夜■禪誦，若牛首之負米、金牛之畀飯，奯公訶雪峰于逆椽、地藏接法眼于旦過，居者游者，二俱相當，此而翁之志也，能其以是朂之。」<p>寒翠樓記<p>宋奎光<p>余游兹山再矣，而未登斯樓也。登斯樓自兹遊始，葢前此未有，有之自癸亥秋也。常住廓庵觀公，繼無邊海公，鼎新大❥，次龍王❥，次禪堂，次祖師❥，次齋樓，又次厨房，次養老堂，及庫司湢溷。自萬曆壬子以來，數年之內，拮据道塲，次第翼然大備矣。而復念十方冠蓋，訪道名山者，絕不得一高敞之所，與之延眺，因建斯樓予兹，與馬令公來游也。時維初夏，嫩綠流鮮，延大人于几案，攀鵬翮于❥間，鉢盂獻翠，宴坐高騫，佛日耀五峰之頂，清風來奇樹之顛，徘徊顧盻，飡爽滌煩，因有感于中，曰：「臨春結綺高華靡麗之觀，伐竹凌雲騷人寄興之地，轉眼滄桑，消沉莫繼，令人憑而吊之，則有嘆風流之不再者矣。若登斯樓也，則祖席峙五峰之勝，僧寮起八代之衰，無論一時游屐，咸生瞻仰，觀公權巧，化導不可思議。將千載而下，有睹榱棟而覓竹箆者，非斯樓為之感動耶！即謂之寶所化現可也。」令公曰：「善！盍為之記？」因命童子掬泉泚筆，而飛翠生涼冉冉，與墨花映發，并顏其楣曰「寒翠」云。時天啓甲子四月佛日也，同游馬令公，名用錫，號晉荷，晉江人。<p>種樹記<p>李縠<p>瓶匋聞谷禪師，以陶輪智埏埴諸方，一時英俊蔚然相從，譬之種植已自，金鋤不動土，靈苗在處生矣。復念徑山大❥，需材實難，❥見萬曆戊申，吳江沈中丞公鼎新之，求木千里之外。已達雙溪，彈指入徑山耳；而溪流橫溢，飄散丘陵草莽間，運載之費十倍于易。因擇地于山，募植松杉于上，曰：「百年之計有待也。」予聞之為之三嘆。《華嚴》五十三叅所在，祥河寶樹，散花流香，而極樂土中亦行樹周匝，階楯嚴飾，可知寶所變現，刹刹莊嚴矣。而予謂末法像教，則莊嚴尤第一義也。凡夫見相作佛事，非莊嚴無以啓信，則夫念及于佛剎者，則安得不計及夫莊嚴佛刹之具？昔衞文播遷一方，猶樹之榛栗，椅桐梓漆，詩人之意曰：「禮樂不患無具也。」矧八十七祖，炳中天之耀，而後之人崇隆像教，顧艱于堂搆耶！向無慮及此者，而師獨秉遠識，預為善後，不必龍神締造，祗陀信施，而徑山佛刹，知無窮盡矣。雖然含育利生名宮❥，防非護善為欄楯，既樹矣，成就周圓是在守之者，語云：「剩栽無影，樹留與後人看守之謂也。」予慮眾生，情見塵沙不一，因為之記，以告將來。地名黃沙灘，種樹期滿大藏之數，始終經紀其事，為本山松源僧桂庭，名大矼者也。<p>種樹記<p>錢謙益<p>徑山為天目東北峰，伽藍在山冢五峰之間，凡有興作，取材於千里之外。凌大江，冒雙谿，歷洪流暴漲，然後逆坂而上，緣縆邪許，十里百折，卒徒顛踣，木石騰藉。是故寺不久輙廢，廢而難復以興也。聞谷禪師印公語其徒大矼曰：「盍買山而樹之？樹可材也，百年之內，其可以掄材於山矣乎！」於是買山若干畒，樹松杉若干株，循直嶺以至三門又若干株，刻其券而三之，以為之守禁。而又曰：「是不可以不志也。」使益書之於石。《詩》有之：「樹之榛栗，椅桐梓漆，爰伐琴瑟。」此古之邦君建侯營室者之所有事也。印公，學佛之人也，乃能計久遠如是。世之君子，慮及于浹歲者亦寡矣，豈或百年？嗚呼！浮圖之昌其教宐矣。其訓于有官君子，不尤深切哉？夫以印公之願力，後五百年，兹山之飛樓湧❥，當有如蘓子瞻之詩，余之言何足以云也。使世之君子，過而眡之，則以余言為厲己而已矣。<p>游記<p>記徑山之游<p>蔡襄（字君謨）<p>餘杭縣之北鄙，直五十里，有徑山在焉。山有佛祠，號曰「承天祠」，有碑籕述載，本初唐崔元翰之文，歸登書之石，今傳于時云。始至山之陽，東西之徑二，登自其西，壁絕襟繞，轎行少休，松檜交錯盤欝蒙翳，尋丈之間，獨聞語聲。躋稜層，披翠蒨，盡十里許，下視來徑，青虯蜿蜒，搏巖騰霄。且及其巔，峽束洞隱，幾不容竝行。已而內括一區，平林坦壑，四面五峰，如掌❥指，一峰南絕，卓為巨擘，屋蓋高下，在掌中矣。庭間小井，或云故龍湫也。龍亾湫在，歲率一來，雷雨暝曀，而鄉人祠焉者憧憧然。環山多傑木、絲杉、翠檉，千千萬萬，若神官蒼士，聯幢植葆，駢隣倚徙，沉毅而有待者。迸溜周合，鏘然鏐然，若鑾行珮趨而中節者。由西岑之北數百步，矻然巨石，屏張笏立。上下左右，可再十尺，劃而三之，若「川」字❥文，曰喝石巖，其傳甚神。竝巖披谷，修竹茂密，❥以鍥刀刻竹兩節間，成「景祐三年十二月十五日」字云爾。<p>由東徑而往，坎窞為池，游魚曠空。其西徑東折，蹴南峰嶺脰之間，平地砥然，盈畒而半。偃松一本，其高丈，其蔭四之，橫柯上聳，如芝孤生。松下石泓，激泉成沸，甘白可愛，即之煮茶。凡茶出北苑，第品之無上者。最難其水，而此宐之。偃松之南，一目千里，吳江之濤可挹，越岫之桂可攀，雲馭靄騫，狀類互出，若古圖畫，蟲蠧斷裂，無有邊幅，而隱顯之物，尚可名指。羣山屬聯，呈露崗脊，矯矯剪剪，咸有意氣，若小說百端，欲聖智之亢，而不知其下也。<p>臨觀久之，魁博通幽之思生焉。古人有言，登高能賦，可謂大夫。旨乎哉！予於斯見之矣，曷止大夫之為也。大凢言之，天嶙地絕，山廻物靜，在處入巧，舉可人意，雖窮冬閴寂，未覩夫春葩之榮，薰風之涼，秋氣之清，然取于予者猶在也。既歸無幾何，而曩所歷者，重鈎復結無一見焉。追而言之，若覺而言夢，使人悄愴，而不知其自也。<p>同游者，建安王瑊君度、嶽陽朱師德宗哲。又君度之侄子常、子美，甥杜沂，皆從游。其前與謀，而後以事已之者，朱宗哲之兄師道希聖、杜沂之父叔元君懿、揭陽盧幾舉之三人，莆陽蔡襄一與之善，惜乎不及俱也。書所經見，❥貽之，人一通。❥刻竹兩節間之十字，其游之年月日也。<p>游徑山記<p>慎蒙（吳興人，御史）<p>❥讀《武林志》，謂徑山者，往天目則在所必由之徑，故曰徑山。又以此徑於餘杭、臨安二縣為會通，故以徑名。然考其香火之所由建，則自唐和尚名法欽，號國一者，問其師曰：「吾欲建❥佛塲以卓錫，將何歸？」答以「遇徑則止」。行至此山下，遇有樵者在山，問之，則以前塢為徑塢，廼悟師昔所指授。少頃，又一素衣老人前而致拜：「請師登山絕頂，入五峰之間，願捨此地為師卓錫之所。第山有一大湫，吾家若去，此湫當涸，幸留一水穴，我將時至以衞師。」言訖，雲霧晦❥，風雨驟作。及明既霽，湫水盡涸，惟一穴尚存。至今有龍井者，在本寺通道之左，其深無既，傳言井泉直通錢塘江，見于《禪家事類》。迨至宋孝宗，勅賜「徑山興聖萬壽禪寺」，其額即上御書。《志》載樓閣幾至三千，蓋肇建於唐，而尤顯於宋也。<p>隆慶二年，歲在戊辰九月三日，余往登焉。路隘且險，至山麓廻首，從右而望之，則自浙以西諸山，俯伏逶迤，空曠無際，令人有塵芥六合之意，亦西浙一奇觀也。頃之入寺，僧有號梅谷者，迎余入座。飯畢，導余由寺西而上，不數百步，則有喝石巖在焉，舊人題名尚存。喝石者，蓋為觀音化身，與開山和尚講法，其辭頗誕，和尚微致譏誚，乃曰：「隨師指示。」祖師和尚云：「此有頑石，汝能喝之使下乎？」乃大聲喝之，其石隨而下。覆命喝之使上，石之隨而上者如前，遂裂為三，其文象「川」字。遊者以絲線徹底經之，與石座無毫髮沾❥，即其所語法師「上不著天，下不著地」之明證也。今地名前喝界，兒童婦女皆能言之。始知幻化之事，殆以神通，難以執一論也。巖之石有靈雞塚，高可三尺許，凡師升座講法，雞即佇立不動，傾耳聽之。講畢，隨眾以散。所謂伯牙鼓琴，而游魚出聽，可以互照，非❥傳也。又有一白兎，每冬夜時，來與師護膝，若解人意者。由西而北，則松竹夾道，隂森可愛，殊非塵境。所謂「青青翠竹，總是法身；欝欝黃花，無非般若」，其是之謂乎！又轉而西，則有浴佛池，為泥沙壅淤，止有金蓮花遍開拂水，豈佛家所謂蓮花色相歷萬古而不滅耶？<p>頃之，步至寺門外，則有碑記者三，中一石，既大而巍然獨峙者，即前寺題名，勒宋孝宗御書于石也。碑之北向者，乃宋蔡襄所為記。又一碑，低狹僅可三尺，乃東坡蘓老親書三游徑山詩，曰「來游」、曰「再游」、曰「重游」也。雖苔蘚昏翳，予以手摸讀之，尚可諷詠。公之胸次，卓越飄然，身世兩忘，亦可以想見于千百載之下矣。<p>再步至山麓，有地一方如砥，余立而視之，時午後天陰，雲氣蒸蒸然，俯視諸山，如羣馬百萬，跳躍于烟霧中，與初入山之景，變態又大異也。余曰：「此地若立一亭榭，可以便觀眺。」僧曰：「此宋望江亭也。日久亭廢，恨無再創之者。」余為之憮然。且堪輿家謂：「此山為五峰攢秀。」蓋指鉢盂、鵬搏、宴坐、大人、朝陽也。其名晏坐者，昔黃巾賊入山中，祖師坐於峰石，賊疑其為人也，連以矢射之，矢皆中石，師則晏然不動，以名峰。余皆以形象之。山僧備道是山典故，歷歷如指掌。余因記之，以俟博物君子。<p>游徑山記<p>王在晉（太倉人，尚書）<p>武林之屬，多佳山水，而餘杭之有徑山稱最勝。東西兩天目，山高插天。水因山曲折，浸為巨源，若兩目然，故曰：「天目入兩目。」以是山為徑路，山遂以徑名。余雅慕徑山，而未有企及也。<p>歲在辛亥，南湖告成功，監司往閱視。余以鞅掌三路，不得從諸大夫後。會八月逾望三日，往吳興謁臺使者畢，歸由苕溪。苕溪一帶，天目諸山眾流環合，溯流可達。乃從吳興泛舟，過德清，渡雙溪。雙溪之流，一出天目，一出高陸，至雙溪橋合流。入徑山港，舟不得通。舍舟登陸，過化城接待寺。化城為故宋佛日禪師宣公所剏，踞徑山東麓。宋時棟宇宏麗，欽賜「化城」二字。上創重屋，尊而閣之❥、寢、門、廂、庖、廩、湢浴，靡不備具，載郎官楊汝明記中。我朝香火猶盛，漸次廢棄。寺田轉佃，閭左豪右踞之。然化城巷之名不冺，馮司成開之創刻經之緣，始於清涼之妙德庵，地峻遠役，南匠轉輸，工力費倍，乃遷之徑山。徑山雲霧罩籠，藏板其中易朽腐，始議復化城。化城地坦，無雲氣潤濕，便藏板而易輸工力。乃為屋十間，以安經板、處工匠，而大士金身以草殿居之。海內宰官、居士，布金恢復化城舊域，捐貲贖地。而有子衿，鼓眾䟦扈，必欲與沙門相角。事聞當道，屬予訊其事，郡邑勘明，予按法治其尤。割地歸僧，封畛不失。而其間有墓塚者，聽之以寧其穸窀。佛處蘧廬中，得重開法地，以須十方大檀越之力。予過化城，而一二野衲，邀入和南佛前稱：「善事周遭故址。枳棘蓁蕪，闢草萊而重新法王之宇，西來白馬，兹其為翻經演法之塲乎！」<p>過化城，折而西北抵徑山。山去縣五十里，雄據乾位，挺然而東目正幹宴坐、朝陽、天顯、堆珠、鵬搏、凌霄、御愛，七峰攅擁，草木蓊薆。樹古而蒼，地僻而野。山門幽寂，有老松婆娑，可陰十畒，與木蘭交枝，薄青旻，翳白日。松為數千年植，而木蘭亦森發離奇，匪㴱山無此異種。參差白㙮，同虯木橫斜。巢雲歸寉，竹松間雜。景色清饒，葱翠交❥。入山而路轉深，地轉奥，無數簧簹，霏烟濛濛，新竿雄抜，妬毋高凌。排岡直上，各高十里。層巒峻嶺，長騫偉觀。盤跚逶迤，盡在竹間。竹路籜龍透地，攝屐崚嶒。一頭陀引導，美箭蒙茸，蘿葛糾縛，時摩僧頂。羣峰嶈嶈，拱護靈嶽，中豁然坦壑，去險而夷。重巖滴水，清洞空沕，頭陀指為明月池，其間小井為龍湫。龍歲一來顧，雷雨曀❥。過洞，行少許路，繞屋後登崖，叅大慧禪師㙮，明堂窒塞。方伯吳公言：「㙮前當介然闢之而成路。」僧苦去屋未果，闢孰為周行，則茅塞之矣。由墖崖而東，為喝石巖。唐時僧法欽結庵，有白衣士求法度為沙彌。欽指坐後石屏，謂曰：「能開此乎？」叱之，分為三片。代宗召法欽赴闕，賜號國一禪師。辤歸杭，即其庵建寺曰「徑山」。宋開禧間，孝宗額賜「興聖萬壽禪寺」，東南勝道塲，無逾此者。<p>行過複嶺，崇嶐隱天。有斐菉猗，坎窞為池。方塘一鑑湛潔，如澄鮮漾碧。僧曰「放生池」。池邊刻經工匠，排列雁行，伏迎道左。已，訪鎧公上人所寓靜室，治蔬為供，清話移時。片言點悟，此不殊欽公三片石，恨不如白衣士立度為沙彌耳。別而登樓，同餘杭令戴君進飯。夕陽西沉，遂促從者亟行。余時有天目之興，徑山直傳舍視之竭蹶而趨，至無垢寺而宿焉。<p>是夜，惺惺不寐，取唐崔元翰碑籕文摩擬，不能屬草。乃讀東坡徑山詩，擊節高吟，與松濤林籟相為答和。殘月半窻，莽烟伴榻。無何而山烏嗚嗚，不覺東方之既白矣。<p>游徑山記<p>張京元（泰興人，進士）<p>徑山者，兩天目之徑也。在餘杭西北境，去武林百里而遙，不當孔進，游者多不易至。余行視漕例，自餘杭、臨安，始戊申正月十九日，出武林登舟。是日晚不及發，廿日❥明解維，行四十里，日晡至餘杭橋。餘、臨兩邑令，俱肅候。廿一日，早畢公事，兩令顧舟中，指點青山輿馬已集，劉君先往，余尾而行，出餘杭北門道，田間約十里，漸入山徑。又數里，飯西溪禪院。飯畢，度一石橋，溪流甚迅。過溪，皆行竹中，密若蘆葦。山益近，竹益深。度可三十里，至洞橋，為徑山寺界。兩僧來迎，因令夾輿行。指問岡巒、竹塢，一一能答。詢寺遠近，尚在五里外。雨濛濛至，漸益飛注。屈曲千盤，俱在綠陰翠靄，第不一見松栢，亦地氣然與。至山半，輿人少歇，庵僧供茗。泉清茗香，灑然忘疲。數里抵寺，候人皷吹，山谷答響。固自雄爽時，衣履沾濕，亟入僧房小憇。房前後，皆古杉銀杏，雨淅淅鳴葉間。略偃臥櫛沐，令君秉燭命觴，雅譚娓娓，無世途寒❥語。夜臥枕上，雨達旦不休。早起，劉令辤歸。余與友人周公弼、門人張德❥，冒雨登山。肩輿穿❥左，曲折而上。觀藏經小閣，時方剏。一僧前導，上禮妙喜庵、大慧㙮。盤旋度竹，濃霧陡合，四顧杳然。廻看山下，白雲湧起，茸茸縷縷，如兠羅綿積成銀海，海中青螺點點，荇藻浮沉。蓋下方諸山，在雲霧中時露峰尖，倐隱倐現，頃刻萬狀。幾盡雲物之變，真是得未曾有。繞大慧㙮，又數盤，得一池正圓。四圍修竹，池北壘石為級，竹裏殘碑，為端禪師㙮，鐫至正間諭祭文。池故放生處，池在諸峰間，㴱可三四丈，水蓄不流，雨不溢，旱不涸，亦靈蹤也。又上為寂照庵，新刻書本藏板貯焉。右轉竹叢中有靈雞塚，國師欽禪師說法，此雞時時諦聽。師往長安，長鳴三日而死。乃知一切畜生道，俱足佛性，一了便了。固不似世界凡夫，營營萬緒，汩沒本來，苦行解脫。而一情忽動，便墮泥犁，曾羽類之不如也。塚下為喝石庵，想水衝石破，狀如驅走，遂為巾子山人持咒立喝，走而為三。有之乎？無此等神通，固非思議可及耳。還僧房午餐，復出寺門，閱蔡君謨、蘓子瞻碑。時無榻手，以不及摹為怏。巖畔有望江亭址，晴明可見錢塘。是日盡為霧障，縱觀雲海，抵掌清言，僧手苦茗，共啜而返。<p>徑山紀游<p>吳之鯨（字伯霖）<p>四月朔日，賦天目游，理屐南屏舟公山樓所期，俞似宗薄暮至，小飲庭際，甚適。次日，以余治南都書，不果行，日三商佛石。至飯後步堤上，訪秦冰玉，短蘆疎桺，荒齋❥磯，意自閒宕。偕返寺，舟公方受戒雲棲歸，設伊蒲為供，余佐以家釀冰玉，微醺別去。❥明，渡湖北，喚舟松木塲。過兎泉，泉極淺冽，以澡絲瑩白異他水，時擔者肩摩進，頃刻滿意去。似宗曰：「此有村醪頗佳，據叢篁深樹間。」各飛數十大白，夷猶諧❥，縱步高下，抵佛慧黃昏矣。僧規隱掃榻命觴，余與似宗且弈且斟，而佛石操不律應索詩者，腕欲脫。似宗曰：「胡不分勞逸也？」余笑曰：「我兩人❥酒不為甘，石公稱詩不為苦，亦各適其適耳。」眾為輾然。浹辰遄行，而似宗夙戒峙粻庀具之使，亦以是時至，僦短篷，薄禹杭，舍逆旅。主人尋問南湖路。湖為眾流奥區，由苕霅達震澤入海，此其居停也。剷葑濬淤，因勢蓄泄，使有所歸，不㫄溢為患，誠萬世之利。亟命修舊閘，導其往來，自無齧堤之怒，且瀦以漸深，必不至焦澤。議者欲甃石為六橋，中別島嶼，令千頃烟波，與遠近峰阜，青翠互映，當不减明聖，大是快事。余遲回堤上，已恍然縹緲涒潾之想矣。時覓天目輿人不可得，佛石曰：「從此至青山，一舴艋力耳。」似宗曰：「隨地皆游也，何必計程并力耶！」即命舟抵青山。飯罷，聯步而前，倦則藉草談世外事。宿五柳樓居，似宗出醉鰣、海錯為侑，爵無筭。次早，覓得一竹籃，兩君以供余。至西墅，隨買二兠，方治飯行矣。適高兩目先生蹤跡至，邀飲別業。高與似宗同官於閩，頃以讀禮歸，而與余稱年家晜季，殷殷地主之好，藹如也。佛石言：「玲瓏去此不遠。殽核既設，大堪❥勝。」因連輿行田間，薄華石山。石壁陡峻，長澗渟泓，有小亭可憇。過流霞橋，登石門，詘曲而上，為三休亭、九折巖，風雨驟至，屐下皆作小瀑。「醉眠石」為坡公書，字勢飛舞。既陟岡，澗合峰環，古樹盤鬱。寺中圮，所存敗簷數楹耳。㫄設東坡、山谷、佛印像。寺相傳為左元放、葛、許二真人修煉處，蘓、黃諸公蓋❥觴詠於此，坡公有「白雲穿破碧玲瓏」之句，石根猶泠泠作響雲。東去半里許為琴操墓，深菁荒葛，有坡公依，自不寂寞。酒數巡，似宗與兩目鬭棋，各雄長不相下。余憑軾而觀之飲，遂至丙夜。比曉，雨益橫，嵐結如蓋，撲人面，莫辨睂髮。兩目所攜二十人之供，昏旦且匱，余懼為地主累，且室湫隘，局蹐作苦，遂堅辤。兩目破雨下山，而輿人以踸踔高嶺難天目之役，從者色阻，乃取青山棹返禹杭文昌壩，寄宿茶亭，禪閣飛澍無停晷，衣履各載幾斛水，似宗急命酒消雨氣，遂至霑醉。佛石曰：「雨妬游，奈何！」次日為浴佛日也，曉旭映窗❥間，佛石奇喜，亟喚余兩人披衣起，朝爽晃耀，如痿能行。憶昨躑躅滂泥中，無異隔世。僧為設齋供禮佛，佛石誦諸品，香燈梵花，氤氳遶幢影，似宗狂叫曰：「天助我輩游，勿曠此日。然宐天目而趨徑山，取道近，且屐齒喜新也。」余與佛石皷掌稱善，亟呼筍輿，沿溪行，宿霧漸消，山頂次第現，如新粧出羅幌。行可二十里，飲溪邊酒家，遙望舟枕，巍然獨峙，秀鬱可挹。又三十里，林漸深，地漸高，將逼雙徑。循趾攀巘，委折數百里，澗花飛灑，俱成白煉。山形周環複疊如入谼，上下篠蕩檀欒，萬畮一色。余隨輿偃仰，覺日光射，風細雲疎，非若高峰軼雲，蒼幹蔽景，作鞺鞳之聲、䃸磹之狀也。嶺甫半，輿人告疲，余顧佛石：「隔山小浮圖，非即歇足處耶！」佛石指曲磴數坂，曰：「此須遶而上耳。」既上，嶺如馬脊，左右懸削。忽白雲覆他山，飛㨗於鳥，細雨隨至，余振袂度數盤沐佛聖水。杉松環立平臺，俯瞰則三山門巋然列矣，視小浮圖又在足下。遠峰嵣❥，近峰嶢屼，含澤吐霓，倏忽殊態。武林兩高，龕、赭一線，俱在靉靆中。余㗳然宴坐雲海，蕩吾心胸，覺生平寥廓之氣，呼吸相應。昔陶貞白志在冲舉，每云「指白日、覩青天，去此不遠」，獨於爾時有會。已投松源山房，古杉蒙茸，方沿沉碧，高樓十五楹，邃潔可居。僧冲宇供笋蕨，煮清茗，情甚洽。月光初燦，僅於密❥中作掩映觀耳。晨起，謁新殿，制度宏偉，未飾丹垔。過妙喜庵，禮大慧禪師㙮，視龍湫舊蹟。循左級而上，眎放生池。池圓如珪，廣可盈畮，惜無游鱗潑剌，余實有願而未卜償法也。再上為寂照菴，刻藏經處，鐫工麕集。室後供達觀甚肅，令人轉思密藏。忽緇衣籜冠過謁余，詢知為門人通州崔叔錦。叔錦為諸生不得意，刳心大典，棲遯於此兩月矣。余攜之出。過喝石巖，石㭊為三。昔巾子山人乞國一師剃度，以咒力護佛法，賜號性空大師。大曆中，代宗遣內侍迎國一入京，徑山之興，實由於此。訪雞、兎二塚，至今在巖下。三白駒或寢或訛，乃載經板出山者，儼然雪山梵從也。是日陰翳多濂瀸，久益密。叔錦別去。返松源山樓，飯後稍有霽色，命輿從右級而上，旋轉竹徑菖蒲田，新秧離離，澗水澄㵼，石磴梳潔如鏡，高岡礱密。遙見炊烟一縷，從修篁中出，即知為雲房，杳然無覓徑處。余喜忘返，翛然緱山烟谷，飡沆瀣，佩九節靈苗，不復知有人世。既過傳衣庵，為萬松禪師傳衣處。躡白雲庵，攀蘿而上，為凌霄峰，浩淼如大瀛海，何減泰岱新❥，枕鵬搏山勢拱衞！余謂此山幽曠，非通都大邑，而宸章御蹕，後先煇煥，故樓名五鳳，閣建龍游，南朝四百八十寺，未有其比。今山水依然，未知八十一代傳燈何人耳。返流止亭，輿人告息，各曳杖尋東坡放生池。坡公游徑山二詩，如「欲看細字銷殘年」、「靈水先除眼界花」，俱頌水德，今濁甚。亭碑幸無剝蝕。及讀樓鑰「百萬桾松雙徑杳，三千樓閣五峰寒」，自是實境語矣。似宗探藏錄，許為刻《高僧傳》，燈下各繙一編，間拈以問佛石。佛石各為宣說，吐旨玄暢，因曰：「宗門不立文字，而微言奥義，終古不磨，猛志精求，參悟非遠。今人根力未堅，而遽稱文，喜游戲彷彿，而❥冀豐于，正恐慧蕋乍枯，慈筏罔濟耳。」相與嗟嘆久之。余夙知有聞谷住徑山，急欲一晤，而聞其坐不語禪，殊悵怏。佛石為通信聞谷，慨然曰：「吾素所願見者也。」曉訪之觀音殿，時禪習者三百餘人，而閣戶❥寂，鳥雀不喧。入左扉，若無人者。執事虔嘿惟謹，聞谷坐余輩小閣，色靜而氣融，神理泓上，發語簡遠，真禪定士也。余為肅容而別。微聞谷，幾虛徑山一游矣。<p>游徑山記<p>李縠（字孟芳，常熟人）<p>辛酉八月十有三日，出餘杭之北門十餘里，度新嶺，朝雨空濛，遠近山光樹色，如沐如黛，濃淡疎密，俱入畫理。元實謂予曰：「好一幅米家山也，余縱目如弗及焉。」又十餘里上，下田坂路滑難行，輿人幾覆者再，過麻車堰，雨甚小，憇市閣，又五六里許，過雙溪抵化城寺。寺故宋佛日宣禪師道塲，舊稱名藍，正德間傾圮，為民間佔佃。萬曆中，僧澹居主刻藏，議置藏化城，募金恢復，周遭九百餘畒，盡還本寺，可謂曠劫勝因。然規模草創，梵宇僧寮猶未紺密，惟大佛一尊，為僧慈門，自吾虞山裝造供此，金資寶相，員滿莊嚴，一瞻禮間，不勝賛嘆。蓋寺廢而復興，寺興而佛至，澹居與慈門此一段因緣，似必有❥契于夙生者。由❥後入客堂，侍者為設小食，食畢過香積㕑，至浮度庵，庵後為置藏閣，登閣憑欄前眺，白雲堆疊，諸峰出沒其間，延瞰久之。及暮，出❥上隨喜功課畢，仍返客堂進飯，宿于旅泊軒之左楹，夜半聞風雨蕭蕭之聲，為之無寐。及旦雨稍疎，亟治裝行，促慈門與俱出化城，折而北，夾路叢篁茂密，軌不得方，幾二十里，過直嶺崛崎，幽茂緣梯而上，竹色葱倩襲人。時從山豁回視下界，如陵如阜，在餘臨間不可名指，而山間田禾，色淡如水，俯仰俱異境也。未幾抵徑山寺，寺僧五六人，立松杉間，衲衣翩❥，與蒼翠一色。中鏡庵者，由本山出理。南湖之地藏❥，知余輩入山，先期而至，為余輩向導者也。上大❥禮佛，出視左廂一樹，高可四十餘丈，貞枝連抱，峻挺插天，信哉檀林寶樹也。其下為龍井，即老龍避宅，願留一穴，以通天目之處。❥庭兩樹相❥，枝葉員整，高可二丈，云是娑羅異種。經鉢盂池，過梅谷房，絲杉數株，參樓而上，岳岳林榛，是亦奇觀。登樓少息，鏡庵為引叅大慧㙮及紫栢塔，經靈雞塚，看香水海。水出石坡上，大可一拳，深三四寸許，相傳靈雞飲水處，水味甘香，雖大旱不竭云。過放生池，池猶宋時故跡，繞以青石，貟整如鏡，池上石臺可坐，更四面檀欒映帶。元實欲攜尊酒于此，適山雨飄墮，亟上寂照庵，庵為刻藏道塲也。叅端禪師塔，禮紫栢像，徧閱藏經閣，適從者攜酒至，元實戒不得入，而門外雨甚，庵主自光為設方便，許酌于堂前之左。余適當十齋日，不入同游之隊，自光為設山蔬果茗，與慈門輩飽餐，禪悅甚適也。自光，雲中人，自五臺偕紫栢護藏居此，貌修而文詞敏而達，似有尊宿風。致薄暮，雨小歇，仍歸梅谷。余以來朝為月望，欲觀大❥雲集，乃獨偕鏡庵，宿于禪堂之奇樹樓。約四更，聞鐘聲鏗然，披衣起，則鏡庵已秉燭至矣。梳洗畢，當家師廓庵出見，師即鏡庵本師也。樸貌寡言，凝然法幢，令人起敬。須臾上❥，聽祝賛畢，隨大眾稱彌陀百聲，仍歸單小寢。至旦，廓庵侍者景如，邀元實諸公，為設早飯。飯畢，擬登凌霄峰，鏡庵謂宐先傳衣庵，余以諸僧無輿，策杖與偕，約三四里至庵，庵主覺輝以凌霄路草披離，先為茀除而待。遂由庵後，媻姍而上，并元實諸君，亦舍輿而杖矣。幾四五里，至空中居，居為僧梵懷所搆，相傳此峰無水，梵懷鑿石得泉，砌小池，畜文魚數頭，雜蒔幽花小草，柴門曲磴，頗具勝情。入室晤梵懷，登峰絕頂，俯視千山，如舞如拜，如歸鳥如趨鳬，參譚翋❥，縝紛無際，遙盻錢塘一帶，隱隱軋沕中，真大觀也。憨大師詩云：「西來二目如鵬翼，東去千山似馬蹄。」得其槩矣。元實命酒酌于池畔，予偕諸僧坐巖上，各盡歡適。比興盡下山，旋憇梅谷，復偕鏡庵，由觀音❥，過喝石巖，欲禮國一禪師，則屯雲作雨，不及啓庵而返。予倦❥就寢，不知夜為中秋，身在山中也。然畢竟無月，亦無遺憾云。明發，山色❥蒙，多疑陰結，亟亟出山。以松源多佳樹，復一往觀，則絲杉數株，高聳似梅谷，但地空樓敞，游盻更多姿耳。別諸僧出寺門，經東坡池，池在短籬荒草間，元實以為無奇，先登輿去。余與羽仲循崗而上，折而西為雪嶠靜室。一老僧出見，問以山主，謂往雙髻云。精廬整潔異他所，因問僧姓氏，云：「崑山人，號定生。」余曰：「定生西方與？」曰：「然。」遂引余輩過西嶺，忽同游許君亦至，相與南望，諸山俱在其下，而御愛如盤舟，枕如帶，❥❥巖前，絕為奇勝。余謂登此可無上凌霄，羽仲亦以為然，慮前去者俟久，匆匆別定生出庵。慈門以輿人未便，欲留寂照，偕鏡庵送予輩至此，而鏡庵復以余喜遨策，以一竹杖見貽。遂謝，登輿下山尾，元實可五六里而近歸途，由斜坑出菜園，一路磵石紆譎，水聲潎洌不斷。人行磵底，時出磵上，每遇崎嶬，下輿輒為披情焉。過跳板橋，經白社塘，仍踰新嶺，而進餘杭，是為十六日也。同游宋孝廉元實、張君謙之、許君鎮之、元實次公羽仲，又次築季云。<p>徑山游記<p>黃汝亨（字貞甫，進士）<p>徑山在臨安北三十里，東西天目通山之徑也。九日晚，宿化城寺，次日即欲朝發，而同年汪孝廉至，引裾留醉。予笑曰：「固勝孟公投轄雅情耶！」遂留飲。是日午前，因便登錢武肅王墓，墓在縣治右。出城西有山，名「石鏡」，巉巖片石甚秀，俗傳武肅微時過之，照見冕旒，此不可考。有像藏開化寺，兩睂豁堅如箭，面棗色似武安。寺又有婆留井，鎻井夾道，有舊宮門磚砌，亦勝蹟也。次朝至普淨寺飯，發足。明宗師曰：「記昨夕過溪流，清淺游魚如髮，似鳥行虛空，此意云何？」予鼓掌唯唯，行六七里許，從西北磴道上十餘里，曲折盤薄，大都以竹居勝，綠陰翠靄時時拂披，襟帶鳥語頗清多，不似兩天目頂，寥絕無鳥聲。日未夕，投中峰南院宿，從院背小徑，仍行竹間，翠陰郁穠，林林千立，天光從竹❥入，予從來看竹無此地幽暢也。因以剩夕，問萬松塔及月亭千松塔，為傳衣庵，是陸太宰、沈中丞碑記蛻骨處也。塔所居菖蒲田，環山繞林，俱饒蒼翠色，而紅葉燁燁出秋林中更覺艷絕。仍歸院，長臥樓上，為十三朝矣。蚤起飯，院僧引看玅喜菴，為大慧杲禪師塔。杲師有像，清美無倫。庵名蓋，宋孝宗所題也。又迤而塔後行，竹徑上殘碑為四十八代端禪師塔，有至正間諭祭文，前有放生大圓池，中深三四尺許，亦竹翠所繞。又上為寂照庵，則達觀和尚從長安歸瘞處，因記予往者，逢此公於長安西掖門外，隔面送語，遂成異世。生平雄心霸氣，究竟此寂寂中不可謂無因。世間一切法，何處可住？為之太息起。仍右轉竹叢中，有靈雞塚在焉。此雞不食生類，唐國一欽禪師會眾說法，時時竚聽，因師去長安，長鳴三日而死，乃信一切眾生，具佛靈也。志尚載靈兎塚，今不知其處。雞塚下為喝石庵，石碎為三，屏張笏立，上下可十丈餘，乃巾子山人持呪立喝，神通現示，此非擬議可及。開山欽禪師像，較大慧更超秀而長耳，似法相信兹山乞霛人也。此下有香水海，泉澹可嚼，仍歸南院飯，即從徑山東南下，入禹杭東南徑，迤折十餘里，大都巖岫澗泉相錯落，間以竹色，不似西徑竹樹居勝，晚仍禹杭公署宿。十四旦，丞成君促集輿馬，行入西溪一帶，烟雨微濕，翠竹林叢，不甚減徑山西境。小憇永興寺，為馮開之司成中興，池有濟顛和尚無尾螺靈跡。頃之，仍投佛慧賦公，移竹室下榻。二日，❥紀此游草。而賦公有孫方垂髫，予發足時持❥索書，尚徤如虎，歸時忽聞物化，驚嘆無常迅速如此，人生不五嶽游而五鼎食何為？因思向平「俟婚嫁畢游名山」語，亦貪天幸，令婚嫁未畢，卒然不可知此身不當俗死耶！明宗聞之大笑，促予疾艸此紀，而各得詩若干首，是游也。幸而得三緣：十餘日俱晴霽似春，無片刻陰雨，有天緣；靈巖名<#sp>，<#sp>林石骨，所在獻勝，有山緣；得明宗禪侶，而家侄載以從，所逢山主賔俱供應無倦色，有人緣；即予生平好游，亦何能數數得此，投之名山作入林佳話耳？九月秋紀成為十六日。<p>游大安寺記<p>馬用錫（餘杭令，溫陵人）<p>蒞餘杭之三年，為天啓甲子四月，維夏偕學博宋元實氏，尋所謂雙徑而登焉。過化城稍折而西，訪僧無從于荒畦敗址中。余曰：「安取此而結庵也？」元實曰：「此故大安寺基，自布衲禪師開山之後，為妙喜安禪究竟之所。宋治平間，欽賜寺額，故名藍也。無從自九峰來禮徑山，已而低佪于此，謂布衲高風，豈容一墜不振？慨然思所以恢復之。蓮社諸公，因為捐資贖産若干畒，建室若干楹，栖禪于此，行還舊觀未可量也。」嗟乎！佛法隆替，名勝升沉，信在人耶！雲栖虎窟，瓶窑市❥，一經名宿，遂爾佛日照耀。無從登東魯之堂，而直提西來之旨，雲栖之後學者推仰，顧于兹卓錫也，豈偶然哉！因叩其所，置山産畒數，為之立戶，而復為之記。無從，名廣來，俗姓華亭楊氏。<p>游徑山記<p>吳伯與（字福生，人）<p>余居杭年餘，<#sp>徑山天目也，推占幾日福緣者數矣。偶竣事寶安，回自富春渚，遂舍舟，北趋禹航，以半日程，抵徑山之陽。藍輿行綠樹中，碧蘿垂幄，蒼技掩蓋，已覺心折，由山脚仰視之，高為五峰，中為龍湫。❥意石屏中，當有白衣老人前致禮者，因誦〈觀音〉、〈俱胝〉，不敢望石裂為三，乍抛牛馬心雄，「喝石」也。陟級西徑，則山骨峰立，睂峭牙崿，石凡萬譎千詭，有銳下豐上者，有疊高數十層，出必半仄者；有粘空倒立，生動如具性情者。日落半規，朱光注射，煜然萬丈，❥頴如鎔五金。俄而，紫氣西沉，則山河浮湛中，長松彌天布濤，拔地插青俱數百年。古物不下千章萬章，而燈炬錯落於樹祖藤孫強附弱攀之中，轉覺夜氣罡風如束起，錢塘水倒潑巖石，冷氣栗人骨也。導者刻刻呼呌，宿鳥翻撲欲沸，又不知誰呌誰答矣。然吾獨羨其威紆百疊疉，愈取愈多，徑中走二十里而到僧堂，似雙鸎翔空欲下，正當月孤雪壯，不勝奔競者。邵不朋適至，飛觥流覽，星文下迎矣。乃捉不朋裾而問曰：「山中所現白兎、靈雞，龍湫出沒，是幻是真？是何實義？但欲空諸所<#sp>勿實諸所無，又何稱焉？如謂神通，自在不平地波<#sp>耶！」不朋啞啞曰：「吾何知？吾何知？智和尚云：『❥峙離水靴，蹋破湖湘月，手把鐵蒺藜，打破龍虎穴，翻身倒上樹，始見無生滅。』是何幻化，不歸法身？是何一隻眼不能七縱八橫，而漫以己所能者為本等，己所不必能者為神通？」予亦啞啞，彷彿質明。瞻禮諸佛❥堂之高敞，象設之奇大，儼然阿房舊址，非漢以後帝王居也。偶閱「三千樓閣五峰寒」之聯，因手書易之，謂誤「寒」為「含」，恐寶印掌不肯再撫耳。取東經而下，日照石如鏡，照泉如銀床，照蒼松青篁如冰林，凡疇夜隔林所極目碧靄者，今又噓吸其間乎！但團結移換若夕罅，而今員若夕杳，而今瑩恠體幻來，殊無巴鼻矣。會眾美而叅大意，其此山之兩徑乎！徑以森石為骨，以濃松肥竹為膚，乃石以空而活松竹，以淡逸而靈骨膚，又兩兼之。眼耳雖兩形，同是一頭；指掌雖兩形，同是一手，其無住法門也。歟蔡君謨作記，自謂覺而言夢，况予又夢中夢也。而《正法眼藏》云：「登山須到頂，入海須到底，方能蹋翻四大海，摑倒須彌山。」余何能撒手到家？言家常事，即通身皆口，且為徑山撟。<p>卷之八目錄<p>書啟<p>答曾侍郎天游略<#sp>釋宗杲<p>又<#sp>釋宗杲<p>答李叅政漢老略<#sp>釋宗杲<p>又<#sp>釋宗杲<p>答江給事少明略<#sp>釋宗杲<p>答李叅政別紙<#sp>釋宗杲<p>答陳少卿季仕略<#sp>釋宗杲<p>答許司理壽源<#sp>釋宗杲<p>答劉寶學彥修略<#sp>釋宗杲<p>答張丞相德遠<#sp>釋宗杲<p>答張提刑暘叔略<#sp>釋宗杲<p>答汪內翰彥章<#sp>釋宗杲<p>答呂郎中隆禮略<#sp>釋宗杲<p>答李叅政泰發<#sp>釋宗杲<p>答大慧禪師<#sp>孫覿<p>上大慧禪師<#sp>孫覿<p>又<#sp>孫覿<p>又<#sp>張偁<p>召友人<#sp>莊法師<p>答寶月禪師<#sp>蘇軾<p>又<#sp>蘇軾<p>又<#sp>蘇軾<p>與徑山無畏惟琳禪師<#sp>蘇軾<p>又<#sp>蘇軾<p>又<#sp>蘓軾<p>請月江和尚住徑山啟<#sp>溥洽<p>又<#sp>唯實<p>又<#sp>余鼎<p>送一清天禪師住徑山<#sp>妙衎<p>賀月林鏡禪師住持徑山啟<#sp>張寧<p>復仲淳、藏公支檀三法子憨郎書<#sp>真可<p>請幻于、密藏二上人住徑山啟<#sp>馮夢禎<p>請廓庵觀公住持徑山大殿啟<#sp>王肻堂<p>請自光師住寂照書<#sp>繆希雍<p>請❥居鎧公主刻藏<#sp>吳用先<p>與鎧公<#sp>竇子偁<p>又<#sp>王在晉<p>又<#sp>湯賔尹<p>又<#sp>曾鳳儀<p>請徑山朗月泉住持龍居書<#sp>聞淶<p>請徑山朗月泉書<#sp>聞啟祥<p>請朗月住持龍居書<#sp>釋廣印<p>請慈門主化城<#sp>吳用先<p>答錢太史<#sp>吳用先<p>寄慈門師<#sp>吳用先<p>答宋元實<#sp>錢謙益<p>與宋元實<#sp>釋法鎧<p>與無從禪師<#sp>姚鏜<p>寄宋元實<#sp>吳伯與<p>答李孟芳居士<#sp>釋廣印<p>卷之八目錄終
。
<juan>徑山志卷之八<p>汶上李燁然刪定<p>海陽徐文龍、鹿城陳❥德訂<p>虞山宋奎光輯<p>書啓<p>答曾侍郎天游略（附問）<p>釋宗杲<p>（開頃在長沙，得圜悟老師書，稱公晚歲相從，所得甚是奇偉。念之再三，今八年矣。常恨未獲親聞緒餘，惟切景仰。開自㓜年發心，叅禮知識扣問此事，弱冠之後即為婚宦所役，用工夫不純，因循至今老矣。未有所聞，常自愧歎，然而立志發願，實不在淺淺知見之間，以為不悟則已，悟則須直到古人親證處，方為大休歇之地。此心雖未❥一念退屈，自覺工夫終未純一，可謂志願大而力量小也。向者痛懇圜悟老師，老師示以法語六叚，其初直示此事，後舉雲門、趙州放下着須彌山兩則因緣，今下純工，常自舉覺，久久必有入處。老婆心切如此，其奈鈍滯太甚。今幸私家塵緣都畢，閑居無他事，政在痛自鞭策，以償初志，第恨未得親炙教誨耳。一生敗闕己一一呈似，必能洞照此心，望委曲提警，日用當如何做工夫？庶幾不涉他途，徑與本地相契也。如此說話，敗闕亦不少，但方投誠自難隱逃，良可愍也。至扣。）<p>承敘及，自㓜年至仕宦，叅禮諸大宗匠，中間為科舉婚宦所役，又為惡覺惡習所勝，未能純一做工夫，以此為大罪。又能痛念無常，世間種種虛幻無一可樂，專心欲究此一叚大事因緣，甚愜病僧意。然既為士人仰祿，為生科舉婚宦，世間所不能免者，亦非公之罪也。以小罪而生大怖懼，非無始曠大劫來，承事真善知識，熏習般若種智之深，焉能如此？而公所謂大罪者，聖賢亦不能免，但知虛幻非究竟法，能回心此箇門中，以般若智水，滌除垢❥之穢，清淨自居。從脚下去一刀兩叚，更不起相續心足矣，不必思前念後也。既曰虛幻，則作時亦幻，受時亦幻，知覺時亦幻，迷倒時亦幻，過去現在未來皆悉是幻。今日知非，則以幻藥復治幻病，病瘥藥除。依前只是舊時人，若別有人有法，則是邪魔外道見解也，公深思之。但如此崖將去，時時於靜勝中，切不得忘了須彌山放下着兩則語，但從脚下着實做將去。已過者不須怖畏，亦不必思量。思量怖畏，即障道矣。但於諸佛前發大誓願，願此心堅固永不退失，仗諸佛加被遇善知識，一言之下頓亾生死，悟證無上正等菩提，續佛慧命，以報諸佛莫大之恩。若如此，則久久無有不悟之理。<p>又<p>承夜夢焚香入山僧之室，甚從容，切不得作夢會，須知是真入室。不見舍利弗問須菩提：「夢中說六波羅密，與覺時同別？」須菩提云：「此義幽深，吾不能說。此會有彌勒大士，汝生彼問。」咄！漏逗不少。雪竇云：「當時若不放過，隨後與一劄，誰名彌勒？誰是彌勒者？便見冰消瓦解。」咄！雪竇亦漏逗不少。或有人問：「只如曾待制，夜夢入雲門之室，且道與覺時同別？」雲門即向他道：「誰是入室者？誰是為入室者？誰是作夢者？誰是說夢者？誰是不作夢會者？誰是真入室者？」咄！亦漏逗不少。<p>答李叅政漢老略（附問）<p>釋宗杲<p>（「邴近扣籌室，伏蒙激發蒙滯，忽有省。入顧惟根識暗鈍，平生學解盡落情見，一取一捨，如衣壞絮行草棘中，適自纏繞。今一笑頓釋，欣幸可量，非大宗匠委曲垂慈，何以致此？自到城中，著衣喫飯，抱子弄孫，色色仍舊，既亾拘滯之情，亦不作奇特之想，其餘夙習舊障，亦稍輕微，臨別叮嚀之語，不敢忘也。重念始得入門，而大法未明，應機接物，觸事未能無礙，更望有以提誨，使卒有所至，庶無玷於法席矣。」）<p>示諭：「自到城中，着衣喫飯，抱子弄孫，色色仍舊，既亾拘滯之情，亦不作奇特之想，宿習舊障，亦稍輕微。」三復斯語，歡喜踊躍，此乃學佛之騐也。儻非過量大人，於一笑中百了千當，則不能知吾家果有不傳之妙。若不爾者，疑怒二字法門，盡未來際終不能壞。使太虛空為徑山口，草木瓦石皆放光明，助說道理亦不奈何。方信此叚因緣，不可傳不可學，須是自證自悟，自肻自休，方始徹。公今一笑頓亾所得，夫復何言？<p>又<p>（「邴比蒙誨答，備悉深旨。邴自有騐者三：一、事無逆順，隨緣即應，不留胷中。二、宿習濃厚，不加排遣，自爾輕微。三、古人公案，舊所❥然，時復瞥地。此非自昧者。前書大法未明之語，蓋恐得少為足，當擴而充之，豈別求勝解耶？淨除現流，理則不無，敢不銘佩！」）<p>信後益增瞻仰，不識日來隨緣放曠，如意自在否？四威儀中，不為塵勞所勝否？寤寐二邊，得一如否？於仍舊處，無走作否？於生死心，不相續否？但盡凡情，別無聖解。公既一笑豁開正眼，消息頓忘。得力不得力，如人飲水，冷煖自知矣。然日用之間，當依黃面老子所言，刳其正性，除其助因，違其現業。此乃了事漢，無方便中真方便，無修證中真修證，無取捨中真取捨也。古德云：「皮膚脫落盡，唯一真實在。」又如旃檀繁柯脫落盡，唯真栴檀在。斯違現業除助因，刳正性之極致也。公試思之，如此說話，於了事漢分上，大似一柄臘月扇子，恐南地寒暄不常也，少不得一笑。<p>答江給事少明畧<p>釋宗杲<p>人生一世，百年光陰，能有幾許？公白屋起家，歷盡清要，此是世間第一等受福底人。能知慚愧，回心向道，學出世間脫生死法，又是世間第一等討便宜底人。須是急着手脚冷却面皮，不得受人差排，自家理會本命元辰，教去處分明，便是世間出世間一箇了事底大丈夫也。承連日去與參政道話，甚善甚善，此公歇得馳求心，得言語道斷，心行處滅，差別異路，覻見古人脚手，不被古人方便文字所羅籠。山僧見渠如此，所以更不曾與之說一字，恐鈍置他。直候渠將來，自要與山僧說話，方始共渠睂毛厮結理會在，不只恁麽便休。學道人，若馳求心不歇，縱與之睂毛厮結理會，何益之有？正是癡狂外邊走耳。古人云：「親近善者，如霧露中行，雖不濕衣，時時有潤。」但頻與參政說話，至禱！至禱！<p>答李參政別❥<p>釋宗杲<p>富樞密頃在三衢時，❥有書來問道，因而打葛藤一上，落草不少，尚爾滯在默照處，定是遭邪師引入鬼窟裏無疑。今又得書，復執靜坐為佳，其滯泥如此，如何參得徑山禪？今次答渠書，又復縷縷葛藤，不惜口業，痛與剗除，又不知肻回頭轉腦于日用中看話頭否？先聖云：「寕可破戒如須彌山，不可被邪師熏一邪念，如芥子許在情識中，如油入麪，永不可出。」此公是也。如與之相見，試取答渠底葛藤一觀，因而作箇方便救取此人。四攝法中以同事攝為最彊，左右當大啓此法門，令其信入。不唯省得山僧一半力，亦使渠信得及，肯離舊窟也。<p>答陳少卿季仕略<p>釋宗杲<p>承諭，欲留意此叚大事因緣，為根性極鈍。若果如此，當為左右賀也。今時士大夫，多于此事，不能百了千當直下透脫者，只為根性太利，知見太多。見宗師纔開口動舌，早一時會了也。以故反不如鈍根者，無許多惡知惡覺，驀地於一機一境上，一言一句下撞發。便是達摩大師出頭來，用盡百種神通，也奈何他不得。只為他無道理可障。利根者返被利根所障，不能得卒地便折，嚗地便破，假饒於聰明知解上學得，於自己本分事上轉不得力。所以南泉和尚云：「近日禪師太多，覓箇痴鈍人不可得。」章敬和尚曰：「至理亾言，時人不悉，彊習他事，以為功能。不知自性元非塵境，是箇微妙大解脫門。所有鑑覺，不❥不礙，如是光明，未曾休廢，曩劫至今，固無變易。猶如日輪，遠近斯照，雖及眾色，不與一切和合，靈燭妙明，非假鍛鍊。為不了故，取於物象，但如揑目，妄起空華，徒自疲勞，枉經劫數。若能返照，無第二人，舉措施為，不虧實相。」左右自言根鈍，如此返照，看能知鈍者，還鈍也無？若不廻光返照，只守鈍根，更生煩惱。乃是向幻❥上重增幻妄，空華上更添空華也。<p>答許司理壽源<p>釋宗杲<p>左右具正信，立正志，此乃成佛作祖基本也。山野因以湛然，名公道號，如水之湛然不動，則虛明自照，不勞心力。世間出世間法，不離湛然，無纖毫透漏，只以此印於一切處，印定無是無不是。一一解脫，一一明妙，一一實頭，用時亦湛然，不用時亦湛然。祖師云：「但有心分別計較，自心見量者悉皆自夢。若心識寂滅，無一動念處是名正覺。」覺既正，則於日用二六時中，見色聞聲，齅香了味，覺觸之法，行住坐臥，語默動靜，無不湛然。亦自不作顛倒想，有想無想，悉皆清淨。既得清淨，動時顯湛然之用，不動時歸湛然之體，體用雖殊，而湛然則一也，如析栴檀，片片皆栴檀。今時有一種杜❥漢，自己脚跟下不實，只管教人攝心靜坐，坐教絕氣息，此輩名為真可憐愍。請公只恁麽做工夫，山野雖然如此指示，公真不得已耳。若實有恁麽做工夫底事，即是汙❥公矣。此心無有實體，如何硬收攝得住？擬收攝，向甚處安着？即無安著處，則無時無節，無古無今，無凡無聖，無得無失，無靜無亂，無生無死，亦無湛然之名，亦無湛然之體，亦無湛然之用，亦無恁麽說湛然者，亦無恁麽受湛然說者。若如是見得徹去，徑山亦不虛作此號，左右亦不虛受此號，如何如何？<p>答劉寶學彥修略<p>釋宗杲<p>公既于此箇門中自信不疑，不是小事，要須生處放教熟，熟處放教生，始與此事少分相應耳。往往士大夫多於不意中，得箇瞥地處，却于如意中打失了。不可不使公知，在如意中須時時以不如意中時節在念，切不可暫忘也。但得本莫愁末，但知作佛，莫愁佛不解語，這一着子，得易守難，切不可忽須。教頭正尾正，擴而充之，然後推己之餘以及物。左右所得，既不滯在一隅，想於日用中，不著起心管帶，枯心忘懷也。<p>答張丞相德遠<p>釋宗杲<p>恭惟燕去阿練若，與彼上人同會一處，娛戲毘盧藏海，隨宐作佛事。少病少惱，鈞侯動止，萬福從上，諸聖莫不皆然。所以於念念中，入一切法滅盡三昧，不退菩薩道，不捨菩薩事，不捨大慈悲心。修習波羅密，未❥休息；觀察一切佛國土，無有厭倦。不捨度眾生願，不捨轉法輪事，不廢教化眾生業，乃至所有勝願，皆得圓滿。了知一切國土差別，入佛種性，到於彼岸，此大丈夫四威儀中，受用家事耳。大居士於此，力行無倦；而妙喜於此，亦作普州人。又不識還許外人插手否？聞到長沙，即杜口毘耶深入不二，此亦非分外，法如是故。願居士如是受用，則諸魔外道定來作護法善神也。其餘種種差別異旨，皆自心現量境界，亦非他物也，不識居士以為何如？<p>答張提刑暘叔略<p>釋宗杲<p>老居士所作所為，❥與道合，但未能得㘞地一下耳。若日用應緣，不失故步，雖未得㘞地一下，臘月三十日❥家老子亦須拱手歸降，况一念相應耶！妙喜老漢雖未目擊，觀其行事，小大折中無過不及，只此便是道所合處，到這裏不用作塵勞想，亦不用作佛法想。佛法塵勞都是外事，然亦不得作外事想。但回光返照，作如是想者，從甚麽處得來？所作所為時，有何形叚？所作既辦，隨我心意，無不周旋，無有少剩。正甚麽時，承誰恩力？如此做工夫，日久月深，如人學射，自然中的矣。眾生顛倒，迷己逐物，耽少欲味，甘心受無量苦。逐日未開眼時，未下牀時，半惺半覺時，心識已紛飛，隨妄想流蕩矣。作善作惡雖未發露，未下牀時，天堂地獄在方寸中，已一時成就矣。及待發時，已落在第八，佛不云乎：「一切諸根，自心現噐身等藏，自妄想相，施設顯示，如河流、如種子、如燈、如風、如雲，刹那展轉壞。躁動如猿猴，樂不淨處如飛蝇，無厭足如風火，無始虛偽習氣因，如汲水輪。」等事於此識得破，便喚作無人無我，知天堂地獄不在別處，只在當人半惺半覺，未下牀時方寸中，竝不從外來。發未發覺未覺時，切須照顧。照顧時，亦不得與之用力爭。爭者，則費力矣。祖不云乎：「止動歸止，止更彌動。」纔覺日用塵勞中漸漸省力時，便是當人得力之處，便是當人成佛作祖之處，便是當人變地獄作天堂之處，便是當人穩坐之處，便是當人出生死之處，便是當人致君於堯、舜之上之處，便是當人起疲氓于凋瘵之際之處，便是當人覆蔭子孫之處，到這裏說佛說祖，說心說性，說玄說妙，說理說事，說好說惡，亦是外邊事。如是等事，尚屬外矣，况更作塵勞中先聖所訶之事耶！作好事尚不肯，豈肯作不好事耶！若信得此說，及永嘉所謂「行亦禪，坐亦禪，語默動靜體安然」不是虛語，請依此行履，始終不變易，則雖未徹證自己本地風光，雖未明見自己本來面目，生處已熟，熟處已生矣。切切記取，纔覺省力處，便是得力處也。妙喜老漢每與箇中人說此話，往往見說得頻了多忽之，不肯將為事。居士試如此做工夫看，只十餘日，便自見得省力不省力，得力不得力矣。如人飲水，冷煖自知，說與人不得，呈似人不得。先德云：「語證則不可示人，說理則非證不了。」自證、自得、自信、自悟處，除曾證、曾得、已信、已悟者，方默默相契。未證、未得、未信、未悟者，不唯自不信，亦不信他人有如此境界。士大夫學道，多不肯虛却心，聽善知識指示，善知識纔開口，渠已在言前一時領會了也。及至教渠吐露，盡一時錯會。正好在言前領略底，又却滯在言語上。又有一種，一向作聰明說道理，世間種種事藝我無不會者，只有禪一般我未會。在當官處，呼幾枚杜❥長老來，與一頓飯喫却了，教渠恣意亂說，便將心意識記取這杜❥說底，却去勘人，一句來一句去，謂之厮禪。末後我多一句，你無語時，便是我得便宐了也。及至撞著箇真實明眼漢，又却不識，縱然識得，又無決定信，不肯四楞塌地放下，就師家理會，依舊要求印可。及至師家於逆順境中，示以本分鉗鎚，又却怕懼不敢親近，此等名為可憐愍者。老居士妙年登高第，起家所在之處，隨時作利益事，文章事業皆過人，而未❥自矜，一心一意，只要退步著實，理會此叚大事因緣。見其至誠，不覺忉怛如許，非獨要居士識得這般病痛，亦作勸發初心菩薩入道之資糧也。<p>答汪內翰彥章<p>釋宗杲<p>伏承第五令嗣，以疾不起。父子之情，千生百劫，恩愛習氣之所流注，想當此境界，無有是處。五濁世中，種種虛幻，無一真實，請行住坐臥，常作是觀，則日久月深，漸漸消磨矣。然正煩惱時，子細揣摩窮詰從甚麽處起？若窮起處不得，現今煩惱底，却從甚麽處得來？正煩惱時，是有是無，是虛是實，窮來窮去，心無所之，要思量但思量，要哭但哭，哭來哭去，思量來思量去，抖擻藏識中，許多恩愛習氣盡時，自然如水歸水，還我箇本來無煩惱無思量，無憂無喜底去耳。入得世間出世無餘，世間法則佛法，佛法則世間法也。父子天性一而已，若子䘮而父不煩惱不思量，如父䘮而子不惱不思量，還得也無？若硬止遏，哭時又不敢哭，思量時又不敢思量，是特欲逆天理滅天性，揚聲止響，潑油求火耳。正當煩惱時，總不是外事，且不得作外邊想。永嘉云：「無明實性即佛性，幻化空身即法身。」是真語，實語，不誑語，不❥等語，恁麽見得了？要思量要煩惱亦不可得。作是觀者，名為正觀；若他觀者，名為邪觀。邪正未分，正好著力，此是妙喜決定義，無智人前莫說。<p>答呂郎中隆禮略<p>釋宗杲<p>令兄居仁兩得書，為此事甚❥。然亦當著❥，年已六十，從官又做了，更待如何？若不早❥，臘月三十日如何打疉辦？聞左右邇來亦❥，只這著❥底，便是臘月三十日消息也。如何是佛乾屎橛？這裏不透，與臘月三十日何異？措大家一生鑽故❥，是事要知，博覽羣書，高談濶論，孔子又如何？《孟子》又如何？《莊子》又如何？《周易》又如何？古今治亂又如何？被這訾言語，使得來七顛八倒。諸子百家，纔聞人舉著一字，便成卷念將去，以一事不知為耻，及乎問著他自家屋裏事，竝無一人知者。可謂終日數他寶，自無半錢分，空來世上打一遭。脫却這殻漏子，上天堂也不知，入地獄也不知，隨其業力流入諸趣竝不知。若是別人家裏事，細大無有不知者。士大夫讀得書多底，無明多；讀得書少底，無明少；做得官小底，人我小；做得官大底，人我大。自道我聰明靈利，及乎臨秋毫利害，聰明也不見靈利也。不見平生所讀底書，一字也使不著。蓋從上大人丘乙己時，便錯了也，只欲取富貴耳。取得富貴底，又能有幾人肯回頭轉腦，向自己脚跟下推窮：我這取富貴底，從何處來？即今受富貴底，異日却向何處去？既不知來處，便覺心頭迷悶。正迷悶時，亦非他物，只就這裏看箇話頭。僧問雲門：「如何是佛？」門云：「乾屎橛。」但舉此話，忽然伎倆盡時便悟也。切忌尋文字引證，胡亂摶量註解，縱然註解得分明，說得有下落，盡是鬼家活計。疑情不破，生死交加；疑情若破，則生死心絕矣。<p>答李叅政泰發<p>釋宗杲<p>示諭：「華嚴重重法界，斷非虛語，既非虛語，必有分付處，必有自肯處。」讀至此，嗟嘆久之。士大夫平昔所學，臨死生禍福之際，手足俱露者十常八九。考其行事，不如三家村裏省事漢，富貴貧賤不能汩其心。以是較之，智不如愚，貴不如賤者多矣。何以故？生死禍福現前那時，不容偽故也。大叅相公，平昔所學，已見於行事，臨禍福之際，如精金入火，愈見明耀。又決定知華嚴重重法界，斷非虛語，則定不作他物想矣。其餘七顛八倒，或逆或順，或正或邪，或非他物。願公常作此觀，妙喜亦在其中，異日相從於寂寞之濵，結當生來世香火因緣，成就重重法界，以實其事，豈小補哉？更須下箇註脚，即今這一絡索，切忌作寓言指物會。一笑。<p>答大慧禪師書<p>孫覿<p>覿頃佛果於開寶，時公道價，藉藉滿都國矣。靖康以還，崎嶇兵亂，偶然不死，又罹罪苦，流竄嶺海，仰瞻一世龍象，如有仙凡之隔，只自媿嘆。<p>上大慧禪師<p>孫覿<p>公高風絕塵，已出世外，而非意之于同逐客放臣遷貶之例。正如癡兒搏空捕影，只堪一笑耳。然佛法遇厄，而後奇勝，乃見所以化服同異也。<p>又<p>自公入吳，一佛出世矣。侯王而下，皆獲瞻禮。獨覿尚未一詣，遂無以藉口。覿方欲上書謝事，得請後書疏小間。當由臨安入山，摳衣聽法，一洗塵陋也。<p>上大慧禪師<p>張偁<p>竊聞拂衣禪席，再挽莫回；翩然清風，已趣高駕。此固不可以寵利勢力迎屈，然豈不念聖天子以公名德之盛，增重名山；以佛法護行闕幸為小駐，以副上意？偁職在守土，朝命是依，謹差衙校陳愈洊布區區萬冀。使張京兆異日為白蓮社中人，請自兹始矣。<p>召友人書（用朗師語）<p>莊法師自到凌霄<#sp>泰然心意高低峰頂<#sp>振錫常游石室巖龕<#sp>拂乎宴坐清風碧沼<#sp>明月白生風掃白雲<#sp>縱目千里名花香果<#sp>蜂鳥啣將猿嘯寉鳴<#sp>遠近皆聽鋤頭當枕<#sp>細草為毡世上崢嶸<#sp>競爭人我心意未達<#sp>方廼如斯倘有寸陰<#sp>願垂相顧<p>答寶月禪師<p>蘓軾<p>近遞中兩奉書，必達。新歲，想法體康勝。無緣集會，悵望可量。屢要經藏碑，本以近日斷作文字，不欲作。既遠書丁寧，又悟清日夜煎督，遂與作得寄去。如不嫌罪廢，即請入石。碑額見今悟清持書往安州乞滕元發大字，不知得否？其碑不用花草欄界，只鐫書字一味，已有大字額，向下小字，但直冩文詞，更不須冩大藏經碑一行及❥人冩人姓名，即古雅不俗，切祝！切祝！又有小字行書一本，若有工夫，更入一小橫石，亦佳。黃州無一物可克信。建茶一角子，勿訝塵凂。餘惟萬萬保練。適冗中，清師行，奉望草草。<p>又<p>此間諸事，但問清師即詳也。清又有禮，練事多能，可喜！可喜！海惠及隆大師，各計安勝。每念鄉舍，爽飛去，然近來頗常齋居養氣，自覺神凝身輕，他日天恩放停，幅巾杖屨，尚可放浪於岷峨間也。知吾兄亦清徤，髮不白，更請自愛，晚歲為道侶也。餘附清師口陳，此不覼縷。<p>又<p>有吳道子絹上畫釋迦佛一軸，雖頗損爛，然妙迹如生，意欲送院中供養。如欲得之，請示一書，即為作記，并求的便附去。可裝在板子上，仍作一龕子。此畫與前來菩薩、天王無異，但人物小而多耳。<p>與徑山無畏惟琳禪師<p>蘓軾<p>臥病五十日，日以增劇，已頺然待盡矣。兩日始微有生意，亦未可必也。適睡覺，忽見刺字，驚嘆久之。暑毒如此，豈❥年者出山旅次時耶？不審比來眠食何如？某扶行不過數步，亦不能久坐，老師能相❥臥談。少頃，即告晚涼，更一訪。<p>又<p>嶺南萬里不能死，而歸宿田野，遂有不啓之憂，豈非命也夫！然生死亦細故耳，無足道者，惟為佛、為法、為眾生自重。<p>又<p>徑山長老惟琳，行峻而通，文麗而清。始，徑山祖師有約，後世止以甲乙住持。予謂以適事之宐而廢祖師之約，當於徑山門❥用有德，乃以琳嗣事。眾初有不悅其人，然終不能勝悅者之多且公也，今則大定矣。<p>請月江和尚住徑山啓<p>溥洽（四明人）<p>國朝新開泰運，佛法重光；教省載整宗綱，師承唯謹。矧徑塢為五山之首，而掄材得萬指之雄，操勵修能，賁光祖席。徑山堂上月江和尚，質貌魁特，襟度豁如，證果初登。借我邦人作善知識。冷泉分座，人天眼目，表率叢林。早承天詔，寵榮獨運。霜毫透發，蘸乾太液池水，現出優曇鉢華。既不動舌，轉大法輪；乃出無心，感多靈瑞。疇咨極，旌賁奇才。妙喜法道再隆，寂照家聲不墜。登凌霄，挹鷲嶺，瞻光彩於父子之間；敷至頥，演真乗，翊至治於堯、舜之上。<p>請月江和尚住徑山啓<p>唯實（會❥人）<p>國一開堂，雙徑為鳳麟之靈囿；妙喜據室，四方稱龍象之法筵。惟視古以猶今，在得時而行道。顧兹盛舉，允副輿情。徑山堂上月江和尚，德重珠璣，煇聯奎璧。偉姿豐麗，浩氣衝於斗牛；道韻孔昭，美譽播於湖海。屢應名藍之聘，久觀上國之光，正宐接物以利生，何礙入鄽而垂手？共訝凌霄獨步，謾誇光嶽蜚英。圭齋別古鼎於西湖，語留圓鏡；大覺辭仁廟於北闕，事見遺書。煌煌吾道有光，凛凛宗綱不墜。繼前賢之芳躅，示後學之清規。拱聽佳音，永堅夙好。<p>請月江和尚住徑山<p>余鼎（匡山人，侍講）<p>陶令入遠公之社，事見西江大顛接韓子之游話。行南海雖抑揚，必行其志，然出處各得其宐。契道相忘，堅盟既久。徑山堂上月江和尚，機鋒圓妙，氣宇和平。東魯書西來意，咸究其源；雪山草滄海珠，實增其價。蜚佳聲于闕下，霑寵渥於天中。飽飡禪院之烟霞，深味儒林之風月。丹山儀鳳，赤岸良駒。黃太史秉志叅禪，先機獨露；張商英存心護法，斯道大彰。尚願留衣，毋忘展笑。<p>送一清天禪師住徑山<p>妙衎（臨川人）<p>位冠五山，信名噐之所重；道傳一統，宐師範之可遵。方嗟作者蔑然，又喜斯人出矣。新席徑山堂上一清和尚，鄧林喬木，渥水神駒。師禮兩街，雨露優沾於象闕；表儀多士，風月平分于鳳山。盍簮笏多與交游，❥輦轂敦行化道？北方學者未或先也，南宗密印其在兹乎？敕額精藍，教法大弘而可慶；春官華劄，公論允在于當仁。僧中乃有此郎，名下固無虛士。麈尾清風，塵間花雨，不妨遷席；移幢山土，鯉魚井底，蓬塵試看；傾湫倒岳，祖燈續❥，隣壁增輝。<p>賀月林鏡禪師住持徑山啓<p>張寧（進士）<p>舞鳳飛龍，五結青蓮于天目；靈雞馴兎，一鑑光徹于祖師。地既曰靈，天其有待，共惟新命。徑山堂上大和尚鏡公月林禪師，瑞芝三秀，古栢十圍，得正度於無傳，嗣玅法于東嶼。頃者五百間，清風淨掃，人望方歸。邇來三寸年優鉢猛闓，王氣猶在，起龍瞑於下界，興象教於中衰。丞相開❥佛塲，和尚悟出世法，乗流而行，遇徑而止。當年國一亦起于崑山，首度坡仙，重游於方丈。凡吾方外之友，盡讃僧中此郎。<p>復仲淳、藏公支檀三法子憨郎書<p>真可（達觀）<p>「萬事留人情，後來要相見。」此雖俗語，可以喻大。故曹山大師，❥以三墮示人謂是也。然人知墮旨者，方今天下恐未有人乎！此非欺語。是墮旨，二乗亦不可測，凡夫大根者，或反有悟者，怪哉！墮乎其誰知之？支檀使來，得汝等書信，如暫❥而歡喜無量，然藏公餘欠未償，猶不能即從吾行。仲淳支檀，又為藏公曲處周旋之意，在早得相追我也。則仲淳支檀，護法之勤，雖肉骨之至，安足喻此？吾雖痴憨，汝等若是用心，吾必精進報汝等，去勿煩多慮也。支檀此畨不中，雖于世情有所未如意，實于支❥分上，方在進志。待力克中❥，則護法穩大又曲久，而伸必遠。故此畨不中，未盡無益也。仲淳既遷親武康山中，而不使母氏身故，賃舍而魂靈無嗟于黃壤矣。吾❥與仲淳書，未始不以此責者，慮其遺恨千古耳。且仲淳又法屬血脉，吾不責之，誰敢置喙耶？今不負吾言，而能安親慰行人厚矣，又何言哉！惟刻藏事體，我雖曾乞素老，及其高弟等任此，我輩幇而成之。其高弟志大，而實亦為法門者，則聞之，便相許可。惟素老猶有推辤，如藏公至而定議之，懇求之，然此老亦難辤矣。能如是，則藏無不成之理，此老又信久矣，且廣也。又攝山，本朝欽賜山也。其住持又疏通知大體者，我以是知無不可也。且往年素老，有大❥未完，今將完矣，故藏公不可不早來議定之也。如來遲，或此老又為別事，則不可兩煩之矣。我之牛山之行，自有隨宐方便，料不使人異我也，無多念。我書藏公、仲淳支檀，同讀惟仲大為我謝之。明瑞不中，命薄極矣。信造物之柄，不可情見測也。惟超情遺量者，可轉也。我未遺量，是不能轉之，亦自然也。汝等無以世諦小境為騐，遂不信出世法，而生疑退也。想汝等皆高明之流之俊也，寧有此哉！然亦不妨我饒舌也。山川修阻，音信未期，汝等各宐為道偕重，餘不多喋。<p>請幻予、密藏二上人住徑山啓<p>馮夢禎<p>字髮方起沙礫，悉是珍奇雷音，既徂金地共成坑坎，故大千世界孰非道塲？無量法門總歸至道，能負荷而燈燈續明，失皈依則處處荒蕪。越中徑山，國一濬其源，曇晦廣其蔭。自唐以來，龍象爭依，數每溢鸚林之眾；芝蘭競出，宗無二鷺池之傳。邇者堂前草深，不係藥山佳唱，架後屋倒，豈是汾陽峻機？慈流塞而苦流長，法雲遠而業雲布。蚩蚩弱子，誰拯昬衢？寂寂空巖，盡迷寶所。某等濫侍釋提之㫄，不忘熈連之囑，雖執御九重，未深玄于勝壤，而馳懷千古，實致慨于昔人。惟我密藏神足幻余宿❥，戒珠素潔，忍鎧堅維，息心了義，已遡禪河之最，深徹妄窮，真可紹佛慧于無上。頻伽好音，聞者惑盡；優鉢羅目，望焉意消。信煩林之凉月，允悲海之巨航。❥聞大化無化，酬因廼揚；至緣非緣，有感斯應。為不請友，固開士深心，建大法幢，必室洒堅禱，鷲嶺之軌持，率然熊耳之傳弘。不異某等，傷雁堂之日圮，嗟鵬❥之靡依，敢❥首頓首，哀懇吾二師，卓錫靈境，無為白寉所先敷座，高峰復振青鴛之勝。秉般若劒，斷疑網于重封；開甘露門，潤枯荄而更茂。說處鯉魚橫飜山頂，拈來狗子咬殺趙州，縱是欽師❥指點而猶惑，藉令妙喜顧謦欬而銷聲，六師解籓而崩角，七眾入❥而利生，盲聾瘖瘂悉證無生，林鳥川魚同成正覺，則某等雖居王舍城，均登法雲地，妙光羅于十方，如寶絲綱淨，因亘于三界，隳彌戾車。竊計二師，愍羣有沉淪之莫回，痛末法陵夷之將絕，思起頺綱，而更維援就溺于弱䘮。大心久發，弘誓必深。某等直以，下巫芻狗，蘄申格帝之誠；稚子泥龍，冀啓彌天之澤。吾知二師無俟，辭竟牋端，已自雲生足下矣。<p>請廓庵觀公住持徑山大❥啓<p>王肻堂<p>大矩孕奇，聳五峰之靈秀；那伽密護，垂諸祖之徽猷。人地嫺矣，洽苻因緣，時乎際會，恭惟廓庵老師，智輪圓運，德噐深弢，掌鑰庫司，靡忝賣生，薑漢弼弘，監度重稱，用大椀名，六度綱張，十方響應。某等宿乗慈筏，尚滯迷津，兹向金䋲，尤希覺路。竊念寶❥為名山壯觀，忍覩傾頺？祖庭乃大道法幢，詎宐消歇？裒捐淨施，用續鴻規，何圖？無邊老人奄爾一朝西逝，浩功未竟，善繼唯賢，不腆香儀，載攄悃素。統蘄老師，俯陟總持之位，垂手入鄽，永綏羣望之情，調心和俗，結未了之公案，煥末後之莊嚴，庶務獲以權衡，水雲歸其栖宿。天龍推出一千年，佛日重暉，遐邇欣逢，八十員祖燈再朗。<p>沈珫、陳良模、朱大啓、周祗、周宗建、于玉立、沈正宗、賀烺等，同具。<p>請自光師住寂照書<p>繆希雍<p>敬啓雙徑寂照，乃本師紫栢大師所恢復，以為刻經道塲之所也。既而藏公建刻塲於兹，今藏板在焉。嗣後某輩，請❥居師兄來主刻塲，駐錫寂照。後直本師遷化，留偈讖記云：「怪來雙徑為雙樹，貝葉如雲冷自屯。」始悟本師欲歸骨此山，與刻塲相終始也明甚。遂塔本師于鵬搏峰下。今❥居師兄以久勞善病，思念休息，來告某輩云：「某將雲游行脚，兹地不可無主。竊見幻予師兄法子自光法姪，戒德精嚴，等心為眾，堪作常住，監寺敢白同門護法諸檀越，發心迎請自光法姪，住持寂照，董督僧倫，永作七眾依怙。」雍等聞之，不勝踴躍，特奉書專申眾意，伏祈慈允，速臨法門。幸甚！本師幸甚！<p>于玉立、孫雲仍、于玉德、賀學仁、王❥鋙、賀❥照，同具。<p>請❥居鎧公主刻藏<p>吳用先<p>不嗣法音間者濶矣，想吾兄道履清泰，山中百凡俱得就緒，頃金壇于賀，并吳江沈茂所、周氏兄弟諸公，俱欲以大師龕地刻藏因緣，請吾兄住徑山。弟謂浮渡之請，寒舍叔侄主之，何得自請而自奪耶？眾復以大師❥責之甚急，弟不得已，敢白于左右。秋菊開時，幸來一議，徑山即不敢煩常住，或得兄往來其間。一料理之，則眾心❥，而弟亦可塞責矣。吾兄於師門不薄，當不省此一來之勞也。<p>與鎧公<p>竇子偁<p>徑山別是一界，不必滄海日升、浙江潮❥之為奇觀也。唯上人能住此，非住脚而住佛，藉化城而登寶所也。樓頭夜話，氣色至，飛楊詩畵之惠，便露神通，繪弄大千，其一點矣。<p>與鎧公<p>王在晉<p>不佞諷誦藏經，皈依大道，若令山房自備印❥，無功白受，恐諸佛菩薩嗤當為罪業，至于法門雍衞，發自素心，未敢貪天。奚勝食報，惟上人麾置焚香，禮讖方寸中，為始愜耳。徑山給照并碑記，事當遂成，毋煩厪念。<p>與鎧公<p>湯賔尹<p>近况得之汪元博，知以刹事費心，此佳事也，亦苦事也。今得就妥，甚幸！弟久欲伴兄山居，賤性儘能寂苦，慮頭陀中，未必能飢能寒如弟者。慮徑山猶是熟地，故未及行。黃儀部亦謂，徑山近杭，未免冠蓋聲相聞。然弟即入徑山，亦必不使冠蓋相聞也。一科名遲我十七年素業，甚恨甚恨，豈至今日，仍葛藤其間哉？<p>與鎧公<p>曾鳳儀<p>吉州晤❥，宛如平生，豈非多劫同叅，偶爾相逢也？別去令人悵望不已。未幾，有傳彈射吳本如者，牽連尊名，亦入章內，竊為足下甚喜。芙蓉被遣，大慧遭謫，此自古大善知識，方遇如此鉗錘，恨不與紫柏尊者同遇王難。令千載而下，想見清風，以為是師是弟不忝法門龍象爾。兹辱手書，似有不平之嘆。世事浮雲，何足嘆也？憨公于四月十六，已從湖東起行，云：「於廬山過夏，近有報矣。」至金壇尚未得的音，此老顓為紫柏塔銘而來，欲踐生前之約。明春必且入徑山，非足下盡心經營，未易了此一叚公案。倘不佞得遂所請，共得相送，真是多生有緣矣。<p>請徑山朗月泉住持龍居書<p>聞淶<p>名高監院，誦十載之清芬；人重掌亭，歸十方之古德。叢林必期擔荷眾法，始有總持，㳟惟徑山月泉老師，道與臘高，智同境寂。池蓮深種，入雲棲之一門；庭拍閒看，蟄雷音于雙徑。允稱角虎，解牧泥牛，人天樂推，緇素欣仰。淶等念龍居古刹，為清淨之勝幢，乃聞谷大師所安立之別界。非❥舊紀綱不振，人人鼻孔撩天；須作家賔主歷然，個個脚跟着地。欲此事不廢，舍吾師其誰久矣？堂空愁見草深，門外懷哉！席煖快瞻，花雨林開。况深聞于天，夢現洪鐘而待叩，且陽生于復，朋來寒谷而適逢。感應甚奇，機緣已熟，懇祈卓錫，伏望懸椎。試看出岫之雲，道塲不動；想見到家之日，條令一新。月在指端，照諸方之淨念；泉飛杖底，慰大眾之渴思。愿住且常，永以為慶。<p>李事道、施浚明、盧復、嚴武順、柴應梓、李兆勳同具。<p>請徑山朗月泉書<p>聞啓祥<p>徑山奉別吾師兩月餘矣，計法體增勝，為慰吾郡叢林，自雲棲而外，則為瓶❥。幸大師親為主持，又得佛乗師為之左右，法席日興，已不必言。龍居則大師歲或一至，雖其中❥宿如電，百廢具興，然自一江隱居，二師遷化之後，互相遜讓，莫為主者，亦叢林之缺事也。今徧索碩德，行解俱超，福慧兩足，堪任此事者，無如吾師。龍居諸師，特賫片香，奉請伏乞，慨然許可，勿復他辤，使叢林大事，旦夕可以藉托。而聞大師東顧之憂，因此將以少寛，皆吾師之惠也。恃法愛甚深，因諸師之請，故為勸駕臨楮祈望之至。<p>請朗月泉住持龍居書<p>釋廣印<p>聞菩薩發心，利生為急。利生方便，叢林為先。後生晚學，非叢林無所瞻依；宿德白睂，非叢林無所寄托。故《戒經》云：「冬夏坐禪處所，菩薩皆應立之。往來食息，菩薩善當知眾。」此如來諄諄誡勸，菩薩之所當行者。吾師得戒久矣，大心已成，靜定有年，❥境無事，良賈豈能久藏？龍天自然推出。馬大師曰：「未有常行不住，未有常住不行。欲益無所益，欲為無所為。宐作舟航，無久住此者。」政吾師今日事也。且東南叢林，可觀者無幾，龍居道塲，吾師亦❥飛錫。目擊其內外莊嚴畢備者，邇因智增者西行，一眾久無依托，於是遍求❥宿具大悲者。僉曰：「徑山月泉老師可勝其任。」前印持、子將二居士踴躍喜歡，即手書勸發，尚當登山敦請，諒吾師精神钁鑠，尚可利生耳。皋亭機熟，有真慈者，安得不乗時赴之耶？<p>請慈門主化城<p>吳用先<p>徑山化城寺唐宋以來為名刹，宋高宗欽賜山田千畒，為接待十方禪院，後漸被侵佔，寺遂荒落。不佞在藩司時，捐貲贖付，澹居上人管理。今年久，古松修竹又被僧惟證等，砍伐殆盡，適自海上來，入山一見，五內惻然。聞❥居在日，已有書請上人交付，其徒有不奉法者，惡語冒觸，致師復去天目。兹詢之地方士民，皆合口讃師盛德，咸欲挽留，而❥居善徒清隱等，亦復共議，遵其師遺囑，願盡散去，立有議单。不佞遂從眾懽，啓請返錫住持此山，以保全名勝，伏冀俯臨。倘有復蹈故轍溷擾者，即此伸白上官，必無過慮也。臨啓拱竢。<p>答錢太史<p>吳用先<p>㳟惟台臺，品重琮璜，望隆柱石，不肖之皈心仰斗，已非一日，第無緣得遂瞻承，時懷耿耿苐徼。有天幸獲侍令侄，老先生光霽竹林風範，芬馥襲人，已自竊附神交矣。徑山化城寺為八十一代祖師道塲，不肖痛其沉淪，苦心恢復，浙中左右兩轄俸資，悉罄于此，以贖寺田，任怨任❥，隨以傾擠歸山。豈料❥居魔徒，甘為獅蟲嬈法，本山合抱古松，累年大竹，伐賣一空。不肖去春，自禮普陀，回至徑山清理，始將魔徒驅逐，躬請慈門住持，以為得所托矣。不意今年仍蹈前轍，若慈門復去，則古刹遭其蹂踐，復就荒蕪矣。兩位老先生大護法，金湯慈光，所照無分遠近，破山洞聞雖逝，原無外侮，聞本善儘堪住持，况去潭府甚近，護衞不難，萬乞憫念化城在危撼之際，幸寛假慈門仍主法席，則古刹賴以保全，兩位老先生功德永永不朽矣。披瀝丹忱，❥希俞允，不勝感激。<p>寄慈門師<p>吳用先<p>去春，不佞千里外躬詣化城，禮請上人住山，無非為道塲念重耳。上人親受付託兹方，踰年乃欲棄之去耶！一去，則古刹凌夷矣。於當年不佞❥官❥命恢復之苦心，何言之可為下涕？二位錢老先生，皆法門金湯，破山、化城必無異視，况彼處風恬浪靜，一本善可撑支，且法卷尚多也。此則魔黨危撼上人去留，關道塲安危，其能不為八十代祖師動念而忍于去耶？若彼魔徒，去歲不佞區處，周悉彼等，各有親筆誓約，出山淨室，向有批帖，止容小樸一人，不許餘徒混住山，除方家山外，悉聽常住專管，❥筆甚明。今復寫告示，併軍門布政司各書共七封，可看過封投齋米十石，帖付天真，取運刻藏。銀每歲一百兩，自明年送起，丹陽賀門刻貲，已在京中面說過矣。開田以充齋粮，極是好事，盡力為之，但可為山門護持者，生無不竭盡心力也。萬乞安住，勿移望空。叩祝至❥至❥。<p>答宋元實<p>錢謙益<p>親丈秉鐸，禹航鼓吹文事，惠顧風雅，為一時青氊之最。至于護持法門，為聞谷師唱導，大作人天眼目，則又末法所希有，恒沙請佛所共讃嘆也。遠承見存，深感注念，長安邸中當先呼斗酒為兄濯足耳。孟芳兄扇置之家笥，另以一柄書去為致意。<p>與宋元實<p>釋法鎧<p>欽仰明公，積素有年矣。不期會晤，因緣得借名山佛地，仰仗金湯大力何異？玄度重來，不惟眾僧得霑恩渥，即不佞私謂就正有道之日，長且遠也。昨承欵接，接談深語，乃知是一魁梧丈夫，其偉傑之氣，不露一言，而舌覆大千矣。門下遄征，正應龍天行時也，不知再晤在何年何地重話今日公案也。所願門下江南勝處，惟有越國山水而已，於無思念中念之。所求序文，雖不佞與門下有一日之雅，實千古定交，亦在此耳。門下筆端之口，捫寫雲林丘壑，他日山僧送客松間竹下，溪聲潄石，倚杖聽之，響若盤空而下，答門下之說法也。門下謂山僧此言何如？不然與公作他日巴鼻，據案可也。大❥二張奉用。<p>與無從禪師<p>姚鏜（臨安令）<p>幸接田衣，深慰夙昔，願見之懷，一侍麈譚，如聽天樂、飲醍醐。至今膈門猶作旃檀香氣，簿書俗吏政儗擺落塵氛，載奉支公，杖履而飛錫。遄欲言旋何故，豈五濁界中，不堪長者信宿留耶？修復古刹，故是再來菩薩事；護持善果，故是我輩今日事。敢不竭蹷，無煩挂念也。春和倘得再一過，從何快如之？<p>寄宋元實<p>吳伯與<p>舟中檢游紀二❥、詩九首，附上覽政，乞為訂訛。〈無徒災木合誌序〉久已脫稿，尚欲親筆書之，當偏袒頂禮公案，奈行人來甚，迫不及候，然亦不出十日便寄到也。國一師為年兄同府人，妙喜師為弟同邑人，而弟忝同籍，正屬操筆轉輪，豈非因緣哉？願年兄大致神力，弟尚欲廣宣其間也。序文到時，或年兄北征，幸先致之，同事俾其卒業，何如？<p>答李孟芳居士<p>釋廣印<p>承問脚跟下事者，只是當人涅槃心耳。涅槃心未明，便是生死苦，今無他，但將身世隨緣勾當，將涅槃心作切要的大事，不然業識❥❥，塵沙劫又塵沙劫去矣，豈不痛哉！玄沙所謂：「不向今生都了却，誰能累劫受灾殃？」然要明此心的工夫途路極多，只消依祖師門下，看個「生從何來，死從何去？」的公案。叅來叅去真疑現前，自然身世輕微，生死重大。如牧牛相似，始則生獰，頭角不受鞭䋲，終見相隨歸去不須牽矣。佛法無難事，久長難得人，珎重珎重。志事居士鄭重，再三精詳真難得，若是信心也。松源舊本亦仔細看過，間有字句不妥者、誤者，亦率意訂正，俱可入補遺。雖有幾代言語淺淡，在人不在文，既為一代佛法住持，所貴在人之道德，切不可遺之，他日未必有人真為兹山故也。<p>卷之九目錄<p>偈詠<p>契嵩一首<p>道潜一首<p>宗杲一首<p>東山空二首<p>道冲一首<p>原肇六首<p>行端三首<p>砥平石一首<p>祖銘七首<p>智及一首<p>僧聲二首<p>宗泐六首<p>明本四首<p>仁行中一首<p>梵❥七首<p>栯堂益一首<p>僧祥一首<p>普莊五首<p>文琇一首<p>宗淨二首<p>僧頃一首<p>道衍一首<p>曇讃一首<p>僧珉二首<p>僧鏡一首<p>來復一首<p>景隆一首<p>祖福一首<p>真可二首<p>如空一首<p>性冲二首<p>龍大淵三首<p>廣詢二首<p>玄讃二首<p>介軒雝一首<p>德清四首<p>月珠一首<p>法乗四首<p>法鎧四首<p>圓澄一首<p>廣化一首<p>廣印十一首<p>廣來七首<p>圓信一首<p>超宗三首<p>大淑一首<p>照初二首<p>大惺一首<p>自彥一首<p>道衡一首<p>廣澈一首<p>廣燈一首<p>大壑一首<p>卷之九目錄終
。
<juan><juan>徑山志卷之十一<p>汶上李燁然刪定<p>海陽徐文龍、鹿城陳❥德訂<p>虞山宋奎光輯<p>外護<p>唐代宗<p>大曆三年，詔徑山法欽禪師入見，待以師禮，賜號「國一禪師」，勑一道。<p>宋高宗<p>紹興七年，詔宗杲禪師住徑山能仁禪寺。廿六年，詔師住明州育王廣利禪寺。二十八年，詔師再住徑山。<p>孝宗<p>改元隆興，遣內都監黃彥節至徑山，命杲禪師就山中舉揚般若，師說偈云：大根大噐大力量<#sp>荷擔大事不尋常一毛頭上通消息<#sp>徧界明明不覆藏<p>上嘉嘆之。及封建王，又遣內知賔至徑山，供五百羅漢，賜「玅喜菴」三字及真讃。九月，詔杲師問佛法大意，師臥疾，特賜「大慧」之號。淳熈七年，召雪竇寺住持寶印（即別峰印）入❥❥德❥，問語備〈別峰禪師本傳〉。<p>錢鏐<p>字具美，錢塘人。唐僖宗時，率鄉兵破走黃巢，昭宗拜為鎮海、鎮東軍節度使。天復二年，封「越王」。梁太祖封「吳越王」，諡號「武肅王」。微時到徑山，神鼎諲禪師識之。後諲禪師入滅，武肅王自述讃四十句，又諡師為「建初興國大師」，墖曰「廣濟」。王將薨，謂文穆王曰：「吾昔自徑山法濟示吾覇業，自此發迹建國立功，他日汝等無廢吾志。」其後文穆、忠獻、忠懿王皆不忘武肅之遺旨。<p>張浚<p>字德遠，紹興中拜相，封「和國公」。孝宗朝，封「魏國公」。大慧禪師在泉州雲門菴，遂以臨安府徑山延之。公居長沙，其母秦國夫人問道於大慧。及夫人疾亟，曰：「妙喜老師此生無復見也，我有私恩未報。」公三走介師至，夫人捐館。公謂師曰：「先妣願供養和尚一年，為德之報。」遂舘于光孝寺之東堂，以盡誠敬。<p>張九成<p>字子韶，號無垢居士。登徑山，問道於大慧公。建無垢軒，與師談「格物」之旨。師曰：「公只知有格物，而不知有物格。」頓領深旨，投偈曰：子韶格物<#sp>曇晦物格欲識一貫<#sp>兩個五百<p>子韶❥曰：「九成每聞徑山老人所舉因緣，豁然四達如千門萬戶，不消一踏而開。九成了末後大事，實在徑山老人處，此一瓣香不敢孤負他也。」<p>呂本中<p>字居仁。紹興初，賜進士第，除中書舍人。平生因詩以窮，耽禪而病，清癯如不勝衣。作《江西傳衣詩派圖》，推黃山谷為詩祖，列陳無己等凡二十五人為法嗣。本中❥致書，問大慧禪要，慧答書略曰：「千疑萬疑，只是一疑。話頭上疑破，則千疑萬疑一時破。若一向問人佛語又如何？祖語又如何？諸方老宿語又如何？永劫無有悟時也。」本中有省。<p>曾開<p>字天游，官至侍郎。致書大慧曰：「今年私家塵緣都畢，閒居無事，正在痛自鞭策，以償初志，第恨未得親炙教誨耳。一生敗闕已一一呈似，必能洞照此心，望委曲提警日用當如何做工夫，庶幾不涉他途徑，與本地相契也。至叩。」大慧答書曰：「時時於靜勝中，切不得忘了須彌山，放下著兩則語，但從脚下著寔做將去。已過者不須怖畏，亦不必思量。思量怖畏，即障道矣。但於諸佛前，發大誓願，願此心堅固，永不退失。伏惟諸佛加被，遇善知識，一言之下，頓忘生死，悟證無上正等菩提，續佛慧命，以報諸佛莫大之恩。如此久久，無有不悟之理。」<p>李光<p>字泰發，上虞人。致書大慧問禪要，慧答書曰：「大叅相公，平昔所學，已見行事。臨禍福之際，如精金入火，愈見明耀。又決定知華嚴重重法界，斷非虛語，則定不作他物想矣。其餘七顛八倒，或逆或順，或正或邪，亦非他物。願公常作是觀，妙喜亦在其中，異日相從於寂寞之濵，結當來世香火因緣，成就重重法界以實其事，豈小補哉？」<p>李邴<p>字漢老，官至叅政，醉心祖道。及見大慧舉趙州庭栢話有省後，以書咨決曰：「近叩籌室，伏蒙激發蒙滯，忽有省入。顧惟根識暗鈍，平生學解，盡落情見。一取一捨，如衣壞絮，行草棘中，適自纏繞。今一笑頓釋所疑，欣幸可量，非大匠委曲垂慈，何以致此？自到城中，凡著衣喫飯，抱子弄孫，色色仍舊。既無拘執之情，亦不作奇特之想，其餘宿習舊障亦稍輕微。臨行叮嚀之語，不敢忘也。重念始得入門，大法未明，應機接物，觸事未能無碍，更望有以提誨，使卒有所至，庶無玷於法席矣。」<p>馮楫<p>字濟川，蜀遂寧人，號不動居士。紹興丁巳，除給事中，會大慧就明慶開堂。慧下座，楫挽之曰：「此生不作這蟲豸，今因甚却納敗闕？」慧曰：「盡大地是個杲上座，你向甚處見他？」楫擬❥，慧掌之。楫曰：「是我招得。」因坐夏徑山，榜其室曰「不動軒」。後知瀘州，所至于道無倦。❥自詠曰：公事之餘喜坐禪<#sp>小曾將脅到床眠雖然示現宰官相<#sp>長老之名四海傳<p>紹興二十三年秋，乞休，致報親知，期以十月三日報終。至日，令後廳至高座，見客如平日。辰巳間，降階望闕肅拜，書偈曰：初三十一<#sp>中九下七老人言盡<#sp>龜哥服赤<p>書畢，拈柱杖按❥而化。楫于建炎後，凡名山鉅剎藏經殘失，遂以己俸印施。補之足五千餘卷者，凡四十八藏，用祝君壽，以康兆民。門人蒲大聘❥誌其事，有語錄、頌古行于世。<p>陸游<p>字務觀，號放翁，佃之孫，越之山陰人，仕至秘監。❥問松源岳禪師云：「心傳之學，可得聞乎？」師云：「既是心傳，豈從聞得？」公領解，獻偈曰：幾度驅車入帝城<#sp>逢僧一例眼雙青今朝始覺禪家別<#sp>說有談空要眼聽<p>公居鏡湖，與塗毒策禪師往來寖厚。策住雙徑，受生祭七日，跏趺而逝，公哭以詩，別見。<p>李華<p>❥謂：「聞道于徑山，猶樂正子春于大夫也。洗心瞻仰，天漢彌高。」見〈潤州玄素師銘〉。<p>張商英<p>字天覺，號無盡居士。徽宗朝拜相，大慧為洪州凖公乞銘于公。公曰：「今有一問，問上人。若道得即做，若道不得，與錢五貫裹足歸，叅禪去。」曰：「請相公問。」公曰：「聞凖光眼睛不壞，是否？」曰：「是。」公曰：「我不問這個眼睛。」曰：「問甚麽眼睛？」公曰：「問金剛眼睛。」曰：「若是金剛眼睛，在相公筆頭上。」公曰：「老夫為他點出光明會，教照天照地去也。」一言而契，下榻朝夕言語。號大慧，曰「妙喜」，字之曰「曇晦」云。<p>蘓軾<p>字子瞻。徑山琳禪師問疾云：「學士生平踐履，至此更湏著力。」公應聲曰：「著力便差。」語絕而逝。《遊徑山》詩及與寶月、無畏諸師書，別見。<p>蔡襄<p>字君謨，游記別見。<p>孫覿<p>尚書，字仲益，無錫人，書別見。<p>吳潜<p>字毅夫，宣城人，正肅公柔勝之子。宋理宗朝拜相，序大慧《正法眼藏》。于法門得大自在後，為賈似道所排，謫循州。預知死日，語人曰：「吾將逝矣，夜必雷雨。」已而果然，作詩端坐而逝，封「許國公」。<p>元世祖<p>中綂元年，問法徑山住持雲峰妙高，❥揚稱旨。帝常問師曰：「修寺建塔有何功德？」師曰：「福蔭大千。」由是建仁王寺，仍詔天下，寺院、田產二稅盡復之，以弘教為己任。國語曰「薛禪皇帝」。<p>太祖高皇帝<p>御製〈徑山宗泐免官說〉。洪武二十七年，勅禮部條例一欵：「常住田地雖有，稅糧仍免，雜派僧人不許克當差役。」<p>成祖文皇帝<p>永樂十五年十月十五日，頒御製〈徑山赴會僧勅諭〉，別見。<p>神宗顯皇帝<p>萬曆二十八年九月初三日，欽差司禮監太監孫隆頒施大藏一部，勅諭別見。<p>虞集<p>字伯生，宋丞相允文五世孫。其先蜀人，汲宋黃崗尉，宋亾僑居臨川之崇仁。大德初，始至京師，以大臣薦授大都儒學教授。除國子助教，自將仕郎十二轉為通奉大夫，封「仁壽郡公」，諡「文靖」。❥闢右室，書邵堯夫詩，題曰「邵庵」，故世稱邵庵先生。接方外士必扣擊其說，以為聖人之教不明，為學者無所底止。苟于吾道異端疑似之間不能深知，而欲竊究夫性命之原，死生之故，其不折而歸之者否矣。❥曰：「佛以因果二法，制服得天下人心。無智愚賢不肖，總出不得這兩個字。」<p>❥〈北磵簡公塔銘〉，有曰：「自昔奇偉之士，或曠世一遇，其不恒見于天下者，何也？蓋❥聞之，豈無其人哉？自夫世務之沉❥，俗學之纏糾，有不足以縶而留之者，於是脫然自拔於浮沉起滅之表，以求其本物之極至者，皆其人也。」<p>作〈徑山晦機熈公塔銘〉曰：「聞佛氏之宗，禪者其度人也，以悟為則，必使自致于思慮之所不及，時至機應則決而啟之。是以言發意解，解泯言忘，謂之不立文字，豈欺我哉？」<p>〈水陸緣起賛〉略曰：「一切眾生皆具佛性，如摩尼珠五色隨應，如何累劫業識相應無明，展轉生死根塵？我佛慈悲施方便力，如大醫王救彼痼疾，餓者與飽，渴者與漿，幽暗與明，❥腦與涼。况你六道諸苦隨業，不藉佛恩何由自潔？」<p>〈杭州報恩寺銘〉曰：「我以慈悲大願力，運大音聲作佛事，充滿虛空體無碍，有間即覺成解脫，人天龍海無盡際。過去未來現在者，一音所攝悉平等，同我報國如報佛，永住堅固宣佛法。」<p>吳偉明<p>提刑，久叅真歇了禪師，得自受用三昧。後訪大慧，遂留咨叅。一日慧謂曰：「不湏呈伎倆，直湏啐地折、曝地斷，方敵得生死。若祗呈伎倆，有甚了期？」後辤去。道次延平，倏然契悟。<p>林希逸<p>字肅翁，福清人。紹定間進士，號鬳齋，❥稱大慧杲禪師為元勳，大老敬重。<p>宋濂<p>字景濂。學士❥云：「人知大慧說法，如雨如雲，覺悟羣迷，而不知其忠義耿耿，注意于家國者甚篤。縱有知其忠義，而又不知其游戲翰墨，循蹈矩彠，亦自可傳不朽。嗚呼！若師之應物無方，是謂如神然變化不測者矣。」國初法禪師序銘，多出公手，別見。<p>沈季文<p>大中丞，號太素，吳江人。于萬曆三十六年，捐資建大雄寶❥。<p>陸光祖<p>大冢宰，號五臺，平湖人。創刻方冊藏板于清凉，後移至徑山。復以燒山多害物命，捐資買凌霄峰下山一叚，護養生類。<p>馮夢禎<p>國子祭酒，字開之，嘉禾人。議刻方冊藏板移至寂照，再議移化城。緣起別見。<p>王肻堂<p>憲副，號宇泰，金壇人。偕刺史陳良謨、憲副吳長庚諸公，書請廓菴觀公住持大❥。書別見。<p>于玉立<p>吏部，字中甫，金壇人。偕陸、馮諸公議刻方冊藏板，為紫柏尊者建塔于文殊臺。<p>瞿汝稷<p>運使，字元立，常熟人。議刻方冊大藏，為幻予❥塔銘，別見。<p>陳瓉<p>少司❥，號雨亭，常熟人。議刻方冊大藏，緣起序文別見。<p>王世貞<p>大司❥，字元美，太倉人。同新安司馬汪道昆諸公，❥〈刻藏緣起〉，別見。<p>繆希雍<p>字仲淳，常熟人。以紫柏先瘞黃沙，灘下有流泉，倡金壇于賀諸公改塔文殊臺。同金壇于賀諸公，捐資二百餘金買山，寂照供養僧眾。<p>朱國禎<p>內閣大學士，號平涵，湖州人。❥問法瓶匋，為❥〈真寂院記〉，別見。<p>朱國祚<p>內閣大學士，號養淳，嘉禾人。同子孝廉大猷于徑山大❥、下院真寂，莊嚴護持，檀施最久。<p>吳用先<p>大中丞，號本如，桐城人。恢復下院化城，歲施刻藏銀一百兩，緣起別見。<p>陳懿典<p>翰林學士，號如崗，嘉禾人。刻藏緣起別見。<p>竇子偁<p>原任淛江廉憲，號淮南，合肥人。督同司理孫公榖、餘杭令戴公日强，清復化城。<p>王在晉<p>大司馬，號岵雲，太倉人。分守杭嚴時，親歷化城，清復故址。游記別見。<p>虞淳熈<p>吏部，號德園，杭州人。護持瓶匋，及本山常住。<p>翁汝進<p>憲副，號周野，杭州人。護持常住，及諸靜室。<p>黃汝亨<p>學憲，字貞甫，杭州人。本山常住，下院化城驅魔安眾，具有大力。諸文別見。<p>洪瞻祖<p>尚寶卿，號清遠，杭州人。護持常住，及諸靜室。<p>沈珫<p>憲副，號❥所，吳江人。偕其弟僉憲瓉侍御珣，及司空沈公正宗，書請廓庵觀公住持本山，歲輸刻藏銀若干。<p>李事道<p>運同，號行可，杭州人。護持常住，及真寂等剎。<p>朱大啟<p>吏部，號廣原，嘉禾人。本山常住及各靜室，歲有供養。<p>周宗建<p>侍御，字季侯，吳江人。本山常住，歲有供養。<p>賀烺<p>民部，字闇伯，金壇人。以父中書公虛谷皈依紫柏，歲輸刻藏銀若干。同學憲王吏部于，書請自光杲公主持寂照。<p>姚思仁<p>尚書，號羅浮，嘉禾人。歲施常供。<p>王志堅<p>僉憲，字弱生，太倉人。任本省水利道時，以本山靜主貝林師精于密部，時為送供下院真寂寺。改路南湖地藏❥，開田臨勘，行縣給照。<p>周祗<p>字子介，吳江人。捐貲置下院太平寺刻藏，田四十二畒。<p>周延光<p>本省方伯，號斗垣，蘄水人。清查化城虛稅，行縣審豁。<p>吳伯與<p>本省兵巡道，號師每，宣城人。❥游天目及徑山，手書〈戒暈酒〉，示勒于石曰：「慾海橫流，❥熖轉熾，故味為嗜性之首，而齋乃斷愛之根。僧家返清涼絕貪求，即粒米莖菜尚無虚用。至其覈因果，明罪福，凡戒殺放生無非善緣，若常人食肉，猶比之曰「人搏人」也。况僧不持齋，不甚于食他肉而補穢身乎！惟戒足以護法，惟齋足以居心。至人守若嚴城，禦若堅兵，誠謂醍醐豈貯穢噐，齋疏即為甘露耳！倘寺僧酒肉破戒，即不名為清淨僧，便當驅除還俗。倘游人必㩦酒肉入寺，何取以腥燥濁體，枉向佛門叅禮耶？凡我四輩，永堅一心，無種地獄之深因，甘受來生之惡報。」游紀及詩別見。<p>王在公<p>郡丞，號芥菴，崑山人。棄官禮峨❥，歸徑山倡導孝廉。徐仲容公洌捐資購良材，易大❥柱，及葺龍王❥。復葺般若軒，同朱公鷺檢閱大藏。<p>方應祥<p>禮部郎，字孟旋，西安人。❥問法瓶匋有省，偶謁當道，以西湖放生池應否拆毁問公。公曰：「西湖固杭州之睂目也，欲去目中翳而并剔除瞳神可乎？」當道笑而從之。<p>吳之鯨<p>上饒令，字伯霖，仁和人。❥游徑山，叅瓶匋，謂不見聞谷師幾虚此游，詩文別見。<p>鄭圭平<p>樂令，字孔肩，錢唐人。初歸雲栖，後叅瓶匋，弘護諸山。<p>馬用錫<p>餘杭令，號命荷，晉江人。清理化城虛稅。<p>王宇春<p>字季和，常熟人。倡其兄別駕宇熈、叅軍宇新，刻徑山大慧禪師《正法眼藏》，助建真寂禪院及安樂寺。<p>顧大章<p>字伯欽，刑部主政，常熟人。助建真寂禪院，及安樂寺。<p>顧大韶<p>字仲㳟，常熟人。助建真寂禪院，及安樂寺。<p>錢謙益<p>諭德，字受之，常熟人。❥〈聞谷大師種樹碑文〉，重興下院安樂寺。緣起別見。<p>李縠<p>字孟芳，常熟人。皈依瓶匋，舉揚雙徑。詩文別見。<p>瞿式耜<p>進士，字起田，常熟人。真寂禪院及安樂寺皆有供養。<p>王蒙亨<p>縣令，號中泉，餘杭人。首捐田四十餘畒，倡復化城寺。<p>沈煥然<p>字無文，貢士，餘杭人。初歸雲栖，再叅瓶匋。護持下院安樂寺，及南湖地藏❥。<p>聞啟祥<p>字子將，孝廉，錢塘人。徑山大❥，及諸下院靜室，皆其護持。<p>時載杲<p>字旭如，常熟人。皈依瓶匋，緣及安樂。<p>嚴調御<p>字印持，餘杭人。助復下院安樂古剎，及常住各靜室，具力護持。<p>嚴武順<p>字忍公，餘杭人。為薦母捨田八畒，入真寂院。<p>王祺<p>字祉叔，餘杭人。偕其侄福貞，供養常住各靜室。<p>鄒之嶧<p>字孟陽，仁和人。常住及真寂院，歲有供養。<p>許國❥<p>字鎮之，蘭溪人。歸依瓶匋，檀施傳衣諸所。<p>徐楩<p>號龍南，餘杭藉蘓州人。護持下院安樂寺。<p>許應❥<p>字青錢，餘杭人。護持下院安樂寺。<p>嚴敕<p>字無敕，餘杭人。護持常住及諸靜室。<p>❥宇<p>徑山興聖萬壽禪寺<p>在縣西北五十里，乃天目之東北峰，五峰環抱，奇勝特異。唐代宗時，僧法欽結庵於此。永泰中，有白衣士來求法，度為沙彌，欽指坐後石屏，謂曰：「能開此乎？」曰：「可。」遂叱之分為三片，今號喝石巖，遂即剃度，名崇慧。如長安與方士競法，既勝，代宗問其師承，❥曰：「臣師徑山僧法欽。」召赴闕，賜號曰「國一禪師」。逾年辤歸，詔杭州，即其庵建寺曰「徑山」。僖宗乾符六年，改為乾符鎮國院。宋大中祥符元年，改賜承天禪院。政和七年，改徑山能仁禪寺。初師之來是山也，猛獸不摶，鷙鳥不擊，山下之民不漁不獵。五峰之間，有大湫，龍所居也。龍化為老人，謁言：「願歸天目，以奉此地。」一夕，風雨晦❥，漲為平陸，止存一穴，今龍井是也。有靈雞常隨法會，不食生類，及師之長安，鳴三日而死，今靈雞塚存焉。紹興間，妙喜建千僧閣。十七年，真歇建大雄❥。二十八年，重建龍王❥。孝宗賜妙喜，號「大慧禪師」，乃以山中明月堂為妙喜庵，及書扁以賜，塔號曰「寶光」，魏國張忠獻公浚，作銘并序。乾道二年二月，孝宗游幸。越二年，建龍游閣。開禧年間，孝宗御書額賜「徑山興聖萬壽禪寺」。由宋迄元，為禪林之冠。元天曆至順間，元叟端禪師在山二十餘年，衲子從者如市。元末兵燬，皇朝洪武間重建，見成化間府志。<p>大雄❥<p>紹興間，真歇禪師始建。後孝宗遊幸，御書賜「徑山興聖萬壽禪寺」額。元末兵燬，國朝洪武間重建。萬曆戊申，吳江沈中丞季文，請僧無邊海公，更舊向鼎新之。未幾，海公遷化，廓庵觀公繼之，丹堊金碧，稱大備焉。<p>大藏閣<p>即觀音❥。大明神宗皇帝頒賜藏經供此，因名。萬曆三十七年，瓶匋聞谷印師立禪堂，集眾叅禪于其下，迄今猶䋲其舊，而諸方禪期，悉從此禀法焉。<p>靈澤❥<p>即龍王❥。宋孝宗封王曰：「孚佑累封神應德濟顯佑廣澤王，賜玉圭、玉帶、黃金、瓶爐。廟額『靈澤』云。」<p>祖師❥<p>中奉達磨、百丈、八十七祖。<p>禪堂<p>龍王❥後。<p>齋樓<p>兩處，共三十楹。<p>雲㕑<p>奇樹樓<p>樹王之旁，趙宦光題。<p>養老堂<p>寒翠樓<p>大雄寶❥後。有記。<p>般若軒<p>王芥庵在公重修，同朱白民鷺于此檢藏一年。<p>寶積居<p>閱藏堂<p>觀音❥前。<p>十方堂<p>雲水僧栖宿之所。<p>三門<p>舊扁「天下徑山」。<p>南塔<p>三塔之東。<p>鐘樓<p>大❥左。<p>鼓樓<p>舊在堆珠峰，今廢。<p>千僧閣<p>宋大慧建，補㢲峰之闕。李漢老記：「今觀音❥藏閣，即其址也。」<p>圓覺閣<p>宋孝宗皇帝解《圓覺經》，賜別峰印。適建閣初成，故名。今廢。<p>龍游閣<p>宋高皇帝登兹山，乾道四年建，今廢。<p>妙莊嚴閣<p>無凖範建，今廢。<p>凌霄閣<p>今廢。<p>萬佛閣<p>艮山之闕，今廢。<p>五鳳樓<p>九楹，供五百應真像。翼以行道閣，塑五十三叅相。宋慶元六年，僧元宗建，後燬。庵聰重建，今廢。<p>宸翰閣<p>大慧建，藏御書，今廢。<p>天慧堂<p>蒙庵聰建，今廢。<p>版亭<p>大慧建，在梅谷院岡上，今廢。<p>四寮<p>大慧建，以處眾僧，今廢。<p>庫司<p>大慧建，在松、梅谷二院之側。<p>香水海<p>大慧時浴室，今廢。<p>古懺堂<p>在三塔下，元高峰悟道處，今廢。<p>含暉亭<p>國一禪坐時，有彩雲朝暉，覆聚不散，故名。今廢。<p>流止亭<p>唐永泰間，國一受囑曰：「乗流而行，遇徑即止。」故名，今廢。<p>天王❥<p>界三門、大❥之間，上懸「徑山興聖萬壽禪寺」，今廢。<p>妙喜庵<p>宋孝宗御書，即明月堂，大慧示寂處。<p>洗心亭<p>宋顯仁皇后登徑山，禮佛更衣于此，今廢。<p>聖碑亭<p>宋孝宗免稅碑，及蘓軾詩、蔡襄記碑藏此。<p>傾蓋亭<p>靈谷庵<p>宋大禪了明禪師退居，今廢。<p>逢徑庵<p>在黃沙灘，今廢。<p>天開閣<p>不動軒<p>馮公檝問道大慧，結室于此，號不動居士，故名。今廢。<p>無垢軒<p>張公九成問道大慧，結室于此，號無垢居士，故名。今廢。<p>死心亭<p>今廢。<p>娑羅林<p>古鼎禪師退居，今廢。<p>半山亭<p>舊大圓院，本源達禪師建以接待雲水。今沿亭一帶，為梅谷僧通衢，植引路松千餘株，頗增勝焉。<p>松源房<p>宋松源岳禪師退居，為凌霄東院。其悟道出世因緣，別見。八十代鏡祖塔院在此，見舊志。<p>梅谷房<p>明鼎菴，諱天彛，別號梅谷。洪武三年，受呆菴旨稱法會中高足，結庵于鵬搏峰右，相傳為梅谷房。<p>中峰南院<p>第二代無上宗，塔全身于大寂巖。巖即鵬搏峰下，為五峰之中，故名。金陵徐公六岳書「獅子窩」，鐫于石。<p>宣照房<p>在後房坎下。<p>大慧房<p>在大慧祖師塔前。<p>圓照房<p>月江淨退居，上有祖像及葬塔。<p>天然房<p>直嶺下，虛舟度禪師塔院。<p>開山<p>舊為開山房，後廢。萬曆間，達觀可禪師以開山祖基，為復其地，建庵名「喝石」，中奉欽師像，安置藏板。<p>妙香庵<p>舊為妙香房，後廢。今為雲水靜室。<p>寂照菴<p>舊為房，今改靜室。別見。<p>幻室<p>舊為房，今廢。<p>妙明房<p>今廢。<p>南塔房<p>今廢。<p>如意房<p>今廢。<p>惠泉東房<p>今廢。<p>惠泉西房<p>今廢。<p>安隱房<p>今廢，為靜室。<p>已上為十八房也。祖師道塲，累朝崇奉，合山庄田，咸屬欽賜。自唐迄明，一眾同飡。至正德六年，管事僧惠誠等，爪分為十八，分後遂傾廢。今所存者，唯三、四房而已，此祖庭衰相之始也。<p>靜室<p>般若軒<p>王芥庵在公重修，同朱白民鷺于此檢藏一年，屬常住。<p>寶積居<p>常住。<p>空生室<p>宴坐峰下。<p>鐘樓<p>即神冶鐘。<p>量虚室<p>（已上坐晏坐峰前。）<p>行童庵<p>童真室<p>（已上坐行童坑。）<p>妙喜庵<p>昔為明月堂，係大慧禪師圓寂處。宋孝宗皇帝聞而嗟惜，詔以為妙喜庵云。<p>大慧塔<p>寺數遭火厄，塔院在烈熖中不燬。<p>紫栢塔<p>在文殊臺。<p>妙香庵<p>僧大心建。<p>（已上坐鵬搏峰前。）<p>喝石庵<p>即開山，國一禪師最初修道處。<p>寂照庵<p>在寺北五峰之背，四十八代端禪師塔全身處。萬曆甲午，房僧欲棄此他去。陸五臺、馮開之諸公，因捐貲置以供紫柏大師，遂為密藏、幻于二師刻藏道塲。及澹居鎧公嗣二師住此最久，後以恢復化城，下山請自光杲公代焉。杲公，雲中人，幻師高弟。<p>湛寂庵<p>萬曆四十四年，僧止水重建。<p>見如室<p>顯密室<p>（已上坐開山。）<p>修竹室<p>惟一室<p>萬曆二十八年，僧化儀如顯重建，塔于此。<p>白雲窩<p>萬曆三十八年，僧野坪重建。<p>獅子巖<p>（已上坐放生池後。）<p>了實室<p>以僧號了實，故名。<p>指歸室<p>（已上坐鵬搏峰後。）<p>白雲居<p>聞谷禪師舊隱處，今住僧幻有。<p>妙空塔<p>第十七代佛海訥禪師塔院。<p>白雲室<p>（已上坐白雲山。）<p>法雲庵<p>來月齋<p>海雲庵<p>貝林師住此。<p>秀峰室<p>（已上坐羊棧頭。）<p>三一室<p>連珠庵<p>陶冶室<p>妙高庵<p>念雲身負達大師靈骨，歸瘞本山，因住此。<p>慧芳室<p>以僧號慧芳，故名。<p>天然室<p>僧破有住此。<p>清香庵<p>（已上坐黃沙灘。）<p>貝葉庵<p>青霄庵<p>僧心渠住。<p>栽種居<p>湧蓮室<p>以僧號湧蓮，故名。<p>西林庵<p>襍華庵<p>僧空林住。<p>藏石庵<p>藏雲庵<p>萬曆四十八年，僧大林重建。<p>聖隣居<p>以僧聖隣，故名。<p>秀石室<p>（已上坐查洲一帶。）<p>守一室<p>以僧號守一，故名。<p>無❥室<p>以僧號無❥，故名。<p>宗印室<p>以僧號宗印，故名。<p>安養居<p>解續坪<p>僧彼岸住。<p>（已上坐蘿蔔坪。）<p>伏虎庵<p>豹子嶺<p>僧聚光住，今併入大❥。<p>淨行庵<p>默容室<p>以僧號默容，故名。<p>善住庵<p>道淵室<p>以僧號道淵，故名。<p>崛山室<p>曰業室<p>（已上坐豹子嶺。）<p>石語室<p>卉木居<p>僧古先建。<p>東土庵<p>德空室<p>以僧號德空，故名。<p>棲雲谷<p>華嚴蘭若<p>僧孤休住。<p>（已上坐擂牛宕。）<p>子潜室<p>即子潜坑。<p>朗如室<p>以僧號朗如，故名。<p>松隱居<p>僧妙見住。<p>慧明室<p>以僧號慧明，故名。<p>源石庵<p>月堂室<p>以僧號月堂，故名。<p>玉記庵<p>體空室<p>（已上坐子潜坑。）<p>別岸庵<p>即山名僧古岑住。<p>清泰庵<p>常住。<p>敬心室<p>（已上坐橫嶺頭。）<p>圓通庵<p>玉芝庵<p>娑竭庵<p>（已上坐拉塔。）<p>獅子林<p>僧青松住。<p>無相室<p>以僧號無相，故名。<p>棲鳳山<p>淨土庵<p>定然室<p>以僧號定然，故名。<p>崑山室<p>以僧號崑山，故名。<p>近真室<p>以僧號近真，故名。<p>（已上坐雞籠山。）<p>傳衣庵<p>在菖蒲田。昔為玉芝庵，三十五代癡絕禪師塔于此。後為萬松、月亭二禪師重搆，改今名。二師亦塔此。<p>甘露庵<p>古慧淵禪師退居，今明空重建。<p>清涼庵<p>僧聚芳住。<p>大乗庵<p>僧知希住。<p>（已上坐菖蒲田上。）<p>凌霄峰<p>僧梵懷者住此二十年，舊苦無泉，懷為尋泉穴，鑿石蓄水，甘美異他所。復種引路松若干株，後為獅蟲作祟，盡棄所有，與之飄然他往。今為杭州聞孝廉啟祥輩，請大淑住此。<p>蓮花庵<p>濯翠庵<p>僧明空別業。<p>彌陀庵<p>僧戒心住。<p>慶蓮居<p>僧一林住。<p>大山室<p>僧境虚住。<p>龍潭頭<p>徑塢室<p>不昧室<p>僧號廓然。<p>湛之室<p>以僧號湛之，故名。<p>（已上坐凌霄峰南。）<p>楊家山<p>淨業庵<p>僧真淨住。<p>自空室<p>以僧號自空，故名。<p>妙智室<p>以僧號妙智，故名。<p>朝陽庵<p>僧慶厚住。<p>留雲庵<p>（已上坐橫清嶺。）<p>大覺庵<p>僧洪明住。<p>密究齋<p>僧寒雲住。<p>（已上坐棋盤石。）<p>盤石庵<p>僧廣朗住。<p>雲居庵<p>（已上坐螞蟻窠。）<p>南塔<p>碑亭<p>宋孝宗御碑，及蘓、蔡二碑藏此。<p>千指庵<p>僧雪嶠建。<p>吉祥庵<p>僧弘濟住。<p>（已上坐東坡池上。）<p>佛聖庵<p>普香庵<p>（已上坐千丈坑。）<p>風居庵<p>即風車嶺。<p>普慶寺<p>即下院。<p>竹林庵<p>御愛峰<p>（已上坐孟家洋。）<p>半山亭<p>洞橋庵<p>直嶺上<p>天然茶亭<p>（已上即地名。）<p>栴檀室<p>坐直嶺下。<p>大安寺<p>即下院，吉祥峰。<p>香象庵<p>坐大安寺，僧祇園建。<p>青居庵<p>養智室<p>化城寺<p>即下院。<p>觀音堂<p>即下院。<p>西徑峰<p>即下院，坐臨安。
。
<juan>徑山志卷之十三<p>汶上李燁然刪定<p>海陽徐文龍、鹿城陳❥德訂<p>虞山宋奎光輯<p>名勝<p>大人峰<p>亦名天顯峰。<p>宴坐峰<p>即鐘樓之坐山，頂有無垢軒，今廢。<p>鵬搏峰<p>又名大寂巖，西有無上宗禪師塔。<p>朝陽峰<p>堆珠峰<p>亦名鉢盂峰。<p>（已上是為五峰。）<p>凌霄峰<p>此峰最高而秀拔，為徑山之主，頂有宋勅建寶光❥，今廢。<p>御愛峰<p>宋高宗游幸時，❥佇立遙盻，乃曰「此峰可愛」，故名。<p>攀雲峰<p>寂照庵主山。<p>雞籠峰<p>在凌霄峰背。<p>寶珠峰<p>黃沙灘最高處。<p>別峰<p>凌霄峰西北。<p>白雲山<p>鵬搏峰後，常有白雲如鋪玉，故名。境幽人絕，靜修之所，聞谷大師常結庵于此。<p>古龍湫<p>在五峰之間，即老龍徙居天目，奉此地為欽師道塲處。<p>龍鼻水<p>南塔下，從五峰中龍洞出，大旱不涸，崕巖巇❥，有湍水瀑噴，若龍鼻中出，故名。<p>❥過川<p>佛聖水下。<p>豹子嶺<p>橫嶺北。<p>獅子嶺<p>在凌霄峰後。<p>象鼻峰<p>攀雲峰左。<p>螞螘窠<p>橫清嶺<p>風嘯嶺<p>南塔下，臨安大路，俗云「風車嶺」。<p>水嶺<p>凌霄、鵬搏二峰之間。<p>泥❥嶺<p>豹子嶺東南。<p>彈嶺<p>蘿蔔坪左。<p>翠屏石<p>喝石庵左，又名「悟道石」。<p>千丈坑<p>南塔龍首山下，懸崖直下，不啻千丈。<p>林階坑<p>樹木如階梯，層層而上，故名。<p>雪坑<p>橫嶺西北，四山高深，積雪不消，故名。<p>徑塢<p>凌霄峰西北，國一禪師由此徑而入。<p>鷹窠石<p>在徑塢，有石聳于崖上，儼若鷹窠。<p>瀑布<p>在凌霄峰下，徑塢之上，飛湍如疋，練懸注石崖，大慧作水碓磨房于此。<p>秀才巖<p>大禪庵北，一云「繡崖灣」。因羅隱隱此，故名。<p>向巖<p>松源房後。<p>石塌塢<p>在半山亭下。<p>糞箕塢<p>洞橋西。<p>廻龍橋<p>俗云「洞橋」，澗水瀠廻，逆注橋下。<p>野人塢<p>千丈坑❥過。<p>牛䋲塢<p>千丈坑下。<p>孟家㟄<p>風嘯嶺東南，圓照西房。<p>茄秧塢<p>千丈坑南。<p>楓樹灣<p>孟家㟄外。<p>❥罳塢<p>四十二代虚丹塔于此。<p>蜀葵灣<p>茶園<p>孟家㟄。<p>檀樹灣<p>孟家㟄南。<p>令凡塢<p>南塔下，栖息于此，凡心頓冷，故名。<p>風洞<p>子潜坑下，山風旋入，三伏凛然。<p>晒陽山<p>佛聖水左。<p>火衖<p>凌霄峰背，幽深蕭寂，美竹蔽空。<p>骨花池<p>普同塔下，古煉骨于此，投灰池中，結為蓮花，故名。<p>仰天灣<p>白雲山東。<p>楊棧頭<p>蘿蔔坪東。<p>黃沙灘<p>橫嶺東，土如金色，古靜栖之地。<p>三塔<p>即普同塔。<p>四顧坪<p>徑山後，登此四望在目，訛為「師姑坪」。<p>石壁塢<p>相傳千峰萬壑，羣賢聚集之所，徑山後。<p>樓房塢<p>徑山後。<p>橫山<p>橫嶺<p>別峰下。<p>廣積池<p>圓照房右。<p>惠泉池<p>梅谷房前。<p>雙見橋<p>骨花池下。<p>朱家塢<p>獨山前。<p>漆樹塢<p>大山<p>螞蟻窠北。<p>蘿蔔坪<p>黃沙灘上。<p>種樹山<p>瓶匋聞谷印師募置，松源房僧大矼恊種樹一藏，以備大常住修造採取，碑文別見。<p>百步坎<p>黃沙灘後。<p>椒園<p>種椒供眾。<p>擂牛宕<p>橫嶺下。<p>查洲<p>將軍潭<p>洞橋北。<p>深潭灣<p>富家塢<p>洞橋北。<p>菜園<p>洞橋右。<p>直嶺<p>廻龍橋東，去餘杭大路。<p>天澤塢<p>直嶺下，因欽賜，故名。<p>通徑橋<p>如玉禪師建，鎻大安澗口，古茶亭基址尚在。大松一株，相傳大慧手植。<p>吉祥峰<p>御愛峰東，常現五色瑞雲，故稱「吉祥」。<p>將軍峰<p>國一祖遙睇天神金甲持杵立于峰頂，故名。<p>雙溪<p>徑山前後二溪合流，故名。<p>吳山<p>雙溪外，徑山之羅星也。圓如翠螺，當于溪口。<p>徑山港口<p>雙溪盡處，几至徑山，停舟于此，古第一山門也。即今房屋基址，俱属木山。<p>下院<p>雙溪化城接待寺<p>宋嘉定間，徑山住持可宣創建。八年，欽奉御書，特賜「可宣佛日禪師」，并書「化城」二大字，賜充接待院額。元初重建，至正末兵燬。明洪武年，僧慧寛重建。正德中，僧淨松等以役累消乏，將山產九百餘畒，得價銀二百七十兩，出佃民間。迨萬曆中，僧法鎧主刻藏，議置藏化城，募金恢復。詳見碑記。吳方伯公用先捐俸，造藏板房二十餘間，浮度庵一所。<p>大安禪寺<p>徑山下通徑橋內，去縣北五十里長安鄉。唐同光三年，僧如玉禪師開山化導，有異荅妙嵩禪師詩，投筆坐化，塔于本寺之側。六十年後，塔戶自啔，容貌儼然。宋治平二年，英宗皇帝敕賜今額。紹興三十年，佛日大慧杲禪師詔再主徑山，叅徒二千餘員，就寺增建禪閣、安老堂，其徒開悟得大安樂者居之。元末燬于兵，皇明洪武間重建，為徑山養老叢林。弘治八年，毁于火。天啔元年，無從來公以蓮社諸檀越捐貲，贖產結室于❥基，次第恢復焉。<p>小徑山萬壽禪寺<p>唐代宗皇帝欽賜太平庄，遂敕建，坐臨安縣靈鳳里，有記。<p>西徑山寺<p>國一初到，曾經過此山，後建禪寺。山有八景，見高得暘八咏。<p>真寂禪院<p>去縣東北三十里，大慧時縣尉督庄糧于此，交卸後廢。明萬曆壬子，聞谷印禪師重建，以接待四方雲水。<p>安樂寺<p>在縣東南三里，安樂山之陽，舊名慶善院。晋天福二年，風穴沼禪師開山。宋治平二年，改額善法寺。元末燬于兵，國初重建，後為僧古垣佃廢。天啔二年，餘杭嚴調御輩，請雲栖僧大順恢復。崑山王在公、常熟錢謙益、宋奎光、王宇春、李縠輩，因為倡募重建禪堂，復禮請僧大林為首座，期復風穴之舊焉。<p>安眾寺<p>建于唐同光三年，後廢。萬曆間，瓶匋聞谷禪師捐貲恢復。至天啟年，造樓房若干楹，以安置學徒，請玄著眼法師住持，稱真寂別院焉。<p>法華寺<p>去縣西北四十里長安鄉。唐同光三年，僧法式開山。宋大中祥符元年，改賜今額。癡絕冲禪師為開山，逾月敕牒住徑山。元末兵燬，皇明重建，後僧徒懦弱而廢。萬曆間，僧雲峰復建。<p>萬壽正續寺<p>宋佛鑑無凖範禪師建，以接待雲水。仁宗皇帝親洒宸翰，而賜額焉。無凖圓寂，葬全身于正續之側，塔曰「圓照」，今廢。基猶存，坐雙溪下二十里張堰。<p>廣化禪寺<p>在縣西一十里同化鄉，舊號羅漢院。宋景定間，諲禪師開山。元至正十六年，燬于兵重建。<p>順慶禪寺<p>在縣北三十里孝行鄉。宋咸淳間，僧伊巖開山。元至正十八年，燬于兵重建。<p>實際禪寺<p>在縣北二十里孝行鄉。元至元元年，浙翁琰禪師建，接待雲水。至正末，燬于兵重建。<p>妙濟禪寺<p>去縣西北四十里常熟鄉。元至元間，愚溪禪師創為接待寺。中統間，改今額。至正末，燬于兵重建。<p>雲福禪院<p>去縣東北四十里常熟鄉。宋紹興三十年，僧善智建。元末，兵燬重建。<p>圓覺庵<p>在縣東北十五里安樂鄉。元至元間建，至正末燬重建。<p>圓修庵<p>在縣東北十五里安樂鄉。元至元初，僧同菴開山。大德四年，中峰和尚重創。至正末，兵燬重建。<p>普慶禪寺<p>圓慶奎住持，寺後有姚少師衣鉢塔。至元間，徑山住持雲峰高禪師建。詳趙松雪碑記。<p>接待寺<p>在石瀬內。<p>圓覺禪寺<p>去縣六十里。宋時建，元末兵燬重建，今廢。<p>石壁寺<p>徑山後。法師行靖與行紹先後住此說法，凡五十年，今廢。<p>廣際禪寺<p>縣北二十里孝行鄉。<p>慶恩院<p>空訥禪師創。<p>西堂庵<p>在家庄。大慧時，西堂禪師建，❥有普同塔。<p>壇石寺<p>坐落石門。石門璁禪師、法雲杲禪師曾于此說法。僧大瑩重建。<p>寂照禪寺<p>在于潜縣。元大德，元叟端禪師建。<p>迎恩院<p>坐吳山。宋敕命至于此迎迓，故名。<p>萬壽山<p>嘉興府丰門。<p>水西寺<p>嘉興府。<p>祥符寺<p>坐嘉興府。成化間，本山撥田四十畒供眾。<p>東禪寺<p>萬松林禪師住持，坐嘉興府。見〈徑山香燈田碑記〉。<p>南湖地藏❥<p>舊地藏廟廢基，縣西南三里石門橋左。萬曆四十五年，重建。天啟元年，檀信沈煥然輩禮請徑山僧鏡庵，名海聞者，主此。因以接待雲水，稱徑山下院焉。復募搆齋堂，及左右廂❥、鐘樓等，翼然叢林大觀。未幾以勞致病，安然而逝，曰：「吾再來完放生池與天王❥也。」今在繼之者勿墜，其緒云。<p>古跡<p>開山<p>國一先此結茅，今建開山庵，供像于中。<p>喝石<p>開山庵側，即巾子山人喝石為三片。里有前喝、後喝，界以此。<p>龍井<p>龍王❥側，即龍王徙居天目，留一穴送供處也。<p>龍洞<p>三門外巖下，人或秉炬而入，空深無盡，寒氣❥人。<p>鉢盂池<p>堆珠峰下。<p>明月池<p>宋紹興，妙喜杲禪師鑿于明月堂前，因以得名，今池尚在。<p>洗硯池<p>在三門外，東坡先生❥登山題咏，洗硯于此。其水澄澈可愛，明月上生，微波鱗動，舊有東坡祠。<p>放生池<p>寂照庵左，宋時所鑿，池中曾生金蓮花，有碑題「祝延天壽放生池」，銘曰：鳶飛麗天<#sp>魚躍于囦各從其類<#sp>億萬斯年<p>佛聖水<p>望江亭外，水能明目。<p>錢王井<p>妙香菴下，相傳井上石欄鐫《金剛經》。<p>上水池<p>凌霄峰半，古雲㕑接水處。<p>下水池<p>凌霄峰下。<p>棊盤石<p>凌霄峰南，元時雷去一角。<p>玉芝巖<p>在喝石峭壁之左，欽師入定時，產靈芝，色潤如玉，故名。<p>羅漢石<p>磴級若階陛，相傳大慧時，五百應真化身應供，常坐其上，在望江亭。<p>雲居石<p>古雲居庵左，一名盤陀石。<p>行童坑<p>古千僧閣後。大慧時，以此山為行童衣单，故名。<p>子潜坑<p>訛為「❥錢坑」。<p>南塔<p>三門前龍首。詳見〈紀異〉。<p>麪臺石<p>國一息影于此，有石平如臺，山下樵者送供于石上作麪，故名。<p>垃塔坑<p>橫嶺下，有小石塔立于上。<p>龍潭<p>在徑塢，瀑布流注，有龍王廟。<p>梅樹灣<p>梅谷南，多栽梅花，開時香雪滿谷，今無。<p>水磨塢<p>菜園外，古作水磨處。<p>少卿塢<p>彈嶺下，北海馮少卿問道高峰禪師，潜修塢中，故名。<p>陳大塢<p>普慶寺陳大捨塢中山于寺，故名。<p>文殊臺<p>大寂巖，紫栢塔在其上。<p>普賢臺<p>南塔，❥過上有二祖師塔。<p>碑牌灣<p>通寂照路，❥有御祭端禪師碑在。<p>香水海<p>開山西，石❥上僅容一拳，大旱不涸，相傳為靈雞飲水處。<p>金雞泉<p>喝石西岡，國一初到，見金雞跑麓，泉隨湧出，味極甘洌，冠于諸泉。<p>靈雞塚<p>喝石東。<p>白兎塚<p>開山側。<p>菖蒲田<p>凌霄峰下。<p>蠟衲嶺<p>徑山西北。大慧時，有八百眾老衲坐蠟于此。訛為「❥塌嶺」。<p>月清橋<p>跨月清池上，圓照房前，今毁。<p>船橋<p>大慧時，雨後溪深，船可至此，在直嶺外。<p>鯽魚池<p>在大安寺，大慧蓄文魚于中，故名。<p>栗園<p>在大安寺，大慧栽栗樹以供眾僧，今廢。<p>茭苩池<p>在大守寺，大慧栽茭苩處。<p>花果園<p>大安，古栽花果處，在通徑橋北，相傳四十畒，今廢。<p>禮拜石<p>在蘿蔔坪，宋徽宗入山，見四圍叢竹，秀木若紫邏翠屏。惟西方一闕，因望而歎曰：「觀此西天勝境，盡在目前。」即下輦，拜於石上，故名。<p>古樅<p>唐時植，即詩云「絲杉樹王」是也。在山門前。<p>古銀杏<p>宋時植，大可百圍，大慧塔右。<p>金蓮花<p>出放生池中，移植他所則槁，今無。<p>佛聖水<p>宋孝宗臨幸，蹕至半山時，盛暑，六飛稱渴，忽石間迸出一泉，胥飲沾足，故名。<p>寺產<p>徑山<p>唐代宗、宋孝宗勅賜香燈山，界限廣大莫考，今據碑勒，寺基四至，東至里洪龍潭，南至臨安觀音巖下，西至徑塢立塔，北至關門石雪坑、長❥青潭後。正德六年，分為十八房，而常住割裂矣。<p>蘓州徑山庄<p>坐嘉定角直鎮，東至西十二里，南至北十二里，共田一萬三千畒。宋陽和王所賜，孝宗免稅，今廢。<p>湖州庄<p>敕賜，莫考。<p>崑山庄<p>國一時欽賜，有大寺基八角井，坐落徑山江，今廢。<p>嘉興庄<p>欽賜，今廢。<p>仁和庄<p>欽賜，今廢。<p>草蕩三千畒<p>欽賜，坐徑山港口，今廢。<p>梅谷庄<p>市村田五十畒，地一十畒，山一號。<p>臨安庄<p>田四十畒，山六號，坐大王塢。又田四十畒，山一號，坐獨山塢。<p>傳衣庄<p>尚書陸公光祖捨山八十畒，又臨安山八畒五分，寄稅盛四綱戶。嘉興田一十五畒，立石東林寺。<p>大❥常住<p>山六十四畒，坐落曹仰大南塢，亦名火衖。<p>山十畒，坐落後杳界後童塢。<p>山十五畒，坐落風高嶺。<p>山十五畒，坐落東界四郎塢南後❥頂。<p>山十畒，坐落龍潭裏。（已上舊額。）<p>山四十畒五分，坐落妙香庵、行童坑、半山亭。<p>山十五畒二分，坐落開山、碑牌。<p>山六十二畒，坐落橫嶺頭。<p>山一百五十畒，坐落蘿蔔坪。<p>山三十二畒，坐落林家坑橫青嶺。<p>地四畒四分五厘，坐落大慧門首南塔。（已上見在。）<p>觀音❥常住<p>僧廣慧于萬曆四十七年，置柴山共十畒，坐落❥過川。又山五畒，坐落行童坑。又惠力寺僧景虚，于天啟元年，捨常住山五十畒，坐落棋槃石。<p>大安寺<p>原額山九十三畒，東至大安街，南至大路，西至田畈，北至樹山。古冊在大慧房，於天啟年間，三契續置山田，共一十二畒。<p>真寂院<p>錢唐縣界田三十餘畒，坐落板橋調露十七啚珠字號。又六畒又二畒五分，俱坐落洋山圩。餘杭縣界田十三畒三分，坐落小吳山塔水橋。又嚴武順捨田八畒，坐落免涵化灣圩。又柴竹茶山二百二十畒、靜室一所。又山六十畒，又山六畒，俱坐落厚郎塢北山。又恢復古安眾寺，山二百零五畒，亦坐落厚郎塢。<p>南湖地藏❥<p>❥基一十二畒，僧明賢于天啟元年，呈水利道邢准，陞科立戶于郎王界一啚。又湖❥久荒廢土，及土堆二處，僧海聞于天啟三年，呈水利道王准開墾，陞科行縣議定額稅一兩八錢。<p>化城寺<p>原額山田地八百九十畒，悉為居民估佃。萬曆三十九年，僧澹居募金恢復，後為鄉書飛詭虛稅。僧慈門令徒解義，于天啟四年，呈布政司批縣查豁申詳。復駁送本府覆審，開除實存稅七百二十五畒。<p>安樂寺<p>山八十四畒、地八畒八分，坐落東南隅。一啚禪師塢俱。雲栖僧大順于天啟元年募貲回贖。<p>寂照<p>山二百四十畒，金壇于玉立、賀學仁，常熟繆希雍共捐貲置。<p>紀事<p>古鼎圓鏡<p>古鼎和尚住杭之中天竺。歐陽圭齋以福建廉憲任滿，赴召京師，過杭抵古鼎，欵洽道話。旬浹臨別，古鼎送至西湖，圭齋云：「此別未卜會期。」古鼎云：「大圓鏡中，未❥與公相別也。」圭齋喜。無何古鼎遷徑山，圭齋寄以偈云：上人力舉龍文鼎<#sp>坐斷凌霄第一關湖上別來圓鏡語<#sp>想應照我鬂毛斑<p>惠洲業報<p>徑山惠洲提點，虎巖徒弟，頗聰明，有幹蠱才。掌常住眾務三十餘年，一切金榖恣其糜費，或以果報諭之，乃答云：「滿載載角來，洲只戴得一雙。」至正初，高納麟領行宣政院事，其属淨珂具狀訴之，結罪杖，斷歸俗。既而潜住化城院，得風痺疾，攣拳如蝟，兩手握拳，承其兩顋，兩脚反承其尻，看病欲伸之，痛不可忍，日夜但聞霍霍之聲，如是者三年，始氣絕。<p>淨業見報<p>徑山❥舊，諱清泚，號一溪。壯年不守戒律，飲啖無所擇。至正中，自念：「人生于世，壽命能幾何？一旦無常殺鬼到來，將何排遣？」遂盡斂所積衣貲，就普慶東建觀音堂一所，修白淨業，祈生淨土。越數載，手書《金剛般若經》，至「三千大千世界」處，握筆正身，安坐而化。至正丁酉，猫❥燒劫普慶，及居民房屋，觀音堂巋然獨存。佛說善惡報應如影響，豈不信然？<p>寳上座<p>破庵和上退資福赴徑山，蒙庵招委以立僧首座職。有寶上座者，具大知見，遇住持首座開室，必橫機㨗出，迎鋒取勝。一日破庵開室，寶上座至，破菴垂語云：「乾坤之內，宇宙之間，中有寶。」擬議，被打出。其時，寳待破庵舉語盡，乃進語：「既於中有處被打出，以謂破庵故，摧我歸衣单下脫去。」火後，鄉人收舍利呈破庵，破庵拈起云：「寶上坐，饒你有舍利，八斛四斗置之一壁，還我生前一轉語來。」擲地唯見濃血。<p>西巖和尚<p>天童西巖和尚，蜀人，南游徧叅。至徑山見無凖，機語相投，容入室，欲授藏主職，或者以力攘之。次日，為亾僧訥侍者起龕。怯眾，一辭不吐。無準即令維那，請惠侍者起龕。惠至龕前，連喚訥侍者三，人亦以為怯，乃曰：「三喚不應，果然是訥，頂門放出遼天鶻。」無凖黜或者，而以惠侍者代其職。惠侍者即師也。<p>佛性不得道有無<p>無慍禪師曰：「徑山如一庵藏主，台州委羽人。由教入禪，沉潜不競，博通內外典，而于己躬下事尤研精究，晚年隱于天童山。」至正甲申，余過其隱所，因語及「無情有佛性？有情有佛性？」徃復徴詰。如庵忽曰：「吾記得教中先德曾難云：『將無情中本自有佛性耶？抑亦佛性周徧，不隔無情，於無情中有佛性耶？』」語未竟，余亟止之曰：「佛性虛曠，逈出名言，不得道有無也。」如菴首肯。<p>神龍<p>五峰中，故為大龍湫，欽師至山，龍化老人謂師曰：「自師至此，吾眷屬不安，願徙天目，捨所居為道塲。」至夕，雷雨瞑瞹，遂成平陸，❥留一井送供，累朝封王以祠焉。<p>喝石<p>昔國一禪師度天目巾子山人。師問巾子曰：「汝有何能？」巾曰：「能誦觀音咒。」師指座後石：「汝咒之能破否？」巾遂叱之為三，如川字。游者以線度之，根不着地。<p>神冶鐘<p>宋慶元間，住僧裒銅萬斤，欲鑄巨鐘，患無良工。一日，有工至，自言能鑄，遂以冶事委之。鑄既成，謂僧曰：「此鐘音韻洪遠，俟予去山三日，方擊之，可聞數百里外。」言訖辤去。僧有疑其詐者，度工下山甫數十里，即擊之，聲遂僅及此。<p>無尾螺<p>宋時，有異僧者乞食山家，其家獲螺數升，已去尾熟釡中，僧見而憫焉。請為放生，其家戲謂曰：「螺今可復生乎？」僧曰：「可。」遂與之，携投放生池。越日，螺復生，僅無尾耳。迄今池中，併山下澗，沼螺俱無尾。<p>靈雞<p>國一禪師有靈雞，常隨法會，不食生類。及師之長安，長鳴三日而死，至今有塚存於喝石庵上。<p>白兎<p>天寒時，為欽師暖足，馴繞履間。<p>南塔<p>宋南渡，青烏家有言：「徑山可作陵寢。」高宗令術者往視。一夕于三塔龍首忽起一塔，凌晨有見雲霧中，一僧從下砌上，一僧從上砌下，相接成塔。術者至，見塔云：「老龍生角，不堪作陵寢矣。」