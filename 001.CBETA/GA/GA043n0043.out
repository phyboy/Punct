<p>自序<p>楓江之側，俠橋為市。橋南有寒山寺，襟帶通衢，煙波明瑟，唐以前古剎也。同治辛未，先師馮林一宮允重修《蘇州府志》，授簡（昌熾），以釋道之宮見屬。奉命惕若，退而摉討文獻，咨於故實。嘗櫂扁舟，出游郊郭間。所謂「寒山寺」者，斷甃頹垣，鞠為茂草。無論宋碑不可得，即文、唐兩碣，亦淪於灌莽之中。惟從故書得明師道衍《記》，謂「唐元和中，有寒山子，掣風掣顛，來此縛茆以居。尋游天台寒巖，與拾得、豐干為友，終隱而去。」竊攷寒山行業，見於閭邱《詩集傳》及宋沙門志南《三隱集記》，其人當在貞觀初，安得元和時尚住世？亦未聞先擔笠至吳也。然《太平廣記》引《仙傳拾遺》，又謂其大厯中隱天台翠屏山。傳聞異詞，靈蹤儻❥不可得。其時吾郡適經毘嵐之劫，金閶十里，一炬靡遺，飈輪在空，剎幢摧倒。今雖承平日久，自城以西，精藍名剎，近如「積善」，遠如「吾與」、「法螺」之院，「落木」之庵，鐘梵銷沈，蘿蒿塞徑，未有過而問者。惟此寺華嚴樓閣，一剎❥閒，彈指涌現。前中丞今直隸制府貴陽陳公經始版築，今中丞雲陽程公謀於陸申甫方伯，又拓而新之，輪焉奐焉，閎規大起，豈惟是暢導宗風、保存古蹟哉？葢以唐賢篇什，煊赫人口，海舶流傳，雞林摹印。瀛寰人士，攬環結佩，往往以瓶鉢之勝緣，為敦槃之談助，廢而罔舉，語焉弗詳，皆非所以示遠人也。（昌熾）不敏，幸睹勝因，頌吉甫之清風，際〈斯干〉之良日，謹援西湖理安、昭慶寺志之例，拾遺補闕，輯為此篇。回憶四十年前，校邠廬中，師友觀摩之樂，惘惘如夢，同時纂修，諸君子皆墓有宿草。即（昌熾）亦老且病，俯仰今昔，其重可感也已。嗟夫！以炳燭之餘光，續然燈之墜緒，咫聞謏見，非蹖則譌，鄉邦文獻，又何裨於萬一？雖然，龍象中興，金湯攸寄；檀度因緣，功德無量。凡有知識，皆宜懽躍贊歎。見仁見知，本無了義，拈起鈍帚，何必放下。<p>時宣統三年歲在辛亥六月既望，長洲葉昌熾謹記<p>卷第一<p>志橋第一<p>志寺第二<p>志象第三<p>志鐘第四<p>卷第二<p>志碑第五<p>志僧第六<p>志產第七<p>志游第八<p>志事第九<p>卷第三<p>志詩第十<p>附：寒、拾事蹟<p>附：《寒山詩集》解題及諸家書牘、詩話、序、跋、攷證<p>後序<p>余歸田後，鄉居養拙，未嘗一過州門。顧以可園校事牽率，扁舟往來，亦時從諸大夫之後。雲陽中丞下車之始，保存古蹟，既葺寒山寺落成，以（昌熾）觕知鄉邦文獻，徵求故實。歸而陳書發篋，屬辭比事。又辱同年陸文節公暨何筱雅太守拓示碑文，商榷條例，郵筒奔走，幾於置驛。纂成寺志十篇、附錄二篇，次為三卷。甫脫稾，中丞即索觀甚急。維時在宣統辛亥秋仲，天地傾覆，武昌變起，沈沈戟門，白幑高揭，而此稾遂陸沈不出矣！嗚呼！自先聖哲王開天明道以來，圜橋辟雍，淪為艸莽，詩書之禍，烈於秦燔，一書之存亡何與？佛經謂「毘嵐風起，梵天樓閣，皆成劫灰」，一寺之興廢又何與？雖然，此稾固尚存也，異日不能禁其不出，即不能禁其無所改竄，以（昌熾）冗長潦倒，世所共棄之人，附驥尾而行千里，吳、越一家，老、韓同傳，人其謂我何？先聖云：「不逆詐，不億不信。」又曰：「與其進也，不與其退也。」夫以巖巖具瞻，建牙開府，朝廷畀以封彊之寄，國民恃為政令之源。文字諈諉，又不等於竿牘，悠悠蒼天，孰究其後？當難之未作也，中丞坐鎮於上，文節與筱雅同年承流宣化於下，凡百庶事，同寅協恭，此寺因緣，華藏海中一剎塵耳。今文節臨危授命，大節磊磊軒天地，即太守決幾而作，不俟終日，亦豈依阿淟涊之士所能者？兩賢之盛心，何可負也。爰出舊稿，錄而存之，篇第字句，皆有移易，獨於書法，悉仍舊文。若後有君子，等於南園之記，遂移北山之文，直道猶存，人心不死，鄙人雖蒙大詬，固所願焉！<p>壬子登高節，寂鑑遺民書於花橋老屋，時年六十有四<p>或謂此序扞冒時忌，可以不出，余謂不然。疆學為義者，不徇一姓之廢興；拙政自安者，無預當世之理亂。鄙人惸獨殘年，飾巾待逝，但守移山之愚，匪高蹈海之節。庾元規塵起，既無污我之嫌；羊叔子使來，安有酖人之意？五德終始，知定論之難憑；六家源流，又要旨之各異。儒墨各一，是非牛李，初無恩怨。方今輿論自由，昌言無諱，豈有文字，遂挂網羅？知我罪我，敬俟來哲。閎達君子，其何責焉！<p>小春朔日，緣裻再識<p>附：與何筱雅太守書<p>筱雅仁兄同年大公祖執事：頃誦惠簡，並拙稾一冊，敬悉。某君簽駁，鍼膏肓而起廢疾，高密家風，曷勝媿服。某君為貴公子，為諸侯上客，僑寓吳閶，垂四十載。鄙人束髮論交，亦頗有介紹者，但以後門寒素，自慙形穢。里社文酒，公車計偕，未嘗易一剌、同一尊。中丞不察，遽以拙稾相就正，宜遭有道之訶譴，本可一笑置之。但文章天下之公器，亦未可以默爾也。某君謂寒山寺「羌無故實，不過一荒寒之山寺。」敬聞命矣。楓橋負郭，劫後荒涼，誠非昔比，從前固五都之市也。「昌門何峩峩，飛閣跨通波。」見於陸士衡詩。靈巖、支硎諸峯，至近者亦在二十里外。此寺非依山構宇，但可遠眺，張懿孫當日泊舟橋下，不容懵然無覩。韋左司亦有〈宿寒山寺〉詩。「寒山」之名，兩賢又何以不謀而合也？大抵撰述之事，各有體裁，根柢古誼，深通流略，閉門造車，出門合轍，非可以章句聲病之學，引繩而批拫也。昔在里中，見一士，號能詩，而不知《御覽》為何書；又有篤信航頭古文，驚怖閻、胡、江、孫諸家，若避大厲。始知稽天巨浸，望羊向若，不必井鼃而始色駭也。古今圖經，若唐之《括地志》、《元和郡縣志》，宋之王存、樂史，提綱挈領，體約不蕪，撰一統志者，固當奉為先河。郡志當詳於省志，縣志又詳於郡志，降而一鄉、一鎮、一山、一水，更不得援此為例。至於寒山寺，不過一牛鳴地耳，若論封域，但樹一界相碑，若論文法，但作一游記，即可囊括無遺，安用志為？武林湖上諸剎，如靈隱、昭慶之類，寺各有志，志自為體，各隨其開山門庭，標舉職志。即如吾蘇，訪靈巖者，攷吳宮之遺蹟，游鄧尉者，述漢月之宗風，因方為圭，遇圓成璧，無一定之體也。寒山劫火婁經，剎竿不墜，祇因張繼一詩，寒、拾因緣，尚在傳疑之列。此志自當因詩起義，博采遺聞，旁摉教乘，兼有小說、游記、詩話、語錄四家之體，咨于故實，稍整齊之則可。至於姓氏、職官、年月、義例，即有牴牾，無關宏指，葢與地志不同，尤未可繩以史例。某君高言書法，敬佩良箴，但未敢鍥舟以求劍耳。（弟）藏書既尠，老而健忘，掇拾叢殘，等於簿錄。不過付諸老衲，丈室臨風，聊資談柄，未敢自附作者之林也。年來❥門削迹，獨寐寤言，聞海內通人之謦咳，輒掉眩不自禁。幸告中丞，善為藏拙，諸惟鑒諒，敬頌政祺。<p>治年愚弟昌熾頓首<p>右稾適當武昌變起，倥傯之際，繕而未發，補錄於此。原稾本有〈志塔〉一篇，相輪久燬，雖數典之無忘，要駢枝之為病。今得吳氏〈捐田始末記〉，遂易纂〈志產〉一篇，次於〈志僧〉之後。他山之錯，未始非某君一言之賜，謹誌勿諼。
。
<juan>寒山寺志卷一<p>賜進士出身．翰林院侍講．國史館提調．會典館幫總纂．甘肅學政（臣）葉昌熾<p>志橋<p>楓橋距山門僅一牛鳴地，自張繼題詩，四方游士至吳，無不知有寒山寺者。寓賢羇客，臨流抒歗，信手拈來，無非霜天鐘籟。觀唐時梵夾，即題「封橋常住」字。則是橋也，不啻為誕登之寶筏，樹幢初地。敢告司津。志橋第一。<p>唐張繼〈楓橋夜泊〉（《吳都文粹》作「晚泊」）：月落烏啼霜滿天<#sp>江楓漁火對愁眠姑蘇城外寒山寺<#sp>夜半鐘聲到客船<p>右錄張懿孫詩一首，橋與寺所由名，亦即此志所由託始也。振裘者，必挈其領，以此二十八字冠全書之首。無此詩，志雖不作可也。韋左司以下諸詩，別為一篇，不援為例。<p>楓橋，在閶門外九里，自古有名。南北客經由，未有不憩此橋而題詠者。（《吳郡志》）<p>楓橋，在閶門西七里，地與長邑合治，為水陸孔道，販貿所集，有豆市、米市，千總駐防。（乾隆《蘇州府志》）<p>胥塘北流閶門運河，曰綵雲港。自綵雲港北折，出洞涇之西，曰白蓮涇。又西出江村橋，曰楓橋灣。（《姑蘇志》、乾隆《府志》合纂）<p>自胥塘北流，經南濠至閶門釣橋，與北濠山塘水會，曰沙盆潭。自潭西流，出渡僧橋，會楓橋諸水，北流與虎邱山塘水合，曰射瀆。（同上）<p>明萬厯三十二年，滸墅鈔關戶部主事董漢儒築楓橋隄，自楓橋至關二十里。（乾隆《府志》）<p>國朝雍正九年，修築長洲縣運河塘，自楓橋起，至望亭通湖橋無錫縣界止。（《長洲縣志》）<p>國初，釋性能，號法華，寓寒山寺，修楓橋。適逢鼎革，方上龍門，大兵即過下。（《吳門補乘》，參《百城煙水》）<p>楓橋，《豹隱紀談》云：舊作「封橋」。王郇公居吳時，書張繼詩刻石作「楓」字，相承至今。天平寺藏經多唐人書，背有「封橋常住」四字朱印。知府吳潛至寺，賦詩云：「借問封橋橋畔人。」筆史言之，潛不肎改，信有據也。翁逢龍亦有詩，且云寺有藏經，題「至和三年，曹文迺寫，施封橋寺。」作「楓」者非。熊嘗見佛書，曹氏所寫，益可信云。（盧熊《蘇州府志》。按：封橋寺藏經，明李日華《六研齋筆記》、國朝張燕昌《金粟箋說》亦載其事。）<p>據盧《志》所紀，唐以前皆作「封橋」。自王郇公書為「楓」字，而「封」字之名遂晦矣。<p>又按：楓橋與妙利普明塔院，皆不詳經始歲月。《吳郡志》謂楓橋自古有名，紅闌三百，見於白刺史詩，與「八門」、「六十坊」並稱。吾郡通津之有橋，信乎其古矣！寒山子尚在隋、唐間，即云天監已有塔院，亦當在有橋後，無可疑也。<p>志寺<p>吳中山水圖經，若《虎邱志》、《橫溪錄》、《瀆上編》，其例隘矣，降而為釋子之宮；靈巖、元墓亦各有寺志，其例更隘矣。然陽衒之作《伽藍記》，但載叢林之興替，而洛陽治亂繫之。矧寒山負郭，厯劫再新，望閶門之峩峩，鬱觚棱而特起，其可無載筆以繼〈斯干〉之後乎？志寺第二。<p>普明禪院，即楓橋寺也。在吳縣西十里，舊楓橋妙利普明塔院也。（《吳郡志》）<p>寒山禪寺，在閶門西十里楓橋下，舊名妙利普明塔院。宋太平興國初，節度使孫承祐建浮圖七成。嘉祐中，改普明禪院。然唐人已稱寒山寺矣。相傳寒山、拾得嘗止此，故名，不可攷也。紹興四年，僧法遷重建。洪武中，僧昌崇重修。（《姑蘇志》）<p>按：《姑蘇志》又稱，洪武歸併佛宇，但列叢林，而以子院附見其下。此寺歸併寺三：秀峰寺、慧慶寺、南峰寺（即古支硎寺）；庵四：祇有文殊、雲泉、射瀆三庵，而佚其一。然據此可見寒山寺在明初尚為叢林，葢正在僧昌崇重興之後也。<p>又按：吳城之西有寒山，實天平山之陰。上為法螺禪院，明趙凡夫別業也。其地去金閶不遠，或疑寒山寺得名以此。余家藏有《寒山志》寫本，據凡夫自述云：「山本無名，《郡志》：『涅槃嶺在其左。』又見寒山詩，有『時陟涅槃山』句。而寒泉則支郎品題。因命之曰寒山焉！」其下詳紀山中勝蹟，而末繫寒山二語，云：「『溪❥難記曲，山疊不知重。』亦寒山先我矣！」是此山之以「寒」名，自凡夫始。寺之得名在先，山之得名在後，不可以後加先也明矣！<p>寒山寺，在楓橋下。起於梁天監閒，舊名妙利普明塔院。元季，寺、塔俱燬。洪武閒，僧昌崇闢建。明永樂三年，深谷昶修。正統己未，郡侯況鍾再修。嘉靖閒，僧本寂鑄鐘建樓。萬厯四十年，僧明吾、鑒建龍函閣，而大殿毀。四十六年，釋西流師徒鼎新。本朝順治初，幾為汛署，僧天與力守弗廢。（詳後〈志僧〉篇《百城煙水》。）<p>寒山禪寺，實妙利普明塔院，不詳其經始歲月。明萬厯四十六年，大殿火，明年修復之。本朝康熙五十年冬，大殿又火。舊有水陸院，嚴麗靚深，屢出靈響，今久湮壞。塔亦莫知其跡。（乾隆《蘇州府志》）<p>按：寒山舊為妙利普明塔院，招提名義，檀度因緣，皆以塔著。開山有塔，其來久矣。王《志》謂「宋太平興國初，孫承祐建」，而乾隆《府志》據孫覿〈記〉作「重建」，為得其實。今雖相輪已頹，風鈴闃寂，而遺阯髣髴猶得於荒煙衰草之中，瞻人天而頂禮，未可以數典而忘祖也。其燬在元、明之際，攷宋張師中詩「塔影落前浦」，范文穆詩「牆上浮圖道旁堠」，張孝祥詩「古岸依然窣堵波」，是南宋時塔固巍然無恙。即後來湯仲友詩「孤塔臨官道，三門背運河」，其時已入元矣！至明初，高啟〈寒山寺送別〉詩：「船裏鐘催行客起，塔中鐙照遠僧歸。」又有〈歸吳至楓橋〉詩：「遙看城郭尚疑非，不見青山舊塔微。」自注：「舊有塔，今廢。」前一首，塔在；後一首，塔亡。一人之詩，齟齬不合。葢浮圖燬於元末，季廸適值板蕩之交，送別時尚承平，未經劫火。逮後一首則入明後，應詔修史，自都歸吳之作。故其下又有「官秩加身應謬得，錦衣今已作荷衣」之句。今昔已殊，滄桑一霎，可慨也夫！<p>乾隆三十九年甲午八月，住持比丘宣能續建大殿、前軒。（題名碑殘石。按：宣統三年當事募工重建，從土中得殘石，記助緣姓氏，前題歲月詳，但無文字，故〈志碑〉篇未錄。又按：曰「續建」，曰「前軒」，其先必有建大殿者，惜文獻闕如，不可攷矣。）<p>按：咸豐以前，惟住持果圓募修，見於內閣中書趙文麟〈捐地碑〉，歲月亦不詳。庚申赭寇之劫，閶門適當寇衝。城未陷，官軍先縱火，層樓傑閣，蕩為煙埃，而此寺亦遂無寸椽矣！寇平既久，始有披荊棘而立梵宇者，既庳且隘，僅蔽風雨，亦未詳何時何人所草創。<p>光緒三十二年，今直隸總督陳夔龍由中州移節撫吳，謀於僚屬，捐俸鳩工，拓其門，臨大路，構堂三楹。由堂而進，東西各三屋。堂之西，搆鐘樓，鑄鐘懸之其上，以存古蹟。（俞樾〈記〉，詳下〈志碑〉篇）<p>宣統三年，巡撫雲陽程德全偕布政使陸鍾琦，又拓而新之，重建大殿。前為御碑亭，後有樓三楹，可遠眺。金繩寶地，煥然一新，長廊精舍，幾為吳下精藍之冠。（鄒福保〈記〉，詳後〈志碑〉篇）<p>宋孫覿：楓橋寺記<p>平江自唐白公為刺史時，即事賦詩，已有八門、六十坊、三百橋、十萬戶，為東南之冠。詩云「茂苑太繁雄」是也。逮乾符、光啟閒，大盜蠭出，爭為強雄，而武肅王錢鏐以破黃巢、誅董昌之功，盡有淛東西之地。五代分裂，諸藩據有數州自王，獨嘗順事中國。有宋受命，盡籍土地府庫，帥其屬朝京師，遂去其國。葢自長慶訖宣和，更七代三百年，吳人老死不見兵革，覆露生養至四十三萬家。而吳泰伯廟棟，猶有唐昭宗時「甯海鎮東軍節度使錢鏐」姓名書其上，可謂盛矣！建炎盜起，官寺民廬，一夕為煨燼。而楓橋寺者，距州西南六七里，枕漕河，俯官道，南北舟車所從出，而巋然獨無恙，殆有數焉。寺無石誌，按《吳郡圖經》，實妙利普明塔院，而不著經始之歲月。唐人張繼、張祐，嘗即其處作詩記游，吟誦至今，而楓橋寺亦遂知名於天下。太平興國初，節度使孫承祐重建浮圖七成，峻峙蟠固，人天鬼神所共瞻仰。至嘉祐中，始改賜普明禪院，而雄傑偉麗之觀滋起矣。屬有天幸，僅脫於兵火，而官軍蹂踐，寺僧逃匿，頹簷委地，飄瓦中人，卧榻之上，仰視天日，四壁蕭然，如逃人家。紹興四年，長老法遷者，會其徒入居之，而相其室無不修，銖積寸累，扶顛補敗，棟宇一新，可支十世。寺有水陸院，嚴麗靚深，龍象所棲，升濟幽明，屢出靈響，尤為殊勝。而塔之役最大，更三年而後就。一日，遷老過余言曰：「願有紀也。」余嘗怪天下多故，縣官財匱力屈，天子減膳羞，大臣辭賜金，將吏被介冑以死，士大夫毀車殺牛而食，而吾民則當輸家財助邊，率常睊睊然舉首蹙額，疾視其上，無慨然樂輸之意。而佛之徒，無尺寸之柄，無左右紹介之先，瓦盂錫杖，率爾至門，則倒衣吐哺，躧履起迎，惟恐後已。乃捐金幣，指囷廩，捨所甚愛，如執左契，交手相付無難色。此何道也？今觀遷老積精營作，練學苦空，敝衣糲食，不以一毫私其身，日以飾蠱壞、起頹仆為急。又飭其徒二三輩，持鉢叩門，或持簿乞民閒。日有獲焉，惟資以治寺，以故一方道俗皆向慕之。凡所欲為，無不如志，故成就如此。今吾鄉縣之長人者，晨擁百吏，坐一堂之上，赫然如神明之臨，又阻聲威以怛之，而後吏得以投其隙。吾欲以柔道理之，量其力之所堪任，而與之為均，無急之以期，無使吏迫之。上下休戚共為一體，人人歡然欣戴，如駒犢嬰兒之慕，以盡夫為民父母之道。夫以子弟而事父母，其於奉佛，固無閒然矣！故著余之所欲言者為記，使歸刻焉。<p>紹興十六年七月日，晉陵孫覿記<p>（《吳郡志》，汲古、守山兩本皆有誤字，以《吳都文粹》、《姑蘇志》參校）<p>明王穉登：寒山寺旭公造藏經閣疏<p>詩裏寒山黃葉，前朝稱古寺；橋邊漁火丹楓，千載記名藍。如斯南國叢林，宜有西來法寶。寺無經而崇奉，何以副人天瞻禮之誠？經無閣而貯藏，安能免風雨漂搖之患？老僧正旭，法號曉山。花下開籠，曾放支郎之鶴；林中結社，常栽惠遠之蓮。既捐資而造大乘，必募緣而建巍閣。畫龍於棟，畫海於梁，豈一縷一鍰之可就？刻雲為楹，刻山為柱，必眾財眾力而後成。達官長者之往來，錦纜牙檣，定應寶地修來福；海客胡商之貿易，銅山金埒，都是龍華會上人。揮金不吝，甯無布地給孤；造塔非難，當有聚沙阿育。五千四十八卷靈文，自白馬馱來，綠字琅函祈永護；億萬幾千百佛妙典，從赤烏傳至，金書玉笈願長新。偈曰：「寒山寺裏老支郎，起閣藏經募十方。待得閣成僧展誦，烏啼月落一天霜。」（《法因集》；《王百榖全集》之一）<p>國朝俞樾：新修寒山寺記<p>筱石中丞之撫中州也，於節署得八景焉。其八曰「蕭寺鐘聲」。中丞賦詩云：「宦味與禪悅，喧寂有殊致。夜半聞鐘聲，如在寒山寺。」詩境清越，寓意深遠，一時賓從皆吟賞不置，其時在乙巳之冬，及明年正月，遂拜移節江蘇之命，中丞喟然曰：「浮生如寄，宦迹如蓬，吾前詩其為之兆乎？」爰於三月下旬，莅止三吳。下車伊始，興教勸學，整軍經武，日不暇給，未遑一問寒山之勝也。偶因校閱營伍，稅駕郊坰，問其地，曰：「楓橋也。」問：「寒山寺焉在？」曰：「近在咫尺。」乃與眾往觀。入其大門，門庳且隘。登其大殿，榱桷粗存。達觀於其左右，則荒葛崩榛，中惟燕葵、兔麥而已。文待詔所書唐張繼詩，舊刻石寺中，可辨者僅數字。唐六如〈寒山寺記〉，亦漫漶過半。中丞歎曰：「名勝之地，荒蕪致此，官斯土者，與有責焉！吾曩者，遠在大梁，緬懷茲勝，形之歌詠，今臨其地，其能恝然乎？」乃與僚屬共謀修葺，自方伯以下，不謀而同辭，僉曰：「美哉，斯舉乎！」各捐俸廉，贊成其事。爰卜日鳩工，展拓其門閭，使臨大路。由門而進，折而南行，搆堂三楹。由堂而進，東西之屋各三。東屋宏敞，賓朋之所燕息也。西屋稍閷，則凡寺中舊碑，咸植於是。以文待詔所書張懿孫詩，今已殘缺，屬余補書而重刻焉。堂之西，尚有隙地，乃搆重屋，是曰鐘樓。鑄銅為鐘，懸之其上，以存古蹟。經始於光緒三十二年九月，不兩月而告成。中丞自捐廉俸，以為之倡。自方伯、廉訪、觀察、太守，至長洲、元和、吳縣三大令，咸醵資以佽之。都凡用洋錢<#sp>千<#sp>百。董理是役者，權知元和縣竇君鎮山也。余往年視學中州，辱有文字之契，故與余相習，因繪圖具說，述中丞之命，求記於余。考寒山寺，創建於梁天監時，舊名妙利普明塔院，以寒山子曾居此寺，故即以為名。吳中寺院，不下千百區，而寒山寺以懿孫一詩，其名獨膾炙於中國，抑且傳誦於東瀛。余寓吳久，凡日本文墨之士，咸造廬來見，見則往往言及寒山寺。且言其國三尺之童，無不能誦是詩者。乃寒山寺竟蕪穢不治，使人發勝地不常之歎。何以存此邦之名蹟，而動遠人之欣慕哉？然則中丞之修葺此寺，其用意深矣！若惟是感朕兆之不虛，喜觴詠之有寄，猶非中丞雅意也。余老矣，不獲從諸君子後，共落其成，輒紀本末，述年月，以為斯記。至方伯以下各出錢若干，用漢碑之例，具刻於後，并勒名於鐘，故不及焉。余所書張懿孫詩，遠不及衡山舊刻，而此記則尚能窺見中丞之意，或視六如居士舊記，所見者較大乎？<p>光緒三十二年歲次丙午<p>按：唐子畏未嘗撰記，今寺中所存殘刻，乃〈寒山寺化鐘疏〉也，亦見《六如居士集》。曲園先生得之耳食，未摩挲其碑而讀其文也。此寺經始歲月，舊志不能詳，亦非始於天監時，皆攷之未審。<p>募修寒山寺啟<p>吳中近郭名剎，不連丘陵以自高，惟寒山寺最古。去城西十里，據楓橋煙水之勝，而靈巖、支硎諸峯蒼翠，相互森然，若納之屏障。在唐元和閒，有寒山子仙蹟之異，乃著此名。當時領郡者，如韋、白諸賢，嘗以休沐旬暇，昇眺清遠，鳴琴賦詩，人境齊美。而張懿孫〈夜泊〉一篇，尤膾炙在吟口。古今四方來者，弭棹尋幽，輒有遐想，雖海外游客，訪古津逮，靡不流連於楓江漁火中，歎為棲槃之逸境也。舊供寒、拾遺象於方丈，翼以水陸院，嚴麗靚深，蔚為靈宇。自宋以來，代有興替。洎國朝咸豐庚申之變，南烽一熸，蕩為荒煙，精藍遺構，陊剝殆盡。寇平，越四十年，名跡久墟，尟有謀所以起廢者。豈是邦繁雄，營繕者眾，而未暇及此邪？抑一境之勝，敝者復新，固自有時耶？顧恢閎舊規，匪輕功可舉，而取諸公者，又力無所藉。是必謀眾以集，事無妨工，亦無匱財，庶幾此義耳。願與邦懋，諮我同僚，慮材量功，不諐於素。有若信善君子、慧業文人，萃南國之檀施，宏上方之護力，龍象經構，霞舉雲興。將攬勝者，吟落月於霜鐘；懷道者，緬宗風於妙剎。咸於是導厥淵原，孰謂高明眺望之美，為政不在茲乎？爰敘大凡，聊資小引，示存古意焉。<p>宣統庚戌之秋，張人駿、程德全同啟<p>程德全：重修寒山寺碑記<p>天下起衰振廢之心，砭愚訂頑之旨，與崇德報功之典，常相因也。而樺冠敝裘，遯世无悶，非遇聖人在位，末由闡其微而大發其光。寒山子書壁之詩傳於世者，千有餘年矣。當時國清僧眾，莫測端倪，即天台刺史，亦惟驚神異、知敬禮而已。蘇之有寺也，始見於張懿孫〈楓橋夜泊〉一詩。是詩也，神韻天成，足為吳山生色。然詠其地，非感其人，重其德也。明初重修，姚少師曾為之〈記〉，今亦漫漶不可辨識。葢唐、宋以降，吳、越之閒，無復能作豐干饒舌者矣！寒山之詩曰：「子期辨此音。」又曰：「楊修見幼婦，一覽便知妙。」寒山該一乘宗旨，作為山歌，以警世之愚頑。苟非天亶聰明，孰有能合中西儒釋，而一以貫之者乎？我世宗憲皇帝之序《寒山詩》也，曰：「真乃古佛，直心直語。」嗚呼！盡之矣。讀寒山之詩，知道法明於天下後世；讀世宗上諭，知治法行於天下後世。皆古佛直心直語也。今世政治家訾宗教，宗教家亦訾政治。不知廢政治，則宗教為無用矣；離宗教，則政治為無本矣。寒山子云：「報汝諸人，各各努力。」夫政治、宗教雖各有異，而要其終始，總不出「各各努力」之一言。嗚呼！時至今日，豈非臣下努力時哉？德全於政治、宗教之相維繫，愧未能達其蘊。而備員斯土，不敢不以起衰振廢為心。是役也，繼前賢之緒業，感東鄰之嚮風，而尤驚心動魄於「各各努力」之言。葢努力以從吳中士大夫之後，則吳中之衰廢或可振也。努力以從天下士大夫之後，則天下之衰廢或皆可振也。事各努力，事皆可成；人各努力，人皆可用。體古佛之心，奉先皇之諭，以上慰今嗣皇夙夜之至意者，將於是乎始。時至今日，豈非臣下努力時哉？至於寺之風景，則唐賢一詩，分明如畫。又得國朝王文簡公「孤篷聽雨」，再詠歎之，約畧盡矣。德全獨念先皇之稱古佛，而棖觸於砭愚訂頑之苦心，如聞夜半鐘聲，悠然不絕。願與海內外有志之士，同起聽之也。<p>陸鍾琦：重修寒山寺記<p>吳郡西南諸水，皆出具區支流，而石湖尤著。湖東匯越來溪與木瀆合，北流出橫塘，東入胥門運河，北至閶門運河曰綵雲港。其自橫塘直入運河者，曰洞涇。由綵雲港北折出洞涇之西，曰白蓮涇。又西出江村橋，曰楓橋灣。復自楓橋納運河水，東趨閶門，還入城濠，為程可七里。故楓橋者，實石湖之尾閭，而負郭之名勝也。橋有寺，以唐釋寒山子得名。兵燹以來，鞠為茂草。至光緒丙午，稍稍謀興復，工未半輒止。宣統庚戌，雲陽中丞莅吳，始訪得寒山詩集、畫象於故家，既刊棃勒石，而歸諸寺。更以保存古蹟、守土之責，重修靈剎，詢謀僉同，鳩工庇材，不容稍緩。越明年辛亥月，全寺落成。於是殿宇莊嚴，水木明瑟，亭延秋月，樓對春山，霜鐘應門，蘭舟牽岸。凡夫層軒傑閣、曲榭迴廊，因寺為園，罔不畢具。其規模之宏遠，能使游觀者視聽一新，意尤有在，中丞已立石以記之矣。鍾琦尚何言哉？特有所貢疑者數事：《府志》載寺起梁天監閒，所謂妙利普明塔院是也。語本《吳郡圖經》，而《圖經》不言其經始。里人向有「先寺後城」之謠，似涉荒渺。據《吳門表隱》，寺有銅佛，座陰篆十一字，後題「赤烏十三年」。吳中之寺，莫古於赤烏，俗殆誤孫吳為吳越，因有前說，則安知非起於吳邪？張詩膾炙人口久矣，「江楓」二字，輒不得其說。俞氏《雜纂》，從一本作「江村」。然地枕漕河，唐時已不名江。閒嘗訪之土人，乃知寺前臨二橋：曰楓、曰江，遙遙相對。江橋，《志》謂之江村橋，在楓橋西南。是作「江村」者，本就橋言，則安知非合二名耶？寺之有碑，自宋王郇公，《續記》不詳郇公之名。《宋詩紀事》程師孟〈楓橋寺〉詩云：「邇來寺好尤瀟灑，張繼留題內翰書。」謂「內翰」指禹玉。禹玉者，王珪之字。《宋史．珪傳》不言封郇公事。據《長編》，元豐八年，郇國公王珪進封岐國公。其封郇公，當在六年，朱樂圃《續記》適成於其次年，故曰「今丞相」。則待詔此書，特補王之遺跡，而何以原碑不一及耶？明姚少師舊記，謂額題寒山始於唐元和中，此與閭邱太守所撰《寒山子詩集傳》不合，然猶得以神仙之說解之。若韋應物刺蘇州，固在貞元初，去元和尚遠，而何以先有「夜宿寒山寺」一律耶？鍾琦昔讀唐人詩，即悠然遐想其遺跡。逮由詞曹出掌糧儲，嘗以巡視漕河，屢經茲地，但見孤村流水，映帶茅庵而已，殊不稱其盛名。既而貴陽制軍創始經營，鍾琦亟贊其議，笵鐘樹石，闢廳事，葺僧舍，而基礎以立。今雲陽中丞繼長增高，舊觀悉復，鍾琦又親董其役，例得有言。及寺成，而鍾琦被命撫晉，會將去吳，則尤有不能已於言者，用為稱述斯寺形勝之迹，以釐訂舊說沿襲之訛，且舉鍾琦兩度來游，始終其事之前緣，記諸寺壁，以備他日編輯寺志者之一助云爾。<p>鄒福保：重修寒山寺記<p>釋氏無為故無名，而無名之名，其得流傳於後世者，則有因緣在。寒山子特唐時一枯僧耳，一瓶一鉢，雲水生涯，故非求名者。乃因僧而有寺，因寺而有詩，因詩而其人其地之名，遂厯千餘年而不朽，非佛家所謂「因緣」者邪？夫天下之大，琳宮梵宇，以億萬計，即吾吳郡城內外古剎，無慮數百。而訪古者必就寒山寺問津，一若甚慕乎其名者，名之不可已也如是夫！而況士大夫之名重於奕禩者邪？雖然古來葛陸范馬、周程張朱諸名賢，其蹤跡所至，後之人瞻謁遺祠，而動高山景行之志者，以其有功業道德存也。寒山子何功何德，而名顧與之相埓者，何哉？嗚呼！余知之矣。天下學術之賾，殊途而同歸，佛氏宜參造化，窮達一致。其書雖支離惝恍，絕不言功業道德，而有大慧力超乎其外，善知識蘊乎其中。其徒之精於禪學者，輒俛視人間世一切之事，澹然若浮雲之於太空，昔莊周、列禦寇皆宗之。吾儒以其深通元理也，亦往往樂與之為方外交。淵明之於遠公；昌黎之於文暢、大顛；坡公之於參寥、佛印、辨才，俱往還贈答，稱道之弗衰。此數公者，豈佞佛者哉？誠有取乎爾也。而彼數僧之名，亦賴此數公以傳，是又一因緣也。今中丞雲陽程公來撫三吳，政通人和，百廢俱舉。公暇偶偕宛平陸方伯暨在官諸君子，議葺寒山寺，不數月而工竣。金繩寶地，煥然一新，繚以長廊，閒以精舍，而鐘樓巋然高聳，為一寺標幟，林森扶疏，以禪房而兼野趣，幾為吳下精藍之冠。起衰復古，厥功偉哉。不特此也，梓寒山之詩集，刻寒山之遺象，撰碑紀事，愾乎有感其人、重其德、明其宗教之意，豈非余所謂功業道德中人，而為陶、韓諸公之所為者邪？寒山子之名，藉以益顯。自今以往，非特吳人士必尋敂寺門，瞻仰蓮座；即羈臣遠客，夜泊楓橋，聽蒲牢、望漁火，必又推篷相語曰：「寒山……寒山……」嗚呼！釋氏無名之名，不轉勝於世俗之所謂名者乎？而因緣靡盡，薪火相傳，余又安能測其所至邪？<p>時在宣統三年辛亥夏四月<p>志象<p>「龍象所棲……屢著靈響」，宋孫覿〈記〉所云也。庚申劫後，無尺椽寸甓之存，何論法相。今可甄錄者，惟新刻二象。寺中舊有銅鑄、窑變二軀，相傳已久，雖付剎塵，猶可摭遺聞而補之。嗟乎！劫火燔空，我佛金身，難言不壞，惟文字為可久耳。志象第三。<p>張星鑑：游楓溪記<p>寒山寺，由大殿至後樓，樓有古佛，佛以銅鑄，連座高二尺有餘，座勒「赤烏十三年，郡主孫權供奉」。相傳為燬商紂炮烙銅所鑄，然亦無確據。（《仰蕭樓集》）<p>褚逢椿：寒山寺古銅佛詩并序<p>寺有古佛閣，銅佛一軀，高二尺許，座有「赤烏十三年，郡主孫權供奉」十一字。道光壬寅九月，里人摹象勒石。韋光黻作〈記〉，並索予詩：寒山寺前秋草空<#sp>蕭蕭落木多江楓寺有古佛寶相豐<#sp>座緣銘字小篆工赤烏年鑄鐫當中<#sp>造象作福紫髯翁云銷炮烙猶商銅<#sp>孫吳霸業今已終吁嗟世尊亦塵蒙<#sp>但聞月黑鳴霜鐘鐘聲似悔西來誤<#sp>我佛聞之微動容（《行素齋詩集》）<p>按：吳主權以魏太和三年稱帝，是年為黃龍元年。厯嘉禾至赤烏十三年，建國已久，何以猶有「郡主」之號？亳社之銅，又何以至吳下？此殆閭巷郢書燕說，不足辨也。然其象，則已古矣！<p>周布衣永年（字修齋）：方塔禪院變窑僧伽詩<p>「迢迢夜半鐘，恍與寒山遇。」自注云：「相傳舊供寒山寺。」（《海虞詩苑》）<p>吳蔚光：窑變觀音在方塔寺西方殿中詩世間奇事真百出<#sp>窯不變神專變佛傳聞窯變觀音凡有三<#sp>海虞方塔寺中乃其一姁姁肖真形<#sp>皜皜存本質依稀五十三參相<#sp>華妙莊嚴道子筆憶昔客游景德鎮<#sp>製甆燒器識精劣石舂千杵坏始成<#sp>水濾千羅料還別旊人弄粉如弄丸<#sp>大小方員手旋脫繢畫後素功<#sp>五色巧塗抹紫或若凝血<#sp>黃或若傅蜜翠或若聚鶴<#sp>黑或若點漆裹以❥水燔以柴<#sp>難者祭紅火龡吷窯成窑壞亦數存<#sp>窯戶覼縷為余述有時幻化作諸象<#sp>滿窑甆器忽然失我不信佛惟信神<#sp>神聰明正直而壹但見膜拜人齊稱<#sp>大慈大悲救苦救難觀世音菩薩菩薩菩薩知有靈<#sp>眾生一切呼丁甯況千手臂足使令<#sp>低眉垂目疑弗聽願為普灑甘露水<#sp>滴盡楊枝小靜瓶（《素修堂集》）<p>（按：竹橋先生此詩，亦詠寒山舊象，牽連錄之。）<p>右古佛象。<p>姚宗典詩<p>寒山、拾得象已剝落矣，忽有人自天台來，塑畫如生，為賦〈喜寒山、拾得重來〉詩。漫指滄桑認去來<#sp>楓江依舊笑容開晨齋鉢捧香雲葢<#sp>夜課鐘沈寶月臺意在毫端離語默<#sp>風生帚下絕塵埃只看石罅人還在<#sp>肎信昆岡已劫灰（《百城煙水》）<p>潘遵沂：書拾得子象後示蔣生蔣生年十七<#sp>導之為正士口誦孔孟言<#sp>亦頗知佛理今歲秋八月<#sp>夜夢走村裏道遇長髯叟<#sp>問生往何止叟指古剎中<#sp>云有拾得子此夢生未解<#sp>潘子聞之喜謂言拾得者<#sp>即是普賢爾普賢用心聞<#sp>初心那可企授以行願品<#sp>信解從茲始（《功甫小集》）<p>羅聘：繪寒山、拾得象題詞<p>寒山、拾得二聖降乩詩曰：呵呵呵我若歡顏少煩惱<#sp>世間煩惱變歡顏為人煩惱終無濟<#sp>大道還生歡喜閒國能歡喜君臣合<#sp>歡喜庭中父子聯手足多歡荊樹茂<#sp>夫妻能喜琴瑟賢主賓何在堪無喜<#sp>上下情歡分愈嚴呵呵呵<p>攷寒山、拾得為普賢、文殊化身，今稱和聖、合聖，為寒山、拾得變相也。<p>花之寺僧羅聘書記<p>鄭文焯：繪寒山子象題詞登岳采五芝<#sp>涉㵎將六草散髮蕩元緇<#sp>終年不華皓<p>光緒庚辰九月既望，楓橋舟中寫，大鶴居士鄭文焯指頭戲墨<p>昔蘇文忠過洛城廣愛寺，觀朱瑤畫文殊、普賢，題詩贊歎。證之唐閭邱允《天台國清寺記》，以寒山、拾得為文殊、普賢化身。然則坡公詩中所稱「朱瑤唐晚輩，得法尚雄深」，在唐代已有其畫象，為世所瞻奉。此圖乃高密鄭中書叔問所寫，寒山仙蹟，游戲三昧，得且園指墨逸趣，藏之吳中故家有年已。今寒山寺落成，因取以鉤橅入石，為識其顛末云。<p>宣統庚戌之歲冬至日，雲陽程德全題<p>（右二石象互見〈志碑〉篇）<p>右寒、拾象。<p>陳文莊：天台憶寒山、拾得古象<p>「寒山一手印記，一手拊膝，微笑，赤足。拾得一手珠，一手閱卷，亦赤足，大笑。」<p>又〈台雁憶〉有仙竈下寒、拾二小象：「曇花亭光菩薩手製大士、善才、寒、拾四象。」（《無夢園集》）<p>右國清寺寒拾象。<p>按：天台為寒、拾祖庭。觀姚宗典〈寒拾重來〉詩，則楓橋寺象亦從初地來也，附錄於此。<p>黃庭堅：題落星寺詩<p>「畫圖妙絕（一作絕筆）無人知。」自注：「僧隆畫甚富，而寒山、拾得畫最妙。」<p>按：隆為宋時僧，其所藏畫笥，至近亦唐人筆，此寒、拾象之最古者。（《山谷詩集》）<p>釋明綱：寒山、拾得軸赤腳蓬頭小道<#sp>身穿納搭破襖嘻嘻擁篲前行不覺煙塵盡掃<p>明綱<p>（下有白文「明綱」、「宗朗」二印）
終日笑咍咍<#sp>長年赤腳走頭髮亂髼鬆<#sp>挂弊不知醜虛空落地來<#sp>轉掃轉展有看你箇獃子<#sp>何時得歇手<p>癸丑二月廿七日天華淨範頓首題<p>（下有白文「淨範」、朱文「為則」兩印）<p>呪林大師名明綱，故山陰祁忠敏公第二子，當日所稱「六公子」也。公子名班孫，字奕喜，母夢癯僧入室生。乙酉，忠敏公殉難。江上師起，偕其兄理孫毀家助國。俄而師潰，或謂：「公子當鍵戶❥客。」公子不為怵，江湖亡命來者，無勿納。及壬寅，大吏捕魏耕，詞連祁氏。客有出奇解之者，理孫得甯家，而公子戍甯古塔。亡何，賂鎮守將軍，得縱歸里。既有物色之者，避之吳，依退庵翁於堯峯，遂為僧。癸丑冬，卒於毘陵馬鞍山寺。遺言欲返祔於祖，始知為公子，以其喪歸，葬之梅里。祁氏世代膴仕，藏書甲於越，寓山花木冠一郡。公子少任俠，讀書知大義，必為有用之學。配朱氏，忠定公燮元之孫女，能詩畫，一門唱和，聞者豔之。夫世臣與國休戚，不幸丁陽九厄，削髮行遯，其心豈樂浮屠之虛誕為之耶？直以智盡力窮，計無復之耳。癸丑至今，一百五十年，觀其詩與畫，思其題名之故，未嘗不感慨零涕，悲其遭之不幸也。是幅得之山陰市中，葢其自寫照也。上有天華南師讚，亦靈巖道侶。公子事詳見杲齋、農祥兩先生集，徐俟齋《廡下語》中。余懼後之人有舉其名而不知者，故為書厓畧於此。<p>庚辰長夏，海鹽俞浩誌<p>（右題字三叚，皆見《穰棃館過眼錄》）<p>右附一切寒、拾象。<p>志鐘<p>唐鐘鍊冶超精，雲靁奇古，波磔飛動，捫之有稜。余所見寶室寺、景龍觀鐘拓本，皆如此。惜此寺筍簴久虛，明重鑄一鐘，又銷為鋒鐻。然自張繼題詩，月夕霜晨，猶有餘韻，廬陵膠柱，詰難蠭起，裒而錄之，亦聲聞之乘也。志鐘第四。<p>明嘉靖閒，僧本寂鑄鐘建樓。鐘遇倭變，銷為礟。（《百城煙水》）<p>（按：唐鐘未詳何時燬，寺鐘年月可攷者始此。）<p>明唐寅：姑蘇寒山寺化鐘疏<p>木鐸徇于道路，《周官》所以警其頑愚；銅鐘司其晨昬，釋氏所以覺夫靈性。解魔王之戰鬬，上振天宮；緩眾生之悲酸，下聞地獄。所以提婆尊者現神通，而外道無言本寂禪師悟真筌，而古德讚頌。實名法器，厥號大音。本寺額號寒山，建始普明。殿宇麤備，銅鐘未成。月落烏嗁，負張繼〈楓橋〉之句；雷霆鼓擊，愧李白〈化城〉之銘。今將鼓洪爐以液精金，範土泥而鑄大樂。舉茲盛事，用叩高賢。增壯山門，惟祈樂施。啟十門之曉，潛蟄皆興；夙萬戶之昬，魚龍盡息。莊嚴佛土，利益人天。慧日增明，福田不薄。以茲疏告，仰冀垂明。偈曰：姑蘇城外古禪房<#sp>擬鑄銅鐘告四方試看脫胎成器後<#sp>一聲敲下滿天霜<p>國朝褚逢椿：寒山寺古銅佛詩<p>「鐘聲似悔西來誤。」（詩互見上〈志象〉篇）原注：「俗傳寒山寺鐘聲，似云『懊惱來』。」（《行素齋詩集》）<p>袁翼（字穀廉）：八秋詩和王窗山明府韻<p>〈秋鐘〉一首末二句：「百八聲清方夜半，江楓漁火認茅庵。」自注：「寒山寺鐘，至今夜半乃撞，知唐人非誕語。」（《邃懷堂詩集後編》）<p>按：半夜鐘聲，前賢詩話論之綦詳，彙錄於後。<p>王直方《詩話》云：歐公言：「唐人有『姑蘇城下寒山寺，半夜鐘聲到客船』之句，說者云：句則佳也，其如三更不是撞鐘時？」余觀于鵠〈送宮人入道〉詩云：「定知別往宮中伴，遙聽緱山半夜鐘。」而白樂天亦云：「新秋松影下，半夜鐘聲後。」豈唐人多用此語也？儻非遞相沿襲，恐必有說耳。溫庭筠詩多纘在白樂天詩後。<p>《石林詩話》云：此唐張繼題姑蘇城西楓橋寺詩也。歐公嘗病其半夜非打鐘時，蓋未嘗至吳中。今吳中寺，實夜半打鐘。繼詩三十餘篇，余家有之，往往多佳句。（按：此條見今本《石林詩話》卷中。）<p>《詩眼》云：歐公以「夜半鐘聲到客船」為語病。《南史》載齊武帝景陽樓有「三更五更鐘」。邱仲孚讀書，以中宵鐘為限。阮景仲為吳興守，禁半夜鐘。至唐詩人，如于鵠、白樂天、溫庭筠，尤多言之。今佛宮一夜鳴鈴，俗謂之「定夜鐘」。不知唐人所謂半夜鐘者，景陽三更鐘邪？今之定夜鐘耶？然於義皆無害，文忠偶不攷耳。<p>《學林新編》（今湖海樓本《學林》無「新編」二字，此條見卷八）云：世疑半夜非聲鐘時，某案《南史．文學傳》：「邱仲孚，吳興烏程人，少好學，讀書常以中宵鐘鳴為限。」然則「半夜鐘」固有之矣。邱仲孚吳興人，而庭筠言「姑蘇城外寺」，則半夜鐘乃吳中舊事也。（以上四則並見宋胡仔《苕溪漁隱叢話》卷二十三）<p>按：此詩為張繼作，自唐以來無異詞，王觀國獨誤為溫庭筠詩，豈因庭筠亦有「松窗半夜鐘」句耶？蘇、湖兩地，邱仲孚吳興人，亦與吳中事無涉。<p>《復齋漫錄》云：《遯齋閒覽》記：「歐陽文忠公《詩話》，譏唐人『夜半鐘聲到客船』之句，云半夜非鳴鐘時，疑詩人偶聞此耳。」且云：「渠嘗過蘇州宿一寺，夜半聞鐘聲，因問寺僧，皆云：『分夜鐘，曷足怪乎？』尋聞他寺皆然，始知夜半鐘惟姑蘇有之。」此皆《閒覽》所載也。余攷唐詩，知歐公所記乃張繼〈楓橋夜泊〉詩，全篇云：月落烏啼霜滿天<#sp>江楓漁火對愁眠姑蘇城外寒山寺<#sp>夜半鐘聲到客船<p>此歐公所譏也。然唐詩人皇甫冉有〈秋夜宿嚴維宅〉詩云：昔聞玄度宅<#sp>門向會稽峯君住東湖下<#sp>清風繼舊蹤秋深臨水月<#sp>夜半隔山鐘世故多離別<#sp>良宵詎可逢<p>且維所居在會稽，鐘聲亦鳴於半夜，遂知張繼詩不為誤，歐公不察。而半夜鐘亦不止於姑蘇有，如陳正敏說也。又陳羽〈梓州與溫商夜別〉詩：「隔水悠揚午夜鐘。」乃知唐人多如此。（《漁隱叢話續編》）<p>按：右《復齋漫錄》一則，見今本吳曾《能改齋漫錄》卷三。《四庫提要》但稱曾字虎臣，不言其號復齋也。然元人《愛日齋叢鈔》所引亦如此，疑當時所傳本不同，苕溪必有所據。《能改齋》本，末有王直方《蘭臺詩話》，亦嘗辨論，第所引與予不同云云。直方《詩話》即苕溪所錄之第一則，故刪此十八字。其書名《蘭臺詩話》亦可補元任所未及。<p>唐張繼〈宿楓橋〉詩云：月落烏嗁霜滿天<#sp>江村漁火對愁眠姑蘇城外寒山寺<#sp>半夜鐘聲到客船<p>昔人謂鐘聲無半夜者，《詩話》嘗辨之云：「姑蘇寺鐘，多鳴於半夜。」予以其說為未盡。姑蘇寺鐘，惟承天寺至夜半則鳴，其他皆五更鐘也。（《中吳紀聞》）<p>按唐張繼〈楓橋〉詩云：「姑蘇城外寒山寺，半夜鐘聲到客船。」（在閶門外七里）歐陽文忠公云：「句雖佳，其奈三更非撞鐘時。」歐公葢未嘗至吳中，今吳中僧寺，實半夜鳴鐘，或謂之「定夜鐘」，不足以病繼也。《南史》：「邱仲孚，吳興人，好學讀書，常以中宵鐘鳴為恨。」（「恨」他書皆作「限」字）阮景仲為吳興守，詩云：「半夜鐘聲後」。白樂天亦云：「新秋松影下，半夜聽鐘聲。」吳中半夜鐘，其來久矣。又于鵠〈送宮人入道〉詩：「定知別後宮中伴，遙聽緱山半夜鐘。」溫庭筠詩亦云：「悠悠旅榜頻回首，無復松窗半夜鐘。」何獨於繼而疑之？（《吳郡志．攷證門》）<p>《南史》：「邱仲孚喜讀書，常以中宵鐘鳴為限。」乃知半夜鐘聲，不獨見唐人詩句。（吳聿《觀林詩話》）<p>《石林詩話》：「姑蘇城外寒山寺，夜半鐘聲到客船。」歐陽公嘗病其夜半非打鐘時。葢公未嘗至吳中，今吳中山寺，實以夜半打鐘。然亦何必深辨，即不打鐘，不害詩之佳也。如子瞻「應記儂家舊姓西」，夷光姓施，豈非誤用乎？終不失為好。（馬位《秋窗隨筆》<#sp>按：位字石亭，西安人。《隨筆》刻入《昭代叢書》。）<p>按：今新鐘為陳筱石制帥撫吳時所鑄，藩臬以下皆勒名其上。詳見俞曲園先生記。
。
<juan>寒山寺志卷二<p>賜進士出身．翰林院侍講．國史館提調．會典館幫總纂．甘肅學政（臣）葉昌熾<p>志碑<p>「張繼留題內翰書」，讀程公闢詩，知此寺舊有宋石。今所存者，惟前明文徵仲、唐子畏兩碣為最古。捫苔蘚而讀之，剝蝕過半。其餘三、四斷碑，僅記檀施姓氏，無可甄錄。歐陽公《集古錄》不遺近刻，今援其例，擇稍有資於掌故者，并新舊諸碑序次之，識其存佚，閒附攷證，以詔後來。志碑第五。<p>宋王郇公書張繼詩（石刻）（佚）<p>此張繼詩第一石也。<p>《吳郡圖經續記》：楓橋，舊或誤為「封橋」。今丞相王郇公居吳下，親筆張繼一絕於石，而「楓」字遂正。<p>《吳郡志》：程師孟詩「張繼留題內翰書」下，注云：「今禹偁王內翰丁太夫人憂，任其親寫是詩，故不題名。」<p>《吳郡圖經續記》論楓橋之名，謂：「今丞相王郇公頃居吳門，親筆張繼一絕於石，而『楓』字遂正。」閱者每以宋宰執中無王郇公為疑。及檢《吳郡志》采程師孟〈楓橋寺〉詩云：「『邇來寺好尤瀟灑，張繼留題內翰書。』自注：『今禹偁王內翰丁太夫人憂，任其（毛刻有此二字，不可解，疑是「在吳」之誤）親寫是詩，故不題名。』」又疑王元之未為丞相，且無封號，恐非朱伯原所指寫詩者。況師孟不與元之並世，亦不應稱「今」。續檢《宋詩紀事》選師孟此詩，即從《吳郡志》采入，其自注則云：「今禹玉王內翰丁太夫人憂，親寫是詩，故不題名。」（「憂」下無「任其」二字，應是厲太鴻以其不可解而刪之。）禹玉為王珪之字，按《宋史》珪本傳，以熙甯九年作相，而母憂正在為翰林學士時。得此，方知毛刻《吳郡志》之舛誤不足據，而師孟詩實與《圖經續記》相合。所謂王丞相者即禹玉。王「內翰」、「郇公」當是其初封，而史傳逸之也。然則寒山寺中，舊當有此石刻，不知何時失去。今惟存文待詔大行草寫此詩碑在三門內西南隅壁閒，若為王丞相補此遺跡。此石與東壁唐解元書〈募鐘疏〉碑對峙，惜石已裂損，地更湫隘囂塵，更數十年後，安知不又為王書之湮沒乎？（《鷗陂漁話．寒山寺王郇公書張繼詩石刻》一則）<p>王郇公，非但見於《圖經續記》，憶《蘇沈良方》亦稱王郇公有治小便不通方，但以史無明文，猶待蒐攷。近見王明清《揮麈後錄．（三）》，舉熙甯以後宰輔封國，王文恭下注「郇、岐」二字，是禹玉之初封郇公已有明證矣，然猶未詳其得封年月也。既而勞季言寓書告余曰：「考《長編．（三百五十五）》，元豐八年三月庚申，銀青光祿大夫．守尚書左僕射兼門下侍郎郇國公王珪，為金紫光祿大夫，進封岐國公。又攷宋朝《大詔令集．（五十七）》。元豐五年四月癸酉，王珪左相制結銜尚稱『太原郡開國公』，其封郇國，當在六年十一月甲寅文武官並以南郊赦書加恩時。（見《長編．三百四十一》）《詔令．（六十二）》載加恩制畧云：『錫爾以成國之封』。《圖經續記》成於元豐七年，正珪封郇公時也。其丁母憂在嘉祐二年七月，復拜學士在四年十月，張詩書石當在嘉祐，程詩當作於熙甯三年王未參政之前，故以『內翰』稱之。」又胡心耘示以杜大圭《名臣碑傳琬琰之集》（宋本有「之」字，近刻刪去）上集第八卷李清臣所撰〈王太師珪神道碑〉，今節錄其文云：「元豐三年，朝廷用階官寄祿，超授銀青光祿大夫兼門下侍郎，監修國史。五年四月，復三省官，為尚書右僕射兼門下侍郎。上日，御史中丞率百官班賀仁宗、英宗加徽號（按《本紀》，事在六年閏六月），為仁宗冊寶使。禮成，封郇國公。上即位，恩加金紫光祿大夫，改岐國公。元豐八年五月己酉薨。是禹玉之封郇國，具有的確年月可據。且岐國之封，身受衹及兩月，而郇國則閱二年。《宋史》本傳與《東都事畧》皆不紀，致後世不知，未免疏漏。殆以虛封為無關輕重而畧之歟？得此攷證，不特可補史文之闕，并足為《圖經續記》注腳也。」（同上〈王郇公封國年月〉一則）<p>按：王郇公與王元之，一字禹玉，一名禹偁，本易滋訛。元之曾知長洲縣事，有〈移任長洲〉詩五首，見《小畜集》（《郡志》亦采入〈藝文〉），此邦人士，耳熟能詳。郇公作此詩，在未參政前，誠如調生先生之說。然文穆追書其事，何以仍稱為「內翰」，又冠以「今」字也？竊謂宋時傳訛已久，並不自文穆始，汲古、守山兩刻，但未及糾正耳。<p>孫覿：楓橋寺記（佚）<p>紹興十六年七月。<p>文據《吳郡志》錄入〈志寺〉篇。<p>明唐寅：姑蘇寒山寺化鐘疏<p>（無年月，十行，行二十四至二十九字不等，行書。）<p>木鐸徇于道路，《周官》所以警其頑愚；銅鍾司其晨昬，釋氏所以覺夫靈性。解魔王之戰鬬，上振天宮；緩眾生之悲酸，下聞地獄。所以提婆尊者現神通，而外道無言；本寂禪師悟真筌，而古德讃頌。實名法器，厥號大音。本寺額號寒山，建始普明。月落烏啼，負張繼〈楓橋〉之句；雷霆皷擊，愧李白〈化城〉之銘，今將皷洪爐以液精金，範土泥而鑄大樂。舉茲盛事，用叩高賢，增壯山門，惟祈樂施。啟千門之曉，潛蟄皆興；夙萬戶之昏，魚龍盡息。莊嚴佛土，利益人天。慧日增明，福田不薄。以茲疏告，仰冀垂明。偈曰：姑蘇城外古禪房<#sp>擬鑄銅鐘告四方試看脫胎成器後<#sp>一聲敲下滿天霜<p>鄉貢進士唐寅書<p>按：《六如居士集》有此疏全文，據以錄入〈志鐘〉篇。今碑斷裂，所存殘字，援翁蘇齋〈化度寺碑〉、〈范氏書樓殘石圖〉之例，釋其文如右。集本「殿宇麤備，銅鐘未成」八字，今碑無。「建始」下，集本空，碑補「普明」二字。<p>文徵明書張繼詩（殘石）<p>（無年月，四行，行字不等，大草書。）月落烏啼霜滿天<#sp>江楓漁火對愁眠姑蘇城外寒山寺<#sp>夜半鐘聲到客船<#sp>徵明<p>此張繼詩第二石也，今泐存不及十字。<p>章美題額（四大字）<p>（一字一行，橫列。年月題款，左右小字，分行如門額式，皆正書。）<p>寒拾遺踪<p>翰林學士姚希孟題<p>崇禎癸酉冬，章美書，住持明五立<p>爭寺基帖（殘石）<p>（無年月，共三段。第一段，五行，草書。第二、三段，皆七行，行書。行字不等。前題名，八分書。）<p>張<p>寺基俗占已非法，況既受贖價而復不退出，是豪民也。寺中僧何不嗚于官耶？閱文太史書字，漫為書之。<p>濟南黃山居士<p>張印延登<#sp>壬辰進士（印）（篆文）<p>少宗伯錢<p>地屬三寶鬼神護訶。有侵佔者，身墮地獄，及子孫。果報昭然，可怖可畏！今寺僧能恢復故地，不獨佛土清淨，亦為豪民（下缺）孽矣！彼如有知，當稽首皈命之不暇，寺僧善為彼懺悔之也。<p>聚沙居士錢謙益書<p>宮詹姚<p>寺宇民居，自當隔列，非獨肅寺規，亦所以嚴範也。寒山古剎，邇來僧並精心嚮道。凡為金湯，何得有黃乾闢門啟竇，不存緇白之無論穢觸三寶，有韋馱、伽藍訶譴。若稍知禮（下缺）。（按：「黃乾」下，諦視似「初者」二字。）<p>按：此石首尾斷裂，不詳何刻。審其文義，為豪民佔地而作。以魯公〈坐位帖〉例之，當題為〈爭寺基帖〉。錢蒙叟、姚孟長皆書明時官秩，孟長未見明亡即捐館，是此帖尚在鼎革以前，非即廣承事。（廣承力守此寺。見《百城煙水》。）章美題額，在崇禎癸酉，其時住持為明五，則刻石以鎮山門者，明五為近之。葢此寺閒田，虞芮之爭其來已久。據張黃山一帖，文湛持相國實為禪林護法。其前有文肅書，而今佚矣！<p>國朝世宗憲皇帝御製寒山子詩序<p>雍正十一年癸丑五月朔日。<p>宣統庚戌，江蘇巡撫程德全勒石，建御碑亭於山門內。<p>雲漢天章，龍蟠螭負。（臣）謹案《欽定四庫全書提要》列朝御製，仍以時序列於前明之後，本朝臣民之上。今謹援其例，昭代諸碑錄，宸翰為首，並恭錄御製序於卷端。<p>梁同書書〈陰騭文〉（殘石）<p>（殘字十七行。跋，前二行，後四行，行字皆不等，行書。）<p>文（自「人之財產」起上缺。未錄。）<p>乾隆五十有九年歲次甲寅冬十月二十六日，頻羅庵主梁同書書，時年七十又二。<p>寫此篇時病，行格少仄，不能展布，勉強應之。今錦峯世兄業已上石，意在勸善，當不拙劣也。壬申九月三日，山舟又書。<p>王應春刻。<p>韋光黻：古銅佛象記（佚）<p>道光壬寅九月，里人摹象勒石，韋君繡作記。見褚仙根詩序。（詩次〈志象〉篇。）庚申之劫，碑、象皆毀於兵燹。<p>署蘇州府知府平翰：禁佔寺產碑<p>咸豐四年閏七月二十日，正書，文錄下〈志產〉篇。<p>羅聘畫：寒山、拾得象<p>無年月、跋，正書。見〈志象〉篇。<p>鄭文焯畫：寒山子象<p>光緒庚辰九月既望。<p>跋，行書，見〈志象〉篇。<p>右兩象並新刻，彙列於此。<p>俞樾：新修寒山寺記<p>光緒三十二年歲次丙午。<p>孫陛雲書。<p>文見〈志寺〉篇。<p>俞樾重書張繼詩（石刻）<p>（詩三行，行十字。跋三行，行十八字。草書。有陰、側。）<p>詩（見前）<p>寒山寺，舊有文待詔所書唐張繼〈楓橋夜泊〉詩，歲久漫漶。光緒丙午，筱石中丞於寺中新葺數楹，屬余補書刻石。<p>俞樾<p>碑陰<p>（八行，行二十字，行書。）<p>唐張繼〈楓橋夜泊〉詩，膾炙人口，惟次句「江楓漁火」四字，頗有可疑。宋龔明之《中吳紀聞》作「江村漁火」，宋人舊籍可寶也。此詩，宋王郇公曾寫以刻石，今不可見。明文待詔所書亦漫漶，「江」下一字不可辨。筱石中丞屬余補書，姑從今本，然「江村」古本不可沒也。因作一詩附刻，以告觀者：郇公舊墨久無存<#sp>待詔殘碑不可捫幸有中吳紀聞在<#sp>千金一字是江村<p>俞樾<p>碑側（一面。五行，行三十二字，真書。）<p>張懿孫此詩，傳世頗有異同。題中「楓橋」，舊誤作「封橋」，《吳郡圖經續記》已據王郇公所書訂正。詩中「漁火」，或誤作「漁父」，雍正閒輯《全唐詩》所據本如此，然注云：「或作火。」則亦不以作「父」者為定本也。《中吳紀聞》載此詩作「江村漁火」，宋人舊籍，足可依據。曲園太史作詩以證明之，今而後此詩定矣！光緒丙午，余移撫三吳，偶過此寺，嘆其荒廢，小為修治，因刻張詩并刻曲園詩，以質世之讀此詩者。<#sp>貴陽陳夔龍<p>是為張繼詩第三石，今與文待詔原碑同陷寺壁。<p>江蘇巡撫程德全書寒山子詩<p>（詩三十六首，分四石刻。每石三十行，三行為一首。末一石，附跋十二行，行十七八九字不等，均行書。）<p>詩（未錄。）<p>右寒山子詩，唐〈藝文志〉入釋家類，作七卷。世傳台州刺史閭邱允得其題句於寒巖竹木石壁閒，因令國清寺僧道翹纂集成帙，凡三百餘首。宋淳熙中，沙門道南為之記，始有傳本。明吳、計兩家複校刻，並為一卷。別本世所希見。漁洋山人嘗稱其五言有唐調，不名一格，葢所謂「詩雜仙心，超以❥外」者也。今既謀諸邦士大夫，重修寒山寺落成，複得其詩集舊本，選錄如干首，礱諸寺壁。其大旨多諷時勵俗之作，以幽隱歌笑出之，豈辟世而非遺世者，乃託言「豐干饒舌」邪？爰識數語，以質後之攬者。<p>宣統庚戌九月，雲陽程德全記<p>程德全：重修寒山寺記<p>（石本未見。）<p>文（錄〈志寺〉篇。）<p>江蘇布政使陸鍾琦：重修寒山寺記<p>（分兩石刻，每石三十行，行自十四至十七字不等，正書。）<p>文（錄〈志寺〉篇。）<p>宣統三年歲次辛亥六月廿八日刊石<p>鄒福保：重修寒山寺記<p>（三十二行，行二十二字，正書。）<p>文（錄〈志寺〉篇。）<p>宣統三年辛亥夏四月<p>寶山印康祚（號印川）：偕調生寒山寺拓碑題壁詩<p>按：調生先生名廷管，出吾宗東山支，著有《蛻翁詩錄》、《吹網錄》、《鷗陂漁話》，又輯《蛻翁所見詩錄》。故人供具勸扶笻<#sp>來訪楓橋夜泊蹤聊與寒山生箇事<#sp>一雙碑響替霜鐘<p>再題云：碑下趺跏倚短笻<#sp>往來詞客幾留蹤眾前拈起椎兒示<#sp>白日來敲夜半鐘（《鷗天閣集》，並見《蛻翁所見詩錄》）<p>志僧<p>吳中山水殊勝，浮杯飛錫，時有古德往來。支帛道場，條衣不替。惟寒山一鐙，若明若滅，豈金閶近市，湫隘囂塵，不足以安禪悅乎？宋元僧史，晨星落落，至前明桑海之交，故老遺黎，緇衣遁禪林中，始有可傳焉。文子悱詩云云：「高僧不易逢」。志僧第六。<p>宋有遷老、溫老，梵行皆未詳。法遷詳於孫覿〈寺記〉，又見〈示遷老〉三詩。舊志又載仲益〈與溫老〉詩云：閶闔層城外<#sp>寒山古道西若人具眼隻<#sp>與佛拍肩齊白浪噴鷁首<#sp>黃塵送馬蹄憧憧南北路<#sp>一榻有高棲（《吳都文粹》並《吳郡志》合纂）<p>按：南宋俞桂（字晞郗，錢唐人）《漁溪詩稿》，有〈楓橋寺〉詩一首（錄下〈志詩〉篇），又有〈南蹌跧上人之平江〉詩：「詩囊和月橫挑去，穩泛楓橋夜半船。」「上人」疑亦寒山法侶也。<p>明初有道性庵。平顯《松雨軒集》（按：顯，字仲微，錢唐人，洪武初，官廣西藤縣令）有〈道性庵住寒山寺〉詩云：蘭若黃金地<#sp>楓橋碧水灣春風上方路<#sp>秋色太湖山既接三生舊<#sp>終謀半日閒明年理歸楫<#sp>持以叩禪關（據《松雨軒集》纂）<p>繼性庵而起者，有慧公。袁永之〈送慧公之京〉詩：寒律窮陰紀<#sp>晨征戒遠游浮雲望飛錫<#sp>細雨送孤舟朔雁遙天外<#sp>霜楓古渡頭歸應沾一命<#sp>休憶故園愁<p>又〈送慧公住持寒山寺〉云：古寺人天外<#sp>精廬杳藹中君依蓮社去<#sp>心與白雲同溪水看清淨<#sp>寒山對苦空何時聽說法<#sp>為我暢元風（據《胥臺集》纂）<p>天與名廣承，吳江計氏，持誦不輟，古朴有德。順治初，汛官戍此，幾為署。師苦守殿隅，觀察壽公護之，始得復。今寺中所遺，皆其力也。（《百城煙水》）<p>性能號法華，寓寒山寺。適逢鼎革，四處焚劫，松陵徐瑞宇素奉三寶，皈依禪宿。性能勸其捨宅為寺，募四十八願，仍捐槖千餘金，營構殿堂寮廡，名其庵曰「法華」。工未畢而歿。（《百城煙水》，參金文通〈法華禪院碑〉）<p>（按：法華庵在寒山寺隔岸，聽鐘橋之西。性能圓寂，新構精廬尚未落成，是終於寒山寺也。）<p>在昔，學詩於葉星期，與黃九煙、殳山夫諸公相唱和，年未五十而歿。星期祭之以文，曰：「某年月日，方外友葉燮，以清醴一尊、苦茗一甌，告於在昔開士之靈。曰：嗚呼！在昔子何為而死耶？今之衲其衣而髠其頂，妄踞南座，以號於人而稱師，胸無墨瀋，信口囈語，拾禪家一、二剩吻以自誇者，曾不若子之惠休片語，下筆如有神也。其敷座而談教乘，勦襲注疏，絕無心得，依樣胡盧者，曾不若子之長城五言、隻語彈丸膾炙人口也。以子之才，亦既充之以學，何遽不可如貫休、齊己、皎然輩？以子之瀟灑胸襟，寓情物外，何遽不可如參寥、辨才輩也？子蕭然一瓢，託跡古寺，不欲效乞食輩，日奔走闤闠中，即飢驅迫切，終不去寄跡《兔園》一冊，以餬其口。今子之歿也，子之徒罄簡子所遺之瓶鉢，祇餘三十八文、舊衲質券數紙，此外並無粒粟寸布值半銖寸錢之物，此其人為何如人，其懷何如懷耶？方外之徒，原無所論於壽命之延促。然世之可以即死而不死者，千百其羣；可以未死而即奄然長謝者，子何獨罹其酷也？子之從予游且十年矣。子之學詩，發憤直欲淩古人。與予或月一見，子詩必一小進；或經年一見，子詩必一大進。吾嘗謂子使天假以季，竟可獨立為古今方外詩人之冠。將毋天之忌子，年未五十而竟死耶？此真風雅之缺陷，能不拊膺而揮淚耶？子之同學聞子之歿也，無不頓足長歔，僉謂詩道賴以干城，而今者長夜何時旦耶？行將搜子遺稿，亟梓之行世，此亦詩教盛衰之所繫，一以慰子之寂靈，一以慰同學之永懷也。嗚乎！靈其知之。」（《已畦集》）<p>在昔《詩僧苦行錄》，吾宗星期先生祭文一首，宗風戒律，畧見一斑。至其酬答詩什，見下〈志詩〉篇。<p>梵公，亦未詳何許人。徐臞庵〈丁巳秋飲梵公寒山寓齋〉：一杖來吳苑<#sp>秋光迥碧空清言聆惠遠<#sp>高隱遇梁鴻世路寒山外<#sp>人煙夕照中何時移釣艇<#sp>江上看丹楓<p>又〈過寒山示梵公〉：山夫已病嘉生死<#sp>世事年來不可言消遣自攜詩滿袖<#sp>寂寥誰置酒盈尊高僧松樹催詩句<#sp>處士梅花入夢魂愁絕聽鐘橋畔客<#sp>滿船風雨易黃昏（《百城煙水》）<p>（按：《百城煙水．寒山寺》錄此兩詩，次在昔詩後。觀臞庵詩，既稱寒山為寓齋，又有「一杖來吳苑」之句，以梁鴻廡下為況，則梵公之於此寺，不過閒雲來往，偶然駐錫，在宗門中為流寓，非如在昔之為住山僧也。）<p>（又按：鴻慶居士所稱「沼公」、「悟上人」之類，一住虎邱，一住能仁寺，同為游客，薢茩相逢，更非梵公之比，故不列此寺，別詳下〈志游〉篇。）<p>志產<p>「寒山古剎」、「封橋常住」，見於金粟箋印。但以歲久籍亡，履畝無攷。宋元以後，洊經劫火，歎鐘梵之銷沈，等樵蘇之不爨。今有田如干畝，後圃廣場灌園蔬筍，可供清眾，皆賢有司之助也。所願法幢高座謹持木叉，庶幾量鼓善緣，無虛檀度。志產第七。<p>明末，有豪民黃乾者，侵佔寺基。住持某僧搘拄法門，請於文文肅公，書石證明其事，並有黃山居士張延登暨錢宗伯、姚學士三帖。（詳〈志碑〉篇）<p>國朝咸豐四年，內閣中書趙文麟、前廣東鹽運使司運同周曾毓等，捐置寺旁隙地，造屋招租，為寒山寺香火。<p>署理蘇州府知府平翰給示碑<p>為給示勒石永禁事，據內閣中書加四級趙文麟、趙文龍、前廣東鹽運使司運同周曾毓、國子監典籍銜文生高誠赴府禀稱：「竊楓鎮有古寒山寺，在吳治十一都十六圖。寺久失修，經住持僧果圓募捐修葺。奈寺無恒產，職等募捐，置買寺旁隙地，起造房屋，招租收息，作為寒山寺香火薪水之資，契經投稅。僧果圓物故，伊徒僧擴壽亦頗謹守。茲因擴壽已故，住持僧人非老即幼，誠恐將來或有盜賣，以及被人覬覦、恃強謀佔情事，為將印契三紙黏呈，乞賜給示，勒石永禁」等情。並據（闕）呈印契三紙到府。據此，查寒山寺向無寺產，該寺香火、住持薪水無資。經該紳士等募捐，置買寺旁隙地，建造房屋，招租收息，以抵該寺香火、住持僧人薪水之需，洵屬善舉，殊堪嘉尚。除將呈到印契三紙附卷外，合行給示，勒石嚴禁。為此示，仰該寺住持僧眾及軍民、地保人等知悉：自今以後，務將前項房屋妥為經理，永遠遵守，毋許盜賣廢弛。如有地棍匪徒覬覦、恃强謀佔者，許即指名禀候拿究。地保徇隱，察出並提，重處不貸。其各凛遵毋違，特示。<p>計開：<p>契得高賡裕，價紋銀柒拾柒兩。（布字貳伯叁號）<p>契得吳鐵華（秋巖、蓉塘），價紋銀壹伯拾貳兩。（布字貳伯肆號）<p>契得陳周氏同子亦梁，價紋銀貳伯陸拾兩。（布字貳伯伍號）俱元年分投稅。四址：（南，寺。北，官街。東，屋。西，許屋。）<p>以上隙地起造樓房貳進，計貳拾捌閒，招租收息，立有寒山寺香產界址。<p>咸豐肆年閏柒月二十日示<p>宣統三年，長洲縣吳姓兩孀張氏、黃氏，因義田涉訟。署縣事趙夢泰屢鞫不服。後令張鎔萬集兩造開導，訟既息，勸酌捐田畝，各以二十五畝充寺產。<p>陸鍾琦：寒山寺吳姓捐田始末記<p>凡一事之顯晦，往往有不期然而然、非可强而致者。觀夫名山古剎，偶經賢士大夫所提倡，登臨覽眺，極文酒之盛。乃閱時未幾，仍歸闃寂，其為一時興會之所寄，而未策久長耶？抑亦顯晦之有定也？於寒山寺吳姓捐田一事，尤有足記者。寺自唐張繼〈楓橋夜泊〉一詠，膾炙人口，遂占吳中名勝之一，乃屢更興廢。近數十年，經行之室、禪誦之堂，零落殆盡。海內外文士凡至吳中者，靡不訪古流連，輒以精藍勝跡委棄於頹垣廢阯閒為憾。歲庚戌，雲陽程公來撫是邦，下車伊始，即以保存古蹟為念，而於寒、拾遺踨，尤亟亟焉謀興復。爰命鍾琦籌集款項，鳩工庀材，不數月而樓殿廊廡規模觕備。惟是歲月遷貿，不稍置寺產，僧徒既無所依賴，而龍象尊嚴亦恐無以持永久。適長洲吳姓張氏、黃氏兩孀，因二百畝義田涉訟。前署縣趙令夢泰以屢鞫不服，深嫉其所為，欲有以振勵之，令輸田於寺，以息訟。案未結而他調，繼任張令思援前斷以解紛，而兩造負氣爭執不相下，至欲盡捐其田以為快。張令以始末見告，余曰：「是大不可！夫吳姓二孀，以爭義田，故纏訟越稔，是誠薄俗之宜懲勸者。責令稍輸其田以助斯寺，藉以平其爭而為好訟者之鑒則可。若聽彼出於一朝之忿，必貽他日之悔。吾輩治事，務得其平。」張令深韙之，歸而重集兩造，專案開庭，自申交子，反覆開導，彼此始感悔。惟此田已入奏案，張令為之假定田價，責其親長料理購置，使張氏出資，黃氏歸產，訟遂息。案既定，從而勸令兩造自行酌捐田畝，各願以二十五畝充寺產，都五十畝。斯寺甫修，適有是舉，殆事之顯晦有定者耶！寺僧其善保守焉，以無負兩賢令維護之盛心。更望此邦士紳有以管理之，庶一時鴻爪長作因緣，此又鍾琦所企願者也。田二十六則，田單二十六紙，所有區畝、號分、坐落、四至暨捐者姓氏，鐫列於左。是為記。<p>宣統三年歲次辛亥閏六月<p>按：此記，陸文節公赴太原時，馳書見示，未見拓本。科則坐落，既未附後，不數日而國變作，今鎸石與否亦未知。<p>志游<p>寒山負城面市，棹扁舟出閶門七里，即望見蘭若。其地近接虎阜，遠瞰天平、臨硎諸峯。春秋佳日，❥舫筍輿，靚川淑野。今雖屢經浩劫，斷甃荒煙，猶足令人憑弔，攄懷舊之蓄念，談禪林之逸軌。彼君子兮，噬肎來游，其相與把臂入林乎？志游第八。<p>宋范文穆《吳郡志．寒山寺》下，有孫覿〈示遷老〉詩三首，亦見《吳都文粹》。仲益守郡，正在遷老興寺之日。攷《鴻慶居士集》，仲益寒山寺詩，不僅此三首。有〈贈沼老〉云：「與余相遇楓橋方丈。」又有〈悟上人索詩〉云：「來楓橋訪余。」又似以僧房為旅舍，或在去官後乎？<p>〈贈沼老〉云：虎邱沼老，豫章詩僧也。與余相遇於楓橋方丈，誦所作「徐獻之侍郎生日」詩，有「東湖孺子，南極老人」之句。余愛其工，賦小詩寄贈：落景下層城<#sp>遙煙起孤戍繫舟著漁磯<#sp>曳杖叩僧戶忽逢丹霞侶<#sp>自誦碧雲句噌吰應黃鐘<#sp>清絕追白紵不落江西派<#sp>肎學邯鄲步冥搜自天得<#sp>妙中有神助夤緣半日留<#sp>邂逅一笑遇詎復管中窺<#sp>看沐南山霧<p>又〈悟上人〉一首云：能仁寺悟上人來楓橋訪余索詩，賦兩絕句：撚斷吟鬚皺兩眉<#sp>鏤冰琢雪等兒嬉解啼孤月如雞口<#sp>堪笑窮郊作許悲（自注：「韓吏部詩云：『有窮者孟郊。』郊〈聞雞〉詩云：『似聞孤月口，能說落星心。』」）老去都將筆硯焚<#sp>相逢相問只寒溫更無一語堪酬對<#sp>已入維摩不二門<p>明竺塢文氏，風流文采，照映江左。玉蘭堂、青瑤嶼皆在城西，一門裙屐，時往來於寒山寺。今雖履綦銷歇，而攷其家集，猶有游蹤可記。文肅父子悱先生，有〈寒山寺訪僧不遇〉詩：寺古殘陽冷<#sp>經聲雜晚鐘引流縈白草<#sp>留雪點青松迂徑原難到<#sp>高僧不易逢都將方外意<#sp>付與一枝笻<p>又其先文和州詩：春尋古寺幽<#sp>相與話前修名豈寒山得<#sp>詩曾張繼留樓鐘虛夕照<#sp>橋影急河流尚怪石龍柱<#sp>拏雲勢未休（據文嘉《和州詩》、文元發《蘭雪齋詩》纂）<p>漁洋山人：夜雨題寒山寺，寄西樵、禮吉二首日暮東塘正落潮<#sp>孤篷泊處雨瀟瀟疏鐘夜火寒山寺<#sp>記過吳楓第幾橋楓葉蕭條水驛空<#sp>離居千里悵難同十年舊約江南夢<#sp>獨聽寒山半夜鐘<p>先生至蘇，舟泊楓橋，過寒山寺，夜已曛黑，風雨雜遝，攝衣著屐，列炬登岸，徑上寺門，題詩二絕而去，時以為狂。（據《精華錄箋注》、戴延年《秋鐙叢話》合纂）<p>國初殳丹生，號山夫，寓寒山寺，與松陵徐崧臞庵、葉燮星期往來唱和。（殳、徐詩，見《百城煙水》。）星期有〈松鶴堂記〉，為殷斐仲作。（按：斐仲名麗，《百城煙水》采其〈楓橋〉詩一首。徐崧有〈斐仲招飲寒山〉詩，即其人也。）亦吳閶之勝流也。錄其文，可以見當時觴詠之盛。文曰：「余三十年前，過楓橋之寒山寺，時故人殳子山夫憩寺中讀書，為予言：『里中有殷子斐仲能詩，所交皆一時賢者。築堂於所居，曰松鶴堂。登其堂者，斐仲飲食之無厭。先生盍訪之乎？』予時適事北行，不能留，即別去。今癸酉冬，予復過寒山，上人在昔留予度歲。予因訊及所謂松鶴堂者，悉如山夫言，但松鶴堂已易主矣。已斐仲來過予，予始識之，訊松鶴堂，又悉如在昔言，予為太息久之。斐仲貧不可支，而愛賢樂友朋，意氣猶在。已出一卷示予，皆四方及里中高賢與知名士，如李灌溪、姚文初諸前輩所贈題松鶴堂詩文，裝潢成軸，而山夫所題在其中。予又歎息山夫化為異物踰二十年，姚、李諸公亦相繼物故，人與堂俱為陳迹，等於飄風斷草。然松鶴堂之名，猶然尚存，則以斐仲向日好賢之雅，而『松鶴』之名尚在人口也。予以為寒山寺肇於梁，至於今不知幾經興廢，天下佛剎之流傳，或有或無，天下人安能盡知而道之？惟寒山則人無不知而能道之者，則以唐人張繼『月落烏啼』一詩，人人童而習之。寺有興廢，詩無興廢，故因詩以知寒山。今松鶴堂之詩文，其即張繼寒山之詩乎？「松鶴」之名可長存於天地閒矣！余因不勝太息，於人世之事之物，孰為可留而長存者？其亦思為其所以存者可矣！」。（《已畦集》，參《百城煙水》）<p>王昶：袁又愷漁隱小圃記<p>楓橋之水從梁溪來，過橋分支西南流，別為西塘。又有橋名江村，其南則袁子又愷漁隱小圃在焉。圃之先為王岡齡居，名江村山齋。岡齡師沈文愨公，工小詩，畫仿文待詔，往往招集勝流名士，作文字飲，具見所刻《西塘酬唱集》中。又愷之兄，岡齡女夫也，故是圃歸袁氏，又愷拓而新之，名「漁隱小圃」。於是春秋佳日，復命儔嘯，侶無虛日。而遠方賢士大夫過吳者，拏舟造訪，填咽於江村橋南北，尊酒飛騰，詩卷參互，更非岡齡所能逮矣。（《春融堂集》）<p>錢大昕：五硯樓記<p>袁子又愷向居金閶亭畔，題其讀書之室曰「三硯齋」。三硯皆其先世所詒：一為介隱先生物；一為「謝湖草堂硯」，則尚之先生物；一為「列岫樓硯」，則永之先生物也。丁巳歲，青浦王侍郎以所藏清容居士硯贈又愷。未幾，又得谷虛先生廉吏石硯，并前所藏而五。是夏，又愷移歸楓橋舊居。甫卸裝，即謀藏書之所，惟茲樓宜，名其樓曰「五硯」。暇日坐樓中，甲乙校讐，丹黃不去手。其樓四面洞達，迥出埃❥。靈巖、天平之紫翠，望之如可摘也；支硎、法螺之鐘磬，招之若相答也。前俯澄碧，旁植花竹，挹風土之清嘉，屏絲管之嘈雜。予葢嘗裵回徙倚焉，而不能去也。（《潛研堂集》）<p>陸鼎：漁隱小圃雅集圖序<p>漁隱主人為六俊諸孫，耽吟好客，能世其家。居楓江之西塘，有圃曰「漁隱」，為讀書之所，其地則唐詩人張繼泊船處也。入其圃，竹樹幽森，廊榭繚曲，一樓當西山之缺，晴翠飛落几席閒。登斯樓者，衣裾盡碧，無不翛然意遠，想見玉山清閟之勝，而仿佛其人。於是吳之詩流，以及四方名士，堂相過從。歲丁巳秋，叢桂盛開，主人張筵飲客者三日，人各有詩，以巨冊連書之。屬余為圖，以冠其首。亭林觴詠，東南罕覯，非主人之賢，烏足以致之？（《梅葉閣文鈔》）<p>朱綬：翠薇花館詞序<p>癸酉秋，余識戈君寶士，因詣君江楓漁火之鄉，清流繞門，雙橋夾於左右。登其堂，蕭蕭寥寥，曠然以清，齋有古圖史，庭蒔雜花、苔石、松竹之屬。余每過，君必延致余所素相識而居與君近者。如是者，一歲必三、四，必有豐肴嘉醴，極燕衎之樂，又必為慢詞令曲，以申寫其中之志趣。（《知止堂集》）<p>戈載：徵招詞．題朱立齋楓江草堂圖鐘聲一杵寒山近<#sp>空簾片雲飛起竹徑掃蒼苔<#sp>有林泉清致<#sp>琴書塵靜洗展緗帙<#sp>古香盈几屋角春星<#sp>門前秋水<#sp>北窗閒倚能幾賞音人<#sp>鷗盟冷<#sp>霜楓更添愁思隔岸結比鄰<#sp>賭花閒吟事<#sp>修簫曾共擬倘商略<#sp>彩箋銀字好攜酒<#sp>晚唱滄波<#sp>把釣竿還理（原注：立齋詞名〈楓江漁唱〉。《翠薇花館詞集》）<p>（按：順卿又有〈喜遷鶯詞．題惠磐卿冷香別館圖〉，序云：「磐卿之高祖半農先生，家於葑門冷香溪，後遷滸墅。今磐卿卜宅楓江，與僕結鄰而居，名其室以誌先澤。」詞未錄。）<p>蔣志凝，字澹懷，有〈木蘭花慢〉詞一闋云：對江楓漁火<#sp>畫橋曲<#sp>舊蕭齋記白石詞名<#sp>翠薇花影<#sp>裙屐談諧推排<#sp>髩絲換盡<#sp>更囊琴身世橘踰淮（原注：時君客淮浦。）博得天涯小住<#sp>香爐茗盌詩牌朋儕<#sp>俊賞都乖閒賦手<#sp>澀吟懷賸酒闌清夢<#sp>煙霞芰製<#sp>風雪芒鞵鄰街<#sp>玉驄鈿舄<#sp>甚蕉梧涼雨此荒階遲我鷗邊泊宅<#sp>女墳湖淥平揩<p>又王嘉祿井叔〈摸魚子〉詞，前半闋有云：「煙波唱起，有點點霜楓，星星漁火，都是賦愁地。」皆為戈順卿作也。（《翠薇花館詞．題辭》）<p>按《姑蘇志》，江村橋，在楓橋西南；又有聽鐘橋，在寒山寺隔岸。（見《百城煙水》）皆因張繼詩得名也。王岡齡江村山齋，尚在乾嘉盛時。其後歸袁壽階，為漁隱小圃。顧千里思適齋，距其地亦不遠。最後有戈小蓮父子（小蓮名宙襄，著有《半樹齋集》；其子即順卿先生，名載，工填詞）、陸東蘿（損之）、朱立齋（紫貴）、惠磐卿，楓江壇坫，極一時之盛。惜其時寒山宗風零替，如游蓮社，無遠公以為導師耳。<p>又按：《東蘿遺稿》（卷三）有〈自楓江汎舟至西山道中〉二首、〈自楓江至當湖舟行雜詠〉二首，起二句云：「一棹過江城，鄉音已漸更。」又〈辭家〉二首：「回首楓江江上橋，羇人於此漸魂銷。」是先生所居，去寒山寺亦不遠可證。<p>張緯餘：游楓溪記<p>壬子八月二十四日，余自秣陵還吳門，道經楓橋，訪顧君河之至思適齋，讀其祖千里先生零星筆札，因飯於河之所。午後，與河之游寒山寺。寺近市，甚囂塵，至則如入山林中。由大殿至後樓，徘徊良久。河之曰：「此地去五硯樓不遠。」乃過寺濱，又折而東南，有樓特起，四面洞達，可望天平、靈巖諸勝。「是樓也，為袁君又愷所建。吾祖千里府君，嘗與錢辛楣、段若膺諸先生詠觴是樓。袁君尚有竹柏樓，歿未及三十年，是樓已三易其主，今亦置之蔓草荒煙之閒而已。余生也晚，無能指其所在。」乃與河之游虎邱而別。（《仰蕭樓文集》）<p>志事<p>「叢書」始於陸魯望，言不名一體也。「雜記」起於葛稚川，言不名一事也。山門故實，余既以類編次，削牘將竟，其有無可附麗者，彙而書之。雖咫見瑣聞，寥寥短簡，亦足以資談助也。志事第九。<p>明仁和倪謙有〈題國子吳檢討先塋四景〉詩，其二：曰〈楓橋月落〉，曰〈寒寺鯨音〉。攷《郡志．人物傳》，吳尚書一鵬，四世皆有傳。尚書以編修起家，子子孝由庶吉士出為推官，孫尚儉高蹈不仕，曾孫安國亦以進士改知縣。又《吳之佳傳》，萬厯庚辰進士，襄陽知縣。又攷《選舉表》「正德十六年，楊維聰榜」：吳文之號與成，庶吉士。吳瀚號受之，副都御史。無厯官檢討者。楓橋塋域，未詳屬於誰氏，但據標題，必與寒山寺為鄰。今錄其詩曰：吳江楓落水通橋<#sp>斜月將沈斗轉杓兩岸秋聲隨籟發<#sp>半篷寒影帶波搖漁舟乍起吹殘火<#sp>估舶爭開趁早潮幾度吟詩憶張繼<#sp>鐘鳴山寺夜迢迢（右〈楓橋月落〉）招提遙隔闔閭城<#sp>夜半蒲牢吼地鳴度嶺微分山寺曉<#sp>穿林偏帶野泉清高低敻徹三千界<#sp>次第頻連百八聲獨有思親情倍感<#sp>烏啼月落夢魂驚（右〈寒寺鯨音〉，據《倪文僖詩集》纂）<p>寒山臨流負郭，招提近市，雖無巖壑之勝，以張懿孫一詩，前賢攬古，得與支硎、靈巖共垂篇什。歸安陸存齋觀察心源藏文衡山《姑蘇十景冊》，一虎山橋，二桃花塢，三姑蘇臺，其四即為楓橋。又有支硎、天池、虎邱、靈巖、天平、堯峯、太湖、石湖，實有十二景。今錄其〈楓橋〉詩云：金閶西來帶寒渚<#sp>策策丹楓墮煙雨漁火青熒泊棹時<#sp>客星寂寞聞鐘處水明人靜江城孤<#sp>依然落月啼霜烏荒涼古寺煙迷蕪<#sp>張繼詩篇今有無<p>下鈐「潤州戴植戴培之鑑藏書畫印」、「聽鸝館主藏書畫印」、「芝農家藏」諸朱記。又文五峯亦有《姑蘇十景冊》，舊藏天府，以四字為標題，如〈洞庭春色〉、〈滄浪清夏〉之類，其九為〈江村漁火〉，不題詞，後署「五峯文伯仁寫」。（據《穰棃館過眼錄》、《石渠隨筆》合纂）<p>寒山寺僧某，有一力甚勤，然不得於少主，逐之。夜風雨，僧從電光中見屋脊上有物蠕蠕，偵之則人也。迫而察之，乃所逐者。僧默無言，謹其楗而臥。夜半，楗發有聲，僧曰：「爾恐我耶？爾為此不法之事，倘聞於不相得之主，爾無命矣！爾第入，質明相遣。」其人伏地請死。將旦，贈以斤金，曰：「亟去，毋為少主所知。但取一房老小，不失為人。否者，亦聽若耳！」後十五年，其人率妻子來謝，自言有百金裝矣。時世長在僧座，見其人，聞其事。袁石公嘗閱書畫於寒山僧舍，詫謂：「力不如者，此老僧也。」（張大復《梅花草堂筆談》）<p>聖祖南巡，問：「張伯行居官何如？」又問：「江南還有如此好官否？」即令巡撫江南。時兩江總督噶禮大張威福，公劾督臣營私壞法，請正國典。總督聞之，密購疏稾，揑款揭參。上命俱解任聽審。公審畢回蘇，寓楓橋，士民雲集獻蔬果。秋七月，復赴揚聽審。回蘇時，比戶焚香遮道，自楓橋至葑門二十餘里擁塞不可行。（吳翊鳳《遜志堂雜鈔．乙集》）<p>吳江徐釚，字電發，號虹亭，晚號楓江漁父。康熙中，由薦舉博學鴻詞召試，授檢討，乞歸。著有《南州草堂集》、《鞠莊詞》。攷《虹亭集．自序》云：「先君子築室於吳淞之西、澈浦之東。太倉王奉常題其額曰『南州草堂』。壘石為山，疏土為池，堂之中藏書數千卷。先君子既即世，堂亦圮，余遂漂泊四方，今忽忽老矣。詩文稾仍繫以『南州草堂』者，不忘先君子之志也。徐釚書於城西松風書屋。」錫山錢礎日序云：「《南州草堂集》不名一種，昌亭草十之一，皖江詩十之三，齊魯游詩又多於皖。徐子讀書姑蘇，其登臨贈答限於地，故昌亭詩為少。」據此，則南州老屋為其先業，童時游釣之所。所謂「城西松風書屋」者，葢在吳城西，其僑寄之地也。《昌亭集》中有〈金昌雜詩〉八首。又赴皖〈滸墅夜泊〉云：片帆纔過寒山寺<#sp>暮雨瀟瀟畏遠征估客吹鐙依岸宿<#sp>長年貰酒對愁傾繞街月黑鐘初斷<#sp>三帀烏嗁夢未成夜半鄰舟彈濩索<#sp>聽來都是別離聲<p>辭家之作，亦多興起於「月落烏啼」一什。其寓齋去楓橋殆不遠，當與寒山寺鐘梵相聞。及晚年倦游歸，有〈漁村詩和工部曹子清韻〉云：「我是舊漁父，飄然東海東。」又〈題雪灘釣叟圖〉：「我亦楓江舊漁父，雪灘可許得平分。」蒪鱸之思，不在垂虹，而在楓溪矣！既自號楓江漁父，又繪〈楓江漁火圖〉。<p>松陵翁雒有詩〈同徐丈雪廬作〉云：圖為徐虹亭檢討故物，今歸其族孫山民待詔。白髮蕭蕭篛笠寒<#sp>半生春夢記叢殘知交常感遭逢異<#sp>兄弟相依出處難薇省頭銜簪筆冷<#sp>松陵煙水釣船寬如何一闋漁家傲<#sp>贏得雞林貴素紈（據《南州草堂集》、《小蓬海遺詩》合纂）<p>《虹亭集》又有〈鄧尉探梅，雪中返櫂，由西郊達村居，卻憶安節歸江楓庵作〉中二句云：「風向江郭流澌急，寒逐郊原細草生。」賦雪中風景，自是近城蘭若。又〈祝江楓庵指公八十壽〉：挂卻條衣丈室中<#sp>貪煨芋火老江楓不隨時輩開堂去<#sp>常愛清流笑語同蓮座經聲依佛日<#sp>石牀花雨散春風劫逢龍漢分明在<#sp>應記開元鶴髮翁（自注：「指公於五十年前，與周安期、翁仲謙、吳茂申、俞無殊、家介白為方外交。」）<p>今聽鐘橋畔一小剎，為國初徐姓捨宅所建之法華庵。其東南為積善律院。而江楓庵獨迷其處所，從張繼詩得名，又與虹亭村居相近，亦為寒山之鄰剎矣。（據《南州草堂集》纂）<p>吳翊鳳《懷舊續集》：「馬元勳，字成章，號雲曹，吳江布衣，有《蕉雨軒詩鈔》。其〈楓橋〉一首結句云：『災傷連數郡，米價幾時平？』」自注：「橋邊有米市。」<p>又吳竹橋《素脩堂集》有〈出洋米〉一首云：「出洋米，出洋米，眾人趨利如流水。大為之坊民猶踰，何況水多坊亦無。出洋一日十餘石，一月出洋已數百。內地石約二千錢，出洋石至六七千。海口卻從何處出？徐六涇口稱第一。福山、白茆、許浦復有之，牙行、囤戶、販商、游食、地保、汍兵、津吏、營弁各各肥其私。」又云：「連朝價昂過一倍，市中悉推鄰縣買，不是太倉即上海。太倉出洋有劉河，比聞上海出更多。」此詩雖不為楓溪而作，然參攷〈苦雨吟〉五首，其第四首云：「湖北江西下米船，楓橋市想日喧闐。如何吾邑難平減，一斗仍需四百錢？」可見當時洋米轉般之地，實以橋邊為水次。葢庚申以前，海道未通，兩湖江皖米艘自長江汛舟而下，漏私海舶，又皆麇棸於此。聞諸故老云：「自昌門至楓橋十里，估檣雲集，唱籌邪許之聲宵旦不絕，舳艫銜接，達於滸墅。」今雖時移勢易，闠闤非昔，而各省偏災迭告，海卮難塞，前事不遠，可為殷鑒。附錄於此，敬告采風者。（據《懷舊續集》、《素脩堂詩集》纂）<p>寒山寺，在姑蘇城外，唐人詩已累累見之。千餘歲來，為吳下一大禪院。道光年閒，寺僧之老者、弱者、住持者、過客者共一百四十餘人，忽一日盡死。寺中既已無人，鄉保為之報縣，縣令前來相驗。適一竈下養死而復蘇，縣令問：「諸僧今日食何物？」對曰：「食麫。」縣令復詳詢煮麫之人與澆麫之湯，竈下養對曰：「今日值方丈和尚生日，特設素麫，以供諸僧。我適見後園中有蕈二枚，紫色鮮豔，其大徑尺，因擷以調羹澆湯。但覺其香味鮮美異常，未及親嘗，忽然頭暈倒地，不省人事。今甫醒，而始知諸僧食麫死矣。不知是何故也？」縣令使導至後園采蕈處，則復見有蕈二枚，其大如扇，鮮豔無匹。命役摘蕈，蕈下有兩大穴。縣令復集夫役，持鍬鐝，循其穴而發掘之。丈餘以下，見有赤練蛇大小數百尾，有長至數丈者，有頭大如巨盌者。葢兩穴口為眾蛇出入之所，蕈乃蛇之毒氣所噓，以自蔽其穴者。諸僧既皆食之，故無一生。竈下養僅嗅其香味，故幸而復蘇。縣令乃命儲火種，發鳥槍，一舉焚之。蛇之種類盡滅，而寒山寺由此亦廢。（薛福成《庸盦筆記》）<p>陳筱石制府在畿疆，聞寒山寺落成，喜蓮社之重新，溯楓溪而憶昔。櫻花移東國之枝，梵葉補南公之槧。又得陸文節公函告，賦詩四絕。其德配許夫人，錢唐許文慎公之妹，清才望族，馳譽思芬，亦有和章四首。並付郵筒，如覩玉臺之集。倘刊貞石，長留丈室之芬。筱帥詩云：一別姑蘇感舊游<#sp>五年客夢上心頭逢人怕問寒山寺<#sp>零落江楓瑟瑟秋丁字沽頭夕照濃<#sp>客船隨處寄萍蹤海光玉鉢聲聲徹<#sp>如聽楓橋夜半鐘（自注：「津門海光寺，舊藏純皇所賜玉鉢，余有長歌。」）張句推敲兩字訛<#sp>江村漁父費摩挲曲園已逝春何在<#sp>苔蘚封碑未滅磨（自注：「張繼詩有『江楓』作『江村』，『漁火』作『漁父』者，余撫蘇時，特請俞曲園先生書碑紀事。」）舊地新開選佛場<#sp>烏啼月落幾經霜重來定有櫻花識<#sp>祇恐山僧髩亦蒼（自注：「寺中櫻花，乃日本白須領事手植。丁未春仲，曾讌飲花下。」）<p>許夫人（禧身）詩云：回首蘇臺憶昔游<#sp>杖藜扶我過橋頭清風入耳濤聲遠<#sp>紅葉漫山已報秋漁火江楓暮色濃<#sp>雪泥鴻爪寄行蹤何當共載瓜皮艇<#sp>重聽寒山夜半鐘佳句流傳每易訛<#sp>殘碑斷碣幾摩挲說詩幸有曲園叟<#sp>壁上留題字不磨十里鶯花闢廣場<#sp>金閶門外月如霜何人領得清涼趣<#sp>一道虹腰踏蘇蒼<p>陸文節公馳書僚佐，廣徵聯額，將赴太原，裒寺中楹帖見示。自雲陽中丞以下，騁妍抽祕，異曲同工。異日有續輯叢話繼長樂梁氏之後者，自在網羅之列。此志囿於體裁，未能甄錄。錄樊山方伯書一通，亦文節之志也。書云：「寒山寺為金閶城外古剎。嘉名肇錫，緣拾得之高風；盛美必彰，有懿孫之絕唱。近千餘年來，劫火屢經，祇園漸剝。鳩摩闃寂，象教陵夷，遂有異域胡僧，潛謀卓錫。幸護憲暨諸公，見機獨早，護法有心，布施金錢，自新寶相。支硎旁峙，帶青峰而作屏；震澤浚瀦，雜天河而俱灑。珠網圓於夕露，丹雘麗於朝霞。鴿下罘罳，鸝穿結構。化人之宇，厯千春而不傾；四照之花，開萬品而莫識。近得名公潤色，神化丹青。削牘題詩，繼漁火江楓之後；動墨橫錦，鬬飛霜落月之妍。頃更獻佛徵文，郵筒索句。彼巳公茅屋，杜陵且賦新詩；豈釋慧頭陀，簡栖能辭述作？惟自顧元白俗輕，齊梁風靡。慈恩塔上，恐遺章八之譏；崔灝樓頭，難下青蓮之筆。既承雅命，敢竭鄙懷。一俟公暇成篇，即當繕寫呈上。泊船何日，客願聞半夜之鐘；見佛幾時，心已在水精之域。增祥再啟。五月十七日。」<p>唐張繼詩流傳海舶，東鄰三尺童子能誦之。白須直君之手栽櫻花於寺，以永嘉樹之譽。辛亥之夏，工既畢，雲陽中丞以專車迎外賓於滬瀆以落成之。冠裳高會，五洲聚於一堂，誠盛事也。俄領事格羅思首以書來，請留名山寺。中丞介筱雅太守傳示函稿，諄屬著錄。余謂：「邦交一視，書則俱書，請開列各國領事姓名見示，庶無責言。」太守未及復而國難作，此簡遂輟，今錄俄領事函於後。踐茲息壤，亦庶知峴首沈碑；山門留帶，不獨我邦傳為故事也。俄領事函云：「日昨獲預盛筵，醉酒飽德，餘芬在齒，感篆難忘。本總領事駐劄滬濱，未能與貴撫暨各位司道時相把晤，暢領教言。乃承雅意殷拳，專車遠迓。五洲冠葢，聚於一堂。既旨且多，歡聯尊俎。異日纂修蘇府志者，必將濡筆而紀斯盛會。且於寒山名蹟中，多留一重鴻雪，庶不僅作尋常游讌觀也。閏六月十五日。」<p>寒山唱道，梵夾無徵，惟顧沅《吳門表隱》引姚廣孝〈記〉云：「唐元和中，有寒山子者，冠樺布冠，著木履，被藍縷衣，掣風掣顛，笑歌自若，來此縛茆以居。尋游天台、寒巖，與拾得、豐干為友，終隱而去。希遷禪師募建殿宇，於方丈設寒、拾、豐干象，不敢忘本也。」其事既不載於僧史，余藏鈔本《逃虛子集》亦無此文。寒山子生於隋末，少師不應不知，何以云在「元和中」？未知湘舟何據？或當時寺中，尚有斷碑可攷。然亦俗語不實，流為丹青，緇流援少師以為重耳。余曩纂《郡志》，寒山已列廢寺，但於注中附錄其語。今〈志寺〉篇仍刪不載，非敢漏略，疑則葢闕，猶初志也。
。
<juan>寒山寺志卷三<p>賜進士出身．翰林院侍講．國史館提調．會典館幫總纂．甘肅學政（臣）葉昌熾<p>志詩<p>唐賢首唱，作者如林，錄張繼詩於篇首，先經起義之例也。宋以後詩，若其中有事在傳，其詩即以傳其事，隨文綴錄，難可離析，又計敏夫《唐詩紀事》之例也。至於汎詠皋壤，流連景光，別為一篇，畢登簡末，庶後之覽者有感於斯文。志詩第十。<p>宋程師孟：游楓橋偶成晚泊橋邊寺<#sp>迎風坐一軒好山平隔岸<#sp>流水漫過門朱舫朝天路<#sp>青林近郭村主人頭似雪<#sp>怪我到多番（《吳郡志》題據《吳都文粹》補）<p>胡埕朝辭海湧千人石<#sp>暮宿楓橋半夜鐘明日館娃宮裏去<#sp>洞庭呼起一帆風（《吳郡志》）<p>（按：胡埕，《郡志》無傳。《吳都文粹》作「胡理」，又錄其〈滄浪詠〉一首。）<p>郭附師子山雲漠漠<#sp>越來溪水悠悠鐘到客船未曉<#sp>月和漁火俱愁咫尺橫塘古塔<#sp>連綿芳草長洲一老翛然自在<#sp>時時來繫扁舟（《吳郡志》）<p>（按盧熊《蘇州府志》：郭附，字明仲，嘉祐八年進士。熙甯中，以大理寺丞權知崑山縣，官至朝奉大夫致仕。幅巾策杖，窮山林詩酒之適。東南高士，皆樂與之游。卒年八十四。）<p>范成大：楓橋（《長洲縣志》引「楓」上有「經」字）朱門白壁枕灣流<#sp>桃李無言滿屋頭牆上浮圖路旁堠<#sp>送人南北管離愁（《范石湖詩集》）<p>又閶門初泛二十四韻（并序）<p>新修小舫，因病禳祓屯滯，遂至北城，迆邐至楓橋一路而還。好在馳煙路<#sp>平生載酒行摧藏身久病<#sp>契闊歲頻更昨夜燈光曉<#sp>今朝稻把晴出門新夢境<#sp>觸目舊詩情水滿推篷眩<#sp>天寬倚柁驚轉灣添縴挽<#sp>罨岸併篙撐舫後裝兒女<#sp>艫前酌弟兄醅香新麴嫩<#sp>茗味小春輕紅皺分霜果<#sp>黃蔫撚夕英纈林疏露屋<#sp>朱閣靜臨城桃塢論今昔<#sp>楓橋管送迎山腰樵擔動<#sp>木末酒旗明竟日窑煙直<#sp>中流塔影橫數帆殘照滿<#sp>一笛暮江平曬網楓邊桁<#sp>牽❥柳際棚岫雲縈石住<#sp>田水穴隄鳴過渡牛歸速<#sp>穿籬犬吠❥魚寒猶作陳<#sp>雁遠更聞聲急艣潮痕出<#sp>疏鐘暝色生鄰翁欣問訉<#sp>逋客愧寒盟一昨成歸卧<#sp>於今負耦耕生涯都塌颯<#sp>心曲漫崢嶸猿鶴休多怨<#sp>菰蓴尚可羹藥囊吾厭苦<#sp>扶憊且班荊（同上）<p>陸游：宿楓橋七年不到楓橋寺<#sp>客枕依然半夜鐘風月未須輕感慨<#sp>巴山此去尚千重（《陸劍南集》）<p>薛季宣：吳江放船至楓橋灣短篷負長虹<#sp>破䉬挂明月風馬座中生<#sp>天幕（《長洲縣志》引作「暮」）波中出高城多隱映<#sp>遠岫攙羅列少小泛吳江<#sp>始識仙凡別（《浪語集》）<p>釋英：重到楓橋晚泊楓橋市<#sp>冥搜憶舊游月明天不夜<#sp>江冷水先秋岸曲依漁艇<#sp>林低出戍樓堪嗟名與利<#sp>白了幾人頭（《白雲集》）<p>（按：釋英，字實存，宋末錢唐詩僧，著有《白雲集》。此詩《長洲縣志》題張羽作，當從《靜居集》錄出，其題祇「泊楓橋」三字，亦與英《集》不同。按：《四庫提要》稱〈贈趙孟若〉七律一首，亦兩集重出，斷為《靜居集》誤收。觀此篇「憶舊游」句，作「重到」為是。《白雲》傳本甚尠，豈《靜居》一集，猶蘇過之於《龍洲》耶？）<p>元顧仲瑛：泊閶門楓葉蘆花暗畫船<#sp>銀箏斷絕十三絃西風只在寒山寺<#sp>長送鐘聲攪客眠（《玉山草堂集》）<p>明張元凱：楓橋與送者別楓橋秋水綠無涯<#sp>楓葉滿樹紅於花萬里之行纔十里<#sp>闔閭城頭尚堪指游子尊前淚溼衣<#sp>離心已逐片帆飛酒酣忘卻身為客<#sp>意欲元同送者歸（《長洲縣志》）<p>高啟：泊楓橋畫橋三百映江城<#sp>詩裏楓橋獨有名幾度經過憶張繼<#sp>烏啼月落又鐘聲<p>又楓橋送丁鳳紅葉寺前橋<#sp>停君晚去橈醉應忘世難<#sp>歸不計程遙山隱初沈日<#sp>風吹欲上潮離魂來此處<#sp>還似灞陵銷<p>又歸吳至楓橋（原注：舊有塔，今廢。）遙看城郭尚疑非<#sp>不見青山舊塔微官秩加身應謬得<#sp>鄉音到耳是真歸夕陽寺掩嗁烏在<#sp>秋水橋空乳鴨飛寄語里閻休復羨<#sp>錦衣今已作荷衣<p>又將赴金陵，始出閶門夜泊（二首）烏嗁霜月夜寥寥<#sp>回首離城尚未遙正是思家起頭夜<#sp>遠鐘孤棹宿楓橋煙月籠沙客未眠<#sp>歌聲燈火酒家前如何纔出閶門宿<#sp>已似秦淮夜泊船<p>又東歸至楓橋故人當日送登畿<#sp>此地停舟醉落暉慙愧臨河舊攀柳<#sp>尚留青眼看人歸<p>又閶門舟中逢白範十載長嗟故舊分<#sp>半歸黃土半青雲扁舟此日楓橋畔<#sp>一褐秋風忽見君<p>（以上七首皆據《高青邱集》）<p>謝晉：楓橋歌送吳秀才之金陵君不見<#sp>楓橋水<#sp>奔流直下太湖來環繞闔閭城西地<#sp>其閒風土何佳哉層樓❥榭侵雲起<#sp>望處人家半臨水水邊歌舞不勝春<#sp>橋下帆檣停似蟻復有大道接金陵<#sp>送客每來橋上行山寺鐘鳴知夜半<#sp>漁村月落見鐙明今朝卻餞吳公子<#sp>解我金貂酤綠醑帆挂長洲苑外煙<#sp>衣沾虎阜山頭雨暮煙秋雨益淒其<#sp>別緒離情無限期昔時應是今時景<#sp>今人還誦昔人詩見說長干花似綺<#sp>君歸更莫思鄉里<p>又移家，將之金陵宿楓橋山寺煙初暝<#sp>江村月又生辭家無十里<#sp>不寐到三更犬逐漁鐙吠<#sp>鐘催客棹行從茲去鄉土<#sp>甯得是吳氓<p>又過楓橋留別城西諸友煩君遠餞意偏饒<#sp>念我離羣乍寂寥祖帳雨催詩欲就<#sp>郵亭風勁酒頻澆舟移射瀆黃昏近<#sp>路轉江村碧樹遙記取今宵分手處<#sp>烏嗁時節過楓橋<p>（上三首謝孔昭《蘭庭集》）<p>徐源：翌日攜酒餞太傅於楓橋，辱留題於蘭臺清鑒之舟，次韻<p>（按：《瓜涇集》此詩之前有〈郡守林思紹邀陪太傅屠朝宗餞於石湖〉一首，太傅即朝宗。）寒山鐘盡便開船<#sp>來往楓橋共幾年黃敕到門須就國<#sp>玄纁沐手敢辭天官高勛爵還加舊<#sp>老去精神覺倍前到日坐朝先問道<#sp>五雲宮闕鳳池邊（《瓜涇集》）<p>沈周：和嘉本初夜泊楓橋風流張繼憶當年<#sp>一夜留題百世傳橋帶人家斜倚寺<#sp>月籠沙水澹生煙火知漁子仍村外<#sp>舟載詩僧又客邊我愧不能同此宿<#sp>卻因新韻偶聯篇（《沈石田稿》，據王迺昭鈔本）<p>皇甫汸：題沈周八景圖（〈楓橋〉一首）橋橫古渡帶平沙<#sp>楓落寒山日影斜舟女莫言估客樂<#sp>鐘聲將夢到天涯（《皇甫司勳集》）<p>文元發：歸過楓橋輕雲駮日江村暮<#sp>西風短棹寒山路去時柳色綠含煙<#sp>歸來楓老紅棲樹（《蘭雪齋詩選》）<p>文肇祉：泊楓橋用大父韻辭親遠別動離情<#sp>滿幅風帆帶雨行水長關河無阻道<#sp>春深柳陌尚聞鶯輕拋故國三千里<#sp>細數遐征第一程此夜維舟不成寐<#sp>寒山依舊起鐘聲（《文錄事詩》）<p>郭諫臣：晚過楓橋落日楓橋路<#sp>船窗暮雨昏秋蘋擁沙觜<#sp>霜葉墜籬根山寺炊煙起<#sp>江村宿鳥喧臨風思往事<#sp>獨坐暗銷魂（《鯤溟先生集》）<p>國朝朱彝尊：楓橋夜泊初月開平林<#sp>繁星羅遠戍驚禽沙上鳴<#sp>漁子夜深語遙聞歌吹聲<#sp>暗入楓橋去（《曝書亭集》）<p>徐崧：楓橋獨步有感石橋高帶驛樓平<#sp>擾擾南征與北征賈客帆檣連樹影<#sp>庵僧鐘鼓和經聲天邊雲冷斜陽澹<#sp>雪後江深急水清放曠一身何所繫<#sp>劇憐八口累閒情<p>又歲暮阻雨楓江懷友人乍寒乍煖客招提<#sp>一夜懷人笠澤西窗外雲昏滋礎潤<#sp>空中陰暗壓燈低田家薄暮牛纔放<#sp>竹院侵晨鳥亂啼幾度相尋多不遇<#sp>白頭煙水雨淒淒<p>董靈預：楓橋夜泊落日一尊酒<#sp>風塵此地看嘯歌今夜月<#sp>燈火萬家寒珠樹何年古<#sp>楓林幾處丹故鄉憑夢繞<#sp>峰影碧巑岏<p>殷麗：丹陽賀魯縫訪予楓江不值，悵然有作去年江上逢君別<#sp>柳絮飛殘二月天今日橋邊尋我去<#sp>麥秋寒泛一谿煙餘生買藥因投市<#sp>旅泊攜詩偶放船共醉狂吟應不惜<#sp>歸來探取杖頭錢<p>（上四首《百城煙水》）<p>沈文愨：楓江夜泊（二首）野宿隨寒雁<#sp>辭家第一宵星星漁火亂<#sp>知是泊楓橋柝響已深更<#sp>鄰舟人語歇不忍便安眠<#sp>貪看故山月（《歸愚詩鈔》）<p>吳蔚光：楓橋舟夜暝色綠為煙<#sp>染我東塘路斜月浸迴波<#sp>繁星挂疏樹燈光明欲飛<#sp>艣聲細如語滅獨聞春鐘<#sp>清夢落何所（《素脩堂集》）<p>李繩：楓橋夜泊（字勉百，長洲舉人，有《葑田》、《剡東》諸集。）又復悤悤賦遠征<#sp>烏啼霜月若為情寺鐘漁火楓橋泊<#sp>已是思家第一程<p>吳琦：月夜石湖至楓橋（字赤玉，杭州仁和人，諸生，有《圭齋稿》。）上方山下路<#sp>一泛石湖船秋月清如此<#sp>吾心自冷然荻花縈客棹<#sp>漁火亂江煙此夕楓橋泊<#sp>吟鐙中酒眠<p>（上二首，王西莊《江浙十二家詩選》）<p>馬元勳：楓橋秋氣入淒清<#sp>江楓照眼明寒霜侵月色<#sp>殘夢落鐘聲水閣吳孃曲<#sp>風檣估客程災傷連數郡<#sp>米價幾時平（自注：橋邊有米市。）<p>王昭嗣：楓江夜泊（字誕敷，號篔谷，長洲諸生，有《蔭茅居詩稿》。）古寺江村無十里<#sp>楓葉紛紛亂糽紫一杵霜鐘度水來<#sp>磔磔驚鴻拍波起此夜城西抱影眠<#sp>煙波蕭瑟五湖船何人共話孤篷下<#sp>消遣鄉愁暮雨天<p>（上二首，吳枚庵《懷舊續集》）<p>陳❥：夜泊楓橋（字漢賢，長洲人，有《虹橋詩鈔》。）繫纜楓江畔<#sp>蒼茫月上餘微霜冬樹白<#sp>殘夜水村虛禦冷圍爐火<#sp>安眠枕篋書寒山鐘乍動<#sp>風景憶當初（吳枚庵《卬須集》）<p>褚逢椿：楓江看山吳山有媚骨<#sp>非春亦如笑想像桃李時<#sp>更復足詩料我來正殘雪<#sp>佳景供遠眺平陂斷岸閒<#sp>時時見垂釣畫意冷詩心<#sp>會心契微妙蘊藉釀和平<#sp>取神不求肖悅性理塵襟<#sp>且當事長嘯暫得亦快然<#sp>旨言王逸少伫久聞暮鐘<#sp>空林下斜照<p>又楓江即目沿隄一半是衰楊<#sp>漁網人家秋水光禾黍田疇閒倚棹<#sp>亂山斜日似橫塘<p>（上二首《行素齋詩集》）<p>王元文：由石湖抵楓橋即事（字睪曾，吳江人。此詩見《北溪旅稾》第一種《往來集》。）驟雨楓橋路<#sp>西風颯沓旋須臾霽景見<#sp>倍覺夕陽鮮米市希高價<#sp>商人畏有年寺鐘昬暮動<#sp>曾到幾家船（《北溪詩集》）<p>袁翼：楓橋夜泊（字穀廉，寶山人，厯官江西知縣。）分明記得楓橋上<#sp>十一年前聽晚鐘❥客幾時拋褦襶<#sp>空門無地養疏慵烏嗁月落句仍在<#sp>拾得寒山僧不逢隔岸义魚星火閃<#sp>溼雲如霧寺門封（《邃懷堂集》）<p>附：詩餘<p>陳維崧：浣溪紗（雨中由楓橋至齊門。）料峭春寒恰未銷<#sp>鵓鴣嗁急水迢迢<#sp>半船微雨過楓橋薺菜綠平齊女墓<#sp>黎花雪壓伍胥潮<#sp>柳枝和恨一條條<p>又齊天樂（楓橋夜泊，用湘瑟詞〈楓溪〉原韻。）楓橋漁火星星處<#sp>鐘聲客舫仍度<#sp>微昏簾幕乍冥帆檣<#sp>夾岸多于津樹船娘吳語<#sp>為蘸水挓煙<#sp>脆來如許不管人愁<#sp>棹歌杳藹掠波去如眉月棱半吐<#sp>想當年曾鬬<#sp>館娃嬌嫵夜市聽鶯<#sp>春衣撲蝶<#sp>夢到將圓頻誤鳴珂舊路問冶葉倡條<#sp>可能如故撩亂心情<#sp>茶煙銷半縷<p>（上兩闋《陳檢討集》）<p>右楓橋四十二首，附詞二闋。<p>唐韋應物：游寒山寺（「游」，一本作「宿」。）心絕去來緣<#sp>跡住人間世獨尋秋草逕<#sp>夜宿寒山寺今日郡齋閒<#sp>思問楞嚴字（《韋蘇州集》）<p>張祜長洲苑外草蕭蕭<#sp>卻憶重游歲月遙唯有別時因不忘<#sp>暮煙疏雨過楓橋（《姑蘇志》「卻憶」作「卻算」，「重游」作「游程」，「因」作「今」。）<p>宋張師中吳門多精藍<#sp>此寺名尤古拒城七里餘<#sp>冠蓋日旁午斜徑通採香<#sp>遠岫對棲虎巖扉橫野橋<#sp>塔影落前浦霜樓鳴曉鐘<#sp>夕舸軋雙艣方丈中有人<#sp>學佛洞禪語跡忙心已閒<#sp>道樂行彌苦不為喧所遷<#sp>意以靜為主何必深山林<#sp>峰巒繞軒戶（按：「巖扉」，《姑蘇志》作「寺扉」。）<p>程師孟門對雲山畫不如<#sp>師今一念六年居邇來寺好尤瀟灑<#sp>張繼留題內翰書（原注：今禹偁王內翰丁太夫人憂，任其親寫是詩，故不題名。）<p>孫覿：過楓橋寺示遷老（三首）（《吳郡志》「楓橋寺」下附詩，惟張繼〈晚泊〉一首，覿〈與溫老〉一首不全載題，其餘但有姓名而已，此據《宋詩鈔》補。）白首重來一夢中<#sp>青山不改舊時容烏嗁月落橋過寺<#sp>欹枕猶聞半夜鐘翠木蒼藤一兩家<#sp>門依古柳抱溪斜古城流水參差是<#sp>不見元都舊日花三年瘴海臥炎宵<#sp>夢隔青楓一水遙萬里歸來悲故物<#sp>銅駝埋沒草齊腰<p>朱子儋（承爵）《存餘堂詩話》：張繼〈楓橋夜泊〉詩，世多傳誦。近讀孫仲益〈過楓橋寺〉詩云：「白首重來一夢中，青山不改舊時容。烏啼月落橋邊寺，欹枕猶聞夜半鐘。」亦可謂鼓動前人之意云爾。<p>按：《吳郡志》「楓橋寺」張繼詩後，接錄張師中五言古一首，次為程師孟七絕一首、五言一首，又次為孫覿四首，前五言一首〈與溫老〉，後即此三絕句也。《吳都文粹》不知如何誤析張師中詩為二，以後半首為程師孟作，而以程五言一首遞移為孫覿作，（《姑蘇志》沿其誤）并覿之五律一首、七絕中前二首，共題為〈與溫老〉四首。又以最後一絕遞移為胡珵作，胡珵原詩又遞移為張孝祥作。孝祥詩，《吳郡志》本衹一首，今增入胡詩，遂有兩絕。觀《文粹》於程師孟〈游楓橋〉七絕之下，承上題「前人」二字，（上即誤析張師中詩之下半首，題為程師孟。）可見其譌實自鄭虎臣始，非毛、錢兩本校讐之失也。又按：前一首「欹枕猶聞半夜鐘」──「猶聞」，《姑蘇志》作「遙聞」；末一首，「青楓」作「青風」，「故物」作「古物」，皆范為長。<p>張孝祥四年忽忽兩經過<#sp>古岸依然窣堵波借我繩牀銷午暑<#sp>亂蟬鳴處竹陰多（「窣堵波」，《吳都文粹》作「宰渚波」，殊誤。）<p>（唐張祜以下七首，據《吳郡志》。）<p>俞桂：楓橋寺（字唏郗，南宋末錢唐人。）湖水相連月照天<#sp>雁聲嘹唳攪人眠昔年曾到楓橋宿<#sp>石岸旁邊繫小船（《漁溪詩稾》）<p>元湯仲友出城才七里<#sp>地僻罕曾過孤塔臨官道<#sp>三門背運河鐘鳴驚鳥宿<#sp>牆矮入漁歌醉裏看題壁<#sp>如今張繼多（《姑蘇志》）<p>（按：此詩，王文恪與張繼詩皆附「楓橋」下，繹其詞意，實游寒山寺而作也。盧熊《志》：湯仲友，字端夫，先名益，學詩於周弼。浪跡湖海，晚復歸吳，自號西樓，有《北游詩集》。）<p>明高啟：賦得寒山寺送別楓橋西望碧山微<#sp>寺對寒江獨掩扉船裏鐘催行客起<#sp>塔中燈照遠僧歸漁村寂寂孤煙近<#sp>官路蕭蕭眾葉稀須記姑蘇城外泊<#sp>烏啼時節送君違（《青邱詩集》）<p>王衡：泊舟楓橋過寒山寺燈含帆影亂<#sp>鐘雜市聲昏杳杳竹深處<#sp>蕭蕭僧倚門獨將殘雪色<#sp>遙對遠山言又聽烏嗁急<#sp>江城送客喧（乾隆《蘇州府志》）<p>唐寅：寒山寺（《姑蘇八詠》之第六首）金閶門外楓橋路<#sp>萬家月色迷煙霧譙閣更殘角韻悲<#sp>客船夜半鐘聲度樹色高低混有無<#sp>山光遠近成模糊霜華滿天人怯冷<#sp>江城欲曙聞嗁烏（《六如居士集》）<p>王穉登：寒山寺詩古寺西邊路<#sp>青山滿目中石龍從作雨<#sp>江鵲尚鳴風市近僧難定<#sp>泉慳花不紅燭憐門外路<#sp>塵土暗江楓（《金昌集》）<p>國朝殳丹生：同臞庵過寒山寺萬家叢寺裏<#sp>一徑入寒山木葉蕭蕭靜<#sp>江雲黯黯閒殘碑苔剝落<#sp>古殿鴿飛還羈客同游此<#sp>徘徊夕照閒<p>徐崧：斐仲招飲寒山，時吉生將往維揚淥水紅塵江上路<#sp>采菱沽酒傍寒山盤桓且緩揚州鶴<#sp>松月松風好共閒<p>釋逸慈（三首）當年突兀矗寒空<#sp>郡志猶傳節度功今日遺基何處覓<#sp>斷垣衰草夕陽中（〈斷塔遺基〉）傑閣巍然瞰碧虛<#sp>飛花片片惜春餘閒庭老樹參天出<#sp>喜趁清陰讀梵書（〈龍函新綠〉）蕭索西風樹影疏<#sp>江邊古寺有棲烏夜闌啞啞驚殘夢<#sp>誰繪霜天落月圖（〈古木啼鳥〉）<p>（殳丹生以下五首《百城煙水》）<p>陸鼎：寒山寺寺樓直與眾山鄰<#sp>魚米東南此要津獨惜牙郎趨利市<#sp>不聞漁火感詩人絕無逆旅知歸客<#sp>安問寒巖舊應真一自鐘聲響清夜<#sp>幾人同夢不同塵（《梅葉閣詩鈔》）<p>姚配：夜過寒山寺（二首）（字協文，號雲湄，元和人，有《雪鴻軒詩鈔》。）杖藜踏破蘚痕斑<#sp>古寺蕭條未掩關落葉滿廊僧不見<#sp>空餘漁火對寒山流傳佳句自唐朝<#sp>詩版還隨劫火銷只有疏鐘添客恨<#sp>瀟瀟暮雨過楓橋（吳翊鳳《懷舊又續集》）<p>蔣棨渭：寒山寺（字遇溪，吳縣人。）曲徑松花積<#sp>雲房黛色連一聲鐘欲午<#sp>清響落寒泉（《萬壑雲樓集》）<p>褚逢椿：過楓江憇寒山寺近市人家水繞城<#sp>無端踪跡作江行黑雲壓屋有雪意<#sp>黃葉打窗如雨聲古佛已荒空去劫<#sp>寒鐘未起待殘更欲尋張繼停舟處<#sp>一片蒼山暮色橫（《行素齋詩集》）<p>右寒山寺二十四首。<p>國朝徐崧：同山夫訪在昔閒行懷古蹟<#sp>乍冷正初冬門掩橋邊寺<#sp>樓空夜半鐘盛衰知有數<#sp>喧寂覓無蹤一笑同寒拾<#sp>天台是別峯<p>黃周星：寒山次答在昔一曲陽春未易賡<#sp>蒲團趺坐自三更松濤入枕知風細<#sp>梅影移窗愛月明惠遠匡廬饒酒興<#sp>已公茅屋有詩名青山笻笠應同志<#sp>五岳何年訪向平<p>王庭：過寒山贈在昔為憶鐘聲尋古寺<#sp>得因遺象識寒山楓江橋畔人如織<#sp>始信禪房盡日閒<p>又西風吹夢到林邱<#sp>薄醉吟寒信夜游深巷犬聲人寂寂<#sp>一溪明月宿漁舟<p>徐汝嶧：壬戌冬留別在昔龍函閣下日招呼<#sp>聯榻經旬興不孤江月溶溶窺紙帳<#sp>松風謖謖起茶爐多君贈我詩千首<#sp>怪汝留人酒百壺別後踟躇游賞地<#sp>應思霅水問狂夫<p>馬壽榖：前題勞勞薊北又江南<#sp>勝地幽人許共探且喜傳杯哦好句<#sp>還期聯榻聽清談龍翻高閣雲千卷<#sp>桂落寒江月一函此夕鐘聲醒客夢<#sp>與君松下結茅庵<p>莊際盛：前題一灣流水小橋東<#sp>盡日幽棲古寺中自有傳燈明實際<#sp>不須倚杖說虛空杯浮竹葉搖寒月<#sp>笛弄梅花落晚風兩載與君酬唱近<#sp>睽離能不憶支公<p>（徐崧以下七首《百城煙水》）<p>右贈在昔七首。<p>宋王安石：擬寒山、拾得（二十首）牛若不穿鼻<#sp>豈肎推人磨馬若不絡頭<#sp>隨宜而起卧乾地終不涴<#sp>平地終不墮擾擾受輪迴<#sp>衹緣疑這箇我曾為牛馬<#sp>見草豆歡喜又曾為女人<#sp>歡喜見男子我若真是我<#sp>衹合長如此若好惡不定<#sp>應知為物使堂堂大丈夫<#sp>莫認物為己凡夫當夢時<#sp>眼見種種色此非作故有<#sp>亦非求故獲不知今是夢<#sp>道我能畜積貪求復守護<#sp>嘗怕水火賊自覺方自悟<#sp>本空無所得死生如覺夢<#sp>此理甚明白風吹瓦墮屋<#sp>正打破我頭瓦亦自破碎<#sp>豈但我血流我終不嗔渠<#sp>此瓦不自由眾生造眾惡<#sp>亦有一機抽渠不知此機<#sp>故自認愆尤此但可哀憐<#sp>勸令真正脩豈可自迷悶<#sp>與渠作冤讐若言夢是空<#sp>覺後應無記若言夢非空<#sp>應有真實事燔燒陽自招<#sp>沈溺陰自致令汝嘗驚魘<#sp>豈知安穩睡人人有這箇<#sp>這箇沒量大坐也坐不定<#sp>走也跳不過鋸也解不斷<#sp>鎚也打不破作馬便搭鞍<#sp>作牛便推磨若問無眼人<#sp>這箇是甚麼便遭伊纏繞<#sp>鬼窟裏忍餓我讀萬卷書<#sp>識盡天下理智者渠自知<#sp>愚者誰信爾奇哉閑道人<#sp>跳出三句裏獨悟自根本<#sp>不從他處起幸身無事時<#sp>種種妄思量張三袴口窄<#sp>李四帽簷長失腳落地獄<#sp>將身投鑊湯誰知受❥惱<#sp>卻不解思涼有一即有二<#sp>有三即有四一二三四五<#sp>有亦何妨事如火能燒手<#sp>要須方便智若未解傳薪<#sp>何須學鑽燧昨日見張三<#sp>嫌他不守己歸來自悔責<#sp>分別亦非理今日見張三<#sp>分別心復起若除此惡習<#sp>佛法無多子傀儡衹一機<#sp>種種沒根栽被我入棚中<#sp>昨日親看來方知棚外人<#sp>擾擾一場獃終日受伊謾<#sp>更被索錢財李生坦蕩蕩<#sp>所見實奇哉問渠前世事<#sp>答我燒炭來炭成能然火<#sp>火過卻成灰灰成即是土<#sp>隨意立根栽眾生若有我<#sp>我何能度脫眾生若無我<#sp>已死應不活眾生不了此<#sp>便聽佛與奪我無我不二<#sp>四天王獻鉢莫嫌張三惡<#sp>莫愛李四好既往念即晚<#sp>未來思又早見之亦何有<#sp>欻然如電掃惡既是磨滅<#sp>好亦難長保若令好與惡<#sp>可積如財寶自始而至今<#sp>有幾許煩惱失志難作福<#sp>得勢易造罪苦即念快樂<#sp>樂即生貪愛無苦亦無樂<#sp>無明亦無眛不屬三界中<#sp>亦非三界外打賊賊恐怖<#sp>看客客喜歡豈有客是賊<#sp>切莫受伊謾樂哉貧兒家<#sp>無事役心肝既無賊可打<#sp>豈有客須看有一種貧兒<#sp>不能自營生若不作客走<#sp>即須隨賊行復有一種貧<#sp>常時腹彭亨若有亦不畜<#sp>若無亦不營汝無名高者<#sp>以見利貪叨汝無行實者<#sp>以取著名高行實尚非實<#sp>利名豈堅牢一朝投土窟<#sp>魂魄散迢迢勇有孟施舍<#sp>能無懼而已若人學佛法<#sp>勇亦當如此休來講座下<#sp>莫入禪門裏但能一切捨<#sp>管取佛歡喜利瞋汝刀山<#sp>濁愛汝灰河汝癡分別心<#sp>即汝澹魔羅圓成但一性<#sp>一切法依他徧了一切法<#sp>不如且頭陀（《臨川集》）<p>元張雨：擬寒山子一首贈活死人窩玄道先生（此詩在《補遺》）有一道丈夫<#sp>船居活潑潑視身為浮漚<#sp>閱世同水沫釣徒非吾友<#sp>荷鍤未為達作得活死人<#sp>方是死人活<p>又，自覺生死忙，因書四韻，予豈效寒山子者？人生浪自苦<#sp>古今無一了雞命湯火閒<#sp>喔喔猶戒曉預憂復何益<#sp>轉使髮白早不如噇酒糟<#sp>糟邱無壽夭（《貞居先生集》二首）<p>按：貞居詩曠達，固道家本色，然非兼得宗門三昧，不能如此大解脫，曰「豈效寒山子」，正其效寒山子也。<p>又按：宋釋英《白雲集》有言詩一首〈寄致祐上人〉云：始信文字妙<#sp>妙不在文字食蜜忘中邊<#sp>無味乃真味寒山題木葉<#sp>此心頗相似<p>此僧教觀，亦於台宗門庭為近。<p>國朝何焯：讀柳子〈送文暢上人序〉效寒山體裴楷論守一<#sp>文殊說不二正許合儒墨<#sp>聊假釋疑滯穢累脫去時<#sp>步武清涼界吾書有祕寶<#sp>無俟下臨代迥躅可勤求<#sp>覺路非此地亦不邇聲色<#sp>亦不殖貨利佛出還作禮<#sp>何羨靈山會臣受孔子戒<#sp>者漢也超詣（《義門集》）<p>陳汝楫：效寒山子體（十四首）看看江上過三冬<#sp>方丈能將七尺容香炷旋銷虛室白<#sp>透霜林外一聲鐘我是人間無事人<#sp>山林城市往來頻關河一色空明裏<#sp>中有梅花萬樹春暗裏香生不待風<#sp>枝頭消息觀中通淺清池水黃昬月<#sp>又道巡檐是夢中鼓打殘更雞已號<#sp>霜生屋瓦何寥蕭起來自檢寒灰看<#sp>一點星紅尚未銷懸厓無路有風雲<#sp>天上人間自此分也知就裏春如海<#sp>一點桃花漾水紋松搭荒茆竹架扉<#sp>滿山桂子拾樵歸一輪海月從空湧<#sp>長嘯數聲煙四飛生來頑傲不成仙<#sp>須信威音有劫前爛吃豬頭按村酒<#sp>倒騎雕虎過山顛出入常從鹿豕游<#sp>百年日月儘悠悠石梁苔滑便休去<#sp>坐聽溪聲不斷流得句何因更帶泥<#sp>春光到處不愁歸禪心常似東風煖<#sp>儘逐楊花上下飛千年古洞偶然開<#sp>桃自生花水自迴我笑漁人歸去後<#sp>卻尋舊路又重來一削瓜根瓣四開<#sp>也應兜頂是蓮胎藤蘿斬盡風雲絕<#sp>上有真人獨往來貝葉莊嚴白氎繙<#sp>人間多病是醫門藏中一字何曾說<#sp>卻有虛空挂墨痕一粒粟中藏世界<#sp>許君同禮維摩足忽然粉碎這些兒<#sp>大千世界一粒粟非偈非詩亦可憐<#sp>終身拍手向風前人間鼓笛皆敲破<#sp>好譜陶家壁上絃（《賞詩閣集續編》）<p>彭定求：題寒山集（此詩亦效寒山子）一卷寒山詩<#sp>恰稱幽人讀嘐嘐天籟聲<#sp>空山洗絲竹中有如意珠<#sp>明光徧地燭憐憫諸有情<#sp>色味同徵逐那堪慧眼觀<#sp>一笑發其覆所以紫陽翁<#sp>嘉歎好篇牘（朱子〈偶摘寒山〉詩云：「煞有好詩，人未易到此。」）紛彼淫哇興<#sp>盈耳滋導欲誰能契真原<#sp>脫足離五濁千古南華仙<#sp>不殊轂與軸我行置座隅<#sp>六時矢熏沐（《南盷先生詩錄》）<p>附錄<p>徐枋：題碓菴和尚效寒山詩<p>九方皋之相馬也，若滅若沒，若存若亡，得其天機，斯得真馬矣。嗟乎！彼天下俊物，便不可以形似求之，況形而上者乎？匠人胡寬營構新豐，門閭巷術如一，徒者爭歸其家，至於雞犬亦各識其處，然不可即謂之豐。優填國王思慕於佛，募神工，以牛頭旃檀刻佛象，豪髮無遺。後佛再至，象遂出迎，然不可即謂之佛，徒效之於形似也。若於道也，得其天機，如印印空，規矩縱橫，其揆則一。不然轍迹可循，去之彌遠矣！竺典云：「菩薩聲聞，不能作佛語。」亦在其所得耳，豈效之而能然乎？雖然，吾聞之《詩》曰：「惟其有之，是以似之。」得之，斯效之矣。《易》曰：「擬議以成其變化。」效之，斯得之矣。<p>又碓庵和尚繼席靈巖，詩以贈之（原注：字僧鑒，名曉青。）現在靈山豈易逢<#sp>法幢高踞碧芙蓉喜看南嶽朱陵後<#sp>更有參天第一峰片雲無意傍琴臺<#sp>彈指聲中法苑開狂象馴龍俱聽法<#sp>溪聲山色盡西來支許襟期三十年<#sp>同懷蘭雪意翛然時聽法語霑沙界<#sp>何啻仙音落梵天<p>按：碓庵詩未知有無傳本，錄俟齋先生題詞，如讀碓庵詩也。再錄三絕句，知碓庵之即為曉青也。攷《松陵見聞錄》曉青，字僧鑒，吳江朱氏子，祝髮郡之休休庵，參靈巖宏儲，受戒為弟子。<p>右擬寒山詩三十八首，附錄文一首，詩三首。<p>附：寒、拾事跡<p>寒山子詩集傳<p>唐朝議大夫．使持節．台州諸軍事守㓨史．上柱國．賜緋魚袋閭邱胤撰<p>詳夫寒山子者，不知何許人也。自古老見之，皆謂貧人風狂之士，隱居天台唐興縣西七十里，號為寒巖。每於茲地，時還國清寺。寺有拾得，知食堂，尋常收貯餘殘菜滓於竹筒內，寒山若來，即負而去。或長廊徐行，呌噪陵人，或望空獨笑。時僧遂捉罵打趁，乃駐立撫掌，呵呵大笑，良久而去。且狀如貧子，形貌枯悴。一言一氣，理合其意。沈思有得，或宣暢乎道情。凡所啟言，洞該玄默。乃樺皮為冠，布裘破敝，木屐履地。是故至人遯迹，同類化物。或長廊唱詠，唯言：「咄哉！咄哉！三界輪迴。」或於村墅，與牧牛于而歌笑。或逆或順，自樂其性。非哲者，安可識之矣！胤頃受丹邱薄宦，臨途之日，乃縈頭痛，遂召日者醫治，轉重。乃遇一禪師名豐干，言從天台山國清寺來，特此相訪。乃命救疾，師乃舒容而笑曰：「身居四大，病從幻生，若欲除之，應須淨水。」時乃持淨水上師。師乃噀之，須臾祛殄。乃謂胤曰：「台州海㠀嵐毒，到日必須保護。」胤乃問曰：「未審彼地當有何賢，堪為師仰？」師曰：「見之不識，識之不見。若欲見之，不得取相，迺可見之。寒山文殊，遯迹國清；拾得普賢，狀如貧子，又似風狂，或去或來，在國清寺庫院走使，厨中著火。」言訖辭去。胤乃進途，至任台州，不忘其事。到任三日後，親往寺院，躬問禪宿，果合師言。乃令勘唐興縣有寒山、拾得是否？時縣申稱：「當縣界西七十里，內有一巖。巖中古老，見有貧士，頻往國清寺止宿。寺庫中有一行者，名曰拾得。」胤乃特往禮拜。到國清寺，乃問寺眾：「此寺先有豐干禪師院在何處？並拾得、寒山子見在何處？」時僧道翹答曰：「豐干禪師院在經藏後，即今無人住得。每有一虎，時來此吼。寒山、拾得二人，見在厨中。」僧引胤至豐干禪師院，乃開房，唯見虎跡。乃問僧寶德道翹：「禪師在日，有何行業？」僧曰：「豐干在日，惟攻舂米供養，夜乃唱歌自樂。」遂至厨中竈前，見二人向火大笑。胤便禮拜，二人連聲喝胤，自相把手，呵呵大笑，叫喚乃云：「豐干饒舌，饒舌！彌陀不識，禮我何為？」僧徒奔集，遞相驚訝，何故尊官禮二貧士？時二人乃把手走出寺，乃令逐之，急走而去，即歸寒巖。胤乃重問僧曰：「此二人肎止此寺否？」乃令覓訪，喚歸寺安置。胤乃歸郡，遂置淨衣二對、香藥等，持送供養。時二人更不返寺，使乃就巖送上，而見寒山子，乃高聲喝曰：「賊！賊！」退入巖穴，乃云：「報汝諸人，各各努力。」入穴而去，其穴自合，莫可追之。其拾得迹沈無所。乃令僧道翹等具往日行狀。唯於竹、木、石壁書詩，並村墅人家廳壁上所書文句三百餘首，及拾得於土地堂壁上書言偈，並纂集成卷。胤棲心佛理，幸逢道人，乃為讚曰：菩薩遁跡<#sp>示同貧士獨居寒山<#sp>自樂其志貌悴形枯<#sp>布裘敝止出言成章<#sp>諦實至理凡人不測<#sp>謂風狂子時來天台<#sp>入國清寺徐步長廊<#sp>呵呵撫指或走或立<#sp>喃喃獨語所食厨中<#sp>殘飯菜滓吟偈悲衰<#sp>僧俗咄捶都不動搖<#sp>時人自恥作用自在<#sp>凡愚難值即出一言<#sp>頓祛塵累是故國清<#sp>圖寫儀軌永劫供養<#sp>長為弟子昔居寒山<#sp>時來茲地稽首文殊<#sp>寒山之士南無普賢<#sp>拾得定是聊申贊歎<#sp>願超生死（《寒山子詩集》）<p>仙傳拾遺<p>寒山子者，不知其名氏。大厯中，隱居天台翠屏山。其山深邃，當暑有雪，亦名寒巖，因自號寒山子。好為詩，每得一篇一句，輒題於樹閒石上。有好事者隨而錄之，凡三百餘首。多述山林幽隱之興，或譏諷時態，能警勵流俗。桐柏徵君徐靈府序而集之，分為三卷，行於人間。（《太平廣記》）<p>案：《四庫提要》引此文，而下申之曰：「《仙傳拾遺》云云。則寒山子又為中唐仙人，與閭邱允事異，無從深攷。」<p>宋慧明首座：五鐙會元<p>天台山豐干禪師。因寒山問：「古鏡未磨時，如何照燭？」師曰：「冰壺無影像，猿猴探水月。」曰：「此是不照燭也，更請道看。」師曰：「萬德不將來，教我道甚麼？」寒山、拾得俱作禮而退。師欲游五臺，問寒山、拾得曰：「汝共我去游五臺，便是我同流。若不共我去游五臺，不是我同流。」山曰：「你去游五臺作甚麼？」師曰：「禮文殊。」山曰：「你不是我同流。」師尋獨入五臺，逢一老人便問：「莫是文殊麼？」曰：「豈可有二文殊？」師作禮，未起，忽然不見。（趙州代曰：「文殊！文殊！」）<p>天台山寒山子。因眾僧炙茄次，將茄串向一僧背上打一下，僧回首，山呈起茄串曰：「是甚麼？」僧曰：「這風顛漢。」山向傍僧曰：「你道這僧，費卻我多少鹽醋。」因趙州游天台，路次相逢，山見牛跡，問州曰：「上座還識牛麼？」州曰：「不識。」山指牛跡曰：「此是五百羅漢游山。」州曰：「既是羅漢，為甚麼卻作牛去？」山曰：「蒼天！蒼天！」州呵呵大笑。山曰：「作甚麼？」州曰：「蒼天！蒼天！」山曰：「這廝兒，宛有大人之作。」<p>天台山拾得子。一日掃地，寺主問：「汝名拾得，因豐干拾得汝歸。汝畢竟姓箇甚麼？」拾得放下掃帚，叉手而立。主再問，拾得拈掃帚，掃地而去。寒山搥胸曰：「蒼天！蒼天！」拾得曰：「作甚麼？」山曰：「不見道東家人死，西家人助哀？」二人作舞，笑哭而出。國清寺半月念戒眾集，拾得拍手曰：「聚頭作想那事如何？」維那叱之，得曰：「大德且住，無嗔即是戒，心淨即出家。我性與爾合，一切法無差。」<p>明瞿汝稷：指月錄<p>天台豐干禪師，不知何許人，居天台國清寺。翦髮齊眉，衣布裘，嘗誦唱道歌，乘虎入松門，眾僧驚畏。本寺厨中有二苦行，曰寒山子、拾得。二人執爨，終日晤語，潛聽者都不解，時謂風狂，獨與師相親。一日，寒山問：「古鏡未磨，如何照燭？」師曰：「冰壺無影象，猿猴探水月。」曰：「此是不照燭也？」更請師道。師曰：「萬德不將來，教我道甚麼？」寒、拾俱禮拜。<p>師欲游五臺，問寒、拾曰：「汝共我去游五臺，便是我同流。若不共我去游五臺，不是我同流。」山曰：「爾去游五臺作甚麼？」師曰：「禮文殊。」山曰：「爾不是我同流。」師尋獨入五臺，逢一老人便問：「莫是文殊麼？」曰：「豈可有二文殊？」師作禮未起，忽然不見。（趙州因沙彌舉此，州代干云：「文殊！文殊！」）後回天台山示滅。<p>師凡有人問佛理，止答「隨時」二字。<p>初，閭邱胤出牧丹邱，將議巾車，忽患頭痛，醫莫能愈。師造丘，以咒水噴之，立差。胤異之，乞一言，師曰：「到任記謁文殊、普賢。」曰：「此二菩薩何在？」師曰：「即國清寺寒山、拾得也。」胤後既至任，即入寺問師所在，及寒、拾蹤跡。僧道翹對曰：「豐干舊院在經藏後，今闃無人矣。寒、拾二人見在僧厨執役。」胤入師房，惟見虎跡，復問翹：「師在此作何行業？」翹曰：「惟事舂穀供僧，閒則諷詠。」乃入厨訪寒、拾，如下章敘之。<p>寒山子，本無氏族，始豐縣西有寒、明二巖，以其於寒巖中居止得名也。容貌枯瘁，布襦零落，以樺皮為冠，曳大木屐，時來國清寺，就拾得取眾僧殘食及菜滓食之。或廊下徐行，或望空噪罵。寺僧以杖逼逐，拊掌大笑而去。<p>眾僧炙茄次，將茄串向僧背上打一下。僧回首，山呈起茄串，曰：「是甚麼？」僧曰：「這風顛漢。」山向旁僧曰：「你道這僧，費卻我多少鹽醬！」<p>趙州游天台，路次相逢。山見牛跡，問州曰：「還識牛麼？」州曰：「不識。」山指牛跡曰：「此是五百羅漢游山。」州曰：「既是羅漢，為甚麼卻作牛去？」山曰：「蒼天！蒼天！」州呵呵大笑。山曰：「作甚麼？」州曰：「蒼天！蒼天！」山曰：「這厮兒，宛有大人之作。」<p>閭邱入厨，見山同拾得圍爐語笑，邱致拜，二人連聲咄叱，且笑曰：「豐干饒舌。」二人即相攜出松門。閭邱又致寒巖禮謁，送衣服、藥物。二人高聲喝之曰：「賊！賊！」便縮身入巖石縫中，唯曰：「汝諸人，各各努力。」其石縫忽然而合。閭邱哀慕，令僧道翹尋其遺跡，得所書林閒葉上及村墅屋壁辭頌，共三百餘首。後曹山寂禪師為之注釋，謂之《對寒山子詩》，行於世。<p>拾得者，不言名氏，因豐干禪師山中經行，至赤城道側，見兒孤啼，拾歸國清，故名。後沙門靈熠攝受，令知食堂香燈。忽一日登座，與佛象對盤而餐，復於憍陳如上座塑形前，呼曰：「小果聲聞。」靈熠怒，因罷斥，令厨內滌器。每濾食滓，以筒盛之，寒山來即與負去。<p>一日掃地，寺主問：「汝名拾得，因豐干拾得汝歸。汝畢竟姓個甚麼？」拾得放下苕帚，叉手而立。寺主再問，拈帚掃地竟去，寺主罔測。寒山搥胸云：「蒼天！蒼天！」拾得卻問：「汝作甚麼？」山曰：「不見東家人死，西家助哀？」二人作舞，哭笑而去。<p>國清寺半月念戒眾集，拾得拍手曰：「聚頭作想那事如何？」維那叱之，拾得曰：「大德且住，無嗔即是戒，心淨即出家。我性與爾合，一切法無差。」<p>僧厨食為鳥所啄，拾得以杖抶伽藍神，曰：「汝食不能護，何能護伽藍？」是夕，神示夢合寺僧曰：「拾得譴我。」由是著異，呼曰賢士。未幾，與寒山隱石巖而逝。道翹纂《寒山詩》，得偈亦附焉。<p>按：寒、拾行業，此篇所錄皆本《傳鐙》，閒采閭邱《詩集傳》。一鐙所分，鐙無異照。然章有并析，詞有詳畧，字句亦小小不同。佛鐙普徧，未敢妄節。其下陳文莊〈天台憶〉，凡有複緟，即從芟薙，義各有當，非有所取舍焉。<p>陳文莊：天台憶<p>豐干禪師，不知何許人，居天台國清寺，或云邑人豐尚書之子。形貌寢惡，被髮布裘，或時唱歌。人問之，第云：「隨我騎虎游松門。」與寒山、拾得三人相親，每邂逅，則長吟大笑，人莫測也。<p>寒山，不言氏族，以其寒石山中居止得名。雖出言如狂，而有意趣。予登寒、明二巖，蒼老絕似雁蕩，是其出游地也。<p>余住國清寺久，住拾得竈下，談踰夜分。晴眺松岡，雨洗昏濛，夜半不辨濤聲、雨聲、松聲、篁聲、梵聲，如是半月。<p>寒山子入滅後，有梵僧杖錫，拾黃金鎖子骨。或問所以，對曰：「吾拾文殊菩薩舍利歸西天耳！」後人於此建塔。（《無夢園集》）<p>按：文莊又有〈台雁憶〉一首，記寒、拾古蹟，寒巖洞有寒山舍利塔。<p>寒、拾問答<p>昔日，寒山問拾得曰：「世間謗我、欺我、辱我、笑我、輕我、賤我、惡我、騙我，如何處治乎？」拾得云：「只要忍他、讓他、由他、避他、耐他、敬他，不要理他。再待幾年，你且看他。」寒山云：「還有甚訣，可以躲得？」拾得云：「我曾看過彌勒菩薩訣，你且聽我念，偈云：老拙穿衲襖<#sp>淡飯腹中飽補破好遮寒<#sp>萬事隨緣了有人罵老拙<#sp>老拙只說好有人打老拙<#sp>老拙自睡倒涕唾在面上<#sp>隨他自乾了我也有力氣<#sp>他也無煩懊這樣波羅蜜<#sp>便是妙中寶若知這消息<#sp>何愁道不了人弱心不弱<#sp>人貧道不貧一心要脩行<#sp>常在道中辦世人愛榮華<#sp>我卻不待見名利總成空<#sp>我心無足厭堆金積如山<#sp>難買無常限子貢他能言<#sp>周公有神算孔明大智謀<#sp>樊噲救主難韓信功勞大<#sp>臨死只一劍古今多少人<#sp>那個活幾千這個逞英雄<#sp>那個做好漢看看兩髩白<#sp>年年容顏變日月穿梭織<#sp>光陰如射箭不久病來侵<#sp>低頭暗嗟歎自想年少時<#sp>不把脩行辦得病想回頭<#sp>閻王無轉限三寸氣斷了<#sp>拏只那個辦也不論是非<#sp>也不把家辦也不爭人我<#sp>也不做好漢罵著也不言<#sp>問著如啞漢打著也不理<#sp>推著渾身轉也不怕人笑<#sp>也不做臉靣兒女哭嗁嗁<#sp>再也不得見好個爭名利<#sp>須把荒郊伴他看世上人<#sp>都是精扯淡勸君即回頭<#sp>爭他脩行幹做個大丈夫<#sp>一刀截兩斷跳出紅火阬<#sp>做個清涼漢悟得長生理<#sp>日月為鄰伴」<p>（此篇陸文節公錄示，不知所從出。雖釋子語，難以我法論，亦不似唐以前緇流筆墨。重在文節遺言，姑錄之。）<p>潘耒：寒巖詩嘯天獅子最嶙峋<#sp>開口平吞摸象人雄拔萬山皆奪氣<#sp>孤高大士合藏身石膚剝盡存真骨<#sp>雲頂單棲絕四鄰會得寒山詩外句<#sp>無邊煙景鎮長新（《遂初堂集．台蕩游草》）<p>沈文愨：寒巖詩突兀萬仞岡<#sp>一獅踞其頂猙❥欲搏人<#sp>象犀勢俱屏（旁有石象、石犀）寒山昔晏坐<#sp>三年等俄頃至今蟠膝處<#sp>石上留餘影虹梁跨彎環<#sp>下視氣深迥橫飛瀑如練<#sp>倒挂藤疑綆晴空蓄風雷<#sp>白晝幻昏冥人生塵土胸<#sp>到此庶一醒野猿時嘯羣<#sp>孤鶴忽聞警試讀寒山詩<#sp>清言發深省（原注：朱夫子謂：「寒山詩，有唐人道不到處。」《歸愚集．台山游草》。）<p>按：稼堂、確士兩先生詩，皆為天台而作，事在祖庭，故不錄〈志詩〉篇。<p>附：《寒山子詩集》解題及諸家書牘、詩話、序、跋、攷證<p>宋朱子：與南老帖（原本草書，下陸〈帖〉同。提行悉依原刻。）<p>五月十三日，熹悚息啟上：久不聞動靜，使至，特辱惠書，獲審此日住山安隱為慰。天台之勝，夙所願游。往歲僅得一過山下，而以方有公事，不能登覽，每以為恨。今又聞故人挂錫其閒，想見行住坐卧，不離水聲山色之中，尤以不得往同此樂為念也。新詩見寄，篤摰超精，又非往時所見之比。但稱說之過，不敢當耳。二刻亦佳作也，但攙行奪市，恐不免失故步耳。《寒山子詩》彼中有好本否？如未有，能為讎校刊刻，令字畫稍大，便於觀覽，亦佳也。寄惠黃精、筍乾、紫菜多品，尤荷厚意。偶得安樂茶，分去廿缾，并雜碑刻及《唐詩》三冊，漫附回使，幸視至。相望千里，無由會面，臨書馳情，千萬自愛，不宣。<#sp>熹悚息啟上國清南公禪師方丈。<p>熹再啟：清眾各安佳，兒輩時聞，黃壻歸三山已久，時得書也。<#sp>《出師表》未暇寫，俟寫得，轉寄去未晚也。<#sp>《寒山詩》刻成，幸早見寄。有便足時，至臨安趙節推廳，託其尋便，必無不達，渠黃巖人也。<p>熹再啟。<p>陸放翁：與明老帖有人兮山徑<#sp>雲卷兮霞纓秉芳兮欲寄<#sp>路漫兮難征心惆悵兮狐疑<#sp>蹇獨立兮忠貞<p>此寒山子所作楚詞也，今亦在集中。妄人竄改附益，至不可讀。放翁書寄<#sp>天封明公。或以刻之山中也。<p>王深甯：困學紀聞<p>寒山子詩，如施家兩兒，事出《列子》；羊公鶴，事出《世說》；如子、卜商（「子」下疑脫「張」字）；如侏儒、方朔，涉獵廣博，非但釋子語也。對偶之工者，青蠅、白鶴；黃籍、白丁；青蚨、黃絹（翁注：據本書「絹」當作「卷」）；黃口、白頭；七札、五行；綠熊席、青鳳裘。而楚辭尤超出筆墨畦逕，曰：有人兮山陘<#sp>雲卷兮霞纓秉芳兮欲寄<#sp>路漫兮難征心惆悵兮狐疑<#sp>蹇獨立兮忠貞<p>餘姚翁元圻注：<p>何云（此引何屺瞻校語）：「酒壚猛狗，出《韓非子》；枕流，事出《世說》。如一道一德、言有枝葉、雲梯棘刺、亡羊補牢之類，尤多。」<p>又云：「六極、九維；東岱、北邙；衛氏兒、鍾家女。三端、六藝；黃腸、白骨；獮猴心、獅子吼；待鶴、乘魚，亦工。」<p>又云：「楚辭則為人竄為五言。第七句云『眾喔吚嘶蹇』，可為失笑也。放翁曾寄書天封明公，屬為正之。」<p>又云：「『苔滑非關雨，松鳴不假風。』真佳句也。」<p>元圻案：<p>《唐書．藝文志》：「《寒山子詩》七卷。寒山子，隱唐興縣寒山巖，於國清寺與隱者拾得往還。」<p>《列子．說符篇》：「魯施氏有二子，其一好學，其一好兵。好學者，以術干齊侯，為公子之傅；好兵者，以法干楚王，以為軍正。施氏之鄰孟氏同有二子，所業亦同，而窘於貧，羨施氏之有，因從請進趣之方，二子以實告。孟氏之一子，以術干秦王，秦王曰：『當今諸侯力爭，所務兵食而已。若用仁義治吾國，是滅亡之道也。』遂宮而放之。其一子，以法干衛侯，衛侯曰：『吾弱國也，而攝乎大國之閒。大國吾事之，小國吾撫之，是求安之道。若賴兵權，滅亡可待矣！若全而歸之，適於他國，為吾之患不輕矣！』遂刖之，而還諸魯。」<p>《世說．排調類》：「劉遵祖少為殷中軍所知，稱之于庾公，遂名之為『羊公鶴』。昔羊叔子有鶴善舞，客試驅來，氃氋而不肎舞，故稱比之。」<p>《漢書．東方朔傳》：「侏儒長三尺，奉一囊粟；臣朔長九尺，亦奉一囊粟。侏儒飽欲死，臣朔飢欲死。」<p>《三國志．吳．虞翻傳》注：「《虞翻別傳》曰：翻放逐南方，自恨犯上獲罪，當長沒海隅，生無可與語，死以青蠅為弔客，使天下一人知己者，足以不恨。」<p>《太平御覽．九百十六．陶侃別傳》曰：「侃丁母憂，在墓下，忽有二客來弔，不哭而退，儀形鮮異，知非常人。遣看之，但見雙鶴飛而沖天。」<p>《通鑑．齊紀．高帝建元二年》：「宋自孝建以來，政綱弛紊，簿籍訛謬。上詔虞玩之等更加檢定，曰：『黃籍，民之大紀，國之治端。自頃巧偽日甚，何以釐乎？』」注：杜佑曰：「黃籍者，戶口版籍也。」<p>《漢書．鄒陽傳》注曰：「白徒，言素非軍旅之人，若今言白丁矣。」<p>《搜神記》：「青蚨蟲如蟬，殺其母子，塗八十一錢，凡市，或用子，先用母，皆飛歸，循環無已。」故《淮南子》名錢曰「青蚨」。<p>《會稽典錄》：「上虞長度尚弟子邯鄲淳，字子禮，甫弱冠而有異才。尚使作《曹娥碑》，操筆而成，無所點定。其後蔡邕題八字曰：『黃絹幼婦，外孫齏臼。』」<p>《淮南子》：「古之伐國，不殺黃口，不獲二毛。」<p>《史記．鄒陽傳》：「白頭如新，傾葢如故。」<p>《左傳》：「晉、楚遇于鄢陵。潘尫之黨與養由基蹲甲而射之，穿七札焉。」<p>《後漢書．應奉傳》：「奉讀書，五行並下。」<p>《西京雜記》：「趙飛燕女弟，居昭陽殿中，設玉几、玉牀、白象牙簟、綠熊席。」<p>《拾遺記》：「周昭王時，塗修國獻青鳳、丹雀，各一雌一雄。昭王綴鳳毛為裘。」<p>《晏子》：「人有酤酒者，酒酸不售，問之里人其故。里人云：『公之猛狗，人挈器而入，且酤公酒，狗迎而噬之。此酒所以酸而不售也。』」《韓非子》記管仲對齊桓公語，與《晏子》同。<p>《世說》：「孫子荊曰：所以枕流，欲洗其耳；所以漱石，欲礪其齒。」<p>《戰國策》：「公輸般為楚設機，將以攻宋。墨子曰：『聞公為雲梯，將以攻宋，宋亦何罪之有？』」<p>《列子》：「紀昌謀殺飛衞，二人交射于路。飛衞之矢先窮，紀昌遺一矢。既發，飛衞以棘刺之端扞之，而無差焉。」<p>《韓非子》：「燕王徵巧術人，請以棘刺之端為母猴。母猴成，巧人曰：『人主欲觀之，必半歲不入宮，不飲酒食肉，雨霽日出，視之晏陰之閒，而棘刺之母猴乃可見也。』」<p>《戰國策》：「見兔而顧犬，未為遲也；亡羊而補牢，未為晚也。」<p>《語林》：「衛洗馬穎識通達，論者以為王眉子、平子、武子之右。世人為之語曰：『諸王三子，不如衞家一兒。』」<p>劉向《列女傳》：「齊鍾離春者，齊無鹽邑之女，其為人極醜，行嫁不售。」<p>《韓詩外傳》：「君子宜避三端：文士筆端，武士鋒端，辯士舌端。」<p>《漢書．霍光傳》：「賜……黃腸、題湊各一具。」注：「蘇林曰：以柏木黃心，致累棺外，故曰黃腸。木頭皆向內，故曰題湊。」<p>《後漢書．郅惲傳》：「昔文王不忍露白骨，武王不以天下易一人之命。」<p>宋知覺禪師《宗鏡錄》三引《大涅槃經》曰：「云何現喻？如經中說，眾生心性，有如獮猴。獮猴之性，捨一取一。眾生心性，亦復如是。取著色、聲、香、味、觸、法，無暫住時，是名現喻。可驗即今眾生之心，如猿猴之處高樹，上下不停。」<p>《楞嚴經》：「富樓❥云：『世尊知我，有大辨才，以音聲輪，教我發揚。我於佛前，助佛轉輪，因獅子吼，成阿羅漢。』」<p>《太平御覽．九百十六．列仙傳》曰：「王子喬見桓良曰：『待我緱氏山頭。』至期，果乘白鶴至山顛，望之不可到。」<p>陶宏景《本草》曰：「鯉最為魚中之王，形既可愛，又能神變，乃至飛越山湖，所以琴高乘之。」<p>宋《許彥周詩話》載寒山子楚辭，首句作「若有人兮坐山楹」，第五句「心」字作「獨」字。謂雖屈宋復生，不能過也。<p>天台山國清禪寺三隱集記<p>豐干禪師，唐正觀初居天台國清寺，翦髮齊眉，衣布裘。人或問佛理，止答「隨時」二字。常唱道，乘虎出入，眾僧驚畏，無誰語。有寒山子、拾得者，亦不知其氏族，時謂風狂子，獨與師相親。寒居止唐興縣西七十里寒巖，以是得名。拾因師至赤城，道側聞兒啼聲，問之，云孤棄於此，乃名拾得。攜至寺，付庫院，後庫僧靈熠令知食堂香鐙。忽登座，與佛象對盤而餐，復於聖僧前呼曰「小果」。熠告尊宿等，易令厨內滌器。常日齋畢，澄濾殘食菜滓，以筒盛之，寒來即負之而去。寒容貌枯悴，布襦零落，以樺皮為冠，曳大木屐。時至寺，或廊下徐行，或厨內執爨，或混處童牧，或時呌噪，望空慢罵，或云：「咄哉！咄哉！三界輪迴。」僧以杖逼逐，即撫掌大笑。一日問師：「古鏡不磨，如何照燭？」曰：「冰壺無影象，猿猴探水月。」曰：「此是不照燭也？更請師道。」曰：「萬德不將來，教我道什麼？」寒、拾俱作禮。師謂寒曰：「汝與我游五臺，即我同流。若不與我去，非我同流。」曰：「我不去。」師曰：「汝不是我同流。」寒問：「汝去五臺作什麼？」曰：「我去禮文殊。」曰：「汝不是我同流。」師尋獨入五臺，逢一老翁，問：「莫是文殊否？」曰：「豈有二文殊？」及作禮，忽不見。後回天台而化。寒因眾僧炙茄，以茄串打僧背一下，僧回首，寒持串云：「是什麼？」僧云：「這風顛漢。」寒示傍僧曰：「你道這個師僧，費卻多少鹽醬。」趙州到天台，行見牛跡，寒曰：「上座還識牛麼？此是五百羅漢游山。」州曰：「既是羅漢，為什麼作牛去？」寒曰：「蒼天！蒼天！」州呵呵大笑。寒曰：「笑作什麼？」州曰：「蒼天！蒼天！」寒曰：「這小廝兒，卻有大人之作。」溈山來寺受戒，與拾往松門夾道，作虎吼三聲。溈無對，寒曰：「自從靈山一別，迄至於今，還相記麼？」溈亦無對。拾拈拄杖曰：「老兄喚這個作甚麼？」溈又無對。寒曰：「休！休！不用問他，自從別後，已三生作國王來，總忘卻也。」拾掃地，寺主問：「姓箇什麼？住在何處？」拾置帚，叉手而立。主罔測，寒搥胸曰：「蒼天！蒼天！」拾問：「汝作什麼？」寒曰：「豈不見道東家人死，西家助哀？」因作舞，笑哭而出。又於莊舍牧牛歌詠，呌天曰：「我有一珠，埋在陰中，無人別者。」眾僧說戒，拾驅牛至，倚門撫掌，微笑曰：「悠悠哉！聚頭作相，這箇如何？」僧怒呵云：「下人風狂，破我說戒。」拾笑曰：「無瞋即是戒，心淨即出家。我性與汝合，一切法無差。」驅牛出，乃呼前世僧名，牛即應聲而過。復曰：「前生不持戒，人面而畜心。汝今招此咎，怨恨於何人？佛力雖然大，汝辜於佛恩。」護伽藍神，僧厨下食，每每為烏所耗，拾杖抶之曰：「汝食不能護，安能護伽藍乎？」神附夢於合寺僧曰：「拾得打我。」詰旦說夢，一一無差。視神像，果有所損，驚異。牒申郡縣，郡謂賢士遯迹，菩薩應身，號「拾得賢士」。初，閭邱胤將牧丹邱，頭疾，醫莫能愈。遇禪師，名豐干，言自天台來謁，使君告之病，師曰：「身居四大，病從幻生。若欲除之，應須淨水。」索器咒水噀之，立愈。閭邱異之，乞言示此去安危之兆。師曰：「記謁文殊、普賢。此二菩薩，見之不識，識之不見。若欲見之，不得取相。國清寺執爨滌器寒山、拾得是也。」閭邱到任三日，至國清，問：「此寺有豐干禪師否？寒山、拾得復是何人？」僧道翹對曰：「豐干舊址在經藏後，今闃無人矣。寒山、拾得尚處僧厨。」閭邱入師房，止見虎跡，復問：「在此作何行業？」翹曰：「唯事負舂供僧，閒則諷詠。」入厨尋訪寒、拾，見於竈前，向火拊掌大笑。閭邱致拜，二人連聲呵叱，執手復大笑曰：「豐干饒舌！饒舌！彌陀不識，禮我何為？」相攜出松門，自此不復入寺。閭邱歸郡，送淨衣、香藥到巖，寒山高聲喝曰：「賊！賊！」遂入巖石縫中，且曰：「報汝諸人，各各努力。」石縫忽合。後有僧採薪南峰，距寺東南二里遇一梵儀，持錫入巖，挑鏁子骨，曰：「取拾得舍利。」乃知入滅於此，因號巖為「拾得」。閭邱俾道翹尋訪遺跡，於林閒葉上得寒所書辭頌及村墅人家三百餘首。拾亦有詩數十首，題行壁閒云。按舊序，「二人呵叱，自執手大笑，閭邱歸郡，遣送衣藥，與夫挑鏁子骨」等語，乃知寒山不執閭邱手，閭邱未嘗至寒巖，拾得亦出寺門二里許入滅，今《傳鐙》所錄誤矣。因筆及此，以俟百世君子。<p>淳熙十六年歲次己酉孟春十有九日，住山禹穴沙門志南謹記<p>釋可明：跋<p>大士垂迹，不泄密因。語言三昧，發於淵才雅思。大圭不瑑，豈追琢者可同日而語？或直道其事，使賢鄙同笑。粗言軟語，咸彰至理。悅耳目，適口體，此其深試（疑「識」之譌）。究己躬，明心性，此其格言。緩細披尋，大有好笑，板行其可闕乎？東皋苾芻無隱得舊本，感慨重刊，俾為讎校，因題其後，一覽知妙。且由此而入，較世里尤當寶翫。<p>旹屠維赤奮若陬月上澣，華山除饉男可明敬跋<p>宋大字本附詩一首<p>此篇，慧身但刊以補東皋本之缺，非其所作也。題曰「聖制古文」，疑為時王之製，亦未敢臆定。若人何鄉何姓氏<#sp>隋季傑士屠龍技癢無所施<#sp>東守西征徒萬里天厭荒淫羖䍽君<#sp>大地山河移姓李滿眼清賢登廟堂<#sp>書生分合山林死朅來寒山三十年<#sp>不堪回首紅塵市。遨戲千巖萬水閒<#sp>駕言足躡龜毛履不飢不采山中薇<#sp>渴來只飲山中水風瓢戞擊惱幽懷<#sp>移家屢入深雲裏貧衣繿縷足風霜<#sp>不礙寒潭瑩無滓時訪豐干看拾公<#sp>膜外形骸忘爾汝擾擾人寰蟻慕羶<#sp>哂然一笑寒生齒擬將大筏渡迷津<#sp>咳唾煙雲生筆底銀鉤灑洒落巖阿<#sp>至今護守煩山鬼世無相馬九方皋<#sp>但從肥瘦求形似詩成眾口浪雌黃<#sp>往往視之為下俚近來一二具眼人<#sp>頗憐名字遺青史雲衮霞纓妙語言<#sp>謂與騷章無異旨寥寥千載無人知<#sp>偶逢知者惟知此知與不知於我乎何知<#sp>此其所以得為寒山子<p>曩閱東皋寺《寒山集》缺此一篇，適獲<#sp>聖制古文，命工刊梓，以全其璧。觀音比丘無我慧身敬書。（一記、一跋、一詩，據日本仿宋刻《寒山子詩集》錄出。）<p>元徐一夔：重刊《中峯和尚廣錄》序<p>大德、延祐之閒，中峯本公居天目山，有《擬寒山詩》。《廣錄》鏤板于杭州之南山大普慶寺。板燬，有武弁之士曰張子華，謀於智暠、慧澤二師重刊，踰年而功完。（按：「本公全書為《天目中峯和尚廣錄》。《擬寒山詩》，其中之一種也。」）（徐大章《始豐稿》）<p>白珽：湛淵靜語（按：白珽，字廷玉，元錢唐人。）<p>呂洞賓、寒山子，皆唐之士人。嘗應舉不利，不羣於俗，葢楚狂、沮溺之流，觀其所存詩文可知。如寒山子詩，其一云：有人兮山陘<#sp>雲卷兮霞纓秉芳兮欲寄<#sp>路漫兮難征心惆悵兮狐疑<#sp>蹇獨立兮忠貞<p>前輩以為無異〈離騷〉語。今行於世者，多混偽作，以諧俗爾。<p>明瞿汝稷：寒山詩序<p>嚴道行刻《寒山詩》，命那羅延窟學人序之。那羅延窟學人曰：「寒山氏日與羣有酬酢於無盡哉！」曰：「以其言之得，復謵於世乎？」曰：「未也。夫棲遲於寒巖，蹢䠱於國清，此寒山之可見者也。小言大言，若諷若道。瀏乎若傾雲竇之冷泉，足以清五❥之沈濁；暾乎若十日之出摶桑，足以破昬衢之重幽。此寒山之可聞者也。之二者，於寒山妙莊嚴海之一漚也。有能循夫可見，而見不可見；循夫可聞，而聞不可聞。則知寒山昔未嘗示跡於始豐，今未嘗謝跡於人間也。吾默而息，泊乎以同寂；吾蕩而趨，奚適而不與？吾俱一身蹠乎石山而無介，多身起於剎塵而非出。充吾之目，塞吾之耳，皆寒山也。而眾生各鐍其見而不見，各鐍其聞而不聞，顛❥於三苦，回環於永劫。於是寒山哀之，釋珍御，襲弊垢，運漚和慈，勤惓告試，掊眾生之鐍，使之見，使之聞，以息其崩奔，俾休於常寂。而眾生卒不能盡見盡聞也，可不大哀耶？夫既以宗於不可見，而帝於不可聞，又何欲掊眾生之鐍，使之見，使之聞，而哀眾生之不盡見盡聞耶？不可見矣，又何見？不可聞矣，又何聞？見於見，不見於不見；聞於聞，不聞於不聞。故聞鐍於聲，見鐍於色，眾生之所以眾生也。見於不見，聞於不聞，故不運吾目，而殫見沙界無盡也；不闢吾聰，而殫聞沙界無盡也。此所以躡寒山而游於無盡也。欲聞於不聞，必以聞而旋其聞；欲見於不見，必以見而旋其見。此寒山之所以不能不言，而道行不能不以剞劂利生也。審於是，即以其言之得，復謵於世，而謂寒山日與羣有酬酢於無盡，可也。」（《瞿冏卿集》）<p>徐❥：寒山子詩跋（按：❥，字惟起，號興公，明季閩人，藏書極富。）<p>余他日偶訪瀚上人於平遠臺山房，見案頭有《寒山子詩》一帙，上人不知愛重，鼠齧其腦，漸至於中。余曰：「寒山子詩，詩中即偈，師其知寒山之禪機乎？」上人茫然不答。余遂丐歸，上人視之如棄敝屣也。山窗無事，手自黏補，重加裝潢，第鼠齧處，闊深傷字，為可恨也。載觀卷首朱晦翁、陸放翁二札，則明老、南老賢於瀚上人遠矣。識者能不呵呵大笑邪？<p>己亥閏四月徐惟起跋（《紅雨樓題跋》）<p>國朝欽定四庫全書提要<p>《寒山子詩集》二卷，附《豐干拾得詩》一卷。（浙江巡撫採進本）<p>案：寒山子，貞觀中天台唐興縣僧，居於寒巖，時還往國清寺。豐干、拾得則皆國清寺僧也。世傳台州刺史閭邱允遇三僧事，蹤蹟甚怪，葢莫得而攷證也。其詩，相傳即允令寺僧道翹，尋寒山平日於竹木石壁上及，人家廳壁所書，得三百餘首。又取拾得土地堂壁上所書偈言，並纂集成卷。豐干則僅存房中壁上詩二首。允自為之序。宋時又名《三隱集》，見淳熙十六年沙門道南所作〈記〉中。《唐書．藝文志》載《寒山詩》入釋家類，作七卷。今本併為一卷，以拾得、豐干詩別為一卷附之，則明新安吳明春所校刻也。王士禎《居易錄》云：「寒山詩，詩家每稱其『鸚鵡花閒弄，琵琶月下彈。長歌三月響，短舞萬人看』，謂其有唐調。（原案：此明江盈科《雪濤評語》，士禎引之。寒山子即唐人，盈科以為有唐調，葢偶未攷其時代。謹附訂於此。）其詩有工語，有率語，有莊語，有諧語。至云『不煩鄭氏箋，豈待毛公解』，又似儒生語。大抵佛語、菩薩語也。」今觀所作，皆信手拈弄，全作禪門偈語，不可復以詩格繩之，而機趣橫溢，多足以資勸戒。且專集傳自唐時，行世已久，今仍著之於錄，以備釋氏文字之一種焉。（《別集類》）<p>欽定四庫全書簡明目錄<p>《寒山子詩集》一卷，附《豐干拾得詩》一卷。<p>寒山子、豐干、拾得皆貞觀中台州僧，世頗傳其異跡。是集乃台州刺史閭邱允令寺僧道翹所蒐輯，寒山子詩最多，拾得次之，豐干存詩二首而已。其詩多類偈頌，而時有名理。邵子《擊壤集》一派，此其濫觴也。（《別集類》）<p>欽定天祿琳琅續編<p>《寒山子詩集》一函一冊，唐釋寒山子撰。<p>寒山子，天台唐興縣僧，居寒巖，時還往國清寺。書一卷，計詩三百十三首，前有閭邱允序，附豐干詩二首、拾得詩五十六首，皆國清寺僧，亦有閭邱允錄宋時所稱〈三隱集〉也。是書，明新安吳明春有刻本。是本宋諱闕筆，雕手古雅，汲古閣所藏。<p>錢曾：讀書敏求記<p>《寒山、拾得詩》一卷。<p>豐干語閭邱允：「寒山、拾得，文殊、普賢。」真為饒舌矣。允令國清寺僧道翹纂集文句成卷，而為之序讚，附著〈拾得錄〉於詩之前。惜乎傳世絕少，此從宋刻摹寫，攷南北藏俱未收。余謂應同龎居士並添入《三藏目錄》中，庶不至泯滅無傳耳！<p>黃丕烈：士禮居藏書題跋記<p>《寒山、拾得詩》一卷，載諸《讀書敏求記》，此從宋刻摹寫。余向收一精鈔本，似與遵王藏本相類，當亦宋刻摹寫者也，惜首尾略有殘闕耳。後五柳主人自都中寄一本示余，楮墨古雅，甚為可愛。細視之，乃係外洋板刻，惜通體覆背，俱用字紙，殊不耐觀。頃命工重裝，知有失去半葉者，共四處，以洋紙補之。復取向所收者，核其文理，始信二本互異。詩之次序有先後，分七言於五言之外，洋板所獨。此拾得詩〈雲林最幽棲〉一首，內「日斜挂影低」句，精鈔本「日」字下俱缺，此外皆不可攷矣。故茲所失四半葉，無從補全。而二本板心，彼題「寒山子詩」，此題「三隱」，後又云<#sp>詩本不相類也。惜遵王所記，但云「傳世絕少」，豈知宋刻摹寫之外，尚有他刻流傳於世耶？此刻似係洋板，然寒山詩後有一條云「杭州錢塘門裏車橋南大街郭宅鋪印行」，則又不知此刻之果為何地本矣，俟與藏書家驗之。<p>嘉慶丁卯春三月二十有五日，復翁黃丕烈識<p>陸心源：儀顧堂題跋<p>《寒山詩》<#sp>卷，毛氏汲古閣影宋鈔本。光緒伍年，以番板五枚，得此書於吳市，葢何（當作「胡」）心耘博士舊藏也。端陽前五日，以舊藏廣州刊本及《全唐詩》校一過。《全唐詩》即從此本出。卷末「怡然居憩地日」以下缺，亦同廣州本，序次既異，字句亦多不同。拾得詩缺〈人生浮世中〉、〈平生何所憂〉、〈故林又斬新〉、〈一入雙谿不計春〉，凡四首。寒山詩缺〈沙門不持戒〉、〈可貴一名山〉、〈我見多知漢〉、〈昔年曾到大海游〉、〈夕陽赫西山〉，凡五首。非善本也。<p>程德全：寒山子詩集跋<p>庚戌夏孟，予移撫三吳。政事餘暇，稍稍厯覽古蹟，以存守土之責。時方有重建楓橋寒山寺之議，甚盛舉也。未幾，趙大令夢泰以羅兩峯繪寒山、拾得像來視，鄭中翰文焯亦以舊繪寒山象為貺，最後復得《寒山子詩集》於俞階青太史。千數百年流風逸采，萃集一時，不禁為之歡忻贊歎。釋氏所謂因緣者，殆類此歟？寒山子生有唐之世，值海內初平，瘡痍未復。青宮貽失德之漸，黔首苦征戍之勞。雖以房、杜諸賢，曾不能致國家於無敝。傳未數紀，遂螗沸雲擾，天下亂作。故寒山子凜霜冰之履，抱杞人之憂，託迹方外，佯狂傲世，自放於山顛水涯閒。一以詼諧謾罵之辭，寓其牢愁悲憤之概，發為詩歌，不名一格，莫句端倪。其瑰博也，若商彝夏鼎，沈霾千載，一經暴露，光怪陸離，不敢逼視。其清雋也，若味明水太羹，若嚼梅花、飲冰雪，涼冽澈人肺腑。其幽靚也，若方春之花，磊落而逋峭；若秋巖木落，山骨巉然。其音節之高簡也，若聆蕢桴土鼓，絃管箏琶，頓絕凡響。其說理之平實也，若老農老圃，坐話桑麻閒事。其意境之窵遠而泬寥也，若朝游丹嶽，莫棲蒼梧，咳唾九天，珠玉皆落。其滑稽也，若東方曼倩；其譎變也，若莊周、若列禦寇。要其惟一之指歸，則欲使一世之人人蠲嗜欲、明慧業，不為塵世繮網所牽縛，迺能卓然有所成就。用心良苦，造意深微，彼賈島之逃禪，祕演之厭世，非其比也。予少厯險阻，中經患難，觀釋氏脫形累、達死生之旨，契然有合。深慨夫世道夷陵，風會日變，雖學士大夫，往往汩沒心靈，馳鶩榮利，蕩然而不知所返，極其弊害，遂隱中於國家。每思一大智慧人，雷音海潮，喚醒一世，迺久之不可必得。今得寒山子之粲花妙舌，苦口婆心，揆以今日社會趨向，未始非對證良藥。故屬之僚掾，付諸剞劂，將以接迷津之寶筏，然暗室之明燈。世之學人，若僅沾沾於禪悅字句中，則又相即遠矣。昔六祖惠能信口說「菩提明鏡」一偈，立證大乘，了無賸義。朱子宿金山寺，五更聞鐘聲，心中便把握不住。若寒山子詩，菩提妙偈耶？金山晨鐘耶？願與海內具慧根人共參之。詩凡一卷，都三百八首，附拾得詩四十八首、豐干詩二首。淛鄞吳宗元氏精校本，舊為曲園先生藏。刻既竣，疏其大恉如此。<p>宣統庚戌十月，雲陽程德全跋於蘇州節署之思賢堂<p>日本澁江全善、森立之：經籍訪古志<p>《寒山子詩集》（附《豐干拾得詩》一卷），宋槧本，姬路河合元昇藏。<p>卷首題「寒山詩集」，下記「豐干、拾得詩附」。每半板八行，行十四字，界長六寸七分，幅四寸九分，左右雙邊。「胤」、「❥」、「玄」等字欠末筆，字畫端楷，宋槧之佳者。首有觀音比丘無我慧身記一篇，閭邱胤序并讚，又有朱晦庵〈與南老帖〉、陸放翁〈與明老帖〉，皆從真蹟摹入。末有淳熙十六年沙門志南記及可明跋，卷首有「慶福院」及「無範」印。<p>島田翰：刻宋本《寒山詩集》序（節錄）<p>寒山沒，千有二百餘年，遺集寥寥希傳，雖以南北釋藏之博，猶未採輯之，而《高麗藏》亦未收。其見於《讀書敏求記》者，殆幾乎斷種。清《四庫總目》所著錄，則不過明新安吳明春刻本，而黃蕘圃所獲精鈔本及外洋刻本者，亦今不知其已歸於何人之手。雖元有高麗刻本，明有閩刻，而近時亦有金陵刻本，實多訛誤，而宋本竟無一存者。葢非必其書之未足傳後也，清淡沖朕，唐人所不好，而宋、元兩代又視之萞如，不肎數動棗梓，何怪乎其日就湮滅也。則及今為之表章，亦吾儕之責也。顧僧詩之流傳於今者，唐有皎然、齊己，宋有九僧（劍南希晝、金華保暹、南越文兆、天台行肇、沃州簡長、青城惟鳳、江東宇昭、峩眉懷古、淮南惠崇九人）、契嵩、道顯、道潛、惠洪、居簡、無文，而其《吳興晝上人集》、《白蓮集》、《九僧詩》、《鐔津文集》、《雪竇祖英集》、《參寥子集》、《石門文字禪》、《北礀集》、《無文印》諸集，今皆存宋、元本與舊刊覆宋本。而寒山之詩，機趣橫溢，韻度自高，在皎然上、道顯下，是木鐸者所潛心，其失傳為尤可歎。書為姬路河合元昇暢春堂舊收，刻搨精妙，字大如錢，紙質緊薄，光潤似玉，墨色奕奕，撲人眉宇，足與祕府《王文成集》、《誠齋集》相頡頏。「胤」、，避宋諱，闕末筆。左右雙邊，半番，界長六寸八分五釐，幅四寸五分，八行十四字，魚尾上方記字數，大名則併二行大書，下分書「豐干拾得詩附」六字。葢宋氏南渡以降，卷尾記字之體壞亂無存，於是有算一番所有大小字數，楷文記之於縫心者，如大幾字、小幾字即是也。至宋季，多易楷以行草，而其字數則視猶弁髦。故宋、元陋板，其所記字數多不相符者，此古今之昇降也。首有寒山序詩六行，行十二字，末云：「曩閱東皋寺《寒山集》缺此一篇，適獲聖制古文，命工刊梓，以全其璧。觀音比丘無我慧身敬書。」次閭邱胤〈序〉，九行，行十五字。次晦翁〈與南老帖〉，次放翁〈與明老帖〉，並從真蹟刻入。卷尾有淳熙己酉沙門志南〈三隱集記〉，又有紹定己丑可明〈跋〉，捺「慶福院」、「無範」、「植村書屋」、「霞亭珍藏」、「暢春堂圖書記」五印。寒山詩云：「五言五百篇，七字七十九，三字二十一，都來六百首。一例書巖石……」今檢是本，寒山詩三百四首，而次之以豐干詩二首及拾得詩四十八首，不符於六百之數。然閱閭邱胤〈序〉，其屬道翹所撰次者，已不過三百餘首，云：「唯於竹木石壁書詩，並村墅人家廳壁上所書文句三百餘首，及拾得於土地堂壁上書言偈，并纂集成卷。」葢其書竹木石壁，故多遺佚歟？抑三僧蹤蹟極怪，莫得而考證也。其詩，《唐書．藝文志》七卷，徐靈府所序本則分為三卷，又別稱〈三隱集〉，見於志南〈記〉。宋時國清南老一刻於淳熙己酉。南老即與朱子友善，晦翁《文集》中引其「沾衣欲溼杏花雨，吹面不寒楊柳風」二句，以為清麗有餘，絕無蔬筍氣者。朱子使之稍大於字畫，便於觀覽。然其所刻，竄改易置最多。東皋無隱再刻於紹定己丑，而是篇則觀音比丘無我慧身所補刻，又在東皋寺本之後。又有寶祐乙卯行果就江東漕司本所重鐫者，至茲始分七言於五言之外，又以拾得加於豐干上。元時有高麗覆宋本，葢據宋東皋寺本所改行上梓，卷尾題云：「嘉議大夫．耽羅軍民萬戶府達魯花赤．高麗匡靖大夫．都僉議評理．上護軍朴景亮刊行。」紙質黃紉，宛似元本。而據其裝成梵夾，又似《麗藏》。嘗抵川越，見喜多院《高麗藏》，卷尾結銜，正與此相符，而彼別有「皇慶三年二月日」一行，然徧檢全帙，不收此集，乃知其非出於《麗藏》。葢當時景亮為之鋟梓，而未及編入者矣。明則有吳明春刻本，清《四庫總目》載之，未見。又有閩建陽書坊慎獨齋刻本，即繫於正德丙子刻本，次序與寶祐本同，而版貌緊縮，字字欹仄，若使其無「正德」木記，妄人則必以為元刻矣。近時又有金陵刻本，次序與建本同，黃蕘圃所獲，則寒山詩後有「杭州錢塘門裏車橋南大街郭宅鋪印行」一條，云：「分七言於五言之外，洋版所獨。」洋板豈出於寶祐本乎？又有正中、元和、寬永、正保、延享數次雕本。依是乃知今之所傳，實原於淳熙、寶祐二本，而二書次序，全不相同也。然據宋樊汝霖《唐文藝補》引〈城中蛾眉女〉一首在前，〈鸚鵡宅西國〉一首、〈去年春鳥鳴〉一首、〈丹邱迴聳與雲齊〉一首、〈千年石上古人蹤〉一首，次第排列，而正與是本符，是邱胤之原第即如此。葢輇材小生，謏聞目學，改其文從字順，妄謂可以幾訂訛奪，而曾不知其改者卻誤。古籍之點校，雖聞人動筆，亦有臆改，一經妄手，其譌謬滋甚。予故曰：「鈔本必卷子，必隋、唐。刻本必宋本，必監本。上下千載，舍是無善本焉。」獨怪狩谷掖齊著《掖翁過言》，乃以是書為高麗覆宋本，豈非因其紙墨黃紉類高麗繭紙而誤乎？<p>明治三十八年太歲乙巳夏四月，島田翰序<p>按：《寒山子詩》，世所行皆一卷，附《豐干拾得詩》一卷，或分為三卷。惟徐靈府序者七卷，今不傳。《唐書．藝文志》著錄亦七卷，宋《崇文總目》同朱彝尊校云：「《唐志》作釋智升《對寒山子詩》。」今攷瞿氏《指月錄》載寒山詩，曹山寂禪師為之注釋，謂之《對寒山子詩》，行於世。《傳燈》曹山第一代為本寂禪師，不言名智升，未知其為一燈否也？寂公注，南北《藏》不收，亦久佚，世莫能見。謂之「對」者，當是以詩為問，而設詞以答之。禪機活潑，箭鋒相契，正如向子期之注《莊》、張處度之注《列》，但以微言剖析名理，不必如詁經之隨文箋釋也。<p>壬子小春，六十四叟緣裻附記。