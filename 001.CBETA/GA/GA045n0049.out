<p>大方廣佛華嚴經普賢菩薩行願品（節要）<p>普賢菩薩告善財言：善男子，如來功德，假使十方一切諸佛，經不可說不可說佛剎極微塵數劫，相續演說，不可窮盡。若欲成就此功德門，應修十種廣大行願。何等為十？一者禮敬諸佛，二者稱讚如來，三者廣修供養，四者懺悔業障，五者隨喜功德，六者請轉法輪，七者請佛住世，八者常隨佛學，九者恆順眾生，十者普皆迴向。若諸菩薩，於此大願，隨順趣入，則能成熟一切眾生，則能隨順阿耨多羅三藐三菩提，則能成滿普賢菩薩諸行願海。是故若人誦此願者，行於世間，無有障礙，如空中月，出於雲翳。諸佛菩薩之所稱讚，一切人天皆應禮敬，一切眾生悉應供養。又復是人臨命終時，最後剎那，一切諸根，悉皆散壞；一切親屬，悉皆捨離；一切威勢，悉皆退失；輔相大臣，宮城內外，象馬車乘，珍寶伏藏，如是一切，無復相隨。唯此願王，不相捨離，於一切時，引導其前，一剎那中，即得往生極樂世界。
。
<juan>峨眉山志卷一<p>第一、星野圖說（初星野，次圖說。）<p>星則在天成象，野則在地成形。郡邑諸志皆以星野定方位。況峨眉乃普賢菩薩應化之聖道場地、為全省之巨鎮、作人民之具瞻，其廣踞數百里、其高聳數千仞乎！山不能一目徧觀，覽圖則即知其概。圖不能向背悉見，視說則全體圓彰。雖廣數百里，高數千仞，持圖而閱之，即可心領山勢于方寸間，緬想佛化于億萬世。故志星野圖說。<p>初星野者，常璩云：「西崦峨嶓，地稱天府，其精靈上應井絡。」《河圖括地象》云：「峨嶓上值天井，故多雨潦。占候井明大盛，多風雨；月犯井，多風雨；日暈井，多陰雨大風，是也。」張子家《峨山志》謂：「峨山在九囿中，下鎮梁益，上應鶉首，為南戒（同界）之宗，與秦同分。」熊南沙過跋云：「志敍分野，既引夾漈之說，明常璩以為井絡者無據矣。其稽南戒而定峨嶓，以為在井絡之南，亦終未能曉然自解乎夾漈之疑。而又曰：『星應輿鬼，君子精敏，小人詭黠。』則疑于口給誇多，自變井絡之說矣。」按：井絡，宮曰巨蟹，辰曰未，方曰西南，在地坤維。值坤，故多文章；值未，故尚滋味。德在少昊，又尚辛香也。峨位西南，物產相符。則井絡之說近之，熊跋亦未盡也。《天文志》謂：「嘉定屬東井、輿鬼分野。」今州治峨山，上當井絡，故山頂有井絡泉。<p>次圖說者，舊志圖甚簡略，止標大概，亦無有說。自清光緒十一年奏列祀典，遂徧探山勢，而為圖說。今欲廣傳，篇幅多則難於流通。故于圖只取其總，而去其別。悉存其說，庶閱者仍得其詳。原書序跋，悉錄如下。<p>峨眉山志圖說序<p>凡志，首重圖說，而山志為最。蓋郡縣志計里開方，紀其廣輪嬴縮、方隅繡錯，詳其山川險要、道路津梁。俾守土者展卷瞭如。備寇則阨要設防，捕盜則刻期立至，此其大略也。而山志則疊嶂層巒，橫峯側嶺，峭壁撐空，激湍截地，緜亙數百里，或足迹不能到，亦目力不能窮。倘以意揣，則差之毫釐。後有識者，徒滋訾笑。峨為蜀名山，而不列祀典，光緒乙酉，總督丁公疏請春秋致祭，奉旨俞允。明年，護理總督游公乃遣候補道黃君綬芙，有事於峨。至則壇場寺庵，皆奉佛像，而山神之廟闕然。搜求舊志，則缺略惟多。於是游公籌款，建廟於山麓，并製祭器，以供望祀。而黃君毅然以纂修山志為己任。譚君晴峯，工繪事，以圖委之。廖君笙堂，俾輯說。又明年，而黃君卒。圖未及半，說亦未成，何志事之難耶？於是游公憫有志之未成也，復使譚窮其圖，縋巖梯嶮，足趼叢山者累月。凡為圖六十有四，補舊志所未及者十之七八。廖仍為之說，按新圖，稽舊聞，亦數月而竣事。而游公尤虞其未善也，謂余分巡建南，峨為屬境，總修之責無可辭。嘻，其難也！蓋其慎矣。余於是披圖索瘢，詳加考證，刪訂其說，衷諸一是。不敢自以為功，特不方游公之命而已。既刻，而使余為之序。余惟山祀始於丁公，而游公為之廟。山志始於黃君，而游公落其成。圖則譚之勞，說亦廖之績，余何力之有焉？然余竊喜圖說成，而願往者可為先導，未至者可當臥遊，既往者如逢故境，豈非一大快事哉，余故樂為之序。光緒十四年戊子十月，善化黃錫燾書於建昌道署<p>此序作於建南，因游公書來，謂譚圖廖說，勤勞莫沒，故序并及之。余旋省後，同鄉諸君，皆謂說本黃君綬芙原稿，廖特修飾之耳。序言失實，是則游公之故也。茲識於序後，以補余過，且免後來作刊謬，多著議論也。十五年二月初吉，錫燾又識<p>峨眉山圖記<p>峨眉山者，西蜀之雄鎮，高百餘里，相傳為普賢菩薩道場。梵林如櫛，最著者為伏虎、善覺、報國、萬年、靈巖、天門、仙峯諸寺。其他如大坪、洪椿、長老、太子、雷洞諸坪。清音閣、華嚴頂、洗象池、沈香塔，銅、鐵、錫、金、祖諸殿，莫不稱大觀焉。其間峯巒層疊，若玉女、若寶掌、若鸑鷟、若獅駝、若筍、若蓮、若鑪、若鉢，備極崢嶸。石有亮光、太子、大峨、天門、魚兒、蓮華、聖鐘、法船、飛劍、象鼻、牛心、仙人、羅漢、太湖等名，形似物者，不可指數。橋有雙飛、仙女、七天、涼風、無懷、鐵索、木棧、石梁，凡橫流斷壑，皆藉以通。水有黑白雙溪，龍門倒峽，瀑布飛崖，諸噴泉。險有鵓鴿鑽天、猴子坡、蛇倒退、長壽坡、放光坡、壽星坡、羅漢坡，陡曲而滑。洞有九老、三仙、雄黃、鬼谷、伏羲、女媧、左慈、龍門、豬肝、爛柯、紫芝、桂花、三魈，及無名號者凡千百。草木有桫欏樹、浮圖松、菩薩藤、木芙蓉、木涼傘，及一切奇花異草，多莫能名。禽有二迦陵異鳥，飛翔上下，佛光現時，始鳴曰：「佛現了！」獸有人熊、虎、狼，質頗小者，其鳴「陀佛」，人以「比邱」字之。蟲有蛙，鳴聲如琴。有大蟒，圍可三尺，長十丈許，鱗甲晶瑩，稱之曰「龍居士」。有蜥蜴，方首五爪，藏水石間，目為龍子。氣候，則陰晴不定，變幻萬千。即如雪有千年積，雷有掃殿期。雷洞坪，有人聲，烈風、暴雨、冰雹即至者，良可怪也。其中古迹，若軒轅訪道處、涪翁習靜處、蒲氏老人村、東坡摩崖字、右軍河南碑，皆不足奇。所異者，金頂祖殿懸巖絕壁處，朝夕雲海霧氣，忽聚忽散；每至未刻，兜羅綿雲，布滿巖下，現圓光一團，邊分五色，七層閒暈，為佛光如鏡。覩者自見其形，雖並立之人，絕不能見，為攝身光。遠者為水盆光。有氣如虹，橫亙數里。兩端紫雲捧之為金橋，奇觀哉！夜有燈光燐燐，飛滿崖壑，為萬盞神燈朝普賢，此更不可思議，真福境也。余攀躋越半載，索險探幽，身歷神會。尤見瓦屋、青城、天竺、雪嶺、玉壘、岷江，若礪若帶，數萬里奔來眼底者。竊歎此山形勝，甲天下耳。遂竭耳目心思，摹其圖，而並為之記。衡山譚鍾嶽晴峯圖并識<p>一、峨眉山總圖說<p>此峨山總圖也。世傳大峨，為黃帝問道於廣成子處。佛經稱普賢道場。歷建大小七十餘廟，皆奉普賢。故雖天下名山，未列祀典；攬勝遊蹤，爰稽志乘，而闕略維多。兹繪總圖，較加詳慎，然亦發其大凡。至窮原竟委，備悉分圖，可按而索也。（自峨眉縣出南門，至正頂，計程百二十里。凡山路、水道、寺宇、峯巒、古蹟，一一縷載，燦若列眉。餘詳散圖。顧復初書，譚鍾嶽繪。）<p>二、峨眉縣至迴龍寺圖說<p>峨眉縣治，漢南安縣，後周平羌縣地。隋開皇初為峨眉縣。《元和志》曰：「枕峨眉山東麓，故名。」開皇十三年置，屬眉郡。唐宋屬嘉州，元屬嘉定路，明屬嘉定州。至清雍正十三年，改州為府，縣屬焉。東北各一門，西門二，南門二。遊山者出大南門，門曰「勝峯」。諸峯相對，蒼翠環照。過石橋曰「儒林」，古化龍橋，亦名勝峯。儒林街人家數十。南行至迴龍寺，小而幽，比丘尼居之。前臨㵎水，碧玉縈迴，古樹數株。西坡古剎在其間，唐武德六年建，舊名壽聖西坡寺，今就圮。<p>三、迴龍寺至峨神廟圖說<p>山神，舊無廟祀，至清光緒十有一年，四川總督丁文誠公寶楨，以峨為山鎮，水旱癘疫，禱求輒應，有功德於民。奏請春秋致祭，部議奉旨俞允。其明年，護理總督游廉訪智開，捐建峨神廟於縣南城外學堂山，並製祭器。歲遣官望祀，咸於斯廟。門外有泮池故址，井研胡世安〈登峨道里紀〉云：「聖宮外，合三流為泮，澄波千頃，鼈樂蓮香，亦多雅致」，即茲地矣。前瞻古塔，後倚崇山，嘉樹叢篁，映帶左右。遊人至此，遠觀近矚，蒼翠紛來，飄飄然，不啻置身兜羅緜雲表也。<p>四、峨神廟至什方院圖說<p>由峨神廟上行，過古石坊，右為川主宮。正殿祀李二郎神，前有劇臺，後鄰什方院。院外歧路中，❥蜷樛結，有涼亭一。夏秋時，清風徐來，遊人多憩於此。<p>五、什方院至壁山廟圖說<p>出什方院，道途平坦，經薛家店，至壁山廟。廟古樸，中祀風雲雷雨之神。一路榕木森森，蔭周數畝，堪避暑雨。<p>六、壁山廟至菩提庵圖說<p>由壁山廟西南行二里許，有菩提庵。在路左門對四峨，如玉屏前立。出庵左行百餘步，茅屋數椽，古致歷落。連畦蠟樹葱蘢，居民賴以為利。<p>七、菩提庵至興聖寺圖說<p>過菩提庵，沿茅屋行百餘步，茂林修竹中，左為興聖寺。寺宇兩層，佛像尊嚴。山門外，路嵌鞾石，以形似呼之。遙望金頂及眾山最高處，歷歷可數。按舊志，興聖庵近聖積寺，疑此即古興聖也。<p>八、興聖寺至聖積寺圖說<p>由興聖寺順行，有石坊，清乾隆乙丑年，住持性琳建。路左即聖積寺，為古慈福院，明萬曆壬午，川南道參議高重，題篆字碑，豎寺外，相傳為軒轅問道處。正德三年，內江王公重修之。萬曆丁酉，四川巡撫萬任、布政使楊國明，重建接引殿。康熙十一年，御史董明命重建大雄寶殿。殿內銅鑄普賢騎象像，金身丈六象伏地，長亦如之，兩旁銅佛頗多。殿外左懸八卦銅鐘，高九尺，徑八尺，重二萬五千斤。右峙銅塔，高二丈許，十有四層，鑄佛四千七百尊，旁鐫《華嚴經》全部，永川萬華軒施製。前有樓，曰「真境」，一名「老寶」，訛呼「了鴇」，乃慧寶禪師建。額題「峨峯真境」四大字，宋魏了翁華甫鶴山書也。相傳范蜀公書有簡板一幅，云：「半天開佛閣，平地見人家。」今佚。<p>九、聖積寺至文昌廟圖說<p>由聖積寺大道行，過普安橋（一名普庵橋，又曰普賢橋）。水出銅河，即余大師坐化處。昔人稱有普賢殿、普安院，今俱廢。右上為文昌廟，廟後有八卦井，今廢。惟源泉混混，灌注田疇，農無旱魃之患。出廟左行，經石坊，有瓦店一家，即往保寧寺之坦途也。<p>十、文昌廟至保寧寺圖說<p>由瓦店平行二里許，即保寧寺，古卓錫庵。明嘉靖四十四年，僧德統建。萬曆辛卯，僧德佐重建。清康熙五十年，僧峨雲復修葺之，因易今名。歷經雍正三年連碧禪師、嘉慶十三年仁寬禪師，隨廢隨舉，代有經營，增其壯麗。瀠洄水抱，平遠山環，不亞聖積、真境。<p>十一、保寧寺至子龍廟圖說<p>由保寧寺上走兩河口，過石橋，即蕭店子，茅屋數十家。再上里許，至子龍廟。廟外順河，下為萬行莊，古海會堂。右通冠峨場，後即光明壩。<p>十二、子龍廟至報國寺圖說<p>由子龍廟沿河而上，漸入山徑，里許，繞古樹林，進報國寺（古會宗堂，一名問宗堂，又曰會宗坊），道人明光開建。有碑記，立伏虎寺。堂原在伏虎寺右山麓，虎頭山之陽，嗣遷至此。初仍舊額，後易今名。按：明光著有《心經》、《楞嚴經解》、《八識規矩註》、《會心錄》、《禪林功課》、《大乘百法註》、《峨眉傳》等書行世。寺左，往龍門洞捷徑也。<p>十三、報國寺至善覺寺圖說<p>出報國寺，仍由大路上行，有木坊，榜「善覺寺」三字。登其峯，有二坪，前為善覺寺，即古降龍寺，明萬曆時，道德禪師建。清康熙間，賜元亨禪師「龍廂善覺寺」匾額，因以為名。并賜玉印一顆，其文曰「普賢願王法寶」。御書玉音一章，至今珍藏之。寺後宋皇坪，乃天皇授道於軒轅處。寺左山麓，宋紹興間，虎狼為患，人不敢至。士性禪師建尊勝幢以鎮之，患遂絕。<p>十四、善覺寺至伏虎寺圖說<p>由善覺寺下行，不數里，即合大路。路右關帝廟，廟右響水橋，為下報國寺直道也。由路左順上，過木坊，榜曰「伏虎寺」。經興隆橋、土地廟、玉皇樓，再前虎溪橋。橋下石子，細潤如玉。屈曲上行，路左有龍神廟。渡發隆橋，經觀音堂，即伏虎寺，行僧心安開建。明末燬於兵燹。清初僧貫之，率徒可聞，結茅為虎溪精舍。順治十八年，川省大僚捐廉興建。經營十餘載，始告成功。前後左右，凡十有三層，崇隆廣大，為入峨第一大觀也。光緒十年，僧靜安重新之。右後為龍鳳輝室。康熙壬子，蔣虎臣太史超（自稱華陽山人）寓此，改名羅峯庵，藏頒賜御書「法寶」匾額。由伏虎寺左，過木橋，即無量殿。殿後太湖石，煎湯服之，可療心氣。上高洞口，過涼風橋，橋為清初四川巡撫羅公命僧可聞修。古有涼風亭，石壁峭削，中有空洞，風颼颼自口出，曰涼風洞，因以名亭。谷口舊有震旦第一山坊，今圮。<p>十五、伏虎寺至雷音寺圖說<p>由涼風橋上行，半里許，至馬家溝。昔有茶庵，今廢。渡解脫橋，水聲潺潺，聽而忘倦。謂入此解脫塵凡，出此解脫險阻耳。直上，竹林陡窄滑澾，木磴層層，約高百餘丈，為解脫坡。左即古解脫庵，又名觀音堂。光緒十年，改為雷音寺。寺下有仙人會，舊傳一池，入山者必沐浴而後登，今其址亦不存矣。<p>十六、雷音寺至華嚴寺圖說<p>由雷音寺直上，為華嚴寺，一名會福，為唐昌福達道禪師道場。僖宗時，僧慧通易名歸雲閣。宋紹興三年，僧士性重修。節梲旋螺，制極奇古，又名雲篆殿，為白牛長老住持。明洪武時，僧廣圓奉勅重修，掘地得宋碣，鐫「華嚴」堠；左刻「至縣十五里」，右刻「至頂七十里」。寺後有雲卷石山，頂即古心坪，因昔古心禪師建有靜室得名。寺左過青竹橋，有玉女池；仰望尖秀插空者，為玉女峯。相傳池為天女浴器，深廣四尺，歲旱不涸。宋邛州刺史馮楫結茅峯下，日誦《華嚴經》不輟，天女感而饋食焉。池畔有飛龍庵，每大風雨，聞石中龍吟。一夕雷劈石開，龍飛去，故名。又有鳳嶺庵，今俱廢。路右有古柟一株，大圍十餘尺，孤挺數尋，始敷枝葉，青青如圓蓋，可覆畝許，俗呼「木柟繖」，古名「木涼繖」。<p>十七、華嚴寺至純陽殿圖說<p>由木涼繖左上，過木坊，不數十武，進純陽殿。殿宇歷級而升，重樓瑰瑋，為明初御史郝衛陽所造。崇禎六年，巡按劉宗祥率峨眉令朱國柱，捐金增修，益稱完美。殿後雲霧縹緲間，有坪曰華嚴，古稱赤城山，相傳為赤城子隱居舊址。向有香煙、羅漢、白雲等寺，今一片荊榛，無迹可尋。殿左行里許，忽逼窄異常，不容輿馬。明初蜀獻王遊峨至此，下輦行五十三步；後人重其步，因以名其地。<p>十八、純陽殿至會燈寺圖說<p>由五十三步，度凹，平行里許，即會燈寺。寺右荒煙蔓草中，有天台庵故址。寺前陡下，過小石梁，為太平橋。前望二山中凹，稱馬鞍山。茅屋數椽，呼袁店子。<p>十九、會燈寺至大峨寺圖說<p>從袁店下坡，過正心橋，再過萬定橋（古萬福橋），又稱萬佛橋。路右巨石壁立「大峨石」三字，呂純陽書；「靈陵太妙之天」六字，明督學郭子章書。路左神水池，即玉液泉。隋智者禪師知此水發源西域。後卓錫荊門，龍女為引神水，並浮所寄中峯寺鉢杖，自玉泉流出。舊有「神水通楚」碑，紀其事。又有巨石，刻陳圖南草書「福壽」字、蘇東坡「雲外流春」字。上有神水閣，一名聖水閣，明巡撫安慶吳用先建，高僧化機隱此。由閣右進大峨寺（古福壽庵），明僧性天開建，後圮。清初僧智行重建，名大峨庵。康熙間，峨邊參將李楨增廣之，易庵為寺。光緒十一年僧圓明重修。向有九曲渠、流杯池、靈文閣、勝峯、立禪、彌陀等庵，今俱廢。惟寺後古松一株，老幹龍鱗，為千百年物。上有中和石，再上有歸子石，一名魚兒石。石有二孔，水常溢不涸。山頂為黃帽山，後為寶掌峯。寺外往左轉右，即呵呼庵故址。有鳳嘴石，俗呼雞公石，刻「歌鳳臺」三字，相傳為楚狂陸通隱居舊廬。明弘治間，督學王敕改今名。前即歌鳳橋（古百福橋），俗名響水橋。往來聽之，四山皆響，如洪濤巨浪，挾風雨而來。昔人稱為「山潮」，以之驗雨晴、占豐歉，為不爽云。<p>二十、大峨寺至中峯寺圖說<p>由歌鳳橋順上，渡結緣橋，行二里許，即中峯寺，一名集雲。在晉為乾明觀，資州明果禪師除蟒患，始改為寺。隋茂真尊者重修之。相傳有孫、王、宋三真人羽化於此。宋黃涪翁曾習靜其中，即隋智者禪師寄鉢杖處也。寺倚白雲峯，一名白巖。左即呼應峯，原有呼應庵，為智者禪師道場。下有茂真尊者庵。孫思邈真人隱峨眉時，與禪師、尊者集弈於茲，常相呼應。山後有三仙洞，洞外有棋盤石，方廣丈餘，至今猶存。右有雄黃石。歷傳唐玄宗幸蜀，夢真人乞武都雄黃石，上遣使齎送至此，煙雲相隔。使者呼應，因得造焉。見一叟，幅巾被褐危坐，手指石曰：「致藥於此。上有表，錄上皇帝。」中使顧石有朱書百餘字，就錄一行，則行滅。「呼應」之名，或曰即此。眉人程堂登峨，見菩薩竹，有結花於節外枝者，茸密如球，即寫於寺壁，宛有生趣，今佚。<p>二十一、中峯寺至觀音寺圖說<p>由中峯寺左，上三望坡。以路險峻，行者三望乃至。或云：「昔軒轅帝訪道天皇真人時，曾於此三舉望祭，故名。」前有石橋一道，亦名三望。舊有茶庵，今廢。層級而登，進觀音寺。寺內一石蹲峙，呼雞母，以形似也。出寺往左上絲網坡，向有怪異傷人。自修寺後，怪頓息。<p>二十二、觀音寺至龍昇岡圖說<p>從絲網坡，策杖攀藤，盤旋里許，躋龍昇岡，以岡名寺。此地稍寬衍，梵宇幽敞。迴望山後，一峯獨峙，圓轉自如，名香鑪峯，以形肖也。<p>二十三、龍昇岡至廣福寺圖說<p>從龍昇岡下坡，山境幽深，野屋一間，茅茨不翦。平步徐行，望煙雲舒卷中，翠竹離離，即廣福寺；一名慈雲寺，乃前牛心別院也。寺後綠陰簇抱，蔽虧天日，為牛心嶺。往石船子，下龍門洞，則從寺右小徑去矣。<p>二十四、廣福寺至清音閣圖說<p>由廣福寺左，一路順下，石磴粼粼，苔蒼蘚碧，水聲湍激，殷殷如雷。俯視雙流，飛注鬥捷，若不相下。有橋翼然，稱雙飛橋。相傳左橋建自軒轅遊勝峯時。水從黑龍潭繞白水寺而來。右橋則自古至今，幾經舉廢。水從九老洞繞洪椿坪、黑水寺而來。出橋數十步，兩水會合。一石嶟峙，為牛心石。遊山者，從右橋行數十武，有瓦亭一，頗軒敞，為遊人小憩之所。再過小亭，內有明御史馬如蛟碑記。又數十步，由左進清音閣，閣陵空高聳，兩水環抱。閣右一徑通金剛坡，往大坪。閣左則仍轉兩亭，過左橋，往白龍洞。<p>二十五、清音閣至金龍寺圖說<p>從左橋緣磴道北上，過接御亭故址，路右即古德林。綠雲蔽天，空翠欲滴，為明時洪濟和尚手植柟樹。即高僧會宗，法號別傳也。相傳當日種一樹，誦《法華經》一字，一禮拜。按字計株，植六萬九千七百七株。天時地利，手到春生。今存十餘株，皆本長丈餘始枝葉分起；如兩手捧佛，真不啻檀林祇樹。從路左進白龍洞，洞久淹，毗盧僧建寺於其上，仍舊名。順上斑籜紛披，猿鳥相逐，剎竿隱隱出青靄間者，為金龍寺。<p>二十六、金龍寺至萬年寺圖說<p>由金龍寺右，上靈官樓（古大峨樓），云是公輸子所造。明末燬於兵火，清康熙間，川督蔡毓榮鼎新之，乃易今名。經四會亭，有銅鑄接引佛像。亭前向有普同總塔，中大小數十塔，別傳和尚塔在焉，今廢。直上又一亭，豎「第一山」碑，進聖壽萬年寺。在晉為普賢寺，唐僧慧通改白水寺，即僧廣濬彈琴處。宋為白水普賢寺，明萬曆間，勅改今名。寺殿七層，天王、金剛、七佛、大佛，四殿燬。前毗盧，中甎砌旋螺，銅鑄普賢丈六騎象像。象高長各丈許，足蹋三尺蓮華，徧體為朝山者摩損。光緒十三年，署「成緜龍茂道黃沛翹捐金修補」，並砌石欄以護之。宋太宗、真宗、仁宗，俱有御賜寶供。康熙壬午，有御賜經書。後為新殿，殿右山邊，有明月池，又號白水池。從四會亭左過山王廟，往慈聖庵。明萬曆癸巳，無窮禪師建。藏慈聖太后御賜經典、袈裟、供器，今尚有銅鐘一。由庵左上海會堂，即佛牙殿。原有御賜紫衣，及丁雲鵬畫歷代祖師像八十八軸，今俱毀。惟佛牙尚在，重十三斤，長尺二，寬八寸，厚三寸。堂左數里，有白衣庵故址。再里許，為淨水溪，有淨水廟（古淨業堂），黃冠居之。萬年寺左，古柟一株，橫圍二丈三尺五寸。左上觀音閣，後為正龍，山前平地突起如盂，呼鉢盂峯。<p>二十七、萬年寺至觀心庵圖說<p>從觀音閣右上里許，道左有石，高丈餘，中有人形，頭面手足俱備，無斧鑿痕，相傳為太子石。右旋數折，路左有羅漢洞，上有山王廟。橫過白果樹數株，均十數圍，境頗清幽。稍坦處，明時空安禪師開建觀心庵。清乾隆間燬於火，洪湛禪師重新之。出庵右，徑陡絕，輿馬不通。上為頂心坡。又名觀心坡，俗名點心坡，以左右懸巖攢仰，至頂六十里，登者躡足，膝輒點心云。<p>二十八、觀心庵至息心所圖說<p>循坡直上，仰望怪石嶙嶙，如排牙礪齒，劍峙森嚴，勢欲飛走者，為鬼門關。石嘴長拖，形如象鼻，稱象鼻巖。又上，石脊眠亙，左右懸巖，稱大小鵝嶺，以形似鵝頸名之。過關，空空洞洞，石梁數尺，天然鞏固，名仙女橋。橋東北隅，昔古智禪師建有萬松庵，今廢。渡橋直上，結一剎，名息心所，上覆木板，以蔽風雨。右山有地藏庵故址。從左路平行，往石碑岡。岡下數百步外，一片荊榛，為慶雲庵故址。<p>二十九、息心所至長老坪圖說<p>下石碑岡，沿山行，過峽，道右巨石矗立，呼觀音巖，朝山者皆焚香禮拜。前有石梁，呼觀音橋。左右懸空為雲壑，雲煙常布，幽深莫測。所恃藤蘿古木，叢茸遮蔽，不欲示人以險者然。僧云：「下有綠映沱，水甘美。再下有石洞，風從內出，呼風洞。」過橋上坡，甚陡峻，名放光坡，相傳為普賢現瑞之所。上即長老坪，寺頗宏敞，為清康熙二年，峨澈禪師移建於茲。額仍「長老坪」者，示不忘本也。寺後萬箇千竿，為翠竹峯。峯左為蒲公結廬處，下為蒲氏村。由寺左而上，有萬壽坡。坡下，宋紹興間，懷古禪師創修正殿三楹，奉古佛、蒲公像。明正德初宗寶禪師重修，額曰「萬壽堂」，命徒會賢理之。於坪側元寶山別建淨室，尋改永明萬壽禪林。今廢，故址尚存。再上山肩為駱駝嶺，以形名也。<p>三十、長老坪至初殿圖說<p>下駱駝嶺，行半里許，路稍坦。又斜上轉，至初殿。昔漢時，蒲公採藥，見鹿迹現蓮華，因開建此山，故額曰「初殿」。其山形若鸑鷟，亦名「鷟殿」。又名「簇店」，蓋原祇板屋一間，僧煑湯以俟遊客蒸炊。後改店為殿，即「雲窩」也。明時續恩禪師鑄銅佛、彌勒、諸天像，大小三十餘尊。崇禎時，鑄有鐵鐘。清乾隆間被火焚，南舟禪師重修之。出殿右上，即古石碑。按殿門外有琉璃牌坊，古石碑側有木坊，為弘川禪師建，道光時圮。<p>三十一、初殿至華嚴頂圖說<p>由古石碑直上，危磴高懸，為上天梯。歷級而升，進玉皇亭。古剎雲深，殿宇孤聳，額「華嚴頂」。頂後巖隅，泉甘如醴，名九龍井。相傳建寺時患無水，老僧夢神指示，即其處鑿之，水隨杖涌，汪洋浩瀚，至今仰汲。頂前巖下，有桂華洞，匹練方橫，一枝獨占。平泉莊裏，鮮此天香。出亭右順下，路稍坦。復上，古樹一株，雪枝霄幹，老氣橫秋，呼「老僧樹」。右望山峽，一片瓦礫，為九龍院故址。<p>三十二、華嚴頂至蓮華石圖說<p>由老僧樹，歷數坡，道平衍。左通遇仙寺，橫過，山骨珠圓，雲根玉立，孱顏似芙蓉墜粉；細蕊層萼，天然錯理。中結以庵院，額曰「蓮華石」。原名蓮華社，社原在山頂，左右靜室，精工絕倫，今僅存其名矣。庵右為九嶺岡。岡下舊有永延寺，明周藩建，今圮。從庵中穿過，平步里許，亂峯壁立，如臨絕地。橫行數武，復陡上，危棧齒齒，若登天然。俗呼「鵓鴿鑽天」，彷彿似之。<p>三十三、蓮華石至洗象池圖說<p>由鑽天坡轉左逆右，歷石磴陡上，過月臺，見寺宇軒豁，額曰「洗象池」。原名初喜亭，自白水至此，遊蹤稍適，因名其地曰「初歡喜」。以前去尚多險徑，又曰「錯歡喜」。寺近無泉，由弓背山架木引水入寺，汲飲便之。寺左有石砌六方小池，深廣丈餘，即古洗象池。相傳普賢乘象過此，必浴其象而後升。今涸，亂葉覆之。旁一石，高闊二尺，為升象石。石上小井，不涸，亦不溢。池下石巖，刻有「巖谷靈光」四大字。巖下大小深壑，終古雲封，莫知底蘊。稍上有磐陀石，再上有左慈洞。寺後羅漢坡，有石罅數尺，呼羅漢洞。寺右巖壁層立，為獅子巖。<p>三十四、洗象池至大乘寺圖說<p>由洗象池左，直上數里，橫過柏林，即滑石溝。溝上有井，泉清，前即大乘寺。殿舍原覆木皮，古稱木皮殿，今用木板矣。寺右數百步有化城寺故址。相傳昆明施紹高、太和王藎台來此，遇白猿獻果，啖之仙去。舊有碣紀其事，今失。寺左行里許，直上閻王扁。昔有胡僧，縛木架石以引行者，為胡僧梯，一名陵雲梯。又有秦人劉海英、趙光明，募設木柵闌干，攀援而上，今廢。右為梅子坡，疏影橫斜，往來遊人，望以止渴焉。<p>三十五、大乘寺至白雲寺圖說<p>過陵雲梯，下坡轉左，行半里許，路稍平。白雲冉冉，彌漫山谷；素濤銀海，變幻無端。中有古剎，為白雲寺，又名雲壇殿。三層，覆以叢篁翠篠。寺右為弓背山，山勢長拖。下有分水嶺，左水出雅河，右水經虎谿橋。會洗象池、黑水寺各水，合雙飛橋水，繞迴龍山、石船子、龍門洞，至峨眉縣北門，出銅河。山產桐花鳳，五色俱備。每桐花放時即來，花落不知所之。唐李德裕有〈畫桐花鳳扇賦〉，詳〈藝文〉。<p>三十六、白雲寺至雷洞坪圖說<p>由白雲寺左，陡上二里許，荒烟岑樾中，為雷洞坪寺舊基。再上，有古廟一座，為雷神殿；鐵像十餘尊，明萬曆年鑄。瀕巖豎鐵碑，禁人語，否則迅雷驚電，風雨暴作。相傳龍雷會居其下，凡七十二洞。歲旱，禱於第三洞。初投香幣，不應，則投死彘及婦人衣履之類，往往雷雨交作。又上三坪，進寺，額曰「雷洞坪」。自漢時開建，至清康熙四十一年，賜御書「靈覺」二大字、《金剛經》一部。乾隆四十一年，僧聞奇、聞剛重新之。道光二十三年，僧心量移基重建。同治甲子年，僧覺圓又遷建於此。此地空濛暗黑，長無天日。寺右懸巖絕壁間，有飛來劍，一名仙人劍。歷傳女媧於此煉石，伏羲於此悟道，鬼谷於此著《珞琭子》。三洞沈黑，人迹罕到。寺左峭阪險峻，盤迴紆折而上，名為八十四盤。<p>三十七、雷洞坪至接引殿圖說<p>從盤路曲折而上，右為接引殿。清初順治庚子年，河間府僧年八十，見佛像臥荒叢中，乃誓餓七日募修。時大雪，已露餓六日。適蜀人趙翊凰登山，見而憫之。歸白督臺李公，捐金五百，命僧聞達重修之。殿右瀕巖，為金剛嘴。巖下有石，形似鐘，名聖鐘。對岸一石，屹立十餘丈，呼仙人石，望之儼然。<p>三十八、接引殿至太子坪圖說<p>由接引殿盤旋而上，道左一石壁立，高二丈餘，苔蘚平鋪，現「第一山」字。字畫色赤，高寬二尺許。年年必現，現未必全。若全現，則年占大有。復屈曲仰登，凡數百丈，名三倒拐，一曰三倒角。前有巨石，橫亙當途，為觀音巖，原有觀音殿。又三濟禪師建有迴龍庵，今俱廢。傍巖斜上，進太子坪，以坪名寺。層樓高聳，內供太子，因名。一名萬行庵，古智禪師開建。聞達禪師重修之，基址屢易。從此至頂，喜無險徑。昔建有大歡喜亭，今廢。寺前巖下，石形如象，呼象王石。自大乘寺以上，徧山皆桫欏花，宋子京贊曰：眾葩共房<#sp>葉附花外根不可徙<#sp>見偉茲世<p>昔賢遊記，指大歡喜亭、八十四盤，上有桫欏坪。蔣超辨之，實在千佛頂後，與獅子、羅漢等坪同列，詳舊志凡例。<p>三十九、太子坪至天門寺圖說<p>由太子坪左斜上，道左有永慶寺，原名盤龍。由寺橫過，至祖師殿。殿左里許，有大覺寺故址。殿右上沈香塔，以塔名寺，明通天和尚奉勅開建，神宗賜額「護國草庵」。慈聖太后賜有珍珠繖，御書佛號金繡長旛，并九層沈香塔，高丈許。覆以層樓，雕鏤金彩，工極天然，通天和尚法身在焉。萬曆間，賜住持本炯勅書一道。塔左，古有空樹，老僧入定其中，枯幹復榮，今亡。按：老僧，即晉遠公禪師弟慧持也。塔右直上，天門寺，明瑞峯禪師建。寺右兩石對立，劃然中分。入其門，如登閶闔，名天門石。<p>四十、天門寺至七天橋圖說<p>從天門石，凡三折始達山徑，境極幽峭。過亭，進七天橋，以橋名寺。古文殊庵，亦名金剛寺，被焚。後光緒十年，大峨寺僧圓明重建。寺左，古七天橋，俗傳為九天仙女降會處，而《道書》註：「峨山為第七洞天也」。舊有「為天一柱」坊，今圮。渡橋，上和尚塔，塔藏法身趺坐。原額誤題「普賢塔」；譚鍾嶽以為和尚法身不當冒普賢之名，改題「和尚塔」。<p>四十一、七天橋至金殿圖說<p>由和尚塔左上，渡天仙橋，旁有仙女庵故址。進金殿，明僧妙峯建，僧惟密嗣修。清初總兵祁三昇捐修鐵瓦大殿以覆之。金殿之瓦柱、門櫺、窗壁，皆銅為之而滲金。高二丈五尺，廣一丈四尺四寸，深一丈三尺五寸。中設普賢菩薩像，旁列萬佛。門陰刻全蜀山川程途，明瀋王捐造。後以大殿火，隨之而燬。光緒十二年，僧心啓改砌磚殿。惟王毓宗集王羲之書、傅光宅集褚遂良書，兩銅碑巋然完善，光澤可鑑。頂後懸巖，下臨無地。巖左祖殿亦修磚殿，以護佛像。有覩光臺居其中，佛光每現於巳午。先布兜羅緜雲，平如玉地，名「銀色世界」。上有圓光，外暈數重，五色斑斕，虛明若鏡。觀者各自見形，名「攝身光」。雲散，復出大圓光，映物絢蒨，不可正視，名「清現」。又有紫雲捧虹者，名「金橋」。白色無紅暈者，名「水光」。形如箕，則曰「辟支光」。如鐃鈸，則曰「童子光」。光止一光，變態而名異。當光欲現時，二小鳥飛鳴，其語曰：「佛現！佛現！」明巡撫廖大亨有〈佛現鳥賦〉，詳〈藝文〉。至夜，佛燈始見數點，若螢火飛明。漸至數千百萬，儼若燈光，冉冉而來。落雪上有聲，以手覆之，浮光四迸，不可掩。殿前鐵闌干十餘丈，殿左鐵塔矗立。塔左有石屹然，曰金剛石，又曰金剛嘴。嘴下萬石嵯峨，名七寶臺，又名獨尊臺。臺下峭削六棱，多石室，石樞刻有「鬱儀引日精，結璘致月神；得道處……」字。頂左銅塔、銅碑、銅鐘鼎峙。藏經、觀音兩閣圮。金殿前有瑞星石。橫過即錫瓦殿。殿右過楞嚴閣故址，即光相寺。往臥雲庵，庵為僧性天建。明末圮，總制哈瞻令僧可聞重修。康熙壬午，賜僧照玉御書經典。右有磐陀石，石下為光明巖。絕頂無水，惟此庵下有井絡泉，日飲千人。因汙穢涸，寺僧誦經，泉復出。金殿左下，新鑿龍泉。再下，古白龍池，深廣二丈。水清，多蜥蜴，色白微黃，長數寸，四足，兩額，豎角，有花文，性馴而靈，相傳為龍子，遇旱禱雨輒應。有碣，刻明巡按馬如蛟七絕一首云：龍向深山學化龍<#sp>涓涓泉水自從容聞經想已能冥契<#sp>好去乘時惠九農<p>池左淨土庵，明萬曆時，僧大智建，內豎遺願碑。大佛坪，方廣里許，銅瓦殿，僧別傳建。前有捫參歷井坊，以分野應參井也，今俱圮。千佛、萬佛，兩頂並峙，各建庵於其下。再下，明月、華藏兩庵，皆結茅以奉香火焉。山後昔有「七二古德名庵」坊，今圮。<p>四十二、蓮華石至遇仙寺圖說<p>由蓮華石下，分路，望東北隅，下遇仙寺。據高臨下，寥曠欲鶱，其坡名長壽坡。坡左尖石屹立，低昂不一，稱石筍峯。坡足石梁橫亙，為長壽橋。橋右高巖，瀑布飛射，水出橋下，順山麓屈曲而行。有觀音橋，直跨山㵎。右望，百尺危巖，跳珠噴雪，如驚濤怒湍，聲震山谷者，呼觀音巖。古苔如亂髮䰐鬖，纏挂枮木頑石，下垂十餘丈，縷縷不絕，名普賢綫。《方物略》稱仙人絛，贊曰：「附陽而生，垂若文絛；大概苔類，土石所交。」煎湯服之治氣痛，有效，亦山靈變幻之奇也。<p>四十三、遇仙寺至仙峯寺圖說<p>由觀音橋依山順行，渡仙峯橋。上有兩石對屹若劈，中通一路，名仙峯石，亦呼天門石。不數十武，即仙峯寺，梵宇頗敞。寺右過坡，即往九老洞路也。寺前瀕巖，古樹一幹，而葉分四種，即㭨瓢樹。前望大、小尖峯，逼肖芙蕖，遂名蓮華峯。屈曲而下，呼九十九倒拐，一名壽星坡。有壽星橋，橫亙山㵎。順巖而上，復平行數十步，為扁擔巖。下視，溪水盈盈，為龍居溪。昔有瘋僧百餘歲，至此遇蟒當途，默祝而去。至今山旁草木，人不敢樵採。按：九老洞在九嶺岡初殿上。黃帝訪天皇真人至此，遇一叟，問：「有侶乎？」答以「九人」，故名。洞深窈莫測，昔有然炬入者，行三十餘里，聞雞犬鼓樂之聲。蝙蝠如鴉，撲炬，乃出。中有觀音水一勺，可資掬飲。巖下即卜應泉也。<p>四十四、仙峯寺至洪椿坪圖說<p>從龍居溪沿巖而下，路右即洪椿坪，以坪名寺（古千佛庵），伏牛山楚山禪師開建，一云寶掌禪師建。明德心禪師重修，法嗣銳峯接踵，歷二十餘年落成。殿宇樓閣，結構精工。清初峨雲圓滿禪師復鼎新之。康乾間，御賜經典字幅。寺後山頂有天成石池，因名天池峯。右為呪詛泉，相傳當日大眾千人，苦乏水源，老僧持呪引水，故名，亦名錫杖水。從寺左下行經木坊，渡積善橋，一名萬渡。向有上中下三道。橋右小徑，乃下雙飛橋路也。<p>四十五、洪椿坪至大坪圖說<p>由積善橋，陡上危坡，俗呼蛇倒退。其地昔多虎患，因建山王廟鎮之，患乃止。道左有仙姬池，池內蛙鳴，聲韻悠揚，儼然一部鼓吹，人呼「仙姬彈琴」。穿過茂林，重歷月臺，始達禪院。舊名淨土，今榜「大坪」，以地名也。相傳後殿初建時，掘地得一圓石，中空，水一盂，金魚二尾，生機潑潑。廟右敞坪，有千年古松虯姿鶴骨，鬱鬱森森。昔開山老僧跏趺其下，每見龍虎當前，勢欲攫人，輒默祝馴服。至今虎夜巡更，蛇不傷人，亦異矣。<p>四十六、大坪至會佛寺圖說<p>由大坪轉山王廟下坡，左瀕危壁，迹絕人鳥。相傳有猴王洞，坡呼猴子坡。路在山脊，陡甚，行者股栗。進會佛寺，寺為洪椿坪住持僧創建。右為象鼻巖，昔有靜室，今圮。左為石筍溝，水出黑龍潭。寺前陡下，有坪，差堪駐足，稱牛心坪。旁為杉樹岡，即下牛心寺要道也。<p>四十七、會佛寺至牛心寺圖說<p>牛心寺，一名延福，唐慧通禪師以山多回祿，改為臥雲。乃孫真人思邈修煉處。所遺鐵臼銅罐，質樸色古，今隨婪吏去矣。藥鑪丹竈在峯頂石洞中。洞為藥王洞，巖石碎裂，無草木，說者以為丹氣熏蒸所致。方士多取煑服，以為能助精養神。洞外一石，可以箕踞宴坐，名玩丹石。寺壁，相傳有張僧繇畫羅漢像，筆迹超妙，眉目栩栩欲活，頗著靈異。一云吳道子畫，今毀。寺為宋繼業三藏重興，淳祐間，僧紹才重修。明洪武時，廣濟禪師住持。溫井涸，涼井水甘洌，合寺仰汲。寺內有卜應泉，久晴將雨，久雨將晴，前一日取供炊，白粲必赤，為雨暘之應，故名。寺右有青蓮峯，峯下有黑龍江，再下石罅丈許，為祖師洞。由寺左行，仍轉雙飛橋去矣。<p>四十八、牛心寺至黑水寺圖說<p>由牛心寺轉萬年、淨水廟，左旋，過鐵索橋兩道。一虎跳橋，唐僖宗時，僧慧通至此，水泛不得渡；見一虎蹲伏其旁，跨之而濟，因以名橋。後蜀人張鳳羾等七人遊此，又題其橋曰「七笑」。一無懷橋，以巖龕為無懷洞，名之。路右八音池，又曰「樂池」。遊人鼓掌，一蛙大鳴，羣蛙次第相和，其數八。將終，一蛙復大鳴，羣蛙頓止。作止翕然一律，如玉振金聲。池邊一石，可以小憩。上有雞公石，因作祟，被雷擊之，改呼雷打石。一路曲折紆轉，呼十二盤。循石磴而上，進黑水寺，古名華藏，創自晉肇公。唐僧慧通率其妹慧續尼駐錫。道聞朝廷，賜有無縫衣、玉環、供器，今無存。寺宇屢經舉廢，至清乾隆四十四年，僧明仙重修之。寺後對月峯，原有祖師堂，慧通肉身在焉。寺前原有慧續尼院，即續入定處。相傳有黑虎巡廊之異。今堂院瓦解，僅存其名矣。出寺仍轉雷打石，往白袍殿。殿小而新，比丘居之。寺後絕頂產茶，味佳；而色一年白，二年綠。地氣所鍾，隨時變異。<p>四十九、黑水寺至石船子圖說<p>由黑水寺，仍轉雙飛橋、廣福寺，下迴龍山。山勢崔巍，周圍五里。自牛心石俯瞰眾流，匯歸成渠，甫有歸宿。源來淼淼，瀉去潺潺，則迴龍實為砥柱矣。由茲屈曲而下，為五顯岡。小店零星，參綜錯伍。再下瀕河，逆行百餘步，見長石橫臥溪中，類艅艎，若浮水面，稱石船子，俗號普賢船。迫視之，微肖。紋理縱橫，亦異他石。豈慈航寶筏於此示相耶？道左，昔建有「藏舟於壑」山房，今廢。沿河順下，有鐵索橋一道，長二十餘丈，橫亙溪中。渡橋，即往峨眉縣之山徑也。<p>五十、石船子至龍門洞圖說<p>由鐵索橋左，沿河竭蹶而下，見㵎流自兩山石門中噴出，為龍門峽。峽之中，兩岸巖壁千尋，色如碧玉，光潤照人。有兩瀑布，各出一巖頂，相對飛下。巖根有磐石承之，激而濺沫跳珠，常見籜葉隨出。相傳即呂純陽劍畫十字洞旁叢篁遺墜也。越數丈，巖半有圓龕，即龍門洞，去水可二丈。遊人乘槎至洞口，萬壑千巖，競來邀盼。入尺許，另透天光一綫，豁然開朗。左壁刻「龍門」二大字，為宋蘇東坡書；一云富春孫公雙鉤。石凸凹作鱗爪，名以龍牀、龍枕。遊人援梯而上，俯臨深潭，紺碧無底，非復人寰。宋范成大云：「聞峨眉雙溪不減廬山三峽。」及至龍門，則雙溪又在下風。蓋天下峽泉之勝，當以龍門為第一觀。<p>五十一、龍門洞至新開寺圖說<p>由龍門洞右，繞蕭店、伏虎寺，至解脫橋。左上陡甚，度凹即旺相臺。橫下新開寺，明萬曆三年，僧大用建。後左為滴水巖，右為尖峯嶺。大松一株，輪囷古致，酷似獰龍。前左對岸，桂樹二株，半去皮膚，而生趣盎然。當門小坡，名以木魚，形相似也。按：寺近舊有蟠龍寺，為唐慧覺禪師建。又有羅漢寺，初建日，梵僧赴齋，齋畢不見。西北隅有佛到寺，因開山日得石佛，故名。又傳尊者曾到其間，留有佛迹焉。而孤峯絕壁，鳥道紆縈，人迹所不能到也，故又稱不到寺。今俱廢。<p>五十二、新開寺至靈巖寺圖說<p>由新開寺下坡，經青龍場，野店二十餘家。過高橋，進接引殿。再渡觀音橋，平疇沃衍，桑麻映道。上古石梯，即靈巖寺。寺為寶掌禪師結廬舊址，歷朝增葺。宋紹興五年，太尉王陵、漢州知州王陟施資重修，易名護國光林。元季燬。明洪永間，僧弘義、圓道重建之，仍曰「靈巖」。景泰間，僧寶峯增修三世佛殿。殿前為明王樓，東為伽藍堂，西為祖師堂。凡禪堂、齋堂、靜室、香積、客廳，以次告成，規模廣大。天順庚辰，頒賜藏經。成化乙酉，寶峯詣闕請額，賜名會福。弘正間，僧本印重修。寺宇昔有四十八重，今存五之一。僧眾昔以千計，今寥寥矣。佛光時現，寺後有覩佛臺。按：寶掌生於周威烈王十二年丁卯，至唐高宗顯慶二年丁巳卒，住世一千七十一年，詳舊志。<p>五十三、靈巖寺至二峨、三峨圖說<p>二峨，即中峨，古綏山，一名覆篷。《方輿記》云：「綏山廢縣在峨眉縣西四十里，高半大峨，形如覆釜，雄據南方。上有天池、葛由洞；下有豬肝洞、魚洞。」舊志云：「天池與李仙洞相對。葛仙洞，在白巖溪上，為周成王時，羌人葛由騎木羊處。白巖溪旁有玉蟾洞，洞壁石室如雲母，彷彿見肩背衣絛，傳為白玉蟾尸解處。豬肝洞，一名紫芝，明督學王敕過洞前，知有異物，掘地得石碣，刻『紫芝洞』三字，旁註『一山五口道人書』，今猶豎道左。上一里，有爛柯洞，洞口刻『爛柯』二字。魚洞下，冷水河，河畔乾洞。」《元和志》謂：「洞穴纔容一人，行數里，漸寬平。蝙蝠大如箕，人不敢復進。」昔陰長生製黃表，寫丹經四通。其一通，以黃金之簡，書而刻之，封以白銀之函，置之綏山，即兹地矣。山產桃，諺曰：「得綏山一桃，雖不得仙，亦足以豪。」三峨，即小峨，一名鏵刃，《山海經》所謂「西皇山」是也。在縣東西六十里，距二峨九里，高半之。兩山耕作，約數千人。其間草木、茶菜、荳芋，蕃膴豐熟，足當田疇十分之五。桃華白而實紅，土人呼曰「蟠桃」。味甘香，惟較二峨產者頗小耳。由大峨靈巖寺，經青龍場，渡孝心鐵索橋，上紫芝廟，遞上清虛樓。樓後望三峨，如在目前，餘詳圖中，不贅。（三峨，「在縣東西六十里」，「東西」二字，疑誤。但多處皆然，祇好仍之。）<p>五十四、三峨至四峨圖說<p>四峨，一名華山，其形棱瓣如華，因以為名。在大峨之直北，距峨眉縣二十里。酈道元《水經注》云：「峨山東北有武陽、龍尾山，仙者羽化之所。」殆即此與！昔印宗禪師止錫四峨，每跏趺時，祥雲結蓋。遇旱延禱，甘霖立沛。有龍王受戒、猛獸調伏之異，詳舊志〈高僧〉。山有圓通寺，由紫芝廟轉青龍場，至其處，計程三十里而遙。按：二峨、三峨、四峨，均以大峨得名。大峨高峻，俯瞰羣山，兼有三峨之勝。緜亙岌翠，環峙於前，愈顯大峨雄偉，上接穹蒼，為名山之祖也。<p>峨山十景<p>金頂祥光（即絕頂。金殿、祖殿後為覩光臺。以下各詩，晴峯譚鍾嶽撰。）一抹祥光畫不成<#sp>峨山形勢極崢嶸琳宮紺宇塵緣絕<#sp>直似須彌頂上行<p>靈巖疊翠（即靈巖寺。）危巖固是夙鍾靈<#sp>風雨飄零常翠青疑是為吾標奇迹<#sp>心香一瓣薦芳馨<p>聖寺晚鐘（即聖積寺，樓有巨鐘。）晚鐘忽撞一聲聲<#sp>古寺猶傳聖積名縱令凡情蔽塞極<#sp>也應入耳覺心清<p>象池夜月（即洗象池。）普賢騎象杳何之<#sp>勝迹空留洗象池一月映池池貯月<#sp>月池感應妙難思<p>白水秋風（即萬年寺，有白水池。）曾聞白水出真人<#sp>此水由茲不染塵何遽西風吹木落<#sp>歸根誰不悟玄因<p>洪椿曉雨（即洪椿坪，此處多雨。）萬壑千巖勢不平<#sp>攀蘿捫葛力難勝蒼茫山雨天將曙<#sp>既到不憂犯夜行<p>雙橋清音（即雙飛橋，有清音閣，黑、白二水，牛心石。）傑然高閣出清音<#sp>彷彿仙人下撫琴試向雙橋一傾耳<#sp>無情兩水漱牛心<p>九老仙府（即仙峯寺，有九老古洞。）圖成九老記香山<#sp>九老緣何到此間料是箇中丹訣妙<#sp>致令九老遠追攀<p>大坪霽雪（淨土寺，即大坪。）禪院清涼別有天<#sp>偶來淨土識真禪晴光晃映雪光朗<#sp>心目空明照大千<p>羅峯晴雲（即伏虎寺，有羅峯庵，蔣虎臣舊隱處。）境幽正好學無餘<#sp>太史虎臣曾結廬佛聖來迎蹤已渺<#sp>長空萬里日光舒<p>附：峨山圖說<p>（明）胡世安（大學士<#sp>井研）<p>西南屹然摩漢，首記峨眉。襟岷嶓而帶江涪，遠窮天竺，近矚蜀都。陰壑陽巖，雲谿風洞。朝暮而冬夏，降陟而晦明。花卉別鍾，禽蟲畸類。琳宮玄觀，錯飾其間。逸客騷人，迭相盟主。洵坤輿鉅望也。意接，口得而宣之，有遺音矣；目涉，手得而繪之，有遺形矣。神契，手與口得而億中焉。翻有出人意表者，則天機離合之因也。余既集眾言以測厥蘊，先茲圖以表厥儀。三百餘里郛廓，直欲尺寸規之以引游緒，可謂操約而願奢矣。世有崇域外觀者，小中見大，略處稽詳，則普賢願王法界，可決眥納之矣。又何必策筇造極，置身兜羅緜雲表也。<p>附：圖頌<p>（明）李尊美（雲間）<p>二儀分位，流峙標奇，鍾彼峨兮。上應鶉首，下帶龍藪，睇岷嶓兮。權輿南戒，游蹤罕屆，仙隱薖兮。相霙封山，如蹯啓關，侯逶迤兮。緜雲冠椒，環霞映㟽，態剎那兮。莫雨匪嵐，莫唄匪庵，歷嵾嵯兮。耳而目之，久而倏之，引興酡兮。吮毫圖畫，聊以意逆，絓漏多兮。<p>峨眉圖跋<p>無名氏<p>宇內名山，有名殊而實班者，峨眉之於崐崙是也。如以名，潯之德安，泉之永春，以及肅衛，且有三崐崙矣。若夫平南天門，汀之歸化，邵武泰寧，粵西太平，汝之郟，黔思城南之山，莫不竊號峨眉，裒然著郡志，不僅如覆篷、鏵刃，溟涬雁行，依光近附也。雖儗倫不類，有目共昭，徒按圖以索驥，拔幅於拘墟，凡有一體與具體而微者，咸得以貸靈甲秀，而目眯糠粃者，又比比是。使峨竟不克以圖自表矣，故正名莫要於核實。
。
<juan>峨眉山志卷二<p>第二、菩薩聖迹（分六：一釋名、二修證、三德相、四法要、五利行、六應化。）<p>以普賢視峨眉，不啻滄海之一滴；而峨眉有普賢，則如芥子納須彌。所以雖僻處西陲，而名高五嶽。與補怛、清涼，同為朝野所崇奉者，以有大士應化故也。但徒瞻仰金容、拜伏於象王足下，而不知大士聖德神功巍巍無上，殊負大士度世之心。因略引經文，顯揚大士本迹，故志聖迹。<p>一、釋名<p>普賢菩薩，證窮法界，久成正覺。（見《如來不思議境界經》。）為輔弼釋迦，度脫眾生，隱本垂迹，現菩薩身。其德無量無邊不可思議，名號亦無量無邊不可思議。（如《華嚴經．如來名號品》所說。）今且約「普賢」二字，以示其概。梵語邲輸跋陀，或作三曼多跋陀羅。嘉祥《法華疏》云：「三曼多，此云普；跋陀羅，此云賢。」《華嚴大疏》云：「體性周徧曰普，隨緣成德曰賢，此約自體。又曲齊無遺曰普，鄰極亞聖曰賢，此約諸位普賢。又德周法界曰普，至順調善曰賢，此約當位普賢。又果無不窮曰普，不捨因門曰賢，此約佛後普賢。當位普賢，悲智雙運；佛後普賢，智海已滿。而運即智之悲，寂而常用，窮未來際。又一即一切曰普，一切即一曰賢，此約融攝。」又或譯為徧吉。徧即普義。賢，從理體立名；吉，從事相立名也。此菩薩與文殊，為釋迦佛左右二輔。文殊表智，普賢表行。又普賢表理，文殊表智。又文殊表根本智，普賢表差別智。理智合一，行解相應，寂照同時，即毗盧遮那法身。故《華嚴》一經所明，全歸於此一佛二菩薩之法門，故稱為華嚴三聖。《大日經疏》云：「普賢菩薩者，普是徧一切處，賢是最妙善義。謂從菩提心所起願行，及身口意三業，皆徧一切處，純一妙善，備具眾德，故以為名。」蓋此菩薩，從根本智發廣大願，以萬善莊嚴，一一周徧法界。所謂全性起修，全修在性，圓滿菩提，歸無所得，故名普賢也。<p>二、修證<p>菩薩久證法身，不離寂光，垂形法界，本地修證，其何能測？即迹門示現，無量劫來所修所證種種行願功德，以至修無可修，證無可證之聖迹，亦劫海難宣。今略引二則，以見端倪。<p>《悲華經》云：往昔過恆河沙等阿僧祇劫，有世界名刪提嵐，劫名善持，有佛號寶藏如來。時有轉輪聖王，名無諍念（即阿彌陀佛）。王有千子，第一太子名不眴（即觀世音菩薩），第二王子名尼摩（即大勢至菩薩），第三王子名王眾（即文殊菩薩），第八王子名泯圖（即普賢菩薩）。轉輪聖王及諸王子，於寶藏佛前次第發願，佛一一授記。（以上敍事係節略）第八王子泯圖白佛言：「世尊，我今所願，要當於是不淨世界修菩薩道。復當修治莊嚴十千不淨世界，令其嚴淨，如青香光明無垢世界。亦當教化無量菩薩，令心清淨，無有垢穢，皆趣大乘。悉使充滿我之世界，然後我當成阿耨多羅三藐三菩提。世尊，願我修行菩薩道時，要當勝於餘諸菩薩。世尊，我已於七歲之中，端坐思惟諸佛菩薩清淨功德，及種種莊嚴佛土功德。是時即得悉見種種莊嚴三昧等萬一千菩薩三昧，增進修行。世尊，若未來世諸菩薩等，行菩薩道時，亦願悉得如是三昧。世尊，願我得出離三世勝幢三昧。以三昧力故，悉見十方無量無邊諸佛世界，在在處處現在諸佛，出離三世，為諸眾生說於正法。世尊，願我得不退三昧。以三昧力故，於一念中，悉見如微塵等諸佛菩薩，及諸聲聞，恭敬圍繞。願我於此一一佛所，得無依止三昧。以三昧力故，作變化身，一時徧至如一佛世界微塵數等諸如來所，供養禮拜。願我一一身，以種種無上珍寶華香，塗香末香，妙勝技樂，種種莊嚴，供養一一諸佛世尊。願我一一身，於一一佛所，如大海水滴等劫，行菩薩道。願我得一切身變化三昧。以三昧力故，於一念中，在一一佛前，知如一佛土微塵數等諸佛世界。世尊，願我得功德力三昧。以三昧力故，於一一佛前，徧到如一佛土微塵數等諸佛世尊所，以微妙讚歎，讚歎諸佛。世尊，願我得不眴三昧。以三昧力故，於一念中，悉見諸佛，徧滿十方無量無邊世界之中。世尊，願我得無諍三昧。以三昧力故，於一念中，悉見過去、未來、現在諸佛所有淨妙世界。世尊，願我得首楞嚴三昧。以三昧力故，化作地獄之身，入地獄中，與地獄眾生說微妙法，勸令發阿耨多羅三藐三菩提心。彼諸眾生，聞是法已，尋發無上菩提之心，即便命終，生於人中。隨所生處，常得值佛；隨所值佛，而得聽法；聽受法已，即得住於不退轉地。乾闥婆、阿修羅、迦樓羅、緊那羅、摩睺羅伽、人、非人等，天龍、鬼神、夜叉、羅剎、毗舍遮、富單那、迦吒富單那、屠殺魁膾、商賈淫女、畜生餓鬼，如是等眾，亦復如是，皆令發阿耨多羅三藐三菩提心。有諸眾生，隨所生處，得諸色像我分之身。如業所作，隨受苦樂，及諸工巧。願我變化作如是身，隨其所作，而教化之。世尊，若有眾生，各各異音，願我隨其種種音聲而為說法，各令歡喜。因其歡喜，勸發安止，令其不退於阿耨多羅三藐三菩提。世尊，我要當教十千佛土所有眾生，令心清淨，無有行業煩惱諸毒，乃至不令一人屬於四魔，何況多也？若我莊嚴十千佛土如是清淨，如光明無垢尊香王佛，青香光明無垢世界，所有種種微妙莊嚴。然後我身，及諸眷屬，乃當如彼師子香菩薩之所願也。世尊，若我所願成就，得己利者，當令十千諸佛世界所有眾生，斷諸苦惱，得柔輭心、得調伏心，各各自於四天下界，見佛世尊現在說法。一切眾生，自然而得種種珍寶，華香、末香及以塗香，種種衣服，種種幢旛，各各以用供養於佛。供養佛已，悉發無上菩提之心。世尊，願我今者以悉得見種種莊嚴三昧力故，皆得遙見如是諸事。」作是語已，尋如所願，悉得見之。爾時世尊讚阿彌具言：「善哉！善哉！善男子，汝今世界，周帀四面，一萬佛土清淨莊嚴。於未來世，復當教化無量眾生，令心清淨，復當供養無量無邊諸佛世尊。善男子，以是因緣故，今改汝字，號為普賢。於未來世，過一恆河沙等阿僧祇劫，入第二恆河沙等阿僧祇劫，末後分中於北方界，去此世界過六十恆河沙等佛土，有世界，名知水善淨功德，汝當於中成阿耨多羅三藐三菩提，號智剛吼自在相王如來。」（節錄《悲華經》〈大施品〉及〈諸菩薩本受記品〉）<p>《楞嚴經》云：普賢菩薩即從座起，頂禮佛足，而白佛言：「我已曾與恆沙如來，為法王子。十方如來，教其弟子菩薩根者，修普賢行，從我立名。世尊，我用心聞，分別眾生所有知見。若於他方恆沙界外，有一眾生，心中發明普賢行者，我於爾時乘六牙象，分身百千，皆至其處。縱彼障深，未得見我，我與其人暗中摩頂，擁護安慰，令其成就。佛問圓通，我說本因。心聞發明，分別自在，斯為第一。」<p>三、德相<p>菩薩德不可思議，由德所現之相亦不可思議。若欲備知，非佛莫由。凡夫二乘，能欽仰德相而修持之，終必有親證菩薩德相之一日。《華嚴經．普賢三昧品》云：爾時普賢菩薩摩訶薩，於如來前，坐蓮華藏師子之座，承佛神力，入于三昧。此三昧，名一切諸佛毗盧遮那如來藏身，普入一切佛平等性。能於法界示眾影像，廣大無礙，同於虛空；法界海漩，靡不隨入；出生一切諸三昧法，普能包納十方法界；三世諸佛智光明海皆從此生，十方所有諸安立海悉能示現；含藏一切佛力解脫諸菩薩智，能令一切國土微塵普能容受無邊法界；成就一切佛功德海，顯示如來諸大願海；一切諸佛所有法輪，流通護持，使無斷絕。如此世界中，普賢菩薩於世尊前，入此三昧；如是盡法界虛空界，十方三世微細無礙廣大光明，佛眼所見、佛力能到、佛身所現一切國土，及此國土所有微塵，一一塵中有世界海微塵數佛剎，一一剎中有世界海微塵數諸佛，一一佛前有世界海微塵數普賢菩薩，皆亦入此一切諸佛毗盧遮那如來藏身三昧。爾時一一普賢菩薩，皆有十方一切諸佛而現其前。彼諸如來同聲讚言：「善哉！善哉！善男子，汝能入此一切諸佛毗盧遮那如來藏身菩薩三昧。佛子，此是十方一切諸佛共加於汝。以毗盧遮那如來本願力故，亦以汝修一切諸佛行願力故。所謂能轉一切佛法輪故，開顯一切如來智慧海故，普照十方諸安立海悉無餘故，令一切眾生淨治雜染得清淨故，普攝一切諸大國土無所著故，深入一切諸佛境界無障礙故，普示一切佛功德故，能入一切諸法實相增智慧故，觀察一切諸法門故，了知一切眾生根故，能持一切諸佛如來教文海故。」爾時十方一切諸佛，即與普賢菩薩摩訶薩，能入一切智性力智，與入法界無邊量智，與成就一切佛境界智，與知一切世界海成壞智，與知一切眾生界廣大智，與住諸佛甚深解脫無差別諸三昧智，與入一切菩薩諸根海智，與知一切眾生語言海轉法輪辭辯智，與普入法界一切世界海身智，與得一切佛音聲智。如此世界中如來前普賢菩薩，蒙諸佛與如是智；如是一切世界海，及彼世界海一一塵中所有普賢，悉亦如是。何以故？證彼三昧，法如是故。……一切如來諸毛孔中咸放光明，於光明中而說頌言：普賢徧住於諸剎<#sp>坐寶蓮華眾所觀一切神通靡不現<#sp>無量三昧皆能入普賢恆以種種身<#sp>法界周流悉充滿三昧神通方便力<#sp>圓音廣說皆無礙一切剎中諸佛所<#sp>種種三昧現神通一一神通悉周徧<#sp>十方國土無遺者如一切剎如來所<#sp>彼剎塵中悉亦然所現三昧神通事<#sp>毗盧遮那之願力普賢身相如虛空<#sp>依真而住非國土隨諸眾生心所欲<#sp>示現普身等一切普賢安住諸大願<#sp>獲此無量神通力一切佛身所有剎<#sp>悉現其形而詣彼一切眾海無有邊<#sp>分身住彼亦無量所現國土皆嚴淨<#sp>一剎那中見多劫普賢安住一切剎<#sp>所現神通勝無比震動十方靡不周<#sp>令其觀者悉得見一切佛智功德力<#sp>種種大法皆成滿以諸三昧方便門<#sp>示己往昔菩提行如是自在不思議<#sp>十方國土皆示現為顯普入諸三昧<#sp>佛光雲中讚功德<p>爾時一切菩薩眾，皆向普賢合掌瞻仰。承佛神力，同聲讚言：從諸佛法而出生<#sp>亦因如來願力起真如平等虛空藏<#sp>汝已嚴淨此法身一切佛剎眾會中<#sp>普賢徧住於其所功德智海光明者<#sp>等照十方無不見普賢廣大功德海<#sp>徧往十方親近佛一切塵中所有剎<#sp>悉能詣彼而明現佛子我曹常見汝<#sp>諸如來所悉親近住於三昧實境中<#sp>一切國土微塵劫佛子能以普徧身<#sp>悉詣十方諸國土眾生大海咸濟度<#sp>法界微塵無不入入於法界一切塵<#sp>其身無盡無差別譬如虛空悉周徧<#sp>演說如來廣大法一切功德光明者<#sp>如雲廣大力殊勝眾生海中皆往詣<#sp>說佛所行無等法為度眾生於劫海<#sp>普賢勝行皆修習演一切法如大雲<#sp>其音廣大靡不聞國土云何得成立<#sp>諸佛云何而出現及以一切眾生海<#sp>願隨其義如實說此中無量大眾海<#sp>悉在尊前恭敬住為轉清淨妙法輪<#sp>一切諸佛皆隨喜<p>〈阿僧祇品〉偈云：以此諸塵數諸剎<#sp>一塵十萬不可說爾劫稱讚一普賢<#sp>無能盡其功德量<p>〈十定品〉云：爾時普眼菩薩摩訶薩承佛神力，從座而起，偏袒右肩，右膝著地，合掌白佛言：「世尊，我於如來應正等覺，欲有所問，願垂哀許。」佛言：「普眼，恣汝所問，當為汝說，令汝心喜。」普眼菩薩言：「世尊，普賢菩薩及住普賢所有行願諸菩薩眾，成就幾何三昧解脫，而於菩薩諸大三昧，或入、或出、或時安住，以於菩薩不可思議廣大三昧善入出故，能於一切三昧自在，神通變化，無有休息？」佛言：「善哉！普眼，汝為利益去、來、現在諸菩薩眾而問斯義。普眼，普賢菩薩今現在此，已能成就不可思議自在神通，出過一切諸菩薩上，難可值遇，從於無量菩薩行生菩薩大願，悉已清淨，所行之行皆無退轉。無量波羅蜜門、無礙陀羅尼門、無盡辯才門，皆悉已得清淨無礙。大悲利益一切眾生，以本願力盡未來際而無厭倦。汝應請彼，彼當為汝說其三昧自在解脫。」爾時會中諸菩薩眾，聞普賢名，即時獲得不可思議無量三昧。其心無礙，寂然不動，智慧廣大，難可測量，境界甚深，無能與等。現前悉見無數諸佛，得如來力，同如來性，去來現在靡不明照。所有福德不可窮盡，一切神通皆已具足。其諸菩薩於普賢所，心生尊重，渴仰欲見。悉於眾會周徧觀察而竟不覩，亦不見其所坐之座。此由如來威力所持，亦是普賢神通自在使其然耳。<p>爾時普眼菩薩白佛言：「世尊，普賢菩薩今何所在？」佛言：「普眼，普賢菩薩今現在此道場眾會，親近我住，初無動移。」是時普眼及諸菩薩，復更觀察道場眾會，周徧求覓，白佛言：「世尊，我等今者猶未得見普賢菩薩其身及座。」佛言：「如是，善男子，汝等何故而不得見？善男子，普賢菩薩住處甚深，不可說故。普賢菩薩獲無邊智慧門，入師子奮迅定，得無上自在用，入清淨無礙際，生如來十種力，以法界藏為身，一切如來共所護念。於一念頃，悉能證入三世諸佛無差別智，是故汝等不能見耳。」<p>爾時普眼菩薩聞如來說普賢菩薩清淨功德，得十千阿僧祇三昧。以三昧力，復徧觀察，渴仰欲見普賢菩薩，亦不能覩。其餘一切諸菩薩眾，俱亦不見。時普眼菩薩從三昧起，白佛言：「世尊，我已入十千阿僧祇三昧，求見普賢而竟不得。不見其身及身業、語及語業、意及意業、座及住處，悉皆不見。」佛言：「如是如是，善男子，當知皆以普賢菩薩住不思議解脫之力。普眼，於汝意云何？頗有人能說幻術文字中，種種幻相所住處不？」答言：「不也。」佛言：「普眼，幻中幻相尚不可說，何況普賢菩薩祕密身境界、祕密語境界、祕密意境界，而於其中能入能見？何以故？普賢菩薩境界甚深，不可思議。無有量，已過量。舉要言之，普賢菩薩以金剛慧普入法界，於一切世界無所行、無所住，知一切眾生身皆即非身。無去無來，得無斷盡、無差別自在神通。無依無作，無有動轉，至於法界究竟邊際。善男子，若有得見普賢菩薩，若得承事、若得聞名、若有思惟、若有憶念、若生信解、若勤觀察、若始趣向、若正求覓、若興誓願，相續不絕，皆獲利益，無空過者。」爾時普眼及一切菩薩眾，於普賢菩薩，心生渴仰，願得瞻覲，作如是言：「南無一切諸佛！南無普賢菩薩！」如是三稱，頭頂禮敬。爾時佛告普眼菩薩及諸眾會言：「諸佛子，汝等宜更禮敬普賢，殷勤求請。又應專至觀察十方，想普賢身現在其前。如是思惟，周徧法界，深心信解，厭離一切；誓與普賢同一行願，入於不二真實之法。其身普現一切世間，悉知眾生諸根差別，徧一切處集普賢道。若能發起如是大願，則當得見普賢菩薩。」是時，普眼聞佛此語，與諸菩薩俱時頂禮，求請得見普賢菩薩。<p>爾時普賢菩薩即以解脫神通之力，如其所應，為現色身，令彼一切諸菩薩眾，皆見普賢親近如來，於此一切菩薩眾中坐蓮華座；亦見於餘一切世界一切佛所，從彼次第相續而來；亦見在彼一切佛所，演說一切諸菩薩行，開示一切智智之道，闡明一切菩薩神通，分別一切菩薩威德，示現一切三世諸佛。是時，普眼菩薩及一切菩薩眾，見此神變，其心踊躍，生大歡喜；莫不頂禮普賢菩薩，心生尊重，如見十方一切諸佛。是時，以佛大威神力及諸菩薩信解之力，普賢菩薩本願力故，自然而雨十千種雲。所謂種種華雲、種種鬘雲、種種香雲、種種末香雲、種種蓋雲、種種衣雲、種種嚴具雲、種種珍寶雲、種種燒香雲、種種繒綵雲。不可說世界六種震動；奏天音樂，其聲遠聞不可說世界；放大光明，其光普照不可說世界，令三惡趣悉得除滅；嚴淨不可說世界，令不可說菩薩入普賢行，不可說菩薩成普賢行，不可說菩薩於普賢行願悉得圓滿，成阿耨多羅三藐三菩提。<p>爾時普眼菩薩白佛言：「世尊，普賢菩薩是住大威德者、住無等者、住無過者、住不退者、住平等者、住不壞者、住一切差別法者、住一切無差別法者、住一切眾生善巧心所住者、住一切法自在解脫三昧者。」佛言：「如是如是！普眼，如汝所說，普賢菩薩有阿僧祇清淨功德。所謂無等莊嚴功德、無量寶功德、不思議海功德、無量相功德、無邊雲功德、無邊際不可稱讚功德、無盡法功德、不可說功德、一切佛功德、稱揚讚歎不可盡功德。」<p>四、法要<p>菩薩所說之法，無不契理契機，徹上徹下；俾上根眾生，不離當念，親證法身。即中下根人，亦令種成佛之善因，漸次修習，畢竟皆得成就無上覺道之妙果耳。《華嚴經》〈世界成就品〉，普賢菩薩說世界海十種事。〈華藏世界品〉，普賢菩薩說世界海中一切世界及佛名號。〈毗盧遮那品〉，普賢菩薩說往古大威光太子本行。〈十定品〉，佛敕普賢說十大三昧。〈十通品〉、〈十忍品〉、〈如來十身相海品〉，皆普賢菩薩所說。〈普賢行品〉，普賢菩薩警告大眾，極陳瞋心障道，應勤修十法，能具十種清淨。〈如來出現品〉，由妙德菩薩請問大法，佛口放光明，普照十方，入普賢口，因答妙德之問。〈離世間品〉，普慧菩薩致二百問，普賢菩薩酬二千答。以上具如經文，不能廣引。而〈普賢行願品〉實《華嚴》之歸宿，大藏之綱要；十方三世一切諸佛，上成佛道，下化眾生，成始成終之總持法門。無論上聖下凡，同須依之而修。故將全卷經文悉具錄之，以期見聞，同生淨信，則超凡入聖，了生脫死，即於現生得其實益矣。<p>大方廣佛華嚴經普賢菩薩行願品<p>唐罽賓國三藏般若奉詔譯<p>爾時普賢菩薩摩訶薩稱歎如來勝功德已，告諸菩薩及善財言：「善男子，如來功德，假使十方一切諸佛，經不可說不可說佛剎極微塵數劫，相續演說，不可窮盡。若欲成就此功德門，應修十種廣大行願。何等為十？一者禮敬諸佛，二者稱讚如來，三者廣修供養，四者懺悔業障，五者隨喜功德，六者請轉法輪，七者請佛住世，八者常隨佛學，九者恆順眾生，十者普皆迴向。」善財白言：「大聖，云何禮敬，乃至迴向？」<p>普賢菩薩告善財言：「善男子，言禮敬諸佛者，所有盡法界虛空界，十方三世一切佛剎極微塵數諸佛世尊，我以普賢行願力故，深心信解，如對目前，悉以清淨身語意業，常修禮敬。一一佛所，皆現不可說不可說佛剎極微塵數身。一一身，徧禮不可說不可說佛剎極微塵數佛。虛空界盡，我禮乃盡。以虛空界不可盡故，我此禮敬無有窮盡。如是乃至眾生界盡，眾生業盡，眾生煩惱盡，我禮乃盡；而眾生界乃至煩惱無有盡故，我此禮敬無有窮盡。念念相續，無有閒斷。身語意業，無有疲厭。<p>復次善男子，言稱讚如來者，所有盡法界虛空界，十方三世一切剎土，所有極微一一塵中，皆有一切世間極微塵數佛。一一佛所，皆有菩薩海會圍繞。我當悉以甚深勝解現前知見，各以出過辯才天女微妙舌根。一一舌根出無盡音聲海，一一音聲出一切言辭海，稱揚讚歎一切如來諸功德海。窮未來際，相續不斷。盡於法界，無不周徧。如是虛空界盡，眾生界盡，眾生業盡，眾生煩惱盡，我讚乃盡；而虛空界乃至煩惱無有盡故，我此讚歎無有窮盡。念念相續，無有閒斷。身語意業，無有疲厭。<p>復次善男子，言廣修供養者，所有盡法界虛空界，十方三世一切佛剎極微塵中，一一各有一切世界極微塵數佛。一一佛所，種種菩薩海會圍繞。我以普賢行願力故，起深信解，現前知見，悉以上妙諸供養具，而為供養。所謂華雲、鬘雲、天音樂雲、天傘蓋雲、天衣服雲，天種種香，塗香、燒香、末香，如是等雲，一一量如須彌山王。然種種燈，酥燈、油燈、諸香油燈，一一燈炷如須彌山，一一燈油如大海水。以如是等諸供養具，常為供養。善男子，諸供養中，法供養最。所謂如說修行供養、利益眾生供養、攝受眾生供養、代眾生苦供養、勤修善根供養、不捨菩薩業供養、不離菩提心供養。善男子，如前供養無量功德，比法供養一念功德，百分不及一、千分不及一、百千俱胝那由他分、迦羅分、算分、數分、喻分、優波尼沙陀分，亦不及一。何以故？以諸如來尊重法故。以如說行，出生諸佛故。若諸菩薩行法供養，則得成就供養如來。如是修行是真供養故。此廣大最勝供養，虛空界盡，眾生界盡，眾生業盡，眾生煩惱盡，我供乃盡；而虛空界乃至煩惱不可盡故，我此供養亦無有盡。念念相續，無有閒斷。身語意業，無有疲厭。<p>復次善男子，言懺悔業障者，菩薩自念，我於過去無始劫中，由貪瞋癡，發身口意，作諸惡業，無量無邊。若此惡業有體相者，盡虛空界不能容受。我今悉以清淨三業，徧於法界極微塵剎，一切諸佛菩薩眾前，誠心懺悔，後不復造，恆住淨戒一切功德。如是虛空界盡，眾生界盡，眾生業盡，眾生煩惱盡，我懺乃盡；而虛空界乃至眾生煩惱不可盡故，我此懺悔無有窮盡。念念相續，無有閒斷。身語意業，無有疲厭。<p>復次善男子，言隨喜功德者，所有盡法界虛空界，十方三世一切佛剎，極微塵數諸佛如來。從初發心，為一切智，勤修福聚，不惜身命，經不可說不可說佛剎極微塵數劫。一一劫中，捨不可說不可說佛剎極微塵數頭目手足。如是一切難行苦行，圓滿種種波羅蜜門，證入種種菩薩智地，成就諸佛無上菩提及般涅槃，分布舍利，所有善根，我皆隨喜。及彼十方一切世界，六趣四生，一切種類，所有功德，乃至一塵，我皆隨喜。十方三世一切聲聞及辟支佛，有學無學，所有功德，我皆隨喜。一切菩薩所修無量難行苦行，志求無上正等菩提，廣大功德，我皆隨喜。如是虛空界盡，眾生界盡，眾生業盡，眾生煩惱盡，我此隨喜無有窮盡。念念相續，無有閒斷。身語意業，無有疲厭。<p>復次善男子，言請轉法輪者，所有盡法界虛空界，十方三世一切佛剎極微塵中，一一各有不可說不可說佛剎極微塵數廣大佛剎。一一剎中，念念有不可說不可說佛剎極微塵數一切諸佛成等正覺，一切菩薩海會圍繞。而我悉以身口意業種種方便，殷勤勸請轉妙法輪。如是虛空界盡，眾生界盡，眾生業盡，眾生煩惱盡，我常勸請一切諸佛轉正法輪，無有窮盡。念念相續，無有閒斷。身語意業，無有疲厭。<p>復次善男子，言請佛住世者，所有盡法界虛空界，十方三世一切佛剎，極微塵數諸佛如來，將欲示現般涅槃者，及諸菩薩，聲聞緣覺，有學無學，乃至一切諸善知識，我悉勸請莫入涅槃。經於一切佛剎極微塵數劫，為欲利樂一切眾生。如是虛空界盡，眾生界盡，眾生業盡，眾生煩惱盡，我此勸請無有窮盡。念念相續，無有閒斷。身語意業，無有疲厭。<p>復次善男子，言常隨佛學者，如此娑婆世界毗盧遮那如來，從初發心，精進不退，以不可說不可說身命而為布施。剝皮為紙，析骨為筆，刺血為墨，書寫經典，積如須彌。為重法故，不惜身命，何況王位，城邑聚落，宮殿園林，一切所有。及餘種種難行苦行，乃至樹下成大菩提，示種種神通，起種種變化，現種種佛身，處種種眾會。或處一切諸大菩薩眾會道場，或處聲聞及辟支佛眾會道場，或處轉輪聖王小王眷屬眾會道場，或處剎利及婆羅門長者居士眾會道場，乃至或處天龍八部人非人等眾會道場。處於如是種種眾會，以圓滿音，如大雷震，隨其樂欲，成熟眾生，乃至示現入於涅槃，如是一切我皆隨學。如今世尊毗盧遮那。如是盡法界虛空界，十方三世一切佛剎，所有塵中一切如來，皆亦如是，於念念中，我皆隨學。如是虛空界盡，眾生界盡，眾生業盡，眾生煩惱盡，我此隨學無有窮盡。念念相續，無有閒斷。身語意業，無有疲厭。<p>復次善男子，言恆順眾生者，謂盡法界虛空界，十方剎海所有眾生，種種差別。所謂卵生、胎生、溼生、化生，或有依於地水火風而生住者，或有依空及諸卉木而生住者。種種生類，種種色身，種種形狀，種種相貌，種種壽量，種種族類，種種名號，種種心性，種種知見，種種欲樂，種種意行，種種威儀，種種衣服，種種飲食，處於種種村營聚落城邑宮殿。乃至一切天龍八部，人非人等，無足二足四足多足，有色無色，有想無想，非有想非無想，如是等類，我皆於彼隨順而轉。種種承事，種種供養，如敬父母，如奉師長，及阿羅漢，乃至如來，等無有異。於諸病苦，為作良醫；於失道者，示其正路；於闇夜中，為作光明；於貧窮者，令得伏藏。菩薩如是平等饒益一切眾生，何以故？菩薩若能隨順眾生，則為隨順供養諸佛。若於眾生尊重承事，則為尊重承事如來。若令眾生生歡喜者，則令一切如來歡喜。何以故？諸佛如來，以大悲心而為體故。因於眾生而起大悲，因於大悲生菩提心，因菩提心成等正覺。譬如曠野沙磧之中，有大樹王，若根得水，枝葉華果，悉皆繁茂。生死曠野，菩提樹王，亦復如是。一切眾生而為樹根，諸佛菩薩而為華果。以大悲水饒益眾生，則能成就諸佛菩薩智慧華果。何以故？若諸菩薩以大悲水饒益眾生，則能成就阿耨多羅三藐三菩提故。是故菩提，屬於眾生。若無眾生，一切菩薩終不能成無上正覺。善男子，汝於此義，應如是解。以於眾生心平等故，則能成就圓滿大悲；以大悲心隨眾生故，則能成就供養如來。菩薩如是隨順眾生，虛空界盡，眾生界盡，眾生業盡，眾生煩惱盡，我此隨順無有窮盡。念念相續，無有閒斷。身語意業，無有疲厭。<p>復次善男子，言普皆迴向者，從初禮拜，乃至隨順，所有功德，皆悉迴向盡法界虛空界一切眾生。願令眾生常得安樂，無諸病苦。欲行惡法，皆悉不成。所修善業，皆速成就。關閉一切諸惡趣門，開示人天涅槃正路。若諸眾生，因其積集諸惡業故，所感一切極重苦果，我皆代受。令彼眾生，悉得解脫，究竟成就無上菩提。菩薩如是所修迴向，虛空界盡，眾生界盡，眾生業盡，眾生煩惱盡，我此迴向無有窮盡。念念相續，無有閒斷。身語意業，無有疲厭。<p>善男子，是為菩薩摩訶薩十種大願，具足圓滿。若諸菩薩於此大願，隨順趣入，則能成熟一切眾生，則能隨順阿耨多羅三藐三菩提，則能成滿普賢菩薩諸行願海。是故善男子，汝於此義，應如是知。若有善男子、善女人，以滿十方無量無邊不可說不可說佛剎極微塵數一切世界上妙七寶，及諸人天最勝安樂，布施爾所一切世界所有眾生，供養爾所一切世界諸佛菩薩，經爾所佛剎極微塵數劫，相續不斷，所得功德。若復有人，聞此願王，一經於耳，所有功德，比前功德，百分不及一，千分不及一，乃至優波尼沙陀分亦不及一。或復有人，以深信心，於此大願，受持讀誦，乃至書寫一四句偈，速能除滅五無閒業。所有世間身心等病，種種苦惱，乃至佛剎極微塵數一切惡業，皆得消除。一切魔軍，夜叉羅剎，若鳩槃茶，若毗舍闍，若部多等，飲血啗肉，諸惡鬼神，皆悉遠離。或時發心親近守護。是故若人誦此願者，行於世間無有障礙，如空中月出於雲翳，諸佛菩薩之所稱讚，一切人天皆應禮敬，一切眾生悉應供養。此善男子，善得人身，圓滿普賢所有功德，不久當如普賢菩薩，速得成就微妙色身，具三十二大丈夫相。若生人天，所在之處，常居勝族，悉能破壞一切惡趣，悉能遠離一切惡友，悉能制伏一切外道，悉能解脫一切煩惱。如師子王摧伏羣獸，堪受一切眾生供養。又復是人臨命終時，最後剎那，一切諸根悉皆散壞，一切親屬悉皆捨離，一切威勢悉皆退失。輔相大臣，宮城內外，象馬車乘，珍寶伏藏，如是一切無復相隨。唯此願王，不相捨離，於一切時引導其前。一剎那中，即得往生極樂世界。到已，即見阿彌陀佛、文殊師利菩薩、普賢菩薩、觀自在菩薩、彌勒菩薩等。此諸菩薩，色相端嚴，功德具足，所共圍繞。其人自見生蓮華中，蒙佛授記。得授記已，經於無數百千萬億那由他劫，普於十方不可說不可說世界，以智慧力，隨眾生心而為利益。不久當坐菩提道場，降伏魔軍，成等正覺，轉妙法輪。能令佛剎極微塵數世界眾生，發菩提心。隨其根性，教化成熟，乃至盡於未來劫海，廣能利益一切眾生。善男子，彼諸眾生，若聞若信此大願王，受持讀誦，廣為人說。所有功德，除佛世尊，餘無知者。是故汝等聞此願王，莫生疑念，應當諦受。受已能讀，讀已能誦，誦已能持，乃至書寫，廣為人說。是諸人等，於一念中，所有行願皆得成就，所獲福聚無量無邊。能於煩惱大苦海中，拔濟眾生，令其出離，皆得往生阿彌陀佛極樂世界。爾時普賢菩薩摩訶薩，欲重宣此義，普觀十方而說偈言。」所有十方世界中<#sp>三世一切人師子我以清淨身語意<#sp>一切徧禮盡無餘普賢行願威神力<#sp>普現一切如來前一身復現剎塵身<#sp>一一徧禮剎塵佛於一塵中塵數佛<#sp>各處菩薩眾會中無盡法界塵亦然<#sp>深信諸佛皆充滿各以一切音聲海<#sp>普出無盡妙言辭盡於未來一切劫<#sp>讚佛甚深功德海以諸最勝妙華鬘<#sp>伎樂塗香及傘蓋如是最勝莊嚴具<#sp>我以供養諸如來最勝衣服最勝香<#sp>末香燒香與燈燭一一皆如妙高聚<#sp>我悉供養諸如來我以廣大勝解心<#sp>深信一切三世佛悉以普賢行願力<#sp>普徧供養諸如來我昔所造諸惡業<#sp>皆由無始貪瞋癡從身語意之所生<#sp>一切我今皆懺悔十方一切諸眾生<#sp>二乘有學及無學一切如來與菩薩<#sp>所有功德皆隨喜十方所有世間燈<#sp>最初成就菩提者我今一切皆勸請<#sp>轉於無上妙法輪諸佛若欲示涅槃<#sp>我悉至誠而勸請唯願久住剎塵劫<#sp>利樂一切諸眾生所有禮讚供養福<#sp>請佛住世轉法輪隨喜懺悔諸善根<#sp>迴向眾生及佛道我隨一切如來學<#sp>修習普賢圓滿行供養過去諸如來<#sp>及與現在十方佛未來一切天人師<#sp>一切意樂皆圓滿我願普隨三世學<#sp>速得成就大菩提所有十方一切剎<#sp>廣大清淨妙莊嚴眾會圍繞諸如來<#sp>悉在菩提樹王下十方所有諸眾生<#sp>願離憂患常安樂獲得甚深正法利<#sp>滅除煩惱盡無餘我為菩提修行時<#sp>一切趣中成宿命常得出家修淨戒<#sp>無垢無破無穿漏天龍夜叉鳩槃茶<#sp>乃至人與非人等所有一切眾生語<#sp>悉以諸音而說法勤修清淨波羅蜜<#sp>恆不忘失菩提心滅除障垢無有餘<#sp>一切妙行皆成就於諸惑業及魔境<#sp>世間道中得解脫猶如蓮華不著水<#sp>亦如日月不住空悉除一切惡道苦<#sp>等與一切羣生樂如是經於剎塵劫<#sp>十方利益恆無盡我常隨順諸眾生<#sp>盡於未來一切劫恆修普賢廣大行<#sp>圓滿無上大菩提所有與我同行者<#sp>於一切處同集會身口意業皆同等<#sp>一切行願同修學所有益我善知識<#sp>為我顯示普賢行常願與我同集會<#sp>於我常生歡喜心願常面見諸如來<#sp>及諸佛子眾圍繞於彼皆興廣大供<#sp>盡未來劫無疲厭願持諸佛微妙法<#sp>光顯一切菩提行究竟清淨普賢道<#sp>盡未來劫常修習我於一切諸有中<#sp>所修福智恆無盡定慧方便及解脫<#sp>獲諸無盡功德藏一塵中有塵數剎<#sp>一一剎有難思佛一一佛處眾會中<#sp>我見恆演菩提行普盡十方諸剎海<#sp>一一毛端三世海佛海及與國土海<#sp>我徧修行經劫海一切如來語清淨<#sp>一言具眾音聲海隨諸眾生意樂音<#sp>一一流佛辯才海三世一切諸如來<#sp>於彼無盡語言海恆轉理趣妙法輪<#sp>我深智力普能入我能深入於未來<#sp>盡一切劫為一念三世所有一切劫<#sp>為一念際我皆入我於一念見三世<#sp>所有一切人師子亦常入佛境界中<#sp>如幻解脫及威力於一毛端極微中<#sp>出現三世莊嚴剎十方塵剎諸毛端<#sp>我皆深入而嚴淨所有未來照世燈<#sp>成道轉法悟羣有究竟佛事示涅槃<#sp>我皆往詣而親近速疾周徧神通力<#sp>普門徧入大乘力智行普修功德力<#sp>威神普覆大慈力徧淨莊嚴勝福力<#sp>無著無依智慧力定慧方便威神力<#sp>普能積集菩提力清淨一切善業力<#sp>摧滅一切煩惱力降伏一切諸魔力<#sp>圓滿普賢諸行力普能嚴淨諸剎海<#sp>解脫一切眾生海善能分別諸法海<#sp>能甚深入智慧海普能清淨諸行海<#sp>圓滿一切諸願海親近供養諸佛海<#sp>修行無倦經劫海三世一切諸如來<#sp>最勝菩提諸行願我皆供養圓滿修<#sp>以普賢行悟菩提一切如來有長子<#sp>彼名號曰普賢尊我今迴向諸善根<#sp>願諸智行悉同彼願身口意恆清淨<#sp>諸行剎土亦復然如是智慧號普賢<#sp>願我與彼皆同等我為徧淨普賢行<#sp>文殊師利諸大願滿彼事業盡無餘<#sp>未來際劫恆無倦我所修行無有量<#sp>獲得無量諸功德安住無量諸行中<#sp>了達一切神通力文殊師利勇猛智<#sp>普賢慧行亦復然我今迴向諸善根<#sp>隨彼一切常修學三世諸佛所稱歎<#sp>如是最勝諸大願我今迴向諸善根<#sp>為得普賢殊勝行願我臨欲命終時<#sp>盡除一切諸障礙面見彼佛阿彌陀<#sp>即得往生安樂剎我既往生彼國已<#sp>現前成就此大願一切圓滿盡無餘<#sp>利樂一切眾生界彼佛眾會咸清淨<#sp>我時於勝蓮華生親覩如來無量光<#sp>現前授我菩提記蒙彼如來授記已<#sp>化身無數百俱胝智力廣大徧十方<#sp>普利一切眾生界乃至虛空世界盡<#sp>眾生及業煩惱盡如是一切無盡時<#sp>我願究竟恆無盡十方所有無邊剎<#sp>莊嚴眾寶供如來最勝安樂施天人<#sp>經一切剎微塵劫若人於此勝願王<#sp>一經於耳能生信求勝菩提心渴仰<#sp>獲勝功德過於彼即常遠離惡知識<#sp>永離一切諸惡道速見如來無量光<#sp>具此普賢最勝願此人善得勝壽命<#sp>此人善來人中生此人不久當成就<#sp>如彼普賢菩薩行往昔由無智慧力<#sp>所造極惡五無閒誦此普賢大願王<#sp>一念速疾皆消滅族姓種類及容色<#sp>相好智慧咸圓滿諸魔外道不能摧<#sp>堪為三界所應供速詣菩提大樹王<#sp>坐已降伏諸魔眾成等正覺轉法輪<#sp>普利一切諸含識若人於此普賢願<#sp>讀誦受持及演說果報唯佛能證知<#sp>決定獲勝菩提道若人誦此普賢願<#sp>我說少分之善根一念一切悉皆圓<#sp>成就眾生清淨願我此普賢殊勝行<#sp>無邊勝福皆迴向普願沈溺諸眾生<#sp>速往無量光佛剎<p>爾時，普賢菩薩摩訶薩於如來前，說此普賢廣大願王清淨偈已。善財童子，踊躍無量，一切菩薩，皆大歡喜。如來讚言：「善哉！善哉！」爾時，世尊與諸聖者菩薩摩訶薩，演說如是不可思議解脫境界勝法門時，文殊師利菩薩而為上首。諸大菩薩及所成熟六千比丘，彌勒菩薩而為上首。賢劫一切諸大菩薩，無垢普賢菩薩而為上首。一生補處住灌頂位諸大菩薩，及餘十方種種世界，普來集會。一切剎海極微塵數諸菩薩摩訶薩眾，大智舍利弗、摩訶目犍連等而為上首。諸大聲聞，并諸人天一切世主、天、龍、夜叉、乾闥婆、阿修羅、迦樓羅、緊那羅、摩睺羅伽、人非人等一切大眾，聞佛所說，皆大歡喜，信受奉行。<p>《大方廣佛華嚴經．普賢菩薩行願品》終（（〈行願品〉已完，此後另起））<p>《大方廣如來不思議境界經》云：爾時世尊為令諸菩薩及一切眾生，了知諸佛深密禪定威神之力，入於三昧，名如來不思議境界。德藏菩薩問普賢菩薩三昧名字，及云何得，云何於十方世界自在示現種種佛事？普賢答已。爾時，德藏菩薩為欲利益諸眾生故，復問普賢菩薩言：「其有欲證此三昧者，修何福德、施、戒、智慧？」時普賢菩薩徧於十方一切淨剎現成正覺化眾生者，告德藏菩薩言：「佛子，若欲證得此三昧者，先應修福，集諸善根。謂常供養佛法僧眾，及以父母，所有一切貧窮苦惱、無救無歸、可悲愍者，攝取不捨，乃至身肉，無所悋惜。何以故？供養佛者，得大福德，速成阿耨多羅三藐三菩提，令諸眾生皆獲安樂。供養法者，增長智慧，證法自在，能正了知諸法實性。供養僧者，增長無量福智資糧，致成佛道。供養父母、和尚、尊師，及世間中曾致饒益、賴其恩者，應念倍增報恩供養。何以故？以知恩者，雖在生死，不壞善根。不知恩者，善根斷滅，作諸惡業。故諸如來，稱讚知恩，毀背恩者。又常愍濟諸苦眾生，菩薩由此廣大善根，永不退失。若人有能勤修福德，常念報恩，悲愍眾生，則為菩提已在其手。應知佛說能隨供養此三種田，一一成就無量善根。德藏當知，菩薩次應植廣大種，由是故生此三昧芽，成菩提果。云何植種？謂持種種微妙華鬘、塗香末香，及眾伎樂，恭敬供養現在諸佛，或佛形像。作是思惟，如上所說徧於虛空毛端量處，及微塵內無量剎中，一一所見諸佛威力及菩薩眾。我悉於彼諸佛會中，一心正念，普皆供養。如所供養一佛法性，即是一切諸佛法性。若我供養一如來者，即為供養一切如來。隨彼一一諸佛神力，能以幾劫入於一念，亦爾所劫供養如來。若有眾生信解此法，種植大種，即能得是如來不思議境界廣大三昧。故善男子，應以此法日日供養。由是下至於諸佛所，但一敬禮，亦能令此種子增長，三昧芽生。又應常以布施、持戒、大願、智慧而溉灌之。又復菩薩為灌三昧，修行施時，不簡福田、怨親、善惡、持戒破戒、富貴貧窮。又復思惟，施於富者雖無所用，然我自應修習施行。菩薩又應清淨持戒，見毀禁者起大悲愍，不應於彼生嫌恚心。又應深發大菩提願，我當決定念念普於徧滿虛空毛端量處，乃至一切佛剎塵中無量世界，成等正覺，轉妙法輪，度諸眾生。如今世尊毗盧遮那，等無有異。不起功用，攝無量劫入於一念，即於如是一一剎中，各現佛剎微塵等諸佛威儀。一一威儀各度恆河沙等眾生，皆令離苦。乃至虛空眾生界盡，常無休息。佛子，修智慧者，若善男子、善女人，為求無上菩提，發心欲證此三昧者，是人要須先修智慧，以此三昧由慧得故。修智慧者，應當遠離妄語綺語，及諸散亂無益之事。詣精舍中，覩佛形像，金色莊嚴，或純金成，身相具足，無量化佛在圓光中次第而坐。即於像前，頭面禮足，作是思惟，我聞十方無量諸佛，今現在世。所謂一切義成佛、阿彌陀佛、寶幢佛、阿閦佛、毗盧遮那佛、寶月佛、寶光佛等。於彼諸佛，隨心所樂，尊重之處，生大淨信。想佛形像，作彼如來真實之身，恭敬尊重，如現前見，上下諦觀，一心不亂。往空閒處，端坐思惟，如佛現前，一手量許，心常繫念，不令忘失。若暫忘失，復應往觀。如是觀時，生極尊重恭敬之心，如佛真身現在其前，了了明見，不復於彼作形像解。見已，即應於彼佛所，以妙華鬘、末香塗香，恭敬右繞，種種供養，彼應如是一心繫念，常如世尊現其前住。然佛世尊，一切見者，一切聞者，一切知者，悉知我心。如是審復，想見成已，還詣空處，繫念在前，不令忘失。一心勤修，滿三七日，若福德者，即見如來現在其前。其有先世造惡業障，不得見者，若能一心精勤不退，更無異想，還得速見。何以故？若有為求無上菩提，於一事中，專心修習，無不成辦。譬如有人，於大海中飲一掬水，即為已飲閻浮提中一切河水。菩薩若能修習此菩提海，則為已修一切三昧諸忍、諸地、諸陀羅尼。是故常應勤修匪懈，離於放逸，繫念一心，要令自得現前見佛。如是修習，初見佛時，作是思惟，為真佛耶？為形像耶？知所見像，隨想生故。乃至虛空毛端量處一切真佛，皆亦如是。猶如虛空，平等無異。自心作佛，離心無佛。乃至三世一切諸佛，亦復如是，皆無所有，唯依自心。菩薩若能了知諸佛及一切法皆唯心量，得隨順忍，或入初地，捨身速生妙喜世界，或生極樂淨佛土中，常見如來，親承供養。」按：此段經文，與《觀無量壽佛經》相發。修淨業者，其毋忽也。<p>五、利行<p>修道之人，于將得未得之時，每有宿世怨家，現強輭境界，以圖破壞，故菩薩於《法華》及《觀普賢行法經》中，示其保護之相。果能志心歸命，決定不被魔嬈，自得圓證真如。<p>《妙法蓮華經．普賢菩薩勸發品》云：爾時普賢菩薩以自在神通力，威德名聞，與大菩薩無量無邊不可稱數，從東方來。所經諸國，普皆震動，雨寶蓮華，作無量百千萬億種種伎樂。又與無數諸天、龍、夜叉、乾達婆、阿修羅、迦樓羅、緊那羅、摩睺羅伽、人非人等，大眾圍繞，各現威德神通之力，到娑婆世界耆闍崛山中，頭面禮釋迦牟尼佛，右繞七帀，白佛言：「世尊，我於寶威德上王佛國，遙聞此娑婆世界說《法華經》，與無量無邊百千萬億諸菩薩眾共來聽受，惟願世尊當為說之。若善男子、善女人，於如來滅後，云何能得是《法華經》？」佛告普賢菩薩：「若善男子、善女人，成就四法，於如來滅後，當得是《法華經》：一者、為諸佛護念，二者、植眾德本，三者、入正定聚，四者、發救一切眾生之心。善男子、善女人，如是成就四法，於如來滅後，必得是經。」爾時普賢菩薩白佛言：「世尊！於後五百歲、濁惡世中，其有受持是經典者，我當守護，除其衰患，令得安隱，使無伺求得其便者；若魔、若魔子、若魔女、若魔民、若為魔所著者、若夜叉、若羅剎、若鳩槃茶、若毗舍闍、若吉蔗、若富單那、若韋陀羅等，諸惱人者，皆不得便。是人若行、若立、讀誦此經，我爾時乘六牙白象王，與大菩薩眾俱詣其所，而自現身，供養守護，安慰其心，亦為供養《法華經》故。是人若坐思惟此經，爾時我復乘白象王現其人前，其人若於《法華經》有所忘失一句一偈，我當教之，與共讀誦，還令通利。爾時受持讀誦《法華經》者，得見我身，甚大歡喜，轉復精進，以見我故，即得三昧及陀羅尼，名為旋陀羅尼、百千萬億旋陀羅尼、法音方便陀羅尼，得如是等陀羅尼。世尊！若後世後五百歲、濁惡世中，比丘、比丘尼、優婆塞、優婆夷，求索者、受持者、讀誦者、書寫者，欲修習是《法華經》，於三七日中，應一心精進。滿三七日已，我當乘六牙白象，與無量菩薩而自圍繞，以一切眾生所喜見身，現其人前，而為說法，示教利喜，亦復與其陀羅尼呪，得是陀羅尼故，無有非人能破壞者，亦不為女人之所惑亂，我身亦自常護是人。惟願世尊聽我說此陀羅尼呪。」即於佛前而說呪曰：<p>「阿檀地（一）檀陀婆地（二）檀陀婆帝（三）檀陀鳩舍隸（四）檀陀修陀隸（五）修陀隸（六）修陀羅婆底（七）佛馱波羶禰（八）薩婆陀羅尼阿婆多尼（九）薩婆婆沙阿婆多尼（十）修阿婆多尼（十一）僧伽婆履叉尼（十二）僧伽涅伽陀尼（十三）阿僧祇（十四）僧伽婆伽地（十五）帝隸阿惰僧伽兜略（盧遮切）阿羅帝波羅帝（十六）薩婆僧伽地三摩地伽蘭地（十七）薩婆達磨修波利剎帝（十八）薩婆薩埵樓馱憍舍略阿㝹伽地（十九）辛阿毗吉利地帝（二十）」<p>「世尊！若有菩薩得聞是陀羅尼者，當知普賢神通之力。若《法華經》行閻浮提，有受持者，應作此念，皆是普賢威神之力。若有受持讀誦，正憶念，解其義趣，如說修行，當知是人行普賢行，於無量無邊諸佛所，深種善根，為諸如來手摩其頭。若但書寫，是人命終，當生忉利天上，是時八萬四千天女作眾伎樂而來迎之。其人即著七寶冠，於采女中娛樂快樂。何況受持讀誦，正憶念，解其義趣，如說修行？若有人受持讀誦，解其義趣，是人命終，為千佛授手，令不恐怖，不墮惡趣，即往兜率天上彌勒菩薩所。彌勒菩薩，有三十二相大菩薩眾所共圍繞，有百千萬億天女眷屬，而於中生，有如是等功德利益。是故智者，應當一心自書，若使人書、受持、讀誦、正憶念、如說修行。世尊！我今以神通力故，守護是經，於如來滅後閻浮提內，廣令流布，使不斷絕。」<p>《觀普賢菩薩行法經》云：爾時普賢菩薩復放眉間大人相光，入行者心。既入心已，行者自憶過去無數百千佛所，受持讀誦大乘經典。自見故身，了了分明，如宿命通，等無有異。豁然大悟，得旋陀羅尼，百千萬億諸陀羅尼門。從三昧起，面見一切分身諸佛，眾寶樹下，坐師子座。復見瑠璃地妙蓮華叢，從下方空中涌出。一一華間，有微塵數菩薩結跏趺坐。亦見普賢分身菩薩，在彼眾中讚說大乘。時諸菩薩異口同音，教於行者清淨六根。或說汝當念佛，或說汝當念法，或說汝當念僧，或說汝當念戒，或說汝當念施，或說汝當念天，如此六法，是菩提心，生菩薩法。汝今應當於諸佛前，發露先罪，至誠懺悔。於無量世眼根因緣，貪著諸色。以著色故，貪愛諸塵；以愛塵故，受女人身。世世生處，惑著諸色。色壞汝眼，為恩愛奴。故色使汝經歷三界。為此弊使，盲無所見。今誦大乘方等經典。此經中說，十方諸佛。色身不滅。汝今得見，審實爾不？眼根不善，傷害汝多。隨順我語，歸向諸佛、釋迦牟尼佛，說汝眼根所有罪咎：「諸佛菩薩，慧眼法水，願與洗除，令得清淨。」作是語已，徧禮十方佛。向釋迦牟尼佛、大乘經典，復作是言：「我今所懺眼根重罪，障蔽穢濁，盲無所見。願佛大慈，哀愍覆護。普賢菩薩乘大法船，普度一切十方無量諸菩薩伴。唯願慈哀，聽我悔過，眼根不善，惡業障法。」如是三說，五體投地。正念大乘，心不忘捨。是名懺悔眼根罪法。稱諸佛名，燒香散華；發大乘意，懸繒旛蓋。說眼過患，懺悔罪者，此人現世見釋迦牟尼佛，及見分身無量諸佛。阿僧祇劫，不墮惡道。大乘力故，大乘願故，恆與一切陀羅尼菩薩，共為眷屬。作是念者，是為正念。若他念者，名為邪念。是名眼根初境界相。淨眼根已，復更誦讀大乘經典，晝夜六時，胡跪懺悔而作是言：「我今云何但見釋迦牟尼佛、分身諸佛，不見多寶佛塔全身舍利？多寶佛塔，恆在不滅，我濁惡眼，是故不見。」作是語已，復更懺悔。過七日已，多寶佛塔從地涌出，釋迦牟尼佛即以右手開其塔戶。見多寶佛入普現色身三昧。一一毛孔，流出恆河沙微塵數光明。一一光明，有百千萬億化佛。此相現時，行者歡喜，偈讚繞塔，滿七帀已。多寶如來出大音聲讚言：「法子，汝今真實能行大乘，隨順普賢眼根懺悔。以是因緣，我至汝所，為汝證明。」說是語已，讚言：「善哉！善哉！釋迦牟尼佛能說大法，雨大法雨，成就濁惡諸眾生等。」是時行者見多寶佛塔已，復至普賢菩薩所，合掌敬禮，白言：「大師，教我懺悔。」普賢復言：「汝於多劫耳根因緣，隨逐外聲。聞妙音時，心生惑著。聞惡聲時，起百八種煩惱賊害。如此惡耳，報得惡事，恆聞惡聲。生諸攀緣顛倒聽故，當墮惡道邊地邪見不聞法處。汝於今日誦持大乘功德海藏，以是因緣，見十方佛、多寶佛塔。現為汝證，汝應自當說己過惡，懺悔諸罪。」是時行者聞是語已，復更合掌，五體投地而作是言：「正徧知世尊，現為我證。方等經典，為慈悲主。唯願愍我，聽我所說。我從多劫乃至今身，耳根因緣，聞聲惑著，如膠著草。聞惡聲時，起煩惱毒，處處惑著，無暫停時。坐此竅聲，勞我神識，墜墮三塗。今始覺知，向諸世尊，發露懺悔。」既懺悔已，見多寶佛放大光明。其光金色，徧照東方及十方界。無量諸佛，身真金色，東方空中，作是唱言：「此佛世尊，號曰善德。」亦有無數分身諸佛坐寶樹下，師子座上結跏趺坐。是諸世尊，一切皆入普現色身三昧。皆作是言：「善哉！善哉！善男子，汝今讀誦大乘經典，汝所誦者是佛境界。」說是語已，普賢菩薩復更為說懺悔之法：「汝於前世無量劫中，以貪香欲分別諸識。處處貪著，墮落生死。汝今應當觀大乘因。大乘因者，諸法實相。」聞是語已，五體投地，復更懺悔。既懺悔已，當作是語：「南無釋迦牟尼佛！南無多寶佛塔！南無十方釋迦牟尼分身諸佛！」作是語已，徧禮十方佛、南無東方善德佛及分身諸佛。如眼所見，一一心禮，香華供養。供養畢已，胡跪合掌，以種種偈，讚歎諸佛。既讚歎已，說十惡業，懺悔諸罪。既懺悔已，而作是言：「我於先世無量劫時，貪香味觸，造作眾惡。以是因緣，無量世來，恆受地獄、餓鬼、畜生、邊地、邪見諸不善身。如此惡業，今日發露，歸向諸佛正法之王，說罪懺悔。」既懺悔已，身心不懈，復更讀誦大乘經典。大乘力故，空中有聲告言：「法子，汝今應當向十方佛讚說大乘，於諸佛前自說己過。諸佛如來是汝慈父，汝自當說舌根所作不善惡業。此舌根者，動惡業相，妄言綺語、惡口、兩舌、誹謗、妄語，讚歎邪見，說無益語。如是眾多諸雜惡業，鬭構壞亂，法說非法。如是眾罪，今悉懺悔。」諸世雄前，作是語已，五體投地，徧禮十方佛。合掌長跪，當作是語：「此舌過患無量無邊，諸惡業刺從舌根出，斷正法輪從此舌起。如此惡舌斷功德種，於非義中多端強說，讚歎邪見如火益薪。猶如猛火傷害眾生，如飲毒者無瘡疣死。如此罪報惡邪不善，當墮惡道百劫千劫，以妄語故墮大地獄。我今歸向南無諸佛，發露黑惡。」作是念時，空中有聲：「南方有佛名栴檀德，彼佛亦有無量分身，一切諸佛皆說大乘，除滅罪惡。如此眾罪，今向十方無量諸佛大悲世尊，發露黑惡，誠心懺悔。」說是語已，五體投地，復禮諸佛。是時諸佛復放光明，照行者身，令其身心自然歡喜，發大慈悲普念一切。爾時諸佛廣為行者說大慈悲及喜捨法，亦教愛語，修六和敬。爾時行者聞此教勅心大歡喜，復更誦習終不懈息。空中復有微妙音聲，作如是言：「汝今應當身心懺悔。身者，殺盜淫。心者，念諸不善、造十惡業及五無閒。猶如猨猴，亦如黐膠，處處貪著，徧至一切六情根中。此六根業，枝條華葉，悉滿三界、二十五有、一切生處，亦能增長無明、老死、十二苦事，八邪八難無不經歷。汝今應當懺悔如是惡不善業。」爾時行者聞此語已，問空中聲：「我今何處行懺悔法？」時空中聲即說是語：「釋迦牟尼，名毗盧遮那，徧一切處。其佛住處，名常寂光。常波羅蜜所攝成處，我波羅蜜所安立處，樂波羅蜜滅受想處，淨波羅蜜不住身心相處。不見有無諸法相處，如寂解脫，乃至般若波羅蜜，是色常住法故。如是應當觀十方佛。」時十方佛各伸右手摩行者頭，作如是言：「善哉！善哉！善男子，汝今讀誦大乘經故，十方諸佛說懺悔法。菩薩所行，不斷結使，不住使海。觀心無心，從顛倒想起。如此想心，從妄想起，如空中風無依止處。如是法相，不生不沒。何者是罪？何者是福？我心自空，罪福無主。一切諸法，皆亦如是，無住無壞。如是懺悔，觀心無心，法不住法，諸法解脫，滅諦寂靜。如是想者，名大懺悔，名莊嚴懺悔，名無罪相懺悔，名破壞心識懺悔。行此懺悔者，身心清淨，不住法中，猶如流水。念念之中，得見普賢菩薩及十方佛。」時諸世尊以大悲光明，為於行者說無相法。行者聞說第一義空。行者聞已，心不驚怖，應時即入菩薩正位。佛告阿難：「如是行者，名為懺悔。此懺悔者，十方諸佛、諸大菩薩所行悔法。」佛告阿難：「佛滅度後，佛諸弟子，若有懺悔惡不善業，但當讀誦大乘經典。此方等經，是諸佛眼，諸佛因是得具五眼。佛三種身，從方等生。是大法印般涅槃海。如此海中，能生三種佛清淨身。此三種身，人天福田應供中最。其有讀誦大方等典，當知此人具佛功德。諸惡永滅，從佛慧生。」爾時世尊而說偈言：若有眼根惡<#sp>業障眼不淨但當誦大乘<#sp>思念第一義是名懺悔眼<#sp>盡諸不善業耳根聞亂聲<#sp>壞亂和合義由是起狂亂<#sp>猶如癡猨猴但當誦大乘<#sp>觀法空無相永盡一切惡<#sp>天耳聞十方鼻根著諸香<#sp>隨染起諸觸如此狂惑鼻<#sp>隨染生諸塵若誦大乘經<#sp>觀法如實際永離諸惡業<#sp>後世不復生舌根起五種<#sp>惡口不善業若欲自調順<#sp>應勤修慈心思法真寂義<#sp>無諸分別相心想如猨猴<#sp>無有暫停時若欲折伏者<#sp>當勤誦大乘念佛大覺身<#sp>力無畏所成身為機關主<#sp>如塵隨風轉六賊遊戲中<#sp>自在無罣礙若欲滅此惡<#sp>永離諸塵勞常處涅槃城<#sp>安樂心憺怕當誦大乘經<#sp>念諸菩薩母無量勝方便<#sp>從思實相得如此等六法<#sp>名為六情根一切業障海<#sp>皆從妄想生若欲懺悔者<#sp>端坐念實相眾罪如霜露<#sp>慧日能消除是故應至心<#sp>懺悔六情根<p>說是偈已，佛告阿難：「汝今持是懺悔六根觀普賢菩薩法，普為十方諸天世人廣分別說。佛滅度後，佛諸弟子，若有受持讀誦解說方等經典。應於靜處，若在冢間、若林樹下、若阿練若處，讀誦方等，思大乘義。念力強故，得見我身及多寶佛塔、十方分身無量諸佛。普賢菩薩、文殊師利菩薩、藥王菩薩、藥上菩薩，恭敬法故，持諸妙華，住立空中，讚歎恭敬行持法者。但誦大乘方等經故，諸佛菩薩晝夜供養是持法者。」佛告阿難：「我與賢劫諸菩薩等，及十方諸佛，因思大乘真實義故，除卻百萬億劫阿僧祇數生死之罪。因此勝妙懺悔法故，今於十方各得為佛。若欲疾成阿耨多羅三藐三菩提者，若欲現身見十方佛及普賢菩薩，當淨澡浴，著淨潔衣，燒眾名香，在空閒處，應當讀誦大乘經典，思大乘義。」佛告阿難：「若有眾生，欲觀普賢菩薩者，當作是觀。作是觀者，是名正觀。若他觀者，名為邪觀。」佛滅度後，佛諸弟子，隨順佛語行懺悔者，當知是人行普賢行。行普賢行者，不見惡相及惡業報。其有眾生，晝夜六時，禮十方佛，誦大乘經，思第一義甚深空法。一彈指頃，除卻百萬億阿僧祇劫生死之罪。行此行者，真是佛子，從諸佛生。十方諸佛及諸菩薩，為其和尚，是名具足菩薩戒者。不須羯磨，自然成就，應受一切人天供養。爾時行者若欲具足菩薩戒者，應當合掌，在空閒處，徧禮十方佛，懺悔諸罪，自說己過。然後靜處白十方佛而作是言：「諸佛世尊，常住在世。我業障故，雖信方等，見佛不了。今歸依佛，唯願釋迦牟尼正徧知世尊，為我和尚。文殊師利，具大慧者，願以智慧授我清淨諸菩薩法。彌勒菩薩，勝大慈日，憐愍我故，亦應聽我受菩薩法。十方諸佛，現為我證。諸大菩薩，各稱其名，是勝大士，覆護眾生，助護我等。今日受持方等經典，乃至失命，設墮地獄，受無量苦，終不毀謗諸佛正法。以是因緣功德力故，今釋迦牟尼佛為我和尚，文殊師利為我阿闍黎。當來彌勒願授我法，十方諸佛願證知我，大德諸菩薩願為我伴。我今依大乘經甚深妙義，歸依佛，歸依法，歸依僧。」如是三說，歸依三寶已，次當自誓，受六重法。受六重法已，次當勤修無礙梵行。發曠濟心，受八重法。立此誓已，於空閒處，燒眾名香，散華供養一切諸佛及諸菩薩、大乘方等，而作是言：「我於今日發菩提心，以此功德普度一切。」作是語已，復更頂禮一切諸佛及諸菩薩，思方等義，一日乃至三七日。若出家、在家，不須和尚，不用諸師，不白羯磨。受持讀誦大乘經典力故，普賢菩薩勸發行故，是十方諸佛正法眼目。因由是法，自然成就五分法身，戒定慧解脫，解脫知見。諸佛如來，從此法生，於大乘經，得受記莂。是故智者，若聲聞人，毀破三歸五戒、及八戒、比丘戒、比丘尼戒、沙彌戒、沙彌尼戒、式叉摩那戒，及諸威儀。愚癡不善、惡邪心故，多犯諸戒及威儀法。若欲除滅令無過患，還為比丘具沙門法者，當勤修讀方等經典，思第一義甚深空法，令此空慧與心相應。當知此人於一念頃，一切罪垢永盡無餘。是名具足沙門法式，具諸威儀，應受人天一切供養。若優婆塞，犯諸威儀，作不善事。不善事者，所謂論說佛法過惡，論說四眾所犯惡事，偷盜淫泆，無有慚愧。若欲懺悔滅諸罪者，當勤讀誦方等經典，思第一義。若王者、大臣、婆羅門、居士、長者、宰官，是諸人等，貪求無厭，作五逆罪，謗方等經，具十惡業。是大惡報，應墮惡道，過於暴雨，必定當墮阿鼻地獄。若欲除滅此業障者，應生慚愧，懺悔諸罪。云何名為剎利居士懺悔罪法？懺悔法者，但當正心，不謗三寶，不障出家，不為梵行人作惡留難。應當繫念，修六念法，亦當供給、供養持大乘者。不必禮拜，應當憶念甚深經法第一義空。思是法者，是名剎利居士修第一懺悔。第二懺悔者，孝養父母，恭敬師長，是名修第二懺悔。第三懺悔者，正法治國，不邪枉人民，是名修第三懺悔。第四懺悔者，於六齋日，勅諸境內，力所及處，令行不殺，修如此法，是名修第四懺悔。第五懺悔者，但當深信因果，信一實道，知佛不滅，是名修第五懺悔。佛告阿難：「於未來世，若有修習如此懺悔法，當知此人著慚愧服，諸佛護助，不久當成阿耨多羅三藐三菩提。」<p>六、應化<p>菩薩俯應羣機，如一月當空，普印眾水。舉凡江海溝渠，一勺一滴，皆現圓月。月何容心哉？以其高而明故也。菩薩無心，以眾生之心為心故，得隨其誠之大小，而為應化攝受焉。《華嚴清涼疏》云：「普賢身不可思議，略有三類。一、隨類身：隨人天等見不同故。二、漸勝身：乘六牙象相莊嚴故。三、窮盡法界身：帝網重重無有盡故。」蓋第三即普賢法身。如《華嚴．阿僧祇品》偈言：「於一微細毛端處，有不可說諸普賢；一切毛端悉亦爾，如是乃至徧法界。」又〈行願品〉偈言：「一身復現剎塵身，一一徧禮剎塵佛。」是也。第二即普賢報身。如《觀普賢行法經》言：「普賢菩薩生東方淨妙國土，身量無邊，色相無邊。」又《華嚴經．壽量品》言：「最後勝蓮華世界賢勝佛剎，普賢菩薩及諸同行大菩薩等充滿其中。」又〈行願品〉言：「往生極樂世界，即見阿彌陀佛、文殊師利菩薩、普賢菩薩等，色相端嚴，功德具足」是也。第一即普賢化身。如《法華》、《楞嚴》二經言：「乘六牙象，以眾生喜見身，現其人前。」又〈行願品〉言：「我為菩提修行時，一切趣中成宿命，天龍夜叉鳩槃茶，乃至人與非人等，所有一切眾生語，悉以諸音而說法」是也。末法眾生，垢深障重，得一瞻大士化身，已屬大善根福德因緣，何敢望見法、報二身？故大士隱勝顯劣，而峨山即為應化之場。舊志稱：峨山應化，始於漢明帝時，里人蒲公採藥，見麋迹似蓮華，詢諸千歲寶掌菩薩。掌令往洛陽問摩騰、法蘭二尊者，蘭曰：「《華嚴經．菩薩住處品》有文：『西南方有處，名光明山，從昔已來，諸菩薩眾於中止住。現有菩薩，名曰賢勝，與其眷屬三千人俱，常在其中而演說法。』所謂賢勝，即普賢也。」蒲歸，乃建普光殿，供願王菩薩像。菩薩示現始於此。<p>按：〈菩薩住處品〉乃佛在摩竭提國阿蘭若菩提道場所說，其西南方自不在震旦。又菩薩名為賢勝，而非普賢。引經為證，豈可改易經文？故此說頗啓後人之疑，而不少辨論。但普賢菩薩既以法界藏身，無往不在，又恆順眾生之願，無感不應。峨眉從漢以來二千年，大小寺宇莫不崇奉普賢菩薩。四方信士禮敬普賢者，亦莫不指歸峨眉。則此山為大士應化之地，更復何疑？正不必有經文作證也。況大士隨緣赴感，如月印千江，一勺一渧無不見月；似春來大地，一草一木莫不逢春。縱有經文指菩薩住處在峨眉，豈其應化即局於峨眉？試觀歷史所記，大士應化事迹不限方所，故有：<p>降中興以慰宋后<p>劉宋路昭太后，大明四年，造普賢菩薩乘白象像，供於中興寺，因設講于寺。其年十月八日，齋畢解座，會僧二百人。于時寺宇始構，帝甚留心，輦蹕臨幸，旬必數四。僧徒勤整，禁衛嚴肅。爾日，僧名有定，就席久之；忽有一僧預于座次，風貌秀舉，合堂驚矚。齋主與語，往還百餘言，忽不復見。列筵同覩，識為菩薩降臨。<p>來天安以應道溫<p>劉宋大明中，有寺統法師名道溫，居秣陵縣。見皇太后叡鑑沖明，聖符幽洽，滌思淨場，研襟至境。固以聲藻震中，事靈梵表。乃創思鎔斲，抽寫神華，模造普賢聖像。寶傾宙珍，妙盡天飾。所設講齋訖，其月八日，襯會有限，名簿素定，引次就席，數無盈減。轉經將半，景及昆吾，忽覩異僧預于座內。容止端嚴，氣貌秀發。舉眾矚目，莫有識者。齋主問曰：「上人何名？」答曰：「慧明。」問：「住何寺？」答云：「來自天安。」言對之間，倏然不見。合堂驚愧，徧筵肅心，以為明祥所賁，幽應斯闡云。<p>乘馬入道冏之堂<p>劉宋沙門釋道冏，扶風好畤人，姓馬。學業淳粹，弱齡有聲。元嘉二年九月，在洛陽為人作普賢齋，道俗四十許人。已經七日，正就中食，忽有一人，袴褶乘馬，入至堂前，下馬禮佛。冏謂常人，不加禮異。此人登馬揮鞭，忽失所在。便見赤光赫然竟天，良久而滅。後三年十二月在白衣家，復作普賢齋。將竟之日，有二沙門，容服如凡，直來禮佛。眾謂庸僧，不甚尊仰，聊問：「何居？」答曰：「住在前村。」時有白衣張道，覺其有異，至心禮拜。沙門出門，行數十步，忽有飛塵直上衝天。追目此僧，不復知所。冏以七年與同學來遊京師，時司空何尚之始構南澗精舍，冏寓居焉。夜中，忽見四人乘一新車，從四人，傳教，來在屋內，呼與共載。道冏驚其夜至，疑而未言。因閉眼，不覺昇車。俄而至郡後沈橋，見一貴人，著帢被箋布單衣，坐牀，燾繖形似華蓋。鹵簿從衛可數百人，悉服黃衣。見冏，驚曰：「行般舟道人，精心遠詣，祇欲知其處耳，何故將來？」即遣人引送。冏還至精舍門外，失所送人，門閉如故。呼喚久之，寺內諸僧咸驚相報告，開門納之。視所住房戶，猶故關之。<p>駕象降普明之室<p>劉宋上定林寺釋普明，姓張，臨渭人。少出家，稟性清純，蔬食布衣，以懺誦為業，誦《法華》、《維摩》二經。凡諷誦時，有別衣別座，未嘗穢雜。每至〈勸發品〉，輒見普賢乘象，立在其前。誦《維摩經》，則聞空中唱樂。又善神呪，所救皆瘉。鄉人王道真妻病，請明來呪。明入門，婦便悶絕。俄見一物如貍，長數尺許，從狗竇出，因此而瘉。明嘗行水傍，祠巫覡云：「神見之，皆奔走。」以宋孝建中卒，春秋八十有五。（上四則，見《法苑珠林．卷十七．普賢部》。）<p>化女子而求宿，顯曇翼之真修<p>晉曇翼，餘杭人。初入廬山依遠公，後往關中見羅什。東還會稽，入秦望山，誦《法華經》十二年。感普賢大士化女子，身披采服，攜筠籠，一白豕，大蒜兩根，至翼處求宿。曰：「妾遠往探親，值天大雪，迷失道路。現日將暮，不知所往。豺狼縱橫，歸無生理，聽託一宿。」師卻之力，女復哀求不已，遂令居草牀上。夜半，號呼腹痛，告求按摩。翼辭以持戒，不應手觸。女號呼愈甚，翼乃以布裹錫杖，遙為按之，痛減而已。次晨，女謝而出，涌身虛空，現普賢相；采服化祥雲，豕變白象，蒜化雙蓮。垂手摩翼頂，為其授記而滅。郡太守孟顗聞於朝，勅建法華寺，即今天衣寺也。（本舊志〈志餘〉）<p>為拾得以驅牛，示亡僧之破戒<p>唐天台國清寺，作務僧拾得，普賢化身，異迹甚多。一日牧牛，值寺僧布薩。拾得驅牛至，大笑曰：「悠悠者聚頭。」時持律首座呵曰：「風人，何以喧礙說戒！」拾得曰：「我不牧牛也，此羣牛多是此寺知僧事人也。」乃呼各亡僧法號，牛各應聲而過。舉眾驚愕，咸思改往修來，感菩薩垂迹度脫。（《高僧傳三集》）<p>入蓮華之勝會，二聖書名<p>宋長蘆宗賾，宗教雙通，悟證深遠。遵廬山之規，建蓮華勝會。一夕，夢一烏巾白衣，風貌清美，可三十許。揖謂賾曰：「欲入蓮華會，求書一名。」賾乃取會錄，問曰：「何姓名？」答曰：「普慧。」書已，白衣又云：「家兄亦求書一名。」曰：「令兄何名？」答曰：「普賢。」言訖遂隱。既覺，詢諸耆宿曰：「《華嚴經．離世間品》有普賢、普慧二菩薩，助揚佛法。吾今建會，共期西方，感二大士幽贊，乃以二大士為會首。」於是遠近嚮化焉。（《淨土聖賢錄》）<p>授淨梵之羯磨，圓音嘉獎<p>宋佛護，字淨梵，主姑蘇大慈，講三大部，兼禮《法華懺》。至第三會，感普賢授羯磨法，稱淨梵比丘者三，洪音如撞巨鐘。三昧將圓，有二僧來作禮曰：「春至天台石梁禮聖迹。」忽見空中飛華，異香非常。有一僧曰：「姑蘇梵法主散華至此。」語畢即不見，某因來禮座。（《高僧傳新四集》）<p>道潛禮懺，停象駕於三門<p>五代吳越，錢塘永明寺釋道潛，禮阿育王佛舍利塔，見舍利在懸鐘之外繞行。悲喜交集，因禮《普賢懺》三七日。忽見普賢乘象在塔寺三門停止，象鼻直枕懺室。吳越國王請入府，授菩薩戒，造永明寺以居之。（《高僧傳三集》）<p>辨才戴經，授《華嚴》之玄義<p>唐僧辨才，不知何許人。幼事裕法師，以《華嚴》為業。久而不悟，乃別護淨，造香函盛經，頂戴行道。凡經三載，普賢指授玄義，忽爾成誦，煥若臨鏡。（《華嚴持驗記》）<p>則章親證三昧，徑往蓮邦<p>宋則章與若愚友善，同修淨業，廣為勸導。後章既沒，愚夢神人告曰：「汝同學則章得普賢行願三昧，已生淨土，彼方待汝。」覺而沐浴更衣，命眾念佛誦經，端坐默聽。忽云：「淨土現前，吾其往矣。」書偈而逝。（《高僧傳新四集》）<p>海雲應現五臺，普利含識<p>唐海雲居清涼山南臺峭絕幽僻處。其刻苦辦道，儉而難遵，後沒於其處。昔傳載：「雲是普賢菩薩應化」。蓋菩薩無處不現身，與文殊互為主伴，以度眾生也。（《高僧傳三集》）<p>說樂邦之勝異，偕文殊同登蓮臺<p>唐法照禮五臺，見異光。值二童子，引入化竹林寺，金地寶樹，以為莊嚴。登講堂，見文殊在西，普賢在東，各據獅子座；萬眾圍繞，而為說法。照作禮問曰：「末代凡夫，去聖時遙，知識隘劣，障垢尤深，佛性無由顯現。佛法浩瀚，未審修何法門最為其要？」文殊告曰：「汝今念佛，今正是時。諸修行門無過念佛、供養三寶。福慧雙修，此之二門最為善要。我於過去劫中，因觀佛故，因念佛故，因供養故，得一切種智。是故一切諸法、般若波羅蜜、甚深禪定、乃至諸佛，皆從念佛而生，故知念佛，諸法之王。」照問：「當云何念？」文殊言：「此世界西有阿彌陀佛，彼佛願力不可思議。汝當繼念，令無閒斷。命終決定往生，永不退轉。」語已，二大聖同舒金臂，摩照頂曰：「汝以念佛故，不久證無上正等菩提。若善男女等，願疾成佛者，無過念佛，則能速證無上菩提。」照歡喜作禮，辭而退。（《淨土聖賢錄》）<p>息地獄之苦輪，與地藏共居樹杪<p>吳門王建，死至冥，查係誤勾，命回生。見地獄黑燄蔽空，號叫如霆吼。三老僧趺坐大樹杪，每獄囚痛聲騰沸時，以淨水灑之，聲即停息。詢之，則觀音、普賢、地藏三大士也。（《現果隨錄》）<p>證大行於普勝，塵數同名<p>《華嚴經》說〈普賢行品〉：十方剎塵菩薩，同名普賢，各從普勝世界來此作證。<p>住海島之牢山，威神亦著<p>《華嚴經．菩薩住處品》云：「震旦國有一住處，名那羅延窟。從昔以來，諸菩薩眾於中止住。」《大疏》云：「那羅延，此云堅牢，昔云青州。界東有牢山，現有古佛迹，此應是。」今之此山，靈迹顯著，不減清涼。時稱普賢所居，往往有覩。<p>至于豎子現普賢之相，孕婦產徧吉之身，其慈悲濟度，尤為不可思議<p>唐開元初，陝西同州界有數百家，為東西普賢邑社，造普賢菩薩像，每日設齋。東社邑家青衣，以齋日生子於其齋次，名之曰「普賢」。年至十八，任為愚豎廝役之事。後因設齋日，此豎忽推普賢像，而坐其處。邑老觀者咸怒，詬罵，復加鞭撻。普賢笑曰：「吾以汝志心，故生此中。今見真普賢，而不能加敬，何也？」於是變其身為普賢菩薩相，身黃金色，乘六牙象，飛騰空中，放大光明。天花綵雲，五色相映，少頃遂滅。邑老方悟示現，大生驚慚。又西社為普賢邑齋者，僧徒方集，忽有孕婦臨產，竄入菩薩堂內。人怒呵之，不能禁止，遂產一男於蓮座前。汙穢狼藉，人莫敢提挈，深加詬辱。忽失婦人所在，男孩變為普賢菩薩，相好端嚴，光明照燭。所見汙穢皆成香花。乘象騰空，漸漸隱滅。諸父老自恨愚暗，不識菩薩，刺目懺悔者十餘人。（《太平廣記》）<p>由是觀之，菩薩變現，豈凡人所能識？於此足覘大士度生，本無方所。攀《華嚴》以證峨眉之住者，未免拘墟。而別峨眉於普賢之外者，更同夢囈也。
。
<juan>峨眉山志卷三<p>第三、全山形勝（附：峯、巖、臺、石、岡、洞、坡、坪、溪、河、溝、池、泉、井、山道、水道。）<p>形具特拔之象，勢標嚴峻之儀。其鍾靈毓秀、涵賾蘊奧之致，誠足令住者、遊者睹境明心，觸機悟道。況登峯造極，蒙光見燈，曠觀宇宙之大，俯視天下之小者乎？故志形勝。<p>峨山高出西南。〈禹貢〉梁州之山，岷、嶓、蔡、蒙。西山皆岷，北山皆嶓，南山皆蒙；峨眉之在〈禹貢〉，則蒙山之首也。任豫《益州記》云：「峨眉在南安縣界，兩山相對如蛾眉。」張華《博物志》以為牙門山。《郡志》因謂：「此山雲鬟凝翠，鬒黛遙妝，真如螓首蛾眉，細而長，美而豔也。」山有大峨、中峨、小峨。中峨，即二峨（古綏山），一名覆篷。《方輿記》云：「綏山廢縣在峨眉縣西四十里，高半大峨，形如覆釜，雄據南方。上有天池、葛由洞；下有豬肝洞、魚洞。」小峨，即三峨，一名鏵刃山，在縣東西六十里。距二峨九里，高半之。兩山耕作，可得數千人。其間草、木、茶、菜、荳、芋，蕃膴豐熟，足當田疇十分之五。又《眉州山川志》亦載：「峨眉在州城南二百里。」五代時，眉州即嘉州。及唐，析嘉州別置眉州。宋、明既因之，紀志者猶以峨山屬眉州，今實屬嘉定。而峨眉縣以山得名，亦舊名云。按《名山記》：「峨眉周帀千里，高二百二十里。石龕一百十二，大洞十二，小洞二十有八，南北有臺。」《名勝記》云：「前之岷江，大出而尾小。背之瓦屋，上正而平章。遠之雪山，纖浮而汩沒。」《峨山志》云：「後有曬經、瓦屋、青城、天竺、雪山，屏峙環列。」前即二峨、三峨。然二山俱以大峨得名。大峨高峻既極，足以兼二山也。從光相寺佛殿西望，見三峯插天，皆積雪如銀。每日下峯頭，則殿中然燈。相傳，此即西域崐崙山，即雪山也。每日月掩映，相為晝夜。夏日從北峯西下，冬日從南峯下，惟春秋間從中峯下，不爽云。西域去此尚遠，恐目力難及。今省城西望，亦有雪山，晴明時可見，疊茂纔三百里爾。宋白詩云：「不知立處高多少？但見星辰在下頭。」宋田錫云：「高二百里作一盤，八十四盤青雲端。」豈以至高求至高耶？東坡亦云：「峨眉山西雪千里。」今峨眉當省城東南三百餘里，而城樓登望不及，則言八十里、六十里者近是。唐太宗〈詠秋日〉詩有云：「還似成都望，直見峨眉前。」此語極盡山川形勝。太宗未至成都，但嘗遙領益州神相所矚耳。《國憲家猷》云：「峨眉山在蜀，為最高峻，蓋眾山盤礡而成。齊之泰岱，楚之武當，皆不及也。李太白所稱『峨眉高出西極天，羅浮直與青冥齊』者，非妄。」（三峨，云「在縣東西六十里」，恐「東西」二字，抑係「東南」或「西南」二字之誤。舊志〈圖說〉、〈形勝〉皆作「東西」，故今亦仍之。）<p>峨眉，後周所置青衣，平羌舊理。此按峨眉縣，即古隋之綏山，唐之羅目，二縣入焉。縣西四十里，即綏山址，葛由賣木羊處。縣南三十里，即羅目址，本羅蒙山，訛為「羅目」也，今之木羊鎮羅目街是。李膺《益州記》云：「隋開皇九年，立峨眉縣，以山為名。縣在南安之西，峨眉之東。唐乾元間，獠叛，移就峨眉觀東，今縣理是。」<p>酈道元《水經注》：「峨山東北有武陽、龍尾山，并仙者羽化之所。於其處得遺詠，雖神栖白雲，屬想芳流，藉念泉鄉。覽其餘誦，匪直邈想遐蹤，愛其文韻可念，故端牘抽札以詮。其詠略曰：『登武陽，觀樂藪，峨嶺千尋洋湖口。命騑螭，駕白駒，臨天水，心踟躕，千載後，不知如。』」<p>凡游大峨者，自縣勝峯門出，至華嚴院十五里。前代于峨山創寺六所。惟光相居山絕頂，為游山之底極。華嚴居山之前峯，為游山之嚮導。而白水寺居其中。自白水歷綫徑六十里至頂，即普賢示現處。屋皆以板代瓦。今庵寺數十倍於昔矣。<p>峯（十三峯，附四頂、三山）<p>香鑪峯，在龍昇岡轉身，迴龍山羅漢寺東。<p>寶掌峯，在大峨石後。<p>呼應峯，在白雲峯左，中峯寺後。下有茂真尊者庵。庵前有溫涼泉、三仙洞、雄黃石。<p>玉女峯，在玉女橋上，華嚴寺左。峯上有池，相傳為天女浴器。深廣四尺，歲枯不涸。宋邛州守馮楫結茅峯下，諷誦《華嚴》，天女饋食於此。池畔有飛龍庵，庵旁一石，有龍蟄焉。一夕雷神劈石，石開龍飛去，故名。左又有鳳嶺庵，今俱廢。<p>白雲峯，即白巖峯，在中峯寺後。<p>十七峯，在萬年寺前，四圍環繞。一云即寶掌峯。<p>鉢盂峯，在萬年寺前，平地突起如盂。<p>石筍峯，在萬年寺前，雙飛橋、石筍溝、黑龍潭。又名玉筍峯。一云在長老坪左。<p>翠竹峯，在長老坪右。<p>十二峯尖，在九老峯上，近後牛心寺。<p>天池峯，在山頂，下即洪椿坪。<p>齒牙峯，在山頂天啓庵下。<p>蓮華峯，在山頂呼應庵東。上有不到寺，木蓮華四季俱開。一云即青蓮峯與大尖峯也。<p>蓮華頂，在初殿九嶺岡上。又華嚴寺上有古心坪，亦名華嚴頂。<p>千佛頂，在山頂，即千佛巖。下多高人隱此。<p>牛心頂，在雙飛橋後。（頂亦峯類，故附於此。）<p>弓背山，即木皮殿賓山。<p>馬鞍山，在五十三步下，太平橋前。<p>花山，即四峨山，其形棱瓣如花。<p>（以上，山以形得名，故亦附峯後。）<p>巖（四巖）<p>象鼻巖，在後牛心寺。<p>觀音巖，有二：一在後牛心寺，進洪椿右手；一在八十四盤，大歡喜亭下。<p>光明巖，在天仙橋側。一云即覩佛臺。<p>臺（六臺）<p>授道臺，在純陽殿後，宋皇坪上。相傳軒轅訪道於天皇真人，授九仙三一五牙經處。舊有道紀堂、幽館別室三百五十間。臺右有千人洞，名「虛靈第七洞天」，又有呂仙劍畫十字洞。<p>升仙臺，在呂仙十字洞右。後漢漢安元年，為瞿君武，字鵲子，入峨眉師事天皇真人，得仙，乘白龍往來，每繫龍於彭山黃龍鎮灘上。龐籍詩：「巢鳳閣邊勞遠夢，繫龍灘下認前題」是也。灘，即寶磬洲，即漢綏和五年犍為人得寶磬十六上獻處。<p>歌鳳臺，在大峨石前，楚狂舊廬。明弘治間，督學王敕改今名。<p>覩佛臺，在鐵瓦殿前。一名光相臺。<p>小覩佛臺，在山頂觀音閣前。<p>七寶臺，在山頂金剛石下。一名獨尊臺。巖下有石臺石樞，刻有「鬱儀引日精結璘致月神得道處」。<p>石（二十六石）<p>太湖石，有二，一在無量殿左，此石煎湯服之，可療心氣疼痛；一在太湖庵下。<p>宛轉石，在黑水坪。<p>普賢石，在柟木坪下，從純陽殿望之，可見。<p>大峨石，在神水側，有呂純陽書「大峨石」三字，陳圖南書「福壽」二字。<p>鳳嘴石，即鷄公石，在歌鳳臺。<p>牛心石，在雙飛橋下，明瑩照人眉目。<p>雄黃石、棋盤石，俱在呼應庵後。<p>太子石，在頂心坡中。<p>升象石，在洗象池側。<p>蓮華石，在初殿上。<p>善財石，在接引殿後，觀音閣巖下。<p>象王石，在太子坪下。<p>天門石，在山頂老僧樹旁。兩石如削，中通一綫，深二丈許，為天然門戶。此處石壁，凡三折始達山道，至七天橋。尋常圖畫，皆不能似。<p>瑞星石，在山頂通精泉下，錫瓦殿側。<p>金剛石，有二，一即七寶臺下，有石室石樞，在覩佛臺巖左，峭削六棱，見者赫然；一在天柱峯，自此可至後牛心寺。<p>磐陀石，在七寶臺下。<p>石筍、聖鐘，俱在九老洞下。<p>仙人面、仙人手，俱在山頂，觀音巖絕壁，人不能到。<p>蓬萊三島石，直下有無縫塔。飛雲霞（俱在千佛頂下），以雲射朝霞得名。<p>東坡石，即龍門洞石壁題額處。<p>岡（五岡）<p>九嶺岡，在初殿上。<p>黑水岡、白水岡，俱在本黑水、白水寺前。<p>龍昇岡，在雙飛橋下，中峯寺上。<p>飛來岡，在縣北大廟後，有飛來殿。殿內有唐時家慶樓、呂純陽仙筆，詳〈古蹟〉。<p>洞（二十二洞）<p>風洞，有二，一在涼風橋；一在萬松山大小深坑上。<p>十字洞，在宋皇觀右，呂純陽以劍劃之。此洞深廣叵測，水自龍門對山飛作瀑布。嘗見竹籜隨水流出。<p>白龍洞，有三，二在古德林：此處分上下二洞，上洞淹沒，下洞今填築為庵。一在雙飛橋北磴道上，白巖，石刻「白龍洞」三字，不知所在。<p>丹砂洞，洞旁舊有祠，祠板羅漢乃張僧繇畫，甚著靈異。<p>孫真人洞，與丹砂洞俱在後牛心寺左。孫思邈煉丹洞也。藥鑪、丹竈現存，巖石皆碎裂，無草木，說者以為丹氣薰蒸所致。方士多取此石煑服，以為能助精養神云。張方平有詩載後。<p>無懷洞，在黑水寺前，惠續尼院旁。<p>三仙洞，在呼應庵後。<p>羅漢洞，在木皮殿下，僅石罅數尺。<p>九老洞，在九嶺岡初殿上，相傳有九仙叟居此，故名。洞深窈莫測。舊有入者，然炬行三十餘里，聞鷄犬鼓樂音。蝙蝠如鴉撲炬，乃出。中有觀音水，一勺，可資掬飲。巖下即卜應泉也。<p>伏羲洞、女媧洞、鬼谷洞，俱在雷洞坪巖下。鬼谷於此著書，名《珞琭子》。<p>葛仙洞，在二峨山白巖溪上。周成王時，羌人葛由騎木羊處，詳〈神仙〉。上有天池，與李仙洞相對。<p>李仙洞，在二峨山。<p>玉蟾洞，在二峨山口，仰天窩下，白巖溪旁。相傳白海瓊隱處。<p>龍門洞，離縣西十里，在石家壩，即雙飛橋下。二水合流至此，兩山相對如合，水從中出，紺碧無底。兩巖卓立，色如碧玉，刻削光潤。入峽千餘尺，有兩瀑布，各出一巖頂。巖根有磐石承之，激為飛雨濺沫，人過其前，衣皆沾溼。絕壁有圓龕，去水可二丈，即龍洞也。峽中石寒水清，非復人世境，人亦不能久留也。昔人云：「聞峨眉雙飛，不減廬山、三峽；及至龍門，雙飛又在下風。天下峽泉之勝，推龍門為第一。」有東坡大書「龍門」二字。遊者乘桴而入，援梯而上，道極險峻。壁上刻古今文人詞翰極多。<p>紫芝洞，一名豬肝洞，在羅目街對門。明督學王公敕過洞前羅目街，知有異物。掘地得石碣，上有「紫芝洞」三字，旁註「一山五口道人書」，今猶豎道左。<p>爛柯洞，在紫芝洞上一里，洞口刻「爛柯」二字。<p>魚洞，在縣南三十里，二峨山下。其水混混，夏涼冬溫。下即冷水河，河畔有乾洞。《元和志》謂：「有穴，初纔容一人。行數里，漸覺平坦。有蝙蝠大如箕，至此止而難進。」<p>坡（六坡）<p>解脫坡，在涼風橋上。<p>三望坡，在中峯側。<p>金剛坡，在雙飛橋，洪椿坪大路。<p>象牙坡，在白龍洞上。<p>觀心坡，在萬年寺上。<p>梅子坡，在木皮殿上。<p>坪（十七坪）<p>華嚴坪，在純陽殿後。相傳赤城隱士舊居，一名赤城山。有古心和尚開建靜室，亦名古心坪。<p>宋皇坪，孤峙於伏虎寺左，乃天皇授道於軒轅處。詳〈授道臺〉。<p>洪椿坪，即千佛庵，在牛心寺後。詳〈寺觀〉。<p>聖水坪，有泉，三冬不涸，在響水壩。一云在山頂學士堂後。<p>太子坪，在三倒拐上，即萬行庵。<p>大峨坪，即冷竹坪對門山。<p>九龍坪，即蓮華石對面。<p>寶掌坪，在洪椿坪右。<p>黑水坪，在黑水寺前。<p>大坪，在洪椿坪左。<p>長老坪，在大小深坑上。<p>雷洞坪，在梅子坡下。有雷龍居此，凡七十二洞。<p>輭草坪，在山頂思佛亭前。<p>大佛坪，在錫瓦殿門前下坡。<p>桫欏坪，在千佛頂後。每見前賢游山記，俱以八十四盤大歡喜亭上為桫欏坪。詢之山中耆舊，云：「坪在山後，非初登頂即有此坪也。」如以地有桫欏樹擬之，此樹徧滿山頂，無處不可名「桫欏坪」也。<p>羅漢坪，在山頂，與桫欏坪相連，梵僧於此出沒。<p>獅子坪，近羅漢坪，景最幽雅。<p>溪（十一溪，附一潭）<p>虎溪，在伏虎寺前。上通馬家溝，下通瑜伽河，溪內石子細潤。<p>梁渡溪，在雙飛橋後，此可至後牛心。<p>雙溪，有二，一即雙飛橋，舊名雙溪橋，二水從橋下出。溪中有五色石，白質青章，朝日射之，光彩煥發，名大士小現。一在青龍場對門，觀音庵上。<p>虎跳溪，一名虎溪橋。晉僧慧通禪師初游黑水，因水暴漲，良久，俄有虎伏於前，師因騎而渡，故名。<p>寶現溪，在牛心寺前。宋僧三藏師繼業，自天竺歸來，登峨眉。至此橋，見兩石鬭溪上。攬得其一，眉目宛然，以為寶，故名。<p>洗腳溪，在山頂思佛亭輭草坪上。<p>黑龍潭，在石筍溝上，九老洞下。<p>白巖溪、銅官溪，俱在二峨山下。<p>黃沙溪，在高橋上。過橋即靈巖寺。<p>種玉溪，在龍門洞下，怪石刻露如玉。<p>河（三河，附二水）<p>羅目河，出峨眉山麓。右溪自小天池以東，左溪自黃毛坪以北。至羅目廢縣界，合二溪之委為江水。石甚奇怪。<p>峨眉山有濛水，即大渡河也。水發濛漢，東南流與涐水合，徑汶江道。呂忱曰：「涐水出蜀。許慎以為涐水也，從水、我聲。南至南安，入大渡水。大渡水又東入江。」一云大渡河出嶲州界，經羅目縣東南，入龍游界。<p>瑜伽河，在普庵橋前，三一庵上。<p>彝惜水，在羅目縣東北五十里，源出嶲州界。中有嘉魚，長三尺。每年二月，隨水而下；八月逆水而上，入穴。〈蜀都賦〉云：「嘉魚出於丙穴」是也。<p>符文水。二水出大峨山，北曰「白水」，南曰「黑水」。或云此水即流至雙飛橋者。又二水俱東南流，成大河，故附河後。<p>溝（四溝）<p>馬家溝，在伏虎寺後。<p>乾溪溝，在伏虎寺前。<p>母家溝，在麻子壩上。<p>石筍溝，在洪椿坪前。<p>池（十池，附溫涼二泉）<p>神水池，在大峨石旁，即玉液泉。相傳隋智者大師住荊州玉泉，偶患病，有神女取此水供養，故名。<p>玉女池，在華嚴寺左，詳〈玉女峯〉。<p>明月池，在萬年寺後。<p>洗象池，在歡喜亭。<p>溫涼二泉，在後牛心寺，隔溪即呼應庵。<p>八音池，在黑水寺過虎跳橋。遊人拍一掌，則一蛙鳴，餘蛙次第皆鳴，數皆合八。後一蛙復大鳴一聲，眾蛙乃止。<p>聖水池，在十七峯下。<p>天池，有二，一在大峨頂，臥雲庵右，名半月池，又名觀音泉，即井絡泉也。池上一窪，日飲千人。人以汙穢觸之即涸；寺僧誦經懺謝，泉始復舊，故又名聖泉。一在二峨山上，葛由洞側。<p>白龍池，在大峨山頂，近淨土庵，水極甘美。中有龍子，僧以盤取示遊客，甚馴。旱時禱，可致雨。<p>龍池，在縣西南四十里，峨眉山下。四山環抱，一鏡中涵，瀰漫十餘里。籟靜波澄，風生浪作。水深黑無底，其下有蛟龍居之。每晴明時，隱見大鯉四尾及水獸龍馬，遊戲其間。中多魚，居民藉此為利。漢李膺記：「峨眉山下有龍池，廣長十里。」即此。<p>泉井（四泉）<p>下應泉，在牛心寺。久雨將晴，炊米赤；久晴將雨，炊米亦赤。餘如常。<p>通精泉，在錫瓦殿左，今填沒。<p>紫蘭泉，在二峨羅目街對山豬肝洞下。有庵，曰「洞泉」。<p>溫泉，在棋盤寺，近高橋靈巖寺。<p>附：山道<p>自峨眉縣出南門，過儒林橋街，為馬寨山、舊學基、什方院。進五里，為聖積寺，有真境樓。乃高僧慧寶所建，人呼老寶樓，今訛為「了鴇」，非也。又一里，為普庵橋，即余大師坐化處。昔人稱有普賢殿、慈福、普庵二院、八卦井，今俱廢。惟楊家岡向東南三里，為白水莊、獨村店、瑜伽河。依山逆上二里，為大光明山，乃舊呼地名。又一里，為會宗堂。又一里，為虎谿橋。左上為龍神堂。此處多虎，宋僧士性建尊勝幢壓之，虎患始息。又行僧心庵建伏虎寺，兵火灰燼。清順治庚子，貫之大師率徒可聞禪師重建，規模宏敞，雲水湊集，入峨第一叢林也。沿溪行，有無量殿（清巡撫羅公，託可聞重修），涼風橋（以上有風洞得名）。未半里，至馬家溝、解脫橋，橋上行人坐聽泉聲甚美。上即解脫坡，有解脫庵。再進二里，青竹橋，為華嚴寺，寺即歸雲閣是也。華嚴頂上有古心坪，因開建僧得名。下有玉女橋，左即玉女峯。上為木涼傘，傘乃大柟樹，偃覆甚廣。上即柟木坪。上為純陽殿，俯谿下有石如船，水出灌堰，即呼菩薩神船也。（殿後華巖坪，舊名赤城山。舊有香烟、羅漢、白雲寺，今廢。殿東北，即宋皇觀舊址，名道紀堂。華嚴寺賓岑，伏虎寺青龍山也。觀在龍門洞南，近神船下。左有千人洞、授道臺、軒轅觀、虛靈第七洞天。右有呂仙劍劃十字洞、瞿真仙人升仙石。非登頂大路，不贅。）進一里，為五十三步、天慶庵。始伏虎寺行僧獨峯開建，延高僧瞿如師居之。又一里，為太平橋、馬鞍山。昔有距那、龍泉、天臺等庵，俱廢。山盡處，為萬福橋。約里許，為大峨石。石傍有泉，曰「玉液」，亦名神水泉。有宋陳圖南大書「福壽」二字。又有明督學郭公子章，大書「靈陵太玅之天」六字，遒勁似顏魯公。此處有福壽庵、神水閣。其靈文閣、勝峯、立禪、彌陀等庵，俱廢。進此二里，曹溪閣，巋然靈光。有一僧守之，欲游洪椿者，飯此。過此為歌鳳臺，乃楚狂接輿舊廬。臺前為響水橋，四山皆響，但不見泉之來去，亦奇事也，昔人名此處為山潮。過鳳嘴石，稍上為中峯寺。寺倚白雲峯（一名白巖），乃晉乾明觀，明果大師至，始改為寺。出寺，為三望坡。行一里，為龍昇岡、龍神殿。又三折，過樟木、牛心二嶺。至前牛心寺路口，下坡為雙飛橋，橋有清音閣。橋下有石，狀如牛心，名牛心石。當二水交衝處，其光如鑑，照人眉目，此處景物最美。（從此灣內南入，左進為廣福寺，乃寶現溪。由寺入石筍溝、寶珠溪、天柱峯、金剛石，凡數折。後牛心寺又名臥雲，即古延福院，有白雲、青蓮二閣，乃孫真人修道處。寺左丹砂洞，遙望大峨石左，中峯寺後，即呼應峯，茂真尊者與真人弈棋處。有呼應庵、溫涼池。後有三仙洞、雄黃石。由寺前下坡，舊路自觀音巖、瓦廠，下至積善橋，亦可至洪椿坪。又有觀音洞、十二尖峯、白雲峽、淘米泉，曲行紆入，景物最佳美矣。）從雙飛橋而上，有接王亭，今廢。又五里，為古德林，別傳和尚手植，每種一樹，誦《法華經》一字，禮一拜。今延袤二里，枝葉扶疎。又一里，為白龍洞、象牙坡。又一里，為四會亭、大峨樓。元朝重修，明末燬於兵火，清總督蔡公捐俸鼎新之。樓左為慈聖庵、白衣庵、海會堂。直上為萬年寺，唐僧惠通禪師建，即白水普賢寺，明萬曆改今名。（西去十里，為虎跳橋，山壁峭立，屈曲十二盤而上，有八音池、黑水寺，即唐勅修華藏寺，為一山祖庭。）萬年寺上，為喜光堂、太子石。登頂心坡（即觀心坡也），後有庵，名妙觀、空庵禪堂。過此為鬼門關、石碑岡、茅亭嘴、石子雷、大小鵝嶺、息心所、仙女橋，窄甚。又過大小深坑，上長老坪。約行里許，為鷲殿，一名初殿。自萬年至此，總有十五里，此處四時俱有筍，味勝常。下有蒲氏村，開山蒲公後也。殿後有峯，羅漢殿今廢。又上為一盌水，昔有聖僧施茶於此。上九嶺岡，五里，為華嚴頂，地名蛇倒退。（從此而下五里，至九老洞，景物幽勝，但路峻險為難。）山上茶庵，為九老洞僧所設，行人至此稍息。從此上九龍坪、木龍拐、蓮華石。石既微甚小，如棋枰大，華劈孱顏，略似芙蓉耳。又行一里，危梯峭棧，名鵓鴿鑽天。上嶺，為初喜亭（一名錯歡喜）。亭傍有小池，名洗象池。又上為滑石溝、木皮殿，即古化城寺，西域阿婆多開建。自九嶺岡至此，凡三十里。（對門弓背山後，有觀音巖。）殿後為梅子坡，一路傍巖設立木柵欄，行人扶之而上。乃秦人劉海英、趙光明募施者。從此上胡孫梯（一名陵雲梯），至高處稍平，為白雲殿，今廢。又上為雷洞坪，此處有禁聲鐵碑，犯者常致風雷暴至。（下有伏羲、女媧、鬼谷三洞，蓋人迹罕到。）過雷神洞里許，為接引殿、為新殿。歷八十四盤，折盡為朝陽閣、觀音巖。過三倒拐，為太子坪，即萬行庵。庵基屢易，今特寬廣靚深，乃行僧聞達重建。旋至迴龍庵（即戒壇）、圓覺庵（即護國草庵禪寺），明萬曆時，通天和尚開建，內有九層沈香塔。（自此橫去，為通天和尚肉身塔、學士堂、普賢庵、大覺庵、中靜室。）過老僧樹，躡天門石，石凡三折。天門寺倚石為門，徑極幽峭。左轉為七天橋、天仙橋。又上為錫瓦殿、銅瓦殿。其右為鐵瓦殿，即光相寺也。寺前為覩佛臺，右有小金殿、錫瓦殿。前有泉，名井絡，一寺仰汲。金殿之前為藏經閣，即永延寺。迤北為楞嚴閣（從高橋峯下，有小剛石、覩佛臺，下有冷竹坪、蓮華峯、不到寺）。臺左有山，為培風館。右橫為臥雲庵、伏虎寺，可聞禪師重建。庵後為觀音閣，今廢（閣下有飛來鐘）。迤北為天啓庵（庵下即七天橋、文殊庵，上山來路）、錫瓦殿。左首直下為白龍池，水極甘美。有龍子，可掬起隨喜。池下為淨土庵，乃大智和尚開建（庵左過嶺直下為華藏庵，東萍大師開建，今廢。錫瓦殿左，橫去為飛雲霞，上頂為賢首閣、千佛頂，乃伏牛僧無心所開。巖下蓬萊三島。右去為羅漢、師子、桫欏等坪。自此朝北而行，可至白龍池、大覺塔院、迴龍大路也）。景物湊聚，不能盡述，人亦不能到也。登頂四望，瓦屋、曬經及雪山、天竺、青城一帶，朗朗如在眉睫。惟山多雲霧，不能久晴為悵耳。<p>從雙飛橋至洪椿坪路：清音閣、後牛心寺、溫涼二泉、石筍溝、牛心頂、觀音巖、象鼻巖。洪椿坪，即千佛庵，乃明僧德心上人開建，銳峯重修。<p>從伏虎寺至靈巖寺路：逝多林、虎溪、普同塔、乾溪、鞠家漕、白土岡、李家店、青龍場、西禪寺、高橋（此處可至不到寺，由黃沙溪、冷竹坪）、接引殿、靈巖寺。（如從峨眉縣至靈巖，由聖積寺。青龍場以下，同前。）<p>從峨眉縣至龍門洞路：出南門、滑寶堂、石門坎、項家壩、羅家壩、龍洞。（如從伏虎寺去，由龍門壩至龍門洞，從此而上有石船子，即普賢船也。）<p>從峨眉縣至二峨山路：聖積寺、埡子池、陳家河、白塔岡、羅目街、九里場、楊鎮、冷水河、查天岡、伏蘆溪、南村、茶土溪、茶土寺、天車坡、太平寺，至頂上竹公坪。（後出五渡溪，有金倉寺。）<p>從峨眉縣至四峨山路：鐵橋河、紙錢街、飛來殿、粗石河、圓通寺、中關房、花山（即四峨山，明末沙門即宗大師建。大設戒壇，後傳衣鉢。鞠惟大師繼席，規繩至嚴，為一代首儀矣）。<p>從四會亭至雷洞坪路：西過石板磴、虎跳橋（即虎溪）、十二盤（即黑水寺，寺峯巒為峨山之最勝。但滄桑後，祖庭傾圮，有此地而不得其人，深可悲哉。凡有大沙門，此間最為勝地，可居耳）、麻子壩、牟家嘴、分水嶺、（由瓦屋山路一轉）、蕨坪、公館、弓背山、雷洞坪（即峨頂新路，坦平，可通車馬）。<p>附：水道<p>《水經注》：「峨眉山有濛水，即大渡水也。水發濛溪，東南流，與涐水合，徑汶江道。」許慎云：「涐水南至南安，入大渡水，又東合入江。」則涐水之源，不從江出。今就本山細考，亦有多派。一從峯頂井絡泉下聖水坪，會合本山各澗水，及白龍池以下諸水，俱至弓背山分水嶺。其山以上眾水，由弓背右逆行而西。山以下眾水，由弓背左順行而東。逆行一支，至蕨坪下山，高洞子、火石溪、雪水沱，至洪雅縣之花溪出口，入雅河下流。皆向山後，不在本縣境內。其順行各支，一從弓背山後小魚洞，由魚洞內發源，其水深黑，洊數坡，出為黑水河。一從雷洞坪，至萬年寺、雙飛橋左出。一從九老洞，至洪椿坪、後牛心寺、雙飛橋右出。兩水交合牛心石出澗，至迴龍山，與黑水合。一從大峨石、萬定橋，下折落溪。反過中峯寺前，至迴龍山尾，與黑水眾水合，同出龍門洞。直洞對山，一水自石巖中迸瀑，氣若白虹。相傳由洪雅連山而來，下龍門壩，至沈犀壩，繞縣左大佛寺，下流俱出本山之左。一從覩佛臺下盤龍寺發源。一從黃茆岡發源，由佛到寺、棋盤寺，旋至捲腰石合流。一從七里岡發源，由角子底、苦竹岡而下。又前有進水洞，當漲時，山溪眾流皆能納入，不知底止。及水涸後，從洞內徐溢出，沿溪下折，入地洑流。又數里許，有出水洞，洞口汩汩外噴。每歲初夏，率多異鱗，隨水而出，味極佳。此水直至靈巖寺，與捲腰石水合，同出高橋、豬肝洞、楊鎮場、謝家渡口下流。一從山麓出，漸成大溪。又右一溪，自小天池以東。左一溪，自黃茆坪以北。至羅目廢縣之上，三溪合而為羅目江下流。一從歸化牛漩堡，至太平墩，合平彝眾流，出中鎮銅山沫東下流。一從靈巖寺右，大魚洞、山魚洞內發源。其水冬溫夏涼，莫測遠近。中有魚鱗可羨，東流為冷水河。一從新開寺，轉羅漢寺，至香巖寺，入程家河，下彭家港，左通虹溪橋。一從高洞內發源，由華嚴寺、解脫橋、涼風洞、伏虎寺、聖積寺，右通虹溪橋。二水合而下流，皆出本山右，及本山前。此內水之大較也。至內外衣帶，如青衣水，發源瀘山徼外，繞青衣縣西流，徑南安境內。沫水，發源大渡河，東流徑蒙山，至羅目東南，入龍游舊縣界，二水合流。又羅目東北五十里，彝惜水，源出嶲州界。中有嘉魚長三尺，每年二月隨水而下，八月逆水而上。又天津水，在山之西南出徼外，入沫水。又符文水，衍黑、白水而成其名。至數大水中，更多支派，不勝疏紀。蕩蕩乎馳九折之洪濤，迴五屼之❥嵼，總宗峨眉為谷王。蓋不獨山與崐崙伯仲，而水亦與星宿并源也。<p>峨眉山行紀<p>（宋）范成大<p>峨眉有三山，為一列，曰大峨、中峨、小峨。中峨、小峨，昔傳有游者，今不復有路。惟大峨，其高摩霄，為佛書所記，普賢大士示現之所。自郡城出西門，濟燕渡，水洶湧甚險。此即雅州江，其源自嶲（音髓越嶲，郡名。越有嶲水，漢武帝元鼎間，始置郡）州邛部，合大渡河，穿夷界千山以來。過渡，宿蘇稽鎮，過符文鎮。兩鎮市井煩遝（音沓，雜遝。又䢔遝，行相及也。䢔音合）。符文出布，村婦聚觀於道，皆行而績麻，無素手者。民皆束艾蒿於門，然之發煙。意者熏祓（音拂）穢氣，以為候迎之禮。至峨眉縣宿，癸巳，自縣出南門，登山，過慈福、普安二院，白水莊、獨村店，十二里龍神堂、伏虎寺。自是，磵谷舂淙，林樾雄深。小憩華嚴院，過青竹橋、峨眉新觀路口、梅樹埡、兩龍堂，至中峯院。院有普賢閣，回環十數峯繞之。背倚白巖峯，右傍最高而峻挺者，曰呼應峯。下有茂真尊者庵，孫思邈隱峨眉時，與茂真常相呼應於此云。出院，過樟木、牛心二嶺，及牛心院路口，至雙溪橋。亂山如屏簇，有兩山相對，各有一溪出，並流至橋下。石塹深數十丈，窈然沈碧，飛湍噴雪，奔出橋外，則入岑蔚中。可數十步，兩溪合，以投大壑淵（此下有闕文）。萬年寺，亦名白水寺。有宋太宗、真宗、仁宗御書百餘軸，七寶冠、金珠瓔珞、袈裟、金銀瓶鉢、奩鑪匙筯、果壘、銅鐘鼓鑼磬、蠟茶塔、芝草之類。又有仁宗御賜紅羅紫繡袈裟、寶環。上有御書發願文曰：「佛法長興，法輪常轉。國泰民安，風調雨順，干戈永息。人民安樂，子孫昌熾。一切眾生，同登彼岸。」又仁宗嘉祐七年，頒賜藏經。經紙俱碧硾紙，銷銀書之。卷首悉有銷金圖畫，各圖一卷之事。經縑織輪相鈴杵器物，及「天下太平」、「皇帝萬歲」等字於繁花縟葉之中。今不能見此等織文矣。次至三千鐵佛殿，云普賢居此山，有三千徒眾共住，故作佛。鑄甚朴拙。是日禱於大士，丐三日好晴以登山。乙未，果大霽，遂登上峯。自此，登峯頂光相寺七寶巖，其高六十里，大略去縣中平地不下百里。又無復蹊磴，斫木作長梯釘巖壁，緣之而上。意天下登山險峻，無此比者。余以健卒挾山轎強登，以山丁三十人曳大繩行前挽之。同行則用山中梯轎。出白水寺側門，便登點心坡，言峻甚，足膝點於胸云。過茅亭嘴、石子雷、大小深坑、駱駝嶺簇店。凡言店者，當道板屋一間，將有登山客，則寺僧先遣人煑湯於店，以俟蒸炊。又過峯門羅漢店、大小扶舁、錯歡喜、木皮殿、胡孫梯、雷洞坪。凡言坪者，差可以託足之處也。雷洞者，路左深崖萬仞，磴道缺處，則下瞰沈黑若洞然。相傳下有淵水，神龍所居，凡七十二洞。歲旱，則禱於第三洞。初投香幣不應，則投死彘及婦人衣彝履之類。以掁觸之，往往雷風暴發。峯頂光明巖上，所謂兜羅緜雲，亦多出於此洞。過新店、八十四盤、桫欏坪。桫欏者，其木葉如海桐，又似楊梅，花紅白色，春夏間開，惟此山有之。初登山半即見，至此滿山皆是。大抵大峨之上，凡草木禽蟲，悉非世間所有。余來以季夏，數日前雪大降，木葉猶有雪漬斕斑之迹。草木之異，有如八仙而深紫，有如牽牛而大數倍，有如蓼而淺青。聞春時異花猶多，但其時山寒，人鮮能識之。草葉之異者，亦不可勝數。山高多風，木不能長，枝悉下垂。古苔如亂髮，鬖挂木上，垂至地，長數丈。又有塔松，狀似杉，而葉圓細，亦不能高。重重偃蹇，如浮圖，至山頂猶多。又斷無鳥雀，蓋山高飛不能上。自桫欏坪，過思佛亭、輭草坪、洗腳溪，遂極峯頂光相寺。亦板屋無人居，中有普賢小殿。以卯初登山，至此未申後。初衣暑綌，漸高漸寒。到八十四盤，則最寒。比及山頂，亟挾纊兩重，又加毳衲駝茸之裘，盡衣笥中所藏。繫重巾，躡氈靴，猶凜慄不自持，則熾炭擁鑪，危坐。山頂有泉，煑米不成飯，俱碎如砂粒。萬古冰霜之汁，不能熟物，余前知之。自山下攜水一缶，至才自足也。移頃，冒寒登天仙橋，至光明巖。炷香小殿，止木皮蓋之。王瞻叔參政嘗易以瓦，為雪霜所薄，一年輒碎。後復以木皮易之，番可支二三年。人云佛現悉以午，今已申後。逡巡忽雲出巖下，傍谷即中雷洞山也。雲行勃勃如隊仗，既當巖，則少駐。雲頭現大圓光，雜色之暈數重，倚立相對。中有水墨影，若大聖跨象者。茶頃，光沒，而其傍復現一光如前，有頃亦沒。雲中復有金光兩道，橫射巖腹，人亦謂之小現。日暮雲霧皆散，四山寂然。及夜燈出，巖下徧滿，彌望以千百計。夜寒甚，不可久立。丙申，復登巖眺望，巖後岷山萬重。少北，則瓦屋山在雅州；少南，則大瓦屋近南詔，形狀宛然瓦屋一間也。小瓦屋亦有光相，謂之辟支佛現。此諸山之後，即西域雪山，崔嵬刻削，凡數十百峯。初日照之，雪色洞明如爛銀，晃耀曙光中。此雪自古至今未嘗消也。山緜亙入天竺諸番，相去不知幾千里，望之俱如在几案間。瑰奇勝絕之觀，直冠平生矣。復詣巖致禱，俄氛霧四起，混然一白，僧云：「銀色世界也。」有頃，大雨傾注，氛霧辟易，僧云：「洗巖雨也，佛將大現。」兜羅緜雲，復布巖下，紛郁而上，將至巖數丈輒止。雲平如玉地，時雨點猶餘飛。俯視巖腹，有大圓光，偃臥平雲之上。外暈三重，每重有素黃紅紫之色。光之正中，虛明凝湛，觀者各自見其形，現於虛明之處，毫釐無隱。一如對鏡，舉手動足，影皆隨形，而不見傍人。僧云：「攝身光也。」此光既沒，前山風起雲馳，風雲之間，復出大圓相光，橫亙諸山。盡諸異色，合集成采。峯巒草木，皆鮮妍絢蒨，不可正視。雲霧既散，而此光獨明，人謂之清現。凡佛光欲現，必先布雲，所謂兜羅緜世界，光相依雲而出。其不依雲，則謂之清現，最難得。食頃，光漸移，過山而西。左顧雷洞祠山，復出一光，如前而差小，須臾亦飛行過山外。至平野間，轉徙得與巖正相直，色狀俱變，遂為金橋，大略如吳江垂虹，而兩圯各有紫雲捧之。凡自午未雲物淨，謂之收巖。獨金橋現，至酉後始沒。……丁酉下山。始登山時，雖躋攀艱難，有繩曳其前，猶嶮而不危。下山時，雖復以繩縋輿後梯下，輿夫難著腳，既嶮且危。下山漸覺暑氣，以次減去綿衲。午至白水寺，則綌絺如故。聞昨暮寺中大雷雨，峯頂夕陽快晴，元不知也。……食後，遊黑水，過虎溪橋，奔流急湍，大略似雙溪而小不及。始開山僧自白水尋勝至此，溪漲不可渡，有虎蹲伏其傍，因遂跨之，亂流而濟，故以名溪。黑、白二水，皆以石色得名。黑水前對月峯，棟宇清潔，宿寺中東閣。秋七月戊戌朔，離黑水，復過白水寺。前渡雙溪橋，入牛心寺，而後斷路。白雲峽水方漲，碧流白石，照人肺肝，如層冰積雪中。籃輿下行峽淺處以入寺，飛濤濺沫，襟裾皆濡。境過清，毛髮盡竦。寺對青蓮峯，有白雲、青蓮二閣最佳。牛心，本孫思邈隱居。相傳時出諸山寺中，人數見之。小說亦載，招僧誦經，施與金錢，正此山故事。有孫仙鍊丹竈在峯頂。又淘米泉在白雲峽最深處，去寺數里，水深不可涉。獨訪丹竈，傍多奇石。祠堂後，一石尤佳，可以箕踞宴坐，名「玩丹石」。寺有唐畫羅漢一板，筆迹超妙，眉目津津，欲與人語。成都古畫，浮屠像最多，以余所見，皆出此下。蜀畫胡僧，惟盧楞伽之筆第一。今見此板，乃知楞伽源流所自。餘十五板亡之矣。此寺即繼業三藏所作。業姓王氏，耀州人，隸東京天壽院。乾德二年，詔沙門三百人，入天竺求舍利，及貝多葉書。業與遣中，至開寶九年始歸……。業詣闕，進所得梵夾舍利等，詔擇名山修習。登峨眉，北望牛心，眾峯環翊，遂作庵居。已而為寺，業年八十四而終。出牛心，復過東峯之前，入新峨眉觀。自觀前山開新路，極峻陡下，冒雨以遊龍門。竭蹶數里，歘至一處，澗溪自兩山石門中湧出，是為龍門峽。以一葉舟櫂入石門，兩岸千丈巖壁，色如碧玉，刻削光潤。入峽十餘丈，有兩瀑布，各出一巖頂，相對飛下。嵌根有磐石承之，激為飛雨濺沫。峽舟過其前，衣皆沾溼。越數丈，半巖有圓龕，去水可二丈。以木梯升之，即龍洞也。峽中紺碧無底，石寒水清，非復人世。舟行數十步，石壁益峻，水益湍急。回櫂，舟人云：「前去更奇。」以雨大作，加飛瀑沾濡，暑肌起粟，骨驚神❥，凜乎其不可以久留也。昔嘗聞峨眉雙溪不減廬山三峽。前日過之，真奇觀。及至龍門，則雙溪又在下風。蓋天下峽泉之勝，當以龍門為第一。……然其路嶮絕，亂石當道。將至峽，必捨輿，躡草履，絕營傾步於嵯岈兀嵲中，方至峽口。蓋大峨峯頂，天下絕觀，蜀人固有罕遊。而龍門又勝絕於山間，遊峨眉者，亦罕能到。非好奇喜事、忘勞苦而不憚疾病者，不能至焉。復尋大路出山，初夜始至縣中。己亥發峨眉，晚至嘉州。<p>登峨山道里紀<p>（明）胡世安（大學士<#sp>井研）<p>峨眉縣治南，出郭，即古勝峯橋，今名儒林橋。稍前，轉儒學街，隔右澗，有西坡古剎，溪水縈折，檉柳帶綠。過聖宮前，合三山流為泮，澄波千頃，鯈樂蓮香，亦多雅致。右行對後嶺洪範庵，沿本山迂行度凹，則十方院。又里許，華嚴樓，接大悲庵。再前興聖庵，梵舍歷落，皆延憩遊客邸。又四里許，聖積寺，門對古慈福院，中衢傑然一閣，志載了鴇樓。以鴇淫鳥，況僧至此，了絕淫念。俗又叫老寶，謂老僧慧寶所刱。額顏「峨峯真境」，魏了翁書。自樓而西，有普賢殿。又前，普安橋，舊有普安院、八卦井，今廢。過橋西折而上，經楊家岡，平疇沃衍，嘉樹陰濃。自此沿澗紆行，寒玉淙琤，名瑜伽河，有三一庵。前則白水莊，獨村店。依山逆行，上有石碑處，舊名大光明山。又前，坊曰會宗，近改問宗。庵在山腰，原風道人募建，今就蕪。二里龍神堂，堂外豎石幢，名尊勝塔。再上，古柏森森，飾徑高峙。隔虎溪，即伏虎寺，踞山之口。沿溪而入，一徑紆回。因虎肆虐，行僧建塔鎮之，患遂息焉，故名。左有西域和尚靜室，其和尚年九十七，康健甚，言西域事頗悉。右室龍鳳庵，以地形稱也，此皆引睞賓岑者。再進為無量殿，至涼風橋，其右峭壁有洞，風颼颼自口出，為涼風洞，橋以此名。谷口舊有震旦第一山坊。經茶庵稍進，過解脫橋，危磴直上，約高百丈，名解脫坡。坡上有觀音堂，下有仙人會。舊傳有一池，入山者於此沐浴，今廢。左行跨山蹊，依兩壁左右之旋行，凡十數折，層級而上。過小橋，延不數尺，名玉女。再上華嚴寺，今名歸雲。節梲盤螺，轑蓋佛座，名雲篆殿。制甚古，大蝠託廬。按碑，宋紹興間建。嘗掘地得一小碣，鐫「華嚴堠」，左刻「至縣十五里」，右刻「至巔七十里」，今豎寺中。由寺左行為青竹橋，橋上左望秀出者玉女峯。頂上有石池，深廣四尺，歲旱不涸，相傳天女浴盤。僧云：「宋邛州刺史馮楫結庵於此，日諷《華嚴經》，感天女饋食之異，即此處。」前有鳳嶺庵，今廢。右有飛龍庵。轉西，由青竹橋折北行，為柟木坪。樹偃蓋，堪避暑雨，俗呼木涼傘坡。昔陡滑，今修成路，旁建一庵。自庵前左上，為呂仙祠。祠前重樓瑰瑋，奉大士於上，彌勒居中。嗣又增修新殿，及靜室香廚，以棲僧眾，於是仙佛同宗。祠後為華嚴坪，相傳即赤城隱士舊居，古名赤城山。昔有香煙、羅漢、白雲三寺，今廢。自祠東北望，為宋皇觀舊址。古有道紀堂、幽館別室，合三百五十間。左有千人洞、授道臺、虛靈第七洞天之蹟，即黃帝訪天真皇人，授「九仙三一五牙經」處。右有十字洞，相傳呂仙遊此，以劍劃石成此。洞延袤廣丈許，深不可測。人以石擊，鏗然有聲。水自龍門對山，飛作瀑布。常見竹葉籜隨出，即洞旁叢篁遺墜也。又右升仙臺，昔有瞿武（一云瞿君武），或稱皇人弟子，或稱後漢漢安時人；能騎龍乘雲上下，遊彭山、犍為間。至今二處，有繫龍遺迹。按《莊子》，瞿君，字鵲子，長梧子之弟子也。又周人，未知孰是。由祠左里許，望山下溪中一石，類艅艎，順浮水中。名石船子，俗號普賢船。舊有「藏舟於壑」坊，豎道左。又里許，沿巖行，人呼五十三步，上有天慶庵。由庵稍下，過太平橋，上馬鞍山。又稍上，距那庵。路左上，有龍泉庵。順路過小石橋，右為天台庵。下坡為萬定橋，古名萬福橋。橋頭一大石，方廣當途，即大峨石界。左方一石，蹲小池間，體側。上刻陳希夷草書「福壽」字，呂純陽書「大峨」字，又「先達神水」字，俱鐫石上。石後隔尺許，又一石扆之，上刻「浴衷」字；又「神水通楚」小碑豎其上。中間止容一人，下觀水穴中，聲汩汩，自上舂下，透前大石底而出。池中沙水晶瑩，內貯圓石一塊，形若磨軸，脈理旋轉，宛然圖中太極分兩儀象。池水前溢，終歲不竭。纔數武，便滲去，從無澗路，莫知所之。池左上，新刱一坊，題「水竹居」。又上小亭，題「竹月松風」。正面方亭，題「宗漏」字。池右在昔渠九曲，資遊人汎觴，今廢；止豎小亭，題「一卷一勺」。池後有小石塔，塔後有聖水閣，又進為福壽庵。庵前一海棠，大數圍，高數丈。幹直上二尋餘，始敷枝葉。春夏交，紅英爛放，甚可愛也。此間去西南山，遙聞有聲淜湃，疑挾風雨而來，移時乃息。及履其地，全無水蹤，土人名曰山潮。久晴必雨，久雨必晴，此其驗也。至潮之遲暫大小，又以卜歲入盈縮，亦異矣。登靈文閣，望別墅深處，有勝峯、彌陀、立禪諸庵。曹溪閣，諸峯錯落如螺髻。前咫尺，竹林蓊蔚，為神水庵。再進，則歌鳳臺，楚狂遯迹所。側湧一泉，四時不涸。又前過百福橋，俗名響水，以聲潺湲故。水中石光碧，映帶游裾。又前鳳嘴石，西上為中峯寺，今名集雲，明果大師道場。昔有孫、王、宋三真人，羽化於此。在宋有乾明觀，黃魯直習靜其中。登普賢閣，羣峯周遭，茲獨中峙，故得勝名。左行為三望橋，又上茶庵。庵前即三望坡，以路險峻，行者三望乃至。或云軒轅帝曾三舉望祭於斯。上有龍神殿，亦古蹟。坡下若舂聲，杳入深谷。又三折下，過樟木、牛心二嶺，至前牛心寺。路口下坡，則雙飛橋。周望丈人兒孫，垣霍競秀。有兩巒對出，牛心嶺自中亙垂如貫珠。左一水，從雷洞坪繞白水寺而來。右一水，從九老洞繞洪椿坪而來。至此路界，作雙虹跨澗。僧云：「左橋，始軒轅游勝峯時。右則自漢至宋，不知幾重修。」當兩橋間，有清音閣。其上小阜一亭，舊名接王亭。俯帶傍溪，有同佩委。始望碧涓，馴逝於斯。峽深勢束，褊急性成。偶逼風磯，輒恣豗奮。環岸樹木，斜抱僂生。上突乳峯，高臨兩水，建有白衣觀音樓。兩水迸出互望，遂爭雄怒搏，意不相能。賴石丈人為魯連，誘之一氣，漸就平衍。僧指：「盤渦尖銳，有微瓣者，牛心石也。」石左右各有石，如雞冠、馬鬣、碧膩漣漪。亭於合溪之上，曰瑠璃水亭。後數武，刱一大樓，名洗心臺。白衣閣左少進灣內，為廣福寺，乃前牛心別院。溪名寶現，即宋三藏師繼業得鬭石處。由廣福左入數里，石筍溝，有寶珠庵。溪上一峯，名天柱，聳立閣後。上有小庵，名異華。峯右由閣緣巖而上，遇缺陷，棧以木皮，踰金石，凡數折，至後牛心寺。繼業所刱，今名臥雲，即古延福院。孫真人思邈修鍊於此，所遺鐵臼、銅罐，質朴色古，今隨婪吏去矣。寺左丹砂洞，洞旁舊有祠。寺壁相傳有張僧繇畫羅漢一板，甚著靈異，壁今毀。自寺遙望大峨石左，中峯寺後，尖秀插空者，名呼應峯。下有茂真尊者庵，相傳茂真與孫真人，集寺後弈棋，於此呼應。有棋盤石，方廣丈餘，有庵名呼應。庵前左右有溫涼二池，今廢。庵後有三仙洞，及雄黃石。相傳唐玄宗幸蜀，夢真人乞武都雄黃。後遣使齎送至此，煙雲相隔，使者呼應，因得造焉。見一叟，幅巾被褐危坐，手指磐石曰：「致藥於此，上有表，錄上皇帝。」中使顧石，有朱書百餘字。就錄一行，則其行滅去。呼應之名又或以此。由寺前下坡，舊路自觀音巖上瓦廠。新路順溪至積善橋，皆可達洪椿坪。此路多熊狒猿虎之類。由牛心寺，越雙飛橋，北遵磴道而上，為白巖。石色皜潔，刻有「白龍洞」字，不知洞所。又前一望，濃翠蔽嶺，別傳和尚手植柟也。株與《法華經》字數相等，今號「古德林」，樵蘇不敢輕犯。再進象牙坡，以山石形得名。小庵二所，俗呼上白龍洞、下白龍洞，皆白水寺下院。至山凹處，望樓閣矗空。拾級累百，乃達四會亭，有接引銅像。左則慈聖庵、接引閣，上為大峨樓。再上，左豎「祇樹林」坊。稍轉為海會堂，藏有佛牙一具、及丁雲鵬所畫八十八祖像、御賜紫衣。出堂直上，則古白水寺，即唐廣濬禪師彈琴處。寺甚敞，居僧常至數百。宋初敕建銅殿、大士銅像，亦高十餘丈。歷太宗、真宗、仁宗三朝，御賜寶供最多。三經回祿，盡付煨燼。明世廟重修，亦就毀。萬曆間，奉慈詔，新建萬年寺。普賢一殿，螺結甎甃，頗稱精固。乘象金身，峨然丈六，祝融稍戢峻燄。惟是寄木穴頂，導霖直注大士髻中。頃僧建閣四層，高幬其上。自縣至此，歷峻坂已四十餘里，說者謂「登峯頂，此猶其麓也。」寺直右肩，有淨業堂，古泉清洌，足供千萬人，傳云「龍窩」。左逆行，穿經樓舊址，東望有萬松庵。少進，不能通輿馬矣。從雙椶樹，直上頂心坡，一舉足，膝輒平心。巖畔有太子石，形甚肖，遊人手摩幾平。又數百級，凡十三轉，稍平敞，一亭名觀心。自亭右行，曲轉有妙觀庵。庵側有空庵禪堂，俱據高臨下，寥曠欲騫。自亭仰躋，箭括通天。左峙石丈餘，右小石結土阜小遜，俗名鬼門關。又前石子雷，單亙一脊，左右陡巖，名大小鵝嶺。脊將盡，其下空洞梁度，俗呼仙女橋。又上數轉，山坳微敞，結小庵，名息心所。由庵左順山斜行過峽，復上升甚陡，為石碑岡。一碑屹然，字迹漫滅，不可讀。不數武，履仄徑而下，沿巖行，過峽，路不盈尺，則有大小雲壑，俗名大小深坑。又前，順巖而上，歷數十折，皆仰登下視，石壁如削，不知幾百仞。所恃灌木叢篁，層纍蒙翳，不欲示人以險。又前長老坪，舊庵就圮，近有結茅以應乞漿者。由坪出山肩駱駝嶺，漫行數里許，為初殿。昔漢蒲公採藥見鹿處，後人立此殿。或云山形類鷟，名鷟殿。或云簇店。下有蒲氏村，居無他姓，皆蒲公後也。又前上，舊有小石埳，水清，不涸不溢，俗呼一盌水。又前九嶺岡，劍脊直上，左峯劖出羣岫，名華嚴頂。又前蛇倒退。又兩折稍下，左巖口有小徑，通九老洞。又前右坡下，有九龍坪。度巖直上一坪，道傍枯幹、頑石皆衣苔蘚，此地因名「木籠鬆」。又前蓮華石，建有庵，榜「蓮華社」。道左一石蘂劈，肖芙蕖。又前過峽，望一陡徑，直上層霄，左瀕危壁，名鵓鴿鑽天。上有石砌小池，僅丈許，僧云「菩薩洗象池」。傍一石，僅二尺，僧云升象石。自白水至此，游蹤稍適，因名其嶺曰「初歡喜」。又曰「錯歡喜」，以前去尚有險在。今建庵，名初喜亭。然遊者必增衣易巾，斯有以制寒。再上數百級，石碑亭。又百餘級，羅漢洞。僅石罅數尺，不審何以冒茲名？或以舊有一石類應真歟？又上數百級，滑石溝。過此坪，行里許，危磴直下數百尺，有化城寺。殿舍皆用木皮覆椽。易以瓦，霜雪所薄，輒碎也。寺碣紀：「昔有昆明施紹高、太和王藎台來此，遇白猿獻三果，各啖其一，仙去。」由寺左迂行，前峻坂亂石，直上三里，梅子坡。攀援而上，有猢猻梯。崱屴百轉，素雲冉冉不絕。道傍一殿，曰白雲。從此仰望山脈，作三支。自初喜亭至是，晦明風雨，時時與山椒、山足絕不雷同，氣候攸判矣。自白雲殿順行，古木連蜷，荒煙岑樾中，殷殷作砰❥聲者，雷洞坪也。風雨雷電，自下倒射。宮巖萬仞，路絕夤緣。巨石阜列，岫塗曲通。瀕巖有雷神殿，路豎鐵碑，禁人語。相傳下有七十二洞，雲濤布濩，色妒羅緜，茲洞其聚族處耳。洞傍仄徑，從九嶺岡巖左，螺折而行，至此與洪椿坪相望。其下多石龕古蹟，最奇者，莫如九老仙人洞。昔黃帝訪廣成子天皇真人遊此，遇一叟洞外，詢：「有侶乎？」答以：「九人。」今名以此。巖棧曳練，石首崴盤如象鼻。右衽洞扃，從闑左入，必然炬乃諳道。聞昔有結伴欲窮其勝者，入洞內里許，巖水滲滴成泉，僧名觀音水窩。止一盂，取不竭；不取亦不盈。再行十餘里，路少狹，怪石森列，若虎豹魍魎，勢欲攫人。忽一溪斜逝，噴薄作聲，疑鳴吠樂音，從遙遞耳。蝙蝠如鴉，競來撲炬。氣且寒冽刺肌，遂逡巡不敢度而返。巖下一泉，久雨將晴，久晴將雨，前一日取供炊，白粲必赤，餘日不然，名卜應泉。洞前回瞻絕壁，云即化城寺後山，與雷洞坪共一山脈。其峯多木蓮，四季葳蕤若續。從此遡伏羲、女媧諸洞，當不遠。鬼谷子於此著《珞琭子》，亦有洞。但閜壑陵虛，迹絕人鳥，徒遐矚而已。由雷洞坪曲折沿巖亙數里，過新殿，則八十四盤，名桫欏坪。桫欏樹，高可三五七丈，葉似枇杷，花備黃紅紫白諸色，叢蘂並蒂，大可尺許。三四月最盛，第性喜寒，不耐暄燥，移下方多不育。俗輒詭其說，謂菩薩私玩，此界多此花，故名。稍折，有接引庵。再前，路分兩歧，從左陡上為舊路。一巨石橫巖下，名觀音巖。直至大歡喜，前至迴龍庵，與新路合。從右平行里許，危巖仰登，凡數百丈，名三倒拐。復沿坡上，為太子坪。再前圓覺庵。庵左有小徑，可達山後諸庵。自庵右轉上行，為登頂通途。右有居庵、洪範庵。左有法慧庵。又上觀音庵，又左迴龍庵，與舊路合。又前圓覺庵，由左折而上，老僧樹，大數抱。傳云：「樹存空膚，有老僧入定於中，枯幹復榮。」今包裹無隙矣。再又上天門寺，兩石對立若劈，中通一戶，深二丈許，名天門石。又前隔澗蓮華庵。右轉鳳凰庵，左轉有茶庵。庵前七天橋，雖無灌注，遇雨成溪。又前文殊庵，左上天啓庵。正行天仙橋，直跨山澗，有庵踞上。橋底積雪，經夏不消。又傍彌陀庵左折，入峨頂矣。山峯雖峻，至頂頗寬平。寺前一石名瑞星。稍進，錫瓦殿，又上天王殿。殿後左右，列祖師、龍神二堂。正中錫瓦、普賢殿，又上銅瓦殿。由此左上，敕建永延寺，一樓甚閎瑋，名「華嚴」。又上，藏經樓。自樓左向後層梯而上，詣峯頂，有滲金銅殿，瀋王捐巨萬金新建者。高二丈五尺，廣一丈四尺五寸，深一丈三尺五寸。上為重簷雕甍，環以繡櫺瑣窗。中坐大士，傍繞萬佛。門枋空處，鏤飾雲棧劍閣之險，及入山道路。逶迤曲折之狀，制極工麗。傍列銅窣堵波三，高下不等。此皆背巖向西，以曬經山為正對。銅殿右則鐵瓦殿，古名光相寺。外為覩佛臺，即放光處。左有童子臺，右辟支臺。此殿依山而東，嘉陽一帶在其前。殿後楞嚴閣，復西向；又左臥雲庵，亦西向。峯頂少井泉，惟此庵下有半月池，深廣不數丈，水日上滲，足飲千人。偶穢，輒涸。持經呪祭之復溢，僧呼聖泉。又呼觀音水，或名以井絡泉。庵右有觀音閣，閣前有小覩佛臺，光現略早覩佛臺。左有石屹然，曰金剛，若鐵汁鑄成，覩光者每倚藉之。石下有萬石嵯岈，攢作一片，名七寶臺。臺下有石室，戶樞甚多。小覩佛臺下有磐陀石，整潔可坐。石左復有一阜隆下盤，頂若鎚鈕，僧呼飛來鐘。又左雷山側有二石，眉目宛然，名仙人面。又石有手痕，名仙人掌。臺右回望本山來脈，自右而起，有賢首閣、華巖頂。又上，為千佛頂，舊傳願王三千眷屬同來居此，故名。順此坡左下華藏庵。又下獅子坪。從臺上空霽時俯矚，可歷歷指者，不到寺、刺竹坪、棋盤寺。寺側亦有棋盤石，盤側二小石常煖，名溫石。又靈巖寺、盤龍寺及龍池等勝，紫芝、玉蟾等洞，虎皮等岡，榮徑等堡，銅山一帶，舉集其下。正東直對洋，九龍、凌雲、烏尤等勝而外，榮德、巴岳，層疊在睫。東南，則羅回以外，馬湖諸山。東北，則中巖、青城、玉壘諸山。正西，則兩峯高插；中一平偃而大，如供几案，曰曬經山。西南，則邛崍、霧中、大小瓦屋，巍峨並峙。西北，則火燄、寶塔，森棼羅列。惟雪山晶瑩映天，玲瓏屏漢，鏡旭獨先，移暉遠燭，敻出西域諸峯表。天竺蔥嶺諸番界，俱在縹緲間。光相之現，有所謂攝身、清現、金橋者，詳范紀。又有白色無紅暈者，曰水光。如箕形者，曰辟支光。如鐃鈸形者，曰童子光。有光稍上映，直豎斜移者，曰仙人首、仙人掌光。皆一光變態而異名。當光欲現時，有小鳥如鸜鵒，飛止巖頭鳴，僧譯其語，曰：「佛現！佛現！」遊人或掌粟，亦就食而去。環臺，則岷江、雅瀘、大渡、青衣諸水，向背繞流如綫。緜雲漫布，咸沈沒浩氣中矣。出永延寺左行，為富順庵。又下行，繞山坡至澗，為白龍池。池水深尺餘，素沙徹映，磊石作勝。內有蜥蜴，潛近邊底，僧以鉢盛，馴擾可狎。往往與風雨作緣，遂冒龍籍。自池下行，上右坳，為淨土庵。前有坪，亦名桫欏坪。自坪右折行，有大覺庵、永定庵。坳上有沐浴堂。右行越嶺，為聖水坪庵。又前，學士堂。稍前，通天和尚塔，色身尚存，啓幔視之有生氣。又前，太虛庵。又前，至迴龍庵，與來時新舊二路口相合。一坊巋然，上題山後七十二古德名。庵左為大佛坪諸庵，以及幽巖邃谷，人迹罕至；洞天靜室，多不知名。旋四會亭右廂，至白水寺前，有鉢盂峯，平地突峙。自白水逆左行，至石板凳。二里，為虎渡橋，駛流迅瀨，小竊雙溪。自橋徑曲十二盤，至八音池，一名樂池。池中有蛙，遊人鼓掌，則一蛙先鳴，羣蛙次第相和。將終，則一蛙大鳴，羣蛙頓止，宛然一部鼓吹。過池又西，則黑水寺。前對月峯，祖師堂有惠通肉身，及所遺藕絲無縫禪衣一領、古白玉環一枚。又有惠續尼院，尼即惠通禪師妹，從兄來峨，入定於此。遇夜，有黑虎為之巡廊。寺傍巖龕，有無懷洞。自黑水還白水，至大峨石，由萬定橋頭東北折，徑陡且仄。初猶開豁，頻歷石溜互折，野竹坡陀，數里方出險林。見一長石臥溪中，即前柟木坪。俯瞷，石船子也。迫視之，甚肖，紋理縱橫，亦異他石。循溪委曲而進，見澗流自兩石門中噴出，是為龍門峽，瀑布修縮不一。溪南大石岌嶪，劃然中開，兩峯皆絕壁，高數十仞。行者緣木梯下，若猿族援降，不知其股行也。又數丈，望半巖一圓龕，則龍門洞，去水三丈許。土人編竹跨溪上，手接蟹度之。遊人立洞口，萬壑千巖，競來邀盼。入尺許，另透天光一片。洞深廣，二丈有餘。氣象軒朗，穹蓋百千，鍾乳癭垂。左壁雙鉤「龍門」字，舊傳宋富春孫公筆，今云東坡。石凸凹作鱗爪，名以龍牀龍枕。遊人坐臥其中，仰眺煙❥，俯臨潭澄，不復知去塵闤近遠。賓巒垂練，偉於峽瀑。下有種玉溪，題詠亦不減無懷洞。遊蹤屆此，覺向之滮鳴奰濺，俱斂入谽谺中。出峽口，狂態復作，稍遜於前。自此達龍門壩，至龜子山，形類贔屭。直至瑜河，與來路合。二峨山，在本山南三十里，名覆篷，以形似；又名綏山。右有綏山縣治，高減大峨之半，雄據南方。上有天池，傍有葛由洞，即騎木羊往來處。下有豬肝洞。呂仙晝遊龍門，夕宿豬肝，即此。昔人遊經羅目，掘得一碑，上鐫「紫芝洞」三字，傍注「一山五口道人書」，今豎道傍，乃此洞別名。下有紫蘭泉，亦呂仙命名。又洞有紫芝。洞上一里，洞口刻「爛柯」二字。三峨，在山東南四十里，距二峨南九里，古名鏵刃山。有李仙洞，高又半減於二峨。其間洞石幽奇相伯仲云。又距峨東北有龍池，四山環抱，一鑑中涵，瀰漫約十里許，深黝叵測，下有龍居。相傳，每開霽則霞光上昱，隱見點額大金鯉四尾及水獸龍馬等物遊戲其間。或澄映處，依稀古樹參差，圖繪淵底，中多魚，流氓擅利。漢李膺記：「峨眉山下有龍池，長廣十里。」即此。志載峨山石龕百十二，大洞十二，小洞二十有八，大略杖履所及可記者耳。其所未及將無逸。以余己卯所遊目遇，已非己未。按范至能所紀，愈迥然矣。頃罹兵革，興替不審何景。使他時搦管，或不減此紀，或有加於此紀。邀貺山靈，菟裘稱得所也。菊潭氏識。<p>遊峨眉山記<p>（清）江皋（四川督學<#sp>龍眠）<p>峨眉為震旦第一山，天皇授道，普賢示現之所；神奇靈異，非復人間。先大夫昔宰峨眉七年，予自童子侍側時，即聞之神往。今得奉王程，親歷其地，可不一探其勝乎？嘉州校士畢，四月戊戌，往問道焉。既入縣，拜先大夫祠。遂同友人蔣子潛伯、孫子毓卿，攜兒圖，舁筍輿，出城南門。過勝峯橋，轉儒林街。雨陌春犁，綠疇風偃。隔澗有西坡古寺，今荒廢不可尋矣。前為十方院、華嚴樓。又四里許，聖積寺，傑閣一區。懸銅鐘於上，細鏤《華嚴經》字。老僧慧寶所建，曰老寶樓。題額「峨峯真境」四大字，魏了翁筆也。內銅浮屠七級，雕鏤佛像，倍極莊嚴。前渡普安橋，沿瑜伽河行。溪流曲折，漸入山徑。舊名大光明山，荒址佛座猶存。望羣峯環抱，招提高峙木末，伏虎寺也。石梁跨澗，松徑陰森，可聞禪師擁錫來迎。登佛閣少憩，飯齋廚。出寺，左折而上，至涼風橋。橋傍石壁有洞，風從洞中出。忽石磴陡絕，高百餘丈。拾級而登，名解脫坡。坡上有僧，結茅以居。自是，路益嶮峭，山巖壁立，層坡數折，始達華嚴寺。寺有旋螺殿極奇古。宋紹興碑猶豎寺中，日斜，未及登覽。寺左為青竹橋，望娟娟秀出林表者，玉女峯也。峯頂有池，深廣四尺，歲枯不涸，相傳為天女浴器。由橋北折為柟木坪，青蓋童童，掩映數畝，俗呼木涼傘。左上，為純陽殿。側有千人洞、授道臺，即黃帝訪天皇真人授道處。右十字洞，相傳呂仙遊此，以劍劃石而成。昔人建此，以峨眉仙家道場，欲存天皇一脈。然今守祠皆緇流，無黃冠也。祠前山下一石橫溪中，長丈餘，若浮槎，俗號普賢船。豈寶筏津梁於此示現耶？沿巖俯石壁，陟五十三步，歷馬鞍山，峯巒回合，水聲琤琤鳴澗中。下坡為萬福橋，石色蒼然，巑岏如削。臨橋一池，清泠澄碧。大石插池中，上鐫陳希夷先生「福壽」二字，下鐫「大峨神水」四字。石罅宛轉，互相遮映。有小穴，注泉一勺。泉脈涓涓，透石底出，清響鏗然，如戛琴瑟。坐池畔小亭，汲水飲之，寒沁心脾，塵氛盡滌矣。上大峨寺，舊有聖水閣、福壽庵，今廢。有僧葺之，未成也。遙聞大聲起巖壑，林樾蕭森，疑廣陵濤、三疊泉，震撼山谷。然水之去來蹤迹，杳不可覓。或曰山潮，以之驗雨晴，卜豐歉也。峯麓片石如臺，蹲踞林莽中，曰歌鳳臺，楚狂陸通舊廬在焉。前由鳳嘴石西上，為中峯寺。眾峯螺髻旋繞，白雲一峯中峙，故名。一名集雲。本晉乾明觀，明果禪師除毒蟒，改觀為寺，宋茂真尊者重修。昔孫、王、宋三真人，羽化於此，又黃魯直習靜處也。歷層岡，越三望坡，路險峻，行人三望乃至。下坡，山境幽深，夕陽下舂，林壑返照。煙雲舒卷中，蒼翠鱗鱗，牛心寺址也。雙流飛注，小橋跨其上，勢若雙虹。水聲搏激，如殷雷起地底。石峽一綫，灌木蒼藤，層層遮覆，驚濤噴沫。惟潺潺足下，疑挾風雨，窺之不見。僧云：「左一水，從雷洞坪繞白水寺來。右一水，從九老洞繞洪椿坪來。」至此巉巖深束，鬭捷爭雄，勢不相下。盤渦一石，怒當其衝，則牛心實為砥柱矣。石根圓尖銳，若牛心然。左右亂石環峙，盡與水勢爭奇。溪上舊多亭臺，今圮為榛莽矣。雙飛橋左，一徑可達洪椿坪。聞有繡頭和尚，住洪椿坪石洞中四十餘年，將百歲矣，髮垂覆身。每昏夜，赤足行山徑中，無所怖，人多異之。橋北緣磴道而上，徑稍平，山花夾道，香氣襲人，剎竿隱隱出青靄，僧云：「白龍洞也。」前經古德林，綠雲四垂，萬株濃翠，別傳和尚手植柟也。相傳數與《法華經》字等，真不啻檀林祇樹矣。林盡，由山口望，層坡高峙，丹楹飛棟，聳出層霄，則大峨樓也。越石門直上，入萬年寺，寺址甚敞，古稱白水寺。創自晉，唐慧通禪師重修，即廣濬禪師彈琴處。宋初敕建銅殿，歷太宗、真宗、仁宗，俱有御賜寶供。明萬曆間，改聖壽萬年寺。內殿凡七層，一甎砌旋螺，銅鑄普賢乘象金身，高丈餘，今亦漸就荒落矣。寺門外近左，有海會堂，藏佛牙一具。明萬曆敕書一道尚存。夜宿僧寮，山雨空濛，萬籟俱寂，已覺身在雲霄。登峯頂，猶未及其半也。閱二日，己亥曉，聞梵音朗朗起。出萬年寺後，山雲四起，半籠峯頂，霧雨霏霏溼衣。上頂心坡，一徑高懸，石磴蜿蜒下縋。舉步則足膝點於胸。以布繩曳輿，牽挽而上。巖畔一石森豎，名太子石，為登者所憑藉焉。經十數折，至觀心亭，稍平。憩白衣庵，詢住僧，知為先大夫所建，曾捐俸置香火田，石碣猶巋然道傍也。由此扳援曲折，山益高，徑益險。有鵝嶺脊、仙女橋、石碑岡，皆陡巖深洞，石壁巉絕，下臨無地。荒叢蒙密中，側視不知幾千仞也。仄徑沿巖，為大小雲壑，終古雲氣鎮之，深淺不可測。又前長老坪，右過駱駝嶺，數里為初殿。登一板樓，望山形如鷲鳥，一名鷲殿。昔漢蒲公採藥遇鹿處。下有蒲氏村，皆蒲公後也。前兩山攢逼石間，一綫陡仄，不可躡足，名蛇倒退。巖左有徑，通九老洞。出巖直上一坪，老樹叢遮，綠陰蔽日；木石苔衣，纏結紛披，下垂長十餘丈。巖風拂之，縷縷如綫，曰普賢綫，又曰仙人絛，亦山靈變幻之奇也。又前蓮華石，茅庵深閉，荒寂無人。道傍一石，細蕊層萼，類青蓮華。前顧亂峯層逼，箭筈通天，若臨絕境。仰指青霄，微茫鳥道，高不可扳，行者咋舌。十數人挽一輿，如猿猱昇梯，移步躡空，則防顛墜。磴皆斬木層覆，危棧齒齒。蓋冰雪高寒，石則愈滑。此登山最險，俗呼鵓鴿鑽天，彷彿似之。上嶺，意稍適。叢篁翠篠中有方池，久涸，亂葉覆之，曰洗象池。嶺畔有初歡喜亭，以歷險至此，前路漸平，志喜也。踰滑石溝，直下深峽數百丈，古殿一楹，覆以木皮，化城寺也。山中氣候，至此迥異，四時霜雪，寒氣森森逼人。瓦屋經凍輒碎，多用木皮代之。少憩，炊飯僧廚。細雨斜風，慄慄如初冬時。肌骨凜然，急挾纊擁裘。由寺左，沿危壁，歷絕磴，策杖攀藤，直上梅子坡。峻坂高巖，昔有胡僧縛木梯架石，以引行者，今名胡僧梯。過梯為白雲殿。峭壑憑虛，石根雲氣冉冉，瀰漫深谷；素濤銀海，變幻頃刻。殿後瀕巖一徑，徑左虛無所倚，亂木虬藤，連蜷蓊翳。俯視重淵深洞，岞崿崚峋，萬狀森列，則雷洞坪也。坪有雷神殿，路豎鐵碑，禁人語。巖下為神龍所居，聞人聲，則風雨暴作，疾雷驚電，倒射山足。靈異如此，輿人疾趨過之。曲折數里，盤旋紆轉，則八十四盤矣。度桫欏坪，正值花時，四山如翦綵。樹高六七尺，葉長深碧。花一萼十數朵，叢出樹頭，殷紅粉白，望之微類芙蓉。性宜寒，移植山下則枯。蓋優曇寶樹，不作人間近玩也。稍折，有接引殿。板屋供佛，身峨然丈六，亂後寺僧募造者。今殿宇傾圮，漸為風雨侵蝕。名山荒寂，誰為布金長者耶？轉觀音巖，上太子坪，陰巖積雪，與野草幽花相間。經迴龍庵，松杉環蔭，一徑寬平，無復危巖險磴矣。又前圓覺庵，內沈香塔七級，高丈餘，層樓覆之，雕鏤金彩，工巧天然。僧云：「明萬曆時，奉慈詔特製者。」瞻禮而出，左折，過老僧樹，古幹數圍，蒼皮剝落。相傳昔有老僧入定於中，樹裂復合。上天門寺，兩石雙峙，劃然中分，如排閶闔，名天門石。多遊人題詠，半蝕蒼苔矣。又轉七天橋，以峨山為第七洞天也。上天啓庵，直度天仙橋，飛梁架壑，泠泠流冰雪聲。左折，已登峯頂矣。崚嶒萬仞，忽焉平坦，心目頓開。瑞星石，高倚寺門，銅、鐵、錫瓦三殿，巍然次第相接。予炷香殿上，默禱於大士前，耑為國泰民安，家太恭人祈壽。忽澹日微明，雲霧初斂，內殿鐘鳴，報佛光現矣。急趨覩佛臺，憑欄俯視，兜羅緜雲布巖下，漸滾滾與巖平，閃爍飛動，銀浪千層，橫鋪玉地。有光若車輪，從雲頭涌出，圓暈數重，五色炫射。中如懸鏡，虛明朗耀。觀者攝身光內，止各見本身，毫釐無隱。雖數百人，比肩並躅，不能見也。移時漸沒，風捲雲馳，更相磨蕩，若扶桑初日，吞吐懸巖，光華倍皎。光外復現一銀橋，垂虹橫亙，光旋轉其下，晃晃靡定。食頃，方沈霧中，隱隱而散。臨臺，為光相寺。左向層梯，有滲金銅殿，高二丈五尺，廣一丈四尺。梁棟簷楹，鏤金錯秀。中坐大士，傍繞萬佛。窗櫺上下，雕飾雲棧劍閣，及入山道路險阻崎嶇之狀，制極工麗。四隅環列銅塔，高六七尺；有銅碑，高六尺，闊三尺。古色蒼翠，其光可鑑。左，王毓宗記，集王羲之書。右，傅光宅記，集褚遂良書。萬曆癸卯九月立，記建殿事甚悉。右下臥雲庵，有老衲募修，工未竣，僅板屋數椽耳。山風大作，霧雨空濛，登藏經閣，擁鑪坐僧榻。日已昏黑，聞山有佛燈，至夜則現。僧云：「燈現必風止雲散。今濃雲漫空，恐不能見耳。」予輾轉不能寐，披衣，步光相寺前，見山月將升，薄雲微掩。忽一燈從山外飄空而起，漸至十數點，爭相上下。頃刻數千百點，如傾萬斛珠璣，歷亂山谷。大風振林壑，吹人欲墮，不能久立，遂登閣宿焉。閱三日庚子，曉日初晴，萬山雲淨。登巖眺望，遠近諸山，星拱羅立。巖後岷山萬重，真兒孫培塿耳。少近一峯，平覆如屋，與峨頂相對，瓦屋山也。又方正若案，高出天外者，曬經山也。青城、玉壘，或拱或揖。火燄、蔥嶺，隱現縹緲，遙相映帶。諸山之後，銀色插天，日光注射，如瑤峯瓊壑，晃耀奪目，西域雪山也。延亙天竺諸番，不知幾千里，望之儼在几席。高寒之氣逼人，天地冰霜，萬古如斯矣。遙睇平川，三江如帶，白雲片片，或籠罩峯頭，或平鋪大壑，俱飄飄起足下，始知身在虛空。覩佛臺左有金剛石，穿空壁立，色如積鐵。倚石下窺，亂石㟏岈，疑千門萬戶，幽奇莫測，真神仙窟宅也。僧指隔溪有不到寺、刺竹坪、棋盤寺、紫芝、玉蟾諸洞，迥絕人境，遊蹤不可問。山頂有泉，曰井絡，炊米粒粒成沙，不能熟。予從神水，以大竹貯水攜登，二日已盡，勢難更留。飯罷出寺，左行，下繞山坡，過澗，尋白龍池。池方廣數步，水深尺餘，沙石縈帶。中有物，蠕蠕出水底，僧以鉢盛之，長數寸，四足蜿蜒，居然蜥蜴也。僧云：「冬寒池水不冰，或時有風雷起池上，豈亦龍種耶？」右折，出深坳，有淨土庵，供通天沙門肉身於塔。僧云：「沙門自萬曆甲戌居此，不下山五十年，將百歲矣而化。今遺蛻端嚴如生，是亦茂真、繼業之流也。」尋舊路，過雷洞坪，四望諸峯，漸為煙雲挾去。坐臨巖片石，下瞰幽巖邃壑，人迹罕到。最奇則九老仙人洞，有皇人遺迹焉。遠溯伏羲、女媧、鬼谷諸洞，層層倚伏，若相鱗比。惟指點虛無，無從御風而遊也。下坡，以繩縋輿，縮身如蝟。石角藤梢，鉤衣刺目。輿懸空際，前人蹲伏，後人挺立，互相牽掣。稍縱，則如片葉陵風，飄空直墮矣。較之攀躋而上，險且十倍。逡巡至木皮殿，喘息稍定。溼雲含雨，幽花帀樹，枝上始聞鳥聲。峯頂二日，鳥迹麋蹤，寂無所見。惟二青鳥，每佛光將現時，飛繞殿前，呼「佛現，佛現」。仙翼靈禽，非凡鳥所能接羽。至白水寺，日已亭午。望鉢盂峯、虎跳橋，山壁峭立，屈曲十二盤而上。有八音池、黑水寺，相隔二十里，屐齒不能及。趨雙飛橋，徘徊石畔不忍去。僧指左徑達洪椿坪。由寶現溪入石筍溝，數折，後牛心寺，即古延福院。有白雲、青蓮二閣，乃孫真人栖隱地。遙望大峨石左，中峯寺後，即呼應峯，茂真與真人弈棋處。景物幽深，倉卒難徧，惟付之夢遊耳。<p>暮入伏虎寺，宿可聞禪師丈室，索山志閱之，讀范石湖、胡菊潭諸先生記，殊歎茲遊之草草也。笑謂兒圖曰：「俟予十年後，芒鞋竹杖，呼老衲於古雪堆中，更作臥遊，以醻夙願。此時僕僕塵鞅，山靈自不肯以全身示現也。」
。
<juan>峨眉山志卷四<p>第四、寺庵勝概（附：堂、殿、院、樓、閣、亭、橋、坊、塔。）<p>法王到處，法眾恆隨。峨眉為中國最高之山，實普賢應化之地。以故十方緇素，咸來投誠而依棲。歷代王臣，悉各從事於建造，致使琳宮紺殿，棋布雲巖；草舍茅篷，星羅幽岫。或參禪以冥契佛心，或宏教以啓迪眾智。在昔建築甚多，晚近頹廢不少。姑依舊志，略錄大端。凡新建者，備諸圖說。故志寺庵。<p>寺<p>光相寺，在大峨峯頂。相傳漢明帝時建，名普光殿。其改名光相，當在唐宋時也。明初洪武遣僧寶曇重修，始以鐵為瓦。明末傾圮，清巡撫張德地捐俸重修，有碑記。由此而下，為天王殿。殿後左右，祖師、龍神二堂。正中錫瓦普賢殿。又為銅瓦殿，僧別傳開建。殿後有坊，曰捫參歷井坊，旁有井絡泉。由此左上為藏經閣，有舊頒龍藏，今失其半。閣一名永延寺，僧妙峯開建。峯後惟密嗣修，壽九十七。清雲南援❥總兵祁三昇捐資添造鐵瓦，往來朝山者，多憩息焉。自樓左向後，層梯而上，峯頂為滲金小殿，一名永明華藏寺。殿左右有小銅塔四座（明萬曆間，僧妙峯募瀋王及川督等鑄）。殿瓦、柱、門、櫺、窗、壁，皆銅為之而滲金。廣一丈四尺五寸，深一丈三尺五寸，高二丈五尺。前安願王像駕，四壁萬佛圍繞。門陰刻全蜀山川形勝，水陸程途，一覽瞭然。妙峯曾募造金殿三座，分送五臺、峨眉。其一座欲載送普陀，至金陵，遇普陀僧，恐招海盜，不敢受，遂送江寧寶華山供奉云。向左為覩佛臺，即放光處，在光相寺前，約丈許。臺下千佛巖在右，金剛石（石下即七寶臺）在左。辟支、童子二臺，兩兩對照，若龍虎然，亦山頂形勢最勝處也。<p>天門寺，在天門石下，僧瑞峯建。石凡三折，始達山路，丹青不能似也。<p>護國草庵寺，明萬曆賜額，又名圓通庵。在天門石右，通天和尚建。有慈聖太后手書佛號金繡長旛，今失。唯所賜九層沈香塔尚存。<p>大佛寺，縣東郊。明萬曆間，通天和尚之徒無窮，至京奏請慈聖太后開建。寺有千手千眼觀音大士銅像。土木弘麗，賜有香燈田五百畝，載在碑記。<p>西坡寺，在城西南，唐武德六年建。舊名壽聖西坡寺，遊山者往來多宿此。<p>聖積寺，離峨眉縣五里，即古慈福院。正德三年內江王重修。寺內有銅塔，高二丈許，永川萬華軒所施。寺前有樓，曰真境，一名老寶，乃慧寶禪師建。樓上有魏鶴山書「峨峯真境」四大字，內名賢題詠最多。舊志：「後嶺有洪範庵，過嶺有華嚴樓，大悲、興聖二庵，今俱廢。唯儒林橋隔澗西坡寺、度凹十方院無恙耳。」<p>伏虎寺，在伏虎山下，行僧心安開建。宋紹興間虎狼為患，人迹罕見。有高僧士性建尊勝幢一座，據鎮方隅，患遂息。明末毀於兵火，繼得貫之和尚偕徒可聞禪師結茅接待，歷有數稔。於清順治十八年，督撫、司道捐俸修建。前後左右，凡列一十三層，甚為弘敞，誠峨眉之大觀也。<p>華嚴寺，一名歸雲，在玉女峯下。唐昌福達道禪師道場。宋紹興三年，僧士性重修。寺有旋螺殿，極奇古，初為白牛長老住持。明洪武時，僧廣圓領帖焚修。成化，改為會福寺。有宋紹興碑，及華嚴堠，左刻「至州十五里」（州，疑指今峨眉縣），右刻「至山頂七十里」。玉女峯頂上有池，宋有天女饋食邛州刺史馮楫故事，詳〈形勝〉。<p>中峯寺，一名集雲；在白雲峯下，一名白巖，本晉乾明觀。時道士惑于三月三日昇仙之說，歲為毒蟒所食。有資州明果禪師至，暗伏獵人射殺之。道士感激，改觀為寺事焉。宋高僧茂真尊者重修。宋時孫、王、宋三真人羽化於此。又黃魯直習靜處也。明洪武時，僧慧安、法曇長老住持。內普賢大士殿，明成化三年，蜀昭王建。<p>黑水寺，在對月峯，創自晉魏肇公。唐僖宗間，高僧慧通住錫，道聞朝廷，勅建永明華藏寺，並賜無縫衣、玉環、供器。滄桑無存。弘建普賢、延福、中峯、華嚴四剎，以山相火，易二水三雲抑之。繼席祖庭，位列《傳燈》。承璟、義欽、黑水、曇振、洞溪、廣悟，前後七代，悉宗風大振，故古今稱「峨眉祖堂」。黑水、洞溪俱以山彰名也。<p>前牛心寺，在雙飛橋上牛心嶺。<p>後牛心寺，宋繼業三藏開建。一名臥雲寺；一名延福院，即孫真人修真處。有吳道子畫壁〈十八羅漢像〉，一云張僧繇畫。宋淳祐間，僧紹才重修。明洪武時，廣濟禪師住持。<p>萬年寺，即白水寺，昔蒲氏事佛舊址，寺創自晉時。唐慧通禪師精修。唐人有「聽廣濬禪師彈琴處」，即此寺。在宋為白水普賢寺，內敕建鑄大士銅像，並殿高十餘丈。太宗、真宗、仁宗，俱有御賜寶供。三經回祿，無存。明嘉靖間，旋修旋燬。萬曆間，敕改聖壽萬年寺。寺前有大峨樓，樓前有南戒名宗坊。左豎祇樹林坊。寺內殿凡七層，一毗盧、一七佛、一天王、一金剛、一大佛、一甎砌旋螺（中供銅鑄普賢丈六金身騎象像）、一接引殿。殿有明末代巡黃岡梧陽劉公捐造真武祠，今廢。寇亂，寺焚燬殆半。清巡撫張公捐俸莊嚴，載有碑記。寺有明萬曆頒賜藏經，今失，唯一敕尚存。<p>靈巖寺，在大峨山下。南進高橋，寶掌和尚結廬舊址。寶掌，周威烈王十二年生，至唐高宗顯慶二年卒，壽一千七十一歲。其寺歷代重興。至宋紹興五年，改護國光林寺。明成化元年，又改為會福寺。後天順四年，頒賜龍藏。<p>棋盤寺，在城南。進高橋，經太平墩路口，茂真尊者開建。墩前有一泉，常溫。<p>蟠龍寺，近新開寺，進黃沙溪、冷竹坪，唐慧覺禪師開建。<p>新開寺，在伏虎寺後，鞠家漕。萬曆三年，九老洞僧大用建。<p>香巖寺，離伏虎寺後三里，西域香巖尊者居此。<p>西禪寺，在縣西南十五里羅目街上。寺以僧名，與醫王白鵲同時。<p>石佛寺，在縣西五里，今廢。<p>玉屏寺，在縣西十里，袁家溝。<p>彌陀寺，在楊鎮場下，隔河即二峨山。<p>伽藍寺，在楊鎮場。<p>茶土寺，在三峨山上。<p>圓通寺，在四峨山下，上有花山。明印宗和尚住此，祈雨響應，感四眾雲集，設大戒壇。<p>觀音寺，在經太平墩道傍，伍家坪。離城南一百里，古洞溪和尚住靜處。<p>本壽寺，在縣北二十里，深幽至極，鞠惟律師說戒所。<p>普賢寺，離縣二十餘里，寶曇國師開建。<p>廣福寺，即前牛心寺別院，在寶現溪側，今廢。<p>佛到寺，在覩佛臺下。由縣南轉西，從盤龍寺、黃沙溪、冷竹坪。開山日得石佛，故名。今廢。<p>羅漢寺，在新開寺下。建日有梵僧赴齋，齋畢不見，今廢。<p>果哲寺，今廢。<p>永延寺，在九嶺岡下，明周藩建。<p>法華寺，今廢。大隱寺，俱在二峨山下。<p>放光寺，在後山。宋嘉州刺史王良弼奏請開建，今廢。<p>庵（靜室、館附）<p>淨土庵，在桫欏坪上，明萬曆初，大智和尚建。師名真融，楚人。戒律精嚴，刻苦供眾。凡建立五臺、伏牛、峨眉、鎣華四常住。最後至普陀開海潮寺。有遺願碑存本庵，切戒子孫，不得背眾營私，恃強相爭。庵左有白龍池，水極甘洌。庵中佛像莊嚴細巧，最稱如法。<p>臥雲庵，在藏經閣右，性天和尚建，後毀。清總制哈公及通省文武捐俸，命可聞禪師重建。絕頂無水，唯此庵下有半月池，各庵寺仰汲，詳〈形勝〉。有碑記。<p>迴龍庵，在太子坪上，有戒壇，僧三濟開建。大覺庵，在通天塔左。<p>法慧庵，在太子坪後。文殊庵，在七天橋右，天仙橋左，有坊曰「為天一柱」。<p>白衣庵。富順庵。永定庵。聖水庵。鳳凰庵。普賢庵，在天門石。<p>般若庵，在錫瓦殿下。彌陀庵，在錫瓦殿前。天啓庵，在山頂齒牙峯下。<p>禪定庵。金像庵。勝峯庵。萬行庵，即太子坪，僧古智建。蓮華庵。洪範庵。<p>華嚴庵。華藏庵。定慧庵。卓錫庵。毗尼庵。淨居庵。法華庵。慧日庵。太虛庵。鳳嶺庵。解脫庵，在解脫坡上，即觀音堂。<p>呼應庵，在大峨石右，呼應峯後。相傳茂真尊者與孫真人弈棊於此。呼應庵側，有棊盤石，有溫涼二池。三仙洞庵。雄黃石庵。萬公庵。今俱廢。<p>佛會庵。白衣庵。慈聖庵。禪定庵。鉢盂庵。<p>千佛庵，即洪椿坪。伏牛山楚山和尚開建，德心大師重修。梵宇精潔，結構弘敞，常有千人。此地曲折幽雅，最為隱僻。<p>大坪庵。石筍庵，在石筍溝。寶掌庵，在佛到寺右。鐵峯庵。<p>福壽庵，在大峨石畔，僧性天果開建（此僧另是一位，非峯頂之性天）。庵舊有九曲渠、流杯池，昔人觴詠其中。庵前有海棠，大數圍，高十餘丈，幹直上二尋，為數百年間物。石踞神水池上，體微側，詳〈形勝〉。<p>龍泉庵。維那庵。月窟庵。勝峯庵。流春庵。圓教庵。白雲庵。（上七庵廢。）<p>三望坡茶庵，在中峯寺傍。妙觀庵，在觀心坡上。九老洞茶庵，在華嚴頂上。<p>洞泉庵，在豬肝洞下。儀鳳庵，在四峨花山下。<p>洪範庵，有二，一在西坡寺前，一在山頂。大悲庵。石佛庵，在宋王觀壩下。<p>三一庵，在瑜伽河下。鳳嶺庵。立禪庵，在曹溪洞右。寶珠庵，在石筍溝。<p>半月庵，興聖庵，俱近聖積寺。<p>龍鳳庵，即伏虎寺右靜室。前蔣太史易為蘿峯庵。<p>飛龍庵，在玉女峯下，即伏虎寺左靜室。彌陀庵。聖水坪庵。定居庵，在山頂。<p>太湖庵，僧融虛建，庵前有太湖石。<p>金剛際靜室。蓮華社靜室，在九嶺岡上。九龍坪靜室，在蓮華石上。<p>象鼻巖靜室。逝多園靜室。牛心鎮靜室。培風館，在捫參歷井坊後。<p>堂<p>龍神堂，在伏虎寺左。觀音堂，在解脫坡。西龍堂，在梅樹埡下，今廢。<p>喜光堂，在萬年寺，今廢。本尊堂，在二峨山下。三藏堂，在二峨山下，仰天窩。此處產香棃、櫻桃。學士堂，在通天塔左。中靜堂。<p>觀心坡禪堂，在頂心坡後，僧空庵開建。大慈堂。沐浴堂。<p>會宗堂，即問宗堂，風道人明光開建。有碑記，在伏虎寺。<p>海會堂，在萬年寺左。有御賜紫衣，及丁雲鵬畫歷代祖師像八十八軸，今俱毀。唯佛牙尚在，重十三斤。淨業堂，在萬年寺右，古泉清洌，足供萬人，相傳下有龍窩。<p>殿<p>無量殿。<p>純陽殿，在華嚴寺上，明御史郝衡陽建。龍神殿，在三望坡上。<p>白雲殿，在梅子坡上，常有白雲屯聚，俗名雲壇。<p>接引殿，在八十四盤下。清順治十七年，有河間府僧，年八十，至此，見佛像臥荒叢中，乃誓餓七日募修。時大雪，凡露餓六日，蜀趙翊皇登山，見而憫之。歸白督臺李公，捐金五百，命僧聞達重修。雷神殿，在雷洞左。<p>木皮殿，在初歡喜亭上，五里。西域阿婆多開建，即古化城寺。昔有昆明施紹高、太和王藎台來此，遇白猿獻二果，啖之，俱仙去。<p>鷟殿，以山形如鸑鷟得名。一云「初殿」，又云「鑿井初殿」。在觀心坡上，駱駝嶺下。昔漢蒲公採藥見鹿處，後人因立此殿。殿下今尚有蒲氏村，皆公後也。<p>院<p>慈福院，在聖積寺對門。普安院，在普安橋。華林院，在青竹橋。今俱廢。<p>龍門院，在種玉溪上。惠續尼院，在黑水寺前。即月峯禪師（惠通禪師之妹）入定處。有黑虎巡廊之異。有御賜袈裟、玉環，今失。<p>塔院，在學士堂右，圓覺庵下。金裝通天和尚肉身在內，至今生氣宛然。<p>樓<p>老寶樓，即真境樓。玉皇樓，在伏虎寺溪右。家慶樓，在飛來岡大廟後，詳〈古迹〉。<p>大峨樓，在萬年寺前，總督蔡公重建。白衣觀音樓，在雙飛橋上。<p>閣<p>普賢閣，在中峯寺後。歸雲閣，在華嚴寺後。普溪閣，在大峨石後，僧瑞光建。<p>聖水閣，在大峨石後，高僧化機隱此。明巡撫安慶吳用先築此居之。<p>清音閣，在雙飛橋下，琉璃亭後。有一大石，名洗心臺，臺上建閣，今廢。<p>菩薩閣，在白水寺，今廢。有榜曰「天下大峨山」。朝陽閣，在八十四盤上。<p>觀音閣，在金剛臺上，臥雲庵後。閣前有小覩佛臺。楞嚴閣，在山頂。<p>藏經閣，在山頂光相寺。萬聖閣，在普賢庵下。賢首閣，在七寶臺右。<p>亭<p>涼風亭，在無量殿上。宗漏亭、玉液亭，俱在大峨石。琉璃亭，在牛心石。<p>接王亭，在雙飛橋上。四會亭，在萬年寺前，有接引佛銅像。<p>初喜亭，在九嶺岡上。大歡喜亭，在觀音巖上三里。思佛亭，在桫欏坪。<p>橋<p>普庵橋（庵或作安），在聖積寺西一里。虎溪橋，在伏虎寺前。涼風橋，在無量殿上。<p>解脫橋，在解脫坡下。玉女橋、青竹橋，俱在華嚴寺前。<p>虎跳橋，在萬年寺左；一名七笑橋，為前賢張鳳羾、安盤、程啓充、徐文華、章寓之、王宣及僧瑞堂建。太平橋，在五十三步上。<p>萬定橋，即古萬福橋，在大峨石上。百福橋，即響水橋，在歌鳳臺側。<p>三望橋，在中峯寺上。雙飛橋，在牛心寺下。兩山相對，出牛心嶺，自中亙垂如貫珠。左一水從雷洞坪，繞白水寺來。右一水從九老洞，繞洪椿坪來。至此界作二道，雙虹跨淵。凡一橋受一水，一水出一洞（水分黑白，即符文水），勢如虬龍奮舞，兩不相下。過橋始馴，久之乃合。有石狀如牛心，鎮峽口，晶瑩如鏡。觀察西山張能鱗改為洗心石云。相傳左橋，始軒轅游勝峯時造。右則自漢至宋，不知經幾何數修理。古今多以此處為峨山第一勝景。（凡黑龍潭、寶現溪水，俱從此下，始出龍門也。）仙女橋，在息心所下，窄甚。仙迹橋，在山頂。天仙橋，在山頂。七天橋，在山頂天門石上。<p>積善橋，在觀音巖，自此可達洪椿坪。（一名萬度橋，有上中下三道。）高橋，在靈巖寺前。<p>坊<p>震旦第一山坊，在涼風橋下，即今伏虎寺。南戒名宗坊，在萬年寺前。<p>為天一柱坊，在山頂天仙橋左。捫參歷井坊，在山頂銅瓦殿後。<p>山後七十二古德名庵坊，在山頂大佛坪右。<p>塔<p>小金塔，在聖積寺，高二丈餘，永川萬華軒施。普同塔，有二：一在伏虎寺逝多林，有澄江大師藏骨；一在四會亭。小石塔，在玉泉池側。<p>滲金小塔四座，在山頂銅殿側，妙峯募造。沈香塔，在草庵寺。<p>肉身塔，有二：一是黑水，一是通天。大僧塔，在紅珠山，即開建伏虎貫之和尚塔也。<p>第五、感應靈異<p>一心顯現萬法，萬法不出一心。眾生與佛同然，本無所謂靈異。唯眾生久為業力所縛，自性功德不得受用。忽睹佛菩薩感應境界，輒詫為希有。由是返迷歸悟，背塵合覺，久久必能徹證自心。故知菩薩現光，現燈及諸妙相者，乃曲垂接引之大慈悲心也。故志靈異。<p>光燈<p>諸經載佛說法時，恆放白毫光，或七寶光，是無相中之相，不可思議也。峨眉峯頂，晝則放光，夜則出燈，明由普賢示現，啓人生信。不然，何以唯菩薩道場有之，他則不聞耶？故志焉。<p>佛光常放於光相寺前覩佛臺，下為萬仞深谷，臨巖作欄杆。光起時，寺僧鳴鐘，朝山大眾聞鐘齊集，憑欄而望。放光時，每在卓午。先有兜羅緜雲布滿巖壑，宛如玉地，名曰銀色世界。雲為水波、為傘蓋、為樓臺諸狀。上得日色照之，遂現圓光，從小漸大。外暈或七重、或五重，五色絢縵。環中虛明如鏡，觀者各見自身現於鏡中，舉手動足，影亦如之。止見己身，不見傍人，以此為異，此名攝身光。光上有金橋如虹，憑空而現，若可往來。有時雲氣散盡，出一光，如大虹霓圓，似水晶映物，名曰清現。凡光相依雲而出；其不依雲，則謂之清現，最難得者。又有白色無紅暈者，曰水光。如箕形者，曰辟支光。如鏡鉢形者，曰童子光。光皆一光，變態而異，名佛光。未發時，有鳥先飛過，作聲曰：「佛現了！佛現了！」已而佛光果出。此類雀而稍大，只有二枚鳥，別無種類。飛入佛殿，常就僧食，但不見有長育耳。凡朝山者，心主誠敬，則一二日內，即遇光現。否則有候至旬日，不現而歸者。七天橋、天門石巖畔，亦時有光現，與覩佛臺前之光無異。觀李中溪〈游雞足山記〉，與此光正相類，可見佛菩薩境界皆同。聖燈，乃現於夜。凡千百數，明熒騰空，冉冉來朝佛臺。就近拾之，一木葉耳。然四時皆然，其非楓林霜葉明矣。此真聖燈，凡夫無庸妄肆猜疑也。<p>佛光辯<p>何式恆<p>嘗聞佛教圓通，掃去色空諸相。又聞佛教廣大，時現百千萬億化身。蓋有相無相之間，久欲致辯焉，而未果所願。余癸亥初夏，偕山陰孟蘊士登峨峯，禮普賢願王。陵晨，旭日初升，羣翳盡斂，蒙首、瓦屋及塞外曬經、雪嶺諸山，無不面目俱現。至午餘，兜羅雲布，忽成銀色世界。少頃，佛光從巖下漸起，紺綵奪目，不可迫視。仰首半空，突有五色祥光數道，隱現菩薩法相。余頂禮畢，益信化身之說不虛矣。夫世疑峨眉洞壑臨淵，日色反射，宜有異光。復疑山中多晶石，映日益陸離而大。此皆臆說，不可以存。余特述所見以著辯，俾後之遊峨者，知菩薩以無相為圓通之果，而有相未始不為廣大之因也。然則有相無相之間，殆不可思議云。<p>佛燈辯<p>余客西蜀，峨眉咫尺，而未得措足者三載。每遇遊峨者，輒津津問之。若佛燈一事，或云是古木葉也，或云是千歲積雪精瑩凝結也。余疑之而未敢遽信。今於孟夏之望七，覩佛光後，益欲諦審於佛燈矣。夫諸佛菩薩，以至道度世，不難表光相示眾生，何惜昏夜一炬，令大地光明耶？爰是暝鐘初息，沙彌來報燈現，余急趨頂上，乍見一二熒熒處，猶然諸說橫據胸中。未幾，如千朵蓮華照曜巖前，有從林出者、有從雲出者、有由遠漸近冉冉而至者，殆不可數計，始歎耳食之不如目睹也久矣。昔蘇長公月夜泛舟，探石鐘之勝，因作〈石鐘山記〉，有曰：「事不經身歷即言之，未必得其真；得其真矣，而未必盡其詳。」蓋笑李渤之陋，而歎酈元之簡也。余不敏，何能紀佛燈？然親見種種如是，又何敢不以數言附於《峨志》之末，令後人益嗤後人也！<p>遊峨眉山記<p>（清）蔡毓榮（川湖總督<#sp>三韓）<p>古者立國，必依山川。在禮，諸侯祭其境內名山大川。山出為雲為風雨，則祭之，所以祈福禳災，祐國庇民，非獨務遊觀、覽勝概而已。蘇子瞻謂：「天下山水在蜀，蜀之山水在嘉。」蓋指峨山而言也。余以康熙辛亥奉命入蜀，忝為峨山主。又讀《通志》，宋范成大、明陳文燭、袁子讓、曹學佺遊記，所稱佛光、聖燈、兜羅緜雲者，心羨慕之，而未能無疑也。九月，余自蜀旋楚，道經嘉州，因念是山，為蜀之望。自兵火以來，蜀民鮮有孑遺；而嘉眉邛雅以南，獲稱安堵。斯山之靈，實式祐之，不可不修祀事。且以果右軍之緣，遂命駕往登。自伏虎、萬年諸蘭若，歷觀心、鷟殿、化城、雷洞諸奇險。震悼怵心駭目，見諸前賢載記，及山圖詳誌且悉，不復縷述。余自萬年晨發，晡刻抵山巔。禮普賢大士畢，登覩佛臺，俯視下界，如在天上。少頃，白雲噓布，萬頃一色，望之如雪、如氈、如銀海，乃所謂兜羅緜雲者。無何，二佛現鳥如鸜鵒，依人衣袖間，鳴曰：「佛現！佛現！」忽大雲中現五色光，或黃、或赤、或紫、或綠、或碧，輪囷蓬渤，如太極暈、如大圓鏡，光彩射人，重重攝入。大眾歡呼，歎未曾有。迨至夜分，主僧復報聖燈現矣。余疾起往視，初見一燈二燈，旋繞虛空；已復散為百為千，若列宿海，若繁星翳天。寺僧合十向余，謂：「曩間宰官居士登山，候至數日，十餘日，求一見佛光不可得。今公甫至，三相俱現，非具大福德、至誠虔感，何遽為諸佛菩薩感應攝受，若此之神速也？」余遜謝不敢當。自念今歲仲冬，為家大人六袠誕期，余感荷大慈，獲覩瑞相，不勝慶幸。私心默禱，願此光明雲，上為聖天子有道萬年，受茲百福；家大人壽考康寧，永錫純嘏。蓋余至此，始信諸佛菩薩境界，不可思議。《華嚴經》所稱大光明山、普光明殿、藏海寶網、香雲徧滿，皆真實語，非親至其境者，不能知也。唯是自有此山以來，登者眾矣，或旬日始見佛光，又未能悉見所謂聖燈、兜羅緜雲者。余皆一朝見之，可不謂厚幸、一大奇緣也哉？是遊也，同行有皖江劉灊柱。餘謨諸君子抵山稍後，僅見聖燈、緜雲，未及覩光。余以王事於役，次日即下山，不及少留，方欲以是傲諸君子。灊柱笑而言曰：「佛光常住，相猶無相。若人以相見佛，佛即以相現；若人以無相見佛，佛即以無相現。凡所有相，皆是虛妄。使餘謨見猶不見，而況欲以見見乎？」余喜其言通於禪，故泚筆記之，而並錄其語于後。清康熙辛亥。<p>佛現鳥賦<p>（明）廖大亨（四川巡撫）<p>杜宇化蜀，靈鷲開山。物無小而可忽，機有動而先傳。巖攢鴿鵓，眉掃蔚藍。光飛蝃蝀，華發優曇。七寶臺高，三生業重。灝養鴻濛，碧傾空洞。爰有神鳥，狀類伯勞。衣浣玄水，喙啄赤霄。紺緣豐領，羽點文苞。載飛載止，倏近倏遙。❥䎀欲轉，翪翀以翹。不類瀟湘叫雨，有若洪巖戲翛。機忘剝啄，智謝繒繳。作錦衣之飛使，報虹綵於神皋。言隨意變，形幻舌饒。機不先而不後，緣如赴而如招。夫其崱屴峛崺之險，靉靆霠霃之交。霜鵬戢翼，霧豹歇嚎。荔披有魅，草宿無媌。而乃有羽可儀，其音載好。既山煇以壑媚，亦虹流而霓繞。白馬黃金，琪林瑤草。草木忽而蔥蒨，海雲遮而繪巧。聳赤城之霞標，烜文燦於海島。使面壁兒孫，歸崇佛老。目睜乎金剛閃灼，心切乎玉象縹緲。知微知彰，倏來倏杳。清絕桐花鳳，慧超秦吉了。嗟乎！楚鳳不作，孫龍亦邈。人我墮相，聲光誰葆。盡是皮毛誤大千，可以人而不如鳥？
。
<juan>峨眉山志卷五<p>第六、歷代高僧（附塔銘，附居士。）<p>佛法僧三寶，為世福田。佛已滅度，法不自宏。其傳法道而度眾生、續慧命而啓後覺者，唯僧是賴耳。峨眉為普賢菩薩道場，得具大誓願、大精進、大禪定、大智慧之高僧宏揚之，則普賢無盡之行，如來最妙之道，人人皆得修而證之矣。故志高僧。<p>晉千歲寶掌和尚<p>中印度人，周威烈王十二年丁卯降神。受質，則左掌握拳，七歲祝髮乃展，因名寶掌。魏晉間，東遊此土，入蜀禮普賢，留大慈。常不食，日誦《般若》等經千餘卷。有詠之者曰：勞勞玉齒寒<#sp>似迸巖泉急有時中夜坐<#sp>階前神鬼泣<p>一日謂眾曰：「吾有願住世千歲，今六百二十有六矣！」故人以千歲稱之。旋遊五臺，復南歷衡岳、黃梅、匡廬。尋入建業，會達磨入梁，就而叩請，悟無生忍。武帝高其道臘，延供內庭。未幾如吳，述偈曰：梁城遇導師<#sp>參禪了心地飄零二浙遊<#sp>更盡佳山水<p>遂徧探兩浙名山後，居浦江之寶嚴，與朗禪師友善。每通問，遣白犬馳往，朗則使青猿。故有題朗壁者云：「白犬銜書至，青猿洗鉢回。」至唐高宗顯慶二年正旦，手塑一像，經九日成。謂門人慧雲曰：「此肖誰？」雲曰：「與和尚無異。」即澡浴易衣趺坐，謂雲曰：「吾住世已一千七十一年，今將謝世。聽吾偈曰：本來無生死，今亦示生死；吾得去住心，他生復來此。」又囑曰：「吾滅後六十年，有僧來取吾骨，勿拒。」言訖而逝。入滅五十四年，有刺浮長老，自雲門至塔所，禮曰：「冀塔洞開。」少選，塔戶果啓，其骨連環若黃金。浮即持往秦望山，建窣堵波奉藏。以周威烈王丁卯至唐高宗顯慶二年丁巳，實一千七十一年。其在此土，蓋歷四百餘歲云。<p>晉阿羅婆多尊者<p>西域聖僧也。來禮峨眉，觀山水環合，頗同西域化城寺地形，遂依此而建道場。山高無瓦埴，又雨雪寒嚴，多遭凍裂，故以木皮蓋殿，因呼為木皮殿。<p>晉釋慧持<p>遠公之弟，與遠共事道安法師。及安在襄陽，遠公東下，持亦俱行。初憩荊州上明寺，後適廬山，皆隨遠共止。持欲觀瞻峨眉，振錫岷岫，乃以晉隆安三年辭遠，入蜀。遠苦留不住，歎曰：「人生愛聚，汝獨樂離，如何？」持亦悲曰：「若滯情愛聚者，本不應出家。今既剖欲求道，正以西方為期耳。」於是兄弟抆淚憫默而別。到蜀，止龍淵精舍，四方慕德，所至成侶。刺史毛璩，耆宿惠巖、僧恭，皆望風推服。有升持堂者，號登龍門。後因譙縱之亂，殺璩及巖、恭等，持避難之郫縣中寺。縱有從子道福，凶悖尤甚，將兵往郫討戮。入寺，人馬浴血，眾僧驚走。持在房前盥洗，神色無忤。道福直至持邊，持彈指漉水，澹然自若。福愧悔流汗，出寺門謂左右曰：「大人故與眾異。」後境內清恬，還止龍淵，講說齋懺，老而愈篤。以晉義熙八年卒，春秋八十有六。臨終遺命，務最律儀。謂弟子曰：「經言戒如平地，眾善由生。汝等行住坐臥，宜其謹哉！」<p>附考：宋時嘉州道左大樹，因風吹折，穴中有一定僧，頭髮蓋身，爪甲圍腰一帀。有司以聞，迎至都下，令西僧總持，擊金磬再拜，乃出定。叩之，曰：「吾遠法師弟也。」再叩，曰：「吾將往陳留。」遂復入定。明萬曆末，四川按察曹公學佺云：「往在金陵。」同年金礪為言：「近日陳留古廟，因取土修理，掘其下，有三缸，蓋底皆俯。其中仰者，有定僧坐焉，爪甲繞身。羣眾喧譁不已。聊一開眸，問曰：『是何時？』眾答曰：『萬曆某年也。』曰：『吾尚早。』仍閉目。眾努力搖之不動，眾懼，遂覆之如初。」按《高僧傳》載：「持卒於龍淵。」今山頂有老僧樹，云是持入定處，未知孰是，詳〈志餘〉。按明嘉靖間，灌縣青城山樵陽子，亦有前身坐蛻樹中事。孫柏潭先生有傳，載《四川總志》。<p>晉釋明果<p>資州人，幼薙髮龍遊山。謁秦竺法護於大興善寺。一日聞護開示：「如來座者，一切法空是。」頓悟厥旨。回蜀，就寶掌峯卓錫。中峯始號乾明觀，彼中道士，每於三月三日，效瞿武升仙之法，歲以為常。師聞，知是妖孼，請讓先升。階伏獵人，箭綴絲綸，果中之，一白蟒也。尋理其處，乃見冠簪白骨滿窟。羽人悔悟，即觀改為中峯寺，迎師承事焉。<p>宇文周釋寶彖<p>姓趙氏，本安漢人，後居緜州昌隆之蘇溪。年七歲，至巴西郡，太守楊眺問云：「聞兒人讀書，因何名為老子？」彖曰：「始生頭白故也。」眺密異之。冠歲出家，即受具戒。後還涪州，開化道俗。又抄集醫方，療諸疾苦。或報以金帛，一無所受。彖雖道張井絡、風播岷峨，見大乘一經，未弘蜀境，為之疏記，欲使後學有歸。忽感風疾，不言久之。命將絕，私心發誓：「願諸佛護念。」作是念已，忽然能語。後卒於潼川光興寺，即緜州振響寺也。時保定元年。<p>隋茂真尊者<p>日遊呼應，夜宿棋盤，二處古迹現存。<p>唐昌福達道和尚<p>眉州人。初參晦機，回峨眉，住華嚴寺。僧問：「學人來問則對，不問時意旨如何？」曰：「謝師兄指示。」曰：「本來則不問，如何是今日事？」曰：「師兄此問大好。」曰：「學人不會時如何？」曰：「謾得即得。」曰：「國有寶刀，誰人得見？」曰：「師兄遠來不易。」曰：「此刀作何形狀？」曰：「師兄要也道，不要也道。」曰：「請師道。」曰：「師兄難逢難遇。」曰：「普賢云何駕石船？」曰：「師是這箇，亙古亙今。」西禪和尚問：「佛是摩耶降，未審和尚是誰家子？」師曰：「水上。」問：「如何是密室中人？」師曰：「非男女相。」問：「國內按劍者誰？」師曰：「昌福。」曰：「忽遇尊貴時如何？」師曰：「不貴。」<p>唐趙州<p>禮峨眉於放光臺，不登寶塔頂。僧問：「和尚云何不到至極處？」州云：「三界之高，禪定可入。西方之曠，一念而至。惟有普賢，法界無邊。」<p>唐黃檗老人<p>禮峨眉，至覩佛臺，霧氣澄霽，曰：「云何不見？」僧問：「不見甚麼？」檗云：「不見普賢。」<p>唐南泉老人<p>禮峨眉，觀白雲光紫，曰：「還有這點霞氣在。」僧問：「和尚是那一點？」泉云：「東則東，北則北。」僧便禮拜。<p>唐靈龕和尚<p>成都人，參陝西青峯禪師，回峨眉，住靈巖寺。僧問：「如何是諸佛出身處？」曰：「處處非千佛，春來草自青。」又問：「碌碌地時如何？」曰：「試進一步看。」僧曰：「不知前進處？」師曰：「步步蹋著。」<p>唐白水和尚<p>初參夾山善會禪師，回峨眉，居白水。僧問：「如何是西來大意？」曰：「四溟無窟宅，一滴潤乾坤。」又問：「曹溪一路，合譚何事？」曰：「澗松千載鶴來聚，月中香桂鳳凰歸。」<p>唐洞溪和尚<p>初參樂普，曰：「月樹無根枝覆蔭。」普曰：「森羅秀處事不相依，淥水千波孤峯各異。」師有省。一日普問曰：「螺螄為甚麼被蛇吞去也？」師曰：「幾度扣關拈不出。」持錫便行。普曰：「善哉！又憶普賢回峨眉。」<p>唐澄照大師<p>初參投子，回蜀，住白水寺。每日六時，朝禮普賢大士。僧問：「諸佛有難，向火燄裏藏身；衲僧有難，向甚麼處？」師曰：「水晶石上起波文，大地衲僧都在裏許。」又問：「云何是初生月？」曰：「大半人不見。」<p>唐西禪和尚<p>本州人。昔參曹山，曰：「佛是摩耶降，未審和尚那家子？」山曰：「石頭漂在水裏。」曰：「三十六路，阿那一路最妙？」山曰：「不出第一手。」曰：「忽被出頭時如何？」山曰：「脊著地也不難。」<p>唐慧覺禪師<p>謁台州勝光和尚，值光在繩牀上坐，師直到身邊叉手立。光問：「甚麼處來？」師云：「猶待客話在。」便下去。光乃拈拂子，下僧堂前見師，提起拂子問云：「闍黎喚這箇做甚麼？」師云：「敢死喘氣。」光低頭便歸方丈。師初參羅山，纔禮拜起，山云：「甚處來？」師云：「遠離西蜀，近發開元。」卻近前云：「即今事作麼生？」山揖云：「喫茶去。」師擬議間，山云：「秋氣稍煖，出去。」師到法堂上，自歎云：「我在西川峨眉山腳下，拾得一枝蓬蒿箭，擬撥亂天下，今日到福建道陳老師寨裏，弓折箭盡去也。休！休！」山明日升堂，師又出，問：「豁開戶牖，當軒者誰？」山便喝，師無對。山云：「羽毛未備，且去。」後還蟠龍寺住。<p>唐正性和尚<p>住華嚴寺。前朝古殿一所，重修之，以旋篆結頂，至今呼為雲篆殿。<p>羅漢和尚<p>初參香林澄遠禪師。回峨眉延福院，右邊住一小洞，常現禪定。僧問：「如何是西來大意？」師曰：「井中紅燄，日裏浮漚。」曰：「如何理會？」師曰：「遙指扶桑日那邊。」曰：「如何是羅漢境界？」師曰：「地連香積水，門對勝峯山。」曰：「既是羅漢，為甚麼卻被人轉動？」師曰：「換卻眼睛，轉卻髑髏。」<p>布水巖和尚<p>昔參曹山曰：「寶劍未磨時如何？」曰：「觸用不得。」「磨後何如？」曰：「用觸不得。」又問：「如何是西來大意？」曰：「一步蹋著火光飛。」於此有省。回峨眉白巖寺居。<p>黃龍繼達禪師<p>昔參晦機，回峨眉住光相寺。僧問：「如何是師作用處？」曰：「橫鋪四世界，豎蓋一乾坤。」問：「道滿來時如何？」曰：「要羹與羹，要飯與飯。」問：「黃龍出世，金翅鳥滿空飛時如何？」曰：「我問你金翅疾得飽否？」僧無對。<p>黑水和尚<p>本縣人。因禮峨眉，參黃龍，曰：「雪覆蘆花時如何？」曰：「猛烈。」師云：「不猛烈。」黃便打。師有省，自爾契緣，遊黑水峯下而居。有人來禮，問：「和尚尊號？」曰：「汝看山峯，喚作甚麼？」<p>大乘和尚<p>青神人。初參雲門，回峨眉，住龍池四面峯。僧問：「如何是勝峯？」曰：「直聳煙嵐際。」曰：「向上事何如？」曰：「立地三尺五。」曰：「如何是佛法大意？」曰：「興義門前鼕鼕鼓。」曰：「學人不會。」曰：「朝打三千，暮打八百。」<p>唐東汀和尚<p>本縣人。初參曹山，後居峨眉棋盤寺。僧問：「如何是卻去底人？」曰：「石女紡麻纑。」問：「如何是卻來底人？」曰：「扇車關棙良計斷。」僧禮拜。<p>唐慧通禪師<p>江陵人。洛浦元安法嗣。唐僖宗時遊峨眉，望山峯奇異，有古肇公道場，欲往履之。溪水泛漲，偶感一虎至，即騎虎跳過溪流，故名虎渡橋。厥後通聞朝廷，重興六寺。以山象火，遂改三雲二水，壓抑火星。迄今全身供黑水祖堂，出《傳燈錄》。師有妹尼慧續，亦從兄闡化，有「烏鴉報曉」、「二虎巡廊」之異。<p>白水瑋禪師，新羅金藏法嗣，曹山本寂孫，與洞山道延弟兄。<p>白水仁禪師，洞山良价法嗣。<p>「黑水和尚」有二：一黃龍晦機法嗣，巖頭全奯曾孫。一溈山靈祐法嗣，與仰山兄弟，唐昭宗時人，《禪燈世譜》偶逸其名。<p>黑水承璟禪師，德山緣密法嗣，雲門文偃孫。<p>黑水義欽禪師，承璟法嗣。<p>宋白水如新禪師<p>玄沙師備法嗣，雪峯義孫，宋初住白水寺。<p>宋慧真廣悟禪師<p>益州人，受業於峨眉洞溪山黑水寺。參方慕道，遇雲門法席，密承指喻，乃開山創院，漸成叢林。開堂日，雲門和尚躬臨證明。僧問：「如何是佛法大意？」師曰：「日出方知天下朗，無油那點佛前燈？」問：「如何是雙峯境？」師曰：「夜聽水流庵後竹，晝看雲起面前山。」問：「如何是法王劍？」師曰：「鉛刀徒逞，不若龍泉。」曰：「用者如何？」師曰：「藏鋒猶不許，露刃更何堪？」問：「賓頭盧應供四天下，還得徧也無？」師曰：「如月入水。」問：「如何是用而不雜？」師曰：「明月堂前垂玉露，水晶殿裏撒珍珠。」有行者問：「某甲遇賊來時，若殺即違佛教，不殺又違王勅，未審師意如何？」師曰：「官不容鍼。私通車馬。」至太平興國二年三月，戒門人曰：「吾不久去世，汝可就本山頂預修墳塔。」至五月二十三日功畢，師曰：「後日子時行矣。」及期，會雲門爽和尚、溫門舜峯長老，七人夜話。侍者報三更，師索香焚之，合掌而逝。<p>宋行明禪師<p>長洲魯氏子。從師歷五臺、峨眉，禮文殊、普賢二菩薩，菩薩皆隨心應現。後棲祝融峯七寶臺，誓投軀學薩埵太子，越多劫而成聖果。委身虎豹，爭競食之，須臾肉盡。同學泰布衲收其殘骼焚之，得舍利焉。<p>宋繼業三藏<p>耀州王氏子。薙髮於東京天壽院。乾德二年，奉詔入天竺，求舍利及貝多葉。至開寶九年始歸，聽擇名山修習。登峨眉，至雙飛橋，見兩石鬭溪上，攬得其一，眉目宛然，以為寶瑞，因名寶現溪。見牛心，眾峯環翊，作庵以居，已而為寺。年八十四示寂，有遺錫在牛心寺。<p>宋茂真<p>居白水寺。太平興國五年二月，奉詔入朝，太宗賜詩美之，館于景德寺。舒王元珍以夢兆語真，真曰：「當有儲嗣。」果育仁宗。既歸，重興五山六寺。後遣張仁贊齎黃金三千兩，于成都鑄普賢大士像，高二丈六尺，至今供養。<p>按：此茂真非隋茂真尊者，乃另是一人。<p>宋白水宗月禪師<p>谷隱靜顯法嗣，黃龍慧南之孫，與晦堂祖心兄弟。<p>宋密印安民禪師<p>嘉定州朱氏子。初講《楞嚴》于成都，為義學所歸。時圓悟居昭覺，師與勝禪師為友，因造焉。聞悟小參舉：「國師三喚侍者因緣，趙州拈云：『如人暗中書字，字雖不成，文彩已彰。』如何是文彩已彰處？」師心疑之，告香入室。悟問：「座主講何經？」師曰：「《楞嚴》。」悟曰：「《楞嚴》有七處徵心，八還辯見，畢竟心在甚處？」師多呈義解，悟皆不肯。師復請益。悟令「一切處作文彩已彰」會。偶僧請益《十玄談》，方舉：「問君心印作何顏？」悟厲聲曰：「文彩已彰！」師聞而有省，遂求印證。悟示以本色鍵鎚，師則罔措。一日白悟曰：「和尚休舉話，待某說看。」悟諾。師曰：「尋常拈鎚豎拂，豈不是經中道『一切世界諸所有相，皆即菩提妙明真心』？」悟笑曰：「汝原來在此中作活計。」師又曰：「下喝敲牀時，豈不是返聞聞自性，性成無上道？」悟曰：「汝豈不見經中道『妙性圓明，離諸名相』？」師於言下釋然。後悟為眾小參，舉「古帆未挂因緣」，師聞未領，求決。悟曰：「汝問我。」師舉前話，悟曰：「庭前柏樹子。」師即洞明，謂悟曰：「古人道，如一滴投於巨壑，殊不知大海投於一滴。」悟歎曰：「柰這漢何！」未幾，令分座（悟有偈贈師，載詩集）。尋開法保寧，遷華藏。旋里，領峨眉中峯，上堂：「眾賣華兮獨賣松，青青顏色不如紅。算來終不與時合，歸去來兮翠藹中。可笑古人恁麼道，大似逃峯赴壑，避溺投火。爭如隨分到尺八五分钁頭邊，討一箇半箇。雖然如是，保寧半箇也不要，何故？富嫌千口少，貧恨一身多。」冬至上堂，舉玉泉皓和尚云：「雪雪片片不別，下到臘月。再從來年正月至十月，依前不歇。凍殺餓殺，免教胡說亂說。」師曰：「不是罵人，亦非讚歎，高出臨濟德山，不似雲居羅漢，且道玉泉意作麼生？」良久云：「但得雪消去，自然春到來。」師後示寂於本山，闍維，舍利頗賸。細民穴地尺許皆得之，光明瑩潔，心舌不壞。<p>宋慧遠禪師<p>生於眉山金流鎮，彭氏。年十三，投藥師院僧宗辨出家。祝髮受具，即往成都習經論。還峨眉靈巖寺，時徽禪師住焉。徽，黃龍南四世孫，知見甚高。師初入門，值徽飯罷，於庭廡間閒行。師纔見，即放包，問曰：「文殊為七佛之師，未審甚麼人為文殊之師？」徽云：「金沙灘畔馬郎婦。」時有起鐵拂者為首座，師亦往親近。起常誘掖之，兩歲未有所得。一日靜坐次，有僧獨行，自語云：「假四大以蓋覆，緣六塵而生心。忽遇六塵頓息，喚甚麼作心？」師聞之，忽有省，遽起告座，座可之。上方丈告徽，徽亦可之。明日即告行，同志挽留，師不聽，曰：「吾師以為可，而我終未釋然也。」時圓悟自雲居歸蜀，住昭覺，師造焉。每問話請益，辭旨峭硬，悟深契之。一日悟普說，舉龐居士問馬祖：「不與萬法為侶者是甚麼人？」祖云：「待汝一口吸盡西江水，即向汝道。」師聞舉，豁然大悟，仆於眾中。眾以為中風，共掖起之，師乃曰：「吾夢覺矣。」至夜，悟小參，師出問曰：「淨裸裸，空無一物；赤骨立，貧無一錢；戶破家殘，乞師賑濟。」答云：「七珍八寶一時拏。」師曰：「賊不入謹家之門。」答云：「機不離位，墮在毒海。」師隨聲便喝，悟以拄杖擊禪牀云：「喫得棒也未？」師又喝，悟連喝兩喝，師禮拜。悟大喜，以偈贈師，有「舊鐵舌轉關棙」之語。眾目之為鐵舌。師自此機鋒峻發，無所牴牾。師自發明心要，即得遊戲大自在三昧。嘗因開鑪陞座曰：「天無門，地無壁，葫蘆棚上種冬瓜，兩手扶犁水過膝。跳金圈，吞栗棘，氈柏板對無孔笛，屈屈，獨腳山魈解雙趯。去年冬裏無炭燒，今年定是無火炙。饑時饑到眼睛黃，窮時窮到赤骨立，屈屈。且道屈箇甚麼？頗柰監寺副寺維那典座直歲等，卻與泥水匠商量放出兩頭鴟吻，齩殺佛殿脊。」奉詔住高亭山崇先寺。未幾，再命靈隱開堂。孝宗皇帝屢詔入內，賜號佛海禪師。上堂說偈曰：「淳熙二年閏季秋九月旦，鬧處莫出頭，冷地著眼看，明暗不相干，彼此分一半。一種作貴人，教誰賣柴炭。向你道，不可毀，不可讚，體若虛空沒巖岸，相呼相喚歸去來，上元定是正月半。」於時都下喧傳，師當以正月十五日遷化，遂達上聽。至期無疾，陞座祝聖如常儀。上亦密遣中使伺師起居，皆見師往來如常時，送歸奏。齋罷，侍者與俗官同上方丈，但見門扃閉甚密。師素畜一黑猿，頗馴，能知人意，因衣以布裰，命之曰「猿行者」。至是，求師不見，因窺於窗隙中，但見猿手持一卷書，立於牀前。遂亟從後路至榻前，撥開帳子，而師已化矣。取猿手中書觀之，乃辭世頌曰：拗折稱錘<#sp>掀翻露布突出機先<#sp>鴉飛不度<p>留七日，顏色不變。壽七十四。<p>宋釋道宏<p>峨眉人，姓楊氏。受業於雲頂山，相貌枯悴，善畫山水僧佛。晚年似有所遇，遂復冠巾，改號龍巖隱者。族甚宏富，只寄迹旅店中一空榻；雖被襆之屬，亦無所有。為人畫土神，其家必富。畫貓，則無鼠。往往言人心事，輒符合。又凡如廁，必出郭五里外。鄉人每隨而窺之，見其就溷，無復便行，但立而獨語再四，乃出。比皆異事。後竟坐化店中，年八十餘。<p>宋純白禪師<p>梓州飛烏人，姓支氏。父謙，聞法於松山道者，以死生為戲。白衣梵行，緇俗無出其右者。自嘗云：「吾根鈍，不得入圓頓，願有子續佛慧命足矣。」師少聞父誨，諦聽沈思，有如夙習。一日躍過溪，忽有省，不覺失笑，遂往依峨眉山華嚴寺落髮受具。父子相與徧歷成都講肆，通「性相宗」經論。去之南遊，首謁澧州太平俊禪師，俊目為真法子，付以十三條說法大衣，師遜卻之。後詣黃檗山，禮真覺勝禪師。親近歲餘，未始一顧，師奉事益勤。勝一日忽擡眸視之，師咄曰：「這老漢把不定作麼？」勝大笑，乃為印證心地。元豐末，宗室南康郡王自黃檗邀勝詣輦下，師侍行。未幾，會大學生上書訟博士者，語連勝。有旨放歸蜀，門人星散，獨師負巾鉢以從。會成都府帥奏改昭覺為十方禪院，問真覺誰可住持，覺以師應。師既領院，遵南方規範，一變律居。上堂示眾有曰：「不起性海，是理事縛；不透聲輪，是語言縛。」於是蜀之淨侶，靡然向風。朝散郎馮敢、奉議郎段玘、天臺山隱者宋放、唐安文士祖思昱，皆摳衣執弟子禮。元祐末，白水寺僧正闕，丞相蔡京時帥成都，命師住。師不樂，遂並昭覺辭之，請歸舊剎，建立綱宗。久之，將示寂，頌曰：「風高月冷，水遠天長。出門無影，四面八方。」怡然而寂。<p>宋禪惠大師<p>名山人，屢舉不第。元符間，郡守呂由誠以僧牒戲之，師即削髮，明日往天寧為僧。或問：「瓦屋道坊，何以木皮蓋？」師曰：「錦府豈從機上織？劍門寧自匣中藏？」其機敏不一。有《禪惠語錄》行世。<p>宋別峯禪師<p>龍遊李氏子，世居峨眉。從密印禪師得法後，又事圓悟，入室，深相許可。徧參溈山、福巖、疎山，皆目擊契存。至徑山，大慧獨掃一室待之。師出峽，住保寧、金山、雪竇，開堂陞座曰：「世尊初成正覺於鹿野苑中，轉四諦法輪，憍陳如比丘最初悟道。後來真淨禪師初出洞山，拈云：『今日新豐洞裏，祇轉箇拄杖子。』遂拈拄杖著左邊云：『還有最初悟道者麼？若無，丈夫自有衝天志，莫向如來行處行。』遂喝一喝，下座。若是印上座則不然，今日向鳳凰山裏，初無工夫轉四諦法輪，亦無氣力轉拄杖子，祇教諸人行須緩步、語要低聲，何故？欲得不招無閒業，莫謗如來正法輪。」<p>上堂：「三世諸佛以一句演百千萬億句，收百千萬億句祇在一句。祖師門下，半句也無，祇恁麼，合喫多少痛棒！諸仁者，且道諸佛是？祖師是？若道佛是、祖不是，祖是、佛不是，取舍未忘。若道佛祖一時是、佛祖一時不是，顢頇不少。且截斷葛藤一句，作麼生道？大蟲戴紙帽，好笑又驚人。」復舉：「僧問巖頭：『浩浩塵中，如何辨主？』頭云：『銅砂鑼裏滿盛油。』」師曰：「大小巖頭打失鼻孔。或有人問保寧：『浩浩塵中，如何辨主？』祇對他道：『天寒不及卸帽。』」<p>上堂：「六月初一，燒空赤日，十字街頭，雪深一尺。掃除不暇，迴避不及，凍得東村廖鬍子，半夜著靴水上立。」又云：「將心除妄妄難除，即妄明心道轉迂。桶底趯穿無忌諱，等閒一步一芙蕖。」<p>淳熙七年，勅住徑山、靈隱。臨終預定時日，如期而逝。有塔銘，見後。<p>宋黑水曇振禪師<p>大慧杲法嗣。<p>宋峨眉道者<p>蜀人，不詳氏族名字。戒律甚嚴，不下山二十年。一日，有布衣青裘、昂然一偉人來，與語良久，期以明年是日，復相見於此，願少見待。明年是日方午，道者沐浴，端坐而逝。至暮，偉人果來，問：「道者何在？」曰：「亡矣。」偉人歎息良久，書數語於堂側壁間絕高處，云：「落日斜，西風冷。幽人今夜來不來？教人立盡梧桐影。」字畫飛動，如翔鸞舞鳳，非世間筆也。或云呂洞賓作。出《竹坡詩話》。<p>明廣濟禪師<p>龍興寺僧。洪武微時，與之厚。迄帝即位，師避居牛心，屢詔不出，後竟終於此。有塔在寺，蜀獻王贈詩。<p>明寶曇國師<p>吳人，乃斷巖禪師後身。洪武初，勅往峨峯，重建鐵瓦殿，並鑄普賢金像。留蜀十年，道化大行。後召還，卒天界寺，洪武寄詩二首。<p>明匾囤禪師<p>號無空，禹州陳氏子。年踰二十，忽辭父母求出家，父母曰：「此兒引舌過鼻，非常人也。任其去。」乃投少林寺，禮梵僧喇嘛為師，挂搭三年。一日，從師請求法名。師曰：「道本無形，何名之有？」固請，師授以《心經》。讀至「五蘊皆空」，豁然大悟。曰：「身尚是幻，何處求名？」一日，手編大囤於師前，師指曰：「匾囤是汝名也。」答曰：「既為匾囤，為甚麼空？」師曰：「教外別傳，方契此語。」一日，辭師至中條，後到峨眉絕頂，結茅以居。一日，見阿彌陀佛手執《大彌陀經》一部，曰：「藏內有經，藏外全無。付授與汝，廣令傳化。」禪師遂飛錫周流宇內，徧蹈九州。後到京都，居吉祥庵，前後印造《大彌陀經》若干藏。未幾，復還少林。嘉靖四十二年，再之峨眉山，欲以終老。行至夔州江中，曰：「道曠無涯，逢人不盡。」登岸端坐而逝。祥雲結頂，身如金色。<p>明無瑕禪師<p>蜀資縣人，鎣華惠堂禪師法嗣。居聖燈峯，虎豹遠避。有病者，取頂帽數繻，丸之令服，立效。萬曆初，預定時日，說偈坐化，有塔銘。<p>明徧融真圓禪師<p>西蜀營山人，姓錢氏。家世業儒，書史過目不忘。至壯齡，三十有二。一旦，天機頓發，百念灰冷，遂託峨眉之遊，宗親遮留弗止。至是，會異僧於九老洞，示授曹洞宗旨，忻然翦髮。僧囑以徧遊法席，勿坐守一隅。師即下山，直抵京師。遇通、秀二師講《華嚴》，聽至「若人欲識佛境界，當淨其心如虛空」，倏然頓悟，身超虛空，不覺屋廬為礙。私喜曰：「法界玄宗，毗盧性海，無外吾之方寸矣。且道離文字，孰衍孰聽。所謂畫餅不能充飢，斯言信矣。」翌日，曳杖匡山，高棲馬祖洞。同氣相求者，裹糧趨風，不可勝數。嘗戒眾云：「聖道虛玄，要在躬履密踐。至於水冷天秋之際，或有少分相應。否則，畢命寒巖，於汝何益？」眾領會竟進。山中乏食，採薪貿粟九江。冒暑經寒，凡歷七載，未嘗憚勞，師由是道振江南矣。復往京師，寓柏林禪院，閱藏經年。一時雷動風合，公卿畢集，識者疑為彌勒再世。隆慶中，被誣入獄。訊次，刑具斷裂，飛擲屋上，訊者驚沮。未幾，太岳張公上章明師無罪，獄幸解。乃延請住德勝門北大千佛寺。宮中陳、李二國母，命皇親李公送襯帛萬疋。師儼坐室中，若未聞見，李公歎息而去。宗伯五臺陸公見訪，啓師曰：「如何是文殊智？」曰：「不隨心外境。」又問：「如何是普賢行？」曰：「調理一切心。」又問：「如何是毗盧法界？」曰：「事事無礙。」陸聞誨，如坐春風之中。壽八十三。<p>明鎮滄沙彌<p>未薙髮時，從峨眉慧宗禪師荷擔甚疲，師問曰：「耐煩乎？」應曰：「諾。」行一二里，復問如前，略不少惰。乃於雙飛橋為之祝髮。師憐其愚，令炷香跪大士前，頂水盂，誦〈祝聰明呪〉一百徧，凡歷年所，至白水寺猶如此。一日寺災，滄遂入水觀三昧，祝曰：「殿宇既空，願保庫司無恙。」遂歸庫房，默坐頂水，火至自滅。<p>明別傳和尚<p>名會宗，楚人。光澤惠禪師法嗣，壞空成之孫，無際曾孫。明神宗賜號「洪濟禪師」。生平戒行精嚴，願力勇猛。始開峯頂銅瓦殿，及海會堂兩處叢林。凡齋僧、造佛、鑄鐘、募化戒壇僧眾衣鉢，俱以十萬八千為期。嘗於古德林，手栽柟樹二里，共六萬九千七百七十七株。每種一樹，輒禮《法華經》一字。至今蓊鬱成林，號為神樹。兵火時，曾有人欲竊取為兵械者，林中忽有大蛇逐之。又有拾枯枝供爨者，大石壓折一足。曾於聖積寺接眾，又為募鑄一鐘甚巨。師初禮五臺道京師，參徧融和尚，囑令持一大瓢募緣。師詣後宰門，禪定七日，感朝廷施金滿中，約斗許，送千佛寺齋僧。奉詔入內庭，賜紫，仍在後宰門供養三年。圓寂後，遣大璫送靈骨還峨。三處眷屬分請，造塔在白水之鉢盂山，有塔銘詳後。有弟子台泉，由中貴披剃，奏請重建萬年寺，載碑記。<p>明通天大師<p>秦同州人。自幼棄家學道，嚴持戒律，所至募緣飯僧，滴水同享。後得法於鐵山和尚。萬曆間，憩息峨眉，宣文太后為建護國草庵寺（即今圓覺庵）居之。壽七十六，辭世建塔，肉身現存山頂，有塔銘。<p>明無窮禪師<p>蜀銅梁人，通天法嗣。從師苦行，忘身供養。後至京都，感萬曆慈聖太后，賜金建大佛寺。又於萬年寺側，建慈聖庵一所，內賜經藏、袈裟、幡幢及香燈田地甚多。有塔銘，詳後。<p>明大智和尚<p>諱真融，楚人。戒律精嚴，刻苦供眾，凡建立五臺、伏牛、峨眉、鎣華，四常住。最後至普陀，創海潮寺。今峨眉山頂淨土庵，存有遺願碑，切戒子孫不得背眾營私、恃強爭競。塔在普陀。（海潮，即今之法雨寺。）<p>明妙峯<p>名福登，山西平陽人。姓續氏，春秋續鞠居之裔。生秉奇姿，脣掀齒露，鼻昂喉結。七歲失恃怙，為里人牧羊。十二歲投近寺僧出家。僧待之虐，逃至蒲坂，行乞于市，夜宿郡東文昌閣。閣係山陰王建，請萬固寺朗公居之。一日，山陰王見之，謂朗公曰：「此子五官皆露，而神凝骨堅，他日必成大器，當收為徒，善視之。」未幾，地大震，民居盡塌，登壓其下無所傷，王益奇之。乃修中條山棲巖蘭若，令登閉關，專修禪觀，日夜鵠立者三年。入關未久，即有悟處，作偈呈王。王曰：「此子見處已如此，若不挫之，後必發狂。」遂取敝履割底，書一偈云：者片臭鞋底<#sp>封將寄與汝並不為別事<#sp>專打作詩嘴<p>封而寄之。登接得，禮佛，以綫繫項，自此絕無一言矣。三年關滿，往見王，則本分事明，具大人相。王甚喜，令其往聽《楞嚴》，受具戒。繼又令其徧參知識。北方乾燥，及到南方朝普陀，因受潮溼，徧身生疥。發願造滲金文殊、普賢、觀音三大士像，並銅殿，送五臺、峨眉、普陀，以永供養。回至寧波，染時證，幾死。旅宿，求滴水不可得，遂以手掬浴盆水，飲之而甘。次日見其甚穢，大嘔吐。忽悟曰：「飲之甚甘，視之甚穢。淨穢由心，非關外物。」即通身發汗而瘉，而疥瘡仍舊。至南京大報恩寺，無極法師講《華嚴懸談》，憨山為副講。登討一淨頭單，以期養病而聽經。每日于大眾過堂及放養息時，打掃廁室，甚為清潔。憨山億此淨頭，必是高僧，遂私訪之。與登訂盟為同參。不久廁室不潔，憨山知登去，遂亦去尋之。登去後，回蒲州，乃於中條最深處，結茅靜修，辟穀三年，大有所悟。山陰王於南山建梵宇，請登居之。又令往北京請藏經，於京師市中，得遇憨山。及經事完畢，同至蒲州。次年同往五臺，卜居於北臺下龍門之妙德庵。越三年，各寫《華嚴經》。憨山用泥金刺血和金寫，其金紙皆慈聖皇太后所賜。登則刺舌血和硃寫。各以此報罔極恩。及經畢，登擬建無遮大會百二十日。事已妥，慈聖太后遣官來山祈皇儲，遂以此功德通歸祈儲。過十月，皇儲生，即泰昌也。此會已畢，登與憨山以大名之下不可久居，同皆下山隱遁。憨山往牢山，登往蘆芽山，結庵以居。太后命人訪而得之，即為賜建蘆芽華嚴寺，成一大道場。自此建叢林、修橋梁、鋪山路者，二十餘年。凡大工程他人不能成者，一請登料理，不久即成。成則去之，不復過問。一生所興大道場十餘處並其他工程。由登之福德智慧與其忠誠，故上自皇帝宰輔，以訖士庶，無不景仰信從而樂施之。三大名山之銅殿，亦登所親製。初登奉勅送大藏經于雞足山，歸而禮峨眉，發願鑄三大士滲金像，而以銅殿供之。及至京稟復後，遂杖錫謁潞安瀋王，王出萬金，即具資送登往荊州監製。殿成，運至峨眉。大中丞王霽宇撫蜀，為之輔助，遂建聖壽永延寺，欽賜藏經。工成，登令惟密師住持。登復往荊鑄普陀銅殿，此係王霽宇出資者。及成，運至金陵，普陀僧拒不敢受。蓋恐以金殿之名，致海寇之搶劫耳。因送之寶華山。時山寺衰敗，登即奏懇勅修，得以中興。又鑄五臺者，供顯通寺，亦蒙勅修其寺。將終前，晉王請修山西省城大塔寺殿宇。工完，又修會城橋，長十里。工未完，登以疾還山，乃料理所建道場，通為十方常住，各得其人。向來輔助料理之眷屬，悉令歸萬固，不留一人於餘處。至臘月十九日，端坐而逝。壽七十三，臘四十餘。時萬曆四十年。將逝之前數日，皇帝勅封「真正佛子」之勅黃到。及聞其逝，又賜金建塔，並令凡登所有未完之工，悉令完之。猗歟懿哉！如登者，可謂人天師表，法門砥柱矣。當其閉關得鞋底時，若非有大根行，當即氣死，豈肯以此繫之于項乎？況已通宗教後，為養病故，討淨頭當。今人稍有見處，令彼打掃佛殿尚不肯，況廁室乎？又況偷空打掃，必致極其淨潔乎？所興十餘處大道場，自己眷屬一人不住。其謙卑自牧，無有我相。唯知為法為人，了無自私之念。非乘願再來，振興法道者，能如是乎？登一生道行功業，詳具《夢遊集》本傳，今略舉其大概而已。<p>明歸空和尚<p>諱明陽。自伏牛入京，能一七不食。日飲水數升，持之至五年，眾號之曰水齋。自幼出家慈氏寺，後三十年行腳，不襪不席，曾跪行至五臺，足膝血流，不知痛。為參古松，然一指以供文殊。再禮普陀，參大智，然一指以供觀音。後禮峨眉，叩通天，然一指以供普賢。至北京時，譽者日眾。孝定皇太后聞而創寺居焉。明神宗賜額曰「長椿」，並賜紫衣金頂凡三。吉水鄒都憲南皋問：「十指今七，那三指何在？」曰：「十指依然。」又問：「老師徧參，所得何事？」曰：「是慈氏寺明陽。」崇禎甲戌九月朔，端坐說偈而逝，鄒公贈詩二首，云：實無一事金門客<#sp>時過長椿佛子堂強似淵明心不雜<#sp>清尊特許對鑪香尚餘七指杖能拏<#sp>亂走胡行今到家為問那三何處在<#sp>依然合十更無差<p>明萬世尊者<p>自稱峨眉山人。巴陵進士楊一鵬初任成都府推官，登峨眉，世尊踞佛座，睨楊而笑曰：「汝不記下地時，行路遠，啼哭數日夜，吾撫其頂而止耶？」楊追憶兒時語，大驚，禮拜，耳語達旦。臨別囑曰：「三十年後，見汝於淮上。」楊後開府淮安，一日薄暮，有野僧擊鼓，稱峨眉山萬世尊寄書。發函，得絕句詩七首。大索寄書僧，已不知所往矣。已而流賊焚鳳陽明祖陵，楊坐失救，論死西市，其詩始傳於世，而後二首祕不傳。楊公子昌朝云：「公臨刑無他語，但連呼好師傅數聲。」世尊，名大傅，今常在峨眉，往來人間無常處，人亦時時見之。寄楊詩云：謫向人間僅一週<#sp>而今限滿恐難留清虛有約無相負<#sp>好覓當年范蠡舟業風吹破進賢冠<#sp>生死關頭著腳難六百年來今一遇<#sp>莫將大事等閒看浪遊生死豈男兒<#sp>教外真傳別有師富貴神仙君兩得<#sp>尚牽韁鎖戀狂癡難將蟒玉拒無常<#sp>勳業終歸土一方欲問後來神妙處<#sp>碧天齊擁紫金光頒來法旨不容違<#sp>仙律森嚴敢洩機楚水吳山相共聚<#sp>與君共跨片霞飛<p>澄江和尚<p>川西內江人。童年入道，行平等慈，徧參諸方名宿。專精戒律，深探藏海。別行一路，向上提持，一時遠邇皈仰。師在內水，開兩處叢林，所募書冊，梵本兩藏現存。說戒富邑，感有大山鋪五王神從座領戒之異。壽八十，塔於峨眉伏虎寺逝多林。<p>印宗和尚<p>緜州人。齠齔披緇，制心一處。參方事畢，止錫四峨。每跏趺時，祥雲結蓋，猛獸柔心，無不調伏。歲逢亢旱，縣令遠延。蒲團剛至，甘霖充滿。一夕中，有四龍王，容貌殊特，衣冠甚偉，禮拜叉手，環立四向，至誠白云：「我本龍王，現居巖後。欽師道德，故來頂授。」師為咐囑，信受而去。次日摳衣後巖，見一石龕，四像儼然。天下衲子雲驟，越千三百。每於垂訓，道俗聆之，無不流涕。春秋七十有零。一日，敷坐告眾云：「諸上善人，吾世緣已盡。汝等各各殷勤戒定，莫習餘業，莫戀名利。須信春深一刻值千金，臨渴掘泉枉徒勞。」復厲聲云：「萬緣已盡，詎可再三？」召大眾念佛千聲，瞑目而逝。<p>清貫之和尚<p>諱性一，犍為人。自少於觀音寺三濟和尚座下出家。生平竭力殫心，利人濟物，靡有倦怠。後偕其徒可聞開建伏虎寺，結構精工宏壯，歷廿餘載乃成，遂冠峨山諸剎。臨終索紙筆，書偈云：年經七十六<#sp>自愧無長處弘誓深如海<#sp>道心高似佛生生任我行<#sp>世世人天路萬物常圍繞<#sp>那些隨分足<p>擲筆端坐而逝。塔於寺右紅珠山，有塔銘。<p>清紫芝和尚<p>諱性藏，渝城人。年十五祝髮，住白水寺三十餘載，開堂說法者九，有《語錄》行世。康熙癸丑，杖錫東行。乙卯歲，圓寂於揚州上方寺，書偈扇頭曰：年光五十七<#sp>世緣今已畢東海石頭枯<#sp>大峨如鐵壁<p>書畢沐浴，趺坐而逝。法嗣瓊目，負靈骨歸峨建塔。<p>清繡頭和尚<p>不知何處人，亦不言其名；惟髮繡成螺髻，無蟣蝨爬搔，人咸以繡頭和尚稱之。結茅於洪椿坪山左箐林中，止一鋤钁，種芋菜為食。夜則念佛、經行數十里，直造峨山之頂，黎明便還。不入寺院。或邀飲食，不赴。如是十數年，習以為常。繼而靜坐不再出遊。目不識丁，口能說偈。每食，先傾飯兩堆於屋前，擊竹梆數下，羣蛇羣鼠各出就食，食竟乃去。住山二十餘年，人皆異之。凡朝山者，往往造廬禮拜焉。<p>清舒光照禪師<p>蘄水人。避世入峨眉絕頂，影不出戶者二十餘載。忽欲下山，鳴鼓上堂云：「九旬限滿，巧中藏拙。晝夜殷勤，拙中藏巧。養馴一箇水牯牛，頭角崢嶸毛不少。今朝肆足印莓苔，笑殺平田黃大嫂。辭世，形本無形，說亦無說，盡大地人難摸索。七十九年駐娑婆，彈指光陰如夢覺。舉步踢倒峨眉山，者邊那畔總一箇。」喝一喝，擲筆而逝。<p>附：塔銘<p>塔銘，乃《高僧傳》之校詳者。文體雖異，事實是同，故附之。<p>別峯禪師塔銘<p>（宋）陸游<p>南山自長安秦中西南馳，為嶓為岷。東行紆徐起伏，歷蠻夷中，跨軼且千里。然後秀偉特起為三峯，摩星辰，蓄雲雨，龍蟠鳳翥，是名峨眉山。通義、犍為二郡，實在其下。人鍾其氣，為秀民傑士，出而仕者固多以功業文章擅古今。至於厭薄紛華，捐棄衣冠，木食澗飲，自放於塵垢聲利之外；而不幸為人知，不能遂其隱操，亦卒至於光顯榮耀者，如別峯禪師是也。師名寶應，字恆寂，生為龍游李氏子，世居峨眉之麓。少而奇警，日誦千言。然不喜在家，乃從德山院清遠道人得度。成童時，已博通六經及百家之說。至是，復從《華嚴》、《起信》諸名師，窮源探賾，不高出同學不止。論說雲興泉涌，眾請主講席，謝不可。圓悟克勤禪師有嗣法上首安民，號密印禪師，說法於中峯道場；乃挈一笠往從之。一日，密印舉：「僧問巖頭：『起滅不停時如何？』巖頭❥曰：『是誰起滅？』」師豁然大悟。自是，室中鋒不可觸，密印恨相得之晚。會圓悟自南歸成都昭覺，乃遣師往省，因隨眾入室。圓悟舉：「從上諸聖，以何法接人？」師舉起拳。圓悟曰：「此是老僧用者，孰為從上諸聖用者？」師即揮拳，圓悟亦舉拳相交，大笑而罷。圓悟歎異曰：「是子他日必類我。」師留昭覺三年，密印猶在中峯。以堂中第一座致師，師辭。密印大怒曰：「我以法得人，人不我傳，尚何以說法為？」欲棄眾去。眾惶恐，亟趨昭覺羅拜致懇，圓悟亦助之請，始行。道望日隆，學者爭歸之，雖悟、印二師，不能揜也。久之，南遊，見溈山佛性泰、福巖月庵果、疎山草堂清，皆目擊而契。或以第一座留之，師潛遯以免。最後至徑山，見大慧杲，大慧問曰：「上座從何處來？」師曰：「西川來。」大慧曰：「未出劍門關，與汝三十棒了也」。師曰：「不合起動和尚。」時徑山眾千七百，雖耆宿名衲，以得棲笠地為幸，顧為師獨掃一室，堂中皆驚。大慧南遷，師亦西歸焉。始住臨邛鳳凰山，舉香嗣密印。歷住廣漢崇慶、武信東禪、成都龍華、眉山中巖，復還成都住正法。道既盛行，士大夫亦喜從之遊，築都不會庵，松竹幽邃。閒日，名賢畢集，聞師一言，皆自謂意消。稍或閒闊，輒相語曰：「吾輩鄙吝萌矣。」其道德服人如此。俄復下硤，抵金陵，徙京口金山。金山自兵亂後，雖屢葺莫能成，至是始復大興。潭帥張公孝祥，延以大溈山。師與張公雅故，念未有以卻，而京口之人，自郡守以降，力爭之，卒返潭使。魏惠憲王牧四明，虛雪竇來請，師度不可辭，乃入東。凡住四年，樂其山林，有終老之意。而名益重，被敕住徑山，淳熙七年五月也。七月至行在所，壽皇召入禁中。以老病足蹇，賜肩輿於東華門內。賜食於觀堂，引對於選德殿，特賜坐，勞問良渥。師因舉古宿云：「透得見聞覺知，受用見聞覺知，不墮見聞覺知。」上悅曰：「此誰語？」師曰：「祖師皆如此提唱，亦非別人語。」上為微笑。時秋暑方熾，師再欲起，上再留，使畢其說，乃退。後十餘日，又命開堂於靈隱山中。十年二月，上製《圓覺經注》，遣使馳賜，且命作序。師老，益厭住持事。門人相與築庵於山北。今上在東宮，書「別峯」二大字榜之。紹熙元年冬十一月，忽往見住山智策告別。策問：「行日？」師曰：「水到渠成。」歸取幅紙，大書曰：「十二月七日夜雞鳴時。」如期而化，奉蛻質返。寺之法堂留七日，顏色精明，鬚髮皆長，頂溫如沃湯。是月十四日，葬於別峯之西岡。壽八十有二，臘六十有四。得法弟子，梵牟、宗性、道奇、智周、慧海、宗燦等。得度弟子，智穆、慧宗等百四十有七人。有慧綽者，山陰陸氏子，當以蔭得官，辭之，從師祝髮。上為敕有司定諡曰「慈辯」，且名其塔曰「智光」。說法數十年，所至門人集為《語錄》。三年三月，法孫宗愿，走山陰鏡湖，囑游銘師之塔。游與師交最久，嘗相約還蜀，結茅青衣喚魚潭上。今雖老病，義不可辭。銘曰：「圓悟再傳，是為別峯。坐十道場，心法之宗。淵識雄辯，震驚一世，矯乎人中龍也。海口電目，髦期稱道，卓乎澗壑松也。叩而能應，應已能默，渾乎金鐘大鏞也。師之出世，如日在空。升於暘谷不為生，隱於崦嵫，其可以為終乎？」<p>通天大師塔銘<p>（明）王在公（東吳）<p>大師諱明徹，號通天，乃陝西同州潘氏子。父名申，母鄭氏。母夢日從懷中出，遂有娠，以語申。申曰：「日乃照明之意，若生子，定不凡也。」氏曰：「若生子，送之出家。」後果生師。師少時穎悟，不雜言，好禮佛。家貧，師見僧必欲布施。施得一錢，以為喜。年十四，一日語母曰：「慈母愛我，何不自愛？」母曰：「何為自愛？」師曰：「曾許子出家，今正是時，子恐母成妄語耳。」母頷之，父亦無難色，遂送至五臺九龍岡，禮翠峯和尚為師。薙髮秉律，笑語不苟，識者已知其為法器也。師以十事律身：一、誓願悟道，二、誓固淨戒，三、誓不攀緣，四、誓目不視美好，五、誓滴水同餉，六、誓脅不著席，七、誓不慢後學，八、誓不畜餘物，九、誓修淨土，十、誓老不改行。師之十事，終身無遺。師一日告翠峯和尚曰：「阿練若處，飯僧可乎？」峯曰：「可。」師曰：「願充此役。」即於金閣嶺接待雲水，不憚勞瘁。入京都，跪門化糧供眾。一日見僧從鎮州來，有饑色。師問曰：「鎮州時儉乎？」僧曰：「然。」師遂以金閣嶺接待，囑知事者。辭大眾，束裝復至地名王蒯，聚糧飯僧。久之忽思，苦行以集福，非慧因也。一日，隻杖單瓢，徧歷諸方，參詢知識，殆十餘年。聞神仙山有鐵山和尚，特往參之。山曰：「子何之？」曰：「行腳。」山曰：「何不息腳？」師曰：「常行常息。」山肯之，遂授以衣法，囑曰：「此正法眼藏，自臨濟至我，歷二十五代，授受相資，如燈續燄。子今得之，宜韜光匿迹，保養聖胎。直得天龍推挽，方可出也。」翌日，師拜辭，入終南山，誅茅以居，不蔽風雨，食青松三載。乃往南嶽，賣柴供眾。禮五祖，上雲南雞足山。大理府有士夫眷屬參師，師不介意，不下單。士夫怒，遂白於郡，目為妖僧，將置之法。適中丞唐公正睡，夢一老僧項帶鐵索，謂公曰：「可釋我？」公覺而偵之，師正被窘，即言於郡釋之。留住建叢林，師以因緣不在彼，即行。後往小西天，行至曬經關。山中積雪不開，寒極，落一足指。復往汾地，髮長不翦，面垢不洗，和光混俗。或為乞丐於窰中，或作頭陀於樹下，或臥幽壑深林，或坐嶮巖古洞，數十年間，了卻大事。是時，懸巖撒手，嘯月吟風，無欲無依，得法自在。隆慶戊辰，從滇南出蜀，禮普賢大士，默祝曰：「若與此山有緣，晝示攝光，夜現聖燈。」是日，二事皆果。師遂歷閱巖巒，至千佛頂前，卜隙地栖焉。弔影孤單，宴坐終日，老熊作伴，煙霧為鄰。萬曆癸酉，就天門石下，構一海會禪林以安眾。師持水齋十年，色力愈壯。一日，夜遊光相寺，見聖燈飛熒者，種種變幻。復遊雷洞坪之巖下，路難措足，懸膝而下。過三宿，帶一法孫，幼有懼意。師曰：「此道非險，汝不修行，三途之路，實為懼也。」師臨返，以癭瓢三衣，懸之巖下為記。半月後，石崩如雷，衣瓢復至師所。事甚異，師匿而不傳。然是後道日增新，等心利物，海內英賢，參叩不絕。有內貴王公慈舟、蒼明隱公等，同謁師，執弟子禮，披緇祝髮，皆蒙法印。二公回燕都，聞於宮禁。萬曆丁亥，賜紫衣袈裟及《龍藏》一部。復遣太監本張公，持送帑金，莊嚴經閣，以鐵為瓦。敕賜額曰「護國草庵寺」，為今之圓覺庵，即初時安眾地也。梵剎凡八，草庵寺之外，有大佛寺、慈聖庵、迴龍庵、蓮華庵、十方院、太子坪、法慧庵，師之餘蔭也。皆無窮師葺之，常聚禪侶千百餘，法道大盛。五竺梵僧，聞風踵至。辛卯歲，成都亢旱，當道以肩輿迎師。師甫及界，雷雲大作，霖雨如瀉。師曰：「置我雨中，待雨充足而返耳。」眾愍之，舁師回。師至山中，築壇說戒。自成戒衣五百副，隨成隨授，不憚勞苦。侍者曰：「師過勞矣！」師曰：「世尊尚不舍穿鍼之福，我何人斯，而敢言勞耶？」一生無妄語，蓋其生而性成，不假誓願而然，七十六年如一日。法臘六十二。於萬曆辛丑年十一月初二日，示微疾。呼法眾悉集，謂曰：「我有十事律己，終身無改。當此末法，汝等依行二三，即吾徒也。」說偈云：七十六年幻化身<#sp>東西南北苦勞生今朝惹得虛空笑<#sp>大地原來不是塵<p>擲筆而逝。弟子以龕貯之。聞於內，特遣中貴雲骨公，齎金五百兩，修建骨塔。三年後，啓龕視之，師容如常。外加以漆，不掩龕，塔於圓覺庵左，匾曰「證涅槃門」，時常放光云。銘曰：深山大澤<#sp>實產龍蛇當其未奮<#sp>如井底蛙師之生也<#sp>天植其性師之來也<#sp>大法日盛慧刃當權<#sp>愚癡絕命匿迹韜光<#sp>弗求弗競時節既至<#sp>盛德已彰聲動慈宮<#sp>恩寵異常帑金不惜<#sp>莊嚴特勝接物利生<#sp>人天恭敬世緣既謝<#sp>素志已償幻泡一擲<#sp>如棄敝囊嗟嗟末世<#sp>尚有典型師其寂矣<#sp>孰不懷欽我聞法身<#sp>無來無去遺蛻禪龕<#sp>千秋永賁<p>別傳禪師塔銘<p>（明）陳以勤（大學士）<p>余幼聞別傳禪師，聲迹訇然。為蜀人士所歸仰。今年秋，遊大峨，自白水登絕頂，覩樓殿像設，崇雄絢爛，多師所經營。歸而問「道左宿草之塋」，師舍利藏焉！為停輿瞻歎久之。已而僧維峨、維靜，持軸請曰：「此禪師功行之略，幸憐而賜之一言，以詔法胤。」余既早慕師，師滅度且三載，石塔之文，闕如有待。而余遊適與會，似與師有少緣，因不辭而銘之。<p>禪師諱慧宗，字別傳，姓汪氏，湖廣德安府雲夢縣人。祖贊，父崇義，世嗜善不倦。師生而至性凝簡，不墮世相，見者識為龍象器。七歲，投白鶴寺僧通徹剃度。正德戊寅，入蜀綦江縣海印石門永壽寺，從師宗實具戒。嘉靖甲午，遊峨眉，覩普賢瑞像，圓明殊勝，因敬生悟。更從僧宗寶學究竟法，印契西來密旨。蓋師所參叩，而宗寶為之印正云。峨頂舊止鐵瓦殿一，歲久浸圮，登遊回向之徒，無所棲止。師惻然曰：「此震旦第一奇勝覺場，忍令隕墜乎？」丁酉八月初，於大士像前發信願，毅荷擔法門為任。乙巳歲，於雙飛橋飯僧，結十方淨緣。自是減衣鳩食，銖積寸纍，以圖興葺。會刑部徐君讞至，檄師募化遠邇，乃克集事。遂飾新舊宇，創建新殿。瓦以銅者一，前為板殿七，後為板屋五，環以廊廡，鑄普賢銅像一，銅佛六十五，咸奉峨頂。又於白水建伽藍殿一，鑄銅佛大像三，費數千金。先後鑄銅鐘三，一置白水永壽，一置老寶樓。樓鐘最巨，重以斤計，二萬五千。丙寅，鑱闢雙飛橋路，闊一丈，長二里許。隆慶丁卯，植松柏杉柟十萬八千株，蔭覆巖岫。蓋師安住峨眉者，且四十年，諸所崇飾洞天、名藍之勝，願力慧利，不可思議矣。己巳，始出山，遊京師，法譽彌振。內給賜金萬歲牌一座，洎旛幢法物，《華嚴經》二十四部。萬曆甲戌，渡海禮觀音大士。雲氣中，涌出金蓮，白衣冉冉示現。同航者五十人，獨師及成都僧翠峯見之。師鐫三石像巖端，以報慈貺。曾於松江建大法會。戊寅，遊五臺，駐錫老焉。後雖至京師，仍入五臺。己卯十二月五日，無疾示化。朝廷遣內璫張暹、劉礱，監視茶毗。弟子鎮滄負骨還峨。以辛巳夏，瘞今塋，在四會亭下。世壽八十一，僧夏七十五云。師平居獨持戒律，不喜作頌讚歌曲。嘗曰：「吾宗本無言說，三藏法寶尚係糟粕，更饒舌何益？」告寂三日前，忽云：「吾將西歸。」澡後更衣，結跏澄息，誦佛號不輟。至期陞座，召諸弟子曰：「吾素不留文字，今不能無言。」因唱偈曰：生本無所生<#sp>死亦何所有這具臭皮囊<#sp>今朝成腐朽<p>師目瞑，諸弟子鳴鐘而泣。鐘止目開，續唱曰：一聲吼破太虛空<#sp>爍爍禪光橫大有<p>恬然而逝。嗚乎！當此剎那頃，前後際斷，妙機瞥發，不覓津航，直登覺岸。其視三界空華，如煙消冰釋，了無罣礙，豈膠著教相者可同年語耶？或疑叢林古德，蒲團枯坐，墮體刳心，棒喝縱橫，吻乾舌敝，尚隔真乘，渺無階漸。師於此等，若不措意，建刱莊嚴，如救頭然，何其大事了脫，自在乃爾？余意師體內融，證入親切，懸解密詣，誰得而窺之？又或夙根種智，早得玄珠，特乘願輪而來，了菩提未盡緣耳。且夫大乘法門，理事不二，即境融心，則大地山河，通達無礙。以心涉渡，觀空息想，亦屬塵勞。則願心內弘，莊嚴外度。以無為之正覺，顯妙有之機用，豈可猥云有漏之因少之？今世衲子，持鉢東西，豎拂闓道，人增疑慢。師所至，王公大人，下及四眾，洗心傾嚮，投施山積。無量淨業，隻手支撐，塵沙之役，咄嗟立辦。斯其福慧機神，感通人天，誠有不可以意想測者。師之種樹峨山也，內江趙文肅公贈之氆氌衣。其航南海，觀音大士示現雲間，陸宗伯為作偈言。二公近世名卿，精諳內典者，契許若此，可以觀師矣。鎮滄，師上首，能歸骨數千里外。峨、靜，又滄高弟，拳拳於譔德耀後，咸可謂錚錚者已。銘曰：巍巍勝峯山<#sp>東旦名第一慧日現光明<#sp>普照大千界師來瞻禮初<#sp>頓生敬信心誓告大士前<#sp>願廣人天福鑄作黃金相<#sp>百寶騰祥光鎔範一鼓銅<#sp>洪鐘懸萬石崇新大道場<#sp>丹雘一何須儼如兜率天<#sp>劖巖成砥道<#sp>萬樹栴檀蔭疑師乘願輪<#sp>來畢淨土緣弘此大方便<#sp>妙力無邊際所以彈指頃<#sp>莊嚴具足備我聞真圓體<#sp>\一切空萬幻空有亦皆捐<#sp>況乃世間相問師何以然<#sp>法無有二故假相以明空<#sp>心境了無礙有為則有漏<#sp>無著即上果師傳佛心印<#sp>不涉有情見行遊與坐臥<#sp>無非真實諦居不閱竺典<#sp>頌讚未嘗作不出廣長舌<#sp>棒喝呈伎倆或疑所修為<#sp>行高而解少問師何以然<#sp>言語道斷故達磨自西來<#sp>直指心體妙一法無亦無<#sp>何用三藏教師秉正法幢<#sp>峨峯顯慈迹緣訖五臺山<#sp>先期自知化雙趺坐說偈<#sp>文字豈不諳不落蹄筌故<#sp>忍發師子吼去住本無心<#sp>瞥爾法自露靈骨歸名區<#sp>舍利晶光浮我讚師功德<#sp>鐫之無縫塔峨月有缺圓<#sp>峨雪萬古在師名皎如雪<#sp>法同圓月輪性則超太虛<#sp>不起亦不滅<p>萬曆十年壬午十一月望日<p>無瑕禪師塔銘<p>（明）邊維垣<p>無瑕禪師，名廣玉，資縣人，生而沈靜古朴。年三十餘，遇異人，遂別家，至大足縣寶頂寺，祝髮受戒。戒師問曰：「僧在甚處來？」玉曰：「師在甚處問？」師曰：「慧燈高照起看。」玉曰：「威音飛進鐵圍城，洞遊蹋破無生地。」師笑曰：「原是大手。」玉去，遊峨眉山。九老洞中見白老師，師曰：「誰也？毛頭將禪杖過來，我打。」玉曰：「雖在亦非在，真人超天外。這杖打空中，枉自辱四大。」師曰：「如是，如是。」玉又至鎣華山，依慧堂禪師，大悟宗旨。一日，與大眾登絕頂，望見天彭九峯之勝。自負熟麪三斤，徑詣九峯，棲息聖燈巖洞中，趺坐四旬，採南星苗食之。夜常有一老熊，驚跳巖前。玉方攝念，熊不敢近。頃之，一虎至，咆哮躑躅，玉定寂如故，虎移時遁去。由是名振四遠，沙門從方外來者，咸頂禮師事。檀越為之刱寺，名曰「雷音」。數百里內，向風虔拜。不問老幼賢愚，有病者，手為捬摩；或取頂帽敝繻，丸之令服，無不立效焉。萬曆癸未十二月朔，自言：「十二日當化去。」其徒泣留之，弗果。至甲申二月望日，又曰：「三月初一，是吾涅槃期矣。」遠近聞者，登山爭覩，且與其徒苦留之。乃以初七日之晨，沐浴剃髮，趺坐道偈云：反身登臺化樂天<#sp>隻手單拳不用船百萬人天獅子吼<#sp>空中還有不二禪<p>及昧爽，即雷電風雨大作，山谷震動若崩，端坐而化。至今容體儼然若生，髮亦漸長如未剃時，四方來觀者，無不驚異云。<p>青霞外史邊維垣曰：「余聞之先師云：『朝聞道，夕死可矣。』夫死生亦大矣，而以繫於旦夕之間。故冥然而生匪生也，全歸而死匪死也。士號稱仲尼之徒者，類能力排佛老，而昧三戒之旨、叛五常之懿，寄蝸牛於蘧廬，滅蟭螟於蚊睫者，何限？以今觀於玉公，其視生死旦暮，若過客之在逆旅，行止去留，一任其便。蓋飄飄然太虛之風雲也，是誠得道也與哉？」<p>無窮大師塔銘<p>（明）王在公（東吳）<p>古語云：「吾有大患，為吾有身。」是六十二見之根蒂，八萬四千塵勞之窟宅，世間無有一人不受其沈錮者！智者觀之，如同幻泡。無礙菩薩曰：「見身實相者，不起見身；及見滅身，身與滅身無二無分別。於其中不驚不懼者，是為入不二法門。」嗟，嗟！白衣無論，既號為釋子，乃不知實相，不識因果；往往著此不淨之軀，破戒造業，無所不至，況求其能行道乎？末世中，忘身為法者，得一人焉，無窮師是也。師為重慶銅梁縣田氏子，諱真法，無窮其號也。於萬曆癸酉，忽悟人世無常，頓棄妻子，徑至大峨山，禮通天和尚，祝髮受具。繼禮五臺，然三指。回山日，倍增精進。絕人我，忘形骸。或汲水以代勞，或肩糧以供眾。後為侍者，持巾瓶數年。一日，長跪於和尚前，請開示。和尚曰：「若問修行事，也奇特，也平常。制心一處，無事不辦。」師點頭禮謝，即向齋廚作務。運柴執爨，不憚勞苦。眾食畢乃食，僅糠粃而已。一日，損一盌，遂不辭而下山。至嘉州沿門募化，得盌三千而還。早晚佛前發弘誓，身心俱竦，觀者斂容。乃然身燈四十八炷，用表四十八願。《法華經》中藥王焚身燒臂，智者大師誦至是真精進。是名真法供養如來，即獲旋陀羅尼。見靈山一會，儼然未散。復往九老洞，住年餘。除持鉢外，趺坐不發一語，心若死灰，形如槁木，恬然不以為意。又詣荊南栖一禪寺，每日持《華嚴》三品，以為常課。師不善書，發心出血，請僧書《華嚴經》一部，以報四恩。書畢，曰：「未也。」又出血復書一部，見者無不囁指。有廣元王，捐金造滲金大士三尊，奉師供養。師復於楚、蜀二地，募造「大悲千手觀音像」一尊，法身高三丈餘。載至峨眉，值李令公，以像嵬峨，乃卜東關隙地，置像作鎮焉。萬曆辛卯，同孫性寬至北都，奏請慈宮，出帑金若干兩，敕建大佛寺，及大悲正殿。前三門，進五層，巨棟雕梁，為宇內壯觀。後建藏經閣，以貯大藏及水陸聖像一堂，規模嚴飾。又於萬年寺側，創建慈聖庵一所，樓高五級，接待雲水，以作光相寺之化城也。前後欽賜五大典一十二部，百吉幡二幢；聖母親持《華嚴經》一部、《法華經》一部，皆宮錦裝成，非人間所有。有梵僧持金書貝葉經一函，非中華物也。後聖母復齎金若干兩，置莊田百畝，以充兩常住飯僧費，皆重師故，復賜師紫衣。師於癸卯年，進北都謝恩，住京師之延壽寺，示寂焉。世壽六十七歲，法臘五十一。時朝廷差內使姜公、蘇公，發送靈骨回山，瘞於鉢盂山之麓。今法子森然，二剎規繩秋毫無改，皆師忘身為法、制心一處之明效也。銘曰：大道玄同<#sp>孰知其然一相無相<#sp>乃法之源處世百年<#sp>猶若閃電止因顛倒<#sp>妄著身見師念最重<#sp>無過度生何以表願<#sp>然此肉燈肌膚焦灼<#sp>觀者為恫師顏不動<#sp>如燒虛空四恩未報<#sp>日夜籌量惟憑法力<#sp>庶可酬償兩書華嚴<#sp>刺血為墨六相十玄<#sp>總在一畫圓融行布<#sp>剖破疑團重重法界<#sp>現一毫端有為無為<#sp>原無分別入此法門<#sp>紅鑪鍛雪造像建剎<#sp>寵賁煌煌承前啓後<#sp>法道以昌報緣既盡<#sp>怡然示寂遺範若斯<#sp>山川增色<p>明萬曆四十七年己未冬日<p>貫之和尚塔銘<p>（清）宋肄樟<p>從上古德，載《傳燈》者多人，列散聖者亦不乏。蓋其辦一片實心實行，自然上契諸佛鼻孔，固不在源流拂子討活計也。峨山為大行菩薩道場，非實行不能住；即勉住，亦不能著行迹、彰聲施。惟以行承行，契菩薩心，其人始傳。通天大德而後，再見貫之和尚焉。師之法嗣曰可聞，得法於昭覺丈老人。受付囑，以師行由，囑予為塔銘。余雖未獲覩師道貌，而耳食其名已久。重以可聞禪師命，烏敢辭？謹按：師生於上川南犍為邑，父姓王，諱清，母某氏。師甫離襁褓，穎慧過人。年十二，遭父喪。雖日讀儒書，而厭塵勞為苦海。每聽僧說法，怡然自得，出所有以供養之。三次白母：「願出家修大乘法，報雙親恩。」母聽之，遂送嘉州金碧庵，禮三濟和尚剃染，名以性一，字以貫之。自後窮研內典，遇十方雲水之衲，殷勤恭敬，虛心請益。聞一妙諦，如獲至寶，其勇猛精進如此。年三十，值三濟師圓寂。師於辛巳歲，就夙明法師受沙彌戒。甲申蜀亂，隱於銅河獅子山，結茅以居，接待禪客，堅修淨業。師逆知大兵之後必有凶年，躬率屬眾，墾耕積食。逮丙戌、丁亥，果荐饑饉。斗米值金三十，市竟乏糶，轉溝壑者無限。師盡出所貯，飯諸方大眾，全活甚夥，毫無德色，其先見而能博濟如此。戊子歲，詣嘉城，請澄江和尚授具戒。庚寅歲，因峨山諸剎兵燹之餘，香火荒涼。虎狼窟穴，行人絕迹。食窘僧饑，師以為憂。竭囊糴米，運供峨山之僧，僧咸德之。因而四峨山印宗、瞿如二禪師，謀於通山耆宿，以伏虎名勝久廢，請師開建。師謙讓未遑，敦懇，乃諾。辛卯之春，命眾誅茅。甫至橋邊，白額遂傷一人。師乃親率僧俗，以往闢草萊、覓舊址。殿基傍有臥虎驚出，搖尾而去，不敢為害。其道德足感異類如此。自是結茅山麓，為虎溪精舍。殫心盡力，接待諸方，歷十餘載。凡登峨宰官，莫不高其願力，勸修伏虎叢林。始興工結構，歷廿餘載乃就。創建前後左右殿堂樓閣，共百十餘間。巍然煥然，為峨眉第一大觀。俾朝山遊旅，賓至如歸矣。蓋師之踐履純熟，用心堅固，以利人為志，以濟物為懷，不惜身命，成此因緣。故不須說法，而無處非法；不必安禪，而無時不禪也。康熙辛酉三月廿八日，示微恙。四月初三日子刻，命諸職事及大眾課誦畢，請入方丈序列。索紙筆書偈云：年經七十六<#sp>自愧無長處弘誓深如海<#sp>道心高似佛生生任我行<#sp>世世人天路萬物常圍繞<#sp>那些隨分足<p>令眾齊念大悲名號百餘聲，擲筆端坐而逝。法屬舁至影堂，供養旬日，顏色如生，異香滿室。茶毗之日，白氣冲霄。塔靈骨於寺右五里許，名紅珠山，與大峨同不朽云。銘曰：乘悲願來<#sp>原為斯人七十六載<#sp>勞形苦身濟人利物<#sp>廣結淨因不打口鼓<#sp>念念發真心奉塵剎<#sp>以報佛恩果然伏虎<#sp>搖尾吟呻說偈坐逝<#sp>無減無增紅珠山下<#sp>白毫日新<p>可聞禪師塔銘<p>（清）王廷詔（翰林編修）<p>登峯者必造其極，則不致仰嵐以行；探幽者必窮其奇，而未始不窮其奧。大道有所從入，高遠有所自始，其理一也。峨眉為普賢道場，銀色世界，清標震旦，鶉首井絡，為南戒宗。天下之仰慕名山者，莫不摩頂踵、息妄緣，閒關峻嶺之一登，覽其勝而不可即至。何幸於疊嶂層巒之下，拾級升階，緲杳空冥之中，得蒙指示。伏虎禪林，實始於晉。歷代住錫其中者，非具大智慧因，不能導引羣迷、解塵網而開覺路也。虎溪靜衲，代有名者；今之紹衍宗乘，指南衲子者，惟可聞大師其人焉。師，金陵太平當塗趙氏子。父欽，母王氏，世篤清修，屢兆祥符。將誕之夕，母夢白蓮華放，以語欽，欽曰：「蓮華淨潔，不被汙淤泥。若生子，定不凡。」果生師，賀者聽啼，而知為英物。髫齡，天姿穎異，善根夙具。一日，白椿萱出家，頷之。辛巳歲，送青山禮慶齋，祝髮披緇。癸未秋，因護送普賢大士香像，峨山供奉，齋眾禮畢。甲申春，慶師甫事言旋；值世運滄桑，兵火流離，惟有遙望青山而歎道阻耳。寓嘉陽金壁庵，未幾，而慶師圓寂。塔師禮備，見是庵近市，朱紫混淆，難久居住。因知貫之和尚，住洪椿。閱三載，涵養純粹，願輪深廣。通山耆舊，以大清定鼎，全川蕩平；伏虎為登峯首剎，久委榛莽，請大師開建，接待遐邇緇素。但柰規模弘敞，幅員遼闊，籌量至再，欲得擔荷煩劇，相與有成，而難其人。師竊有志，願殫心力，因禮為師，更名海源，號可聞，毅然預勞，董監院事。尋當年基址，漸次開闢。朝昏竭蹶，鳩工庀材，繼以規矩準繩。辛卯歲，結茅屋，蔽風雨。庚子夏，修建紺殿瓊樓，璀璨煇煌。塑大佛三尊、諸菩薩金像，皆莊嚴妙好。禪堂齋所，僧寮雲水，廚庫倉浴，橋亭三門，局次有序，積年告成。又於路旁，豎立茶房，待行人饑餐渴飲。五十年來，而工始竣。悉賴本省文武護法宰官，捐金布施。檀那善人，共襄盛舉。誠峨山叢林之大觀，師苦心擔荷之勳德也。徒寂玩，勤修密行，見購棟梁之艱難，發願寺之前後左右，廣栽杉柟柏樹；準《法華經》，一字一株，待將來興作之需。倏爾，樹林陰翳，禽鳥和鳴，勁節萬竿，鳳集飲露矣。第獨是山志未修，缺然於懷。壬子秋，幸逢華陽虎臣蔣太史，解組來峨，隱寺之蘿峯庵。與師同梓里，有乳水之合。因得其旁搜博採，纂輯成編，付之剞劂，播傳海內，師夙志遂矣。辛酉歲，貫和尚西逝。師從遺命，繼至省，參昭覺丈雪和尚。昭問：「何處來？」師云：「峨眉。」昭云：「來時龍門洞水滿也未？」師云：「湛湛地。」昭云：「是汝湛湛地？龍門湛湛地？」師以坐具摵一摵云：「老老大大，作這箇語話。」昭留累月，徵詰多番，乃書偈付囑曰：萬歲池深係岸固<#sp>從來不許人輕掬俄分一滴與願王<#sp>徧界為霖洒甘露<p>弘臨濟正脈，慧日法流，隨機設教。禪衲踵至，客過留贈。師沈厚謹慎，達官長者、縉紳文學，特加禮重，遠近不殊焉。嗣於甲子歲，走門人與峨赴江浙募藏經。承命向往，言行真實，人無閒言。故立談之頃，莫不歡喜成就。數月之間，印刷梵本大藏五千餘卷，並方冊全藏，二部載歸。語云：「佛化有緣人，信不虛也。」續賴大參憲傅、大參戎佟，捐豎崇樓，以貯經櫝。壬申，接俗籍來書，情詞敦切。念及自孩至長，雙親撫育無窮，不能忘情於懷。南旋故園，祭奠考妣先塋。焚香百拜，薦冥福幽，用報罔極之恩。從而禮補怛、歷名勝，大暢宗旨，仍返虎溪。走門弟子明宗赴吳越八載，苦行募裝彌勒大佛、阿彌陀佛、大悲菩薩、護法關聖，繪水陸諸聖像全堂，皆備極莊嚴。由舟迎歸，水不揚波，安穩到寺。非大願力，焉能如意若斯耶？寺有紙錢街、高家堰、乾壩、鴨子池，四處齋僧田畝，得供饔飧。列列護法，給示蠲差在案，永護常住於不朽矣。蓉城北關有古剎，名曰金繩，創自五代。獻逆焚劫，僅存瓦礫。大中丞于公，肇建招提，為選佛之場。修書遣使，請師卓錫開法，辭未應命。再使敦請，情不容已，飛錫進院。氣象一新，風幡重展。德教愚蒙，齒頰皆香。禪衲追隨，杖履仰承。益智增慧者，摩肩接踵。兩更寒暑，靜念頓生。倦省會繁華擾擾，何異塵勞？翻然退院，歸老虎溪。寸絲粒粟，悉歸常住。付囑法孫靈樞，承接住持。耳提面命，當自磋磨，方可報上憲護持佛教德意，尤足見善於繼志述事。遂扶杖辭歸，意願窮巖遁迹，長謝故人。露頂趺坐，曠志怡懷，然尚未得從心所欲。庚辰中元，修盂蘭會。初七日，命懸水陸聖像，午後示微恙。次日初八，曰：「生寄死歸，時節已至。」集眾雁堂，與峨、正安等侍側。叮囑身後常住諸事畢，盥洗搭衣，書偈，端坐示寂。偈曰：七十年來<#sp>波波挈挈推倒普賢<#sp>喚惺彌勒正恁麼時<#sp>天空海闊<p>舁供影堂，色笑猶生。緇素奔赴者，日有千眾，羅列座前。焚檀頂禮，慟哭填咽。建窣堵於雙峯之陽。師生於崇禎辛未，世壽七十，法臘六十。今已三週，法嗣與峨、照裕，以塔銘未修，師德無聞，請銘於余。余與大師夙契有年，知其一生為人，光明洞達，弘慈濟世。誼不敢辭，因援筆而為之銘。銘曰：金陵閒氣<#sp>篤生奇英來禮願王<#sp>不遠道程貫翁高足<#sp>頡頏經綸開建伏虎<#sp>擔荷營營五十年來<#sp>巋然告成紺殿陵空<#sp>日月倒影一見昭覺<#sp>水滿龍門以是夙緣<#sp>雲集千人苦心開法<#sp>妙舌婆心直指人性<#sp>臨濟上乘道德彰聞<#sp>傾動中丞金繩酬對<#sp>為世典型退休逸老<#sp>去來分明唱還鄉曲<#sp>彌勒惺惺解脫真脫<#sp>破人疑情蘆花江上<#sp>月皎風清雙峯之陽<#sp>窣堵堅精舍利斯藏<#sp>萬祀垂馨<p>附：伏虎寺開學業禪堂緣起<p>（明）釋海明（破山）<p>此文於教育後進，振興叢林，大有關係。故附於高僧之後，俾住持叢林，教育後進者，知所本焉。<p>蓋聞佛法無主，要假人弘。得人則興，失人即廢，所以達人不可無。是人也，非生而知之者。吾教建叢林，立規矩，意在養育賢才，陶鑄後學，繼往開來，如日月光明乎天下。柰何海內叢林，悉忘此意。予不得不犯天下所忌，敢以古今興廢，試一論之。上古叢林聚眾，朝夕激揚，使悟本心。冀各為一方眼目，輾轉傳化，續佛慧燈。以故古時穎脫者，不知其數。此佛法得人所以興也。邇來叢林雖在，古法盡亡；招賢弘教，杳絕無聞。自愚愚人，輾轉蒙昧。致使初學有志者，無處棲泊，蹉跎白首，不知佛義。此佛法失人所以廢也。不思叢林者，何所取義？如來無量劫中，修行難得無上菩提。演布三藏，欲後人講誦參討，自見本心。古人知此，所以建禪堂以安學者，使用力於此。代出高人，如林內具諸棟梁材，故曰叢林。豈如今日驅賢養愚，忘本務末，以了叢林之事。此非木之叢，實草之叢也。況諸施中，法施為最。如來為法降生，為佛子者，不知本末先後，謂之倒置。致佛日不明者，誰之咎歟？故知達人必出叢林，興廢關乎主者。唯主人權柄在手，指呼是從。蒞是位不行是道，佛祖寧不皺眉耶？明自參學以來，經歷多載，見今思古，每自傷歎，何今古相反若是耶？古亦人也，今亦人也，古人何增？今人何減？特因昧本忘恩，不思不行而已矣。若海內叢林，一一皆能體佛心而行佛事，則天下咸成佛國，何今古之閒然？況今教禪律流，各執一邊，互相矛盾，鮮窺大全。詎知無上妙道，出於口為教，契於心為禪，軌乎身為律，三法本一人所行。今乃分疆自畫，去佛法遠矣。明不揣薄劣，憂佛道之不行，慮人心之忘古。值峨眉伏虎貫之禪師，建一學業叢林，集有志緇流，究性相之深詮，窮離文之妙旨；破目前之堅礙，消歷劫之固執。融五教十玄於毛孔中，會六相五宗於揚眉處。通變自在，迥異常情。達磨不向東來，釋迦未曾出世。以斯先覺復教後覺，內外典籍，貴以貫融。罷參者休心無事，初進者勵志向前。不計歲月，以徹為期。圓性達人，必從此出。心包法界，體合真空。即一切，非一切；雖度生而無生可度。佛即我，我即佛；雖成佛而無佛可成。佛法之興，安有涯量？故欲佛法興，莫先於得人；得人莫先於整叢林以教後學。捨此而欲佛法興者，吾莫知也。由是觀之，無賢主則不出達人，無達人則不興佛法。反覆推尋，主人為最。此位任大，毋自抑小。宜去高去慢，虛心待物。視此身為天下學人之父母，視天下學人皆我一家之子弟。內則為之聚糧辦衣供油，以資歲月朝夕之需；外則為之請出世名宿，以作模範。熏之陶之，日益日損，方不失為主人之實。明耳之快然，研墨運楮，以助其喜。昔世尊以佛法付囑國王大臣，誠有見於末法之弊，非主持世道者，不能弘揚吾教。願今舉世宰官達士，世道既平，亦宜傍興佛法。蓋三寶乃世間福田，下得一種，收得一斛。諺云：「山中無老衲，朝中無宰相。」安知滿朝文武，非昔修行苦行僧耶？惟冀不忘前因，各出手眼，共報佛恩。使天下叢林俱興佛法，賢者進而愚者化。佛教則煥然一新，王道亦不教而善。此二教兼化並行而不相悖之大義也。願與同志共勖之。<p>附錄：馮楫、范文光、蔣超三居士傳略<p>宋馮楫，遂寧人，號不動居士。由太學登第，初訪道禪林。晚年專崇淨業，作西方禮《大彌陀懺儀》。歸鄉郡，作淨土會，感香鑪中白光亙天，舍利隱現。靖康兵戹，名山藏經多燬。楫積俸資，造大藏經四十八藏，小藏四大藏。後以給事中出帥瀘南，率道俗作繫念會。及刺史邛州，預知死日，於廳事設高座，著僧衣，登座，謝官吏，橫拄杖於膝上，說偈而逝。按華嚴寺，馮守誦《華嚴經》，感玉女饋餐，即此也。<p>明范文光，字仲闇，內江人。以孝廉，官郎中，詩文名世。初棲心禪學。晚年棄官歸。值明末蜀寇亂，避於峨眉山中，約蓮社，修淨土業。<p>清蔣超，字虎臣，金壇人。始生時，其祖母夢峨眉老僧託生。及長，亦自言夢身是僧，常於山谿濯足。早年成進士，入翰林後，督學北直。事竣假歸，即溯峽遊峨眉，食長蔬，寓伏虎寺經年。輯《峨眉志》，甫脫稿，以疾至成都就醫藥。一日索紙筆，寫詩八句，趺坐念佛而逝。詩曰：翛然猿鶴自相親<#sp>老衲無端墮孼塵妄向鑊湯來避熱<#sp>那從大海去翻身功名傀儡場中物<#sp>妻子骷髏隊裏人只有君親無報答<#sp>生生常自祝能仁<p>此三居士，歸依三寶，清淨自居。身雖在家，心不染塵，徹悟禪宗，篤修淨業。現宰官身，行菩薩道。是火裏之青蓮，為佛門之外護。故附於〈高僧〉之後，以其志同道合也。
。
<juan>峨眉山志卷六<p>第七、王臣外護（初、歷朝勅賜，二、護法名文。）<p>昔世尊以建立正法、護持三寶，付囑國王大臣。誠以三寶雖為人天眼目、度世津梁，倘無有力大人發心維護，則魔外必加摧殘，而眾生失其怙恃矣。故歷朝來，佛法之隆替與夫世運之升沈，大可於護法一門卜之。故志外護。<p>初、歷朝勅賜<p>唐僖宗勅建黑水寺，賜額「永明華藏」。又賜住持慧通禪師藕絲無縫袈裟一領，以黃金白玉為鉤環，及諸供器。今失。<p>宋太宗、真宗、仁宗，勅賜萬年寺（亦名白水寺）御書百餘軸、七寶冠、金珠瓔珞、袈裟、金銀瓶鉢、奩鑪匙箸、果壘、銅鐘鼓鑼磬、蠟茶塔、芝草之類。又有仁宗御賜紅羅紫繡袈裟、寶環，上有御書發願文曰：「佛法長興，法輪常轉。國泰民安，風調雨順。干戈永息，人民安樂，子孫昌熾。一切眾生，同登彼岸。」又仁宗嘉祐七年，御札頒賜經藏。經紙俱碧硾紙，銷銀書。卷首悉有銷金圖畫，各圖一卷之事。經縑織輪相、鈴杵、器物及「天下太平」、「皇帝萬歲」等字於花葉中。又有徽宗崇寧中所賜錢旛及織成紅幢。後三經回祿，無存。<p>明英宗勅賜峨眉山靈巖寺藏經勅書：「皇帝聖旨。朕體天地保民之心，恭承皇曾祖考之志，刊印大藏經典，頒賜天下，用廣流傳。茲以一藏，安置大峨眉山靈巖禪寺，永充供養。聽所在僧眾，看誦讚揚。上為國家祝釐，下與僧民祈福。務須敬奉守護，故諭。天順四年五月初四日。」<p>明神宗勅賜海會堂，金繡千佛袈裟紫衣，及丁雲鵬所畫八十八祖像，今失。惟佛牙一具，與頒賜藏經勅書，尚存。<p>明神宗勅賜圓通庵，慈寧宮皇太后手書佛號繡金長旛一對，及烏思藏金銀書番經三本，今俱失。惟九層沈香塔尚存。<p>明神宗勅賜峨眉山白水寺藏經勅書：「勅諭峨眉山白水寺住持及僧眾人等。朕發誠心，印造佛大藏經，頒施在京及天下名山寺院供奉。經首護勅，已諭其由。爾住持及僧眾人等，務要虔潔供安，朝夕禮誦。保安眇躬康泰，宮壼肅清。懺已往愆尤，祈無疆壽福。民安國泰，天下太平。俾四海八方同歸仁慈善教，朕成恭己無為之治道焉。今特差御馬監右少監、漢經廠表白王舉，齎請前去彼處供安，各宜仰體知悉。欽哉故諭。萬曆二十七年閏四月二十四日。」<p>明神宗勅賜峨眉山慈延寺藏經勅書：「皇帝勅諭四川峨眉山，勅賜慈延寺住持本炯。朕惟自古帝王，以儒道治天下。而儒術之外，復有釋教，相翼並行。朕以沖昧，嗣承大統，迄今已四十年，天下和平，臣民樂業。仰思天眷祖德洪庇，良由大公同善之因。況國初建置僧錄司，職掌厥事。蓋仁慈清淨，其功德不昧；神道設教，於化誘為易。祖宗睿謨，意深遠矣。佛氏藏經，舊刻六百三十七函。聖母慈聖宣文明肅貞壽端獻恭熹皇太后，續刻四十一函。朕既恭序其端，而又因通行印施，序其前後，勅諭護持。所以錫孝類、流慈恩也。茲者朕嘉善道之可依，念傳布之未廣，爰命所司，印造全藏六百七十八函，施捨在京，及天下名山寺院，永垂不朽。庶表朕敬天法祖之意、弘仁普濟之誠，使海宇共享無為之福。先民有言：『一念思善，和風慶雲；一念不善，災星厲烈。』夫善念，以有感而興，無感而懈。是以皇極敷言，不厭諄懇。聖喆所貴，善與人同。古今相傳，其揆一也。且善在一人，尚萃一家敦穆。若億兆向善，豈不四海太和？此經頒布之處，本寺僧眾人等，其務齋心禮誦，敬奉珍藏。不許褻玩，致有毀失。特賜護勅，以垂永久。欽哉故諭。萬曆四十年六月十五日。」<p>明神宗勅賜峨眉山永延寺藏經勅書：「勅諭四川峨眉山萬佛金殿，勅建護國聖壽永延寺住持僧福登及僧眾人等。朕發誠心，印造佛大藏經，頒施在京，及天下名山寺院供奉。經首護勅，已諭其由。爾住持及僧眾人等，務要虔潔供安，朝夕禮誦。保安眇躬康泰，宮壼肅清。懺已往愆尤，祈無疆壽福。民安國泰，天下太平。俾四海八方同歸仁慈善教，朕成恭己無為之治道焉。今特差御馬監張然，齎請前去彼處供安，各宜仰體知悉。欽哉故諭。萬曆四十二年月日。」<p>清聖祖康熙四十一年壬午季春，在京暢春苑，皇上親賜《金剛經》、《藥師經》、《心經》各一部，「臥雲庵」三大字，於伏虎寺僧照裕。又賜《藥師經》一部、「慈燈普照」四大字，於光相寺僧普震。是年十一月二十五日，皇上欽差內大臣海清、五哥，德其內，欽奉聖旨，峨眉山降香。齎捧御書法寶匾額、僧詩，頒賜伏虎寺僧照裕，金字《心經》、《金剛經》、《藥師經》各一部，「離垢園」三大字，字幅僧詩一軸：宿世身金粟<#sp>初因社白蓮瞻依神八萬<#sp>接引路三千果結菩提樹<#sp>池分阿耨泉無生能自悟<#sp>雨似散花天<p>伏虎寺寓僧德果，字幅二句：到處花為雨<#sp>行時杖出泉<p>善覺寺僧元亨，《金剛經》一部。<p>大峨寺僧常舒，《金剛經》一部，字幅二句：洗鉢泉初暖<#sp>焚香曉更清<p>洪椿坪僧圓瑞，《金剛經》、《藥師經》各一部，「忘塵慮」三大字，字幅二句：錫飛常近鶴<#sp>杯度不驚鷗<p>白龍洞僧祖元，《金剛經》一部，字幅二句：挂衲雲林靜<#sp>翻經石榻涼<p>毗盧殿僧德敬，《金剛經》、《藥師經》各一部，字幅四句：釣艇去悠悠<#sp>烟波春復秋惟將一點火<#sp>何處宿蘆洲<p>雷洞坪僧慧植，《金剛經》一部，「靈覺」二大字。<p>銅殿藏經閣僧照乾，《金剛經》一部，「玉毫光」三大字，字幅二句：絕頂來還晚<#sp>寒窗睡達明<p>臥雲庵僧照玉，「野雲」二大字，字幅僧詩八句：何所問津梁<#sp>行行到上方天香飄廣殿<#sp>山氣宿空廊石漱泉聲細<#sp>林穿鳥路長疎鐘沈夜雨<#sp>坐定俗情忘<p>峨眉開山近二千年。歷代皇帝，所有勅書及所賜物，多難勝記。世遠人亡，湮沒殆盡。今但摭拾少分，以示端倪云爾。<p>二、護法名文<p>峨眉山普光殿記<p>（明）朱懷園（蜀王）<p>普光殿，在峨眉山之絕頂，峨眉乃普賢大士示現之所也。峨眉之勝聞天下，其山周帀千里，八十四盤於青雲之端。有石龕百餘、大洞十二、小洞二十八。又有雷洞坪、飛來鐘、玉泉石、金剛臺之境。峯巒倚天，彩錯如畫，與岷山相對，實吾封內之巨鎮也。山之上，天霽則圓光大現；山之下，雲開則聖燈夜明，誠為佛之境界。成化二年，舊殿戹於回祿。寺之住山了鑑，以事聞於予。予因憫古佛道場不可廢毀，捐資命工重為修建。越三年，己丑而工畢。峻傑弘麗，於舊尤加。殿中以銅鑄天地水府、天君侍者、雷電山王之神像，以為百千萬年之香火也。夫天地之理，生生不息。成毀也，代謝也，理勢相因而然。後人不繼前人之為而為之，則其迹化為草莽之區矣。成而毀，毀而成，亦生生不息之意也。斯殿一新，因前人之為而為之。四方覩佛者，登斯山，上斯殿，當知普賢願王應變無窮，而行澤無盡也。殿之規制，茲不一一焉，是為記。<p>峨眉大佛寺碑記<p>（明）范醇敬（禮部侍郎）<p>西來旨意，大空諸有，要以超出色界，普度眾生。即言一已多，何有於千？言心已寂，何有於手目乎？然觀世音大士，神通設教，夫豈其獨具千手千目，而並千其心？惟其心空，故妙於神應。所謂一以貫之，即萬億可也，何千之足云？世人紛擾爾心，役爾手足，四大爾色身。即左持右攫，必有妨誤；前瞻後顧，必有遺脫。由不能無，故不能一；不能一，故不能千，此眾生相也。大士心若虛空，手目無有。惟其無有，是以廣有。隨應隨妙，運而不宰。不煩攝持，不相罣礙。斂入毛孔，散滿沙界。一切眾生，咸歸濟度。以方於吾儒萬殊一本之義，豈有異耶？諦觀大造中形形色色，別生分彙，果物物而雕之哉？又奚疑於大士之多變也！然以一覓佛，執矣，而乃千之；以千神佛，幻矣，而乃象之。何以故？彼見相尋宗，因無彰有，下乘不廢，而所謂報佛恩者如是，寧詎贅哉？矧大光明山，震旦選佛道場，範金櫛比，獨大悲缺如，事應有待。我皇上乘輪覺世，德布人天；聖母金粟如來，褒揚法指。宮闈儉素之餘，施此名山，作大悲果。於是知縣臣李應霖、臣魏世軫，前後奉命，來令茲土，實司此山。仰承慈懿，祗襄勝事。有僧真法者，六塵不著，五戒肅如。荒度招提，謹如願意。莊嚴卒業，爰壽貞珉。小臣不佞，拜手稽首，為作頌曰：栩栩眾生<#sp>沈迷苦海生死輪迴<#sp>與化俱改爾時世尊<#sp>閔念眾生神通願力<#sp>惟觀世音顯諸神變<#sp>現千手眼撐持世界<#sp>永無增減法際虛空<#sp>諸相冥杳究竟慈悲<#sp>萬億猶少白馬之東<#sp>峨眉大雄不逢曇華<#sp>曷構琳宮用奉塵剎<#sp>皈依寶相法力如天<#sp>功德無量坤維永奠<#sp>乾運遐昌天子萬年<#sp>奉我慈皇<p>重修會福寺記<p>（明）宿進（刑部員外<#sp>漹江）<p>寺之顯於世者，有以哉。水之潤，近沃而遠汔；火之光，近焯而遠微。故天下名藍，屬都城孔道者，得受歷朝恩待，既藏且額，而又舉有僧行者嗣而尸之。其他宗散四遐荒忽之地，毋慮數萬，則固不能是數數也。然一再之，非夫寺之真有殊尤爽塏之境、嚴苦高卓之僧，與諸收肯清葉貴達之門，蓋亦難至乎爾也。考之令甲，宋賜藏書，普覺三十，福嚴五十，景佑二百二十。其賜額也，梁於廣利八、聖者三。唐於月華、水西、能仁、大慈者四。宋於法雲、慧日、光孝、慈恩、寶積、菩提、普庵、覺報、明心、開福、普化、興聖、景德、仙林、龍德、南禪者，十有六。國朝列聖，累下勅典，如故事。然寺實祝釐禳熒之有所繄加之意。若大天界、大興隆、大報恩、大龍、興化、正覺、寶塔、靜海、華林、普惠、永壽、光福、通善、顯通、興樂、靈聖、廣惠諸寺，或頒藏經，賜御額，而至嘉之獲顯於世也。雖「靈巖」天下維四，一姑蘇，一雁蕩，一南安，而峨山之靈巖，實荷恩待之重也。天順庚辰，賜藏經，若護勅。成化乙酉，賜額「會福」，豈非以靈巖為峨山第一境耶？抑亦以有僧行者出，而又得人以張之耶？先是，隋稱寶掌濫觴是寺，第傳之弘義、圓通，了貴傳之本興、本印。本興寂，本印領祠部牒再嗣之，搴禪枝而❥定水者四十年。遹念寺久傾圮，衲麤蔬澹，不踰閫以自礪，復田若干畝，捐資銓度，鳩工庀材，建天王、地藏殿，修勅賜經閣、大雄寶殿、伽藍、祖堂、庖廥、方丈若干楹，後殿貌諸佛像。又募緇流本欽、益崇、福容、淳泰、真裕等，為法堂石橋各二。穹墉嶢榭，聯煇竟爽。經始於弘治癸亥八月，訖工於正德辛未二月。落成，通途之屬，罔不集觀稱願，皆曰：「靈巖殊尤爽塏之境，印師嚴苦高卓之僧，其清葉貴達之張之也，如萬公安者，顧可少乎哉？」會夾江典史王翼，礲石來請記，亟辭不獲。本印，別號理源，恭州永川，遂碑。（正德六年辛未春三月既望）<p>勅賜會福寺碑文<p>（明）萬安（大學士<#sp>眉山）<p>距峨眉縣西一舍許，有山曰大峨眉山。山畔有覩佛臺，臺右有寺，曰靈巖，傳自隋唐間創建。宋紹興五年，太尉王陵、朝請大夫知漢州軍事王陟，施資重修，改曰光林。朝奉大夫通判軍事王訪，贖田以贍寺用。其界東至魚洞山背，南至捲洞溪，西至❥板山坡，北過石佛龕嶺，中連響水灘，下抵高橋河口，載在古碑如此。元季，寺燬於兵。國朝洪武、永樂間，僧弘義、圓通相繼主寺重建之，仍曰靈巖。時佛宇方丈，僅存香火，庇風雨而已。其田半為居民所侵。景泰間，了貴，號寶峯者，來主寺事。辛勤勸募，始建三世佛殿。殿前為明玉樓，殿東為伽藍堂，西為祖師堂。凡禪堂、齋堂、僧房、庖庫及賓客之位，咸以次成，而田至是悉歸寺矣。寺之興盛，殆非昔比。寶峯每顧其徒曰：「我佛教言，悉具藏經，不丐於朝，曷以得觀？」天順五年，詣闕以請之，復荷璽書護持。越四年，為成化元年。寶峯來疏曰：「聖朝於天下名山古剎，俱有錫額。竊惟大峨名山，靈巖古剎，幸一體賜與。」上念英宗睿皇帝，嘗寵賚茲寺，遂更名會福。明日，寶峯謝恩訖，乃狀寺始末，徵言刻石，用侈上賜於悠久。予以峨眉吾州之案山，亦因以名寺。榮荷國恩覃及，豈容默默無紀耶？夫寺有興替，由所主者有賢愚，抑亦所據之地有顯有晦也。峨眉顯名天下，與五嶽伍。寺實遠離闤闠，又得寶峯戒行精專，不私所有者主之。寺能丕興，良有以焉。不然，彼佛氏為學者所在，往往其寺廟又被海隅，曾幾何能永迓恩寵重賁若是耶？既謹述寺之始末如右，復繫之以詩云：蜀江之西<#sp>大峨崇峙巖巖梵剎<#sp>實宅其域創自隋唐<#sp>興於有宋富有贍田<#sp>助之者眾歷元乃廢<#sp>今復興之其興伊誰<#sp>自寶峯師維彼寶峯<#sp>克振宗風緬懷教旨<#sp>具載經中迺來懇求<#sp>先皇時允璽書護持<#sp>龍光煇煇聖人踐祚<#sp>爰念先志錫之嘉號<#sp>恩榮斯極而徒遭值<#sp>厥慶無疆受斯慶只<#sp>莫或敢忘而率而徒<#sp>晨鐘夕鼓心心稱誦<#sp>孰其予侮上祝國釐<#sp>下祈民福河嶽效靈<#sp>皇圖永固<p>大峨山新建銅殿記<p>（明）王毓宗（翰林檢討）<p>今上在宥六合，誕育蒸人，嘉與斯世，共臻極樂。遣沙門福登，齎聖母所頒《龍藏》，至鷄足山。登公既竣事，還禮峨眉鐵瓦殿，猛風倏作，棟宇若撼。因自念塵世功德，土石木鐵，若非勝，若非劣；外飾炫燿，內體弗堅，有摧剝相，未表殊利。惟金三品，銅為重寶。瞻彼玉毫，敞以金地，中坐大士，天人瞻仰，眷屬圍繞。樓閣臺觀，水樹花鳥，七寶嚴飾，罔不具足。不越咫尺，便見西方。以此功德，迴施一切眾生。從現在身，盡未來際，皆得親近供養一切諸佛菩薩，共證無上菩提。既歷十年所，願力有加。瀋王殿下文雅如河間，樂善如東平，以四方多事，痌❥有恤。久之，聞登公是願，乃捐數千金，拮据經始，為國祝釐。會大司馬王公，節鎮來蜀。念蜀當兵侵之後，謂宜灑以法潤，洗滌陰氛。乃與稅監丘公，各捐資以助其經費。已，中使銜命，奉宣慈旨，賜尚方金錢，葺置焚修常住若干，命方僧端潔者主之。庀工於萬曆壬寅春，成於癸卯秋。還報王命，額其寺曰「永明華藏寺」。遐邇之人，來遊來瞻，歎未曾有。登公謁於九峯山中，俾為之記。惟我如來，弘開度門，法華會中，廣施方便。檀相甍雲，徧周沙界，竹林布地，上等色天。所以使人見像起信，而為功德之母，萬善所由生也。法界有情，種種顛倒，執妄為真。隨因感果，墮入諸趣。當知空為本性，性中本空，真常不滅。六塵緣影，互相磨盪，如金在鎔，鑪冶煎灼，非金之性。舍彼鎔金，求金之性，了不可得。十方剎土，皆吾法身。一切種智，或淨或染，有情無情，皆吾法性。大覺聖人，起哀憐心，廣說三乘，惟寂智用，渾之為一。然非因像生信，因信生悟；欲求解脫，若濟河無筏，無有是處。故密義內熏，莊嚴外度。爰闢廟塔以為瞻禮，馨潔香花以為供養。財法並施，以破貪執。皆以使人革妄歸真、了達本性而已。登公，號妙峯，力修梵行，智用高爽，法中之龍象，山西蒲州萬固寺僧也。讚曰：世尊大慈父<#sp>利益於眾生功德所建立<#sp>種種諸方便後代踵遐軌<#sp>嚴飾日益勝如來說法相<#sp>皆是虛妄作云何大蘭若<#sp>福徧一切處微塵剎土中<#sp>塵塵皆是佛眾生正昏迷<#sp>深夜行大澤覿面不見佛<#sp>冥冥罔所覩忽遇紅日輪<#sp>赫赫出東方三千與大千<#sp>萬象俱悉照亦如陽春至<#sp>百卉盡發生本自含萌芽<#sp>因法而溉潤亦如母憶子<#sp>形神兩相通瞻彼慈憫相<#sp>酌我甘露乳唯知佛願弘<#sp>聖凡盡融攝熒熒白毫相<#sp>出現光明山帝網日繽紛<#sp>寶珠仍絢爛欄楯互周遮<#sp>扃戶各洞啓天龍諸金剛<#sp>擁護於後先既非圖繪力<#sp>亦非土木功於一彈指間<#sp>樓閣聳霄漢星斗為珠絡<#sp>日月成戶牖即過阿僧劫<#sp>此殿常不毀願我大地人<#sp>稽首咸歸依一覽心目了<#sp>見殿因見性若加精進力<#sp>了無能見者佛法難度量<#sp>讚歎亦成妄諸妙樓觀間<#sp>各有無量光各備普賢行<#sp>慎勿作輕棄我今稽首禮<#sp>紀此銅殿碑佛佛為證盟<#sp>同歸智淨海<p>萬曆三十一年癸卯九月<p>峨眉山金殿記<p>（明）傅光宅（四川提學<#sp>聊城）<p>余讀《華嚴經》，佛授記震旦國中，有大道場者三：一代州之五臺，一明州之補怛，一即嘉州峨眉也。五臺則文殊師利，補怛則觀世音，峨眉則普賢願王。是三大士，各與其眷屬千億菩薩，常住道場，度生弘法。乃普賢者，佛之長子；峨眉者，山之領袖。山起脈自崐崙，度蔥嶺而來也。結為峨眉，而後分為五嶽。故此山西望靈鷲，若相拱揖授受。師弟父子，三相儼然。文殊以智入，非願無以要其終；觀音以悲運，非願無以底其成。若三子承乾，而普賢當震位；蜀且於此方為坤維，峨眉若地軸矣。故菩薩住無所住，依山以示相；行者修無所修，依山以歸心。十方朝禮者，無論緇白，無閒遠邇，入山而瞻相好、覩瑞光者，無不回塵勞而思至道。其冥心入理、捨愛棲真者，或見白象行空，垂手摩頂，直遊願海，度彼岸，住妙莊嚴域，又何可量，何可思議哉？顧其山高峻，上出層霄、鄰日月、磨剛風。殿閣之瓦以銅鐵為之，尚欲飛去。榱桷棟梁，每為動搖。宅辛丑春暮登禮焉，見積雪峯頭，寒冰澗底。夜宿絕頂，若聞海濤震撼，宮殿飛行虛空中。夢驚歎曰：「是安得以黃金為殿乎？太和真武之神，經所稱毗沙門天王者，以金為殿久矣，而況菩薩乎？」居無何，妙峯登公自晉入蜀，攜瀋王所施數千金，來謀於制府濟南。王公委官易銅於酆都石柱等處。內樞丘公，復捐資助之。始於壬寅之春，成於癸卯之秋。殿高二丈五尺，廣一丈四尺四寸，深一丈三尺五寸。上為重簷雕甍，環以繡櫺瑣窗，中坐大士，傍繞萬佛。門枋空處，雕畫雲棧劍閣之險，及入山道路逶迤曲折之狀。滲以真金，巍峨晃漾，照耀天地。建立之日，雲霞燦爛，山吐寶光。澗壑峯巒，恍成一色，若兜羅緜。菩薩隱現，身滿虛空。嗚呼異哉！依眾生心，成菩薩道；依普賢行，證如來身。非無為，非有為；非無相，非有相。大士非一，萬佛非眾。毗盧遮那如來坐大蓮華千葉之上，葉葉各有三千大千。一一世界，各有一佛說法。則佛佛各有普賢為長子，亦復毗盧遮那如來由此願力成就。普賢大願，即出生諸佛。賓主無礙，先後互融。十方三世，直下全空，亦不妨歷有十方三世。華嚴理法界、事法界、理事無礙法界、事事無礙法界，此一殿之相足以盡攝之矣。大矣哉！師之用心也，豈徒一錢一米作福緣，一拜一念為信種哉？師山西臨汾人，受業蒲之萬固。後住蘆芽梵剎，興浮圖。起住上谷，建大橋數十丈。茲殿成，而又南之補怛，北之五臺，皆同此莊嚴，無倦怠心，無滿足心。功成拂衣而去，無係吝心。是或普賢之分身，乘願輪而來者耶！宅敬信師已久，而於此悟大道之無外、願海之無窮也。歡喜感歎而為之頌曰：峨眉秀拔<#sp>號大光明有萬菩薩<#sp>住止經行普賢大士<#sp>為佛長子十願度生<#sp>無終無始金殿陵空<#sp>日月倒影萬佛圍繞<#sp>莊嚴相好帝網珠光<#sp>重重明了西連靈鷲<#sp>東望補怛五臺北拱<#sp>鐘磬相和是一即三<#sp>是三即一分合縱橫<#sp>彰顯三密示比丘相<#sp>現宰官身長者居士<#sp>國王大臣同駕願輪<#sp>同遊性海旋嵐長吹<#sp>此殿不改<#sp>壽同賢聖六牙香象<#sp>徧歷恆沙威音非遙<#sp>龍華已近虛空不銷<#sp>我願無盡<p>峨山修改盤路記<p>（明）傅光宅<p>峨眉之山，四方緇白朝禮者無虛日。乃其盤道，曲折險峭，登陟艱難。雖大士神力，善士之信力，往返上下，頓忘其苦；而攀援喘息，汗溢氣竭，有望山而懼，半途而止者。又有聞而心駭，欲行而不果者。至於縉紳士夫，不能徒步，肩輿拽扶，為難尤倍。布帛米鹽，來自檀施；負戴顧值，浮於本價。居山者，一衣一食，豈能易得？則路之當修治改移也，審矣！顧工劇而費廣，誰其任之？有覺巖居士者，登此山，遂發弘願。歲在壬寅，遇制府司馬王公、司禮太監丘公，皆乘夙願，莊嚴此山。始攜資鳩工，徧幽深、窮高遠，而得其捷徑寬衍處，修治之。起自伏虎寺，而至涼風橋、解脫坡，次至華嚴寺前，建坊表之。至五十三步，次至中峯寺前，再建坊表之。三望坡建涼亭，為憩息所。次至白水寺，繞弓背山後上頂，重修虎渡橋。次至黑水寺，至麻子壩、蕨坪，建公館。上至雷洞坪，合舊路。至八十四盤，至大歡喜。蓋自峨眉縣城至絕頂，俱無險峻艱難之苦，厥功偉矣。夫修險為彝，改難從易，使步者、乘者、肩荷背負者，咸獲便利。使遠者、近者、居山而上下往來者，咸讚歎歡喜。使捐一錢、施一食、移一石、伐一木、持畚鍤而效力者，咸增冥福而消積業。使禪者、講者、誦習者、精戒律而苦行者，咸於此山發大誓願、成大因緣，功德又何可量哉？惟居士視人之苦猶己之苦，故能以己之願合眾之願。普賢大士十願，尤以「恆順眾生」為第一。路之修，「恆順」之一事也。《易》謂：「人心之險，險於山川。」夫山川之險，人心為之耳。持地菩薩，但平心地，則大地自平。故迷則以易成險，覺則以險為易。居士乃能依大光明山，開眾生覺路，豈比夫尋常有為功德而已？雖然，無為者以有為為基，有為者以無為為至，是不可限也，亦不可泯也。余登山於未修路之前，當春雪未消時，身歷其險且難者。故於居士功成，樂為之記。居士姓王名禮，由中貴人受戒於達觀尊者，道名法經。時莊嚴金殿，則妙峯師。重修白水寺，則有台泉師。居士皆從之聞法要，緣會信非偶云。是役也，工始於萬曆三十年壬寅秋，竣於癸卯冬。助緣善信皆勒名碑陰。<p>續蓮社序<p>（明）范文光（內江）<p>大學道人當以參悟為極則。第無始來，業緣已深，習氣難化；念起念滅，未易翦除。故壽禪師著《宗鏡錄》百卷，深入理奧，而首以念佛為事。此淨土修持，三根普被，是出世之捷徑也。余在南曹已存心向往，與山中諸上人約為蓮社計久矣。今登峨頂，而殿宇頹廢，佛事寥落，大不稱願王勝地。而聞達大師乃欲續舉淨土社事，乞余一言引之，余甚喜其發心。第事以時遷，緣可義起，今當為學人酌行之。夫入道必須資糧，今約入社者，凡社中所費，或多或少，油鹽米豆，盡一歲止，次歲照約。入社中人，去來增減，各從其便。但使山中佛號不斷，即是蓮池淨業長存。而其地，則因寒暑之宜，夏在峯頂，餘時則在山下。堂中而六時之課，達觀老人改為四時；蓋欲休暇身心，以益精進。此皆規之可從者，故併及之。<p>住山說<p>范文光<p>經世出世，其事兩不相謀。而古之人常兼而行之。如張子房、李鄴侯，經世又復出世。陸法和、姚廣孝，出世又復經世。余恆慕其為人，而才不及古人，竊有志焉。中年為南曹尚書郎，遂乞身歸蜀。得聞達大師欲結茅勝峯之下，作終老計。而寇亂我蜀，大義乃迫，奮臂以起，裒集義旅，以逐逆徒。蓋不惟草茅俱憤，即山中諸僧亦爭執金剛杵以抗賊。聞公亦周旋其間，常以慧眼觀其勢，而使我大眾三年以來，事得少息。公有歇心焉，復合向巉巖之下，結跏趺坐，畢此僧臘，為余道其事。然昔日之余可同公，而今余則未能也。公且往，先於孤峯絕頂處，以一莖草始其事；而其傍留一蒲團地，以待道人錦江公。所謂現天大將軍身而為說法者，公可以意逆之。經世出世，皆男子事。三世諸佛，不過一血性男子，錦江公當亦有忻然者矣。<p>峨眉山伏虎寺碑記<p>（清）江皋（四川督學<#sp>龍眠）<p>周峨眉山，寺以百數；由山麓而登，則自伏虎始。寺踞山之口，虎溪環注。沿溪一徑折而入，山谷盤紆。後一山橫枕雄峙，高出寺背，蹲伏如虎，寺因以得名。或曰：「山昔多虎，宋僧士性於寺左溪上，建尊勝幢壓之，虎患遂息，寺名其徵也。」寺創自宋，明末毀於兵。可聞禪師隨其師貫之禪師來，結茅居之，漸圖興復。垂四十餘年，規模始備，其建造亦云勞矣。先是，寺基逼山趾，庳隘不稱。殿宇僧寮，盡委荊棘。可禪師鑿山數丈，拓其基，建大殿一區，表山冠林。翼以岑樓複閣，因地勢高下，曲折深邃，隨所扳躋。人遊其上，如置身縹緲，萬壑千峯，遙相拱揖。又闢寺左為藏經閣。募僧走江南，出瞿塘三峽，單舸往返萬餘里，得藏經置其上。又為長廊廣廡，栖十方雲水。單寮丈室，齋廚浴堂，清淨莊嚴，為茲山所未有，真大歡喜休歇地也。然師之所以殫力於斯者，有三義焉。一曰天啓與緣，二曰人弘其願，三曰地致其靈。非此三者之相需而應，則四十餘年之經營規畫，豈易觀厥成哉？事之興廢，各有其機。卒然相值，若或使之。非人力所與，則因師之自致也。峨眉梵剎之盛，經千餘年，陵谷變遷，蕩為灰燼；獨此栴檀片址，猶然薙草開林，法雲垂蔭，從棘榛荒翳中，望如兜率天宮。自此拈花聚石，大振獅音，莫不由莖草以倡之。此因緣響應，豈非天哉？世傳普賢願王以三千眷屬示現茲山，直欲徧大千世界，遊願海，超彼岸。白毫光中，瀰漫普照，其願力勇猛，固如是也。當師之一念堅忍，不怵於利害，亦既有成。揆其所願，不盡峨眉之祇林精舍同歸清淨化城不止。且山川靈氣，因時而發，鎮雄峯、奠坤維。其靈奇清寂，多為仙真禪逸之所鍾，近則精靈亦稍閒矣。於此有人焉，栖身巖壑，其精神氣魄日與山林相符合。安知非英華所結，藉斯人以洩其奇哉？不然，以渺焉杖笠之身，際兵戈震蕩之會，雖坐冰崖，囓霜雪，誰為拓給園、林鷲嶺耶？固知非緣不立，非願不成，非靈不效也。予感茲三者，因寺之成，而重念師之勞也，為之銘：瞻彼峨眉<#sp>乃號佛窟祇樹叢生<#sp>香滿山谷伏虎始登<#sp>千峯在抱雙谿潺潺<#sp>塵迹如掃劫火憑陵<#sp>琳宮寂滅金粟再來<#sp>津梁重設發願王心<#sp>具勇猛力莖草插地<#sp>香雲變色樓閣陵虛<#sp>鐘磬振響夕露朝霞<#sp>盤旋沃蕩爰栖雲水<#sp>十方雲集龍象威儀<#sp>蕭然杖笠瑞相光明<#sp>普徧銀海香象行塵<#sp>慈容儼在因緣自天<#sp>應時則合維山萃靈<#sp>注茲老衲方石淥池<#sp>實崇相教磨巖不刊<#sp>過谿長嘯<p>重建峨眉峯頂臥雲庵接待十方禪院記<p>（清）哈點（兵部侍郎）<p>海內山之多，莫若蜀，即山之奇，亦莫若蜀。千巖萬崿，虎踞虯連，其為謝屐之所難窮，郭《經》之所未載者，指不勝屈。要其聳秀特起，礙日干霄，巍巍屹屹，俯羣巒而兒孫之，則惟峨眉為坤維具瞻云。夫峨眉之名何昉乎？考之《輿圖記》，曰：「兩峯對峙，宛若蛾眉。」或又曰：「脈自岷山而來，至此穹窿突峻，其勢峨峨然也。」二者之說，未知孰是。然皆取象形之義，亦如水之似巴名巴，峽之類巫號巫云爾，無足深論。大約其體勢敻者，則神靈必尊；其奧窔深者，則呵護必遠。豈徒仙梵之窟宅，實為神皋之重鎮，不可得而褻也。今上御極，十有一年，特遣一等侍衛吳公，祭告如禮；兼命繪圖以進，藏之內府，不時上備睿覽，猗歟重哉！余曩者專督陝右時，側聞峨眉之勝為域中第一奇觀，心竊嚮往久之。然地非所轄，禮不越境，則亦付諸少文之臥閱名山，青蓮之夢遊天姥已耳。庚申冬。<p>峨山伏虎寺藏經樓碑記<p>（清）傅作楫（四川巡道<#sp>三韓）<p>峨眉山麓有剎曰伏虎，蓋以山形得名也。余雅慕其名勝，適癸亥年，有採木之役，偕撫軍、藩臬諸公，於倥傯中，入寺一遊，未遑流覽也。至甲子夏，又奉檄履繪川西南一帶輿圖，叱馭峨眉，在所必登。及攀躡巉巖，舍籃輿而徒步者十之七。至峯頂，則見大地山河，一望收之。言旋，途復經伏虎寺，可聞禪師遲余憩蘭若。時維宿雨初晴，苔青石澀，著屐徐登，山門內外，徘徊久之。陟殿謁普賢大士，歷禪堂，造方丈。觀其殿宇莊嚴自在，岑樓遠眺，蒼翠紛來，飄飄然，不啻置身兜率天也。師謂余曰：「此先師貫之和尚所創修，而山衲竭蹶以終乃事。開堂會講有年矣，皆諸檀越之德。今寺中所缺，惟全經一藏。已使徒與峨之金陵購取。會至，則如願矣。」遂飽伊蒲、臥禪榻，翌晨始就道。洎事竣歸署，拜家慈太淑人前。詢遊狀，余舉以此。因命余曰：「吾有素願，汝知之乎？蓋從兵戈搶攘而默有所期許也。」于焉卜期辦香供，往叩願王。至則見殿之西偏有若經營始基者，知為謀構藏經樓也。家慈即命捐俸以玉其成。值與峨自金陵負經至矣，樓工已竣，即以貯之。噫！寺此樓何異石室金櫃也哉？余因之有感云。<p>重修光相寺碑記<p>（清）張德地（四川巡撫<#sp>三韓）<p>余性嗜山水，嘗覽〈西蜀峨眉紀〉，謂伯仲崐崙，為震旦第一山。是以李白詩云：「蜀國多仙山，峨眉邈難匹。」每一遐想，不禁神往坤維，憾不能扶筇一探峯頂煙雲之勝也。迨今上甲辰歲，余奉命撫蜀。凡境內名山大川，應舉祀典，以昭聖天子格百神而及河嶽之意，或可藉此以慰夙好。但稽考往牒，峨之孤據西南也，髳盧暱處，歷代以來，祀典鮮聞。雖古今仰止者多，而登躋或寡。蓋以峨眉高標巀嶭，似於山為逸，不欲供人耳目近玩。若紅塵俗吏，吾知其岸然不屑也；況封疆肩鉅，奚暇遂觀之願？逾年餘，適有嘉陽閱城之役。峨眉處在道左，始獲一登眺焉。數十年寤寐之思，一旦得識面目，胸次為之豁然。乃攀援奇險，徧歷名勝，真宇內大觀。至鳥道中，珠林錯置，凡仙掌瓊峯，到處營建，不下數十百所，皆題雕越繪，禪棲清潔。山雖幽危而不荒寞，竊歎化工點染之妙。及陟峯頂光相寺，高出雲表，四維絕巘，俯視大千，渺如蟻蛭。懸巖萬丈，彩毫五色，是即普賢大士現身法界，放玉毫光，布兜羅緜之福地也。無何，而荏苒屢遷，寖至傾圮。楹桷支離，欄柵朽腐，予為悵然久之。夫峨眉以名勝甲天下，匪直巑岏矗起，輪尻磅礡，培垤太華已也。若乃雷霖初霽，蕩滌清虛，俛仰之間，毫髮無隱。西瞻靈鷲插天，遙對如相拱揖。空濛沕杳，光怪陸離，遂成銀色世界。如此神異，柰何苾芻僧，惟丈室是營；而遊人過客，亦惟以飯僧莊嚴作果。此光明希有之淨域，任其頹覆，何異子姓蕃昌，忍令父祖落寞？衫履麗楚，岸幘不冠；本末倒植，源流罔顧，莫此為甚。余爰捐俸金若干，及諸有司相率而助者，共若干，委峨眉邑令李莊年及縣尉彭昌德，督工修葺之，閱三月告成。重修正殿三楹，立門二重，各顏匾聯。復增禪室以居守僧。外置臺欄數十武，新建一坊，以標覩佛臺之故蹟。但見日映璇題，雲封雪嶺，人天胥有攸賴，瞻拜得所皈依。此一役也，將以彰聖人之德，所以格百神而及喬嶽。彼峨山者，豈能終逸於遐荒異域，負沈鬱詭異之概，寞處蠻髳，而不與諸嶽協供乃職也哉？眾請余言以垂不朽，余愧不敏，爰書所見，以記其勝云。<p>重修萬年寺碑記<p>（清）張德地<p>今上龍飛四葉，歲在乙巳九秋，余因閱嘉陽城垣之役，適望峨山處在道左，遂一登眺。所歷諸剎名勝不一，多由新構。獨光相、萬年二寺，一為普賢大士現光之所，一為中道止宿。前代敕建梵宮，實峨山首善之地。柰何傾圮有年，卒無修葺者，無殊乎養一指而失肩背耳。余遂捐俸，及諸有司共襄，約八百餘兩。半給光相寺，委峨眉尉彭昌德董之；半給萬年寺，委洪雅尉、陳國斌董之。閱數月告成。光相寺已書數言誌之矣。茲萬年寺僧亦以記事請，余因而有感焉。海內名山，如五嶽，視三公，主以五帝；蓋以其吐納雲雨，施德廣大，有功於民也。峨眉山，或為仙域，或為佛都，敷雲渙雨，不在五嶽下。予獨怪登覽者徒摭其林壑陰森、岡巒屼邃，以藻繪遊圃。而梵剎成毀，漠不關情。山靈有知，亦應所不許。況萬年寺適處峨眉之中，上而插天奇峻，歷八十四盤，閱七十二洞，登天門石、太子坪，謁銅錫諸殿，由此拾級，實為瞻禮階梯；下而亂山屏簇，兩峯相對，黑、白二水，纏綿如帶；豬肝洞，牛心寺，於此分途，又為風氣所團聚。是以創自唐慧通禪師，至宋勅賜白水普賢寺。明萬曆又改為聖壽萬年寺。原建有藏經閣、旋螺甎殿，堅緻絕倫，巍峨壯麗，甲於天下。內有銅鑄普賢騎象像一尊，高二丈。其前為毗盧殿，適當闔寺之主，實為普賢下院，安可任其頹廢而不修葺耶？況普賢大士以法王子，守護如來教，現身於此，以密引世人入光明藏海，證菩提覺性，其功德關係甚大。兹山屹然鎮巨蠏坤維，文章滋味之府；又為歷代勅建，非等閒淫祠者比。顧名思義，將以祝聖壽於無疆，奠磐石於永固。豈同怡情山水、藻繪紀遊者為哉？遂以是為記。<p>峨眉山萬年寺真武閣碑記<p>（清）朱國柱（峨眉知縣）<p>聞之古君子權輿造化，盪移陰陽，諸凡耳目所界，興廢因之，而補燮存焉。邇者黃岡梧陽劉公，奉命來按西川，百廢具舉。事竣，乃以便道躋峨，則癸酉秋日躔矣。人謂普賢示現，事屬虛渺，而余謂不然。蓋動念事佛，事神如在，感應之理，誠有不可揜者。況峨眉為坤維重鎮，插空萬仞，拔萃羣峯，吐納烟雲，蔽虧寒暑。所謂銀色世界、七重洞天者，非盡悠謬。使非有神靈呵護、法力維持，其何以至此？憶當戡定之會，戎馬生郊，烽烟四望，老稚殲於干戈，村廬化為灰燼，有目所不忍觀者。而峨山附近，何獨保全者尚多乎？即以余論，方督飛輓于崎嶇鳥道間，勍敵在前，羽檄嚴迫，袵金革而習鉦鼓，不遑朝食矣。儌惠聲靈，功成肆靖，得侍太君膝下；而尸饔無缺，子舍承歡，安知非冥冥默佑，得有今日哉？況吾太淑人，天性仁慈，喜施樂捐，其為願王所篤祐，又可知矣。閣成請記于予，因略敍其事，勒之石，庶此閣徑永垂無斁也歟。<p>海會堂八十八祖真像總讚<p>王僧芥<p>達法非今古，傳燈無後先。不會如來意，安得祖師禪？諸祖像貌盡棱棱，看來都是無心人。法界本無人共我，性海誰論妄與真？水中月，鏡中華，認得分明也大差。開口驀然成隔礙，揚眉早已涉周遮。這般關棙子，大地無人識。除非伶俐漢，動著有得失。古人振衣千仞岡，懸巖撒手獨承當。可憐漫覓西來旨，不知當下已亡羊。過去現在未來迹，大火燄中安不得。箇箇能操殺活機，婆心時露真消息。咄！玄路絕行蹤，翻飛不在翼。幻士跨泥牛，空手荷鋤立。任爾想像百千般，到此多應描不出。<p>鐵羅漢頌並序<p>（宋）黃庭堅<p>峨眉山之下，蟆頤津之淵，有百煉剛，鑄成二怖魔開士。人物表儀，隨世尺度。其中空洞，不留一物。扣之鏗然，應大應小。香塗刀割，受供不二。沈之水則著底，投之火則熾然。水火事息，二老相視而笑。涪翁曰：「世人稱鐵人石心，吾不信也。」二老者，真鐵石耳。乃為之頌曰：人言怖魔像<#sp>非金亦非鐵若作世金鐵<#sp>開士亦不現禪坐應念往<#sp>一鉢千家供順佛遺勅故<#sp>不宣示神通有為中無為<#sp>火聚開蓮華無為中有為<#sp>甘露破諸熱魔子自怖畏<#sp>我無怖畏想或欲壞鎔之<#sp>為己富貴梯賴世主慈觀<#sp>虎兕失爪角或得遇佛書<#sp>文字不能讀罪垢若消滅<#sp>字義皆炳然卻來觀六經<#sp>全是顛倒想今世青雲士<#sp>慎莫疑此解<p>息心所頌<p>（明）熊過（翰林<#sp>富順）<p>我聞普賢菩薩，於大光明山坐蓮華藏白象之座，普照十方，為說以後於閻浮提界，有一居士，現宰官身，了一切法；即與善緣，與其同學，而入此山。見諸辟支無學，居於一室。其室方丈，有一長者，善為說法。息心居士稽首而說偈云：善哉諸眾生<#sp>皆涉有為法菩薩入三昧<#sp>遮那之願力身相如虛空<#sp>不涉善惡念是名息心所<#sp>菩薩方便力憫念於眾生<#sp>無住而生心遂有種種法<#sp>流浪生死際唯願諸處者<#sp>遠離一切覺<#sp>餘者皆非是<p>峨眉大佛寺落成頌並序<p>（明）李長春（禮部尚書）<p>蓋聞震旦國中有道場三：曰峨眉，曰五臺，曰普陀，鼎立宇內，為人天津梁。顧五臺、普陀，距神州甚邇，人士趾錯肩摩，朝禮殆無虛日。獨峨眉在西南徼，非乘軺建旄者，與單瓢隻履之衲，不能一涉其巔。故人望之，宛在虛無縹渺間，視中土遼邈逖矣。邇歲，皇上奉聖母慈聖宣文明肅貞壽端獻皇太后命，凡宇內名山奧區，並頒布大藏，以闡揚教典。峨眉獨蒙賜金，命鑄千手大悲觀世音像，特繕殿閣以覆之，功德最為鴻鉅。於是令尹魏世軫囑比丘真法法主，鳩工庀材，選地於邑之東關外。甫逾年而範冶精好，結構雄麗。煌煌哉！三峨之麓，逾益增嚴助勝矣。蜀以近西域，故佛化漸摩，歆嚮恆切。茲覩聖人作為，咸思檄蔀啓迷，刮垢澄濁，以無墮障礙沈淪之習。而以觀世音力，冥扶默相，上之斂福宸極，綿壽慈闈；下之錫祐蒸黎，垂庥方域。即大千未為多，萬劫未為永矣。（臣）忝禮官，欣聞茲事，乃拜手稽首，而作頌曰：我聞大士<#sp>與佛齊肩退處菩薩<#sp>自貶位權以大悲故<#sp>發弘誓願閻浮眾生<#sp>普度億萬事理無礙<#sp>機相盡融耳觀非哲<#sp>目聽非聰由音有聞<#sp>由聞有覺聞實無聞<#sp>覺實無覺兩目兩臂<#sp>散為大千心無思慮<#sp>隨感應焉言觀世人<#sp>心為形役涉境迷真<#sp>顛倒思索雖一手目<#sp>猶桎梏存況乃千變<#sp>攫攘何煩惟是圓通<#sp>了無滯累如谷受響<#sp>如鏡懸視慈悲靈感<#sp>沙界畢周若光明山<#sp>尤號神丘於皇聖后<#sp>為萬姓母坤德攸載<#sp>乾祚斯久爰乘願力<#sp>廣度生靈經函法像<#sp>徧施四溟繄茲峨眉<#sp>獨沾渥澤範金為容<#sp>結宇為宅苾芻踴躍<#sp>龍象懽呼楊枝初拂<#sp>立現珊瑚稽首大悲<#sp>願佑我后如月常明<#sp>如山常壽慶澤誕毓<#sp>天子萬年熙熙化日<#sp>蕩蕩皥天乃溉餘波<#sp>微塵國土聿登春臺<#sp>共樂寧宇天壤有盡<#sp>功德無垠敢用作頌<#sp>永戴皇仁<p>萬曆三十三年乙巳仲冬<p>海會堂募置飯僧田偈<p>（明）曹學佺（四川廉使）<p>大峨山萬年寺碑文，予友聊城傅伯俊作也。序述此經費煩鉅，聖恩優渥，出內帑金錢無算。時惟中貴人料理，勿及子民。而其時當事地方，善於奉行，得以告成功者，則實仗大司禮丘公、少司馬王公之力也。寺外有海會堂一區，以處僧眾。有常住田畝，以資供養。庶乎居者、行者，皆獲給足，斯知森然備矣。予壬子歲，與比丘惟淨坐夏，具詢之，乃知堂眾日增，田疇尚闕。蓋丘、王二公，向欲完滿此緣，機猶有待。予亟合掌讚歎宣揚是役之不容已也。竊不自揣度，捐資百金，使惟淨藉手而乞。二公欣然樂成之，且令予友伯俊，發為至論，因述以偈云：大方廣佛華嚴經<#sp>普賢菩薩為上首正覺世間器世間<#sp>有情世間皆聚會三世一切諸如來<#sp>國土莊嚴劫次第如是皆於佛身現<#sp>佛身毛孔發智光其光處處演妙音<#sp>說法利益無邊際口門放光何因緣<#sp>普賢長子佛所說普賢品說平等因<#sp>如來所說平等果往昔無量劫海中<#sp>願常供養一切佛隨願所行得圓滿<#sp>桃李先花後果成普慧雲興二百問<#sp>普賢瓶瀉二千醻凡說一法一切法<#sp>理事圓融法門中善財童子菩提心<#sp>五十三參差別盡文殊囑令見普賢<#sp>法解已圓須行證普賢十願等虛空<#sp>禮敬諸佛及回向十方三世微塵剎<#sp>一一微塵皆佛所及有菩薩摩訶薩<#sp>重重海會而圍繞我以普賢行願力<#sp>現諸上妙為供養華鬘音樂衣蓋雲<#sp>塗香末香燒香聚一一燈炷須彌山<#sp>一一燈油大海水以如是等最勝具<#sp>皆悉如法而供養虛空眾生煩惱盡<#sp>我此供養無有盡十願之中功德海<#sp>一皆綸貫悉無餘所有與我同行者<#sp>願持諸佛微妙法<#sp>光顯一切菩提行世間所有眾福業<#sp>一切皆是佛光照海會堂中福田利<#sp>所有功德亦如是予今施助一供養<#sp>悉使修行至於果一法門中無量門<#sp>無量千劫如是說我以無量音聲海<#sp>普願功德皆圓滿<p>第八、仙隱流寓<p>舊志特闢神仙一門，似覺以神仙為高貴。其實修仙者，不過存想固形，多延歲月。即真得仙者，雖能昇騰變化，究是識神作用，並非斷惑證真之了生死法。但其看空世事、浮雲富貴、襟懷高尚、樂我天真，與唯取自適、不計其他之隱士，同足以鍼砭世俗囂競之風。故合志之，為仙隱流寓。<p>《列仙傳》：「周陸通者，楚狂接輿也。好養生，食櫜盧、木實及蕪菁子。遊諸名山，住蜀峨眉山。土人世世見之，歷數百年也。」費士戣《歌鳳臺記》云：「按皇甫謐《高士傳》、葛洪《神仙傳》、宋劉孝標《世說注》，皆以接輿避楚王聘，夫妻入蜀，隱於峨眉，不知所終也。」<p>《青神志》云：「漢光武時有史通平者，自會稽來蜀，詣峨眉，謁天皇真人，得授三一之法及五行之訣。廬於縣之北平山頂，煉大丹，龍虎成形。餌之，白日昇舉。」<p>《列仙傳》：「丁次卿欲還峨眉山，語主人丁氏云：『當相為作漆。』以甖十枚，盛水覆口，從次唾之。百日乃發，皆成漆也。」<p>《寰宇記》：「瞿君，字鵲子，後漢犍為人。入峨眉山四十年，得仙。乘白龍還家，於平岡治，白日昇上。」<p>《神仙傳》：「許碏，自稱高陽人。周遊五嶽名山洞府，到處，於石巖峭壁人不及所，題云：『許碏自峨眉山尋偃月子到此。』」<p>紫陽真人，姓周諱義山，字季通，汝陰人也，漢丞相勃之七世孫。登峨眉山，入空洞金府，遇甯先生授《大丹隱書》八稟十訣。退登岷山，遇陰先生授《九赤班符》。又退鶴鳴山，遇陽安君授《金液丹經》、《九鼎神丹圖》。<p>左慈，字元放，號烏角先生。隱峨眉山。後遊鄴下，曹操出郊，慈齎酒一升，脯一斤，親手斟酌，眾官皆醉飽。操怪，行視諸壚，悉亡其酒。操怒，欲因座上殺之。慈卻入壁中，或見於市。慈眇一目，操令人捕之，便見市中眇一目者無數。後又遁羣羊中，旋殺旋活，終不能害。<p>《神仙傳》：「宿山圖，隴西人，採藥於峨之隴寧山，服之仙去。」<p>陳芳慶，漢季好道，隱東武山，後入峨眉，不知所終。即子昂始祖，得《墨子五行祕書》，通白虎七變法。<p>唐天后朝，大旱，有勅：「選洛陽德行僧徒數千百人，於天宮寺誦《大雲經》，以祈雨澤。」有二人在眾中，鬚眉皓白。僧曇林遣人謂曰：「罷後，可過某院。」既至，問其從來，曰：「予伊、洛二龍也。」林曰：「誦經求雨，二聖知乎？」答曰：「焉得不知？然雨者，須天符乃能致之，居常何敢自施？」林固求之，二老曰：「有修道人，以章疏達天，某始可效力。」林乃入啓則天，發使嵩陽，宣孫思邈入內殿，飛章，其夕大雨。思邈亦不自明，退詣經筵，問曰：「吾修心五十年，不為天知，何也？」因請林代問，二老答曰：「非利濟生人，豈得昇天？」於是，思邈歸青城山，撰《千金方》三十卷，既成，白日昇舉。<p>《酉陽雜俎》：「唐明皇幸蜀，夢孫思邈乞武都雄黃，乃命中使齎雄黃十斤，送於峨眉頂上。中使上山未半，見一人，幅巾披褐，鬚髻皓白。一童青衣丸髻夾侍，立屏風側，以手指大磐石曰：『可致藥於此。上有表，錄上皇帝。』中使視石上朱書百餘字，遂錄之。隨寫隨滅，寫畢，石上無復字矣。須臾白風漫起，忽然不見。」<p>宋成都府有僧，誦《法華經》有功，雖王均、李順兩亂於蜀，亦不遇害。一日，忽見山僕曰：「先生來晨請師誦經，在藥市奉迎。」至則已在。引入溪嶺，數里煙翠，見一跨溪山閣，乃其居也。僕曰：「先生請師誦經，老病起遲。若至〈寶塔品〉，乞見報。」師報之，先生果出。野服藜杖，兩眉垂肩，默揖，焚香側聽而入。齋則藤盤竹箸，秫飯杞菊，不調鹽酪，美若甘露。飯訖，下襯一鍰。僕曰：「先生寄語，遠來不及攀送。」僕即送行，僧於中途問曰：「先生何姓？」曰：「姓孫。」「何名？」僕即於僧掌書思邈二字。僧嗟駭，僕忽不見。凡尋三日，竟迷路蹤。歸視襯金，乃金錢一百。由茲一饍，身輕無疾。至宋天禧中，一百五十歲，長遊都市，後隱不見。一說係王蜀時大慈寺僧事，並錄俟考。<p>王蜀時，有僧居成都大慈寺，恆誦《法華經》。嘗入青城大面山採藥，沿溪越險。忽然雲霧四起，不知所往。少頃，見一翁，揖之，敍寒暄。翁曰：「莊主人欲屈君一往，可否？」僧曰：「甚願。」少頃，雲散，見一宅宇陰森。既近，翁曰：「且先報莊主人。」僧入門覩，事皆非凡調。問曰：「還齋否？」曰：「未。」遂焚香請念所業，此僧朗聲誦經，翁令誦徹部。所饋齋饌，皆大慈寺前食物。齋畢，青衣負竹器，以香草薦之，乃施錢五貫，為師市胡餅之費。翁合掌送出。問人，或云：「孫思邈先生。」此僧到寺，已經月餘矣。其錢將入寺，則黃金貨泉也。王主聞之，收金錢，別給錢五百貫，其僧散施之。後嘉州羅目縣，復有人遇孫山人賃驢不償直，訴縣乞追攝。縣令驚怪，出錢代償。其人居山下，及出縣，路見思邈先生取錢二百以授之，曰：「吾原伺汝於此，何遽怪乎？」<p>牟羅漢，眉山人，名安。以廂兵，隸倅廳。如岷山，陟上清坡，苦饑。忽遇髯者顧笑曰：「汝饑，何不食柏子耶？」摘柏子投其口，顧髯者不復見矣。遂不火食，亦往往通老莊。偶一日，江水暴漲，舟不可行，或戲指其笠曰：「乘此渡，可乎？」牟遂置笠水面，趺坐其上，截江以濟，觀者異之。<p>宋陳摶，號希夷，普州人。初隱華山，藝祖即位召對。後遠遁峨眉，自號峨眉真人。今大峨石「福壽」二大字，乃出其筆。<p>《感遇傳》：「宋文才，眉州人。少時，與鄉里數人遊峨眉山。上及絕頂，偶遺其所齎巾履。步求之，去伴稍遠。見一老人，引之徐行，皆廣陌平原，奇花珍木。數百步，乃到一宮闕，玉砌瓊堂，雲樓霞館，非世人所覩。老人引登萼臺，顧望羣峯，棋列於地。有道士弈棋，青童採藥，清渠瀨石，靈鶴翔空。文才驚駭，問老人：『此何處？』答曰：『名山小洞，有三十六天。此峨眉洞天，真仙所居，第二十三天也。』揖坐之際，有人連呼文才名，老人曰：『同侶相求，未可久住。他年復來可耳！』命侍童引至門外，與同侶相見。迴顧，失仙宮所在。同侶云：『相失已半月矣！每日來求，今日乃得相見。』文才具述所遇，眾異之。」<p>漢竇誼，居蜀峨眉山，放浪不羈。月夜子規啼竹，誼曰：「竹裂，吾可歸矣。」其夕竹裂，遂遁去。武帝三徵不起。<p>譙秀，南充人，周之孫。隱居高尚，李雄徵之不應，逃入峨眉山中。<p>唐仲子陵峨眉人。讀書大峨石，通后蒼大小《戴禮》，以文義自怡。家惟圖書及酒數斛而已。<p>唐胡份，不知何許人，嘗隱廬山。李騰弓旌之，逃入峨眉，隱九老洞。<p>宋杜鵬舉，崇慶人。喜遊，嘗奉親挈家，徧訪名山。愛峨眉之勝，因家焉。<p>宋梁鼎，字凝正，華陽人。入峨山，著《隱書》三卷。<p>明巖下老人，不知姓名。宣德間，自廬山往峨眉，各巖下每一二宿，輒遷他所。有時微吟，以指畫空。人咸以巖下老人呼之。<p>明韓懋，號飛霞道人。博極羣書，善歌詩。遊京師，大學士楊公禮重之，聞於武宗，召見與語大悅。時逆瑾有異謀，懋為醫藥保御，頗有力，賜建飛霞宮。後乞還峨眉。今錦江滸有竹窩，乃嘉定安彭諸公以居懋者。
。
<juan><juan>峨眉山志卷八<p>第十、動植物產（分十一子目：鳥、獸、花、木、果、竹、茶、菜、藥、草。附珍異。）<p>峨眉為西蜀最大之山，又為普賢菩薩聖道場地。所蘊者深，故所發者必勝；所積者厚，故所流者自光。其間動物植物，何可勝數？凡來山者，須得此山一草一木，若飛若走，皆具普賢智慧德相之眼，庶可觸境明心，聞聲悟道，直下知歸，不致當面錯過也。故志物產。<p>鳥<p>佛現鳥：山頂光相寺有二隻，絕不見其生育。大如雀形，似土畫眉。佛將放光，則鳴云：「佛現！佛現！」見人不驚，每向人手取食。山頂餘鳥俱不能到，唯此二鳥常報佛現。蓋菩薩變化所作，發人信心之靈禽也。萬年寺以下，則羽族俱備矣。<p>角鷄：大於雉，頭有二毛角，好鬭。或云即鶡。<p>黃連鷄：五彩俱備，類錦鷄而色更爛然，腳黃色，產黃連處有之。<p>王母：狀如燕，色紺翠，尾多而長，飛則尾開如兩旗。杜詩：「王母晝下雲旗翻。」<p>雨道士：亦鳥名，鳴則天雨。<p>連點七：山溪有之，或曰即鶺鴒。有僧問洪杲：「如何是連點七？」師云：「屈指數不及，地上無蹤迹。」<p>護花鳥：《益州方物略》云：「青城、峨眉間，往往有之。至春則啼，其音若云：『無偷花果。』髣髴人言。」宋子京《方物略》贊曰：茜首黑裳<#sp>黃駁其羽厥鳴嚶嚶<#sp>若禁若護名而不情<#sp>盜者猶懼<p>桐花鳳：《邑志》：「弓背山桐梓坡所產。」按《朝野僉載》：「彭蜀間有此鳥，如指大，五色備具，其冠似鳳。食桐花，每花放即來，花落不知所之。」<p>巖鷹：頭似貓有翼，兩耳極大，身長二尺，一名催生。晝昏夜明，喜食貓血。鳴則人家有喪，聞者惡之。亦鵂鶹梟鵩之類。<p>增山雀：觜距俱紅，章備五色，其聲宛轉悠揚可愛。唯冬月有之。<p>竹鷄。<p>黃䳺鷄。<p>獸<p>貔貅：自木皮殿以上，林間有之。形類犬，黃質白章。龐贅遲鈍，見人不驚，羣犬常侮之。聲訇訇，似念「陀佛，陀佛」。能援樹，食杉松顛，並實。夜臥高籬下。古老傳名「皮裘」，紀游者易以「貔貅」。此獸卻不猛，兩存以備考。<p>虎豹：年年有迹於峯頂，不見其形。<p>猨、麞、熊、❥、巖驢、山牛、巖兔（似鼠無尾）、毫豬。<p>禮鼠：似鼯，毛色深黑，馴擾親人。投以果實，則前兩足捧之立啖，若拱揖。閒入廚中捕食。<p>花<p>桫欏花：生峨眉山上。數葩合房，春開，葉在表，花在中。根不可移，故人不得為玩。宋子京《方物略》贊曰：聚葩共房<#sp>葉附花外根不可徙<#sp>見偉茲世<p>木蓮華：生峨眉山谷，狀似芙蓉，香亦類之。一云，葉似辛彝，木幹，花夏開，枝條茂蔚，不為園圃所蒔。贊曰：葩秀木顛<#sp>狀若芙蕖不實而榮<#sp>馥馥其敷<p>按《酉陽雜俎》及《老學庵》所載：「忠州溪澗，及臨邛白鶴山寺，俱有之。」白樂天云：「木蓮樹，生巴峽山谷間，巴民亦呼黃心樹。大者高五尺，涉冬不凋。身如青楊，有白文。葉如桂，厚大無脊。花如蓮，香色豔膩皆同，獨房蘂有異。四月初始開，自開迨謝，僅二十日。」邛僧云：「蘂坼時，有聲如破竹。」白樂天詩：如折芙蓉栽旱地<#sp>似拋芍藥挂高枝雲埋水隔無人見<#sp>唯有南賓太守知<p>又〈畫圖寄元微之〉云：花房膩似紅蓮朵<#sp>豔色鮮如紫牡丹唯有詩人解親愛<#sp>丹青寫出與君看<p>宋周濂溪先生〈巴嶽觀木蓮〉詩有云：枝懸縞帶垂金彈<#sp>瓣落蒼苔墜玉杯<p>此又似是白花。明王鳳洲載《異物志》。<p>牡丹、芍藥、草牡丹、薔薇、紫荊、蜀葵、木樨花、百合、杞菊（即枸杞）、蕙、萱、菊、蘭、西番菊、金錢菊。<p>木芙蓉：花開如椀大，樹高二丈餘。<p>鵝毛玉鳳花：蓬如釵股，秋開不蘤，而鬚狀似禽。<p>錦帶花：長蔓柔纖，花葉閒側，如藻帶然。花開形似飛鳥，亦號「鬢邊嬌」。范石湖詩：妍紅棠棣妝<#sp>弱綠薔薇枝北風一再來<#sp>飄飄隨舞衣吳下嫵芳檻<#sp>峽中滿荒陂佳人墮空谷<#sp>皎皎白駒詩<p>錦被堆花：即薔薇。唐裴說詩：一架長條萬朵春<#sp>嫩紅深綠小巢勻只因根下千年土<#sp>曾葬西川織錦人<p>范成大詩：誰把柔條夾砌栽<#sp>壓枝萬朵一時開為君也著詩收拾<#sp>題作西樓錦被堆<p>珍珠蘭：俗名魚子蘭。<p>海梅：高僅三尺，冬月開花，如小桃花，結實如櫻桃。<p>月月紅、石竹子花、竹葉花。<p>野蓮華：一云野棉，外紫內白，狀如五臺，少林，金蓮華。<p>杜鵑花：山頂最多，三四月開。<p>良薑花：香如梔子，秋間徧地有之。<p>扁竹花。<p>海棠：自萬年寺至山下，沿山巖壑，到處有之，名野海棠。葉較人家所種者稍大，花亦澹紅色。頭皆下垂，有似深山隱士避人，不欲露其形影者。<p>按《益部方物略》：「海棠，有數種，又時小異。惟其盛者，重苑疊蘂可喜，無定種也。始濃稍淺，爛若錦障。北方枝強花瘠，殊不可玩，故以蜀產為天下奇豔云。」《嘉定志》云：「海棠，紫錦色者佳，餘皆棠棃耳。」又云：「海棠樹，以棃接之，其木堅而多節，外白中赤，實如櫻桃。」此皆木本海棠，非所尚也。余所愛者，山中自生草花。除前人詠木海棠詩不錄外，附錄唐薛能詩一首：酷烈復離披<#sp>元功莫我知青苔浮落處<#sp>暮柳閒開時帶醉遊人狎<#sp>連陰被叟移晨前清露溼<#sp>晏後惡風吹香少傳何許<#sp>妍多畫半眉鳥疏連水脈<#sp>庭綻粒松枝偶汎因沈硯<#sp>閒飄顧亂棋繞山生玉壘<#sp>和郡徧坤維負賞慙休歇<#sp>豪吟分失機明年愁不見<#sp>留此贈巴兒<p>木<p>柟：有二種。一、真柟，作柱棟梁；二、閏柟，止堪供爨具耳。<p>梧桐、桐油樹、白蠟樹、椿、冬青、樟、柏。<p>檜：似柏有刺，葉短而動螫人。<p>杉：有數種，油杉、鐵杉、拋杉、層子杉。<p>白花槿樹、黃楊。<p>椶樹：見東坡〈送長老〉詩，敍云：「椶筍，狀如魚，剖之得魚子，味如苦筍而加甘芳。蜀人以饌佛僧，甚貴之。今以餉殊長老。」詩云：贈君木魚三百尾<#sp>中有鵝黃子魚子夜叉剖癭欲分甘<#sp>籜龍藏頭敢言美願隨蔬果得自用<#sp>勿使山林空老死問君何事木魚烹<#sp>只為形同無識耳<p>嘉樹：在羅目縣東南三十里，陽山江溉，兩樹對植，圍各三二尺，上引橫枝，亙二丈，相援連理，陰庇百夫，其名曰黃葛，號嘉樹。蘇子由詩：「予生雖江陽，未省到嘉樹。」即此。<p>野漆樹：八九月生子，葉如榧樹，珠圓玉立，霜華掩映，朗潤可愛。<p>丁樹：夏日開花，初放白，將萎紅。<p>羅漢松：結實頗肖，又名塔松。狀似杉而葉圓細，生峯頂。<p>佛頂青：其樹葉碧翠異常。生金頂者，尤具光彩。<p>竹柏：生山上，葉繁長而似竹。修直其幹，大抵類柏而亭直。贊曰：葉與竹類<#sp>緻理如柏形狀得名<#sp>亭亭修直<p>萬年松：其莖最小，藏書帙中經年，得水復活。<p>果<p>橙、橘、香櫞、指柑、香木瓜、蜜羅柑。<p>桃：出綏山者佳，今雙飛橋清音閣，小而味美。<p>梅、石橊、海棃、栗、枇杷、榛（似栗而小）、葡萄、銀杏、柿。<p>竹<p>龍竹：根有二角，高節實中，可為杖，遊山者多採之。<p>千歲竹：生山南絕壁間。盛以竹籃，培以砂石，懸之檐前，即暢茂，夏三月開花。壅以土，則枯死。<p>月竹：每月一生，又名普賢竹。<p>對青竹：產峨山，黃魯直有賦。<p>紫竹：三年始變紫色。<p>荊竹、冷竹、刺竹。<p>桃竹：皮滑而黃，可為簟席及拄杖。今山中又有桫欏樹，作筆筒，更古樸可愛。李太白〈醻宇文少府贈桃竹書筒〉詩：桃竹書筒綺繡文<#sp>良工巧妙稱絕羣靈心圓映三江月<#sp>彩質疊成五色雲中藏寶訣峨眉去<#sp>千里提攜長憶君<p>杜子美亦有〈桃竹杖贈章留後〉詩。<p>慈竹：即子母竹，性叢產，根不外引，其密間不容笴。筍生夏秋，閱歲枝葉乃茂。蜀中此竹最多，云是岷峨分來。元微之詩云：慈竹不外長<#sp>密比青瑤莎予攢有森束<#sp>玉立無蹉跎纖粉妍膩質<#sp>細瓊交翠柯亭亭霄漢立<#sp>靄靄雨露多冰碧寒夜聳<#sp>簫韶風晝羅煙含朧朧影<#sp>月泛纖纖波鸞鳳一已顧<#sp>燕雀永不過幽姿媚庭實<#sp>浩氣爽天河峻節高轉露<#sp>貞筠寒更和託身仙壇上<#sp>靈物神所呵時與天籟合<#sp>日聞陽春歌應憐孤生者<#sp>摧折成病疴<p>有賦，見〈藝文〉。<p>茶<p>《文選注》：「峨山多藥草，茶尤好，異於天下。」今黑水寺後絕頂產一種茶，味佳，而色二年白、一年綠，閒出有常。不知地氣所鍾，何以互更？<p>明初，賜有茶園，在白水寺。植茶萬本，為雲水常住之用。萬曆末，為僧鬻去。至康熙初年，乃以金千兩贖還常住。有碑記其事。<p>茶為蜀中常產，蒙嶺在名山，霧中在大邑，俱擅古今名品。世又謂：「峨眉味初甘終苦，不減江南春採。」又《華陽國志》：「眉州、洪雅、昌闔、丹稜茶，用蒙頂製餅法，片甲、蟬翼，味苦而甘。」白樂天云：「茶中故舊是蒙山。」文潞公詩云：「舊譜最稱蒙頂味，露芽雲液勝醍醐。」<p>菜<p>普賢菜、羅漢菜（葉似豆苗）。<p>東風菜：生山谷間，一名斷續藤。行人渴，則取汁飲之。<p>龍巔菜：似椿，樹頭有刺。<p>白芥菜：滿山自生，在九老洞尤佳。<p>綠菜：黃山谷有贊。<p>苦菜：即龍葵，三月生，六月花從葉出，莖直花紫，八月實黑而落，其根復生，陵冬不枯。<p>甜菜、岸邊菜、嬾菜（即黃連顛）。<p>蕨菜：《瑯嬛記》云：「猨啼之處，蕨乃多有。每一聲，遽生萬莖。」此物根可為粉、為餅飥，苗可為蔬。李太白詩：「不知行徑下，初拳幾枝蕨。」東坡〈送蜀僧去塵〉詩：「拄杖挂經須倍道，故鄉春蕨已闌干。」黃山谷亦有「蕨芽初長小兒拳」之句。<p>真珠菜：生水石上，翠縷纖條，首如真珠。可蔬醯煑，可攜千里。<p>虀菜：開白花，春時廣有。高力士詩：兩京作斤賣<#sp>五溪無人採花葉夏雖殊<#sp>氣味終不改<p>馬蘭菜：葉似三漆而小，花開似小菊，澹紫色。春時嫩葉曝乾，可代旨蓄。<p>巢菜：葉似槐而小，子如小豆。夏時種以糞其田。苗可作蔬入羹，即薇菜也。氣味似豌豆，蜀人巢元修愛之，故名巢菜。東坡贈詩云：彼美君家菜<#sp>鋪田綠茸茸豆莢圓且小<#sp>槐芽細而豐<p>公在黃州日，為元修寄巢菜感賦也。<p>以上諸菜，峨眉山頂徧地有之。歲在戊子己丑，蜀避亂山頂，僧眾絕糧，徧採山中草根樹苔食者。有團土為丸，嚥取延命者，獨不知採蕨法。余修志時，凡山頂有南方野菜可救饑者，皆為入之。若論諸菜中，蕨味濃氣厚，少食不饑，住山人尤當以此為返魂續命耳。此外，山中尚有薯蕷、南星、石苔、石花、菌蕈、木耳可食。木耳，皮厚似羊肚石，迥勝他處，山頂在處有之。其餘過萬年寺以下，薑、芋、瓜、豆、稻、麥、黍、蕎，始可種蒔。稍上，地寒，種多不生。山頂止可種菜，山峯石廣土少，不能多種也。芋有青、紫、白、真、連禪、野六種，唯野不可食。連禪，即赤鸇，最佳，一名蠻芋。古記云：大饑不饑，為有蹲鴟。漢卓氏，致富以此。<p>藥<p>石瓜：生峨眉山樹端。挺葉肥滑如冬青，椹似桑，花色淺黃，實長橢，殼解而子始現。以其形似瓜，故名。煑為液，治痺。<p>紫荷車：藥名。范石湖有詩云：綠英吐弱綫<#sp>翠葉抱修莖矗如青旄節<#sp>草中立亭亭根有卻老藥<#sp>鱗皴友松苓長生不暇學<#sp>聊冀病身輕<p>黃精：峨山產者甚佳。韋應物詩：靈物出西川<#sp>服食採其根九蒸換凡骨<#sp>經著上世言<p>云云是也。又宿進〈游峨〉詩：寂寥山寺停輿處<#sp>豁落風花到手時亂石窟中翻素雪<#sp>碧雲堆裏臥青猊巖龕鳥拜珠瓔佛<#sp>碑閣苔箋冰柱詩拾得黃精須爛煑<#sp>飯儂明日上峨眉<p>何首烏。<p>南星：山中歲饑，掘得，連蒸三晝宵，可以為糧。<p>天門冬、蒼朮、王不留行、威靈仙、山藥、龍膽草、益母草、茱萸、夏枯草（煎水盥面，不皺）、白荳蔻、黃連、三七、五加皮、蒼耳、梔子、常山、茵陳、金毛狗、芍藥、馬蹄香、升麻、川烏、紫菀、沙參、吳茱萸、獨活、半夏、桔梗、草烏、青木香。<p>草<p>普賢綫：樹上苔鬚，蔓引而成，長數尺。或言深谷有尋丈者，煎湯服，治心氣疼痛有效。《方物略》曰「仙人縚」，即此物。贊曰：附陽而生<#sp>垂若文絛大槩苔類<#sp>土石所交<p>余觀峨眉山，是樹俱生綠苔，又有緌綞翿綴垂至數尺者。其樹亦根蟠石上，藤蘿窅絡，不辨木石。又有一樹兩葉，異命同生者。總之，山靈變釀，不可方物，如此。<p>壁竇草：葉如螢光，或隱或現，赫日不掩。<p>金星草：葉似萱，背有點，雙行相偶，黃澤似金星故，又曰「金釧草」。可治疽創及丹石毒。喉生乳鵝，搗水飲之。<p>瑞草。<p>長生草：山陰蕨地多有之。修莖茸葉，色似柏檜而澤，經冬不凋，故曰長生。<p>碧雲草：似孔雀尾，山中石上多有之。<p>附：珍異（不可常有，故名珍異。）<p>《本草經》：「嘉州峨眉山出菩薩石，形六棱，銳首，色瑩白明徹，若泰山狼牙，上饒水晶之類。日隙照之有五色，如佛頂圓光，俗謂菩薩光明所感。」即今所謂放光石也。在峨眉山後百餘里外，始產此石。彝人拾之，鬻與山僧，以備遊客之覓。峨山中無此石也。<p>《蜀郡草堂閒話》：「雷威斲琴，多在峨眉、無為、霧中三山。」又《益部談資》：「世傳雷威斲琴，不必皆桐。遇大風雪之日，酣飲，著蓑笠，獨往峨眉深松中，聽其聲，連延悠揚者，伐之，斲以為琴。有愛重，名以松雪。」<p>《嘉祐雜志》：「峨眉雪蛆，治內熱。」陸游云：「亦產茂州雪山嶺谷中。雪時得之，能蠕動，雪消蛆亦消。」《益部談資》云：「雪蛆，產岷峨深澗。形如蝟而無刺，肥白，長六寸。腹中唯水，能伸縮。取食，須在旦夕，否則化矣。」<p>《范子計然》曰：「空青，出於巴郡。」《本草》：「空青，生益州山谷，久服輕身。能化銅鉛作金。」又云：「蜀名山縣有銅處，空青出其陽。青者，銅之精也。」又云：「空青，生越嶲山有銅處，銅精熏則生空青，其腹中空。」梁江淹〈空青賦〉曰：「夫赤瓊以照燎為光，碧石以葳蕤為色；咸見珍於東國，並被貴於西極。况空青之麗寶，挺山海之不測。……於是寫雲圖氣，學靈狀仙，寶波麗水，華峯豔山。陽谷之樹，崦嵫之泉，西海之草，炎州之煙。……曲帳畫屏，素女綵扇，錦色雰鬱，綺質蔓延。點拂濃薄，如隱如現，山水萬象，丹青四變。咸百鑑而可珍，亦千金而不賤。」故淹作〈扇上彩畫賦〉有：「空青出峨眉之岨，雌黃出嶓冢之陰。」今無所見矣。<p>第十一、蔣編志餘<p>〈志餘〉一篇，係蔣虎臣輯全志之外，所錄之文。事寬泛而理確鑿，勵法屬而警愚頑。如蓮池、法照數段，洵長夜之慧炬，苦海之慈航。嚴武代巡等之狂悖，饑饉刀兵等之慘悽，皆足以警醒癡迷，啓牖良善，誠為不可缺者，悉備存之。閒有考據失當，評論欠圓之處，特為刪削，俾成完璧。又將舊志不便列于各門者數段，附之于後，註明起訖，兩不相參，以期閱者不復致疑。故志志餘。<p>蜀山，岷、嶓、蔡、蒙為最大，古今聞人洽士，考覈最詳，然究竟不知何山為峨眉也？古云：「北山皆嶓，南山皆蒙，峨眉當為冢首。」然考〈禹貢〉蔡註：「蒙，在蜀郡青衣縣；蔡，在雅州嚴道縣。二山上合下開，沫水出焉。」則冢另是一山，非峨眉所為。不肖曾聞之先君子云：「川西皆岷，岷北流為洮，入黃河。南流入川，為大江。」此知岷峨總是一山，只橫障西南二處為異耳。今江水果隨岷峨至嘉眉直下，中間如嶲州之大渡、沫水，夾江之青衣，犍為之漢水，無不湊集至嘉定為一，都聚合之。〈禹貢〉「岷山導江」一語，地勢愜合，不應又牽引冢山作首尾也。《總志》載：「峨眉在威州，至西五里。」《廣輿記》載：「峨眉山在眉州城南，來自岷山，延袤三百里，至此突起二峯，如蛾眉然。」又曹公楷〈遊鎣華山記〉云：「此山連峨岷嶺，為兩戒山河之首足。」知二山相連即一山也。古云：「天下名山，太華險絕，峨眉神奇。」又云：「望遠則峨眉，登高則太華。」此二山，余皆親躡其頂，嶔崎塊異，無從優劣。但華山，窮日之力尚可至頂，峨眉非兩日不能至。則論高又當推峨眉耳。唯是峨眉山，凡遇懸巖峭壁處，俱有木棧鋪墊，躡之而行。兩傍樹木周遮，密如欄楯。又山多陰雨，白霧瀰漫，人過險處，俱坐不知。只重嶺傑驛，層見疊出，雖有壯夫賈勇，亦嗟力竭。華山，四圍無路，險處俱就山壁。上懸鐵繩下引，遊人挽之而上。往往繩斷，即壓殺百數人。繩傍雖微鑿孔窞，僅容半足，緩急何濟於事？昔人稱直行如上壁，橫行如騎牆，良不虛也。余遊二山，妄斷二語云：「峨眉高而不險，華山險而不高。」同行一友又增二語云：「峨眉比華山，高而加遠；華山比峨眉，險而加峭。」亦確論也。<p>古今名勝之地，仙佛住現，傳至數世，亦有互相消息，不可測臆者。如五嶽，俱天真道場，近來唯華山無僧寺，其餘四嶽，亦駸駸乎解珪剝墄矣。峨山，自黃帝問道天皇真人，時未有佛祖與分席也。今則琳宮梵剎，布滿巖壑。至問羽流，乃無一人。宋皇坪、軒轅觀，全成虛莽。唯純陽一殿，為明代巡衡陽赫公所建，載有碑記，欲為天皇存餼羊之意。然今住持仍是緇流，中塐彌勒、願王等像，純陽特一寓公耳。竊意聖賢隨時度世，或為仙，或為釋，原無定迹。今日禪道盛行，諸天仙眾，必是棄捨本法，趨向真如。如彌遮之事提多，商那之嗣迦葉，一音闡化，接物利生，皆不可知也。<p>蓮池大師《竹窗隨筆》云：「遊五臺者曰文殊在，遊峨眉者曰普賢在，遊普陀者曰觀世音在；獨不曰西方極樂世界有彌陀在乎！又不曰三大士者徒仰嘉名；阿彌陀佛現在說法，親炙休光之為愈乎！跋涉三山，累年月而後到；信心念佛，一彈指而往生。失此不為，大可歎也！」考《淨土資糧》稱：「有人修西方淨土者，臨命終時，見二大士隨彌陀接引。則誠心頂禮願王，西方亦決可至。」大師言此，特為虛頭衲子假借朝山為名、奔走乞食者，作鍼砭耳。<p>又云：「或謂五臺、峨眉、普陀三山，劫火不壞，遊者能免三災，此譌也。三災起時，大千俱壞，何有於三山？若必遊此免災，則瞽目跛足不能登歷者，縱修殊勝功德，終成墮落；而居近三山者，即愚夫皆成解脫耶？當知無貪乃不受水災，無瞋乃不受火災，無癡乃不受風災，三山之到何與？願念念開文殊智，行普賢行，廓觀音悲，則時時朝禮三山，親近大士。不達此旨，而遠遊是務，就令登七金，渡香水，何益？」按大師此語，凡在峨眉遊居者，皆當日誦一徧，以當聾鉦瞶鼓。至三災之說，遠不能料；以目前論，獻逆流毒西川，所在屠戮，人類幾絕。峨眉一山，賴菩薩慈力護持，四眾安般，如臥袵席。雖謂之三災不壞，可也。<p>又云：「先德示眾云：『汝等出家，未曾立腳得定，忽已過三四十年。』吾聞此語，真懇痛切，心戰毛豎。乃有都將青春壯色，勤勤作有為事業，或奔南走北，言我參禮名山；或裝塐修造，曰我興崇三寶；或聚眾起會，曰我助揚法化。此雖名色好事，非同賞玩麴糵等比，至其為空過，一也。一朝猛省前非，已是龍鍾衰朽，悔無及矣！古云：『少年不努力，老大徒傷悲。』嗚呼！更有終身安然而不傷悲者。」按大師此語，言言熱血，審知朝山作福，非修行第一要務。然如今人假外勢以塞中道，疊人我以隔聖途；得法傳法，總非戒定慧之由生；施醫施藥，悉同饕餮仯人之輩；縱有達道者，亦莫如之何也已。不肖嘗聞古德云：「諸上善人，若能持六度、修萬行，了了如一箇避塵之珠，萬物不相滯礙。然欲出一頭地，先發一決了漢的心。決了者，諸惡莫作，眾善奉行。」所以云：「順信佛語，天神衛護。」倘或身寓法扉，心運魔行，必是六師之再來。寄語明眼，慎心防護。欲修無上菩提者，須從實地修行，不致墮身業海，猶為彼善於此也。古偈云：「修慧不修福，羅漢應供薄；修福不修慧，象身挂瓔珞。」凡事不可執著，謂朝山、接眾、齋僧、造佛為非功德固不可；謂此等即是修行極則，亦不可耳。中峯大師有云：「一心為本，萬行可以次之。」至哉言也！<p>世人競稱文殊在五臺，普賢在峨眉，此是俗見，如今朝廷設官，各分疆界、各有職掌者然。其實菩薩神化，周徧法界，何嘗以某處為我道場，某處為彼道場耶？蜀父老相傳：「宋時有僧禮五臺，不覩文殊光相。忽逢一老翁云：『菩薩出遊蜀矣。今以旃陀羅身，寄笮橋南，乃其化現，非有二文殊也。』僧因歸，謁屠人石長者，忽化文殊，其刀化為如意，飛出屋去。蜀人異之，因即所居為文殊院焉。」此文殊之在蜀也。讀《廬山東林》及《衡嶽志》唐法照大師故事，曾詣五臺，親入竹林聖寺，文殊、普賢東西向坐。此又普賢之在五臺也。總之，二大士志同道合，如無著、天親，無時不相往來聚會。又皆發願欲生極樂國土，故彌陀所至，同來接引。所謂娑婆良弼，安養親臣耳。<p>法照大師，大曆三年止雲峯寺，慈忍戒定，為時所宗。嘗於僧堂食鉢中，睹五色雲中有梵剎，當東北有山澗石門，復有一寺，金書其題曰「大聖竹林寺」。他日復於鉢中，見雲中數寺，池臺樓觀，萬菩薩眾雜處其中。師以所見，訪問知識，有嘉延、曇暉二僧曰：「神聖變化，不可情測。若論山川面勢，乃五臺耳。」師遂與同志遠詣五臺，見寺南有光貫日，師緣光而至，徘徊四顧，一如鉢中所見。東北行五十里，有山，山有澗，澗北石門傍二青衣，一稱善財，一稱難陀，引師入門。北行，見金門樓觀，金榜題曰「大聖竹林寺」。方圓可二十里，皆有金地寶塔、華臺玉樹。入講堂，見文殊在西，普賢在東，踞獅子座，為眾說法；菩薩萬數，共相圍繞。師於二菩薩前，作禮問曰：「末代凡夫，未審修何法門？」文殊告曰：「諸修行門，無如念佛。阿彌陀佛願力難思，汝當繫念，決取往生。」時二大士同舒金臂，以摩其頂，與之記曰：「汝以念佛力故，畢竟證無上覺。」文殊復曰：「汝可往詣諸菩薩院，巡禮承教。」師歷請教授，至七寶園，復回至大聖前，作禮辭退。向二青衣，送至門外，師復作禮，舉頭俱失所在。後與五十僧往金剛窟，即無著見大聖處。忽睹眾寶宮殿，文殊、普賢及萬菩薩、佛陀波利。師方作禮，舉首即失。夜於華嚴院，見寺東巖壑，有五枝燈，師曰：「欲分百燈。」既而如願。復曰：「願分千燈。」數亦如是，光徧山谷。又前詣金剛窟，夜半，見佛陀波利引之入寺，謂之曰：「汝華臺已生，後三年華開矣。汝見竹林諸寺，何不使羣生共見之？」師因命匠刻石為圖，於見處建竹林寺。既畢，謂眾曰：「吾事畢矣。」數日別眾坐逝。推波利之言，果三年矣（當大曆七年也）。師於并州，行五會教化人念佛。代宗於長安宮中，嘗聞東北方有念佛聲，遣使尋之。至太原，果見師勸化之盛。遂迎入禁中，教宮人念佛，亦及五會。（見柳子厚〈南嶽碑〉云。）<p>峨眉多火災，所以前人改華藏為「黑水」、普賢為「白水」、牛心為「臥雲」、中峯為「集雲」、華嚴為「歸雲」，以為二水三雲可禳此戹。明末代巡黃岡劉公梧陽，又於萬年築真武祠壓之。究竟祝融原未斂戢。嘗竊私議，山中寺宇，上下俱鋪厚板。又好作樓閣，連椽接棟，而上下止靠一梯。往來香信禮佛，好燒紙錢。山高寒重，暑月圍鑪，自然易與祖龍作緣。今不在此等處講求趨避之法，多造祠廟，及改題雲水，何益於事？<p>海內名山，不論遠近，若欲遊歷，須視宿世因緣，不可勉強。如王右軍生平欲遊峨眉，誓墓之後，猶云奉使關蜀，無不從命。可見心馳汶嶺，如此其至，然終不能遂此願也。杜工部避地成都，元白俱官巴蜀，未得一登光相，留題碧落，已為欠事。至東坡，家眉州，去峨眉最近，其至峨與否，俱不可知。唯白水寺有題絕句，或少年曾一著遊屐耳。觀其〈寄黎眉州〉云：「膠西高處望西川，興在孤雲落照邊。」在湖州送人，〈河滿子〉詞云：「見說峨眉悽愴，還聞江漢澄清。秋來但覺歸夢好，西南自有長城。」<p>公雖離蜀，而垂老留連，殊有生入玉門之感。三蘇，唯老泉歸葬故山，公兄弟俱隨地窀穸，亦可哀也。（或傳公讀書嘉定州蘇稽寺，在州西二十里，地名尖山。查寺，乃唐蘇公頲遷謫於此，非東坡也。峨山坡公筆墨最少，唯縣南龍門洞，有石刻「龍門」二大字。又云富春孫公雙鉤。）唐太白，久居峨眉，與丹丘因持盈法師善。蘇公頲為益州長史，薦之，因入長安，官翰林（載魏顥〈李翰林集序〉）。其後往來齊魯吳越，不能即歸。觀其〈渡金門〉詩：「仍憐故鄉水，萬里送行舟。」〈送人之羅浮〉詩：「汝去之羅浮，余還憩峨眉。」又〈淮南臥病懷蜀中趙徵君蕤〉詩：「國門遙天外，鄉路遠山隔。朝憶相如臺，夜夢子雲宅。」皆寓懷鄉之意。不能終老故山，客死采石，命也。唯范蜀公景仁，六十致仕，遨遊峨眉、青城，下巫峽，出荊門，凡期歲乃還。真是高人奇遇也。<p>峨眉山覩佛臺往往有捨身者。大約離三四年，即有之。前歲有喇嘛僧，年五十餘，沐浴齋戒，一躍而下。此去懸巖萬丈，無從蹤迹其遺骼。然亦有捨身不死者。（楚人年少，至巖端坐不死，垂絚救活。事在辛亥夏。）余在天台石梁橋，聞一老僧捨身，死時頭目不損，亦無血暈。武當山昔有孝婦，姑病，發願捨身代姑。至山，攛身巖下，如履平地。後遇伊姑攜手同歸。余與寺僧覶縷此事，忽有同行一友云：「如我不然，剛在山下，已捨身久矣。」眾以為知言，書以紀之。然雖如是，非至人之所為。欲入般若之戶扃，必投大覺之極地。恐名捨身，終成虛語。不為佛聖之援，猶恐墮落於枉死漂沈矣。唯祈達人，再思可也。<p>峨眉山頂，遊人一到，即患胸腹脹滿。人云水泉為祟，余謂不然。聖泉龍池，水極甘洌。所苦者，寺僧不暇遠汲，止將大木桶或古鐵鍋，注天雨水，煑飯食人。此水累月停積，安得不病？亦且山至絕頂，嵐氣蒸人，暑六烘衾，亦有莫測。如水一法，當如華山峯頂，鑿方石坎，四處雨水，引注坎中，其味渾是醍醐沆瀣。華山羽流，壽多至百歲以外，坐此故也。再或不然，山頂流泉頗多，多為埝堰瀦蓄，以資汲飲，亦易事耳。<p>峨眉佛地，遊山者自來不敢以葷酒溷香積。近來閒有縉紳攜具登頂者，幸而無恙，便謂普賢大士境界，毫無憎忌。不知明末有代巡劉光沛登山，川南道李一鼇與州守馮某，特舁一豬至頂、屠宰以供廚。傳刀未下，時庖人忽被雷風擊倒，暈死竟日。甦時問之，云：「一大神，身披鎧甲，威勢無比，大喝一聲，未知所事。」想即韋馱金剛護法諸神也。豬亦逸去。諸人駭然，虔誠悔過。至夜雷聲暴發，猶傾海嶽，一眾懇苦籲禱，方止。自此無敢攜酒肉入山者。審歷來有犯五逆者，登陟不洗心者，多至雷殛。但既有心入山，理宜小心謹慎，不可以雷霆偶霽，遂弛敬意也。<p>峨山老僧樹，共知為晉遠公禪師弟慧持。近閱《嘉州志》，又云：「持遊峨山，入定於州之道（即徑山寺）古樹中。」又萬曆某年，陳留取土，掘出一缸，中有定僧，云即是持師，出定。余鄉常州奔牛鎮，相傳宋高宗時，亦有枯樹老僧入定故事。三處未知孰是。以生平好尚論，持愛清淨，不似今人鋪茵放鉢、人前定帳，貪圖利養，則其在峨眉絕頂無疑。或云：「圓寂在成都龍淵寺。」然至人應世，神化不一，妙在凡人莫測矣。<p>樵陽子者，蜀灌縣青城山樵子也。本大足縣人，姓雲氏。方誕，有踞而募於其門者，其母因以「化緣」呼之。甫二歲，父若母死，安縣民陳和養為子。十餘歲，陳父母亦死。化緣孱然，託足青城山下童翁家。童翁又貧，無所得食，則入山斫柴售灌縣人以活。灌縣人持升米，或盌許，來市樵子柴，盡一挑，樵子不計也。一日，入山，天大雨雪，迷失道。入山益深，雪盈六七尺許。所見唯高巖萬丈，古木架陰壑，飛鳥都絕。忽一老人，鬚眉皓白，手執拂子，招樵子坐。頃之，又一老人，貌頎，腹便便，衣大袖紫衣，亦來共坐。如是累月，並有所指授，其語祕不傳。已乃導樵子大樹下，指而曰：「是中，爾前身所託也。」坐樵子石上，設十二拜，禮恭甚，號之曰「樵陽子」，以故皆稱樵陽子云。二老人既去，樵子徘徊巖谷間，隱隱聞隔巖彈琴聲，或人聲。及迹之，無有也。結跏趺坐樹下，凡百數十日，敗衣揜形，頹然槁木。采藥人遇而怪之，不知佛耶？仙耶？因以語灌縣人。灌縣人轉相語，羣走物色，識為童家兒。是兒陷雪窖一年久矣，曷不死寒餓？死虎狼？相與神其事，聞灌縣令。令景某駕至山中問狀，所對班班應占記，非童子口吻也。自言：「吾前身在樹中。」令便使人斫樹，樹轟若雷震者，火發其腹，劃然開，現委蛻焉。髮重覆領，指爪繞身，其貌相則樵陽子也。令驚歎，追尋蛻坐處，掘得一石匣，匣有卷，卷有文字，亦祕不傳。有布衲，有鐵冠縧，樵陽子以自隨。有劍，劍柔繞指，今失所在。其時令下教製龕，奉樹中蛻，築庵居樵陽子。於是名一時而傾動州郡，士庶競來瞻謁。能談人未來事，又能已人疾。來者愈益多，樵陽子避而匿安縣之天池。士庶則亦走天池，趾相錯也。其鄉縉紳以迨官長，車蓋相望。而獨石泉有令某，憯墨吏也；問：「外丹何居？」樵陽子笑謂：「令廉而仁，是官人外丹也。」令疑誚己，嗾某弁以妖人，上變告臺司，下成都張丞某逮治。樵陽子朴野，至則箕踞而誶。丞大恚罵：「何物囚？敢爾！」榜之，繫囹圄三月，獄成。王觀察某特廉其非辜，白艾中丞得解。久之，譚中丞來，檄所司，即向所築庵建大通觀，迎還山。厥後，凡開府及鎮、藩、臬至者，率召見樵陽子。樵陽率一再往，不拒也。顧其意，忽忽不自得。會常郡參知吳公，以捧表過家，謀挾之江南，樵陽子灑然從焉。來則止常之永慶寺。亦數過錫，止龔方伯城南別業。稍一遊武林西湖，就而徵未來事，若丐已疾者，麋集。初不甚應，閒露一二語，往往奇中。在山專餌黃精，出山乃火食，食止蔬素。終歲廢便，若良有絕異者。晚自名曰「思道」，亦出山後事。相傳，其大父孔文，進士也，與內江趙文肅同榜，友善。父鳴春，大足人。為樵陽子言如此。留未一歲，歸蜀。贊曰：「昔東老云，有僧定峨眉樹中七百年。既出，求復定去。今青城樹中身託樵陽子，是兩也。張紫陽因折瓊花事，推明陰陽性命之變，以為必得金丹，乃稱上乘。余不解為二氏言，幸獲樵陽子，其人沖彝恬穆，不界人我。教人只於心地上領宗旨，雖以通儒者言不謬。嗟乎！余不能極樵陽子所詣矣。」（傳為孫伯潭先生作。）<p>峨山，有兩茂真尊者。一是隋時人，日遊神水，夜宿呼應。一是宋人，號茂真禪師，豫知舒王有誕仁宗之慶。今中峯寺，是其重修。唯云與孫真人弈棋，往來呼應庵者，乃隋之茂真尊者也。<p>明太祖亦嘗遣僧至西域取經。行至岷峨，見普賢丈六金身，乘白象，現大圓光中，語僧云：「西域遠甚，汝安能至？吾有真經一卷，得此可復汝主。」遂手授一經。僧拜謝歸，見祖，述此語。祖以為欺己，欲殺之。開經，則祖親書求經疏文，宮中獨對佛前焚化者。祖大悅，厚賜此僧。載《金陵梵剎志》。<p>中峯寺，由明果大師除蟒，始改道觀為寺，今寺僧俱能言之。但《開縣志》亦稱神仙山迎仙觀，有異僧除蟒事。唯不載果師名號耳。世間奇事相同者，固不止一二也。<p>峨山又有二孫思邈。一是唐則天時人；一是宋人，與張乖崖善。<p>峨眉山無窮和尚，從師通天，一生苦行，汲水肩糧，忘身為眾。遷化之後，人皆知其託生嘉定，為楊氏子，名展，字玉梁。明季丁丑武進士，毛洛鎮副總兵。當甲申乙酉之時，獻逆鴟張，蹂躪蜀地；展率義勇，竭力抵敵，賊鋒屢衄。展收拾殘疆，賑濟饑溺；不論緇白，戶給米麥牛種若干。川南數郡賴以延喘。後誤撫土寇袁武，待以心腹，反為所殺，遠近惜之。是年春，入山禮大士，忽作偈云：四十九年別普賢<#sp>今朝又到白雲巔非我有心辭佛去<#sp>只緣身世涅槃間<p>寺僧初不解其意。未幾難作，適符詩讖。果是無窮再來，當歡喜領受，償還宿債，不以孫龐、餘耳為恨也。<p>峨眉有伏羲、女媧等洞，乍見疑之。久思開闢聖人，半起東北；且上古無三教之分，聖賢仙佛隨處示現，接物度生，理或有之。如佛經稱伏羲為寶應聲菩薩，女媧為寶吉祥菩薩。（《須彌四域經》）《辨正論》又云：「太昊本應聲大士，老子為迦葉，仲尼即儒童菩薩，顏回為淨光童子。」又道家《真誥》稱孔子為太極上真公，治九嶷。一云廣桑真君。顏回為明晨侍郎，後為三大司直。一云與卜商俱修文郎。聖賢分身教化，神變無方，故自不拘一時一地耳。<p>峨眉為軒轅問道處。所謂天皇真人，即廣成子，又云即鬼容區。近閱一書，老子在上三皇時為玄中法師，下三皇時為金闕帝君，伏羲時為鬱華子，神農時為九靈老子，祝融時為廣壽子，黃帝時為廣成子，顓頊時為赤精子，帝嚳時為綠圃子，堯時為務成子，舜時為尹壽子，夏禹時為真行子，殷湯時為錫則子，文王時為文邑先生，一云守藏史。則廣成即老子也。<p>夫子不語怪，然《論語》中，得神仙二人。其一為楚狂，其託諷夫子語，載《莊子》，約百餘字，固不止「鳳兮鳳兮」數語也。<p>附錄《莊子》：「鳳兮鳳兮，何德之衰也！來世不可待，往世不可追也。天下有道，聖人成焉；天下無道，聖人生焉。方今之世，僅免刑焉。福輕乎羽，莫之知載；禍重於地，莫之知避。已乎已乎！臨人以德。殆乎殆乎！畫地而趨。迷陽迷陽，無傷吾行；吾行卻曲，無傷吾足。山木自寇也，膏火自煎也。桂可食故伐之，漆可用故割之。人皆知有用之用，而莫知無用之用也。」<p>其一為申棖，即施存。修長生之術，壽百餘歲。後人誤以申為施耳。孔門弟子，子夏百三十歲，子思亦近百歲。此又大德必壽，不得以神仙例視之。<p>附考：施存，春秋時齊人，孔子弟子，自號婉盆子，人稱胡浮先生。師黃盧子，得《三皇內文》，遁變化景之道、役御虎豹之術。先居南嶽石廩峯，每出，則乘白豹。時步還山，豹即迎之。或隱或顯，後嘗在中嶽少室。有云壺公者，即其人也。晉永康初，乘白豹昇天。宋徽宗重和元年，賜號沖和見素真人。<p>舊志載：「鬼谷子、嚴君平、白玉蟾、張三丰，俱在峨眉。」曾見神仙《真誥》云：「鬼谷為太玄師，治青城山。」嚴君平尚在峨眉，然未著為何秩也？考《峨眉志》，亦無君平所住處。三丰在明初與夔府開元寺僧廣海善，臨別留詩云：深入浮屠斷世情<#sp>奢摩他行恰相應天花隱隱呈微瑞<#sp>風葉琅琅詠大乘密室晝閒雲作蓋<#sp>虛亭夜靜月為燈魂銷影散無何有<#sp>到此誰能見老僧<p>留草鞋一雙、沈香三片而去。後海獻與永樂，以一玉環、千佛袈裟答之。蜀惠園為張像贊云：「南遊閩楚，東略扶桑。歷諸天之洞府，參化人而翱翔。長縧裋褐，至於無邦。吾不知其甲子，但見毛髮蒼蒼。知是久從赤松之徒，類圯上之子房。」味此，則三丰遊蜀無疑，知來峨眉耳。（一云有扇、硯、竹杖留巴嶽寺。）<p>白《集》，徧查，無峨眉隻字。傳記，止云得道之後，過江東，憩龍虎山，遊九公，自洪都入浙，被逮放還，臨江，躍入江中。有人見於融州老君洞，度桂嶺，踰羅浮。紹定己丑冬或傳真人解化於盱江，逾年，人又見於隴蜀，莫知所終。今峨眉縣南三十里，有玉蟾灣。緣巖躡磴，上有玉蟾洞，可容千人。洞壁石色如雲母，彷彿見肩背衣縧，相傳為玉蟾尸解處。<p>《峨眉縣志》載葛洪為求丹砂，乞為勾漏令。入蜀，取雄黃於武都山，色如鷄冠，喜曰：「吾丹成矣。」至洪雅之花谿，居巖洞，存神養無，往返峨眉峯頂間。考胡閣老《譯峨籟》及川南道張公所修《峨眉新志》，並無葛名。或因二峨有葛仙洞，內江有大葛小葛真珉存焉，遂並及之。但不知舊志亦有葛姓氏否？附錄備考。<p>宋峨眉令，奉議郎王湘，因觀〈太上感應篇〉，焚香誓行數十事。臨危，更衣而臥，男女環泣，覺身在半空。少頃，有人曰：「王湘欲行〈太上感應篇〉，真樂善者，宜速放還。」已而遂甦。（出《陰騭錄》）<p>明弘治間，山東翰林王公諱勅，督學四川。至峨眉縣羅目街，知有異物，掘地果得呂仙親書「紫芝洞」三字。公之奇迹，非止此也。讀《張公鶴鳴傳》，載公少有仙骨，為諸生時，偶見一地，夜有燐火。發之，得石匣一函，書二冊。讀之通慧，能知未來休咎，御風出神。如同僧扃門入山採杞，僧歸，公已在屋內。為河南、四川督學時，諸生見鎖院窗廡，各各有一公危坐監視。一日較士，忽見白雲一片起，公遣騎追至雲落處，得白石如雪。細切爛煑，以徧食諸生，其甘如飴。在輝縣山麓，忽令人掘地，得一大石，玲瓏蒼翠。今尚置之白泉山下。又於道傍古垣，開出紫石硯二枚，各有鴛鴦一隻，雌雄相向，其家至今寶之。又採杞僧臨終，公問：「何欲？」僧曰：「欲富貴兼之。」公曰：「不能，但堪作一藩王耳。」因批其背曰「蜀王」。比王產第二子，背上隱隱有公批筆。公預知死期，怛化時，四城門皆見公羽衣鶴氅而去。又深曉天文曲折，王陽明先生極信服之。<p>唐西川節度使嚴武，少時與京師一軍使女有私，因竊以逃。軍使奏聞，乃醉其女子，解琵琶絃殺之，沈於河。明日捕使至，搜武船無迹，乃已。及武為節度時，得疾甚。忽有一道士至前，云：「從峨山來，欲謁武。」武異之。及階，呵叱，若與人論難者。道士曰：「適在階前，冤死者見某披訴。某初謂是山精木魅，遂加呵責。」彼云：「被公枉殺，已得請矣。」武叩頭請解，道士乃令灑掃堂中，徹去餘物，焚香舁武於堂門內。令清心具衫笏，留一小童侍側。東偏閣內，亦令灑掃垂簾。道士坐於堂外，含水噴噀。又以柳枝蘸水灑地，卻坐，瞑目，叩齒。須臾閣中有一女子呼嗟而來，曰：「吾訴於帝，三十年，今始得報，期以明晚見取。」武與道士許以經功贖冤，不得。道士謝去，明日武卒。<p>陽平謫仙，不言姓氏。初九隴人張守珪仙居山有茶園，每歲召採茶人力百餘人，男女傭工者雜處其中。有一少年，自言無親族，賃為摘茶，甚懃愿了慧。守珪憐之，以為義男。又一女子，年二十，亦云無親族，願為義男之妻。孝義端恪，守珪甚喜之。一旦，山水泛溢，市井路隔，鹽酪既闕，守珪甚憂之。新婦曰：「此可買耳。」取錢出門十數步，置錢於樹下，以杖叩樹，得鹽酪而歸。後或有所需，但令叩樹取之，無不得者。其術，夫亦能之。因與鄰婦十數，於堋口市相遇，為買酒一盌，與婦飲之，皆大醉，而盌中酒不減。遠近傳說，人皆異之。守珪問：「其術受於何人？」少年曰：「我陽平洞中仙人耳。因有小過，謫於人間，不久當去。」珪曰：「洞府大小，與人間城闕相類否？」對曰：「二十四化，各有一大洞，或方千里、五百里、三百里，其中皆有日月飛精，謂之伏晨之根，下照洞中，與世間無異。其中皆有仙王、仙官，卿相輔佐，如世之職司。有得道之人，及積功遷神返生之士，皆居其中，以為民庶。每年三元大節，諸天各有上真下遊洞天，以觀其所為善惡、人世生死興廢、水旱風雨，預關於洞中焉。龍神祠廟，血食之司，皆為洞府所統。二十四化之外，青城、峨眉、益登、慈母、繁陽、嶓冢，皆亦有洞，不在十大洞天、三十六小洞天之數。洞中仙曹，如人間郡縣聚落，不可詳記。」旬日之間，忽失其夫婦。<p>峨眉山高，自萬年以上，五穀不生。即有瓜豆蕎麥等類，多遭山獸竊食，寺僧終夜干掫為難。居常贍給，止藉桐果、茶葉，易米為糧。然茶苦不多，桐果售遠亦難，所以各寺閒有畜養孳生，規圖蠅利。昔緜州淨慧寺傍有池，居人爭來捕魚為業。寺僧慧寬勸云：「爾輩不當如此，吾能令汝等所得不失於舊。」因指池畔菌蕈，令人採販，得利略與魚同。今山頂茶、筍、蕨、蕈，無所不有，若設法烘製，轉售遠近，亦可資生。何為與俗人一例，作屠伯為也？<p>峨眉自乙酉、丙戌以來，饑饉荐臻，莖蔬粒米，如同拱璧。寺僧有尋山中野菜瀹煑延命者。有團黃泥為丸囫圇嚥食者。遷延無術，十死八九。今蒙國家蕩平之賜，佛祖垂慈，法筵重啓。遠近香信往來，既有施䞋之及。僧家亦自出己力，刀耕火種，漸有生氣。但屢經樂歲，粒米狼藉；少年僧雛，飽食暖衣，不知撙節。余遊山頂，見各寺廚下，腐渣菜葉，委棄滿地。曾幾何時，不思昔年饑荒之苦，身同薜荔，萬死一生；今復暴殄如此。恐菩薩雖慈仁加被，決不肯再度此一種無記性人也。據云豆渣菜葉，留之無用。余將江南叢林製虀菜及藏渣之法示之，附錄於後。而火種刀耕，傷生害物，實宜免之。<p>各樣菜葉，洗淨，先將水煑滾，後投菜下鍋一過，即收起，以瓦盆盛好，入米湯水養之。放置暖處，或竈邊、或鍋內，釜板蓋好，一宿成虀。如菜少，入竈內溫養之。冬月菜多，入大鑊內，滾水一過收起，養法如前。候虀冷，以大缸收之，上用石壓，可用至夏月不壞。<p>豆渣，用熱鍋炒熟，放桶內臭七日。放時用手輕輕糝下，務令虛鬆，勿致築實。待發過後，以手揉捻成餅，不拘大小。擇晴天大日色內，曬令極乾。用綫穿，懸風口。臨食時，入醬油，或油鹽少許，飯上蒸熟，屢歲不壞。一云罈收亦佳。<p>附雲棲大師〈腐渣歎〉：水溺其體兮<#sp>磨碎其骨拔其精華兮<#sp>剩其滓質勞人力而成兮<#sp>人復厭之而不食暴殄天物兮<#sp>是誰之責不如炒作豆豉兮<#sp>物不損而人益<p>《蜀郡草堂閒話》載峨眉有松樹，雷威取以製琴，號為松雪。今峨眉嘉樹，鬱若鄧林，唯松獨少。聞乾谿溝、高家林閒有數株，寺僧珍重若三珠然。余遊武當，羣木參天，亦不見有松樹。唯金頂數株離立，高不過一丈，而輪囷離奇，酷似獰龍老玃，此為異耳。<p>書傳中，載地方所出方物，亦有不可盡信者。如峨眉舊志云：「山出貔貅、雪蛆、放光石。」余詢寺僧，皆云無之。據舊志云：「貔貅不猛，好誦佛號，見人不驚。」今行人往來如織，何無一遇之者？雪蛆，治痰火內熱，今蜀人豈無肺渴如司馬相如者？未見有賈人射利，採此售人。若放光石，山中絕少。寺僧每奉上臺檄取，重價至蠻洞中購以應命。聞什邡縣鎣華山，及雅州招討司洞中，實產此石。官此地者，不可不知此苦耳。相傳瓦屋山出角端，不肯傷人，但食虎豹。寺僧養之，以資衛化，恐亦峨眉貔貅之說耳。江淹〈彩扇賦〉云「峨眉出空青」，亦屬荒唐，不可信為實事。（雪蛆、放光石、空青等，前〈物產門〉云珍異，亦已說明不常有。）<p>蜀中饒硯材，新繁有寫經臺石硯，鞏州有西門塞硯，邛州有蒲江石硯。《嘉州志》云：「東坡遺硯，在尖山蘇稽寺，後為督學王公勅取去。」《清賞錄》亦云：「犍為人，得楊子雲草玄硯，如今製，但無圭角耳。」黃山谷〈鏡硯銘〉云：「瀘川之桂林，有石黟黑，瀘人不能有，而富義有之。以為硯，則宜筆而受墨。唐安任君從簡有硯，面為鏡，而背三足，形駭天下，若山林不若，而不得訪諸禹也。松煤泛之，若玄雲過魄月而竚也。筆胥疏其上，則月宮中之兔也。握筆之指，若蛙爬沙，欲食物不能，而又吐也。」公自註云：「任君宗易從簡，寄烏石鏡硯及屏，乞余銘。余沒其屏，歸其硯，更求烏石為屏。烏石，視萬州之金巖，中正砦之蠻谿，兄弟中白眉也。」按峨眉，即古犍為郡中正砦，去縣止百十里。峨眉出硯材，無疑。但今時無良工為之鑑別、追琢耳。聞近來虎谿龍門洞，石俱細潤，確可為硯，人無知者。<p>《山志》脫稿後，偶遇新安汪生光翰者，乃上川南道胡公恆門客。公死獻賊之難，光翰棄家冒死藏匿孤孫，避榮經山中。事平，控各憲給批，送公孤孫峨生還楚省，事載《四川總志》。其人樸訥，不識文墨，而能行世間意料外事，極可異也。翰言：「酉戌之間，親見蜀中官紳士女，死難最多，《總志》率多遺漏。」其言：「三僧誓死守戒，尤為可敬，事在順治甲午年。姚黃至榮經，擄僧數十、婦女數千至蓮華寺，褫衵服，迫令行淫，有不從者盡殺之。內唯三僧，誓不肯為（三僧逸其名，一云是峨山寺僧）。賊令眾僧勸之，又驅諸婦女巧言引誘，不從。賊怒，將三僧寸磔；其眾僧婦女，亦盡殺無遺。又有雅州一婦，亡其姓氏，為袁武賊目楊某所擄，罵賊不屈。楊愛其姿美，百計勸誘不從。於州城十字街，三天使者廟前裸辱之。婦閉目低首，披髮至地。三日後，賊臠斬之。」又開縉紳士民死難姓氏：雙流縣令李公甲，蒲圻人，陞任建昌，至黎州。獻賊破省城，公捐資起義，陣亡，馬踹如泥。榮經縣令黃儒，福建福州人，城破被擒，罵賊不屈，剮於城中開善寺。丁應選，海棠堡指揮使，首倡大義，保守上南。血戰兩年，兵敗，死時年七十五歲。馬京、馬亭，黎州宣慰司土官，倡義守城，與賊相持兩年，兵敗死。楊之明，碉門天全招討使司土官，倡義討賊，半載陣亡。李華宇，黎州富莊義士，年八十，倡義，與賊戰雅州對岸，兵敗死。同胡公死難男女姓名：夫人樊氏、成氏、馮氏，子之驊，妾周氏，少僕京兒、弩來，義女二女，俱死。媳朱氏，守節生一子，名峨生，現存，即光翰所撫孤也。同翰撫孤義士鍾之綬，字楷士，景陵伯敬先生猶子。胡公邀同赴蜀，遊峨山不歸。至八月，賊陷成都，綬從瓦屋至榮經。亂兵營中遇翰，同撫胡氏孤兒。凡八年，始遊滇，至昆陽死，葬州城山下。有碑紀其事。（以上蔣編原有，以下另為附入。）<p>附：書畫<p>聖積寺簡板，為范蜀公書「半天開佛閣，平地見人家」。其寺樓舊有「峨峯真境」四大字，乃宋魏鶴山書。縣北二里，飛來岡上家慶樓，亦有魏書。樓係唐懿宗敕建，高九丈，寬十二丈。香柟木柱，兩人手不能圍。飾以金碧，覆以瑠璃，制度工巧，比西華嶽門尤為壯麗。樓上四壁，皆唐人名畫。一壁繪海棠一株，花葉繁盛，枝幹錯綜雜出，明目者莫能理其端緒。四圍畫飛蟲、羽類最多，人常見花叢中有小青鳥往來，亦仙筆也。樓下西壁有呂純陽題詩云：教化先生特意來<#sp>世人有眼不能開道童只接雲遊客<#sp>不識終南呂秀才<p>明弘治丁酉，督學王公敕遊此，以刀剜其數字，俱透壁。今餘字尚存，觀者旁午。魏公楷書，遠近爭來摹勒。嘉靖十二年樓燬扁存。<p>西坡寺壁有仙人畫蘆鳧。按寺僧某，與一道者相好有年。偶風日和麗，晨餐訖，邀同遊漢嘉之烏尤山。僧以八十餘里，跋涉殊勞。道者令閉目，攜其左手。俄聞水聲，呼之張睫，已在烏尤對岸矣。取箬籜兩片泛水上，令躡渡。僧懼不敢承，道者遂躡渡，倏望其躋巔。江雖隔數十里，道者遙與僧話，聲最邇。少選，復見其泛箬至，仍攜之還西坡寺矣。時方幾午，僧始知其異，乃跪叩之。道者謂：「本欲度汝，柰緣淺何！汝欲富貴乎？欲壽乎？當副汝願。」僧曰：「得壽足矣，富貴非所願也。」道者於領內出藥與之服，遂曰：「余不可復留矣。幼嗜丹青，當作二幅贈汝。」僧出紙，撥墨少頃，成蘆鳧各態，妙有生趣。囑以毋置水器畫下，因別去。後沙彌不戒，盥面右壁畫底，即扃戶出。逮歸，見數鳧就盤飲。叱之，輒向外飛去。顧視壁畫，止蘆存，而鳧盡亡矣。便異之，不敢復置水器左壁下。後督學王公勅至此寺見之，即訝其左半邊有仙氣。叩所遇，僧告以故，王遂攜左壁鳧畫並存蘆去。此僧百歲乃終，其孫徒親述其事。井研胡閣老有詩紀之。<p>山頂普賢殿簡板，為宋太宗書「天皇真人論道之地，楚狂接輿隱逸之鄉」，載在碑目。<p>又一板云「崑崙伯仲地，震旦第一山」，則劉公阜題也。<p>龍門洞，「龍門」二字，蘇子瞻筆，一云富春孫公雙鉤。<p>羅目街，「紫芝洞」三字，呂純陽仙筆。<p>牛心寺，唐畫羅漢，見范至能紀。<p>《嘉州志》：「楚狂接輿像，古繪於三峨館歌鳳臺中。」<p>《益州畫錄》：「李昇山水之妙，每含光素，必有新奇。所繪青城、峨眉山圖，好事者得之，為箱篋珍。」<p>大聖慈寺羅漢閣上有峨眉、青城、羅浮、霧中，四山圖四堵。中和年間畫，不記姓名。<p>黃居寀，蜀人，當淮南通好日，命與父荃同時畫青城山、峨眉山、春山、秋山各圖，用答國信。<p>《畫繼》：「眉人程堂，字公明，常登峨眉山，見菩薩竹，有結花於節外枝者，茸密如毬，即寫於中峯乾明寺壁，宛有生趣。」<p>《畫評》：「蜀人高文進，於相國寺後門裏，東西二壁，畫五臺、峨眉、文殊、普賢變相。宋太祖嘉其能，官以待詔。」<p>宋元祐四年，峨眉禾異畝同穎。又禾登一百五十二穗。