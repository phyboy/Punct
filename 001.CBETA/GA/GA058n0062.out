<juan>泉州開元寺志<p>泉南舊稱佛國，名山勝刹碁布星列。然開元一刹實為之冠。葢創自唐之垂拱，是歴年數為最久也；廣至一百二十院，是聚毳流為最繁也；其禪、教、律三宗之彦，雀起而鼎立，是毓賢哲為最盛也。有刹若是，則往事之可書者，宜不勝夥，豈可任其湮沒而莫之紀乎？茲刹自唐以前未有紀之者，紀之自宋許列始，名曰《紫雲高僧傳》。夢觀氏譏其剽竊傳聞，附會穿鑿，觕陋不足觀也。元夢觀氏乃作《開士傳》。其學博，其識端，其命意奇拔，其鑄詞典雅，允登作者之壇，稱善史矣！過是以至今日，寥寥三百餘載，禪風弗競，日就陵夷，似無可紀者。然其閒或興或廢，或因或革，則亦不可無考也。萬暦丙申，止止陳公始為之志；而探考疎略，眾中弗以為善。崇禎乙亥冬，温陵諸縉紳命余開法紫雲。說法之餘，追詢往事，首得《開士傳》、《夢觀集》二書，閱之始知紫雲之多賢，實不勝感慕之私。時季弢黃公屢以寺志為言，而余適承二雲曾公之命，方有事于《楞嚴》，故弗敢諾。迨壬午之春，余自浙歸閩，諸公復召結制，而幼心傅公復以志事請，余乃曰：「俟歸皷山日成之。」及秋歸皷山，乃不揣鄙劣，率爾操觚。凡元以前，一以《開士傳》為據；後此則考之舊碑及陳氏志。且傍採他集，而益以耳目所覩聞者，錯而綜之，數以聚之。其為目凡四：一曰建置，而規模著矣；二曰開士，而才德章矣；三曰藝文，而琬琰重矣；四曰田賦，而供需具矣。四者既備，則一寺千載之陳蹟，庶幾可得其槩也。雖然，余何能志哉？余南州之鄙人也，學儒不成，棄而學佛。承諸公之命，兩至温陵，虛弄口皷，深愧無以報德。諸公不以為不才，猶以志事相委，其毋乃代大匠斵乎！鹵莽塞責，聊以補一時之闕。他日有具如椽之筆者出，則此志退而覆瓿可也。<p>崇禎癸未孟春燈節日，皷山釋元賢題<p>重刻序<p>夫泉南佛國，名播寰中，循名核實，則豈僅僧多有德之儔？亦必俗尚無為之化，故以稱焉。考之唐、宋間，泉南佛法大興，禪宮林立，而開元地靈人傑，甲於諸方。桑蓮肇瑞，喜法界以宏開；甘露流芳，慶宗風之丕振。寫經則文殊親降，應夢則羅漢偕來。禪、教、律三宗碩德相繼而起者，指不勝屈，洵足移風易俗、扶世導民。故使海濱鄒魯之邦，進為佛國莊嚴之域。昔賢題開元寺聯云：「此地古稱佛國，滿街都是聖人。」細味其語，則開元之盛衰，實與世道人心有密切之關係。而寺志一書，豈容湮沒哉？慨自隆嘉以降，聖賢不作，寺規日弛。迨至民國，剝落殊深。惟是時機既至，法會當興。爰有圓瑛法師經通三藏，名震一時。講大乘論於南洋星洲，會遇轉道和尚及其師弟轉物大師。三人發願重興斯寺，併創辦開元慈兒院。轉道和尚本泉僧，俗姓黃，亦紫雲一脈，對開元素抱興復之志。既得圓師任其仔肩，遂慨出缽資數萬元，以為開辦費用。圓師同物師於民國十三年甲子九月入寺。興工三日，桃開紅蓮以應瑞兆。泉人覩者，靡不稱異。乙丑八月慈兒院開幕，圓師復以重興之工程既鉅，不得不仰慕檀施。按：開元自黃守恭長者捨園建寺以來，設祠立像，推紫雲黃氏為檀越主。前度興復，黃氏亦與有功焉。於是約同黃孫哲先生，請黃祝堂老先生出函介紹，同赴鼓浪嶼謁見黃仲訓、黃奕註、黃秀烺三檀越，勸請捐資援助，以成圓滿功德。因仲訓先生性嗜詩文，與圓師素有文字交，即首允同其弟仲讚獨建法堂而為之倡。次奕註先生獨脩東塔，秀烺先生獨脩西塔。三種殊特工程，三檀越毅然擔荷。圓師欣然而返，聘傅維早工程師以專其責。丙寅春自赴南洋，籌募慈兒院基金，冀垂永久。至丁卯，三種工程次第落成。仲訓先生復出家存《開元寺志》一本，以寺既興復，志應流傳。遂捐資交圓師，壽之梨棗，因問序於余。余雖不敏，第念開元為聖賢應化之區，一寺之源流，累朝之勝蹟，斷未可任其湮沒無聞焉。當此續志未脩，而三上人、諸檀越之功行，豈得不順序及之，俾諸來哲略知梗概耶？<p>民國十六年八月上浣，古田吳亨春序於甬江旅次<p>溫陵開元寺志<p>福州皷山湧泉禪寺沙門元賢篡修建置志<p>慨自白馬西來，而珠宮花宇遂遍域內；然非殊勝之區，亦往往湮沒不聞。泉南佛國，古剎實繁；傳幾千載者，唯開元一剎而已。碩果不食，虛名未墜，弔古者尚可過而聞焉。志建置。<p>大開元萬壽禪寺，舊在郡城西清門外；後城增廣，則寺當城內之西區也。唐垂拱二年乙酉二月，州民黃守恭，晝夢一僧乞其地為寺，恭曰：「須樹產白蓮乃可。」僧喜謝，忽失所在。越二日，桑樹果產白蓮。有司以瑞聞，乞置道場，制曰：「可」。仍賜「蓮花」名，請僧匡護主之。長壽壬辰，陞為興教寺。神龍乙巳，改額龍興。玄宗二十六年，詔天下諸州各建一寺，以紀年為名。有司復以應命，改額開元。歷五代十國而至宋，旁創支院一百廿區，支離而不相屬。至元乙酉，僧錄劉鑑義白于福建行省平章伯顏，奏請合支院為一寺，賜額大開元萬壽禪寺。明年延僧玅恩住持，為第一世。禪風遠播，衲子競集。復得契祖繼之，垂四十年，食常萬指。當元之季，饑饉洊臻，盜賊並起，寺因之不振。至洪武三十年，寺僧臨難罄殞，有司以聞。次年，高祖皇帝命僧正映來住持。映至，修舉廢墜。不數載，寺為之中興。然纔一再傳，而禪風不競矣。至成弘間，遂復雲散四方，叢林規制，日就陵夷。至隆萬之際，老成凋謝，而佛宇僧舍强半民居。甚至戒壇為火藥匠所據，浸及法堂，亦頗畫而有之，垂三十年。至萬曆甲午，賴檀越憲副黃公文炳，力白當道，盡驅諸匠，始獲青氊舊物，然亦僅存十一于千百之間而已。<p>紫雲大殿，唐垂拱二年，僧匡護建。時有紫雲盖地之瑞，因以得名。玄宗改額開元，仍賜佛像，後燬。乾寜四年，檢校工部尚書王審邽重建，塑四佛像。中尊是先有御賜像，有僧朝悟持辟支佛舍利，來納塑像中。宋紹聖二年，僧法殊新之，移千佛像于其中。紹興二十五年乙亥災，尋建。元僧契祖命僧伯福甃殿前大庭石。至正丁酉復災。洪武己巳僧惠遠重建。永樂戊子，僧至昌復葺廊廡，增廓露臺。庭前左右各濬小池，仍造小浮屠數座翼之。萬曆二十二年，檀越率寺眾同修。崇禎丁丑，大❥曾公櫻、總兵鄭公芝龍重建。殿柱悉易以石，壯麗視昔有加矣。効其力者僧廣輪。<p>甘露戒壇，在大殿之後。先是，唐時，其地常降甘露，僧行昭因浚甘露井。宋天禧三年，朝例普度，僧始築戒壇。建炎二年，僧敦炤以壇制不盡師古，特考古圖經更築之，為壇五級。其間高下廣狹之度，俱有表法。仍命崇灌序而紀之石，勅名「甘露戒壇」。侍郎陳讜書額。至正丁酉壇災，洪武三十三年僧正映重搆。雖壯麗如昔，而制度非復敦炤之舊矣。永樂辛卯，僧至昌增建四廊。隆慶間，戎器火藥諸匠，夤緣入壇，挈妻子居之。冶爐磑碓之業熾，而委灰棄壤，堆若丘阜。至萬曆四年，火死材官四人。僧訴于官，乞移諸匠。諸匠戀為窟穴，官亦置不問。萬曆二十二年，居民回祿見夢，旦夕弗寕。檀越黃公文炳力白當道，盡驅諸匠。由是率眾重修，壇復煥然。卒任其勞者，僧如祐也。舊藏經散失，僅存十之三。崇禎元年戊辰，僧如祐、僧廣輪抵南都，懇通政使周公維京為主緣，募成全藏歸，安置戒壇內。<p>法堂，在戒壇之後。至元乙酉，僧錄劉鑑義建，至正丁酉燬。洪武三十一年，僧正映奉旨來住持。及陛辭，帝勉以清心潔己。映來寺，首復此堂而額曰：「清心潔己」，示不忘也。景泰中，僧惠璉稍葺之。嘉靖戊申，太守程公秀民捐俸重葺。自隆慶間，諸匠窟穴戒壇，後遂闌入法堂，而二三豪右亦睥睨其間。萬曆甲午，當道力為抉去，而堂始復故。仍懸舊額于其上。<p>禪堂，在大殿之右。至元間，開山玅恩建。元季燬，僧正映復建。永樂庚寅，僧至昌重修，額曰「蓮苑覺場」。至嘉靖三十七年，水陸寺為豪右所奪。僧無所棲，乃撥堂為水陸。僧舍至今尚存。<p>雙桂堂，舊香積堂也，在戒壇之左。僧玅恩開山時，首建此堂七間。至元己卯僧天全修，尋燬。洪武己卯，僧正映復建，僧永安繼修之。後廢，折入民間。萬曆九年，邑侯彭公國光清歸寺，旋復貿為書塾。天啟四年，總憲陳公亮采，捐金贖之，以為接待十方之所。後陳公請給崇福廢寺田四十七畝，仍贖本寺田二十八畝，共充本堂接待之費，兼侍戒壇香燈，永為十方常住。主其事者，僧戒瑝、僧道本也。後憑眾共推迭主其事。崇禎丙子，鼓山住山元賢開法于此，始命今名，盖以庭植雙桂方盛云。崇禎辛巳，僧定璽募贖十方單地。<p>檀越祠，舊為伽藍祠，在大殿之右。至元間，僧玅恩建。至正丁酉災，洪武間僧正映重建。嵗久傾圮，浸入民間。萬曆二十四年郡守程公朝京，究歸寺。檀越憲副黃公文炳，率族建祠，祀黃守恭長者。<p>伽藍祠，舊在法堂之左。既廢，乃改祀東廊，實羅漢堂之故址也。先是，元開山玅恩，一夕夢五百僧求依止；黎明傳聞武林南山寺羅漢堂災，乃搆是堂。凡三十間，中供觀音大士，旁列五百羅漢。洪武二十六年，僧惠命修之。正德間，僧方鑾復建。後廢，折入民間。舊像無復存者，惟前炤廊尚在。乃度中改為伽藍祠，左為僧舍，右尚為書塾。萬曆二十三年，檀越率眾贖回。<p>聖王殿，在東塔後。祀慈興聖王，即百二十院總伽藍神也。先是，主僧每月朔必具度支之數呈之。名實不應，輙有譴。僧正映來住持，神亦現身受戒，由是奉之益謹。其興創嵗月俱失記。萬曆十九年，郡縉紳請為四賢祀。二十四年，郡守程公朝京，復給炤歸寺，祀聖王如故。後戊申年，官撥其地之三為姜祠。<p>東塔，號「鎮國塔」。唐咸通文偁禪師始作木塔，凡級。作時，置大櫃四衢，待施者。至夕錢輙滿。師云：「每工匠日值百錢，可自取也。」有過取者，歸輙迷途，後遂無敢多取錢者。咸通六年木塔成，賜名「鎮國」。七年倉曹徐宗仁自上都來，以佛舍利鎮塔中。宋天禧中，改作十三級。紹興乙亥災，淳熙丙午僧了性重建。寶慶丁亥復災，僧守淳改造磚塔，凡七級。嘉熙戊戌，僧本洪始易以石，僅一級而止。法權繼之，至第四級化去。天竺講僧乃作第五級及合尖，凡十年始成。其上有鐵香爐、銅寶盖，於塔八角以鐵鎍上鈎之。厥頂作沃金胡盧，熀熀若黃金色。每層中為塔心，環轉空洞。層各八龕，龕供石菩薩一尊。兩壁刻二大神像翼之；外遶廊簷，護以石欄。梯而登，海色峰嵐，在襜裾間。塔初層高二十八尺，圓廣一百七十二尺；次級高稍殺二尺有五，圓殺八尺；三級高二十三尺五寸，圓殺十有六尺；四級高復減一尺有五，圓減尺者八；末則高一十九尺，圓百四十有六尺，頂竿長六十七尺也。盡本末，凡高一百九十三尺有五寸。凡大石柱四十，大樑如其柱之數，小者亦如之。內外大斗，凡百九十有二，小斗四百四十。枅四十。大拱百有十二，小拱八十焉。下座復鐫青石，具諸化境。堅緻偉麗，皆鬼工神斧，非人力所能也。洪武甲戌，塔竿偃。丁丑僧永安募修。萬曆甲辰地大震，頂葢榱石，從南圮者二，從東南隅圮者八，諸級為所壓者皆壞。萬曆丙午，侍郎詹公仰庇為主緣，寺僧通全、弘詧，暨南京天界僧真曉，募緣繕修，弘本董其事。<p>西塔，號仁壽塔，五代梁貞明二年戊申建。先是，地湧者數尺。俄有僧浮海來，止於寺。適閩王審知於大都督府造木塔，夜夢一僧語曰：「聞王於大都督府造塔，乞移之鎮泉。」王怒，命斬之，首墜而身湧高數尺。王覺，駭之，物色於泉，泉人云：「有瘋和尚，今去矣。」王乃以材木浮海，至泉建塔。經始于貞明二年四月朔，至十二月晦日成，凡七級，號無量壽塔。宋政和甲午十月十日，有青黃光起塔中，高侵雲。須臾五色質明乃滅。有司具奏，賜名仁壽。紹興乙亥災，淳熙間僧了性再造。復災，僧守淳改造磚塔。紹定元年戊子，僧自證始易磚為石。頂藏金銀諸寶。規制一如東塔，而圍廣殺五尺，高減一丈五尺五寸；壯麗聳拔則相伯仲也。嘉熙元年始竣工，實先東塔十年而成云。洪武辛巳塔心壞，住持僧正映重修。萬曆戊子颶風大作，塔竿壞，金頂墜地。里人傅明智重修，下際扶欄有壞者，俱易之。丙午年八月，復有異風，塔竿、銅盖、銕爐、銕鎍、沃金胡盧俱壞於簸蕩中，壬子秋寺僧募眾重修。<p>拜聖亭，俗呼拜香亭。在大殿之前，附于「三門」之後，不知創自何代。盖因祝嵩時，慮或陰雨，故作此以便禮拜。後之改創，多與「三門」仝。<p>三門，始創自垂拱三年，有石柱生牡丹之瑞。宋紹興二十五年災，尋建。泰定四年春復災，佛果炤重建。至正十年監郡偰世玉署其門曰：「泉南佛國」。洪武間，僧正映重修。萬曆間，僧真曉重修。<p>東西二坊，在「三門」之外，泰定四年佛果炤所建。左曰「八吉祥」，右曰「六殊勝」，紀寺瑞也。洪武間，僧正映重修。寺前炤牆乃萬曆四年郡丞丁公一中所築；天啟甲子郡總憲陳公亮采重築。<p>（右現存者十三所）<p>鐘樓，舊在大殿之東北。乾寜二年燬，四年郡帥王審邽重建。仍鑄新鐘。後圮未建。<p>經樓，舊在大殿之西北。僕射大原公王潮，延僧書大藏經三千卷安置樓上。乾寜二年燬，郡帥王審邽重建。後圮未建。紹聖中別為藏殿。<p>寢堂，在法堂之後。至元丁亥，劉鑑義同平章伯顏建，後燬。洪武戊申，僧麟祥復建，塑卧佛像于其中。嘉靖間廢，遂為居民所據，今不可復問矣。<p>方丈，在寢堂之後，背抵華仕舖，今街猶呼「大寺後」。嘉靖間，火刼之後，廢不復振，遂盡屬民居云。<p>舊檀越祠，在大殿西廊。元至元間，僧玅恩建，祀閩忠懿王，以黃守恭、董思安配。今廢址折入民居。<p>舊祖師堂，在法堂之右，與伽藍祠對。至元僧玅恩建。洪武間，僧正映重建。後廢，折入民居。萬曆二十四年，寺僧贖回，今作僧舍。<p>東藏殿，舊在大殿之東。宋紹聖三年，僧法殊以所居堂為之，安藏經及唐太宗御書。紹興乙亥災，尋復建。元僧契祖復作轉輪藏。至正丁酉復災未建，後其址貿之民間。崇禎己卯年，贖回為僧舍。<p>西藏殿，在彌陁殿南，洪武甲戌僧惠命建。盖因東藏殿既廢，乃改建于此。有上、下二座，成化間燬。今上座地為郡紳請給，下座地併為水陸僧舍。<p>蒙堂，在大殿之西，檀越祠之下。元至元間，僧玅恩建，為監院退息之所。元末災，不復建。今其址折入民間。<p>（右湮沒不存者九所）<p>支院<p>尊勝院，唐垂拱間，鼻祖匡護大師即桑蓮處立院。宋改為十方教院，本觀始立大悲閣、造千手眼觀音像。紹興二十五年災，更主者六，皆草創不稱。至慶元四年，法瑄改作新殿，郡紳梁克俊、李訦實贊之，訦為之記。可遵、壽長、有朋主是院，俱有聲。惟慎、太初二禪師出家于此。合一之後，住持契祖移建閣于他所。元末燬，遂不復建，址入民間。崇禎壬申年，僧戒瑝贖其地，郡紳陳公烜奎為建閣。<p>東塔院，唐咸通間，聖僧文偁造木塔于寺之東，遂立是院，弟子弘則以律名。宋廢興不可考。至正二十三年癸卯，住山空極建。弘治丁亥，僧庭敷重修，後貿諸士人。萬曆間，僧正派贖回居之。侍郎詹公仰庇題其居曰：「詩林禪榻」。崇禎己卯僧道昭重興，贖回斯院田業。復新建彌陁殿，亦即塔殿之舊址也。<p>建法院，唐天祐二年州刺史王延彬建，以居律師弘則，使授毘尼。弟子良苑亦以律學教授。孫洛彦、本敷俱有聲。<p>東律袒膊院，初寺舊有東律菴。唐大中間，太守改為院，延神僧袒膊和尚居之。世以律傳。後住山佛果炤受業於此。<p>舊法華院，不知昉于何人。甲乙住持，僧眾實繁。唐州牧林鄠改為禪，延常岌禪師為第一世。岌四世孫紹安、七世孫法殊，俱以律名。<p>西羅漢院，唐宣宗御極之二年，聖僧令言創是院于寺之西。徒宣壹以律名，八世孫本觀為禪者師。<p>羅漢閣，在寺之東。有聖僧道昭居之，世稱文殊化身。有孫惟鳳主福巖，為禪者師。<p>清涼精舍，唐州牧王延彬創，以居講師叔端。孫師壽、全勇、惠成俱有聲。宋淳熙二年，僧本一主是院。紹興二十五年，寺災重建，造輪藏像、清涼山萬菩薩于其上。<p>淨土外白衣院，唐天復間，講僧楚勤居是院。孫居銳、秘亨俱善講說。亨之子可遵為禪者師。<p>地藏院，在寺之淨土巷。唐判軍事朱弘宵，創院置田以居僧行昭。孫景彬、義波俱以興福名。<p>慈恩院，唐刺史王延彬立，以居禪師襲禮。及沒，僧楚勤自白衣移居之。<p>九佛院，不知昉于何人。有從允為禪者師，出家于此。後其徒玄應、懷矩、法輝俱知名。<p>法興院，不知創自何時。有高僧文展老宿居之。<p>東金身院，唐天成三年，王延彬置院于寺之東，延禪師挺贊居之。訓練使陳敬通鑄金像施之，因名。有孫永寜出世羅山，嗣慈明。<p>清吟院，唐天祐中，刺史王延彬搆院大殿之東，居法師文超。超善詩，故以清吟名。後弟子無晦，文章俱知名。<p>新法華院，王延彬創于寺之西北，居法師省權。以權善《法華》，故名。<p>東天王院，不知昉於何時。五代高僧行通居之。後有子琦、道英，俱以禪著聲。<p>清隱院，在寺西北。唐長興元年，刺史王繼崇創院，延禪師師寂居之。<p>報恩院，在寺之淨土巷，不知昉于何人。唐棲岑法師出是院。<p>報劬戒律院，梁貞明間，刺史王延彬置院于寺之西，未成而卒。嗣子繼武成父志，名「報劬戒律之院」。延棲岑律師居之。孫全朴有高行。<p>奉先院，在寺之西北，五代高僧棲霞建。<p>文殊東院，始創年月失記。有法師法周，受業于此。<p>西塔院，梁貞明二年，閩王造西塔，因立院，延名德居之，後實繁有眾。宋元祐，太守陳康改為十方禪院，請大智禪師文宥住持，為第一世。院既敝，法師至聰再搆。其後宗已以教名，慶老以禪名。<p>上方院，南唐保大末，清豁禪師搆院以居。後出世漳之保福。<p>泗洲律院，梁貞明間，律師知琀開山。後孫本宗以律名，有朋以禪名。<p>浴室院，不知創自何人。有法師義英出是院。孫法超為禪者師。<p>六祖東院，南唐昇元間，州帥留從効創是院，延禪僧如岳居之。孫志添亦以禪名。<p>藥師院，不知起于何人。五代時，有高僧道岑出家于此。<p>棲隱禪院，南唐保大中，董思安薨于漳，其妻頴川君與其子全武，營是院以薦冥福。先皆甲乙住持；宋為州者改為十方禪院，自然、有評二禪師皆主是剎。<p>菩提院，不知所自起。五代間，有禪師法騫出家于此。後住漳之隆壽寺。<p>天祐院，創于唐天祐間，故以名院。後有高僧繼松頴籍于此。孫德風亦有至行。<p>深沙院，五代時，高僧惟寵始創是院居焉。嗣道弘善講說，孫惟吉、守珍俱有至行。<p>西上生院，起創未詳。有高僧禹昌居是院。<p>草堂院，即法華白衣改創也。宋端拱間，禪僧定諸歸隱於此。孫宗悆亦有祖風。<p>興福禪院，初名粥院，以主僧嘗職千僧粥于此，因立院。初以甲乙住持，宋熙寜間，太守陳樞改為十方禪院，延本觀禪師開法于此。後有朋禪師繼主之。<p>東泗洲院，泉軍州判官李微創是院于寺之東，延高僧普吉居之。孫文淑有至行，壽長主尊勝，闡教、宗永亦善講說。<p>千佛院，興創未詳。後有主者，日誦《法華》，一鴿馴聽之。後身為戒環禪師云。<p>寶勝院，興創未詳。戒環居之，作《三經要解》。<p>觀主院，興創未詳。宋建炎間，律師敦炤居之，即重築戒壇者。<p>七佛東院，始創年月未詳。宋有嗣祖禪師受業于此，嘉泰中修其院，後出世承天。<p>普賢院，始創未詳。宋有宗達禪師居之，後出世崇福。<p>極樂院，在寺之西。宋淳熙間，高僧了性與其徒守淨創是院。專祀西方大聖，故俗呼「彌陀殿」。洪武癸酉，僧法堅重建。嘉靖三十七年，水陸寺為豪右所奪，僧無所棲，乃撥是殿，為水陸焚脩。<p>保福院<#sp>仁王院<#sp>明律院<#sp>萬嵗院<#sp>律西院<p>資福院<#sp>延壽院<#sp>華嚴院<#sp>光嚴院<#sp>西方院<p>崇教院<#sp>持明院<#sp>天竺院<#sp>棲賢院<#sp>因明院<p>孔雀院<#sp>普光院<#sp>保尊院<#sp>北辰院<#sp>崇國院<p>律堂院<#sp>泗洲院<#sp>彌勒院<#sp>彌陁院<#sp>天宮院<p>板閣院<#sp>淨名院<p>東釋迦院<#sp>東觀音院<#sp>東大悲院<#sp>新羅漢院<p>西文殊院<#sp>新上生院<#sp>西大悲院<#sp>東羅漢院<p>泗洲東院<#sp>新彌勒院<#sp>西泗洲院<#sp>東彌勒院<p>花地藏院<#sp>七佛西院<#sp>律釋迦院<#sp>西維摩院<p>花泗洲院<#sp>菩提東院<#sp>菩提中院<#sp>菩提西院<p>律觀音院<#sp>新觀音院<#sp>西觀音院<#sp>普賢前院<p>西釋迦院<#sp>東維摩院<#sp>彌勒東院<#sp>彌勒西院<p>彌勒內院<#sp>西地藏院<#sp>六祖中院<#sp>六祖西院<p>北天王院<#sp>西天王院<#sp>律地藏院<#sp>深沙西院<p>北金身院<#sp>西奉先院<#sp>北泗洲院<p>法華白衣院<#sp>菩提內白衣院<#sp>淨土內白衣院<p>東天王前院<#sp>菩提外白衣院<#sp>塔後地藏院<p>菩提地藏院<#sp>東天王前地藏院<#sp>西方羅漢院<p>支院舊有一百一十七區。自合一之後，諸院俱廢，但有其名。畧存影迹者，則尊勝、東塔、極樂三院也。<p>夢觀堂，在寺之西。元至正間，禪僧大圭所建，自為記。中有息見閣，亦有記。今皆廢不可考。<p>西山塔，在郡城西五里。至元間，開山玅恩禪師始建。中位藏歴代住持靈骨，旁藏眾僧靈骨。後第二代契祖禪師別立塔于其右，夢觀禪師別立塔于其左，黃長者墓亦在其左。外有塔菴一所。<p>論曰：紫雲舊剎，故域甚廣，居者亦常萬指。自永樂之後，主席久虛，禪風漸冺，高明之衲，雲散四方。而守鷄肋者，視為故物，德既下衰，外檀弗至。地廣人稀，睥睨斯起，由是寺之不能保故域者，十之七八矣。然猶賴為綿蕞所設之場，故經聲佛火，不至全銷也。近年戒壇、法堂已復，大殿亦幸鼎新，則似當七日來復之會，在人益善其事以應之。則為臨為泰，未可知也。若徒芥蔕于故物之未歸，而厥德弗脩，則雖疆宇盡復，又將何以居之乎？若能懋脩厥德，則雖敝寮老屋，儘可跏趺，固不止蝸廬草舍，僅容七尺而已也。况人心有佛，各能放光，安知黃長者不再見于今日乎？是在諸君之自勗耳！<p>開士志<p>紫雲宿稱名剎，詎以璇宮、花宇，獨甲七閩哉？則以其多瑰瑋之英，毓德于茲，脫頴于茲，可光我覺皇氏也。高蹤未冺，往籍可稽，今拔其尤，志開士。<p>釋匡護，開元尊勝之世祖也。姓王氏，律行良謹。夏講《上生經》，輙致千人。唐垂拱三年，州民黃守恭園桑生白蓮。有司以聞，乞置道場。制曰：「可」，賜名蓮花。有司延師主之。道場立，而蓮所則為尊勝云。<p>釋文偁，仙遊人。唐元和中，學佛于邑之仙苑。道資天成，不斵而器。咸通初州刺史聞師名，延致之。至則即寺東南造木塔五級。其所募，但設器于四門，令施者日投其錢。傭直令其自取；有過取者，歸輙迷途，無敢多取錢者。師性高潔，澹然自處，至未嘗手泉布影，不出山者三十年。連背《金剛》，室為之生白。所蓄軍持水常不涸，盥輙隨寒燠宜。乾符三年，示寂出殯，刺史縞素送之。師前囑曰：「必香煙絕處葬我。」及匶至其處，大雷雨作，香煙絕而匶已在石中。竅見可識，石之竦出者亡慮十尺，若偃月焉！於今禽鳥莫棲其上，俗呼「板頭塔」云。<p>釋弘則，溫陵人，師事文偁于東塔。咸通三年，受具上都興善，遂如薦福，傳總律師《四分》。乾寧初府主王審邽，以師秉戒壇事度僧。天祐二年，王延彬為創院居之，名曰「建法」。使授毘尼，學者咸會，眾肅以和。師簡素不求贏餘，稍食亡有，雖王公予之，膏腴不納。延彬贈長句，有：「莫恠我來偏禮足，蕭宮無个似吾師。」師素少疾，一日忽薙浴，垂誡門人，遂瞑。<p>釋智亮，不知何許人。唐時來居開元東律巷，袒一膊，行乞於市。祁寒霜雪猶然，人呼「袒膊和尚」。後隱德化戴雲山，人往求之，見師堆豗坐，有虎馴其側。由是求者益眾，叩之雨暘輙應。州守致師乞雨，至則一頭陀也，簡之，問雨，曰：「坐我麗譙外，三日當雨。」既三日，不雨，日益熾。守以其不信，滋弗恭。亭午，忽有雲起西北。少選，大雨，水至三尺強。守恐，使止雨。師曰：「守來可。」守至，雨止。乃以舊東律菴改院居之，凡十二年。一日俄取湯藥，起❥香坐，訣眾而逝。其徒泥肉身於殿，為州人福。紹興寺災，其殿獨存。晉江陳則一夕夢師曰：「爾改研名，籍永春，當得第。」則如其言，果然。其神如此！<p>釋常岌，九座智廣之法門弟，鹽官、無等之門人。始偕廣菴居富陽，亡何移南山居之。一日與廣遊，見其背後有影十二重，拊其背曰：「幸然無事，何必鬼窟裏弄精魂？」廣廻顧曰：「道什麼？」師曰：「好個杉樹，不合當路！」廣曰：「不是者個道理。」師曰：「是什麼道理？」廣曰：「此去清源三四程。」師曰：「賊身已露！」聲譽以是藹然。州牧林鄠以開元舊法華改禪，延師為第一世。<p>釋令言，仙遊人，陳姓。出家苦行，後遊燕趙。傳《法華》、《上生》二經。歸創院開元之西，曰羅漢，居之。常誦《法華》，通夕不寐。二經學者，坋集其門。及卒，葬之北山。舁者恠其龕輕，啟視之，無有，俗呼「化身和尚」。<p>釋宣壹，令言之伯子也。始生，白雀集庭，里慶之。少遊學，通經能文。去逢掖，從季父令言，落髮受具。去求靈瞻，教授《四分》、《俱舍》、《湼槃》，咸究通之，乃為二眾依止。檢身以律，皎如冰霜。一室晏如，惟清水、楊枝而已。唐廣明初，州刺史林鄠以師為僧正。既而閩副帥王審知奏置壇，福唐，選師臨壇，凡得戒者三千人。竣事，審知與之衣服、金銀器若干，俱不納。及卒，刺史王延彬為造塔，葬其全身焉！<p>釋叔端，姓陳氏，仙遊人。成童有出世志，告其父母，不聽。乃日稱觀音名，求如願，竟聽之。依龍華律師維賢，度為勤策，未幾受具。出遊吳越，遍習諸經；教海源底，靡不洞達。時有勃海敬田者，嶽嶽然。師辨輙折之，名日以響。乾符中，歸隱山中十載。州牧王延彬聞其道，亟聘而後至。延彬未敢與分抗，為置清涼精舍處師。為長講大德，表錫明教師號。師守律嚴甚，生不知酒所。著有《義苑搜隱》、《宗鏡》、《四緣諸鈔》，凡數十卷。<p>釋道昭，初名道聞，晉江人，姓王氏。生有紫帽蒙其首。依開元師寵薙落受具。後從叔端懷傚，學《上生》、《唯識》，悉臻其奧。天祐間，謁雪峰存，存搊之曰：「子有父母否？」師曰：「無子從何生？」峰曰：「此子後當為大法師。」閩龍啟元年，州牧王延彬奏錫命服，且詔以昭易聞名。永隆初，郡長吏余廷英署師長講，教雨周洽。天德三年，州牧王繼勲請度僧設壇，以師臨之。南唐保大八年，詔徵曰：「師學洞三乘，業精大論，聞名斯久，虛佇良深！」師不赴。時有清信者，將禮文殊于五臺。道逢老人，問：「何之？」信具為言。老人曰：「泉之開元羅漢閣，抄《唯識論》者，即文殊也。子不即求而遠為？」信曰：「謹奉教。」還物色之，見而拜。師曰：「禮我何故？」信具對所以。師曰：「我廼文殊耶？」信去。師曰：「此吾土地饒舌耳！」棄其相於外。居民夜聞有號訴者，曰：「我羅漢土地也，和尚棄我，君等幸哀而存我。」明求之，果得棄相。乃為祠隘衖中，尸祝之。保大九年秋卒，門人奉全身，塔于南安福田山。師所書註《成唯識論》，凡八十卷，有魏晉筆法。太守朱佺為跋，後人爭寶之。<p>釋襲禮，洛京人，姓杜氏。仕唐昭宗，至水部員外郎。天復初，天子以朱全忠王梁，梁縱殺戮，至以兵犯行在。師乃陳乞為僧，可之，賜名寰外。來閩問道雪峰，一語豁然，如獲舊物。峰器之。辭去清源，刺史王延彬遇之。良久，置慈恩院于開元以居師。蒞眾脩己，方正以和，四方歸之。延彬以聞，賜紫衣、師號「逍遙大師」。及入寂火浴，頂骨不壞。州牧王繼勲歎異，遂為立塔於臨江里。<p>釋省僜，仙遊人，姓阮氏。出家泉之開元。去遊吳楚，遍叩宗匠。已而往漳見保福展，因入殿次，展指佛問曰：「佛恁麼意作麼生？」師曰：「和尚也是橫身展。」曰：「一橛我自收取。」師曰：「和尚非惟橫身！」展然之，遂為其嗣。梁天成間，刺史王延彬造千佛院，致師住持，十餘年足不踰臬。晉開運初，黃紹頗守郡，遷主招慶。閩侯文進奏畀「明覺師」號。未幾，州亂，招慶火于兵。留從効建節清源寺，其別墅名南禪，歸招慶業，延師為第一世。法徒景附，成大法席。宋興，徐相為藩，表聞。太祖嘉之，賜「真覺師」號。開寶五年遷化，塔號瑞光。<p>釋從允，晉江人，姓吳氏。從開元九佛院學佛，清慎寡欲，律身益嚴。夜背諸經，晝習其義，無少間歇。刺史聞之，曰：「年富而勤，為佛何有？」月置斛米。師杜門不出，謝絕外請，市井之人莫識其面。後唐長興三年，省詢禪師遊閩，師參謁，一言而契，詢奇之。師保任益深，縳脫兩亡。閩通文二年五月，取筆寫伽陀告寂。火浴得舍利數百顆。<p>釋玄應，從允之弟也。早歲依允出家，及稟具後，奮然力學，饜飫魯竺間。兄戒毋以知解滑心。棄謁白龍希，希問曰：「會麼？」師曰：「不會。」希曰：「不會恰好。」留久之，盡得其道。還卜隱貴胡，與清豁為鄰。開寶三年，漳刺史陳文灝創報劬白其父。泉帥洪進致師主之，三反不至。洪進召其兄仁濟告曰：「不至，禍汝。」仁濟乃苦勸，始行。洪進郊迎館之，張御華甚。師至，揖退就館，不解履而卧，其鼾如雷。洪進窺之，曰：「斯人住得也！」至漳，文灝率僚屬請開堂。僧問：「如何是第一義？」師曰：「如何是第一義？」曰：「學人請益，師何以倒問？」師曰：「汝適來請益什麼？」曰：「第一義。」師曰：「汝謂之倒問耶？」又問：「如何是古佛道塲？」師曰：「今夏堂中有五百僧。」既而文灝奏賜紫衣、「定惠師」號。八年，法堂白虹見應，遺書文灝，留偈曰：今年六十六<#sp>世壽有延促無生火熾然<#sp>有為薪不續出谷與歸源<#sp>一時俱備足<p>遂化，闍維得舍利，塔於院之北岡。<p>釋文展，不知何許人。居泉之開元法興，謝去人間事，閉門而坐，日齋鐘鳴始一開。其徒以獻佛飯供之，則復閉。飯不至，則枵腹以度。州刺史王延彬高之，致以北禪。辭去，菴西山羅漢洞。再命，師乃積薪自焚，囑徒以骨投之江。既而燄發，觀則見其捻數珠念佛，趺坐自若。薪盡而罄有聲，飛舍利石筍江上。徒如其囑，投其骨焉。<p>釋挺贊，號中岳，姓方，閩人。幼出家鐘山，二十受具，遍叩宗匠，所悟光大。歸而泉牧王延彬為院開元之東，禮師。于是訓練使陳敬通作金象，因名院。❥之者，虛而來，實而歸，靡不自賀。陳洪進治州，益嚴其道，而師年高矣。開寶五年入寂，洪進設千僧飯，送闍維，得舍利，塔于西山。<p>釋行通，晉江人，留姓。母夢老比丘而姙，生時異香絪緼。幼不近血食，及出家納具，恬靜苦澹，日唯一食。博洽經論，尤閑大乘；然夙夜于教觀，不少休懈。居開元天王院，州大旱，刺史陳洪進延師請雨。期以三日當滂沱，果如言。洪進喜，奏賜紫衣、號法慧大師。遴主大剎，不應，辭去。一日無疾，跏趺而化。火浴得舍利，塔于南安大遠村。<p>釋師寂，姑蘇長洲人，姓陸。初學儒，志則灑然，若世氛凂已，乃棄而學釋於重玄寺。既納戒，遂兩習《四分》、《百法》，通之。誦《蓮經》至七百徧，而《龍藏》且一兩讀。既卒業，授學者律論說，明白如指諸掌，然猶以為非究竟法。去厯叩宗匠，造雪峰，峰一見器之。譽聞温陵，招慶超覺待以賓禮。梁貞明間，州帥王延彬致之盧陽。唐長興元年，子繼崇嗣位，以水陸、清果、北藏、封崇四剎使自擇，師俱辭；乃築室于開元西北居之。繼知州事王延美、延武、余廷英，咸深敬重。閩通文元年示寂，塔于北陽山。<p>釋棲岑，同安人，姓陳氏。依開元報恩得度，稟具學毘尼、《俱舍》，咸究其傳。梁貞明中開講，至者如雨，而師辨若建瓴，沃人之心，罔不慶愜。刺史為搆廣堂，以容聽眾。尋于開元創院居之。師居不踰閾者廿年。有眾盜潰入師丈室，師燕坐不動，告之禍福，竟投兵，拜而去。留從効奏賜紫衣、號「闡教大師」。陳洪進繼知州事，請演說《西方觀上生經》，感紅蓮變白、桂香飄空之異。宋開寶五年，端居而化，建塔于佛蹟山。<p>釋棲霞，棲岑之弟。性清淳，以道自高。蚤嵗歴遊禪匠間，歸而斂❥，吶吶然稠人中。久之，乃為菴開元之西北以居。師不居積，有斗升儲召之齋，則辭曰：「受別請已。」州牧王繼勲聞其苦節，將廣其居，殖其糧。固辭曰：「毋為子孫累。」薄暮，有包笠而至者宿焉，顧其菴居，寒色滿屋，解包以贋金與之。師置之床下。去七年復至，師笑曰：「卿惠者尚存。」出視，塵❥蒙密矣！與者歎曰：「此道人者，金其能垢之？」俛取舊物，謝而去。或問故，師曰：「鍛術非真，用之適足以誤人。」師之廉而有識如此。<p>釋法周，字覺先，姓王氏，同安人。出家開元文殊，能勤慎，無惰容。歷稟師承，遍窮教義。凡三應詔，講《淨名》、《法華》、《楞嚴》，咸稱旨，賜紫衣、師號文慧。咸平初，太守宿翰尊禮師。一日翰至，相引行殿墀，見其下數莖草。翰指問曰：「古語道：『紫雲盖地，凡草不生』，因甚而今卻有？」師應聲曰：「地因培客土，凡草有時生。」翰深歎服。移西郊。興龍元年，以石門山塔成，即趺坐告眾入滅。闍維有舍利，與其骨共葬焉。<p>釋宗已，字子正。智辨過人，理教俱邃。初主資聖，夏講則千人集焉。最為蔡襄、呂縉叔所知。移主承天，亡何退菴資聖。中州連檄，主千佛寶林，以諸侯鄭重為強起也。治平三年示化，茶毘得舍利瑩然，塟之西山。<p>釋清豁，永泰張氏子。肄業皷山晏國師，納具事。坐夏招慶法因席，夜聞油燈聲，忽有省。同冲煦造小界山契如菴主，值采粟。師問道者：「如菴主何在？」如曰：「甚處來？」師曰：「山下來。」如曰：「因甚麼得到者裡？」師曰：「者裡是甚麼處所？」如揖曰：「即下喫茶去。」省為如，遂詣杉菴，晤語及夜，豺虎馴擾，師為如更室大章山。去見睡龍溥，溥問曰：「豁闍黎見何尊宿來？還悟也未？」師曰：「清豁嘗于大章得個入處。」漙集眾曰：「豁闍黎出來燒香，對眾說悟處，老僧與汝證明。」師出拈香，曰：「香已燒了，悟即不悟。」漙大悅，許之。南唐保大末，置院于開元，留從効延居保福，開法嗣漙。宋建隆三年，辭眾，偈曰：「聚如浮沫散如雲，聚不相將散不分。入郭當時君是我，歸山今日我非君。」遂行。至苧溪，吟曰：「世人休說路行難，鳥道羊腸咫尺間。珍重苧溪溪上水，汝歸滄海我歸山。」至貴湖，愛其幽，邃居焉。尋有苫而宇之者，然門無壯鑰，薄曲障風而已。州刺史陳洪進奏賜紫衣、號性空，辭謝以老。太平興國元年冬，戒門人以其遺骸食虫蟻，勿塔。入嵁巖，坐磐石上長往。留七日，神色如生，䖝蟻無犯。乃火而散之野，得舍利三百粒。<p>釋法騫，姓施氏，晉江人。出家開元菩提院，❥漳隆壽無逸，得其法。刺史陳洪進請開法隆壽，乃曰：「今日隆壽出世，三世諸佛，森羅萬象，同時出世，同時轉法輪，諸人還見麼？」僧問：「如何是隆壽境？」曰：「無汝插脚處！」又問：「如何是境中人？」曰：「未識境在。」有見師者，明日請心要，師曰：「昨日相逢序起居，今朝相見事還如；如何更覔呈心要，心要如何特地踈？」<p>釋禹昌，惠安人。博聞强識，力學定慧，而苦節自厲，孑立寡與。居上生院，一室晏如，非其人莫敢造。有省才，時獨還往。一日呼才會食，不見其所為具者。才入，相與附火，譚至半夜，趣出芋魁，分啖之，忻然。才遺師二環，辭曰：「勿庸累我。」復有施膏腴者，則曰：「有是，吾子孫其不免虎狼矣！」竟辭。老隱揚原山中。賦詩，有「饑食無名草，寒燒落葉薪」之句。<p>釋自然，出世開元之棲隱，嗣石門聰法。僧問：「老胡出世，目顧四方；和尚出世，如何表示？」師曰：「清氣為天，濁氣為地。」曰：「恁麼則信手拈來？」師曰：「有甚交涉？」<p>釋有評，越天衣懷之嗣，主棲隱。問：「如何是平常道？」師曰：「和尚合掌，道士擎拳。」問：「如何是無位真人？」師曰：「渠無面目。」問：「十二時中，如何趣向？」師曰：「着衣喫飯。」曰：「別還有事也無？」師曰：「有。」曰：「如何則是？」師曰：「齋後更請一甌茶。」<p>釋惟慎，未詳何許人。嘗遍❥諸老，得法于慈明圓。宋天聖中遊京師，至則徑歸。曾公亮曰：「闕下無禪侶，如何駐得君？」師應聲曰：「敢言知己少，性本類孤雲。」太守廊簡以主西山廣福，辭。羅山時方改禪，未有主者，同安令葛源夢羅山神告以慎可。訪得慎，不辭，履杖而往，開法羅山。<p>釋本觀，姓陳氏，字無本，晉江人。母夢金人授白芙渠而姙。師生首羃紫帽，異光發屋。毀齒，依德律師出家，試經得度。具戒後，從宗已學《法華》、《楞嚴》、《起信》。一日曰：「此糟粕也！」棄去。謁法超道者，超竪起拳曰：「一塵纔舉，大地全收。古人竪指便有悟入，汝今何為？」師禮拜。超曰：「汝見甚麼道理，便禮拜？」師曰：「一塵纔舉，大地全收。」超曰：「者鈍根阿師。」師喏喏退。宋熙寜間，州守陳樞改粥院為禪，延師開法。❥政吕吉父置法華，復請師兼主之；奏賜紫衣、圓覺師號。元豐八年，朝奉王祖道移主大中。元祐六年，大夫陳康民乃請師合崇福為禪席。一年謝事，居永陽北巖。七年歲大侵，太守陳慎夫召師勸賑貸，遂符師羅山。辭後，公卿屢致以名藍，俱不起。元符三年四月二十三日，危坐告寂，火浴。而大夫江公着率僚屬送之，為立塔于三聖巖。有《法華箋》、《語錄》並傳行于世。<p>釋可遵，字行至，南安徐氏子。幼從開元居銳學佛，試經得度。❥資壽智捷，得其法。去廬北山百丈石之旁。數年，移清溪月巖。志行靜一，律身清苦。朝散黃元功母疾，夢人告之曰：「得遵巖主供之，可愈。」元功延師應之，果愈。元豐間，太守王祖道致師主尊勝，施者勸歸之。老而矍鑠，精修無怠。所得施利，悉作諸善事云。<p>釋子琦，惠安許氏。初講貫羣籍，而《楞嚴》、《圓覺》尤長。然以為不明心而泥言句，秪自障蔽耳。棄遊江淮，咸目之琦道者。謁翠巗真，問佛法大意。真唾地曰：「者一滴落在甚處？」師捫膺曰：「學人今日脾痛。」真為解頤。去❥積翠惠南，得其道。南領黃龍，師左右之。一日，南遣問：「老和尚三關語如何？」師厲聲曰：「你理會久遠時事作麼？」南益奇之。南沒，五祖法演命分座，室中垂語曰：「一人有口，道不得姓字為誰？」東林總聞而嘆曰：「琦首座如鐵山萬仞，卒難逗他語脉。」蘄守喬郎中，以開元為禪林，延琦為第一世。居數年，成叢席，四方雲會，室屋鼎新，禮樂法度大備焉。亟求退，得請至廬山。泉守以羅山召，乃歸。守請開堂于興福，遂如羅山。未期月，移主大中，又移主承天。居廿餘年。改造留從効之屋，施者欣然助之，而不知其費也。朝廷賜紫衣、照覺大師號。詔移長蘆，以老乞免。崇寕元年，有旨天下諸州建崇寧寺。守以師為第一世，與搆之。政和五年示化，闍維，五色舍利甚大，弗與尋常比。頂骨、齒、舌、童真數珠，竝不壞，塔于悟空院之東。有《五會語錄》行世。<p>釋道英，惠安人，姓胡。得法于琦，主番易之薦福。僧問：「佛未出世時如何？」師曰：「琉璃缾貯花。」曰：「出世後如何？」師曰：「瑪瑙鉢盛果。」曰：「未審和尚今日是同？是別？」師曰：「趯倒缾，拽倒鉢。」有《語錄》甚傳。<p>釋有朋，字成之，南安蔣氏。初為宗已門學士，有聲。宋元豐二年，太守陳樞致師主教尊勝。施者翕然，百仆俱起。然以心宗為根，名相為葉，而留意于教外。一日謁承天琦，琦詰曰：「朝看《華嚴》、暮看《般若》，則不問，如何是當今一句？」師曰：「日頭正當午。」琦曰：「閑言語！更道！」師曰：「平生仗忠信，今日任風波，首尾往復五番。」琦肯之。八年以朝奉王祖道，符主禪興福，嗣琦法。元祐初，賜紫衣。元符二年，大夫蔣長生復延以清果。崇寜四年乃告老。宣和六年九月十一日，忽筆偈曰：「張公吃酒李公醉，歸去來兮何所泥？打破虛空笑一場，金剛脚拄帝釋鼻。」跏趺脫去。太守鄭南送闍維，舍利如雨。<p>釋法超，晉江施氏子。幼依彌勒院出家，試經得度，具戒遊方。❥越州清化志超，得其道，歸居北山閱藏經。蓄一鐵鉢以爨，日一食；或不覺過中，則不復食。終藏，以親老歸，作菴居之。廿餘年，朝夕親側，鄉人化之。鄉之水為支海，寒月潮夕，行人出沒泥塗中，甚苦之。師募造石橋，長八百餘尺，凡一百三十間。中為亭六，為佛為塔，皆石為之，以壓風濤。名悲濟橋，行人至今德之。師居蕭然，疏衣糲食，禪誦不置，蚊、蝱、蚤、虱不殺。是時宗闍黎津道者，本觀、有聆二長老，常依度夏，❥叩皆有所悟。非同志者，拒不納，至面斥之。既終親喪，負鐵鉢出遊。還道過漳浦，有陳將軍廟，犯者立死，里人祀之，多殺生命。師授將戒，後存活者眾。至同安，溘然而寂。茶毘明日，有白光發其處。所著有《辨邪正論》二卷、《脩進錄》一卷，行于世。<p>釋志添，永春陳氏子。出家志樂閒靖，巖居苦行，有「道者」之稱。去遊方，造東林總之室，悟其吹布毛因緣，呈總偈。元祐初至京師，徐王召問心要，領旨，命四禪陞座，具求印可，飯千僧，閱大藏。以慶奏哲宗賜磨衲袈裟。端王題金鐶絛鈎云：「賜真覺道者，當來同成佛果。」奏賜「佛印」號，不受。諸宮屢賜紫衣四十餘道，廻奏諸禪律。其「真覺」號者，元豐八年神宗升遐時賜之也。<p>釋定諸，晉江人，學佛而兼通儒術。宋端拱中，受江南燈印可，歸草堂隱焉。師宅心岑寂，俗囂如遺。巾履之外，虛空在室。客至則歠茶清坐，去則面壁。太守屢畀千礎，謝不應。有集曰《去華》。其〈題畫水障〉云：「無波浪處生波浪，愁殺孤飄過海人。」又〈咏鸚鵡〉云：「罩在金籠好羽儀，分明喉舌似君稀。不湏一向隨人語，須信人心有是非。」盖不苟作也。<p>粥主，亡其名。居開元淨土巷，僧司辟主千僧粥。有太保其官者，輙取粥器受草秣。主壓「護神象」磨下，責以守不力。夜行道次，神見請還象設，師曰：「粥器僧用，見奪于官，爾護僧謂何？」神謝必歸之。黎明，廝養者走歸其器，且曰：「夜馬斃二矣！」既而神又請如前。師咲曰：「器吾家物，歸之，爾職，初何功？」神乃乞効力庖中，諸鼠若雀無敢犯。師乃位神如故。今目神為「訶責王」云。<p>釋戒環，温陵人。性簡靖，不溽世味。以空寂自頤，而深造道玅。嘗作《楞嚴》、《法華》、《華嚴》三經要解，皆能痛去名相繁蔓，使人無泥枝葉，入佛知見。真發明秘要藏者也，至今學者多宗之。先是開元千佛院有主者業誦《法華》，一鴿日至聽之。一日不至，主恠之。夜夢人告曰：「我鴿也，得師經力，轉身為人矣。生某氏，而腋有白毛可識，能一視我乎？」主如其夢求視之，果然。父母遂諾以出家。少長，來從之，得度為戒環云。<p>釋敦炤守律精嚴，以身範物，故四方咸宗師之，其徒萬人。宋建炎二年，匡眾之暇，覽《南山戒壇圖經》，因嘆寺之戒壇制度觕陋，不盡師古。乃與其徒體瑛等更築之，凡五級，輪廣高深之尺度，悉手板讎；律法必有據依，無一出私意。既成，猶恐來者誕之也，使崇灌序表法，刻之石。<p>釋太初，字子愚，温陵人，世儒者。初倜儻有奇志，詩文不凡。既而棄去，出家于開元尊勝。以佛律己，盡去豪舉之習，時大夫士多推目之。南劍報恩席虛，郡守陳宓致師主之。亡何，真德秀復以大溈延師匡眾，二十餘年至千人。其道博大，無謝古尊宿也。師不喜作文，作則傳萬口。如〈承天僧堂記〉，簡嚴有體，叢林戶誦之。而雌黃蔡襄〈洛陽記〉多三字者，至今傳其言也。<p>釋了性，安溪黃氏。善講說，然專導人為福。諸塔寺、梁道必成之。微一髮私藏，以實感人，故人亦翕然嚮應。初宋紹興中，開元東西塔災，至淳熙間，師乃兩建之。有徒守淨佐師，能言且謔，人目之普化。其興建凡十有七，俱所費不貲，非人力之所能也。<p>釋玅恩，號斷崖，全州倪氏子。初遍❥名宿，旋入雪峰湘和尚之室。湘器之，至使分座。退居善見，痛自韜晦。至元廿二年，僧錄劉鑑義言于行省，奏合開元百二十院為一禪剎。明年秋，延師為開山第一世，堅致，不獲謝。至門曰：「第一句，最初步，說到行到，大千揑聚。」喝一喝，「莫來攔我毬門路！」升座，嗣湘法。示眾：「吾心似破竹，徑直無紆曲，一點不相瞞，六六三十六。」上堂：「是法非思量分別之所能解。三家村裡，十字街頭，穢語諠爭，惡言廝罵，總是面門放光，助佛揚化。其柰學此道者，如人畫龍；真龍見時，却又驚怕。因甚如此？識真者寡。」師履行純實，律身清苦，終始無斁。脇不沾席者，四十二年。語言無華，而人心悅服。叢林法敝，以之具興。三十年三月望，以法弟契祖補其處。越三日圓寂，既火而雨舍利。藏于西山，賜諡廣明通慧普濟禪師。《上生經解》、《語錄》行世。<p>釋契祖，同安人，姓張氏。初侍法石元智，智奇其材。既遍❥畢，乃湛伏鄉院。至元二十九年，玅恩請為堂中上座，至敬愛之。師嘗疾，恩餽藥資，不受，偈曰：「政坐虛消人信施，生身受此鐵圍殃。鎔銅熱鐵都吞了，那更教人入鑊湯。」恩益重其為人。三十年，恩使嗣位，代行湘師之道。師持盈者二十有八年，達官貴人至輙拜之。帝聞，賜「佛心正悟」之號。師善說法語，渾然天成。臘八曰：「半夜娘生眼豁開，狼忙便走下山來；看來只個星兒事，攪得乾坤作一堆。」重陽曰：「今朝重九節，籬根菊又開。諸方不說陶潛，即說孟嘉。開元無可說者，歸堂吃茶。」時真首座有能頌聲，以卜隱頌，要師作。師曰：「自斷胸中更沒疑，行藏那許鬼神知；直饒天下藏天下，未是羚羊挂角時。」真嘆服。延祐六年秋，無疾而化，壽九十，全身塔于西山。<p>釋如炤，字元明，號寂室，晉江蔡氏子。從本寺道符出家。符業白良苦，師化之。開元合一，玅恩為第一世。師左右恩，恩甚器之。既而遊方，天慧內發，深有所悟。嘗典客雪峰，刺血書《法華》。及歸，復刺血書《雜華》。恩益禮之。及恩遷化，契祖嗣位，命師知藏。大德八年領後堂，十年移前堂。及祖沒，宣政命師補其席，嗣祖法。佛成道，上堂：「雪滿于山，星回于天，一見便見，更待六年？瞿曇，瞿曇！無端引得眾生起顛倒，東土望西天。」又曰：「雪窖生理幸可憐，六年曾不動機緘；眼皮爆綻三更後，明破星兒即不堪。」上聞，賜「佛果弘覺」之號。至順二年，無疾溘化，葬靈骨于厯代塔。<p>釋大圭，字恒白，號夢觀，晉江廖氏子。初習儒學既成，父詔之曰：「吾為佛不成，吾以汝許佛。汝其毋違！」師乃往開元，禮廣漩為師，得度後侍佛果。凡三歴職，而至分座秉拂。宣政檄師主承天，師謝不起。築室開元之西，額曰「夢觀堂」。師學博識端，為文似柳，為詩似陶。吳鑒稱其為「圓機之士」，能貫儒、釋而一之。卒，門人為建塔西山。所著有《夢觀集》、《紫雲開士傳》。<p>釋正映，號潔菴，撫州金谿人，姓洪氏。幼入安仁三峰為沙彌。洪武十九年，試經得度。謁靈谷謙，方入門，懷中香忽墮地，遂有省。謙命領維那。謙沒，往天界雪軒，命典藏。會有旨云：「泉州開元寺僧臨難，選的當人住持。」乃鬮選而出。及引見，諭曰：「著他去做住持。如今做住持難，善則欺侮你，惡則毀謗你。但清心潔己長久。欽此。」師奉勅來院。洪武三十一年六月，開堂演法，眾志翕然。首竪法堂，次建甘露戒壇，不數年百廢俱脩。永樂元年朝京回福州，諸山舉住雪峰。重創佛殿、法堂、三門、兩廊，及開萬工池，作金鰲橋。洪熙元年得旨住持靈谷。宣德元年擢僧錄司左講經。卒于靈谷，有語錄若干卷，名《古鏡三昧》。<p>釋本源，晉江人。幼不邇腥葷，出家習《法華》、《楞嚴》諸經，咸通其奧。嘗遊漳浦，道旁有石，師坐其上，後其石夜輙放光。漳人異之，為立靈嶺巖居之。既而有司請主開元。永樂十八年正月，旨徵入京，其勅曰：「比聞高僧戒行精嚴，智慧超卓；造真如之藴奧，悟空寂之玄微，深用嘉獎。今特遣人賚勅諭意，惟冀高僧振錫來見，弘宣玅法，丕顯宗風，以副朕企拳拳極萬之懷，故勅。」師入京，奏對稱旨，屢蒙獎賚。居半載，辭歸故山。<p>論曰：余作〈開士志〉，而歎紫雲之多賢也。非吉祥殊勝之地，能有是哉？然自桑蓮現瑞以來，幾及千載。古如斯，今亦如斯。何古則聖賢輩出，而今則寥寥絕響也？語云：「嘉羽生應龍，鳳凰生百鳥。」其勢必漸下耶？抑法運下衰、聖賢隱伏，今之不逮古非獨一剎耶？嗚呼！此豈可以局志道之士哉？凡有待于外者，時與勢得而局之；無待于外者，非時與勢可得而局也。故春秋雖厄，不能局仲尼；陋巷雖貧，不能局顏淵；首陽雖困，不能局伯夷、叔齊，是在有志者之自立耳！若夫規厚殖、逐榮名，旦夕孶孶不能以時勢自安，是惑之甚者也。悲夫！<p>溫陵開元寺志<p>湧泉禪寺沙門元賢纂修藝文志<p>古今代謝，轉盻成空。其能留往蹟。以示方來者，唯有文而已。故杞宋無徵，仲尼致嘆，良有以也。茲開元紀詠，屢經火刦，散失殆盡。間有片言隻字流落人間，已不啻珙璧珍之，敢置而弗錄乎？志藝文。<p>碑記<p>重建開元寺記<p>監察御史裏行．克威武軍節度推官黃滔撰<p>混沌死而天地生，道德銷而仁義作。情軍業網，始脉旋波。天謂洛龜河龍，文有生而不文無生，乃產金聖人於西國，鑽智慧火，乾煩惱海。理不吾吾，而一貫生生。其姿電㸌於周室，其波泒漾於漢代。繇是館移鴻臚，城崇白馬，斯有寺之始也。寺制殿，象王者之居，尊其法也。其後金地蓮扄，周旋四海；烏飛兎走，或故或新。至如神運之靈莫靈矣，亦靡得而巍然。則我州開元寺佛殿之與經樓、鐘樓，一夕飛燼，斯革故鼎新之數也。初僕射太原公，以子房之帷幄布泉城，以叔度之袴襦纊泉民。而謂竺乾之道，與尼、聃鼎，宜根乎信，而友乎理。矧開元闕宇，五十載之聖容，實寺之冠。洎帥閩也，愈進其誠，繕經三千卷，皆極越藤之精、書工之玅。駕以白馬十乘，送以府僧，迎以郡僧，置茲之樓。既而蜀雨不飛，識者以為物之尤，罕留于世；敬之至，必動乎神，是必為地祇所搜，龍宮之索。不然者，曷與斯故新之數期？厥理則明，我宜悄然不已。仲弟，檢校工部尚書，為茲郡之龝也，武則拍孫吳之輩，文則席夏、商於前。而復龍虎之內，以塤以箎。大聳孟龍之旨，乃割俸三千緡，鳩工度木。煙巖雲谷之杞梓梗柟，投刃以時，趨功以隟，食以月粟，付以心倕。不期年，而寶殿湧出。棟隆臼綺，梁脩新虹；八表四隅，悉半乎丈。柱盛鏡礎，方珪叢斗；楣承蟠螭，飛雲翼拱；文榱刻桶，轇轕杈枒。或經緯以开織，或丹艧而纈耀。晶若蟾窟，嶪如鰲背。風夏觸而秋生，僧朝梵而谷應。昇者骨冰，觀者目波。而五間兩廈，昔之制也。自東迦葉佛、釋迦牟尼佛左右真容，次彌勒佛、彌陀佛、阿難、迦葉、菩薩衛神。雖法程之有常，而相貌之欲動。東北隅則揭經樓，雙立嶽峰，兩危蜃雲；東瞰全城，西吞半郭。霜韻叩而江山四爽，金字駢而講誦千來。是知天地日月鬼神，不欲一存其物，將有待于後人也！設使斯殿也，斯樓也，不有之故，其何以新？我公之作之為，其何以布之哉？三畧六韜，流通具多；戈霜劍雪，為甘露潔。信英智之所措也！既畢召化內之緇錫，數邁于千，齋而落之累中。慈雲五色，慧日重輪。談者以為梵天之宇，化于是矣；靈山之會，儼于是矣！我公之倅試大理評事，宋君曰駢。才推博古，識洞真如。請立貞珉，垂于不朽。公以小儒不佞，俾刻斯文。僧正臨壇，大德僧宣一桑門之關楗者，曰：「寺有記，亡之矣！垂拱二年，郡儒黃守恭宅，桑樹吐白蓮花，捨為蓮花道場。後三年，昇為興教寺，復為龍興寺。逮玄宗之流聖儀也，卜勝無以甲茲，遂為開元寺焉。嘗有紫雲覆寺至地，至今凡草不生其庭，大矣哉！自垂拱之迄開元，四朝而四易號。及闕諒兆水於木，垂雲薙草（謂桑蓮之與雲草）。天啟地靈之如是，則開元實寺之冠，斯又冠開元焉！金聖人無為也；堯舜亦無為也。参錯其道，巍巍聖儀，永與諸佛如來俱，豈不其然？」愚是以奮筆於一公之說。乾甯四年丁巳冬，十一月日記。<p>重脩法堂、甘露戒壇記<p>中順大夫．泉州府知府．清江胡器撰<p>天下之教有三：曰儒、曰釋、曰道。儒也者，教人以綱常之道，而欲全其性之所有也；釋也、道也，示人以定慧之功，而欲超乎流俗之外也。故其教之之序有差，而其本則同主于戒。吾夫子則曰戒之色、戒之❥、戒之得；而佛氏所謂戒貪、嗔、癡，是也。泉之大開元禪寺，首教僧正映，江西撫之金谿人；蚤業釋學，性頴行粹。洪武中，居京師之天界寺，時開元眾僧臨難罄殞。太祖高皇帝命僧錄司，選撥正映，出領茲寺。陛辭之際，以「清心潔己」為訓，映拜手稽首，對揚惟謹。于是大闡宗風，興其廢教。首作講堂，而額曰「清心潔己」，示不忘也。次作「甘露戒壇」于「潔己堂」前，以為務祖風。確守戒行者，必先味甘露而潔身心之為尚也。二作竝集，不費己資；木石甓堊，眾樂為助，匠民告成。又懼嵗久而冺其詳也，遂以狀來請記于石。余時承乏，忝守茲郡，因嘉正映釋名而儒行；上不辱皇祖之命，下有裨于浮屠之教。斯宜光于前而振於後也，遂為之記。<p>開元寺弭災頌功德碑<p>廣東左❥議蔡一槐撰<p>夫禪扄之廢興也，其有與立矣！今宇內二氏之區遞廢，其遌立者，非祝聖之壇，則講藝之所也。其初藉虛渺以營之，而卒賴名教以不墜，孰謂禮之薄且亂乎？吾郡諸禪，十八九湮，僅存紫雲、月臺二寺。紫雲存者，惟三剎。首為紫雲殿，以紫雲之祥而名，即今祝聖道場。次戒壇，甘露井在焉。三、清心潔己堂。按舊誌，洪武二十六年寺圮，太祖高皇帝特勅南都僧正映來住持。濱行，諭以「清心潔己」。映稽首南來，首建此堂而扁茲額，尊綸音也。方其盛也，百二支院，合為一區。梵唄精勤，戒律清嚴。嘉隆而來，浸以頺弛。王租僧房，半沒豪右。所存僅三剎而已。戎器、火藥諸匠，復盤結其中。潔己堂下，百竈雲屯，燼土山積。戒壇、紫雲旁廡，皆為寄食妻子之區。碓磑金鐵之聲，振動日夜。所造兵刃火攻諸具，薦陳無時。第令僧日夜寢食其旁，或傭人自盜，而苛責以償直者有焉。夫以祝聖塲宇，日動金戈之聲；以慈悲莊嚴之地，千百㐫器儲焉。每聖誕聖節，諸臣冠冕佩玉，側足傴僂於竈廠、塵土之旁，苟且終事。甚非所以妥皇靈而隆矩典也。先時火藥匠聚玄玅觀，觀燬，三十四人死焉；再聚月臺山門廊，廊燬，二十餘人死焉。乃入開元，亦火矣，督官林才等焚死。幸而寺僧撲滅，廊屋幾希不燼。眾鑑前災，陳請當道。而諸匠業為奧區，不忍捨去，隨告旋寢。茲嵗春夏魃雪，傍寺居民，回祿見夢。飛語傳訛，人心惶惶，束裝待竄。耆民陳實、趙用贊等，住持通楫、通全等，相率陳牒于觀察乾銘楊公。惟公蒿目痌瘝，毅然獨斷；朝得牒，夕驅諸匠出，盡斥廠舍。與郡守羅陽程公議頓硝戶、鐵匠于演武塲，而擇人烟不交之地以居。火藥匠乃之旗纛廟。以秋移去，冬果火發，諸炮燄天，眾匠與廟立盡。幸臺高陡絕無附，故不延廬舍。使時而在寺也，萬室繹絡，枋肆輻集，其禍可勝言哉？觀察公憫諸斃匠，厚加賑恤。而旁寺千家，咸神疇昔之異夢，衘二公之特恩；頌聲載道，各相率捐助，再修開元以協成盛舉。斯舉也，存六百載之梵宇，活千百家之民命，其功令豫而德遠矣！諸僧重修，先祝聖壇塲，次及兩廊八十餘間，後及戒壇、潔己堂。釐弊興廢，象教儼然更新，民居遂得帖席。謠者咸謂二公之來，為紫雲再出，甘露重降，實生我、覆我也。按郡誌，寺地捨于黃守恭長者，有桑蓮之異。今其雲仍蕃衍布在四縣。裔孫文炳，思水木之誼，霔生全之恩；因一方耆民之請，思為之獻章，以傳永久。且裨後來諸匠，毋復營入茲寺，以遺厲梗。顧謂槐叔姪，寔隣茲寺，其帡幪至近也，敬為之載筆而記之頌。頌曰：梵宇盛唐<#sp>浮屠宋季楞嚴精疏<#sp>爰名茲寺紫雲在天<#sp>白蓮在地電虹履端<#sp>綿綴攸蒞咫尺天威<#sp>駿奔郡吏中葉塵刦<#sp>大臚為崇雪山休糧<#sp>金界還縮遂啟諸傭<#sp>仗公藴利金鐵飛精<#sp>火攻伏熾毫鏡重轑<#sp>淨域含垢祝聖之辰<#sp>有䖍孔疚猗與楊師<#sp>觀察遐陋穆風既扇<#sp>周雲斯覆愷慈鸞祥<#sp>憲令獅吼馴彼暴鰐<#sp>睠茲靈鷲咨爾和尚<#sp>同辭稽首除戎不虞<#sp>回祿徵咎維公之仁<#sp>求瘼如身維令之肅<#sp>靡苛而速惻然詢謀<#sp>合德郡公乃戒棷役<#sp>盡驅諸傭曠遠人烟<#sp>高原之墉禍蓄而燔<#sp>止于武宮不徙之禍<#sp>倍數于東環寺西民<#sp>手額頌公昔聞曲徙<#sp>稱為上德禋意修令<#sp>勝妖默默鱗鱗西偏<#sp>仁猷允塞侔造神功<#sp>豈伊佛力公即秉鈞<#sp>內翊皇極豫斥❥殘<#sp>以紏王慝外寄九關<#sp>詰固封域折衝弭萌<#sp>以匡王國寺之檀祖<#sp>椒蘭蕃息黃氏令裔<#sp>附驥同陟銘心不啻<#sp>願劂副墨詔之方來<#sp>以垂後則<p>萬曆二十三年乙未季冬，寺僧正派等立石<p>重脩開元寺記<p>南京禮部尚書．郡人黃鳳翔撰<p>今兩都盖有朝天宮，云神壇象設，儼然于上。而黃冠者流，日靈承奔走焉。每嵗時，嵩祝之辰，則冠紳珮玉，雲集輻輳。文武吏，各東西卿，大行設九賓臚句傳；百官執職，傳警諸所，為趨蹌升降之度。唱贊導從之節，一與殿廷不異。夫叔孫通之起漢制也，為綿蕞習諸野外；漢帝臨觀，令郡臣肄習。彼何其委諸草莾也！乃知後王之制，備且詳矣！雖其因之事，亦義起吾郡。開元寺建自唐垂拱間，白蓮呈瑞，膾炙人口。厥後次第營拓，區院之莊嚴，浮屠之峻麗，屹然為城西巨鎮，而有司習朝賀儀者詣焉。此與兩都之朝天宮，秩在典籍豈殊哉？年所多曆，日就頺毀，故檀越裔孫憲副同安黃君，斥財鳩眾稍稍脩葺之。而紫雲正殿，工鉅費繁，力寄羣緣，勢難獨任也。郡侯合肥竇公，以嵩祝詣寺，睹其陊剝不治，僅蔽風雨，則惄然駭曰：「天威咫尺之謂何，乃有司徒爾玩視也！」遂厚捐為倡，而郡丞清江楊公、別駕海鹽陸公、司理江甯卜公、晉邑侯清遠徐公、南邑侯東莞袁公，捨俸佐之；郡士民亦慕義響應焉。凡八閱月，而工告竣。時竇侯將以入覲。行矣諸耆老方相率祈佛，冀諧所願。謂茲盛舉也，宜有紀，而屬筆于余。余謂如來示法以無為宗，其視吾儒名教，猶之蒼與素、燕與越然。顧夫旛幢之供設，梵唄之贊頌，所為昕夕䖍禱、展敬於空王者，厥禮一何重哉！數百年高皇帝綸音在焉，而諸司遙祝之儀，俯僂于剝棟頺楹之下，彼奉空王者計畫無復之耳；而北面稱臣子奚為者也？此竇公所為擊目而心戄也。公方潔明仁，脩舉廢墜，如學宮，如尊經閣，如紫陽書院，如南溪石梁，皆捐俸營之，不以煩閭閻寸鏹，茲特其一云。余既紀乎其事，而繫之以詩曰：銀亟遙度<#sp>須彌嵂崒國號毘尼<#sp>天曰兠率弄土為城<#sp>編茅覆佛積縷滿千<#sp>貿花貢馝發彼弘願<#sp>更無長物瑤壇之祝<#sp>天子萬年冠裳萃止<#sp>嵗時有䖍尊勝弗飭<#sp>禮敬虛懸戒律具嚴<#sp>貪為慳緣吾儒之教<#sp>亦復如然懿哉郡侯<#sp>憑熊分虎香風慈雲<#sp>慧日化雨性根菩提<#sp>澤庇寜宇❥陛肅趨<#sp>楓宸在覩爰霈檀施<#sp>成茲義舉淨財遞委<#sp>凡眾齊心露澄紺井<#sp>霞暎雞林層甍迎日<#sp>蓮座凝蔭令辰崇典<#sp>天鑒如臨濟濟翼翼<#sp>以莫不欽海國騰歡<#sp>羣黎戴德頌公佳績<#sp>勝彼佛力兼生其共<#sp>垂範罔極爰勒峴碑<#sp>永鎮寶域恒沙有盡<#sp>貞䂥弗泐<p>萬曆二十八年嵗在庚子秋八月日立石<p>夢觀堂記<p>釋大圭撰<p>恒白山人作堂于開元佛舍之西，曰夢觀堂。其堂舊陿而長，詹子記之，以為墮軒者。其後得鄰屋合而大之。山人貧甚，始以友之助作堂。助微不足，不中止。乃悉以凡服御者售之人，成之。既成而居其中，枵然。山人以樂，且以夢名之。客有過之者曰：「子名子堂，奚取諸夢？吾聞昔武丁夢說，尼父夢旦，帝鴻夢華胥氏。一以得相，一以行道，又以理人而治。是真其夢也。子之師未始有所謂夢者；雖有以夢，譬觀世間之說，是虛其夢也。今夢果堂乎？則誰作？然則吾見子作之囏矣。堂果夢乎？則誰居？然則吾見子興居、食飲，誦說、游息，必于是焉爾矣。堂乎夢乎？真乎虛乎？吾將釋然寤而無惑也，如之何？」山人徐而諭之曰：「夢之夢也，堂之亦夢也；虛之夢也，真之亦夢也。於夢求夢，愈夢而不寤也。古之至人，夢于身，夢于人，夢天下萬物；而其非夢者不夢，是之謂大覺。盖余所謂觀者，余將以天下萬物合而堂之，夢而觀之。果能同余觀而大覺不夢者，其誰也？抑又安知其無人乎哉？則與之樂斯堂矣！」客寤而退，書之以為記。時後作堂三年，乙酉之嵗，六月五日也。<p>息見閣記<p>釋大圭撰<p>夢觀堂之東齋為閣，其上牖而南焉，寔分乎二宮之間。北宮高，而南宮有樓益高，面遮背擁。閣不有見，見不能遠。凡山水、草木、城郭、人物之盛美秀蔚者，無一於前，因名其閣「息見」。吾居，嵗不一二登。為吾徒者，以吾所不登，亦不時登。以故閣為棄閣也。一日，羣來告去其階者，吾閔然念焉。夫物以無用棄，閣以❥諸物其用。且南鄉而明，求其為可棄者無得。徒以南北宮者，限無覽翫之適棄之，不已過邪？今有載道之用，而知道之明。其所為有絕人者，且澹然無外物接羣。高壓之無所動其心，則以為無見而棄之，可乎？吾於是重有所感焉。古之人以見為妄，教人息之，則真者不求而致矣。而人廼逐逐於見，前趨疾馳之不暇，而暇真之求耶？今之去古之人遠矣！吾生四十有七年，才卑智闇不適用，有媿乎閣者。方將登之，樂其靜以老焉。不閣之得之幸，而閣之棄，其得辠閣也。二三子用吾言，無棄。至正辛卯二月五日記。<p>重興尊勝閣記<p>釋元賢撰<p>開元之有尊勝，盖昉于黃氏之桑蓮云。按志，唐垂拱二年，州長者黃守恭，晝夢僧乞其地為寺。守恭曰：「必須桑樹産白蓮乃可。」僧喜謝，忽失所在。越二日，園中桑果産白蓮。守恭即産蓮處建尊勝院，延匡護大師居之。有司以瑞聞，敕建蓮花道塲。後寺號屢更，至開元二十六年，始易今名。寺之居廣至一百二十院，而尊勝其肇基也。熙寕間，僧本觀建大悲閣于其中。紹興中災後，更主者六，草創卑陋不稱。至慶元四年，僧法暄改作新殿，郡縉紳梁克俊、李訦實合贊之。至正丁酉災，戊戌僧法持重建。嘉靖間廢盡，為告給者所有矣。崇禎五年壬申，寺僧戒瑝思本源之地不可不復，乃捐衣鉢贖其故地。郡刺史烜奎陳公為主緣，繇是眾緣輻輳，更創傑閣。上奉西方三大聖，而周環小屋以便居守。越乙亥冬始告成，規制弘敞，丹艧輝煌。尊勝之舊，復聳拔于雲中矣。余以是冬開法紫雲，乃登閣問故。憑弔之餘，不能無遐思焉。昔匡護大師每夏講《上生經》，輙致千人，非尊勝之始祖乎？慎公法嗣慈明，見夢羅山，為禪者師，非尊勝十世孫乎？至于禪、教、律三宗，如麟如鳳，出于世瑞者，不下三五十人，非尊勝之毓其秀、發其源乎？是尊勝者，于周為漦，于漢為沛，夢觀氏其知言哉！然今日之尊勝，地如故也，閣如故也，圓頂方袍亦如故也；觀者猶以古今不相及為限，其故何哉？抑余聞之故老云：「昔尊勝興，而寺繇之以興；尊勝替，而寺繇之以替。是尊勝乃一寺之權輿也。」今尊勝復矣，英衲之鵲起、法音之雷震，可計日以待也。諸君其勉之，以應斯會。因援筆而為之記。<p>開元寺題壁<p>檀越裔孫．雲南副使黃文炳書<p>不侫炳初脩開元，客有過者曰：「盖聞而祖分四子四安也，瓜瓞綿繁，人文之賁，素封之資，騰于四社。夫流長者積必厚，以若祖之遺，夫豈無其大者，而必曰捨宅為寺？抑子孫光揚先德，志繼事述，亦豈無其大者，而必曰修寺？切有請也。」炳曰：「唯唯，否否。先祖捨宅為寺，茲也且八百餘年，未嘗言德；乃吾子孫敢以德誣先人哉？顧寺為嵩祝之所，實西陌奧區。民舍櫛比，不啻千家。兵興以來，硝冶二匠，以寺為肆；挈妻携孥，榴房蜂室，與僧雜居，幾無寺矣。而硝冶一業，實為火祟。麗寺居民，回祿見夢。訛言朋興，夕無寜寢。父老欲訴當道，懼不能勝，則慫恿不侫曰：『而祖德也，足下保而完之，義曷辭？』不侫不得已，為言于觀察刺史諸公，業得請移匠，而後父老始遑眠食也。及旗纛火起，眾以為妖夢是踐，競神其事，始議脩寺。僧困力詘，無所措手，則以父老慫恿不侫曰：『而祖德也，抑綿蕞在是，足下繼檀越而葺之，義曷辭？』不侫復不得已，聚族而謀，為之引其緒。先謀所最急者，支其傾頺，補其鏬漏，而他未遑也。凡不侫所為此者，皆出諸父老所慫恿，不侫無意也。雖然，不侫有大懼矣！夫所脩者十一于百耳，異日者，子姓弟姪謂『吾祖實檀越是，而修又自吾族也』，與僧競尺寸之地，為私塾別墅，以充都人口實曰『是倚檀越為奸利』。豈惟無所光于前人，且獲戾焉。不侫何說之辭？」既以語客，因書寺壁，使郡人知不侫修寺之意；且以語吾宗之與修是寺者，不必任以為德也。萬曆丁酉秋日書。<p>序、跋<p>紫雲開士傳序<p>昔孔氏因魯史記修《春秋》，以編年合書君臣之事，未有所謂紀傳者。迨司馬遷氏，始離書天子諸侯為紀、為世家，公卿大夫士為傳，而後世因之。孔氏之所述作者為經，而遷則僅列於史；為書不同，褒貶一也。僧之史有傳，其亦因史氏者乎？夫史所以褒貶，善善惡惡，是是非非，直其筆，當天下，心無毫❥私而已。僧史宜若無褒貶然。凡道眼明、知見正者，戒檢嚴而寂靜勝者、智辨閎達而教化廣被于人者，書之。至于神異者、高尚者、業讀誦者、住持吾道者、生死去來自在者、六根不燼而設利者，悉書之。是亦褒矣，盖獨無貶者焉！然彰其善則癉其惡，褒貶之意微，而莫即測闚也。泉州開元寺，創于唐，更五季十國而盛，至宋益盛而未合。迄于我元，始合而大。其間高僧異人出世，名不滅磨于茲，而僧史未有作者。雖作如許列輩，率得于剽聞。傅㞧穿鑿，❥細觕；不覈其實，不語其精，而不著其大。今主者崇會師覽之慨然，以為六百年異人名氏，湮沒殆盡。而幸所存者，此不一脩之，則後將無聞矣。以屬大圭筆削云：「盛事，子其無讓！」廼蒐集錄摭碑刻，訪長老遺軼；而序其世、正其年時、考定其姓名，盡去其怪迃卑鄙之說。人為之傳，合若干卷，目曰《紫雲開士傳》。舊稱「高僧」，今不稱者何？以一行一藝名于時則為高；是書多禪者師，道德大備，豈「高」之一言能蔽之邪？且禪者重嗣法，不重肄業；今以肄業書之，十九世相承，其人不可得而變，其可變則變之矣。方今大法不競，人物眇然，前哲已遠，後生誰師？然則脩僧史記、為僧列傳，而謹褒貶之法，將以激隤波、復淳源，使人人勸為開士，以光我覺皇氏也。至正八年戊子夏四月，釋大圭序<p>開元寺志序<p>吾郡開元寺，余穉年嘗就傅，卒業其中。弱冠，又與郡士友聚而結社。時牢落僧居，强半館塾矣。而自是軍興，鑄兵之冶、烹硝之竈，縱橫宇下。工匠家室，與僧雜處，棄灰積苴，至不可搔除。殿堂壇廊，剝❥蕪薉，傍後地日折而入於人家。自嘉靖之季至于今，盖三四十年往矣。惟是寺處西陌要區，嵗三大節，嵩祝之辰，綿蕞設焉。而郡邑常以致民讀法，間與鄉士大夫讌集，士大夫亦自不時過之。闤闠老幼，日夕嬉遊䃑礴於其間，亦吾郡一別業也。顧相與坐視其荒圮，莫為意者。萬曆乙未，憲副懋新黃公適廬居，念始祖故為寺檀越，慨然白當道，徒匠撤冶毀竈。率諸黃脩葺既，次第為寺乘以紀之。迨丁酉待次都門，示余徵序。余雅不信浮屠，然余行天下，見通邑大都，蘭若、招提，鬱然相望；亦以壯方隅、備禱祝、時息遊，非徒為緇黃地而已。唐世士大夫侫佛亦豪舉，白傅履道里第、王右丞輞川居，竝斥為佛祠。即黃氏先素封耳，其經始開元，至破園産不少靳。今嗇不忍割亦已矣。業有故宮成構，因而勿毀，仍而勿攘，即時其損敝而補飭焉，固易易者。縱以為異教，為神叢，然未聞「明先王之道以道之，而輙廬其居」何哉。里優謔談，以不剷佛面金為布施。斯言雖誕，以勸世深矣。余因序及之。寺始未具志中。<p>萬曆丁酉臘月，郡人李廷機書于京邸<p>跋開元寺志後<p>丁酉冬，予以浙闈役竣，過里中，則睹開元殿廡煥然改觀。叩之，知為憲副懋新黃公所葺也。黃公聚族而謀，自捐槖中裝，並不及諸施者，稱檀越矣。而君轍不居，曰：「賴吾祖之靈與族之誼、郡大夫之力，某何與焉已？」又戒其子若弟，慎無倚檀越名，資寺中尺土寸椽自潤，以為郡人口實。予既習聞其概，比還朝，則憲副公先以服除，待次京邸。九我李先生業聞新舉而韙之，佐以醵金；又弁諸志首，以章闡其事。而君高義益鼎呂月旦矣。夫泉之為名山古剎者眾矣，大都不廢于廢，而廢于脩。其當廢也，棟宇雖頺，勝趾如故，壺觴可至，風月可共；一或脩葺，便如平泉、金谷各有主者。甚且屈山靈而蒙姓氏，裂地而分，畫界而守。即一草一木，莫自必其榮悴，斯不亦脩者廢之耶？此無異故，則檀越為之標耳。余自束髮從師，出入開元寺中，先後十餘載。見寺傍僧舍盡為別館，其丹爐石礎盡為藥欄花埴之具。然猶幸未遽廢者，以未有脩之者也。所未有修之者，則以階前尋丈之地為嵩祝之所，即檀越無能介于其側。譬之所期物忘其中，掉臂不顧已耳。故余謂憲副君高誼，不在捐資，而在戒子弟數語。烺烺侃侃，使夫側耳而聽、窺足而動者，赧然汗媿。或有所感發，而洗濯皈依。則斯修也，財施、法施固實兼之，其功德詎有涯哉？夫古之施者，患不為檀越；今之施者，患其為檀越。豈非古之檀越施之，今之檀越攘之也？公好義布施，飭南臺、葺開元，捐資無所恡，真為檀越而不自居。惟不居檀越也者，而後乃稱真檀越矣。余志公修葺，畧其事不著，著其善心，附于末簡，以為世勸。庶幾名山古剎，有脩無廢哉！萬曆戊戌春三月，郡人楊道賓書于教斆軒<p>重脩戒壇序<p>李開藻（永春人<#sp>太常寺卿）<p>僧如祐，為泉州開元寺重修戒壇。以忍辱心，行大誓願。銖丐粒請，積日累月。複簷危櫺，幸免雨風。而像設欄楯，未復莊嚴之舊。復重趼四走，望門求施，則遇余於茅翁山中。余呼而告之曰：「上人，汝視泉州為何等州？開元寺為何等寺？戒壇為何等戒壇？夫天下之不知戒多矣！以不戒故，起種種心，乃至一切種種無狀，不可言說、不可捄藥；展轉坑塹，不可解脫。聖大悲憫，以種種導護、種種方便，作大壇宇，具諸神威。俾望而入者，肅然生懼。因懼生信，因信還覺。如揚鈴鐸，如建旛❥，凡有耳目，咸得聽覩。觀此聖意，此戒不足而有壇，壇又不足以示戒。上人之脩，烏容已乎？雖然，吾嘗見壇矣！此壇壞時，此戒不壞；此壇既脩，戒則復脩。凡我大眾，要識從上建戒壇意。又識今日脩戒壇意，善皈依是，善成就是，善護念是；無有貴賤高下、眾寡大小，必有隨現願力，立得波羅蜜多者。」<p>吾所見叢林戒壇，皆為周垣繚繞，時其鐍鑰，無攔出入者。一切隨喜，非自顧蠲潔，莫敢入。即入逡巡瞻禮，不敢咳唾、跛倚、睇視，其嚴如此。盖曰戒壇，不戒則不戒矣。故戒為入佛第一門；而嚴戒壇，又為脩壇末後第一著。即再付上人金，佐築垣費。仍識簡末，呈諸施者。<p>重脩曾爐寺記<p>曾爐派出於紫雲。紫雲舊多名僧，此盖其別隱修真之地云。兵燹後，寺幾廢。茲重過之，則槐竹葱蒨，香花粉郁；而諸禪房，亦稍稍增葺矣。問之主僧員晤，曰：「惟茲寺田，兵後存者三之一。其後一者又多迷失，僅存十之七。又奸佃據之，餉額在寺。法重僧逋，故寺幾廢。嗣後，葉、劉、鍾三大人，稍寬撫之。迨今蘇大人又為法，其豪據者盡以歸僧。幸年稍稔，故得以其羨，及抄化所得者脩之，以奉香火。是惟諸大人檀施之功，諸大人宜千嵗壽。」嗟乎！佛法歴千刦不磨，乃亦患苦如斯哉！往朱子簿同安時，憫梵天寺僧，詩云：「輸盡王租生理微，野僧行乞暮來歸。」於是頗為計。寺至今幸存不廢，則朱子力也。夫天之大無外，王者之道亦無外。乃今不能為地，而猥以外教虐待之。此其於天、於王者之意，謂何甚矣哉？其異於子朱子之用心也！若諸大人，則今朱子哉！茶罷，員悟邀予記。余遂為紀其所以廢興者，兼志往來。<p>萬暦十四年，翀鵬陳舉賢記<p>崇禎五年，僧性慧同徒定玘重建<p>十奇頌卷跋<p>恒白山人題（即釋大圭）<p>天不愛寶，紫雲興焉，甘露降焉；地不愛寶，桑蓮瑞焉，芝草生焉。諸公競出明珠、白璧以華之，是人之不愛其寶也。吾知石浮圖益高，龍眼井益深，而高僧異人益羣然出矣。有奚必膠遺墨以求文殊、泥肉身以求袒膊者哉？<p>偈頌<p>十奇頌一芬陁利遍流芳<#sp>不在春蚕葉上香為瑞為祥百廿剎<#sp>阿誰又覔舊枯樁（桑樹白蓮）一色光明撥不開<#sp>半青黃底浪疑猜山河百二全包裹<#sp>放你函關望氣來（紫雲盖地）清淨尸羅全躰是<#sp>如何特地强安排五層封土鬼蹲埵<#sp>更望天中上味來（甘露戒壇）這裏是甚麼所在<#sp>❥常枝蔓敢侵疆還他一種靈苗好<#sp>吹落春風步步香（凡草不生）碧眼龍眉解魘人<#sp>容求單位笑欣欣明朝添五百閑漢<#sp>大屋潑天開紫雲（應夢羅漢）無端要播臭名聲<#sp>平地干戈老賊精是我何曾施寸刃<#sp>屈他五十六人兵（支院高僧）湧出團團無縫塔<#sp>再來古佛也難尋同時遮照全賓主<#sp>爛却虛空不轉心（東西石塔）靂靂聲前俊不禁<#sp>豁開秋水碧沉沉天生神物瞳人別<#sp>除是綆長來汲深（古龍眼井）十支論註手抄過<#sp>弘法其如作俑何大智人前三尺暗<#sp>後來入海算沙多（文殊墨蹟）露肩擔荷個什麼<#sp>想得平生誑謼人坐剎清風明月底<#sp>雲間更著一渾身（袒膊真身）<p>蓮寺粧塑迦葉佛揑土塗金巧像真<#sp>落人眼底翳還生蓮宮个个識得你<#sp>七佛中間第六名<p>蓮寺盖山門屋八字掀開解脫門<#sp>毋勞郢匠運風斤是誰把手拽不入<#sp>華屋重重鎖紫雲<p>蓮寺盖湼槃堂戒壇造塔戒珠光射湼槃城<#sp>盖復將來禍事生个个紫雲門下客<#sp>誰無靈骨墮深坑<p>題文殊唯識疏真蹟業習頓空能所取<#sp>真唯識性絕纖埃七零八落紙上語<#sp>莫謗文殊親寫來<p>蓮寺都寺鑄羹飯二銅鑊鎔銅百沸可沾脣<#sp>慚愧楊岐鬬飣新甘露作羹雲作飯<#sp>全開鼎鑊䧟平人<p>都寺開僧堂天井移廊路逼人❥透此頭關<#sp>得路何如塞路難个个橫眠單七尺<#sp>天光瑩徹覺場寒<p>題文殊謄唯識註唯識之成依主釋<#sp>窺基章疏已支離隨波逐浪猶抄寫<#sp>大好堂堂七佛師<p>詠開元雙塔金標<p>詹仰庇（安溪人<#sp>侍郎）石塔雙飛縹緲端<#sp>凌虛頂上結金團晴光閃爍天中落<#sp>紫氣飄搖雲外寒過雁猶驚明月動<#sp>騰龍誤作寶珠看欲擎霄漢慚無力<#sp>萬古孤高一點丹<p>春日同姚雲臺寅丈、池太常明洲、黃觀察肖源，開元寺角巾登塔，用扇頭韵，續成五七言各一律<p>程朝京（休寜人<#sp>本府知府）晝刻黃堂靜<#sp>招尋古寺幽紫雲留佛偈<#sp>雙塔剩荒丘勘破西來意<#sp>希蹤方外儔摳衣滄海近<#sp>幸拓蔭城頭凌風絕頂逐天遊<#sp>郭外青青農事幽欲逐枕書開北牖<#sp>喜看携榼向東丘偷閑喜訂空門約<#sp>勝果還輸濟世儔自愧未能成底事<#sp>憑欄長憶白雲頭<p>和前韵（姚純臣）<p>姚純臣（吳縣人<#sp>本府知府）石塔千年古<#sp>禪關一徑幽凌虛追列子<#sp>觀化達齊丘杯酒情無盡<#sp>陽春和寡儔壯遊諧夙願<#sp>絕勝鳳池頭雙塔高標日影悠<#sp>振衣覽勝復探幽剎那今古田三變<#sp>無盡興衰土一丘檻外落花空色相<#sp>樹頭啼鳥亦朋儔凭欄欲說無生話<#sp>却恐庭前石點頭<p>和前韵（有序）<p>袁崇友（東筦人<#sp>南安知縣）<p>開元禪寺，其來舊矣。鐘聲一片，佛火猶紅。塔影雙標，法雲長紫。時維春日，雅屬勝遊。郡侯程公，停旄至止；二郡姚公，解帶斯仝。七級既登，四賦爰著。於是肖源先生從而和之。玉麈齊揮，金音並唱。玄言如屑，誇白雲以猶孤；攬衣遙臨，躡青雲而更上。可謂神襟邁古，勝致無今者矣。友鄙人也，孟夏之日，羽蒼徐君，與寓目焉。肖源公復執主禮，乃出琬琰以為觀，叩宮商而竝雋。形神可釋，魚兎皆忘。命步和以菲才，媿追跡而莫及。雖文謝作者，而意悟昔人。用申兩章，以酬一諾。固貂續為慚，亦龍雕已盡云耳。具書于左：塔出日不瞑<#sp>雲藏殿故幽緣心消聖偈<#sp>佛意解蓬丘擬作出塵侶<#sp>權參濟世儔請君臨眺處<#sp>高咏一回頭車騎追隨覔勝遊<#sp>題詩轉覺紫雲幽欲從白社謄千頌<#sp>未種紅蓮媿一丘塔影自懸空不染<#sp>鐘聲長寂意難儔神宮且莫論興廢<#sp>悟得餘生到上頭<p>和前韵（池浴德）<p>池浴德（同安人<#sp>太常寺卿）古塔依禪剎<#sp>逶迤徑漸幽振衣登絕頂<#sp>豪氣壓高丘北斗誰能酌<#sp>孤雲我作儔一塵飛不到<#sp>恍惚駕槎頭來興登高塔<#sp>春深景象幽雲低橫近郭<#sp>潮落見平丘長嘯開天籟<#sp>芳心結酒儔坐談忘夜久<#sp>星漢轉簷頭蒼茫風色浮蓮宇<#sp>此日登臨曲逕幽異代河山經百戰<#sp>雙標石塔等三丘乾坤眼底看猶小<#sp>意氣樽前喜得儔自是使君憂海國<#sp>應揮雲雨覆蒼頭雙塔嵯峨連碧靄<#sp>危梯斜倚路通幽但聞笳皷空中響<#sp>渾似逍遙海上丘前代桑滄驚幾變<#sp>郡僧飄落嘆空儔懸知世事須臾異<#sp>莫遣交情厭白頭<p>和前韵（黃文炳）<p>黃文炳（檀越裔孫<#sp>雲南副使）祖道遺千載<#sp>幸存象教幽風流推刺史<#sp>照耀比蓬丘政簡長無事<#sp>詩新自寡儔口碑誰並永<#sp>雙塔片雲頭高標梵宇開金地<#sp>雙塔崢嶸景象幽好雨三時催令節<#sp>乘春五馬入丹丘老僧趺坐心長寂<#sp>詞客當樽意寡儔喜得追隨人境外<#sp>興豪揮灑碧雲頭<p>重修開元寺，詩以志喜<p>黃鳳翔（晉江人<#sp>禮部尚書）禪宮銷歇半氛埃<#sp>此日青蓮瑞色開不用布金酬寶地<#sp>已看飛瓦上層臺香幡新裊烟霞起<#sp>靈鷲忻隨燕雀來憶我東林曾結社<#sp>長廊步履思悠哉<p>送紫雲若我祐上人入都請藏經<p>張瑞圖（晉江人<#sp>翰林院大學士（建極殿））道人楖栗一條銕<#sp>等閒敲落天邊月窮冬凍寒鳥不飛<#sp>❥着草鞋踏冰雪問汝遠遊欲何之<#sp>道人手脚徤如騅先上匡山參海印<#sp>後泝黃河入京師問汝遠遊何所為<#sp>道人心事頗呆癡欲乞藏經三萬卷<#sp>還與盲眼作金篦我聞經藏何處所<#sp>貝闕龍宮邃莫睹呵護還列百千神<#sp>卷葉繁多十二部非仗古佛生威光<#sp>不然么麼何由取嗟哉末法真可憐<#sp>黃口亦說威音前何曾脚跟能點地<#sp>空學鼻孔漫撩天德山條捧臨濟喝<#sp>父也報仇子行刦欲抛古教塞瘡疣<#sp>慣道佛是乾屎撅汝今此行亦壯哉<#sp>要與古聖吹寒灰彌勒樓閣重重好<#sp>應須彈指為君開紫雲寶剎凌夷久<#sp>吉祥殊勝豈終蔀行看白馬自天來<#sp>共聽開堂獅子吼<p>題開元寺<p>釋元賢佛國名傳久<#sp>桑蓮獨擅聲異葩根礎發<#sp>瑞草覆庭生殿古藏雲紫<#sp>壇虛映日明我來問陳蹟<#sp>金鐸向空鳴<p>其二昔産蓮華地<#sp>神僧每托栖袒膊援羣溺<#sp>挑燈醒世迷廊長旋日永<#sp>塔聳切雲齊抄論人何在<#sp>堂虛鳥自啼<p>其三古賢能秉律<#sp>壇搆幾經年久沒凡塵暗<#sp>重開瑞色鮮飛花常入座<#sp>甘露每流泉安得環與照<#sp>垂光照大千<p>其四甘守白雲隈<#sp>春風吹幾回秪因曾下種<#sp>故此却重來石鼎生新燄<#sp>天花點舊苔遙思潔己訓<#sp>帝語尚如雷<p>元宵燈尊勝閣千家燈火暮雲間<#sp>海上鰲來共戴山眼底乾坤終變幻<#sp>樓頭烏兎幾回環管弦處處客長醉<#sp>鐘磬聲聲僧獨閒夜半苦啼歸去好<#sp>莫教直待鬂毛班<p>再登尊勝閣用前韵傑閣崢嶸紫翠間<#sp>重來長憶舊溪山蓮園在昔元尊勝<#sp>寶搆于今喜復還簾捲直觀滄海小<#sp>窗虛長對白雲閒滿城第宅渾如錦<#sp>鏡裏誰饒兩鬂班<p>論曰：嗚呼！吾于志藝文，而嘆不朽之難也。世書稱不朽者三，立言居其一焉。夫言固可傳，言而不文則不傳。有言而文矣，而猶不傳何也？或曰：「以其人不足傳也。」夫夏殷之禮，且無徵矣。尼父六經，且失其二矣。豈人之果弗可傳哉？嗚呼！幻化匪堅，雖遠必亡。天地且不能免，而况于人乎？况于文乎？吾釋自有不可滅者在，有智者自勉之耳。<p>田賦志<p>佛制比丘，食禁邪命，故必仰給于檀那。然勢不能常給，於是有汙邪之畀。利之所在，害必隨之，比丘自是多事矣。志田賦。<p>晉江縣<p>原額田地山玖拾伍頃八畝三分。<p>奉例變賣，并崩陷迷失，共捌拾肆頃壹畝五分。<p>存寺壹拾壹頃六畝八分，俱係附山接海，瘦田沙地。<p>南安縣<p>原額田山玖拾頃陸拾伍畝貳分。<p>奉例變賣，并開城濠，捌拾壹頃捌拾肆畝。<p>寺存捌拾頃捌拾壹畝貳分。<p>奉例丈量前田共丈貳拾頃肆拾捌畝零。<p>為卿官請給田地捌頃伍拾肆畝，寔在田地玖頃壹畝零。<p>惠安縣<p>原額田地叁拾陸頃壹拾陸畝，海蕩壹所，水門貳間。<p>奉例變賣及奏豁海渰，竝崩陷迷失，及奉文撥抵，開濬劉公陂，共去田地貳拾㭍頃壹拾叁畝伍分。<p>存寺田地玖頃貳畝陸分。<p>奉例丈量前田産九頃捌拾伍畝陸分。<p>同安縣<p>原額田地肆拾肆畝肆厘壹毫。本縣原題不丈，俱照舊額，今見存。<p>安溪縣<p>原額田地拾陸頃㭍拾叁畝陸分。<p>奉例變賣田地拾伍頃捌拾捌畝陸分陸厘。<p>存寺田地捌拾肆畝玖分肆，今被請無存。<p>永春縣<p>原額田地拾頃貳拾玖畝伍分。<p>奉例變賣田地七頃陸畝。<p>存寺田地叁頃貳拾叁畝伍分。<p>奉例丈量前田丈實産貳頃伍拾貳畝零，俱見存。<p>僊遊縣<p>原額田地壹拾伍頃伍拾陸畝伍分。<p>奉例變賣去田地壹拾壹頃貳拾玖畝。<p>見存田地四頃貳拾㭍畝肆分叁釐。<p>莆田縣<p>原額田地三頃㭍拾陸畝叁分。<p>奉例變賣訖。<p>龍溪、長泰二縣<p>原額田地伍頃貳拾肆畝陸錢。<p>奉例變賣訖。<p>論曰：紫雲寺產，乃唐宋以來，眾檀所施，僧賴之以存活。而輸官稅、供里役，一如民間，非有耗于國也。至于近世謂僧非民，且耗國，忍為變賣之議，及請給之謀。非獨無以施之，且扼而奪之，產已失十之五矣。至嘉靖間，防倭事起，當道抽其六餉軍，巡撫金公且徵其八。至於今日，軍已撒而餉不減，又有加焉，如之何僧不窮且竄也？昔紫雲高僧有弘則者，王公與之膏腴，謝不納；有棲霞者，州牧王繼勲為廣其居，植其糧，固辭曰：「毋為子孫累」；有禹昌者，人施其膏腴，則曰：「有是，吾子孫其不免狼虎矣！」今日觀之三師，真偉人哉！<p>永覺。