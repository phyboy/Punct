<p>雞足山志序<p>雞足山志序<p>雞足山志序<p>舊序<p>鷄足山迦葉尊者讚我聞飲光<p>鷄足山指掌圖記<p>大䥘和尚<p>自《河圖》、《雒書》並出而垂文字之訓，古之聖賢必左圖右書。葢觀玩之學，書之講論者淺，圖之悟入者深也。余讀劉向之書，乃知古人著述，圖居其半。自漢以後，文字漸盛，而圖象之學杳然無聞。至若山川之形勢，有言語所不能狀者，非圖以繪之，其何以使披覽者一見會心哉？况名山大川，散布人寰，若五岳、十大洞天，俱在衣冠都會之地、舟車奔湊之區。其林泉丘壑之美，著于有聞，葢地勢使然。至于鷄足，邈處滇雲，雖為佛祖示化之地，而去中原絕遠，又附版圖最後，天下想聞之而恨不覩其勝。雖逸世高蹈之士、希靈慕道之人，亦遠阻河山，憚于䟦陟。而身至其地，幽探遐討者鮮矣。山之高，自麓至巔九千四百丈，周圍四百里。前列三峯，後拖一嶺，宛然鷄足之形。其中分見之山四十有奇，峯十有三，崖壁三十有四，洞四十有五、溪泉一百餘所。至於岡、嶺、壑、澗、林、谷、峽、石，有不可勝數者。雖山中深隱積修之士，未易徧覽，而况士大夫來遊者暫至倐還，旬日而罷，又安能周知其勝，使山無遯奇哉？此〈指掌圖〉所以作也。遊山者自蒼波山麓拈花寺，過辭佛臺三里，循山徑卥北轉至白石崖，順岡南下二里為金母山，山下即雪陰橋，橋之卥為河子孔。過橋卥北行一里，至接待寺，寺後上坡為九蓮寺。過石鐘澗、華津橋，到報恩寺，後有雲溪菴。繇葫蘆澗過石梁橋，至大士閣。循解脫坡北上，至觀瀑亭，西對玉龍瀑，飛流千尺，為一山勝觀。自此直上為牟尼菴，東轉稍下為石鐘寺，寺前鉢盂山，下為鉢盂菴。菴左折過溪為龍泉菴，左又有五華、無我二菴。自此下坡為悉檀寺，寺前即大龍潭。南下過伏龍橋，東行三里至文筆山，為塔院。內有尊勝塔，後為振衣岡，俯視靈山一會坊及土主廟，不啻千仞。繇文筆山西折北上，至集賢山下，有古雪齋。左為片雲居，即余與諸道友修志處。繇片雲居卥過滿月山，至天池山下，為白雲居。右為毘沙精舎，卥即鉢龍室，前為綠淨山房。由南下坡，東轉為斷際處。從後卥折，為圓淨、法界二菴。過倚杖溪、逍遙橋，為大乘、大士、大智、淨覺、極樂、寶蓮諸菴。此後有幻住菴、蘭陀寺，稍前為圓通寺，右即❥竺寺。北轉為龍華寺、卿雲菴，西有萬壽菴。卥北上為大覺寺，寺正對息陰軒。右轉，過溪為千佛寺、觀音寺，法華、靈源二菴。上坡，過響雪橋為寂光寺。西轉為水月菴、積行菴，更西為首傳寺。過九溪橋為燃燈寺。轉西北上，即明歌坪勝峯寺。寺左隔澗有白雲寺、補處菴。少上過慧燈菴，左為彌勒院。再上三里即迦葉殿，殿左為羅漢壁，有楊黼洞，即楊真人修真處。東有卥來、碧雲二寺及靜室四十九處。由羅李二先生坊上，為仰高亭。再上，為真武洞，傍有真武閣。又上，為兜率菴。二里，至銅瓦殿。左有袈裟石。殿後上猢猻梯，為大悲閣。過三天門，即四觀峯頂矣。頂有羅城，城內有金殿，後有佛殿，最後為天一閣。峯頂望西域雪山，瑩白如銀；卥望點蒼，近若咫尺；俯瞰洱海，一衣帶水耳。峯卥北二里為大觀閣，下至文殊崖，文殊閣舊址存焉。西為捨身崖，更卥為束身峽，有仙奕石、虎跳澗。過此為禮佛臺。更卥為玄關洞、妙高臺。又東轉，一里至曹溪水，又二里八功德水。從此東南二里即華首門。門前有雙塔，旁有金鷄泉。至此，仍由銅瓦殿下，至迦葉殿、勝峯寺。由勝峯寺正南直下，為隆祥寺，妙覺、慧靈、天竺、無住、凌霄諸菴，法明、祝國二寺。至雲海菴、毘盧閣，達華嚴寺、萬松菴，直至傳衣寺。寺左有菩提塲、雷音寺，般若、淨雲、圓通、彌陀、曇花等菴。稍左箐中，又有慈雲、開化二菴。由勝峯東轉，為❥檀林、獅子林。❥檀林靜室十四所，獅子林靜室四十二所，是為棲玄最勝之處。更東為九重崖，靜室亦一十五所。由勝峯寺卥折七里，為放光寺。更卥，過曇花箐五里，即金華菴。又五里為大聖寺，又一里為龍翔、廣恩二寺。又卥十五里為懷恩寺。山後又有華藏洞、小石洞，上、下石潭及慈聖寺。大約山踞三州之勝，峯秀數郡之間。大寺八，小寺三十有四，菴院六十有五，靜室一百七十餘所。其間幽洞危崖，奇峯怪石，曲澗清泉，不可名數。使此山在通邑大都、三吳兩浙，一丘一壑其入名人韻士之品題者，不知何限！而乃僻處滇南，介在蠻服，文人墨客過者甚稀，遂冺冺無聞。余以纂修山志，僑寓半載，與眼藏、仙陀、把茅、中也、德音諸道友，攀危陟險，伐山窺穴。雖樵牧絕跡之巔，猿猱❥步之處，無不窮討冥搜，把筆紀勝。從此鷄山勝跡，幾無遯隱。雖然四鎮五岳假封號以稱雄，福地洞天藉撰述以自顯，鷄山獨以荒遠見屏，豈山之罪哉？自〈指掌圖〉一出，海內名賢臥遊是賴；鷄山始出，而與名山大川爭勝千古。山水遇合，固亦自有因緣哉！緣合則方壺、員嶠、岱輿，遠隔弱水三十萬里，可以蹻車飛空而到；緣未合則蓬萊、瀛洲、方丈，近對會稽，雖驅石填海，終弗可逢也。為是圖成，復系以記，後之君子以覽觀焉。
。
<juan>雞足山志卷之一<p>考證<p>野史氏曰：飲光為釋迦大弟子傳衣人，定實在鷄山。宗燈不息，葢始於此山。以尊者名故，考訂冝詳也。因首及之。<p>傳法正宗傳<p>宋沙門契嵩著<p>摩訶迦葉尊者，摩伽陀國人也。姓波羅門，其父號飲澤，母號香志。始生，質美茂，其體金色而炤甚遠。相者曰：「是子夙德清勝，法當出家。」父母憂之，乃相與謀曰：「必美婦可縻其心。」稍長，苦為擇娶；而尊者不得已，乃紿之曰：「非得女金色如我，不可為偶。」父母乃以婆羅門計，鑄金人輦行其國。囙觀者求之，果得金色女如迦葉者，遂以室之。先是，毘婆尸佛滅度後，眾以其舎利建塔，塔之像，其面金色缺壞。是時迦葉方為煅金師，會有貧女持一金錢求冶為薄，欲往補之。迦葉聞且樂為。補已，囙相與願世世為無❥夫婦。以是報，九十一刼體皆金色。後生梵天，天之壽盡，乃出此婆羅門富家。及是夫婦而其體復肰，故初名迦葉波，此曰飲光，葢取其色之義也。肰皆清淨，雖偶，未嘗有男女意，終亦懇求出家。其父母從之，即為沙門。入山以杜多行自修，令空中有告者曰：「佛已出世，請往師之。」尊者即趨于竹林精舎，勤敬如來。乃分座命之坐。而大眾皆驚，謂其何以與此？如來知之，乃說其夙緣，以斷群疑（有《佛說大迦葉本經》在藏）。尋為之說法，而尊者即座成道。肰其積修勝德而智慧高遠，故如來嘗曰：「我今所有大慈大悲、四禪三昧、無量功德以自莊嚴，而迦葉比丘亦復如是。」一朝乃以正法付之，囑其相傳，無令斷絕。復授金縷袈裟，命之轉付彌勒。及如來般大湼槃，而尊者方在耆闍崛山。是時地震，光明炤耀，即以天眼知之，乃謂眾曰：「佛湼槃矣。嗟乎！正法眼滅，世間虛空。」與其徒眾即趋于拘尸那城。既至乎雙樹之間，而如來已化，內于金棺。尊者大慟，遂感如來足出於棺，以慰其哀慕。尋致栴檀白㲲，以資其闍維。既而尊者謂︰「金剛舎利，冝與人天，為其福力。吾等比丘，當務結集，以惠來世，為其大明。」即以神通自昇須彌之頂，而說偈曰︰如來弟子<#sp>且莫湼槃得神通者<#sp>當赴結集<p>遂擊金鐘，其偈因鐘聲而普聞，故五百應真皆會於畢鉢羅岩。惟阿難以漏未盡，不得即預（有《大迦葉集藏經》，在藏中指阿難九罪）。宿戶外，終夕思之，及曉乃得正證。遂以之叩戶相告，尊者曰：「若肰，汝可以神通自戶鑰中入。」阿難如其言而至。是時僉議三藏者冝何為先？尊者曰：「冝先修多羅。」因謂諸聖曰：「此阿難比丘，總持第一，而常侍如來，其所聞法，如水傳器，無有遺餘，冝命以集修多羅藏。」次命優波離以集毘尼藏，復命阿難集阿毘曇達摩藏。已而尊者即入願智三昧，觀其所集，果無謬者。肰尊者處世方四十五年，終以結集既畢，而說法度人亦無量矣。自念衰老，冝入定於鷄足山以待彌勒。故命阿難曰：「昔如來將般湼槃，預以正法眼付囑於我。我將隠矣，此復付汝。汝善傳持，無使斷絕。」乃說偈曰︰法法本來法<#sp>無法無非法何於一法中<#sp>有法有非法<p>阿難於是作禮奉命。復念，如來舎利皆在諸天，欲往辭之。遽凌虛遍至塔廟，禮已而還。復以夙約必別阿闍世王，及至其門，會王方寢，因謂閽者曰：「摩訶迦葉將入定於鷄足山，故來相別。王起奏之。」遂以周孝王之世，窅肰入其山，席艸而坐，自念：「今我被糞掃服，持佛僧伽黎，必經五十七俱胝，六十百千歲，至於彌勒出世，終不致壞。」乃語山曰：「若阿闍王與阿難偕來，汝當為開，已復合。」於是寂肰乃入滅盡定，時也大地為之動。而阿闍世王亦夢其殿梁忽折，及覺，而司門者果以尊者之語奏。王聞泣下，為之歎息。即詣竹林精舎，拜阿難，命之同往。逮至鷄足山，而其山闢，尊者定體儼肰在其間。王且哀且禮，命取香薪欲為焚之。阿難謂王曰：「未可燔也。此大迦葉方以禪定持身，而俟彌勒下生，授佛僧伽黎，乃般湼槃。」王聞此而敬之益勤。及至與阿難引厺，而其山合如故。<p>曹溪一滴<p>鷄足摩訶迦葉尊者，摩伽陀國人也。因世尊在靈山會上，有六梵天王以金色波羅花獻佛，請佛說法。世尊登座，拈花示眾。是時，百億人天皆黙肰，唯迦葉尊者破顏微笑。世尊曰：「吾有正法眼藏，湼槃妙心，實相無相，微妙法門，不立文字，教外別傳，付囑摩訶迦葉。」世尊至多子塔前，命摩訶迦葉分座令坐，以僧伽黎圍之，遂告曰：「吾以正法眼藏，密付於汝。汝當護持，傳付將來。」一日因阿難問曰：「師兄，世尊傳金襴袈裟外，別傳箇甚麼？」迦葉召阿難，阿難應諾。迦葉曰：「倒❥門前剎竿著。」既付法與阿難，尊者復以夙約，必別於阿闍世王，入鷄足山席艸而坐。自念：「今我被糞掃服，持佛僧伽黎，必經五十七俱胝，六十百千年，至彌勒出世，終不致壞。」（彼時阿難親刻尊者像一尊，遺于華首門。今迦葉殿所供小像是也。出《白古通》）。<p>按：《傳燈錄》及《佛祖綱目》諸經書所載摩訶迦葉事，皆與此同，故不重錄。<p>大唐西域記<p>迦葉承佛旨，任持正法，結集既盡，至第二十年，將入定滅，乃往鷄足山。山隂而上，盤曲取路，至西南岡上。山❥險阻，崕逕磐礴，乃以錫杖叩剖之，如割山徑。既開，逐路而盤紆曲折，迴互針通，至于山頂。東北面出。既入山❥之中，奉佛袈裟而立。以願力故，三❥覆斂。故今此山三❥隆起。<p>名勝志<p>鷄足山大頂普光殿脚，有石門千仞，人跡罕至。藏經云：平陽僧法顯入西竺求經，踰葱嶺而南。將至鷄足山，路遇老人，龐睂偉貌，顯不悟其為神人。頃有一沙彌至，顯始問︰「耆老為誰？」荅曰︰「大迦葉也。」顯始知即是尊者顯靈，乃追至迦葉門，為大石所橫，不得入，遂流涕而去。<p>法顯傳<p>從貝多樹南行三里，到一山，名鷄足，大迦葉今在此山中。劈山下入，入處不容人。下入極遠，有旁孔，迦葉全身在此中住。孔外有迦葉洗手土，彼方人若頭痛者，以此土塗之即差。此山中，故有諸羅漢住。彼方諸國道人，年年往供養。心濃至者，夜即有羅漢來共言論。釋其疑已，忽肰不見。此山❥木荗盛，又多獅子、虎、狼，不可妄行。<p>三代之時，滇中原屬西域之地，為阿育王所封。攷之佛典、野史，點蒼即靈鷲。則此鷄山為迦葉尊者入定之處無疑矣。緣鷄足山至漢以後，始通中國。而中原人覩佛書，哆大多荒唐語，遂以佛為非復人世所有。故親覩鷄山華首石門，而反疑尊者未必在此。葢不知鷄山當周時，原在天竺幅員之內，具此山前後數百里之間。諸佛菩薩靈蹟顯著者甚多，其為佛地可知。其辨論具〈山水下〉，覽者冝細詳焉。<p>星野<p>野史氏曰：九州分野，懸象于天。豐歉災祥，於是徵焉。謹則獲吉，怠則貽凶。人事與天行相召，烏可忽也？志星野。<p>分野在天屬井鬼，入參七度。（《漢書》）<p>次鶉首末位。（《晉書》）<p>麗中台上位北斗開陽一星。（《宋書》）<p>太白主益州，又北斗第二星主益州。（《星經》）<p>參伐流為益州。（《元命包》）<p>明堂為益州。（《太乙書》）<p>鷄足於大理十之一，於滇則百之一也。何問乎星野？肰其間有人事焉。一人之身，修悖之感，上通于天；德星之聚，關乎兩家。久旱飛霜，係于一人。况五百里之大，其人事之叅䥘，不知幾何？休咎既異則有災祲，有災祲則有徵應，有徵應則愈宜謹修悖矣。况天文家言星氣，在朝象官，在人象事，在野象物。鷄山在野，獨無可象乎？此固儒者所冝求詳也。今考之前史，併《通志》等書，辨論紛紛。詳究其說，則鷄山分野，原屬井鬼。祲祥之占，循是考驗，或可以無謬矣。<p>按：范少伯、鬼谷子、張子房、諸葛孔明皆云，參觜益州，益州入參七度，越嶲入觜三度。繇此言之，則益州于辰為申，於星為觜參，於次為實沈，于分為晉。及考《漢．地志》曰：「東井、輿鬼，秦之分野。其界自弘農，故關以西至張掖、酒泉，又西南牂牁，越嶲、益州皆冝屬焉。」皇甫謐《帝王世紀》：「自井十六度至柳八，曰鶉首之次，為秦之分野。」蔡邕：「起井十度為鶉首，起畢六度為實沈。」李淳風以畢至井為實沈之分野，屬益州。僧一行以東井、輿鬼為鶉首，其野自漢三輔、北地、上郡，盡西南彛越嶲、益州郡。繇此言之，則益州於辰為未，于星為井鬼，于次為鶉首，於分為秦。夫一益州也，或言其星為觜參，或言為井鬼；或言其次為實沈，或言為鶉首。此無他，益之於秦，地相近也；參伐、井鬼，宿相近也；實沈、鶉首，次相近也；申與未，辰相近也。一行獨究之說曰：「懸象在天，其本在地；星之與土，以精氣相屬，而不係於方隅。」其占測以河山為界，而不主於州國。古今言分野者，莫精于此矣。蘇伯衡之說又曰：「分野指列宿所屬之星土，古書已亡。列辰紀天運日躔之度舎，曆家取證。囙度舎所止而妖祥見焉，則所屬之地亦可徵矣。」觀此，則分野不可以方隅測；而星主精氣相屬之說，古書無存，惟靜極通達者識之。彼以揣摩臆度言星氣者，無怪乎往往乖互也。雲南幅員最廣，其在西而北者，皆屬井鬼；其在東而南者，皆屬觜參。鷄足一山，實界滇之西北，占驗之家，其能舎井鬼而他適乎？<p>形勢<p>野史氏曰：地理之說，形勢尚矣。先王疆理九州，間以山川，寧止辨土宜等賦貢已哉？控帶險阻，變移風俗，厥旨深哉！鷄山雖僻一隅，連跨三州；舊介蠻彝，土俗悍魯。賴迦葉之力，殷重此山。佛法既興，人情化善。感通遙邈，山更以名。則崇巍之興觀匪細也。志形勢。<p>滇為梁州裔土，蜀之苑囿。（《河圖緯》）<p>按：蜀初名梁州。漢武開拓滇地，漸置犍為、越嶲、牂牁諸郡，附梁州。以其地漸增益故，改梁州為益州。元封二年，乃置益州郡，即今大理是也。<p>鷄足山地屆三州，面左賓川，右鄧川，後北勝，而總屬大理府。大理即古所謂南詔也。彝人稱王為詔，稱朕為况，稱帝為❥信，稱兄曰容，稱弟曰鍾，稱其下曰昶。按滇初名六詔，至唐憲宗元和十八年，蒙氏以計滅五詔，都於葉榆。以其地在六詔之南，故名南詔，後改為大理國。考六詔之地，東西三千里，南北四千六百里。鷄足一山，葢處六詔之中。<p>鷄足山，上古之世原名青巔山，屬天竺國，為阿育王所封故地。《南詔野史》載：「周天竺國阿育王有三子。王畜一神馬，三子爭之。王令放馬，得者與之。三子追至昆池東山得馬，即今之金馬山；長子繼至，知馬已為弟得，遂屯西山。時碧鳳在山，土人呼為碧鷄。至蒙氏封二神為景帝，今鷄足山土主神即景帝也。」可見金馬、碧鷄之名，皆本於阿育王。則此山疆域舊為西域無疑矣。<p>山形雄㨿六詔，控引西番。前臨蒼洱，後帶金沙。連接三州，風和土美。南有畢鉢羅窟，北有石寶山（此石寶在鶴慶），俱菩薩顯化道塲。又《郡志》載：「蒼山中岩號雪山，世傳為佛苦行之地，草石皆有栴檀香氣。叢林梵剎，諸峯相望。」葢舊在天竺幅員之內，為阿育王封域，故國有三千蘭若，今存者什一耳。且茲山三峯迴抱，萬水奔朝，洞穴幽奇，岩壁陡峻，實甲西南。且林阻谷奧，而從無蛇虎之患，其為佛地無疑。宋太祖按地圖，以玉斧畫大渡河以西，棄而不有。故宋人作《洞天福地記》，南中見遺；未得為通方之論矣。<p>鷄足山：東一百二十里至賓川州界，西一百二十里至鄧川州界，南八十里至賓川州界，北一百二十里至北勝州界。
。
<juan>雞足山志卷之二<p>山水（上）<p>野史氏曰：山祖崑崙，水源星宿，普散寰宇，起伏迴旋，變態不一。古今紀述，多以一二言形其竒勝，簡而文，精而辨。後之觀者，臥遊是賴矣。志山水。<p>山<p>鷄足山一名九曲巖，實居南徼，古屬西域。此名「鷄足山」，梵語云「屈屈叱播陀」。由漢、唐而附中國，至蒙古始入版圖。考《傳法正宗》及晉僧《法顯傳》、《印土名山記》、《大唐西域記》諸書，知為迦葉尊者入定處，故其山遂與五臺、蛾睂、普陀、九華並傳。即《大明一統志》亦載：「洱海東北百里，有鷄足山。」《滇志》載：「賓川州西北七十里，有鷄足山」，與《郡志》相符。葢此山發脉崑崙，即南支龍也。由西番雪山中出一脊，環麗江府西南。峯巒秀起，插日凌空。曲折南行，為鶴慶府西岡，劍川州東山。又南行二十餘里，層巒叠嶂，劃分兩支。一支自西南橫亘連岡，經浪穹後嶺，結為大理府之點蒼山。一支綿延迴折，繇東南行經南、北兩衙玉絲等塲。當洱海東北，或起或伏，東度三澗門，聳為青檀山；北度檀花箐，特起為鷄山頂峯。背抵西北，面向東南。自峯頂環觀山形，前分三岡，後拖一嶺，若前伸三爪，後支一距，宛然鷄足形也。後一支繇巔西北下四十餘里，至大石頭而止。前三支中列兩大溪，眾泉奔送。中支自頂巔下垂，繇銅佛殿、迦葉殿、慧燈菴至勝峯寺。自勝峯之右趺脉，又繇凌霄、圓覺兩菴之右下五里，為華嚴寺。又下三里，為萬松菴。又下二里，結傳衣寺。至此，地勢平曠，庵院凡十餘處。東西兩峯，宛然環拱。繇傳衣寺，下盡於接待寺。東支亦自頂分❥，經羅漢壁、獅子林、九重岩，直行迴捲而下，為西顧山。繇山南峙為塔院，乃下而盡，為報恩寺。西支亦自頂橫分，繇青檀山迴抱起伏三十餘里，為白石崖。又五六里，迴龍顧祖，乃結為拈花寺。前山三支，中支與東支，自巔至麓各三十里許；西支則四十餘里。皆蜿蜒起伏，錯綜環抱。磵樹幽曲，梵剎隱映。洵西南名勝也。<p>山以峯頂為中，前後四支環拱。自東至西二百四十里，南至北二百里，山麓週圍四百里。<p>考《白古記》一書，鷄足山，上古之世原名「青巔山」，洞名「華陰洞」。厥山左峯，名曰「花石迴龍峯」；今羅漢壁、獅子林、九重崖轉下至文筆山塔院者是也。右峯名曰「青檀顧虎峯」，即青檀山太極嶺；趺至白石崖仰止臺、至拈花寺者是也。中一峯名曰「鐘靈啟聖峯」，即絕頂；中嶺自迦葉殿、勝峯寺，趺過華嚴、傳衣，盡於接待寺者是也。迦毘羅國淨梵大王因其山形像鷄足，遂更名曰「鷄足山」，名其洞曰「迦葉洞」，後訛為「華首門」。阿育王時，勅長者明智、護月、李求善、張敬成等來，創迦葉、圓覺、龍華、石鐘等庵，即為名勝之始（張敬成，即今賓居大王也）。考釋氏經典諸書，皆云：「迦葉尊者持衣入定鷄足山。」而世人賤近貴遠，妄謂西番別有鷄足，以便逞其荒唐奇怪之說，使人渺茫難稽。不知滇南在周時，版圖未入中國，原屬西域之地，為阿育王所封。且西方哈嘛僧，每年來朝鷄足者頗多；細詢之，皆云：自古相傳，此是迦葉守衣鷄足。使西方果有鷄足，又何為遠來朝禮？且崇禎❥辰，烏斯藏大寶法王亦遣其弟子來鷄足朝禮迦葉，則知此為迦葉入定之處無疑矣。按范石湖《吳船錄》：「唐乾德二年，詔沙門三百人，入天竺求舎利及貝多葉書。有繼業三藏，姓王氏，耀州人，預遣中。至開寶九年，始歸寺。」其分記西域行程有曰巍峯、曰鷄足山、曰優波掬多石室、曰王舎城、曰鷲峯、曰溫泉二十餘井、曰阿難半身舎利塔、曰畢鉢羅窟、曰阿難證果塔、曰輪王塔（輪王即阿育王也），又曰塔廟甚多。以今考《通紀》，考之《吳船錄》，証以梵書、《法苑珠林》，稽之畢鉢羅窟、鶴慶石寶，及阿育王遺跡。如《酉陽雜俎》之說，與范石湖皆異代同符。則此鷄足華首門即迦葉入定之處；而西番別無鷄足，不待辨而自明矣。<p>天柱山<p>即鷄足中峯，今呼為四觀峯者是也。自明歌坪攀躋而上十里許，方至其巔。孤聳峭㧞，頂垂雲霞之表。遠近仰瞻，狀同天柱。<p>花石山<p>即鷄足左峯。考《白古通》，名此峯為花石迴龍峯，又名鷄足為花石山，即指此山也。葢此山繇東轉南，逶迤起伏三十餘里。東南一壁，陡削千仞，嶙峋環抱，即羅漢壁、獅子林、九重岩是也。山中名剎多建其下岩壁間。茅菴團標，不下百所，修靜之士居焉。其上有石鼓峯、點頭峯、道冠峯，滿月山、集賢山，重岩洞、鳳眼洞最為奇雋。<p>青檀山<p>即鷄足右峯。自山頂西北而下十里許，至檀花箐。此山峻偉寛平，東北與絕頂相對，有象王峯、蓮花峯、古碑岩、飛鳳嶺、太極嶺。西南與蒼山相對，有木香坪、撒馬塲。<p>面壁山<p>在華嚴寺熊羆岡上四五里許。尊嚴❥湧，如巨人端坐。正向羅漢壁，肖達磨面壁之狀。<p>象鼻山<p>自明歌坪垂岡而下，至然燈寺。長三里許，宛然象鼻也。<p>瓊樓山<p>在放光寺後，直連絕頂，高十里許。此山懸岩峭壁，插漢橫空。奇樹危石，怒❥倒垂。層級重複，有若瓊樓。<p>天池山<p>自點頭峯垂下，旁出天池。還源禪師於其下建白雲居，遂隱居焉。<p>鳳毛山<p>在寶蓮庵後。自仙鶴山垂巒右叠，有鳳毛儀彩之狀。擔當老人隱居其下。<p>鉢盂山<p>在石鐘寺前，下有鉢盂庵。山形豐隆圓起，正當兩澗之間。周環觀之，宛然鉢盂當胸也。<p>馬頭山<p>在白草龍下。有泉出於馬頭之下，即名馬頭泉。<p>羅星山<p>在文筆山之東南，沙址村山尾併南村山尾兩交處。有山正鎮水口，周圍半里。<p>紫芝山<p>在雙水澗之上。其山紫色，如靈芝結朶。<p>蒼波山<p>在拈花寺後。繇青檀山檀花箐自西而南，過金母山、白石崖，綿亘四、五十里。至此❥起圓峯，迴對天柱，山形如几案。<p>蹲象山<p>繇蒼波山之東北轉而西向，長二里許。為拈花寺對案，形如象蹲。<p>駢指山<p>自蒼波山之西，繇辭佛臺過峽，斜拖一支，與蹲象山相對。<p>松雲山<p>在華嚴寺下，萬松庵之後。亂松連雲，長三里許。人行其中者，希覯日月。<p>臥獅山<p>即南村後山，在白石庵下。勢如臥獅，俗呼為羅磨祖山。<p>文筆山<p>即塔院山。以其在東，上又有塔，故名。<p>滿月山<p>在悉檀寺後。此山從九重崖分脉，豐偉端好，形如滿月。<p>仙鶴山<p>在石鐘寺後。山形橫展，勢如翔鶴。<p>錦霞山<p>在寂光寺後。山形聳秀，嘗有晴霞冠翼其巔。<p>紫雲山<p>即大覺寺後山。迴偃崇隆，形如覆雲。<p>鐘靈山<p>在勝峯寺後。山形秀美，謂為一山靈氣之所鐘也。<p>花影山<p>在萂勒地之後，又名馬鞍山。其峯頭與馬鞍相似。<p>鳳凰山<p>在傳衣寺後。其山勢如鳳翱翔而下。<p>象頭山<p>在大士閣之後。形如象頭，鼻耳皆具。<p>金母山<p>俗名金老太山。在河子孔上，高四五里。嵯峨雄俊，正對絕頂。金母即聖母也，其下有聖母龍王廟。<p>白花山<p>在龍華寺之後。山勢崇湧，因前建有觀音閣，遂呼為白花山。<p>插屏山<p>在迦葉殿後。高岩橫展，宛若屏開。<p>高鼓樓山<p>在花影山之左。<p>天鼓山<p>在滴水崖邊。其下空洞，人履其上，足聲逄逄然。嘗有大白蟒出現，俗相傳見者主吉。<p>集賢山<p>在片雲居之後。繇九重崖而下，別起一峯。穹窿秀出，樹石掩映，下有流泉遶之。<p>凌霄山<p>在凌霄庵後。其山自明歌坪側垂而下，至此忽❥湧，宏大寛廣，勢欲凌霄。<p>西顧山<p>即九重崖盡處，與文筆山相對。山勢至此迴顧中峯，巒岫皆似西向。<p>青陽山<p>在西顧、文筆兩山外。相去里許，更湧一山，豐隆有勢，實居震方，故得青陽之稱。<p>片玉山<p>在九重崖下，集賢山之左，另聳一峯。順崖南行，勢不甚遠，而瘦削有致，如禽翅直豎。<p>西來山<p>在白石崖之西。此山自青檀山太極嶺，層叠起伏，迴翔幾折，至此忽起一山，更為雄❥。自此而下，遂為金母山、白石崖，諸峯皆極奇秀。<p>公幹山<p>在鷄足山東南。自九重崖叠下鷄坪關，迤❥南行，起而為朝陽哨坡。平原廣衍五六十里，❥起數峯，形如羣仙拜舞。東面大河，又起而為廣黃山。西對煉洞，又起為馬益龍山。形勢寛舒，峯巒磊落，為鷄山之几案。<p>牟尼山<p>在鷄足山左峯之外，東北去四十里。自魚盆、甲庒迤❥而上，❥出一峯，高二十里，山形如蓮花，多崖巒洞穴。西南與絕頂相望，有大石洞鸚鵡郎。東北臨金沙江，有四角山青石岩。<p>大覺山<p>在鷄足山東去九十里，即賓川東山之支。面對鷄足，山勢崇隆，遠近瞻望，峯巒最為奇秀。上有吉祥寺，鷄山大覺寺僧徧周建。山之西麓又有聖泉庵，皆為鷄山之別院也。<p>峯<p>四觀峯<p>四觀峯即天柱山之高峯，乃鷄足絕頂處也。峯勢❥絕，四望上聳霄漢。秋冬時有積雪，青雲籠繞，蒼素萬狀。攀躡而登至頂，平正如舒掌。自東及西一里許，南北僅八十步，張直指建羅城于其上。樓四闉，東曰「日觀」，西曰「海觀」，北曰「雪觀」，南曰「雲觀」。日觀，觀日出也。海觀，觀洱海也。遙望洱水，光平如面，正當山麓。雪觀，觀西域雪山也。雪山正當西北，干霄插漢，瑩潔如銀，然非清霽素朝，不可望見。雲觀，觀佛灮也。夏秋之間，天氣明爽，有時白雲布滿空界，如銀海晃耀。即于白雲中，現大圓光，外暈五六重，每重五色，中虛明如鏡。同觀者，雖千百人，各見己身，不見旁人。雖舉手動足，拱揖禮拜，無不肖像，是謂「攝身灮」。又或現圓灮如虹霓；又或現白毫灮，周圍籠映恒數十里；又或黃灮布滿峯頂；又或光中現銀船往來，篙楫具僃。禮佛者，齋宿祈禱，則佛灮變現，種種不一。四觀之名，繇是而起。遊者東繇猢猻梯上，西繇束身崖下。<p>翠屏峯<p>在捨身崖前，一峯附崖並起。自南而西，高數十丈，濶如之，橫展如屏。自上觀之，頂與崖平。自下瞩之，峯身為崖所掩，莫可辨識。惟自禮佛臺斜眺，則別峯森秀，❥削爭奇，與崖乍合乍離；迴灮互影，巧若施設。雖江郎三片，不為專美矣。<p>玉枕峯<p>在四觀峯後。狀如玉枕橫峙，高可數十尺。<p>石鼓峯<p>在九重崖西。憑依嶺脊，南崖魁傑雄❥，嶔崎百狀。東九重崖，西獅子林，兩翅橫開，若為所掖。❥聳千仞，翠在栴檀林上。聳出層雲，秀削孤峙。<p>象王峯<p>在飛鳳、太極二嶺之中。其峯❥濶寛厰，層雲籠映，高霞繚繞，較諸峯獨為雄秀。<p>鳳頭峯<p>在銅瓦殿下。❥出昻起，高四十尺，形如鳳頭。<p>蓮花峯<p>在象王峯之右。岫巒森秀，狀若蓮花。離離蔚蔚，遠浮霞氣之表，乃聖僧所居也。<p>巖壁<p>捨身巖<p>在四觀峯西南隅。下嵌上❥，憑㨿其上，若飛梯躡空，不復知下之仍有地也。愚人登此，捨身荒徼，冥頑化之不可，憫之者甃磚為垣以阻之。今環為城墉，足跡罕至，此風遂絕矣。<p>華首門（一名「迦葉門」，載《通志》）<p>華首門在四觀峯南側，巖如平劈，高數百仞，廣且數倍。巖壁有痕，內剜厥，狀如門，雙闕宛然。上簷飛❥丈餘。周迴隆起，圜扉對掩，中裂一隙。其門左右各三丈三寸，高倍之，所謂迦葉奉佛金縷衣入定處也。壁間餘瀝津津，遊人取以洗目，俗呼為眼藥水。崖向西南，終夕晅暘，而水不盈勺；朝暮嘗盈，夙稱靈異。加之此巖平削千仞，仰視矗❥，俯瞰無際，而門嵌其中，鬼斧神工，至此窮絕。東自猢猻梯，西並捨身崖以抵束身峽，橫亘二里，俱自山頂平剖直下。至此叠為細紋，緣如腰帶。鑿壁為路，行者隨紋躡縷，恍若蟻之緣壁。從此下墜，尚有數級乃抵放光寺。上眺則縷紋交叠，繚白摺青。且面曝西暘，苔草雜色。雖丹青窮巧，不能繪其錯麓矣。<p>按《大理府志》，迦葉門俗呼為華首門。此迦葉波入定之地，在鷄足山頂。唐南詔永貞間，有僧小沈，與二僧同結茅鷄足。一日自城歸，見二僧，問食。二僧曰：「汝從城來，反索食於我耶？」小沈遂走叩迦葉石門，訇然中開。二僧追呼，至則石門閉矣。二僧悔恨，焚身門外。焚處生栢二株。或謂小沈乃迦葉化跡也。（《滇志》同）<p>又按《通志》李逸民〈遊山記〉：嘉靖間，有一僧自遠來，徑投石門，結草以居。自誓苦行，三年滿而後去。期滿之夕，夢石門忽開，中有多僧，延之使入。見殿宇金碧，門上各有金字對聯，惟正殿有金鎖不開。左堂僧眾皆黙坐，右堂如齋厨設供。謂僧曰：「汝勿去，得乎？」僧曰：「吾有願欲遊名山，尚未得住也。」言已而窹。猶記對聯，識而藏之。<p>屏風崖<p>在華首門下，放光寺之後。高三十餘丈，濶亦如之。直插橫開，如斧削石磨，左右勻停，宛然玉屏也。<p>羅漢壁<p>羅漢壁在四觀峯東，從仰高峽橫❥而起，西抵旃檀林。❥壁橫開，崚嶒聳叠，垂綃捲幛，連亘四里。西來寺嵌其西隅，為陝僧所棲。碧雲寺綴其東坳，為燕僧所止。而西來一帶，崖壁尤奇，拏雲激浪，凹❥崎削，迴曲萬狀。崖下靜室，刳壁累石，高下駢嵌，若蜂房燕窠。咸剜木筧泉，互相貫注，以資瓢鉢。<p>觀音崖<p>在獅子林雪印靜室之下。<p>般若崖<p>在羅漢壁下。側倚東澗，另闢❥岏。禪師古亭結精廬其間，名般若庵。緣石磴而登，俯瞰壑中，梵剎攢隱；仰瞻翠嶂，樹石蒙叢，幽險之觀，此亦稱最矣。<p>紫栢崖<p>在羅漢壁下，白雲寺右嶺。上原有靜室，今廢。<p>霹靂崖<p>在鉢龍室之後。絕境天開，聳削異勢；烟嵐旋繞，樹石錯映；朝昏遞變，橫側殊態。觀者危心遜目，不能自已。<p>勒馬崖<p>在獅子林左，高可百仞。其崖頭勢如奔出，而能頓駐，有勒馬之勢。<p>九重崖<p>九重崖在石鼓峯東。從羅漢壁而來，嶺岡東行至此迴掉，與西峯相顧。其崖上負岡脊，下臨層巒，聯羅漢壁。特角互峙，前對青巔，曰如翠屏嵐幙；下視眾壑，凸凹差互，剎宇隱見，松檜層深。山中勝境，獨此隱僻。東崖人跡罕及，自非一念精修之士，鮮或棲焉。岩東石竅有泉珠迸，分給諸廬。岩畔有飛石覆空，而懸若墜復，倚觀者危之。<p>蕉鹿崖<p>即九重崖迴龍峯也。<p>白石崖<p>白石崖在南山東陲，乃鷄足西峯將盡之處。迴巒北向，返拱正峯。石骨❥瓏，竅孔空漏，穿穴互通，出沒隱見。而石色瑩白，少雜赭翠。天劃神鏤，莫喻其巧。雲邑楊氏憑崖架閣，梯空而居。加以此境別出，不附眾山；徑曲途隱，俗駕莫遘。可謂棲幽之勝境矣。<p>滴水崖<p>即玉龍瀑懸崖，在天鼓山之下。千章叢雜，崖壑層深，加以懸瀑飛流；上下者至此，鮮不駐足遡觀，移時嘆賞。<p>重陰崖<p>在獅子林慧光靜室之上半里許。崖高數丈，其下容四五人。深林密翳，雖亭午杲烈，不見曦影。<p>猢猻梯<p>在銅瓦殿後，乃絕頂峯巖下垂之脊。石齒稜稜，僅可容足。壁立❥上五十餘級，落手投足、支膝抵胸，始得進步。登者不得下視，下視則䰟搖足酸，不能自主。<p>按《郡志》，名「覩光梯」。石磴嶙層，高數十仞，遊人匍匐而上。此間望佛光出現，更為明顯。<p>壽星崖<p>在獅子林守白靜室之上。高數十尺，孤孑挺㧞，狀若南極老人之首。<p>千花崖<p>在九子溪東。壁嶔嵌叠磊，異卉叢生。迴嵐隱映，如纓絡貫花。<p>佛手崖<p>在袈裟石左。插空支聳，正如佛掌橫舒。<p>背光崖<p>大背光崖、小背光崖在華首門之上，四觀峯之下。懸崖萬尺，壁立如斧削。左右稍作❥曲，如佛背光。此崖奇險，冠絕一山，雖猿猱不能升也。<p>獅子口<p>在大觀閣西三里許。南北兩崖，傑峙爭高。中通一路如咽喉。有踞之地吞天之狀。<p>金猊崖<p>在小華首門崖下。懸壁直下，削如立掌，中❥。崖頭長數十尺，形如狻猊。左顧青獅，右望白象，宛然三大士所乘跨也。<p>青獅崖<p>在小桃源洞前，與金猊崖相去三十餘丈。<p>白象崖<p>在收蛇洞前。金猊、青獅、白象三崖，極威雄踞㐲之勢，而金猊稍大，尤魁傑也。<p>滴雪崖<p>在九子溪頭，初獻水之上。<p>長離崖<p>在插屏山後。《文心雕龍》云：「彩如宛虹之奮髯，光若長離之振翼。」宛虹，龍也；長離，鳳也。是崖之得名，葢本於是。<p>文殊崖<p>在文殊閣舊址之上。<p>叠書崖<p>在小華首洞右。崖石層摺，累數十叠。苔繡草衣，剝蝕茸襯，宛然書史堆叠。上有輭瀑紛披，而飛嵐濺霧，甚具奇致。<p>楞伽崖<p>在藏頭庵上。以其險絕不可往，故名。又曰「玄鹿崖」。<p>小猢猻梯<p>在龍吟壑之西。懸級危仄，攀附而登，繇猴子洞至藏頭庵。<p>古碑崖<p>在木香坪半山。其地有觀音顯化碑。<p>檀溪崖<p>在華嚴寺後，俯臨❥溪，上下懸絕，莫可攀倚。楞伽室即建其上。<p>聚仙崖<p>在檀溪之西，相去里許。<p>栴檀林<p>在羅漢壁、獅子林之下。其上則崖壁插空，巒岫阻日。稍隠而下，幽崖叢柯，迴映負險。加以❥洞迷嵐，懸流絕嶂；層林雜木，凌空交合。一念精修之士，多或憑崖結室，依石支广。肰而遊軒罔過，界宇孤僻。所謂「修修釋子，渺渺禪棲」，真堪托勝怡情，❥絕塵慮矣。<p>洞<p>玄關洞<p>在禮佛臺前。三面絕壑，下懸❥石駢❥其上。中迸成隙，東西交透。西穴下臨棧木，嶄壑而度。繇穴洞宛轉東出，即躡小石臺，俗呼為「太子過玄關」。洞穴竒險，於斯為最。<p>石漏洞<p>在石漏泉之左。❥可丈許，中出泉如石漏。<p>文殊洞<p>在絕頂後，文殊閣旁。今閣圮廢，故址尚存。<p>仙奕洞<p>在文殊洞前，虎跳澗之上。相傳仙人奕棋於此，故名。其上有棋枰石，今誤為真武洞。<p>獅子洞<p>在龍吟壑右，覺林寺址之上。懸崖西❥，自玄關層累下墜，中橫一線，側㠌其間。其門東向，中不甚❥；惟外徑❥遶，緣崖引棧，披烟躡虛，有若猿猱之捫歷矣。<p>石广洞<p>一名雲歸處。在獅子林陝西僧靜室之右。高丈許，❥一丈四尺。昔有僧棲禪其中，以石為牀竈，今存焉。<p>白虎洞<p>在伏虎庵拜佛石下。此洞乃一片大石橫架而起，中可坐十餘人。<p>斜陽洞<p>在神足峽東。洞不甚❥，但高而難登。洞前有石柱一根，好竒者梯之而上，如猿猱之緣木也。其洞面向檀花箐，斜陽對炤，晚霞麗空；洞中晴晃，別一天地。<p>古佛洞<p>古佛洞在八功德水之上。石竅橫并，儼若胡牀，僅堪容膝。<p>落伽洞<p>落伽洞俗名猴子洞，在魯擺室削壁下。洞出清泉，四時不竭。昔有行僧大千隠居於此。法師自如與之遊，為改今名。<p>真武洞<p>在九子溪東，真武廟側，洞因廟得名。水出其右，即三獻水之一也。其洞西向，頗隘。中有一潭，不竭。土人目為諸龍湫之首。<p>黑熊洞<p>在落伽洞左崖下。舊傳有黑熊居此。法師所庵曾於此洞談《法華經》。<p>鳳眼洞<p>在羅漢壁、西來寺後。絕壁上一崖外附，東向成門。前有橫石，凌崖上跨；中透小隙，日光注焉。洞不❥❥，而潔淨可居。<p>楊黼洞<p>在羅漢壁西危崖下。楊黼者，大理人，栖息於此。二十年得道而去。其始末詳〈人物志〉中。<p>重崖洞<p>即白鹿洞。在九重崖絕壁。迴❥返向青檀山，上豎巨木崖間，斧痕為級以升，又躡石痕捫壁而上。崖畔穹肰，如飛簷上覆。宴坐其中，肆目南眺，水目、天花諸巒羅供，有奔役之勢，自非烟褰雨霽，莫辨此遙岫矣。<p>麒麟洞<p>在獅子林大力、南宗二靜室左澗中，即珠簾水飛注處。<p>金華洞<p>在檀花箐西，金華庵西北，即❥頂西岡將盡處。崖懸路絕，層巒危聳，與列岫爭竒。人跡罕至，有僧南松嘗止靜其間。<p>仙鶴洞<p>在白雲寺、補處庵右百餘步。三石攅起，上累一小石，有似鶴頂。洞邊多產松菌、靈芝諸異艸。<p>華藏洞<p>即大石洞。在鷄坪關後石洞村，乃此山後嶺向北環轉處。山至此伏而再起，另闢洞天。洞門宏厰，高九丈，濶七丈。漸入漸高，❥窕❥❥，石乳凝滴，結而為笋。高者如塔如柱，又綴而為幡幢纓絡。鬼工天巧，名狀都絕。兼有石臺、石人、石牀、器、獅、象、羊、虎、禽、魚、花、樹，羅列其中。進至一處，有石穹窿，擊之吰肰如鍾；又有稍❥起處，其聲逄肰如鼓。俗亦以石鍾、石鼓呼之。左右小洞曲穴不可枚數，洞天之竒，於斯極矣。<p>小桃源洞<p>在小華首門之東。以其石寛厰，下臨絕壑，山路險峭。土人嘗避兵於此，故名。<p>小石洞<p>在大石洞東五里，外窄中❥。秉炬而入，門竅層叠，竒❥不盡。中有❥潭，人傳有龍潜焉。清窅冷寂，遊者不能久留，實茲山之幽異處也。<p>騰蛇洞<p>騰蛇洞在後山東壁。相傳有異書及《法華經》藏其中，恒有毒蛇守之。人或援藤而入，多被跌傷，故罕至焉。又名藏經洞。<p>收蛇洞<p>收蛇洞在小華首門西。有石竅，其❥不知幾許。古昔相傳有異人以咒術收蛇其中，故此山蛇不傷人。<p>黃猿洞<p>在悉檀寺前小瀑布下，大士閣之東。恒有猿猴蓄山果其中，人往覔焉，或得數斛。<p>泉經洞<p>在洗心橋邊，聖母水潭西二十步。或歳水澇，此洞出水，則次年必旱，農家每以為占。<p>卧虎洞<p>在白石庵後。<p>紅蛇洞<p>紅蛇洞在接待寺，三家村西箐內五里許。每秋前，有小紅蛇出卧石上而不傷人。<p>岳山洞<p>在放光寺之下。<p>藏頭洞<p>在華首門北岫側，歷落㠁牙。昔周哲於此洞修煉。多藏經史道書，人罕見之，故名。<p>玄鹿洞<p>在楞伽、虎嘯二崖之間。❥子春，知空、眼藏搜攬竒勝，登小沈臺，見藏頭庵北懸崖之上，古木叢蔭處，有玄鹿二，呦鳴而出，馴擾不驚，如相迎之狀，故名。<p>箐口洞<p>在九重崖下，塔院之北。洞不甚大，而林木茂密，境界幽窅。<p>碧雲洞<p>在幻空閣左崖半。可坐五六人。<p>玄玄洞<p>在鶴峋碑崖畔。絕壁數十仞，空洞臨危。其❥廣莫測，而無路可登。自非飛鳥翱翔，莫得窺其幽奧矣。<p>壺天洞<p>在真武洞之上。竅穴玲瓏，廣一丈五尺。有竒葩異卉，翠竹碧羅，擁蔭其門，儼肰仙客棲真之洞天也。<p>小蓮房洞<p>在千華崖之下。怪石隠門，人跡罕至。盖猿猱棲息之所。<p>大蓮房洞<p>在小蓮房洞之上。<p>飛光洞<p>在背光崖之西。洞中可坐十餘人。夏秋之際，嘗有金光飛遶其處。<p>石室洞<p>在獅子口之西。弘厰幽邃，中湧流泉。<p>丹霞洞<p>在獅子林後山下十里許，昔有僧習禪其中。孤邃幽險，不易居也。<p>一念洞<p>在功德庵之左，寛一丈三尺。<p>蟄龍洞<p>在翔龍寺之西，隔澗懸崖之上。<p>隠顯洞<p>在袈裟石左。上下二洞，空怪相連。棲真之士每神娛其間。<p>小華首門<p>在華首門下層，小❥源洞之右。此處又下一層，平出三崖，中曰金猊，左曰青獅，右曰白象。一名「小華首門」。<p>羚羊洞<p>在迴杖處之下。<p>老古洞<p>在覺靈寺右嶺上。昔有僧老古，穴土為洞，棲禪於此。<p>臺<p>禮佛臺<p>禮佛臺在束身峽西南。❥頂三面絕壑，南向木香坪，後有伏虎庵，前為玄關洞。昔時古行之士恒於其上禮佛，以致精虔。李中谿愛其竒勝，於此建賔蒼閣。以其面對點蒼山，宛肰天外屏畵也。<p>望臺<p>望臺在獅子、栴檀二林之間。自橫亘大嶺，分岡南下，❥起一❥，東界獅子林。披林縈磴，若穿翠幄。登此始見❥頂西懸，故以「望臺」名。小阜聯❥，如貫珠遞墜。<p>指顧臺<p>在點頭❥之下。自九重崖達獅子林，路經其處；指顧合山庵寺，如觀掌果，歷歷分明。<p>阿難臺<p>在華首門左，面臨蒼洱。<p>妙高臺<p>在玄關之右，寛可二丈三尺。<p>小沈臺<p>在藏頭庵前。群❥拱抱，叠嶂迴環；澗溪竹樹，無不生情，勢若雲霞擁月。<p>辭佛臺<p>辭佛臺在白石崖東大路傍。繇南山北轉，為登山初境。上有小塔，凡入山禮佛者，歸路至此，迴望山頂，作禮辭佛，以伸眷慕焉。<p>坡<p>解脫坡<p>在石鍾寺下，大士閣上，長可三里。西望玉龍瀑，登山必經之處。<p>蜜哆坡<p>在積行庵傍，水月庵上。<p>火雷坡<p>在拈花寺右，石蟇江外。此山高一里，長五里。自煉洞西山頂分支東北向，逆上倉湖之水為石蟇江，與鷄山諸溪之水合流而為煉洞河。<p>岡<p>迴龍岡<p>在放光寺前。從中❥斜分一嶺，自東向西，正對飛鳳嶺。迤❥起伏，長二里許。<p>熊羆岡<p>在華嚴寺後。此地原為熊羆窟穴，先時，有南京老僧真圓習靜於此。熊羆漸隠，遂建梵剎。<p>橫琴岡<p>在古雪齋、片雲居之前，塔院之上。垂巒平亘，狀若橫琴。<p>振衣岡<p>在文筆山之南。絕壁百仞，上有平岡。俯視接待寺、河子孔諸景，了了可畵。<p>嶺<p>飛鳳嶺<p>即鷓鴣山也，在放光寺西。山形自古碑崖翔舞而下，其長數里，宛肰飛鳳。<p>御風嶺<p>繇白井庵前，下至會靈庵。起伏延衮，長五里許。清溪交流，長松掩映，逰人經此，有憑虛御風之想。<p>太極嶺<p>在飛鳳嶺之右，既圓且正，形如太極。四週諸❥簇起，並秀爭竒，恍肰媚靈於茲嶺也。<p>雙泉嶺<p>在覺林寺右。<p>拂袖嶺<p>一名蛇伏岡。在西竺寺前。自息隂軒左，斜拖而下，繇西而東，至牟尼庵約一里許。細瘦橫披，如拂袖之狀。<p>石<p>棋盤石<p>在絕頂之西，束身峽上，文殊閣前。南北兩崖夾墜，而石懸其中，平整如盤。世傳昔有兩仙對奕於此，原有三十二子，於今亡矣。<p>昇仙石<p>在捨身崖東，玉井峽之上。高五六尺，寛平，可坐二三人。俯臨絕壑，上逼層霄。登其上者，矌肰遐覽，俗慮頓空，飄飄肰有羽化昇仙之意。<p>華津石<p>在四觀❥後，休歇處之前。寛二丈，高三丈。一片橫斜，上可坐數十人。石面浸出，流泉注滴石下，即滙而為三極泉。<p>眠獅石<p>在栴檀林烟霞室右。其石高一丈六尺，廣九十圍。層叠兩級可攀而升高，下迴凹處可坐十餘人。石隙生大樹，高七八丈。修柯曳雲，濃葉蔽日，籠罩婆娑，故堪玄賞。<p>子母石<p>在大乘庵左。其大石高一丈三尺，廣可一百一十圍，古意崚嶒。有級可升，上可坐三十人。更左三十步，有石差小，亦偉俊可觀。旁更有數石，半露半藏，僃極嶔崎之勢。<p>袈裟石<p>在銅瓦殿。有坡，野卉蒙茸，別具幽勝。相傳當日尊者曬衣其上，青石白觔，其文縷縷，領褶俱全，宛肰袈裟鋪覆，因名焉。其上原有小閣，為比丘棲禪之所。<p>玉屏石<p>在簑衣庵舊址。其石高一丈一尺，濶七尺。正面平削，宛肰插屏。下又有小石，方正可作坐墩。旁立古木一枝，大八九圍，高四丈許，蒼肰掩覆，勢頗相得。<p>獅頭石<p>在迦葉殿西三十步。高丈許，大八、九十圍。前張吻如獅口，生樹二枝，掩映葱倩，培增竒致。謝東山〈逰山記〉曰：「殿西數十武，有盤陀石，可坐十數人。崖畔孤懸，不可行而至。」考此山，別有盤陀石，在放光寺西，此故名獅頭石。謝公落筆偶誤耳。謝即近時人，慕晉謝安之為人，故號東山。其逰覽之興，果堪追配晉人。東山之號，非浪稱也。<p>盤陀石<p>盤陀石在放光寺西崖，藏頭庵下。石高一百二十尺，直立如笋，亭亭上擎。雖附崖而起，不與崖合，挺肰離立。架橋而度，頂平可二十餘尺。上搆小亭，危聳特絕。行僧大千嘗趺坐於此。後當飛泉搖曳，叠嶂縈流，幽異孤渺，別具靈秀。逰者扶杖而登，下臨絕地，峯壑羅列，故堪竒賞。<p>半落石<p>在盤陀石左數十步。其石附崖而生，❥兀欲堕，下臨千尺之磎。<p>跏趺石<p>在觀音崖下。其上平正，故堪結趺入定。<p>片雲石<p>在獅子林純持靜室。側高二丈，寛丈許，可坐二十餘人。旁有流泉，美冽甘潔。<p>移石<p>在悉檀寺右坡。石高一丈二尺，廣四十圍。此地舊為羅漢寺，石原在寺內，僧眾嫌之。忽有人來云：「此石可移也！可為我具食。」僧入厨治齋，既出，則石已移出寺外，其人不知所往矣。或云：「是潭中老龍，特示靈異耳！」<p>翠屏石<p>在獅子林中，一❥高聳，四面如削芙蓉，而金粉雜鋪，彩文如繢，上刻「翠屏」二字。<p>雲生石<p>在獅子林❥頂。其大數圍，高二丈三尺，傍有小石潭。凡山中欲雨，則此石傍必生濃雲，如車葢散布蒙密，其雨即至。<p>金剛石<p>在放光寺門內。高一丈一尺，寛可三十圍，崢嶸兀❥。上建小亭，名「四無亭」，可容數客。石脚有空凹處，可以趺坐。<p>雲鶴石<p>大石五六倚叠，河子孔之上，乃中谿李公所題。<p>放光石<p>在勝❥寺前。其石大小不等，五色俱偹，各具六稜，可供清玩。<p>兠率石<p>在彌勒院左。兩石連生，參❥作勢。高五丈許，頂寛平，可坐數人。紫苔交錯，有如繡❥。<p>螺文石<p>在慧燈庵右，狀若螺紋。<p>牛首石<p>在迦葉殿門外，土地廟前。狀如牛首，俯瞰眾壑。有老樹數枝，盤根其上。<p>曲筧石<p>在獅子林六般羅密靜室之下。其石嶙峋當路，靜室比丘引泉資汲者，必經其石之腰，苦於不能直度。乃刳木為曲筧，遶石而流，故名。<p>念佛石<p>在二天門上，頂可趺坐。朝山比丘、修淨土者，嘗於其上黙坐念彌陀焉。<p>霹靂石<p>在鉢龍室之後。其石嵯峨兀❥，若不可犯。石之上更有大石，中開一隙，若離若合，險怪岈岠，恍若雷轟。傍有老樹怪藤，特助竒古。石頂正平，躡級而登，可坐數十人。前後百步內，大石二、三十枚，各具異勢。其衝肰負土而上者，若熊羆之登於山；其嶔肰相累而下者，若牛羊之飲於川。柳子厚所云，未足當也。<p>砥石<p>在白雲居前，倒影池之右。石高五丈，廣三十圍。頂平如砥，上坐五六人。<p>伏虎石<p>在白雲居左。高八九尺，長二丈許。遙睇近觀，周迴審視，宛肰蹲虎，首尾高下，無不勻似。<p>箕踞石<p>在石鐘寺左。平岡上大石數塊，橫側異狀。上有古樹數枝，叢䕃周覆，真可供幽人之箕踞矣。<p>笋石<p>在念佛石上。矗立如笋，最為孤峭。<p>凭欄石<p>在念佛石上。形如欄檻，下臨絕壑。凭倚遙觀，則蒼山如案，洱水如巵。<p>仙人牀<p>在華首門傍，左右兩座對列。其上寛平，宛肰牀榻，可供坐卧。<p>阿闍石<p>在華首門崖右。阿闍世王曾于此朝禮尊者，故名。<p>魚頭石<p>在放光寺右，屏風崖下。高七尺五寸，尖唇外❥，恍若魚頭。<p>金鰲石<p>在銅瓦殿右。長數十丈，昂首之勢，儼若鰲山。<p>流雲石<p>在無字碑下。高五六尺，廣丈許。<p>雙柱石<p>在玄鹿洞左。兩石連峙，直立如柱。<p>龍樹石<p>在龍華寺門左，相去一百九十步。其石正方，高八尺，周圍四丈三尺。上生樹一枝，大十二圍，高五丈餘。一根分作二枝，其幹相抱，葉復作二種，有老藤蒙綴。旁有小樹一枝，高二丈，其根皆蟠石而下，入於土。石之東南又有古樹五枝，茂密隂森，以助幽異。<p>拜佛石<p>在伏虎庵前。其石高丈許，❥臨虛崖。登躋其上，骨悚神慄。嘗有行僧履而拜佛。肰須一心朝向，絕去瞻顧，方能俯仰起伏。若左右旁視，即匍匐欲墜矣。<p>鬼工石<p>在玄關之上。大小數塊，委叠相倚。怪譎險側，欲墜欲崩，不可名狀。<p>無字碑<p>大石二塊，宛肰碑碣，在羚羊洞之上。知空、眼藏❥幽攬勝，不辭危險，無竒不搜。行至此處，小遇霧雨。知不可登，遂扶杖而❥。兩人以為勝遊之大缺䧟也。道友仙陀為題其地曰「迴杖處」。<p>爛柯石<p>在伏虎庵左，棋枰石之側。<p>生公石<p>在羅漢壁德上靜室之下。大小數十塊，或蹲或倚，如拜如侍，宛肰群聚點頭之狀。<p>小盤陀石<p>有二，在大盤陀石之左二百四十步，旁有古樹三枝。<p>潄玉石<p>在靜林居前路下，高五尺。其頂寛平坐五六人。雙澗夾流，清潄如玉。<p>謫星石<p>在龍藏谷中，放光寺前後。大小數十塊，竒形怪狀。高者百尺，小者丈餘。或如正士危坐；或如武夫肅衞；或如竒鬼猛獸，森肰欲搏人；或如金翅劈空，騰蛟戯海，有飛舞奔躍之勢。山石之竒，目中未覩，遊至此觀止矣。<p>嶧陽石<p>又名天磨石，在羅漢壁絕頂之上。兩石相壘，高數十尺，最為竒險。<p>三笑石<p>在石梁橋西北。大石三塊，相並❥❥。雄偉❥兀，頗有嶲致。<p>老人石<p>在黑熊洞左。㧞地矗起，形如老翁。<p>水心石<p>在岳山洞西大澗中。高十三丈，廣倍之，頂平如掌。<p>三多石<p>在二殊室之下。大石三塊，相去各二十餘步。上石高七八尺，其根空而出泉，狀若雲之倒垂。中石高丈許，❥兀竒偉。下石高二丈，頂方且平，可坐十餘人。<p>九品石<p>在石梁橋東。石甚竒❥，有僧刻「九品往生」四字於其上，故往來者，遂呼為九品石。<p>峽<p>束身峽<p>束身峽在絕頂西，文殊閣前。兩崖對峙，中分一徑，僅容人身穿過。徑中流石歷落，擁足礙履。行者❥側，不能自持。可二里許。<p>藏書峽<p>在魯擺靜室之左。<p>仰高峽<p>一名五十三叅。在迦葉殿北，羅漢壁西，即登❥頂大路。轟巒❥石，❥蔽左右。中逕若剜，厓壁欲合。行者視前，以為路窮。更轉更睇，窅曲森險。俯瞰林壑，仰眺岑嶺。一步一景，倐忽互換。❥屢遊者，亦疑誤焉。崖中吐三獻水，足資行者之渴。周直指建亭於斯，今圮廢矣。<p>獅口峽<p>在獅子口之下，長四五里。❥直險僻，人罕繇焉。<p>梯雲峽<p>在羅漢壁西來寺左。高十五丈。兩崖夾立，窄如箭括通天，無路可升。靜室比丘每於峽上採薪，從峽中擲下，又從下拾之而歸，葢天險也。<p>玉井峽<p>在捨身崖、翠屏峯之間。崖壁環匝，宛然欲合，形如玉井。<p>蛇立峽<p>在羅漢壁安心處之右。兩崖束身，矗起一峽。崚壁當面，❥上干霄。雖飛猿㨗猱，窮於登降矣。<p>巨靈峽<p>在幻空靜室左。從羅漢壁最❥處，崖勢對裂，狀如斧劈。峽高十七、八丈，仰視崖頂，炫目危心。己亥兵亂，山中比丘用十尋直木，斧砍為級，緣之而上；然從之者鮮矣。<p>神足峽<p>在獅子林大靜室左。其峽寛而且深，長五六里。❥險異嘗，非具神足者，不能登也。<p>谷<p>通天谷<p>即束身峽絕頂西北下。繇文殊閣至伏虎庵，兩崖矗起，中通一路，二里有餘。崖石嶔崎，徑道盤折。既窮復通，幽邃無際。<p>蟠龍谷<p>在華首門下，放光寺前。直連檀溪大壑。<p>箐<p>檀花箐<p>檀花箐即桃花箐。此地原有大青檀樹一株，故峯與溪皆以青檀名。後其樹既伐，土人遂誤檀為桃。繇山頂西南七里許，深林雜樹，蒙翳幽窅，莫測其高幾許。南北穹巒，中凹成坳。東西則分溪㵼流，逝湍各別。東下成溪，滙出洗心橋；西流迸湧，直繇和光橋而逝。箐為賓、鄧分界，因去山稍遠，遊者鮮及。實則綿邈幽深，逈絕塵境。<p>蜜蜂箐<p>在太極嶺之左。<p>松花箐<p>在萬松庵上，連松二十餘里。花開時，人行其中，衣袖俱沾松粉。<p>萬里箐<p>在太極嶺之右。此處樹木最為深密，多藏刼盜，行者苦之。<p>山神箐<p>一名冷水箐，在白石庵右。<p>芭蕉箐<p>在南村後。相傳此處舊有芭蕉四五里，今無一存。滄桑之變，信不誣矣。<p>坪<p>明歌坪<p>今建為勝峯寺，寺碑載：迦葉入定，八大明王送至此，鳴歌作樂，故名。後人因而建寺。<p>羅漢坪<p>在沙址西塔院。崖下靈山一會坊內，昔傳有羅漢現身於此。<p>木香坪<p>在西南峯，檀花箐東南，與點蒼山對。其坪在高山頂脊，圍環寛二十里。四傍皆深林密翳，積雪不消；而此坪獨寛坦溫煦，甚宜花樹。昔時服勤之僧，多於此結廬習靜。今荒蕪，無復存矣。洱西人士，駕艇登山，多繇此取道焉。<p>萬松坪<p>在四觀峯之後。繇絕頂西北下四十餘里，皆合抱古松。修柯曳雲，濃蔭蔽日；長風遠振，濤籟幽長。使陶弘景見之，不知何如神往矣。<p>憇佛坪<p>在大龍潭之前。其地寛廣平厰，樹石迴映，清泉交流，俗傳古有五百羅漢，遊憇於此。<p>窟<p>金剛窟<p>在華首門西二百步。高八尺，深丈餘。中可坐臥六七人。還源、眼藏兩師避兵于此。但崖路危仄，人罕至焉。<p>窩<p>獅子窩<p>在獅子林後崖下，面對東北。廣三里，長七里。多產奇樹名卉。舊有獅子庵，今圮廢矣。
。
<juan>雞足山志卷之三<p>山水（下）<p>水<p>鷄足山源泉、噴流不下百十餘，咸奔為大溪，界山而下。其南面諸溪水，皆繇雪隂橋合河子孔水，東折過拈花寺前蹲象山北麓，合石蟇江水。又東南流，會觀音箐及賓居大王廟龍泉諸水，同歸大羅河。北行過達旦哨，入金沙江。金沙之下流即孔明征孟獲所渡之瀘水也。此水東北流，注馬湖，入川江，歸東海。又山北面諸溪水出和光橋，合佛光寨羅川水，亦出金沙江。惟西南山外諸溪水，則流入西洱海，繇大理玉龍關西流至合江舖，會漾濞河水南折，西合瀾滄江水。又西南流，繇順寧、景東、沅江、交阯，竟出南海。瀾滄江即黑水也，《尚書》云：「黑水、西河惟雍州。華陽、黑水惟梁州。」其源出南吐蕃鹿石山，本名鹿滄江，後訛為瀾滄。今人以瀾滄衞近金沙江，遂呼金沙為瀾滄，而又譌瀾滄為浪滄矣。天下之水，皆東流入東海，惟雲南瀾滄水西南流入於南海。嘗疑滇中必有山勢❥起，界劃東西之處。今窮考鷄足一山之水，其支流滙歸，遂分金沙江、西洱海兩處。肰金沙、洱海，相去不過二百餘里，而兩水之歸，一東北流向東海，一西南流向南海；則滇中地脉，界劃東西二流之處，實在於此。可知鷄足一山，繇西域雪山而來，發脉崑崙，自西北而行東南，地勢獨❥，為東西最高處；故一山之水，東❥分赴，關係地脉，政匪輕也。囙附若水、黑水兩江之考於後，以俟博學者論定焉。<p>按：金沙江原名若水。考之《水經》：「若水出蜀郡旄牛徼外，東南至故關。」又考旄牛徼在麗江❥北，吐番雍州界，崑崙之東南，即佛經所謂「四獸口中流出者」是也。《山海經》曰：「南海之內，黑水之間，有木名若木，若水出焉。」酈道元《水經注》曰：「若水，南經雲南郡之遂久縣」，即今金沙江北岸廵檢司地是也。此水出吐番，經雪山之北，過麗江，經鷄足，北合繩水、孫水、瀘水、大渡水諸水，沿注通為一津，即若水也，東流注馬湖江。諸葛征南，曾渡此水。又金沙江有二，在緬甸者流而南，出麗江者流而北。人多混混，故樊綽又以麗水為黑水也。<p>按：瀾滄江即黑水也。此水自麗江雪山之西，經雲龍州東南，流入蒙化、順寧、景東、沅江、交阯，乃入南海。酈道元《水經注》：「漢武帝時，通博南山道，渡瀾津，行者苦之，歌曰：『漢德廣，開不賓；渡博南，越蘭津；渡瀾滄，為他人。』」即此水也。黑水之說，本於〈禹貢〉，從來辨論紛紛，終無確㨿。以酈道元注《水經》銳意尋討，亦不能知黑水所經之處。〈地志〉以為至僰道入江，其言與〈禹貢〉不合。孔、鄭諸儒考究不得，蔡氏作傳，引〈地志〉出犍為郡南廣縣汾關山。《水經》出張掖笄山南，至燉煌，過三危山，南流入於南海。樊綽以西南❥水南流入於南海者有四，曰麗水即黑水也。酈道元又以葉榆水❥南流，而水以榆葉所清，其色㴱黑，遂欲以當「黑水」。肰葉榆水出浪穹縣罷谷山，止在大理境內，遂入南海。若《尚書》雍梁之界，皆曰「黑水」，則黑水當自雍之西北以經於梁之南，豈葉榆可當？惟瀾滄之水，源出吐番嵯和哥，自西而南經雪山，西至麗江、蘭州入雲龍州，南過❥昌，又南過車里大甸，入於南海為是。但《甘肅志》載：「甘州西十里，有黑河流入居延海；肅州西北有黑水東流，荒遠莫窮所之。」是其源出雍州❥北，而流入梁州之西南，其正西則流遶西極之外，而不可窮。葢地勢❥北最高，故水徑西而西南也。總之〈禹貢〉曰：「黑水、西河惟雍州，華陽、黑水惟梁州。」又曰：「禹道黑水，至於三危，入於南海。」夫隴蜀無入南海之水，惟滇之瀾滄、潞江二水，皆繇吐番西北來，與雍州相連，並入南海；但潞江西南流，竟趋緬中，與梁州不相陟。惟瀾滄繇西北而南，至交趾，入於南海。水內皆漢，水外皆❥，則禹之所導，分別梁州界者，其為瀾滄江無疑也。〈地理志〉謂：「南中山曰昆彌，水曰雒。」《山海經》曰：「洱水西流入於雒。故瀾滄江，又名雒水。」言脉絡分明也。梁雍之間，黑水非一，肰皆枝水而流，不入南海，如孔明箋所謂「朝發南鄭，暮宿黑水」之類，皆非也。<p>雲南為西域之地，前朝雖通中國，封號覊縻而已，至宋竟與中國絕。故漢宋諸儒，考辨黑水，終不得其要領。余自己亥避兵蒙化，親見洱水西流合瀾滄；及❥子春纂修山志，考鷄山水勢，半出金沙，東流歸東海；半入洱水，西流入南海。始知鷄足一山水分兩❥。則此山為滇之岡脊，地脉遙遠，其與他山偏在一方逈不同矣。因博考方輿載志諸書，及詳問土人故老，為著若水、黑水之辨，以見鷄足之地勢，其來脉高遠，關係匪輕。可知迦葉祖師之入定此山，亦自有因緣，未可艸艸視也。<p>三獻水<p>三獻水在仰高峽中，一出滴雪崖下，一出兜率庵左石洞下，一出真武洞右。危崖萬仞，怪石崚峋；絕壁懸空，傍無宿土。而洪泉爭湧，聮絡奔會；汲資千鈢，溉澍百區。世傳迦葉尊者勅七十二龍擁護此山，故飛泉灌灑，無❥不潤。雖孤崖峭壁，亦注懸泉。迄今梵剎星布，佛會佳辰，香客遊人時盈數萬；香積筧水、鉢瓢滌濯，率皆霑注盈足，未嘗累汲也。<p>曹溪水<p>出懸崖下，在八功德水西，湧注不息。宋直指建庵，崖間題曰「曹溪精舎」。今屋宇傾圮，惟故址存焉。<p>八功德水<p>一名八德溪。在曹溪水、華首門之間。飛崖二臨，迸石而出。《滇志》云：迦葉尊者於石上卓錫成泉，故涓流不竭。<p>珠簾水<p>珠簾水，一名萬珠簾，又名四諦泉。在獅子林中，觀音崖之東隅，翠屏石南崖。危石矗起，上❥下嵌。崖上多竹樹雜卉，水從樹根石隙亂流而下。崖窟若廊若榻，而懸流虛羃其外。展氷綃於林杪，掛珠箔於雲端。濺注霏微，令人遜目怡心，不能自絕於其際。<p>河子孔水<p>一名聖母泉，在雪陰橋南。上有大石橫偃，空如張吻。濶一丈六尺，高可半尋左右。復有石數塊，名雲鶴。石大小差等，撑拒支亙，勢甚危險。諸亂石下，眾水奔湧，迴注斜射，與山中諸水相滙，竒發齊瀉，東注大澗。夏秋澍雨後，溪水皆濁，而孔水獨澄淨如故。雖與諸水合流，而清濁不雜。世傳此水自大理西洱海透山而來，故水獨別。再詰其故，則云：昔時有人朝山，在西洱海邊午餐，所攜食盒，落水流去。其人既至山下，小憇此水之傍，則見原盒繇此孔中流出，以為神異。知其地脉潜通，於時俗呼此為「盒子孔」。後蒙氏得國，建號「大理」，乃封其水為河子孔。葢西洱海，故名洱河也。<p>三道水<p>一道水，在金華庵下三里許，其源出白鹿寺之❥。繇一道水西去半里餘，即二道水也。其水發源威音寺之傍，繇西而北，合一道水併入於三道水。三道水之源，發自木香坪後，流出大聖寺之下。自南而北，從翔龍寺之右循崖而下，三水滙合，併注一溪。清流激湍，奔瀉數里。總繇松鶴橋下，又合和光橋水，出羅川河，入於金沙江。<p>溪<p>九子龍王溪<p>在迦葉殿東五十步，此溪源最高，水最湧，合三獻諸水而下注於栴檀諸溪。<p>鳴琴溪<p>在白雲寺、補處庵二剎之東。<p>栴檀溪<p>在寂光寺左。❥窅迴曲，樹石籠映；眾水奔赴，湍浪激盪。上有大橋，名曰「響雪」。<p>花石溪<p>在幻住庵、蘭陀寺之中。溪不甚大，而迴曲清❥。樹石蒙繞，實為幽僻。<p>檀花溪<p>在木香坪檀花箐中。此地舊有大青檀樹，可數十圍。遠近瞻異，故此❥名青檀顧虎❥。<p>黃沙溪<p>在華嚴寺前。窈窕層折，竹樹茂密。衝濤嚙石，聲亂鐘板。上橫巨橋，題曰「德水」。<p>❥杖溪<p>在大乘庵之左，上有逍遙橋。大䥘和尚嘗獨行至此，❥杖聽流水聲，移時忘歸，故有斯稱。<p>赤蕨溪<p>在山後❥北，金華庵、大聖寺、翔龍寺諸剎之中。<p>澗<p>虎跳澗<p>虎跳澗即四觀❥西折下山處。兩傍峭石突起，❥崖並蹲，各具咆哮之勢。相去丈許，下臨❥澗。<p>按《滇志》，馴虎澗在鷄足山，兩崖峙立，霞圍霰集，昔迦葉馴虎之處。相傳有二虎出入，故此地有伏虎庵。<p>集流澗<p>在傳衣寺傍。眾流滙集，高下❥折，乍大乍細。叠注支流，滙而為瀑。<p>秋濤澗<p>在山南河子孔邊，上有雪隂橋。此澗滙山南諸水，合河子孔泉，東折南出，過拈花寺前，出石蟇江。<p>雙水澗<p>在九重崖後。雨水交流，險峻層折。<p>葫蘆澗<p>在大龍潭下。繇龍潭下至水露庵，崖石攅空，卉竹蒙雜；澗勢阻險，溪路幽折。<p>石鐘澗<p>在接待寺之左。萬水奔赴，樹石窅❥，猿棲鳥呼，行者感動。<p>壑<p>龍吟壑<p>在盤陀石之右。崖壁天險，剖為大壑，人跡罕經。<p>吞天壑<p>俗名大箐。在中❥、右❥之間，長數十里，寛四五里。眾水奔流，長風振樹，實具吞天之勢，即大覺寺山庄也。<p>騰蛟壑<p>在猴子洞左。幽折險峻，故為龍蛇之窟。<p>瀑<p>玉龍瀑<p>在牟尼庵西。其源自仰高峽來，會華嚴諸流下奔。而峽中有巨崖，水自崖上飛流，如崩濤舞雪。遊人從解脫坡對壑而觀，真有玉龍走潭之勢。葢當登山之始，層❥冠雲，殊壑擁翠；而松崖蘿壁之間，飛流潄玉，響答鐘磬，竒秀森靈，實厭眾目。<p>栴林瀑<p>在玉霖軒左崖。橫斜下注，激湧作勢。上更有東西兩瀑，尤為佳勝。自崖面臨空平鋪，旁無所撓，前無所障。牽曳烟風，搖蕩林影。遙睇旁睨，各具勝趣。<p>軟瀑<p>在小華首洞西。其源自八功德水流下叠書崖。<p>東峽瀑<p>在魯擺靜室下，猴子洞東。其源自曹溪水來，東從藏頭庵下。湊泊縈旋，曳霧搴烟，噴嗽變幻。葢當兩崖迴合之中，又極上嵌下削之勢。所謂「落銀河於九天，控珠簾於雙闕」，未足形其勝槩也。<p>蒼龍瀑<p>在體一橋上。源自悉檀寺前大龍潭，渡伏龍橋，滙諸細流而成。曳練垂珠，濺石作態。<p>潭<p>大龍潭<p>大龍潭，一名烏龍潭，原名軟石香芹溪，在悉檀寺前。昔時水❥林翳，隂森寒悚，樵採者不敢斧斤其旁。或有犯者，即風雷驟至，盖有黑龍窟其中也。自潭上建悉檀寺，林間淵碧，素流澄鮮，靈物似亦有歸依之意。肰山中夏秋霖雨，必有濃雲自此潭興。升至山巔，即風雷交作，傾瀉如注。僧眾每以此為占；其細霖微霑，即不肰矣。或云當悉檀寺未建，此潭水湧如潮，晝夜崩騰。建寺時，僧釋禪着衣杖錫，作文祝之，龍遂移赤石崖。每夏秋之交，一歸此潭來，則風雷震盪，飛沙偃木。合山僧眾皆知為龍歸也。舊傳迦葉入定，有七十二龍來護此山。事雖難稽，肰此山之龍雖多，而絕無橫潦崩❥之害。則佛法無邊，天龍馴伏，固有肰也。<p>小龍潭<p>小龍潭，一名柳枝泉。在悉檀寺後岡上，五華庵前。晶碧一泓，杞柳樵竹，叢茸雜映。清流遠引，澄泛無際。<p>石洞上潭<p>在後山華藏洞左側一里許。潭上有大椿樹二株，大數十圍。潭北有龍王廟，祈禱者嘗見有龍作小蛇遊於潭中，青紅五色隨時易形，土人崇敬不敢輕褻。<p>石洞下潭<p>從上潭南行二里，即下潭。水出亂石下，迸湧作聲，噌吰可聽。潭上雜樹交映，希見曦景。激湍奔流三十餘步，又滙為小潭，清❥可掬。<p>小石洞潭<p>在山後嶺下，小石洞中。<p>泉<p>金鷄泉<p>金鷄泉即眼藥水也，在華首門東。按李逸民〈遊山記〉曰：「金鷄泉，僅一碗水。日有異鳥飲之，其來必雙，至二十雙而止。四時皆肰，鳥無增減，水亦無盈涸。有僧❥崖搆閣，汲此水以供香積，夢神語曰：『此是金鷄泉，爾不宜溷擾。』越日，閣災。」<p>太極泉<p>在飛鳳嶺之右。<p>碧雲泉<p>在碧雲寺左峽。其水自石間出，其味甘冽，緇素資之。<p>陰陽泉<p>一在雙泉嶺南，一在嶺北。南陽北陰，嶺亦以是名也。<p>一泓泉<p>在❥祥寺之左。清潔香美，逾於他水。<p>清凉泉<p>在無住庵左側。<p>石漏<p>石漏即白雲泉，在念佛堂後。青壁千仞，雜樹倒垂。傍❥一石，支崖凌虛，上實下虛，宛若懸鐘。水自石腹中散綴而下，不見泉脉。飛珠噴霰，如刻漏之垂注。余故改題為「石漏」。聞萬曆間，有僧白雲結廬崖畔，禮誦《華嚴》，精勤不息，感石竅灌滴下注，涓涓不絕。其石高三尺，濶如之。高處中空，漸上漸隘。水從空頂中墜下，為方池一泓。四旁皆崩崖❥石，❥曲倚側。乃水不溢於坎，而溢於脊；不溢於脊之外，崩而溢於脊之中管。管中之液又不溢於旁，伏而溢於中垂，其靈異如此。至九重崖東石縫，迸瀝分級而下，列為三❥各懸注丈餘。資給諸廬，甚為甘冽。<p>天乙泉<p>在清凉泉右。隆祥寺所引，即此水也。<p>環侍泉<p>在圓覺庵左右，兩泉並侍，水脉潛通。<p>濕雲泉<p>在會雲庵之右峽下。<p>萬佛泉<p>在羅漢壁太華靜室內。削崖危聳，如刺空劈雲。而崖下剜潭，廣可五尺，❥亦如之。半入崖根，半露崖外，澄肰不竭。始僧廣傳持誦《法華》，如此咒鉢迎八功德水，傾注坎中。水僅盈勺，資給未廣。後太華更加開鑿，遂成淵泉。<p>三沸泉<p>在獅子林下。有泉三孔，湧出如沸。<p>雲湧泉<p>水出法雲室之左，瑩潔騰湧，不啻白雲出洞。<p>青龍泉<p>在華嚴寺左腋，去寺里許。<p>暗香泉<p>在聚仙崖之下。泉上有古梅一株，踈影橫斜，堪入圖畵。<p>望臺泉<p>望臺有泉，自嶺脊瀝石而下。東會獅子林水，同發齊瀉，涓湧不息。栴檀比丘引流資引，多於崖端架木；曲折橫斜，度岫穿❥，以代運汲。<p>初地泉<p>在接待寺之左。<p>三極泉<p>在山頂後岡，去羅城二里許。泉有三孔，湧出作「品」字形。上有屋三楹，榜曰「休歇處」。山頂比丘咸汲此水，以資佛供。<p>湧蓮泉<p>在放光寺前七十餘步。其泉周圍多產木蓮花。<p>木香泉<p>在青檀山東北峽中。<p>女燈泉<p>在慧燈庵左，菜圃之上。水從橫石中洩出，雖遇久旱，而此泉盈注如常。<p>潛龍泉<p>在片雲居左嶺下。每天將雨，則泉中雲起。<p>飲馬泉<p>在撒馬塲西南，下山路左峽。<p>潔泉<p>在沙址，女僧繼周庵中。<p>捉月泉<p>流自猴子洞側，出於削壁絕壑之間，其源不可窮也。<p>琉璃泉<p>在碧雲寺路旁。去觀徹靜室百餘步，水從三大石中沁出。<p>浣石泉<p>在獅子林二殊比丘石彈軒之西。水從大石下湧出。<p>伽音泉<p>在獅子林頂相靜室左澗中，危石之下。<p>湧泉<p>出自獅子林支秋广傍，流灌栴檀林。諸修靜之士咸資汲焉。<p>四歌泉<p>在獅子林下，林泉靜室左邊。石孔流出，及天香師所鑿。<p>金龍泉<p>在蘭陀寺內佛殿後。相傳昔有金龍潛伏於此。<p>天乳泉<p>在幻住庵前東澗中。泉水清瑩，浮花泛彩，故名天乳。<p>白露泉<p>在蘭陀寺門首，離寺一百八十步。<p>香樟泉<p>在止止庵舊址。<p>醉象泉<p>流自九重崖東石窟中，去道本靜室三十步。從一衲軒流過。<p>箭括泉<p>在蕉鹿崖下，即本懐禪師書《華嚴經》處。<p>金剛泉<p>在九重崖，河南大定禪師住靜處。其水逆流，自東至西二百步許。下洩過法易禪師靜室，分筧支引太小繇。<p>射皷泉<p>在九重崖西。從大石孔中流出，去醉象泉數十步。<p>碧紺泉<p>其泉自靜居林左澗流出，去靜室六十步。水作青碧色，逈異他泉。<p>崩雪泉<p>在明歌坪左澗中。<p>鸚鵡泉<p>水出凌霄庵左澗中，去庵三百步。<p>摩羅泉<p>在補處庵左，鳴琴溪中。水從三大石中流出。<p>石鹿泉<p>在補處庵前，水自二大石下流出。其石蹲立作勢，有似鹿之飲川也。<p>樹手泉<p>流自法明寺左澗中，去寺半里許。<p>盤龍泉<p>在法明寺門首，水從盤龍庵故址下流出。<p>獅尾泉<p>水自首傳寺右❥箐中流出，下注止水靜室左澗中。<p>四論泉<p>自首傳寺右澗中出，去寺四十步。<p>水蓮泉<p>在寂光寺後麓。左澗有小山❥起，復凹如缺，水自此中出，離寺半里許。<p>弄珠泉<p>從大覺寺左澗浸流。相去一里，分注過白花山、潮音閣。<p>鐵骨泉<p>自慶雲庵後麓流出。此水注瀉甚長，資給廣遠，緇素汲引，前後不輟。<p>五雲泉<p>從慶雲庵路旁瀉出，流過龍華寺。<p>蓮鬚泉<p>在龍華寺右澗中洩出。<p>筆花泉<p>在西竺寺門外。其池形如半月，寺門內原有舊泉，久而漸湮，此即舊泉所注也。<p>鵝眼泉<p>水自淨覺庵後小澗中無節樹下流出，去寺七丈許。<p>雨香泉<p>在大乘庵左側大石下流出。<p>青鳥泉<p>青鳥泉出法界庵溪邊，下洩無我庵，去庵一百六十尺。<p>染泉<p>出自龍泉庵後麓，流至庵左。其水與土相漬，染布作色甚冝，緇流山中頼之。<p>停雲泉<p>此水自白雲居石窟流出。內外兩池，方廣畧等，大約可八九丈。涓流甚湧，晝夜不舎。蘭若汲溉之外，猶復下注溪潭，歸納江海。<p>點雪泉<p>自古雪齋左崖下流出，西滙黑龍潭，水洩為懸瀑。<p>莊嚴泉<p>出自悉檀寺藏經閣東，去閣半里許。<p>浴塔泉<p>浴塔泉出西顧山東嶺，飛流洩雲，傾濤濺雪。尊勝塔院僧體極治瓦為筒，自西顧山南麓，引渡文筆山北岡。兩山對峙，各處高阜中夾成溝。自卑而升，下注上迸，逆流不息，滙而為池。畜魚資汲，巧具神工，不啻禹鑿。❥子年，其徒妙濟復易瓦以銅，引入院內。另鑿方池，中搆小亭。池水平遶，儼肰蓬島之勝。覉逰宦子，莫不留連信宿，用相娛慰。<p>菩提泉<p>從菩提塲右澗洩出。<p>般若泉<p>一名靈湫水，出般若庵溪左。<p>湧雷泉<p>出雷音寺前路旁，相去百步許。<p>嵐影泉<p>從慈雲庵後溪瀉出，下注開化庵溪中，多產榛栗。<p>萬松泉<p>在菩提塲上，出古樹根下。<p>問津泉<p>出白石庵卧虎洞前，去洞九十步。其水湧出路旁，旱澇無異。<p>天女泉<p>出木香坪。此處多產天女花，花似玉蘭而微小，其香勝之。山中比丘移植庵寺，春初盛開，色淨香清，堪冝佛供。<p>天眼泉<p>在玄雪❥❥南隅，去伏虎庵二里許。<p>鹿野泉<p>在白鹿寺西嶺之麓。此處為賔、鄧二州交界，去大路百步許。<p>碧落泉<p>一名雙林泉，在翔龍寺左澗兩大樹中。亂石離離，清流迸湧，雙樹交映，故又因以著名。<p>天隠泉<p>在翔龍寺後。山岡迴複，林樹蒙翳，雖久居者，未能❥其源脉也。<p>藥叉泉<p>在覺林寺傍，去寺半里許。<p>清碧泉<p>在無聲吼之右，從大石間流出。鼻❥舎、雪岸居諸比丘咸引之，以寛負汲。<p>慈雲泉<p>在八角庵菜圃之下。<p>雲友泉<p>在淨雲庵門外澗中。<p>浣衣泉<p>水出傳衣寺右腋。<p>讓泉<p>讓泉原在開化庵內，有龍居焉，人不敢犯。後建開化庵，龍移居庵門外，僧眾頼之。泉之得名繇是矣。<p>蓮子泉<p>在九蓮寺之右。<p>受記泉<p>在華首門右，與眼藥水相對。古傳為迦葉尊者授記僧處。<p>玉井泉<p>在絕頂之北，去羅城三里。<p>噴珠泉<p>在羅城正北，下山五里許。有崖數丈，斜掛飛泉，形如噴珠。<p>一滴泉<p>在龍吟壑中，繇放光寺右流過。<p>一葉泉<p>在放光寺葉子蓬之前。<p>穿石泉<p>水出岳山洞前。<p>迴龍泉<p>出迴龍岡下。<p>浴鳳泉<p>在飛鳳嶺之上<p>潮音泉<p>出飛鳳嶺下。其聲洶洶，如海潮之奔湧。<p>池<p>抱月池<p>在傳衣寺北坡側，寺僧德華所開。山勢閒曠，崖影遙連，平❥雲麓，倒漾翠微。周圍環以小垣，不碍山色。傍搆一小室，挹茲光影，致堪清玩。<p>洗硯池<p>在寶蓮庵內。擔當、把茅師徒居菴內，俱好畵，恒於此池洗硯。道㕛德音為題是名。<p>軟碧池<p>在大覺寺門內。方池甃磚，周圍九丈，畜金魚數百尾。荇藻交橫，翠微掩映，澄碧蕩漾。橫橋而渡，憑欄嘯詠，足澄心懷。<p>半月池<p>在水月庵前，形如偃月。<p>錦蓮池<p>在悉檀寺門外。昔年蓮花盈沼，花皆錦邊，故名。<p>秋月池<p>在白雲居門內。池面方平，周以青磚，上橫板橋。泉從其中湧出，水色清映，獨勝他池。蘋藻鮮澄，竟池涵碧。俯視遊魚，恍若乗空。<p>倒影池<p>在白雲居門外。空淨明瑩，綠卉叢生。鷄山峯頂，影倒此池。良亦地脈相依不止，波光澄潔也。<p>炤花池<p>在拈花寺門內。離離漾碧，恍若映花。<p>雲涌池<p>在雲海庵前二百步許。每山中欲雨，則雲從池出，故庵與池皆因此得名。<p>燈明池<p>在肰燈寺外。<p>春艸池<p>在龍泉庵門外。水色鮮澄，芳卉叢映，恍入謝公詩夢矣。<p>寶華池<p>在華嚴寺之左，青龍橋下。<p>烟水池<p>在德水橋上。<p>數息池<p>在息隂軒之前。<p>天水池<p>在西竺寺門外。此池原在本寺大門內，有龍潛焉。建寺後，住僧祝之，遂移門外坎下。<p>塘<p>茨菰塘<p>在檀溪嵟下。廣可數畆，有流泉湧出其中。<p>湖<p>上倉湖<p>在鷄足山之南，周迴十里。中出嘉魚，有丙穴之稱焉。其傍産蓮花菜，味甚鮮美，土人珍之。
。
<juan>鷄足山志卷之四<p>寺院（上）<p>野史氏曰：滇南古屬西域天竺界內，自西漢以後始通中國。前此帝王之化不及，而彝俗愚悍，賴佛教化導，興起善思。《郡誌》載：「茲地舊有三千蘭若。鷄山元旦，僧俗燒香散花，遠近至者萬計，自漢迄今無虛歲。」可知滇南崇信佛教，殆先於中國。今村野土民，多有不畏王法，而談及因果報應則凜肰敬信者。肰則釋氏遏惡揚善之功，有助於帝王之治匪淺也。誌寺院。<p>寺<p>金頂寺<p>在天柱山四觀峯。古有方塔一座，今毁。弘治間，有僧建庵其上。至嘉靖年，郡人李元陽建普光殿；萬曆己未，直指潘❥建觀風閣；天啓丁卯，直指朱泰禎建天長閣；崇禎丁丑，直指張鳳翮建善雨亭，築羅城，上立四觀樓；己卯，直指凃必泓建景星亭；辛巳，黔國沐天波移雲南省城太和宮金殿來山，廢普光殿併塔，就其址以立金殿。順治甲午，因殿宇頹廢，合山耆宿同僧自玉重修。因觀風閣舊址為佛殿，廢天長閣為伽藍殿，廢阿難殿為藏經閣，廢善雨亭為臥龍軒，廢景星亭為碑亭。後有土主殿，前有靈官殿。康熈三十年，殿閣俱災，惟銅殿獨存。三十一年總督范承勳、提督諾穆圖重建天一閣於觀風臺舊址；僧慧酪、福峙募姚安土官高奣映、子映厚重修殿廡、過道、山門。山頂風厲，冬春之間，積雪不消。而寺居其上，孤聳寒寂，非有志者不能久居也。<p>迦葉殿<p>原名袈裟殿，在插屏山麓，登絕頂懸崖之半。此寺創自先朝，年代莫考。古碑碣有云：「周昭王五年丙辰，牟尼佛出世，其脫衣正在此處，故名袈裟殿。」唐天寶時，供刻像於此，又名迦葉殿。明初間，有羽人結一小庵，至成化時傾廢。嘉靖壬子，僧圓慶募鄧川土官阿子賢建寺。後又傾圮，復募阿國禎重修。萬曆壬子，阿岑增修，僧洪詔募造萬佛銅塔一座。順治戊戌，僧廣高與合山重修。康熈丁未灾，殿閣樓塔俱燼。❥戌年，山東僧淨極重修。丙寅年又灾，徒慧文重建殿廡，惟塔未建。辛未年，徒慧輝募《南藏》全部並水陸莊嚴，還貯本寺，接眾飯僧。內有土主殿，相傳為沙（音「灼」）漠土主。葢其神自西域隨護迦葉尊者至此山云。<p>石鐘寺<p>在仙鶴山下，背靠獅子林望臺，面向鉢盂山。寺創自唐時，明永樂、正統間，勅賜大少林寺僧了通、了曉重建并後閣。康熈❥戌，僧洪舒、廣❥重建殿閣，上供三世佛，接眾飯僧。<p>按：寺名「石鐘」者，閣之左，古有澄潭，上懸崖石，叩之如鐘鳴，故以名寺。今潭石俱廢。相傳有圓石，形如鐘者，譌也。<p>寂光寺<p>在錦霞山之下，背靠栴檀林。弘治年初，剏花椒庵。嘉靖初年，為奸徒盜葬，已而毁庵。僧悟明控官斷復。三十七年，僧本貼同蘇鵬程、楊舟建寺。萬曆年，僧儒全募童指揮重修。天啟間，儒能再修。康熈己巳，僧學彥、通智重修。<p>聖峯寺<p>在鐘靈山前，即古明歌坪。背靠青檀山，面向尊勝塔院。左去數百歩，接淨居林。嘉靖辛丑年，僧淨月開建，其徒道裕、德住相繼增大之。後有玉皇閣，左鏡光閣，右觀音殿。康熈❥申災，甲子僧寂佐募修。<p>按：此寺址為明歌坪者，淨月初建寺時，掘地得碑，上云：迦葉入定時，八明王歌詠頌佛於此地，古稱為明歌坪云。<p>華嚴寺<p>在鷄足中峯之中，背靠熊羆岡，面向九重崖。嘉靖間，僧真圓建庵。後黔國公張、郭二總管擴為寺，內有沐公祠。萬曆❥寅，頒賜藏經。乙卯年灾，僧海川募張舉、郭子榮重修，麗江土知府木增建藏經閣。戊戌正月灾。康熈癸丑，僧照敏、照彥募江西客人吳文華重建。總督蔡毓榮、巡撫王繼文俱有題額。<p>按：寺址林巒深邃，原係熊窟。僧真圓選勝至此，趺坐通宵。眾熊大吼散去，僧遂居焉。<p>傳衣寺<p>即古圓信庵。在鳳凰山下，背靠萬松山岡，左尊勝塔，右白石庵。得山水大會鷄足中峯盡處也。嘉靖初年，僧性玄同李元陽剏建。隆慶年灾。萬曆丙午，僧寂觀重修。康熈己酉，僧心怡、源霔、源統重修。<p>大覺寺<p>在紫雲山前，萬壽庵之上。背靠望臺，左去龍華寺數百歩，右鄰千佛閣。萬曆初年，寂光寺僧儒全同<#sp>城楊宗堯建一小庵。萬曆十七年，楚僧本安同吳僧福登，賫慈聖太后懿旨一道，頒藏經至山。儒全、宗堯延請本安居之。至三十年，僧可全增大為寺。康熈癸卯，僧周璧、洪質、普宜、普開新建大殿廊房。<p>悉檀寺<p>在滿月山下，大龍潭之上，後靠石鼓峯。萬曆丁巳，麗江府土知府木增延僧釋禪建。天啟四年勅頒藏經，賜額「祝國悉檀禪寺」。崇禎己巳，建法雲閣貯之。至辛未年，其子木懿，重加丹堊，宏麗精整，遂為一山之冠。辛巳年，僧道源往朝普陀，又請嘉興府藏經一部歸，貯奉大殿中。康熈丁卯年，僧妙枝、教綿募麗江土知府木㙓重建門閣。<p>龍華寺<p>在白花山前，西竺寺之上。背靠望臺，左接極樂庵，右鄰大覺寺。弘治年間，僧圓亨建。嘉靖甲子，僧悟學募李元陽修治。萬曆戊午，僧洪聚、王治中重修。後有潮音閣，嘉靖丙寅，僧周堂募彭文學建。萬曆乙卯，僧普坤、李春富重修。<p>放光寺<p>在瓊樓山下。倚壁参天，面山橫案，適當鷄山之胸臆。嘉靖丙午，僧圓惺同李元陽創建。萬曆三年灾，圓惺復建。戊戌年勅頒藏經，後有藏經閣，久已傾頺。崇禎間，合山耆宿重修。康熈辛亥灾，萬壽庵僧文波募順寧知府楊■■重建藏經閣。<p>西竺寺<p>在龍華寺之前。弘治間，僧慧徹建了空庵，其徒德林擴大之，更名古松庵。萬曆乙未，圓瑞重修為西竺寺。後有昊天寶閣，姚安陶珽讀書于此。辛卯年灾。甲午年，僧真崇重修。<p>千佛寺<p>在寂光寺之下，前對靈源庵。嘉靖甲寅，僧明玉、李元陽剏建。天啟間，性㓗重遷建之。<p>接待寺<p>即古福緣寺。在中峯之麓，背靠傳衣；山岡左里許接九蓮寺。剏建自先朝，年代莫考。永樂年，商太監同僧普炤重修，後燬。嘉靖二十二年，僧致學募李元陽重修，遂移今址。萬曆年，天心和尚居此，接待往來僧眾，更名接待寺。後有觀音閣，今廢。<p>首傳寺<p>在積行庵西南。萬曆丁丑，僧周樂募建。康熈丁卯，僧德海重修。<p>蘭陀寺<p>在金龍潭，背靠獅子林。萬曆間，黔國公建，延法師真澄居之。康熈❥午，僧寂尚、寂戒募化重修。<p>傳燈寺<p>即銅瓦殿，原名迦葉寺。在猢猻梯之下。左有袈裟石，右百步許，接華首門。即迦葉入定處，故寺即以此名。正德間，僧圓成同北勝州土官高世❥建，鑄銅瓦為殿。萬曆間，中丞唐時英修。後鄉官李元陽更為增擴，乃樹碑以記之。<p>西來寺<p>在羅漢壁太華靜室之左。萬曆年，僧如唐禪棲於此。崇禎十年，其徒性讓改建為寺，今廢。<p>碧雲寺<p>在西來寺左腋下。天啟年，僧幻空創建。康熈三十年，僧有悟、有光重修。<p>祝國寺<p>在毘盧閣左。萬曆九年，僧普宗剏建。辛卯，明月重修。康熈三十年，僧真奇重葺。<p>白雲寺<p>在補處庵之上。萬曆甲午，僧古事建，陶不退更名定雲庵，今荒廢。<p>法明寺<p>在毘盧閣之上。萬曆己丑，朱廷偉同僧普宗剏，今廢。<p>燃燈寺<p>在象鼻山前，首傳寺右二里許。萬曆年建，後灾。崇禎初年，僧自周重修，今廢。<p>隆祥寺<p>古名白井庵，在聖峯寺垂巒下三里許。成化年剏建。嘉靖間，僧戒寛修建。康熈丙寅，僧福昹重建。<p>圓通寺<p>在西竺寺東。隆慶元年，僧德成建。萬曆丙午，其徒真鳳擴大之。崇禎年間，性寧重修。<p>迎祥寺<p>即鉢盂庵，在石鐘寺之南，鉢盂山下。嘉靖年，陳❥剏建，李卓吾嘗寓此聽經。崇禎丙戌，僧周定重修。康熈丙午，僧普宜、廣富重修。<p>觀音寺<p>在息陰軒後。嘉靖年，僧能中建。萬曆二十九年，郭子榮重修，今廢。<p>三摩寺<p>在象頭山前，即大士閣。萬曆乙巳，直指沈公正隆剏建，徵僧古言居之。康熈丙辰年，僧德海、德壽重修。<p>雷音寺<p>在淨雲庵左。萬曆年，僧黙庵先建止止庵於般若庵之下。李元陽、楊如檟遷於今處，改名雷音寺。崇禎間，僧海法重修，內有聽竹軒。<p>九蓮寺<p>在福緣寺西里許。嘉靖間，接待寺僧居靜於此。萬曆三十八年，延僧無為㞐之，遂建寺。其徒紫真、覺用相繼增修。順治丁酉，本湛重修。康熈三十年，蜀僧自證居之。<p>報恩寺<p>在尊勝塔院垂岡之下。嘉靖初年建。萬曆❥寅，姜應雷修治。順治壬辰，僧寂順重修。康熈壬申，僧通璧重修。<p>拈花寺<p>在蒼波山下，辭佛臺右三里許，為入山之第一剎。面對蹲象山，自此至山頂，計四十里。萬曆年間，趙日新建，後有玉皇閣。<p>羅漢寺<p>在大龍潭上，悉檀寺前。剏自先朝，年代莫考。今廢。<p>覺靈寺<p>在放光寺西三里許。嘉靖初年建，今改為迦葉殿塔院。<p>大聖寺<p>在金華庵下五六里許。萬曆辛卯，僧普霖建。<p>廣恩寺<p>在翔龍寺左嶺下半里許。萬曆十年，僧炤能建。<p>翔龍寺<p>在大聖寺西三里許。萬曆丁巳，僧通文同鄧川庠生張瓚建。康熈丙寅，本寺僧体微重建，飯僧結眾。<p>白鹿寺<p>在金華庵之左，威音寺右。萬曆年建，今廢。<p>威音寺<p>在檀花箐西十里許，背靠木香坪。萬曆年，僧普明建，今廢。<p>懷恩寺<p>在鷄次坪西後山之麓，乃鄧川登山必由之路。嘉靖年，大理府卞經歷建，今廢。<p>慈聖寺<p>一名幻居庵，在萂勒村之上。萬曆年，僧妙瑞建。此處最多佳木花果，前後俱有流泉池沼。<p>牟尼寺<p>在牟尼山，去鷄足六十里。謝撫院買山為僧釋禪建，中有塔。<p>吉祥寺<p>在大覺山。天啟年，僧可全建，今廢。<p>庵院<p>補處庵<p>在白雲寺下，背靠羅漢壁。萬曆丙子，僧如正結茆於此。後周❥和、倪拱宸擴而為庵。康熈辛亥，僧文相、大幸募修。<p>幻住庵<p>在林泉室下一里許。萬曆年，僧如堂建。順治初年灾，僧淨立重修。康熈戊辰，僧普嚴募修。<p>尊勝塔院<p>在文筆山，乃鷄足左峯盡處。迴顧一山，如張圖畫。崇禎戊寅，麗江府應襲木靖，同悉檀寺僧道源、道真剏建。中立尊勝塔，高六丈六尺，周匝禪室四十楹。製度宏淨，頗堪託勝散懷。順治丙申，木氏復捐貲冶巨鐘，重二千餘斤。晨夕鐘聲，震响一山。精修之士，藉以警動昏沈。即愚罔之夫，亦可以震醒聾瞶，實聞修之一助也。康熈己巳，僧教綿、教立募土官木櫾、孫土知府木興重建。<p>彌勒院<p>在慧燈庵左，背靠迦葉殿。剏建年遠，日就傾圮。丁亥年，僧正用募鄉紳吏部曾高㨗遷址重建。康熈丙辰，僧學融重修接眾。<p>片雲居<p>在集賢山下，古雪齋之左。崇禎辛巳，僧道涵建。❥子春，大錯和尚寓此修《鷄足山志》。康熈癸丑，僧教卓重修。<p>白雲居<p>在天池山下，右去二百步為圓淨庵。崇禎癸未，賓川鄉紳曾高㨗延僧圓彩建。曾晚年祝髮隱修于此。康熈辛亥，僧妙熏同曾學祖重修。<p>古雪齋<p>在集賢山下，片雲居右。崇禎甲午，僧道源、道慈建，內有蒼波閣。康熈甲寅，僧教綿募修。<p>罔措齋<p>在寶蓮庵內。僧普荷隱居於此，著有《罔措齋頌古》。<p>息陰軒<p>在觀音寺之南。萬曆壬子，憲副馮時可為僧釋禪建。崇禎十三年，麗江府知府木懿重修。康熈己巳，僧教運重修。<p>菩提塲<p>在般若庵左。萬曆年，僧周科建，後荒廢。丁亥年，僧本達募周京重建，今廢。<p>圓淨庵<p>在白雲居右嶺。嘉靖年，僧周嚴建。<p>法界庵<p>在圓淨庵右嶺。萬曆初年，僧圓心建。康熈壬寅，僧廣息重修。<p>五華庵<p>在龍泉庵左。嘉靖元年，僧如月募眾建。❥戌重修。康熈三十年，僧德壽重修。<p>無我庵<p>在龍泉庵上。嘉靖年，僧普周建。萬曆間灾，僧道定重建，今廢。<p>龍泉庵<p>在小龍潭上。萬曆❥辰，僧古爾建。門外有染池，緇流取其土以染衣。<p>大乘庵<p>在大士庵左。弘治初年，僧悟禪剏建。康熈己巳，僧洪敬重修。<p>大士庵<p>在大智庵左。剏建年遠，莫可稽考。嘉靖丁未，僧可解募李元陽重修。萬曆丁亥，僧周儒再修。康熈癸卯，僧廣嚴重修。<p>大智庵<p>在淨覺庵左，一名慧燈院。萬曆乙卯，僧如顯建。<p>淨覺庵<p>在圓通寺左。嘉靖二十五年，僧真蓮建。萬曆壬辰，威遠州刁土官重修。癸巳年，僧洪宣重修。<p>極樂庵<p>在淨覺庵右，舊為湧泉庵，在寶蓮庵斗母閣之上。嘉靖年，僧真山、真用同建。後因山水崩瀉，庵為之圮。萬曆二十年，僧如海遷建今處，更名極樂（一名太平庵，一名地藏庵，一名淨寧寺）。崇禎❥辰，僧洪鏡重修。康熈❥午，僧普合募土官高奣映重修。<p>寶蓮庵<p>在鳳毛山下，淨覺庵上，古名蓮宗寺。萬曆❥辰，僧真慧剏建。順治戊戌，僧普荷重修。內有罔措齋，庵後舊有斗母閣，今圮。<p>萬壽庵<p>在西竺寺右。萬曆己亥，僧真松募眾建。康熈己酉，僧海淳重建。<p>卿雲庵<p>在潮音閣上。萬曆二十二年，僧周徹募楊續芳剏建。崇禎間，僧洪聚重修。相傳迦葉入定旹，有彩雲飛繞於此，因以名庵。康熈甲子，僧宗源重建。<p>牟尼庵<p>在鉢盂庵右，隔澗半里許。嘉靖間，有僧建茆庵於此施茶，因呼為「茶房」。後❥祿，楊周改建為牟尼庵，延僧智空居之。萬曆年灾，僧寶印重修。<p>法華庵<p>在觀音寺右。嘉靖間，僧圓光建。萬曆壬子，僧如松重修。崇禎十年，僧海榮重修。康熈己巳，僧通璧募修。<p>靈源庵<p>在觀音寺之上。萬曆三十年，僧如金建，今廢。<p>妙覺庵<p>在燃燈寺下。萬曆初年，僧圓貞建。崇禎十二年，僧真式重修。康熈戊辰，僧真密重修。<p>天竺庵<p>在慧靈庵之下。嘉靖四十年，僧悟能習靜於此。萬曆十一年，其徒大千募韓璠建庵。萬曆四十四年，僧普伸重修。康熈❥午，僧自明重修。<p>慧靈庵<p>在天竺庵上，舊址在天竺庵下。正德間，僧可秀習禪於此，有天人送供之異。萬曆間，包見㨗、沈時泰重修。崇禎四年，僧普信移建今處，但荒僻寥落，無人居之。<p>雲海庵<p>在祝國寺下。天順年，僧智曉同徒慧雲建，後因❥祿。嘉靖間，僧普宗遷建。天啟乙丑，僧清滿重修，康熈壬戌灾。❥午年，蜀僧天璧重建，即「萬壑松濤」八景之一。<p>無住庵<p>在隆祥寺右里許。萬曆間，僧真鸞開建。康熈❥午，僧寂玉募修。<p>凌霄庵<p>在明歌坪右腋，凌霄山之下。萬曆二十八年，僧圓恩建，今廢。<p>慧燈庵<p>在彌勒院西，背靠迦葉殿。萬曆乙巳，僧洪平結茆習靜於此。崇禎甲戌，其徒普現募朱新祈擴址建庵。康熈壬申，僧宗海募修。<p>海會庵<p>在勝峯寺之下。嘉靖癸卯，僧潓壽建，今廢。<p>積行庵<p>在滿月軒西。萬曆三十四年，僧靈骨建。康熈壬申，僧德悟重修。<p>水月庵<p>在寂光寺右，內有清凉閣、雲鶴塢。萬曆年，僧用周習禪於此，其徒廣月擴大之。<p>曇花庵<p>古名八角庵，在傳衣寺之左。嘉靖間，僧圓炳建，隆慶年灾。萬曆初年，僧真悟募阮尚賓重修。康熈丁巳，僧寂洪重修。<p>淨雲庵<p>在彌陀庵左。嘉靖乙未，李元陽同僧真炳剏建。天啟元年，僧如江募洱海楊土官重修。崇禎乙未，僧性杲再修，內有懶雲窩、無我室。康熈壬申，僧肇先重修。<p>圓通庵<p>在彌陀庵右。嘉靖間，僧海印建；丙戌年，僧心慧重修。康熈甲寅，僧無然重修。<p>彌陀庵<p>在圓通庵左。嘉靖間，僧如松建，隆慶年灾。萬曆八年，僧了貴重修。康熈丙寅，僧源敏募修。<p>萬松庵<p>在松雲山下，古名蘭宗寺。嘉靖間，僧圓清建，舊址在左腋中。天啟辛酉，僧如桂募李中谿遷建今地，廢。<p>般若庵<p>在菩提塲右嶺下。隆慶間，僧海眾建，後廢。崇禎初年，僧雪峯重修。癸巳年，僧心怡再修。康熈辛亥，僧源統重修。<p>慈雲庵<p>在傳衣寺垂岡左側。嘉靖年，僧三昧建。崇禎末年，僧性文重修。康熈壬申，僧寂洪募修。<p>開化庵<p>在慈雲庵下。萬曆三年，僧真鸞開建。崇禎辛巳，僧性永重修。其址先有龍潭，自真鸞開基，龍遂譲地，而出泉於左腋之下。康熈辛未，僧照瑞募修。<p>雲溪庵<p>在報恩寺右。萬曆年，僧道備募眾建。康熈癸卯，水目嗣法玄顏重修。<p>白石庵<p>在白石崖，乃鷄足右峯盡處。左二里許，接洗心橋；右二里許，接辭佛臺。弘治間，僧明正募洱海楊土官建。其崖壁玲瓏，洞壑幽邃，極天劃神鏤之巧，今廢。<p>金華庵<p>在檀花箐西五里許。嘉靖年，僧南嵩開建。<p>伏虎庵<p>在曹溪庵之西崖，今荒圮。<p>曹溪庵<p>在古佛洞西，左腋出泉，甘美如曹溪。萬曆癸卯，僧明悟建；直指宋興祖重修，今荒廢。<p>功德庵<p>在八功德水上。萬曆年，僧雲聚居靜於此，今廢。<p>藏頭庵<p>在盤陀石北，小澄臺上。萬曆年建，今廢。<p>兜率庵<p>在滴雪崖前。嘉靖初年，蔡關主建，集僧煉魔於此，今廢。<p>觀音庵<p>在象鼻山寶藏庵之上。萬曆四年，李元陽建，今廢。<p>寶藏庵<p>在觀音庵下，燃燈寺之上，今廢。<p>圓覺庵<p>在凌霄庵右嶺下。創建年遠，莫可考論。今庵已傾廢，惟故址存焉。<p>瀑布庵<p>在瀑布崖之西。嘉靖年建，今廢。<p>淨土庵<p>在傳衣寺下。萬曆年建，今廢。<p>慈聖庵<p>在淨雲庵右。萬曆間，僧圓昇移瀑布庵於此，今廢。<p>大力庵<p>在彌陀庵內。嘉靖年，僧大力建，今廢。<p>水露庵<p>在大士閣下，今廢。<p>奉真庵<p>在翔龍寺下。萬曆間，僧普潤建，今廢。<p>盤龍庵<p>在法明寺前，今廢。<p>獅子庵<p>在獅子林山後獅子窩。其間林木深曠，人不能居，今廢。<p>東塢庵<p>在獅子庵之北。東塢村土人建，今廢。（以上自金華庵起至東塢庵止，十八處皆廢。）<p>繼周庵<p>在山麓沙址。內居女僧。天啟年建。<p>袛園庵<p>在沙址村右。康熈丁巳，僧慧自新剏。<p>永勝庵<p>在沙址村後。康熈丙寅，僧淨光新建。<p>閣<p>玉皇閣<p>在聖峯寺內，萬曆間建。崇禎年，北勝州枈州守重修。<p>御藏閣<p>在放光寺內。萬曆年剏建，以貯藏經。明末，洱海道何閎中、鄉紳曾高㨗同八大寺重修。康熈甲寅，僧文波新之。<p>石鐘閣<p>在石鐘寺內。萬曆年，僧了極募孫學易建，其徒周輝、洪舒重增大之，以貯藏經。順治戊戌，燬於兵火。康熈壬寅，僧洪舒復建。<p>法雲閣<p>在悉檀寺內。崇禎二年，麗江土知府應襲木懿同悉檀寺僧道源、道慈剏建，以貯藏經。辛未年重修。<p>潮音閣<p>在龍華寺內。嘉靖丙寅，僧周堂募彭文學建。萬曆乙卯，僧普坤募李春富重修。康熈戊辰，僧宗㓗同庠生李朝鳳重修。<p>華嚴閣<p>在華嚴寺內。萬曆年，麗江土知府木增剏建，以貯藏經。丁酉年灾。<p>觀風閣<p>在四觀峯頂。萬曆己未，直指潘❥建，今廢。<p>天長閣<p>在四觀峯頂。天啓丁卯，直指朱泰禎建，今廢。<p>藏經閣<p>在四觀峯頂，羅城內佛殿後，即禪僧廣稱閱藏之所。<p>大觀閣<p>在四觀峯之後二里許，玉枕峯上。萬曆年建，今廢。<p>千佛閣<p>在靈源庵之上。嘉靖甲寅，李元陽同僧明玉建，奉佛千尊。今閣廢，遷建為寺。<p>毘盧閣<p>在祝國寺西，背靠青檀山，右去半里許接華嚴寺。萬曆❥戌，僧如文募王麒剏建。<p>太子閣<p>在華首門，即迦葉入定處。先年有僧建庵於此，日就傾圮。嘉靖四年，僧昌玉同阿國禎重建鐵瓦殿。萬曆己亥，僧性來募周❥和建二方塔。癸巳年，鄉紳曾化龍重修。康熈❥午，舉人曾學祖同僧學融重修。<p>大士閣<p>在三摩寺內。萬曆乙巳，直指沈正隆建。康熈❥申，僧德海、德壽重修。<p>明鏡閣<p>在聖峯寺內。古有鏡千百面懸於其上，今鏡失，閣存。<p>拈花後閣<p>在拈花寺內。天啟年，趙輝寰同僧普念建。<p>真武閣<p>在仰高亭上。<p>玄天閣<p>在碧雲寺後，即幻空靜室也。<p>迎祥閣<p>在鉢盂庵內。康熈甲子，僧普宜重建。<p>蒼波閣<p>在古雪齋內。大錯和尚題扁，取唐句「連山若波濤，奔走似朝東」之意。<p>光明王閣<p>在九蓮寺內。<p>極樂寶閣<p>在大乘庵內。<p>清音閣<p>在大士閣左澗中。天啟年，僧排清建。<p>大悲閣<p>在猢猻梯上。萬曆間，僧可極建，今荒廢。<p>文殊閣<p>在四觀峯二里許。嘉靖年建，今廢。<p>普賢閣<p>在大悲閣之上。萬曆年建，今廢。<p>賓蒼閣<p>在拜佛石之上。正德年，郡人李元陽曾讀書於此，今廢。<p>袈裟石閣<p>在銅瓦殿左數十步。大石❥起，青石白紋，分為條片，宛肖水田衣之狀。世傳迦葉晒袈裟於石上，故遺跡存焉。嘉靖初年，僧圓清結茆於此。後搆小閣，今廢。<p>微笑閣<p>在迦葉殿旁。嘉靖年建，今廢。<p>千手閣<p>在西來寺之左。萬曆年，僧如唐建，今廢。<p>昊天寶閣<p>在西竺寺內。萬曆丁丑，僧德林建，今廢。<p>斗母閣<p>在寶蓮庵內。萬曆年建，今廢。<p>玉龍閣<p>在瀑布之上。大理周太守建，即龍吟壑，今廢。<p>觀音閣<p>在接待寺內，今廢。<p>天一閣<p>在四觀峯頂，觀風臺舊址上。康熈三十一年，總督范承勳、提督諾穆圖同建。<p>樓<p>天咫樓<p>在迦葉殿前。順治丁酉修建。上貯藏經，中奉萬佛塔，最為莊嚴。其樓三層，而地形又最高，故名「天咫」。康熈三十年災。三十一年，僧慧文重建。樓僅二層，巡撫王繼文題額。<p>九年樓<p>在寂光寺殿右，內供藏經。達磨尊者不立文字、面壁九年。斯樓之稱，葢欲閱藏經者，觸目警心，不借文字為津筏耳。<p>二觀樓<p>在大覺寺正殿前，內貯藏經。樓以「二觀」名，取《道德經》有欲無欲之義。<p>錦雲樓<p>在傳衣寺佛殿右。萬曆年建，以貯藏經。樓前有大山茶一株，其高五丈，大七圍。花及萬朶，開時爛若堆錦，枝柯入總。朝暾初升，影映櫺檻，炫人瞻顧。其下又多種杜鵑，英燦繁麗，樓以此名。<p>殿<p>金殿<p>在四觀峯頂。銅鑄為殿，外以金裝，梁柱窻壁，備極精巧。此殿原在雲南省城鸚鵡庵太和宮。崇禎辛巳，黔國公沐天波移建峯頂，因名此寺為金頂寺。<p>銅瓦殿<p>又名銅佛殿，在傳燈寺。正德間，北勝州土官高世懋與僧圓成重修此殿。因山頂風冽，嚴冬積雪，屋瓦凍裂，遂冶銅為瓦以覆之。<p>鐵瓦殿<p>在華首門。嘉靖四年，僧昌玉同阿國真建，今廢。<p>萬壽殿<p>在悉檀寺內。萬曆年，麗江土知府木增同本寺僧釋禪建。<p>彌陀殿<p>在華嚴寺內。康熈甲寅，僧照敏同庠生吳維相重建。<p>塔<p>萬佛塔<p>在迦葉殿前閣，高二丈六尺。煉銅為之，外餙以金，上鑄萬佛，最為莊嚴。萬曆年，僧洪詔募造，今廢。<p>尊勝塔<p>在文筆山。高六丈六尺，四圍迴廊四十間。製搆精宏，遠近瞻仰。崇禎戊寅，麗江土知府應襲木靖同悉檀寺僧道源剏建。後道真重加修整，鮮聖端崇，逈絕凡境。<p>飲光雙塔<p>在華首門，左右對峙，各高二丈三尺。萬曆己亥，僧性來募周懋和建，太子閣正居其中。<p>吉祥塔<p>在牟尼山，高四丈。僧釋禪建。<p>祠<p>黔國公祠<p>在華嚴寺內。萬曆間，黔府張、郭兩總管，奉沐國公命，重修華嚴寺，因為沐公建長生祠於左。丁酉年燬于火，今故趾存焉。康熈辛未，僧照律重修。<p>恭節公祠<p>在大覺寺內。公劍川人，己未進士，任四川巴縣知縣。天啟元年，川中藺酋叛，陷重慶府，公死之，闔門殉難。贈光祿卿，諡恭節，寺僧為立祠。<p>潘朱兩代巡祠<p>在四觀峯金頂寺內。萬曆間，潘直指諱❥者，於山頂建觀風閣。至天啟年，朱直指諱泰禎者，復建天長閣。兩閣最為偉麗，山頂由是香火始盛。合山比丘德之，為立祠，肖像祀焉。<p>木太守祠<p>在悉檀寺大殿右。木公諱增，號生白，麗江土知府。崇禎間，以輸餉助邊，加叅政銜。萬曆丁巳，公以母老祈壽，拜疏於朝，請建「祝國悉檀寺」。上可其奏，遂捐貲數萬，延僧釋禪剏建于大龍潭上。復于本寺門內建萬壽殿，以致祝國之誠。天啓戊辰，命僧道源入京請藏經，建樓供于殿左。寺僧因為立祠。公又于本山華嚴寺建藏經閣、九重崖建一衲軒、文筆山建尊勝塔院，俱極精偉。山中修建功德，惟公為最焉。
。
<juan>鷄足山志卷之五<p>寺院（下）<p>羅漢壁靜室（共四十九處）<p>萬佛堂<p>在羅漢壁撒手處之東。懸崖萬仞，竹樹參映，累石架木，別具勝致。萬曆丙辰，僧洪詔建。先有寂光寺僧心宗持鉢盛八功德水傾於崖下，因以成泉，至今不竭。<p>安心處<p>在西來寺之東二里許。屋止三楹，附崖而搆，窄處梯棧為階。老樹修竹，交映左右。崇禎甲戌，僧性超建。<p>撒手處<p>在楊黼洞左。下臨懸崖，勢頗危仄，而結搆精好。左有小樓，坐攬雲山，別具靜遠之致。天啟甲子，僧廣高建，大錯和尚為之題額。<p>棲真處<p>在楊黼洞傍。天啟年，僧還真建，今廢。<p>半空庵<p>即幻空靜室右，碧雲寺上。乃張直指與幻空老僧問荅處。<p>天然室<p>在寶印庵之東，今廢。<p>寶印庵<p>在停雲庵之東，今廢。<p>停雲庵<p>舊名還真室，在寶印庵西。僧還真建。<p>還慈室<p>在半空庵之左，今廢。<p>普光庵<p>即還普靜室，在半空庵之右。崇禎年，僧還普建。<p>體然庵<p>在普光庵下。崇禎年建。<p>一笑軒<p>在體然室之下。崇禎年建。<p>自覺庵<p>即覺融靜室，在碧雲寺下，水井之上。萬曆年，僧覺融建，今廢。<p>貫徹室<p>在水井之旁。崇禎年建，今廢。<p>甘露軒<p>原名會心室。在碧雲寺左。僧元然建，今廢。<p>休歇處<p>在四觀峯西北四五里許。其下出泉，峯頂比丘汲飲於此。萬曆年，僧來秀建。僧廣和曾隱於此，今廢。<p>古佛洞團標<p>在華首門西，古佛洞之下，今荒廢。<p>望北庵<p>在插屏山崖上。萬曆年，僧幻空棲靜於此，今廢。<p>獻果庵<p>即魯擺靜室，在藏頭庵西。昔魯擺老僧棲靜於此，有老猿來為之執㸑，今廢。<p>桃源庵<p>在小桃源洞前，今廢。<p>摩雲居<p>在兜率庵右，今廢。<p>海印庵<p>在伏虎庵旁，今廢。<p>廣西室<p>在軟瀑之旁，今廢。<p>青齋庵<p>即山東靜室。在收蛇洞門前，今廢。<p>洛伽庵<p>在猴子洞。昔大千和尚居靜於此，今廢。<p>磐陀石團標<p>在放光寺西盤陀石上。石附崖而起，高數十丈。僧歸空結茆於上，架橋以登。俯視千崖萬壑，最為奇險。今團標尚存。<p>悉怛多室<p>在飛鳳嶺之左，太古庵右。萬曆年，僧如琳居靜於此。<p>太古庵<p>在覺靈寺右嶺上，昔僧老古棲靜於此。穴土為洞，人呼為老古洞。<p>淨業居<p>在放光寺御藏閣之左。昔僧淵明閱藏於此，今廢。<p>葉子蓬<p>在放光寺左崖下。旁有怪石澄泉。萬曆年，有江南僧居靜於此，今廢。<p>衡陽庵<p>即岳山靜室。在放光寺下三里許，岳山石洞之旁。清流激湍，映帶左右。昔南岳僧禪隱於此，今廢。<p>寶山室<p>在凌霄庵之下。鐵脚寶山居靜於此，今廢。<p>靜居林<p>在聖峯寺之左半里許，僧真利建。<p>般若崖室<p>在白雲寺之左崖上。僧定雲結茆於此，今廢。<p>紫栢崖室<p>在白雲寺右嶺崖上。聖峯寺僧結茆於此，今廢。<p>楞伽居<p>在紫栢崖西。僧真利建，今荒廢。<p>大雲庵<p>舊名法雲室，在聖峯寺左二百步。崇禎年，僧法雲建，今廢。<p>法行室<p>在彌勒院左，兜率石傍。僧法行建，今荒廢。<p>寶光庵<p>即❥光室。觀音庵左，隔澗里許。僧❥光建，今廢。<p>齊雲庵<p>在楞伽石之下。萬曆年建，徽州僧居靜於此，今廢。<p>會雲居<p>在楞伽居之右。<p>體如軒<p>在補處庵下里許。崇禎壬申，僧周用建。<p>松雲堂<p>在體如軒左，僧周正建。<p>智印室<p>在體如軒右。崇禎間，僧周悅建。<p>禪心室<p>在體如軒之右嶺下。崇禎年，僧洪海建。<p>丹霞庵<p>即自朝靜室。在補處庵左嶺下，僧自朝建。<p>全真室<p>在燃燈寺後嶺上二里許。昔有羽人煉丹於此，今廢。<p>栴檀林靜室（共十三處）<p>烟霞室<p>在栴檀林玉霖軒右嶺下二里，眠獅石之左。天啟元年，僧覺明建。<p>玉霖軒<p>在栴檀林老僧崖下，左有懸瀑。天啟年，僧殊勝剏建，其徒學蘊叅禪於此。<p>止水室<p>在積行庵右嶺，隔澗半里許。崇禎年，僧讀談建。<p>素雯居<p>即年碍室，在玉霖軒左。崇禎年，僧無碍建，今廢。<p>畢婆室<p>在栴檀林。崇禎間，僧淡惺建，今廢。<p>止月廬<p>在栴檀林。崇禎間，僧德明建，今廢。<p>碧桃軒<p>舊為學弘靜室，在素雯居之上。崇禎年建，今廢。<p>赤曇庵<p>即隔凡室，在老僧崖上。崇禎間建，今廢。<p>半山舫<p>原名大乘室，在栴檀林望臺之西。崇禎年，僧大乘建，今廢。<p>梨花庵<p>即了塵室，在半山舫西。天啟年建，今廢。<p>野鷄蓬<p>在老僧崖右，崇禎間建，今廢。<p>無疆室<p>在老僧崖下。崇禎年建，今廢。<p>松竹居<p>在栴檀林，今廢。<p>獅子林靜室（共四十二處）<p>念佛堂<p>在獅子林前。有小樓，俯瞰萬壑，竹樹深映，境頗幽勝。萬曆四十七年，僧圓燦建，後有石漏泉。康熈丙寅，僧教盛、真行募鶴麗鎮總兵王珍重建。<p>雲深處<p>在念佛堂之右。<p>藏海蓮居<p>在念佛堂之下。天啟年，僧隱空建。<p>觀音崖室<p>在藏海蓮居之下。萬曆年，僧大力習靜於此，開闢獅子林，為諸靜室之始。<p>吼天坪<p>在獅子林左嶺，一名大靜室。天啟年，一明建。崇禎間，僧野愚擴大之。<p>六波羅密<p>在念佛堂左。天啟年，僧玄月結茆于此。崇禎間，僧圓常就其址建一大艸閣，四圍搆六小靜室，故名。<p>圓明室<p>在六波羅密之左。崇禎年建。<p>松月阿<p>在獅子林吼天坪之下。天啟三年，僧念誠建。大錯和尚來遊，為題是名。<p>守白室<p>在圓明室後。崇禎年，僧玄谷建。<p>石笋庵<p>即無心室，在圓明室左。僧無心建。<p>普炤室<p>在獅子林六波羅密之右。康熈丙寅，僧寂法、照明重建，改顏「東林精舎」。<p>燦輝室<p>在獅子林松月阿之下，今廢。<p>鼻峯舎<p>在獅子林右嶺。崇禎十三年，僧道真建。<p>雪岸居<p>在鼻峯舎右。崇禎十二年，僧玄指建。<p>石彈軒<p>在雪岸居右。崇禎十六年，僧玄聞建。<p>慧光庵<p>即慧光靜室，在雪岸居之上。僧玄竅建。<p>無宗庵<p>在石彈軒右嶺上。今廢。<p>和光室<p>在雲深處之右。天啟年間，僧道偕建。<p>翠宇室<p>在和光室下。天啟年，僧性淑建。<p>若野室<p>在垂虹居之右腋。<p>支秋庵<p>在若野室之下，旁有湧泉。崇禎元年建，乃仙陀棲禪處。<p>氷雪庵<p>原名約宇室，在吼天坪之右。崇禎年，僧約宇建。<p>太清居<p>在念佛堂之上。<p>倚天庵<p>在太清居之上，即石广洞之左。今廢。<p>純持室<p>在倚天庵之左，前有片雲石。今廢。<p>智行室<p>在普炤室之上。今廢。<p>還忠室<p>在守白室之上，前有壽星崖。今廢。<p>青霞居<p>在無心室之下。<p>徧空居<p>在無心室之右。<p>黃玉居<p>在珠簾水之左。<p>彌陀室<p>在松月阿之下。萬曆三十七年，僧寶峯建。<p>慧劍庵<p>在無宗室之下，今廢。<p>太素庵<p>在石彈軒之下，今廢。<p>密用室<p>在太素庵之左，今廢。<p>曉天庵<p>在容宇室右箐中，石洞邊，今廢。<p>無塵室<p>在曉天庵之左，石壁下，今廢。<p>虛白居<p>在若野室之右。<p>容與處<p>即容宇室，在曉天庵之左嶺上。<p>垂虹居<p>即永川室，在若野室之左肩上。<p>惠通庵<p>即惠肰室，在虛白居之右。<p>林泉室<p>在獅子林之麓，幻住庵後里許。崇禎年，僧天香建。康熈丙辰，河南僧叅惺募翁大元重修。<p>九重崖靜室（共一十五處）<p>一衲軒<p>在九重崖。背倚高嶺，面俯西山，地宇宏厰，重閣相向。崇禎二年，麗江土知府木增同僧道源建。❥寅年灾，僅存後樓。<p>寒山樓<p>在九重崖白鹿洞下。奇石怪樹，層繞左右。地不甚廣，而野花雜卉，頗極崖居之趣。崇禎元年，僧道乘建。<p>山月扉<p>在白鹿洞下，寒山樓之東。崇禎三年，僧玄悟建，今廢。<p>瑞雲軒<p>即應機室，在一衲軒下。天啟元年，僧應機建。<p>法義室<p>在瑞雲軒下。天啟二年，僧讀宣建。<p>靜觀庵<p>舊為文璽室，在法義室上。河南僧文璽習靜於此，二十餘年足不越戶。<p>木庵<p>在一衲軒左。僧道真建，今廢。<p>知宗室<p>在山月扉下。僧玄理建，今廢。<p>枕流居<p>在自得庵之上。僧玄象建，今荒廢。<p>自得庵<p>即道本室，在枕流居下。僧道本建，今廢。<p>太玄庵<p>舊名大定室，在自得庵之左。僧大定建，今廢。<p>韜光室<p>在山月扉東。今廢。<p>美庵室<p>在九重崖白鹿洞下，寒山樓之上。今廢。<p>柔知庵<p>即月庵室，在枕流居傍。僧月庵建，今廢。<p>純白室<p>在白鹿洞下，寒山樓之下。崇禎年間，僧玄❥建。<p>附：諸庵院靜室（共五十二處）<p>綠淨山房<p>在天池山下，鉢龍室前，毘沙精舎之右。砥石正當其前，左為倒影池。居士曾沛霖建。康熈癸亥，僧淨徹重修。<p>毘沙精舎<p>在白雲居右。崇禎年，羽士曾高明建。<p>鉢龍室<p>在天池山下，毘沙精舎之右。天啟年，僧瓊明建。<p>覺容室<p>在片玉山前，古雪齋下百步許。萬曆年建，今廢。<p>不二軒<p>在滿月山下，悉檀寺後。天啟元年，僧冲虛建。<p>斷際處<p>在五華庵上。僧寂定建。<p>翠栢居<p>在圓淨庵左。天啟元年，僧洪時建。<p>華池室<p>在圓淨庵右。崇禎十五年，僧三池建。<p>柔綠軒<p>即無為室，在法界庵之左。崇禎十年，僧無為建。<p>處約室<p>在法界庵右。崇禎四年，玄要建。<p>肅月軒<p>即恒肰室，在五華庵左。僧恒肰建。<p>不知處<p>在無我庵右。僧周璧建。康熈甲寅，僧廣䛿重修，改顏鹿野苑。<p>拈花精舍<p>在圓淨庵右嶺。萬曆年，僧釋禪建，今廢。<p>貝葉齋<p>在悉檀寺法雲閣之旁。<p>摩訶室<p>在大乘庵右。崇禎年，僧淵明建。康熈丙辰，僧洪希同吳文華重修，改顏「拈香室」。<p>中峯室<p>在圓通寺左，僧玄修建。<p>洒陀軒<p>在卿雲庵左，僧玄頂建。<p>隱空居<p>在卿雲庵右，僧玄同建。<p>離釣室<p>在潮音閣內。<p>置帚居<p>在龍華寺內。<p>大雲居<p>在龍華寺左，隔澗百步許。嘉靖年，僧周徹建。<p>法興室<p>在西竺寺後。<p>煉魔室<p>在萬壽庵之右。昔有河南僧煉魔於此，今廢。<p>優曇室<p>在千佛寺左。僧學選建。<p>寛宇室<p>在法華庵右。康熈壬子，僧洪紀重修，題顏兜樓室。<p>古鏡室<p>在水月庵下。今廢。<p>雲鶴塢<p>在水月庵內。天啟年，僧書佑建。<p>滿月軒<p>在水月庵右。崇禎年，僧書奇建。康熙壬子，僧行照同吳文華重修。<p>靈源精舍<p>在法華庵右，隔澗半里許。萬曆己丑，僧寶會居靜於此。後遷建為靈源庵。今廢。<p>燃燈室<p>在燃燈寺之下。今廢。<p>蘷宇室<p>在雲海庵內。崇禎三年，僧性倪建。康熙甲寅，僧寂崇募修。<p>持心室<p>在雲海庵右。萬曆二年，僧明真建。康熙丙寅，僧仰黙重修。<p>楞伽室<p>在華嚴寺後，檀溪崖上。崇禎辛巳，僧靈相建。康熙壬子，僧普胥重修。<p>清音室<p>在大士閣左澗中。<p>玩虎居<p>在報恩寺左。天啟年，僧昭印建。康熙壬申，僧抱璞重修。<p>水雲居<p>在傳衣寺後。崇禎八年，僧了愚建。<p>可是樓<p>在水雲居左。崇禎十年，僧覺悟建。<p>靜笑居<p>即定庵室，在水雲居前。天啟年間，僧定庵建。<p>幻智樓<p>在圓通庵後。萬曆年，僧釋禪居靜於此。崇禎元年，僧空宗、寂光重建。<p>懶雲窩<p>在淨雲庵內。<p>無我室<p>在淨雲庵內。<p>懷玉團標<p>在雷音寺內。羽士懷玉建。<p>寄寄齋<p>在九蓮寺左。天啟四年，僧覺用建。康熈辛未，蜀僧自證重建。<p>秋雪庵<p>即彼岸室，在傳衣寺左箐中。今荒廢。<p>福緣林<p>在秋雪庵之左。僧雲谷建，今廢。<p>淨雲室<p>在羅摩苴箐。萬曆四十二年，僧覺心建。<p>梅隱庵<p>舊為無方室，在東瓜邑山。天啟年，僧無方建，今廢。<p>金華室<p>在金華庵之下三里許。<p>問天處<p>即體微室，在翔龍寺之前半里許。僧體微建。<p>瑞蓮精舎<p>在雞坪關。天啟二年，僧釋禪建。謝撫軍遊此，值沼生瑞蓮，故名。<p>碧雲山房<p>在牟尼山上十里許。僧釋禪建。麗江府知府木增重修，今荒廢。<p>蓮花山房<p>在大石洞山上十里許。僧釋禪建，今廢。<p>亭<p>景星亭<p>在四觀峯，與善雨亭相對。今廢。<p>八角亭<p>在曇花庵內。今廢。<p>觀瀑亭<p>在牟尼庵之後。天啟六年，賓川州守蔣爾第建，今廢。<p>四無亭<p>在放光寺門首，金剛石上。守州蔣爾第建，今廢。<p>仰高亭<p>在羅李坊之上。直指周懋相建，久廢。康熈三十一年，僧慧輝重建。<p>善雨亭<p>在四觀峯，今廢。<p>旅亭<p>在獅子林翠雨室內。<p>松陰亭<p>在尊勝塔院後，振衣岡上。<p>坊<p>雞山勝概坊<p>在銅瓦殿左側，舊稱為一禪天。雙松為柱，懸額于中，路經其下。今樹老而額廢矣。<p>羅李二先生坊<p>在迦葉殿左峽，仰高亭之下。賓守李世申建。考羅、李二先生，當是羅近溪、李中溪。此坊之立，巡按周懋相之命也；復建仰高亭於坊上。周有〈仰高亭記〉，載〈藝文〉中，述景仰兩先生之意甚詳。後人誤以為羅念庵，實非也。<p>羣峯拱聖坊<p>在聖峯寺門前，大理王治中建。今廢。<p>覃恩坊<p>在放光寺三門。<p>萬松深處坊<p>在寂光寺門前，響雪橋之上。今廢。<p>聖旨坊<p>在悉檀寺三門。<p>驀直去坊<p>在悉檀寺門右百步許。<p>鳥鳴蟬噪坊<p>在體一橋上。<p>地勝龍靈坊<p>在大士閣左澗。<p>西來第一坊<p>在大士閣門內，直指周懋相立。<p>三脚坊<p>在息陰軒右路旁，今廢。<p>竹林清隱坊<p>在傳衣寺門前，直指毛公建。<p>撼雲篩月坊<p>在傳衣寺門左。<p>蓬萊初地坊<p>在接待寺門前。今廢。<p>靈山一會坊<p>在沙址村上，報恩寺之下。萬曆癸卯，直指宋興祖立。有修坊田，附在寂光、大覺二寺。康熈己巳，僧普宜同合山重修。<p>賓鄧交界坊<p>在檀花箐。<p>廟<p>上土主廟<p>在四觀峯藏經閣之後。祀信時景帝土主，乃蒙氏所封金馬碧雞之神也。<p>中土主殿<p>在迦葉殿內。祀沙（音「灼」）漠土主。相傳此神自西域隨護迦葉尊者至此，又稱為迦葉土主云。<p>下土主廟<p>在靈山一會坊之右。其神即迦葉殿土主。土人每以血食享之。崇禎年，有陝西僧惡其污穢，告經巡道，移神于沙址，以便血食云。<p>沙址土主廟<p>在下土主廟之下。其神即沙址村土主也。<p>二母古窟土主廟<p>在九重崖後山。<p>畢鉢羅窟山神廟<p>在華首門左百步許，僧正用建。<p>大龍王廟<p>在悉檀寺左，大龍潭上。僧釋禪建。<p>小龍王廟<p>在尊勝塔院之北，西顧山下。僧道真建。<p>聖母龍王廟<p>在河子孔，有上下二處。<p>土地廟<p>在迦葉殿門前，祗陀松下。僧廣高建。<p>橋<p>五葉橋<p>在拈花寺右五里許石蟇江上，俗誤呼為百接橋。考百接橋，原在拈花寺前。寺未建時，山道泥淤，土人以方木數十根連接其上，以便往來，故名「百接」。今既成坦途，舊橋久廢，人遂以五葉橋為百接橋。其順非有如此者。<p>洗心橋<p>在雪陰橋右。<p>雪陰橋<p>在河子孔下，諸溪水合河子孔水，俱由此橋下出。今誤以此為洗心橋，其實洗心橋別在此橋之東，人罕由焉。<p>華津橋<p>在九蓮寺前半里許，僧本達、性杲重建。<p>石梁橋<p>在報恩寺上，葫蘆澗中。<p>體一橋<p>在悉檀寺前半里許。天啟四年，僧玄同造。<p>響雪橋<p>在寂光寺下，大覺寺上。<p>青龍橋<p>在華嚴寺路左，寶華池上。<p>德水橋<p>在華嚴寺路右，黃沙溪之上。<p>伏龍橋<p>甃亂石為之，在大龍潭之前。<p>和光橋<p>在白沙嘴下五里許，麗江府造。<p>逍遙橋<p>在法界庵西，倚杖溪上。旹大錯和尚修志片雲居，擔當老人隱居寶蓮庵，無盡禪師寓斷際處，恒與仙陀、眼藏諸衲子閒遊至此，倚杖逍遙，故名。<p>九溪橋<p>在九子溪下，由首傳寺過燃燈寺處。<p>坦歩橋<p>在大覺寺內，軟碧池上。橫板相連，長一丈一尺，濶八尺。方正寛平，不為斜陡。履道坦坦，足稱幽人之歩。康熈壬申，僧廣慈改修為石橋。<p>三笑橋<p>在白雲居門內，秋月池上。還源禪師隱於此者二十年，送客不過橋。一日，大錯和尚同眼藏來訪，還源不覺送過是橋，眼藏云：「遠公乃過虎溪耶！」三人大笑而別，橋遂以此得名。<p>松鶴橋<p>在象石村之上三里許。天啟年，鄧川庠生包大任建。<p>一心橋<p>在雞次坪下三里許。僧一心建。往來者因號名橋，至今相延不復更矣。<p>天生橋<p>在白沙嘴之下四里許。兩岸各有一大石負岸而起，對橫溪上；東西相接，闕處僅三尺許。往來者由焉，遂號為天生橋。
。
<juan>鷄足山志卷之六<p>人物<p>野史氏曰：於戱！地由人重，豈不然哉？滇南古屬西域，崇尚釋氏其來久矣。至文章禮樂之教，則開自司馬相如。宋祖玉斧一畫，復淪於侏❥者數百年。故滇中人物，自明以前，概難稽核。士生斯地，其亦不幸也！夫今考之輿志，徵之野史，以及故老傳聞，擇其可紀者著之。若夫耳目傳疑者，則姑闕焉。孔子曰：「多聞闕疑。」誠不敢屈筆以誣斯民也。志人物。<p>禪僧<p>唐<p>古和尚<p>鷄足古和尚，不知何許人也。名小澄，俗呼為「小沈」。與二僧同住一庵。入城吃食，南詔問：「識何法門？」小澄荅云：「我能使死者生極樂世界。」南詔遂令國中，但有死者，請小澄起棺，如此十餘年。有讒于南詔者曰：「小澄妄人也！云能超度死䰟，何所證驗？臣願入棺試之。」南詔如其言，請小澄起棺。將至化骨處，起棺葢視之，誠死矣。懇之求生，小澄又作法，遂甦。死者悔曰：「我已生七寶宮殿中，如何復來此？」小澄遂還舊庵，見二僧，問食。二僧曰：「汝從城中來，乃不褁糧，❥至此索食耶？」小澄遂走，叩華首石門，門訇然中開。二僧追呼至石門，則石門閉矣。二僧悔恨，焚身門外。焚處生栢二株，有泣淚泉存焉。或云，小澄即迦葉化身也。（見《曹溪一滴》）<p>宋<p>慈濟<p>不知何許人，嘗在洱海東北青巔山峻石上禮迦葉，日課百拜。人名其石為禮拜石，下臨不測之淵。濟後立化於石，今無有躡其石者。（出《滇志》）<p>元<p>源空<p>威楚人。三歲能誦佛號，入微溪山為僧。嘗遊螺髻山，有虎伏崖下。後入九重崖，絕粒經月。一日端坐而化，茶毘之處，祥雲羃焉。<p>普通<p>禪師號德存，趙州人也。幼入鷄足山出家，遍歷講席。因問中峯和尚：「于三乘十二分教明得，與祖意是同是別？」峯曰：「你舉教意來看。」師曰：「擬舉即差！」峯曰：「恁麼則你講的經聻？」師擬議，峯便喝。師不覺汗下，因茲服膺。峯為升座示法語，有「叅玄上上人，須識巧方便」之句。後結庵山中。一日聞僧云：「水自石邊流出冷，風從花裡過來香。」遂開悟。（嗣中峯，本見《曹溪一滴》）<p>本源<p>河南人，至正年間來山，開羅漢寺，在大龍潭上。<p>明<p>宗璵<p>禪師號啇巖，得法于玄鑑。初住鷄山，為土官高鳳請于姚安，創活佛寺。與總鎮繼軒沐公為方外交，題師殿額曰「真如境界」。贈詩曰：諸❥已消除<#sp>一真獨自如舒之彌大千<#sp>捲之無欠餘境界亦何有<#sp>湛然靈以虛心境兩相忘<#sp>寥寥徧幽居<p>後諸方學人雲集座下者七百餘人。送圓炤香周禪人偈云：正是叢林搖落時<#sp>出門相送步遲遲明朝玉案山中寺<#sp>逢着仙人莫看棋（見《曹溪一滴》）<p>淨月<p>聖峯寺開山僧也。弘治年間人，俗姓胡，曲靖世閫之弟。年十九棄俗，日食一飡，積久道重，人以「白齋」呼之。遂歷湖海印證，末旋滇，入鷄足山。先憇峯頂，後於明歌坪建寺。掘地得碑，有「迦葉入定，八大明王歌頌相送」之說。遂營緝成寺。（見寺碑）<p>實庵<p>大理人，長身修髯。始居淨土山，後入鷄足，歷九載。每入廛市，嘗依祠廟，置瓢神案，託食於神，人輙以食食之如神。後至白崖。忽一日謂眾：「明日䖝蝗寺示寂。」扶掖至塔所，趺坐說偈曰：「吾三十年寂而常照，照而常寂。效此修得吾啖飲也！」奄然順化。茶毘之次，忽瞠目曰：「大衲與舉火者，此中有藥，當分。」遂寂。<p>性玄<p>號大機，圓信庵開山僧也。俗賓川人，姓趙，生於弘治壬子。初入鷄足山接待寺披剃。師体貌頎然，存心仁厚。嘗應禪期，累居首座。後剏圓信庵，諸山俱服其德。于嘉靖癸亥年無疾而逝。<p>圓惺<p>放光寺開山僧也。陝西甘州人，年十六出家㐲牛山。後歷峨睂、五臺，遍叅知識。于嘉靖間至鷄足山，見華首勝蹟，誓建寺于下。李中谿遊山相遇，遂為興創焉。惺道行孤高，三十餘年為僧俗所歸。<p>本帖<p>號定堂，尋甸楊氏子。嘉靖禮搖鈴山白齋和尚，叅「萬法歸一」有省。後住鷄足山金龍潭，屢見金龍出現。又見本寺椒樹放光，故初創庵名花椒庵，後方改寂光寺。師化時，書偈云：「幾❥力盡心圓處，坐脫娘生鐵面皮。」端坐而逝。（載《曹溪一滴》）<p>如正<p>「老廣西」者，鷄足山老僧也。名如正，廣西桂林人，俗姓周。萬曆丙子來止鷄足，人以「老廣西」呼之。住山四十年，棲隱艸庵，或趺坐空心樹下。在庵則捆屨、蒔菜以自供。或遺之錢，即遺寺主，以為供餽齋粮之佐。凡經行處，鳥不亂羣，獸不亂行。後趺坐而化。粤東羲印禪師銘其塔曰：「師之生年，花甲四百七十有零；師之僧臘，水邊林下七七餘齡。木人花鳥，蘗苦氷清。雪衲補處，密行圓明。翻然示寂，空花死生。形影不弔，聲响分明。筆頭隻眼，舎利歸寧。窣堵坡前，山色青青。明明千秋，月炤西陵。」僧普荷題像贊云：「嘗聞老廣西是個金剛漢子，今日見你、拜你，不過是個骨柮子。謂是行僧，便歇不下你擔子；謂是禪僧，又摸不着你鼻子。帶來底是敲破了半個魚子，打坐處是一科將死未死空心樹子。這便是你留與後代兒孫底榜樣子。請看這駝子，這❥子，咦！只恐還不是你。」<p>真圓<p>號月潭，鷄足山華嚴寺開山住持也。嘉靖初，自南京來，卓錫於此，故人以「南京庵」呼之。後弘為寺。李逸民曰：「真圓有戒德，其徒皆率教，一山所不及也！」<p>匾囷<p>和尚不知何許人。居百接橋東土龕。日惟種圃，夜則跏趺。嘗以艸席為囷，趺坐其中。囷形稍匾，故人呼為「匾囷和尚」。人傳師持〈❥那羅王神咒〉。時有剏賊之擾，殊不介意。後擾之甚，師笑曰：「何乃如是？」遂黙坐持咒。是夜，盜數人旋繞囷旁；至曉，迷謬不得去。盜叩頭求釋，師以手揮之，乃去。鼓山嘗有妖夜出，人不敢行。師以咒制之，妖遂息山中。僧眾❥降妖坊于法華庵旁，今故址尚存。<p>圓清<p>鷄足山僧。嘉靖初，結庵袈裟石上，孤標峻潔。李中谿〈遊山記〉稱為「一山高僧之首」。<p>天心<p>名道裕，聖峯寺淨月徒也，幼出家。行腳至南海普陀山，得定三日，一時名德莫不欽之。道行清玄，聲稱遠播。後歸鷄山，李中谿與之為方外交。耆年無疾，端坐而化。<p>太空<p>名興徹，洱海人。初師鷄足定堂，誓立禪，永不坐臥。後往孤島寺，叅天竺和尚。竺與師鉢烙餅，連燔六枚，一一被訶。跪請曰：「某素為鄙業，所食不佳，願賜指示。」竺曰：「示汝耳。」繼又入蕩山，學《楞嚴》于印光禪師，每定三日。光訊曰：「得法喜乎？」曰：「然。」自是翹一足立，無欹斜。住獅子山，一日向眾為別語：「香煙盡，我則去矣。」迨香煙既盡，聞空中佛聲，漸向西而逝。<p>法光<p>亦定堂法嗣。賦性孤高，不隨世緣。住山遇虎，白額掉尾而來，見之輙㐲。年八十餘而終。<p>悟月<p>號古鏡，白崖人。自幼于龍華寺出家，後歷諸方叅究心地，❥結茅于寂光寺，名古鏡庵。一日，師補衲，有僧來叅，繞師三匝。師將衲擲地示之，僧便禮拜。壽至九十六而終。<p>如堂<p>寂光寺僧，澂江楊氏子。年十五，詣千佛閣出家。從定堂得三昧法。棲金龍庵六載。因山無藏經，入都叩請。羅近溪遂為請送寂光寺。師奉藏歸，結幻住庵居之。後坐化。<p>周堂<p>號雪庭，趙州人，俗姓張。髫年習儒。一日閱《般若經》，慕釋氏學，遂出家，徧叅知識。後謁龍華寺佛心，師曰：「某甲初進，乞垂開示。」佛曰：「近前來，為汝說。」師拂袖而去。佛深契之。後剏潮音閣，壽九十有五。<p>德住<p>寶山德住禪師，聖峯寺僧。劒陽人，俗姓張。嘉靖辛亥，於聖峯披剃。後依蔡關主究心宗學，脇不至席。一日，歷伏牛山，欲入堂，眾哂為滇人足軟。師遂翹一足，立七晝夜。眾皆驚服，呼師為「鐵腳羅漢」，名振遐邇。還滇，隱居幻住庵。聖峯遇災，師與妙峯重恢建焉。<p>真語<p>黙庵禪師，賓川李氏子，生而喜佛事。嘉靖癸丑，投師正宗，創止止庵。師初不識文字，日夜禮《華嚴》不斷。經六七載，頓開慧性，誦《華嚴》如夙記，遂叅匾囷和尚。中谿公請師三塔開堂。後建徧炤寺于白崖，建般若寺、萬松庵于洱海。著有《觀無量壽佛經註》。國母遣妙峯賫藏入山，賜師紫衣。年至七十有五坐化，分靈骨於雷音、萬松二處建塔焉。<p>如唐<p>西來寺開山僧也，關中人。結茅于羅漢壁崖下，日禮《法華》。既久，泉自崖根湧出。每齋罷，以手擎飯，念佛一聲，羣鳥集肩而食。修銅瓦殿下大路十七里，登山者便之。<p>明鑑<p>號無臺，大理郡守李華之孫。年十八，投聖峯寺白齋披剃。後隱波羅崖，艸衣水食，嘗七日忘飡。又叅定堂、接天二禪宗。中溪贈詩云：「貝葉翻三藏，曇花作一燈。」又送師歸淨雲舊隱，贈詩云：「袖雲一旦別，蘿月幾時圓？」後中溪請師白鷗社同居三年。至萬曆十五年九月九日，沐浴端坐焚香，命眾誦〈準提〉千遍，誦畢而逝。及茶毘，室有異香。<p>儒全<p>號水月，昆明人。萬曆初年，禮古林為師。後與朗目同叅。遍歷大方，海內宗匠無不印可。一日，至峨睂山四會亭，得璢璃三昧。後歸，主寂光寺。朗目寄詩云：鷄山古寺初逢處<#sp>楚國長途復遇時三十六年成久別<#sp>而今題作一聯詩<p>又：華首峯頭大寂禪<#sp>煙霞養得慧身堅有時坐到忘言處<#sp>迦葉重來展笑顏<p>天台兵憲王公問師：「日用事如何？」師荅曰：「鑿池不待月，池成月自來。」<p>本安<p>號無心，大覺寺開山和尚也。承天人，俗姓舒。幼隨母至燕，不茹葷。遂辭母，祝髮法海寺。年十六受戒，大闡宗教。萬曆己丑，慈宮頒藏鷄山，賜紫衣。與妙峯同賫至山，奉藏華嚴。師駐錫大覺，一山無不宗仰。<p>如滿<p>號月輪，華嚴寺月潭法嗣。馬龍人，姓易。年十八祝髮，即謂：「萬行為菩提初基。」雲遊至燕，演習經論二十六載。請藏來山，兩賜紫衣、圓頂，與妙峯同賫藏❥山。重修華嚴寺。<p>可全<p>號徧周，大覺寺僧也。鶴慶李氏子。年十六入山依月輪，值妙峯、無心二師捧藏來山，議安華嚴寺。由是開閱藏制塲百期，于眾中選師披剃，侍無心老人。既妙峯復命，而無心老人居大覺，師隨侍數年。感雲邑楊公後成大覺，法席即隆。門下百人，如徹庸輩，咸其孫也。<p>幻空<p>幻空和尚，北京人。初入山，住大覺前樓，次住迦葉殿崖上，又住羅漢壁石崖邊大樹下。後諸方宗仰，遂剏碧雲寺。師居山四十餘年，惟以叅禪為宗。有來問法者，但隨機接人。時有直指姜思❥慕師道德，入山訪師，見師真掛壁，師坐龕中，即云：「和尚和尚，業障業障。既在龕中，又在紙上。此處為真，彼處為妄；彼處為真，此處為妄。速道速道，免喫吾棒！」師從龕中荅云：「業障業障，不止和尚。赤條床頭，冠裳輿上。這也不真，那也不妄；真則俱真，妄則俱妄。如此是說，請收尊棒。」姜公改容禮之，遂為建寺勒碣云。<p>南嵩<p>不知何許人。依印光出家，習頭陀苦行。檀花箐素為盜藪，師獨結茆于路傍，晝夜經行三十年。盜賊感化，餽以香供。本鄉善士請為建剎，師拈香祝曰：「若此當興佛事，請示靈異。」祝罷，金光炤徹山原半日，因建金華庵。師後于庵之東石洞中禮佛十三年，繇是大聖、翔龍等九寺，因金華之靈異，遂繼剏焉。臨終，師命門人具齋，邀諸檀越，沐浴趺坐盆中而逝。茶毘之次，覺有異香。<p>清虛<p>禪師曲靖人。稚年入山，禮月輪祝髮，乃遊歷諸方，叅訪明哲，頓悟心宗。後結社廬山，四方衲子雲集，座下千餘眾。後不知所終。<p>真澄<p>所庵真澄法師，尋甸張氏子。年十五，企仰玉龍庵發光。師一日菓園摘柿為獻，忽墮地，昏昏如夢中。赴發光座下，光曰：「汝事辦否？」師曰：「已辦。」及甦，五體猶仆墮處，遂悟生死不在色身，乃禮光受五戒。年十八，叅古梅曲江。梅告以遍遊天下，遂歷叅諸師。至千佛寺，禮徧融和尚。受法後，乃來往五臺、鷄足，弘演教乘，為近代法師之冠。建那蘭陀寺於鷄足之金龍潭。<p>寂觀<p>號法界，傳衣寺僧也。大理人，俗姓陳。于萬曆間出家。後歷諸方，至燕叅徧融和尚。歸滇，至響水關值虎，虎避。❥山主傳衣，延所庵開講。後寺災，師恢剏焉。<p>慧光<p>朗目慧光禪師，曲靖人，姓李。曾住鷄足寂光寺。後遊海內，登天目蘭風之堂。風以「見佛了生死」為問，每擬議，風輙呵。一日風肩柴次，遙見師，擲柴于地，曰：「見佛了生死？」師不言，直肩柴去，曰：「見佛了生死！」風深契之。後神宗李太后召開堂于北京蘆溝橋，復興安慶浮山，刻《九帶集》。囙與眾說《楞嚴》，至同分、別業二種妄見處，忽下座告眾曰：「緣盡矣！」跏趺而逝。塔于浮山，有法句行世。<p>釋禪<p>號本無，昆明張氏子。博學有道行。初憲副馮時可擇鷄足勝處，建息陰軒居之。後麗江土知府木增復延建悉檀寺，并開牟尼山。所著有《風響集》、《老子註》二卷，及《楞嚴懴》、《禪宗頌古》，俱行世。<p>澹虛<p>法名廣融，葉榆人。俗名李應霖，中鄉榜。萬曆年任知州。棄家祝髮于寂光，禮水月為師。建三益樓、清凉閣。<p>儒施<p>號大力，宜良人，所庵法裔。初入山時，四林茂密，人跡罕到。是時山中無住靜者，剏建靜室從師始。師素履朴直，舉止有古人風。初修苦行，後叅禪，專以淨土接引後學。年近六旬，夢生西方，現一池中，皆大蓮花，花上皆坐偉人，自身亦與焉。示寂時，合掌西向。<p>廣慧<p>禪師號野愚，雲南嵩明人，法嗣水月。行腳江南數十年歸來，著有《頌古百則》、《漚花集》一卷行世。逝於昆明，化時獲舎利數十粒，手骨赤如珊瑚。聚洲王太史以師禮之，臨終偈云：「一句元無，踏倒太初；非凡非聖，萬象如如。」塔於古庭之側。<p>盡玄<p>號如如，澂江張氏子。幼業儒，因看《楞嚴》、《維摩》諸釋典，遂有出塵之想。後棄家，投幻空祝髮，惟以叅究為事。有叩問者，隨機應荅。著有《三教直指》、《金剛定衡》、《性學正宗》等書。拈花寺乃師始剏也。<p>如桂<p>號蘭宗，黔中畢節人，姓王。年十八，投所庵披剃。遍叅海內知識，精通教典。住獅子林三十餘載，修「華嚴法界觀」為宗，諸山耆德無不欽仰。端坐而化。茶毘之時，異香滿室，隣僧念誠聞空中有天樂之聲。<p>周理<p>徹庸禪師名周理，雲南縣人，姓杜。生於萬曆十九年，白氣出屋，鄉人異之。❥出襁褓，啼不止。有二僧登門，賜名慧九。九歲䘮父，十一歲入鷄山大覺寺禮徧周為師。時周預夢，有大蓮花生於殿庭，明日師至。稍長，篤志宗風，有僧密藏開發叅禪之要。後歷諸方，得法天童密雲和尚。歸鷄山妙峯開堂，海眾雲集，以棒喝傳宗。滇南自古庭後二百餘年，祖燈再熖，實從師始。晚住妙峯，著《曹溪一滴》及《語錄》行世。臨終示偈云：「生也如是，死也如是；夢幻空花，物恒順常如是。」塔于妙峯山。<p>讀徹<p>號蒼雪，昆明人。出家于妙湛寺，歸鷄山，為水月侍者。年二十五，行腳江南，住吳門中峯，為一雨法師上首。紹長干十友講席者數十年，宗風凛然。詩名籍甚，大興支公道塲。著述甚富，海內宗之。有〈送唐大來歸滇〉詩，云：小艇難禁五兩風<#sp>鷄山有路幾時通殷勤為我傳鄉信<#sp>結個茆團在雪中<p>後老於中峯，不知所終。<p>洪相<p>號應機，雲南縣人。幼入鷄山，禮法光為師。遍叅海內，叩朗目于浮山。將辭歸，朗目贈詩云：孤身遊萬里<#sp>一錫振千峯心花開片片<#sp>慧目演重重踏破曹溪旨<#sp>叅罷少室宗訊謁諸方去<#sp>歸家叩石鐘<p>既歸石鐘，眾欲請師住持，師云：「我事尚未了，寧能為人乎？」遂登九重崖結茅栖二十五年。將謝世，迎歸石鐘。方坐，乃云：「這遭我坐家裡了也。」合掌而逝。<p>如常<p>號艮一，宜良人。自幼投大方和尚剃落，後嗣所庵學「華嚴法界觀」。師戒行威儀，無可比者。<p>真懷<p>號冲虛，昆明黃氏子。出家盤龍寺，初不識文字。遍遊海內，住峨睂山二載苦行；住五臺山九載，學盡諸經。後徧叅蘊璞、憨山諸大師。歸滇受具於所庵，建不二軒居之。後住傳衣十五年，專心念佛，誓欲往生淨土。將遷化七日前，邀山中耆宿告別。至七日，跏趺念佛而逝。<p>文璽<p>河南人。年十三出家，往浙江叅湛和尚。問：「何處來？」答曰：「牛山來。」湛云：「幹何事？」答云：「念佛。」湛云：「還要叅究。」師云：「怎麼叅？」湛云：「叅箇話頭。」師云：「某甲不會。」後至湖廣叅黃蘗，請開示。蘗大喝一聲云：「你看我這裡有個甚麼開示？」師亦不會。又求請，蘗搊住脇下抖三抖，師亦不會。遂求話頭，蘗命叅「父母未生前，誰是我本來面目？」又十年，不契，乃發誓住山。天啟年間，來鷄足，住九重崖，不出戶者二十年。單叅一箇「誰」字，至不知朝暮春秋。一日，見撞鐘僧，問云：「如何不撞鐘？」僧笑云：「❥放下鐘搥，又呌我撞鐘。」一日，說偈云：一竅玄關在此時<#sp>世間曾有幾人知若還開了通天眼<#sp>步步頭頭合祖機<p>後師道行既高，接引愈廣，鷄山僧眾以「老河南」呼之。臨終辭世偈云：我原本無我<#sp>人亦且無人會得老僧意<#sp>大地現全身<p>真利<p>和雅真利法師，雲南大樹營人，姓石。幼投徹明為師。遊方至金陵，受戒于古心和尚，傳教于三槐、蘊璞諸大師。談經三十餘會，律徒半海內。至楚，為岷王師。後還鷄山，廣開講席，至八十而終。<p>來秀<p>號雲聚，河南人。苦行自持。住四觀峯，剏建金頂寺。住山數十年，精勤不懈。崇禎末年，無疾而逝。<p>寂定<p>自如寂定法主，劒川人。遊歷諸方，受戒於三昧和尚，叅顓愚大師。博通經典。後歸鷄足山，弘開法席，建斷際處，居數年。劍川段氏敬師名德，請開石寶山，遂終老焉。<p>周續<p>號傳燈，葉榆人。幼依大覺徧周出家，壯而遍歷名山。歸來，日夜念佛，不簡寒暑。忽一日，聞墻角西有喚聲云：「當中品往生。」師遂集眾，眾方至，師起，立牀前而化。手中數珠、拄杖不墜。後出茶毘，惟數珠不化。及視其珠，乃木盾也。<p>印寛<p>首傳寺僧也，昆明人。與還源禪師交善。嘗于午齋後熟睡，還源曰：「齋後即睡，無碍乎？」寛云：「我睡在虛空，何碍之有！」甲午年某月日忽囑寺僧云：「我來日午時，當告別大眾。」即散其衣鉢。至來日午時，索筆畫蓮花。及畫完，乃一偈也。偈云：緣合則現<#sp>緣離則寂體自真嘗<#sp>了幻如是<p>命僧徒送與還源，端坐而逝。<p>慧鑑<p>行僧也。鎮南州白土城人。于本處出家，來山依大力。住獅子林三十載，夜遊念佛三年。居無牀榻，晝夜跏趺。頂上燃燈，計有三千餘盞，而頂骨瑩白如玉。年八十，終于石鐘寺。<p>洪如<p>無住洪如禪師，定遠人，姓鄧。幼慕宗學。萬曆丁巳，同周芝公遇徹庸和尚，即拜為師。庸命叅「狗子無佛性」句。後就河南大千祝髮。復來鷄足叩徹庸，入白雲窩，苦叅三年無所得。一夜坐高樓，聞鐃鈸聲，忽然大悟。舉似徹庸，庸許之。陶不退問：「叅何話頭得悟？」師舉「趙州無字」。陶曰：「無字聻？」師曰：「雪閣。」陶深然之。<p>仙<p>楊黼<p>先生者，永樂年間太和人，號存誠。隱居不仕，孝友好施。庭前桂樹扶疎蟠蹙，巢居其上，因別號桂樓。讀書不輟，一日硯水竭，欲下取之，顧視則水溢矣。自是有得。後入鷄山，栖羅漢壁崖穴中二十餘年。年八十，歸家卒。卒之日，家人見公從外入，曰：「楊黼今日大事了也！」凡所交遊盡見其至家為別。又有人於安寧道中遇之，疑仙去也。所註有《桂樓集》、《篆隸宗源》。卒之日，又有人於貴州見之，寄語諸孫。計程，是日已過二千里外矣。<p>道流<p>雲和<p>山東人，舊居終南日久。萬曆間，入鷄足山，住獅子林，與山中名德結百期打七煉魔，後不知所終。<p>周東華<p>河南歸德人。幼通三教，尤精《道德》之旨。年二十五，雲遊方外。崇禎甲申至鷄山，後遊騰越。人皆以神仙呼之，周荅詩云：人人說我是神仙<#sp>我是神仙豈偶然只為南滇無大道<#sp>故來此地示真傳<p>後竟隱去。<p>高隱<p>還源<p>諱宗本，俗姓曾，名高㨗，賓川人。崇禎❥辰進士。得第後，於南京叅天童和尚。言下有解，遂不仕，歸隱鷄足山天池齋。晝夜叅究，精勤不息。<p>流寓<p>羅念庵<p>諱洪先，江西吉水人，嘉靖己丑狀元。隱退，遊域內名山。至滇入榆，造弘山廬夜話。走鷄足，李中谿跡其後。講道于賓蒼閣。<p>李禿翁<p>諱贄，號卓吾，任姚安知府。萬曆八年，遊鷄山，寓鉢盂庵聽經。<p>羅近溪<p>羅汝芳，號近溪，吉安人，進士，雲南學憲。萬曆丙子登山，詩賦標題，無寺不有。歸家，命子送藏寂光寺。<p>羲印<p>諱圓易，廣東人。萬曆末年來遊鷄山，與如正等交。師精通宗教，詩詞賦，落筆千言，道俗共欽。後如正示寂，為製塔銘。載〈如正傳〉中。<p>陳潤之<p>法名如清，襄陽人。萬曆❥申年，同雲石、王亨宇遊山。栖蘭陀寺二載有餘。<p>王聚洲<p>諱元翰，寧州人，翰林。萬曆年間遊止鷄山。<p>譚文化<p>號語公，蜀梓州人。萬曆壬戌進士。于崇禎壬午入山，栖片雲居三月餘。「片雲居」即公題名也。<p>陶不退<p>諱珽，進士，姚州人。萬曆間，寓鷄山大覺寺。<p>徐弘祖<p>號霞客，南京江陰人。生而好遊，欲盡繪天下名山勝水為「通志」。遊遍京省，閱盡天下佳山水。崇禎❥辰，將遊鷄足，道經南京迎福寺。有僧靜聞亦慕鷄足之勝，徐遂攜之同行。及至廣西，靜文病且死，囑公曰：「我志往，不得達。若死，可以骨往。」徐憐其志，因焚其屍，取骨貯以木匣，負之入滇。及至山，止悉檀寺，欲于山中乞地葬之，以了其遊山之志。寺僧仙陀高其義，為卜地，葬於文筆山之陰，建塔墓上。晉寧黃郊為之銘曰：「孰驅之來？遷此皮囊。孰負之去？歷此大荒。志在名山，此骨不死；既葬既塔，乃終厥志。藏之名山，傳之其人；霞客靜聞，山水為馨。」徐既葬靜文，愛鷄山之勝，遂止焉。麗江土知府木生白聘修鷄山志，剏稿四卷。未幾，以病辭歸。<p>楊雨<p>太和人，郡吏也。有志節，不與胥曹偶。人餽之，必問所從來，或受十之一。凡有❥事，必力諍于庭。守怒笞之，起而復諍。久而知其無他，亦時時嘉納之，一時無❥民。冬月，其鞾無襪，藉之以艸。役滿後，入鷄山。郡守物色之，不得也。（見《滇畧》）<p>妙峯<p>燕京人。萬曆己丑賫藏入山，貯華嚴寺。後復命還京，栖五臺山。<p>德心<p>和尚不知何許人。萬曆間入山，或居庵門，或宿樹下，夜惟念佛經行。大覺寺徧周亦嘗叩之，乃為建室，請講《寶訓》。後四年返蜀，開峨睂之洪春坪焉。<p>真全<p>燕京人。萬曆間來山，徧周留之大覺。嘗植一大木缸于鐘樓上，日夜趺坐其中二十餘年。崇禎丁丑冬，夜坐缸中，大聲念佛。次早往視，乃知化去，而端坐儼然。<p>大千<p>河南人。嘗❥高竿，頂上安一盤打坐。又於街衝坐一二月不動。萬曆年來山，住猴子洞。後至祿豐之獅子口建淨蓮寺，終焉。<p>雪影<p>名廣和，杭州法師。天啟六年來山，寓悉檀寺，與本無為道友。朱直指敬其道行，于四觀峯頂建天長閣居之。後歸南京博山。<p>洪度<p>號不空，臨安府孝廉。初于雲南玉案山笻竹寺祝髮，名自度；後歸依徹庸，改今名。嘗隨徹庸住鷄山，僧眾以禪問之，惟荅以「念佛」二字。後於妙峯談律，門徒甚盛。臨終時，或問曰：「和尚平日念佛，此時何如？」師應曰：「我自念佛，與汝何與？」遂寂然而逝。<p>名賢<p>李中谿<p>諱元陽，大理府太和縣人。嘉靖丙戌進士，翰林院庶吉士。建賓蒼閣，讀書山中數年。開建放光寺，捐貲置常住田數百畞。山中寺院，凡傾頺者，無不修葺，兼為撰文立碑。鷄山之盛，公為首功矣。<p>本朝洪舒<p>號印文，楚雄楊氏子。年十八，投法光和尚披剃。住石鐘閣，禁足持誦彌陀七十餘年，未嘗一日少間。德行孤高，重建教義閣，徒眾數百，年九十而化，塔於本山之西。<p>學蘊<p>號知空，洱海張氏子。甫十歲，即入山投水月和尚祝髮，住寂光寺。精修戒律，脇不至席者三十年。建玉霖軒靜修，後出山，於楚雄開創九臺山，學人數百。臨終三日前，集眾辭佛，對眾云：「三日後，天必雨。雨時可相報，吾好去也！」嘱畢，遂入方丈，趺坐不出。至期午刻，果雨。侍者入報，師命眾念佛。隨出方丈，將己鬚掠入口中咬定，遶殿三匝不言。復入方丈，端坐而化。年七十七，塔於本山。<p>普行<p>號非相，迷渡孫氏子。年十八，投悉檀寺德周和尚祝髮。隨創雲溪庵，住靜二十年。後入水目山，叅無住禪師有醒，遂主席斯山。康熈❥午秋，師於七日前鳴鐘集眾。沐浴拈香畢，隨將本身衣鉢送入塔中。開視己塔，安龕於內，入龕跏趺不出。四眾禮足，哀請不已，乃出，與眾懽留二日。至三日昧爽，復入龕，訣眾偈曰：「萬刦從今，萬刼歸古。幾根朽骨，寄入水目窣堵。」喝一喝，入寂。時年八十有七。<p>普荷<p>號擔當，晉寧州儒士。俗姓唐，字大來。以明經選，不赴。棄家遍遊，歸而出俗，叅水目山無住和尚。往來鷄足、點蒼間。師善書畫，索者盈門。康熈癸丑冬，一日，趺坐說偈曰：「天也破，地也破，認着擔當便錯過，舌頭已斷誰敢坐？」寂然而化，壽八十一。所著有《翛園》、《橛庵》二集、《拈花頌百韻》行于世。<p>淨極<p>號達一，山東兖州曹氏子，生于崇禎戊辰年。遊南嶽，投學明和尚祝髮；後叅諾諾禪師有醒。康熈癸卯入滇，初至臨安府，修迎恩寺。❥戌歲，始住鷄足，重建迦葉殿，煥然一新。戊午冬，一日，集徒眾慧法、慧暉等，囑云：「爾輩隨吾學道有年，誠能一切放下，大休大歇，暢快平生，庶不負多年勤苦。」示畢，趺坐而寂。時年五十有一，塔於本山。<p>讀體<p>號見月，滇楚許氏子。投寂光寺量如法師薙髮。後歷海內，遍叅知識，無不印可。受具，嗣法於金陵三昧和尚，主席寶華。戒律精嚴，門下嗣法六十餘人，戒子萬計。集有《三壇正範》、《指作二持》行世。康熈戊申，示微疾，坐化。<p>普勻<p>號平若，尋陽洪氏子。七歲祝髮於寂光寺，受具，承嗣于鍾靈梵菴和尚。主席斯山三十餘年，名重兩迤，門徒廣眾。於康熈辛未冬十二月初二日，在臨安大乗寺集眾傳戒畢，辭眾云：「吾今不待，爾等都來。」將衣鉢付囑廣因等畢，喝一喝云：「當陽一喝出凡塵，任運逍遙撒手行。吩咐精勤三學者，人天相外覓無生。」吃茶一盃而化。<p>悟禎<p>號友山，滇姚高氏子。致仕，出家于大覺徧周。創曇華古佛林，精修梵行數十餘年，晝夜不輟。一切名山古剎，無不中興。凡有傾圮，皆賴修葺。于康熈己巳七月六日坐逝，塔于曇華山。<p>悟澄<p>號淵明，楪榆紳士楊春秋之子。幼年辭榮入山，禮無心和尚。出家，為徧周禪師之徒。結茆放光寺左，閱藏五載，究明佛意。臨終，端坐而化。<p>周璧<p>號印如，楪榆阮氏子。自幼入山，禮徧周和尚落髮。智性聰穎，㴱究教乘。明直指姜公遊山，甚為相契，有詩贈，因鑄洪鐘。至永曆聖主入滇，頒賜紫衣。<p>洪敬<p>號怡淵，楪榆李氏子。自幼禮徧周和尚出家，慕道叅禪。入獅子結茆修靜，十越寒暑。臨終辭眾，尅時沐浴畢，跏趺，寂爾定去。墖於正宗院後。<p>洪質<p>號清宇，雲南縣楊氏子。丱歲入山，禮徧周和尚落髮。幹蠱叢林，續賜紫衣，時為山中知識。紹繼紫衣，後付洪讓而傳育山。<p>普見<p>號一唯，定遠人。禮徹庸和尚為徒，徧叅江南。與房公請藏，齎還大覺。同徹師開堂妙峯法席，主持四十餘載。臨行，鳴鐘集眾，上堂辭世，拋拄杖立化。