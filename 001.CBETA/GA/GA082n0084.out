<juan>雞足山志卷之七<p>靈蹟（附：峯頂四觀、雞山八景。）<p>野史氏曰：子不語怪。吾儒尚矣！宗門恥言神通，儒、釋一理，❥誕非所貴也。但山川靈氣，每與聖賢遺跡相映，以垂不朽。域中名山，幽靈昭著，彰彰耳目。神道設教，《大易》豈欺我哉？志靈蹟。<p>佛光變現<p>佛光之現，各名山或有之。如五臺、峨睂、九華，種種不一，而雞足山獨異。每雨止雲收，朝旭將升絕頂之上，下視山腰，白雲瀰漫，忽有圓光現于白雲之中；山頂觀者不啻千萬，人人各見光中惟現己像，拱揖朝拜，無不相應，俗謂之「攝身光」。又或時現五色毫光，形如彩虹而周輪圓滿；又或絕頂遍現黃光，佛殿左右無不瀰漫，僧眾皆行坐于光中，經數時而始散。大約在夏、秋之間，天氣清爽，陰雨初霽時為多。葢冬多雨雪，春多昏霾霖澍，則光不能時見也。<p>華首靈異<p>華首門高十餘丈，其門中裂一隙，作兩扇，各濶三丈三寸。旁有眼藥水，水僅勺許，而旱曝不竭。相傳即古二僧泣淚泉也。昔有僧名小沈，與二僧同住一茅庵。偶自城市歸，索食於二僧，僧曰：「汝自城市來，乃索食於我耶？」沈遂走叩華首門，門訇然中開，沈遂入。二僧追呼，至則石門閉。二僧悔恨涕泣，焚身門外。焚身處生栢二株，至今存焉。<p>山下土主<p>山下靈山一會坊右有土主廟。此神舊在迦葉殿，祀用血食。萬曆年間，忽有陝西僧人來山，將其神像負之而厺。本寺僧眾大駭，逐而奪之。其僧曰：「尊者道場，何可牲酒作汚？我已告巡道，准斥此神下山矣。」寺僧以其誕，爭持之不釋。其僧不能勝，委其像於門外而厺。寺僧舁之歸，重不能舉。是夜夢神曰：「我已為某僧所訴，官命移下山矣。今無顏居此，宜送我山下。」至次日，忽見山下沙址一帶，村農具鼓樂來迎。詢之則云：「是夜皆夢土主神云：欲來山下卜地以居。故村老相約迎之。」寺僧以所夢相符，乃聽舁下山，建立今廟。後細訪之，則前此陝西僧果於大理府，具詞巡道處，告土主神，牲牢酒醴穢辱名山，乞以法冶之。巡道曰：「彼神也，我何能禁？」僧曰：「但求准我詞，僧自能治之。」巡道乃批准移下山，僧遂來山强移神像，故其廟竟因之而遷。至今神甚靈顯，山下遠近皆敬祀焉。<p>香艸治疫<p>本山多產香艸，紅梗綠葉。遠近進香者取歸，能治六畜瘟症，俗名之曰「仙艸」。<p>靈鷲來朝<p>每歲春夏之交，有靈鷲鳥數百，其形類鵝而差小，來朝華首門。其棲止，多於獅子林一帶大樹上。<p>蛇不為災<p>此山雖多蛇，從來不傷一人。山有收蛇洞，俗傳昔尊者收蛇於此洞，故蛇不為害。皷山下有白蠎，見者反以為瑞。<p>馴龍遜避<p>雞足山龍潭、靈泉百餘處。經教皆傳迦葉入定時，有七十二龍隨來護衛。故山雖多龍，率皆馴㐲。雖時現靈異，而絕不為災，似受降㐲於佛法者。若悉檀寺前大龍潭，初水勢洶湧，林樹幽邃，人不敢犯；及建寺後，水漸微細，龍遂遠移赤石崖。即石鐘寺左有赤龍潭，初亦嘗興雲雷；今寺址漸擴，龍亦遷焉。以至龍泉庵原有小龍潭，天池山下亦為龍窟，建庵宇後，遂為池沼。又山後華藏洞右有上石潭，嘗有小蛇遊行水中，時隱時現，青紅黃白，五色各異。土人皆知為龍潛處，時以牲醴享焉。<p>泉通洱海<p>河子孔水在山之南金母山下。水從大石下涌出，合山上諸溪水，繇雪陰橋出賓川。其水清潔奔騰，雖夏秋之間，霖澍不息，山中諸溪水皆濁，而孔水獨清；雖與諸水併流，而絕不相雜。或云：昔有人繇大理渡海朝山，於洱海邊午餐，其食盒誤落水中。及至山下，小憇水邊，則見其盒自此孔中流出。乃知此水繇洱海透山而來，百有餘里。故俗呼此水為「盒子孔」，後更名「河子孔」，葢洱海又名「西洱河」故也。<p>洱東履跡<p>《白古通》載：「迦葉尊者繇大理點蒼山入鷄足。」今洱海之東蓮花曲有大石一塊，上存尊者足跡，其深葢數寸許。<p>附：峯頂四觀<p>日觀<p>鷄鳴時，山頂觀東方日出，千霞絢爛，別一景界。遊觀者每言，泰岱之奇正如是也。<p>雪觀<p>西域雪山去此山千里。每雲收霧斂，山頂望見雪山連亘霄際，玉峯瑩潔，晃耀心目，有如覿面也。<p>海觀<p>西洱海正遶山麓，光平如面；蒼山相映，宛若畫圖。<p>雲觀<p>每雨收天霽，則白雲瀰漫。虛空佛光變現作種種相，洵山頂之奇觀也。<p>鷄山八景<p>天柱佛光<p>鷄山正峯最高，仰插青漢，名「天柱山」。遊觀者至山頂，適遇風止雨收，則佛光現於山下，其變幻種種不一。詳具〈四觀峯〉下。<p>華首晴雷<p>華首門當山之極高處，雷雨皆在其下。每見山下雲暗一方，雷聲殷然，則知其下澍雨。然山上日光四炤，晴明如故也。<p>蒼山積雪<p>點蒼山積雪，冬夏不消。蒼素相間，烟雲繚繞，實宇內奇觀。而榆城近處山麓反不能見，惟此山正對，了了可畫。乃天造地設，以為鷄足之景，非他處所能借也。<p>洱海廻嵐<p>洱水明淨，與點蒼十九峯相映。每風日晴明，烟嵐映帶，有非丹青所能繪者。惟鷄山全收其勝，非真具山水勝情、老於此山者不知。<p>塔院秋月<p>尊勝塔院在文筆山。塔高六丈六尺，飾以堊粉，瑩白如玉。秋月當空，皎潔互映，加以院宇宏厰，廊廡清雅。山空夜靜，恍如濯魄氷壺矣。<p>萬壑松濤<p>雞山遍產松樹，自巔至麓，綿亘數十里。加以此山深邃窈窕，松陰幽映，別一天地，逈與他處不同。清風謖謖，音韻悠揚，恨不令陶弘景聽之耳。<p>飛瀑穿雲<p>山中瀑布，大小十餘處，而玉龍瀑為第一。懸流千尺，掩映崖樹。有時烟嵐旋繞，隱蔽出沒。對嶺遙觀，忽疑中斷矣。<p>重崖返炤<p>九重崖居山之東側，壁立千仞，正對西暘。每當夕陽返炤，千霞助彩，紅紫萬狀。自羅漢壁亘九重崖二十餘里，巖壁盡赤，樹石皆為之改色，亦一奇觀也。<p>物產<p>野史氏曰：南中，蜀之苑囿，《河圖括地象》言之矣。豈非以物產之饒富與？每讀陸賈《南中行紀》、唐蒙《博物記》、稽含《南方艸木狀》，記載雖侈，無關風土；《禹貢》紀山川耳，併載璆、鐵、球琳、孤桐、浮磬，豈非驗土宜之高下、徵山川之靈秀哉？雞山百里之區，產物不多，鐘靈獨異。佛區祖地，信非偶也。志物產。<p>樹<p>韋馱樹<p>在木香坪，拱朝本山正峯，遠近皆見。大數十圍，高不知幾百尺也。山中之樹，此為最古。<p>巢隱樹<p>在西竺寺後靜室左。大數十圍，上可結巢為居，故名。<p>空心樹<p>在補處庵前。高百餘尺，大可數圍。其下一幹，中分兩開，中可安蒲團趺坐。昔廣西老僧如正，嘗止靜於此。<p>三顆樹<p>在慧燈庵上。其樹三株，列如品字，質古心空。嘗有遊山僧眾，坐臥其下，以辟風雨。<p>袛陀松<p>在迦葉殿門外。古幹叅天，不知歲月。僧眾依樹搆土地廟。相傳此樹有神憑藉，遊山者必致禮焉。<p>如意松<p>在大悲閣前。高八九丈，大四圍。<p>晒經松<p>繇絕頂西北下，跨壑連岡，有長松數十萬株，鬱葱四十里。憑高一望，叠翠平鋪，若可晒經也。<p>靈鷲松<p>在銅佛殿前。上下參差數十餘株，高者千尺，大者十圍。依岫憑崖，虬屈各異。樓殿偃映，嵐霧褰迷。深秋氣爽，嘗有靈鷲百十連羣，翔宿其上。<p>彈指松<p>大小二株，在華首門前。<p>若木<p>在真武洞下，二株相望，奇古異常。其大合抱，高七、八十尺。<p>千尺虬<p>即傳衣寺前古松也。茲山產松四五種，不下數十萬，獨此軀幹極偉，粗二十圍。一丈二尺之上，左右各分一大幹，後又出一小幹，枝幹細處亦且數圍。橫拿倒攫，屈曲魁詰，非特畫工難到，亦意想所不能及，似造物者有施設于其間。<p>紫金杉<p>在曹溪水下。其大合抱，枝幹扶疎，有如偃葢周身。皮皺作紫金色。<p>平頂松<p>在松月阿右。樹可合抱，高與崖並。其頂上平正，竟可趺坐。<p>三折栢<p>在迦葉殿前。樹本三折，屈曲如人力刀鋸所裁，不似天植也。<p>分開樹<p>在安心處門外。昔老僧印宗將一樹手分作兩開，左右對種之。今其樹已大十圍，蒼老叅天，其心半空云。<p>摩頂松<p>大小十餘株，在迦葉殿門首，奇古各異。<p>紫虬樹<p>在金剛石右，龍吟壑中。<p>龍藤樹<p>在暗香泉之前。有蒼藤如柱，盤繞其上。<p>孤山雪<p>古梅一株，在九蓮寺寄寄齋後。形勢奇古，為鷄山第一梅。其年代不可考矣。<p>龍化樹<p>老松一株，在古雪齋之右。大數圍，高數十尺。橫拿倒攫，恍疑龍化也。<p>花<p>天女花<p>出木香坪。花似玉蘭，而清香勝之。<p>黃牡丹<p>生華首門下，及袈裟石傍。其花葉俱似牡丹而差小。<p>白山茶<p>山中各寺，紅茶花有十餘種，而白者最少。惟大覺寺、龍華寺、白花山及傳衣寺者最佳。<p>仙艸<p>生山頂諸崖壁，紅梗綠葉而有異香。臘月間，艸木皆枯，而此更葱翠。土人採而市之，遠近進香善士，以錢易得，戴之於頂，歸以奉之家廟。經久其香不歇，能治六畜瘟疫。<p>雪蘭<p>山中蘭有數十種。有紫蘭，有蜜蘭，有朱蘭、碧玉蘭，而以雪蘭為第一。開於十二月，其色如雪，鮮潔可愛。<p>果<p>松子<p>滇中多產松實，而惟山中者最佳。<p>梧實<p>產山之東麓，其實較他處獨大而味美。<p>鳥<p>靈鷲<p>其形如鵝。每春夏之間，數十為羣，飛集樹上。多在羅漢壁、獅子林等處。土人不識，呼為旱鵝。後有西番僧見之，曰：「此即天竺靈鷲鳥也」。<p>念佛鳥<p>其大如鸚鵡，每啼便作「彌陀佛」三字。<p>松鷄<p>毛羽蘆花色，形如鷓鴣而稍大，多宿松樹上。其聲咯咯然，若老人之咳且笑於山谷也。<p>鸚鵡<p>鸚鵡，滇產也，而此山尤多。葢山樹多松，此鳥獨喜食之故耳。<p>獸<p>小花鼠<p>其形似䑕，而毛色花紋可愛，多棲崖壁間。<p>玄猿<p>山多玄猿，較諸猴為大。深崖積修之士多見之。<p>玄鹿<p>山中有玄鹿，與常鹿異，非久住山者不恒見，見則主吉祥。<p>食品<p>松花<p>山中松有二種：結子者，謂之「赤松」；其不結子者，即謂之「山松」。當三月間，其花將放，比丘採之，取其花粉作餅，服之輕身延年。赤松花味甜美，其山松之花，味稍苦，宜和蜜食之。<p>椒<p>山中多種椒，其辛辣較勝他處，與蜀產等。<p>樹衣菜<p>生栗樹上，味如海菜，別具風致。<p>橄欖膏<p>山中產野橄欖，實小而圓。搗汁為膏，味甚雋永。遠行攜之，可生津止渴。<p>蓮花菜<p>生上倉湖邊，味極甘芳。土人珍之，不多得也。
。
<juan>雞足山志卷之八<p>藝文（上）<p>明．宸翰<p>野史氏曰：封禪之說，見於《史記》，七十二君之事，不可攷矣。然登嵩而呼萬歲者三，山靈與帝王之精神固相應也；况封山濬川，《尚書》紀之。雞山遠在荒裔，至明始入版圖。勅書煌煌，各寺寶藏，與山川俱永，甚盛典也。故志焉。<p>諭華嚴寺勅<p>朕惟佛氏之教，具在經典。用以化導善類，覺悟羣迷。於護國佑民，不為無助。兹者聖母慈聖宣文明肅皇太后，命工刊印續入藏經四十一函，并舊刻藏經六百三十七函，通行頒布本寺。爾等務須莊嚴持誦，尊奉珍藏。不許諸色人等故行褻玩，致有遺失損壊。特賜護持，以垂永久。欽哉故諭。<p>萬曆十四年九月初一日<p>慈聖宣文明肅貞壽端獻皇太后諭大覺寺懿旨<p>竊惟本躬彝倫天造，符命坤元，坐享清平，思惟感酬。乃自捐內帑銀兩，命司禮監漢經厰，造佛藏尊經二十餘部，散施各省名山寺院，延請課誦。以斯上荅蒼穹主德，恭酬祖帝洪庥。祝皇帝皇儲而永御萬邦。願臣忠子孝而敦崇治化，康及國庶，澤廕華彝。特命遣內宮近侍太監陳相傳，與勅賜盧芽山護國永慈寺禪僧福登、本安，齎持藏典，兼以幡首、供貲，特送雲南地方雞足名山，永為供奉，以延國祚，福庇黔黎。爾其欽之勿怠。特諭。<p>萬曆十七年十月十五日<p>諭放光寺勅<p>朕發誠心，印造佛大藏經，頒施在京及天下名山寺院供奉。經首護勅，已諭其由。爾護持及僧眾人等，務要虔潔供安，朝夕禮誦，保安眇躬康泰，宮壼肅清；懴已往愆尤，祈無疆壽福；民安國泰，天下太平。俾四海八方，同歸仁慈善教，成朕恭己無為之治道焉。今特差御馬監左監丞高登賫詣，前厺彼處供安，各宜仰體知悉。欽哉故諭。<p>萬曆二十九年九月二十六日<p>諭悉檀寺勅<p>朕惟自古帝王以儒道治天下，而儒術之外，復有釋教相翼並行。朕以冲昧，嗣承大綂，天下和平，人民樂業。仰思天眷，祖德洪庇，良由天公同善之因。况國初建置僧錄司，職掌厥事。葢仁慈清淨，其功德不殊；神道設教，於化誘為易。祖宗睿謨，意㴱遠矣。兹者朕嘉善道可依，念傳布之未廣，爰命所司印造全藏六百七十八函，施舎在京及天下名山寺院，永垂不朽。庶表朕敬天法祖之意，弘仁普濟之誠，使海宇共享無為之福。先民有言：一念思善，和風慶雲；一念不善，災星癘氣。夫善念以有感而興，無感而懈。是以皇極敷言，不厭諄諄；聖喆所貴，善與人同。古今相同，其揆一也。且善在一人，尚萃一家和氣；若億兆嚮善，豈不四海大和？此經頒布之處，本寺僧眾人等，其務齋心禮誦，敬奉珍藏。不許褻玩，致有毀失。特賜護勅，以垂永久。欽哉故諭。<p>天啟四年七月初六日<p>又<p>朕惟爾地僻在南滇，北鄰西竺，崇尚佛教，自昔已肰。茲以木增奏稱伊母羅氏，夙好修持，捐貲建寺，護國庇民；命僧釋禪虔恭護持，奉請藏經。該部議覆，特允頒賜。爾等尚其益堅善念，率領合山僧眾焚修，導悟邊民，闡揚宗教。皇圖鞏固，聖化遐宣。欽哉故諭。<p>天啟四年七月初六日<p>明．逰記<p>野史氏曰：攷古徵今，實資文獻，宣聖言之矣。道德同，則文軌一；土壤閡，則風俗殊。宋三百年，棄滇雲為異域。雞足雖名山乎，文獻無存久矣。王道貽阻化之誚，賢士鮮附驥之榮。豈獨地之罪哉？况兵燹之餘，簡編散失，蒐輯為艱。雖苦心訪採，十不得一。聊存興創之略，尋遊覽之跡，附以詩賦，以俟後之補訂云爾。<p>遊雞足山記（載《雲南通志》）<p>（翰林）李元陽（中谿<#sp>郡人）<p>葉榆水東，陸行八十里，至白石菴，見一山聳出。平頂、南向，餘三方各有山一支。葢一頂而三足，故名「雞足」。由白石菴至河子孔，過福緣寺（福緣一名接待），由此上傳衣寺。謂此山乃佛大弟子飲光石門洞天，因以「傳衣」名寺。先君與僧徹空建菴，名淨雲院。院傍菴所，結搆皆清幽。由傳衣西南經萬松菴，少憇，西至華嚴寺。北行里許至龍祥寺。又西南行直趨放光寺。約四里皆由岡脊行，磵谷舂淙，崖壁在望。至放光寺，為常年放光之地，上至迦葉石門。以風水向背言之，此為胸臆之穴，餘諸菴院皆在山之肩臂矣。舊為灌莾，嘉靖丙午，余與壻吳階州懋來遊，從大頂下瞰見之。因謀於山僧圓惺，以田金與之，閱十年乃落成。余三度來遊，皆在冬春，不見光相。此來正當六月，詣巖殿致禱。俄頃，見兠羅綿雲緬平一白，宛如玉地。有大圓光倚玉地之上，外暈七重，每重五色。環中虛明如鏡。觀者各見自身現于鏡中，毛髮可數；舉手動足，影亦如之。眾人同止，惟見己身，不見傍人。僧云：「攝身光也。」有頃，光沒，風起壑中，雲氣散盡，林巒改色，鮮妍奪目。復出一光，如大虹霓，肰虹霓半缺不圓，此光圓瑩如水晶映物。僧謂此光乃佛現也，極難得遇。須臾乃收。同遊有老人云：「昨見平雲上現二銀船，檣柁皆具，往來江村沙浦之中，如人掉之，但不見人。」肰則光非一狀也。寺西北六十里，有化麓等七寺，皆大梵剎，遊人罕至。余昔歲曾遊，今彷彿在目，不能再往，遂登迦葉殿。此殿有伽藍神，甚靈。余初年來遊，只單騎入山，僧多不識。是夜，此殿鐘不扣自鳴。僧起視之，重門皆閉，不見人。謂其徒曰：「土主報鐘，必有異也。」曙光初昇，余至寺門，僧迎見，顧其徒曰：「鐘鳴以此也。」余詢之，誠肰。殿北崖龕，為楊黼仙人修行處。又西上兠率菴，為行僧蔡關主所建，集僧煉魔。今道月居之，不失其舊。菴北石下出冽泉，上下諸菴皆賴之以食。又至銅瓦殿，殿後有袈裟石，青石白觔，如袈裟之製。余玩坐至夕，臥不解衣。人言此處五更見日出，騐之信肰。雖無雞漏，肰四望沉黑。東方未白之時，已見紅光如火焰。假寐有頃，乃見紅日徑丈許，躍肰而起。須臾，即漸減小矣。此與衡嶽日觀峯相似。凌晨，上猢猻梯，手攀足躋，時覺石動而未嘗落。足每近手，膝嘗點胸，後人之帽嘗觸前人之履。梯盡處有大悲閣，僧曰：「且止，此處風軟，可以四望。過此則風勁不可久立矣。」如其言，班荊而坐。蒼洱塔廟在空濛中，如世外壺天，五百里外山川皆在足下。既至大頂普灮殿，出殿而西行，於罡風灝氣中，歷虎跳澗、仙碁石，過一艸菴。西南至拜佛石，下臨千仞，可坐不可立。余正德間常築室讀書于此，今故屋在焉。辭僧下臺，至曹溪水，上有曹溪菴。菴前小坐，❥望拜佛石，令人有飄肰遠舉之想。又東，有八功德水出飛崖下，僅容一瓢，四時不竭，世傳羅漢修行處。東行有石竅，古老云「異人以咒術收蛇此中」。又前至迦葉門，即尊者守衣入定之洞天也，俗呼華首門，聲之訛也。高下有二門，皆彷彿城門之狀。以今觀之，則聳肰一壁耳。野史載：唐時有神僧小沈者，訶門，訇肰中開，入已復閉。其語雖若不經，及觀記傳所載，洞天褔地皆在人境，肉眼不識也。嘉靖間，有行僧自遠來，徑投石門，結艸菴以居。自約苦行，住三年滿而後厺。期滿之夕，夢石門忽開，中有多僧，延之入。見殿宇金碧，門上各有金字對聮，惟正殿鎻不開。右堂僧眾皆黙坐，左堂如齋厨設供。謂僧曰：「汝勿厺，得乎？」僧曰：「吾有願，欲遊名山，未得住也。」言已而寤，猶記對聯，識而藏之。迦葉門崖畔有金雞泉，僅容一盌。日有異鳥飲之。鳥來必雙，至二十雙而止，四時皆肰。鳥無增減，水無盈縮。嘗有僧貼壁結樓，取水自供。夜夢神人曰：「此是金雞泉，爾不宜見擾。」明日而樓災，遂不復搆。余與客藉艸坐，茶罷，遵舊路至玉皇閣（一名勝峯寺），遂過宿。明日，歷海會菴、觀音菴、寂光寺、千佛閣，乃至龍華寺。此寺殿閣宏麗，寺傍菴所十餘處，因止宿徧觀焉。又東五里許，至石鐘寺，乃一山總會處。寺東稍南有茶房，有瀑布水。東有鉢盂菴。北行里許為五華寺，一名小龍潭。東五里為羅漢寺，一名大龍潭。東北三十里有二洞，皆名迦葉洞。一在山麓，二月土人作會；一在山腰，艸木蒙蔽，非土人指引，不得其處。二洞各㴱百餘步，奇石萬狀，雕鏤巧妙，如人為者。至此為鄧川界，遂由此趨上關而❥。路人云：「初入山，由河子孔以上，一路至石洞，林藪雄㴱。正對崖面，其石山有古人朱篆，至今不滅。」余倦不能往，假我數年，更卜重遊耳。<p>遊雞足山記<p>謝東山<p>余少時則聞滇中有金馬、碧雞、雞足諸名山，為西南壯觀。金馬、碧雞乃漢人之所望祭，而雞足則釋迦佛大弟子迦葉之所藏修也。肰金馬、碧雞在昆明池上，凡至滇者，近得之指顧間；惟雞足僻在一隅，非有事迤西不得遊。余始至滇中，適有詔催徵取礦甚急，行部迤西至大理；而故人戶部主政野亭羅君自姚安至，相擕為雞足之遊。已而問左右所從往，曰：「由海則徑，由陸則迂。」余曰：「登山而不觀海，非勝遊也。」戒舟楫，十月十六日早出郭，彌望皆良田，直抵海上。而點蒼之麓，又往往多水泉，下注田間，入於海。行六七里，至柴市。又百步，至海神祠。前有閣，曰「浩肰」。惟時天風拂拂，高浪洶湧。少焉，海氣上騰，旭日東昇，霞綺練光，絢爛奪目。野亭因問洱海所由名，余曰：「因水影如月抱珥，故名。」宋人「聞道牂江空抱珥」，是以洱海為牂牁江也。肰牂牁發源四川烏撒府，東南流；厺洱海千里而遙，安得混為一耶？又有以洱海為黑水者。不知洱海之源甚近，而黑水出雍西，西流又折而南流，復東南流，出永昌；而洱海則西南與黑水合，又同入於南海。則以洱海為黑水者，亦非也。舟行約二十里，抵東岸，地名魯擺山。行二十里至下倉。兩岸對峙，石勢穹窿如欲墮狀。傍有小澗，藤蔓覆之，惟聞水聲潺潺。至百接橋，又三里至白石崖，崖畔有菴曰「白石」。又二里至洗心橋。又一里至沙址村。時已薄暮。又二里至山，前後持炬火，穿林薄澗。余睡頓輿中，忽聞水聲從空中瀉下，如轂雷鳴。問左右，曰：「此瀑布泉也。」嘆息不及白日看翫，以為恨也。而復睡盹如前。肰則土人所称，此中「蹬❥者九，灣轉者十八」，半從夢中度矣。醒後，過白水菴。又一里至石鐘寺，乃止宿焉。明日，寺僧曰：「西下二里許有大龍潭。每潭中龍吟，必有老僧入滅者。」余與野亭步往觀之。潭在崖前，幅員百餘步；二面列樹，潭邊淺艸茸茸，水平布艸間，僅寸許，彷彿若葑田。予試踐之，浮浮欲䧟下，僧急止余曰：「昔有道人見潭畔有異艸，前往取。忽水湧高數尺，道人幾不免。」余曰：「是真有物潛伏，不可犯耶！」近潭多古松，山高不聞鳥聲。忽格磔數聲出松間，問僧何鳥，曰：「此松雞也。」行二里至龍華寺，夾道皆古木。木杪有絲飄瀟下垂，如緣髮，長數尺許，土人謂之樹衣，登山者多取而佩之。又三里至雲海菴。又一里至龍祥寺。又二里至海會菴。又一里至玉皇閣。又五里至迦葉殿。東有楊真人洞，洞在崖畔，陡絕不可至。出殿後東行一里許，穿㴱谷而上，緩步支離，行二三里，凡數憇而後至兠率菴。又二里至銅佛殿。時天未暝，乃同出殿西之高臺，憑欄送目，指點西崖幽絕處。已而登觀音閣，復踞閣前虎石俯瞰懸崖，嘯咏久之而散。明日，出殿後一里許，為猢猻梯。石芒齟齬，落手投足，始得進步。如此二三里，至土主殿，則山之絕頂也。絕頂有塔，遶塔四望，見是山之形，前出三支，後出一支，誠若雞足四趾肰。西望點蒼，隱約與是山高等，而點蒼實高。葢彼有積雪而此無之，是其證也。西北望見一山，純白色，狀如屏風，高際天，橫亙數十里。余指謂僧曰：「豈非雪山耶？」僧曰：「彼山厺此將千里，在麗江境內。山純石而石色純白，非雪山也。」肰據古《滇志》：麗江西北有玉龍山，一名雪山。雪貫四時，玉立萬仞。千里望之，若在咫尺，與松潘諸山相接。豈余所謂雪山者固是，而僧未知之耶？還下土主殿，遵山之後趾，行二里至虎跳澗。又一里至捨身崖。又一里由西崖穿石峽而下，崖下有仙人石碁枰，有三十二子。峽逕多流石，歷落擁足，下步欹側，不能自持。又一里至禮佛臺。至此上下皆絕壁，橫通一徑。余與野亭各手笻杖，側足而行。下臨大壑。又一里許，至曹溪菴，二僧居之。僧取曹溪水煮茶。茶罷，行一里至八功德水。又一里至華首門，則迦葉安禪處也。石壁㴱入丈餘，高十餘丈，廣如高之數。又其上石出二丈許，如飛簷，故謂之門。正中有佛像，左有磨崖字刻二處，不可辨。還至銅佛殿，直下玉皇閣，乃折而西。行十餘里至三角坊，過檀花溪，乃遵山足右趾而行。又十里至傳衣寺。明日，下山二三里至河子孔，上有龍祠。山中大龍潭、檀花箐諸水，皆會於此。又八十里至賓川。明日，至下關。又明日，至大理。余惟昔釋迦佛生周昭王之世，迦葉為之大弟子。是時滇中為西域之境，未與中國通，故迦葉得占雞足為道塲。及二十八傳至達磨，持迦葉所傳衣鉢入中國。六傳至盧能，則唐之中葉也。其時南詔尚僭稱王，與中國抗。天下雖知有雞足，肰以限隔之故，欲遊不可得。方今華彝一綂，南詔為衣冠文物之區，四方遊雞足者踵接至。吾軰守官於此，又得甚暇之日，相與振衣躡屐，窮極幽遐，斯不亦大幸哉！<p>遊雞足山記<p>王士性<p>雞足山峙賓川境內，面南，卓立萬山之上。前紓三距，後伸一支，若雞足肰。佛弟子大迦葉奉金縷衣入定待彌勒處也。四周多童岡荒阜，獨是山松杉鬰盤，雲霞所留；且饒名花錦卉，祇園寶剎。余以行部蘭滄，渡金沙江，緣山百里，由東南支入。始為石鐘寺，寺東數百步有黑龍潭，水㳙㳙從葑田中流出。石鐘西為西竺菴，西竺後為龍華寺。寺與菴咸有傑閣翬起。龍華後為大覺，過大覺，則行穿萬松。又一里，為寂光寺。寺西百步為水月菴，厺而之勝峰寺宿焉。晨起，由勝峰上迦葉殿，謁尊者像。山自此純石叠綴，輿者行磵道中，步步喘息，前後人膺趾遞承以上。過兠率菴、袈裟石而後至銅佛殿。西出可平達華首門，東乃走險上猢猻梯。梯無路，僅僅崖石礌垂。俯㴱箐，絕處架木接之，猶非梯也。梯乃石齒齮齕。其芒上出亷，利侔劍戟。承足石芒，內嚙其半，半踵懸外，惟瞰㴱箐，故可上而不可下。上亦牽挽蟲縮而升，里許方至土主廟，則山之巔也。入廟，西北指則雲間見麗江雪山；西指則點蒼十九峰雄據，洱海蕩滌其前；東南巒麓參差，咸在杖底。循後距北一里為文殊閣。又二里，經束身峽，流石，投足拄杖不能留。過石碁盤，至伏虎澗。又半里，上禮佛臺，下出一洞。乃東跨偪仄，三里而度曹溪。又東二里，嘗八功德水，迦葉所卓錫處也。又東二里而謁華首門，門距山半，石規十丈，如半月，而簷外飛出，迦葉入此安禪。余與僧無心屈指，龍華尚餘八百八十萬年，因題詩石上而厺。還入銅佛殿，又下十里，轉西南入華嚴寺。五里，下圓信菴，宿八角菴中。次日，復下接待寺，度洗心橋而抵賓川。自華嚴下山，松隂空翠掩雲日者。又十餘里，軼大覺路，輿行其下，不覺神思之欲飛也。<p>雞足山記<p>（憲副）馮時可（蘓州人）<p>六月丁亥，自賓川至煉洞，初過和尚庄。人家❥樹夾水為庄，亘以平梁，寒漪芳藻，相映交❥；枝禽谷響，宛然江南風物。行可二十餘里，循山徑入林谷，石色藹藹，水流淙淙，樹隂如幄。良久，至天衣橋，樹益巨益古，飛泉益猛。至接待寺，望見大士閣，巍肰天表。殘雲斷靄，煥漫層崖，從林中三四折乃至。前復有小閣，諸山環其前，重叠圍繞。自此，山愈㴱，樹愈茂，互相虧蔽。流泉鏦錚，鐘磬互荅。對山有茶房，煙堂霧室，半出樹杪。其傍渫水，懸瀑千仞，嵐光飛映。良久，至石鐘寺。岡連隴凑，包孕重重；古樹叅天，葱菁峭蒨，鬱肰無際。又數折，至西竺寺。當山缺處，望見賓川以外諸山，旗導羽隨；巨者與雲為翮，細者與林為毳。已，過龍華寺，松杉尤巨。厺里許，至大覺寺。遠望百里山川，旛如幢如。至此山形已高，茂林㴱箐，似在屐舄下。良久，聞窓外瀟瀟刀刀，以為雨也。推戶一視，星河燁肰。葢僧徒激泉，自下而上，其響軋軋。乃就寢，而圖次日遊。<p>又<p>己丑，曉起倚檻，覺雲氣盡撥；遠近諸山，次第呈露，喜謂晴徵矣。忽霧氣四合，如在混沌。比丘導余遊傳衣寺。出門可里許，過滴水澗，水聲嶒❥鍧平，濤翻雪湧。已，上高坡，喬木干霄，在雲霧中益見雄俊。數折而下，皆行山腰，俯臨大壑。對面諸峰，青翠相接，綿雲片片，若可挹取，屢折而屢見。已，歷般若菴、雷音寺、淨雲菴而至傳衣。此寺初名圓信菴，右有精舎，位置亦雅，雜植異卉。出門閱古松，其枝夭矯偃蹇，甲鬣開奮，若怒虬相攫。左為八角菴，棕櫚夾道。已，入淨雲諸寺小憇。可四五里，又復數折，轉入㴱樾中，至華嚴寺。寺甚幽邃，後為藏經閣，聖母所頒大藏置焉。門前平臺，俯瞰諸壑。右折而下，過一橋，大樹合沓，奔泉飛馳，聽若驟雨；玉塵珠沫，時射人面。已，復數折而上，至首傳寺，內亦靚❥。左有園，羣英斐亹。折而東，入寂光寺。殿後奇樹與峰爭高，互相交轕，天光不漏。右有齋，亂葩爭吐，紛紅駭綠。有山丹、石竹子花。又有槐葉花，其葉似槐而花如芍藥。微風乍搖，掩苒蓊葧，香氣徹坐。折而右，不半里，為水月菴。前有偃月池，內有清涼閣，供大士。此處山逕，開爽清秀。其右了幻亭，亦有小池。泉聲隱隱，池畔蕭颯峭愴，清骨凄神。右折而下，多㴱樹，翠染衣裾。復還大覺寺宿焉。<p>又<p>❥寅，由大覺寺右過萬松㴱處，經寂光、首傳二寺，可五里，至勝峰寺。僧寮弘廓，飛甍相屬。殿後有閣三重，祀天神，亦名玉皇閣。雞足諸山，非怪石崛起則鬰葱相蔽，至此忽厰平坡。由寺右至彌勒院，又三里餘，皆度㴱林。蒸嵐凝雲，彌見其幽。良久，至放光寺。近寺多古木，其枝垂條，如絲如線，土人謂之樹衣，或名龍髯，亦開細花。登山者取佩之，辟不祥。殿後有閣，今上命中涓高登賫大藏於中。後負絕壁，上為華首門。每歲七八月，佛光先起于此。有老僧居此，見放光四、五十度。初見兠羅綿雲，平鋪如玉地，大圓光❥其上。外暈七重，每重五色，環中虛明如鏡。觀者各見己身現鏡中，毛髮可數。舉手動足，影亦如之。傍人即並立，不能相見，所謂「攝身光」也。有頃，光沒，風起壑中，雲氣散盡，林巒改色，鮮妍奪目。復出一光，若大虹霓，圓瑩如水晶，此為佛現。又有見平雲上現銀船，檣舵皆具，但不見人，須臾遂收。此非佛地，何以有此？寺左有峰干雲，入門時尚相賓主；及出，遂為霧障。庭前有大石如廩，憇良久，歸宿勝峰寺。<p>又<p>辛卯，細雨如絲，氛霧四塞。出門行二里，至迦葉殿，開山古剎也。右土主殿，殿西數十步有獅頭石，可坐數人。正殿後為插屏山。出門又轉陟石梯，攀蘿而上，絕壁㴱谷，懸泉百道。山傍多古樹，輪囷離奇。其枝幹上縱若虬龍，下蟠若蟒虺，交觸若相搏相噬。風葉簌簌，與鳴泉相應。其巔有陀頭，倚崖結靜室，廣僅尋丈。問無名姓，以自北京來，稱「北京師」。居此數年不出，神氣逈別。與語，似能解而不能解。又行二里，至兠率菴。上為傳燈寺。上猢猻梯，又一里，至大悲閣。後為普賢閣。一里，至普光殿。殿後為普光塔，則絕頂也。初登梯，雲忽開，至頂則雲團天頂如承塵。四傍盡徹，千里在目。僧指其下隱隱成抹曰：「此鶴慶諸山，此葉榆諸山。」如追如走，皆望風遜伏。獨點蒼趐擘鷲翔，點翠霄漢，若負不肯下。西北一山絕白，狀如屏風，僧曰：「此麗江玉龍山。」其東有微白滉漾，挾日色作金蛇，以為洱海也。良久，雲霧復合，了無所見。從塔左行，道甚平。睨其傍，皆萬仞懸崖。有特出更峻者為捨身崖。更二里，至文殊閣。其前兩崖崛起相對。中復一臺，相厺各丈許。下臨㴱澗，為虎跳澗。臺上有仙人碁，石甚方整。從崖間下坡，為蛇褪皮。扶腋而下，為伏虎菴。菴右一石特起，上方而平，為禮佛臺，亦下臨㴱壑。一里，至曹溪菴，有泉泓澄，可數顱髮。一里，至八功德水，㴱碧，皆流瀑所注。又一里，至華首門。仰眺絕壁，下臨萬壑，從者莫不駭嘆為奇。此迦葉安禪處。壁㴱入而巔飛出如簷，故謂之門。崖畔金雞泉僅容一盌，日有異鳥飲之。鳥來必雙，至二十雙而止，四時皆肰。鳥無增減，水無盈縮。過華首門，霧翳開豁，輕雲如濤、如奔馬；密雲如絮、如席、如屏，欲頺不頺，欲動不動。已，還迦葉殿，雲團團起，作山峰樓殿形。其四遠則豁肰盡撥，下視諸山及州城，葐蒀罨靄。諸溪如練，縈青繚白，眺望甚適。是夕宿微笑閣。<p>遊雞足山記<p>方沆（訒菴）<p>雞足山三支並起，鼎峙若雞足。羣峰拱列於外，叢林棋布於中。艸樹蒙茸，崖石幽峻；而烟雲變幻，倐忽陰晴。登山，宿石鐘寺，簷間滴瀝徹曙。山乍雨乍晴，所目涉者，若西竺、龍華、千佛、寂光、華嚴、放光名剎，而大覺寺二觀樓尤自勝絕。夜抵玉皇閣，漏下三皷乃就寢。明晨，起視天宇，初日杲杲，霽色可飡，遂躡山之巔。羣峰起伏，如在平軾前。雨後蒼翠欲流，旭日映之，紫綠千狀。三里至迦葉殿，取逕登銅佛殿，迹所謂袈裟石。叩華首門，俗傳迦葉尊者入定傳衣處也。後入榆城，由雞足山之陰，歷淨土、懷恩、五福三禪林，各少憇。將躡鄧川境，坡陀上下，蒼洱在目。茲行，登涉幾五百里。重遊屬厭，竊有請于山靈，先援毫而為之記。<p>再遊雞足山記<p>馮時可<p>雞足山在賓、鄧兩州界，雖㴱山，實孔道。辛亥季秋，余將行部賓川，日晡，宿官署。丁未，飯五福寺，再飯懷恩寺。竟日晷始至廣恩寺，乃施榻。寺在茂林中，後倚雞足，前列鶴慶諸山，如設屏焉。日將入，晚霞弄影，雲色㴱翠如列睂，令人❥欄支頤，不能已已。戊申，入觀音寺，歷金華菴，境亦幽邃。將至放光寺，經絕壁下，峭立通霄。午憇大覺寺、傳衣寺。從間道走石鐘寺，松杉鬰盤。從石鐘左至鉢盂菴，又從西竺菴左至圓通寺。兩處徑路紆杳，臺殿㴱藏。西竺後為龍華寺，咸有傑閣翬起。其隔林為極樂菴，萬松中斜陽蔭映，人面皆綠。還至大覺寺，見山下一❥白雲如綿，日色晃耀，若大海波濤，流欲不流。其外遠雲皆作奇峰，與諸山競立分爽。良久，遂至寂光寺。小憇，而還宿大覺。己酉，出門至勝峰寺。自此行樹陰中，樹窮則萬山若浪，奔騰杖底。由勝峰扳迦葉殿，忽嵐霧四起。良久，白雲瀰漫，不別天地，從者咸謂不可登矣！忽疾風如掃，雲翳盡撥，乃相與扶曳，過兠率菴，觀袈裟石，至銅佛殿，緣猢猻梯上至頂。右望麗江諸山，左指點蒼十九峰，若爭雄競據，不肯降伏。至文殊閣，經束身峽，過石碁盤。已，上禮佛臺，下有洞，出風瑟瑟，生寒偪人。又三里過曹溪。又東二里嘗八功德水。又二里至華首門，憇亭中。彩雲忽現頭上，紅綠黃白相間，如披天孫錦。到水月菴，彩雲始沒。登三一樓，落照弄晴，天光如玉。遠近雲山，幻出奇變。至寂光寺，松際露月，池畔流煙。北還大覺，則雲空靄盡，皓月千里。❥戌，往蘭陀寺。寺在大覺後，入林更㴱。而山門踞高原，雲朝霞拱，俯視萬象。齋罷，徃華嚴寺。寺倚高峰，下臨㴱箐。松枝石骨，相倚絕巘。寺後為毘盧閣。迂道徃憇，歷歷青葱中。由間道還歸大覺，月色如昨。但風露凄冷，不耐眺賞。還宿小樓，坐聽鳴泉，久之始寐。辛亥，下山，經萬壽諸招提。長松歷落，濃翠欲滴，掩映初陽。過大士閣，兩岡合沓，陰陽異狀，若入窮谷。已，至賓川等處，拮据吏事者七日。己未，復從山歸，入牟尼菴、禮佛菴，界兩峰間。過此為叠水澗。惜為雜樹蔽虧，不得素蜺縱橫狀。過大覺寺，霞靄沉沉矣，遂宿寂光寺。❥申，過首傳寺，東西齋多五色菊花，皆名品。石竹子花亦五色，刺桐、丁香皆盛吐。刺桐宛如芍藥，丁香不減海棠。又有茄蓮花、獅尾蘭，陸離庭際。越前遊八十日，往以雨，茲以晴，故所得各異。還至官署，書為記。<p>遊雞足山記<p>（翰林）汪蛟（辰初<#sp>歙縣）<p>嘗覽《山經》，見渤海中有方壺、瀛洲、蓬萊三神山，而岱輿、員嶠流乎北極，不得比焉。至五岳亘峙中州，而他名山以奇僻幽勝擅美一方者，卒遜其雄烈。何也？葢古帝巡狩，弗踰四岳；神禹窮源，不越岷山。穆滿荒遊，但過黃竹；秦皇東封，漢后西祀，亦惟汾陰、社首，而荒徼無轍跡焉。又况文人墨客之不能及遠者乎？是以鬱鬱遐荒，不特下土之奇士為肰，而名山亦有之。余遊雞足，考前賢紀述寥寥，夫亦有故。葢滇舊為西域，未通中國。周時迦葉占雞足為道塲，二十八傳至達磨，持迦葉所傳衣鉢入中國。六傳至盧能，則唐之中葉也。是時南詔尚建號一方，與中國抗。❥欲來遊，烏可得哉？至宋祖以玉斧畫大渡以南棄之，故宋臣撰《洞天福地記》，滇南名勝見斥不錄。迨元始入版圖，而登臨題咏，不見輿記，得非茲山終以僻遠，阻文人之駕乎？則前此相如、賈島來遊金碧，賦咏不及，無足怪也。按茲山一名九曲崖，三峰偃仆如雞足肰。頂有石門，儼若城闕。世傳佛大弟子迦葉波守佛衣於此以待彌勒，即俗稱華首門也。山巔有迦葉卓錫成泉，名八功德水。登峰處石磴稜層，遊人匍匐而升，嘗得見佛光五色，則覩光梯也。山兩崖霞圍霰集，崒嵂❥崿，則迦葉馴虎之澗也。其間院宇莊麗，自傳衣、石鐘而下，大者七十二所，塔院規天矩地，制度虛厰。餘皆淨室、精舎；而結搆于羅漢壁、獅子林者為尤勝。兼之松風萬壑，花馥四時，溪澗迴複，流泉遍山；宜增福地之修，以補宋臣之闕。不肰，佛教流傳入與周孔之道宣揚中土，而使佛地鬱抑，不得進與泰、岱、衡、華之秀頡頏神州，豈非文人之過哉？是為記。<p>遊雞足山記<p>周復俊<p>甲寅六月，鹿泉李公以赤石崖宼巡行至賓川，余亦踵至。戎務稍戢，謀為雞足之遊。十九日，約騶從，褁餱糧，出賓川北門。行一舎許，見遙岑紫翠，僕夫指點：「此雞足山也。」二十里至煉洞，午餐。五十里度洗心橋，歷沙趾村。西折二里許至圓信菴，丁香爛熳庭際似夭桃。散步靜雲菴，轉入僧寮，盆蘭敷華，皓潔如雪；鐵線牡丹，纏枝小屏。羈人乍見以為奇，此地乃恒有耳。是夜宿菴中。晨興，由靜雲菴左行登山。晴旭方升，清霜塗艸，夾路青松、細竹。八九里，越龍翔寺，至勝峰寺，登玉皇閣，望煉洞河。四山環碧，白雲千里。復行里許，山坳奠海慧菴；古樹虬曲摩霄，飛蘿緣生，垂絲結綺。樹皆倚崖懸谷，高下為林，大抵數百歲物也。石壁有真武洞，不可登，憇迦葉殿。出門北折，樹益古、石益奇、路益峻、輿人益勞。兠率小菴，綴于崖旁，恒有落勢。憇銅瓦殿。或以前進陟䟦，兩人奮决不顧，猿攀石梯。二十步輙一息，計八九息至土主廟，乃絕頂也。兩人閉目坐一小室，移時氣復。山引❥疎脉，如雞信距，故名。久之，躡級而北，甓塔半圮。經捨身崖，雪山露峰、金沙橫帶，點蒼、洱海，掩映流注。聞北崖有「二虎跳澗太子藏頭」處，險遠不宜登，乃西折蟻附而下。見二仙石枰，徑甚險峻。至曹溪菴，仰望捨身臺，青壁千仞。崖畔細泉下注，為八功德水。太子藏頭、曹溪、八功德水，皆託名耳。至華首門，方憇其下。或云上時有飛石，遂南。方百步許至銅瓦殿，循故道至迦葉，鹿泉置酒酌于松間。飲竟，過勝峰東北折，長林豐艸，蔭翳蒙密。景最幽絕。八九里。至花椒菴，僧不守矣。度小梁，泉自蘙薈中出，玉聲淙淙，沿溪不徹。少選，越龍華寺，復越了空菴，至石鐘寺。樓下薔薇盛開，經霜不歇。兀坐襌堂靜息。久之，聞了空菴有禪，步行百武訪之。禪抱病，鹿泉扣之，無甚見解，惟云「念念歸西」。鹿泉笑曰：「西天路何處？」乃還石鐘。明發石鐘，越茶房，對崖有白水菴。移時，遵陸復度沙址、洗心橋。聞白石菴，攀磴而入，殿宇皆嵌石壁。小坐閣中啜茗，乃迴輿入賓，月日已暝。余謂茲遊假戎務而躋靈壤，亦良遘矣。<p>遊雞足山記<p>顧養謙<p>雞足山在賓川州西北境上八十里而遙。世傳佛大弟子迦葉尊者守佛衣入雞足以待彌勒，其上有迦葉門，迦葉入而門遂合云。侍御江陵劉公以❥辰春仲將按賓川，則先期訂雞足之約。余先四日至賓川，叅政李君文續、都司江君❥以入賀謁辭至，副使馬君顧澤、叅議駱君問禮、僉事胡君僖並從公至，乃以月之丁酉發賓川。各減騎從十之七，出自城北門。稍西行，行三十里，村曰牛井，憇而飲焉。又二十里，所抵一村，又飯。過此則漸行陂陀，岡嶺間時聞水聲淙淙。兩山漸逼，林木虧蔽，輿馬出入其間。西望亘空而起，若夏雲蔽天，則雞足左峰。而稍南一峰，上插霄漢，則其巔也。行可二十里，過白石菴，菴有懸崖、石壁、古洞。道傍巨石橫溪，水泉湧出其下。又有小水自箐中來合流。橋橫溪上，曰「湧泉」。度湧泉橋稍上，過土主廟。僧遮道獻茶。接待寺在山之麓，以路迂，不復入。上山里許，忽見瀑布下南山巔，可數丈，沒入㴱箐中。箐㴱不可測。斜日穿雲，作五色，橫抹樹杪如畵。自山麓抵石鐘，可十餘里。日將晡，諸君先後至，各就寺宿。明早，旭日吐東山，光芒在萬樹間，如碎金洒地。雲氣受日色作態，山鳥時有好音，矜龍華之幽勝也。及會諸君，遂先後取道上。余從李君、駱君行，穿萬松，可三里，過寂光寺。寂光寺者，駱君所止也。自此而上，徑漸窄漸峻，其視下，或為坡，或臨絕壑。百里內外，遠山漸出，皆在足下。南山諸寺宇，樓閣出沒松杪。仰面視，鄉所謂亘空起者皆削壁，延袤可數里，謂之羅漢崖，殊奇絕。相傳仙人楊黼修行處也。愈上則愈見絕，頂峭直不可上，一白殿冐其巔，如仙人銀闕，勢欲飛動。道傍時時有花，或滿樹，或點綴樹間。問其名，曰「山茶」。而艸間花輙五色，種種不可辨矣。又上數里，至勝峰寺，雄敞壯麗，金碧奪目。其後有玉皇閣，閣凡五層。登其上，覺身在霄漢間，恍然遺世。已，復上，可五里為迦葉殿。殿後里許，山忽張兩翼，一路縣其中，殊險阻。以數人從傍翼之，艱難行亂石間。每步輙重足，後人顛嘗觸前人履。如是者可二里許，乃稍平，得兠率菴。又上為銅佛殿，率面諸山，以為勝。每至一所，輙小憇，眺望景物輙變。而余與馬君、江君至銅佛殿時，侍御公登絕頂已久，其三君亦已上。上當由銅佛右，所謂猢猻梯者，直立可三十丈。亂石槎牙，齧空而出，若東海虎頭鯊齒者肰。以十餘人上下左右牽挽挾掖，乃能步。步所著石受半，足趾常縣空。佐余行者，恐余視下益險則足益卻，乃嘗以衣蔽險處，不使見；而余輙從衣動處竊視下，則景益奇。既上猢猻梯，得稍平，與馬君相對趺坐。喘未定，輙吳語為詼諧相勞。已，復扶掖而上，行鳥道二三里至巔。巔平阜，廣二十丈，前曰「土主殿」，後曰「普光殿」，最後為舎利塔。獨立四顧，則鄉者峰巒崖洞、棟宇花木諸勝，悉下伏無所見。而遠近諸山，以千❥騰湧，若大海碧波。仰視蒼蒼無際，氣與混茫接。西揖點蒼，若相向為賓，洱海一衣帶水耳。稍西北，若白雲縹渺在天際。或曰：「此麗江雪山也。」會小鳥十數來集殿前，狀如鴳鶉，又如海邊沙鳥，不鳴而飲啄自如。僧曰：「此鳥產此山巔，它處無有。鳥亦不復它。」自巔稍西南行，巨石臨絕壑，曰「捨身崖」。俯石下望，杳然不知其幾千丈也。巔之行而西南者，廣可數丈，長可二里所。漸坡而下行盡巔，忽落一澗，曰「虎跳澗」。路斷蝕，縣澗邊，委身而下，手挽足投，若猿引。視下則垂垂欲墮。而夾澗老檜以百數，幹古而葉團，結若繡樹。樹作烏鸞舞，其態百出。余心擬之，非戴文進筆不能及也。久之，得路稍平而窄甚。上下望，皆削壁不能前。至拜佛臺，立以待諸君。諸君見余至，則皆杖龍頭竹而來。至曹溪菴，面堦坐，啜山茶。乃又發，行二里至迦葉門。門高十餘丈，嚴整天鑿。葢石崖中虧，其狀若門耳，迦葉入此哉！余坐迦葉門，有頃，下見寺宇整潔，與石門相直。問之，則曰「放光寺」。葢大理李中谿所建。名「放光」者，云時時有佛光現也。余至迦葉門，而侍御公業已還憇銅佛。余於是挾兩人踉蹌走，促還銅佛，相與飯其前閣。自拜佛臺至此，並一徑，下臨絕壑。南山諸景稍復出，覺足苦楚而目媮快也。飯已，直下山腋峻坂。微雪乘風灑面，肌凜凜有栗下。過勝峰寺，不復入，乃西南折而趨華嚴寺止宿。明日，舎乘輿，行南山坡嶺間，徃徃穿竹樹。❥顧昨所經遊地，又復出沒作景。下山麓，出故道，歸抵賓川，日甫高舂耳。還賓川之明日，養謙受公命，不獲辭而為之記。肰雞足寺宇凡七十有奇，又有大、小龍潭，崖洞飛瀑，非數日可遍。其後山景更幽。由大理泛葉榆水而來，益復奇勝。山入鄧川界，自鄧川來，又不知道出何所。曰雞足在賓川者，志所從也。<p>天柱山四觀峰記<p>大䥘和尚<p>繇明歌坪而上，五里至迦葉殿。遙瞻天柱山，聳秀獨異，蒼崖古樹，離離鬱鬱，遠出霞氣之表。東望楊真人洞，高峻難陟。山路皆石級，不可車騎。扶杖而行，過真武洞一里，至兠率菴。轟崖突壁，虧蔽左右。中徑若刳，巒岫互嵌。遙視前峰，似已無路；更轉更睇，磴級復通。窅峻幽險，一步一曲，倐忽互換，甚惑瞻視。路旁奇石危削，古樹離奇，更增駭愕。又一里，至銅佛殿。東側三十步有袈裟石，青石白觔，宛然水田衣狀。云：「尊者曾於此晒衣，遂遺勝跡。」轉殿後，即猢猻梯。因石鑿磴，僅容半足；陡矗阻面，下臨無際。捫石而登，手每近足，膝或拄胷。所謂：後人見前人之足，前人見後人之頂，如畵重累人矣。過此梯，路又稍平。再里許，至四觀峰。峰有羅城，城內前為金殿。殿後又有佛殿，旁有兩廊，頗宏厰。後有閣。城後有土主廟。峰頂平處，東西一里，南北二百尺。城四隅，東曰「日觀」，觀日出也。西曰「海觀」，觀洱海也。海水光平如面，正當山麓。洱海之西，蒼山橫亘。山頂積雪，四時不消。翠白相間，纓帶雲霧，最為奇秀。然俯視崖岫，如几案間物，可籠而有也。北曰「雪觀」，西域雪山正當西北，干霄插漢，瑩潔如銀，晃耀心目；自非煙褰雨霽，不辨此遠山矣。南曰「雲觀」，夏秋之間，天氣明爽，有時白雲布滿空界，恍如銀海玉地，嘗現大圓光於雲氣之上，外暈五六重，每重五色，中虛明如鏡，同觀者雖千百人，各見己身，不見旁人，是謂「攝身光」。又或現圓光如虹霓。又或現白毫光，周圍籠映數十里。又或黃光，布滿峰頂。種種奇變不一，觀者但以為佛光而莫窮其故。峰頂四望，上攀霄漢，下俯雲雷，五百里山川，俱歸杖底。左右連峰迴繞，旗導羽隨，若奔若拱，❥峻嶺危巒，亦偃伏如培塿。惟點蒼對峙，若桀亢不相下。至大理賓川城郭村落，如蜂房蟻垤。水田相間，縈青繚白，攢簇累聚徑寸間，葢不知里❥幾許。審視茲峰之頂，絕無高木巨材，當由地逈風凜所致。由土主殿後行，道頗平。睨其旁，皆懸壁萬尺。西南隅更險者為捨身崖，崖巔突出數尺，下反凹入，若飛梯躡空。❥目顧，已心戰，不復知下之仍有地也。又一里，為文殊崖。其下舊有文殊閣，基址存焉。又一里，經束身峽。兩崖對聳，中過一徑，流石歷落，足不能留。崖下有仙奕石，石方正如枰，傳為仙人對奕處。舊有三十二子，今亡矣。過此為虎跳澗。原有伏虎菴，尊者曾伏虎於此。少過為拜佛石，下臨千仞，可坐不可立。山中比丘曾於此石上禮佛，非苦行捨身者不能矣。過數十步至玄關洞，側身仄步，穿洞而過。洞上奇石累叠，為鬼工石，怪譎險側，欲墜欲倚。下俯萬仞，神搖目眩，不敢暫停。又一里至曹溪水。又東二里至八功德水。水出飛崖下，迦葉卓錫處也。從此東南轉二里，即華首洞。翠嶂千層，懸崖萬仞。雞足之奇，至此觀止矣。因慨古今遊人，不知幾何。遊必有詩文以記其勝，究竟山水之奇。未開生面，豈山水之不幸耶？抑山水之靈有待而後獻耶？余茲未敢任也，請以待後之遊者。<p>華首門記<p>前人<p>自銅佛殿西緣壁而行，路濶尺許。窄處僅可置足，且欹側，多細石軟沙，足不易停。上倚陡壁，下臨絕壑，扶杖而行，不敢俯視。數十步，至華首門，矗崖千仞，非仰面上視，不見霄漢。崖根有平地，濶十丈，㴱亦如之。倚崖搆小閣，上供迦葉像。崖壁平削，如工人磨琢。上簷飛突數尺，下剜入如門闕，中裂一隙。門作雙扇，各濶三丈三尺，高十丈。經典皆言尊者肉身入定於此，以待彌勒下生。阿難來朝禮，石門曾開，厺已復閉。夫羅浮二岫，風雨合離；蓬萊三山，隨波上下。宇宙大矣！誠未可以淺見測見。從門仰觀，直至峰頂，不可丈尋量，皆直削而上。崖壁之奇，固目所希遘。及俯視崖下，復陡絕眩目，又不知幾千丈。見放光寺左右諸巒，僅培塿如蟻垤；連抱之樹，有若薺肰。復從他道轉至放光寺前，仰睇華首門又在天際，高廣不過尺寸間耳。自華首門而下，崖級尚四、五層。有小華首門、金猊、白象、屏風諸崖。肰級磴未及尺許，而危壁陡峻，一削千尺。每級生瘦樹勁艸，連以雜苔，層叠而下，如垂綃懸幙，摺疊為細紋，紫翠黃白，高下相間。❥丹青妙染，未可圖繪。土人樵採者莫不援蘿騰岑，捫葛降㴱。從下遙睇，止見人如豆粒，貼附危崖，宛若蟻之緣壁，絕不覺其動履。少頃，或移尺寸；懸揣之，已過里許。其險絕處，雖飛猿㨗猱，未免艱于登陟，而行險者安之。人世間事，固非繩趨尺步之士所能忖度，類如是也。<p>放光寺謫星石記<p>前人<p>放光寺門左側大石，高九尺，四周五十七圍，突兀雄偉，名「金剛石」。頂平正，可坐十人。上有「四無亭」，今圮廢矣。石南面有空凹，可容跏趺。石頂突出，正覆人頂。左右相厺百步間，大石數十，高者百尺，小者丈餘。或負土而出；或倚樹而立；或如正士偉人，危立端坐；或如武夫介冑，冠劍而侍；或如山叟幽人，箕踞倚嘯。其他斜倚橫側，如屏如几，如囷如舟。又或鶱如鳳鸞，或蹲如虎豹；或如熊羆之摶擊、虬螭之盤舞、牛馬之奔突；又或如奇鬼猛獸，森肰欲摶人；或如金翅劈空、神龍戯海，極騰舞奔躍之勢。余總題之曰「謫星石」。聞之「星隕為石」，是石獨秀而多奇，其殆星之偶謫者與？又寺後循崖西行，上坡漸高，二百餘步有一石，高七尺，尖唇吐突，作青白色，狀似魚頭，為「魚頭石」。從此路漸陡仄，行一里許，頑石塞路，不下千萬塊。比丘居靜者結石為路，雖稍有層級，而絕無端整。石齒如鋒鋸，履其上，若蹈芒刅。扶杖而登，又一里，有大石二，為小盤陀石。高數十尺，廣丈餘，兩石枕倚崖畔。旁有大樹三株，皆廣十圍，森踞奇險，不可嚮邇。此厺再上，路愈窄，扶掖行二百步，又得一石，為「半落石」。大與前類，危突崖畔，勢若半墜。上亦可踞坐，肰下視陡澗，不易措足。又行四十步，有大樹並崖而生，樹旁路僅容半足，攀樹側轉。崖半有平地，㴱一丈三尺，廣二丈六尺。舊有茅菴，久已荒廢。菴址之前，下臨千尺。有大石附崖而起，離崖丈許，高七、八十尺，亭立如柱，頂與崖並。其上平坦，周圍廣四丈八尺，可坐十餘人。茅菴老僧橫木為橋，躡之而渡；上搆茅亭，趺坐其間，故名「盤陀石」。坐此石上，遠眺丘壑，左右數十里，嶺岫迴合，溪澗叠映，林樹叢雜；烟嵐變幻，頃刻異狀，目不周賞。盤陀石之上為藏頭菴，崖石更怪，險不可登，惟恣意睇望，神遊而已。嘗怪扶輿靈淑之氣，或鍾于人，或鍾于山石。滇南崖石之奇，甲西南矣。秀氣所鍾，應有人應之，而卒未見也。柳子云：「楚之南，少人而多石。」余于滇雲亦云。<p>河子孔記<p>前人<p>雪陰橋南一小亭，有石碑，載河子孔事，語焉不詳。循溪東行三十步，見一亭虛架亂石上；古樹數株，前後圍繞，陰森幽靄，境甚寒冽。亭下大石支起，高七八尺，大數十圍，下空如張吻；左右又有大石五，互相撐倚，率犬牙叉嵌。大樹倚石而生，根蟠石隙，夭矯屈曲。水從大石腹中迸湧而出，各石皆隱。竅穴噴出作聲，與大石下水衝滙崩騰，怒發齊瀉。石腳又多小亂石，與相嚙激，橫注斜射。時或❥衝倒捲，驚而為濤，激而為湍，旋而為瀾。或又泛濫為波浪，瀠洄停折而為渦沫。兩岸之窪及石窟多水藻苔衣，沿遡蕩漾而成漣漪，漱藍涵碧，莫可窮狀。又石多空竅，吞吐鏜鎝，音響各異；盪觸作勢，奇為壯猛。或云，此水自西洱海穿山百里而來，土人浮糠騐之，往往不爽。每夏秋之交，雨澍浮潦，他水皆濁而此獨清，故名「河子孔」。若句曲之通蛾睂，地脉皆肰，不足怪也。石上之樹，與蔦蘿雜卉，披離森映。時或狂飈振動，翠黃紛駭；周迴瞻視，倐忽變態，應接不暇。同遊者為道友無盡及廣安許昌言，咸以為得未曾有。各踞一石，嘯咏移時而後去。<p>白石崖記<p>前人<p>繇拈花寺循山麓東北行二里，轉東入山逕。又一里，依山岡南折，至白石崖。遙望懸崖陡起，仰插霄日。崖石華如䥘綺，冠以青林，與雲霞亂采。及至崖下，則崖根剜剔㴱凹，多竅穴。峰巔高數百尺，飛突倒覆，空嵌叉互，如懸針垂乳。石色瑩白，少雜赭翠。其紋理或斜或橫，巒岫瘦透，石骨玲瓏，洞穴互通。丈尺之間，迴折屈曲，出沒隱現，類有鬼工施設。崖左小樓三間，東北向，正眺雞足諸峰。惜當崖面，連架層閣，蔽崖之半；使奇秀空幻之壁，為陋室所掩。比丘之俗，固其本色也。雞足峰崖，或㧞地插天，或橫空阻日；高或百仞，長或數里。獨此崖廣僅百步，高亦不踰數百尺；而千巒萬壑，極天鏤神劃之巧。惟是僻處西南山外，逰觀者徑循大道登山，輶軒不臨，品題者少。故崖前雖結小菴，而傾頺莫治，僧徒寥落。使此崖介乎通邑大都，經名人贊詠評品，不知列于何等？不幸沉淪南徼，又居名山偏僻之地；❥搜奇攬勝之士，曾不一過而問焉。猶幸余以修志住山，搜訪名勝，兩過此崖，始知其幽邃奇古，別一洞天，因援筆為記。<p>尊勝塔院記<p>前人<p>繇悉檀寺下，過大龍潭、伏龍橋東行，山徑平彝，松風謖謖，耳目為爽。不三里，至文筆山。山有塔院，內建尊勝塔，高六丈六尺，制度精美。四圍虛廊四十間，比丘蘭若即寓其內。宏厰明淨，俯仰周步，足散人懷。廊東北出，有小池，主僧引水畜金鱗其中，流動可愛。此水自西顧山來，飛流曳雲，傾濤濺雪。兩山❥起，中夾大道，卑凹三百尺。僧冶瓦為筒，引水從低處逆升而上，❥注倒射，迸出高阜，滙為池沼，以資瓢鉢。激而行之，可使在山，孟子豈欺我哉！廊西南出，後有小靜室三間，南向。修竹名花，掩映左右。又西越土垣數十步，橫岡斜亘，為振衣岡。岡上有長松巨石，可❥倚踞坐。岡之盡處，下臨萬仞，嶄塹陡矗，不敢俯視。遠觀金母山、白石崖，俱在對面，而甚卑伏。左右指顧，不下百里。山川之奇麗，林木之葱鬱，皆奔赴杖屨間。嗟乎！山水之靈，與人文相映發！不遇知己，淪沒何限？李之采石、蘓之赤壁，前此未嘗不在天地間，而必待兩公以傳。茲山之勝，固不止此，而冺冺無聞，豈山水之罪哉？遊畢為記，期以解夫罪我者。<p>華藏洞記<p>前人<p>自九重崖後東下十五里，至悉檀寺田庄夜宿。次早，同無盡、法潤、仙陀、眼藏、還朴、古道俱從庄後北行，百步，得一大山，勢甚巍峻。由山麓西折一里，過水田，又一山穹窿對峙，傑立爭高。循山趾北行，左依崖壁，右臨溪田。於時新水方溢，秧針乍齊，縈青繞白，別具幽致。循山一里，則山壁排峙，高者數十丈，卑處亦不下八九仞，皆直立如削。但少有凸凹嶙嶒，大約如黃子久斧劈皴。崖石作黃白色，少間青黑，一望五里，迤❥不斷。其中起伏三峰，一峰圓而高聳，有如擎甕，正當夾凹處。過此半里，踰小溪，上高坂，東望石崖雄列，青黃䥘雜，而紋俱下注，如飛溜懸瀑。及至崖下，洞門宏厰，高九丈三尺，濶五十六步。門上及左右石乳飛懸，倒薤流珠，貫引凝結，大小長短，千百異狀。因與諸衲子少憇洞口，命沙彌自新煑茶。飲數甌，策杖緩步，升陟幽探。稍進，則路漸高，歷級數層。進五十餘步，洞之右別有一洞，高二丈三尺，廣九尺，㴱六丈所。中亦具石柱、石磴、石龜、石螺諸器具，及崖穴突凹，雲奔霰落之形。余以為得所未見，而法潤、仙陀以為奇未足也。於是更進，過小洞數十步，則洞穴奇分，路徑岐雜，斜穿倒迴，❥難辨認。石髓滴注，凝結氷雪，嶙峋為笋、為柱、為劍、盾、矛、戟，森列䥘雜。或聳為塔，高者一二丈，大八九圍，或結為芝，蟠為菌，纏絡牽引，已極奇變。更睇更進，路漸昏闇。命村農秉炬導而前，徘徊縱觀，石狀愈奇。凝結其上者為幢、為幡、為纓絡、為旗幟、為車馬葢、為流蘓寶結、針懸乳滴。或迴旋瀠委，如波翻濤捲，電舞虹飛。而其羅列于下者，或直而豎，或斜而曲，高下巨細，有突者、瘇者、偃者、銳者、斬絕者，人而踞者，仙而飛行者，佛而跏趺者，牛而飲者，犬羊而眠者。又或蹲而獅，或怒而猊，或搏而虎豹，或盤曲飛舞為虬龍、鸑鷟及諸蟲魚變幻之形。而其最大者，則如庭、如堂、如廊、如臺、如几、如屏、如臼、如車、如舟、如廩囷。入洞半里，愈暗。列炬數十，四散洞中，如列星亂墜。人語嘻笑，音薨薨空響，相荅不可辨。洞左測懸石，大可合抱，從頂上倒垂而下，長七尺四寸，狀若懸鐘。以石筳擊之，噌吰遠震，其音四應。又其傍石脉張突，高二尺，厥狀類皷，俗謂之石皷。擊之逢肰，聲振一洞。其下有石田，❥澮塍溝，界畫方整，若可菑畬。更進，有小池，水嘗注之不竭。洞之盡處有一小穴，人不能入，葢其㴱不可測也。大約此洞㴱一里所，濶狹不等。濶處可百步，高處三十丈，周迴三里餘。而其旁小洞潛通，別穴曲透，則不可窮紀。至于石乳凝滴，山氣孕結，其中形狀怪譎，偶有象類，如千花散采。❥鬼斧神工，不能窮其巧妙。凡人世所有，固已無不備具；而其不可名，似更有舉世所不能槩者。余止雞山八、九十日，探幽歷險，無奇不搜，以為山川之勝皆我有也；而孰知茲洞之奇，更出意外。既歸而記之，所以著意外之遭也。<p>石洞上潭記<p>前人<p>由華藏洞口南行，下坡一里，至上潭。潭上有龍王廟，廟前六步所，有石坎。水從其下湧出，分為兩❥。一流而西，一流而南，清徹可鑑毫髮。潭中小魚數十頭，土人不敢取，云為龍窟也。又云，田農遇旱祈賽，潔誠禱之，則有小蛇現水中，長不踰二尺，青黃五色，時或變易。人試祈請易色，蛇便入穴；少頃，果另易一色而出。騐之不爽，故土人神焉。潭上大椿二株，一直立潭北，一斜倚其東。潭北椿大二十圍，東岸者倍之。其枝多橫斜，蔭覆潭上。最下一小枝，上可踞二十人；其大者則橫空參天，未易揣量。樹根迴裹岸石，濶丈許，高六尺。乍見者以為崖岸，不辨其為樹本也。旁有小樹數株，亦大十圍。多懸蔦蘿，風過飄揚，如纓帶拖被。潭中沙磧湧積，上列大石數塊，水環繞上下。因與法潤、眼藏、仙陀各坐一石，取潭水烹新茗。飲之，味甚芳冽。還朴云：「下更有二泉，佳美相敵。」山水多奇，真未易窮也。<p>石洞下潭記<p>前人<p>從小石潭循山麓南行二里，下陡坡一百六十步，見佳樹森蔭，溪聲吰嗒。❥赴之，則下潭也。水出小溪中，大石亂叠其下，故水勢湧沸。音響時變，❥湍迴咽，較上潭為勝。溪旁佳樹扶踈，凌空交合。其下積陰重覆，希見曦景。循溪而下，橫石數層，波流層折，蘋藻交映。又下三十步，滙為小潭。莓苔被石，翠碧淵澄。旁生雜卉，披委淪漣，大堪娛慰。溪潭以西，悉皆平疇，秧苗簇生，遠風時交；丁壯在田，耒耜並修。農事之美，馳目神往，恨不身親。而村氓困於征輸，咸以為苦，惜哉！<p>檀花箐記<p>前人<p>由放光寺西行一里許，入檀花箐。此處原有青檀樹一株，大數十圍，高十餘丈，故此山名「青檀山」，箐亦以「檀花」名。後其樹既伐，土人遂譌為「桃花箐」。箐㴱數十里，多古樹巨石。入箐二里至嶺巔，路迴折崎嶇。旁多枯木敗竹，橫側相礙。遙望峰頭崖壁，橫展數里，矗入青漢，險峻奇危，聳人心目。由嶺西下，樹愈老，竹篠愈密。老樹或禿、或空腹、或半朽，益以怪石，更奇古。行二里許，聞水聲潨肰，如鳴環珮，如奏箏瑟。肰以樹竹叢密，不見泉脉。循嶺再下望，山後崖碧綿亘數十里，樹石飛綴不可名狀。此間林木既茂，希見曦景；珍禽異獸，寒鳴相和。加以危崖懸樹間，高猿長嘯，凄異清冷；崖谷傳嚮，哀轉久絕，最為感人。又十餘里，至金華菴。菴荒廢，無香火。又二里，至一道水。其水自南而北，橫截大道，民橋其上。過此半里，即二道水。水更清❥，入路傍大溪與一道水合。溪水益宏壯，潺湲洶湧，乍大乍細，音響屢變。再半里，為大聖寺。由寺左行百餘步，則水漫流，自北而南，滙三道水；復截大道，自南而北。至此，則溪壑漸濶，中多亂石，激盪之聲，奇為壯猛。人皆行水聲中，語言不可復辨。又三百步，至翔龍寺。另有一泉，自寺後流出，即天隱泉也。寺前望後山懸崖，不知所屆。上有大石洞，可容百人，土人昔避兵于此。肰道狹不易登。下此三里，則竹樹漸少，溪流益濶，多荒山大丘，不可窮也。<p>遊仙掌峰記<p>僧古道（俗名吳子朗）<p>自華首門西，緣壁行二里，循崖下，鳥道陡仄，溜石流沙，隨足而注，莫得暫留。巒勢縵迴，崖谷㴱邃，視不見底。過此，路稍平，樹下少憇。復支笻，歷石路百步。道旁有立石二，廣皆三尺，高六尺。倚崖並峙，天肰平正，因號曰「無字碑」。再行八十步，路左有小峰獨出，不作危險，而幽奇秀麗，別于羣峰。從此左折，荊棘蒙雜，杖撥手披，攀躡而上四十步為「仙掌峰」。縱目環視，左右崖壁，相翼諸峰，皆來朝拱。其上洪崖鉅石，玲瓏嵌透，重磊摺叠，勢若欲墜。大樹倚崖而生，紛披夭矯，屈如鈎曲，伸如虬攫。盤踞危石，倒掛峰巔，險怪之勢，可駭可愕。由此仰睇，四觀峰尤孤危峭峻，矗刺青漢，鬱鬱蒼蒼，雲霞亂采。峰西，隔㴱澗大壑。降望檀花箐，林木層㴱，樹色遙綠，連綿數里。東南下數百步，皆行老樹、亂石中，藏頭菴故址存焉。後上三十步，有崖嶔崎❥峻，縱橫倚凸。峰巒數十，高廣者丈餘，低小者七八尺。嘗有玄鹿遊息于此，因題曰「玄鹿崖」。右五十步有穴，為「玄鹿洞」。其間素壁百尋，一望可四里。其上別有峰，高十餘丈，廣四五丈。崖作翠色，宛若列屏，乃命曰「翠屏峰」；與「仙掌峰」相望，競秀爭奇，各有好勢。其他層巒斷崖，指顧森列，不知幾許。大約雞足之奇，華首一帶為最，李中谿屢言之。特以處境荒僻，不甚著名。又山徑險峻，遊覽者未嘗適足。偶因眼藏、把茅邀往縱觀，始盡領其勝。肰則山水名勝，藏隱幽遐，而不經名人品題，遂終不見稱于斯世者，可勝道哉？<p>獅子林記<p>前人<p>由法界菴後土坡斜上，路徑欹側。策杖而前，松濤響谷，山翠侵衣。西北行四里，仰望樹林㴱秀，崖壑尤奇；泉流汩汩，鳥聲上下。再進五十步，至獅子林。從此，路愈陡峻，欹仄斗折，十步一迴。攀援而登，東轉數武，忽遇一崖，橫突礙步，苔蝕累紋，高削瘦皺，崖頭狀若大士像，是為觀音崖。濶八尺，長十步，高丈餘，上可坐五六人。崖後有小靜室，松柏環合，翠蔓蒙綴。崖下一石，為跏趺石。嘗有行僧趺坐其上，因名焉。過此，捫壑而上數百步，竹樹間見茅屋，即念佛堂。石徑紆迴，松竹交䕃。梯石而入，佛像莊嚴，堂廊精潔。前有小樓可四望。右有茅亭，亭面有平地丈許，下臨㴱壑。亭之上又有石，石左有泉，水從石竅瀉出，大䥘和尚題之曰「石漏」。左隔茅屋。東北隅十餘步有洞，高六尺，濶四尺，㴱一丈二尺。雜樹森翳，水從洞中流出，清冽明潔，名「石漏洞」。自此東南行二十步，左折上坡，入㴱林，臨小溪，渡木橋。稍北上三十步，得一石，廣裁丈餘，厚二尺所，上可坐十人。其石青白色，如雲之覆地，因命曰「片雲石」。西厺四十步，又得一洞，昻突而起，高丈所，廣五步，㴱七八尺。大樹盤踞洞門，名之曰「雲歸處」，又呼為「石广洞」。昔為禪棲之所，今荒蕪無人矣。大約林間靜室四十餘所。兵燹之後，隳頺過半。其尚存者，皆依崖鑿石，架木梯空，不避奇險。肰比鄰相接，高下徃來，不過三、五十步。風雨之音，動靜相引。靜室之旁，清泉、怪石、修竹、名花，偃蹇突兀，鮮美精潔，俱堪娛玩。林周四十里，其中幽洞奇石，危崖陰澗，筆不能述。茲林之勝，殆雞足首冠矣！余嚮遊羅漢壁，登四觀峰、華首門。凡山川之勝，林壑之美，以為皆我有也，而竟未知茲林之幽勝！則人世間事，其遂可意見測乎？是為記。<p>獅子林珠簾水記<p>前人<p>❥子春三月八日，遊獅子林，宿念佛堂。次晨，從東北行百二十步，南下陡坡，穿林蒙葛。又百步，于㴱澗中得珠簾水。崖壑怪險，竹木森密，四圍陰翳，仰視不見雲漢。水從樹根迸出，莫知其源。崖濶八尺，高丈所。其巔突出二尺許，水從崖頂漫下，不與崖附。緩注不❥，飛濺迸散，作千絲萬珠，淅瀝瀟洒，恍若垂簾。水離崖二尺，其中冷肰虛道。人順崖穿過，衣不霑濡。其飄蕭之狀，如涼風細雨，又如寒月霜霰。縱玩久之，怡目遜心，莫能自絕于其際。崖上多生長卉細樹，披拂崖巔。其下又有軟艸亂石，雜生綠苔。水濺其上，別起花采篆籀之文，亂人心目。其凄冽幽邃，每令人骨寒神悚。非躭奇絕俗、玩物遺身之士，未易領其勝也。<p>九重崖記<p>前人<p>九重崖，高五里，橫開四里。從片雲居後上集賢山路之中也。自下及上，樹木若一，而尤多細竹、小筍。路徑縈委，十步一折。盤膓數十曲，始至純白室。由室東上梯石百步，過山月扉舊址，石垣、石扉、石池、石竈存焉。此處林木愈㴱，竹篠愈密，蔽雲闇日，清冷幽邃。苔徑嶮狹，僅可容足。倚杖而行，莫敢下視。而微涓細流，前後齊發，清響相荅，如奏管絃。洞穴石隙，蘭蕙生焉。藉艸而坐，清風驟至，煽動崖根，泉石俱馥。復覓路前進，穿林披葛，上高崖，北轉峽口。攀木緣蘿，西北上，九迴乃達崖巔。嶺濶丈餘，起伏委折，烟嵐繚繞，巨石橫亘，古樹欹立。崖連九疊，故有「九重」之名焉。崖上踞坐俯視，遍山諸梵剎菴院，一一可數。其間峰嶺崖嶂，俱如蟻垤培塿。趨赴其下，崖右有峰，頂平可一❥，四週丈尺合一。石紋皴皺斑剝，厥狀類鼓，其旁雜樹森翳，所謂「石鼓峰」也。崖壁❥險，下臨千仞；而其上則大道平直，徑通四觀峰頂。從下仰盻，則絕壁危峰，隱天礙日，豈復知上之仍有路哉？<p>瓊樓山記<p>僧廣稱（眼藏）<p>❥子春，大䥘和尚纂修《雞山志》，命余偕道友知空徧探山水名勝。凡茲山之峰巒崖壁、澗壑溪潭、樹石洞泉、斷橋古碑、荒亭廢閣，無不搜討。而景之奇勝幽險，則瓊樓山一帶為最。山自放光寺後直上，至四觀峰，插空矗起，凡十里許。仰面上視，壁立萬仞，莫可攀躋。及披蓁篠，穿古木，援蘿捫崖，則微有磴道。沿謫星石西行二里，至磐陀石。泝一滴泉，過龍吟壑，上小猢猻梯。半里，為東峽瀑。又西一里，為落伽洞，昔行僧大千居靜之所。此處攀躡陡崖，下臨千丈。❥飛猿㨗猱，亦艱于登降矣。復折而東，登小澄臺，於藏頭菴畔見玄鹿二，呦鳴而過。又西上一里，為魯擺靜室。北過藏書峽，陟楞伽崖，上為羚羊洞。洞左東行百步，為收蛇洞。又東過二百步，為叠書崖。上懸軟瀑，細而無聲。再百步為小華首洞。東行里許為小桃源洞。昔有避世之士，隱棲于此。至今洞口山花盛開，彷彿武陵溪頭也。自此登長離崖，上鳳頭峰，眺阿難臺，過華首門，踞阿闍石。又西行里許，為古佛洞。其下為八功德水。又二里為漕溪水，上即漕溪菴。更西一里為爛柯石、伏虎菴、拜佛石、玄關洞。隔澗為妙高臺。玄關之上，有賓蒼閣舊址，乃李中谿先生讀書處。由玄關順崖而下，大石二塊，直立如碑。高一丈，廣四尺，即無字碑也。此時夕陽銜山，暮雲歸岫，探討之志，尚或未倦。將過流雲石，躋仙掌峰，窮極乎雲㴱不知之處。倐焉風雨驟至，加以崖徑愈仄，不可復進，遂偕知空曳杖而❥。故此處又云「❥杖處」也。<p>遊磐陀石記<p>朱昻<p>由明歌坪西行山徑，松陰外蒼崖萬仞，積翠含烟。不二里至放光寺。寺門有石，高一丈二尺，周五十圍。上可踞十餘人，名曰「金剛石」。由寺右踰西崖下，石路迴折，荊蓁叢積。窮泉之源而行，三百步外，林木既邃，路復險仄，人跡罕經。有大石矗起崖側，名「磐陀石」。其石高五十尺，周圍四丈餘。上下如一，面平正若圓鏡。❥倚崖並起，而不與崖合。架木為橋，度空躡其上，上有小亭，昔為修靜者所居。亭外有古木數株，皆虬枝禿幹，懸掛蒼藤。大石左百步有小石二塊，各高丈許，亦如大石狀，名「小磐陀石」。石右又得一石，曰「半落石」。兩旁皆亂石攢簇，叉牙磊落，積蘚凝苔，千狀萬態。又西行八十步，隔㴱樹聞水聲潨肰。緣壁下尋之，壁高六丈，飛瀑懸焉。其流❥細，響若鳴琴。對之令人神清骨寒。從此踞石上望，則懸崖削壁，不可窮也。<p>雞足山四友記<p>大䥘和尚<p>夫子序五倫，而獨於朋友增一「交」字，則知五倫之道，皆賴朋友以相通也。肰則人生于世，亦何可一日無友哉？余徧遊海內，足跡所至，聲氣至焉。獨來滇南三載，求一共語者不可得，每疑「朋友」一道，至此而窮。歲❥子，遊雞山，兼有修志之役。探訪泉石，無隱不歷，無奇不搜。自春徂夏，乃于茲山得四友焉。四友維何？華首門，吾奇友也。門高十三丈，廣六丈。飛簷突出丈餘，中裂一隙，宛肰雙扉。佛經皆云：「迦葉入定此中。」門狀既奇，而崖壁直削，上仰千尺，下俯萬仞，橫開四、五里，矗直陡立。雖猿狖登陟，亦窮于攀緣。天下山崖之奇，目中罕見其埒。生平結納之奇，亦未有奇于此友者矣。若玉龍瀑，則吾清友也。山中瀑布五六處，而玉龍瀑為最。懸流千尺，電散雷輥。自解脫坡望之，真如玉龍翔舞，隨風飄掣。烟嵐隱現，山林掩映。出沒斷續，觀之不足。不謂之清友不可也。又傳衣寺前有古松焉，吾老友也。松身大三十圍，高十餘丈。斜出三柯，飛霄蔽日，虬屈萬狀。歲寒之盟，非此老友，其能後凋也哉？得是三友，以為交道廣矣，可以洩荒裔之恥矣。乃最後得一奧友，則華藏洞是也。洞在山後二十里外，㴱一里許。其中，石乳凝結，大小高下，多所象類。凡人物器具、花艸蟲魚、幡幢鐘皷、牀廊塔宇，無一不僃。而幽窅奧曲，絕出意想揣摩之外。友至是，亦非生平要結所能至。是四友者，殆與余有夙緣乎？嗟乎！遊滇三載，不能通一聲氣，自嘆交道之窮。肰窮則變，變則通，乃於山中得良友四，豈偶肰哉？嗚呼！今之友，非名利相高，則聲勢互倚。甚至假道德以標榜，借文章為援引，是固吾四友之所羞也。當今之世，其有能與吾四友把臂訂交者乎？余殆將師事焉，以為聲氣重矣！非是，則有「絕交論」在。<p>遊雞足山記<p>僧古笑（俗名戴若）<p>余在蜀時，即聞滇雲有山，名雞足，心甚慕之。歲戊戌，隨大䥘和尚至滇，遊蒼洱，住三塔寺。數月，浮海東過賓陽六十里。長松蔭岡，松下有橋，名五葉橋。橋前三里許為拈花寺。寺後有山，名蒼波山。重叠層涌，有若波濤之東注也。左折三里為白石崖。崖畔樓閣參差，洞穴幽秀明潔。又二里為雪陰橋。橋左三十步，有亭臨于亂石上。石下亂水湧出，吼聲如雷，名河子孔。橋前一里入靈山一會坊。過此七八里，㴱松馳道，道旁梵宇間雜出沒。遙望西崖，有瀑布一泓，順崖飛下，衝激作響，有冰車、鐵馬之聲。已，上鉢盂峰，左過鉢盂菴、悉檀寺。寺後里許，為片雲居，䥘師掛錫於此。右鄰古雪齋。西厺數百步，即白雲居、斷際處。而法界、大乘、淨覺諸菴，皆環列焉。由石鐘、大覺，過寂光、勝峰，上迦葉殿。躋石磴數里，繞銅瓦殿，緣猢猻梯，歷三禪天，登四觀峰。峰頭四觀，千態萬狀。望西域雪山，聳插霄漢。點蒼十九峰，積雪如畵。洱海、金江環前後，一衣帶水耳。頂上重樓高閣，金殿古佛，森嚴鉅麗，足厭遊目。䥘師題額其上，曰「西南第一名山」，肰哉！從頂西轉華首門，石扉高廣，兩扇中裂一隙，僧云：「尊者捧衣入定時，石門自開。定後復合，以待彌勒。」有雙塔立于門旁，虛閣倚于崖上。俯視放光，絕壁嶙峋，不計其幾千萬仞矣。左右飛泉濺激，松濤應響；夕陽銜山，白雲滿衣。遂下長離崖，旋明歌坪。訪白井菴，與南無禪師徘徊月下。援筆記之，庶幾無負斯遊也。<p>栴檀林記<p>僧學蘊（知空）<p>栴檀林在文星峰下。右厺一里，隔鳴琴溪為補處菴、白雲寺。溪頭西望，即羅漢壁，陡削千仞，險峻嶙峋，攫雲搴霧，連亘數里，為一山奇觀。左厺里許，隔栴檀溪即獅子林。其間長松芳艸，修竹名花，山靜林幽，另一天地。以路徑迂僻，故遊軒罔臨。衲子習靜者，多或結廬於此。栴檀林佳處為烟霞室。山勢開敞，後結小樓。三面環以禪室，野花山茗，竹徑泉池，周映前後。右厺百步，有眠獅石，高一丈六尺，廣九十圍。層叠兩級，攀附而上，可坐十餘人。石隙生大樹，蔭被此石，籠罩娑婆，實具奇致。由烟霞室東北斜穿山徑上二里，為玉霖軒，即余禪棲之所。近軒數百步內，有止月廬、畢婆室十餘處，今皆榛莽荒涼矣。軒北石路迴斜，約三里，上有老僧崖，高數十丈，宛肰老僧危立。崖上有石壇，栴檀溪源從崖而下，至軒左為栴林瀑；橫斜下注，激湧作勢，牽曳烟嵐，搖蕩林影。夏秋之間為最勝，至冬春則凝冰積雪矣。軒勢面南而門東向，葢為觀瀑設也。軒中則講席禪榻，夏臘不廢。而遠峰白雲，幽崖叢柯，迴映負險。加以㴱洞迷嵐，飛流截嶂，幽隱窅邃，人跡罕交。自非一念精修之士，鮮或託勝怡情矣。<p>羅漢壁記<p>朱昻<p>雞足山崖壁之奇，無如羅漢壁。自西至東，橫開四五里。上下直削，其高不知幾千尺，插漢干霄。古木陰森，雲霞變幻。下有三徑可通，中徑從白雲寺後而上，右徑從仰高峽來，西徑則由獅子林而達。余同古道、眼藏，從念佛堂西，穿㴱樹、陟危巒，緣嶺而行。不二里，俯視栴檀林諸靜室，俱在其下。有崖突出嶺上，高十丈，勢若老僧危立，名「老僧崖」。厺崖百步，有泉流瀉，潺湲作聲，即栴林瀑之源也。再里許，至碧雲寺。寺後百步，倚崖搆室，奇險難陟，為幻空室。室左崖為碧雲洞。復踰寺西，石路迴折，松柏交映。望之石壁更奇，紫翠相間。幾一里，至西來寺。寺左八十步為安心處，寺後五十步為鳳眼洞。洞右為太華室，室內有泉，沁崖根而出，廣可五尺，㴱如之。其水清澄，冬夏不竭。從此緣壁下數百步，至撒手處。右壁下有洞，高八丈，㴱丈餘。上有趺坐石，昔仙人楊黼修真于此。洞旁皆老樹怪石，不可名狀。大約茲壁陡矗直起，削岸無階。比丘靜室數十處，皆梯木架空，附崖累石。久居者習為安宅坦途；乍遊者未免臨之目眩，望之卻步矣。<p>片雲居記<p>大䥘和尚<p>片雲居在九重崖、集賢山下。崇禎辛巳，僧弘辨所建。佛殿三間，左右小房為僧舎。前有平閣，屋宇不甚寛大，而雅潔明淨，為一山冠。登閣展眺，則九重崖迴抱于左，松杉蔭密，隱天阻日。橫琴岡正當其前，尊勝塔峰隱現于烟嵐樹影間，與金毋、蒼波諸峰，點綴掩映，最為奇麗。閣前有古梅一株，及千葉桃、垂絲海棠、丁香、杜鵑、刺桐、玫瑰等花，繁茂綺豔，四時不絕。左帶迴溪，溪上有泉，名「點雪」。涓流不息，下注溪中。聲潺湲嗚咽，與鐘梵相亂。順溪而下，有小潭名「迴龍泉」。每天欲雨，則潭中雲起如車葢。升至山頂，則雨隨至。山居者候之，徃徃不爽。右隣古雪齋。西厺四百步即斷際處，無盡禪師寓焉。主僧號惟聖，乃法師自如之高足，葢楚人也。稍北上小坡，即白雲居，後倚天池山。左有霹靂石、伏虎石，又有綠淨山房，為還源禪師潛修處。南下半里，即悉檀寺，偉麗莊嚴，實禪棲勝境。此處周迴不過里許，樹林森茂，山徑幽僻。溪泉竹石，與菴院棊錯。朝昏課誦，梵唄相引。❥子春，余與無盡、眼藏、子眉及古道、古笑纂修山志，棲息半載。凡陰晴風雨之變，花月雲霞之景，無不瞻眺遊賞，徘徊賦咏。慷慨悲歌，俯仰今古。牢籠百態，輝麗萬有。文章之變幻于是乎極，則山水之奇亦于是全收矣。諸子習焉不察，視為固然。適古處自黔來，嘆賞累日，曰：「是未曾有也，不可無記。」予因述數言，命書之，以貽後之好事也。<p>遊雞足山記<p>范承勳（瀋陽）<p>雞足山為滇西名勝，相傳即世尊大弟子迦葉捧衣入定處。予制滇數年，未獲遊之。辛未冬，奉旨巡歷金江，與提軍會於賔川。山在賓川之境內，相望數十里，因便道一遊。時仲冬朔有三日也。自賔川携諸友西行五十里，宿甸尾村，已近山麓。望山頭諸佛剎，隱現滅沒，恍若圖畵。朔四日天明起，行二十里至拈花寺。又十里至❥山一會，此乃雞山總坊也。至坊前，僧眾俱迎道左。少坐一茶，即上山。十里至大覺寺，寺為雞山大剎，向來迎駐遊山官客者。入寺，進重門，有水一池，板橋渡其上。池中藻荇交橫，錦鱗游泳，頗有可觀。上殿礼佛畢，住持僧引至客樓。樓前亦有水花池，池畔丁香花盛開，布置楚楚。即坐廳事，午飯畢，攜友乘馬同遊各寺。初至石鐘寺，懸前制軍蔡仁菴、撫軍王在茲諸公扁聯，甚麗。茶罷，上寺前鐘樓遠眺，少頃即下。至悉檀寺，為麗江木土官之祖木增所建。左有藏經閣，頗幽邃。又至古雪齋，傍有片雲居，皆極靜僻。未久，即上白雲居，松徑陡甚，諸友皆下馬，步而入菴。中亦有池，頗寛，水清甚，游魚蝌蚪，歷歷可數。心樂之，因命酒，同諸友坐池頭，令歌童打十番皷，唱清曲以侑酒。薄暮，仍❥大覺寺宿焉。初五日，侵晨上山，未里許，過寂光寺，寺僧迎于馬首。入寺一觀，茶罷復行。路皆盤迴而上，人馬行松隂中，耳目俱靜，萬籟無聲，所聞者惟馬蹄聲耳。約十里，至玉皇閣。前佛殿數層，悉被❥祿，惟一閣巋然獨存。下馬登閣，與諸友茶話。移時又上，三里許，至迦葉殿，即此山之主寺也。數年前亦被❥祿，殿堂客樓，皆新搆者。下馬，至殿上禮迦葉畢，寺僧導至客樓，坐而獻茶。茶罷，登樓一望，因前有小屋遮之，甚覺不爽；特囑寺僧，令其將來拆厺，以舒眼界。少坐，下樓上山頂。危徑陡絕，約四五里，必攀蘿捫石而後可上。余乘小輿，諸友皆步行，扶杖而登。數十步一坐，揮汗如雨，甚覺艱苦。至銅瓦殿，後即猢猻梯。小輿亦不能前，遂舎輿而步。先令二人引繩而上，余尾其後，援而登。至絕頂，俯視眾山，千峯萬壑，皆在眼底。山頂有銅殿，為明黔國公所造，階砌悉蒼山石。近為火燬，欄楯俱壊，惟銅殿獨存。坐而飲茶，隨至佛殿。殿後舊有天長閣，今亦燬。寺僧謀再建。余問天長之名，僧云：「山乃火星，以水制之，取天一生水之義。數年前，有遊方僧野竹者，募建塔于山頂。堪輿家言，火星益熾。以故，山中各寺多遭❥祿。欲拆去此塔，又恐見責於地方官，甚難之。」余感此言，因許其建閣，更名「天一」。且為大理賓川守牧言之，許其燬塔，僧感甚。更至殿後，四望此山之景，來龍千里，萬山環拱。金江繞其左，洱水明其右，點蒼相望，若輔車之相依，信為福地。遂與諸友席地而坐，命歌童臨風度曲。山高風勁，百體生寒，促令煖酒，各飲數盃。飲罷，僧復導引，由後山虎跳澗緣崖而下。其險不亞猢猻梯，而曲折過之。行三里許，至曹溪泉。僧云：「其水，雨不盈，旱不竭。」汲而甞之，潔甚。又行里許，至華首門，即相傳迦葉守衣入定處。新建小閣，塑迦葉像。閣後石壁如鐵，崖影若門。崖上有「嶽外一尊」四字，為臬司許無功所書。至此，足力少疲，坐而飲茶。茶罷，又行里許，仍會銅瓦殿舊路，遂乘小輿而下。復至迦葉殿午飯，飯畢下山。至大覺寺，日已入矣。次早下山，北行九十里，即抵金沙江岸云。<p>新鑄雞山迦葉殿鐘記<p>諾穆圖<p>自黃鐘定，而萬事萬物於是起焉，鐘之用大矣。然宮禁設者，集朝會也；寢庿設者，協宮商也；城府設者，嚴更漏也。乃若名山勝剎、崇觀靈祠，設意固別有在。夫人汩汩于利名，如夢誰覺？沉迷于情欲，如酣誰覺？夢也、酣也，無由覺、無由醒也，故鐘昏振之，使聞者清夜氣；晨振之，使聞者作旦氣。鐘之設于名山勝剎、崇觀靈祠，其用又如是。雞山迦葉殿舊有鐘，燬于回祿。僧慧聞謁余，請復所未偹。爰可其請，選匠購銅，歷月餘而釁成。所謂大叩大鳴、小叩小鳴者，非耶？爰記之。以冀夫從聞思修者。<p>時大清康熙三十二年歲次癸酉春仲月吉旦，和碩額駙加一級．提督雲南總兵官．右都督諾撰
。
<juan>雞足山志卷之九<p>藝文（中）<p>明．碑記<p>迦葉殿記<p>（翰林）李元陽（中谿<#sp>大理）<p>嘉靖二十六年，余遊雞足。將至袈裟院三里，有老僧執爐遠迎。余問：「何以知吾來？」曰：「夜三皷，殿鐘不擊自鳴三聲。以徃來占之，當有吉祥事，故出山探聽。果有大貴人登山，此山靈預報耳！」及入殿叅禮，見空碑臥地。曰：「先師欲請大人作文，日復一日，因循數年。先師厺世，眾徒望門逡巡，遂至今日。」余嘆曰：「此鐘鳴之因也！」乃援筆，為書院之本末於石。院在山半，厺大頂六里。永樂間，羽人結菴。成化間菴廢，僧圓慶始創兹院。以此山為迦葉尊者守衣之處，故名「袈裟」云。歲元旦，四方慕聖蹟而來者以萬計。未至石門五六里，山益峻，磴益陡。遊人至此，騎者止，徒行者息，饑者待餔，渴者求漿。肰岩傾屋狹，置炊無所，客頗病之。慶乃鑿岩拓地，為殿，為樓，為門堂，為厨湢；置陶甓、作旨蓄以供客。于是賓至如歸，遊者日以眾。慶傳可義，嘉靖間添置常住，接待雲遊，院用興盛。可義傳悟成，萬曆間瀉銅像，重修寺宇。悟宇、悟教亦相與戮力，兹院遂與大剎並稱焉。<p>賓蒼閣記<p>前人<p>雞足遊觀之勝，在華首一壁。肰遊者徃徃並壁而行，視壅于壁，得其十之一，而不見壁之全勝也。大頂西南行里許，有磐石出于絕壑之上，可以坐嘯，又名「拜佛臺」。一登此石，則華首千仞，蒼肰起於東北，令人意動神竦。全壁之勝，擧在目中。遊觀之奇，無有出其右者。陽既于大頂建釋迦殿，至此募人出貲，授僧真淨，命建一閣，將讀書其中。頃之閣成，趙雪屏題曰「賓蒼」。陽嘗徐物色之，其橫絕地維，如細柳淮淝之陣，示人以勇；其頓挫起伏，千態萬狀，如〈上林〉、〈長門〉之賦，示人以文；其峻拔不可徑而造，又如陳蕃之榻、李膺之門，示人以介；其正色不阿，如古純臣之立朝，示人以忠；其靜默不言，如古聖賢之相授受，示人以道。登此閣也，則此賓蒼肰而來；泉聲、樹色，無非示我周行也。大哉賔乎！命童子識之。<p>放光寺記<p>前人<p>天地之中，有山曰「須彌」。環山為四州，南曰「閻浮提」，今之中國與五天竺是也。其地向離，故其人剛徤明利，非他洲比。誠習之以善，救之以道，其入聖可立待也。故諸佛興慈，以次降生焉。釋迦佛後，應補佛位而降生者，曰「彌勒」。釋迦命大弟子迦葉持佛衣，待其出而授之。飲光入定雞足山，葢正、像、末三法未竟，故竢時也。先佛在靈山拈花示眾，獨迦葉微笑，㴱❥佛㫖，故命之以傳衣。傳衣者，傳諸佛之心。此皆夲實之語，非誇誕也。按內典：雞足與耆崛山相鄰。此地在唐以前，原屬西域天竺界內；况世傳小澄之事，石門訇肰中開，實為靈異。且聞嘉靖間，有僧棲石門三載，嘗於定中由石門入，見殿宇紺碧，沙門眾多，榜匾聯偶皆金。歷歷記憶，❥世間老于文學者有不及。謂非佛祖靈地，可乎？石門之下，時見光瑞。或圓相，或攝身，與五臺、峨睂大都相似。余即其地建創精藍，因字之曰「放光」焉。枕崇崗而列屏嶂，襟抱比密，風氣翕藏。至其地者，則見諸剎皆在山之肩背，而放光獨當胸臆之穴，為可嘉也。余乃白諸名衲，上自大頂，下至寂光、勝峰，合諸剎而為伴，從放光以為主，歲祇一期。長者百日，短者半之，又短者又半之，歲恒一週焉。庶通假有借無之名而入實相，忘體空折色之跡而造真源。當有入彌勒之寶樓、❥迦葉之笑、拈世尊之花者矣。彼區區致疑于石門之開閉者，又惡足與議哉？<p>光明寶塔記<p>（御史）孫愈賢（念齋）<p>雞足山巔舊有浮圖，俗傳迦葉尊者入定其下。每遇風雨，則灝渺籠葱中輙放光❥，似霞非霞，似火非火。自塔而起，旋繞峰巒，照耀林木，故俗呼為「放光塔」云。歷年既久，圮廢因之。❥子春，余遊此山。自勝峰而上，履崇崖，陟危梯，達塔所小憇。見塔僅存舊址，嘆息久之。數老衲向余言曰：「此山為西南名勝，與五嶽、太華、峨睂諸山同稱。其間梵剎以百，皆美輪美奐，金碧輝煌。漸至山巔，則景象蕭瑟，僅僅一塔，猶肰隳頺。」且山之名勝，謂是「迦葉道場」。使迦葉間居塔下，顧坐視其隳頺，而各剎則巍肰煥肰，極其美麗，是剝本實而茂枝葉也。遂與二三同志議修復之。舊制短小窄狹，且以頑石實其中，故隨築隨壊。兹則以石為基，以甎為骨，以銅為頂。結搆管束，類以鐵為之。中虛外直，七級四方。方各丈許，高可百尺。玉柱標空，金精耀目。自下方觀之，不啻如在天上。即阿育王般若塔，莫是過矣。所以壯雞足之偉觀，舒迦葉之靈氣，不在兹乎？經始於辛丑三月，六載未就。丁未仲春，侍御周公懋相西巡登覽，厚助之。刺史李公應霖捐俸，委官刻期督率，遂落成於是歲五月，故援筆記之。<p>仰高亭記<p>（代巡）周懋相（鶴珣）<p>雞足乃西南靈山。釋迦大弟子藏衣處，即所謂華首門者是。余為諸生時，聞近溪羅公以綿裹膝登其頂，竊意此必非人跡所可至。歲之春，余巡滄洱。事竣，取道鄧川入山。雨聲淅淅，心訝山林其無意我哉？過放光、寂光二寺，宿於大覺。抵夜，雨霽。詰朝，乗肩輿過補處。有西粵苦行僧如正，年八十餘。進而叩之，大都多勸為善語。為題「雪衲苦修」四字。上至迦葉殿，履石磴，為兠率菴。門垣逼路近尺許，下臨絕壁。稍上，至銅佛殿。又東，為袈裟石，衣履跡宛肰。僧云：「此處可觀日。」從此上猢猻梯，石芒外露，履納其中。攀緣而登，手恒在頂，膝恒在胸。所謂「前人之足觸後人之帽」，非虛語也。數息，乃至頂。點蒼如豆，洱海如盃。五百里內山川皆在目中，印土雪山咸臨几席，翛肰有御風馮虛之想。從此下束身崖、禮佛臺。東過曹溪、功德二菴，以水得名也。又東則華首門。東為羅漢崖，下即楊黼修真處。又東有靜室，乃關中僧如唐所創。遂循故道下，抵大覺宿焉。次晨，過龍華、石鐘二寺，入大士閣，額曰「西來第一山」。是遊也，履跡所到，僅涉兹山十之二三，肰其大端可觀也。是山羅、李二公題咏頗多。余惟宇內名山不少，往往以人見重。蘓之赤壁，杜之艸堂，李之采石，尚使人景仰；况濂溪、考亭，千載艸木猶香哉？二公皆闡繹聖真，斗山後學，而先後遊此，可謂非濂溪、考亭也歟哉？乃為樹亭于要路，曰「羅、李二先生遊處」，題之曰「仰高」。并為紀兹遊與所以樹亭之意，使後遊君子，知探奇覽勝不足為山重，要有所以重此山者。<p>悉檀寺碑銘<p>（憲副）謝肇淛（在杭）<p>葢聞大道先天，妙啟無生之秘；靈根出地，頓登有覺之門。積著成迷，陶鈞不能運其變；緣聞入悟，欣厭無所介其懷。固非方隅可得界域，意想所能思議也。粵自帝車南指，揭七耀于崑彌；佛鉢西來，絢五雲于震旦。經駝白馬，雒陽徵神旭之祥；剎建青龍，新渚感浮楠之瑞。歸依練若，彝漢同風；咫尺耆闍，山川特異矣。雞足山者，益部之神丘，金方之福地也。崖盤九曲，峰偃三支。絕壁雲霞，映藤蘿而散采；諸天日月，耀若木以恒明。洞藏振海之潮，篁濤捲雨；峽度慈雲之徑，石闕行空。靈山雪嶺，讓其清幽；龜島雒伽，同于培塿。故迦葉波守衣以待彌勒，湼槃之雙樹猶存；暨僧小澄起尸以化蒙彝，華首之半門自闢。仙居從天竺飛來，香阜分儴佉王氣。肰而黃金未布，卓錫無期。團焦兩燬于鬱攸，無雞漬羽；棟宇久隳於禪窟，有鹿為塲。歲月已淹，葢有年矣。麗江世授太守加叅知政事木君，體玄邁種，味道忘飡。現護法宰官之身，具大善知識之力。超肰遠覽，慧居六度之先；卓爾澄心，義徹四觀之奧。相陰陽以開福梵，結因勝而攷蓍龜。菲食惡衣，賦集三千緡；累黍摶沙，經營二十載。乃致子來之眾，庀毛聚之材。約椽轟鳴，不假閻浮驅萬鬼；輪囷煥起，無煩喑啞助千工。鳥斯革而翬斯飛，山為礪而河為帶。題曰：「祝國悉檀禪寺」。其前丹樓五楹，紺殿十笏，歲時祝延之所也。鴛藍門外，銀牓昭❥；龍尾道中，璇臺爽塏。借西方極樂之土，為北辰環拱之區。三界百祇，率龍象而拜舞；千峰萬壑，隨嵩華以懽呼。所願宸極昌熙，永斂箕疇之福；皇圖鞏固，上同兠率之天。此則葵藿之精忱，亷陛之大義也。豈與尋常雜宣室之❥、扆叅香城之位者等哉？於是珠林䥘落，寳所聯翩。月殿雲階，拱金姿而映發；錦磗縹瓦，翼猊座以高趺。天王示變化之端，如來現慈悲之相。講談席布，晨昏諷誦之音；經閣旛飄，遠邇蛟螭之影。耆舊學者，把臂入林；搭掛道流，隨心結夏。香檀舒蔭則羣暍咸蘓，法炬縣光則重昏盡曉。至于烟霞佳趣，山水清音。遠岫踈林，夜發魚山之響；靈湫伏瀨，寒抽蛇壤之泉。松風共寳鐸齊鳴，嵐翠與天花並落。牧歌樵唱，韻遶精寮；忍艸優花，香瀰叠嶂。四山積雪，吹凉火宅之魂；百里洪鐘，敲醒塵勞之夢。信仁祠之鉅麗，柰苑之奇觀也。是役也，經始于丁巳之嘉平，告成于❥申之林鍾。適余方有入賀之行，而眾以徵言為請。夫省方登封，臬臣之惟職；揚休祝聖，五服之同心。遂倚脂車，粗陳梗槩。銘曰：大道渾淪<#sp>有聞乃先惟神妙物<#sp>惟教綂天吉樹道成<#sp>香檀相起象駕東驅<#sp>鷲峰西峙衣傳迦葉<#sp>法演摩騰千流片筏<#sp>萬劫一燈孰其作者<#sp>留兹筌蹄誰其述之<#sp>沈灰摶泥雞園既彝<#sp>雁堂為隰龍厺潭空<#sp>鶴歸林寂道以人弘<#sp>法由心轉微言未絕<#sp>勝地斯顯穆穆守君<#sp>奕世銅虎克孝克忠<#sp>允文允武舎彼已趨<#sp>躭兹淨業百堵俱興<#sp>四天爰恊彤墀砥平<#sp>紫殿❥❥恭祝蕃釐<#sp>山呼雷動鬱鬱叢林<#sp>煌煌丹雘夏藻敷棻<#sp>秋蓮布馥風柯夕籟<#sp>月鏡朝容壁鋪錦繡<#sp>峰吐芙蓉既妙莊嚴<#sp>亦饒佳趣鐵輪不煩<#sp>金地自布迦毘無域<#sp>菩提無根惟德惟善<#sp>覺法之門名山不騫<#sp>貞珉可紀與國同休<#sp>令聞不已<p>玉龍閣記<p>（郡守）周仕國<p>蘓長公嘗言：「古今畫水，多取平遠細縐。其善者不過能為波頭起伏，與印板水祗爭工拙于毫❥間耳。唐廣明中，處士孫位始出新意，畫奔湍激瀨與山石曲折，盡水變化，號為神逸。」夫論水者，無不之江、之河、之海以為大觀，而孫位之畵，子瞻之評，乃在於是，不亦奇乎？雞足泓崢蕭瑟，名聞海內。而諸峰秀峭，插于雲表，固不可名狀。至崖際縣泉，更洞心駭目，令人徘徊不能厺。葢洄者縈，奔者漱；其垂而下者，如飛烟匹練，縣掛千章之木杪，試與九嶷五洩爭勝。山中諸泉，大概會流于茲。泉上石平，可❥許，若席若堂；水流約畧石隙中，又若斧鑿肰。稍右數武，為攢峰叠嶂，若限閫奧。折而左，崖石陡峻，若獅蹲虎伏，壁立千尺，勢不可少待。閣據泉上游，其中洞肰若城欄，其下流聲瑟瑟若津梁，其上供白衣大士金像。弘敞四達，入之可以觀泉之來，出之可以觀泉之往。奔騰直瀉，墜之潭，有聲潨肰。而兩崖烟霏霧箐，即六月盛暑，猶寒氣逼人。閣前崖置亭，以便觀憇。坐對之久，覺朱藤綠樹，與金碧素流映發。即孫處士染毫伸素，當不過是。夫兹為迦葉道塲，輶軒之至無虛歲。名僧卓錫，開士幽居，詠歌點綴，幾無剩賞。斯泉獨蒙茸艸昧，至今始發其靈，豈有待而肰耶？仲尼亟取于水，歸諸知者之樂，彼有所❥也。余非其人，姑記之以俟來者。<p>重修雞足絕頂記<p>（進士）陳天工<p>世傳「雞山迦葉」，非迦葉佛也，乃大迦葉波受文佛傳衣以待彌勒也。於稽《郡乗》，位置耆闍崖東北，後支如距，前支如爪有三支焉。中支之半亘有梵剎，崇奉迦葉，號迦葉殿。直指張公登山四顧，指猢猻梯曰：「觀絕頂，奇氣籠葢此梯，人馬愁度，天所以限仙凡，徘徊樓臺錯落如掛，似非人跡所到者。肰則，迦葉之殿當建此頂。」命僧繪圖來觀，乃于天長閣前，薙其灌莽，平其坎坷，得佳地。建殿五楹，山門一座，耳廊各三間；外築以城，高八尺，周圍一百餘丈，四正有樓。按圖經營，鳩材于山，陶缶于麓。登登丁丁，聲亂飛瀑。計落成凡幾閱月。金碧輝煌，兀突天半，稱雞山叢林第一云。由是至止者皆曰「直指功德無邊，迦葉法輪常轉。使永傳而顧祖，歷浩劫而難灰。」天工陪奉山遊，與聞巔末。恭承命記，因次當日語，付之石焉。<p>天長閣記<p>（州守）蔣爾第<p>夫談滇中名勝，必曰「雞足」。其山形紆折，林木鬱葱。諸禪宮貝宇，森嚴繡䥘，居肰上方佛地也。獨一絕頂，寥寥亭臺，為風雪所侵，幾成猿猱之窟，羽人不堪棲身且棄厺矣。遊此頂者，歷天肰石級而上，舎輿而武者，可半里許。既至，不免氣喘汗浹而靡。一稅客處，觱發刺骨。即炎暑，不啻朔風肰。羽人獻一茗，不移時，循級下矣。余方經營謀度，使棲神有宇，聚衲有房，停車有所，為此頂長久計。而說者相與難之，謂安在削壁之上，而木石丹堊致其巔也。會直指朱公登臨選勝，感碧嶺之荒落，發贖鍰，于林取材，于山取石，取瓦于近麓。筭工給直，併力料理。舊有觀風臺，直指潘公所建，仍而不改。所益者，大士閣護法門及東西兩廡。閣之上，戶牖四徹，可遠眺；閣之下，砌築堅密，可休可憇。以丙寅二月經營，四月落成。報命于直指，嚴其門曰「天長」，葢為國祝❥至意也。復奉憲檄徵他州贖鍰，買百金之田以為常住。命僧來秀主其田，以供香火。是為記。<p>大士閣三摩禪寺記<p>（州守）廖士伸<p>雞足為滇名山，海內有聲稱焉。余奉檄賓川，而兹山界在封內。每政暇輙登眺，梵剎森列，各標其勝。白雲杳靄，蒼翠凝叠，未嘗不冷肰有出塵之想。歲乙巳初夏，直指沈公按大理，過而遊焉。❥輿履行，攝衣履險，踞華首之頂。一指顧間，風嵐海色，爭奇炫秀。清磬梵響，時隱隱遠散林表，疑脫世氛，從天際行也。既，旋命士伸卜一勝區建閣于上，以供大士。擇緇衣實行者崇祀，冀昕夕祝❥，上延國祚；黙以祛災釋患，為生民造福。伸徃得形家者言：「山岐，而大枝三，唯一小而卑、圓而長者峙于中，葢為兹山大關鍵。」曰：「山之前足，當其勝矣！」繪圖以呈，報曰：「可。」於是捐貲四百金，命伸董其役。且徵得一老僧古言者，戒行如一，人樂歸從；兹為勸募。遂于八月經始開山，採木鳩工。為高閣四丈有奇，前樓二楹，左樓右堂相對翼如。棹楔題額、香積蔬圃，罔不周悉；圍垣七十丈。越次年丙午告竣，金像隨亦焜耀。錫名曰「三摩禪寺」，以大士所證入而名之也。㫖哉！閣與山稱，僧與閣稱。則凡住持此山者，未有不思自利利他者矣。雞山將益生色興揚、稱雄海內也哉！<p>傳衣寺記<p>阮尚賓（屏倉）<p>雞足，滇西名山，與蜀之峨❥、晉之五臺，海內並稱勝者。傳衣，雞足首剎，山形尤奇絕焉。記謂：釋迦入湼槃，令迦葉波守衣此山以待彌勒。華首門即其入定處也，此傳衣所為取乎？苐傳衣，故圓信菴，大機上人所創。嘉靖間，中谿先生與賓川朱守山游，秣馬於此，夜復對榻譚禪。大機一達宗㫖，且與其徒印光戒律並嚴。二公重之，遂捐金復創招提。前起高閣，題曰「天下第一名山」。望中林木青葱，雲山迴合，可以滌塵襟而縱遠目，真奇概也。直指諸使君按部地方，靡不爭覩其勝云。法界上人名曰寂觀，印光之徒也。徃承衣鉢，棲跡兹山，戒律一如其師，尤多證入。曾建藏樓貯經，葢行僧乎！又舉高僧所菴名真澄者為上首，余殊禮致之。方議春秋開講，居無何，忽有❥祿之變，時萬曆辛丑元日也。明年法界詣余，請曰：「寺已災，不忍見此煨燼，無亦劫數肰乎？所賴明公鴻力，一興復之，庶福地不致丘墟，山靈幸矣。」余喟肰曰：「厥功甚鉅，肩任之難也。〈內德〉云：『一水無以和羹，一木無以搆室。』誠得有力者贊之，庶幾哉！」隨謀于慎吾楊君。君曰：「再創禪林，勢自難已。苐所乏者，財也。公倡之，余贊之，不足者募之，可乎？」余曰：「得之矣。」遂自肩厥事，為之經始。議採木於諸山，慎吾亦有所助。正殿鼎建諸費，余悉佐之。又募諸縉紳及境內善信，共貲若干。未足也，法界復以自置田易價充之。逾年，大功落成，規制視昔甚弘麗。計正殿三楹，高七仞，斗拱錯陳，上凌碧漢。中殿五楹，高三仞，棟宇巍峩，成以良材。左作大方丈，右作大禪堂，各三楹，俱與殿稱。左後為香積、為寢室、為經樓。前為寺門、為寶坊，不一而足。殆一時之鴻搆乎！殿塑三如來，皆銖衣瓔珞之像。中則余與慎吾莊嚴之，左右則洱城世官楊如檟、龍關八十老人蘓得賢所發心也。阿難、迦葉則自全忠為之。其未竟功德，又不能不俟諸善信焉。諸山謂寺成，余應有記。余曰：「寺之廢興，數也。數應廢，不能卻劫火之不焚；數應興，自能致天人之恊應。即紺殿之巍峩，龍象之赫奕，雖出諸檀之助力，乃冥冥中幽贊其成者，豈不微也？異日有總持為空門之謢法，復得任事之僧如大機、如法界焉，則香火常新，秪林有賴。兹寺與兹山同其悠久，可以寄吾心于百世之下。脫或蹇力，不勝香象之負，祗有踣蹶耳，豈余所望于後之人哉？」噫！覩兹剎者，當知所興起矣。<p>本朝<p>雞足山藏經記<p>李仙根（蜀遂）<p>古者天子諸侯祭望山岳，以其能興雲雨、濟化育，厥功茂也。而當世所稱四名山不與焉。肰而天下士庶，無愚智賢不肖，奔趨瞻慕，彷彿靈跡為奇特，轉相告語，有恨不及見者。豈真佛法弘妙，感服固如是乎？昔大雄氏四十餘年，導引無邊。及其末，以正法眼藏獨付摩訶迦葉。葉入雞足山以定，阿難尊者以寶香貌之，至於今弗替。然則雞足當首四山而又不與，何也？曰：「遠也。」自須彌山王分枝擘脉，徧四天下，崇峯邃谷，莫知紀極。以其遠也，祭望缺焉。即雞足為宗㫖淵源，猶或遺之；况夫人七尺之軀，百年之寄，道業㴱厚而踪跡隱約、名限疆域者豈少耶？是山有八大剎，有賜藏四。兵燹迭罹，半付刦灰。僧慧輝為破山老人四世孫，住持迦葉殿，覩其厄，傷焉！爰走姑蘓，苦募四寒暑，遂得正藏三百三十函，為卷六千七百六十。貯以十四箱，并諸佛像，莊嚴以歸，而遠乞記於余。或謂三教聖人，皆以無言為宗。當尊者拈花時，寧有點畫塵屑齒牙間？數千年惟藏是崇，忽而御賜，忽而烟消，未聞西來真意有此起滅也。况如來密義不可思惟，結集以還，編次重譯，已稍履迹之間，展轉論釋，辭意哤襍。有識者嘆之，恐微笑者今且大笑也。李子曰：「夫天不言而四時行，道無名而文字通。」謂文字非道，猶舎四時而言天也。且夫虛空之中，莫非水火，人奚見之？及索以陽燧則熾，承以方諸即液。一切典章，❥若塵積，其實等虛空也。人恨不持陽燧、方諸耳，何懼不遇水火哉！當今末法，行願疎薄，各矜少得以為貴。及夫同道分鑣，拆正無術，外者橫加排斥，即偏師左次，正緣寡陋積習，無復廣學多聞者融理事而具辨才故也。古人謂：「益人神智，罔過于書；般若精進，曠刦莫殫。」中華之教，以簡奧為體，學者徒以一二字訓釋，輙云貫挕，甚有訛謬相承不自覺者。內典之妙，從象胥中，不厭詳密。鼓吹斯道，良非一端。斯所謂智慧泉也。肰則輝公是舉，豈獨揭人天眼目于洱海天南？即其所經涉應求間，無量善信資助傳說已，莫不知有正法眼藏所從來。固知賓川之松，望風❥指；法寶之氣，燭井、鬼而光徧河沙。雞足一山，當自立名。五嶽不必六，四山不必五，夫何遠之有？<p>天一閣記<p>范承勳（瀋陽）<p>雞足山相傳乃迦葉守衣入定處。雖荒唐不可攷，然此山為六詔名勝，其來已久。余制滇數年，思欲登之，無由也。辛未冬奉㫖廵歷金沙江，至賓川，會提軍諾公。山在賓川境內，相望數十里，遂得便道以遊。信宿而登絕頂，因見山中菴院多被火者。絕頂亦然，惟銅殿巋然獨存，殿後新建佛堂三楹爾。詢其故，僧云：「山頂乃火星。有遊僧謬為建塔，以故火益熾。十餘年來，災疊見。舊有高閣，培水星以鎮火，今以燬。欲毀塔，恐阻於官。欲建閣，苦綿於力。」余為諭州牧，聽其毀塔；且商之諾公，各捐百金以助閣費。三閱月而閣成，僧來請記。余惟雞山之勝，幽崖邃壑，各有其奇，然而大觀皆在絕頂。其南則賓川烟火、洱水浮杯。其東則金江奔濤，漰湃千里；點蒼西拱，雪峰北峙，誠勝槩也。吾知登斯閣者，凭欄四望，山川之形勝、民生之休戚、邊塞之隱憂，必有動乎其中而思為國家賦澄清、計久遠；不僅以登高作賦，侈遊觀而矜逸樂已也。余既因廵歷而登此山，又因山之勝槩而同諾公建此閣，更思閣以鎮火，遂取生水之義，名之曰「天一」。是為記。<p>雞足山迦葉院藏經記<p>王繼文（廣寧）<p>余讀中秘書時，即知滇有雞足山也。自迦葉奉佛金縷衣入定是峯，其名遂顯。雲霞掩映，鳥翬具瞻，屏巒之所迴合，泉流之所答響。賢士大夫贈詩作賦，見諸載籍者，汗漫縱橫。咏誦之餘，神相徃焉。每欲一至其地，以徵當否。今幸奉天子命，兩撫是疆，自謂夙願可酬。又因距省尚遙，未遑躬探幽奇。且惟民事是念，家絃戶誦，較重於貝葉曇雲；上原下隰，加切於高山流水。余日事其所當事，而意中具雞足觀也。戒僧淨極者，振錫此山，慨迦葉院藏經燼于劫火，偕其徒慧暉，携瓢荷杖，足跡遍天下。歷九年，購經貯之。所謂三車萬軸者，罔不具備。因請記于余，兼為余道兹山之景，乃與昔時詠誦無異焉。夫佛之教，無言可傳者也，何有於經？即托之經，亦可因什一以推千百，又何有於藏？淨極之為，其於靈山拈花示眾、破顏微笑之㫖，或未貫乎！雖肰，教以無言而傳，亦以有言而悟。學佛者宵中香浮，夜分鐘盡，無不可即象以見性。况乎白馬駝籍，黃檗闡微，諸維摩所現身設法，得以廣紀博采。其為昏衢慧燈，真未可量。淨極之為，亦云盛已。余願居此山而翻研者，不當使迦葉專美也。是為記。<p>重建華嚴寺碑記<p>學蘊<p>天下名山，葢如五台、峨嵋，乃大菩薩應蹟道塲。惟雞足山即我迦葉初祖入定華首以待慈氏之勝蹟也。攷自周孝王十四年丙辰歲，尊者持僧伽黎叱開石門，捧衣而定。至大唐間，神僧號小澄者，朝遊榆城，暮歸華首。國人欽其神異，始創精藍而崇奉之，即迦葉殿也。其華嚴來脉，自大頂而下，中距一支，貫絡連珠，蜿蜒數里。岑巒拱翠，展誥舒文，龍虎交蟠，雄開大嶂。昔為熊豹之藪，嘉靖初間，月潭和尚卓錫南來，德馴猛獸，草創成規。而上足月輪禪師，遊化京都，道聞內闕，欽承神宗皇上，奉慈聖宣文明肅皇太后懿㫖，勅頒龍藏，特賜紫衣，奉命還山，乃萬曆❥寅年事也。有大善長者張公（諱）舉、郭公（諱）子榮從而鼎盛。麗江府方伯木生公即為建毘盧藏閣，置捨福田。四事悉備，雲水麏集，鐘皷交叅，道風日著。偉哉，雄冠一山！豈憶明季戊戌春，祝融為祟，一夕攝去。然造物❥有廢興，而道德原無隆替，良可慎歟！頼有同志抱道耆德數軰，堅心株守，屈指十有六年，誠格佛天，善緣頓際。于康熈癸丑仲秋月，遂感檀越吳公（諱）文華，乃豫章名族，旅泊滇南；菩提有種，生知從善，無異給孤之誠，有闍提之効，一力擔荷，曾無膩意。建大雄紺殿，供三世如來。左右廂樓曰雲堂，曰禪室。過道、山門，皆公獨荷鼎新。隨置香燈田莊，鐫之碑隂。而寺眾各各出手，竭蹷從事，修廚庾，搆寮舍，補殘缺，緝弘規。僅一甲週，遂成弘鉅袛園。❥曰人力拮据，皆因地勝龍靈，始能恢弘若是。詎知今日之大成，實乃千古之壯麗。惟榮惟粹，獨耀獨彰。宛然帝網莊嚴，華藏世界之一大觀也。葢《華嚴》之極談，談斯道也；佛祖之所傳，傳是心也。苐居是山，住是寺，當何以用心哉？孜孜如履氷載道，念念體究無生。出亦此法界，入亦此法界。理事全彰，戒乗俱急。晨昏鐘皷，祝釐無疆；曉夜佛聲，自他俱益。則四恩總報，三有齊資矣。今大功告成，寧不叙諸大綱以紀厥勝？癸亥冬，知恒公繭足千里，造九台見訪，云：「今華嚴梵宇剏畢，請師椽彩一記，以垂不朽。」余曰：「作記猶易，爭奈山居無文。」何公曰：「正需無文而不可得！」故直叙其始末云爾。<p>鄧川州奉道府廳明文碑<p>大理府鄧川州為祈（天）垂慈、復新香火、普霑恩澤事，奉分守金滄道批，據雞足山各寺住持僧吉祥、儒能、排寂、周輝、悟寬、如滿、道慈、歸恒、如堂、普惜、普合、性讓、元炤、玄冥、智元、普林、普潤、通文、如常、普勝、超塵、性學、德符、智印、體一、妙定、通泰、周賔等連名訴前事，訴稱雞山各寺院宇所有常住，俱皆十方檀越捐資置捨。奈因節年錢糧，各僧戶完納不前被，康熈元年，內里排將僧等，妄扳置日夫馬雜差。前蒙本州于天啟年間加察，詳奉院道府老爺批允，賞立直❥勒碑，蠲免一應夫馬雜差，以救香火，年久無異，俯炤舊例勒碑，仍賞蠲免雜差夫役，香火得以重新，永禁奸究扳扯等情。奉批雞足古佛道塲，寺中之產不過以供香火、贍僧眾。兵燹之後，佃民寥落，不致盡成荊棘者幾希矣。相應稍與寛恤，仰鄧川州查例，免其雜差，報，奉此。又奉欽差分廵金滄道沈批，仰鄧川州查例，具報，奉此。又奉本府批，雞足僧戶糧重田輕，一切雜差，久已勒免。楊暎等忽行科❥希啚肥己。何其塵根深重，獨無香火情也。仰鄧川州查例，具報，奉此。又奉理刑府批，仰鄧川州酌議，應否另立僧戶，務得公私兩妥，并候院道府批示，報，奉此。依奉差役，行喚各寺住持到州，該本州知州劉詳看，得雞足山僧常住田地，原額稅糧共壹百㭍拾伍石肆斗叁升零，悉係檀越施捨，田輕粮重，隨在里甲。至天啟初年，適院道廵臨雞足，僧人吉祥等具訴，被里排科❥侵收，返殃賠累，准改直立僧戶，輸納正賦，其一切夫馬雜差，奉文優免，勒碑石尚存。自定鼎之後，大兵雲集，公務浩繁，此見役排年楊映等，在于前官具呈扳扯同辨。今僧人吉祥等，復援往例，籲懇新恩，連名控訴。本州敢不仰體大乘慈悲，與之寬恤，以昭憲臺菩提之念。相應從前舊例，再沛新恩，其碑內原額併近置一捨，餘石之夫馬雜差，所當一體蠲免，候詳允日行僧遵照，永禁❥扳，重新香火，以垂憲恩扵不朽者也。業經具由申詳，欽差分守金滄道紀奉批，既有舊例可從，如詳發落繳，奉此。又奉欽差分廵金滄道沈批，如詳行繳，奉此。又奉本府批，如詳行，仍候（守巡）二道臺批示繳，奉此。又奉理刑府批，仰候各上司批示行繳，奉此。遵將雞足山各寺住持僧糧，每年僉僧二名，輪流便換應役，自行催辦，舊管稅粮壹百㭍拾伍石零，并近置新收稅粮壹拾㭍石有零，免其額外置日雜差夫馬等項，以成善果，以供佛天香火，里甲不得再行扳扯。至於正賦應納稅粮，本折金價各欵，與民間一例輸納，不得借此藐州抗法，肆行拖逋。亦不得通同俗戶，假借名色，稱置常住，將俗粮詭入僧戶，希啚蠲免雜❥。倘有故違查出，僧俗一并究治。相應永禁合行，勒石州前遵守。<p>鄧川州知州劉登雲，署吏目（張達、李伯昭）仝立<p>詳允雞山直❥僧戶碑<p>大理府賔川州，為懇（天）循例直❥僧戶，以永名山香火事，奉本府信票，奉雲南等處承宣布政使司批，據雞足合山住持僧月潭、可春、道涵、法光、源霔、純了、如全、守禮等訴前事，詞稱：情緣雞足山常住田❥，俱係遠年檀越施捨，非粮重即荒蕪，正供難輸。兼以夫馬雜差、粮丁之苦，僧眾遠迯，一山棘莾，爐烟寒冷，佛面生塵。幸蒙本州清廉父母垂憐，猶恐錢粮拖逋。遂照滇省諸剎事例，將山門稅粮剔出，另立直❥僧戶，自行輸納正額外，蠲免夫差雜❥各項，招集數僧辦納錢粮，庶賦額不失。幸際天星坐鎮，千載竒逢，僧等具訴，批賔川州勒石，以垂永久，庶里甲不致混扳，佛僧霑恩等情具訴，奉批，仰大理府查報，奉此，備行。本州即查雞足合山稅粮，果否照滇省事例，另立直❥僧戶，其正項之外，夫差雜❥應否准與蠲免，其中有無明避虧額，逐一細查妥確，并將另立直❥稅粮數目，造冊報府，以憑覆查報司，酌奪施行。事關錢粮重務，毋得違錯等因，奉此。該本州看得雞足山，❥不比他處名山，乃滇中之巨觀也。■■承平之日，每有高賢貴客往來遊覽，多捐資斧修葺，以致合山僧眾易於支撐，毫不以錢粮差役為累。奈近因遭兵火之後，糧差之外更加召買，僧人迯竄，田地荒蕪，寺宇傾頺，神顏敗壊。真所謂十寺九空，人烟寂絕者也。共計本州稅秋貳百餘石，即正項猶恐拖逋，難輸其丁粮，差徭安得望其支應。❥經卑職於十八年見此光景，准炤通省之例，將各里錢粮剔出，立一僧戶，止納正項，豁免雜差，此猶可甦其困苦於萬一也。但僧人慮其官之去留無常，事之更變甚易，乃勒石哀請恩垂永久，是誠共保名山之盛舉也。除將夏稅秋粮另冊開報外，伏乞憲恩，俯念佛天香火作功德主，慨賜轉達批示，庶便遵炤等因具詳到府。據此，該本府看得雞足山，滇中称為名勝，往往有奉佛僧真之士棲於此。近因粮累僧迯，以致山門荒廢不足惜者。今賔川州將僧戶另立，免其雜差。既無悞於國賦，復有裨於山門，誠為兩便之道。今據該州查報前來相應，俯准勒石垂久。倘蒙俞允，則憲臺功德當與山石俱永矣。等因具由，於康熈叁年正月二十九日申詳布政司，奉批准如詳行繳，奉此。康熈叁年伍月初三日，又奉分守金滄道批，據本府申詳亦同前事，奉批雞足山，近聞粮累僧迯，名山勝地，幾為荒廢。准如詳速行，該州勒石永久可也，此繳奉此。合行知照為此牌，仰該州官吏，遵照來文內事理，即將雞足合山稅粮剔出，另立直❥僧戶，其正供應納之外，一應夫馬雜差遵照憲批，准行豁免。仍於州前勒石垂久，務須極力招集僧人，照舊歸山，辦納粮賦，勿致荒廢所有。另立僧戶、稅粮数目，造冊報府，以憑轉報布政司（糧守）二道，及本府存案備查。亦不得將里甲民糧混入僧戶，如違未便，奉此。合行給帖外，仍於州前勒石，仰合山住持月潭、可春、道涵、悟高、源霔等遵照。凡有僧戶常住田❥遵照詳允，另立直❥僧戶，自行照額輸納稅粮外，其一應夫馬雜差等項，悉行豁免。如有里役人等，混行扳扯起❥，許執帖赴禀，以憑查究，俱毋違錯，鐫石永久垂銘。<p>奉直大夫．知賔川州事．榆關張瑞揚立<p>豁免雞山雜差碑<p>大理府正堂加一級王，為祈（天）超釋置日廣濟香火事。康熈二十一年六月初四日奉欽命綏遠將軍總督雲貴部院加一級蔡批，據本府申詳，康熈二十一年四月初十日據鄧川州申詳，康熈二十一年三月十一日奉本府批，據雞足山直❥僧吉祥、儒能、排寂、悟寬、周輝、如滿、圓炤、性讓、普勝、道慈、超塵、普合、如堂、普潤、智元、通泰、玄冥、普惜、性學、德符、可春、如常、妙定、會燈、周賔、通文、慧輝等連名具訴，豁免置日夫差緣由，該州備由加看，申詳到府，據此隨詳批，仰候轉詳繳批行，去後，復據該州詳称，卑州遵批事理，當即將僧戶置日蠲除免應，各戶僧人尤恐異日紛更，又于本年四月初一日，復據山僧吉祥等連名，訴為籲憐苦極，叩請新恩，重輝香火事，詞称竊唯雞足，滇南香火，各寺菴院，昔蒙先檀鼎建，稍有常住田地，俱皆眾檀置捨，或因粮重，或係山岡，送入山門，作為常住，當時錢粮在于里甲，輸納切被里排科❥之甚。于萬曆年間，蒙先任本府，電察名山疾苦，詳明院司道賞為直❥，自行輸納，蠲免雜差，勒石府州儀門，永無更異。至康熈四年，本州劉父母官，奉文清丈田地，于額外新加稅粮八十三石，當即具控積弊，牢關民隱，不得上陳。自逆政以來，萬苦難言，賦稅百倍，斂徵雜欵，千層科❥，佛爐殆盡，十寺九空，佃迯田荒，凋殘至極。古佛道塲，悉為荒山冷廟；州前店房，盡成羅剎地獄。葢由里甲不遵憲檄，亂法紊規，拔當置日科❥，雜差雜泛浮於正供，但錢粮賦役，僧俗宜辦，在俗當差，有人丁、有手足。僧充俗役，孤貧釋子干遭鞭撻，俗應下程居家者有，僧應下程出俗者無，十倍購買，種種痛苦，哭訴恩星，目㨻垂憐，申詳本府，已蒙批允在案。誠恐猾里，陽奉隂違，更加虐害，賞將輿情，再行轉達（督撫）司道各位太老爺俯准，照例蠲免置日一應雜差，復行勒石，鼎祝新恩，以垂不朽。等情具訴到州，據此該本州署職知州魏榮，復加查看得雞山僧戶，因里甲扳害，於昔年訴經院司，批行道府准另立直❥，自辦自輸，凡有雜欵槩與除免，府州勒石見存。近年以來，正欵有額，雜務浩繁，僧弱民刁，扳扯有之。且租少粮重，正供輸措不前，再加雜泛隨徵，僧焉得不迯？田焉得不荒？卑州蒞任，經徵召，買秋粮本米，條編欵銀，勸諭僧人，勉強完功。訴及置日情由，原非全書欵目，不過巧立名色，實乃病民大害。故此，斗冐代籲，請豁蒙批，准免在案。今復再加哀訴，慮恐後日里民罔遵，泣切轉詳，是欲再行勒石，杜絕扳害，鐵案仰叩憲恩俯准，轉達院司道，賞將置日刪除，准其勒石，德造名山，恩垂永久。等情詳報到府，據此，該本府查看，得鄧川州雞足山，為滇西名勝，莊嚴古剎，釋子焚修數百年於茲矣。各寺俱有檀信，捨置田❥，其錢粮正供，歷年自行輸納，一應雜差悉奉院司道批免，勒石碑記現存。緣吳逆叛亂以來，橫徵苛斂，波及僧伽，遂有里甲扳當置日陋規，如下程雞酒購買官物之類，僧應俗差，清濁莫辯。本府痛革前弊，嚴行豁免，今該寺住持僧等，恐日後不肖官吏，仍蹈前轍，具訴該州，詳前來除正項錢粮照額完納外，所有置日雜差伏乞憲㤙批示，俾之勒石山門，永為遵守，不惟佛日增輝，而功德誠無量矣。等因申乞照詳，奉批，仰照舊豁免雜差，仍飭令勒石，永示遵照繳，奉此。又奉廵撫雲南都察院加六級王批，同前由，奉批。據詳，雞足山固屬滇西名勝，莊嚴古剎，常住錢粮八十三石，於中恐有包攬情弊，仰府轉行該州查明，本山、本剎實有多少粮石，准其置日雜差豁免，其餘毋得濫行豁免可也。此繳，奉此。又奉布政司批，仰候（督撫）兩院批示行繳，奉此。又奉糧儲道批，仰候（督撫）兩院並本司示繳，奉此。又奉分守永昌道批，既經通詳（督撫）部院并（本司粮道），仰候批示行繳，奉此。本府猶恐不實，復行鄧川州查僧戶錢粮，果否八十三石，其中無有包攬情節，確查具報，去後，兹據該州詳称，僧戶常住因康熈四年內署事知府劉登雲奉文躧丈等，則上下肆易抵昂，僧■未獲週知，故雞山錢粮於舊管內，多八十三石是實。查僧人常住❥屬州境，田地坐落羅川，而里民與僧田相隔二百之遙，有無包攬，豈得而知？卑州再四思惟，不若取田鄰及鄰近村庄，互結除取。據羅川羊塘里約總孫祚，鄉約阮應禎，並百十長，田隣互結存案外，合就據實囬報等情，詳報到府。據此，除本府備由加看，詳覆廵撫都察院外，合行勒石，永禁遵守。為此示。仰雞足山住持僧吉祥等，遵照嗣後輸納錢粮，止許本山、本剎田地，不得分外包攬，其一應雜差置日悉行豁免。至于里甲人等，不得再行扳扯，敢有故違，許尔等赴府陳告，以憑究治。各宜凜遵，勿貽伊戚，須至勒石者。奉憲大夫．知大理府事王興禹立<p>豁免雞足山雜差門戶采買碑<p>大理府賓川州正堂周，為叩請新恩，急甦困累，重興香火事。康熈貳拾肆年貳月初拾日，奉本府正堂加二級王信牌。康熈貳拾叁年拾貳月初伍日，奉欽命綏遠將軍總督雲貴部院加至正一品仍帶餘級蔡批。據本府申詳，康熈貳拾叁年十月初六日，奉本將軍部院批。據賔川州雞足山八寺住持僧普宜、妙枝、道悟、照彥、源嵩、海聚、慧輝等連名訴前事，詞称：竊惟雞足名藍，滇南香火。昔釋迦文佛之大弟子摩訶迦葉尊者，於多子塔前分燈，奉命入定於雞足華首門，其由遠矣。彼時無有梵剎，行僧多岩居處。至宋、元間，方啟蘭若，遐邇欽風，節連開達，俱成大剎。重樓殿閣，金相巍巍，檀那植福，有無盡之莊嚴。以致年㴱寺古，日漸蕭條，歷滄桑之後，凋零至極。葢因門差之擾，不時采買食椒果、䗥油、椒油等件，兼有考塲造備棹橙。若逢科塲之年，更加謄錄之苦。且是前應用木植枋板，伐盡風脉，株林供應抬送，種種困累，萬苦難言。在上恩視為微末，在小民實以難當。此寺傾僧散之餘，各寺些須錢粮，旦夕難撑。再加門差困累，死徙無日。幸際爺爺福星照鎮，真為千載奇逢。蟻僧等不憚千里，奏請鈞示，永鎮山門，叩勅府亷所屬嚴禁。倘蒙邀恩，不惟佛日增輝，而功德共成無量矣。為此，匍匐救命，上訴等情，奉批。仰大理府查報，奉此，隨差皂楊應美行異雞足山合寺住持僧普宜等到府，當堂查問。據普宜供称，雞足山舊有八寺，今只有五寺了。玉皇閣被火燒燬，當家僧海聚已故，下剩的迯竄。寂光寺已為錢粮有累，也迯竄了。迦葉殿也迯竄了。因是當日佛弟子古剎，我們眾寺裡僧人現在募化修理，剩只有五寺。其香火田土，俱係眾檀越施捨的，好田未必肯捨在寺裡，都是荒蕪薄田捨在寺上。其差徭俱隨田轉，俱照民例，一例當差。寺上僧眾俱係托鉢募化，非在家者可比。懇老爺正項錢粮照例完納，止求門面雜差賞免。又問妙枝、道悟等，所供相同等情。據此，該本府查看，得雞足一山原滇南名境，其山中花椒、蜂蜜、木植等物，向來該地方官或別採取辦，於彼情亦有之。然曩時僧多寺廣，可以眾擎易擧。若今日寺廢僧迯，艱於應辦，自應悉除。阻官以安僧，無至於雜❥。業蒙憲臺頒立碑文，已經永遠禁革矣。則雞足五寺常住錢粮，除正項照額輸納外，所有一應雜差及謄錄，寺須此照水目山例，悉行禁革，俾眾僧得以安然焚修，以綿香火，頂祝鴻慈於不朽矣。是否允從？伏候憲裁批示，等因申乞，照詳奉批，如詳禁革，仍給示曉諭繳，奉此。除勒石永行禁革外，合行知照為此牌。仰該州官吏遵照本府詳奉將軍部院令批，奉理雞足一山錢粮照立，僧戶正項照額輸納外，其一應雜❥公務採買謄錄等項，永行禁革，不許行❥累。如有查出，定行重究，仍具不違。遵依報本府，以憑轉報查考施行，俱毋故違。除鄧川知照奉，因此本州除具不違，遵依報本府轉報外，為此示。仰雞足山八寺住持僧普宜等，遵照本府詳奉本將軍部院令批，事理雞足一山錢粮照立，僧戶除正項照額輸納外，其一應雜差、公務、採買、謄錄等項，勒石永行禁革外，其里甲無知諸色人等，不得妄扳。如違，許僧人赴州陳稟，定行重究，決不寬貸，須至碑者。<p>賔川州知州周家柱立<p>明（補遺附）<p>詳允雞山直❥僧戶碑<p>大理府為敬陳輕徭之議等事，崇禎十年二月初十日蒙廵按雲南監察御史張批，據本府署印同知王呈詳，雞足山悉檀、寂光、聖峯、石鐘、大士閣、幻住、華嚴、迦葉、會靈、寶蓮、懷恩等寺，住持僧吉祥、儒能等，常住田地坐落羅川，稅粮屬于羊塘里輸納。先年周知州條議，十二里夏稅秋粮二項、稅粮條編一項、均徭條編一項、金價一項，編為合徵，責令細戶自納，不許里長包攬，具文通詳。彼時吉祥等，赴院訴准批州，并將雞山僧戶稅粮一百二十七石，另設直❥僧戶，親自輸納，不在羊塘里內徵收。至于修理、恊濟、雜❥、夫馬、人丁，因上司廵臨雞足，荅應悉行蠲免，詳蒙廵按羅批允勒石。嗣後里書卞養正、李正學，將各鄉紳稅粮，混如直❥僧戶數內，閃避雜差正賦。歷年拖逋攤累，十二里士民，有嘵嘵不平之忿。至崇禎九年署印陳經歷遵奉守道信票前事，仰州即將奉旨酌免，存留錢粮編丁則例，作速議妥詳報，立等通詳批示，彙總囬奏，等因該州編審人丁，查此弊竇具由申詳，廵按李批，直❥之名，即自納戶也，該州何時設此？仰大理府細行查核利病，速報本府，將作弊里書卞養正等，并逋粮人戶，行提到府，細加研審。僧戶吉祥等稅粮，歷來完納無欠，仍准照舊直❥，自行輸納。彭惟梓、孫存壽、張奇、張彥等，歷年拖逋，斷歸本里催徵外，革去里書，日後不得再蹈前弊，混入直❥錢粮。里長猾保，不許包攬科斂，將養正等究招，呈詳本院批。卞養正等七名，作奸詭粮，拖逋日甚，不一創懲，何所底極？依擬贖决發落。吉祥等三十四名，免紙餘如照實收繳，蒙此，除行鄧川州發落遵照外，今據吉祥等具訴，直❥僧粮，本州先經詳明勒石訖，誠恐將來弊竇復生，乞照詳允，再賜本府勒石，永垂遵守鐵案，庶免奸豪覬覦更張，以廣國恩。勅賜皇藏祝延，焚修愈壯，鼓舞名山幸甚！等情到府，據此合就勒石，永垂恪遵。倘後里書再蹈前弊，串同豪佑作奸，未免貽累，許即指名赴府首告，以憑通詳，依律究遣，決不姑息。須至碑者：<p>詳允雞足山僧戶吉祥、儒能等，俱照舊仍為直❥戶，錢粮自行輸納。<p>革里書，日後不得再蹈前弊，混生直❥戶口。<p>禁里長猾保，不許包攬科斂。<p>本府掌印同知王<#sp>理刑陳<#sp>立石<p>明．賦<p>雞足山賦<p>大䥘和尚<p>繄兹山之岠岟（岠，音巨，山宏大；岟，音央，山高也），遂雄鎮於南區。既屹崪而窈曲（屹，音乙；崪，音碎。山高貌），亦岦岌而崎嶇（岦，音立；岌，音及。山危險貌）。惟僻處乎荒遠，乃阻隔乎舟車。余也，塵情既絕，空門與徒，探嵔嶉而不厭（嵔，音畏；嶉，音嘴。嵔嶉：山曲也），索嶄巖以自娛（嶄，音斬，平聲，山高也）。遘兹峆崉（峆，音合；崉，音沓。峆崉：山貌），駐足躊蹰。每登眺而有得，即載聿而咨且（聿，即筆也。楚謂之「聿」，吳謂之「不聿」，燕謂之「弗」，秦謂之「筆」）。山川奇麗，誠難為名。井鬼分宿（《前漢書》：「滇中分野，在天屬井鬼，入參七度。」），中台麗星（《宋書》：「滇分野，麗中台上位北斗開陽一星。」）。枕倚畨、緬（畨，西畨；緬，即緬國也），控引川、秦；襟帶犍、牂（犍，音乾，乃犍為郡，在川南；牂，音贓，牂牁江，在滇黔之界），沿遡昆明。金馬輔瑞，碧雞翊靈。下植坤維，上承天根。望之霄掩，即之雲昏。若夫危峰上聳，阻日干雲；橫青漢而㟎㠑（㟎，音腿；㠑，音罪。㟎㠑：山高也），插玄霄而嶜崟（嶜，音爭；崟，音吟。嶜崟：高銳也）。懸怪樹兮歷落，叢修篁兮紛綸。方爭高以陡❥（❥，音起，高也），復嵥頏而離羣（嵥，音桀）。繞電虹而濯影，霏霞霰以騰紋。矜巇嶮兮千仞，羨崒嵂兮萬尋。至於重崖峻立，絕壁凌空。下俯原❥，上接蒼穹。直如斧劈，削若鬼工。蛇虺仰瞻而❥步，猿猱俯睇而斂躬。或有靜修之士，好僻躭幽，攀蘿葛以登躡，援柯枝以相求。傍屻屽以搆棟（屻，音刃；屽，音岸。山高貌），依❥岊以結樓（❥，音食，山貌；岊，音節，山之陬隅高處曰岊）。鑿石溜以溉濡，倚危峉而優游（峉，音額，山高大也）。乃㪅怪石百狀，擬似莫舉。端若危坐，側若❥舞。偃若倦息，突若武怒。尖若刺雲，利若割霧。聳若騰蛟，蹲若臥虎。時整齊而行列，時崎砑而齟齬（崎，音奇；砑，音牙。石相格貌）。又有巒透岑虛，洞穴迴曲。門闥虧蔽，廓肰空腹。側身而前，引以炬燭，漸進步而寛平，倐❥❥而曠谷（❥，音聊；❥，音郭。❥❥：㴱谷貌）。忽峻崿而❥崖（❥，音坎，山險也），忽坦彝而廣陸；忽渠逝而迷源，忽川納而韞匵；忽涵滀為㴱潭，忽奔洩為懸瀑。又且乳滴凝珠，髓注文❥。連引纏綿，紏絡斷續。或倚葢為幡幢，或豎展為旗纛；或蹲踞為麕麟，或飛舞為鸞鶴（叶胡沃切）；或奇逸如仙鬼，或朴野如樵牧；或樹叢而卉茸，或竹笑而花簇；或欹倚為舟囷，或曲直為衡軸；或陳設為牀几，或開列為廊屋。駭象類之多奇，咸凸凹以相屬。豈天劃而神鏤？抑仙化而鬼斸？及乎淵泉星涌，滙洕為河（洕，音引，小水也）；千溪導㳹（㳹，音往，大水也），萬壑摧波。既拂拍而涌浪，亦汭洑而洄渦（汭，音芮，曲流也；渦，音窩，水瀠洄）。方繞嶂而濕雲，忽注石而濡蘿。高則噴珠而潄玉，卑復激電而旋螺。香積接筧於❥❥（❥，音掬；❥，音郁。❥❥：山之閫奧也），花圃引灌於岥岮（岥，音坡；岮，音陀。岥岮：山不平也）。或者迴溪複澗，亂石礧砢。盪觸嗚咽，鏜鎝咿哦。疑折竹而裂繪，恍曳珮而鳴珂。❥水聲之多變，亦石竅之相摩。以至眾流合注，迸出高嶺。懸為瀑布，飛空掛影。聲逢（音彭）轟而震盪，氣奮迅而汹猛（汹與洶同）。落銀河於九天，駕白虹於㟽頂（㟽，音票，山巔也）。曳素練而不收，掣玉繩以長引。日炤而雷輥萬壑，天晴而雨飛千頃。若乃乗風擺曳，映月晶瑩；千珠錯落，萬霰紛零。或觸崖而迴折，或灑樹而渟瀠（渟，音亭）；或驚飈而旋舞（飈，音標，飃風也），或抵石而泙澎（澎，音彭；泙，音平。澎泙：水聲也）；或霞光之絢綵，或嵐影之羃陰；或飄掣而中斷，或激散而霏騰；或注潭而倒沸，或穿林而杳冥。時或夏秋霖澍，彌月不休；千波快瀉，萬❥爭流。至若澄潭停蓄，清淵泓瑟；神龍伏藏，頑蛟遯匿。境幽險以愴邃，氣蕭森而寒凓。巉巖飛突而蔽影，古木叢陰而映色。千峰影倒於澄波，萬樹灮涵於空質。且也，老樹奇古，叢木繁茂；阻日蔽霄，號鼯隱獸。加以篔簹落翠（篔，音云；簹，音當。篔簹：大竹也），桂箭排青（竹之大者曰桂，小者曰箭）；間文石以分秀，繞流泉而漱清。又復名葩點綴，珍果錯生。茶梨春發，橙橘冬榮；荷芰懐風，蒲萄結陰。燦爛不愆于霜雪，芳菲無間于冬春。蕙芷蒙茸而葱蒨，蘭茞郁馥而繽紛。以至珍禽翔集，怪獸伏藏。杜鵑喚歸而啼血，鸚鵡巧語而如簧。鶖鷲朝舞于華首，松雞啼嘯于石梁；孔雀巢依於笏殿，翡翠棲息於繩牀。寒猿突豕，玄鹿斑羊。依㟹嶆而穴處（㟹，音聊；嶆，音曹。㟹嶆：山㴱空也），憑㮑❥而囂張（㮑，音柝；❥，音濕。㮑❥：林木㴱貌）。猩猩啼烟而嘯雨，❥❥吼月而驚霜（❥與萬同，音吠。周成王時，州靡國獻❥，人身，反踵，能食人。得人即笑，笑即唇掩其目，人因而擒之。左太冲〈吳都賦〉云：「猩猩啼而就擒，萬萬笑而被格。」《爾雅》云：「萬如人，被髮迅走，一名裊羊。」）。偶怪厲而震恐，亦愴悴而悲凉。蛇虺遊霧而多變，蜥蜴咀雹而布殃。毛羽卵胎以蕃孕，介鱗出沒而騰驤。抑更寶藏富興，物華㴱毓。雲精影爍（雲精，雲母也，入地萬歲不朽），石青翠沐。金礦沙封，銀苗笋簇。璀璨陸離，英升光燭。琥珀孕精于松根，瑪瑙茹華于石谷；丹砂結胎于雲房，水銀流魄于芝足。鉛錫育兮鋼鐵凝，寶璣錯兮紫英伏。免絲飛光于木杪，樹衣蒙絡于枝曲（山中老樹有絲蘿懸綴，謂之樹衣；土人取而佩之，以辟不祥）。鍾萃日月之精華，煥發扶輿之清淑。乃至寺院輝煌，梵剎巨麗；飛棟雲興，雕甍霞蔚；金鋪互映，玉題交媚。綺窓列而瞰江，高軒厰以臨隧（兩阜之間曰隧。左思〈蜀都賦〉云：「開高軒以臨山，列綺窓而瞰江。」）。閣道緣崖而層架，廊㢍附嶺而迢遞（㢍，音影，長廊也）。禪堂蘭若，靜室精藍；紅塵不到，白日長間。天香披拂乎精舎，松月籠映夫石龕。靜士緲緲而達觀，釋子修修而掩關。何道念之不永？何塵情之不刪？惟精進以終夕，庶無玷于名山。有時禪誦朝暮，梵唄聲高；威儀肅穆，器鉢精饒；燈明方丈，塔掛青霄。人天合十而頂禮，龍鬼❥向而注翹。經咒懴律，皷磬鐘鐃。疑雷殷而雨驟，恍天風而海濤。異類聞音而解脫，宿業得法而除消。或者佛辰佳節，勝會良遊。積願瞻禮，香信虔酧。遠千里而不憚，先五夜而精求。土漢錯雜，番落比逑。哀牢鶴拓（永昌府，古「哀牢國」也。蒼山、洱水之間，古名「鶴拓」），猓僰卭酋（猓，音魯；僰，音白；卭，音窮。皆彝種。酋，君長也）；雕題金齒，九譯百郵。白濮紅巾而繫箭（白，白國也，阿育王第二子王鶴拓，奉佛不茹葷，日食白飯，人稱為「白飯王」，是為白國之祖，今地名白崖即其舊都也。濮，音僕，大理地曰：「百濮，春秋時屬楚。」《國語》曰：「叔熊逃難于濮而蠻。」），冉駹彝唱而旃裘（冉、駹、卭、笮，皆西南彝，見《前漢書》）。蠻姑桶裙而賽禱，蒲玀鳴角而優游（蒲，蒲蠻也，與猓玀皆南彝）。侏❥韎韐，椎結鈎緱（緱，音溝，劍頭纏絲也）。哈喇梯山以擎跽，交緬航海而誠投（交，交趾也；緬，即緬國）。卭笮占風以頂禮，邏獠候月而歌謳。士女迭進，童叟混儔。僧俗互市，賔主淹留。吹蘆擊筑，戯馬蹴毬。魚龍❥觝，貫索垂鈎。聚遠貨以逐利，呈百劇以遨遊。復有登高覽古，慨念荒遐。旅人厺國，遊子懷家。賦詩見志，啖藻摛華。極人文之盛美，映景物之清嘉。若夫天柱山頂，四觀峰頭（四觀者，山頂名四觀峰：東曰日觀，西曰海觀，北曰雪觀，南曰雲觀）；濃陰既斂，宿雨初收。雞鳴而東方影白，星沒而朝旭光浮。明霞散綺於六合，高暾升采於九州。西觀洱海，勺水浮漚；褰裳可涉，衣帶安流。島嶼螺點而出沒，舴艇萍散而漂游。惟點蒼之環峙，展圖畵于春秋。❥首北眺，西域雪山；連峰九叠，萬仞莫攀。聳瑩白于天半，耀銀晶于雲間。望高寒之危峻，懐古行之瞿曇。蘆芽穿膝于趺座，鵲巢貫頂于茅菴。縱目南觀，佛光隱現；白雲布空，五彩暈絢；上下太虛，光華變炫。❥炤耀乎大千，實攝持于一念。集萬眾以同瞻，惟各身之自見。任禮拜而蹈舞，畢肖像于對面。是曰「攝身之光」，實堅善信之願。又或白光瀰漫，映若牟尼；周帀三界，普炤四維。籠山河之影像，映大地于琉璃。時徑寸而千里，現芥子之須彌。惟四觀之奇異，徵峰頂之❥峗（❥，音吟；峗，音危。❥峗：山高聳而險也）。周迴四眺，萬嶺畢伏。目極裔表，勢盡川陸。郡邑山水，點落攢簇。巨阜大川，一抔一掬。曠埜平原，一區一曲。培塿青帶，東山峙也；波流碧繞，金沙逝也；牛涔洼注，倉湖盈也；蟻垤連穴，葉榆闉也；東西黑子，賓鄧城也。微黃數點，三川豐矣；蜂屯蠅集，互市通矣；粉黛幾抹，蒼山雪矣；兒啼嚶嚶，雷震叠矣；濃雲半席，雨霑足矣；燈影一瞬，電旋麓矣。箕踞下視，八荒咫尺。河漢平臨，星斗可摘。思憑虛而御風，期補天而浴日。至若峻嶺迴複而凌厲，曲岫修阻而窅㴱。連岡婉折，絕巘崚峋。奔濤漰湃，大壑淵澄。老樹參天而虬屈，修竹叢薄而蕭森。加以雲亭風榭，帶阜纓岑。明燈石塔，映谷藏林。翠微縹緲，菴寺縱橫。晨鐘荅響，暮皷警昏。俗士歸誠于象教，比丘止觀于聲聞。羇客尋幽而❥集，遊人攬勝而賞心。於時春也，物類欣適，景明風和。嬉遊雜遝（遝，音踏。雜遝：行相及也），花事繁多。栢子香含於蒂萼，松粉黃落於枝柯。羨韶灮之明媚，故登降而摩婆。躭丘壑而窮幽異，倚篁石而蔭薜蘿。禽鳥嚶鳴而喚友，猿鹿馴擾而經過。山溪借色于題詠，梵宇增輝于嘯歌。於時夏也，山峻泉幽，不知晅暑；綠樹重陰，竟忘亭午（日正中曰亭午）。蔭新篁以盤桓，濯清溪而容與。聽松濤以獨怡，酌流泉而自煑。更復廣剎虛殿，曲徑迴廊；疎❥曲檻，飛閣凉堂。蔽曦暘而若翳，映酷日以相忘。揮玉麈而偃仰，欹竹榻而徜徉。仰視飛雲，奇峰倐變。夕陽遠流，明滅互絢。忘日長之小年，惟披襟而娛宴。樂山中之壺天，笑塵世之眷戀。於時秋也，山空霧淨，天宇皛明（皛，音杳，明顕也）。風疎氣爽，林壑肅清。烟嵐澄徹于嶺表，霖霂靜斂于岑陰；佛光晃耀于法界，雪山昭瑩於化城。加以霜華著樹，變綠為丹。楓柏錦䥘，紅紫萬端。較春花而更艷，紛綺繡于林巒。又或晴天夜靜，皓月千里；銀漢無塵，碧空如洗。覺身世之明淨，若冰壺之映水。於時冬也，玄冥司令，朔風凝寒。嚴霜肅殺，萬木凋殘。石骨瘦削而挺露，崖根剝落而改觀。惟松柏之蒼翠，獨秀色之可餐。至若彤雲密布，素雪飄零；千峰積玉，萬壑堆銀。琪樹連枝而皎潔，瑤華眩目而晶瑩。任四時之代更，羨茲山之幽麗。烟霞百變而長新，草木籠葱而多致；林泉秀雋而可懷，岣嵧宏窅而堪憇（岣，音苟；嵧，音留。岣嵧：大山高峰也）。嘗竊聞之，區內巨岳名山五千三百七十（《管子》云：「凡天下名山五千三百七十。」）；脉絡固爾潛通，地軸復時呼吸。（《河圖括地象》云：「地下有八柱，柱廣十萬里，有三千六百軸，互相牽制，名山大川，孔穴相通。」）况乎洞天福地，竅穴相聯。八荒九州，仙佛飛騫。獨華首之奇異，削萬仞而陡懸。飛簷逈出于雲半，石門暫啟而嘗關（叶，圭玄切）。感尊者之㴱隱，悟山水之因緣；知地脉之隆盛，駐佛祖而不遷。開宗門之五❥，分震旦以流傳。闡心性之微㫖，實獨❥乎先天。❥達磨之授受，實迦葉之本源。笑何時而再見？花何自而重拈？亂曰：望千峰之❥嵎兮（❥，音疽。❥嵎：高崖也），峙宇宙而獨嶐。攬扶桑於日出兮，挹虞淵之泓溶。掛斗牛於睂際兮，引河漢於虛空。蒙岑遏日而蹴月兮，溪泉分❥而西東。布雲霞以為衣兮，叢卉木以為裳。密經緯於陰陽兮，知包括之綿長。建佛祖之靈域兮，故體鎮乎要荒。又為之歌曰：天地未剖，一氣不分兮；茲山❥嶠，於何託根兮？天為之根，闔闢無門兮；地為之門，出入無垠兮。渾兮淪兮，將何名兮！
。
<juan>雞足山志卷之十<p>藝文（續）<p>遊雞足山記<p>（維揚）徐元圭（魯人）<p>余惟山川之秀，在於天，不在於人；然天開之，未有不因人以成之者也。雞足山以山形得名，界賓、鄧二州，屬大理郡。古為西域地，故多佛祖神奇事。漢以前不與中國通，自相如〈諭巴蜀〉後始通聲教，亦僅羈縻之而已。以及唐、宋，蒙叚竊據，終梗化外。迨元至明既歸版圗，於是遊踪宦轍輻輳，其地聲華流佈中夏。其名勝之概，靈奇之蹟，遂膾炙人口，殆與九華、峨❥諸名山競勝矣。余心竊慕之，然以相距萬里，欲一探而不可得，亦徒托之夢想間耳。歲丙戌會稽章公奉命守葉榆；與余善，因偕之行，冀欲成初志也。抵榆後，未得即往。越明年正月戊午，命肩輿由陸行，三日抵山半之大覺寺，宿焉。其入山之徑，所經歷者，則自拈花寺始，過洗心橋。山麓一村名沙址，有土主廟。接靈山一會坊，即登山至大龍湫。折而上大士閣、石鐘寺等處，而紺殿琳宮，固已不勝紀矣。明日由大覺過寂光、首傳二寺，歷慧燈庵、玉皇閣，遂至迦葉殿。瞻禮久之，即捨輿，徒步杖藜而登。盖至此則山愈高，路愈險，不可復通輿馬矣。到銅瓦寺少憩，由寺後躡猢猻梯，冠履相接，手足偕作。約里許，遂造絕頂。徘徊四望，而一山之全體，盡在目中。而金殿輝煌，香爐洪壯，天一閣之崇高廣遠，令人低佪而不能去。瞻眺凢二三時，寒風刺骨，不可久竚。遂從山後西折而下，由束身峽過虎跳澗、捨身崖諸處，以至華首門。其導行師歷歷指點曰：某為羅漢壁，某為九重崖，某為玉龍瀑，某為盤陀石。而袈裟石、仙碁枰、曹溪水、八功德水，諸細碎處，亦一一舉示焉。又遙指瓊樓玉宇，不下百十餘處，皆巍峩輝煥，插漢干霄，無不躍然於睂睫間者。已，復邀余遊勝峯、傳衣、尊勝塔院等剎，令得備覽其勝。余曰：「不須，已得之矣！」師曰：「君足跡未至而云已得，無乃面欺乎？」余曰：「非欺也，姑少俟當悉言之。」遂返大覺。暮食竟，顧謂導行師與主僧軰曰：「吾試為諸師言所以得之之故。夫茲山嵯峨綿亙，來龍千里；攢峰峭壁，斷壑飛泉，景象萬千，難以枚舉。要而言之，則迦葉殿正當胸臆，為一山之主。而其古貌聖像一尊，相傳為阿難手製；即不其然，然屢經囬祿而不燬，亦足異也。其大觀在絕頂，北望雪山千里；儼若銀屏；東觀日出，滄波光芒奪目，况金江如帶，環繞其間；西而洱海、蒼山，近若咫尺；南而千巒萬壑，交錯其前。即佛光時現時隱，包羅萬象，要莫非靈氣之所特鍾也。至華首門，一岡盤旋數里，壁立千尋。而劈面特開重簷，宛似郭門深甕，雙扉對列，楣闑炯然。嘗閱大藏諸典，咸謂釋迦弟子大迦葉肉身入定於此。夫以大慈氏神通廣運，何所不可？而又有神僧小澄與鷲鳥來朝。種種靈異，似未可以凡情度也。此外，若羅漢壁之陡峭、虎跳澗之險崎、玉龍瀑之飛灑、盤陀石之錯綜。其餘一峰一壑，高或參天，深如無地；一崖一石，肖似物形，神工鬼斧。凡此皆秀靈磅礴蘊結而成，是則所謂天也，非人力也！至於招提、蘭若，撲地連雲，隨處佈置，幾如碁列。或靠青峰，或臨碧水，或倚孤柯，或踞奇石，莫不琳瑯，丹雘備極莊嚴。而暮皷晨鐘、經聲佛號，遠邇相聞；佛祖賴此以式靈，遊人賴此以停轍，修士賴此以棲息。此所謂盡人之力，以補天之所不逮也。然變遷有時，興廢不一，固已遜天之為之者一籌矣。今余之登斯山也，其於天人之際，身歷而得者三之一，遙望而得者三之一，神會而得者亦復三之一。固不必足遍巉巖、目窮林藪，而後始為得也。則余之所謂得之者，豈其誣乎？諸師以為然否？」聞者皆唯唯稱善而退。余復徙倚閒庭，憑高望遠，萬籟無聲，一塵不着；惟見松濤萬壑，蘿月千峰，而颯爽之氣襲人襟袖，翛然有遺世獨立之思焉。其於自得之况，更有難以形容者。時欲起諸僧而告之，則固已欲辨而忘言矣，爰屬筆而為之記。<p>登四觀峰歌<p>前人登中峰兮造巔<#sp>揚雜佩兮雲褰睇金江兮蟬聯<#sp>接點蒼兮比肩<#sp>白雲兮綿綿何雪山之列銀屏兮不知其幾千百里<#sp>亦恍然而來於吾前余懷兮仚仚<#sp>渺身世兮微纎逝憑虛兮揖羽仙<#sp>將追踪兮廣成之與偓佺<p>華首門<p>前人壯哉華首門<#sp>何年肇靈異雄峯接重霄<#sp>深澗臨無地崖端一壁懸<#sp>石上雙扉閉依稀楣闑分<#sp>彷彿金鋪記虛覆兩重簷<#sp>城闕差相類險峭本天成<#sp>對之心驚悸迦葉何因緣<#sp>入此同游戲又有小澄僧<#sp>神通與無二靈鷲歲來朝<#sp>如期輒自至至人多神奇<#sp>未可輕訾議我來新雨後<#sp>烟景正明媚松濤翠欲流<#sp>花光爛如醉植杖岩阿間<#sp>清爽從空墜歸宿半山樓<#sp>冷肰不成寐<p>登雞足山<p>前人為探名勝事攀躋<#sp>樹色雲光繞杖藜象教只今周宇內<#sp>神通早自闢滇西石門華首丹霞掩<#sp>金殿香爐紫霧迷四觀峯頭時極目<#sp>松濤萬疊眾山低<p>又躡磴攀蘿上絕峰<#sp>驚看險峭削芙蓉靈山雪色圖中見<#sp>洱海波光鏡裡逢星隕盤陀千點石<#sp>壁懸羅漢萬株松到來已自清心骨<#sp>斷壑寒泉更幾重<p>宿大覺寺<p>前人不盡登臨興<#sp>投閒此靜林樓高山月小<#sp>松密野雲深大夢何由覺<#sp>真源豈易尋篆烟泉響處（寺內有湧泉，名「篆烟泉」）<#sp>早已淨名心<p>雞山八景<p>前人<p>天柱佛光雲光蕩蕩滿山鋪<#sp>湧出輪囷五色圗時向峰頭一舒眺<#sp>恍然覿面見真吾（雞山佛光，人人皆見己像，故名「攝身光」云。）<p>華首晴雷萬山迴合氣氤氳<#sp>眾嶺陰晴咫尺分霽日石門懸一片<#sp>震聲只隔半溪雲<p>蒼山積雪點蒼積雪皎如銀<#sp>半壁平分作比隣總為雞山開勝概<#sp>高懸圗❥四時新（蒼山積雪，盛暑不消，故云。）<p>洱海迴嵐半掌澄流篏碧山<#sp>朝來雲氣出波間時從四觀峯頭望<#sp>鏡裡依稀擁翠鬟<p>塔院秋月四山風靜夜迢迢<#sp>深院明蟾共寂寥百尺浮圖淨如練<#sp>一庭秋水浸瓊瑤（其塔粉堊，瑩然潔白，故云。）<p>萬壑松濤鹿尾陰搖謖謖風<#sp>崖巒一望總空濛不知身在翠微裡<#sp>疑泛虛舟碧海中<p>飛瀑穿雲萬仞峯頭瀉碧泉<#sp>近看如雨遠如烟最憐崖下閒雲疊<#sp>濕透寒光飛不前<p>重崖返照落日山根弄晚晴<#sp>流暉東壁轉光明崖端草木添顏色<#sp>疑是霞飛滿赤城<p>遊感通寺<p>前人<p>寺在榆城南十里，舊有波羅祖師遺雙足印於殿中石上。至明初無極禪師入朝，有馬嘶花放之異。太祖因贈詩三律，今御書墨蹟猶存。楊升庵先生居南，建寫韻樓於此，後人改題為狀元樓。又昔有禪師，夜翻貝葉，見龍女立其傍。叱之，趨庭下，化為樹。後開白花，中心出黃色一瓣，如如意狀，遂名龍女花。而感通寺亦因此得名云。葉榆城外感通寺<#sp>古樹猶開龍女花天子御書光日月<#sp>狀元樓閣鎖烟霞松❥風度經聲細<#sp>金鼎雲橫篆影斜小衲競誇前代事<#sp>趾痕印石老僧伽<p>登五佛山，訪佛語上人<p>前人亂石荒榛百折蹊<#sp>林巒寂寂草萋萋白雲影裡孤僧住<#sp>綠樹陰中眾鳥啼岩虎雨風時一嘯<#sp>山猿花果每相携人烟隔絕誰能到<#sp>野老探幽獨杖藜<p>警悟（滿庭芳調）<p>前人傀儡塲中<#sp>觸蠻隊裡<#sp>忙忙歲月如流眼前人事<#sp>水上一浮漚使盡神機妙用<#sp>都只為<#sp>蝸角蠅頭❥不道<#sp>生來有命<#sp>空自費營謀休休<#sp>須向這<#sp>愁城苦海<#sp>早把身抽且陶情物外<#sp>寄跡林丘待學盟鷗野老<#sp>還有那<#sp>夢蝶莊周但愽箇<#sp>瀟瀟灑灑<#sp>詩酒任優游
。
<juan>