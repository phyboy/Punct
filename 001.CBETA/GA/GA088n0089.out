<p>佛法從來不立文字，自智祖以五時八教接人度世，而後天台別為一宗，葢由博會冥搜，研精至理，適致其極，而實則與達磨大師旨歸仍同而不異。余嘗讀祖語錄，至「靈山一會，儼然未散」，語輒狂惑，不得其解。後讀湛堂和尚與大慧禪師所說「薰風自南來，殿閣生微涼」話頭，乃始豁然打失布袋，爾時心中之樂，誠有微妙不可思議者，信古人之不我誑也。敏師深通經教，冥振元風，杖履經行，諸方共仰。昔人嘗謂韶國師是智祖後身，燈公又國師轉世。以理推測，師得無為燈公再來耶？善乎燈公之言曰：「能忘乎山乃見夫道，能忘乎道乃見夫山。」此其所以作為志書，搜羅宏富，隨文證義，舉重若輕，良由心體虛明，行所無事。今敏師為之重刻，振錫一唱，歡動諸天；喜捨法財，人人恐後；彈指之頃，告厥成功；承接法流，作將來眼。詎非所謂如水入水、如印印泥哉？余世夢乍醒，結習未盡，比者過宿真覺，瞻禮祖庭，悲戀之深，非可言喻。洎乎舟過百步，蓬牕無事，取祖別傳讀之，忽覺神風洒然被體，更若法華三昧登時現前，豈荷雲慈密相授記乎？劣器下根，常恐失墜，乃蒙敏師愍其愚鈍，時出一指來相提携。適會書成，又命檢校作序，爰呈所解，附託人天，夫豈敢以文字言哉？明明百草頭，明明祖師意也！<p>重刻天台方外志叙<p>天台山方外志序<p>夫中國名山有七，而五嶽為尊。天台山，其南嶽之佐理乎！昔大禹治水，會天下諸侯於於越，乃封其山為南鎮。當是時，置甌閩為蠻夷之地，舟車阻絕，疑天台者大禹未之至，至則不封於越而封天台矣。余昔讀孫興公賦，彷彿名山倒影於重溟之上，旁薄於霄漢之間，足與五嶽七山埒；後得剖符茲邑，即津津色喜與名山有緣，得為地道主焉。爰自蒞任以來，雖公事旁午，簿書積案，未嘗不握如意拄頰，望霞標而耳瀑布。至於美景良辰，則又攜一二文學，或采真於石梁，或覽勝於華頂，或登桐柏禮夷、齊之像，或過楢溪弔顧歡之宅，一觴一詠，信可樂也。第名山洞府為仙釋之都會，其中必多異人，若白道猷、葛孝先諸君者，求之於今，余非異人，固未易知人之異；求之於古，余將誰質？質之山靈，山靈無言；質之邑乘，邑乘不詳。余終將誰質哉？乃山僧無盡法師示余以《方外志》，其敘事該、稽古博、究理深，為文則求諸辭達而已，不以奇衒人。釋氏固其所長，仙宗亦復傍綜，久住名山，而形勝固伊家中物，左提右挈，東指西撝，若登鴻臚而陳俎豆。余喜斯志先得我心，乃趣命剞劂以補邑乘之未備。余觀古今著述，互有詳畧，為各有所主也。夫邑乘志方內者也，佛氏仙宗不妨聊爾並志；志方外者也，玄風釋理宜加詳焉，兩者並行而不相害。故知斯志又邑乘之佐理也，因為之序。<p>賜進士第．北京大理寺左評事．前知天台縣事．雲間王孫熙書於台嶽官舍<p>天台山方外志序<p>職方氏曰：余守方內名嶽，蓋有天台山焉。上應泰符，下禋星鳥；黃潤為德，青祇建元；金土聚斗而陵衍沉，太乙升堦而爵祿降；宛弢躔次，正襲紘維矣。是以閭閻詠其克遜，里俗識以始豐。花縣松關七篇之諭美，棠陰琪木五字之歌歡。若乃賈直舒文屈忠江孝，唐興秀而章俊，天姥鬱其生楨，超超往田，攘攘倚市，域中多戀，興公憐之，使吾有力負之而趨，超不踰矩，矩周其山也。然而元聖忘山忘道，遊化於茲，闡士泯色泯空，唱導於此，福庭隱岳，斯以稱焉。恆河既覩琉璃，皇基詎非佛國？由夫纓絡自纏，鳧舄束綦；蟯客黃甯，安知革表？算米鹽於塵窌，侈延旒於賁墉，誰決愚籠，必逢智印。有大導師燈公者，天宮蜚譽，婺宿開祥，枚引百松，葉榮雙樹，光幢繼日，寺翳景而高明德，瓶注雲溪，伏流而幽隱，眾仰足行經藏，人呼皮裏法華。太末道賓愈方袍之平叔，勝果淨梵兼鍮鉢之言公。道得智者膏腴，近住神僊窟宅。代興才子，矢結金蘭；國學儒英，請揮玉麈。楚鴻，寶中之寶；善逝，天中之天。雖三觀之內融，曾一時之外學，雲雨慈味，笙簧道聲。在山言山，山是新伊中點；知幻離幻，幻成志外別傳。萃五界於貫華，總八峯於一軸。分章二十，十法以之成乘；取策二三，三教因之合轍。每馳神而運思，復遠寄以冥搜，拓邑志之廣輪，設圖經之彩繪。正名軒牒，溯源達池。語本則山王之印文生，採勝則妙德之冠影涉。行滿飛錫，處處仁祠；道岸披圖，人人賢位。禪波合派於星海，祖堂大祫於台垣。陵再來而孔釋併，韶應化而宗教一，載培桐柏，引配苾蒭。右弼左玄，金庭是集僊之都會；歡溪察嶺，玉京假天隱以衡門。王侯屹峙金湯，羽飛儼陳甲冑。衛我教也，綸音表而摩霄；成汝名也，金聲流而擲地。人非昔而蹟在，神不滅而塔懸，以至《酉陽》之〈諾臯〉，爰及庚除之唐述，《齊諧》薈志，慧皎異科，太陽之草長生，菩提之樹攝念，莫不花生筠管，藜燦藤箋。執珠盤於秇壇，傾銀河於口海。吐玄亭之白鳳，禦福三台；驅相宅之青烏，恥名一行。若陳吳，若宋謝，空揭霞標；若邕綽，若理中，虛張帆彩。遙連越乘，內折魯儒，家有譜而野有謀，近者知而遠者曉，記載以來，此為大方矣。爾其毋越牧俎，罔侵予宮，語必烟霞，人惟出世固已。爇麟香而屏穢，操犀導以辟埃。然虎落時開，鹿柴不守，咲司馬過橋之悔，嗤阮客還家之悲，漫云朿足洗腸，聊復招手饒舌。亦以鶴林神訓，綴萬剎於珂毫；龍樹靈文，洞干璣於珍網。示一家性具之旨，超孫生妙有之談。斯則赤縣赤城，並落硯池之蟣罟；天堦天柱，同含毛穎之兔塵。巖岫徹于市朝，在外無外；廛廬通于寺觀，即方離方。瑤丘掩丹丘之房，應真入養真之境。瓊臺方廣，英玄❥而象移；芝草娑羅，正倫澁而味變。孤竹竟貪九州僕射，南嶽須成五通僊人。黃門一開，惠虛偏行乎中道；玉局三降，寶瓊忍折乎幔幢。陰巖之石能回，國清之竈可破，是為塵塵三昧，字字真如。六合版圖，咸收冊府；五車經史，盡入石渠矣。何妨名越岑為佛隴，名呂山為東蒼，又何妨指一山為天台，指一寺為國清，如最澄之歸日本，若甯賁之適會稽耶？嗟乎！太虛寥廓，真智靡涯，職方於此索途，燈公於此遺照，敘固非我，志亦非他，華藏遮外而納安明於芥舟，靈圉毀方而入玄真於珠口。太史之圭奚測？司空之度應捐。權示桑欽括水泉於緗帙，幻同伯禹攝山海於金經，末裔由此衣傳，傾都為之紙貴矣！<p>萬厯癸卯法華三昧道場期滿日，菩薩戒弟子．進士天官司勳大夫．前職方郎．武林虞湻熙和南書<p>天台山方外志序<p>天台山者，上應三台星得名，列於道書洞天福地，為東南一大名勝。按釋氏教宗，則自智者大師以五時八教判釋東流一代聖教，傳之四明尊者，是為教觀。禪宗則自雪居韶國師以祕密心印授永明壽禪師，舉一心為宗，照萬法如鏡，是為宗門。又五百應真行化此山，方廣寺在有無縹緲間，土人時聞鐘磬梵唄聲隱隱從地中出，高僧曇公曾一至其處，聖賢嫌其腸穢不得留，出而洗腸於澗，至今有曇華亭在石梁旁，為應真舊蹟。而彌陀一化現國清為豐干，文殊、普賢兩化現，一為寒山、拾得，一為戒闍黎、周七娘，應變無方，多所開化，賢聖先後託迹，稱三寶地。按：僊宗自周靈王太子晉僊去，奉上帝命治桐柏宮，實主此山。其後劉晨、阮肇採藥入桃源洞，遇僊子度世。唐司馬子微隱此山，受度黃眉公，證太乙生人之果。至宋張紫陽真人大闡悟真之旨，化度羣真。終於佛氏，滅度茶毘而收舍利，玄風丕振。又稱神僊地，山形秀出，華頂為最高處，其山多名都洞府，神峯秀嶺，幽溪絕壑，寶剎精藍，琳宮道院，嘉樹修竹，靈藥瑤草，在在有之，以故王逸少、許玄度輩結伴從剡溪入茲山采真焉。孫興公作〈天台山賦〉，鉅麗哉！頗盡靈秀之觀矣。邇者法師無盡燈公，以上智夙德為百松玅峯師高足，遠紹台宗，卓錫佛隴，愛此山秀拔神奇，遂抽靈心、發藻思作《天台山志》，志佛蹟僊蹤，名區勝壤亦既囊括臚列，纖悉靡遺，且氣格森嚴，辭華宛畼，掩文人之筆，奪秇林之采，而又發明宗教究極旨歸，上繼佛隴之風，下振百松之緒，作人天之耳目，為道俗之津梁。旁及僊宗，研討同異，歸趨寶所，羽翼台傳。不知者以為名山之志，知者謂是教觀之文。自古山經地志多出文士之手，彼其止習辭華，罔究大道，文藻雖盛，玄風蔑如；乃至淨衲高緇，非不精通佛理，或長於講演，短於筆札；惟師禪觀既深，文心復鬯，粲然鴻麗成一家言，文章家取而藏之名山，佛門中且取而庋之函部也。嗟夫！台宗自四明師示寂後，幾乎泯泯，狂禪之徒輒詆台教為煩瑣。余謂科條似煩，旨歸則要，眾星拱辰，百川會海，如以台教為煩，則《華嚴》八十一卷科條次第不更煩乎？天幸百松振之，幽溪復大振之，而窮公闡發於句甬，介公揚詡於虎林，於是天台之宗煥然，揭日月於重朗，盛矣盛矣！是志也，紹先賢則光接慧炬，開後學則智爍羣昏，酬山靈則勒石懸崖，傳文苑則永垂竹素，是志之善物也。世傳韶國師為智師後身，以去來無礙之理論之，安知韶公之後不復為盡老耶？志成，問序於余。余夙稟教盡老，得聞五時八教之旨，夢寐名山，託之神遊之日久，烏得無言？要以附志青雲而不朽，匪特山神首肻，亦或如來之所印可也。<p>旹萬歷乙巳仲春朔，娑羅居士屠隆緯真甫篹於天中天室<p>天台山方外志序<p>史莫良于志，天地人物禮樂刑名，至奧渺夥賾矣。然而圖諜度數存焉，虛可稽也，實可錄也，苟擅三長，甯欪四善哉？志莫良于山，紀載之難有數端焉。猨栖熊館，鳥道蛇盤，蠟屐從所未經，樵斧繇來罕到，即有幽奇，何緣覯覿？雁宕徑辟于宋年，黃海道登于明代，非其驗與？故真見難詳。自昌黎慟哭于落雁之峰，王陽迥馭于羊腸之阪，文人墨客往往心快臥游，具窮濟勝，丹椒翠冪，月磴天崖，秪標異于登高眺遠之篇，間問奇于牧竪蕘夫之口，言之若夢，槩乎有聞信耳。既非任目逾舛，山之真形從是遯矣，故傳聞難據。時易世移，陵虛谷實，嘑隨方改，字以俗訛。石翳蘚中，疇睹神清之洞；門潛水底，詎窺小有之天？或古有而今亡，或此非而彼是，文士疑而莫質，野老㳂而不知，辨而析焉良未易矣，故攷証難精。經丘尋壑，別引勝流，攬木援藟，必資曠日。而或輶軒之駕，恨束馬之未能；杖屨以遊，虞贏糧之不繼。非倥傯而靡暇綴錄，即悵望而無力篹言，徒遙想于冥搜，曷散懷于奮藻，故結撰難富。兼而有之者，其惟無盡大師之志天台乎？師以法中龍象坐大道場，以舌上珠璣作大佛事，隘舊志之未廣，懼靈蹟之無徵，折竹晨編，然松暝寫，緝為山志數十萬言。自山名以訖文章，有涉茲山者，罔不采其故實，掇彼菁華；至台教之真文，高人之遺韻，尤加詳焉。頃以請藏金陵，屬余為序，余受而卒業。嚮之所難，今之所易，可謂冥通地絡，潛鏡山靈，勒遐貫于清都，垂宏模于法界者矣。蓋其住山三紀，振錫千峯，徧尋不死之庭，畢踐無人之境，有勝必窮，無險不陟，與夫目薦未奇、耳剽多妄者異矣。而又蘿封之字普入搜羅，樹挂之錢咸資考索，且日探月厯，神畫形摸，以故琪樹金松，同檢桐君之籙，墨池茶圃，雙甄管子之題，鉅細不遺，名實無爽，又何有攷之未精，撰焉未備者乎？嗟乎！覽應邵之記，如禪岱宗；披王履之圖，若臨僊掌。猶曰地以文奇，境因語麗耳。至若道元之注《水經》，旁洽異書；靈運之賦山居，廣陳奇物。千載而下，等諷詠于登陟，嫓簡冊于丹青，志而若斯，斯已偉矣，師之天台，庶幾是乎！若夫精詮教觀，弘闡宗風，霏法雨于松樞，霔慈雲于蘿愰，花飄座側，樂鼓空中，斯又地靈以人傑逾章，山笥與海藏同久者也。彼楊衒常記伽藍，慧遠曾經廬阜，厥稱著矣，豈如斯志，名寄區中，理存方外，將使絕粒茹芝之客默引瑤梯，餐風味道之儔羣登寶筏者哉！<p>萬歷壬子仲秋日，賜進士及第．南京國子監司業．前翰林院國史編修．記注起居．編纂章奏．江甯友人顧起元撰<p>天台山方外志序<p>夫志，猶史也，亦傳也。有天下之史，一國之史、一縣之史、一家之史；有僧史、僊史、高士之史、名山之史。史雖不同，所以記言記事一也。漢明以來，佛教東漸，三寶事蹟，班班可紀，故太史有左右之官，僧錄亦設左右之職。矧山林碩德，著述猶多，若梁慧皎法師、唐道宣律師、宋僧統贊甯之《高僧傳》，宋道原禪師之《傳燈錄》，駙馬李遵勗之《廣燈錄》，惟白禪師之《續燈錄》，四明盤公之《佛祖統紀》，以至《釋氏通鑑》、《佛祖通載》、《僧史畧》、《釋氏稽古略》之類，曰教、曰禪、曰律，人齊七眾，門備十科，矯矯人龍，翼翼義虎，有一言之悟人必書之，有一行之合道必書之，其啟迪後昆，弘範時俗，功德可勝言哉！天台山者，域內之名區，東方之聖境也。地靈人傑，先靈於老釋，後傑於儒宗。僊風綿邈資始於軒商，佛法秘藏肇基於方廣，正言緇門著蹟，則爰自東晉曇猷棲神、蕭梁定光顯聖。洎我陳隋智者大師立宗命教，因山為家，海內之宗事佛法者，必以台教為司南，降唐及宋元至我皇明，師資相繼千有餘年，無論天下教黌之盛，即茲山流衍，考諸僧史，不減數百餘人，與夫禪門則韶踵躅白沙，皆法門之梁棟，教鼎之鹽梅，名言懿德膾灸人口，豈不以此山泉石足以疏練神明、產育聖賢而然耶？然則山因人顯，人以山名，山已有志，人胡可略？舊為是志者，謂釋老非志所急，故存而不書，或書而不詳。然有世間法、出世間法，達人大觀無可不可，若分門立戶，不啻冰炭，宜其目為天地間之尤物也。今之所志亦謂世間法，非出世之所急，故存而不書，非若冰炭之相視也，為縣志已備，故不復疣贅。云志之為類者凡二十，始於山之名，終於山之文章。蓋名者實之賓也，微名無以顯實，首以山名考。緣名求實，形勝雖山之實質，源又山之起祖，次以來源考。形勝與山，其猶影響，山之形聲，乃吾心之靈覺也，次以山體考。有形聲矣，影響從之，次以形勝考。依形勝以建名剎，次以山寺考。石梁方廣，赤城支提，菩薩聖僧，靈宅攸託，次以聖僧考。智者依山而進道，後代繼祖以傳燈，次以祖師考。祖因山而得名，法因山而立目，次以台教考。教得人以弘，人得教以立，次以高僧考。桐柏桃源，洞府在焉，次以神僊考。察嶺歡溪，考槃是宮，次以隱士考。名山勝剎，賴神功為之密護，次以神明考。三寶陰翊世道，藉權貴為之顯持，次以金湯考。厯代奉法者咸有匱遺，如陳宣帝之捐調，隋煬帝之施品，物雖歸化，事尚傳聞，為法門盛事，次以盛典考。石梁之現光現花，佛隴之見橋見雀，同乎見聞，異乎常論，次以靈異考。古佛舍利，奉安高顯，諸祖靈骨，瘞之方墳，次以塔廟考。智者降魔於華頂，壽公入定于天柱，至於一石一泉皆前人之遺蹟，次以古蹟考。人與山名欲同垂于不朽，或刻石以記名，或樹碑而頌德，次以碑刻考。菩提琪樹，靈根託于名山，羅漢恠松，天葩生于勝地，次以異產考。上之王臣以及墨客，或因人而著作，或緣景以紬思，皆有足以光彩名山、憲章人物，次以文章考。發前人之所不發，書前人之所未書，述而不作以成一家之書，名曰《天台山方外志》，蓋取異于縣志之所略爾，觀者請以此意恕之。<p>皇明萬厯歲在辛丑孟冬癸未之吉，太末釋無盡傳燈命筆于天台之幽溪講堂<p>天台山志目錄<p>序<p>韓將軍序<p>始豐張序<p>翰林院楊序<p>王邑侯序<p>虞司勳序<p>屠儀部序<p>翰林院顧序<p>幽溪燈序<p>第一卷<p>山名考第一<p>山源考第二<p>山體考第三<p>第二卷<p>形勝考第四<p>山（五十三處）<p>第三卷<p>峰（三十三處）<p>巖（二十九處）<p>嶺（四十處）<p>洞（八處）<p>石（十處）<p>溪（二十五處）<p>潭（二十處）<p>湖（八處）<p>塘（三處）<p>井（九處）<p>泉（十處）<p>池（三處）<p>第四卷<p>山寺考第五<p>寺（六十二所）<p>院（九所）<p>庵（十四所）<p>蓮社（一所）<p>道場（二所）<p>堂（二所）<p>觀（五所）<p>宮（五所）<p>道院（十二所）<p>道庵（三所）<p>第五卷<p>聖僧考第六<p>隱（二處）<p>顯（二十一人）<p>補遺（七人）<p>第六卷<p>祖師考第七（一十七人）<p>第七卷<p>台教考第八<p>教觀大綱<p>教門（十八條）<p>觀門（九條）<p>清規（二條）<p>教觀書目（共六十三人，書三百部）<p>石室藏書（儒部四十一種，仙部十九種，志部十一種）<p>第八卷<p>高僧考第九<p>教宗（五十八人）<p>禪宗（五十七人）<p>蓮宗（十四人）<p>律宗（人）<p>第九卷<p>神仙考第十<p>神仙（三十六人）<p>道士（三十七人）<p>第十卷<p>隱士考第十一<p>隱士（五十人）<p>僑寓（二十三人）<p>神明考第十二<p>護伽藍神（二人）<p>龍神（十人）<p>土谷神祗（十七人）<p>第十一卷<p>金湯考第十三（七十七人）<p>第十二卷<p>盛典考第十四（二十五事）<p>靈異考第十五<p>釋（三十四事）<p>道（三十事）<p>第十三卷<p>塔廟考第十六（三十九處）<p>佛塔（一十三處）<p>祖塔（二十六處）<p>墳墓<p>古蹟考第十七（六十七處）<p>碑刻考第十八<p>碑（六十七處）<p>手書（四種）<p>巖鐫（十四人）<p>異產考第十九<p>食（十六種）<p>木（五種）<p>杖（三種）<p>花（五種）<p>草（四種）<p>獸（十三種）<p>禽（十四種）<p>藥（七十九種）<p>石（三種）<p>第十四卷<p>文章考第二十<p>敕（十五首）<p>第十五卷<p>書（二十二首）<p>第十六卷<p>書（三十三首）<p>第十七卷<p>書（二十九首）<p>第十八卷<p>疏（十二首）<p>第十九卷<p>序（三十一首）<p>第二十卷<p>記（十六首）<p>第二十一卷<p>記（十六首）<p>第二十二卷<p>記（首）<p>第二十三卷<p>碑（六首）<p>第二十四卷<p>塔銘（五首）<p>行狀（一首）<p>傳（一首）<p>第二十五卷<p>贊（十三首）<p>第二十六卷<p>賦（四首）<p>第二十七卷<p>詩（賦景）<p>天台山（四十二首）<p>第二十八卷<p>國清寺（二十八首）<p>赤城（二十四首）<p>佛隴諸寺（九首）<p>華頂（十三首）<p>石梁橋（三十三首）<p>萬年寺（一十二首）<p>玉霄峰（三首）<p>桐柏宮（三十八首）<p>瓊臺（二十三首）<p>第二十九卷<p>桃源洞（三十三首）<p>護國寺（七首）<p>寒巖（十六首）<p>明巖（六首）<p>雜詩（九首）<p>曹文晦八景（八首）<p>第三十卷<p>寄贈（六十首）<p>佛隴曦跋<p>（刻板餘貲印訂三佰部流通）
。
<juan>天台山方外志卷第一<p>天台山幽溪沙門傳燈撰<p>山名考第一<p>自夫有天地即有人物語言，有人物語言則事事物物皆有名。謂此山稱名始於何人？上古荒❥，無以稽焉；僅可考者，始於劉阮名傳，後因孫公賦顯海內，方知有天台山也。正以茲山頂對三辰，當牛女分野，而上應三台，故以名焉。顧野王《輿地志》又云：「天台山一名『桐柏』，眾嶽之最秀者也。」徐靈府記又云：「天台與桐柏接而少異，又名赤城、瀑布、佛隴、香爐、華頂、東蒼。」要之，天台為諸山之總稱，若桐柏等眾名，乃諸山各隨其勝而別目之。即《西域記》亦云：「震旦天台石橋方廣寺，五百阿羅漢居焉。」按此則「天台」之稱，其來遠矣。又章安禪師《山記》云：「本稱『南嶽』，周靈王太子晉居之，魂為其神，命左右公改為『天台山』也。」荊溪禪師云：「若準孫公《山賦》云，所以不列於五嶽、闕載于常典者，以其所立幽奧，其路曠逈。」故未知章安所出，今姑存之。《華嚴．菩薩住處品》又云：「東南方有處名支提山，從昔已來諸菩薩眾於中止住。現有菩薩名曰天冠，與其眷屬諸菩薩眾一千人俱，常住其中而演說法。」清涼國師謂「支提」，梵語，此云可供養處，即塔之異稱。惟東南方有赤城，其形如塔，且其巔又有舍利寶塔，應是支提。據此則石橋方廣為五百應真住處，赤城又為天冠菩薩住處，然二住處皆天台山內之境，惟「天台」為定名也。<p>山源考第二<p>山有來脈，水有來源，猶人身之有經絡，樹木之有根本也。水以地載，山以水分，考山猶當考水，知水之所由，後能知山之發脈也。故堪輿家之言風水云：乘風則散，界水則止。山豈為風水之止散？蓋山之為氣，風則散，水則止耳。說者謂中國名山有七，而五嶽為尊，山自崑崙發源，此見其近而未見其遠，聞其小而未聞其大也！今既許以方外名志，而方內之說置而後論可也。請試考之，謹按佛經：須彌山之南，大海之中有洲名贍部，縱廣七千由旬，周圍之可得二十八萬里（此以一由旬四十里計之也）。從遼東西行出陽關，踰蔥嶺，經五竺，盡西海際；從南海北行出雁門，踰沙漠，極北至瀚海，皆可九萬里，而四方各得四萬五千里。之中其地名中天竺國，有阿耨達池，在香山之南、雪山之北，周八百里，十地菩薩化為龍王於中潛宅，出清泠水以給贍部。池之東南銀牛口流出兢伽河，遶池一匝，入東南海。池之南面金象口流出信度河，遶池一匝，入西南海。池之西面琉璃馬口流出縛芻河，遶池一匝，入西北海。池之北面頗胝師子口流出徙多河，遶池一匝，入東北海。此第四水為此方黃河之源，此水自出池後，先經葱嶺為蔥河，入蒲菖海潛流地下至積石山，復從地湧出為東華黃河之源。（積石即崑崙山也。葛僊翁傳曰：崑崙，一曰玄圃，一曰積石瑤房，一曰閬風臺，一曰華蓋，一曰天柱，皆僊人所居也。）以此而推，則阿耨達池為贍部四河之源，河水流入四海，天下諸山由此四水而界。此池之地，其形最高，為贍部諸山之祖，而東華七山五嶽與夫崑崙莫不宗於此也。蓋山因水界，由阿耨達池之水分天下之山為四支，而東華之地當一支焉，此徙多河及黃河以南、殑伽河以北之地界也。自池水分支以後，其脈或起或伏，伏而為地，起而為山，而崑崙四傍山麓，各入大荒外，入中國者一東南支也。其支又于塞外分為三支：左支環虜庭陰山、賀蘭入山，西起太行數千里，出為毉巫閭庭，度遼海而止，為北龍。中循西番入趨岷山，沿岷江左右，出江右者包敘州而止，江左者北去趨關中，脈系大散，關左渭右漢中，出為終南、太華，下秦山起崧高，右轉荊山抱淮水，左落平原千里，起泰山入海，為中龍。而南龍右出吐蕃之西，衍至震旦起而結為峨山，次梁州，次益州，次西南夷，次南越，次荊州，次百越，次閩中，次豫章，次吳越、建業，同一脈也。衍至荊州起而結為南嶽，自南嶽東至庾嶺又分三支，北則豫章而下結為匡廬，南則張為全粵而盡羅浮，中則甌越翔武夷常山。又為濲水所分，溪之左為浙西，溪之右為浙東，過爛柯、太末至栝蒼起頂；南支僊都、石門、玉甑、雁蕩、海門，環抱於台之東南；北支金華屏峙於台之西北；其正東一支至大盆山一化而為玉山，再化而為天台。玉山又為兩支，北支衍為會稽秦望，蓋自九里坑發源，至嵊縣出曹江；東支過關嶺，復大起之結為天台。說者謂關嶺回支起天姥護峽而止，不知天姥為石城之胚胎，自萬年藤公嶺發脈，已為僊人浪黃杜溪截斷，是天台西北榦也。關嶺過脈處，北以黃杜，南以左溪，界水極分明。台山竣拔，如海中巨浪，陡然一躍，纖悉頓足，不必論其前後，凡結為九大峯，中為華頂峯，東為摘星峯，東南為東蒼峯，南為獅子峯，西南為大雷峯，西為葛閬峯，西北為香爐峯，北為香柏峯，東北為菩提峯。摘星峯分為兩支：一至緱城發為長汀、勾章諸山，屆東海大嵩管江而止者，左龍也；一至緱城發為象邑諸山，屆大瀛海而止者，右龍也。東蒼峯亦分兩支：一由王愛山過桑洲，至東嶴清渚沿海而止者，左龍也；一於榧木村、跌斷穿、青山頭、覆盆山迤衍入大固山，孕臨海山川之秀，屆章安、芙蓉、桃渚、徤跳、周水亭傍而止者，右龍也。獅子峯為歡嶴、九析峯、東橫山之龍，屆大溪而止。大雷峯亦分兩支，左為修禪、太平、高明三寺之龍，屆幽溪、螺溪而止；右為真覺、後明、清心、傳教四寺之龍，開洋為縣治，屆大溪而止。葛閬峯亦分兩支，左為國清赤城山之龍，右為桐柏山之龍，屆南嶴溪、靈溪、清溪而止。香爐峯為護國寺、桃源諸山之龍，屆左溪、秀溪而止。香柏峯為慈聖、萬年、金庭、上虞諸山之龍，屆剡溪、娥江而止。菩提峯為姚江、慈水、定海諸山之龍，屆招寶山東北大海而止。是知天台山者，東瀕大海，界水而止，為東南一大結局。而父於南嶽，祖於峨山，曾於崑崙，高於雪山，自雪山東南而下不減四五萬里，其中所有靈粹之氣，莫不畢集於此，為神僊之窟宅，羅漢之道場，間生聖賢，養育英哲，豈徒然哉！<p>山體考第三<p>夫桎梏之士，因泉石成膏肓；解脫之賓，以山林為藥石。其故何哉？見道不見道，忘山不忘山，異也。不見道則滿目皆山，能忘山則觸途皆道。若庖丁之解牛，始解之時所見無非牛者，三年之後未嘗見全牛也。然不見全牛猶有乎牛，未忘牛也；同乎不見全山猶有乎山，未忘山也；能忘乎山，斯見道矣。有道之可見，未忘道也；見道亦忘，真見道矣。是則忘山者易，忘道者難，能忘道者，其惟如來乎！或曰忘山有道乎？曰：忘山之道莫貴乎見性，見性之道莫先乎明心。性其猶鏡也，心其猶明也，鏡明同耶、異耶？離明無鏡，離鏡無明，同也；鏡為明體，明為鏡用，異也。以其同者觀乎異，非異也；以其異者觀乎同，非同也；亦不以非同非異見，惟見乎心性而已矣。不見而見，無所不見，終日見終日心性，吾亦不知孰為見、孰為心性？吾將見與心性同歸於絕待之道而已矣。或曰：請問心性？曰：心，性之光明也，性之所由顯也；性，心之本體也，心之所由生也。性之為德，具大覺知，體包太虛，量周沙界，非首非尾，非上非下，非邊非中，非去非來，非今非古，非生非滅，非作非為，非同非異，非彼非此，非能非所，非淨非垢，非明非暗，非有非無，非雙亦有無，非雙非有無，非增非減，非動非靜，非短非長，非欠非剩，非方非圓，非大非小，非倒非正，非隱非顯，非合非離，非一非二，非本非末，非生非佛，非聖非凡，非賢非愚，非迷非悟，非體非用，非苦非樂，非成非敗，非縛非脫，非理非事，非真非妄，非境非觀，非機非應，非依非止，非麤非妙，非久非近，非迹非本，非實非虛，非性非相，非常非斷，非人非我，非修非證，非因非果，非根非塵，非色非空，非世非出世。彼首者不能尾，彼尾者不能首，以至彼世者不能出世，彼出世者不能世；惟其非首尾者能首能尾，非世出世者能世出世。故性之為德也，能首能尾，能上能下，能邊能中，以至能世出世。故性之為德，無法不具，無法不攝，無法不能，惟隨緣何如耳。故《華嚴》云：「能隨染淨緣，具造十法界。」《楞嚴》云：「隨眾生心，應所知量，循業發現。」故性之為體，隨淨緣時，則為佛為聖，為悟為體為用，為成為解脫，為即事之理、為即理之事，為真為應為妙依正，為久為近，為說為默，為迹為本，為實為妙，為性為相，為常為樂，為我為淨，為出世。故性之為體，隨染緣時，則為首為尾，為上為下，為邊為中，為去為來，為古為今，為生為滅，為作為為，為同為異，為彼為此，為能為所，為垢為淨，為明為暗，為有為無，為雙亦雙非有無，為增為減，為動為靜，為短為長，為欠為剩，為方為圓，為大為小，為倒為正，為隱為顯，為合為離，為二為一，為本為末，為聖為凡，為迷為愚為苦，為成為敗為縛，為理為事，為妄為境為觀，為依為止為麤，為虛為斷，為人為我，為根為塵，為因為果，為世間法，以至為泉為石，為林為野，為烟為霞。是以為佛為聖，為淨為悟等者，性之能事也；即其為眾生，為迷為染，為苦為縛等，亦性之能事也。性之能事而為之，非勉強也，皆稱性之所施設者也。惟其稱性施設，故事事物物皆法界之全體也。故曰剎海法性不大，一塵法性不小，多亦法性，少亦法性。故約迷情觀事物，有大小方圓之殊；約道眼觀事物，惟廣大法性而已。故曰為物所轉故，於是中觀大觀小，若能轉物，即同如來。或曰：性體已聞命矣，心之為用，尚請言之！曰：體惟一性而已矣，餘皆性之用也，何獨惟心！第迷情日久，親疎碩分。以內身對外物，則內身為親，外物為疎；以身對心，則心為親，身為疎。蓋外物無覺知，內身則異此。然內身之有覺知者，由心之使然也，故心在，身則有覺知，離則同乎木石矣。故外物疎之至疎者也，心親之至親者也。故言心為用，切近而易指；言他為用，疎遠而難明。今就近易之心以指性德之用，緣用以明體，其猶緣明以求鏡，不亦易乎？故曰見性莫要乎明心。心之為用，似有待也；性之為體，故無待也。全性體以為心用，彼有待即無得矣。故彼山之巃嵸，吾眼之可見者也；水之潺湲，吾耳之可聞者也；花之馥❥，吾鼻之可嗅者也；泉之鮮冽，吾舌之可嘗者也；谷風之溫涼，吾身之可覺者也；五者之法塵，吾意之可知者也。此六知根，又心之用也。總而為之，官者心也。心王之所以擾擾者，六塵為之賊也，由茲六根賊媒之使然也，故經曰：「六為媒賊，自刦家寶。」彼六塵者，果賊邪？非賊耶？彼六根者，果媒邪？非媒邪？彼六塵非六賊，六根之使然也；彼六根非賊媒，心王之不能御也。王苟能御，彼將為清淨六根與夫淨妙六塵矣，何妄之有哉？經云：「見與見緣，并所想相，如虛空花，本無所有，元是菩提妙淨明體。」非此之謂乎？是以善見道者，即心以見性；善明心者，即物以明心。其猶善見面者，即明以觀鏡；善矚明者，即像以求明。故曰性其猶鏡也，心其猶明也。彼山川泉石與夫一切事物，非像之謂乎？彼鏡有實體也，明有實用也，像則無實質也；以譬乎性有實體也，心有實用也，萬物無實質矣。像無實質，由形對而生，同乎物無實體，由性具而有。善觀鏡者不取彼像之有無，惟鑑吾面之妍醜；以譬夫善見道者不取物之是非，惟見吾性之廣大寂照而已。故彼解脫之賓，以山林為藥石者，樹吾光明之臺，朗吾寂照之境，形對像生，了罔陳跡，吾亦不知孰為山也、孰為水也、孰為林木也、孰為泉石也、孰為烟霞也、孰為白雲也。然而何非山也、何非水也、何非林木也、何非泉石也、何非烟霞也、何非白雲也？離即離非，是即非即，惟學如來以道眼觀之者，有以明之也。
。
<juan>天台山方外志卷第二<p>形勝考第四<p>天台山高一萬八千丈，周迴八百里，山有八重，四面如一。復有四門，智者大師以赤城為南門，以新昌石城為西門，徐靈府又以剡縣金庭觀為北門，余謂準此當以王愛山為東門。或者疑以為誕，不知皆有所徵也。蓋名山福地必有神聖呵衛不祥，惟此台山自古及今無有虎豺之暴，曾以是訊諸山民，僉曰：四門之內，周環民居，即有惡獸經由，惟犬羊等物是殘，見人則妥尾走匿草莽間。審如是，則所謂聖僧道場、神僊窟宅，信矣。若取之，則凡在台州屬境，皆其區域，以牛女分野，何啻千里？故唐宋已來，以台州名郡，蓋取乎此。若約靈異以分山，憑諸書以割地，則自縣治以南皆非也。然台雁二山皆東南勝境，古人未有定其優劣者。余始遊雁宕，見其峯巒秀拔，奇形恠狀，將謂海內名山無有勝此。及登天台山，觀其規模宏大，又恍然自失，因而品曰：雁宕山其猶李青蓮之五言古詩也。天台山其猶杜拾遺之五言古詩也，以子美之詩，上薄〈風〉〈雅〉，下該沈宋，言奪蘇李，氣吞曹劉；掩顏謝之孤高，雜徐庾之流麗，盡得古人之體勢，而兼昔人之所獨專，近之故也。蓋此山在下望之，不啻千仞，及昇其巔，四通八達，間皆可數，十里如在平地，其勝一也；至登華頂峯頭，東望大海，南觀雁宕，西矚栝蒼，北眺錢塘，一覽可盡，其勝二也；俯瞰羣峯，皆在其下，羅列環遶，或如蓮葉、或如華鬚，恍疑一朵芙蓉浮於海上，其勝三也；僧寺道院，桑麻相接，鐘梵鳴於天上，雞犬吠於雲中，其勝四也；雖極其幽邃之地，皆明爽開豁，使人襟抱蕩然，其勝五也；山與通衢左近，車馬絡繹；其下勝槩羅列，其巔可望而不可到，其勝六也；山無背向，四面如一，其勝七也；山有八支，八溪為界，以華頂為車軸，山之周遭如八軸輪，亦如八葉覆蓮，其勝八也；山產眾藥，又多肥蕨黃精，此足供居者❥糧，其勝九也；山林深遠，即居民亦有未臻其奧者，可以避隱，其勝十也。且赤城為其南標，石城為其西固，東蒼為其眉，四明為其目，中有瓊臺、雙闕、佛隴、香爐、石梁、瀑布等諸景，骨肉不偏，形神俱妙，所以為勝也。此其梗槩耳。若夫赤城建標，珠林簇簇，誰其淡諸？霞紅雲綠，則有赤城山之勝；五峯環翠，宮殿俱高，雙澗奏響，和以松濤，則有國清寺之勝；溪界山出，路沿澗入，瀑布龍湫，涼風襲襲，則有金地道中之勝；金地在上，壁立萬仞，蒼龍委蛇，濟以天磴，則有金地嶺之勝；竹塢茆茨，踈磬間發，法語琅琅，金繩寶筏，則有定光庵之勝；古墖皇封，與山巃嵸，瞻之仰之，萬世高風，則有真覺寺之勝；法流洙泗，佛道康莊，普賢境界，修禪道場，則有佛隴大慈寺之勝；大雷峯下，白雲精舍，數里平原，幽人命駕，則有太平寺之勝；路入羊腸，身親龍闕，山橡藤梨，美哉膚核，則有寒風闕道中之勝；亦有桑麻非人間者，豈軒轅丘廣莫之野？則有長壽、文殊、西竺諸寺之勝；萬山之中，其嶺陂陀，考槃之宮，尚餘烟蘿，則有察嶺下高察舊隱之勝。此南門第一支，取華頂之直道，以南嶴溪為界也。若夫放生池上，碧水盈隄，有物龍去，猶名螺溪，則有清心寺之勝；長松數挺，野廟披離，昔人傳教，今歸與誰？則有傳教寺廢址之勝；疊嶂千重，溪梁百折，泉落樹頭，流雲噴雪，則有螺溪道中之勝；仰攀丹崖，危磴半欹，梯雲捫葛，乃可探奇，則有幽谿嶺之勝；幽谿講肄，車塵不喧；山林盤欎，別有乾坤，則有高明寺之勝；路隔三山，可望難即；松篁數家，泉流上泐，則有清涼寺遺蹟之勝；下有寒泉，藏蟄神龍；石筍高峙，砥柱虛空，則有螺螄潭之勝；溪南溪北，上游下游，經梵相聞，以耕以修，則有黃墰諸庵之勝；聖僧西歸，惟遺雙屐，精神不磨，竟化為石，則有聖蹟內外庵之勝。此南門第二支，取華頂之紆路，以螺溪為界也。若夫雲林覆殿，寶篋藏經，諸天散花，神鬼來聽，則有慧明寺之勝；覺路平平，好山相迎，谷風溪水，且輕且清，則有楢溪道中之勝；山藏太古，水奏琴心，惟昔高士，允矣知音，則有齊高士顧歡隱處之勝；水窮山盡，有地靈墟，盤石可坐，精廬可居，則有天封寺之勝。此東門第一支，取華頂之直道，以楢溪為界也。若夫丹山夷夷，草木萎蕤，何獨王愛，我亦愛之，則有王愛山之勝；修竹千竿，蘭若數楹，長者福聚，納子化城，則有筋竹嶺庵之勝；雲生足底，人行天上，誰挈我衣，空中五兩，則有彌陀庵仰天湖道中之勝。此東門第二支，取華頂之仄徑，以水母溪為界也。若夫山光明媚，水色澄鮮，真阿練若，樂矣三禪，則有澄深寺之勝；猨梯達漢，鳥道通玄，疑其登者，居日月邊，則有摘星嶺之勝；山藏八景，高僧所安，彼如庵主，其墖猶完，則有大同寺之勝；瑞草藉地，拱木蔽天，禽猨嘯聚，杳無人烟，則有石筧道中之勝。此北門第一支，取華頂之峻路，以羅木溪為界也。若夫神僊福地，茅竹洞天，金庭觀側，羲之家焉，則有金庭觀之勝；路崎而勝，水險而清，籃輿竹筏，恣我南征，則有福溪道中之勝；山奇蹟聖，佛慈如如，豐碑古記，元章之書，則有慈聖寺之勝；方廣覿面，伊誰能見？八萬度門，聊通一線，則有石梁橋之勝；瀑瀉懸崖，石潭淙淙，奇哉誰設？玄龍之功，則有斷橋之勝。此北門第二支，取華頂之險路，以福溪為界也。若夫千山倒景，蘆荻藏舟，中有釣叟，機忘海鷗，則有青溪之勝；青山崔嵬，飛流界道，織女停梭，牛郎凝眺，則有瀑布水之勝；僊人拍掌，玉女濺珠，亦有僧寺，是稱僊居，則有玉女溪、瀑布寺、福勝觀之勝；九峯迢嶤，玄宮逍遙，僊凡路隔，度以三橋，則有桐柏宮之勝；瓊臺薄漢，雙闕凌霄，其誰神司？僊者王喬，則有瓊臺雙闕之勝；此上有玄明、洞天、仁靖、純素諸宮，白雲、壽昌諸觀，聖壽、法輪、法蓮諸院，臥雲庵等諸處之勝；小山為伍，環畬千畝，寺倚危峯，坎坎鐘皷，則有護國寺之勝；溪泛胡麻，上有僊家，雲中古洞，尚餘桃花，則有桃源之勝；其上有慈雲、普光、西定慧，蓮華峯上普慈、證教諸寺之勝在焉。此西門第一支，取華頂之紆路，以鬧溪為界也。若夫石沼為池，石山為城，金湯像教，功由巨靈，則有石城山之勝；慈氏寶相，百尺停停，金光赫奕，勤矣三生，則有石佛之勝；採藥歸來，雲仍七世，桑梓猶存，千年僊系，則有劉阮村之勝；南有悔山，北有悔橋，司馬子微，悔從帝招，則有司馬悔橋之勝；將入僊都，天為設險，險豈在山，塵凡難轉，則有會墅嶺之勝；紫雲蔽野，亦翳丹霞，異產何物，苓朮胡麻，則有彩煙山之勝；昔人夢遊，我亦玄蒐，靈僊窟宅，葛洪丹丘，則有天姥山之勝；紅塵白雲，僊凡道分，石梁捷徑，瑞氣氤氳，則有石梁道之勝；僊人鞭石，如牛如馬，亦如萬舟，蔽流而下，則有僊人浪之勝；其甘如醴，其寒如冰，應心之泉，有待而興，則有應心泉之勝。此西門第二左支，以黃杜溪為界也。關嶺之傍，留鄭有坊，賢哉邑候，尚遺甘棠，則有關嶺之勝；石室深邃，厥名白巖，神靈祥瑞，余悉其凡，則有白巖山之勝；萬峯攢翠，列如畫屏，一溪直界，混混流青，則有秀溪口之勝；奇峯插天，翠妝綠翳，飛瀑如虹，懸崖飄曳，則有龍湫瀑布之勝。此西門第二右支，以秀溪為界也。古木千章，平田數頃，中有梵宮，殆絕人境，則有萬年寺之勝；往者聖僧，歸自東海，輕駕鐵船，其湖猶在，則有鐵船湖之勝；平田飯僧，於是邀請，松柏森森，為羅漢嶺，則有羅漢嶺之勝；心外無法，滿目青山，香爐峯側，別開玄關，則有通玄峯、香爐峯之勝；萬八峯頭，寺鄰帝座，天籟梵音，六時叅和，則有華頂寺之勝；身出五雲，天空海濶，星辰四垂，斗柄可斡，則有華頂峯之勝。此西門第二支，取華頂之康莊也。是中有二岐路，一至會墅，由小路上藤公嶺與萬年會，校近十里而景差劣，一至萬年，過道人坑，先往石梁，至察嶺頭會，校遠五里而景差勝也。若夫春日載陽，草木生香，山花奪目，好鳥相將，則有春景之勝；朱明赫赫，樹蔽原隰，數里無塵，泉流澗側，則有夏景之勝；涼風振條，林木蕭蕭，蹲鴟黃獨，山家正饒，則有秋景之勝；玄英司職，喧塵時息，幽溪泉鳴，圓通之宅，則有冬景之勝；華頂峯頭，旭日在下，乍沉乍浮，魚龍驚詫，則有日觀之勝；秋蟾皎皎，繁露津津，上薄林葉，萬頃鋪銀，則有月觀之勝；朝雲矯異，高下平填，疑清凉界，敷兜羅綿，則有雲觀之勝；江山飄瞥，林木皤然，珠宮玉闕，吾亦神僊，則有雪觀之勝；黃梅驟雨，皷以谷風，或如飛瀑，有似流虹，則有雨觀之勝；朝雨初歇，霧氣方收，千巖競秀，萬壑爭流，則有霽觀之勝。余家幽溪，隣于佛隴，濟勝之具既揵，遊山之仗復備，有勝則遊，興至則遊，不必擇時招友。蓋台山之勝，無論四時之佳，雨霽雪月，朝雲暮霞，無不可人者。昔人以西湖比於西子，謂淡妝濃抹總相宜，余謂台山之勝，故當過之，識者必以余為知言。然證明此道者，要有烟霞之志，泉石興趣，復須經旬累月不疲足力，乃可希覬。其或朝入暮出，既無笙歌之娛耳，復無桃李之豔情，以此責台山之不勝，余則避席之弗暇焉。今依舊志復列山川形勝于左，以貽好事者之博蒐，妙在觀象得意，無得案圖索馬。<p>山<p>赤城山<p>在縣北六里，一名燒山，又曰消山，石皆霞色，望之如雉堞，因以為名。山之麓有巖極深廣，晉義熙初，僧曇猷造寺，號中巖，齊僧慧明復就塑一佛像，名臥佛。又有巖曰結集，曰釋籤，蓋章安、荊溪二師裒集解釋天台教文之遺跡也。<p>桐柏山<p>在縣西北二十里十二都，七十二福地之一。由清溪迤北而入嶺，路九折至洞門，一望佳景豁然，道觀屹處其中，唐司馬承禎隱此。《舊圖經》云周靈王太子晉主金庭、治桐柏山，即此也。<p>瓊臺、雙闕兩山<p>自桐柏西北行二里至元應真人祠，取道僊人蹟，經龍潭側，凡五里至瓊臺，轉南三里至雙闕，皆翠壁萬仞，森依相向。宋祥符中，山人張無夢結庵於此。徐大受《山行摘句》云：「大壑之心，瓊臺突起，嵐光破綠，狀如削瓜，下俯百丈龍湫，心悸骨驚，不可近視。沿流五里至雙闕，幽花凝岸，苔茵布石，僊家之奇觀也。」<p>瀑布山<p>一名紫凝，在縣西四十里三十二都。山有瀑布，垂流千丈，遙望如布，陸羽記云「天下第十七水」，蓋與國清、福聖二瀑為三。其山產大葉茶。《志要》云：福聖之瀑布，源出桐柏山金澗三井之泉，懸流數百尺，落于萬仞之崖，冬夏不竭。遠而望之，瑩白如練，懸掛隱暎於蒼崖翠壁之間。卒然一視，恍若天河之傾瀉也。<p>石橋山<p>在縣北五十里十五都。兩山相並，連亘一百里，舊傳五百應真之境。有石梁架兩崖間，龍形龜背，廣不盈咫。其上雙澗合流，洩為瀑布，西流出剡中。下臨萬仞，飛泉回射，危滑欹側，狀如橫虹；且多莓苔，甚滑，過者目眩心悸。按《赤城舊志》云：凡往來人供茗，必有乳花効應，或寶炬金雀、靈跡梵嚮，接于見聞云。<p>東橫山<p>在縣東十里八都九都界，以其橫據縣東，故名。狀如覆舟，舊名覆舟山。四面迥絕，無所連接，神邕山圖謂為台山之腳。其上坦夷可三十頃，中有三泉，冬溫夏洌，側有古淨池，今蕪沒。山南盡處有石，遠望如婦人，舊稱為新婦巖。山足相傳下有石鴨，讖云：「水打石鴨頭，此地出公侯。」每溪流逼向此山，下有顯宦，見《志要》。按舊志云：丹丘山即東橫山也。其山頂方闊，萬厯九年，知縣毛鸖騰重建丹丘山臺。<p>九峯山<p>在縣西北十五里十三都。其峯有九。徐靈府《小錄》云：瀑布寺前有九峯，蓋台山之枝榦，舊名九壟，王羲之與支遁遊焉。唐天寶六年改九峯。神邕山圖云：此嘗創桐溪寺。<p>鳳凰山<p>在縣東十五里六都。《志要》云：山形似鳳者三，故其地亦名鳳林。崖上有僊人掌跡甚鉅，南有釣臺及呂洞賓所遊之地，名為「呂道岸」。其地夏日蚊蠅不入，所產艾草入藥最佳。<p>蒼山<p>在縣東四十里五都。神邕山圖云：其山凌映桐柏，絕頂睇滄海，以其蒼蒼接漢，故名。古經云：其山鳴吼必有大風雨。神邕以桐柏接甯海界，在縣東極處，非今置觀之桐柏也。<p>寒巖山<p>在縣西南七十里三十六都。前有盤石，曰「宴坐」。峯上有石室，舊名「撫石洞」，後米公芾題曰「潛真」。四山環峙如郛郭，上矗雲漢，其下嵌空，置佛屋不用瓦覆。洞左有小甎塔，是寒山子蟬蛻處。山滅後數日，有梵僧持錫杖於此尋覓，或問其故，對曰：「吾拾文殊舍利也。」故後人於此而建塔焉。由宴坐西有石梁，可數尺，架兩崖間，險峻不可陟。南有泉如屋霤，寺僧縻竹❥引之。前距山腹一里，有道人洞；轉西二里，亂石灑流巖竇間，散若虬髯，因號龍鬚洞，台山絕勝處也。《臨海記》云：石室前有立石，叅差五色，遠望如綬帶，舊傳為綬帶山。產石髓石脂，絕杪有僊石棺。<p>明巖山<p>在縣西七十里三十三都。舊名闇巖。巖之前峭壁屹立，勢摩窮蒼，亦號幽石。其下竅穴透邃，日光穿漏，中有僧全宰棲真洞。轉北數步，恠石森然。上有兩峯倒側，號合掌。巖西有泉，蔽崖而下，渙若垂箔。寺僧亦用竹❥引之，從高下墜，號曰「水索」。由寺北捫蘿而下，至重巖，磐石品列，即三隱嘯詠之地。常有光如月，號「石月」。寺東有響巖，擊之聲鏗然。寒山子詩所謂「重巖我卜居，鳥道絕人蹟」是也。<p>大盆山<p>在縣西一百八十里三十七都。西接東陽，南界僊居，遙望山形如覆盆，故名。<p>天柱山<p>在縣西九十里三十六都。南有黃水峯。<p>方瀛山<p>在縣西北二十八里十二都。由桐柏北上一峯，可五里許。上有平田十餘畝，間以陂池；前眺蒼峯，後即雲蓋峯。唐長慶中徐靈府居此，因賜今名。<p>繫船山<p>在縣東四十里一都南陽，舊傳古煎鹽處，有石磐柱尚存。有巨石橫亘，海波沃日，舟人常繫纜於此。邑志一名髻山，《赤城舊志》：又有髻山，在縣東四十里，以其形如髻然，故名。<p>司馬悔山<p>在縣北一十三里十一都。道書此為第十六福地。《會稽志》載司馬悔橋在新昌縣，舊傳司馬承禎應召至此而悔，因以為名。又《雲笈七籤》載司馬悔山在台州府天台山北，李明僊人所治之處。山在天台、新昌二境間，故橋以山得名。按此，則非司馬承禎矣，豈嘗有司馬悔者居此而名歟？然不可考。<p>始豐山<p>在縣西南十五里十九都。舊以狀類盤龍，名龍山。唐天寶中更今名。<p>折山<p>在縣西十六里十六都。神邕山圖云：其山峭❥險折，而中峯拔立孤秀。舊傳王喬控鸖于此，又名鸖峯。<p>鼻山<p>在縣西南一十五里二十三都。以形名，載《唐書．地里志》。下有龍湫，旱禱常應。<p>土墻山<p>在縣西四十里二十七都。屹若墻立，故名。見《唐．地里志》。<p>峇山<p>在縣西五十里二十九都。舊志云：「在西南一十五里。」蓋誤。<p>甑山<p>在縣西三十五里一十五都。下有鈎磯石。<p>松山<p>在縣東南四十里二都。<p>擔山<p>在縣西南三十五里二十四都。<p>招賢山<p>在縣東四十五里一都。又名雙峯山。<p>焦山<p>在縣西六十里三十四都。<p>靈墟山<p>舊志：「在縣北三十里十一都，白雲先生隱處。」《圖經》云：「在縣北六十里，蓋七十二福地之一。」<p>八峯山<p>在縣西北六十里十五都。中有萬年寺，所謂「明月、娑羅、香爐、大舍、銅魚、藏象、烟霞、應澤」是也。<p>牛游山<p>在縣東五十里四都。東巖有片石，似牛游成渦，舊傳神牛浴此，蹄跡跧痕尚在，俗呼為石牛游。<p>覆盆山<p>在縣東四十里一都。頂平，東西二隅有二井，地里家以為台郡臨海山川之美，皆是此胚胎迤衍發秀。<p>亭山<p>在縣東三十里二都。<p>接石山<p>在縣東四十里一都。<p>寶華山<p>在縣東三十里四都。產花乳石，色如瑇瑁，瑩潤堅潔可愛。李德裕〈謝寄石〉詩：「聞君采奇石，翦斷赤城霞。」宋林逋〈謝天台僧寄石枕〉詩：「斷石自何許，枕之懷赤城。」皆謂此也。稍西有雲頂庵。距山足一二里，有巒岫如帶，與溪流俱西向，環拱縣境，因名帶橫。相傳其地唐時有王尚書居此。見《范志》。<p>銀山<p>在縣南十里二十都。宋元祐間因鑛發，故名。後因鑿山壓死人眾，燒煉無銀，遂廢。萬厯二十六年，凡舊鑛處，朝廷悉令開採。四月初四日，太監委官來鑿此山無銀。堪輿家先言，此山居午動必致火，五月間縣東南果被火灾。本年八月，復委官開，仍無銀。二十七年閏四月，太監劉同本府黃二守督工深入取砂，面烹亦無銀而止。<p>菡山<p>在縣西六十里三十五都。<p>大淡、小淡二山<p>在縣南二十里七都。峯勢聯接，周回三里。<p>龜山<p>在縣南五里，山形類龜，下有潭極深，大旱不竭。<p>鯉山<p>與龜山相近。<p>澹山<p>在縣西七十里三十五都。<p>雷馬山<p>在縣西九十里三十五都。<p>方山<p>在縣西六十里三十五都。《志要》云：其山高峻千餘丈，山麓周圍十五里，自足至頂皆方，故名。遠望山之右有匼溪茁，左有青山茁，此居其中，巔有廟祀鎮之。<p>白衣山<p>在縣西五十里三十二都。上有白衣殿。<p>茶山<p>在縣西八十里三十三都。<p>聚青山<p>在縣西五十里三十二都。<p>儒堂山<p>又名宰山，在縣西四十里三十都。<p>鳳山<p>又名赤山，在縣西四十里二十七都。<p>鷓鴣山<p>在縣西北四十五里十五都。中有龍湫。《志要》云：常有鷓鴣鳴，故名。<p>獨山<p>在縣西六十里三十四都。<p>千佛山<p>在縣西五十里二十九都。山足有寺名廣巖，周圍佛剎、峯巒、壘障層出其上，故名。<p>斷橋山<p>在縣北七十里十一都。自石橋下菴對嶺㳂澗行可十五里，則一石梁中斷，因以為名，即是小石橋也。下臨危澗，亂石棊布，有龍湫、龍拖石。<p>妙山<p>在縣東一百步，延袤一里，舊為城隍廟。宋曹勛建祐聖觀，境民崇奉，香火不廢。舊有公館，改為社學，近廢。鐘樓在其上，山周圍皆民賃以居。登山一望，則一邑之景致盡在目中，蓋邑之鎮山也。<p>金墩山<p>在縣西北三里。《志要》云：乃赤城山南行支壠，盤曲以翼縣治。蓋妙山、東橫山夾輔邑東，此山在西，蒼山蔚磐于左，赤城輝暎于右；邑後諸山高厚峻極，而邑前面諸山呈秀爭妍，邑治街巷橫列三數，成乾卦象也。<p>蔓蘿山<p>在縣東北三十里十都。<p>摘星峯<p>在華頂之東，頗極高峻。<p>東蒼峯<p>即蒼山也。<p>獅子峯<p>即繫船山。<p>大雷峯<p>縣北大慈寺主山，東有蜜蜂洞。<p>葛閬峯<p>在縣東北三十里，寒風闕之上。長壽寺照山。上有龍潭，亦多效靈。<p>香爐峯<p>在縣東北五十里十一都。以日出有紫烟，故名。<p>香柏峯<p>在縣北六十里十一都。以多柏木，故名。四望陰崖，垂磴萬仞。<p>菩提峯<p>在縣北八十里，大同寺後，所謂菩提大同是也。<p>玉霄峯<p>在縣北三十五里，即洞天宮。重崖疊嶂，松竹葱蒨，且產香茅。直南巽隅，兩石對峙如門扉，號「小桐柏」。<p>玉笥峯<p>在銀山頂，號「金箱玉印」。<p>五峯<p>在國清寺側，正北曰八桂，東北曰靈禽，東南曰祥雲，西南曰靈芝，西北曰暎霞。前有雙澗合流，南注大溪。舊志云：「號天下四絕之一。」天台大師云：「吾刱寺雖多，惟徐州靈巖、潤州棲霞、荊州玉泉并國清為四絕。」<p>水塏西峯<p>縣北二十里，僧普岸所棲。<p>紫凝峯<p>縣西三十五里，智者誦經感紫雲護，故名。<p>九拆峯<p>在縣東北三十里十都。智者宴坐處，孫綽所謂「既克濟於九拆，路威夷而修通」是也。<p>蓮華峯<p>在縣西北三十五里十三都。以狀如蓮華，故名。<p>通玄峯<p>在縣北五十里十一都。僧德韶嘗卓菴於此。<p>列秀峯<p>在縣西北六十五里，萬年寺西。<p>蘆峯<p>在縣西九十里三十七都，淨慧寺前。舊傳葛玄植蘆於此。下有蘆洋、蘆坑。<p>浙峯<p>在縣西五十里三十二都，一作岊崷。又有匼崷在縣東四十里，胡崷在縣西北四十五里，俱見《范志》。<p>菡溪峯<p>在縣西五十里三十一都，又名翠巖。四面懸絕，峯頂坦平，桃竹繁華秀麗。<p>華琳峯<p>在縣西北一十八里十二都。<p>香琳峯<p>在縣西北三十里十二都。<p>玉泉峯<p>在縣西北二十里桐柏觀前。<p>瑞雲峯<p>亦在觀前。<p>紫霄峯<p>在福星觀前。<p>臥龍峯<p>在縣西北二十五里桐柏山之側。<p>蒸餅峯<p>在石梁北，出根子，昔僧曇猷欲渡梁訪方廣寺，有石如屏梗之，號「蒸餅」。<p>白雲峯<p>在縣東北二十五里十一都，太平興國寺側。<p>大隱峯<p>未詳處所，宋錢厚之建雙清堂於其下，王銍為記。<p>瓐峯<p>在縣南十里二十都。<p>玉女峯<p>在縣二都。<p>巖<p>白郎巖<p>在縣西北三十里十四都。齊僧普耀自遼東憇此，有神號江白郎告曰：「此吾所居，以師有德業，推以相奉。」故建寺號白巖。唐長慶四年令白餘豐首禱雨焉，時有異物似龍自穴而出。至寶厯初再禱亦然。前進士王展為之記。<p>百丈巖<p>在縣西北二十五里，崇道觀西北，與瓊臺相望，峭險束隘，四山牆立。下為龍湫，翠蔓蒙絡，水流聲潀然。磐㵎繞路，入為靈溪，由高視下，凄神寒骨，北望石口，呀然如張頤，亦號獅子巖，有石牀可盤踞。<p>獅子巖<p>在繫船山北，口呀然如獅子，故名。下臨小溪，險峻不可陟，特可仰視。有石棺、石櫃、石爐之屬。舊傳天台本東海島嶼，理或有之。巖下有竅，日初出時，光入隙中，謂之「日窗」。東望小亭，即「龍王祠」也。<p>翠屏巖<p>在縣南二十五里二十一都，八峯山上。下有龍湫。《志要》云：山形壁立如屏風然，故名。遠望山勢，中立如案，兩端略起，似展誥軸，又名展誥。屏後有特山如展誥者。<p>曹家巖<p>在縣西三里二十都。有靈康行祠，今廢。傍有小湫，舊名五龍潭。<p>龜巖<p>在縣南五里，闡法寺側。三巖相連，其上如一。元至元中，忽一日雷雨，有聲轟然。旦視之，其巖左脇橫裂，濶十數丈，深不可測。<p>寶陀巖<p>在縣北二十里十一都。<p>捨身巖<p>在縣北五十里，石橋之側。<p>赤巖<p>在縣南一十里二十都。峭壁屹立如大屏，其色丹赭，號「小赤城」。<p>佛巖<p>在縣西三十里二十三都。舊傳野燎至此自滅，見有泗洲小像，遂立祠，號曰佛巖。<p>隱身巖<p>在縣西北二十五里，桐柏觀之西。<p>隱巖<p>在縣北三十里一都，神跡石之東。夏赤城有〈始得隱巖記〉。<p>麻姑巖<p>在縣東南二十五里，一名仙姑。<p>靈巖<p>在縣西五十里三十二都。巖洞虛逈，有石如案，與浙崷山相連。中有小㠘，號曰文㠘，左右魚石盤列暎帶。<p>響巖<p>在縣東七里。<p>大小石鎖巖<p>在縣西北一十五里，福星觀西，盤接峭峻。舊傳其地積陰，夜聞呻吟聲，云是冥司拷掠之所。按：唐裘甫作亂，王師會戰於此，豈死者之精魄未散而然耶？<p>鑿字巖<p>在縣北三里十一都。巖上有「萬松徑」三字，各廣八尺，僧指堂書刻。由巖至國清，兩行昔列大松，今無。<p>鷹嘴巖<p>在縣西南三十五里二十三都。<p>拾得巖<p>在國清寺。<p>烏石巖<p>在縣北五里十二都，赤城之南，又名烏岡。<p>靈響巖<p>在高明寺幽溪之上，峭壁百仞，隨人呼喚，響荅甚分明。<p>香谷巖<p>在幽溪之上，石如列屏，前有隙地方丈許，周植眾木，前種修竹數百竿，每遇陽和，則聚徒於此❥義。多生蘭蕙，故名。<p>觀音巖<p>在螺溪之側，天冠瓔珞於蒼翠中，宛然一普陀大士也。<p>巾子巖<p>在幽溪之背，白雲峯南。有石正方如巾，上拂霄漢，下連磐石，纔數尺許，流雲乍過其上，恍然天柱欲頹。<p>石筍巖<p>在螺螄潭上，根入潭水數十丈，尖銳如筍。多生莓苔，及生卷柏，蒙葺披離，又如紫籜之將解。<p>合掌巖<p>在明巖寺。<p>絹機巖<p>在丹丘山西。<p>犀牛翫月巖<p>在丹丘山南。<p>嶺<p>顧儒嶺<p>在縣東一十五里十都。舊名東❥，有顧歡讀書堂故址。<p>八桂嶺<p>在縣北五十里十一都，孫綽所謂「八桂森挺以凌霜」。<p>察嶺<p>在縣北五十里，與金地嶺接，蓋漢高察所隱，有讀書堂址。<p>金地嶺<p>在縣北二十里十一都，在招手巖下。<p>銀地嶺<p>在縣北二十里十一都，即定光佛示智者處。<p>杜潭嶺<p>在縣南二十五里，與臨海分界。<p>黃振嶺<p>在縣東四十里，與臨海分界。<p>關嶺<p>在縣西四十五里十五都，與新昌分界。上有朱葉二侯王廟，有司新任，道經此者必祀之。宋令鄭至道去任，邑人至此攀戀不忍捨，因留家焉，今其苗裔猶有存者。居側有鄭公祠，肖像其中，前有松關「留鄭坊」。<p>筋竹嶺<p>在縣東四十六里五都，與寧海分界，又二十七都亦有。<p>伏虎嶺<p>在縣西一十五里。<p>白水嶺<p>在縣西二十里十三都。<p>黃壇嶺<p>在縣南二十五里二十一都。<p>斜嶺<p>在縣西四十里二十七都。<p>石壁嶺<p>在縣西四十五里二十七都。<p>羅公嶺<p>在縣北五十五里十一都。<p>盤來嶺<p>在縣西北五十里十五都。<p>鎗旗嶺<p>在縣西七十里三十五都。<p>梅枝嶺<p>在縣東八十里。<p>摘星嶺<p>在縣北一百里。<p>山隍嶺<p>在縣東三十里三都。<p>興化嶺<p>在縣東四十五里一都。<p>黃山嶺<p>在縣南十里八都，其麓有鋪。<p>喬嶺<p>在縣西七十里三十六都。<p>王顧嶺<p>在縣西九十里三十七都。<p>金筻嶺<p>在縣西四十里二十七都。<p>烏巖嶺<p>在縣西六十里二十八都。<p>王會嶺<p>在縣西北五十里二十七都。<p>牛石嶺<p>在縣西北七十里十五都。<p>羅漢嶺<p>在縣西北六十里，萬年寺東南。《赤城三志》云：嶺有巨杉偃蹇，絜之大百圍。凡供五百大士，必於此嶺邀請。<p>桐柏嶺<p>在縣西一十五里十二都。<p>洞天嶺<p>在縣西北三十里十二都。<p>魏嶺<p>在縣東北三十里天封之外。舊產茶。<p>招隱嶺<p>在縣東北五十里十一都。昔顧歡招同郡人杜京產隱此。<p>菴頭嶺<p>在縣西南十五里二十三都。<p>孟湖嶺<p>在縣西六十里三十二都。<p>蒲棚嶺<p>在縣西南七十里三十二都。<p>牛路嶺<p>在縣西五十五里二十七都。<p>幽溪嶺<p>在高明寺傍。<p>猢猻檑嶺<p>在慈聖寺東，大同寺西。險峻難可登陟，故名。<p>大嶺、小嶺<p>在秀溪上。俗諺云：「十里橫沿九里阬，大嶺、小嶺在中央。」<p>洞<p>玉京洞<p>在赤城右脇，蓋十洞天之第六茅，司命真君所治，或號「太上玉清天」，或號「玉真清平天」，或號「上清玉平天」。按《道書》云：「天尊在元都玉京山說法，令眾仙居此」。又《會稽記》云：「赤城山有玉室璿臺，許邁嘗居此，因與王羲之書云：『自天台山至臨海多有金臺玉室，仙人芝草。』」《赤城事實》又載：「晉柏碩因馳獵深入，見其中有名花異草，香氣不凡。」又徐靈府《小錄》云：「其下別有洞臺，方二百里，魏夫人所治。南馳縉雲，北接四明，東距溟渤，西通剡川，中有日月三辰，瑤花芝草。自晉宋梁隋暨唐天寶，嘗以日中星鳥望秩茲山，今洞口有石刻『玉京』二大字，旁無年月可考。宋咸平天聖中，屢投金龍玉簡，今湮塞。側有道人洞，其中三石穴險不可入。」<p>劉阮洞<p>又名桃源洞，在縣西北二十里十四都，護國寺東北。先是，漢永平中，有劉晨、阮肇入山採藥失道，見桃實食之，覺身輕。行數里至溪滸，有二女方笄，咲迎以歸。留半載謝去，至家，子孫已七世矣。宋景祐中，僧明照亦因採藥，見金橋跨水，有二女戲水上，恍然如故事焉。乃疏鑿為亭，植桃紛擁。元祐二年，邑令鄭至道始鑿山開道，夾岸植桃數百本，仍即景物之勝而命名之。隨山曲折，水窮道盡，則有洞潛通山底，深不可測。其林木瑰異，殆不類人間。乃即山石為址，結亭其上，榜曰「浮杯」，鄭侯為記。<p>丹霞小洞<p>在縣西北一十五里，福星觀東北。舊傳葛玄煉丹於此，有「仙人拍手巖」。唐刺史柳泌於此修藥，有宅故址在其上。<p>蓋竹洞<p>在縣北六十里，石橋之側。宋憲使何偁嘗夢遊其地，訪之不得。嘉泰元年，邑令丁大榮因禱雨得之。洞深三丈餘，中有二硤，穹窿幽邃，下視，攢峯壘嶂，如列翠屏。<p>圓通洞<p>在幽溪之上，一石橫架，廣丈許，修二丈許，似人負安者。下則四石砥盛，玲瓏空洞，四牕開豁，松風溪流，隱隱送聲。來於坐中，可習耳根圓通，故名。<p>潛真洞<p>在寒巖，米芾書題。<p>龍鬚洞<p>在寒山。<p>棲真洞<p>在明巖。<p>石<p>坐禪石<p>在縣西北八十五里，慈聖寺東，舊傳有壽禪師宴坐於此。<p>般若臺石<p>在幽溪之傍。長松作蓋，溪水紆迴。「潭影空人心」，於斯坐，證矣。<p>雞籠石<p>在縣東八里九都，以其狀名。<p>拋陀石<p>在縣西一十五里十三都，俗傳仙人自擔石擲此。<p>磐陀石<p>在縣東北五十里天封山。<p>擔石<p>在縣東十三里六都。其石長十丈，倚巖如擔，下有二巨石在水濱，故名。<p>神蹟石<p>在縣北二十里九都。石上有大人跡，鄉人立廟。<p>仙人棺<p>在寒山。<p>聖蹟石<p>在大雷峯後，三石品安，下二石如僧雙履，一石如僧包袱橫壓其上，俗稱仙人鞋。<p>五百羅漢石<p>在五百，相傳五百羅漢自西天泛海至此，舡與眾物皆化為石，故有覆舡山、蓮華、鉢錫之類，厯然可指。山名「五百」，蓋其遺意。隔溪小山有三石洞，如龕室，皆可跏趺。<p>溪<p>南奧溪<p>在縣西北七里，源出寒風闕，過國清入於大溪。<p>螺溪<p>源出黃壇。<p>楢溪<p>在縣東二十五里，孫綽所謂「濟楢溪而直進」是也。杜甫詩云「饑拾楢溪橡」，徐靈府記注云：出華頂，從鳳凰山東南流入溪，則得名舊矣。又以齊顧歡嘗居其上，名歡溪。《志要》云：「流往十都，至六都與五柏、靈溪諸水合流，而西經大覺寺前大溪以入海。」<p>水母溪<p>在縣北一百里，摘星嶺南，源自華頂，入寧海界。<p>羅木溪<p>在縣北六十里羅公嶺南，源出華頂，流入剡。<p>福溪<p>在縣北四十里。晉束皙《啟蒙記》云：「天台山去人不遠，路經福溪，水淺而清。」蓋是時已有此名矣。其流西入於剡。<p>鬧溪<p>源出察嶺。<p>秀溪<p>源出萬年寺前。<p>縣前大溪<p>在縣南五十步，源出東陽縣界。以其受始豐、清溪、桐柏、國清眾流，勢甚險。怒流塞無定處，大抵皆發源澗谷，易盈易涸。順流而下，凡一百一十七里至府。力勝四十斛舟，然水落則不可行矣，其餘小溪俱不通舟楫。《志要》云：源出大盆山，合寒、明、雨巖、鷓鴣諸山溪壑、桃源瀑布及始豐湖眾流，繞縈縣境，演漾清冽，環抱如帶。出東橫山趾，逶迤而東，至鳳凰山側，又會寶華之源、五百、靈溪、歡溪等水，於大覺寺山麓折流而南，至臨海界入三江以達於海。自築城後，名曰學前大溪。<p>始豐溪<p>在縣西百步，源出大磐山，東一百八十里與清溪合，始入大溪。<p>國清溪<p>在縣北一十里，發源自佛隴山，南流至神蹟石，會於大溪。<p>神蹟石溪<p>在縣東北三里，俗名白鶴溪，接國清之水，至廟側分支，一入臨川橋，一入孝義橋，俱會於大溪。<p>赭溪<p>在臨川橋北，俗名後堂溪，自神蹟石流經臨川橋以達大溪，每暴雨，奔濤如怒，勢不可禦，以其溪皆赭石，故名。舊有從化橋，今廢。夏赤城見霞亭，實臨其側。<p>清溪<p>在縣西五里，源出天台山，南流至桐柏，又南流三里，經三井下流為瀑布，方南入大溪。《志要》云：流出十五都山口，與左溪、秀溪反桃源之水流入曹家巖，南入大溪，其水澄清，故名。舊稱青溪，無謂。<p>靈溪<p>在縣西北十五里，福聖觀前。今縣東三十里，亦有靈溪，蓋其名適類云。<p>乾溪<p>在縣東一十五里，其源出石井山，舊傳僧曇猷飛錫救老嫗，溪水立涸，故名。詳見仙釋。<p>夏家溪<p>在縣東南七里。<p>左溪<p>在縣西五十里，其源自左溪嶴與關嶺接，委❥曲折，凡七十里至大溪。<p>折溪<p>在縣東北五里，舊有浙溪，發源自黃壇潭，即螺溪也。<p>玉女溪<p>一名女梭，在桐柏觀前，名「女梭福地」。發源自洞天山，過女梭洩為瀑布，下入靈溪，會於學前大溪也。<p>界溪<p>縣東四十里，與寧海分界。源出龍鳴山，流入寧海界。<p>銅溪<p>在縣西北二十里，源出桃源洞，以其水色黃如銅汁，故名。一作桐溪。<p>關嶺溪<p>在縣西北四十里，自本處發源，會秀溪，入清溪也。<p>赤城溪<p>在縣西北五里，源出赤城山，流入大溪。<p>響山溪<p>在縣東一十五里，源出響巖，流入大溪。<p>幽溪<p>在縣東北二十里，源出大慈山，流入螺溪。<p>潭<p>石橋惠澤潭<p>舊名惠濟，在石梁之下，其龍甚靈。見〈神明考〉。<p>蒼山靈澤潭<p>在縣東四十里第五都。見〈神明考〉。<p>百丈潭<p>在瓊臺、雙闕間。見〈神明考〉。<p>石墠潭<p>在縣東五十里四都。<p>河胤潭<p>在縣西七十里三十六都。見〈神明考〉。<p>金橋潭<p>在桃源，水清可鑒毛髮，旱潦不損益，宋令鄭至道以僧見金橋跨水而名。<p>深坑潭<p>《赤城舊志．縣境圖》：「在縣東筋竹嶺側，而出水門」。又云：「在縣南二十五里。」《邑志》：「在縣西二十五里二十七都。」蓋《邑志》為是。<p>瀑布潭<p>在縣西南三十里二十三都無相院側，一名戲龍。<p>雷馬潭<p>在雷馬山上，石崖壁立，登者以綆懸挽至山半，又挽而下，方到潭側，其深莫測也。<p>蟹渚潭<p>在縣東南十里八都響巖上，其中有龍，禱輒響應，今久湮塞。<p>黃壇潭<p>在縣東北二十五里十一都。舊傳智者放螺處，今巨螺出沒於潭之石筍上，每鳴吼則有大風雨。<p>丹霞潭<p>在縣西北二十里十二都丹霞洞下，即柳泌煉丹處。<p>鼻山潭<p>在縣西十五里二十三都。<p>黃婆潭<p>在縣北二十五里十一都。<p>翠屏潭<p>在縣南三十里二十一都。<p>海坑潭<p>在赤城之陰。<p>洗馬潭<p>在縣西北七里，今落馬橋是也。<p>柘溪潭<p>在縣西北三十里，水極泓深，前橫石檻，又有石室，可容百人。見《一統志》。<p>洗米潭<p>在九女砩之下，每日早午晚三次水渾復清，狀如洗米。見《志要》。<p>巧尖潭<p>在縣南十五里二十三都。其龍最靈。<p>湖<p>始豐湖<p>在縣南四十步。舊自永坊三井廟前一帶直至九都，地名湖頭。別瀦小水，而大溪之水直從冷水堤下流。永樂中，湖併入大溪，惟五顯廟前一帶尚在。上則湮塞，民為居圃。其下則大溪之水所會，漸逼學宮矣。<p>泉湖<p>在縣西五十里三十都。《茅君傳》云：「霍林司命赤城玉洞之府也。」<p>墨湖<p>在縣西南八十步，今湮塞，僅存小坑水而已，舊有金波亭。<p>葉湖<p>在縣西南六十里。<p>玉湖<p>《志要》云：「在縣西十里，廣百步，長五里許，溉田百餘頃，俗呼『馬湖』。」<p>白湖<p>在縣西四十五里二十都。<p>鮑湖<p>在縣東二十里六都。舊傳有鮑鐵腳居其地，年少時於湖側養鴨，往往為物所掣。後旱，湖涸，獲一巨鱔，其大如杵，因煮食之，身覺有力。後沒於四明，能效異，土人祀之，號鮑大王，今湖側猶有鮑姓者居之。<p>鐵船湖<p>在羅漢嶺下，湖中有荷，以水寒不花，相傳羅漢嘗泛鐵船於此。<p>塘<p>妙山塘<p>在妙山上，產綠毛龜。<p>降真塘<p>在縣北二十里。徐靈府記云：桐柏觀前一里，石壇前有塘，名「降真」，中植荷荇。自塘一里出洞門，西峯即王真君壇也，今湮塞矣。<p>醎塘<p>在縣東二十五里五都，蒼山之側。周圍可百步，宋元以前其水醎。邑人陳氏世居其地，宗族富盛甲於台邑。後塘不醎而陳廢。<p>井<p>醴泉井<p>在桐柏觀眾妙臺下，水甘可以愈疾。<p>三井<p>在昭慶院東，唐時嘗遣使投金龍白壁。舊傳為尼所觸，一井自塞，其二深不可測。每春夏時雨，則眾流灌注，激湧雷吼。或云通海，又云海眼。宋咸平中，嘗醮祭投金龍，夏竦有銘。<p>義井<p>在縣西南市街袁氏門首，舊傳僧德韶所穿，按北斗而為七，此其一也。一在建寧坊西，一在舊尉司側，一在今按察司之西，一在東南，一在縣東者，俱湮塞之也。<p>丹井<p>在桐柏觀鐘樓之下，傳葛玄煉丹之所也。<p>泉井<p>在縣西四十五里，發源甚遠，深可五六尺，每秋成，多有秕糠自底而出，經旱不竭。近為一婦浣穢衣其中，水經月渾不可汲，居人設肴醴祭之，復清如初。<p>洗菜井<p>俗亦呼三井，即闡法寺井也。水甚寒洌，以錫瓶盛之則透於外。其下五十步許有一井，石欄上刻云「建炎二年置」，不知何時所穿，亦經旱不竭。<p>楓樹井<p>上有楓木高二十餘丈，大可數十圍，其中空虛已久，坐可容數人。井水味醎，相傳通海井。井邊有陂陀小嶺，謂之楓樹下嶺。見《范志》。<p>洗腸井<p>在赤城山曇猷洗腸處，今井邊猶生青韭，即其驗也。<p>仙人井<p>在赤城山，飛流噴沫，冬夏不渴。<p>泉<p>智者泉<p>在大慈寺側，今蕪沒。<p>湧泉<p>在縣西一十五里三十都。<p>錫杖泉<p>在國清寺側。寺僧取水甚遠，普明禪師以錫杖扣之，泉水湧出。<p>巖泉<p>在縣北六十里。<p>透瓶泉<p>在桐柏觀洞門之陰，其泉寒冽，盛以錫瓶則津津然滲漏於外。<p>龍鬚泉<p>在縣西七十里寒巖洞口，以其噴❥如龍鬚，故名也。<p>石舂泉<p>在縣西北一十五里十二都。經夏不渴，清甘可愛。<p>卓錫泉<p>在智者嶺，智者注《涅槃經》處。<p>應心泉<p>在萬年寺西，宋參政賀允中寓居於此，泉自湧出，因名。允中自為記。<p>曹源<p>在國清寺後，有窪池，常經旱不渴。宋曹勛書「曹源」二字并偈，刻石於其上。<p>池<p>墨池<p>在華頂峯，王羲之遊西郡時，有墨池在此。<p>放生池<p>舊志：陳太建十年，智者所置。凡亘百餘里，敕禁採捕。國子博士徐孝克撰記：「宋紹興甲子，敕置放生池一所，於赤城之西，廣袤三十餘丈。遇誕聖節，官吏於此縱羽鱗，為集福之地。」今縣南五顯廟前有放生池，石碑在焉。前此數十年，土人於此競渡放生。<p>金錢池<p>在赤城山，相傳曇蘭憩此誦經，有神獻金錢，棄池中，故名。
。
<juan>天台山方外志卷第四<p>山寺考第五<p>夫僧居之稱寺者，蓋九寺之列也。昔漢明帝時佛法初至，迦葉摩騰、竺法蘭以沙門服謁見，館於鴻臚寺。次年敕❥陽城西雍門外立白馬寺，以鴻臚非久居之館，故別建以處之。蓋僧本西方之客，朝廷始終待以賓禮；又本以白馬負經而來，馬死葬此，故以名寺，後世僧居凡稱寺者以此。天台山水秀甲東南，而梵苑居多。古稱有七十二寺，今考《縣志》所書，惟六十二，且存廢相半，此足以驗道德之盛衰，人時之臧否也。且台民尠富，薄於檀波，僧食皆仰給於窮山；溪梁便益，則就下為田；厥土剛燥，或依崗為地，刀耕火種，力實倍之。復以山林深邃，龍崇據為窟宅，故朝風暮雨，陰晴無恆；晴多則禾不秀，雨多則稻少實，惟適中之年乃可有秋。更有處高當風者，將登而儉，謂之一夜窮田，已為魃鬼之佃民，還作狴牢之逋客。故台山之田，下田也；台山之寺，窮寺也；台山之僧，苦僧也。而糧差復倍於恆民，以故僧寺日窘而僧德日涼。其有以道德而自負者，則必深入無人之境，灰頭垢面，向折腳鐺邊自修自度。然樂則樂矣，其如像教凌替乎？或誡之曰：「曷不就本業？」則對之曰：「余役僧也，本業未暇也！」吁！僧本出世之士，今也稱役，豈不貽吾輩之羞！嘗原古昔聖君，常以道德期僧，必命當道宰官，牒請名德沙門住持，所以嚴責本寺、誡朂方來。故逢冬夏結制之後，人間無遊行之僧；解制之後，寺舍亦無專住之主。其來也，必驗戒牒以別真偽；其去也，必給由帖以考功過。有由與牒者始容掛搭，否則逐之。故寺無不律之僧，人兼定慧之學。此實住持切磋之功，有司作成之德也。今則不然，責僧以道德，而畜僧以常民，况有甚於此者！豈惟僧之恥？亦始作俑者不知尊尚釋教之恥也。然為吾徒欲處於今之世者，固當克勤本業，惟佛是務。藉山林為道具，借僧寺作資糧。衣鉢之餘無所願慕，世調不堪，置之度外。經云：「天龍恭敬，不以為喜。」為一真住山僧，庶不辜如來之恩也。今具列僧寺若干，道觀若干，菴院共若干，興廢存沒並錄之，以俟有道力者中興焉。<p>國清寺<p>在縣北一十里十一都，舊名天台。昔智者大師於陳太建七年秋九月，初入天台厯游山水，度石梁，履降南門。荏苒淹留，未議卜居，常宿於石橋。見有三人皂幘綘衣，有一老僧引而進曰：「禪師若欲造寺，山寺有皇太子寺基，捨以仰給。」因而問曰：「止如今日草舍尚難，當於何時能辦此寺？」老僧荅曰：「今非其時，三國成一大勢力人，能起此寺。寺若成，國即清，當呼為『國清寺』。」後將滅時，方標指山下處所殿堂，又畫作寺圖以為式樣，囑誡僧眾：「如此基陛儼我目前，棟宇成就在我死後，我必不覩，汝等見之。若造寺，一依此法。」弟子問曰：「此處山澗險峙，有何緣力能得成寺？」荅曰：「此非小緣，乃是王家所辦。」因囑書貽晉王，有云：「天台頂寺，茆菴稍整，山下一處，非常之好，願更仰為立一伽藍，始剪木位基，命弟子營立。不見寺成，瞑目為恨。」晉王命司馬王弘依圖造寺，山寺秀麗，方之釋宮。創寺已後，即冊為東宮。後煬帝敕揚州眾僧參立寺名，弟子智璪啟云：「昔陳世有定光禪師，亦曾見夢於先師曰：『寺若成，國即清，當呼為國清寺。』」帝敕曰：「此是我先師之靈瑞，即用，即用！可取大牙殿牓，填以雌黃，書以大篆，付使人安寺門。」實隋開皇十八年建，大業元年賜此額，李邕記所謂「應運題寺」是也。唐會昌中廢於寇火，隋煬帝與大師帖真蹟，僧清觀拾於煨燼之中，僅存一二。大中五年重建，散騎常侍柳公權書「大中國清之寺」六字，「天台佛」三字批僧清觀狀尾附，今亡。宋景德二年，改景德國清寺，前後珍賜甚夥，合三朝御書幾百卷。後燬於寇，獨大師所題蓮經與西域貝多葉經一卷，及隋旃檀佛像、佛牙僅存。建炎二年重新之。四年詔易教為禪，上方有兜率臺，左右有五峯雙澗，號四絕之一。上有三賢堂，謂豐干、寒山、拾得也。有錫杖泉、香積厨、訶羅大神像，寺前有新羅園，東南有祥雲峯、拾得巖，東有清音亭。其最高處有更好亭。後巖有瀑布循澗而下，尤為奇勝。元時禪教互爭，一謂大師為開教之祖，一謂大師為禪宗，攻擊鬬訟，時有浙僧觀無我定為禪。至正辛巳，邑人胡榮甫建山門，有僧朂宗冕來主法席，於舊址建雨華亭、方丈，築萬工池。未幾，寺僧相攻，遂廢。國朝洪武甲子，大風雨作，方丈、佛殿、御書閣、鐘樓盡為摧毀，惟土地堂、雨華亭、山門僅存。至三十一年，蘊中瑄公乃移土地堂於雨華亭東，始為丈室以居。自後寺僧相繼稍稍補葺，非盛時比矣。雨華亭嘉靖庚申燬，隆慶庚午重建。大雄殿隆慶燬，萬厯乙未，本府節推劉啟元、臨海鄉宦王士崧、本寺僧會性芳，致書請杭州靈隱寺法師如通，命徒性省、如楷、真遜輩募緣重建，本邑耆民許榜捐百金為助資。萬厯壬寅，內官黨禮賫賜御經一藏、飯僧銀一千兩、建藏閣銀五百兩，僧性冲護藏建閣。<p>大慈寺<p>大慈寺在縣北二十九里十一都，舊名修禪，或名禪林，陳太建七年為智者大師建。蓋大師思修十二地，此惟厥初，實定光佛授記銀地所。直寺門巽隅，號佛隴，大師第二宴坐處。隋創國清，乃更寺為道場。唐會昌中廢，咸通八年重建。宋大中祥符元年改今額，其法堂曰「淨名」，以大師嘗講是經故也。又有大師所供普賢及手書《陀羅尼經》、隋朝所賜寶冠。有「潄玉亭」，又有虞世南所書《華嚴經》，紹興中為秦檜取去。國朝洪武十七年八月，殿宇為風雨所壞，僧德興重建，臨海楊畋為之記。張性中〈遊佛隴記〉有高麗銅鈴杵，永樂初尚存。<p>天封寺<p>在縣北五十里十一都，陳太建七年智者大師建。初大師入山，見一老父告云：「師卜菴，遇盤石可止。」其後果如所告，遂結廬焉，因自號「靈墟」，蓋第五思修地。其注《涅槃經》處號智者嶺，中有卓錫泉。北望一峯摩雲，即華頂也。隋開皇五年賜號靈墟道場，漢乾佑中改智者院，宋大中祥符元年改壽昌寺，治平三年改今額。舊有瑞雲閣。<p>善興寺<p>在縣東北六十里十一都，舊名華頂圓覺道場。晉天福元年僧德韶建。蓋智者嘗宴坐於此，故上有降魔塔、伏虎壇、鬼疊石。又有太白書堂、甘泉先生居，❥久蕪翳。舊傳又有葛玄茶圃、王羲之墨池，然無所據。宋治平三年改今額。國朝洪武四年，燬於火，大殿、山門獨存；十年僧宗濟重興復廢。隆慶間括蒼僧真空、真性者結茅於此，禪誦六時；甘苦與方來者共，四方仰之。今其孫性裕者能繼其業。未幾，燬於火。復鼎新之，欲為鐵瓦殿，尚未卒業。<p>寶華寺<p>在縣東六十里四都，舊名太平。唐乾符二年建，宋治平三年改今額。<p>禪林寺<p>在縣西南一十五里十九都，舊號龍山集雲院，隋智者大師建。唐天寶六年改龍山為始豐，宋乾德二年號龍山崇修院，大中祥符元年改今額。<p>東安隱寺<p>在縣東六十里一都，舊名「隱嶴」。漢乾佑三年建，宋治平三年改今額。<p>石橋寺<p>在縣北五十里十五都，舊傳五百應真之境，又有方廣寺隱其中。宋建中靖國元年建，後燬於火。紹熙四年復新之。中有應真閣；妙音、響空、瞻風、伫真、許來、方廣、先照諸亭俱廢，惟曇花亭獨存焉。萬厯甲辰，錢塘居士葛一鵬重新之。<p>普慶寺<p>在縣東北三十里十都，舊名保興福慶院。晉天福四年建，宋治平三年改今額。<p>慧明寺<p>在縣東北六十里五都華頂峯上，舊名「慧日」，俗又呼「東峯」，梁乾化元年建。宋治平三年改今額，後廢。今之慧明不知其所始，豈華頂廢後更徙於此耶？智者大師所書《陀羅尼經》四卷，舊在大慈，今傳於此。宋時已亡失，惟留其一。嘉靖間又為譚海憲取去，今所存是宋元通法師補書者。<p>崇法寺<p>在縣東五十里五都，五代願齊法師建。吳越國王賜師號崇法，寺因名焉。<p>大智寺<p>在縣東五十里四都，宋開寶七年建，太平興國初賜號大明，治平三年改今額。<p>護國寺<p>在縣西北三十里十四都，舊名「般若」。周顯德四年建，蓋僧德韶第九道場。宋大中祥符元年改今額。後錢太師忱家乞為香燈院，加「廣恩」。<p>白巖寺<p>在縣西北三十里十四都，宋末，僧普耀初憩此地，有神江白郎告曰：「此吾居也，以師德業尊廣，願推此室相奉。」遂呼「白巖」。隋大業中，僧純陀徙平地五十步。唐貞觀十年賜號白巖寺，會昌中廢。咸通二年重建，加「咸通」。宋大中祥符六年改賜「玅智寺」，今復為「白巖寺」，舊有列秀亭及王羲之墨池存焉。<p>大同寺<p>在縣東北九十里十一都。舊在嶴西，名菩提大同，周顯德五年建，後徙今地。宋治平三年改「大明院」，今復為「大同寺」，宋如菴主塔於此。<p>太平寺<p>在縣東北二十五里十一都白雲峯側，舊名「雲峯」，梁乾化元年建。前對香爐峯，又有宴坐峯石，石鼓、石牀、看經臺，皆智者大師經行處也。舊有雷峯堂并白雲堂，宋太平興國五年改今額。洪武初年廢，永樂間重新，復廢。萬厯間檇李太史馮開之贖田，命僧重建，今尚寢如。<p>無相寺<p>在縣西南三十五里二十三都，舊在瑞龍，巖北名戲龍。唐咸通二年建，時有僧師簡以杖叩臥龍起雨，故名。遠近勝槩凡十：瀑布潭，石門徑，鹹水澗，瑞龍、天柱、香爐、紫凝、應澤五峯，寶陀、羅漢二巖。宋祥符元年改今額，治平中，徙今處。<p>寒巖寺<p>在縣西七十里三十六都寒石山，舊名「崇福」。梁開平元年建，蓋寒山子棲遁處。周顯德中，改「聖壽」，昭儀孫氏重新之。由明巖北五里而上，四山聳秀，水流亂山間，鏘如佩環；院宇周匝，並置巖下，窗扇軒戶開闔於烟雲紫翠中。故南山之標勝者，推寒、明二巖。宋大中祥符二年改「福善院」，今為「寒巖寺」。<p>明巖寺<p>在縣西南七十里三十三都，舊名「雲光院」，號「暗巖」。周顯德四年，吳越昭儀孫氏捨資，俾天台鎮將陳希靖建，即僧全宰棲禪處。更名「明巖」，介居巖谷間。道狹不容軌，入門兩石夾峙，號石門。前對幽石，橫敞飛閣，巖竇嵌空。堂宇半居巖下，大槩如寒石山。宋開寶七年陞為寺，祥符元年改「大梵」。國初歸併，今復為「明巖寺」。有十景：雲棲洞、攝石、八寸巖、初來菴、瀑布水、索幽石、重巖洞、門響巖，舊傳寒山、拾得隱身之地。今巖中有人跡，髣髴俗稱閭❥太守云。<p>萬年報恩寺<p>在縣西北六十里十五都，唐太和七年，僧普岸建。《圖經》云：隋大業二年建。初，晉興甯，僧曇猷憩此。四顧八峯回抱，雙澗合流。八峯謂明月、娑羅、香爐、大舍、銅魚、藏像、煙霞、應澤；以為真福田也，遂經始焉。會昌中廢。大中六年號「鎮國平田」。梁龍德中改「福田」。宋雍熙二年改「壽昌」。建中靖國初，火，崇寧三年重建，號「天寧萬年」。紹興九年改「報恩廣孝」為「光孝」，今復為「萬年」。先是，宋大中祥符、天禧中，累賜袾衣寶蓋及御袍曳履，諸珍玩甚眾，故有「親到堂」。以仁宗賜衣時，如朕親到之語，故名。有玅蓮閣、覽眾亭。湻熙十四年，日本國僧榮西建山門，兩廡仍開大池。香積有釜極深廣，世傳闍提首那尊者所鑄。東南十里有嶺曰羅漢，巨杉偃蹇，絜之大百圍；凡供五百大士，於是邀請。寺後過溪有西天大師菴，生身尚存。萬厯十五年，慈仁明肅皇太后頒賜藏經并紫方袍，僧明曌弟子真秀相繼主其事，建尊經閣并法堂、禪室。<p>淨慧寺<p>在縣西九十里，舊名「寶慈」。唐乾化元年僧景瑫建，蓋天台十大剎之一也。舊為隋高僧飛錫處，及是，瑫卓菴，已而造寺，燃柏香密禱，以煙至處為址焉。宋大中祥符元年改今額。舊傳葛玄嘗植蘆數本，故今寺前有蘆峯。<p>澄深寺<p>在縣北一百三十里十一都，舊號「澄明」，宋治平三年改今額。<p>廣嚴寺<p>在縣西五十里二十九都，舊名「長瓏」，唐光啟三年建。凡三徙至今地，宋治平三年改今額。舊傳寺鑄一鐘屢不就，有老嫗施一錢，投於冶中，鐘即成，而錢宛然在焉，號「貧婆鐘」。有懷容羅漢真身在焉。<p>真覺寺<p>在縣北二十三里十一都，隋開皇十七年建，智者大師葬焉。龕前置雙石，塔號「定慧真身塔院」。有繪像與所賜方袍，今亡。宋祥符元年改今額，後久廢。隆慶間僧真稔重興佛殿、僧房。<p>高明寺<p>在縣東北二十里十一都，按《舊經》本名「高明」，唐天祐七年建。今攷所藏錢氏遺墨，乃清泰三年，號「智者幽溪道場」。今殿前有石經幢，刻云「天福二年，捨入幽溪禪院」，可驗也。宋大中祥符元年改「淨名」，不知何時復今額。古老相傳謂：先此惟喬木參天，薜蘿翳坎，麏䴥是居，樵牧罕至。智者大師時居佛隴講《淨名經》，忽經為風飄，翩翩不下。乃杖錫披荊，尋經所詣。行五里許，風息而經憩此。大師觀斯靈異，復愛茲山峯巒秀發，清溪鑒心，乃即其地以營淨居。「智者十二剎」，此其一也。故其後或寺稱「淨名」，堂名翻經，皆不忘大師之遺意也。嘉靖間居僧失守，寺隨田廢。跡之不可泯者惟石經幢，神之不可欺者惟玄應君。而萬厯丙戌春，燈因訪大師遺踪，一覩茲山，即有終焉之志，乃謀於檇李馮太史開之公。菩薩宰官不忘佛囑，即捐俸金，贖而施與。丙申秋始謀建，大殿及以僧房煥然一新，四明屠儀部長卿為作〈祖堂記〉，備述其事。寺之西南隅則玅峯先師之塔在焉，獅回象顧，宅兆頗吉。馮太史有塔銘，以示不朽。<p>慈聖寺<p>在縣西北八十里十五都，舊名「蹟聖」，宋治平三年改今額。<p>九明寺<p>在縣東北三十里十都，漢乾化二年建，蓋智者大師宴坐九折道場。宋治平三年改「仁壽院」，今復為「九明寺」。<p>大覺寺<p>在縣東南一十五里六都，宋乾德三年建。初號「華嚴道場」，治平三年改今額。政和甲午有謝道人者，精於陰陽，嘗欲以寺之支壠就鄉豪易田數頃，不售。遂與寺僧為藏基，香積不絕，靈應如響，緇流仰給，異哉！國初廢而復興。弘治中，有謀為葬地者，倩人焚之，寺遂廢；今復興之。<p>資福寺<p>在縣東四十五里一都，舊名「清化」，赤烏二年建，宋治平三年改「興化」。隆興初，參政賀允中乞為香燈院，改今額。國初廢，今重興。<p>長壽寺<p>在縣西北四十五里十一都，唐清泰元年建，宋祥符元年改「普光院」，永樂初廢，復興。<p>闡法寺<p>在縣南五里二十都，晉黎護將軍劉玄捨宅建，名「建平」，舊傳玄因遇雨感金錢之異建。寺元在縣南五十步，後有鴿子和尚徙今地，號「鴿子道場」。寺側有靈龜峯，又有綴石，坡陀迤邐，草木蒙茂；左右溪流縈帶民居，皆桃花熙春，彌望如綺錯焉。宋祥符元年改今額，紹定四年，縣令潘晉孫篆額。洪武初廢。後許原平捐資助建，煥然一新，與舊無異也。<p>寧國寺<p>在縣西四十五里二十九都，梁普通三年僧智達斬荊結廬。每誦經則羣鶴翔空，紫雲覆頂，故山名紫凝。後建寺，名「棲禪」，唐會昌中廢。大中五年重建，宋祥符元年改今額。天聖四年僧居昱新之，號「法華」。國初廢，今重新之。<p>普門寺<p>在縣西南七十里二十四都，漢乾佑三年建，宋祥符元年改「福應」。蓋僧德韶第六道場，今復為「普門」。<p>慈雲寺<p>在縣西北三十五里十四都，舊名「安國雲居院」，晉天福元年建，蓋僧德韶第二道場。大中祥符元年改今額，隆興初併入護國。有雙松亭，今廢。國初，寺廢。萬厯間僧真清講懺於此，弟子如惺繼講業而重新之。清法師塔於寺左峯下。<p>天宮寺<p>在縣西三十里十三都，舊名「旃檀瑞像院」，吳越時，僧德韶建。號第十一道場。宋祥符元年改今額。國初廢，後重興。<p>東廣福院<p>在縣東二十五里七都，舊名「靈水菴」、「唐刺史奚承芳香燈菴」，宋寶元二年建。治平三年改「壽聖」，紹興三十一年改今額。國初廢，今復興。<p>水陸寺<p>在縣西三十里二十三都，宋太平興國四年建。熙寧三年改「壽聖」，紹興三十一年避高廟尊號，改「西廣福」，今復為「水陸寺」。<p>寶興寺<p>在縣西南五十七里三十二都，舊名「寶壽」。漢乾佑三年建，宋治平三年改今額。<p>興教寺<p>在縣南三十里二十一都，初有孜禪師於此結廬，以其眾峯回抱，名「回巒菴」，後更為院，宋祥符元年改今額。國朝洪武初廢，成化中楊禪師重復新之。<p>翠屏寺<p>在縣西南三十五里二十一都，唐乾符二年建。先是，吳赤烏中有周禪師居此，以山如屏峙，名「翠屏菴」。宋治平三年改「淨安院」，今為「翠屏寺」。《赤城舊志》載，淨安院田七百六畝，地一百八十二畝，山一千二十四畝；萬厯十五年為居僧海洪、海應、海寅輩佃典略盡，寺幾廢。至二十七年，住僧如朗偕孫寂慶、照拱、照妥捐資，贖還田三百五十畝，地一百餘畝，山一頃十畝，稍稍輯復。他日中興之漸，在慶輩此舉矣。<p>開巖寺<p>在縣西南四十里二十四都，梁普通三年建。初有異僧擘開此巖，六瑞繽紛如雪，遂賜額曰「天花尊者開巖院」。唐會昌中罷，周顯德六年西土長臂尊者全泰重建，改「泗洲禪院」。宋祥符元年改「鎮國院」，洪武中廢，今重興，復為「開巖」。<p>文殊寺<p>在縣西四十里十一都，晉天福二年建。宋治平三年改「禪智」。國初廢，今復為「文殊」。<p>永福寺<p>在縣西四十里三十四都，唐咸通四年建。舊名「靈瑞」，宋大中祥符元年改今額。國初廢，復重新之。<p>景福院<p>在縣西二十五里十四都，周顯德七年建。蓋僧德韶施茗處，故至今呼為「茶院」。宋開寶三年，賜號「崇福寺」，祥符元年改今額，國初廢。<p>崇善寺<p>在縣北五里赤城山下，晉太元元年建。先是，興寧中僧曇猷依巖造寺，號「中巖」，後以多赤蟻徙平地。宋大中祥符元年改「崇善」，政和八年改「玉京觀」。未幾，仍舊。放生池在焉。國朝永樂中，僧一元重建佛殿。山門廊廡近為大風雨所壞，僧徒逃散，田地悉為豪右所佔，無復重興時矣。<p>普光寺<p>在縣西北三十里十四都，蓋僧德韶第十三道場，舊名「大覺普光塔院」。宋祥符元年改「慧覺」，復為「普光塔院」。或謂韶國師分塔於此。<p>西安隱寺<p>在縣東北四十里十一都，舊名「臻福」。宋建隆三年建，大中祥符元年改今額。前有雙溪五峯，頗為幽勝。今廢。<p>清心寺<p>在縣東十里十一都，有山名招隱，下有石泓如釜。昔智者大師放螺溪中，舊號「螺溪院」。今有螺如巨蠣，或出沒焉。宋治平三年改今額。<p>崇報寺<p>在縣東北二百五十步，舊號「接待院」。紹興五年，內侍陳良弼丐為薦福之地，賜「顯寧崇報院」。後廢其址，為豪右所佔，今移額於關嶺下。<p>傳教寺<p>在縣東北一十里十一都，宋乾德元年建。五代時僧羲寂於此演天台教，故名。大中祥符元年改東定慧院，邑西有普賢院，亦號定慧，呼為西定慧，今廢。<p>寶相寺<p>在縣西北二十五里十三都，舊名寶國華嚴院。吳越錢王時僧德韶建，宋大中祥符元年改今額，今頹毀。<p>鷲峯寺<p>在縣西五十里三十一都，舊名峆嶺菴。唐大中三年僧懷玉建，宋咸平三年改今額。今廢。<p>證教寺<p>在縣西北二十五里十一都，舊名無量壽塔院。宋建隆元年建，蓋僧德韶第十道場，後於此示寂。祥符元年改今額，今廢。<p>瀑布寺<p>在縣西北十五里十二都，瀑布之側，宋元嘉二年僧法順建，久廢。<p>隱岳寺<p>在縣東五里六都，鳳凰山之西，梁大同元年西域梵僧建。隋大業元年廢，唐貞觀元年重建，今廢久。<p>白馬寺<p>在縣西十里，陳時建，唐會昌罷。<p>飛霞寺<p>在赤城山腹，梁岳陽王建，其後僧定光居之。梁亡，寺廢。<p>佛窟寺<p>在三井西峯上，遺則卓菴居之，唐會昌中廢。後為昭慶院，元復為佛窟寺，今廢。<p>實相寺<p>在縣西南七十里二十五都，舊名彌陀塔院，蓋僧德韶第七道場。周顯德中建，宋大中祥符元年賜額，今廢。<p>西竺院<p>在縣西北四十里十一都，舊名國泰。唐大中十年建，蓋智者大師著《止觀》之地。前有溪流，亦號幽溪道場。宋大中祥符元年賜額，今廢。<p>赤巖寺<p>在縣南一十里二十都，舊名寶壽觀音院。周廣順初建，宋治平三年改明聖院，後為赤巖寺，今廢。<p>金繩院<p>在縣西五十里二十八都，實棲禪支院，宋慶厯中賜額，廢。<p>秀巖寺<p>在縣西北三十五里十四都，舊名西雲。晉天福八年建，蓋僧德韶第三道場。宋祥符元年改額，今廢。<p>永寧寺<p>在縣東北十五里十一都，舊名普寧。周顯德四年吳越王建，宋治平三年改今額，今廢。<p>桐溪寺<p>在九峯山，支遁、逸少曾遊，今廢。<p>西定慧院<p>在縣西北三十五里十四都，漢乾佑元年建，蓋僧德韶第四道場。宋祥符元年改今額，今廢。<p>淨居院<p>在縣西北十三里三十三都，舊名華嚴菴，蓋僧居月誦此經處。宋治平三年改今額，今廢。<p>金文藏院<p>在縣西北六十里十五都，蓋萬年支院。漢乾佑三年建，宋咸平二年賜今額。太宗嘗賜大藏經五千二百卷，護飾甚偉。建中靖國初燬。<p>景福院<p>在縣西二十五里十四都，周顯德七年建，俗呼「茶院」，蓋僧德韶施茗處。宋開寶三年賜號「崇福」，大中祥符元年改今額，今廢。<p>普慈院<p>舊在蓮花峯頂，名大慈院。開寶七年建，治平三年改額，熙寧三年徙縣西北二百步。今廢，基為豪右所佔。<p>淨名院<p>在縣北五十里十一都，舊名「通玄定慧」。周顯德四年建，蓋僧德韶第一道場。宋大中祥符元年改額，今廢。<p>金錢院<p>《赤城舊志》載，無考處所。今三十六都有資聖寺，近廢，舊志不載。<p>金地菴<p>在縣北二十五里十一都，晉開運三年建。以梁大同初，僧定光卓菴居之。巽峯有枯石數片，屹然林莾間，謂之「招手石」。古語云：「定光金地遙招手，智者江陵暗點頭。」其菴久廢，今所遺者，茆茨也。<p>石橋菴<p>在石梁之左，曇猷厥初修道遺址。宋令丁大榮易置為「龍君祠」，久廢。嘉靖間，僧真琥復建為菴，其徒通乾、達曇、性又增廣之。萬厯八年，燈侍百松，先師講《法華》於此，靜夜每聞方廣有鍾鼓之聲。<p>宿佛菴<p>在四顧坪，正德間佛樹禪師剙。樹，京僧也，募太監張公永裝五百聖僧像，時結茅於此。萬厯間僧性珠徒理殊新之，掘地得白磁瓶一，并磚刻《心經》，題云「沙門佛樹識」，可驗也。而臨海王司寇顏為「宿佛」，蓋為是也。<p>萬松菴<p>去石梁西五六里，土名「道人坑」，昔為有道者所居，故名。嘉靖間，老僧明賢（字隱山）者重新之。老僧雖龐眉皓髮，而钁鑠過人，類有道人之風。其徒草堂如芳、素菴如彬、融心如圓，皆為法師。今真定海藏繼居，而香火是賴。<p>修隱菴<p>去石橋五里，普陀僧如珂建。珂為大智弟子，智嘗有志歸老天名，後示寂海潮。珂為乞慈谿馮方伯，以終師志。王邑侯顏曰「修隱」，沈外翰顏其嶺曰「松雲」，燈為聯曰：「林間野石松為佀，石上枯藤雲作衣。」可想見也。山陰劉仲倩特倩二居士建館，攝靜於此。館與華峯對，燈為顏曰「賓華」，仲倩自聯曰：「燈王座借來三萬，香積飯擎出一盂。」<p>圓通靜居<p>在石橋菴左。僧性悟偕錢塘葛君修曇華亭，而尼僧性慧建菴於此，延悟戾止。燈每游石橋必假居之，聞石梁瀑聲隱隱靜定中，故為命名，為之聯曰：「水在石梁宣般若，洗空萬劫之塵心；僧於方廣習圓通，養長一生之聖種。」<p>真福菴<p>在石橋菴後，後僧達<#sp>建。凡僧俗禮石梁者，必先於此濯足更衣。邑侯王公顏為「真福」。<p>寂光菴<p>去石橋五里許，土名遙尖，萬厯六年僧真隱建。<p>寶福菴<p>在縣西三十五里十六都，今廢。<p>斷橋道場<p>在縣北七十里十五都，宋開寶元年建，太平興國五年廢。<p>蓮社<p>在崇報寺西。宋嘉泰元年更旱不雨，縣令丁大榮率緇徒詠《蓮經》於公宇；踰時雨作，因度地建堂，名「蓮社」。仍榜門之外曰：「為民祈福之所」。凡遇水旱，祈禱於此。後廢，為豪右所佔。<p>碧雲菴<p>在十一都聖蹟石傍，土名「仙人鞋」，僧如宗剙。<p>聖蹟菴<p>與碧雲菴鄰，僧如應重興。<p>圓覺菴<p>在縣西三十里二十六都平頭潭。<p>鍾福菴<p>在縣東門外。<p>崇善菴<p>舊有靈溪館，在縣東二十五里，邑人奚蒙因其地而建之，招僧施茶，以濟行旅。<p>觀音堂<p>在縣東一里九都，舊有觀音堂，在山川壇之右、仁壽坊側邊。<p>臨清堂<p>在縣南門外。<p>宮觀<p>桐柏宮<p>在縣西北二十五里十二都，唐景雲二年為司馬承禎建。回環有九峯，玉女，臥龍、紫霄、翠微、玉泉、蓮華、華琳、香琳、玉霄是也，宮當其中。自福聖觀北盤折而上，至洞門，一望佳景豁然。《道書》云：桐柏金庭洞天，即王子晉所治。中有三橋，一見二隱；木則蘇玡琳碧，泉則石髓金漿；人得食之，後天不老。《真誥》云：「吳有勾曲之金陵，越有桐柏之金庭，三災不至，洪波不登。實不死之福鄉，養真之靈境。」吳赤烏二年葛玄於此煉丹，故今有朝斗壇。齊永嘉元年，征虜將軍沈約、一千餘人弃官，乞為道士，居之。唐睿宗景雲二年敕為承禎置觀，號「桐柏」。方置堂，時有五色雲（見《唐史》），記以為祥。禁封內四十里無得樵採，五里不許遷葬。徐靈府《小錄》，煉師所居，黃雲嘗覆其上，故有黃雲堂、元晨壇、煉形室、鳳軫臺、朝真壇、龍章閣。又有眾玅臺，以篆、隸、八分三體，寫《道德經》於巨幢，置臺上，故名。堂下有醴泉，極甘，可以愈疾。太和咸通間，道士徐靈府、葉藏質新之，元稹、劉處靜為記。五代梁開平中，改「桐柏宮」。周廣順二年，朱霄外建藏殿。宋大中祥符元年改「桐柏崇道觀」，政和六年又於後山建徽宗元命殿，一如宮制，瓦用青色琉璃。於梭溪上建二橋，橋上搆會仙亭，直南嶺表建洞門一座。內則方丈、齋堂、雲堂、土地堂、三真殿。又有上清閣、御書閣，閟三朝宸翰及高宗所臨晉唐帖。紹興二十二年楊和王存中重建三清殿，曹開府勛建三門。曹又於觀北結菴，賜號「冲嗇」。宮中為院六，一曰經藏，二曰三元，三曰延賓，四曰清虛，五曰白雲，六曰浴院。屢朝宣賜，則有宋太宗、真宗御書共五十三卷，祥符中御衣四事，高宗史漢事實《翰墨志》。用高麗僧統所織成經簾二帙，裹吳越國王所捨銅像天尊一十身，連金銀銅所鑄火燄臺座，檀香三清像一龕，計二百六十身；玉花八株，銅三清像，金銀字經二百函；睦親宅昭成太子宮聖蹟四十軸，厯代珍襲供奉。至國朝吳元年遘火，化為❥墟，惟檀香像一龕存焉。洪武中，道士金靜觀、提點吳惟敬相繼營建。永樂十年道紀鮑了靜又加新之，其間架規模崇飾艷麗，去舊為遠。至今且百餘年，道眾貧匱，殿宇日就頹壞。宮中碑刻無慮十數，獨崔尚所作碑頌，韓擇木八分書古今珍尚，今亦無存矣。其復改「桐柏宮」，當在本朝，但不知何時耳。<p>佑聖觀<p>在縣東一百步玅山上，即玄帝廟，舊係城隍廟基。宋南渡後，曹開府勛建觀，而境民崇奉，香火不廢。韓擇木斷碑在焉。<p>元明宮<p>在縣西北二十八里，桐柏觀之東北。徐靈府《小錄》：由桐柏北上一峯可五里許。唐長慶元年，靈府定室於此。寶厯元年賜號「方瀛」，宋大中祥符元年改額，今廢。萬厯庚子釋子受行結茅於此，竟為釋氏宮。<p>洞天宮<p>在縣西北三十五里玉霄峯。唐咸通間，道士葉藏質創道齋，號「石門山」，居十三年，奏為「玉霄宮」。周廣順元年朱霄外建三清殿。徐靈府《小錄》云：道士陳寡言嘗隱於此，號「華琳」。有經鐘二樓，經皆咸通十一年書，後題云：上清三洞弟子葉藏質為姚劉四娘造，永鎮玉霄藏中。宋祥符元年改今額。有禹鐘，高三尺，狀如鐸，上有隱文。又一大鐘，漢乾佑二年鑄，今廢。<p>仁靖、純素二宮<p>在桐柏觀左右。元至元間，桐柏道士王足菴，遇世祖宣授「仁靖純素真人」，遂於其右，舊白雲觀基，建純素宮；又於其左，即曹開府冲嗇菴基，建仁靖宮，今廢。<p>迎真宮<p>在縣東十步，其址今併為布政分司。<p>福聖觀<p>在縣西北十五里，桐柏山西南瀑布巖下。赤烏二年為葛玄建，初號「天台」。額乃玄飛白書，王右軍評其書如鳥鵲勢騫巑屼。東北連丹霞洞，有仙人拍掌巖。西北枕翠屏，上有三井，號三絕之一，洩為瀑布，蔽崖而下，狀似垂蜺數百丈，有濺珠亭。觀前對靈溪，觀中引瀑布縈繞廊院、灌注池塘。宋元嘉嘗於此剏瀑布寺。東北一百五十步，有柳泌使君宅，號「紫霄山居」，今皆蕪歿，惟玉清行刻「流水巖」。洪武間大水瀉出，而字多不辨矣。又有隱真中峯，蓋梁徐則所居之處。唐咸通中，刺史姚鵠因建老君殿，得玉簡，上之，刻曰：「海水竭，台山闕，皇家寶祚無休歇。」詔付史館。宋大中祥符四年改今額。天聖五年遣中侍投金龍。有布衣孟合附詩以進，詔重新之。紹興十一年置九天祠（按《眾真記》夷、齊死為九天僕射之說）。三十年，楊侍郎偰妻趙，以老君殿建三清殿。陳古靈襄皇祐間來遊瀑布，命名「習養」，有記。嘉泰二年令丁大榮立碑，刻「習養之瀑」四字於石崖上，國朝初，併入桐柏。<p>白雲昌壽觀<p>在縣西北二十五里桐柏觀西，唐大中六年建，舊名「白雲菴」。宋乾道四年，內侍鄺守寧弃官入道，乞改菴為觀，遂賜今額。鄺後於觀側，自剙「白雲菴」，今俱廢。<p>玉京觀<p>在赤城玉京洞天之右，宋政和八年賜額。建觀未幾，中廢。嘉熙改元，朝廷設醮祈禱，天使詣投龍簡籍地，行禮殊虧，昭事時冲靜大師高惟幾闢田度址、興建觀宇，觀玅演道大師范善遷同盟助就，郡守張號奏撥公田以助堂廚，御前宣賜沉香、斗真、鐘磬，及御書觀額、拱辰殿扁，安鎮觀門。正殿崇奉徽宗本命聖君，名「清平萬壽殿」，縣令姚德輝敘其事，今廢。<p>淨元觀<p>在縣東三十里五都，今廢。<p>聖壽院<p>在桐柏觀西，舊名延壽。周廣順元年，朱霄外建，宋治平三年改今額，今廢。<p>玅樂院<p>在縣西北二十五里十二都，即「王喬仙壇」。前有石泉，名醴泉。泉南有上真亭，去亭東二十步有八角井。壇東有太子菴，西有朝斗壇，南去百步有吹簫臺，北去三十步有瀛峯室。唐僧靈一有〈題王喬觀傅道士所居〉，今無此觀，其景意疑即「玅樂」也。舊有銅鐘，自桐柏移來，上刻唐景龍二年所鑄，今已廢。<p>法輪院<p>在縣西北二十五里，桐柏觀西。吳赤烏元年葛玄卓菴於此，感三真人降，授以《貞一勸誡法輪玅經》，遂名臺曰「降真」。漢乾佑中，錢氏復為朱霄外新之，仍造檀香像一百軀。宋祥符元年改今額，元至順間重修，翰林學士虞集記。今廢。<p>法蓮院<p>在縣西北三十五里十二都，唐咸通六年，道士葉藏質建。以層巒疊出，狀似蓮花，故號蓮峯道院。宋治平三年改額，今廢。<p>照慶院<p>在縣西北二十五里，舊名「佛窟」，唐大中六年建，蓋僧遺則卓菴之地。唐會昌中，廢。後道士劉處靜剙「聖祖殿」，越州刺史李褒奏聞，賜號「道元」，張仁穎為記。宋祥符元年，昭慶中有七星閣，唐咸通中物也。<p>赤城全真道院<p>在縣東二百二十步，今廢。<p>鶴峯全真道院<p>在縣東十五里十都，元大德九年道士徐光孚建，廢。<p>紫霄道院<p>在縣西南三十五里，舊志所載，莫攷都址。<p>桃源道院<p>在縣西南一十五里二十都，至元間，道士陳貫道建，今廢。<p>熙寧道院<p>在縣西北二十五里，宋咸湻七年，道士徐自明建，今廢。<p>養素道院<p>在縣治之北，至元間，道士王中立建，後廢，基為豪右所佔。<p>松隱道院<p>在縣西二里二十都，即曹忠靖勛松隱園，今廢又興。<p>延真菴<p>在縣西七里十二都落馬橋，今廢。<p>思真菴<p>舊志：元至元間，道士石好問建。今無考處所。<p>臥雲菴<p>在縣西北三十里十二都瓊臺之側，至元間，道士周正中建，久廢。
。
<juan>天台山方外志卷第五<p>聖僧考第六<p>夫聖之為言正也，所以正己正人也。正己，克去己私；正人，復還天理。正己，自覺；正人，覺他。正之為言雖同，正之所以實異，故有世間聖人焉、出世間聖人焉。言出世間者，非謂離此世間別有出世間，祗即此世間所見與世人異耳。譬如恆河一也，而諸天見為瑠璃，遊魚見為窟宅，餓鬼見為猛火，凡人見為清水；豈不以物隨業轉，境逐心生而異耶？故佛說世間隨見有四種國土不同：世人所見瓦礫荊❥等，謂之凡聖同居土；羅漢見為七寶琳瑯，謂之方便有餘土；菩薩見為淨妙五塵，謂之實報莊嚴土；諸佛見為法身秘藏，謂之常寂光土。良由聖人者，心珠瑩淨，性水澄清，空不生華，目無翳眚。《法華經》云：「常在靈鷲山，及餘諸住處，眾生見劫盡，大火所燒時，我淨土不毀，天人常充滿。」《楞嚴經》云：「如今世間曠野深山聖道場地，皆阿羅漢所住持，故世間麤人所不能見。」此其證也。然有二途：以隱言之，赤城支提，即台山是實報；石梁方廣，即台山是有餘也。以顯言之，如寒山文殊、拾得普賢，雖見量異於常人，終是凡聖同居土耳。其示現事蹟，下〈靈異考〉具書。今列隱顯兩門，以為聖僧通考。<p>隱<p>石橋方廣寺<p>按《西域志》云：天台山石梁橋方廣寺，五百羅漢之所住持，其靈異事蹟往往稱著，如晉白道猷尊者、陳智者大師，皆覿面相呈，事非影嚮。大聖隱顯故，不可得而思議者也。見〈靈異志〉<p>赤城支提山<p>《華嚴經．菩薩住處品》云：「東南方有處名支提，從昔已來諸菩薩眾於中止住，現有菩薩名曰天冠，與其眷屬諸菩薩眾一千人，俱常在其中而演說法。」清涼澄觀大師謂「支提」，梵語，此云可供養處，即塔之異稱。惟東南方有赤城山，其形如塔，且其巔又有舍利寶塔故也。古稱清涼為文殊化身，則指赤城為支提，斷可信矣。<p>顯<p>東晉<p>曇猷尊者<p>竺曇猷，或云法猷，即白道猷也。燉煌人，少苦行習禪定，後游江左，止剡之石城山，乞食坐禪。嘗行到一蠱家乞食，猷祝願畢，忽見蜈蚣從食中跳出，猷快食無他。興寍中至天台山，舊傳赤城有五百大神居之，言輒降禍，猷至，遇一嫗，問途，忽有負而投諸淵者，猷飛錫救之，水立涸，今乾溪是也。住石室坐禪，有猛虎數十蹲在猷前，猷誦經如故，一虎獨睡，猷以如意扣虎頭問：「何不聽經？」俄而羣虎皆去。有頃，壯蛇競出，大十圍，循環往復，舉頭向猷，經半日復去。後一日神現形，詣猷曰：「法師威德既重，來止此山，弟子輒推室以相奉。」猷曰：「貧道尋山，願得相接，何不共住？」神曰：「弟子無為不爾，但部屬未洽法化，卒難制語。遠人來往，或相侵觸。人神道異，是以去耳。」猷曰：「本是何神？居之久近？欲移何處去耶？」神曰：「夏帝之子，居於此山二千餘年。寒石是我舅所治，當還彼住。」尋還山陰廟，臨別執手，贈猷香三奩；於是鳴鞞吹角，凌雲而去。天台懸崖峻峙，峯嶺切天，古老相傳云，上有住精舍得道者居之。雖有石橋跨澗，而橫石斷人；且莓苔青滑，自終古已來，無得至者。猷行至石橋，聞空中聲曰：「知君誠篤，今未得度，卻後十年自當來也。」猷心惆然，乃退。道經一石室，於中憇息。俄而雲霧晦合，室中盡鳴，猷神色無擾。明旦，見人著皁衣幘來，曰：「此乃僕之所居。昨行，不在家中，遂致騷動，大深愧怍！」猷曰：「若是君家，請以相還。」神曰：「僕家室已移，請留無辭！」於武帝太元八年入寂於山室，屍猶平生而舉體皆綠。義熙末隱士褚世標入山登巖，見師不朽。其後欲觀者，輒為雲霧所蔽，無得窺也。雜見《高僧、神僧傳》并舊志<p>梁<p>定光禪師<p>青州人，姓許，字靜照。大同初隱佛隴。居山三十載，迹晦道明，易狎難識；有所懸記，多皆顯驗，蓋神人也。智者大師未至前二年，預告山民曰：大善知識當來相就，宜種荳造醬、編蒲為席，更起屋待之。陳太建十三年坐滅，凡三瘞，體骨湧出，後置殿乃已。舊傳錫杖尚留在昌安，即會稽隆安也。雜見《天台別傳》及《南山傳》、神邕《高僧傳》<p>隋<p>普明禪師<p>會稽朱氏。少有異志，有僧勉令出家，因語曰：「天台有初依菩薩現身說法，可往依之。」陳太建十四年來天台，值智者講，禮足歸依。智者笑曰：「宿世願力，今復相遇。」於是服勤左右，專習禪法，行方等般若諸三昧。隨智者至廬山，於陶侃瑞像閣行道，感異僧為改法京之名為普明。既居國清，以取水為艱，指其石曰：「此石出水，不亦快乎？」泉即湧出，日給千眾，今錫杖泉是也。嘗鑄丈六盧舍那像，感異人施金為助。國清講堂狹小，師欲廣之，章安禪師勸勿改。俄而括州都督周孝節施杉柱泛海而至，章安在赤城忽見師身十餘丈，高出林表，翼從數十人，語章安：「勿苦諫，吾所作當有成！」章安感其神異，望林合掌致敬曰：「當依仁者區畫。」創堂之日，感山神隱形而至，勢若雷震，摧樹折枝闊一步許，自佛隴下至於寺，日暮還返，聲如初至，比房聞師與之共語，多勸神為善。建堂既畢，忽着破衣與眾言別，奄然坐逝。信宿，屈左三指（表證三果云）。《統紀》<p>聖者頭陀<p>初憇國清寺，顯異甚眾。一日詣雷馬山，伐木建殿。運神通致雨，木皆蔽流而下。雷馬潭有頭陀菴。舊郡志作五代人。《統紀》<p>唐<p>行滿禪師<p>萬州南浦人。首造石霜學禪法，後往天台聽荊溪說止觀，頓悟妙旨，因棲止華頂峯下智者院充茶頭。夜坐土牀，燒糞掃以煖其下。脫衣就牀，蚤虱羣唼。伺其飽足，又復整衣而坐。所居檻外大松上，有寄生小樹，遇師出坐，必嫋嫋仾俯。時謂此樹為「茶頭作禮」。師於四十年間未嘗便溺，或謂大士現身，受食而實不食，故致此也。開寶中，預告門人曰：「我且行矣！」即請眾誦文殊號，泊然而化，年八十八。嘗著《湼槃疏》。《統紀》<p>靈默尊者<p>俗姓宣氏，毘陵人也。初叅豫章馬大師，因住白沙道場。經十二載，猛虎來馴，近林產子，意有所依。又住東道場，地僻人稀，山神一夜震雷暴雨，懸崖委墜。投明，大樹倒欹，菴側樹枝交絡，茅苫略無少損。遐邇聞旃，皆來觀歎。後遊東白山，俄然中毒而不求醫，閉關宴坐。未幾毒化，流汗而滴，身乃復常。元和初久旱，民皆狼顧。默沿澗，青蛇夭矯，瞪目如視。默咄之曰：「百姓枯渴、苗死，汝胡不施雨救民耶！」至夜，果大雨，合境云足，民荷其賜。厥後澡沐焚香，端坐繩牀而卒，壽七十二，法臘四十一。《神僧傳》<p>明淨禪師<p>高密人，少出家，味定為業。後南遊東越天台諸山，禪觀在懷，無緣世習。而衣服繿縷，動止適時，同侶禪徒未知弘仰，山粒致絕。日至村中，每從乞食，賫還中路，值於羣虎，皆張口閉目，若有饑相。淨以匙抄飯，內其口中，餘者對而噉盡，告曰：「知來食少，輒濟自他，殊不副懷深，用多愧。」明日乞食，虎又如前。嘗值亢旱，苗稼並枯。淫祀之流，妄祈邀請。雖加懇惻，終不能致。淨曰：「可罷諸邪禱，吾獨能降。」遂結齋靜室七日，平旦雲布，雨施高下，滂注不測，存沒同霑。<p>豐干禪師<p>不知何許人，居天台國清寺，或云邑人豐尚書之子。形貌寢惡，被髮布裘，或時唱歌。人問之，第云：「隨我騎虎遊松門。」與寒山、拾得三人相親，每邂逅則長吟大笑，人莫測也。寒山問：「古鏡未磨時，如何照燭？」師曰：「冰壺無影像，猿猴探水月。」山曰：「此是不照燭也，更請道看！」師曰：「萬德不將來，教我如何道？」寒山、拾得俱作禮而退。師欲遊五臺，問寒山、拾得曰：「汝共我去遊五臺，便是我同流；若不共我去，不是我同流。」山曰：「你去五臺作恁麼？」師曰：「禮文殊。」山曰：「你不是我同流。」師獨入五臺，逢一老人，便問：「莫是文殊麼？」曰：「豈有二文殊？」師作禮，未起，忽然不見。正觀中，太守閭丘胤遇師於京邸，問天台有何賢可親？荅云：「國清寺有寒山文殊、拾得普賢，狀貌風狂，歌笑不常；見之不識，識之不得取相。」閭丘至，則二人方據火談笑，乃遽作禮。二人拍手笑云：「豐干饒舌，饒舌！彌陀不識，禮我何為？」遂馳走而去，後竟不還。豐干後復天台示寂。諸傳<p>寒山子<p>不言氏族，以其寒石山中居止得名。容貌枯悴，布襦零落，以樺皮為冠，曳大木屐。時來國清寺就拾得，取眾僧殘食菜滓食之，或廊下徐行，或時呌噪，望空謾罵。寺僧以杖逼逐，翻身撫掌大笑。雖出言如狂，而有意趣。因眾僧炙茄次，將茄向一僧背上打一下，僧回頭，山呈起茄串曰：「是甚麼？」僧曰：「這風顛漢！」山向傍僧曰：「你道這僧費卻多少鹽醬！」因趙州遊天台，路次相逢。山見牛跡，問州曰：「上座還識牛麼？」州曰：「不識。」山指牛跡曰：「此是五百羅漢遊山。」州曰：「既是羅漢，為恁麼作牛去？」山曰：「蒼天，蒼天！」州呵呵大咲，山曰：「作甚麼？」州曰：「蒼天，蒼天！」山曰：「這厮兒有大人之作！」嘗得詩，輒題樹石間。好事者隨錄之，得三百餘首，名《寒山詩》。諸傳<p>拾得子<p>不知名氏。因豐干山中經行，至赤城道側，聞兒啼聲，遂尋見一子，可數歲，因名拾得。在國清廚內滌器。常日齋畢，澄濾食滓，以筒盛之，寒山來，即負之去。<p>一日掃地，寺主問：「汝名拾得，因豐干拾得汝歸，汝畢竟姓箇甚麼？」拾得放下掃箒，叉手而立。主再問，拾得拈掃箒，掃地而去。<p>寒山搥胷曰：「蒼天，蒼天！」拾得曰：「作甚麼？」山曰：「不見道，東家人死，西家人助哀。」二人作舞，咲哭而去。<p>國清寺半月誦戒，眾集，拾得拍手曰：「聚頭作相那事如何？」維那叱之，得曰：「大德，且住！無嗔即是戒，心淨即出家，我性與你合，一切法無差。」時僧道翹纂寒山詩以拾得偈附焉。見《傳燈錄》<p>代病尊者<p>天台人也，姓陳氏，於國清寺出家。因戒法登滿，誓志觀方。初止東京，次於河陽，為民救旱，按經繢八龍王，立道場。啟祝畢，投諸河，舉眾咸覩畫像沈躍不定。斯須雲起膚寸，雷雨大作，千里告足，自此歸心者眾。先是，三城間多暴風雹，動傷苗稼雉堞，號稱毒龍為害。代病為誦密語，後經歲序，都無是患。共立堂宇，若生祠焉。大厯元年，登太行，遊霍山，深入幽邃，結茅而居。有盜其盂食，俄見二虎據路；會逢代病，盜叩頭陳悔。慰諭畢，因摩挲虎頭，如是累伏猛獸。其中山神廟，晉綘之間傳其肹蠁。代病入廟勸其受歸，戒絕烹燀牲牢。其神石像屢屢隨勸，頷首聽命，由是檀信駢肩躡踵。有寘毒於酒者，賄貧女往施之。代病已知，貧女紿曰：「妾家醞，覺美，酌施和尚求福，况以佛不逆眾生願！」代病曰：「汝亦是佛耶！」貧女懼，反飲，具以情告。代病執杯啜之，俄爾酒氣及兩脛足，地為之僨裂，聞者驚怪。以酒供養，自茲始也。汾隰西河人有疾，只給與淨水，飲之必瘳。貞元中，奄然跏趺示滅。<p>師簡尊者<p>初憇天台戲龍院，時大旱，有龍臥巖閒，簡以杖扣之，隨即霶❥。簡善書，求者多以鵞酒易之。韶國師常語人曰：「此簡羅漢也。」後示寂於錢塘，其徒迎其骨，建塔於無相院。<p>道育尊者<p>新羅國人也，自唐景福壬子歲來遊於天台，遲迴而挂錫於平田寺眾堂中，慈愛接物，然終不捨島夷言音。恆持一鉢受食，食訖略經行；而常坐，脇不著席。日中灑掃殿廊，料理常住。得殘羨之食，雖色惡氣變，收贮於器，齋時自食。與僧供沐浴煎茶，遇薪木中蠢蠢，乃置之遠地，護生偏切。所服大布衲，其重難荷。每至夏首秋末，日昳，乃裸露胷背䏶腨，云飼蚊蚋，❥蛭雜色蟲螫齧，至於血流於地。行之四十餘載，未嘗少廢。凡對晤賓客，止云伊伊二字，殊不通華語；然其會認人意，且無差脫。頂髮垂白，眉亦龐焉。身出紺赤色舍利，有如珠顆；人或求之，隨意皆獲。至晉天福三年戊戌歲十月十日，終於僧堂中。揣其年八十餘耳。寺僧舁上山後焚之，灰中得舍利不可勝數，或有得巨骨者。或云，凡供養羅漢大齋日，育則不食；人或見迎羅漢時，問何不去殿內受供，口云伊伊去，或云飼蟲。時見羣虎嗅之，盤桓而去。<p>宋<p>德韶國師<p>處州龍泉陳氏子，年十五，梵僧勉令出家，遍叅諸方。後於法眼禪師語下開悟，以語白師，眼曰：「汝向後當為國王所師，致祖道光大。」尋回本道，遊天台山，覩智者大師遺蹤，有若舊居。師復與智者同姓，時謂智者後身。初止白沙，時忠懿王為王子，時刺台州；嚮師之名，延請問道。師謂曰：「他日為霸主，無忘佛恩！」後嗣王位，遣迎之，申弟子之禮。螺溪淨光大師言於師曰：「智者之教，年祀浸遠，多有散失。今新羅國其本甚備，自非師慈力，其孰能致之？」師於是聞於王，王遣使及齎師之書往彼國，繕寫備足而回。有興教明師，年方弱冠，聽經於螺溪，常自疑云：「飲光持釋迦丈六之衣，披彌勒百尺之身，正應其量，為衣解長耶？身解短耶？」時國師居雲居，明往問之，國師曰：「座主卻是汝會？」明慍色，拂衣而退，國師曰：「吾若荅汝不是，當有因果。」明回螺溪，口即吐血。淨光大師驚曰：「此新戒觸忤菩薩！人來！」明舉前話，淨光曰：「汝不會國師意，速去懺悔！」明具威儀詣前，悲泣作禮首過，國師為頌出前語云：「佛佛道齊，宛爾高低，釋迦彌勒，如印印泥。」明自此疾瘳。歸謝淨光師曰：「非師指教，幾喪此生！」師有偈曰：通玄峯頂<#sp>不是人間心外無法<#sp>滿目青山<p>法眼聞曰：「即此一偈，可起吾宗。」開寶四年辛未，華頂峯忽摧，聲震一山，師曰：「吾非久矣。」明年六月，大星殞於峯頂，林木變白，師乃示疾於蓮華峯，叅問如常。二十八日集眾言別，跏趺而逝。二師口義云：玄弼山君言國師是智者，起法堂都料淨光大師是放生會首，螺溪堂僧是所放之魚。<p>道榮尊者<p>淳化中，居長隴院，即今廣巖寺。習禪定，靈異頗多，人以羅漢目之。既入滅，人有見於壽昌五百應真位者。今肉身尚存，凡有所請，多響應。宋元符閒縣令太史章，以久旱，他求無驗，躳往拜請。迎至縣，雨即充洽。尋送還寺，作長歌以頌其德。碑刻尚在寺中。<p>惟靖尊者<p>吳門人也。年三十許，入寍國寺，巡僧房，唱曰：「要人出家請留下。」至經藏院，見大德慧政，便跪拜申誠，願容執侍。政公允納，與之薙染。嘗侵星赴禪林寺晨粥，而多虎豹隨到寺門。虎踞若伺候，靖出復隨。遲明巨跡極多，靖恐人知，以鋤滅虎跡。俄患背疽，困睡，有鴆鳥糞於瘡所，不久全愈。又虞冰雪，備秔粒半斗，每日以銚合菜煮食。置秔於地窖中，過期用米常滿不耗，靖乃築之，去曰：「吾被此，知非理也。」卒時年七十餘。《神僧傳》<p>國朝<p>裘聖僧<p>邑人，幼歲出家為僧，住國清寺。後又遊外，二十年而歸。訪親周氏，周有婢，適其採桑，遭師遽擁抱之；以手執其頸，類解縳狀。婢驚怒告其主，主曰：「出家人何輕薄如此！」師曰：「七日後當自知之。」主訝其語。至日，置婢於室，以人守之。夜分，守者少睡，醒視，婢已經死矣。問師，師曰：「昔見鬼以十索繫其頸，吾斷之，恨尚留其一耳。」華頂寺僧請師預道場，師曰：「明午有火殃到寺，正日必有火，我不預也。」明午，一婦人從轎馬婢僕投寺中，施齋至晚。寺中人問曰：「火殃何在？」師曰：「施粥婦人非火殃耶？」忽火從中起，一寺為墟。徤跳楊千戶妻施師履，師亟穿走泥❥中。楊妻心悔，師知之，遂還其履。視之，如未嘗著土中。嘗㩦一少孫出遊，途遇虎，馴伏於側。孫歸語家人，師摩其肩曰：「莫說！莫說！」遂失音。師化後乃能語。世傳伏虎禪師後身也。其神通事蹟甚多，父老猶能言之。舊志<p>附：唐<p>懷玉禪師<p>丹丘人。觀想淨土將四十年，日課佛名五萬，誦淨土諸經通三百萬。一日見西方聖眾有擎銀臺而至，師曰：「如我本望，必得金臺。」言發而臺隱。師彌加精苦，三七日後，向人復來曰：「法師已得上品生。」忽異光照室。越三日，書偈曰：「清淨皎潔無塵垢，蓮華化生為父母。我經十劫修道來，出示閻浮厭眾苦。一生苦行超十劫，永離娑婆歸淨土。」弟子見佛菩薩共御金臺西下，迎玉而去。台州知府段公有詩讚曰：我師一念登初地<#sp>佛國笙歌兩度來惟有門前古槐樹<#sp>枝低秪為掛金臺《統紀》<p>附：宋<p>戒闍黎<p>臨海三江婁氏子也，母夢月光入懷，覺而有孕，生而能言，曰：「善哉父母，生我劬勞；長度羣生，為世沃焦。」父母驚而不言，遂名頓吉。一日，忽謂母曰：「可備齋七位。」母問其故，兒曰：「我同衣來相見。」父母恠之，即為營齋。俟之日晡，果有僧七人，撫掌打拍，徐徐行至其家。其父命坐：「大德何來？」僧曰：「南印土來，聞君有奇子，特來相賀。」其父曰：「何勞尊重！」遂設齋。食罷，母抱兒出見，僧謂兒曰：「仁者，有情軌則惺惺着，勿被他瞞。」兒乃撫掌而咲，僧遂謝去。兒謂父母曰：「向者七人皆佛菩薩示現爾。」五歲自稱六和大師。十五出家，至杭見天醫波利多，問曰：「子何來？」師曰：「從緣來。」曰：「是何姓？」曰：「是佛性。」曰：「子身尚俗，安識佛姓？」師曰：「我身雖俗，因俗證真。真俗圓融，洞然不二。無二之法，即是佛性。」波利多異之，乃為薙髮，受具足戒，故名善戒。其神變事跡至多，具見《闍黎示現錄》。將滅之日，於台州兜率寺擊鼓集眾，為說觀音圓通法門。乃下座，出殿前，湧身虛空，現諸神變。還入殿內，復昇法座，連呌大眾「看！看！」先於左手現日、右手現月，放八寶光明；次於口中現蓮華十二朵花，放寶光十二色；又於頂上放無數光，光光八稜中空。師曰：「老僧有如是妙用，以彰釋迦如來正法。大眾！老僧世緣已畢，與汝作別！」言訖，合掌而逝。闍毘之次，胷中迸裂三昧性火自焚。五色祥雲圍繞，異香芬馥；舍利無數，奉瘞於寺，永鎮山門。太守趙邦彥聞於朝，諡號曰「廣惠慈濟寍化仁德大師」。<p>周七娘<p>周婆，臨海紫巖人，周姓，諱七娘。行乞於市，逍遙度日。夜臥普濟橋下，每與戒公同遊。歌云：笑殺愚癡漢<#sp>營家無歇時四山若來合<#sp>妻子各分離<p>又歌云：世人都笑我<#sp>我笑世間人如意摩尼現<#sp>無人識本真<p>時人莫測其凡聖，皆掩口笑曰：「風僧風婆，吃酒蹉跎。」一日聞戒師化去，亦於普濟橋下瞥然而化，口中左右皆生蓮花。越七日，有異僧眉髮皓白、跣足百衲、携錫持鉢，歌曰：戒師文殊<#sp>周婆普賢隨肩搭背<#sp>萬世應傳<p>言訖不見。故知闍黎是文殊、周婆是普賢，愍茲五濁，特示現也。傳燈議曰：戒公七娘、寒山拾得，雖異代出興，本迹大同。且文殊普賢為釋迦如來上首弟子，乃兩世降生茲土，特於台民慈悲猶尤，孰謂台邦非佛國乎？又孰謂台民無有大因緣乎？燈故附入，以顯菩薩之應現無方也。<p>濟顛禪師<p>天台人。父李茂春，高宗李駙馬之後，拜春坊讚善，隱於天台。母王氏夢吞日光，生師。年甫十八，二親繼喪，投杭州靈隱寺。出家後居淨慈，逆行順行，言行叵測。其濟物利生，神通感應，事蹟至多，見《濟顛語錄》，乃天台五百應真之流也。滅後數日，有二行腳僧遇師於六和塔，復附書歸，書後有頌云：「看不着，錯認笊籬是木杓。昨夜三更月正西，麒麟撼斷黃金索。幼年曾到雁門關，老去分明醉眼看。憶昔面前當一箭，至今猶自骨毛寒。只因面目無人識，又往天台走一番。」其平生出言，大都類此。<p>補遺<p>晉<p>曇蘭尊者<p>青州人，少蔬食，樂禪，誦經三十萬言。晉太元中遊剡，後憇始豐赤城山，見一處林泉清曠而居之。經於數日，忽見一人，而形長數丈，呼蘭，令去。又見諸異形禽獸來以恐蘭，見蘭恬然自得，乃屈膝禮拜云：「珠欺王是家舅，今往韋卿山就之，推此處以相奉爾。」後三年，忽聞車騎隱隱，從者彌峯，俄而有人着幘，稱珠欺王通。既前，從其妻子男女等二十三人，並形貌端整，有逾於世。既至蘭所，暄涼訖，蘭問：「住在何處？」荅云：「樂安縣韋卿山。久服風聞，今與家累仰投，乞受歸戒。」蘭即授之。受法竟，嚫錢一萬，蜜二器，辭別而去。便聞鳴笳動吹，響震山谷。蘭禪眾十餘共所聞見。晉元熙中，卒於山，春秋八十有三矣。<p>宋<p>僧從尊者<p>《縣志》作從一，依《僧史》為正。未詳何許人，稟性虛靜，隱居始豐瀑布山。學兼內外，精修五門。不服五穀，唯餌棗栗。年垂百歲，而氣力休強，禮誦無輟。與隱士褚伯玉為林下之交，每論道說義，輒留連信宿。後終於山中。<p>普耀尊者<p>初憇天台。有巖如室，師居之。有神江白郎告曰：「此吾居也；以師德業尊廣，願推此室相奉。」遂呼為白巖。後即其傍建寺，因名之。<p>齊<p>慧明尊者<p>姓康，康居人，祖世避地於東吳。明少出家，止章安東寺。齊建元中，與沙門共登赤城山石室，見猷公尸骸不朽，而禪室荒蕪，高蹤不繼。乃僱人開剪，更立堂室，造臥佛并猷公像。於是栖心禪誦，畢命枯槁。後於定中見一女神，自稱呂姥，云常加護衛；或時有白猿、白鹿、白蛇、白虎遊戲堦前，馴伏宛轉不令人畏。齊竟陵文宣王聞風祇挹，頻遣三使殷勤敦請，乃暫出京師到第，文宣敬以師禮。少時，辭還山，苦留不止，於是資給發遣。以建武之末，卒於山中，春秋七十。<p>梁<p>天花尊者<p>梁普通閒，來遊天台。去縣西南四十里有巖，高廣挺峙，師以神力擘開，感天雨六花，人稱師為「天花尊者」。今開巖寺是其遺蹟。<p>又慧實、慧達，俱梁時人。慧實姓許氏，穎川人。梁末至天台禪定。絕跡人世五十年，自少至終，脇不至席。慧達姓王氏，襄陽人。幼年入道，後居天台瀑布寺，大業六年終於揚州。二人皆有道高僧也，今姑附此。<p>唐<p>長臂尊者<p>蓋西土僧也，其臂甚長，因以為名。其神通事極多，土人猶能傳之。<p>闍提首那尊者<p>於平田寺大著神力，舊有釜極深廣，是其所鑄。寺後過溪有西天大師菴，肉身尚存。
。
<juan>天台山方外志卷第六<p>祖師考第七<p>夫天地英靈之氣，結而為山，融而為水。山水之氣鍾於人物也，亦盛矣哉！豈惟養育材器，誠能陶鑄聖賢。而聖賢本有妙明靈覺之心，雖不關於形氣，亦或有以寓焉。故心之至精必寓於形，形之至靈必寓於氣，氣者山水也。詩云「維嶽降神，生甫及申」，斯之謂歟！是以聖賢間生，必靈區是託，若迦文之居靈鷲，孔氏之生泰山，達磨之依嵩少，思大之棲南嶽。聖人非有意於卜居，勝地必產乎賢哲故也。然吾教本來於西域，山源亦始於達池；以道求山，宛有符契。蓋智者親承思大，思大師宗北齊，北齊遠稟龍樹，龍樹祖於釋迦；其猶台山父於南嶽，祖於岷山，曾於崑崙，高於雪山，此又不求合而自無不合者也。嗚呼！大師演教茲山，稱為佛法司南，豈小緣哉？今考《佛祖統紀》，上自龍樹，下及法智，共為台教祖師十有七世。雖龍樹、北齊、南嶽不居此山，寶雲、法智弘教他郡，然不有其父，焉得其子？不有其子，焉顯其父？故並列之，以考夫源流也。<p>天台十七代祖師略傳<p>初祖西天龍樹尊者<p>龍樹尊者，南天竺國梵志之裔。始生之日在於樹下，由入龍宮始得成道，故號龍樹。佛去世後七百年出，天姿聰悟。在乳哺中聞諸梵志誦《四韋䭾典》，有四萬偈，偈各三十二字，皆達句義。弱冠馳名，獨步諸國，天文地理、星緯圖讖及餘道術，無不綜練。後因術罹禍，悟慾為苦本，誓願捨俗。遇十二祖迦毘摩羅尊者，機緣相契，即求出家。於九十日誦通三藏，閻浮所有經書，皆悉通達。辨才無礙，自謂「一切智人」。心自念言：「世界佛經雖妙，句義未盡，我當更敷演之，開悟後學。」大龍菩薩愍其心念，即以神力接入大海宮殿，開七寶函與諸方等經典，九十日中，通解甚多。龍曰：「汝今閱經，為徧未耶？」師曰：「汝經無量，不可得。盡我今所讀，足過閻浮十倍。」龍曰：「忉利天上諸經，復過此中百千萬倍！」師於龍宮修行，豁然通達，善解一相，深入無生。龍知悟道，送師出宮。（智者云：樹生生身，龍生法身，故名龍樹。）是後大弘佛法，所造有《大悲方優論》五千偈（明天文地理，作寶作藥），《大莊嚴論》五千偈（明修一切功德法門），《大無畏論》十萬偈（明第一義，《中觀論》者是其一品，即《大智度論》是也），《優波提舍論》十萬偈。忽一日，入月輪三昧；唯聞法音，不見形相。唯弟子提婆識之，曰：「師示佛法，非聲色也。」龍樹乃付法提婆。復入閒室，經日不出。弟子破戶視之，見三昧蟬蛻而去。天竺諸國並為立廟，敬事如佛。（出《付法藏經》、《摩訶羅經》）。又《楞伽經》云：「善逝涅槃後，未來世當有，南天竺比丘，厥號為龍樹，能破有無宗，顯我大乘法，得初歡喜地，往生安養國。」為佛懸記若此，其功德尚可思議乎？見本傳<p>二祖北齊尊者<p>師諱慧文，姓高氏，當北朝魏齊之際。夙稟圓乘，天真獨悟，因閱龍樹菩薩《大智度論》（第十三卷），悟三智一心中得。又因讀《中論》（大智度論．中觀一品）至〈四諦品〉偈云「因緣所生法，我說即是空，亦名為假名，亦名中道義」，恍然大悟，頓了諸法無非因緣所生；而此因緣，有不定有，空不定空，空有不二，名為中道。既一依釋論，是知遠承龍樹也。師在齊高之世，聚徒千百，專業大乘，獨步淮河，時無競化，所入法門，非世可知。學者仰之，以為履地戴天，莫知高厚。師以心觀口授南岳，盛弘南方，而師之門人在北者，皆無聞焉。見《佛祖統紀》<p>三祖南嶽尊者<p>師諱慧思，姓李氏，元魏南豫州武津人也。兒童時，夢梵僧勉令入道。嘗於空塚及移託古城，鑿穴棲身。除乞食緣，晝夜讀《法華經》，頂禮精勤，不事寢息。久雨濕蒸，舉身浮腫；忍心向經，忽爾消磨。又夢普賢乘白象王摩頂，所摩頂上隱起肉髻。年十五，出家受具，夢四十二僧為加羯磨圓滿戒法。因讀《妙勝定經》，見讚美禪定，乃徧親禪學。後謁文師，咨受口訣，授以觀心之法。坐禪達旦，遂動八觸，因見三生行道之迹。夏竟將受歲，放身倚壁，豁然大悟法華三昧。師此後弘通大乘，初河南衮州，次郢州，次光州開岳寺，次大蘇山。每講《大般若經》時，為諸惡論師競以毒藥欲斷師命。師一心念般若，毒即為消。由此發願造金字《大品般若經》及《法華經》。造畢製願文一卷（在藏），命弟子智顗代講。至「一心具萬行」，忽有所疑，師曰：「如汝疑者，乃大品次第意耳，未是法華圓頓旨也。吾昔於夏中，一念頓證，諸法現前。吾既身證，不必有疑。」顗師問：「所證是十地耶？」曰：「吾一生望入銅輪（圓十住）；以領徒太早，損己益他，但居鐵輪耳（十信）。」後避地居南嶽，登祝融峯，遇嶽神會棋，神詣師曰：「師何來此？」師曰：「求檀越一坐具地。」神曰：「諾！」即飛錫以定其處（今福嚴寺是）。神曰：「師已占福地，弟子當何所居？」師即轉一石鼓下，逢平地而止（今嶽君塑像猶在石鼓之上）。嶽神乞戒，師為說法要。一日謂嶽神曰：「他日吾有難，檀越亦當有難。」（事具本傳）。師將順世，大集門學，連日說法，苦切寒心，乃曰：「若有十人不惜身命，常修法華念佛三昧、方等懺悔、常坐苦行者，隨有所須，吾自供給。如無此人，吾當遠去。」竟無荅者，即屏眾斂念將入寂。弟子靈辨不覺號哭，師訶之曰：「惡魔，出去！眾聖相迎，方論受生處，何驚吾耶？」即端坐，唱佛來迎，合掌而逝，顏色如生，異香滿室，陳太建九年六月二十二日，壽六十三，夏四十九。師身相挺特，耳有重輪，頂有肉髻；牛行象步，不倚不斜。平昔禦寒，惟一艾衲，繒纊之屬，一切不受。所居之處，靈瑞重沓；供物嚴備，瓶水自滿。有諸天童以為侍衛，或現形大小，或寂爾藏身，異香勝迹，不可勝紀。常示眾曰：「道源不遠，性海非遙；但向己求，莫從他覓；覓即不得，得亦非真。」又偈曰：頓悟心源開寶藏<#sp>隱顯靈通見真相獨行獨坐常巍巍<#sp>百億化身無數量縱令逼塞滿虛空<#sp>看時不見微塵相可咲物兮無比况<#sp>口吐明珠光晃晃尋常見說不思議<#sp>一語標名言下當<p>有偈曰：天不能蓋<#sp>地不能載無去無來無障礙<#sp>無長無短無青黃<#sp>不在中間及內外超羣出眾太虛玄<#sp>指物傳心人不會<p>寶誌公嘗寄聲與師曰：「老和尚終日灰頭土面，何不向紅塵中度眾生去？」師荅曰：「三世諸佛為我一口吞盡，有何眾生可度？」故禪人有「南岳峯頭思大口，紅塵堆裏誌公心」之句，至今傳為口實。《佛祖統紀》<p>四祖智者大師<p>大師諱智顗，字德安，姓陳氏，穎川人也。隨晉遷都，因止荊州之華容縣。父為梁湘東王賓客，孝元帝即位，拜使持節、散騎常侍、益陽縣開國侯。母徐氏，溫良齋戒，孕師時，每獲奇夢。初生之時，神光煥然，兼輝鄰屋；凡諸俗慶，並火滅湯冷，為事不成。師堯眉舜目湯肩禹背，具四王之相。年十五，於長沙像前發弘誓，願作沙門，荷負正法。由精誠感通，夢佛三為摩頂，由是益勵其志。但二親恩愛，不時聽許，乃懇切禮誦，冀獲解脫。當拜佛時，恍焉如夢，見極高山臨於大海，山頂有僧招手喚上，以臂接引。登山見所造像在彼殿內，伸臂僧舉手指像而語之曰：「汝當居此，汝當終此。」後丁二親艱，始得遂願。年十八，投沙門法緒出家，從慧曠師學律。後詣大蘇山持《法華經》。宿緣所熏，常好禪悅。慧思禪師名高嵩嶺，行深伊洛；十年常誦，七載方等；九旬常坐，一時圓證。乃輕生重法，涉險而去。初獲頂禮，思曰：「昔日靈山同聽《法華》，宿緣所追，今復來矣！」即示普賢道場，行法華三昧，經二七日行道，誦經至〈藥王品〉「諸佛同讚藥王菩薩言：是真精進、真法供養」，豁然大悟，照了《法華》。將證白師，師曰：「非爾弗證，非我不識。所發定者，法華三昧前方便也。所發持者，初旋陀羅尼也。縱令文字法師，千羣萬眾，莫窮汝辨！」於說法人中，最為第一，因代講《般若》。思師手執如意於眾中曰：「可謂法付法臣，法王無事者也。」又謂之曰：「吾久羨南嶽，恨法無所寄。汝可傳燈設化，莫作最後斷佛種人。汝於陳國有緣，宜往利益。」既奉嚴訓，乃共法喜等二十七人，同至陳都，儀同沈君理請住瓦官寺開《法華》經題，勑一日停朝事，公卿畢集。停瓦官八年，講《大智度論》，說次第禪門，蒙語默之益者，略難稱紀。後徒眾多而得法少，乃曰：「妨我自行化道，可知羣賢各隨所安，吾欲從吾志也。吾聞天台地記，稱有僊宮，若息心茲嶺，展平生之志！」陳主有勑留連，徐僕射澘涕勸請。匪從物議，直往東川，陳太建七年秋九月也。初入天台，厯遊山水，度石梁，遇聖僧。雖蒙懸授國清之讖，於時三方鼎峙，悠悠何日？且隨途南出，見佛隴、南峯左右映帶，最為兼美，即徘徊留意。其夕乃宿定光禪師草菴，定光謂曰：「還憶夢中招手事乎？」（此峯金地，我已居之，北峯銀地，汝當居之。即今修禪道場是也。）大師雖❥懷寶窮岫，聲振都邑，陳少主顧問郡臣曰：「釋門誰為名勝？」徐陵對曰：「瓦官禪師，德邁風霜，禪鑑淵海。昔遠遊京邑，郡賢所宗。今高步天台，法雲東靄。永陽王北面親承，願陛下詔之，還都弘法。」陳主凡三遣使，皆自手書勑詔，悉稱疾不當。後更勑州敦請，為永陽王切諫，乃赴。立禪眾於靈曜，開釋論於太極。又講《仁王般若》，百座居左，五等居右，陳主親筵聽法於廣德殿，謝曰：「非但佛法仰委，亦願示諸不迨！」後國敗入隋，秦孝王聞風延屈，晉王北面親承，師曰：「大王紆遵聖教，名曰總持。」王曰：「大師傳佛法燈，稱為智者。」至隋開皇十三年，旋鄉說法，以荅地恩。十五年自荊下業。十六年重入天台。十七年晉王敦請，出至石城，謂徒眾曰：「大王欲使吾來，吾不負言而來。吾知命在此，故不前進。」於石像前口授遺書云：「蓮華香爐、犀節如意，留別大王，願芳香不窮，常保如意。」索三衣，命掃洒，令唱《法華》、《觀無量壽佛》二部經名，說十如四不生等法門，一一法門攝一切法。「吾今最後策觀談玄，最後善寂，吾今當入。」智朗請曰：「不審師居何位？沒此何生？誰可宗仰？」報曰：「我不領眾，必淨六根，損己利他，但居五品。生何處者，吾諸師友並從觀音，皆來迎我。誰可宗仰者，汝不聞三聚淨戒是汝大師，四種三昧是汝明導。」種種開示教勑竟，跏趺，唱三寶名而入三昧。以開皇十七年十一月二十四日未時入滅，春秋六十，僧夏四十。錢忠懿王申請於朝，追諡「法空寶覺尊者」。宋寍宗慶元三年，以荊門請，加諡「靈慧大禪師」。具《天台別傳》<p>五祖章安尊者<p>師姓吳氏，臨海章安人。始生三月，能隨母稱三寶名，有僧過門謂其母曰：「此子非凡！」因以灌頂為名。七歲入攝靜寺，依慧拯出家，日記萬言。年二十受具戒，天縱慧解，一聞不忘。陳至德初，謁智者於修禪寺，稟受觀法。研繹既久，頓蒙印可，因為侍者，隨所住處，所說法門悉能領解。禎明元年，隨智者止金陵光宅，聽講《法華》。隋開皇十三年夏，受《法華玄義》於江陵玉泉。十四年夏，受圓頓止觀於玉泉。至於餘處講說，聽受之次，悉與結集，大小部帙百有餘卷。傳諸未聞，師之功也。師著《涅槃玄義》二卷、《疏》二十卷。時隋末兵興，寇盜羣起，師自序云：「推度聖文，凡厯五載，何年不見兵火？何歲不見干戈？菜食水齋，冰牀雪被。」其勞苦有若此者。疏成，烈火焚之不爇。師晚年於會稽稱心精舍講說《法華》，時人讚之，有「跨朗籠基，超雲邁印」之語。唐貞觀六年八月七日，終於國清寺，壽七十二，臘五十二。先是，貞觀元年同學智晞臨終曰：「吾生兜率，見先師智者，寶座行列皆悉有人，唯一座空。彼天人曰：卻後六年，頂法師來昇此座。」計歲論期，審晞不謬。吳越王請諡為「總持尊者」。見《佛祖統紀》<p>六祖法華尊者<p>師諱智威，蔣氏，栝之縉雲人。家世業儒，年十八為本郡堂長（郡學之職）。父母令歸納婦，路逢梵僧謂之曰：「少年何意欲違昔重誓耶？」因示其五願曰：「一願臨終正念，二願不墮三途，三願人中託生，四願童真出家，五願不為流俗之僧。」蓋前身為徐陵，聽智者講經，深有詣入，對智者親立此願。師聞願已，不復還家，即往國清投章安為師。受具之後，咨受心要，定慧俱發，即證法華三昧。唐上元元年欲卜勝地，說法度人，執錫而誓曰：「錫止之處即吾住所。」其錫自國清飛至蒼嶺普通山，可五百里。以隘陜不容廣眾，陵空再擲，至軒轅鍊丹山。師既戾止，剪棘刈茅，班荊為座，聚石為徒，晝講夜禪，手寫藏典，於是名其地曰「法華」。既而學者子來，習禪者三百人，聽講者七百眾，常分為九處安居。師身長七尺，骨法古秀。每登座，有紫雲覆頂，狀如寶蓋，鳥雀旁止，有同家畜。法華至僊居上阪約八十里，師每日往返，齋粥禪講，未嘗少違，咸謂有神足通。永隆元年十一月二十八日，趺坐禪堂而化，異香七日不歇。是日眾見坐逝於寺，而上阪之人見越檀越舍。至人起滅，其不可測識如此。傳法雖眾，唯天宮威師為之正嗣。師在太宗朝，名德升聞，召補朝散大夫，封「引駕大師」，吳越王請諡「玄達尊者」。見《佛祖統紀》<p>七祖天宮尊者<p>師諱慧威，姓劉氏，婺州東陽人，摠角之歲，深厭勞生，遂入空門，祝髮受具。聞法華大弘天台之道，即往受業。刻志禪法，晝夜惟勤三觀法門，頓獲開悟。時人見其深入威師之室，遂以「小威師」稱之。後歸止東陽山谷。師年四十，絕交人事。自法華入滅之後，登門求道者不知其數，傳法之的唯在左溪耳。師於高宗朝與法華同封朝散大夫四大師，吳越王請諡「全真尊者」。見《佛祖統紀》<p>八祖左溪尊者<p>師玄朗，字慧明，婺之東陽人，姓傅氏，雙林大士六世孫也。母葛氏感異夢而有娠，洎生未嘗作嬰兒啼，每見人則欣㗛盈面。九歲出家受具後，聞天宮盛弘止觀，即往求學。未幾，一家宗趣解悟無遺。常以十八種物行頭陀行。依憑巖穴，建立招提，面列翠峯，左縈碧㵎，因自號曰左溪。每言泉石可以洗昏蒙，雲松可以遺身世，常晏居一室，自以為法界之寬。心不離定，口不甞藥，耄耆之歲同於壯齡。揉紙而衣，掬泉而飲。洗鉢則羣猿爭捧，誦經則眾禽交翔，幽棲林谷，深以為樂。一日有盲狗至山，長嘷伏地，師為行懺；不逾旬日，雙目俱明。每翹跪祈請，願生兜率內院；斂念之頃，忽感舍利從空而下。天寶十三載九月十九日，呼門人謂曰：「吾六即道圓，萬行無碍，戒為心本，汝等師之。」即端坐長別。壽八十二，夏三十一。吳越王請諡「明覺尊者」。具見《佛祖統紀》<p>九祖荊溪尊者<p>師諱湛然，姓戚氏，世居晉陵荊溪，時人尊其道，因以為號。家本習儒，故幼學夙成，在兒童中，超然有邁俗志。年十七訪浙右，開元十八年始從學左溪。左溪既沒，師挈密藏，獨運東南。謂門弟子曰：「道之難行也，我知之矣。古之至人靜以觀其復，動以應其物，二俱不住，乃蹈大方。今之人或蕩於空，或膠於有，自病病他，道用不振。將欲取正，舍余誰歸？」於是大啟妙法，旁羅萬行，盡攝諸相，入於無閒。即文字以達觀，導語默以還源。乃祖述所傳，著為記文，凡數十萬言，使一家圓頓之教悉歸於正。曰金錍，曰義例，皆孟子尊孔道、闢楊墨之辭。識者謂荊溪不生則圓義永沉矣。天寶大厯閒，朝廷三詔，並辭疾不起。始居蘭陵，嘗與江淮名僧四十人同禮五臺清涼觀，師帥徒千指迎送，時人歎其尊師之有禮。有不空三藏門人含光白師曰：「頃從不空遊厯天竺，見梵僧云：『聞大唐有天台教迹，可以識偏圓、簡邪正、明止觀，可能譯之至此土耶？』」師聞之歎曰：「可謂中國失法，求之四維！」晚歸台嶺，大布而衣，一牀而居，以身誨人，耆年不倦。大兵、大飢之際，學徒愈繁，瞻望堂室以為依怙。建中二年二月五日，示疾於佛隴，語門人曰：「道無方，性無體；生歟，死歟，其旨一貫。吾歸骨此山，報盡今夕，要與汝等談道而決。夫一念無相謂之空，無法不備謂之假，不一不異謂之中。在凡為三因，在聖為三德；爇炷則初後同相，涉海則淺深異流。自利利人，如此而已。汝其志之！」言乞，隱几而化。壽七十二，夏四十。門人受業身通者三十九人，縉紳先生、高位崇名而屈體承教者又數十人。吳越王請諡「圓通尊者」。具《佛祖統紀》<p>十祖興道尊者<p>師諱道邃，不知何許人。唐大厯中，來依荊溪，於佛隴洞悟幽玄，無所疑滯，荊溪嘉之曰：「吾子其能嗣興吾道矣，遂授以止觀輔行。」師為眾開說發明深旨，聽者無不領悟。同門元皓一見師大敬服。貞元二十一年日本國最澄遠來求法，聽講受誨晝夜不息，盡寫一宗論疏以歸。既泛舸東還，指一山為天台，創一剎為傳教。化風盛播，學者日蕃，遂遙尊邃師為始祖。日本傳教實起於此。盤公私諡「興道尊者」。見《統紀》<p>十一祖至行尊者<p>師諱廣修，姓留氏，東陽夏昆人。早入邃師之室，研精教觀，而向心至行。日誦《法華》、《淨名》、《光明》、《梵網》、《四分戒本》為常課；六時行懺，晚年彌篤。每嵗行隨自意三昧七七日，未嘗以事廢。天台刺史韋珩素重教門，請入郡堂講止觀，珩於即席深有省發，時會聽者莫不欣慶。會昌三年二月十六日終於禪林。登門弟子甚眾，居上首名物外。盤公私諡「至行尊者」。見《統紀》<p>十二祖正定尊者<p>師諱物外，姓楊氏，閩之侯官人，從修師傳止觀，且說且行。大中末歲，斂跏趺一室，妙入正定，謂弟子曰：「汝若不死，至五穀登時，可擊磬，引我出。」越歲餘，弟子如所教，遂從定起。中和五年三月十五日，終於國清。門人元誘、敬林、慧疑皆傳道於世，以紹家學。盤公私諡曰「正定尊者」。具見《統紀》<p>十三祖妙說尊者<p>師諱元琇，天台人，依國清外法師學止觀，盡其旨妙。於講說，不以學徒眾寡二其心。一日昇座，眾集，有異僧十人自外而入，威儀一觀。致敬已，坐行末；講散，復問訊即出。師遣侍者邀之，皆陵空，舉手笑謝而去。師當僖昭之際，天下方亂，學教之徒忽散忽聚，以故得定慧之業者艱其人；唯清竦、常操承事日久，洞達無遺。盤公私諡為「妙說尊者」。見《統紀》<p>十四祖高論尊者<p>師諱清竦，天台人，依琇法師精思止觀，旦夜不懈。及繼主國清，說行兼至。時錢氏建國吳越，天台一境有同內地，師領眾安處，勵其志曰：「王臣外護，得免兵革之憂；終日居安，可不進道以答國恩？」每臨座，高論不已，眾莫敢有倦色。門人世業者羲寂、志因、覺滿。盤公私諡為「高論尊者」。具見《統紀》<p>十五祖淨光尊者<p>師諱羲寂，字常照，永嘉胡氏子。幼白二親求出家，誦《法華》期月而徹。年十九，祝髮具戒，深達持犯，乃造天台，學止觀於竦法師。其所領解，猶河南之一徧照也。嘗寓四明育王寺，夢登國清；上方有寶幢座，題曰「文殊臺」；欄楯外隔，欲入不可。俄見觀音從堂而出，手卻行馬，低❥相接。忽見自身與觀音體合為一，自是之後，樂說無盡。吳越忠懿王因覽《永嘉集》，有「同除四住，此處為齊。若伏無明，三藏則劣」之語；以問韶國師，韶曰：「此是教義，可問天台寂師。」王即召師出金門，建講以問前義。師曰：「此出智者妙玄。自唐末喪亂，教籍散毀，故此諸文多在海外。」於是王遣十使，往日本國求取教典。既❥，王為建寺螺溪，扁曰「定慧」，賜號「淨光法師」，及請諡天台諸祖。一家教學，鬱而復興，師之力也。雍熙四年十一月四日寢疾，囑門人不許哭泣祭奠。言已即瞑目，壽六十九，夏五十。傳法弟子百餘，外國十人，義通實為高弟。天台官民先會傳戒者，共迎師真相於開元寺，縞素致祭，哀動一城，天為慘色。盤公私諡「淨光尊者」。見《統紀》<p>十六祖寶雲尊者<p>師諱義通，字惟遠，高麗國族，姓尹氏。梵相異常，頂有肉髻，眉毫宛轉，伸長五六寸。幼從龜山院釋宗為師，受具之後，學《華嚴》、《起信》，為國宗仰。晉天福時，來遊中國，至天台雲居韶國師輪下，忽有契悟。及謁螺溪，聞一心三觀之旨，乃歎曰：「圓頓之學畢茲轍矣！」遂留受業。久之，具體之聲浹聞四遠。欲括囊東歸，假道四明。郡守太師錢惟治咨問心要，請受菩薩戒，乃固留之曰：「或尼之，或使之，非弟子之力也。如曰，利生，何必雞林乎？（高麗別名）」師曰：「緣既汝合，辭不我卻。」因止其行。漕使顧承徽舍宅為傳教院，太平興國六年賜額為「寶雲」。師敷揚教觀幾二十年，昇堂受業者不可勝紀，惟法智、慈雲為上足。常呼人為鄉人，有問其故，曰：「吾以淨土為故鄉，諸人皆當往生，皆吾鄉之人也。」端拱元年十月二十一日，右脇而化。闍維三日，舍利盈滿骨中。門人奉葬於育王寺之西北隅，壽六十二。具《統紀》<p>十七祖法智尊者<p>師諱知禮，字約言，四明金氏，父經與母李氏禱於佛，夢神僧携童子遺之，曰：「此佛子羅❥羅也。」暨生，因以為名。七歲喪母，號哭不絕，白父求出家。太平興國四年，從寶雲學教觀，始三日，首座謂之曰：「法界次第，汝當奉持。」師曰：「何謂法界？」座曰：「大總持法門圓融無礙者是也。」師曰：「既圓融無礙，何有次第？」座無對。居一月，自講《心經》，聽者服其夙悟。五年，其父夢師跪于寶雲之前，以瓶水注於口。自是，圓頓之旨一受即了。端拱元年寶雲歸寂，師復夢貫寶雲之首，擐於左臂而行。即自解曰：「將非初表受習流通，次表操持種智之首化行於世耶？」淳化閒始受請，主乾符。因學徒繁集，遂徙居保恩院，道法大熾，為學徒淵藪。日本嘗遣徒持二十問，詢求法要。師答之，咸臻其妙，天台之教莫盛此時。真宗皇帝知名，遣中貴人至其居，命修懺法，厚有賜予。嘗偕十僧修妙懺三年，且約以懺罷共焚其軀，庶以激怠惰而起精進。翰林學士楊億、駙馬都尉李遵勗，嘗薦師號，遐仰道風，白丞相寇準，奏紫服及「法智大師」號；復奉書為賀，兼勸請住世。師以公私意勤，竟沮前志。門人本如上堂，請益經王之旨，師曰：「汝為我作三年監院來！」如依言，三年辦事竟，特上堂諮問。師乃大喝一聲，如豁然開悟，乃呈頌曰：處處途歸路<#sp>時時復故鄉本來成現事<#sp>何必待思量<p>其開悟人，隨機施設，有若此者。復集十僧修大悲懺三年，又修光明懺七日為順寂之期。方五日，結跏趺坐而逝，實天聖六年正月五日也。年六十有九，僧臘五十四。經月，發龕以視，顏膚如生，瓜髮俱長。茶毘，舌根不壞，舍利不可數。門人稟法領徒者三十人，入室四百八十人，升堂千人，所著述至多。師以上智之才，當中巽之運，東征西伐，再清教海，功業之盛可得而思？自荊溪而來，九世二百年閒，備眾體而集大成，闢異端而隆正統，惟師一人而已。嗚呼盛哉！《統紀》
<p>圓教六即判位（無機子頌）：<p>清規<p>天台大師立制法<p>夫新衣無孔，不可補之以縷；宿殖淳善，不可加之以罰。吾初在浮度中處金陵，前入天台，諸來法徒各集道業，尚不須軟語勸進，況立制肅之？後入天台，觀乎晚學，如新猿馬，若不控鏁，日甚月增，為成就故，失二治一，蒲鞭示恥，非欲苦之。今訓諸學者，略示十條，後若妨起，應須增損，眾共裁之！<p>第一、夫根性不同，或獨行得道，或依眾解脫。若依眾者，當修三行：一、依堂坐禪，二、別場懺悔，三、知僧事。此三行人，三衣六物，道具具足，隨有一行，則可容受。若衣物有闕，都無一行，則不同止。<p>第二、依堂之僧，本以四時坐禪、六時禮佛，此為恆務；禪禮十時，一不可闕。其別行僧行法竟，三日外即應依眾十時。若禮佛不及一時，罰三禮對眾懺；若全失一時，罰十禮對眾懺；若全失六時，罰一次維那。四時坐禪亦如是。除疾礙，先白知事則不罰。<p>第三、六時禮佛，大僧應被入眾衣，衣無鱗隴若縵衣悉不得。三下早集敷坐，執香爐胡跪。未唱誦不得誦，未隨意不散語話。叩頭彈指，頓曳屣履，起伏叅差，悉罰十禮對眾懺。<p>第四、別行之意，以在眾為緩故，精進勤修四種三昧。而假託道場，不稱別行之意，檢校得實，罰一次維那。<p>第五、其知事之僧，本為安立利益，反作損耗，割眾潤己，自任恩情。若非理侵一毫，雖是眾用而不開白，檢校得實，不同止。<p>第六、其二時食者，若身無病，病不頓臥，病已差，皆須出堂，不得請食。入眾食器，聽用鐵瓦；薰油二器、甌椀匙筯，悉不得以骨角；竹木瓢染皮蚌，悉不得上堂。又不得摚觸己鉢，吸啜等聲；含食語話，自為求索；私將醬菜，眾中獨噉。犯者罰三禮對眾懺。<p>第七、其大僧小戒，近行遠行，寺內寺外，悉不得盜噉魚肉辛酒；非時而食，察得實，不同止。除病危篤，瞻病用醫語，出寺外投治則不罰。<p>第八、僧名和合，柔忍故和，義讓故合。不得諍計，高聲醜言、動色兩競者，各罰三十拜對眾懺；不應對者不罰。身手互相加者，不問輕重皆不同止；不動手者不罰。<p>第九、若犯重者依律治；若橫相誣，被誣者不罰，作誣者不同止。若學未入眾時過，眾主不受，學眾未攝故。彼自言比丘故入眾，來犯重誣他者，治罰如前。<p>第十、依經立方，見病處藥；非於方，吐於藥，有何益乎？若上來九制聽懺者，屢懺無慙愧心，不能自新，此是吐藥之人，宜令出眾。若能改革後，亦聽還。若犯諸制，捍不肯懺，此是非方之人，不從眾綱，則不同止。<p>太祖聖諭叅用內典<p>夫叢林以安眾為務，安眾以清規為要；一無清規將，使師不師、弟不弟，兄友之義亦乖，法屬之情盡絕，佛法掃地矣。叢林云乎哉？不慧濫登講座，相從者頗眾。所謂大林之荊棘，大田之莨莠，何物無之？苟不預為耘斵，其疾嘉木、敗大本，為害者不小。然準佛法而治，無智者反迂而不信；憑官法而訟，有識者又恥而不錄。今皇法佛法相叅為用，謹遵洪武聖諭六條，高書於上，以內典之意通釋於下，使知機者自知退避，何必待斧斤然後為快哉！<p>孝順父母：在家二親，生肉身之父母也；出家師長，生法身之父母也。生身父母之恩當報，法身父母之恩可忤逆乎？有違此諭者，不許共住。<p>尊敬長上：在家長上，伯叔兄長之類也；出家長上，師伯叔兄長之類也。在家長上宜尊，出家長上可慢乎？有違此諭者，不許共住。<p>和睦鄉里：鄉里，一鄉一里，比鄰之親友也；出家則以義而聚，天下四海孰非鄉里？其或不以六和處眾，而且鬬搆是非，自作教人，殊失融通之道。有違此諭者，不許共住。<p>教訓子孫：徒屬，出家之子孫也。先以世道教以義方，後以佛法鎔其性地。其有事徒如事師，視師如視徒，此絕倫理之人也，不許共住。<p>各安生理：世之生理，士農工商也。出世生理，繕性則資以三學，所謂戒定慧也；養身則助以四事，所謂飲食、衣服、臥具、醫藥也。佛制出家當依三法，一者循方持鉢，二者信心檀越淨施，三者依棲叢林說淨而受。有違此而別行生理者，不許共住。<p>毋作非為：遵前五諭，事事皆是；違前五諭，件件皆非，殺淫、欺妄、奸盜、詐偽，靡所不為矣。有違此諭，不許共住。<p>教觀目錄（附：石室藏書）<p>南嶽<p>《大乘止觀》（二卷）<#sp>（唐末教典流散海外，本朝咸平三年，日本國寂照持此本至四明，慈雲得之，為作序云：初卷開止觀之解，次卷示止觀之行。）<p>《四十二字門》（二卷）<#sp>（大品四十二字，初「阿」後「荼」，南嶽用對四十二位。）<p>《安樂行義》（一卷）<#sp>（四明行皎遊方至南嶽福嚴，於藏中得此本歸，以示圓辯。其後北峯、石芝始獲開板。）<p>《南嶽願文》（一卷）<p>《無諍行門》（二卷）<p>《三智觀門》<p>《次第禪要》<p>《釋論玄》（已上各一卷）<p>（右《止觀》、《安樂行義》、《願文》有見本，餘不復見，惜哉！）<p>天台<p>《法華玄義》（十卷）<p>《法華文句》（十卷）<p>《摩訶止觀》（十卷）<#sp>（名圓頓止觀。）<p>《禪波羅蜜》（十卷）<#sp>（名漸次止觀。）<p>《修禪六妙門》（一卷）<#sp>（名不定止觀。智者為陳尚書令毛喜撰。）<p>《光明玄義》（一卷）<#sp>（解曇無讖譯四卷別行之本。）<p>《光明文句》（三卷）<p>《菩薩戒䟽》（二卷）<p>《觀音別行玄義》（二卷）<#sp>（釋《法華．普門》一品，別行部外。昔曇無讖勸河西王誦持愈疾，故智者特釋。）<p>《觀音別行義疏》（二卷）<p>《請觀音經疏》（一卷）<p>《觀無量壽佛經疏》（一卷）<p>《觀心論》（一卷）<p>《金剛般若經疏》（一卷）<#sp>（建炎二年，武林修悟將此疏入經為注。咸淳元年，南湖行靖等將天台法輪院科《金剛經》并疏刊板于寺。）<p>《四念處》（四卷）<p>《彌陀經義疏》（一卷）<#sp>（《金剛》、《彌陀》二疏雖曾入藏，而孤山淨覺謂是附托之文，唯神照法師嘗於法輪用此疏講，有宣賜本在東山藏中。）<p>《禪門口訣》（一卷）<p>《覺意三昧》（一卷）<#sp>（智者親撰。）<p>《方等三昧儀》（一卷）<p>《法華三昧儀》（一卷）<p>《法界次第》（三卷）<#sp>（已上皆親撰。）<p>《維摩玄疏》（六卷）<p>《四教義》（四卷）<#sp>（《維摩玄疏》離出之文。）<p>右七十六卷，天聖二年慈雲奏入大藏。<p>《維摩文疏》（二十八卷）<#sp>（為煬帝撰。荊溪略為十卷，但稱《畧疏》，與前《玄疏》各行。）<p>《淨土十疑論》<p>《觀心食法》<p>《觀心誦經法》<p>《觀心十二部經義》<p>《小止觀》<p>右共三十三卷未入藏。<p>《智度論疏》（二十卷）<p>《彌勒成佛經疏》（五卷）<p>《觀心釋一切經義》（一卷）<p>《彌勒上生經疏》（一卷）<p>《釋一切經玄義》（一卷）<p>《坐禪止觀》（一卷）<p>《仁王般若經疏》（二卷）<#sp>（《天竺別集》云：元豐初得之海賈。）<p>《禪門章》<p>《般舟行法》<p>《雜觀行》<p>《入道大旨》<p>《五方便門》<p>《七方便義》<p>《七學人義》<p>《一二三四身義》<p>《法門儀》<p>《禪門要略》（已上各一卷）<p>右四十一卷闕本。<p>（慈雲《隨函錄》云：「《法華玄義》者，唯解首題，統明五時，廣辯八教，出世大意蘊在其中。《文句》者，以疏句分節經文。」荊溪云：「以由釋題，大意委悉，故至經文麄分章段。」隨部各有荊溪之記，猶五經之有正義也。《止觀》者，定慧之異名，《法華》之行門也。前《玄義文句》，皆明佛世當機得益之事，縱有托事附法觀心之文，非部正意。今《止觀》正是智者說己心中所行法門，自行因果，化他能所，無不具焉。荊溪以《輔行》釋之。）<p>（《目錄》云：今家有三種止觀。一曰漸次，謂解頓行漸，即禪波羅蜜是也。二曰不定，謂解頓，行或頓或漸，即六妙門是也。三曰圓漸，謂解行俱頓，即摩訶止觀是也。此三止觀對根不同，行相雖殊，俱依圓理而為宗本。唐梁肅刪止觀為六卷，文雖簡要，而修相多闕，覽者宜知。除智者親筆，餘皆章安於法輪之下，述為疏論也。）<p>（《唐書．藝文志》云：灌頂私記智者詞旨一卷，義記一卷，今未詳何文。）<p>（《釋籤》云：《止觀》、《禪門》、《淨名疏》等，各有餘分說未終者。文案：《止觀》云，智者於玉泉寺一夏敷揚，二時慈霔。雖樂說不窮，纔至見境，法輪停轉，後分弗宣。《輔行》云，大章第七，開為十境。至第七境，餘不復宣。後三大章及餘三境，時逼夏終，於茲罷唱。《次第禪門》，即《禪波羅蜜》，忽列十大章，於第六方便文中，注云：若論初禪已後，發諸禪定深妙境界，並在第七修證中說，此文皆悉不流通也。《淨名經》十四品，大師疏解，止〈佛道品〉，第八後諸品疏，乃是章安述而續之。）<p>章安<p>《涅槃玄義》（二卷）<p>《涅槃經疏》（一十卷）<#sp>（荊溪治定十五卷，今十八卷。）<p>《觀心論疏》（二卷）<#sp>（慈雲目錄云：考其所說，知入品位，然江浙名流或云疑偽。）<p>《智者別傳》（一卷）<p>《國清百錄》（五卷）<#sp>（別傳《百錄》是大師始終化迹。）<p>《八教大意》（一卷）<p>《南嶽記》（一卷）<#sp>（亡。）<p>《真觀法師傳》（一卷）<#sp>（亡。除亡本外，有二十卷入藏。）<p>荊溪<p>《玄義釋籤》（十卷）<p>《文句記》（十卷）<p>《止觀輔行》（十卷）<#sp>（今開二十卷。）<p>《止觀義例》（一卷）<#sp>（慈雲云：為初學難解及破異論。）<p>《止觀大意》（一卷）<#sp>（為司封李華出。）<p>《維摩略疏》（十卷）<#sp>（略智者《維摩文疏》。）<p>《維摩廣疏》（六卷）<#sp>（慈雲云：對廣文雖少殊，亦釋義宛合。）<p>《金剛錍論》（一卷）<#sp>（明涅槃佛性義。已上四十九卷，同入大藏。）<p>《始終心要》<p>《十不二門》（釋籤部外別行。）<p>《止觀搜要記》（十卷）<p>《涅槃後分疏》（一卷）<#sp>（亡。）<p>《觀心誦經記》（一卷）<#sp>（亡。）<p>《三觀義》<p>《授菩薩戒文》（亡。）<p>《止觀文句》（一卷）<#sp>（亡。）<p>《華嚴骨目》（亡。今東山有板二卷，是海東復還者。）<p>《法華補助儀》<p>《方等補闕儀》<p>龍興（皓師）<p>《涅槃經註》<p>天台（曠師）<p>《心經疏》<p>華頂（滿師）<p>《涅槃記》（十二卷）<p>靈光（敏師）<p>《光明玄義記》<p>廣教（彧師）<p>《光明玄金鼓記》<p>《十疑論注》<p>石壁（靖師）<p>《觀經疏記》<p>奉先（清師）<p>《發揮記》（釋《光明玄》略本。）<p>《示珠指》（釋《十不二門》。）<p>孤山（圓師）<p>《首楞嚴經疏》（十卷）<p>《文殊般若經疏》（二卷）<p>《不思議法門經疏》<p>《阿彌陀經疏》（小本）<p>《四十二章經疏》<p>《瑞應經疏》<p>《無量義經疏》<p>《普賢行法經疏》<p>《般若心經疏》（上各一卷）<p>《遺教經疏》（二卷）<p>《闡義鈔》（二卷）<#sp>（釋《請觀音經疏》。）<p>《索隱記》（四卷）<#sp>（釋《光明文句》。）<p>《百非鈔》（一卷）<#sp>（釋《涅槃疏》金剛身百非義。）<p>《刊正記》（二卷）<#sp>（釋《觀經疏》。）<p>《發源機要記》（一卷）<#sp>（釋《涅槃玄義》。）<p>《垂裕記》（十卷）<#sp>（釋《淨名略疏》二。）<p>《表徵記》（一卷）<#sp>（釋《光明玄》。）<p>《三德指歸》（十卷）<#sp>（釋《涅槃疏》。）<p>《顯性錄》（四卷）<#sp>（釋《金錍》。）<p>《正義》（一卷）<#sp>（釋《十不二門》。）<p>《摭華鈔》（二卷）<#sp>（釋圭峯《蘭盆疏》。）<p>《西資鈔》（二卷）<#sp>（釋自撰《彌陀疏》。）<p>《谷響鈔》（五卷）<#sp>（釋自撰《楞嚴經疏》。）<p>《㭊重鈔》（一卷）<#sp>（釋自撰《文殊般若經疏》，大論㭊重令輕取此義。）<p>《詒謀鈔》（一卷）<#sp>（釋自撰《心經疏》。）<p>《閒居編》（五十一卷）<p>（孤山年二十一，始學于奉先清師。及二年奉先亡，遂往孤山杜門養病，年四十七而化，於二十四年著書百二十卷，勤矣！）<p>寶雲<p>《觀經疏記》（石芝云：四明承用其義於《妙宗鈔》中，故無可傳之文。）<p>《光明玄贊釋》<p>《光明句備急鈔》（指南云：請尋寶雲《備急鈔》。）<p>四明<p>《觀音別行玄記》（二卷）<p>《觀音別行疏記》（二卷）<p>《光明玄續遺記》（三卷）<p>《光明文句記》（六卷）<#sp>（廣智續記《讚佛品》。）<p>《觀經疏妙宗鈔》（三卷）<p>《十不二門指要鈔》（二卷）<p>《扶宗記》（二卷）<p>《十義書》（三卷）<p>《觀心二百問》（一卷）<p>《解謗書》（三卷）<p>《修懺要旨》（一卷）<p>《光明懺儀》（一卷）<p>《大悲懺儀》（一卷）<p>（石芝撰《四明教行錄》，備載別理隨緣，融心解，消伏三用，起信論融會章，義例境觀及問答等文。）<p>慈雲（式師）<p>《金光明護國儀》（依《百錄》本。）<p>《請觀音懺儀》<p>《往生淨土懺儀》<p>《熾盛光懺儀》<p>《小彌陀懺儀》<p>《法華三昧懺儀》<p>《天竺別集》<p>《金園集》（《靈苑集》、《采遺集》附。）<p>辯才（淨師）<p>《圓事理說》<p>天竺（杲師）<p>《指源集》<p>淨覺（岳師）<p>《金剛般若疏》（二卷）<p>《指歸記》（二卷）<#sp>（釋自撰《彌陀疏》。）<p>《發軫鈔》（三卷）<#sp>（釋自撰《金剛般若疏》。）<p>《熏聞記》（五卷）<#sp>（釋自撰《楞嚴文句》。）<p>《彌陀經新疏》（二卷）<p>《楞嚴文句》（三卷）<p>《楞嚴說題》<p>《楞嚴集解》（十卷）<p>《還源記》（一卷）<#sp>（釋孤山《四十二章經疏》。）<p>《助宣記》（二卷）<#sp>（釋孤山《遺教經疏》。）<p>《文心解》（二卷）<#sp>（釋《十不二門》。）<p>《智論樞》（節《大論》之文。）<p>《淨名精英》<p>《雜錄名義》（二卷）<p>《禪門樞要》<p>《義學雜編》（六卷）<p>《毗曇賢聖圖》<p>《起信梨邪生法圖》<p>《抉膜書》<p>《止疑書》<p>《十諫書》<p>《雪謗書》<p>《施食須知》<p>《諸經義題》<p>《如意輪課法》<p>《涅槃禮讚文》<p>《楞嚴禮懺儀》<p>《羅漢禮讚文》<p>《南山禮讚文》<p>《苕溪講外集》（二卷）<p>廣智（賢師）<p>《遺編》（一卷）<p>《闡幽志》（釋《光明玄》。）<p>神照（如師）<p>《普賢行法經疏》（二卷）<#sp>（至十種境界而止，法真咸法師續成之。）<p>《仁王懺儀》<p>扶宗（忠師）<p>《扶宗集》（五卷）<p>《二師口義》（十卷）<p>法真（咸師）<p>《光明十願王》<p>《三慧論》<p>樝菴（嚴師）<p>《龍王法印經疏》（一卷）<p>《安樂行注》<p>《空品注》<p>《心經注》<p>《玄籤備檢》（四卷）<p>《文句箋難》（四卷）<p>《止觀助覽》（四卷）<p>《或對》<p>慈辯（諫師）<p>《議方便品題》<p>神智（義師）<p>《順正記》（三卷）<#sp>（釋《光明玄義》。）<p>《新記》（七卷）<#sp>（釋《光明文句》。）<p>《往生記》（四卷）<#sp>（釋《觀經疏》。）<p>《圓通記》（三卷）<#sp>（釋《十不二門》。）<p>《寓言記》（四卷）<#sp>（釋《金錍》）。<p>《集解》（三卷）<#sp>（釋《四教儀》。）<p>《纂要》（六卷）<#sp>（釋《義例》。）<p>《三部補註》（十四卷）<p>《搜玄》（三卷）<#sp>（釋《出教義》。）<p>車溪（卿師）<p>《秘密王》<p>慧覺（玉師）<p>《行法經疏》（二卷）<p>《祖源記》（三卷）<#sp>（釋自撰《行法經疏》。）<p>《雜珠記》（二卷）<#sp>（釋孤山《無量義經疏》。）<p>《尊勝懺法》<p>智涌（然師）<p>《宗圓記》（四卷）<#sp>（釋南嶽《止觀》。）<p>《樞要記》（二卷）<#sp>（釋《十不二門》。）<p>《虎溪集》（八卷）<p>《功德天懺儀》<p>假名（湛師）<p>《淨業記》（四卷）<#sp>（釋《觀經疏》。）<p>《護國記》（四卷）<#sp>（釋《光明玄義》。）<p>《金剛集解》（二卷）<p>《假名集》（十卷）<p>思溪（煥師）<p>《圓覺疏》（二卷）<p>《安樂記》（一卷）<p>《百章教義》<p>《諸天傳》（一卷）<p>竹菴（觀師）<p>《楞嚴集解》<p>《楞嚴補註》<p>《蘭盆補註》<p>《圓覺手鑑》<p>《金剛通論》<p>《金剛事苑》<p>《山家義苑》<p>《竹菴草錄》<p>清辯（齊師）<p>《頂山記》（釋《戒疏》。）<p>澤山（咸師）<p>《菩薩戒疏註》（三卷）<#sp>（破《頂山記》。）<p>《金剛辯惑》（一卷）<p>《法華撮要》（一卷）<#sp>（經音訓。）<p>《復宗集》（二卷）<p>山堂（性師）<p>《山堂集》（五卷）<p>高麗（觀師）<p>《四教儀》（依章安《八教大意》刪補。）<p>四明（吉師）<p>《金錍註》<p>神悟（謙師）<p>《顯妙解》（釋《十不二門》。）<p>妙悟（最師）<p>《評謗》（評淨覺《雪謗》之謬。）<p>圓通（梵師）<p>《會宗集》<p>桐江（瑛師）<p>《註心經》<p>《三珠論》<p>《淨土修證儀》（世人念「阿彌陀佛真金色」之偈，出此儀文。）<p>景德（雲師）<p>《翻譯名義》（七卷）<p>證悟（智師）<p>《攻瑛集》（追破桐江之說。）<p>《十種境界義》<p>車溪（榮師）<p>《大部决疑》（四卷）<p>浮石（閔師）<p>《憲章集》（五卷）<p>僊潭（倫師）<p>《精微集》<p>《金剛疏》（二卷）<p>佛照（堅師）<p>《大雲請雨經疏》（一卷）<p>草堂（元師）<p>《義例隨釋》（六卷）<#sp>（破神智《纂要》之說。）<p>《輔贊記》（一卷）<#sp>（教義。）<p>吳興（穎師）<p>《宗元錄》<p>月堂（詢師）<p>《圓宗解》（一卷）<#sp>（破《虎谿集》，并書與赤城益師議其事。）<p>四明（照師）<p>《註天台別傳》<p>梓菴（倫師）<p>《教儀》<p>虛堂（空師）<p>《宗極論》<p>南湖（因師）<p>《草菴錄》<p>止菴（蓮師）<p>《教儀》<p>寶嚴（韶師）<p>《指南集》<p>環菴（樞師）<p>《教儀》<p>鏡菴（遷師）<p>《隨錄》（教義。）<p>《宗源錄》<p>慈室（雲師）<p>《圓覺直解》（三卷）<p>北峯（印師）<p>《金剛新解》<p>《釋金剛彌勒偈》<p>《教儀》<p>逸堂（登師）<p>《圓頓宗眼》<p>《金錍十義》<p>《教儀》<p>柏庭（月師）<p>《仁王疏記》<p>《楞嚴玄覽》<p>《金剛會解》<p>《圓覺略釋》<p>《楞伽通義》<p>《簡境十策》<p>《四部格言》<p>《金錍義解》<p>《宗教玄述》<p>《緒餘》<p>《十類因革論》<p>《附鈔箋要》（節《指要》精義。）<p>武林（度師）<p>《指要鈔詳解》（二卷）<p>夢堂（噩師）<p>《高僧傳》<p>越溪（澄師）<p>《心經科註》（一卷）<p>《彌陀註解》（一卷）<p>東湖（磐師）<p>《佛祖統紀》（五十卷）<p>《水陸儀文》（七卷）<p>岱宗（泰師）<p>《佛法金湯》<p>桐洲（坦師）<p>《楞嚴集註》（十卷）<p>全室（泐師）<p>《心經註》（一卷）<p>《金剛經註》（一卷）<p>《楞伽經註》（四卷）<p>法雲（洽師）<p>《金剛附錄》（二卷）<p>愚谷（慧師）<p>《法華註》（七卷）<p>天竺（如師）<p>《法華科註》（七卷）<p>《大明法數》（五十卷）<p>心源（瀞師）<p>《教乘法數》（四卷）<p>蘧菴（佑師）<p>《彌陀略解》（一卷）<p>《淨土指歸》（二卷）<p>百松（覺師）<p>《淨土夢譚記》（一卷）<p>《法華披荊鉞》（一卷）<p>《楞嚴百問書》（一卷）<p>象先（清師）<p>《楞嚴圖旨》<p>《法華圖旨》<p>石室藏書<p>儒部<p>《顧歡傳》（見《南北史》。）<p>《項斯集》<p>《江東天籟》（劉知過著。）<p>《周易傳義》（董楷錄。臨海人，寓天台。）<p>《讀書手抄》（黃宜著。）<p>《竹溪文集》（徐大受著。）<p>《靈墟集》（周伯煥著。）<p>《始豐稿》（徐一夔著。）<p>《新山稿》（曹文晦著。）<p>《輟耕錄》<p>《書史會要》<p>《說郛》<p>《四書備遺》（俱陶宗儀著。）<p>《莫菴集》（桑澤卿著。）<p>《樂全集》（杜甯著。）<p>《介軒集》（夏塤著。）<p>《葩經或問》（魯穆著。）<p>《禮記日抄》（杜甯著。）<p>《讀書備志》（范理著。）<p>《留鶴稿》（潘禎著。）<p>《石壁稿》（龐泮著。）<p>《赤城集》（夏鍭著。）<p>《台嶺》<p>《蔭松集》（王胤東著。）<p>《樂府集》（陸淞著。）<p>《訓兒錄》（曹祺著。）<p>《禮記集解》（賈蒙著。）<p>《溪齋墨稿》（奚國賢著。）<p>《得靜集》（許嗣著。）<p>《北征稿》（朱文中著。）<p>《玉堂吟稿》（朱思平著。）<p>《友橘稿》（曹宜約著。）<p>《有竹稿》（曹筠軒著。）<p>《裨政叢說》（夏塤著。）<p>《石梁吟稿》（楊澤著。）<p>《丹城稿》（范理著。）<p>《竹窗稿》（陳宏著。）<p>《貽笑集》（朱雪著。）<p>《篐桶錄》<p>《存華錄》（俱潘球著。）<p>《玉霄吟意》（潘淵著。）<p>《碧天藳》（貢士裘致中妻著，自號碧天道人。）<p>僊部<p>《胎息術》（葛玄授從孫洪。）<p>《抱朴子註》（陶弘景隱台東閬風里（屬甯海）。）<p>《登真隱訣》（陶弘景撰。）<p>《神僊可學論》（吳筠撰。）<p>《坐忘論》（司馬承禎著。）<p>《天隱子》（同上。吳立夫序，見吳集及《文章辯體》）<p>彭仲堪《丹訣》<p>《天台小錄》（徐靈府著。）<p>《詮太平經三十篇》（閭丘方遠。）<p>《王氏神僊傳》（杜光庭著。）<p>《悟真篇》<p>《金笥寶錄》<p>《金丹四百字》（俱張伯端著。）<p>《靈寶秘籙》（王茂端著。）<p>《修真詩》（祝通玄撰。）<p>《足菴語錄》（王中立著。）<p>《主父果詩集》（見《崇文總目》附。）<p>《醉醒子》（王佺著。佺，松門人，少瞽，遇華頂異人以祿命，馳聲江湖八十餘年，刻期而化。）<p>《方脈指要》（王良明著。臨海人，嘗至天姥寺，遇白衣僊致書，尋化為鶴，醫道遂通神。）<p>志部<p>《山記》（唐僧神邕著。）<p>《赤城舊志》（陳耆卿修。）<p>《天台圖經》（宋之瑞著。）<p>《天台縣志》（陳❥、陳木修。）<p>《天台勝蹟錄》（潘瑊輯。）<p>《台山靈異錄》（龐櫟輯。）<p>《遊天台山志》（王士性著。）<p>《天台志稿》（曹宜約著。）<p>《遊天台山記》（王亮撰。）<p>《天台勝紀》（邑令李素輯。）<p>《祥符舊志》（不知修者姓氏。《圖經》所引。今亡。）。