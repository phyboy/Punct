<juan>天台山方外志卷第八<p>高僧考第九<p>台山之僧，自晉迄今千有餘年，何翅數千百人？然高而不名者，既潛光而弗聞；名而不高者，又寡德而不志。矧不高不名，何可紀極？故知僧史之取材，良難乎其人也。今徧採諸書名德俱著者共若干人，或台教之雲仍，或禪宗之子弟，皆足光表法門，規模後學，信無愧於山靈者也。<p>教<p>陳<p>僊城慧命禪師<p>天台僊城人。叅南嶽思大禪師，聞說三觀，深悟玄旨，得無礙辯，說法如瀉。將終，誡門人精進淨行；眾忽見阿彌陀佛與大士來迎，即隨佛向西升空而去。《統紀》<p>隋<p>國清智越禪師<p>南陽人。出家遊方，至金陵遇智者，北面受業。五門六妙莫不深達，誦《法華》至滿萬部。智者晚歸台嶺，付以四眾。二十年間循循善誘，德量寬曠，學者歸心，所居之處瓶水自滿。自晉王造國清寺及登帝位，山中每遣僧使奉啟致賀，必以師名居首。上虛己加敬，若智者在日無異。大業十二年十一月二十三日告眾為別，右脇而逝。風淒雲慘，地動山頹，天雨異花，一境冥晦。《統紀》<p>國清智璪禪師<p>臨海人，張氏。初投安靜寺出家，聞智者為世良導，即往請業。行法華三昧，至二七日見九頭龍從地而起，上昇虛空。智者釋曰：「此表九道眾生聞《法華經》，將破無明入法性空耳。」師尋常行道，見鬼不懼，食毒不傷。大業元年煬帝巡幸揚州，師自國清啣使命至行在所。引見內殿，賜坐慰勞，遣通事舍人盧正方送還山，為智者設千僧齋，度一百人。師前後八入叅覲，主上每加異禮。唐貞觀十二年無疾正坐入滅，壽八十三。《統紀》<p>國清智晞禪師<p>穎川人，陳氏。年二十投智者剃度，稟受禪訣，旦夕研心，不見倦色。智者入滅，受命居佛隴。時眾行三昧者頗盛，殿堂展闢，制度嚴整，唯香爐臺未架。當香爐峯多檉柏木，師欲伐用，眾疑神所據。夜夢神送疏舍木，遂遣伐之。寺眾法雲欲峯頂禪坐，師止之曰：「汝道力微弱，山神剛猛，不宜往。」雲不從。甫留一夕，神現形，驅令還。初智者勸沿江居民簄梁為放生池，厯年未久，復行漁捕。師與章安禮智者塔，焚香呪願。有漁人見僧立簄，意謂墮水者，乘舟往救，忽不見，居人覩驗，遂停採。時羣獸眾鳥翔集，屢日不止。東山銅鐘忽響震山谷，師曰：「此召我也。」乃香湯沐浴，趺坐，執如意說法。良久，寂然無聲。眾方號泣，復啟目誡之曰：「有生必滅，甯足為悲？」或問生處，曰：「據吾夢驗在兜率。宮殿青色，居天西北。見吾先師，侍左右者皆坐寶座，惟一空座。吾詢所以，荅云：『卻後六年，頂法師當昇此座說法。』」師嘗往阿育王寶塔禮八萬四千拜，感紫文印手，方整明瑩。臨終告弟子曰：「眾聖印吾，我今往生內院矣。」忽聞弦管之聲，即趺坐而化。《統紀》<p>國清法彥禪師<p>清河張氏。陳太建十年，侍智者於天台，授禪那之旨。寂坐林間，不居房舍，常入定七日方起。智者證之曰：「如汝所說，是背捨觀中第二觀相。」山神數嬈試之，恬不為動。專修禪法，三十餘年常坐不臥。隋大業七年二月，於國清寺趺坐而化。《統紀》<p>佛隴等觀禪師<p>富陽孫氏。受心觀於智者，居天台，常誦《法華》。貞觀九年冬，餘杭法忍寺請師講演。明年正旦有王服者至，稱臯亭廟神，來謁師曰：「禪師昨過廟庭，適弟子巡遊，不及奉迎，今故遠來，專求戒法。」師即索爐燃香為授菩薩大戒，禮謝而退。明日夜半，沐浴更衣，面西趺坐，稱三聖尊號及智者號各百餘聲。復為惠法師說三觀法門，且云：「此吾親承大師口說。」言畢而終。《統紀》<p>華頂般若禪師<p>高麗人。開皇十六年來詣佛隴求禪法。未久有所證悟，智者謂之曰：「汝於此有緣，須閑居靜處，成辦妙行。華頂峯去此不遠，是吾昔頭陀之所住，彼進道必有深益。」師即遵奉明誨，宴坐十六年未嘗下山。忽一日往佛隴，有三人侍行，須臾不見。次至國清告別同志，居數日，無疾而化。龕出寺門，開眼示別，至山閉目如故。《統紀》<p>國清慧威禪師<p>不知何許人。依智者學心觀，頓獲開悟。後受遺託造國清寺，凡所建立効力為多。密行殊常，人不能測。《統紀》<p>佛隴慧辯禪師<p>不知何許人。稟姿聰悟，聞智者開演觀道，默識無遺，如水傳瓶，一滴不漏。後於佛隴會別大眾，架木成樓，舉火焚軀，用報佛德。煙籠林木，舍利交凝。《統紀》<p>佛隴慧燄禪師<p>不知何許人。聞智者說法，即入深定。一坐旬日，率以為常。所居三寶神光夜照。《統紀》<p>佛隴慧普禪師<p>不知何許人。早親智者聞深禪法，常行法華三昧。感普賢乘大白象，放光照身，忽然悟入。《統紀》<p>國清智寂禪師<p>不知何許人。雖無事蹟可尋，亦皆當時得道英契。嘗撰《智者別傳》。章安所撰者，蓋用師本稍加增益，遂行於世。《統紀》<p>國清道修禪師<p>無傳<p>國清師諫禪師<p>無傳<p>國清如朗禪師<p>無傳<p>佛隴慧綽禪師<p>《別傳》云：大師時居佛隴，年既失稔，共綽種苣拾橡，安貧無戚。<p>唐<p>佛隴大志禪師<p>會稽顧氏子。發蒙出家，師事天台智者。智者見其形神洒落，高放物表，取名大志。誦《法華經》，索然閑靜，音聲清轉，聽者忘疲。後於廬山甘露寺行頭陀行。有時投身猛獸，彼皆避去。飡粒或盡，惟以餅果繼命而已。如是七載，禪誦不休。晚住持福林寺。會大業中屏除佛教，慨大法陵遲，遂身著孝衣，於佛堂中慟哭三日，誓捨形骸申明正教，即往東都上表曰：「願陛下興隆三寶，貧道當然一臂於嵩岳，用報國恩。」帝許之，遂設大齋，七眾通集。師絕糧三日，登大棚中，布裹其臂，灌之以蠟，如炬燃之。光照巖岫，晃然大明。眾見苦行，痛入心髓，而志形色不變，或誦經文、或讚佛德、或為眾說法，聲聲不絕。燒已下棚，跏趺入定，七日而卒。《神僧傳》<p>佛隴法智禪師<p>具〈蓮宗考〉。<p>佛隴智通法師<p>具〈蓮宗考〉。<p>佛隴明曠禪師<p>天台人。依章安稟教觀，廣化四眾，專誦《法華》。章安撰《八教大意》，師首於三童寺錄受。平時著述甚多，今所存《心經疏》耳。《統紀》<p>義興善伏禪師<p>具〈蓮宗考〉。<p>焦山神邕禪師<p>字道恭，晉太尉蔡謨之後，世居越之諸暨。在襁褓中聞唱經聲，即凝神靜聽。年十三入道，開元二十六年奉勅得度。既而依左溪學止觀、《法華玄義》，五夏敷演，聽者服悅。天寶中遊長安，公卿問道，結轍而至。安史反亂，振錫東歸。道出襄漢，有著作郎韋子春，學贍氣剛，與之酬酢。子春墮負，滿座驚服。中書舍人苑咸歎曰：「師可謂塵外摩尼、論中師子！」大厯初，中岳道士吳❥造論毀佛，觀察使陳少遊請決之。師約吳❥面論邪正，旗皷纔臨，❥已敗北。遂著《翻邪論》三卷以攻餘黨。師居左溪日，嘗著《天台山記》，全本亡。今《赤城志》并《天台縣志》等書指神邕山記者，特少小耳。<p>佛隴大義禪師<p>蕭山徐氏子。七歲授經傳，日誦數千言。年十二入道于山陰靈隱寺。中宗登位，覃恩度人；試誦《法華》，中選第一。開元中，因喪親，入佛隴閱大藏，以益冥報，遂謁左溪，稟受止觀，大悟玄旨。常誦《法華》、《涅槃》、《大小戒本》以為正業。臨終之日，眾聞弦管之聲，議者謂天帝迎請誦經之相。《統紀》<p>國清清觀尊者<p>臨海人也，姓屈氏。初誕彌月，足指間有幕蹼相著，佛經所謂網縵相也。迨為童儒，神俊挺然，乃有出塵之志。遂詣國清寺投元璋律師，執侍缾鉢。年十八納形俱法，良由善根深植，悟解天然，台嶺教文洞明，三觀兼得深定，神異通感皆莫我知。少覽百家，彌通三教；仍善屬文，長於詩筆，凡其邦伯輶軒皆嚮風造謁。觀則持重若嚴君，見則畏伏，秪就几杖以待。貴士或施財寶，皆廻入常住，罄無私畜。或曰：「貴人所施皆充別施，何不己用耶？」對曰：「恨未能捨頭目，况世財乎？」《神僧傳》<p>佛隴智度禪師<p>無傳。<p>佛隴良湑禪師<p>師至行。無傳。<p>佛隴敬文法師<p>師至行。無傳。<p>佛隴光韶法師<p>師至行。無傳。<p>佛隴維蠲法師<p>師至行。無傳。<p>佛隴道暹法師<p>天台人，大厯中入京傳教，盛有著述。能於虛空遊行往來，時謂有神足之證。<p>國清文舉法師<p>婺州東陽張氏。貞元三年勅度得戒，晝夜翹勤，遂登講訓。次通《法華經》疏義，得智者之膏腴。舉身量六尺餘，其形如山、其貌如玉，靜若止水、動如浮雲，目不迴視、口無戲言，四威儀中無非律範，丹丘二眾仰為繩準。其奔走他方聽受者，與佛窟則公禪道並驅而相高也，尋勅為國清寺大德。先是，智者大師答隋煬帝問，立七日金光明道場。每年九月遐邇征鎮侯伯，差人送供。事既無礙，黑白二眾無遠不届。人纔填委，飲食闕焉，典座僧患之。大和中，主事僧清蘊咨謀於舉，置寺莊田十二頃。自此光明會不聞告乏，舉之功歟！以會昌二年五月化去，門人幼清立塔於寺之西峯。春秋八十三，僧夏五十五。韓乂為碑頌德也。《神僧傳》<p>佛隴敬休法師<p>師正定。無傳。<p>佛隴慧凝法師<p>師正定。無傳。<p>佛隴處原法師<p>師慧凝。無傳。<p>佛隴玄廣法師<p>無傳。<p>慧光宗昱法師<p>師淨光。居國清。<p>勝光瑞先法師<p>師昱師。居天台。<p>五代<p>崇法願齊法師<p>錢塘人。吳越國時，賜號崇法。初傳淨光之道，精研止觀；後叅韶國師，發明玄奧。周顯德初，螺溪居民張彥安詣淨光曰：「家居東南里所，陰晦之夕，必有鬼神吟嘯、敲擊鐘皷之聲；又嘗夢龍遊其地，非愚民所居，願以奉師。」師往視之，見山水秀異，謂眾曰：「此伽藍地也。夢龍遊者，豈龍樹之道將興於此地耶？」因納之。願齊初為法華紹巖弟子，聞其事以白師，輟眾施三萬為建法堂厨屋。覆苫累塊悉尚素朴，蓋稟師之誡也。既成，淨光與學徒俱往。既而雲居韶國師為疏於漢南王（忠懿王子），即施財，架懺堂諸屋以廣之。見錢儼撰《傳教碑》及《傳燈》<p>高麗諦觀法師<p>高麗國人。初吳越王召淨光法師講經，因及台教流散海東之事，於是王遣使致書，以五十種寶往高麗求之。其國令諦觀來奉教乘，而《智論疏》、《華嚴骨目》、《五百門》等禁不令傳；且戒觀師於中國求師問難，若不能荅，則奪教文以回。觀師既至，聞螺溪善講授，即往叅謁。一見心服，遂禮為師。嘗以所製《四教儀》藏於篋，人無知者。師居螺溪十年，一日坐亡。後人見故篋放光，開視之，唯此書而已。由是盛傳諸方，大為初學發蒙之助云。<p>宋<p>通鑑知廉法師<p>賜號通鑑，久學螺溪。以其師崇建殿宇，將永歲寒之績，為請彭越公錢儼（忠懿王弟）作《傳教院碑》於螺溪。時太宗雍熙三年也。<p>常甯契能法師<p>永嘉人。神悟謙公之師。得教旨於昱法師，主天台常甯，講道不倦。自智者而來，以鑪拂傳授為信，至師嫡承為十四代。晚年以授扶宗忠師，扶宗曰：「吾得法廣智矣，敢辭。」師乃藏之。天台道場遂不復傳。<p>天竺慈雲大師<p>師諱遵式，字知白，甯海葉氏。初依東山義全出家，年二十往禪林受具戒。繼入國清，普賢像前燼一指，誓傳天台之道。雍熙元年，從學寶雲。道中夢老僧謂曰：「吾文殊和上也。」及見寶雲，正所夢僧，即北面受業。寶雲滅後，乃反天台以苦學。感疾至於嘔血，毅然入大慈佛室，用消伏呪法自咀曰：「若四教興行在我，則其疾有瘳；不爾，則畢命於此。」至三七日，聞空中呼曰：「遵式不久將死！」師益不懈。五七日，見死屍盈室，踐之而行，其屍即沒。滿七七日，空中聲曰：「十方諸佛增汝福壽！」其夕寐見一巨人，持金剛杵，以擬其口。又嘗親見觀音，垂手於師口引出數蟲；復舒指注甘露於口，身心清凉，㝛疾頓愈。頂高寸餘，手長過膝，聲若洪鐘，肌如白雪。初住寶雲，次歸天台。所住東掖有白鶴廟，居民甚神之。師與授戒，改祭為齋，神與民皆聽命，乃為著〈野廟誌〉以誡之。師嘗夢居母胎十二年，及受請住杭之昭慶，果應其數。刺史薛顏復以靈山命師居之。將終，作「謝三緣」詩，謂謝徒屬、絕賓友、焚筆硯也。或扣其歸，對以寂光淨土，至夜，奄然坐逝。師善屬詩，江州太守許端夫序其詩曰：「慈雲之詩，文貫於道，言切於理，酷似陶彭澤。昔貫休作《禪月集》，初不聞道而才情俊逸，有失輔教之義。中庸子作《閒居編》，言雖鳴道而文句闒冗，有失詩人之體。慈雲則不然，文既清麗，理亦昭顯，雅正簡淡，有晉宋之風。蓋其道業宏大，故詩之名不行世間也。」<p>法真處咸法師<p>天台王氏子。母夢白雲自天西來，入室內化為白馬，因而有娠。七歲入國清出家，十四受具，即自歎曰：「佛法廣大，若不力學，何能見道？」乃入天封閱藏，經三年而畢。及往神照，深悟教旨，恭默自遜，人莫能測。初住赤城崇善，姑蘇李庭芝將守台，夢神人曰：「公天台，五祖臺下有龍頭九九和尚，宜就見之。」至郡諮詢，莫知其說。閩士陳白曰：「天台五祖居赤城，今咸師住此。生於丙辰九月九日，其龍頭九九之謂乎？」庭芝大愕，即往謁見，為深談出世道，芝有契會。以寺宇隘陋，謀遷之，庭芝首捐金帛，乃遷就東南地。開基之日，獲銅磬於土中。少師李公尤尊敬，請主白蓮，奏賜「法真」之號。居山五十年，登門受道萬數。元祐元年正月，法皷擊之不鳴者七日。至七月告眾曰：「二十三日吾將行矣！」遜唱衣盂，飯眾為別。戒侍者：「晨鐘鳴，當告吾。」至時徐起，趺坐，寂然而化。<p>靈鷲有嚴法師<p>具〈蓮宗考〉。<p>佛隴寶纖法師<p>無傳。師嗣神照。<p>佛隴擇卿法師<p>天台人。天資聰敏，博學強記，受學於上竺慈辯。嘗曰：「四明之意吾已得之，唯起教觀信之未及，然不敢不信也。」生平未嘗屈節豪貴。聚徒三百，施者自來。平時喜茶；臨終之頃，謂門人曰：「晨鐘即來報。」至時，啜茶一甌，書偈而化。<p>佛隴法麟法師<#sp>佛隴應通法師<p>二師皆嗣有嚴法師。<p>佛隴淨侁法師<p>師嗣白蓮卿法師。<p>崇善中益法師<p>早親智涌法師，深境觀，富辯說，人以是驚服焉。主赤城崇善法席，講貫之餘，即入禪懺。旦夜以繼，未嘗少間。錄智涌教義，號《虎溪集》。<p>螺溪元悟法師<p>居螺溪，嗣蒙泉源法師。<p>無相善勤法師<p>天台人。無相以主席請於郡，時以師高行為之舉。以眾不足容，別遷勝地，增建棟宇。時謂安清淨眾、講妙教觀，宜天人之交助也。<p>左溪志昭法師<p>居左溪。述《釋迦譜》，稱躬稟叔父鎧菴微旨。及編次《厯代宗承圖》，後學於是有考。<p>傳燈議曰：「台教正統，智者而下，訖螺溪凡十二世，皆弘道茲山。自寶雲傳教，四明法智中興之後，是道廣被海內，而四明三吳猶為繁衍，台山者始漸寖微。亦猶佛教盛傳震旦，而西域是後終晦而不明。然宋末至大元、訖皇明永樂閒，而台教弘法不絕者，猶有一綫之可繼；至弘正後，則此道絕聞。豈惟茲山，即海內之學佛者，言台教則莫知誰何。豈白雪陽春，唱高和寡耶？抑人情澆漓而好為異端耶？佛言，法將滅時，則《般舟三昧經》先滅，以是經三昧難信難行故也。以此而推，則台教之不隆於末世也，宜矣！」<p>天台居昱法師<p>錢塘人，郭姓。七歲扣疑於林逋，書如夙諷。丱角禮僧願隆，誦《法華經》七日而周，夏竦表為沙彌。天聖四年卒，後二年啟棺，貌如生。昱善為詩，有「松聲和雨聽，山色帶雲看」之句。<p>永慶知白法師<p>居永慶院。<#sp>侍郎簡記行業云：「天台僧獨知白為可紀。」東掖慈雲大師，字知白，且與同時，豈即是耶？今姑存之。<p>天台元照法師<p>錢塘人，唐姓，字湛然，號安忍子。深明教律，四方宗之。少遊天台，度石橋合掌誦經，想方廣而度者三。復達宴坐峯誦經，失足幾墮，如人扶之而免。與蔣之奇、楊傑諸人為方外交。劉燾作〈行業記〉。<p>明<p>妙峯真覺法師<p>蘇之崑山人，俗姓王氏。居徑山傳衣菴。初出月亭法師之門，亭無專宗，與師志別。由是深究性具之旨，而遙宗四明，猶北齊之悟明中論，以龍樹為師。入門有自，世人無足以派別議之也。師梵相奇古，言論風采如大火輪聚，不可攖觸，真東南無畏光明幢也！自嘉靖甲子歲以道化台南，至己丑，二十六年間，歲無虛席。而台人之佛性種子，種而與熟、熟而與脫者，師之功居多。宜其配位祖堂，為百世之宗師焉。所著述有《淨土夢譚記》、《有門頌解》、《法華披荊鉞》、《楞嚴百問書》，如干卷；（法華玄義）《玄義記》、（法華文句）《文句記》、（摩訶止觀）《止觀記》，共百餘卷。各庋函部，師皆會集成帙，以圖剞劂，獨《灋華玄記》得遂厥志耳。師常修隨自意三昧，每遇病境，止觀之功逾勵。臨終作〈三自省〉喚醒主人翁，則正念如城不可動亂也。〈三自省〉：「一曰：唯某甲，一念三千，剎那九世，汝知之乎？即促而延，既如此；即一而多，又如彼，胡不體取無生、了無死乎？二曰：唯某甲，實心繫實境，實緣次第生，實實迭相注，自然見實理。此吾宗之心訣也，汝知之乎？平日解行，正在今日；懸崖撒手，慎弗放逸！三曰：唯某甲，汝不聞僊潭垂終偈乎？自是無家可得歸，雲邊有路許誰知？溪光搖落西山月，正是僊潭夢斷時。即僊潭夢斷是妙峯夢斷，無歸而歸，汝宜無忘夙願也！」具見馮太史所撰塔銘<p>象先真清法師<p>長沙湘潭羅氏子。年十五補邑諸生，十九出家依南嶽寶珠薙染，二十五從寶珠禮補陀，續遊天台。愛茲山幽曠，多聖賢居止，遂剪茨以居。是後雖往來吳會，而無時不夢寐名山。蓋師夙稟台教，仰智者之風，巖棲谷飲，固其志也。始居華頂之深雲菴，繼閱大藏於萬年寺，修《大彌陀懺》於天柱峯。率以千日為期，其他受請不與焉。師為人英卓溫厚，雖親禪觀，尤重毘尼；而虛己從人，則無德不師，無善不采，故為四方之所推重。講席頻開，學徒雲集，誠叔世之津梁也。示滅於嘉禾之龍淵寺，弟子如惺塔師於天台雲居之南隴。袁職方有塔銘，言行狀甚詳。<p>禪宗<p>唐<p>佛窟巖遺則禪師<p>京兆人，長孫氏。初謁牛頭山忠禪師，大悟玄旨，乃曰：「天地無物也，我無物也。雖無物而未嘗無物也，此則聖人如影、百姓如夢，孰為死生哉？至人以是能獨照，能為萬物主，吾知之矣。」遂南遊天台，隱於瀑布之西嶺。元和中，慕道者日至。有弟子可素，遂築室廬，漸成法席。「佛窟」之稱，自師始也。僧問：「如何是那羅延箭？」師曰：「中的也。」忽一日告門人曰：「汝其勉之！」閱二日，跏趺而寂。後三年塔全身於本山。唐韓乂有碑銘存國清寺。<p>雲居智禪師<p>居雲居。僧問：「見性成佛，其義云何？」師曰：「清淨之性本來湛然、無有動搖，不屬有無、淨穢、長短、取捨，體自翛然，如是明見乃名見性。性即佛，佛即性，故曰見性成佛，此是極究竟處。若云我能了、彼不能了，是大病；作無凡聖解，又屬撥無因果見；有清淨性可棲止解，亦大病。然清淨性中雖無動搖，具不壞方便應用，及興慈運悲，如是興運之處，即全清淨之性，可謂見性成佛者矣。」<p>溈山靈祐禪師<p>福州長溪趙氏。年十五出家遊方，至國清寺受戒。與寒山、拾得往松門夾道，作虎吼三聲，溈無對。寒曰：「自從靈山一別，迄至於今，還相記麼？」溈又無對。拾拈杖曰：「老兄喚這箇作什麼？」溈又無對。寒曰：「休，休，不用問他！自從別後已三生作國王來，總忘❥也！」後叅百丈懷海禪師悟道，仍受百丈囑，住溈山。<p>平田普岸禪師<p>釋普岸，姓蔡氏，漢東人也。得法於百丈懷海禪師。大和年中謂眾曰：「吾山水之遊未猒，諸人勿相留滯。天台赤城，道猷曾止；華頂石梁，智者降魔。將遊之也。」自襄陽邐迤而來，從沃洲天姥入天台之西門，得平川谷中，峯名大舍，號曰「平田」，結茅居之。未幾，見虓虎乳子，瞪目而視岸，岸以杖按其頭曰：「貧道聞此山是神僊窟宅，羅漢隱居。今欲寄此安禪，檀越勿相驚撓。」經㝛，領子而去。以大和七年營構丈室，八年春，禪侶輻凑。眾力義成此院，號平田焉。會昌三年七月告眾入滅，春秋七十四。度弟子全亮，俗姓陳氏。悟師之道，得鳳之毛一人，唯約在上元入滅，肉身不朽。岸遷塔於是山之前。臨濟訪師，到路口，先逢一嫂在田使牛，濟問嫂：「平田向甚麼去？」嫂打牛一棒曰：「這畜生到處走，路也不識！」濟又曰：「問你平田路向甚麼處去？」嫂曰：「這畜生五歲尚使不得！」濟心語曰：「欲觀前人，先觀所使，更有抽釘拔楔之意。」及見師，師問：「你曾見我嫂也未？」濟曰：「已收下了也。」《神僧傳》<p>國清一行禪師<p>釋一行，俗姓張氏，鉅鹿人也。早歲不羣，聰黠明利，有老成之風，讀書不再。師事普寂禪師，因窮《大衍》求訪師資。至國清，聞僧於院中布算，其聲䔩䔩；既而謂其徒曰：「今日當有弟子求吾算法，已合到門，豈無人導達耶？」即除一算，又謂曰：「門前水西流，弟子當至。」一行承言而入，稽首請法，盡授其術。玄宗詔對無恆，占其災福若指於掌。邢和璞嘗謂尹愔曰：「一行其聖人乎！」漢之洛下閎造《太初曆》，云後八百歲當差一日，則有聖人定之。今年期畢矣，而一行造《大衍厯》正其差謬，則洛下閎之言信矣！帝嘗問國祚幾何？有留難否？行曰：「鑾輿有萬里之行，社稷終吉。」帝驚問其故，不答，退以小金合進之曰：「至萬里即開。」帝一日發合視之，蓋當歸少許。及祿山亂，駕幸成都。至萬里橋，忽悟。未幾果歸。昭宗初封「吉王」，唐至昭宗而滅，故讖終「吉」。滅時春秋四十有五，帝哭之哀甚，輟朝三日。停龕三七日，容貌如生。帝親製碑書於石，出內庫錢五十萬建塔銅人原，諡曰「大慧禪師」。《神僧傳》<p>瑞龍慧恭禪師<p>釋慧恭，俗姓羅氏，福州人也。年十七舉進士，名隨計車將到京闕。因遊終南山奉日寺，目祖師遺像，釋然世網，遂求出家。嘗遇黑蛇傷指，不求醫而毒螫自銷。見魑魅占山，諭罪福而妖物遄息。至武陵德山詣宣鑒禪師，領會風飛，由茲道合。景福三年與門人遊天台，州牧京兆杜雄留之而止，杜因創瑞龍院於紫凝山，祈恭興揚法席，以悟淪迷。緇俗雲馳，香華山積。天復三年癸亥十二月午時，命眾聲鐘，顧瞻左右，言：「去！去！」跏趺瞑目，儼然而化。門人塔於本山。《高僧傳》<p>天台玄杲禪師、天台鴻啓禪師<p>杲為嘉禾靈光寺法相禪師之弟子，啟為杲公之弟子。二人偕天台鴻啓禪師，隱天台習禪觀，相次終於山。焚之皆獲舍利焉。有《宋高僧傳》。<p>華頂景欣禪師<p>受業白雲院，嗣法於六通紹禪師，人稱「欣四面」。後入天台華頂，莫知所終。<p>雲峯光緒至德禪師<p>師得法於玄沙。上堂曰：「但以眾生日用而不知，譬如三千大千世界，日月星辰，江河淮濟，一切含靈，從一毛孔入一毛孔。毛孔不小，世界不大，其中眾生不覺不知。若要易會，上座日用，亦復不知。」時有僧問：「日裏僧䭾像，夜裏像䭾僧，未審此意何如？」師曰：「闍棃豈不是從茶堂裏來？」<p>五代<p>國清師靜上座<p>師始遇玄沙示眾曰：「汝諸人但能一生如喪考妣，吾保汝得究徹者。」師躡前語問曰：「秪如教中道，不得以所知心測度如來無上知見，又作麼生？」沙曰：「汝道究得徹，所知心還測度得及否？」師從此信入。後居天台，三十餘載不下山。博綜三學，操行孤立。禪寂之餘，嘗閱龍藏。遐邇欽重，時謂大靜上座。師因覩教中幻義，乃述一偈，問諸學流曰：「若道法皆如幻有，造諸過惡應無咎。云何所作業不忘，而藉佛興慈接誘？」時有小靜上座答曰：「幻人興幻幻輪圍，幻業能招幻所治。不了幻生諸幻苦，覺知如幻幻無為。」二靜上座並終於本山。<p>般若寺敬遵通慧禪師<p>居護國寺，僧問：「優曇花折人皆覩，般若家風賜一言。」師曰：「不因上座問，何曾舉似人？」曰：「恁麼則般若雄峯，詎齊今古？」師曰：「也莫錯會！」師自述真讚曰：真兮寥廓<#sp>郢人圖艧嶽聳雲空<#sp>澄潭月躍<p>明巖全宰禪師<p>姓沈氏，錢塘人。孩抱之間不喜葷血。其毋累覩善徵，勸投徑山法濟大師，削染及修禪觀。亭亭高竦，不雜風塵，慕十二頭陀以飾其行，諺曰「宰道者」焉。迨乎諸方叅請，得石霜禪師印證。密加保任，入天台山闇巖以永其志。伊巖與寒山子所隱對峙，皆魑魅木怪所叢萃其間。宰之居也二十餘年，惡鳥革音，山精讓窟，其出入經行，鬼神執役，或掃其路，或侍其旁，或代汲泉，或供採果，時時人見，宰未嘗言。後天成五年徑山禪侶往迎，歸鎮國院居，終於出家本院焉。<p>永明延壽智覺禪師<p>餘杭王氏子。初禮翠巖叅禪師，暨謁韶國師，一見而深器之，密授玄旨，仍謂曰：「汝與元帥有緣，他日大興佛事。」忠懿王請開山靈隱新寺，明年遷永明大道場，眾盈二千。僧問：「教中道，一切諸佛及諸佛法皆從此出，如何是此經？」師曰：「長時轉不轉，非義亦非聲。」曰：「如何受持？」師曰：「若欲受持者，應須著眼聽。」師居永明十五載，度弟子一千七百人。開寶七年入天台山度戒約萬餘人。常與七眾授菩薩戒，夜施鬼食，朝放諸生類，不可稱計。六時散行道，餘力念《法華經》計一萬三千。著《宗鏡錄》一百卷，詩偈賦詠凡千萬言。開寶八年二月示疾，越二日，焚香告眾，跏趺而寂，塔於大慈山。師嘗有偈云：「渴飲半掬水，饑飡一口松。胷中無一事，長日對華峯。」天台固師之家也。<p>國清本先禪師<p>姓鄭，永嘉人。出家國清寺，叅韶國師有悟，住溫州瑞鹿寺。大中祥符中示寂。長吏以聞，詔本縣檢視，得所著《竹林集》十卷，藏祕閣。<p>福田從禮禪師<p>釋從禮，襄陽人也，以梁乾化中遊天台，乃挂錫於平田精舍，後推為寺之上座。持重安祥，喜慍不形於色。時夏亢陽，主事僧來告，將營羅漢齋，奈何園蔬枯悴，請闍黎為祈禱。禮曰：「但焚香於真君堂。」時主事向僊祠祝曰：「上座要雨以滋枯悴。」至夜雲起雨霏，三日而止。又僧厨闕用水槽，山上有赤樹中為材用，來白於禮，禮曰：「某向真君道去。」但庀徒具器以伺之。無何，大風卒起，曳什其樹，取用周足。其感動鬼神率多此類。兩浙武肅王錢氏聞之，召入州府，建金光明道場。檀施優渥，廻施眾僧，身唯一布納。通夜不寐，一食常坐，具無盈長。同光三年乙酉歲冬十一月入滅。春秋七十九，僧臘五十二。火葬收舍利，立塔存焉。<p>紫凝山普門智勤禪師<p>僧問：「如何是空手把鋤頭？」師曰：「但恁麼諦信。」曰：「如何是步行騎水牛？」師曰：「汝自何來？」有偈示眾曰：今年五十五<#sp>腳未蹋寸土山河是眼睛<#sp>大海是我肚<p>太平興國四年有旨試僧經業。山門老㝛各寫法名，唯師不閑書札。時通判李憲問：「世尊還解書也無？」師曰：「天下人知。」淳化初，不疾，命侍僧開浴。訖，垂誡徒眾，安坐而逝，塔於本山。三年後門人遷塔，發龕，覩師容儀儼若，髭髮仍長，遂迎入新塔。<p>宋<p>般若寺友蟾禪師<p>錢塘人也。初住雲居普賢，忠懿王署「慈悟禪師」。遷止上寺，眾盈五百。僧問：「皷聲纔罷，大眾雲臻，向上宗乘，請師舉唱。」師曰：「虧汝甚麼？」曰：「恁麼則人人盡沾恩去也。」師曰：「莫亂道！」<p>般若寺師蘊禪師<p>金華人也。梁龍德中與德韶禪師結侶遐征。❥於浙東，還棲息韶師法會。其為人也，稠人廣眾，往往滑稽；有好戲噱者則狎之，膠漆如也。故高達之者置之於度外，唯韶師默而識之，謂人曰：「蘊公癡狂，吾不測其邊際。」因有疾，求僧作懺悔文；誦經及密呪各論幾百藏為度，方知其密持之不懈。嘗謂道友曰：「吾生無益於人，欲投宴坐峯，不然石梁下，所願早預賢聖之儔。」道友多沮其計。以開寶六年七月無疾坐終，如入禪定。時炎蒸，停屍二七日，身無欹側，竅無氣穢。及遷神座，就寺之東隅闍維。煨燼中收舍利外，舌根不壞；灰寒拾之，如紅芙蕖色，柔輭可憐。有不信者，燒鍛凡數十過，居然蓮花色也，遂結小塔於寺中。蘊生不言姓氏年齒，人以貌取之，則年八十餘矣。<p>佛日本空禪師<p>師初遊天台，嘗曰：「如有奪得機者，即吾師矣！」尋謁雲居，作禮問曰：「二龍爭珠，誰是得者？」居曰：「卸卻業身來，與子相見。」師曰：「業身已卸。」居曰：「珠在甚麼處？」師無對。遂投誠入室，時年始十三。後四年，叅夾山。纔入門，見維那，那曰：「此間不著後生。」師曰：「某甲不求掛搭，暫來禮謁和尚！」維那白夾山，山許相見。問：「甚處來？」師曰：「雲居來。」曰：「即今在甚麼處？」師曰：「在夾山頂❥上。」山曰：「老僧行年在坎，五鬼臨身。」山問：「闍黎與甚麼人同行？」師曰：「木上座。」山曰：「何不來看老僧？」師曰：「和尚看他有分！」山曰：「在甚麼處？」師曰：「在堂中。」山便同師下堂中，師遂取柱杖擲在山面前，山曰：「從天台得否？」師曰：「非五嶽之所生。」山曰：「莫從須彌得否？」師曰：「月宮亦不逢。」山曰：「恁麼則從人得也？」師曰：「自己尚是冤家，從人得堪作甚麼？」山曰：「冷灰裏有豆爆。」來日上堂問：「昨日新到在甚麼處？」師出應諾。山曰：「子未到雲居已前，在甚麼處？」師曰：「天台國清寺。」山曰：「吾聞天台有潺潺之瀑、綠綠之波。謝子遠來，此意如何？」師曰：「久居巖谷，不掛松蘿。」山曰：「此猶是春意，秋意作麼生？」師良久。山曰：「看君❥是撑船漢，終歸不是弄潮人。」山後普請，與師問答，機路迅揵。山乃曰：「大眾有人也，歸去來，歸去來！」遂住普請歸院，眾皆仰嘆。師終於佛日，卯塔存焉。<p>般若寺從進禪師<p>僧問：「古澗寒泉時如何？」師曰：「切忌飲著。」曰：「飲著又如何？」師曰：「喪卻汝性命。」<p>福唐幼璋禪師<p>唐相國夏侯孜之猶子也。大中初，伯父司空出鎮廣陵，師方七歲，遊慧照寺，聞誦《法華》，志求出家。伯父初不允，師因絕飲食，不得已而許之。師慧遠禪師。至江陵，騰騰和尚囑之曰：「汝居天台，尋靜而棲，遇安而止。」而又值憨憨和尚，撫而記曰：「汝卻後四十年，有巾子山下菩薩王於江南，當此時吾道昌矣！」即抵天台，於靜安鄉創福田院，乃契騰騰之言，今慧峯是也。中和四年，人死於饑，師聚骸以葬。錢武肅王嘗夢一僧，形觀甚偉，寤求不獲。後圖形，至此處，乃師也。致請入府庭，署「至德大師」，館於功臣，當自親問法。師請每年於天台山建金光明道場，諸郡黑白大會，逾月而散。天成二年卒。<p>真歇清了禪師<p>師得法於長蘆祖照禪師，曾住天封法席。上堂云：「苔封古徑，不墮虛凝；霧鎖寒林，肯彰風要。鈎針隱密，孰云漁父棲巢；秪麼承當，自是平常快活。還有見透關眼麼？」良久，曰：「直饒聞早便歸去，爭似從來不出門？」<p>明智遇安禪師<p>姓沈，錢塘人。出家天台山華頂峯，叅韶國師，密契宗旨。乾德中，吳越王召居天龍寺。太平興國三年有寶塔見資福殿虛空中。賜號「明智禪師」。<p>天封子歸禪師<p>主天封寺。上堂，卓柱杖一下，召大眾曰：「八萬四千法門八字打開了也。見得麼？金鳳夜棲無影樹，峯巒纔露海雲遮。」<p>護國守昌禪師<p>新歲上堂，拈柱杖卓曰：「三十六旬之開始，七十二候之起元。萬邦迎和氣之時，東帝布生成之令。直得天垂瑞彩、地擁禎祥；微微細雨洗寒空，淡淡春光籠野邑。可謂應時納祐、慶無不宜，盡大地人皆添一歲。且道那一人年紀多少？」良久，曰：「千歲老兒顏似玉，萬年童子鬢如絲。」<p>蓮華峯祥庵主<p>僧問：「如何是雪嶺泥牛吼？」師曰：「聽！」曰；「如何是雲門木馬嘶？」師曰：「響！」示寂日，拈柱杖示眾曰：「古人到這裏，為甚麼不肯住？」眾無對，師乃曰：「為他途路不得力。」復曰：「畢竟如何？」以杖橫肩曰：「楖❥橫擔不顧人，直入千峯萬峯去。」言畢而逝。<p>崇善用良禪師<p>僧問：「三門與自己是同是別？」師曰：「八兩移來作半斤。」曰：「恁麼則秋水泛漁舟去也。」師曰：「東家點燈，西家為甚麼卻覔油？」曰：「山高月上遲。」師曰：「道恁麼？」曰：「莫瞌睡！」師曰：「入水見長人。」<p>寶相蘊觀禪師<p>僧問：「如何是佛？」師曰：「堂堂八尺餘。」<p>天台文輦禪師<p>永嘉人也。遇天台山德韶禪翁唱宗一大師之道，輦諦受無疑，不為異緣牽轉，故三十載隨韶禪師聽其進否。嘗謂人曰：「悟入之緣，猶蠖屈之於葉也，食黃則身黃，食蒼則身蒼，其屈伸之狀無變，吾初見明照乃若是，今學玄沙又如是，此所謂殊塗而同歸。」以太平興國三年忽自操斧伐檀，巧結玲瓏，號曰浮圖。入內趺坐，自持火炬誓之曰：「以此殘喘焚之，供養十方諸佛聖賢。」言訖，發熖亘空，其煙五色，旋轉氤氳；猶聞誦經之聲，須臾始絕，觀者號哭。灰寒，收舍利不知顆數，春秋八十四。今善建寺中累石小塔，是其瘞舍利處也。<p>太平元坦禪師<p>上堂：「是法無宗，隨緣建立。聲色動靜，不礙見聞。舉用千差，如鐘待扣。於此薦得，且隨時著衣喫飯。若是德山、臨濟，要須打草鞋行腳。叅！」<p>妙智光雲禪師<p>僧問：「如何是祖師西來意？」師曰：「東籬黃菊。」曰：「意旨如何？」曰：「九日重陽。」<p>大同如庵主<p>師，天台人，久依法真。因看雲門「東山水上行」語，發明己見。歸隱故山，猿鹿為伍。郡守聞其風，遣使逼令住持，師作偈曰：三十年來住此山<#sp>郡符何事到林間休將❥❥塵寰事<#sp>換我一生閑又閑<p>遂焚其廬，竟不知所止。後終於大同寺，其塔尚存。<p>萬年處幽禪師<p>上堂：「先聖行不到處，凡流卻到；凡流既到，先聖莫知到與不到。知與不知，總置一壁，秖如僧問乾峯：『十方薄伽梵，一路涅槃門，未審路頭在甚麼處？』峯以柱杖畫一畫曰：『在這裏。』且道此老與他先聖凡流相去幾何？南山虎齩石羊兒，須向其中識生死。」<p>護國明照禪師<p>景祐中，居護國寺。因採菜入山，見二女於桃源，如劉阮故事。照即叱曰：「山鬼伎倆，復欲媚道人耶！」言已即隱。師雖無行狀可考，即此而觀，亦禪門之正法眼也。<p>國清愚谷妙印禪師<p>上堂：「滿口道得底，為甚麼不知有？十分知有底，為甚麼滿口道不得？且道誵訛在甚麼處？若知得，許你照用同時，明暗俱了；其或未然，道得道不得，知有不知有，南山石大蟲，解作師子吼。」<p>國清垂慈普紹禪師<p>上堂：「靈雲悟桃花，玄沙傍不肯；多少癡禪和，擔雪去填井。今春花又開，此意誰能領？端的少人知，花落春風靜。」<p>寶相元禪師<p>僧問：「一切諸佛及諸佛阿耨多羅三藐三菩提，皆從此經出，如何是此經？」師曰：「長時誦不停，非義亦非聲。」曰：「如何受持？」師曰：「若欲受持者，應須用眼聽。」<p>萬年雪巢法一禪師<p>太師，襄陽郡王李公遵勉之玄孫也。得法於草堂疎山。四遷巨剎，後退長蘆，歸天台萬年觀音院。忽示微疾，書偈曰：今年七十五<#sp>歸作庵中主珎重觀世音<#sp>泥蛇吞石虎<p>入龕趺坐而逝。<p>華頂法具禪師<p>字圓復，紹興中居華頂峯。葉夢得、蘇庠、韓駒、呂本中、王銍、朱敦儒皆與之唱酬，有《化庵集》行世。<p>萬年心聞曇賁禪師<p>永嘉人，曾住江心龍翔寺。病起，上堂曰：「維摩病，說盡道理；龍翔病，咳嗽不已。咳嗽不已，說盡道理；說盡道理，咳嗽不已。汝等諸人還得其中意旨也未？本是長江凑風冷，卻教露柱患頭風。」後住萬年，上堂：「一見便見，八角磨盤空裏轉；一得永得，辰錦硃砂如墨黑。秋風吹渭水，已落雲門三句裏；落葉滿長安，而今被眼瞞。」竪拂子曰：「瞞得瞞不得，總在萬年手裏。還見麼？華頂月籠招手石，斷橋水落捨身巖。」四明太守以雪竇命師主之，師辭以偈曰：「閙藍方喜得抽頭，退皷而今打未休；莫把乳峯千丈雪，重來換我一雙眸。」<p>護國惠遠禪師<p>眉山人。問法圓悟勤禪師，豁然有悟。紹興中，過天台護國、國清等寺。乾道中，賜號「佛海禪師」。周丞相必大銘其塔，虞似良書。<p>護國此庵景元禪師<p>永嘉南溪張氏子。謁圓悟於鐘阜，圓悟目為聱頭元侍者，遂自題肖像付之曰：「生平只說聱頭禪，撞著聱頭如鐵璧；脫卻羅籠截腳跟，大地撮來墨漆黑。晚年轉復沒刀刀，奮金剛摧碎窠窟；他時要識圓悟靣，一為渠儂併拈出。」圓悟歸蜀，師還浙東，鏟彩埋光，不求聞達。括蒼守耿公延禧嘗問道於圓悟，因閱其語錄。至〈題肖像〉，得師為人，乃致開法於南明山，遣使物色，至台之報恩，獲於眾寮，迫其受命。後歸老護國寺。將寂時，示訓如常，俄握拳而逝。茶毗得五色舍利，齒舌右拳無少損。塔於寺東劉阮洞前。<p>國清簡堂行機禪師<p>本郡人，姓楊氏。見此庵，密有契證。出應筦山，刀耕火種，單丁者一十七年。嘗有偈云：「地爐無火客囊空，雪似楊花落歲窮；拾得斷麻穿壞衲，不知身在寂寥中。」每謂人曰：「猶未穩在，豈以住山樂吾事耶？」一日偶砟樹倒，忽然大悟。先住江州圓通，後住國清。示眾曰：「觀色即空，成大智故，不住生死；觀空即色，成大悲故，不證涅槃。生死不住，涅槃不證，漢地不收，秦地不管，且道在恁麼處安身立命？莫是昭昭於心目之間而相不可覩，晃晃於色塵之內而理不可分麼？莫是起坐鎮相隨，語默同居止麼？總是髑髏前敲磕。須知過量人自有過量用。且作麼生是過量用？北斗藏身雖有語，出羣消息少人知。」<p>天封覺禪師<p>上堂：「無生國裏未是安居，萬仞峯頭豈容駐足？且『望空撒手直下翻身』一句作麼生道？人逢好事精神爽，火入真金色轉鮮。」<p>萬年無着道閑禪師<p>本郡洪氏子。上堂：「全機敵勝，猶在半途。啐啄同時，白雲萬里。纔生朕兆，已落二三。不露鋒鋩，成何道理？且道從上來事合作麼生？誣人之罪，以罪加之。」<p>萬年自詢禪師<p>號「國道者」，傳法於了空大寂。嘗燃臂供佛。雍熙初，勅建受業寺，遂燃身報國。火滅，舌根不壞。詔改寺為壽昌，今萬年是也。<p>國清蘊常禪師<p>字不輕。通內外典，作詩清麗，字法堅勁。淳熙間住國清，號荷屋老人，有集行於世。<p>國清志南禪師<p>字明老，號指堂，會稽人。朱文公晦庵、韓尚書原吉皆與之遊，文公有〈與南老索寒山子詩啟〉。終國清寺，有《指南集》。善書，「天台山」、「佛隴」、「萬松徑」諸石刻皆其手蹟。<p>元<p>華頂先覩禪師<p>字無見，葉姓，僊居人。住華頂峯四十年，操行卓絕，聞其風者不遠數千里叅問。元統甲戌五月望日，遺書謝朋舊，作偈趺坐示滅。翊日焚化，舍利凝積成五采，白乳如注。曇噩撰塔銘。有語錄行於世，金華黃縉、宋濂為之序。<p>華頂光菩薩<p>鄞人。先世習雕塑，至光藝益精。光好道，遍叅有道尊㝛。聞華頂無見和尚道行清竣，挾胷中所疑扣之。年七十有三，無疾坐蛻於華頂山。<p>明<p>國清曇噩禪師<p>號夢堂，王姓，慈谿人。洪武二年以高僧召至說灋。尋被詔住持國清寺，賜號「佛真文懿大師」。六年六月忽沐浴作偈曰：塊然一物<#sp>或有或無翻身歸去<#sp>踏破毘盧<p>端坐而寂，塔於善興寺西嶴，宋景濂銘其塔。能詩文，有所集《高僧傳》行於世。<p>國清心泰禪師<p>越人，字岱宗，幼習洙泗之業，長為釋氏學。嘗師事夢堂噩禪師於台之國清寺，而為其掌箋翰焉。其學贍而識達，氣充而守約；其發為文章，雄渾淵雅，惟務以弘宗樹教為本，不以誇多鬬靡為奇。嘗出世說法郡之東山禪寺，而從之學者益眾。所著述有《佛灋金湯編》，始於周昭王，訖於元順，共若干人，皆名著青史、從事宗教，足為法門之重者。<p>華頂宗濟禪師<p>字北源，姓李氏，臨海人。少朴而敏，尤長於義理。師事明州護聖迪元啟禪師。歸華頂二十七年，足不越閾。重建殿屋，後歸深雲庵，年七十示滅。又窄菴偉禪師、愚傑英禪師、寂庵光禪師、空叟聞禪師，皆國朝高僧，俱住華頂。<p>萬年馬公禪師<p>青州馬郎中子。弘治間入萬年山修行。一日趺坐龕中，令左右轝至寺前雙塔下。忽心中火發，須臾而盡。火至半身猶作偈遺其徒。今其舍利在寺西，及其先世誥勑具存云。<p>華頂正方禪師<p>朱姓，臨海黃奢村人，號百川，師真際和尚。但以苦行為本，靜練之極，毫光如雪。嘉靖己未入華頂，作偈以表心要，遂泊然坐化。<p>荊山圓珂禪師<p>金陵人，居毘陵之金沙寺。師事玉芝禪師，往來開講台溫者十餘年。師為人寬厚，不與物校。雖冥心禪觀，而猶以淨土為專門，道俗化之。善屬詩，堂講《楞嚴》於石橋菴。〈題石梁瀑布〉有云：我來送目與雲齊<#sp>着境令人咲自迷巖上水同巖下水<#sp>男兒誰肯放頭低<p>至今為學者口實。有詩集如干卷，弟子祕而未傳。<p>月亭明得禪師<p>吳興人，性穎悟，師事萬松和尚。於禪宗大有所得，出入於天台賢首之間。講席繁興，學者駢集，台南道俗猶宗事之。登華頂峯禮無見禪師塔，謂弟子曰：「吾昔閱無見禪師語錄，每❥嗟悅服；今見其塔，若覩其人。無見之見，吾於斯證矣！」趣命弟子刻其語錄，台南學人大受其益。<p>暎菴傳玬禪師<p>豫章進賢人，蓋燈薙染師也。少遊邑泮，博綜羣書；壯年厭俗，遊武林。從白衲禪師出家，後事月亭禪師。悟明心地，仗錫天台。藂林上德莫不相延請益。師澄靜寡言，翛然一室。亭亭七尺，如蒼松野鶴，有古人之風。至與士大夫相接，則禪語清言皆中金石。聞者忭躍，啟悟至多。余遊五臺時，以《永嘉集》寄師篋中。將終，索筆題卷末云：「此傳燈置，當勉旃！余日望之，若果能於此深造悟入，則佛法不恨無人矣。余西歸是其時也！色斯舉矣，可以人而不如鳥乎？」及余歸，已當茶毘之次。捧卷跪讀，因而慟絕。德音手澤至今不忘。僧臘有十，春秋纔三十四耳。<p>易菴如通禪師<p>會稽陳留杭氏子。年十五，投諸暨三德寺大海禪師出家。後詣徑山萬松和尚，决擇心要。侍講之暇，即營眾務，不辭胼胝。一日松問曰：「如何是白雲不繫青山住？」師應聲曰：「明月常懸古澗心。」松因以法付之。嗣後每登講席，大興梵宇。若杭之慧音、靈隱，檇李之東塔、精嚴，或植之於草莾之間，或扶之於將圮之際，皆師功也。尋受國清寺請，將鳩工繕殿。忽稱不豫，以萬厯乙未臘之三日示寂。師為人樸素，坦夷無矯行、無餙語。雖不究心文字，而當機數語亦自可觀。如頌五家宗旨有曰：五宗五師吼<#sp>百獸盡狂走龍象失威儀<#sp>狐兔難啟口白牛露地眠<#sp>一默不見有斗轉與星移<#sp>日月懷中走<p>具見陸宮保所撰塔銘。<p>蓮宗<p>夫佛之法一耳，有禪、教、蓮、律之分者，入道者因緣不同，而唱導者設門有異也。故得之自心謂之禪，敷演誨人謂之教，漚和指歸謂之蓮。至於檢束身心、典刑初學，律之為法又宜先焉。然則語自心則何適而非禪？語誨人則何適而非教？語漚和則何適而非蓮？如遠公為蓮宗鼻祖，懸悟心宗，孜孜誨人，垂老不倦，非蓮而禪與教乎？思大口吞諸佛，法智喝示經王，生階圓位，沒生安養，非教而蓮與禪乎？永明為禪宗大老，的嗣雲居，送想西方，援著《宗鏡》，非禪而蓮與教乎？老子曰「小智自私，賤彼貴我」，宜其禪而禪，教而教，蓮而蓮矣。若曰達人大觀，無可不可，又孰間禪教與蓮哉？今此分門，又復重出；為明此理，故不避繁冗云。<p>陳<p>南嶽大師<p>見〈祖師考〉。<p>北周<p>慧命禪師<p>長沙人。十五誦《法華》，纔七日，終一部。與法音為淨土友，一夕携手月下，相顧笑曰：「時至不行為貪生，西方有期，吾其去矣！」音曰：「甯不俟我十日？」命❥兩指曰：「過此不可也！」越二日果終。眾見天人下降，奇香異樂，或唱「善哉」。後十日音亦亡，祥瑞悉與命同。《往生傳》<p>隋<p>智者大師<p>將示寂，令唱《無量壽佛》及《觀經》首題，合掌讚曰：「四十八願，莊嚴淨土；華池寶樹，易往無人。火車相現，一念改悔，尚得往生；况戒定熏修，行道力故，實不唐捐。」又曰：「吾諸師友、侍從、觀音皆來迎我！」言訖，跏趺，唱三寶名，如入三昧。《往生傳》<p>章安禪師<p>臨終示小疾，而室有異香。因誡弟子畢，忽起合掌，稱「阿彌陀佛」、二大士名，奄然而化。《往生傳》<p>等觀禪師<p>見〈教宗考〉。<p>唐<p>法智禪師<p>居國清寺，一心念佛，常感觀音、勢至來下，光映其身。謂所親曰：「吾生淨土有日矣，誰能具食餞我？」眾為具之。食訖，無他異，眾疑其侮。㝛鄰房以候之，夜未央，忽安坐牀上，念佛而化。有金光自西來，江上漁人誤謂天曉。《往生傳》<p>善伏禪師<p>姓蔣，一名等照，義興人。生即頭白，日誦經典，一目七行。唐貞觀中，至天台超禪師出家，習西方淨土觀行。顯慶五年終。舊志<p>石晉<p>智通法師<p>師遊天台，見智者《淨土儀》，欣然會心。嘗至招手巖，因陳大願，念阿彌陀佛，誦四十八願已，投身巖下。若有神人捧之于樹，乃復整心登巖曰：「餘生可厭，大願已發，惟海眾菩薩同相接引。」再投而下，適在蒙茸草上。久之復蘇，寺眾舁歸，身心無損。後遊越至法華山。一夕，見白鶴孔雀行列西下，蓮華開合，光明現前，乃起禮佛，趺坐而化。具《往生傳》<p>郭周<p>永明壽禪師<p>初住天台智者巖，九旬習定，有赤鷃巢於衣裓。後於國清行法華懺，夜見神人持戟而入，師呵之曰：「何得擅入？」對曰：「久積善業，方到此中。」夜半繞像，見普賢前蓮華在手，遂上智者巖，作二❥，一曰「常坐禪定」，一曰「誦經萬善莊嚴淨土」。乃冥心精禱，得「誦經萬善」，乃至七度。於是一意專修淨業，於禪觀中見觀音以甘露灌其口，遂獲辯才。遷永明，日課一百八事。往別峯行道念佛，傍人聞螺具天樂之聲。師嘗著〈四料揀〉，偈有云：「有禪有淨土，猶如戴角虎。今世為人師，來生作佛祖。」滅後，有僧暴亡，至冥司見閻王設僧像，作禮。僧問：「何人？」獄吏對曰：「此永明壽禪師也，已生西方上品，為王敬慕如此。」《神僧傳》及《往生傳》<p>宋<p>寶雲尊者<p>見〈祖師考〉。常呼人為鄉人，有問其故，曰：「吾以淨土為故鄉，諸人皆當往生，皆吾鄉中人也。」後右脇念佛而化。《往生傳》<p>法智尊者<p>師述《妙宗鈔》，釋天台《觀經疏》，大彰觀心觀佛之旨。曾於每歲二月望日，建念佛施戒會，動逾萬人。又撰《融心解》，明一心三觀，顯四淨土之義。後於歲旦建金光明懺，至五日，召大眾說法，驟稱佛號數百聲，奄然坐逝。《往生傳》<p>慈雲大師<p>後住四明寶雲，結緇素，專修淨業，作《誓生西方記》。及居天竺靈山，於寺東建日觀菴，為送想西方之法。依《無量壽經》述《往生淨土懺儀》，為杭守馬亮述《淨土行願法門往生略傳》。後居草堂，示疾。弟子問所歸，對以寂光淨土。至夜奄然坐逝。《往生傳》<p>有嚴法師<p>受業天台靈鷲，專事淨業。作〈懷安養故鄉〉詩四篇，為時所傳。居山十年，夢池中大蓮華、天樂四列，乃作〈餞歸淨土〉詩。後七日，跏趺而化。塔上有光如月，三夕而隱。《往生傳》<p>錢丞相<p>錢象祖，天台居，號止菴。守金陵日，問道於保甯全，猶以淨土真修為念。嘗於鄉州建接待十處，皆以淨土、極樂等名。創止菴高僧寮，為延僧談道之所。自左相辭歸，益進淨業。嘉定四年二月微疾，書偈曰：菡蓞香從佛國來<#sp>琉璃地上絕纖埃我心清淨超於彼<#sp>今日遙知一朵開<p>後三日，有問疾者，公曰：「我不貪生、不怖死，不生天、不為人，唯求生淨土耳。」言訖，跏趺而逝。時天皷震響，異香芬郁。未終之前，子姪、郡人同夢空中有云：「錢丞相當生西方蓮宮，為慈濟菩薩」。《往生傳》<p>左伸居士<p>天台人。從神照授菩薩戒，刻三聖像，誦《法華》三千四百部、《金剛》二萬過。命男沙門淨圓唱法華首題，增受菩薩戒。夢三偉人立江臯，召伸登舟。復請僧誦《彌陀經》，遽曰：「我已見佛光。」即端坐、作印而逝。《往生傳》
。
<juan>天台山方外志卷第九<p>天台山幽溪沙門<#sp>傳燈<#sp>撰<p>神僊考第十<p>天台山，古稱神僊窟宅，道書指赤城為玉京洞天，乃十大洞天之一，茅司命所治。其下別有洞臺，方二百里，魏夫人所治。南馳縉雲、北接四明、東距溟渤、西通剡川。桐柏山，號「金庭洞天」，王子晉所治之處。中有日月三辰之精，光燭洞天。金臺玉室，瑤花芝草等物可以修鍊金丹，故好道之士皆依棲焉。夫神僊之界，絕於人境，惟有僊緣者得以見之。若劉阮之逢僊女，可交之遇至人，自古及今能幾人斯？然劉阮踪蹟，道家傳談以為盛事；而或者以神僊絕欲、無㛰配事難之，而道士卒無以自解。不知僊者同於欲界，雜於地居，進於人而劣於天；而欲界六天尚未出欲，矧神僊乎？第欲情漸薄，與人為異，故經云「六受欲交抱，執手笑視媱」。以次推輕重，可知神僊之欲，輕於人而重於天，又可知也。而儒者陸可大又以費禮刺之，其詩有云：「古來賢潔羞自媒，神僊往往非凡胎；劉晨、阮肇如有道，詎肻費禮㛰天台」云云。此不獨欲以方內之教以繩方外，且又欲以儒禮而訓神僊矣。不知彼有僊緣，緣即良媒。若董永之孝感而天帝妻之以僊女。董以天為媒，安知劉阮不以僊為媒乎？禪者或又曰：「若如子言，則宋景祐中護國寺僧明照亦見此物，照即叱曰：『山鬼伎倆，復欲魅道人耶？』言已即隱。此復云何？」余對曰：「學佛與學僊異。學僊者惟恐不得見相，學佛者惟恐著相。尚不著佛而求，矧著僊乎？雖一切不著，亦不固謂之無。此三教之道用之所以為異也。然深山窮谷之中，千年木石每為鬼物所附。其變幻詭異往往惑人，在在有之。此不可不辯，而求僊者又不可不知也。舊志所書，僊凡混淆。今為兩門，先神僊，次道士。若寒山、拾得則已書於〈聖僧志〉中，以非僊類故也。<p>神僊<p>軒轅黃帝<p>《神僊體道通鑑》云：「黃帝嘗往天台山受金液神丹。」<p>商<p>伯夷、叔齊<p>道書稱：「二子死，為九天僕射，治桐柏。」由今桐柏觀有二石像，鐫製奇古，體色溫潤。或云「王靈寶請之徽宗宮中」，然無所據。<p>周<p>彭宗<p>字法先。師杜沖真人，授丹經五千文、守一之道。嘗有神燈浮空映席，五色雲霞臨繞。能三晝夜通為一息。或自沒水底，竟日方出。若瞑目僵臥，輒一年許不動。塵委其上，積厚如❥。能以一氣誦五千文，通為兩遍。氣禁蛇虎，亦能禁㐫人，使手足不覺自拘。或使幽靈擊之。年一百五十歲，常如二十年少。周厲王丙申，太上遣僊官下迎，為太清真人，治赤城宮。<p>王喬<p>字子晉，靈王太子，好吹簫，作鳳鳴。浮丘公接以上嵩高，三十餘年後，人求之不得。偶見亘良，曰：「告我家人，七月七日待我於緱氏山。」至時，果見喬乘白鶴而去。道家稱為「右弼真人」，治桐柏山，掌吳越水旱。五代時封「元弼真君」，宋政和三年封「元應真人」，紹興庚申加號「善利廣濟真人」。台之寺院奉為護伽藍神，蓋一方土地主也。事蹟具見〈靈異考〉。<p>控鶴僊人<p>天台山元靈老君華真僊師遣第七僊子名屬仁，乘雲駕鶴遊厯武夷山，安排地僊。見張湛等各有僊分，乃遣何鳳兒往天台山取籍檢視。僊籍各有姓名，乃安排魏王而下一十三人同居此山。<p>西漢<p>茅盈<p>字叔申，少秉異操，天才頴爍。十八棄家，遇西城王君，告以玉佩金璫之法。玄迹渺邁，白日神僊，乘飛步虛、越波凌津。靈官奉從，著於民口；節旄旌旗，光耀天下。並教二弟茅固、茅衷上道，三神乘鶴，各治茅山。盈與王君俱去，到赤城玉洞，蒞司命之任，出入太微，受事太極也。<p>李奉僊<p>東蜀人，自幼不語。年十八，常欲寒栖，以避臭茹。人問之，曰：「知白守黑，道貴昏默。我師南岳公云：『吾，周靈王太子，吹笙者也。今授子朱綱之法，將升度南宮。吾師浮丘公授予，今付於子，子宜勤守；若更此生，萬刧不度。吾將為南岳司命，侍帝晨。又補桐柏真人。』」言訖遂隱，漢宣帝詔，不起。<p>東漢<p>劉晨、阮肇<p>漢永平五年，剡縣劉晨、阮肇共入天台山，迷不得返。經十三日，糧盡，饑餒殆死。遙望山上有一桃樹，大有子實。永無登路，攀緣籐葛乃得上。各噉數枚而饑止體充。復下山，持杯取水欲盥潄，見蕪青葉從山腹流出，甚鮮新；復一杯流出，有胡麻飯糝。便共沒水，逆流行二三里，得度山，出一大溪邊。有二女子姿質妙絕，見二人持杯出，❥笑曰：「劉阮二郎捉向所失流杯來。」晨、肇既不識之，緣二女子❥呼其姓，如似有舊，乃相見；而悉問：「來何晚？」因邀還家。其家銅瓦屋，西壁東壁下各有一大牀，皆施絳帳四維。帳角懸鈴，金銀交錯。牀頭各有十侍婢，敕云：「劉阮二郎經涉山岨，向雖得桃實，猶尚虛，可速作食。」食胡麻飯、山羊脯、牛肉，甚美。食畢行酒，有一羣女來，各持五三桃子，笑曰：「賀汝壻來。」酒酣作樂。暮令各就一帳宿，女就之。言聲清婉，令人忘憂，遂停半年。氣候草木是春時，百鳥啼鳴，更懷悲思，求歸甚苦。女曰：「罪使君思家，當可如何？」遂呼前來女子有三、四十人，集會奏樂，共送劉、阮，指示還路。既出，親舊零落，邑屋改異，無相識。問訊，得七世孫，傳聞上世入山，迷不得歸。至晉太元八年，總復去，不知何所。<p>王思真<p>王思真者，位為太上侍經僊郎。漢靈帝光和二年己未正月一日，太上老君降於天台山，命思真披九光之韞，書《洞玄》、《太洞》等經三十六卷，以授太極左僊公葛玄。<p>張皓<p>字文明，汝南人。漢安帝永初中，遇封衡授以《青要紫書》、《金根上經》及神丹半兩，從而戒之曰：「勤則得之，替則失之。」皓俯伏受命，入赤城山服丹行道。久之，耳能洞聽，目能徹視。常有學者迫來訪之，則或為白鶴，或為飛雲，摶空遊虛，隱沒莫見。至魏明帝太和初登真。<p>陰長生<p>受太上之命住赤城。<p>吳<p>葛僊公<p>名玄，字孝先，道士支道紀夢通玄真人從大羅天降生。十八九歲，僊道漸成，入天台赤城精思念道。遇左元放授以《九丹金液僊經》、《劾鬼秘法》、《三元真一妙經》。行持三年，廣積功效。光和二年正月朔，感太上老君敕真人徐來勤等同降於天台，授《靈寶經》三十六部，及《上清齋法》二等，并《三籙七品齋法》。今桐柏有法輪院，三真降經之處及僊公役鬼所築受誥壇存焉。又得分形萬化之術、靈感應變之法。道成，乃於天台山立壇，授道微《五岳真形圖》，曰：「吾昔受左元放先生，今付於汝。」後玉帝三頒錫命，服閣皂煉成之丹。聞僊樂嘹喨，旌幢翳天。坐八景琅輿，僊童玉女左右衛迎。白鶴繞空，冉冉而舉。位為太上玉宗太極左宮僊公。<p>晉<p>袁根、柏碩<p>剡縣人。因驅羊度赤城山，忽有石門豁然，見二女方笄，遂為室家。後謝歸，女以香囊遺之。根後羽化，碩年九十餘。見《搜神記》。<p>班孟<p>是女子，能飛行。服酒餌丹，年四百歲，色如少女。能飛行，坐虛空之中與人談語；又能入地中，初沒足，漸至腰及胷髻，良久而盡沒不見。又以指刻地，即成井，可汲；指人瓦，屋即飛。嘗取人桑果數千株，聚之如山；十餘日吹之，各還其本處如故。又能含墨水噴紙成文字，皆有意義。後入天台山僊去。事出《僊苑編珠》。或訛「大治山」云。<p>魏夫人<p>名華存，西王母降之，授以《玉清隱書》；三十餘真各歌陰歌陽歌之曲，王母為之和，上元夫人亦荅歌。王母及上元夫人、紫陽左僊公、太極僊伯、清虛王君，乃攜華存同去。東南行，俱詣天台山洞宮玉宇之下，眾真皆從王母昇還龜臺矣。<p>王玄甫<p>沛人也。同吳人鄧伯元學道於赤城，受服青精飯，吞日精丹景之法。內思洞房，積三十四年，乃內見五臟，冥夜中能書。穆帝永和元年正月十五日天帝遣羽車迎之。與鄧伯元垂雲駕龍，白日昇天，為中岳真人。<p>許邁<p>字叔玄，勾曲人也。入懸❥山，改名遠遊。服朮黃精，感太乙真人定錄茅君授上法。後移赤城，遇王世龍，受解束反行之道。服玉液朝腦精，三年之中面有童顏。後度世東宮，為地僊中品。<p>羊愔<p>兄忻為台州樂安令。遊阮郎亭，崖上有字，世傳阮肇題。愔醉亭畔，七日方醒。夢入洞遇靈英，食青靈芝，百節俱輕。自括蒼往天台一日可到，日行三四百里。<p>梁<p>徐則<p>道士徐則者，東海剡人。入縉雲山修道，太極徐真人降謂曰：「汝出八十，當為王者師，然後得道。」因廬天台山，絕粒養和，所資惟松水而已。梁武帝詔講道要，徐陵欽其風，致晉王廣召問道法。謂門人曰：「吾今年八十一，王召我，徐真人之言驗矣！」既至則辭以日時不利。至五更，寂然返真。王命❥送還天台。是日江都人或見師徒步，云得還返。至舊隱，令弟子掃一室，曰：「有客至，宜延之於此。」有頃，跨石梁而去。翌日，果柩至，方知其異。<p>唐<p>王遠知<p>天台道士也。其母夢靈鳳，有娠。僧寶誌曰：「生子當為神僊宗伯。」年七歲，日覽萬言。十五入華陽，事陶貞白，授三洞正一法。潘師正是其入室弟子，而司馬承禎則師正弟子也。遠知善易知人死生禍福，作《易總》十五卷。一日雷雨雲霧中，老人叱之曰：「汝所著書何在？上帝命吾攝六丁雷電追取。」遠知方懼，傍有衣青衣人，已捧書立矣。老人責曰：「上方禁文，自有飛天保衛；金科秘於玄都，汝何敢輙藏緗帙！」遠知對曰：「青丘之老傳授。」老人曰：「上帝敕下，汝僊品已及受度，期展四年之紀數也。又以小時誤傷一童子唇，不得白日昇天。」署少室僊伯。將行，沐浴焚香而化，年一百二十六歲。後於東海借迅風，與人飛渡至登州。<p>司馬承禎<p>字子微，洛州溫人。事潘師正，傳辟穀導引術。遍遊名山，唐武后嘗召之，未幾去。與陳子昂、王維、李白、孟浩然、賀知章、盧藏用、宋之問、王適、畢搆為「僊宗十犮」。睿宗復迎至京師，訪以治道，曰：「游心於淡，合氣於漠，與物自然而無容私焉，則天下治。」帝嘆詠曰：「廣成之言，何以加此！」辭歸天台。盧藏用指終南山曰：「此中大有佳處，何必天台？」對曰：「以僕觀之，乃仕宦之捷徑爾。」盧初隱終南，後登朝，聞言殊有慚色。女貞有名焦靜貞者，泛海詣蓬萊求師。至一山，見道者指言曰：「天台山司馬承禎名在丹臺，身居赤城，爾良師也。」靜貞既還，詣承禎求度，未幾昇天。嘗降人間，謂薛季昌曰：「司馬先生得道，高於陶都水之任，當為東華上清真人。」開元中，文靖天師與承禎赴長生殿千秋節齋。直中夜，行道畢，隔雲屏各就枕。斯須，忽聞小兒誦經聲，玲玲如金玉響。天師乃褰裳躡步而窺之，見承禎額上有小日如錢，光耀一席。逼而聽之，乃承禎腦中之聲也。天師還，謂其徒曰：「《黃庭經》云：『泥丸九真皆有房，方圓一寸處此中。』又云：『左神公子發神語。』其先生之謂乎？」一日謂弟子曰：「吾於玉霄峯東望蓬萊，有靈真降駕。今為東海小清童君、東華君所召，必須往。」俄頃化去，如蟬蛻，弟子葬其衣冠焉。時年八十有九。玄宗親撰碑文。有《修真秘旨》、《天地宮府圖》、《坐忘論》、《登真系》等書行於世。詔贈「銀清光祿大夫」，諡「正一先生」。<p>陳世安<p>京兆人。好道，遇僊，白日昇天。治小台山。見《總僊傳》。<p>謝自然<p>華陽女冠。幼而入道，慕南岳魏夫人之操。至天台從司馬子微學道後，白日僊去。事見《續僊傳》。<p>汪子華<p>字時美。三舉不第，嘆曰：「年逾不惑，不登仕版，何面目見朋友乎？」遂與顏真卿同事白雲先生張約；再師赤城先生司馬承禎。丹成道備，貞元五年白日昇天。<p>李元<p>開元間嘗遊華山採藥。忽一日騎白鹿，謂山下人曰：「我今遊天台，有三老人遮道，留之不可。」見王簡《疑僊傳》。<p>王可交<p>蘇州人。嘗棹舟入松江，中流見畫舫，有道士七人，皆玉冠霞帔。一人呼可交，與二栗，命黃衣送上岸，且令合眼。洎開眼，已失黃衣，但見峯巒中，松柏叅天。問之，乃天台山瀑布寺前也。自是不食，後挈妻子入四明山，不復出。具見〈靈異考〉。<p>許碏<p>少為進士，晚學道。常厯天台，於懸崖人不及處題曰：「許碏自峨眉山尋偃月子至此。」後插花滿頭，醉歌、昇雲而去。<p>王旻<p>不知何許人，天寶中賜號「太和先生」。有姑亦得道，年七百歲。往來天台，貌如嬰孩。見《湖海紀聞》。<p>夏侯隱<p>不知何許人。大中末遊天台，獨止一室，或露宿草樹間。每登山渡水，則閉目而睡，比至則覺。人呼睡僊。見《僊傳拾遺》。<p>月光童子<p>《巨鰲記》云：「有人誤入嵩高山，見東南大巖下石孔中，入有大宮闕，自然明燭，與日月無異。有六僊人云：『月光童子在天台，往來此中，非有道不得見。』」又見《總僊記》。<p>五代<p>呂洞賓<p>遊天台，居福聖觀，靈應事跡甚多。嘗題一絕於壁云：「青蛇遶地月徘徊，夜靜雲閑鶴未回。欲度有緣人換骨，暫留踪跡在天台。」宋紹興間，一丐者負其母，歌於市，但云：「只兩口」。既久，詢羣丐所聚，則無是人。一日到台州，出崇和門至泉井洋，擲其母於水，乃一巨瓢。跨而昇空。人方思兩口乃呂字也。<p>厲歸真<p>天台縣人也。性嗜酒，冬夏常衣單衣。妙於水墨，見屋壁即畫鵲。時人不知其得道也。以天祐三年十一月，於河中府中條山，白日沖天。告時人曰：「吾本台州府唐興縣人，有弟在彼。」脫下破布衫，服星簪、羽袂而輕舉雲中，寥寥有簫管之聲。<p>宋<p>張伯端<p>天台人，字平叔。少好學，晚傳混元之道而未備。孜孜訪問，遍厯四方。後遊蜀，遇劉海蟾授金液還丹火候之訣，乃改名用誠，號紫陽。能出陽神，自謂得形神俱妙之道。歸，以所得稡成秘訣八十一首，號《悟真篇》。後世宗之，稱為「天台僊派」。年九十九歲趺坐而化。用火燒化，得舍利千百，大者如芡實，色皆紺碧。至湻熙中，其家蚤起，見一道流踞上席而坐，叩其家事厯厯。值其孫他出而去。人以為用誠之歸云。<p>白玉蟾<p>得法於張伯端之再傳。往還天台諸山。博洽儒書，究竟禪理；出言成章，文不加點。用都天大雷之法，祈禳輒應；時言休咎，驚動聾俗。嘗墮西湖，遶尋不見。達旦則在水上，猶曛然也。後尸解於海豐縣。<p>姜僊翁<p>牧牛山谷中，夏熱，招雲覆之，旱則呼雨，多著神異。後坐化，人以其真骨塑像，見存豐饒坑廟。旱潦有禱必應。<p>沈僊翁<p>歲旱，遇人曰：「請我以瓜酒，必雨。」果如其言。子小僊翁，靈異如父，併塑於尖山廟。<p>道士<p>東漢<p>劉根<p>字君安，長安人，隱永嘉飛霞洞。嘗至天台赤城訪紫極君。見《僊家雜記》、葛洪《神僊傳》。<p>晉<p>白雲先生<p>《洞天福地》記：「靈墟乃白雲先生隱處。」《世說》載：「王右軍得筆法於白雲先生。」又按《野史辯才》云：「右軍作〈蘭亭記〉三百七十五字，始夢天台子真傳授筆訣，以「永」字為法云。」其後司馬子微亦號「白雲子」。<p>梁<p>夏馥<p>字子治，陳留人。入桐柏山，遇王真人授以黃水雲漿之法。今在洞中為明晨侍郎。見陶弘景《真誥》。<p>齊<p>褚伯玉<p>錢塘人也。年十六，家為娶。婦乘車而入，先生踰垣而出，隱於天台中峯二十年。樵人見之在重巖之下，顏色怡怡，左右惟有松屑二褁，由是遠近知之。齊高帝徵之，不起，乃移居大霍山，僊去。<p>葉法善<p>字道元，松陽人。七歲溺於江中，三年不還。父母問其故，曰：「青童引我，飲以雲漿，朝於太上，太上領而留之。」自僊府還，已有役使鬼神之術。年十五中毒殆死，見青童曰：「天台苗君飛印相救。」於是獲蘇。開元初為銀青光祿大夫鴻臚卿，封「越國公」，充景隆觀主。嘗於上元夜引玄宗於西涼府觀燈；又嘗因八月望夜與玄宗遊月宮，聆月中天樂。顯慶中，奉命修〈黃籙齋〉於天台山桐柏觀，顯跡甚多。<p>唐<p>甘泉先生<p>不知何許人。隱華頂峯，頻詔不起。開元十八年，元宗特於王屋山置臺觀以居之。<p>吳筠<p>字正節，通經義，美文詞。入嵩山，依潘師正究其術。南遊天台，觀滄海，與有名士相娛樂。明皇召問，每開陳，皆名教世務。後復步剡中，忽焚香返真。<p>賀知章<p>字季真，會稽人。按許鼎撰《通和先生祖貫碑》云：「貫學黃老，初賀監得攝生之術，負笈賣藥，數百年不死。後於天台山昇僊。」（見《高道傳．知章》）。見《唐書．隱逸傳》，亦嘗棄官入道。昇僊之說，恐未必然。<p>田虛應<p>字良逸，薛季昌以「上清大洞法」授之。潭州旱，蓬髮至，無言而雨降。久雨不止，默然岸幘而坐，即霽。元和中入天台不復出，憲宗詔，不起。神人持金爐降詔，因羽化。<p>馮惟良<p>字雲翼，師田虛應。元和中入天台，元稹聞其風而悅之。桐柏觀正一先生完葺以來，湮廢之久；惟良乃再締構，作上清室、降真堂、白雲亭、翛閑亭，遠復正一先生之迹。以三洞之道，行於江表。憲宗詔，不起。一日沐浴冠簪降庭，若有所對召。須臾陞階，遂化。<p>吳善經<p>縉雲僊都山人。年十七為道士，遍登匡廬、天台、三茅。元和甲午年八月十三羽化。詳見權德輿《大清三洞法師吳先生碑》。<p>應夷節<p>字適中，汝南人也，唐明皇開元中高士應凝之曾孫。七歲詣蘭谿靈瑞觀出家，年十三與道士籍。久之，遊天台龍虎山，受正一紫虛都功等錄。而後復受昇玄上清回車畢道，及紫文素帶藉地騰天符。且「上清大法」，自陶隱居傳王遠知，王傳潘先生，潘傳司馬煉師，司馬傳薛季昌，薛傳田良逸，田傳馮惟良，馮傳夷節也；師行之精勤，故動有神靈之助。唐武宗會昌中，就天台桐柏觀之西南，別建淨壇以居。觀察使李褒閒來問道，因奏請院額，因詔以「道元」為名。拾遺張頴撰記。公卿以師名奏聞，詔賜服號，固辭回。昭宗乾甯中，忽一日，沐浴入靜，凝神如有所待。至翌日昧爽解化。及遷神就窆，但空棺而已。<p>閭丘方遠<p>字大方，舒州宿松人也。幼而辯慧，年十九，問大丹於香林左元澤。復詣僊都山隱真巖，事劉處靜，學修真出世之術。三十四歲受法籙於天台玉霄宮；葉藏質真文秘訣盡蒙付授。而方遠守一行氣之暇，篤好子史羣書。每披卷，必一覽之不遺於心。常自言：「葛稚川、陶貞白，吾之師友也。」銓《太平經》為三十篇，備盡樞要，其聲名愈播於江淮間。唐昭宗景福二年，錢塘彭城王錢鏐深慕方遠道德，訪於餘杭大滌洞，築室宇以安之。昭宗累徵之，竟不赴召；乃降詔褒異，就頒命服，俾耀玄風，賜號「妙有大師玄同先生」。闡揚聖化，啟發蒙昧。真靈事跡顯聞吳楚，由是從而學者無遠不至。天復二年二月十四日，沐浴焚香，端拱而坐，俟亭午而化。顏色怡暢，屈伸自遂，異香芬馥，三日不散。弟子以從俗葬，舉以就棺，但空衣而尸解矣。葬於大滌洞之傍白鹿山。後有道俗於僊都山及廬山累見之，自言：「我捨大滌洞，歸隱灊山天柱源也。」<p>左玄澤<p>永嘉人，性介不隨俗。居玉霄峯二年，絕粒不語。常制《真一頌》。見《赤城志》。<p>又按《續志》載：左同仁云即前志玄澤也。師徐徵君，常遊山，經旬不返。樵者見與三虎坐。不食五穀，後尸解。見《總僊傳》。<p>陳惠虛<p>河東人，為僧居國清寺。嘗與同侶遊石橋，遇異人，自此慕道。晚歸終南山，遇一老叟遺以大丹，服之昇天而去。見《僊傳拾遺》。具見〈靈異考〉。<p>陳寡言<p>字太初，隱於玉霄峯，號曰華林。天台科法有闕遺者，拾而補之，惟傳度弟子。有劉介者就華林請教，奉几杖香火凡二十年，盡寡言之道。寡言將尸解，謂劉介曰：「當盛我以布囊，致石室中，慎勿以木為也。」又以詩示其徒曰：我本無形暫有形<#sp>偶來人世逐營營輪迴債負今還了<#sp>搔首索然歸上清<p>別有詩十篇，舊在天台道元院。<p>徐靈府<p>號默希子，錢塘天目山人。通儒學，無冀於名利。居天台雲蓋峯虎頭巖石室中凡十餘年，絕粒。久之，凝寂而化，亯年八十二。著《玄鑑》五篇，詮《通玄真經》十二篇，及撰《天台山記》、《三洞要畧》、《寒山子集序》。<p>葉藏質<p>字含象，處州松陽人，法善之裔也。詣天台馮惟良，授《三洞》經籙。於玉霄峯選勝，創道齋，號「石門山居」。日誦《道德》、《度人》二經。晚年尤精符術，請之者如織。婺州牧為邪物所撓，詣請符，至中路犯以忌穢，失之。牧親造，見案上有封箇，封檢甚固，乃前之符也。因焚香致匣捧歸，祟物遂絕。唐懿宗優詔石門山居為玉霄觀。忽命酒，召其友應夷節同飲。語及生平事，然後告以行日。及期，題於門曰：「雞鳴時去。」門人遂聞珠珮雜鼓樂聲于空中。須臾雞唱，視之，已化矣，年七十四。<p>杜光庭<p>字聖賓，號東瀛子。或云栝蒼人，為時巨儒。唐懿宗朝，與鄭雲叟賦萬言不遂，入道事天台山應夷節。嘗謂：「道法科教，自漢天師暨陸修靜撰集以來，歲月綿邈，幾將廢墜。」遂考《真誥》，條例始末，故天下羽襡永遠受其賜。鄭畋薦其文於朝，僖宗召見，賜以紫服象簡，充麟德殿文章應制。為道門領袖，當時推服。中和初，從駕興元道，遊西縣。適遇術士陳七子（名休復），灑然異之，披榛穴地，取瓢酒酌之，曰：「以此換子五臟爾。」遊成都，喜青城山白雲溪氣象盤礡，遂結茅居之。溪蓋薛昌真人飛昇之地也。一日忽謂門人曰：「吾昨夢朝上帝，以吾作岷峩主司，恐不久於世。」時後唐莊宗長興四年，年八十四歲。一旦，披法服作禮，辭天陞堂，趺坐而化。顏色溫晬，宛若其生。異香滿室，久之乃散。蜀主王建初欲大用之，為張裕所沮。賜號「廣德先生」。又欲優於名秩，以為諫議大夫，封「蔡國公」，進號「廣成先生」。<p>劉方瀛<p>天台道士，受天師劍法符籙。嘗呪水愈疾。咸通末卒。見《雲笈七籤》。<p>莫道士<p>不知何名，孫郃有〈與天台莫道士書〉。<p>劉處靜<p>自號「天台山耕人」。會昌中，與葉藏質、應夷節為林泉友。見《舊圖經》。<p>王文果<p>天台道士，有詩集一卷。見《崇文總目》。<p>化石僧<p>天台山東有洞，入十餘里有居人，市肆多賣飲食。乾符中，有遊僧入洞，經厯市中，饑甚。聞食香，買蒸餅啗之；同行一僧，服氣不食。行十餘里，出洞門，已在青州牟平縣，而食僧俄變為石。<p>金柔<p>天台道士，與刺史鄭冊為方外之友。冊見女僊三百餘人來迎，與柔共入靜室。禮拜已，揖柔向按，不令閉四門。跪拜再三，少時而逝。形體柔軟，顏色不變。後柔亦得道。<p>張雨<p>字伯雨。年二十棄家，遊天台諸山。吳人周大靜為許宗師弟子，得楊、許遺書，外史師事之，遂傳正一之法。隨王壽衍入京師吳閒閒家，師大喜焉。受七十二家符篆于虞集。嘗作〈台僊閣記〉。與薛玄卿、章心遠、毛伯玄相友善；而文字之交則虞、楊、袁、范諸君也。詩宗杜，古選類大厯間諸子；文學昌黎，而令語類漢人。引敗筆點綴木石人物，亦自賞適。作字勁健在陶貞白上。葺黃❥樓，❥藏圖史甚富。修《玄史》、《尋山志》、《山世集》、《茅山志》，因號「勾曲外史」。年七十六化。化後百餘年而所手營墓為居人所發，鋤擊陶器，裂其腦，容色如生。面貯法書二帙，發塚者取一帙示鄭太史環。太史欲併得全帙，令其人且攜書歸。置市肆橫閣扇側，雷擊一聲，失其書。歸視，腦亦完好；書二帙仍在其前，驚掩之。<p>朱霄外<p>郡人，居天台崇道觀，有題梁云：「吳越兩街道統．天台道門威儀．棲真明德太師．通玄先生．正一天師．特進檢校太傅．守太保．上柱國．吳郡開國公．食邑一千五百戶朱霄外建」。<p>宋<p>王茂端<p>行「上清大洞法」，通真達靈，事驗甚著。養母至百歲，自年九十八清健不衰，人呼為「靈寶」。其弟契真亦行大洞法，號「小靈寶」。所著《靈寶教法秘籙》十卷，留桐柏觀。<p>張無夢<p>字靈隱，號鴻濛子，與种放、劉海蟾結為方外友。事陳希夷先生，多得微旨。久之，遊天台，登赤城。廬於瓊臺觀，行赤松導引、安期還丹之法。居十餘載，詠修煉事，題曰《還元篇》。夏英公獻于真宗，召對，令講《易》，即說謙卦曰：「方大有之時，宜守之以謙。」除著作郎，不受。復召講《還元篇》，曰：「國猶身也，心無為則氣和，氣和則萬寶結矣；心有為則氣亂，氣亂則英華散矣。此還元之大旨也。」上以歌一闋賜之。還山，令台州給著作郎俸以養老。有黃白術，秘而不言。居瓊臺又十餘年，後到金陵。九十九歲終，經三日，頂中有白氣勃勃然，出高三尺；肢體柔軟，指甲不青，心胷尚煖。有《瓊臺詩集》行世。<p>皇甫坦<p>字履道，遇朱桃椎真人，頂有珠光。顯仁太后目疾，夢見坦能醫。坦南遊，后令人物色得之，目明。甄踊而行，為布氣，即釋踊。留一扇，禁中患瘧者用之皆驗。平都山柏枯二十年矣，呵氣再榮。凡四赴召命，靈跡甚著。隆興中遊天台，會康壽殿產靈芝，遣兩府傳宣撫問於天台山，賜沉香二百兩。至乾道初，方遊武當，後還青城；拱手垂足，坐繩牀而化，三日不欹。將窆，天燈下燭，僊鶴盤旋。<p>陳景元<p>字大靈，號碧虛子。遊天台，遇張無夢授秘術。宋神宗詔開講，賜左右街道錄及師號。所居以道儒醫書為齋館而區別之。所役二奴曰「黃精」、「枸杞」，馴而不狡。王安石、王珪直與之遊。善正書，祖述《樂毅論》、《黃庭經》，下逮歐陽詢《化度寺碑》。年七十，沐浴改衣，作韻語云：「昔之委和，今之蛻質；非化非生，復吾真宅。」長嘯一聲，正坐而逝。所著《道德經註》、《老氏藏室纂微》、《莊子註》、《高士傳》百卷、《大洞經集註》、《度人經傳》、文集二十卷。<p>張契真<p>字齊一，錢塘人也。性沉默，聲利不容於心；惟嗜文，善草❥、弈棋。幼從胡法師遊赤城，時朱天師居天台，目而器之。以其有青骨方瞳，度為道士。又受〈正一盟威靈寶法錄〉於樊先生，由是紫蕋玉笈之書無不厯覽，名振江湖。錢忠懿王俾總三錄齋事，宋太宗命醮；賜紫衣已，命刊正道書，賜號「元靜大師」。真宗景德三年正月十一日夜，髣髴見朱衣吏持符而至，曰：「奉命張契真宜速淨穢，往彼職事。」二十三日沐浴訖，泊然返真。翼日遷神，肢體柔軟，流汗被面。火化得青黑色珠，《步虛經》云：「舍利耀金姿，龍駕欻來迎。」是也。<p>毛洞元<p>不知何許人，隱蓮華峯石湖，范叅政有詩贈之。<p>張雲友<p>邑人，元明宮道士。白玉蟾以其有僊風道骨，勸往瓊臺卓菴。張亦師事玉蟾，得其道要。<p>祝通玄<p>桐柏觀道士，專事修煉。所著〈修真〉詩五首，在桐柏觀。<p>元<p>王中立<p>邑人，字定民，號足菴，為桐柏觀道士。母初生時，夜夢乘白鶴者止于庭。生而好清淨，讀書頴悟，住持杭之西太一宮，潛心教典。宋理宗朝，寵錫優渥，元賜「仁靖純素真人」。有語錄藏于桐柏宮，史孝祥為之序。<p>曹法師<p>居溪南大路旁，曰「大路曹氏」，其族元季嘗繁衍焉。法師壯年為狐婦所惑，去桐柏觀為道士，三年無所得。乃往謁張真人，盡通其法。回至杭，適大旱，禱雨無應。法師書片紙粘背上曰：「雨出賣。」官聞之，命往吳山。行事用一大甕盛水，燒磚投其中。青天轟雷一聲，四神將立左右曰：「上蒼主旱，雨不可求。」法師曰：「權借太湖三尺水。」須臾，陰雲四合，黑霧漫空，大雨如注，平地尺餘。頃之開霽，視簷下水，悉有鮮魚薀草，太湖果乾三尺。諸司厚貺皆不受。居家除淫祠、伐妖樹、滅邪魔、救疾苦、禱雨祈晴，厥應如響。年七十餘終。今有法劒、藥磨存焉。
。
<juan>天台山方外志卷第十<p>隱士考第十一<p>台州古屬越地，自漢萌芽，僅號東南一尉，後漢始稱縣，吳始稱郡。即自唐以前頗號僻左，為天下者，戰爭所不取、干戈所不及；矧山水幽清、林木深邃、人烟僻絕、僊聖幽棲？以故遯世無悶之士，不事王侯之賓，或梯山航海以孤征，或挈家攜朋而至止；飲啄林泉，棲遲人外。汙言本所不聞，何須洗耳？烟霞終日屬目，故自陶情。然有天地閉塞時、命大謬而隱者，有刻意尚行、離世異俗而隱者。始晦終顯，雖自繫乎人情；遠志小草，亦難逃於物論。噫！世稱高士，所以不多指也。<p>隱士<p>漢<p>高察<p>隱居佛隴之北、白沙之西。有坡陀小嶺，至今呼為察嶺。見神雝山圖。<p>晉<p>褚世標<p>義熙中隱士曇猷，身留赤城山室，顏貌如生平，而舉體綠色。世標登山獨得見之，他欲觀者輙為雲霧所蔽，則知標亦有道士也。<p>齊<p>顧歡<p>鹽官人。字景怡。年二十隱居天台，開館授徒。母亡，廬墓讀詩，至「哀哀父母，生我劬勞」，輒執書慟哭，學者廢〈蓼莪篇〉。台人或病疫，以問歡，歡曰：「汝家有書否？」答曰：「止有《孝經》三章。」歡曰：「此益善！可取〈仲尼章〉置枕上。」如其言，果瘥。人問其故？曰：「善禳惡，正勝邪，此所以瘥。」高帝累召不起。詳見《赤城志》及本傳。<p>杜京產<p>鹽官人，顧歡招之，同隱歡嶴。今招隱峯是其遺跡。<p>褚伯玉<p>字元璩，錢塘人。少有隱操，居瀑布山三十年。初伯玉家為娶，婦乘車入門，伯玉踰墻而去。見《僊苑編珠》。高帝詔，不起；敕於剡白石山立大館，舍之。徐靈府《山記》又云：「居桐柏觀小嶺，年百歲餘。」未知孰是？<p>梁<p>庾肩吾<p>字子慎，新野人，信之父。隱居天台，故其所著〈哀江南賦〉題曰：「少微真人，天台逸民。」見《一統志》。<p>唐<p>張濆<p>天台隱士。喻鳧贈詩有「道高天子問，名重四方招」之句。王正白集亦有〈憶台州張處士〉詩。<p>鄭隱君<p>白居易有〈贈天台鄭隱君〉詩。<p>五代<p>鍾隱<p>字晦叔，天台人。少清悟，不嬰俗事，好肥遁自處。嘗卜居閑曠，結茅屋以養怡和之氣。好畫花竹禽鳥以自娛，精絕時無倫擬者。<p>宋<p>賈嗣業<p>字元濟。篤厚長者，朋友有不善者，必私戒之。嘗以舍法貢試，而正貢者以小罰有礙，次當嗣業。久之，貢者不行。人謂嗣業何不治裝，乃笑曰：「貢小事也，彼已徧謝州縣親識，我可奪之耶？」往見貢者，勸之行。嗣業卒不貢，隱居讀書。子偉、孫涉大顯。<p>周敬孫<p>天台人。師事金華王柏，受性理之學。嘗著《易象占》、《尚書補遺》、《春秋類例》。遊太學不仕。<p>曹淇<p>字元圭，號霞寓翁。與郡人楊玨、陳天瑞、車若水、黃超然為友。倡明正學於上蔡書院，台之儒風一時為盛。有《訓兒錄》藏於家。<p>王賁<p>字蘊文，介持有守，鄉俗化之。王實翁剙上蔡書院，賁具古冠服來謁。及魯齋歸，乃敦請代領其事。既卒，無以殮，門人爭經理其喪。至葬，道有兩岐，一大而遠，一狹而近。門人請其婦，婦曰：「先夫平日不肻由徑，不可違其志。」聞者歎曰：「有是婦哉！君之德益彰矣！」<p>陳休<p>臨海人，太學進士。隱桐柏山養母。自號休休子。撰〈桐柏觀莊田記〉。<p>孫巖<p>同陳休隱居桐柏山，號雲壑布衣。徐竹溪大受有詩贈之。<p>鮑嶷<p>天台居士，撰〈重修老君廟記〉。<p>元<p>楊叔和<p>幼度弟。漁獵諸史，好禮賢士。宋末，元人逮宋諸王孫甚棘；趙文敏公孟頫聞其名而避兵焉，乃館而庇之。後謝書云：「向時託庇萬間獲殘喘，以有今日，何刻敢忘？叔高令兄，想益康健。」見《停雲帖》及程篁墩、吳匏菴文集。<p>杜本<p>字伯原，其先居京兆，後徙天台。為人湛靜寡欲，與人交，尤篤於義。天文、地理、律厯、度數，靡不通究。尤工篆❥。所著有《四經表義》、《六書通編》、《十原》等書。學者稱為「清碧先生」。至正三年，右丞相脫脫以隱士薦，召為國史編修；稱疾固辭，致書於丞相曰：「以萬事合為一理，以萬民合為一心，以千載合為一日，以四海合為一家，則可言制禮作樂而躋五帝三王之盛矣。」遂不行。卒年七十五。<p>舒岳祥<p>天台人，以文學師表一代，奉化戴表元從之受業。大德間，表元為東南大家，祥竟不顯。<p>陶宗儀<p>字九成，天台人。博物洽聞，明於處世。至元間避地於松江之華亭林，力耕以給食。雅好著述，雖在❥畝，恆以筆硯自隨。嘗預置一甕於牖間，遇有所得輙書以投其中。久之，取次成帙，名《南村輟耕錄》，行於世。<p>於谷遂<p>治書。其學出於黃巖車若水。<p>許嗣<p>字繼可，號得靜山人。善吟咏，有詩集藏於家。黃縉序謂：「清高而不失之迂，平實而不近乎理。」<p>曹文炳<p>字君煥，號霞間老人。篤厚任真，不事表暴。邑令佟復以儒學訓導薦之，不肻就。年七十，以壽終，有《霞間藁》藏於家。<p>曹文晦<p>字輝伯，君煥弟。少從兄學，頴悟多識；而雅尚蕭散，好以吟咏陶寫性情。時鄞邑尹許廣大以其縣之儒學教諭薦，遣使致聘，辭不赴。築室讀書，號「新山道人」，有詩藳藏於家。詩在元台人特為首稱，大有情致，夏赤城序其藳。<p>曹一介<p>字筠軒，東林人。讀書博古，好義輕財，鄉人尊之。有《友竹藁》藏於家。<p>聞達熙<p>太平人，字子和；弟達頤，字子齊；俱通書經。子和能醫，好賓客。時祕書少監泰不華以長山教諭薦兄弟，辭不赴，終於家。<p>丁夢松<p>字仁仲，通書史大義。性耿直，不能曲意狥物。家業頗裕。至正丙申值旱荒，濟窘乏者數十家，葬族喪者六，嫁孤女二。方國珍強為偽官，飲藥卒。<p>曹榕<p>字懋夫，君煥子，因繼周姓，居烏崗。為人倜儻，有大志，詩書子史皆究其源委。善吟詠，號為「烏崗居士」。有詩集藏於家。<p>汪謇生<p>字本真，居大豁山下，隱居教授。性簡率，不事修飾，能急於義。其姑嫁周氏，遭大疫，家人逃避；本真獨往視，供湯藥。經二旬，病愈，始已，其行義類如此。嘗扁其所居室曰「采薇山舍」，所為詩文失傳。<p>奚國賢<p>字彥光，靈溪人。明《易經》，教授鄉里。性純謹言，若不出口。蚤喪父，事母，竭產奉養。絕利欲，甘淡泊。時值驛騷，杜門不出，布衣蔬食，晏如也。自號虗白山人。以壽終。所著詩文有《溪齋墨藳》藏於家。<p>聞集大<p>弟雋大，俱以詩名。見《新山藳》。<p>潘和道<p>名順藏。性❥悟，行剛，善吟詠。知兵事，劉基薦之；以疾辭，遁華頂峯。捐資建寺，築雲山一覽亭以自適。有《竹坡藁》藏於家。<p>國朝<p>周應顯<p>字伯煥，歡谷人，自號靈墟山人。善吟詠，放情山水。其父為人所害，散財復讐，方正學作〈復讐序〉。洪武中薦，不起。有《靈墟集》藏於家。<p>嚴艮<p>字止山。治書，性湻朴有守。至元間屢舉，不起。開館授徒。洪武中，以壽終於家。<p>楊偉生<p>名公俊，繼可從子。性溫厚，讀書尚義。其子姪承家教，皆登顯宦。晚年退居，築圃植花，號「老圃」。宋學士景濂為記《翰苑》，桂彥良諸名公皆作詩文寄贈。其自有詩藳藏於家，名《老圃集》。<p>裘光大<p>字明遠。弟光啟，字清遠。人物修偉，雅尚儒術。初聚居縣郭，元丙申罹寇燹後，明遠徙居虎蹲巖；清遠析居玉湖，去母十里許，扁其居曰「陟望」。事親克孝，母寡居，屏去簪珥不御，惟戴柏葉一枝。母亡，種柏成林以表其思，因名其地為柏谷。<p>夏應剛<p>字伯忠，事親至孝。洪武間辟，不起。見〈檢討遂行狀〉。<p>嚴貞可<p>隱居教授，嘗辭徵辟，鄉人敬之。年踰大耋以終，祀鄉賢。<p>曹宜約<p>字以禮，年四十始知讀書。繹義理有古人風致，自邑大夫以下無弗禮重。嘗修《天台志》藏於家。<p>丁彥俊<p>名天良。性頴悟，不事表暴，放情山水，間以琴書自娛。與葉兌諸君為友，兌上「一綱三目」於金陵，彥俊餞之，謂曰：「宋儒以三傑四皓未若董公為至人。」世謂兌决志弗仕實彥俊一言贊之。<p>趙同條<p>字克楊。性簡重，不妄與人；篤精理學，兼通術數。善咏，自號「霞城病叟」。<p>嚴漢英<p>能詩，號樵雲。<p>賈富<p>字守信。隱居授徒，夏都憲塤，其弟子也。因居上皇里，自號羲皇上人。<p>魯崇吉<p>名昇，魯都憲穆之長子。性資渾厚，有長者之風。六經子史靡不淹貫，而尤精於詩；百家技藝莫不講求，而尤工於琴。自號養性先生。<p>陳宏<p>字廷受，號竹窗。善吟詠，有詩載《赤城集》。<p>夏智<p>字大慧，工詩文，德學重於鄉。天順間，本府舉修實錄須知，獨稱耆儒。有《松隱集》。<p>許載<p>字崇厚，號墨湖居士。善詩，有〈梅莊十詠〉傳於世。<p>賈恆<p>字一之，號白齋。工於詩，有《白齋藁》藏於家。<p>王宗元<p>字子春，玩味五經，究濂洛諸書，尤精理數之學。學校孔天胤造其閭，題曰「園林貞素」。所著有《定性書》、《洪範數》、《西軒藳》，祀鄉賢。<p>賀允中<p>字子忱，上蔡人，叅政。紹興初寓居萬年寺西，後徙臨海。宅墓在縣東一都。<p>趙士佇<p>宋宗室周王玄儼玄孫，普安郡王仲銘之子。南渡寓天台，子不悖、孫善恢俱襲修武爵，曾孫汝涇登第。<p>趙不柔<p>字正之，安康郡王之子。每悼其父死靖康之難，不樂仕進。秦檜當國，招之不出。官承議，判潮州。紹興初，避地天台。<p>李彚<p>字推之，覃懷人。紹興九年判台州，因寓家於此。嘗撰〈九天僕射祠記〉。<p>汪藻<p>字彥章，新安人，官翰林顯謨閣學士。建炎中避地天台。有道中詩，見《天台續集》。有《浮溪集》行於世。<p>王銍<p>字性之，汝陰人，自號雪溪居士。官樞密院編修，獲罪秦相，避地天台。有文集行於世。<p>陸淞<p>字子逸，會稽人，左丞相佃之孫。紹興間建秘書閣省，淞與校勘之職，宰天台，遂家焉。有《樂府集》行於世。<p>季可<p>字思可，龍泉人。寶祐進士，遷戶部侍郎。退居天台，作堂雷馬山讀書。號隱怪，有文集。<p>元<p>孔吉祥<p>為本縣僧綱，因寓家焉。子安普登第。<p>卜元吉<p>河西唐兀氏，為吉祥贅壻，寓家天台。鄉試副榜舉人，任慶元路翁州書院山長。入皇朝，以故官起授。<p>泰不華<p>白野人。父塔不台，為台州錄事判官，遂居於天台。不華家貧，好讀書。年十七，鄉試第一，中進士，累官禮部尚書。後招捕方國珍遇害。華為人尚氣節，不隨俗浮沉。善篆❥，嘗重《復古編》，攷正訛字。見《統志》。<p>僑寓<p>梁<p>沈約<p>字休文。陳時征虜將軍，永平中棄官，乞為道士，來憇桐柏。見剡縣金庭觀石刻。<p>唐<p>王展<p>不知何所人，寓天台。項斯有〈懷王展〉詩云：「赤城山下寺，無計得相隨。」嘗撰〈白郎巖記〉。<p>項斯<p>字子遷，江東人。會昌中進士，為丹徒尉。清奇雅正，尤工於詩。楊敬之嘗贈詩云：幾度見詩詩總好<#sp>及觀標格勝於詩平生不解藏人善<#sp>到處逢人說項斯<p>後遊天台，因家焉。<p>曹唐<p>不知何許人，字堯賓，寓天台。以能詩名，後為荊湘從事，賦〈桃源〉詩，膾炙人口。<p>周朴<p>泉州人，寓天台。後黃巢亂，不屈，死。<p>奚承芳<p>甯國人。父敬章，咸通間刺台州。後承芳襲父爵。天祐中，朱梁革命，棄職，寓居邑之靈溪。<p>宋<p>成大亨<p>字正仲，河間人。元符三年，官左朝散大夫、直秘閣。紹興初，寓天台。<p>桑莊<p>字公肅，高郵人，官知柳州。紹興初寓天台，有《茹芝廣覽》三百卷藏於家。<p>錢徽之<p>錢塘人，忠肅公錢端禮從弟。官朝議大夫，知崇慶府。紹興初，父稔守台州，因寓天台。<p>錢厚之<p>字德載，錢塘人，忠懿王之孫。罷邑暨陽，築室大隱峯下，王銍為記。<p>曹勛<p>字功顯，汴梁人，官節度使。紹興間，奉詔詣金，迎徽廟梓宮南還。竣事言還，乞身奉祠，諡忠靖。提舉桐柏崇道壽昌觀，因寓天台。<p>范宗尹<p>襄陽人。高宗時累官右僕射，出知溫州，退居天台。<p>神明考第十二<p>夫神之為言，伸也；鬼之為言，歸也。人死精神不磨，伸者為神，屈者為鬼。儒者云鬼神者，二氣之良能，非關人死為之。佛說陰陽二氣之間，六道輪迴不息。今之為人矣，安知死而不為天、為鬼、為畜、為獄乎？今之為神矣，安知死而不為天、為人乎？蓋形有聚散，識無泯滅；隨業播遷，初無定體。又微妙不測之謂神，此又六道中至靈者之總稱，如曰人神、天神、龍神。以至畜類，亦有至神之不可測者。若天台山君，僊之神也；關聖真君，天之神也；惠澤龍王，龍之神也。餘以類推，以至事事物物皆有主執之神。如《華嚴經》說：「主山神、主海神、泉源河沼等神，皆入不思議解脫法門。」此又神之至神，所謂菩薩神、佛神者也。天台山神祀，舊志所稱至夥，不無邪正之淆。孔子曰：「非其鬼祭之，諂也。」今之所取，但典實可稽及效靈於伽藍福地者而已。余非神人，又烏能盡知所祀者邪耶？正耶？有耶？無耶？<p>護法伽藍<p>玄弼真君<p>周王喬，字子晉，靈王太子，事見〈神僊考〉。五代時封「玄弼真君」，宋政和三年封「玄應真人」，掌吳越水火。既為吳越土地之主，故台之屬郡梵宇，皆嚴事之，以為護伽藍神。今畧錄靈異事蹟，以彰崇事非虛。<p>晉曇猷尊者，初到石橋，思欲度方廣。見一人龐眉皓髮，問師所之，師具答意。老人曰：「君生死身，何可得去？吾是山神，故相告爾。」師乃退。《靈異錄》<p>後唐同光中，時夏亢陽，福田寺住僧告從禮禪師曰：「將營羅漢齋，奈何園蔬枯悴，請闍黎為祈禱。」禮曰：「但焚香於真君。」時主事向僊祠而咒曰：「上座要雨以滋枯悴。」至夜，雲起雨霏，三日而止。又僧㕑闕用水槽，山上有赤樹中用，來白於禮，禮曰：「某同真君道去。」但庀徒具器以伺之，無何，大風卒起，曳仆其樹。<p>五代時，玄弼真君見夢於僧，曰：「韶國師是智者，起法堂都料螺溪淨光大師是放生會首，堂中眾僧是所放魚。」《二師口義》<p>宋元豐初，永嘉忠法師遣門人掃荊溪大師塔。草棘荒蕪不能辯，即案〈梁氏碑〉「去大師瑩兆百步」尋識之。其龕已空，惟乳香一塊耳。夜夢玄弼真君謂曰：「昨者天神遣多人取全身去也，不須猶豫。」《荊溪傳》<p>傳燈述曰：周靈王太子晉，生為神僊，死而魂為天台山神，掌吳越水火，司命一方。又能皈依三寶，作蘭若護法之主。靈應事蹟可考典籍者五。其陰翔顯佑，神妙不測，則無處而不顯，無時而不在，又不啻如此。故台山僧寺，凡為民間之侵漁者，而山神輒能致禍。台民以此為戒，而卒不敢妄為。既其有功德於伽藍福地若此，而叢林之嚴祀虔奉宜矣。<p>關王菩薩<p>〈玉泉碑〉云：天台大師初至荊州當陽縣玉泉山，望湘漳山色堆藍，欲卜請以為道塲。意嫌迫隘，遂上金龍池北百餘步，有一大木婆娑偃蓋，中虗如庵，乃於其處入定。一日，天地晦暝，風雨號怒，妖怪殊形，倐忽千變。有巨蟒長十餘丈，張口內向；陰魔列陣，砲矢如雨。經一七日了無懼色。師憫之曰：「汝所為者，生死眾業，貪著餘福，不自悲悔？」言訖，眾妖俱滅。其夕雲開月明，見二人，威儀如王，長者美髯而豐厚，少者冠明而秀發。前致敬曰：「予即關羽。漢末紛亂，九州瓜裂。曹操不仁，孫權自保。予義臣蜀漢，期復帝室。時事相違，有志不遂。死有餘烈，得王此山。大德聖師何枉神足？」師曰：「欲於此地建立道塲，以報生身之德耳。」神曰：「願哀憫我愚，特垂攝受。此去一舍，山如覆船，其土深厚。弟子當與子平建寺、化供，護持佛法。願師安禪七日，以須其成。」師既出定，見湫潭千尺化為平址；棟宇煥麗，巧奪人目。神運鬼工，其速若是。師領眾入居，晝夜演法。一日，神白師曰：「弟子今日獲聞出世間法，願洗心易念，求受皈戒，永為菩提之本。」師即秉爐，授以五戒。於是凡台教伽藍，莫不祀為護法之神。<p>傳燈述曰：按《三國志通俗演義》，請關公之靈，師於玉泉山普靜禪師。余竊原之，其謬處有三：蓋佛法自漢明帝時始入震旦國，當時惟長安稍習之，吳之闞澤僅能言之，而蜀之君臣皆不知有佛教；而云關聖與普靜為鄉人久習知之，其謬一也。玉泉有寺，始於智者。隋文帝賜額，舊為一音，改為玉泉，故知三國時無玉泉寺；而云「於玉泉山師普靜」，其謬二也。既有此僧為關聖所歸，必道德隆厚，古今傳聞；今遍考僧傳，不見所載，其謬三也。況《三國志傳》原無此說，蓋野史小說多好為附會，見有關聖歸依盛事，既不可以隋朝之智者以預三國之時事，故以「普」易「智」，以「靜」易「顗」。蓋天台大師諱智顗，「顗」即「靜」義故也。畧錄靈異事蹟，以彰神之景貺。<p>百松先師於嘉靖甲子先一年欲往化台南，舟次於越，夢關王告曰：「師緣未至，宜速返。」次日果得喉疾而歸。至次年，台州道俗請師建講，師以前夢不欲行。夜復夢，王告曰：「緣今已至，請師行，吾當護師。」由是台南一境望風服化。馮司成撰〈百松塔銘〉。<p>萬厯五年，月亭大師講《華嚴疏鈔》於黃巖之大中菴。先演玄談，至判教，與台宗稍有相忤。茶頭僧圓隴見關王於茶鐺中，舞大刀躍怒而出。須臾，講堂俱成煨燼。虞職方〈楞嚴玄義序〉<p>象先法師，因訪鹽官遺蹟，駐錫覺皇。俄遘重疾，將不起。恍見雲長公授以良劑，語之曰：「汝至人也，請廣玄規，以醒末俗。」病尋愈。<p>龍神<p>惠澤龍君<p>舊名惠濟，在石梁之下。其龍甚靈，每遇歲旱致禱。就曇花亭行禮，從高俯瞰則乖肅敬。宋嘉泰元年，邑令丁大榮建佇真亭於潭側，以為祈禱之所。是年五月旱禱，有異黿出現，甘雨均洽。遂上其事，賜龍君額曰「惠澤祠」。四年，忽潭水湧出金銀藏錢，圓徑六寸，文曰「太平通寶」，實宋太宗賜以賚予道者自詢者也。僧徒分攫，則青蛇驅逐；樵牧探取，則墜石塞穴。乃白于縣，命之還潭。俞建有記。<p>靈澤孚濟龍侯<p>蒼山靈澤潭，在縣東四十里第五都。三潭列其下，深廣瑩徹，其龍最靈。嘉泰元年禱雨，見異龍，遂得雨。縣上於朝，賜龍君額曰「靈澤」。景定間旱，禱輙應，封「靈澤孚濟侯」。<p>河胤潭龍君<p>在縣西七十里三十六都。其山高峻，朝暮上下雲雨，靈應甚多，人敬事之。<p>百丈潭龍君<p>在瓊臺雙闕間。翠蔓蒙絡，水聲潀然。盤澗繞麓，出為靈溪，其龍甚靈。<p>石墠潭龍君<p>在縣東五十里四都。靈澤轉東十里許，小溪亂石中，停膏蓄黛，水深無底，其龍極靈。<p>瀑布潭龍君<p>在縣西南三十里二十三都無相院側，一名戲龍。<p>蟹渚潭龍君<p>在縣東南十里八都響巖上。其中有禱輒響應，今久湮沒。<p>巧尖潭龍君<p>在縣南十五里二十三都，其龍最靈。<p>繫船巖龍君<p>在螺溪之上，有龍居之，禱輒響應。<p>葛閬龍君<p>在長壽寺前山下，有龍君祠，禱即響應。<p>土谷神祇<p>韋卿山神<p>廟在縣北六里十二都臥佛巖側，祀韋卿山神，世所謂登壇五百大神也。有僧曇猷，晉太元中居赤城巖室；屢遣虎狼怖之，猷自若。一日神告曰：「法師威德嚴重，願推此相奉；弟子更卜所託。」猷曰：「君何人居此？欲移何處？」曰：「弟子夏帝之子，名朱欹正，居此二千餘年。今章安縣寒石山是家舅所治，且往寄憇。」臨去，遺香三奩，鳴❥皷角而去。《圖經》云：「號登壇大神。今臥佛側亦有祠焉。歲久廟廢，後乃續附。今徙赤城寺中，廟基五百大神居之，亦號赤城名。廟神最靈，遇旱，官民祈禱，能致雲雨。今廟存焉。」按此，則韋卿山神、五百大神，乃二神也。<p>五百大神<p>見前。<p>白鶴大帝<p>廟在縣北二里九都，俗名白鶴廟。舊傳石間有巨蹟，鄉人神之，遂立廟，奉本郡靈康顯佑廣惠威烈王，宋閣學之瑞宋公記，今亡。紹興四年，縣令潘晉孫命子繼先篆「神蹟石」三字為碑。台之境內，在處有祠，祠之顯靈，莫如本邑。祀下朱、葉二神亦多號靈。按《赤城志》：白鶴山祠東漢趙炳。炳，東陽人，能越方，善呪禁。與閩人徐登遇於烏傷溪上，各試其術，以起人疾。登死，炳入章安，神幻事甚眾，為章安令華表所害。世傳其屍泝流至於臨海東南二十里白鶴山，故祠之，以登侑食。宋屢賜封號，元泰間易封「顯靈忠烈昭德仁濟王」。宋慈雲大師主東掖，山有白鶴廟，居民甚神之。師與授戒，改祭為齋，神與居民皆聽命焉，乃為著野廟誌以戒之。至今台民饗白鶴皆以蔬麵，蓋始於此。<p>三王<p>謂夏禹王、白王、響王。宋賈觀察自越奉夏禹王香火，擬祠石壁嶺上；俄風雨雷電大作，因移松溪建廟。後賈秘書又於越奉白王、響王焉。白王乃隋煬帝子，封於白，故名。響王乃會稽山土神，㫄有五里溪奧。<p>平水大王<p>西晉周清以行賈往來台、溫，俗呼「周七郎」。娶臨海林氏女，俄乘杵化龍，與女皆不見。後有人遇之於彭公嶼者。宋祥符九年以顯異於溫，錫封為「平水大王」。<p>劉將軍<p>晉黎護將軍劉玄，捨宅為闡法寺，寺徙溪南。後人即其舊址立祠以祀。<p>梁昭明太子<p>廟在縣一百一十里三十七都，輔龍山神即梁太子統，頗着靈異。案舊志：梁太清末，侯景作亂，陳覇先兵起，統避地至此。後人祀之，因以得名。<p>姜僊翁<p>舊志：吳時有姜姓者，名綱三，能致雲雨。死後肉身不腐，供奉于廟，號曰「僊翁」。遇旱祈禱有應，名豐饒坑廟，在縣西北三十五里三十一都。<p>亞父僊王<p>舊志：有神夕自海乘石船至，土人聞如萬騎之聲。黎明視之，見石船在山腰，有石帽覆一銅像，遂立祠祀之。祈禱甚靈驗，廟在縣西南八十里三十三都。<p>應澤明王<p>神名江白郎。唐長慶間縣令白余豐祈雨靈應，進士王展作記。五代周顯德間賜令封，宣和二年重新廟貌。在縣西北三十里十四都。<p>護國感應顯慶王<p>廟在縣西二十里十三都，宋乾道八年建，元朝受封。<p>支明夫人<p>廟在石壁嶺東，周顯德二年建。神本婦人，曩常見恠，配以支明龍王，遂釋。<p>孚濟王<p>廟在明巖山，宋宣和間建。初鄉人定基于濟溪，黎明將建；一夜為蟻移木于其地。眾異之，遂建廟，因名蟻慕廟。<p>廣濟王<p>廟在縣西五十里三十一都，渭溪先生厲仲亨景德中遊學古汴，奉香火祀之。<p>周神<p>周凱，字公武，世居臨海之橫陽。生而雄偉，身長八尺餘，髮垂至地。喜擊劒，能左右射。博聞強記，躬耕以養父母。與陸機兄弟入洛，張華薦之。凱知晉室將亂，獨辭不就。永康中，三江逆流，邑將陸沉。凱援弓發矢，衝潮而入，水忽裂開。電光中見凱乘白龍東去。光化末天台大饑，凱化形為商，載米貸人。已而投杖於江，變成赤龍，騎而昇天。<p>岳武穆王<p>岳飛，字鵬舉。力戰圖復中原，秦檜主和議，促召班師。其部曲自相攻發，矯詔殺飛父子。飛死為神，居天台第一峯，秦檜受諸苦楚。楊維楨樂府詩云：生兮人之英<#sp>死兮厲之靈萬八千丈兮華之頂<#sp>帝命我兮司陰刑<p>花神<p>杜鵑花之神也。外國僧自天台鉢盂中，以藥養其根，來種鶴林。人或窺見女子紅裳艷麗遊於樹下。殷七七能開非時之花，女子謂七七曰：「欲開此花乎？吾為上帝所命，下司此花，在人間已逾百年，非久即歸閬苑去。今與道者共開之。」來日花果盛開，如春夏間。數日，花俄不見，亦無落花在地。
。
<juan>天台山方外志卷第十一<p>金湯考第十三<p>嘗謂聖人之設化於世間也，其猶醫師之處方藥乎！蓋人之病也，有淺深之分；藥之品也，有貴賤之異；故醫之師也，有僊凡之別。淺病者四百四病也，深病者死生大患也。賤藥者金石草木也，貴藥者九轉還丹也。世之凡醫，惟知用凡藥以醫淺病；若僊醫者，以僊丹治之，非惟愈病延年，又得長生不死。但世人嗜利欲者多，尚清虛者少。見張仲景、王叔和，或見禮以過勤；逢韋老師、孫思❥，或詬辱而至極者亦有之也。苟非有力大人為之左右，將使逐其師、坑其徒而焚其書矣！不忠不孝，非禮非義，非淺病之謂乎？三綱五常，非凡藥之謂乎？死生哀慽，非深病之謂乎？常樂我淨，非僊丹之謂乎？僊醫者，非如來之謂乎？《清淨法行經》云：「我遣三聖化彼真丹。月光菩薩彼稱顏回，光淨菩薩彼稱仲尼，迦葉菩薩彼稱老子。」先以世法而開導之，則孔老皆僊醫也；第對淺病者言之，為凡醫耳。何獨人乎？即綱常之法，在有道者觀之，未嘗異乎佛法。故《法華經》說，得法華三昧者，一切治世語言、資生業等，皆順正法，皆與實相不相違背。第對治世間病；且云世間法也。故世間法只治世間病，若出世間法者，能治死生之大患，又能治世間之淺病也。如佛之化俗五戒，仁者不殺，義者不盜，禮者不婬，智者不飲，信者不妄。五常行而三綱正，孰謂佛法不兼儒法乎？惟其出世間之法，將以昇濟神明，復還大覺，非夫積以歲月工夫，凝心禪定，專其慧照，則死生根本不能遏絕。故如來首嚴之以戒律。於不殺也，豈獨遠庖廚、離聞見？即殺機亦所當斷也。於不盜也，豈惟不與取一針草？雖盜心亦所當滅也。於不婬也，豈惟遠邪正男女色？雖婬機亦所當寂也。於不妄也，豈惟言有信、離綺飾？雖妄機亦所當盡也。如此之戒，必出家者之能事，有家累者非其分矣。蓋出家之戒，必使輕重俱斷，皎若冰霜，禪定智慧自然發現。經云「戒能生定，定能生慧」，此之謂也。是以拜辭父母，捐棄妻子，剃除鬚髮，不事飾好，非背恩也，將以昇濟二親於道德也；非絕後也，將以紹隆法王之覺胤也；非毀父母之遺體也，將以杜絕其染緣也；非甘其麤糲也，將以斷多欲多求之心也。今說者必以是而歸罪於釋子，又何異以毀形歸罪於泰伯，絕嗣歸罪於夷齊，衣冠歸罪於神農乎？且如來之所說道者，大公至正之道也。即含生本有之真心，雖在聖不加，在凡不損，良為私惑所覆，物欲所昬，生滅不停，使蔽其真常；往來無住，使病其圓滿；昬動待謝，使擾其明靜。苟非捨俗出家，則戒何由而淨，定慧何由而生？譬如精金非假百鍊，古鏡不借重磨，何以為良器鑑妍醜哉？今論者又每以自私少於釋氏；不知佛學之自私者，乃自覺也，公天下之大本也。蓋必自覺然後覺人，亦猶伊尹「天民先覺，以斯道覺斯民」之謂也，亦「大學之道在明明德」之謂也。第佛學之新民者，非止於使民人正三綱立五常而已；將使天人共導，凡聖同超，彼我無殊，冤親平等。皆躋正覺之塲，共遊解脫之海。所謂不令一人獨得滅度，皆以如來滅度而滅度之。故須先以神通駭動，次以智辯宣敭。應以佛身得度者，即現佛身而為說法；應以菩薩、支佛、羅漢、天龍八部、國王宰官、居士長者、男女等身得度者，皆示現之而為說法。如是覺他新民者，其用大；故自覺明德也，其體深。苟非然者，何異以未完不固之舟，濟多人於惡海？自他俱溺，其理必然。是故吾見世之稱聖者，人道而已矣。在此而未必在彼，能人而未必能天。於其生也，譬若懸疣；於其死也，同歸朽壤。未若釋迦之光明寂照，遍於恆沙；金相寶嚴，神通妙用。示生示死，掩肉眼之厭常；不去不來，契那伽之妙定。然如來之悟也，悟凡夫之迷；凡夫之迷也，迷如來之悟。而人者不貴己靈，埋沒佛性；反乃罪其貌異恆人、言殊常典，遽欲民其人而火其書。非得有力大人為之金湯，將使其軰無噍類矣。是以魏武滅佛法，未三四年而文成大興之；周武滅佛法，不五六年隋文帝大興之；唐武滅佛法，不一年而宣宗大興之；宋徽宗欲滅佛法，後為宰臣懇諫，而意為之少回，後復大興之。以佛道慈忍，雖有神通威權而不為之。故佛昔於靈山會上，以法囑累國王大臣為之匡護，非有私於子孫也，使佛法得行於世間，含生同躋於壽域耳。惟為吾徒者，益當堅其道力，以清淨自居。庶紹隆三寶，陰翊皇化，以副金湯之德可也。其或竊佛形服，內蠹教法，又非金城湯池所能固矣。釋<p>陳<p>宣帝<p>第四主，諱頊，字紹世。智者大師初至金陵，儀同沈君禮請住瓦官寺，開《法華》經題。帝敕一日停朝事，公卿畢集。後智者大師欲往天台，帝有留敕。復於太建九年，台山失稔，帝有〈割始豐縣調敕〉，見〈文章志〉。<p>永陽王<p>諱伯智，字策之，文帝第八子。至德初，為東陽刺史，請大師出鎮開講。致書者三，師遂往。王與子湛家人同稟菩薩戒，執弟子禮。晝聆講說，夜習坐禪。講事將解，立法名曰「靜智」。製疏文、設大會、度人出家、鑄大士像。師謂門人智越曰：「吾欲勸王修福禳禍。」越曰：「府僚無舊，必稱寒熱。」師曰：「息世譏嫌亦復為善。」後王出遊，墜馬將絕，師為率眾行觀音懺法，遂覺微醒。凭几而坐，見一梵僧，手擎香爐，遶王一匝。香氣徘徊，痛惱頓釋。<p>少主<p>諱叔寶，字元秀。太建十四年宣帝崩，即位，改元至德。顧問羣臣曰：「釋門誰為名勝？」徐陵對曰：「瓦官禪師。」帝遂仗三使，更敕永陽王敦請，延上東堂。四事供養，禮遇殷勤。立禪眾於靈曜，開釋論於太極。又講《仁王般若》，百座居左，伍等居右。帝於廣德殿謝曰：「非但佛法仰委，亦願示所不及。」見〈文章志〉。<p>皇太子<p>諱淵，後主子也。至德四年正月十五日於崇政殿設千僧齋，請大師授菩薩戒。大師傳香在手，臉下垂淚，為立名曰「善萌」。及後為隋所破，方悟：垂淚者，懺自傷也；善萌者，不成材幹也。禎明三年正月，隋破陳，兵士叩閣而入。時太子年方十五，安坐勞之曰：「戎士在路，不致傷乎？」三月隨後主入隋，不知其終。<p>徐僕射<p>徐陵，字孝穆，東剡人。母臧氏，夢五色雲為鳳，集左肩上，已而誕。年數歲，家人攜以候沙門，寶誌摩其頂曰：「天上石麒麟也。」光宅雲法師見而歎曰：「顏回之儔也。」八歲善屬文，少仕於梁。陳太建中，官至尚書左僕射。嘗夢其先人曰：「智顗禪師是吾夙世宗範，汝宜一志事之。」陵奉冥訓，資敬盡節。叅不失時，拜不避濕。每蒙書疏，則洗手焚香，冠戴三禮，屏氣啟封，對文伏讀。儀同沈君理請開《法華》，陵預聽席。謂餘年得逢妙說，致書自慶。後對大師立疏發五願云：「弟子思出樊籠，無由羽化。既善根微弱，冀願力莊嚴，。憑此善心，以策西暮。」陵後身果為法華第六祖，嗣章安之位。陳後主在東宮召陵講《大品》，義學名僧自遠雲集。陳既破，嘗隨智者研精法要。晉王求《淨名義疏》，大師續為撰成二十八卷。陵與柳顧言並應奉文義。見〈文章考〉。<p>陳叅軍<p>陳鍼，智者之兄，為梁晉安王中兵叅軍。年四十，僊人張果相之曰：「死在朞月。」師令行「方等懺」。鍼見天堂門牌曰：「陳鍼之堂。後十五年，當生此處。」果後見鍼，驚問曰：「君服何藥？」答曰：「但修懺耳。」果曰：「若非道力，安能超死，竟延十五年而終？」智者常為撰《小止觀》，咨受修習，夙夜不怠。<p>蔣大中大夫<p>名添玟。<p>吳儀同公<p>吳明徹，二公皆陳朝貴重，同稟息法，久習不懈。神明凝寂，雖舊苦腳疾，亦為之愈焉。<p>沈儀同公<p>沈君理，字仲倫，吳興人。尚陳武帝女會稽長公主，位儀同。受大師菩薩戒，製疏請住瓦官開《法華》經題。宣帝敕停朝一日，令羣臣往聽。仍請一夏剖釋玄義，道俗俱會，開悟為多。<p>王侍中<p>王固，字子堅。陳光大初為侍中，進金紫光祿大夫。終身不茹葷，夜則坐禪，晝誦佛典。嘗聘魏，因宴饗，請停殺一羊。羊至固前，跪拜若謝。又晏昆明池，魏以南人嗜魚，大設網罟；固以佛法禁之，一鱗不獲。大師講《法華》於瓦官，固預法會。即坐開悟，宛同宿學。<p>徐祭酒<p>徐孝克，官至國子祭酒。撰〈天台放生碑〉，文人傳為「墮淚碑」。<p>孔侍中<p>孔煥，字休文，好學，善屬文。太建六年為吏部尚書，八年加侍中。大師於瓦官開《法華》經題，煥預聽席，俱服戒香，同飡妙法。<p>毛尚書<p>毛喜，字伯武，滎陽人。少好學，長草❥。陳宣帝即位，除給事黃門侍郎；後加御史中丞、五兵尚書。至後主至德元年受永嘉內史；禎明元年徵為光祿大夫、領軍驍騎將軍。瓦官法會，獲預聽眾，懇求禪要，躬執弟子禮。受六妙門及四十二字法門，旦夜研尋，不因事廢。大師在石像行道，欲往天台營道場。喜致書勸回，謂鍾嶺攝山亦足棲心。見〈文章志〉。<p>隋高皇帝<p>有存問大師敕。有云：「師已離世網，修己化人，必希獎進僧伍，固守禁戒。」具〈文章志〉。<p>秦孝王<p>文帝第三子，名俊。有二書請大師住安州方等，見〈文章志〉。<p>煬帝<p>文帝第二子，名廣，福為晉王。開皇十八年改為仁壽元年，以晉王受皇太子。仁壽四年踐皇帝位，事見〈盛典〉、〈文章〉二考。<p>柳儀同公<p>柳顧言，法名正善，河東人。晉王初受菩薩，遣柳顧言送智者施物，及屢奉王教，往留智者，頻聞法要，深有省發。智者回自江陵，晉王重乞稟受禪法。師為著《淨名義疏》初卷，顧言與徐陵奉酬文義。後智者續成《玄義》十卷，顧言報曰：「特往仁壽宮，服讀八徧。麤疑略盡，細闇難除，」見〈文章志〉。大業元年煬帝敕顧言為智者大師建碑於天台山國清寺。主文尚理，人服其工。<p>皇甫邑侯<p>覆姓皇甫，名毗，荊州當陽縣令。撰《玉泉寺碑》，見〈文章考〉。<p>王司馬<p>名弘，官司馬，煬帝敕令建國清寺。<p>唐<p>太宗皇帝<p>諱世民，高祖第二子。帝念隋氏以來幽魂滯魄，詔曰：「有隋失道，九服沸騰。朕親總元戎，致兹明罰。恐九泉之下尚淪鼎鑊，八難之間永纏冰炭；所以樹立福田，濟其魂魄。可於建義已來交兵之處，為義士㐫徒、殯身滅陣者各建寺剎，招延勝侶。望法皷所震，變炎火於青蓮；清梵所聞，易苦海於甘露。所司量定處所，並立寺宇，具為事條以聞，稱朕矜哀之意。」又國清寺法華尊者名德升聞，帝於貞觀二十年召補朝散大夫，封四大師。又敕建平田寺。具〈盛典考〉。<p>高宗皇帝<p>諱治，字為善，太宗第九子，初封晉王。太宗為玄奘法師作〈三藏聖教序〉，帝在東宮時亦作〈顯敭聖教序〉，辭理俱工。帝於永徽元年召國清慧威禪師同補四大師、朝散大夫。<p>德宗皇帝<p>諱适，代宗<#sp>子。初封奉節郡王，為天下兵馬大元帥。廣德二年立為皇太子。貞元中敕文舉法師為國清大德。<p>宣宗皇帝<p>諱忱，憲宗第十三子，封光王。為人嚴重寡言，宮中咸以為不慧。武宗不豫，中尉馬元贄立之為皇太叔，即帝位。大中元年閏三月，詔曰：「會昌季年併省寺宇，雖曰異方之教，有資為理之源。中國之人久行其道；❥革過當，事體乖謬。其靈山聖境，應會昌五年所廢寺宇，諸宿舊僧可仍舊修復、住持，有司毋得禁止。」帝嘗加賜國清「大中」二字，詔常侍柳公權書額。<p>梁翰林<p>梁肅，字敬之，安定人。大厯、貞元間，文士多尚古學，唯肅最稱淵奧。柳子厚記先友，亦稱其最善為文。嘗學天台之道於荊溪，深得心要，執弟子禮甚恭。以《止觀》文學弘博，覽者費日，乃刪定六卷；又述「統例」以繫於後，謂《止觀》是救世明道之書。又為大師傳論，備敘傳教之大統。謂「論其文則雄深雅健，語其理則明白洞達」。御史崔恭論之曰：「知法要，識權實，作〈天台修禪寺碑〉；達教源，用境智，作〈荊溪大師碑〉。」又曰：「朝廷尚德，故以公為太子侍讀；國尚實錄，故以公為史館修撰；發號令，敷王猷，故以公為翰林學士。三職齊著，則公之官於朝，不為不達矣。年過四十，士林歸宗，比夫顏子、黃叔達，不為不壽矣。彼碌碌者，老於郎署，白首人世，又何補哉？」<p>虞學士<p>世南，字伯施，越州餘姚人。大業中累官至秘書郎。太宗時為弘文館學士。後以銀青光祿大夫致仕。圖形凌霄閣，諡文懿。棲心佛理，嘗手書《華嚴經》留修禪寺，後為秦檜取去。<p>李司封<p>李華，字遐叔，趙州贊皇人。累中進士宏辭科，天寶十一年徙右補闕。安祿山亂，屏居江南。李峴表置幕府，擢吏部尚書。嘗從荊溪受《止觀》，為述〈大意〉一篇，包括《大部》。時同學散騎常侍崔恭、諫議大夫田敦也。<p>張刺史<p>張成綺，嘗撰左溪《行狀》。<p>陸刺史<p>陸淳，知台州。日本最澄沙門遠來求法，於佛隴興道邃大師傳《止觀》之道，盡寫一宗論疏以歸。將行，詣郡庭白太守，求一言為據。公嘉其誠，即署之曰：「最澄闍黎，身雖異域，性實同源。明潔之資，道俗所敬。既觀光於上國，復傳教於名賢。邃公法師，總萬法於一心，了殊途於三觀；而最澄親承秘密，不外筌蹄，猶慮他方學者未能信受其說，所請印記，安可不從？」<p>顏右丞<p>真卿，字清臣。博學工辭章，開元中舉進士。累官尚書右丞，封「魯郡公」。嘗受戒於湖州慧明，又問道於江西嚴峻。嘗撰〈天下放生碑〉，文見《佛法金湯》。又撰〈天台九祖贊〉，其辭甚工，今亡。見《天台志》目錄。<p>柳常侍<p>柳刺史<p>宗元，字子厚，河東人。精敏絕倫，為文卓偉精製，第進士愽學宏辭科。貞元中拜監察御史，元和中為柳州刺史。有〈無性和尚碑〉、〈淨土院記〉等諸文。有云「佛法逾遠，異端競起，唯天台大師為得其傳。」〈文章志〉<p>鄭中書<p>名絪，得法荊溪。<p>崔常侍<p>名恭，得法荊溪。<p>田諫議<p>名敦，稟法荊溪。<p>孟刺史<p>名簡，得法荊溪。<p>韋刺史<p>名珩。素重教門，請至行廣修尊者入郡堂講《止觀》，珩於即席深有省發。<p>閭丘太守<p>覆姓閭丘，名胤。刺史台州，得遇寒山、拾得。錄二人歌詩三百首，輯之成編，為作序并讚，行于世。見〈聖僧志〉。<p>五代<p>吳越錢忠懿王<p>弘叔，字文明，世為杭之臨安人。天性誠厚，夙知敬佛，慕阿育王造八萬四千塔，金銅精鋼，冶鑄甚工。中藏《寶篋印心呪經》，亦及八萬四千數。布散部內，以為鎮寶。錢塘諸邑、西湖南北山，諸剎相望，皆忠懿王之創立也。遵事沙門，若天台韶國師、永明壽禪師，皆待以師禮。又嘗召螺溪法師至金門建講，問智者教義。以典籍不全，慨然遣使齎重寶，求遺書於高麗日本，於是一家卷帙復見全盛。螺溪得以授之寶雲，寶雲得以傳之四明，而法智遂專中興之名。推原其自，忠懿護教之功為多也。王嘗造金字《法華》二十部，散施名山，國清亦得其一。又請於朝，諡天台諸祖。<p>錢太師<p>名惟治，為四明郡守。請寶雲大師授菩薩戒，咨問心要。師欲返高麗，公固留之。詳〈祖師考〉。<p>顧曹使<p>名承徽，舍宅為傳教寺，請寶雲大師居之。<p>宋太宗皇帝<p>諱炅，太祖母弟，封「晉王」。開寶九年太祖崩，即帝位。嘗敕建平田寺。詳〈盛典考〉。<p>真宗皇帝<p>諱元侃，更名恆，太宗第三子。咸平六年詔隋智者禪師科教類次，尺牘凡百十四部，賜名《天台總錄》。譯館請繫《開元．東土集傳》，制曰：「可。」天禧元年七月，詔賜台州東掖山智者教文，印四千六百二十卷，住山本如勸郡人建教藏閣以奉之。五年詔遣內侍俞源清，往四明延慶，請法智法師領眾修法華懺，為國祈福。師為述「修懺要旨」上之。四明法智大師修法華三昧，十人同行，三載，誓欲効藥王焚軀。楊文公留之，不允。時樞密使馬知節請文公撰父《神道碑》。酬以潤筆，一切不受，止求奏薦「四明」師號。知節因奏真宗曰：「臣請楊億為先父造《神道碑》，不受潤筆；況詞臣受所贈，世之常規。乞降旨以授。」上召大年問之，億即奏以四明遺身事。上聞，深嘉歎之，重諭大年曰：「但傳朕意，請留住世。若師號，朕當賜之。潤筆卿宜無讓。」於是特賜「法智大師」號。師由此住世，數年方入滅。又嘗賜中金萬兩，重建國清寺。<p>仁宗皇帝<p>諱禎，真宗第六子。帝常頂玉冠，冠上琢觀音像，左右以玉重，請易之。帝曰：「三公百官揖於下者，皆天下英賢，豈朕所敢當？特君臣之分不得不爾。朕冠此冠，將回禮於大士也。」天聖二年，詔賜天台教文入藏。帝閱慈雲大師《光明護國懺儀》，至「聖帝仁王，慈臨無際」，撫几歎曰：「朕得此人，足以致治。」亟令宣召，則已入寂矣。嘗供施五百應真，有敕文，見〈文章〉、〈盛典〉二考。<p>寧宗皇帝<p>帝聞北宗法師名，召對便殿，問佛法大旨。師語簡理明，上大敬悅，錫賚甚渥。賜號「慧行法師」。<p>楊文公<p>名億，字大年，建州蒲城人。真宗召拜正言，遷知制誥，諡文公。嘗奏請「法智大師」號，并請留住世，凡數啟。又設三問於法智大師，師具答，綽有餘裕。具〈文章志〉。<p>趙清獻公<p>名抃，字閱道，衢州西安人，自號知非子。為侍御，彈劾不避貴勢，京師號為「鐵面御史」。官至叅政，諡清獻。撰《法智大師行業碑》，有云：「智者才辯窮化原，時為演說開迷昏；八萬總結河沙塵，俱入天台止觀門；法智遠出揚清芬，游戲三昧真軼羣。」公帥越，適亢旱大疫，久禱不應。時神智昇法師（法智之裔）住興福；公請師迎觀音像入府治，懇禱一夕，雨如霔，疫亦息。公奏於朝，賜師所住曰「圓通」，賜號曰「神智」。<p>夏英公<p>名竦，字子喬。皇佑中拜樞密副史，封「鄭國公」，諡「英」。公為翰林時，同三藏惟淨進《新譯經音義》七十卷。嘗荅上藍溥禪師偈云：「休認風前第一機，太虛何處著思惟？山僧若要通消息，萬里無雲月上時。」嘗著〈台山三銘〉。<p>楊主客<p>名傑，字次公，無為人也，號無為子。官尚書主客郎中，提點兩浙刑獄事。傑以淨土之道為自信，繪丈六阿彌陀佛，隨身觀念。壽終之時，感佛來迎，端坐而逝。嘗撰〈天台十疑論序〉，有曰：「愛不重不生娑婆，念不一不生極樂」云云。其於淨土圓頓之旨，可謂至矣。<p>胡翰林<p>名宿，字武平，常州晉陵人。仁宗朝，在翰林十五年，位至樞密副，諡文恭。鎮杭州日，頻謁淨覺岳法師，諮詢妙道，執弟子禮。嘗撰〈靈山天竺寺記〉，有曰：「曹溪傳於一心，天台宗於三觀」。<p>太史邑侯<p>名章，天台縣令，嘗撰〈石橋羅漢聖蹟記〉，今亡。又撰〈廣嚴寺榮羅漢長歌〉，石刻猶存。<p>石太常<p>名待問，官將仕郎、太常愽士、通判軍州、兼同監市舶、管內勸農事、騎都尉。嘗撰〈明州法智大師保恩院記〉，有曰：「師從寶雲通法師受天台智者大師教。是教也，廣大悉被，微妙甚深。全兼六度之功，盡得五時之味。義無幽而不顯，理無隱而不彰。修三止而念念不差，斯之謂定力成矣，然後煩惱可斷也；習三觀而空空不滯，斯之謂慧解發矣，然後菩提可證焉。」<p>胡秘書<p>名昉，官溫州軍事判官、將仕郎、試秘書省校書郎。嘗撰〈法智大師塔銘〉，其序有曰：「天欲久其道，世必生其人。若帝德去，微姬公、孔子，則無以垂百世常行之典；佛道衰，非思師、智者，則無以洞五時所說之文。孔子後，為儒席宗匠者，曷嘗無人？智者沒，作法門師表者，故必生德」云云。<p>史太師<p>名浩，彌遠之父。封「會稽郡王」，諡「文惠」，稱「真隱居士」，佚老於鄉。嘗撰〈法智大師贊〉，并〈保安院記〉。每過南湖，從覺雲連大師問法要，真隱曰：「師於禪律亦貫通邪？」師曰：「冰泮雪消，固一水耳。」又問：「華嚴般若，似太支離？」師曰：「支離，所以為簡易也。」真隱肅然心服。嘗撰〈師真讚〉曰：瞻彼連師<#sp>色粹而溫禮義是習<#sp>詩書是敦雖精止觀<#sp>實祖儒門鶴飛寥廓<#sp>蟬蛻塵氛遂令聽者<#sp>去縛解紛五住大剎<#sp>藉藉有聞晚居延慶<#sp>其道彌尊伊惟台教<#sp>垂裕後昆前有法智<#sp>後有覺雲意此幻影<#sp>與法常存<p>乾道九年春，親製疏，請元菴法師為月波第一師，屢親講說。手書讚之曰：「師，教門義龍也。既為吾家師，又作此山主，願奉此地，長講天台宗教。」既而奏於朝，賜師「智海」之號焉。<p>沈丞相<p>守四明日，屈覺大師居僧職，師以老病辭。公手札勸之曰：「師行業清修，力荷宗教，是宜表正一方，紀綱諸剎，幸勿固辭！」師即領命，諸方服其清整。<p>皇子魏王<p>王牧四明，尊本空法師之道。製疏，請主資教寺。<p>劉殿撰<p>公問圓智法師：「教中一句，如何舉揚？」師曰：「即事而真。」公領其旨，自撰䟽，請主鴻祐。<p>李叅政<p>公帥越日，請悟空法師主圓通。親為疏云：「佛菩薩本自無心，有緣即應；士大夫何嫌異教？惟道是從。」人皆喜誦其語。<p>趙進士<p>名彥肅，字子敬，嚴陵人。登慶元龍飛第，洛陽之翹楚也。來謁北峯法師，論佛法大意。嘗問師曰：「如來出世，先說何法？」師曰：「示生同居，先苦諦也。」又問：「諸大乘經多奇詭駭人，來至《法華》，何其平易？」師曰：「羣機未熟，必先動盪；機熟會入，衒駭何為？」自是深識時教大旨，每稱師為「南山肉身大士」。從受《刪定止觀》，歎曰：「回天下外見，復於實際者，此書也。」初彥肅好詆佛道，嘗與僧抗議，理左語屈。及僧沒，為行喪服。門人恠問之，荅曰：「法恩逾於父母，非小子所知也。」<p>曾魯公<p>名子亮，字明仲，泉州晉江人。嘉祐中拜相，以太傅致仕。諡「憲靖」，封「魯公」。高祖楚公為四明守。魯公毓德侍下，人未之知。嘗欲至延慶寺。一夕，法智大師夢神告之曰：「明日相國來。」師因語其夢。歸聞公母，因同謁見法智。乃約曰：「果應此夢，當為檀信送供。」公後登相位，置買莊田於明州鄞縣清道鄉。<p>駱侍御<p>有〈明州法智大師贊〉。<p>王文穆公<p>名欽若，相真宗皇帝。出撫杭日，❥率僚屬訪慈雲大師於靈隱山中。請講《法華》及心佛眾生三法妙義。才辨清發，衣冠為之屬目。公對眾歎賞曰：「此道未始聞，此人未始見也。」師以天台宗教本末具陳於公，公為奏賜「天竺」舊名，復其寺為教，而親為之書額。又奏賜「慈雲大師」之號，復與秦國夫人施財六百萬以建大殿。公嘗致書問天台立教及解經義旨，與今古孰為優劣。師為荅之，公覽文識義，益加信喜。師又為著〈十法界觀心圖〉。天台教得入大藏，皆公之力也。<p>馬侍御<p>名亮，天禧元年出守錢塘。雅尚淨業，造天竺慈雲大師問道；師為撰《淨士行願法門》、《淨土畧傳》。<p>胡諫議<p>名則。守杭州日，屢入山問道於慈雲大師，欣領法要。為施金造山門廊宇。<p>崔郎中<p>名育才，職方司郎中。問施食之道於慈雲師，為述〈觀想〉一篇，見《金園集》。<p>李和文公<p>名遵勗，字用和。尚太宗女魏國公主，諡和文。四明法智大師誓願燃身，公致書勸請住世；復為薦「法智」師號，有賀啟，見〈文章志〉。<p>許刺史<p>名端夫，江州太守。嘗撰〈慈雲詩序〉，謂「文貫於道，言切於理」。見〈高僧志〉。<p>晁待制<p>名說之，字以道，濟北人，自號景遷。監鹽場日，常往南湖訪明智法師。聞三千境觀之說，欣然願學，通其旨。晚年日誦《法華》，自號「天台教僧」。嘗撰《仁王般若經序》、《明智法師碑論》。見〈文章志〉。<p>陳忠肅公<p>名瓘，字瑩中，號了翁，又號華嚴居士，南劒州沙縣人。嘗為司諫，諡忠肅。立朝骨鯁，有古人風烈。因上疏論宰相章㥫，謫四明。日與明智會，因問天台宗旨。明智舉《止觀》不思議示「以性奪修，成無作行」之義，公曰：「乃知此宗，性本圓成。」又問：「現前色身，如何觀察？」明智曰：「法本不生，今則無滅。」公曰：「世人言其死如歸，不知如歸乃失家者。」自是深達境智之妙，作〈三千有門頌〉以示明智，智可之。晚年刻意宗教，歸為明智作〈觀堂淨土院記〉，發明寂光淨土之言，宗門韙其說。《統紀》<p>俞著作郎<p>名充，嘗撰〈本誠法師法昌院記〉，謂「師有得於畢竟空中，熾然建立之義」云。<p>魏丞相<p>名杞，出鎮姑蘇。請可觀法師主北禪入門。適當九日，指座云：「胷中一寸灰已冷，頭上千莖雪未消；老步只宜平步去，不知何事又登高？」魏公擊節不已。公復與月堂法師為契，嘗問世間相常住之旨，師曰：「得非以四時代謝為疑乎？」公曰：「然。」師曰：「窮過去未來，雖有代謝，而此理常存。」公曰：「屢以問人，未若今日之可曉。」<p>晁侍郎<p>名公武。時思梵法師退處西山歸雲庵，杜門著書，嘗以經疏、語錄商榷禪教之旨，名曰《會宗》。公一見契心，為之序曰：「予聞世父景迂先生之言：『浙江東西有天台之學，通其說者無禪教之病，可以為人天眼目。小子識之！』自予聞此，三終稔矣；今見《會宗》之所述，其有合於世父之言乎！」<p>林和靖先生<p>名逋，字君復，諡和靖。嘗作詩送慈雲法師，〈謁金陵王安石〉曰：高才熊軾隱鈴齋<#sp>棠樹陰濃長綠苔丞相望尊賓謁少<#sp>清言應待道人來天竺孱顏暫掩扉<#sp>講香浮穗上行衣白猨聲裏生公石<#sp>莫遣移文怨晚歸<p>又酬慈雲詩曰：林表飛來色<#sp>猶慚久卜鄰沿回一水隔<#sp>夢想五天人謝絕空園草<#sp>沉冥滿几塵暮雲如有待<#sp>甯謝寄聲頻（本集）<p>李刺史<p>名庭芝，將守台，夢神人曰：「公典天台，五祖臺下有龍頭九九和上，宜就見之。」到郡咨問，莫知其說。閩士陳白悟曰：「天台五祖昔居赤城，今處咸法師住此，生於丙辰九月九日，其龍頭九九之謂乎？」庭芝大愕，即往謁見。師為談出世道，深有契悟。以寺宇隘陋，謀遷之，庭芝首捐金帛，乃卜就東南。開基之日，獲銅磬於土中。《統紀》<p>李少師<p>名端慤，聞處謙法師之道，甚尊敬之。請主白蓮，奏賜「法真」之號。《統紀》<p>北海郡王<p>李少師請處謙法師主東掖白蓮，王欽其德，為請「神悟」之號。《統紀》<p>蘇文忠公<p>名軾，字子瞻，號東坡居士。初除翰林，遷內翰，諡文忠。公之子迨四歲不能行，及來杭，請辯才法師為迨落髮摩頂，數日即能行。公賦詩為謝，有云：「師來為摩頂，起走趨奔鹿。」又嘗與可久法師及惠勤、清順為詩友。可久居西湖祥符，蕭然一室，清介守貧，未嘗有憂色。公當九曲觀燈，去從者，獨行入師室，了無燈火，但聞薝蔔餘香。公仰歎留詩，有「不把璢璃閑照佛，世知無盡本非燈」之句。<p>蒲刺史<p>名宗孟，守杭州。公以上竺虛席，問人於辯才法師，師曰：「靈感勝迹，非從諫法師不足當。」公用其說，復為奏賜「慈辯」之號。<p>盧刺史<p>名革，守金華。溫其法師居景雲日，夏大旱。師演《金光明經》，虔叩諸天，已而甘澤徧洽。公為奏其地永為天台演教之所，賜師「法雲」之號。<p>吳居士<p>名克己，字復之，自號鎧庵。建安節使之後，曾大父遊學四方，因居婺之浦江。幼穎悟，為學無所不通。嘗讀《周官》，以為封建井田為可復。湻熙中四魁待補，歎曰：「射目中眉，事與時違。」乃去，隱於左溪。忽苦目疾，或勉禱圓通，輒云「臨危不憂，真大丈夫。」有告以「朱太醫荅杜祈公：未讀佛經，何以知其未及孔孟？」試持大士號，目疾良已，於是遂深信。讀《楞嚴》至「空生心內，猶片雲點太清」，豁如發蒙。觀山谷詩，贊美《宗鏡》，有從永明書一百卷。自公退食，一爐香因閱及兩函，寶積實師云：「此書無規矩，不若看《止觀》，令悟『境觀』二字以為几杖。」服味，既而果有悟入，因曰：「至哉規矩之說，所謂至方以方天下之不方，至圓以圓天下之不圓，識者取二書以究之，則規矩有無自有可見。」曾為《妙經》作註，自言恥與棗柏埒，謂彼弘兼麤之典，我釋獨妙之經。嘉定七年冬，終於寶山，遺言以僧禮茶毘，壽七十五。所註《法華樞鍵》、《楞嚴集解科》、《四教儀止觀大科》。晚編《釋門正統》，未就而亡，良渚宗鑑為續成之。始家人夢湛假名求寄宿，洎學教，議論多暗合，又喜其人，以為後身云。
。
<juan>天台山方外志卷第十二<p>盛典考第十四<p>夫物有本末，事有先後；而賢者不以末而先乎本，不以本而後乎末。古先哲人惟道是重，視身命輕於鴻毛，觀財物賤于弊屣。或捨全身以求半偈，或罄家業以事如來；或析骨以書經，或刺血以為墨。非以先所重而後所輕乎？天台智者大師，相具四王，德嚴二備。為天人師，作如來使。震旦僧寶，一人而已。上至王臣以及士庶，為道為法，以財以心。凡有䞋施，委如山積。然於大師，雖受不著，惟用歸之。甘露苑中均俵眾僧而已。故四十餘年惟披一納，冬夏不釋體。彼以無施而施，可謂檀波；我以不受而受，無乖般若。可謂於法等者，於財亦等者也。今具錄其施品，以為法門盛典云。釋<p>陳宣帝割始豐縣調<p>智者大師居佛隴修禪寺行道，以年既失稔，僧眾隨緣。師共慧綽種苣拾橡，安貧無慼。俄陳宣帝詔云：「禪師佛法雄傑，時匠所宗，訓兼道俗，國之望也。宜割始豐縣調，以充眾費；蠲兩戶民，用給薪水。」《別傳》、《百錄》具出<p>宣帝放生池<p>智者大師自捨身衣，并諸勸助，先贖簄一所，永為放生之池。後漁人捨惡從善，綿亘三百餘里江溪簄梁，合三十六所，同時永捨，俱成法池。大師遣人表聞金陵，欲求此處永為放生。宣帝勑云：「此江若無烏賊珍味，宜以所請永為福池。」陳東宮問徐陵曰：「天台功德，誰為製碑？」陵答曰：「願神筆玉著！」會宣帝崩，不復得就。勑國子祭酒徐孝克以樹高碑。載〈文章考〉<p>少主施物<p>陳少主顧問羣臣曰：「釋門誰為名勝？」徐陵對曰：「瓦官禪師，德邁風霜，禪鑑淵海。昔遠遊京邑，羣賢所宗。今高步天台，法雲東靄，永陽王北面親承，願陛下詔之還都。」陳主遂仗三使，更勅州敦請，延上東堂，四事供養，禮遇殷勤，在靈曜寺。主書羅闡宣口❥，送真金像一軀（光跌五十），釋論一部，闞寶縷❥案一面，山羊❥麈尾一柄（并匣），虎面香爐一面（并合），東田口二。羅闡又宣口勑，不許讓口，且留山中使役，勿勞輸送。又羅闡口敕，送扶月供夏服一通，細蕉五端，絹、布各十疋，綿十斤，黃屑二斗，扶月白米五石，錢三千文，果菜付隨。由扶月送學士三人、弟子三十人，各給夏服，扶月供依舊式。又羅闡宣口勑，不許讓扶月供，云扶月薄少，無所致讓，受已捨施，彌會功德之心。又羅闡口敕，不許讓嚫衣服。法施無盡，財物有竭。所送不多，忘懷納受。九月二十四日，又羅闡宣口敕，施檳榔二千子，節子一百枚，萪席一領。《百錄》<p>少主沈后施物<p>沈后書云：「妙覺和南。今遣內師許大梵往，稽首乞傳香火，願賜菩薩名，庶❥薰菩提眷屬。謹和南。」大師答云：「今名海慧菩薩。」送扶月供薰陸沉檀各十斤，黃屑一斗，細紙五百張，燭十挺，赤松潤米五石，錢一千文。右件月月供光宅寺。《百錄》<p>後主施物<p>後主書云：「謹遣主書劉璿畧伸誠欵，殊未宣悉。弟子深和南，正月十三日。」扶月供薰陸香一合，檀香三十斤，中藤紙一墮，乳酥一斗，錢二千文。右牒月月供光宅寺。<p>隋秦孝王施物<p>隋文帝第三子名俊，為秦孝王（事見〈金湯〉、〈文章志〉），嘗請大師住安州方等寺。開皇十年五月十九日，奉施沉香等如別，至願檢領。沉香十斤，牋香十斤，薰陸少許。右牒薄伸供養。《百錄》<p>晉王施物<p>即煬帝也，當時猶為晉王，代秦王為楊州總管，奉智者為菩薩戒師。（書具〈文章志〉）《國清百錄》載：「王嚫戒師衣物，有聖種納袈裟一緣，黃紋舍勒一腰，綿三十屯，鬱泥南布袈裟一緣，黃❥布襪一具，絹四十疋，鬱泥南❥布褊袒一領，黃紬臥褥一領，布三十禪，鬱泥❥布坐褥一具，烏紗蚊幬一張，紙二百張，鬱泥❥布方裙一腰，紫綖靴一量，錢五十貫，鬱泥雲龍綾被一緣，龍鬚席一領，蠟燭十挺，鬱泥羅頭帽一領，須彌氊一領，銅硯一面，高麗青坐布一具，烏皮履一量，墨二挺，黃❥布背襠一領，南榴枕一枚，和香一盒，鐵錫杖一柄，象牙管一管，麈尾一柄，烏油鐵鉢一口（并袋），班竹筆二管，銅匕筯一具，犀角如意一柄（并匣），白檀曲几一枚，銅重盌三口，鍮石香爐奩一具，山水繩牀一張，銅搔勞一口，銅香火匕筯一具，白檀支頰一枚，銅澡灌一口，南榴夾膝挑一枚，竹蠅拂一枚，鐵翦刀一口，蒲移文木案并褥，犀莊瓜刀一口，鐵剃刀一口，黃❥布隱囊一枚，紫檀巾箱一具，鐵鑷子一具，白瓦唾壺一口（并籠帀），梯心筆格一枚，銅燭擎一具，鍮石裝梯心經格一具，犀裝書刀一口，白團扇一柄。師嚴教尊（右四字瓜），喜捨供養（右四字龍），習惱餘氣（右四字懸針），緣覺侵斷（右四字垂露），咸登常樂（右四字飛白），豈如菩薩（右四字倒薤），能施所受（右四字魚），聲聞是證（右四字科斗），戒定慧滿（右四字小篆），苦集滅道（右四字大篆），糓皮屏風一具（瓜、篆、龍、魚、科斗、飛白、垂露、倒薤等書）。淨人善心年十一。右牒開皇十一年十一月二十三日。」<p>所施嚫物，大師但留應用法器數種，餘者並以迴施。柳顧言回以報大王，王即用法諱遣書謝云：「弟子總持和南。柳顧言還奉旨，垂示六種捨施及留受用。弟子一日恭嚫，猶以陋薄，不稱宿心。來旨既以轉施，功德彌為增上。悲敬福田深是平等，固非敝識所能周見，事事仰依。其所留者，既以不多，願恒留受用，旨遣報諮。謹和南。」<p>晉王施物至匡廬<p>大師於楊州授戒已，即往匡廬度夏。晉王遣使送物，書尾云：「今遣主簿王灌指往祗承并貢，別牒用忘存著，敢畧繁辭。謹和南，七月一日。」法衣六件，鹽一百斛，米一百斛。右件其鹽米悉出江州正倉，王灌賫合魚開送。<p>晉王施物至荊州玉泉山<p>大師於廬山夏竟，即往荊州玉泉山建寺以報地恩。晉王有致物啟云：「弟子總持和南。率施別牒，五彩旛錦，香爐檀等十種。示表微誠，薄伸法貺，尠陋追悚。謹和南。」五彩四十九尺旛二張，五色班羅經巾二枚，絹五十疋，錦香爐檀十張，薰陸香二觔，剃刀十口，鵄納袈裟一領，油鐵鉢十口，雄黃七觔，須彌氊五領。右牒。<p>晉王施物至天台山<p>納袈裟十領，龍鬚蓆二領，須彌氊二領，貓牛酥三瓶，薰陸香一盒。<p>晉王於大師滅後，造國清寺并施物<p>《百錄》：王荅大師遺書，末云：「今奉施瓷瓦、香爐供養龕室。遺旨以天台山下，遇得一處非常之好，垂為造寺。今遣司馬王弘創建伽藍，一遵指畫。寺須公額并立嘉名，亦不違旨。佛隴頭陀並各仍舊，使移荊州玉泉。十僧守天台者，今山內現前之眾，多是渚宮之人，已皆約勒，不使張散。豈直十僧而已。所求廢寺水田以充基業，亦勒王弘施肥田良地。別資給行，送經一藏。依法為先師別供養，具鐘、旛、香、法鼓等物。又施錢直，且充日費。」<p>晉王遣使入天台設周忌<p>書云：「歲序推移，日月如逝，智者遷化，已將一周。追深悲痛，情不能已，念衷慕感慟，何堪自居？今遣典籤吳景賢往彼設齋，奉為亡日追福，遲知一二。楊廣和南，開皇十八年。」<p>皇太子施天台山物<p>即晉王也。《百錄》云：「開皇十八年改為仁壽元年，以晉王受皇太子，令書與天台山眾。末云：『今遣員外散騎侍郎張乾威，送僧使還山，於舊所設供，庶同甘露。能變麄澁，亦憑香積證道融銷。書不盡言，反此無悉。楊廣和南。仁壽元年十二月十七日。』白石香爐一具（并香合三枚），大銅鐘一口，鵄納袈裟一領，鵄納褊衫二領，四十九尺旛七口，黃綾裙一腰，氊二百領，絲布祇支二領，小旛二百口，和香二盒，胡桃一籠，衣物三百段，柰麨一盒，石鹽一盒，酥六瓶。」<p>皇太子又施天台山物<p>仁壽二年，右庶子王弘宣令施天台山物目：飛龍綾法衣一百六十領，旛一百五十張，光明鹽一石，酥五瓶。<p>皇太子又施天台山物<p>仁壽二年八月令旨云：「弟子重先師法門，故相勞苦，師亦須為法，勿以為辭。今遣大都督段智興送師還寺，為和南大眾好依先師法用行道，勿損風望也。好去！」并有布施：飛龍綾法服三百二十領，貓牛酥兩瓶，光明鹽一斛。<p>皇太子別施灌頂法師物<p>右庶子張衡宣令，別賜灌頂物：金縷成彌勒像，并夾侍菩薩、聖僧、周匝五十三佛，織成經檀七張，織成經袋三口，薰陸香一百觔，酥合和香一觔。又令書一函與眾。<p>皇太子為智者設千僧齋<p>仁壽三年，又遣楊州司功叅軍蔡恪到為智者設千僧齋。<p>煬帝施天台山眾物<p>《百錄》云：仁壽四年，皇太子登極，山眾具賀啟。皇帝遣使右僕射蘇宣敕賜天台寺物五百叚，至楊州庫叅軍向德元送物到寺。<p>煬帝賜國清寺額<p>《百錄》煬帝敕楊州僧云：「經論之內，若為尊於師氏勝於智者。」<p>「又前為智者造寺，權因山稱。經論之內，復有勝名。可各述所懷，朕自詳擇。」<p>諸僧表戒師有行者，聖表寺為禪門五淨居。其表未奏，僧使智璪啟云：「昔陳世有定光禪師，德行難測。遷神已後，智者夢見其靈云：『今欲造寺，未是其時。若三國為一家，大勢力人當為起寺。寺若成，國即清，必呼為「國清寺」。』伏聞敕旨，欲立寺名。不敢默然，謹以啟聞。」通事舍人李大方奏聞，敕云：「此是我先師之靈瑞，即用，即用！可取大牙殿榜，填以雌黃，書以大篆，付使人安寺門。」以上具見《國清百錄》<p>唐太宗皇帝賜爵<p>太宗正觀二十年，詔天台山國清寺法華智威禪師補四大師、朝散大夫。《統紀》<p>高宗皇帝賜爵<p>高宗詔天台山天宮寺慧威禪師與法華禪師，同補四大師、朝散大夫。《統紀》<p>德宗皇帝敕文舉法師為國清寺大德<p>師於貞元三年奉敕得度，尋敕為國清大德。《高僧傳》<p>宣宗皇帝加賜國清寺額<p>宣宗皇帝加賜「大中」二字，詔常侍郎柳公權書額。《國清碑》<p>吳越王建金光明道塲<p>先是，智者大師每年於國清建金光明道塲，邦鎮侯伯送供，黑白二眾無遠不屆。後因缺食，清觀法師置莊田十二頃贍之。會昌之後，其事遂寢。於是杭州瑞龍幻璋禪師請吳越王每年於天台重建金光明道塲。諸郡黑白大會，逾月而散焉。具見《清觀傳》、《稽古畧》<p>宋太宗皇帝重敕建壽昌寺<p>太平興國三年，太宗於滋福殿宣問兩浙都僧正贊甯，石橋長廣量度，一皆實奏，帝歎嗟久之。至八年，因福田寺道者自詢誓斷腕然鍊，乞重建此寺，乃宣內殿頭高品衛紹欽張承貴革故規制，若化出天宮。《神僧傳》<p>太宗皇帝賜天下寺額<p>太平興國三年三月，賜天下無名寺，額曰「太平興國」，曰「乾明」。《通塞志》<p>太宗皇帝敕造羅漢像<p>雍熙元年，敕造羅漢像五百十六身，奉安壽昌寺。<p>真宗皇帝改賜國清寺額<p>真宗皇帝賜中金萬兩重建寺，改賜景德國清之寺。《國清碑》<p>真宗皇帝賜萬年寺物<p>大中祥符、天禧中，累賜袾衣寶蓋及御袍曳履，諸珍玩甚眾，故有「親到堂」。以仁宗賜衣時，有如朕親到之語，故名。舊志<p>仁宗皇帝供施五百應真<p>景祐四年，遣內侍張履信賫沉香山子一座、龍茶二百觔、銀五百兩、御衣一襲。《佛法金湯》<p>英宗皇帝賜天下寺額<p>治平四年，敕天下私造寺院及三十間，並賜「壽聖」之寺。《通塞志》<p>高宗皇帝敕差住持國清<p>建炎四年，恭奉高宗皇帝敕差慧<#sp>律住持，許令每遇聖節，進奏香疏。《國清碑》<p>高宗皇帝蠲免差借夫腳<p>紹興十七年八月、二十三年正月，兩蒙朝廷特降指揮，依明州天童例，除納正稅，一應科敷，差借夫腳、官員拘占，並行蠲免。《國清碑》<p>元朝敕施<p>元朝帝王甚重三寶，故台山諸寺免田劄、付勒石者至多。田既為豪右所佔，碑例不存。每於荊榛中得片石，猶可想見。<p>大明慈聖宣文明肅皇太后賜萬年寺藏經<p>萬厯十五年，太后賜經一藏，裝以龍蟒花錦段帛；每函裹以錦袱，甚莊。復賜守藏住持紫方袍之類。<p>今上皇帝賜國清寺藏經<p>萬厯三十年，今上差御馬監太監黨禮，賫賜經一藏，飯僧內金千兩，建藏閣內金四百兩，有特旨。<p>靈異考第十五<p>夫靈，莫靈於吾心之明覺；異，莫異於明覺之神通。即明覺以為神通，異元不異；即神通而是明覺，靈此真靈。良以聖人心珠圓淨，隨所願而雨神通；智鑑精明，對能臨以彰妍醜。大而蓋天蓋地，小而入芥入塵。本不動於寂常，又何移於當處？此如來之神通，吾心之靈覺者也。至於後世有道諸祖，雖不以神通自衒、洩佛密因，然於臨終，不無顯示。矧寒山、戒公、文殊度世，拾得、周嫗、普賢示生，欲令末俗以知歸，亦現殊常而駭俗；津梁濁世，厥功居多。靈異傳聞，人誰不信？第昧者不反求於明覺，乃持疑於見聞。或不遜指為妖人，或妄言稱為幻術。此何異匡人指孔子為陽虎，田巴斥三王為罪人乎？今之所錄，有稽僧史，事確理實，請無惑焉。<p>釋<p>五百應真<p>石橋山去縣五十里，即五百應真之境，方廣寺隱於此中。晉白道猷行至橋所，聞空中聲曰：「知君誠篤，今未得度，卻後十年自當來也。」師心悵然。留宿橋所，聞西有鐘磬聲，且復欲前。一人龐眉皓髮問師所之，師具答意。老人曰：「君生死身，何當得去？吾是山神，故來告爾。」師乃退。然每思不得度石橋，晨夕惋恨。乃結草為庵，彌年禪觀。後試造石橋，乃見橫石洞開，梁道平正，因得度橋。少頃，覩精舍宏壯，圖塔瓌異；神僧敘接，宛同素識。因共燒香中食。食畢將陳住意，神僧曰：「師母孕師時，嘗經韮畦，有腥羶氣，僊聖所不得近；若欲來此，必潔淨身意，十年後方得來也。」相送度橋，於是返顧，橫石還合。師還赤城，刲腹出腸胃以洗滌之。今赤城山有洗膓井，旁生青韮，他處即無，是其驗也。〈羅漢靈異記〉<p>天台大師於陳太建七年秋九月初八，天台未議卜居，常宿於石橋。見有三人皁績絳衣，有一老僧引而進曰：「禪師若欲造寺，山下有皇太子寺基，用以仰給。」因而問曰：「止如今日，草菴猶自難得，當於何時能辦此寺？」老僧答曰：「今非其時，三國成一，大勢力人能起此寺。寺若成，國即清，當呼『國清寺』。」《天台別傳》<p>陳郡袁子雄、新野庾崇，兩人登山，值智者大師於修禪寺講《淨名經》。雄見堂前有山，❥璃映徹；山陰曲澗，琳琅布底；跨以虹橋，填以寶飾。梵僧數十，皆手擎香爐從山而出；登橋入堂，威儀溢目，香烟徹鼻。雄以告崇，崇稱不見。《天台別傳》<p>智者大師受晉王請，出山十二年。修禪寺人蹤久斷，竹樹成林。還屆半山，忽見沙門，眉髮皓然，秉錫當路，一眾咸覩。行次漸近，逡巡韜秘。《別傳》<p>妙說尊者國清寺講經，升座眾集。或少，有異僧十人自外而入，威儀可觀。致敬已，坐行末。講散，復問訊，即出。遣侍者邀之，皆凌空舉手笑謝而去。《統紀》<p>黃檗希運禪師遊天台山，路逢一僧，與之言笑如舊識。熟視之，目光射人。乃偕行。屬澗水暴漲，捐笠植杖而止。其僧率師同渡，師曰：「兄要渡自渡。」彼即牽衣躡波，若履平地。回顧曰：「渡來！渡來！」師曰：「咄！這自了漢，吾早知，當斫汝脛。」僧嘆曰：「真大乘法器，我所不及。」言訖不見。見《傳燈錄》<p>永嘉全億長史畫半千羅漢形，每一迎請，必於石橋宿夜焚香，具鑼鈸幢蓋，引導入於殿。香風送至，幢幡之勢，而入門即止。其方廣寺在石橋裏，梵唄方作，香靄始飄。先有金色鳥飛翔，後林樹石畔，見梵僧或行或坐，或招手之狀，或臥空之形，瞬息之間千變萬化。<p>漢南國王錢氏，頻年施供養，又造五百銅羅漢安壽昌寺，祥瑞極繁。《石橋應真感應畧記》<p>景定中，賈丞相似道命僧妙弘建曇華亭。既成，供五百聖僧茶。茶甌中一一現異花，中有四字，其文曰：「大士應供。」聚觀者神之。〈曇華亭記〉<p>凡往來人供茗，乳花効應，或寶炬金雀、靈踪梵響接於見聞。石罅有木瓜，尤異：華時，青蛇盤糾枝榦；至實落，供大士，乃去。人目為護聖瓜。《赤城舊志》<p>曇猷尊者<p>居赤城山，神鬼讓居。飛錫救嫗。肉身不毀，舉體皆綠。具〈聖僧考〉<p>定光禪師<p>迹晦道明，易狎難識。有所懸記，多皆顯驗。具〈聖僧考〉<p>智者大師<p>寺北別峯呼為華頂，登眺不見羣山，暄涼永異餘處。大師捨眾獨往頭陀，忽於後夜大風拔木，雷震動山。虺魅千羣一形百狀，或頭戴龍虺，或日出星火。形如黑雲，聲如霹靂。倏忽轉變，不可稱計。圖畫所寫降魔變等，蓋少小耳。又作父母師僧之形，乍枕乍抱，悲哽流涕。大師安心空寂，深念實相，強輭二緣所不能動。明星出時，神僧讚曰：「制敵勝怨，乃可為勇。能過斯難，無如汝者。」既安慰已，後為說法。問曰：「大聖是何法門？當云何學？云何弘宣？」答：「此名一實諦，學之以般若，宣之以大悲。從今已後，若自兼人，吾皆影響。」<p>台州基壓巨海，黎民漁捕為業，為梁者斷溪，為簄者藩海。大師愍傷，自捨身衣，并諸勸助，先贖簄一所為放生池。於時刺史計詡臨郡，請講《金光明經》。見者歡喜，漁人改業，亘三百餘里。江溪簄梁合三十六所，同時永捨，俱成法池。詡後還都，別坐餘事，因繫廷尉。臨當伏法，遙想大師，望伸一救。其夜夢羣魚巨億，皆吐沫濡詡。明旦降敕，特原詡罪。當於午時，忽起瑞雲，黃紫赤白，狀如月暈，凝於虗空，遙蓋修禪寺頂；有黃雀羣飛，翾動嘈噆，棲集簷宇，半日方去。大師云：「江魚化為黃雀來謝恩耳。」師遣慧拔金陵表聞，陳宣帝敕云：「嚴禁採捕，永為放生之池。」《天台別傳》<p>陳文王太子永陽王出撫甌越，累信殷勤，仍赴禹越躳行方等。眷屬同稟淨戒，晝飡講說，夜習坐禪。師謂智越云：「吾欲勸王修福禳禍可乎？」越對曰：「府僚無舊，必稱寒❥。」師白：「息世譏嫌，亦復為善。」後出遊墮馬，將絕，越乃感悔，憂愧若傷。師躬自帥眾作觀音懺法，整心專志。王覺小甦，凭几而坐。王見一梵僧擎香爐直進，問王曰：「疾勢如何？」王流汗無對。僧乃遶王一匝，香氣徘徊。有旋，即覺㗳然痛惱都釋。《別傳》<p>大師將滅度時，一夜，皎月映牀，獨坐說法，如人問難。智晞問曰：「未審昨夜見何因緣？」答曰：「吾初夢大風忽起，吹壞寶㙮。次梵僧謂我云：『機緣如薪，照用如火，傍助如風。三種備矣，化道乃行。華頂之夜，許相影響，機用將盡，傍助亦息，故來相告耳。』又見南嶽共喜禪師向吾說法。說竟，謂我云：『他方華整，相望甚久，緣必應往，吾等相送。』」《別傳》<p>大師入滅於石城。當唱經時，侍官張達等五人，自見石佛倍大，光明滿山，直入房內。諸僧或得瑞夢，或見奇相。雖復異處，而同此時。《別傳》<p>大師滅後，有朱方天鄉寺沙門慧延，彼土名「達」，昔遊光宅，早霑法潤。忽聞遷化，感咽彌辰。奉慕尊靈為生何處？因寫《法華經》以期冥示。潛思累旬，夢見觀音高七層塔，光熖赫弈，過經所稱，智者身從觀音自西而至。延夢中作禮，乃謂延曰：「疑心遣不？」後見灌頂，始知臨終觀音引導，欣嗟無已。《別傳》<p>土人馬紹宗居貧好施，刈稻百束以供寺僧。執役疲勞，身如有疾，心作是念：「我由施故而感斯患，未測幽冥當有報否？」困極寢臥，夢見智者跏趺一牀，燒香如霧，安慰紹宗：「家貧好施，何疑無福？」多方慰喻。爾夜，宗兄、妻、母共得是夢，香氣盈家，經日不歇。《別傳》<p>開皇十九年十一月六日，土人張造，年邁腳蹶。曳疾登龕拜曰：「早蒙香火，願來世度脫。」即聞龕內應聲，又聞彈指。造再請曰：「若是冥力，重賜神異。」即復如初。《別傳》<p>又開皇十八年四月十六日，佛隴眾僧方就坐禪，師現常形，進堂按行，上坐道修良久瞻奉。其年十月十八日，又海州漣水縣人丘彪，晝於龕前發誓。夜見排戶，彪即起禮，師云：「勿拜，安隱無慮也。」遶寺一匝，彪隨後出門，奄然❥失。當其月十二日，有海州沭陽縣人房伯玉，於智者舊室見其形狀，事相如在。《別傳》<p>仁壽元年正月十九日，永嘉縣僧法曉，生聞勝德，沒傳妙瑞；悔不早親，追恨疚心，故來墳所旋千匝、禮千拜。於昏夕間，龕門自開，光明流出，照諸樹木，合寺奔馳來供瞻禮。《別傳》<p>大業元年二月二十日，土人張子達母俞氏年登九十，患腳短凡十八年。自悲已老，到墳奉別，設齋專至，即覺短腳還伸，行最平正，宛如少時。《別傳》<p>荊州弟子法偃於江都造智者像，還至江津，像身流汗，挹已更出。道俗瞻禮，如平生，汗痕尚在。《別傳》<p>大師忌辰以十一月二十一日，每歲至期，煬帝遣人設齋致禮。仁壽元年十一月初三日，右庶子張衡宣令僧使灌頂、智璪進內齋。令旨自問先師亡後靈異，灌頂師對已。令旨云：「弟子欲開龕墳，經論有法不？」頂法師對曰：「伏聞《法華經》說，釋迦如來自以右手開多寶塔戶。令旨欲開龕塔，深會經教。門人離違既久，若蒙開顯，重拜尊靈。」令旨云：「可與使人還山，設齋以開龕塔。」龕塔既開，見大師坐於石室，容範如生。次年，令盧政力至山再開，遂不見靈體。後荊州玉泉藏殿一日推輪，關王附人，語人曰：「我師肉身在此，不得動飛輪其上。」自是知關王神力自天台移藏於玉泉也。《百錄》<p>章安尊者<p>僊居樂安嶺南曰安洲，溪流湍急，歲常溺人。師誓之曰：「若此溪坦平，當於此講經。」旬浹之間，白沙遍涌，平如玉鏡。乃講《光明》、《法華》以荅靈惠。嘗於攝靜寺講《涅槃經》，羣盜突至，見寺門旌旗耀日，神兵執仗皆長丈餘。賊眾大驚，奔走潰散。俗因穪為山兵寺。每誦經宴坐，常有天花飄墜其側。《統紀》<p>普明禪師<p>師欲造國清講堂，章安勸諫。在赤城忽見師身長十餘丈，高出林表；山神隱形而至，勢若雷震。具〈聖僧考〉<p>智晞禪師<p>師於修禪寺架搆香臺，當香爐峯多檉柏木，師欲伐用，眾疑神所據；夜夢神送疏，遂遣伐之。智者勸沿江居民舍簄梁為放生池，厯年未久，復行漁捕。師與章安禮智者塔，焚香呪願。有漁人見僧立簄上（意謂墮水者），乘舟往救，忽不見。居人覩驗，遂停採捕。時羣獸悲鳴，眾鳥翔集，屢日不止。嘗往阿育王寶塔禮八萬四千拜，感紫文印手，方整明瑩。《統紀》<p>法華尊者<p>唐上元元年欲卜勝地，說法度人。執錫而誓曰：「錫止之處即吾住所。」其錫自國清飛至蒼嶺普通山，可五百里。以隘狹不容廣眾，凌空再擲，至軒轅煉丹山。師既戾至，翦❥刈茅，班荊為坐，聚石為徒。每登座，則有紫雲覆頂，狀如寶蓋，鳥雀旁止，有同家畜。名其居曰「法華」。法華至僊居上阪約八十里，師每日往反，齋粥禪講，未嘗少違。咸謂師有神足通。《統紀》<p>等觀禪師<p>餘杭法忍寺請師演法，有王服者至，稱皋亭神，來謁曰：「禪師昨過廟庭，適弟子巡遊，不及奉迎；今故遠來，專求戒法。」師即索爐然香，為授菩薩大戒。禮謝而退。具〈高僧考〉<p>慧燄禪師<p>常入深定，一坐旬日。所居三寶神光夜照。具〈高僧考〉<p>慧普禪師<p>常行法華三昧，感普賢大士乘大白象放光照身。具〈高僧考〉<p>法智禪師<p>一生念佛，求生西方。臨終有金色光明來迎，照數百里。具〈高僧考〉<p>大義禪師<p>臨終之日，眾聞弦管之聲。議者謂天帝迎請誦經之相。具〈高僧考〉<p>行滿禪師<p>棲止華頂峯智者院充茶頭。所居檻外大松上有寄生小樹，遇師止坐，必嫋嫋低俯。時謂此樹為茶頭作禮。師於十四年間未嘗便溺。具〈聖僧考〉<p>清觀法師<p>居國清溪南。有請供者，夜雨水漲，人不能度；師頃刻即度，身衣無濕。人知有神足通。具〈高僧考〉<p>聖者頭陀<p>事見〈聖僧考志〉。<p>靈默尊者<p>山神震雷而不能害，飲食中毒而不能傷。叱龍施雨，合境霑足。具〈聖僧考〉<p>明淨禪師<p>乞食餧虎，有如家畜；結齋祈雨，高下滂注。具〈聖僧考〉<p>師簡尊者<p>以杖叩龍潭，雨即霶❥。具〈聖僧考〉<p>豐干禪師<p>住國清，常騎虎出入。具〈聖僧考〉<p>寒山拾得<p>自閭丘一見之後，即趨出門。閭丘送衣藥供養，寒山見使者至，喝曰：「賊！賊！」退入巖穴云：「報汝諸人，各自努力！」忽不見。後見梵僧於巖所仗錫尋覓。或問其故，僧曰：「我從西域來此拾文殊菩薩舍利爾。」眾見委地皆鎖子骨，作黃金色。今巖畔有小磚塔，是其遺蹟。具〈聖僧考〉<p>代病尊者<p>見〈聖僧考〉。<p>道育尊者<p>裸身飼蚊，以食餧虎。凡供羅漢，育則不食。具〈聖僧考〉<p>全宰禪師<p>居明巖二十餘年，惡鳥革音，山精讓窟。其出入經行，鬼神執役。具〈高僧考〉<p>從禮禪師<p>道德高隆，山君冥應。凡諸祈禱，無感不通。具〈高僧考〉<p>清心寺<p>周顯德初，螺溪居民張彥安詣淨光大師曰：「東南里所，陰晦之夕，必有鬼神吟嘯、敲鐘擊皷之聲。又嘗夢龍遊其地，非愚民所居，願以奉師！」師往視之，見山水秀異，謂眾曰：「此伽藍地也。」遂納之，以為弘教之所。具《佛祖統紀》<p>冥道齋<p>宋乾德中，錢忠懿王在國時，歲會天台山，設冥道齋。是時命判官陳用文往山監護。夜將曉，聞木杪有人聲，其形黑色，眾愕然。用文叩之云：「某姓陳住杭州觀音巷。入番被惡風飄墮鬼國，因取其女為妻。昨日元師府有牒，召赴台州冥會。妻與某偕來，令坐其大木上。某曾持念〈大悲陀羅尼〉，聞僧誦此，因記念之，某妻捨去。」用文歸杭州，見忠懿，召家屬視，皆懼而不識。陳遂述其舊事始末，乃知其祖也，抱之而泣。忠懿歎異，賜錢百餘，卻復人身十餘年。《縉紳脞記》<p>慈雲大師<p>於大慈寺行消伏呪法，親見觀音於口中引出數蟲，復注甘露於口。由是獲高頂寸餘，手垂過膝，肌如白雪，聲若洪鐘。居台之東掖，授「白鶴神戒法」，改祭為齋，神之與民，莫不聽命。具〈高僧考〉<p>道榮尊者<p>生前靈異頗多，滅後肉身不壞。至今祈禱，猶多肹蠁。具〈聖僧考〉<p>惟靖尊者<p>經行出入，虎豹常隨。小瓶儲粟，經久恒滿。具〈聖僧考〉<p>戒闍黎<p>淳熙七年，太守汪平父謂夫人曰：「嘗聞兜率有僧名戒闍黎，能食猪頭三箇、酒五斗，我欲請之。」夫人遂營辦邀師。師至，太守未測聖凡，不敢慢禮，遂行俎豆侍人。奉物獻師，師即食，酒物一空。太守大笑，師辭去。夫人問曰：「君見此僧有何靈異？」答曰「我無所見。」夫人曰：「妾見此僧，出入騰空，而鬼神環擁。酒食非僧食，但擲諸左右，鬼神接去。」太守大駭。次日復營饌，驗其實，果如夫人言。廣見《闍黎語錄》<p>周七娘<p>一日與闍黎共買蝦食。蝦主索錢，師曰：「我無錢。」蝦主曰：「還我蝦來。」師與七娘遂開口一嘔，蝦皆活。眾人曰：「風僧幻術，何足信哉？」至今此地凡遇雨即有蝦出。<p>濟顛禪師<p>見《聖僧志》。<p>裘聖僧<p>見《聖僧志》。<p>道<p>茅盈<p>哀帝元壽間，乘雲駕龍至太霍赤城玉洞之府。〈神僊考〉考<p>劉晨阮肇<p>因山中採藥，悞入桃源。有一女方笄，笑迎以歸。留半載，謝去。至家，子孫已七世矣。〈神僊考〉<p>葛玄<p>入赤城山，學道後，尸解而去。<p>袁根柏碩<p>因驅羊，度赤城。遇二女，為室家。後亦羽化。〈神僊考〉考<p>班孟<p>能飛行，或坐空中，或入地內。飲酒餌丹，四百餘歲。〈神僊考〉<p>玉京觀<p>在赤城山。每歲設昇僊會，選道士一人，冠服劍佩，儀宇甚都。迫暮送登山頂，候天駕來迎。眾至夜分，果遙見天中二燈，燁然有光；簫皷僊樂齊鳴。須臾不見。眾真以為僊去，不知為白蟒恠也。曇猷累止中巖宴坐，神化為猛虎數十，咆哮向師，既不能害。又見白蟒真形，呀然開口將噬師。師即以錫飛入蟒口，柱其齦齶不得合，曰：「且借老僧坐地三年。」神始知懼，皆來降伏、悔罪，願徙他處。自此昇僊之會息矣。後人於穴中見白骨成堆，蓋即白蟒所啖昇僊骨也。張性中〈遊赤城錄〉<p>徐則<p>死於江都，或見徒行歸山，令弟子掃室，延客迎柩。語訖，跨石梁而去。〈神僊考〉考<p>司馬承禎<p>為青童君所召，蟬蛻而化。〈神僊考〉考<p>謝自然<p>白日僊去。<p>寒山子<p>毘陵道士李褐，性偏急，好陵侮人。忽有貧士相詣，即勿顧。數日，有乘白馬來者，禮接之。曰：「頗相記乎？」視其貌，乃前之貧士。謂褐曰：「子知有寒山子乎？」曰：「知。」曰：「即吾是也。始謂子可教，今不可也。修生之道，除嗜去欲，嗇神抱和，所以無累也；內抑其心，外檢其身，所以無過也；先人後己，知柔守謙，所以安身也；善推於人，不善歸之於身，所以積德也；功不在大，立之無怠，惡不在小，去之不貳，所以積功也。三毒未翦，冠裳為飾，可謂虎豹之❥而犬羊之質也。」出門乘馬而去，竟不復見。《續僊傳》<p>葉法善<p>修《黃籙》於天台，顯迹甚多。<p>李元<p>騎白鹿遊天台。<p>王旻<p>年七百歲，貌如嬰孩。<p>吳善經<p>年八十三，羽化。<p>應夷節<p>年八十五卒。及窆，惟空棺而已。<p>閭丘方遠<p>端坐而逝。舉棺但空衣。後人於僊都廬山見之。<p>左玄澤<p>常與虎坐。不食五穀。後尸解。<p>王可交<p>蘇州人。一旦，棹漁舟，方支枻高歌。入江行數里，忽見一綵畫舫漾於中流，有道士七人，皆玉冠霞帔，服色各異；侍從十餘人，鬃角雲鬟。又四人黃衣乘舫，一人呼可交姓名。方驚異，不覺漁舟已近舫側。一人令鬃角引可交上舫，見七人面前各有青玉盤酒器果子，皆瑩徹有光，可交莫識。又有女妓十餘人，悉持樂器。可交遠立於筵之末，徧拜。七人共視可交。一人云：「好骨相，合有僊分。生於凡賤間，已灸破矣。」一與酒喫，侍者瀉酒於樽中，酒再三瀉之不出。侍者具以告，道士曰：「酒乃靈物，必若得入口，當換其骨；瀉之不出，亦乃命也。」一人與栗喫。俄有一人於筵中取二栗，侍者送與可交，令喫。視之，其栗青赤光如棗，長二寸許，嚙之有皮，非人間栗，方脆而甘。久之，食方盡。一人曰：「可交已見之矣，可命去。」令一黃衣送上岸。乃於舫過覓所乘漁舟，不見。黃衣曰：「不必漁舟，但合眼自到。」於是合眼，若風水林木浩浩之聲。洎開眼，已失黃衣所在；但見峯巒重疊，松柏叅天。坐於路中石上，見有門樓，多人出入。俄頃採樵者并僧十餘人到，問可交：「何人？」可交具以前事對。又問：「何日離家？」可交曰：「今日早。」又問：「今日是何日？」「是三月三日。」樵者與僧驚曰：「今日是九月九日，已半年餘。」可交問：「此是何地？」僧曰：「此是天台瀑布寺前。」眾審極異之，乃以狀白唐興縣，以達台州，聞於廉史王渢。渢具以奏聞，詔稱其異。後可交挈妻子入四明山。二十餘年復出明州賣藥。後三十年卻入四明山，不復出。《續僊傳》<p>夏侯隱<p>每登山渡水則閉目而睡，比至則覺。有人呼為「睡僊」。<p>月光童子<p>居嵩山，石孔中有宮闕，光明照燭。在天台往來。<p>厲歸真<p>於中條山飛昇。<p>呂洞賓<p>嘗遊天台，賦詩於福聖觀。又嘗負巨瓢為母行乞於市，但云「只兩口」。後擲瓢於地，跨之昇空而去。<p>姜僊翁<p>熱能招雲，旱則呼雨，多著神異。後坐化，以真骨塑像，今猶響應。<p>沈僊翁<p>歲旱致雨，亦多效靈。已上具〈神僊考〉<p>瀑布山<p>餘姚人虞洪入瀑布山採茗，遇一道士引三青羊至此山，曰：「吾丹丘子也，聞子善具飲，今以茗奉給，祈子他日有甌犧之餘相遺也。」後常與家人入山，獲大茗焉。《神異記》<p>丹霞洞<p>咸通中，有客自金庭路將抵明州。日莫，遇道士，託宿。山谷沖寂，烹野蔬藥苗以相待。俄有叩門者，童子報曰：「隱雲觀請來日齋。」道士去。客問童子，荅曰：「觀去此五百里，嘗隱雲中，故名。」客驚曰：「尊師何日當還？」曰：「往來頃刻耳。」道士歸，留客久住，辭焉。乃遣童子示其舊路。行未遠，失所在。問歲月，已三年矣。唐裴通記曰「金庭洞天」，即道門所謂赤城丹霞第六洞天也。舊志<p>禹鐘<p>咸通中，洞天宮有禹鐘，高二尺，重百餘斤，形如鐸，上有三十六敔，有文隱起。相傳夏禹所鑄，或云越王樂器。嘗空中夜鳴。墮入禹廟時，浙東李綰之為鐘銘，具以歲月刻其上，以惠玉霄道士葉藏質。禹跡寺僧頻求不得，因令僧與不逞輩入玉霄，伏板閣下，取鐘，縻之，羣呼而走。約行三十里，迨明，猶在閣側。視之，背鐘者僵矣，餘黨癡懵。鐘失復歸，藏質呪水灑之即活。<p>桐柏觀<p>大觀中，詔遣小黃門持御香詣桐柏觀，有所密禱。事畢，登閣縱觀，時方盛夏，見飛瀑如練，留住不忍去。命侍史取酒，道士曰：「此地神僊窟宅，天龍守護，自來無敢飲酒食肉者。」黃門不聽。既飲數盃，又買雞烹之。未及下咽，青天白日中，迅雷風雨，暴地震撼，皆若欲仆。移時開霄，則黃門已斃。觀遂報縣，達於郡，奏聞徽宗，即日別命使降祝，詣觀謝。石柱其大合圍，龍爪跡入數寸，火❥燒灼痕透徹於外，至今猶存。《夷堅志》<p>紹興中，方士李季至越之樗浦石闌干憇。道傍遇異人自石闌干揖季曰：「君來何為？」季曰：「秦太師遣往桐柏設醮請福。」其人太息曰：「秦已死矣！張浚、劉錡皆當起為將相，秦豈得存耶？」季大駭，亟去天台，而秦之訃至矣。《會稽志》<p>曹法師<p>見〈神僊考〉。<p>石橋<p>國清寺僧陳惠虗嘗與同侶遊石橋，眾皆股慄，惠虗獨超然而度至石壁外。微有小徑，稍平闊，遂見空闕樓閣，連亘十里許。其門㮄曰「會真府」，左曰「金庭宮」，右曰「桐柏宮」，三門鼎峙。入右門之西，見一高樓，榜曰「右弼宮」。又到一處，忽見一老叟，訝曰：「汝俗人，何得來此？」惠虗曰：「嘗聞過石橋即有羅漢，時聞鐘皷聲，故來相訪。」叟曰：「此真僊之福庭，天帝之下府，為小都會。太上一年三降此宮，校定天下學道之人功行品第，非羅漢所居也。」引之使行十餘里，已見國清矣。《高道傳》<p>傳燈議曰：「石橋為方廣，此所從來舊矣。」今《高道傳》乃云「真僊福庭，天帝下府」，然耶？否耶？余謂羅漢境界雖不可以凡情而度，至於或隱或顯，孰不由見者感召而然？故聖者見之聖，僊者見之僊；陳惠虛雖復為僧事佛，而僊念當情故，因是以見也。不則，乃道士虛搆此說，以誣神僊。蓋道家多有不根之說，除老子、莊、列諸書外，其餘皆後世道士偽造，若王浮之類是也。唐杜光庭其偽述猶多。今人指無根之說為「杜撰」，言始於此。況僧者，捨家從釋，例不言姓；今云陳惠虗，其謬可知。
。
<juan>天台山方外志卷第十三<p>天台山幽溪沙門<#sp>傳燈撰<p>塔廟考第十六（附墳墓）<p>梵語「塔婆」，今略云塔；此翻方墳，亦翻圓塚，亦翻高顯，義翻靈廟（翻者，譯西天梵語為東土華言）。即供佛、菩薩及辟支、羅漢等舍利之所。隨尊卑層級不同：佛菩薩者高十三層，辟支塔應十一層，阿羅漢塔成以四層，餘隨品級減之。此八種塔上並有露盤：佛塔八重，菩薩七重，辟支六重，四果五重，三果四，二果三，初果二，輪王一，凡僧但蕉葉火珠而已。後世建塔不原佛制，聖凡相濫，紕繆至多矣。台山塔凡若干處，赤城巔者最古，次國清、紫凝、護國諸寺。今次第以錄緣起，後附諸祖墓塔及錢王等墓，以備通考。<p>塔類<p>赤城塔<p>在赤城山巔，七級，高二十丈，梁岳陽王妃建。舊有三所，今惟餘一。中藏佛舍利子四十九顆。五代韶國師重修，存二十八顆，餘散安東都府內，并應天寺、國清、護國等處。事見般若〈新寺磚塔記〉。<p>國清寺前大塔<p>是隋煬帝遣司馬王弘為智者大師建。<p>寺內二磚塔<p>是韶國師建，分安赤城塔舍利二顆。<p>寺前七塔<p>供過去七佛。<p>寺前二小塔<p>表解脫門。<p>萬松徑二塔<p>三處俱煬帝建。<p>護國寺二塔<p>韶國師建，各安舍利三顆。<p>白巖塔<p>在白巖寺後山上，七級，高十五丈，普耀禪師建。<p>萬年寺塔<p>自詢禪師建。<p>寶華寺塔<p>七級，高二十丈，唐乾符閒建。<p>降魔塔<p>在華頂，智者大師降魔之處。後人建塔，久廢。明王中丞恒叔重建。<p>真覺寺前雙塔<p>智者大師將終，命門人曰：「歿後可於峯南龕居吾身，累石周屍。龕前立二石塔，使見者發菩提心。」今廢。<p>寒山塔<p>在寒山寺石洞側。寒山子入滅後，有梵僧杖錫拾黃金鎖子骨，或問所以，對曰：「吾拾文殊菩薩舍利歸西天耳。」後人於此建塔。<p>諸祖龕塔<p>曇猷尊者全身龕塔<p>在赤城山室。晉隱士褚世標登山，見尊者顏貌如生平，而舉體綠色。他欲觀者輒為雲霧所蔽。<p>智者大師全身龕塔<p>大師以隋開皇十七年十一月二十四日於石城入滅，弟子舁歸，龕全身於真覺寺。隋煬帝仁壽元年，於大師忌辰設齋，開龕，顏貌如生。至大業元年更開，惟空龕而已。<p>章安大師全身塔<p>師以唐貞觀六年八月七日終於國清。九日，窆全身於國清之南山。<p>法華禪師塔<p>師以唐永隆元年十一月二十八日終於東陽之法華山，塔於寺右。<p>左溪禪師塔<p>師以唐天寶十三載九月十九日終於左溪，門人分舍利為二分：一塔左溪之西原，遵像法之遺制；一塔東陽之東原，慰邑人之後思。<p>荊溪禪師全身塔<p>師以唐建中三年二月五日終於佛隴。全身之塔去智者大師塋兆百步，後為天人取去。事見〈神明考〉。<p>至行尊者塔<p>師以唐會昌三年二月十六日終於禪林寺，葬全身於金地道場。後二十三年，門人良湑、敬文發塔，火育之，得舍利千餘粒，大如菽。即舊地建塔藏之。<p>正定尊者塔<p>師以唐中和五年三月十五日終於國清，葬於智者塔院之側。<p>普岸禪師塔<p>師終於唐代，遺塔存平田寺。<p>韶國師塔<p>師於宋太祖開寶五年示寂於蓮華峯，全身塔於本院。<p>紫凝山普聞智勤禪師塔<p>師於宋太宗湻化初不疾而逝，塔於本山。三年後，門人遷塔發龕，覩師容儀儼若，髭髮仍長，遂迎入新塔。<p>螺溪尊者塔<p>師以宋雍熙四年十一月初四日終於螺溪傳教寺，門人累小塔窆於方丈後。徒屬謀遷塔，見貌若生人，髮長餘寸，遂遷葬於國清東南隅。<p>此庵景元禪師塔<p>師於護國寺握拳而逝，茶毘得五色舍利，齒舌右拳無少損。塔於寺東劉阮洞前。<p>如菴主塔<p>在大同寺。<p>無見覩禪師塔<p>師終於大元元統甲戌五月二日，塔於善興寺之西偏五十步。<p>噩夢堂禪師塔<p>在國清，有塔銘，今佚。<p>文大德禪師塔<p>在高明寺，踪跡埋沒，漫不可尋。適於深土中得小石一片，鐫「文大德舍利」五字，則知亦有道高僧也。<p>窄菴偉禪師塔<p>愚傑英禪師塔<p>寂菴光禪師塔<p>空叟聞禪師塔<p>北源濟禪師塔<p>已上五塔俱在華頂。<p>玅峯覺法師塔<p>在高明寺西偏，馮太史有塔銘。<p>象先清法師塔<p>在慈雲寺前嶺下，袁兵憲有塔銘。<p>易菴通法師塔<p>在國清寺，陸太宰有塔銘。<p>蘊空照禪師塔<p>在萬年寺。<p>古蹟考第十七<p>夫宇宙之內，人物之盛，品彙之多，自古迄今，何可勝數？卒皆泯滅無聞，棄置不錄。閒有獲貽名於終古，得傳美於當年；或物因人顯，人以物名，孰不由精神所召、盛德所感而然耶？若羊祜傷逝而峴山萬古，天台賦勝而孫綽千秋；矧佛祖之精神，湛然復性，聖人之盛德至矣！及人一行一坐，皆足啟後世之遐思；一石一泉，誰不仰斯人之勝蹟？嗚呼！物之傳美固亦有由，人之流芳又豈容易哉？作〈古蹟考〉。<p>古蹟類<p>降魔塔（在華頂峯頭，智者大師降魔之處（詳〈祖師志〉）。古有靜室（詳〈高僧志〉）。余友僧如慧，字大觀，萬曆十五年結茆其閒，趺坐三載。法弟傳統，字無餘，次踵其跡。是後住者，不得其人。）<p>拜經石（在華頂，相傳謂智者大師向西天竺拜《楞嚴》處。然準瑩公《清話》，但云「西望一十八載」，未嘗言拜也。）<p>煉丹井（有二，一在華頂峯傍，一在桐栢觀鐘樓之下，舊傳葛玄煉丹之所。）<p>太白堂（在華頂峯，李白嘗遊天台，後人為建書堂。）<p>伏虎壇（伏虎禪師遺跡。）<p>鬼疊石（智者大師降魔遺跡。）<p>墨池（相傳為王右軍洗筆池。）<p>黃經洞（藏右軍為白雲先生所書《黃庭經》處。）<p>甘泉先生居、茶圃（相傳為葛玄種茶之圃。已上在華頂。）<p>靈墟石（初智者大師入山，見一老父告云：「師上菴，遇盤石可止。」果如所告，師於此晏坐。其後成寺，因號「靈墟」。）<p>天柱峯（永明禪師九旬入定，斥鷃巢衣裓處。）<p>智者嶺（智者大師嘗於此註《涅槃經》。）<p>察嶺（漢高察隱居於此，後人名其嶺。下有讀書堂址。）<p>卓錫泉（在智者嶺，大師遺蹟。）<p>宴坐石、石牀、看經臺（皆在太平寺白雲峯下，智者大師經行處也。）<p>淨名堂（在大慈寺，智者大師曾講是經，故名。）<p>智者泉（在大慈寺側，今蕪沒。）<p>石經幢（在高明寺，連座葢高四尺許，幢體八方，上刻尊勝呪，末題云：「晉天福二年捨入幽溪禪院」。）<p>翻經堂（在高明寺，智者大師佛隴翻經之遺跡也，今行道菴。）<p>招手石（在定光菴之東峯，三石列峙，高丈許，色同赤城。一云在華頂，非。見〈聖僧志〉。）<p>金地嶺、銀地嶺（在大慈寺之左右。見〈聖僧志〉。）<p>錫杖泉（昔寺僧取水甚遠，普明禪師以錫杖叩之，泉水湧出。）<p>清音亭、更好亭、雨花亭、御書閣、萬工池、萬松徑、曹源（已上皆在國清寺。）<p>放生池（有二，俱大師放生遺蹟。一自縣溪至海際，綿亘三百餘里。一在崇善寺前。）<p>洗腸井、金錢井、僊人井、結集巖、釋籤巖（已上皆在赤城山。具見〈形勝志〉。）<p>螺溪（在清心寺前，智者大師放螺之處，有石泓如釜。）<p>應真閣、玅音亭、先照亭（在石橋寺，俱廢。）<p>曇花亭（賈丞相似道建，萬曆甲辰尼性慧募錢塘葛居士重建。）<p>列秀亭、右軍墨池（在白巖寺，今廢。）<p>閭丘太守影（在明巖寺。）<p>玅蓮閣、覽眾亭（在萬年寺。）<p>貧婆鐘（在廣嚴寺。）<p>自轉藏、自滿庫（在大覺寺，今廢。）<p>雙松亭（在慈雲寺，今廢。）<p>親到堂（在萬年寺，宋仁宗有「如朕親到」之語，故名。）<p>鮑湖（四明鮑大王遺跡。）<p>招隱峯（在歡嶴，顧歡招杜京產處。）<p>顧儒嶺（在東❥，顧先生讀書堂在焉。）<p>拾得巖（在國清寺。）<p>繫船山（山高與華頂埒，舊傳古煎鹽處。）<p>司馬悔山（在縣北十三里，司馬承禎應召至此而悔，故名。）<p>鶴峯（又名折山，王喬控鶴於此，故名。）<p>寒巖（寒山子隱此。）<p>劉將軍宅（在縣西五十步，晉黎護將軍劉玄，因遇雨有金錢之異，遂捨宅為闡法寺。後寺徙溪南，而玄廟食其地。）<p>柳刺史宅（在縣北二十五里，唐元和閒，柳泌於此領務修藥，築室號「紫霄山居」。其中多有靈葩翠桱、修篁奇竹，又有曲池環沼，藥室丹爐。）<p>孟簡歇亭（在大慈寺西北，當華頂、石橋之衝。簡廉察浙東，捐俸以建，為遊人憩息，今廢。）<p>普賢閣（在大慈寺，陳宣帝為大師建。）<p>止觀亭（在國清寺解脫門外，隋煬帝為大師建。）<p>手書<p>師嚴教尊（爪）<p>喜捨供養（龍）<p>習惱餘氣（懸針）<p>緣覺侵斷（垂露）<p>咸登常樂（飛白）<p>豈如菩薩（倒薤）<p>能施所受（魚）<p>聲聞是證（科斗）<p>戒定慧滿（豸）<p>苦集滅道（大篆）<p>穀皮屏風一具（爪、篆、龍、魚、科斗、飛白、垂露、倒薤等書。右諸字，隋煬帝為晉王時手書嚫智者大師者，舊在修禪寺，今亡。）<p>國清寺（隋煬帝敕。取大牙殿牓，填以雌黃，書以大篆，付使人安寺門。）<p>《陀羅尼經》（四卷，智者大師手書，舊在修禪寺，今留慧明寺。至唐宋時失去一卷，四明元通法師習大師書法補完。復恐散失，別書四卷以俟。後復散失，惟留一卷。至隆慶閒為譚海憲持去。今所存者，是元通所書。）<p>《華嚴經》（唐虞世南書，是晉譯六十卷者，安修禪道塲供養，後為秦檜取去。）<p>天台佛大中國清之寺（唐大中五年重建國清寺，散騎常侍柳公權書「大中國清之寺」六字、「天台佛」三字。批僧清觀狀尾，言「天台佛」者，蓋指大師也。）<p>巖鐫<p>普賢境界（右四字楷，在修禪寺前石壁上，智者大師書。）<p>幽溪（右二字楷，在高明寺幽溪之上，大師書。）<p>結集、釋籤（右四字俱小篆，在赤城巖，唐清觀法師書。）<p>玉京（右二字在赤城山，不知何人書。）<p>蓋竹洞天（右四字大篆，在石橋傍，題云：「大宋嘉泰壬戌，奉議郎知天台縣事晉陵丁大榮書。」）<p>曹源（右二字楷，在國清寺，宋譙國曹勳書。）<p>潛真洞（右三字行，在寒石山，宋米芾書。）<p>蚪斗篆（右字在韋羌山。）<p>佛隴、天台山（右五字楷，在修禪寺前，宋國清寺僧志南（字指堂）書，傍有「指堂」字。）<p>天台僊界（右四字在桃源，邑令鄭至道書。）<p>萬松徑（右三字楷，在萬松徑上，志南書。）<p>瞻風（右二字八分，在石橋瞻風亭側，不知何人書。）<p>石梁（右二字行，在石梁，晉江莊一俊書。）<p>星橋勝槩（右四字行，在石橋，本縣主簿靈壁王榭書。）<p>飛梁懸瀑（右四字八分，在石橋潭上，廬陵甘雨書。）<p>教源（右二字八分，在修禪寺前，明邑貢元許光宇書。雖無題名，余嘗見其鐫石。）<p>華頂峯（右三字，兵憲吳憲台書。）<p>碑刻考第十八<p>文章乃載道之器，器在則道存，器亡則道歸於元始。是以古人之於道與器也，其用心不謂之不勤矣。以道傳之於竹帛；弗久，則傳之於嘉木；弗久，則傳之於良石。石之或弗久，久之或弗傳，是必道有弗尊也，文有弗古也，書有弗神也。三者苟有獲一而必傳，矧其全者乎？即如唐長安〈弘福寺聖教序碑〉，既得太宗之睿藻，復有奘師之道德，兼集右軍之妙書，今人獲片言隻字，猶寶之如珙。夫道傳之假，豈細故哉？天台僻居荒左，上古碑刻無聞焉，隋唐以來嘉刻非少，不災於火則災於水，惟修禪寺梁敬之碑䇄然草莽閒，字畫猶可辨，豈智師道德之所鍾，肅公精神之所及，而山靈故為之密祐耶？外此皆弗傳，傳之或弗古，今存廢古今並錄，兼附巖石書刻於後，好古者不無探奇之一助云。<p>碑類<p>智者大師放生碑（陳宣帝勅國子祭酒東海徐孝克撰，不知何人書。在縣前五顯廟前。碑亡，文入本志。）<p>金庭館碑（梁沈約撰。碑亡，文入本志。）<p>天台館徐則法師碑（陳僕射徐陵撰，不知何人書。碑亡，文入本志。）<p>國清寺智者禪師碑（隋煬帝敕開府儀同柳顧言撰，不知何人書。碑亡，文入本志。）<p>善利亭記（唐博州防禦使韓衍撰。碑文俱亡。）<p>修禪道場碑（唐翰林學士梁肅撰，徐放書。在寺前草莽中，字頗遒勁。）<p>修桐柏觀記（唐元稹、劉處靜撰。碑文俱亡。）<p>佛隴禪林碑（唐台州司馬陳諫撰，刺史徐放書。碑文俱亡。）<p>新桐柏觀碑頌（唐崔尚撰，韓擇木八分書，玄宗題額。在玅山，碑仆三截，中截猶存，文入本志。）<p>玉霄宮記（唐御史陸潛撰。碑文俱亡。）<p>褚伯玉碑（唐孔稚圭撰。碑文俱亡。）<p>佛窟禪師塔銘（唐州守鄭仁弼撰。碑文俱亡。）<p>桐柏上清閣記（唐學士鄭仁規撰。碑文俱亡。）<p>長生福田記（唐太守顏顒撰，何歸儒書，沙門宗及篆額。碑文俱亡。）<p>白郎巖記（唐王展撰。碑亡，文入本志。）<p>福聖院碑（吳越王錢弘俶撰。碑文俱亡。）<p>護國寺碑（宋中書平章錢惟演撰，工部尚書李瑞懿學《聖教序》筆法，檢校司空鄂州刺史錢惟濟篆額。文已殘缺。）<p>傳教寺碑（五代特進判和州錢弘俶撰。碑文俱亡。）<p>重修桐柏觀記（宋曹勛撰。碑亡，文入本志。）<p>重修桐柏道藏記（宋夏竦撰。碑文俱亡。）<p>重修老君殿記（宋天台居士鮑嶷撰，松陽陳戒書。碑文俱亡。）<p>桐柏金籙齋記（宋郡守曾會撰。又有〈設醮銘〉、〈靈寶齋投龍記〉，皆會撰，碑文俱亡。）<p>重建三真人殿碑（宋句曲山道士王簡竹撰，范子詮書，薛如初篆額。碑文俱亡。）<p>天台觀碑（宋隱居徐觀撰，道士杜有廷書。碑文俱亡。）<p>習養瀑泉記（宋陳襄撰。碑文俱亡。）<p>秦魯國賢穆大長公主墓碑（宋給事中兼直學士院楊愿撰，兵部侍郎米友仁書。碑文俱亡。）<p>重建國清寺碑銘（宋福建安撫司參議謝伋撰，提舉玉隆觀曹勛書，主管崇觀賀允中篆額。碑文俱亡。）<p>訶羅神碑記（宋苾蒭慧遠撰，釋蘊常書。碑文俱亡。）<p>佛隴記（宋龍圖閣直學士葉清臣撰。碑文俱亡。）<p>國清三隱堂記（宋禹穴沙門志南撰。碑文俱亡。）<p>石梁羅漢聖跡記（宋縣令太史章撰。碑文俱亡。）<p>送金銀錢還潭記（宋守俞建撰。碑亡，文入本志。）<p>伫真亭記（宋之瑞撰。碑亡，文入本志。）<p>導元院記（秘書校書郎張仁穎撰，僊都山道士葉璚秀書。碑文俱亡。）<p>曇華亭記（僧法照撰。碑亡，文入本志。）<p>石橋寺碑（宋嚴首座撰。碑文俱亡。）<p>記人說生前事（宋王十朋撰。舊碑亡，明都御史吳時來重刻。在曇華亭。文入本志。）<p>應心泉記（宋賀允中撰。碑亡，文入本志。）<p>萬年覽眾亭記（宋福建轉運副使賀允中撰。碑文俱亡。）<p>萬年寺塗田記（宋大理少卿宋之瑞撰，提舉浙東常平倉黃唐書。碑文俱亡。）<p>金文藏院記（宋邑令鄭至道撰，縣尉鄭儀書。碑文俱亡。）<p>國清千門塗田記（宋劉潮撰。文入本志，碑近仆斷。）<p>劉阮洞記（宋鄭至道撰。碑亡，文入本志。）<p>飛泉石記（宋余亨記集，米南宮書。碑在慈聖寺，文入本志。）<p>廣嚴寺記（宋苾蒭有嚴撰，則休書，縣令吳師正篆額。碑文俱亡。）<p>無相院記（宋禮部員外郎楊傑撰，禮部郎中博陵崔度書，主客郎中河南鞠承之篆額。碑文俱亡。）<p>大智寺記（宋僧法殊撰。碑存，文入本志。）<p>淨慧寺記（并〈轉輪藏記贊〉，俱宋承議郎致仕韓韶撰，尚書金部員外郎韓昭書。碑文俱亡。）<p>福田莊記（宋丁可撰。碑亡，文入本志。）<p>智者塔鉢盂記（通判台州賈廷佐撰。碑文俱亡。）<p>重建法輪真一宮記（元學士虞集撰。碑文俱亡。）<p>娑羅軒記（元僧梵琦撰。碑亡，文入本志。）<p>無見禪師塔銘（元曇噩撰。在華頂。文存本志。）<p>九天僕射祠記（郡倅李彙撰，姑蘇丁椿書。碑文俱亡。）<p>祀夷齊碑記（郡守張廷臣撰。碑文俱亡。）<p>夷齊碑頌（在桐柏宮。）<p>重建桐柏山門記（國初道士吳彥欽撰。碑文俱亡。）<p>鴻蒙先生草菴銘（）<p>三真人香火記（）<p>寒石山二僊示現記（）<p>明玅峯覺法師塔銘（在高明寺側，翰林院編修馮夢禎撰文，禮科都給事中王士性書丹，禮部儀制司主事屠隆篆額。文入本志。）<p>象先清法師塔銘（在慈雲寺側，袁兵憲黃撰。文入本志。）<p>易菴通法師塔銘（吏部尚書陸光祖撰文，禮科給事中王士昌題額，刑部清吏司員外郎劉啟元書丹。）<p>重建國清禪寺記（邑侯王孫熙撰文，河南左布政王士奇題額，禮科給事中王士昌書丹，刑部清吏司員外郎劉啟元立石。）<p>異產考第十九<p>夫五方之土，各異其性；五土之產，各殊其物。國之所本，民之所天，《禹貢》之所以詳考宜矣。天台土地沙磧，民庶魯朴；所產無嘉物，所出無奇貨。上國之所不取，貴人之所不錄。或有一二，適足標奇佛界，樹異僊鄉，若茯苓、白朮、肥蕨、黃精等物，此又儉歲之膏粱，山林之府庫也。然以之贍家，則日富而歲貧；以之養生，則神王而氣固。天台異產，如此而已。餘物雖眾，又烏足書？<p>食類<p>黃精（按《本草》云：「黃精君，味甘氣平，無毒。主補中益氣，安五臟，益脾胃，潤心肺，除風濕，補五勞七傷。久服輕身，延年不饑，耐寒暑。」稽康曰：「聞道人遺言，餌朮黃精，能令人久壽。」《博物志》云：「藥物有大毒，不可入口鼻耳目者，即殺人，一曰鈞吻。」盧氏註曰：「陰精、黃精不相連，根苗獨生者是也。」又曰：「鈞吻草與荇華相似，採者宜辯之。」）<p>青精飯（陶隱居《登真訣》載：「太極真人青精乾石飢飯。」注云：「以南燭草木煮汁，漬米為之。」《真誥》云：「有道士鄧伯元者，授青精石飯之法。」《上元寶經》云：「子服草木，王氣與神通；子食青燭之津，命不復殞。」）<p>五芝（許邁云：「天台臨海，山多有僊人芝草。」《耳目記》亦云：「赤城山頂，有青芝二根。」《天台賦》云：「五芝含秀而晨敷。」注云：「赤芝、黃芝、白芝、黑芝、紫芝也，又有六芝。」《神農經》曰：「上藥養命，謂玉石之練形，六芝之延年。」）<p>朮草（《吳氏本草》曰：「朮，一名山連，一名山介，一名天蘇，一名山姜。有倉白兩種，台山皆有之。」曰：「朮有家者，然不及野朮為佳。」《抱朴子內篇》曰：「南陽文氏，其先祖漢中人，值亂逃華山中，饑困欲死。有二人教之食朮，遂不饑。數十年乃還鄉里，顏色更少，氣力轉勝，故朮一名山精。」《神農經》曰：「必欲長生，常服山精。」《異術記》曰：「朮草者，山之精也。結陰陽之精氣，服之令人長生，絕穀致神僊。」余謂蒼白二朮皆可服餌，蒼朮味苦而効速，白朮味甘而効遲。）<p>菖蒲（《春秋運斗樞》曰：「玉衡星散為菖蒲。」《孝經援神記》云：「菖蒲益聰。」《吳氏本草》曰：「菖蒲，一名元韭，一名昌陽。」《神僊傳》曰：「漢武帝上嵩山，忽見有僊人，長二丈，耳出頭下垂肩。帝禮而問之，僊人曰：『吾九疑人也，聞中嶽有石上菖蒲，一寸九節，食之可以長生，故來採之。』忽然不見。帝對侍臣曰：『彼非欲服食者，以此諭朕耳。』」《羅浮山記》曰：「羅浮山中菖蒲，一寸十二節。」余居幽溪，每採菖蒲入藥，一寸九節、十二節者至多。其他谿谷，類皆有之。《抱朴子》曰：「韓終服菖蒲三十年，身生綠毛。」）<p>茯苓（《抱朴子》云：「任子季食茯苓十八年，玉女從之，能隱能見。」）<p>薯蕷（《本草經》曰：「薯蕷，一名山芋。益氣力，長肌肉，除邪氣。久服輕身，耳目聰明，不饑延年。」《湘中記》曰：「永和初有採藥衡山者，道迷糧盡，過息巖下。見一老公，四五年少，相對執書。告之以饑，與其食物如薯蕷，指教所去。六日至家而不復饑。」台山處處有之，藤葉如家植薯藥而小，土人多不知採食。《異苑》曰：「薯蕷入藥，又可服食，野人謂之土藷。若欲掘之，嘿然有獲；唱名者便不可得。」有移植者，隨所種之物而像之。）<p>黃獨（俗稱毛團，根子皆可餐。年愈多而根實愈大。不費耕鋤，道人清供也。）<p>蹲鴟（即芋也。昔高僧居山，惟種芋三百六十本。日餐其一，不遊人間，因之得道。）<p>蕨粉（土名蕨鷄，以初生狀如鷄拳故名。苖可煮食，根可為粉。山中之民，每於秋冬閒，漫山開掘，渟漉為粉。或切素作麫，或蒸炙為餅，皆甘美可口。萬曆己亥，天台失稔，鄉人携妻子入山採蕨度荒者萬餘人。不填溝壑，蕨之功也。）<p>苣勝子（即胡麻也，可作飯。昔劉阮誤入桃源，僊女飯以胡麻，即此物也。今山中無此。《智者別傳》云：「師共慧綽種苣拾橡，安貧無戚。」故知必由種植而得。）<p>橡斗子（即擇樹子。《莊子》「狙公養猿，朝三暮四」，即此物也。實可為粉，秋末閒人人採之。水漬一月，晒乾，去其殼；復漬月餘，然後磨，濾去滓，水渟成粉。山中有此，足稱佳品。或云可愈痢疾。）<p>山栗（山中人稱羅漢果。樹不高，四五尺，遍山皆是枝葉。花果同於家栗，但大小為異耳，然香脆有勝於大栗也。秋閒善探者，日可斗許。或以之易米，或曝作乾糧，亦山居之佳品也。）<p>孟菜（處處有之，華頂最多。有油菜孟、火棍孟、犂頭孟、藤孟。山中僧俗每於二三月閒，競採為乾。清涼無毒，可愈痢疾，多食不傷胃。苦行沙門每賴此以當煮石之供。）<p>茶（陸羽《茶經》稱：「生赤城山者與歙同。」桑莊《茹芝讀譜》云：「天台茶有三品，紫凝、魏嶺、小溪是也。」今諸處並無出產，而土人所需多來自西坑、東陽、黃坑等處。石橋諸山近亦種茶，味甚清甘，不讓他郡。蓋出自名山雲霧中，宜其多液而全厚也。但山中多寒，萌發較遲。兼之做法不嘉，以此不得取勝；然所產不多，足供山居而已。）<p>泉（陸鴻漸《茶經》以天台瀑布泉為天下第十三水。余嘗試飲，比余幽溪蒙泉殊劣。余疑鴻漸但得至瀑布泉耳，苟遍厯台山，當不取金山為第一也。）<p>木類<p>菩提樹（舊惟東❥有之。相傳謂西天梵僧遊化於此，人得飯之，乃遺報此種。今山寺頗皆接得。樹如柿，花亦大同。未結蘂先，乃別抽一葉，長指半許，闊兩指，色白而光閏。乃結蘂於葉下，日則覆子以蔽穢，夜則捧子以承露。秋社後，取子為珠，十百中必有一二如羅漢者，謂之佛頭。他處所產則無之。若西天佛菩提樹，智藥三藏移植於廣州光孝寺者，其樹不花不實，經冬不凋。葉之筋脉細緻如絹，廣人每用此為燈、為花、為蟬蟲之翼，則與此大不相類。余謂樹無定名，以實建名。菩提，梵語；此稱為覺。佛於樹下得成正覺，故稱樹為菩提。今以此珠令人念佛。佛稱為覺，所念既覺，念者亦覺，成不二覺，即大菩提，樹稱菩提宜矣。又《校量數珠功德經》，佛明言菩提子比槵子蓮子等功德最多，則菩提有子明矣。）<p>琪樹（李紳詩云：「石橋峯上棲玄鶴，碧澗巖邊蔭羽人；水葉萬條垂碧實，玉珠千日保青春。月中泣露應同色，澗底浸雲尚有塵；徒使伏根成琥珀，不知松老化龍鱗。」自注云：「垂條如弱柳，結子如碧珠，三年子乃一熟。每歲生者，相續一年者綠，二年者碧，三年者紅。綴條上璀錯相閒。孫興公賦所謂『琪樹璀璨而垂珠』是也。」則李善注謂「僊都所產」，正指桐柏、石橋等處也。）<p>金松（按唐李德裕賦序云：「於顏太師猶子舊宅，覩奇木，枝似檉松，葉如瞿麥，訪其名，曰『金松』。得於台嶺，故為之賦。」其略云：「風入葉而成韻，露垂柯而流液；含春藹而葱菁，映夕陽而的礫。疑翠羽之羣翔，笑金潭之旁射；亦猶處子在於隱淪，奇材遺於山澤。」）<p>羅漢（蒼翠可愛，葉如翦刻，狀如綠玉，結實如羅漢，故名。）<p>怪松（在資福寺。大數圍，高不四五尺。枝葉翱翔於水面，狀如舞鳳。根株盤屈於巖畔，形類盤龍。櫻寧子以「盤龍舞鳳」顏之，陸龜蒙〈怪松圖讚〉即此也。余於萬曆壬辰特往觀之，癸巳七月即為溪水摧壞。然台山宜松，佳者致多。今真覺寺後，覆智者大師塔坎者不下數百年，偃蹇如虬龍，亦可愛也。又石橋舊多古松，故風景愈佳，近為俗品所殺。唐人詩云：「畫松一似真松樹，待我尋思記得無？曾向天台山上過，石橋東畔第三株。」可想見也。）<p>杖類<p>萬歲藤（土名倒掛刺。可作杖，近年須索者多，難得佳者。）<p>方竹（生南山，北山無此種。）<p>佛面竹（北山閒有佳者。可作杖，不堪他用，故植之者寡。）<p>花類<p>娑羅樹花（一名鶴翎，出華頂峯。以多經風霜，樹不高大。樹數百枝，枝十餘頭，頭六七葉，經冬不凋。花如芍藥，香如茉莉。按〈蜀都賦〉，雅州瓦屋山產娑羅，花有五色，照映山谷，與此相類。）<p>杜鵑（台山致多。山㵎邊有高一二丈者，惟紫色者極高。有四、五色，白者蓋寡。）<p>山礬（一名鄭花，台山處處有之。黃山谷云：「江南山野中，有一種小白花，木高數尺，春開極香，野人謂之鄭花。王荊公嘗欲作詩，而陋其名，予請名曰『山礬』。野人採鄭葉以染黃，不借礬而成色，故名曰『山礬』。又名『瑒花』，又名『玉蘂花』。」《高齋詩話》云：「唐人王建〈題唐昌觀玉蘂花〉詩云：『一樹瓏鬆玉刻成，飄廊點地色輕輕；女冠夜覓香來處，唯見堦前碎月明。』」今瑒花即玉蘂花，蓋瑒，玉名，取其白耳。）<p>蘭蕙（一幹一花，正月開者蘭，香清而雅。一幹五七花，三四月開者蕙，香濃而濁。又有葉闊如建蘭者，一幹而五七花，開於秋閒，故知建蘭亦蕙也。黃山谷以蘭比君子，蕙比士大夫，槩山林十蕙而一蘭也。《離騷》曰：「既滋蘭之九畹，又植蕙之百畝。」是知楚人賤蕙而貴蘭矣。）<p>玉蘭（台山處處有之，其樹有合抱者，土人謂之望春花。開時香滿山谷。）<p>山海棠（土人謂之紅棠梨，有紅梨。樹大者花開如紅梅、紅杏。）<p>草屬<p>觀音草（生山巖中，以盆盛清水沙石植之則青，着泥則萎。夏赤城詩云：「西來小草異嵩逢，天地生時別有工；怪見着根泥土上，只須水石養青藂。」）<p>長生草（即僊人指甲蘭，素花多香，生山巖及古樹中。取而空懸，曝之以日，經年不槁。王右丞詩云：「老根那復古春色，能住虛空自發生。」）<p>生卷柏（生石上，土人謂之萬年松。曝之葉卷，得水葉舒。雖藏於箱篋，經年猶有生意。）<p>僊掌（生石壁上，如人掌。）<p>獸屬<p>僊鹿（高五尺，逐則跽而請命。）<p>青羊（虞洪嘗見於紫凝山。）<p>岐尾獸（傅弘業宰天台，有人獵得一物，如豕仰鼻，長尾有岐，謂之怪。傅識之曰：「雖非怪，天雨則懸於樹，以尾塞其鼻。」後驗之。見《葆光志》）<p>僊鼠（即服翼。在山孔中食諸乳石。其大如鳩鵲者。《僊經》所謂「玉芝」是也。）<p>麋鹿（相依道人，有同家畜。）<p>虎、豹、豺、狼（此為惡獸，獨台山有之而不惡，非以聖僊異境而異物馴化耶？）<p>猿（台山有猿而無猴。猴性輕躁，喜犯苗稼。山居無此物，亦萬安之福也。《天台游考》云：「金絲猿隱石梁閒，見者必大貴。」）<p>松鼠、栗鼠（松鼠尾小，栗鼠尾大。余幽溪果木豐饒，是物至夥。辰午飼以生飯，皆不失期而至。）<p>猩猩（雖有，不常見人。隆慶閒，有僧結茅於華頂峯，四壁陡立。雪夜跏趺擁爐，是物來附火。僧故怡然不屑，而是物亦相望於海翁，向曉乃去。後不復至。）<p>禽屬<p>念佛鳥（聲喚「阿彌陀佛」。）<p>搗藥鳥（以其音丁當似之。）<p>金雀（石梁方廣梵唄方作，先有金色鳥飛翔林石。）<p>飛生鳥（即五技鼠。狀類鴟，大於鵞。紫毛，夜飛，人多以為怪。藏其皮，臨產者持之則易娩胎，故列之土貢。）<p>天鷄（產桃都，李謫僊詩「空中聞天鷄」是也。）<p>畫眉、黃頭、黃鶯、竹鷄、布穀、杜鵑、百舌、百勞、鵜鶘（山中鳥屬無慮百種，惟是數鳥音聲頗佳，空谷無人之境，足當一部鼓吹。）<p>藥屬<p>昔劉阮因採藥誤入桃源，則台山產藥其來舊矣。然所產藥品實不止此，今取及耳目者列之，亦居山者養生之一助也。<p>百藥祖、黃寮郎、崔風❥、石南藤、含藤清風藤、耆婆藤、天壽藤、百稜藤、紫葛、千里急、烏藥（右十二品，按《本草》皆出天台。先朝廷常取清風藤，無有識者。後於臨海山中得之，蓋「天台」乃六邑之總名。）<p>天南星、枳殻、玄參、天門冬、何首烏、蛇牀子、無名異、牽牛、五味子、五倍子、覆盆子、龍膽草、瞿麥、香附子、骨碎補、山茨菰、桑白皮、枳實、麥門冬、桑寄生、山查子、五加皮、萞麻、威靈僊、金銀花、車前子、草決明、桔梗、瓜蔞子、天花粉、僊遺糧、薏苡仁、茵陳馬蘭、柴胡、薄荷、大黃、常山、台芎、百合、貝母、莞花、巴㦸、連翹、杏仁、蟬蛻、黃連、茯苓、芍藥、茱萸、地黃、草薢、苦參、沙參、細辛、草烏、僊茅、根子、枸杞、白芷、卷柏、半夏、陳皮、蒼耳、蒼蒲、葶藶、狶薟、黃精、白朮、花椒、前胡、獨活、良姜、金線重樓。<p>石類<p>石連理木（產消山，皮日休〈送從勉游天台〉詩「行過石樹凍無煙」是也。）<p>圖書石、硯石（《圖經》云：石之丹者如霞，青者如黛。然求其美者不可得，惟寶花山所出者可為圖書，潢水山所出僅可為硯而已。）
。
<juan>天台山方外志卷第十四<p>文章考第二十<p>文章，載道之器也。道有世間、出世間，文亦因之。今之所志，既因山以明道，故凡台之文獻有繫於佛道必取之。然達人大觀，山亦道也，道亦山也，即台之文獻有繫於名山亦必取之。上自帝王，下至士庶；始於勑命，終於詩頌。以類而聚，共若干篇。雖殘編斷簡，亦事搜輯，不欲遺前人述作之美也。<p>勑<p>陳<p>宣帝留智者大師勅<p>京師三藏雖弘，皆一途偏顯，兼之者寡。朕聞瓦官濟濟，深用慰懷；宜停訓物，豈遑獨善？一二曹義達口，具得朕意也。四月一日，臣景厯。<p>宣帝割始豐縣調勅<p>智顗禪師，佛法雄傑，時匠所宗；訓兼道俗，國之望也。宜割始豐縣調，以充眾費；蠲兩戶民，用供薪水。主者施行。太建九年二月六日，臣景厯。<p>宣帝給寺名勅<p>具左僕射徐陵啟，智顗禪師創立天台，宴坐名嶽，宜號修禪寺也。太建十年五月一日，臣景厯。<p>少主迎智者大師勅<p>春寒，道體何如？宴坐經行，無乃為弊？都下法事恆興，希相助弘闡。今遣宣傳左右趙君卿迎接，遲能即出也。至德三年正月十一日，臣徵神筆。一二君卿口具，❥望相見在促。<p>少主第二勅<p>得使人趙君卿啟，并省來荅表，志存林野，兼有疾病，願停山寺，不欲出都，不具一二。巖壑高深，乃幽人之節；佛法示現，未必如此。且京師甚有醫藥，在疾彌是所宜。故遣前主書朱宙迎接，想❥隨出都，唯遲法流不滯，會言在近。二月八日，臣徵神筆，朱宙口述一二。<p>少主第三勅<p>前雖遣使，殊未委悉。意存三寶，故有相迎。今復遣龍宮寺道昇，並令面陳一二也。二月二十八日，臣徵。<p>少主命東陽州刺史永陽王敦諭勅<p>聞王在州迎顗禪師大弘法事，甚會朕心。今迎出都，王宜敦諭，申朕意也。正月十日，臣徵。<p>少主迎候智者大師路次迎陵勅<p>近得永陽王啟，知禪師遂能屈德，隨朕使出都，甚有欣遲。當稍次近，路涉險道，殊足為勞。今遣勅左右黃吉寶迎候，但未知欲安止何寺？想示使人，仍令前還，即勒所由料理房舍也。遲近會言，此未委悉。三月二十四日，臣徵。<p>智者大師至開陽門，舍人陳建宗宣口勅<p>禪師舟渚日久，固勞道德。今遣主書陳建宗齎輿往，必希上至敬寺。三月二十六日。<p>在至敬寺宣口勅<p>仰延略成勞動，但禪靜必依空閑。令葺靈耀寺，權充宴坐。勅主書羅闡相送。四月。<p>在靈耀寺請講經口勅<p>護國之力，莫過敷演。仰屈於太極殿，開《大智度論》題，還寺就講。今遣舍人施文慶往，論相開法施也。<p>在靈耀寺施物，主書羅闡宣口勅<p>初勅，不許讓扶月供云：「扶月薄少，無所致讓。受已捨施，彌會功德之心。」又不許讓嚫衣服云：「法施無盡，財物有竭，所送不多，忘懷納受。九月二十四日。」<p>請講《仁王經》，羅闡宣口勅<p>國家一年舊有《仁王》兩集，仰屈於太極殿開講，法式處分一聽指撝。今遣主書羅闡取意。<p>請於光宅寺講《仁王經》口勅<p>今欲於寺捨身，僧得大施。敬屈講《仁王經》日，自欲聽聞。今遣後閣舍人李善慶往，遲知一二。<p>治光宅寺勅<p>光宅，是梁武龍潛之地，不整處多。今勅繕量，隨由就功一二，羅闡取來意。<p>隋<p>高祖文皇帝勅<p>敬問光宅寺智顗禪師：朕於佛教，敬信情重。往者周武之時，毀壞佛法；發心立願，必許護持。及受命於天，仍即興復。仰憑神力，法輪重轉。十方眾生，俱獲利益。比以有陳虐亂，殘暴東南，百姓勞役，不勝其苦。故命將出師，為民除害。吳越之地，今得廓清，道俗乂安，深稱朕意。朕尊崇正法，救濟蒼生，欲令福田永存，津梁無極。師既已離世網，修己化人，必希獎進僧伍，固守禁戒；使見者欽服，聞即生喜，方副大道之心，是為出家之業。若身從道服，心染俗塵，非直含生之類無所歸依，抑恐玅法之門更來謗讟。宜相勸勵，以同朕心。春日漸暄，道體如宜也。<p>文皇帝給荊州玉泉寺額勅<p>皇帝敬問修禪寺智顗禪師：省書具至意。孟秋餘熱，道體何如？熏修禪悅，有以怡慰。所須寺名額，今依來請。智邃師還，指宣往意。開皇十三年七月二十三日。<p>隋煬帝與天台寺沙門智越法師等勅<p>皇帝敬問括州臨海縣天台寺沙門智越法師等：餘寒，道體如宜也？僧使智璪至，得書具意。大業元年正月十三日，柱國內史令莒國公臣未上，都督兼內史侍郎虞世基，兼內史舍人臣封德彝。<p>又舍人封德彝宣勅僧使智璪云：「師能如此遠來，在道寒苦。好去，還寺宣朕意，向大眾好行道，勿損先師風望。」<p>又右僕射蘇威宣勅，賜天台寺物五百段，至楊州庫參軍向德元，送物到寺。<p>煬帝問天台僧使智璪法師口勅<p>九月十九日，僧使智璪於楚州華林園通起居表，通事舍人李大方宣勅云：「師能如許遠來，在路辛苦。至楊州與師相見。」<p>九月二十六日，共諸州僧使引對大牙殿前，邳國公蘇威宣勅云：「和南師等。漸冷，師等各堪行道？弟子巡撫舊住師等，故能來相覓。師等好去。」<p>十一月二十日，舍人李大方引入殿，口勅云：「師上座坐。」坐訖，黃門侍郎張衡宣勅云：「師等是先師之寺僧，眾和合不？相諍競是非不？」璪欲起對，敕云：「師坐，師坐，勿起。」璪對云：「門人一眾，掃灑先師之寺，上下和如水乳。盡此一生奉國行道，不敢有競是非，常以寒心戰懼。」敕云：「好。」張衡又宣敕云：「師等既是先師之寺，行道與諸處同，為當有異？」對云：「先師之法與諸寺有異，六時行道，四時坐禪。處別行異，道場常以行法奉為至尊。」勅旨云：「大好，大好。」張衡又宣勅云：「師等既是行道之眾，勿容受北僧及外客僧，乃至私度出家，冒死相替，頻多假偽，並不容受。」對云：「天台一寺即是天之所覆，寺立常規，不敢容外邑客僧，乃至私度以生代死。」勅云：「好。」張衡又宣勅云：「弟子為先師度四十九人出家，停寺受業，紹繼於後。師可檢校有道心者，必須係籍人，非私度者。」對云：「爾。」張衡又宣勅云：「爾後更開先師龕不？」對云：「仁壽元年奉勅開竟，爾後更不敢開。」勅旨云：「知。」張衡又宣勅云：「師還寺，不更開先師龕，必當大異。」對云：「爾。」勅旨云：「弟子欲為先師造碑，先師有若為行狀？」對云：「先師從生以來，訖至無常，其閒靈異非止一條，並是弟子灌頂記錄為行狀一卷。由在山內，未敢啟。」勅云：「大好，大好。弟子正欲為先師造碑，師等可即將隨使人出。」對云：「爾。」張衡又宣勅云：「問：灌頂師何在？」對云：「灌頂師在寺，本應出奉參見，為患痢四十餘日，不堪在道。」敕云：「好。」張衡又宣敕云：「師等僧悉在寺不？勿使名係在寺、身住於外。」對云：「先師在世，有十條制約，名係於寺、身居別處，則不同止。」勅云：「大好，大好。」張衡又宣勅云：「師等房舍有穿漏欹邪不？」對云：「當起寺時，既是春初，竹木並非時節，至今已有穿漏。亦得臨海鎮官人恆檢校修理。」勅云：「好。若未整頓，弟子即勅使人檢校。」對云：「爾。」張衡又宣勅云：「施師物充，師等衣資勿作餘用；欲作功德，亦得須得弟子意。弟子看師與餘有異，供給繼連，必令不斷。勿使寺僧在外多求，損先師之後。」對云：「爾。」張衡又宣勅云：「弟子遣使，送師等還寺，為先師作功德。度人出家竟，可開師龕，必當大異，可急去。功德竟，師等即隨使人出。」對云：「爾。」璪等起辭，勅云：「弟子已荅，大眾書竟。」對云：「爾。」辭去。<p>煬帝與國清寺沙門智越法師等勅<p>皇帝敬問括州國清寺沙門智越法師等：僧使智璪至，得書具至懷。天台福地，實為勝境，所以敬為智者建立伽藍。法緣既深，尊師義重。欲使宗匠遺範奉而弗墜，菩薩淨業久而彌新。然則去聖久遠，學徒陵替；規求利養，不斷俗緣；滋味甘腴，違犯戒律。此乃增長罪垢，豈謂福田？師等離有為法，求無上道；棄捨諸漏，鑑在雅懷。猶須獎訓未學修淨行，俾夫法門等侶咸歸和合，諸佛禁戒畢竟遵行。又比寺嘉應，事表先覺。既理由冥感，即號國清寺。并有施物，用伸隨喜。冬序甚寒，道體清豫。朕巡省風俗，爰屆江都，瞻望山川，載伸勞想。故遣兼通事舍人盧政力往，指此，不多具。<p>荅百司上表稱賀口勅<p>勅語諸公云：「智者是我菩薩戒師，先多靈異，恆語我言，必若得道。得道之後，擁護國土，利益蒼生。入於涅槃，坐於石室，容範不變。我於仁壽元年遣張乾威往看，儼然如舊。昨更令盧政力往，親開龕門，閉塞無有聞迹，遂不見靈體。既以變化，得道非虛。擁護利益之言，必應無爽。今有行狀一卷，諸公等共觀之。諸州考使各寫一通，還所部流布。」已上諸勅，具載《國清百錄》。<p>唐<p>睿宗賜司馬承禎置觀勅<p>勅台州始豐縣界天台山癈桐柏宮墓一所：自吳赤烏二年葛僊翁已來，至於國初，學道壇宇連接者十餘所。如聞：始豐縣人毀壞壇場，砍伐松竹，耕種及作墳墓。於此觸犯，家口死亡，不敢居住，於是出賣。宜令州縣准地畝數酬價，仍置一小觀，還其舊額。更於當州取道士三五人，選擇精進行業者，并聽將侍者供養。仍令州縣與司馬煉師相知，於天台山中辟封內四十里，為禽獸草木長生之福庭，禁斷採捕者。景雲二年十月七日。《縣志》<p>宋<p>仁宗皇帝供施石梁橋五百應真勅<p>詔曰：「朕荷祖宗之休，丕承洪業，未嘗不虛懷逸士，昃席幽人。雅聞天台之石橋，近接四明之雪竇。智覺之遺風具在，應真之靈迹儼存。慨想名山，載形夢寐。今遣內使張履信賫沉香山子一座、龍茶二百觔、銀五百兩、御衣一襲，表朕崇重之意。景祐四年。」《佛法金湯》<p>理宗皇帝封靈澤孚濟侯勅<p>台州天台縣廣袤，山靈澤侯。蒼山之下聚雨九淵，鼓膚寸之雲而能濟一方者，爾龍神之所宮乎？鄉人有禱必應，悉具靈蹟以聞。宜加侯封，以侈神貺，可特封「靈澤孚濟侯」。奉勅如右，牒到奉行。景定四年七月二十七日。《縣志》<p>大明<p>今上賜天台萬年寺藏經勅<p>皇帝勅諭天台萬年寺住持及僧眾人等：朕惟佛氏之教具在經典，用以化導善類，覺悟羣迷，於護國佑民，不為無助。茲者聖母慈聖宣文明肅皇太后，命工刊印，續入藏經四十一凾，并舊刻藏經六百三十七凾，通行頒布本寺。爾等務須莊嚴持誦，尊奉珍藏。不許諸色人等妄行褻玩，致有遺失損壞。特賜護持，以垂永久。欽哉，故諭。萬曆十四年九月四日。<p>今上賜天台國清寺藏經勅<p>勅諭天台山浙江台州府天台縣國清寺住持及僧眾人等：朕發誠心，印造佛大藏經，頒施在京及天下名山寺院供奉，經首護勅諭其由。爾住持及僧眾人等，務要䖍潔供安，朝夕禮誦，保安眇躬康泰，宮壼肅清；懺已往愆尤，祈無彊福壽；民安國泰，天下太平。俾四海八方同歸仁慈善教，朕成恭己無為之治道焉。今特差漢經厰闍黎、御馬監太監党禮，齎請前去彼處供安，各宜仰體知悉。欽哉，故諭。萬曆二十八年三月十七日。
。
<juan>天台山方外志卷第十五<p>書<p>陳<p>左僕射徐陵啟智者大師書<p>《國清百錄》云，陳左僕射徐陵上大師書最多，門人競將去，追尋止得三紙。<p>其一曰：「陵和南。昨預沈儀同法席，餐奉甘露。無畏之吼，眾咸歸伏；然正法炬，朗諸未悟。自慶餘年得逢玅說，尋事諮展，此不申心。謹和南。」<p>其二曰：「陵和南。注仰之心，難可敷具。拔公至，蒙三月二十日旨，用慰積歲傾心。麥冷，體中何如？願一日康勝，山中春夏無餘惱耳。遲復存旨，弟子二三年來，溘然老至；眼耳聾闇，心氣昏塞，故非復在人。兼去歲第六兒夭喪，痛苦成疾。由未除愈，適今月中又有哀故。頻歲如此，窮慮轉深。自念餘生無復能幾，無由禮接，係仰何言？敬重璪公，今還白書，不次。弟子徐陵和南。」<p>其三曰：「陵和南。放生星聞公家極相隨喜事，是拔公口具，謹不多諮。唯遲拔公廷出數百里水，全其命根。如此功德，算數無盡。隨喜無量，此不委諮。」<p>又五願上智者大師云：「弟子徐陵和南。弟子思出樊籠，無由羽化。既善根微弱，願力莊嚴：一願臨終正念成就，二願不更地獄三途，三願即還人中不高不下處託生，四願童真出家如法奉戒，五願不墮流俗之僧。憑此誓心，以策西暮。今書丹款，仰乞證明。陵和南。」<p>吏部尚書毛喜上智者大師書<p>其一曰：「累年仰系，不易可言。承今夏在石像行道，欣羨無極。又聞欲於天台營道場，當在夏竟耳。學徒遠近歸依者，理應轉多；安心林野，法喜自娛，禪講不輟耳。四十二字門令附，雖留多時，讀竟不解。無因諮訪，為恨轉積。南嶽亦時有信，照禪師在嶽嶺，徒眾不異大師在時。善公於山講釋論，彼亦邑遲望還，綱維大法；不者歸鍾嶺、攝山，亦是棲心之處，何必適遠方詣道場？希勿忘京師。邊地之人豈知回向？傾心無時不積。未因接顏色，東望欷滿敬德。信人今返，白書不具。弟子毛喜和南。<p>弟子諸弟及兒等，悉蒙平安，第二任鄱陽郡，第三為豫章王司馬，第四大延卿，第五入閤度支郎，大兒由在東宮為中書舍人。仰蒙垂顧，大善知識大同學，輒復遠諮。」<p>其二曰：「秋色尚熱，道體何如？禪禮無乃損德。弟子老病相仍，湯藥無効；兼不得自閑，轉有困耳。仰承移往佛隴，永恐不復接顏色，悲慨具深。仰惟本以曠濟為業，獨守空巖，更恐違菩薩普被之旨。近與徐丹陽諸善知識共詳量，等是一山，鍾嶺、天台，亦何分別？必希善加三思，不滯於彼我。京師彌可師一二，因拔師口具其閒，願敬道德。弟子毛喜和南。」<p>其三曰：「適奉南嶽信，山眾平安。弟子有荅，具述甲乙。後信來當有音外也。今奉寄牋香二片、熏陸香二觔、檳榔三百子。不能得多，示表心，弗責也。弟子毛喜和南。」<p>其四慶講書曰：「仰餐其敷說，訓往綽然，道俗嗟味，般若照明，豈是拙辭所能稱述？弟子毛喜和南。」<p>智者大師遺台州鎮將書<p>台州沿海居民捨放生處，大師遣人表聞金陵，欲求此處永為放生之池。宣帝勅云：「此江若無烏賊珎味，宜依所請，永為福池。」後大隋有國，摠使江南收捕海族。臨海鎮將解拔國不諭其旨，謂大師江溪山水放生之處亦在其例；欲盡復民之簄業，兼欲毀國清所樹之碑。故大師以書遺之云：「貧道少懷靜志，願屏囂塵。微悟苦空，得從閑曠。是以去西陜之舊里，將領門徒，游憩天台，十有二載。但此山溪接江源，連亘海際，魚捕簄業，交橫塞水。殺戮既多，煮炙無限。非但夭傷物命，有足悲者；亦是公私去來，頻遭沒溺。以此死亡，不可稱數。貧道不惟虛薄，願以拯濟。仍率勵山僧，貨衣資什物，就土民孔玄達等買兹簄業，永作放生之池。變化魚梁，翻成法流之水。故臨海內史計尚兒敬法心重，仍請講說《金光明經》。至〈流水品〉，檀越羊公賀等，聞斯玅句，咸捨簄梁，凡五十五所。遂使水陸沾濡，人蟲荷澤。蓋聞雨華滿室，荅長者之恩；明珠照夜，報隋侯之德。斯固植玅行於前修，播芳風於末代。福不唐捐，善無虛矣。仍以此事，表白前陳。敕云：『此江若無烏賊珎味，宜依所請，永為福池。』國子監祭酒徐孝克，宿植德本，才地兼美。聞斯積善，請樹高碑。冀此法基與嶽同固，願兹勝業將日月俱全。昔陳氏江東地不過數千里，猶若此慕善忘懷。抑惟皇帝陛下，秉金輪而御八表，握寶鏡以臨萬民。風雨順時，牛馬內向。信以道高堯舜，德邁軒羲。加復躬行十善，等赤子於羣分；自運四弘，摠下生而普濟。且不麑不卵，著自外書；救蟻救魚，聞之內典。豈有富天下而恡惜一江源，恩洽宇內而獨隔數百里？改蓮華之池，興燒煮之業；使軍民恣其傷殺，水陸嬰其酸楚；身首分離，骨肉糜潰。以貧道意度皇帝之心，豈其然乎？但晉王殿下，道貫今古。允文允武，二南未足比其功；多材多藝，兩獻無以齊其德。茂績振於山西，英聲馳於江左。管淮海之地，化吳會之民。不以貧道不肖，曲垂禮接。躬非世範，謬荷人師。具述事源，爰降符命。在所恭承，莫敢違越。假令別有嚴使，的奉勅符，毀所樹之碑，復民簄業者，貧道即振錫披衣，擔簦躡履；遠遊京輦，詣闕上書；殞首碎身，以全物命。况今上旨，❥使江南收捕海族；而江溪山水不出海魚。披省符文，事不相涉。特由在斯，苟欲是非，毀壞放生，興殘善業。當今太平之世，路不拾遺。若恣軍民收羅採捕，則是奪人現財，公行劫盜。若以至尊，欲令軍民豐沃，不許放生者。昔貧道西遊，路經嶽州，刺史王宣武仍結香火，稟受大乘。而彼地民不事農桑，專行殺捕之業。學士曇揵請講，遂即停留。一州五縣，咸捨其業，凡一千餘所。以事表臺，降勅開許。自是嶽州頓降祥瑞，使君宣武旌賞倍常。至尊神智高明，有感皆應，豈容為軍民口味，奪人善業？縣尉此啟，恐成僻見。且江溪狹小，不及嶽州一基之地；又止有雜魚，本無海族。至尊以晉王殿下有文武奇才，故徧加委任。江南諸州，事無大小，皆由決判。今若不得注言，王教不聽者，則是是非由於縣，裁斷不關晉王。如此之言，豈可聞於王耳？且大王親有符旨，開許放生，何容在所私行壅遏？貧道辭還幽谷，有二因緣：一為大王功德，治葺舊寺；二為按行江溪，修營福會。共諸檀越，遠建菩提，爰被存亡莊嚴。永願一人有慶，保盤石之基；使十千之魚，恣相望之樂。貧道至止已久，頻荷優任，供給資須。人功影響，每思往彼，未展來遊。逖聽所聞，頗傳惠化。境有三異之德，民謠五袴之歌。飡味高風，誠深隨喜。但君臨稍畢，旋反非賖。唯希善始令終，以全佳譽；攀轅臥轍，無愧昔賢。貧道反覆九思，徘徊三省：北方人士，壽長有福，豈非慈心少害，感此玅齡？東海民庶，多夭殤漁獵，所以短命貧窶。乃是世間現見，可為鑑誡者也。今若斷三皈之命，養五陰之身，斯則廢淨土之花業，起無邊之重過。事既反常，恐非養生之術。餘州鎮防，不邊江海，既處高源，採捕無地。未聞亡身他境，帶病還鄉；豈復必須水族以資身命？直令採捕，尚乃非宜；况有毀他放生，以給軍士？明府在鎮清嚴，遠近稱歎。一錢不納，一犢方留。噲參養鵠，卒獲寶珠；孔愉放龜，終佩金印。檀越若不逆晉王符旨，不乖貧道之言，則是再灑法流，奉宣帝道。有德必酬，無善不報。玉佩彫弓，不求自至。金印紫綬，應念❥來。今遣弟子普明齎舊事往簡，但明府摠此邦之政務，執一鎮之兵機；有教必行，如風靡草。願以貧道此書，宣示百姓，訓誨軍民。使遵九言之教，無為始禍；改十惡之心，永符元吉。事事信人口具，不復委陳。智某白。」書去之後，其事遂寢。<p>永陽王上智者大師書<p>其一曰：「秋氣淒冷，願安樂行耳。弟子寡末，未能治道。願欲延屈，方憑開道。今遣左右陳文強往，悉其一二。弟子陳伯智和南，八月十日。」<p>二曰：「弟子少奉正真，長而彌篤。州中事隙，時得用心。但至止以來，實有欽睠。前書要師出鎮講說，未辱還告，良以鬱陶。伫聽之情不忘瞬息，重遣今信必望翻然，學徒多少並存希帶。故前有白，尋勒人船，所遲來儀，會言在促。弟子陳伯智和南。」<p>三曰：「使人山返，仰具高懷，域誠不果，更深為限。本知山水得性，為物忘懷，復須安忍。今遣迎接，伫望光臨。弟子陳伯智和南。」<p>隋<p>秦孝王請智者大師住安州方等寺書<p>一曰：「冬暮寒切，道體何如？法務勤辛，有以勞悆。安州方等寺奉為皇帝修立，屈法師向彼行道，甚不可言。已令所司發遣供給，願以熏修為懷，不憚利涉也。道深敬德，遣白不具。弟子楊俊和南，十二月十七日。」<p>二曰：「傾仰每深。甚熱，禪師道體何如？修習不乃勞心也。夫由有展，企結良深，願珍德，遣白不具。弟子楊俊和南，五月十九日。奉施沉香等如別，至願檢領。」<p>晉王上智者大師書<p>初修書云：「金風御節，白露調時，道體休和，安樂行不？法師抗志名山，棲心慧定；法門靜悅，戒行熏修。籍甚徽猷，久承音德。欽風已積，味道為樂。翼託舟航，用披雲霧。故遣使人，往彼延屈。希能輕舉，以沃虛衿。伫望來儀，不乖眷意也。弟子楊廣和南。」<p>又治禪眾寺書云：「深具謙悒之旨，但高人遊處，觸地自安，然法宇僧房須盡嚴整。經云，四事供養，一不可缺。已勒有司修葺，願忘懷受施也。弟子楊廣和南。」<p>晉王請留智者大師書<p>初書云：「弟子總持和南。爰逮來誨，須往荊楚；辭致首尾，仰具高懷。但秪稟淨戒，事成甫爾；宿昔凝滯，匪遑諮决。闍黎和尚，經稱勝田。種子雖投，嘉苖未植。方用心形，永伸供養。庶憑善誘，日灑塵勞。凡厥共緣，依止有地。斯亦舟航兼運，利益弘多。如來化道，何必止還天竺？菩薩亦變，本無定方。深願坦然，以虛受物。遲延展禮，面當諮遜。謹和南。」<p>又開府柳顧言宣口教云：「智者為當長去，更有還期？弟子意不欲相去遼遠。脫能旋廻，不敢停留。鎮下近山，隨樂住止。又欲奉留，待二月十八日，同度延陵鎮，仍共至棲霞履行，於彼送別。」<p>王重留書云：「弟子總持和南。逮旨須取明，二日垂別，修復未周，❥深傾欷。弟子前昨晝夜，熟更惟忖。智者至止以來，未經一夏；兼荊潭路遠，安居將促。江波浩蕩，行程難期。既去此處，又不至前所；半途結夏，投止亦難。又案經律，一夏供養僧，福田無量，况乎師道及大眾力？凡夫淺薄，本資勝緣；菩薩大慈，須受應供。暮春行謝，首夏向臻。九旬忽違，四事虛棄。修心與理，於情匪安。今欲仰留，度夏發遣。冀不半途飄露，脫疑邑下喧湫。須依林壑，安居攝山，亦當為❥。若法歲將滿，預勒蔣州裝船，南出石頭，西浮彌易。既乘爽節，因得順風。去留之宜，事理咸會。此閒彼處，仰聽擇一。意不可盡，辭豈多宣？謹和南，三月一日。」<p>晉王許智者大師行書<p>弟子摠持和南。復逮今旨，欲遂前心，功德因緣，豈敢違忤？謹遵宿願，即命所司發遣。發日離晨，仰聽詳擇。庶解夏非遠，秋水乘流；賜荅不期，必當無爽。用茲歡喜，以蠲悲欷。謹和南。<p>晉王謝智者大師法門書<p>弟子摠持和南。奉旨，今日齋竟，即事登舟。睽阻方遙，彌以傾欷。垂示法相，雖文旨淵頤，源本難尋；而教門方❥，開悟易益。恭承善誘，永以受持；庶藉津梁，得無退轉。自服膺至道，每沾弘護。將事遵途，復降良藥。沐浴慈被，伏用棲荷。謹和南。<p>晉王遣使往匡山參智者大師書<p>弟子摠持和南。親信傳仲詵還，逮去月朔告，用慰延結。熱猶熾，願道體休和。仰承經過攝山、鍾岫，寺塔安善，徒眾和肅。仍留二十僧，權停開善。進至匡嶽，結夏安居，東林禪閣還為一寺。峯頂精舍復皆隨喜，敬緣勸發，獲此熏修。用辱身田，方流法雨，金光明福，喜荷彌深。弟子去月十四日始度朱方，風土異宜，流金在節。攝衛多不調適，每有劣然。二十九日來石頭，稍已平復。自江浦違心，馳情彭蠡。以日為歲，無時暫忘。願未解夏前，預整裝束。法歲若滿，即事西浮。彼閒酬願，務令在促。非但弟子蔽識，希護周爰深；恐禪慧學徒，咸思鑽仰。宣尼在陳致歎，自衛❥歸。屈道紆情，事非為己。今遣主簿王灌，指往祇承。謹和南。<p>智者大師述匡山寺與晉王求外護書<p>江州匡山東林寺者，東晉雁門慧遠法師之所創也。遠是彌天釋道安之高足，安是大和尚佛圖澄之弟子。三德相承，如日月星，真佛法樑棟，皆不可思議人也。而遠內閑半滿，外善三玄；德布遐方，聲高霄漢。初詣山足，依止一林，共耶舍禪師頭陀其下，若說若默，修西方觀。末於林右建立伽藍，因以為名。東林之寺，遠自創般若、佛影二臺，謝靈運穿鑿流池三所，梁孝元搆造重閣，莊嚴寺宇，即日宛然。峯頂寺者，是齊慧景禪師感山人延請，因棲其峯。次梁慧歸在後登躡，方建伽藍。峯有水泉，忽然枯涸。歸燒香呪願，清流盈滿，天降甘露於泥洹。自是以先德名蹤，垂芳不斷；松霞青曠，觸處蕭條；公私往還，莫不歸向。自大化江左，貧道因至彼山，憩泊東林，時遊峯頂。以歲為日，羨❥忘勞。然山下伽藍，偏近驛道；行人歸去，頗成混雜。今奉請為兩寺檀越，庶藉影響，眾得安心。禮誦虔誠，用酬洪澤。并乞勒彼所由，永禁公私停泊。沙門某敬白。<p>晉王荅智者大師書<p>弟子摠持和南。垂誨述江州潯陽廬山東林寺、峯頂寺，須令弟子並為檀越主。山嶺盤秀，下屬江湖；香爐層峯，上虧雲日。僊人之所戾止，隱淪於焉不歸。况乎慧遠法師，勝依結搆；謝客梁元，穿池重閣；景師息心，神應峯頂。智者憩厯，踵武前賢。師嚴道尊，實深隨喜。所恨寡薄，無益將來。庶藉熏修，方證常樂。兼陳二寺偏近驛道，行人往來，頗成混雜。須勒彼州，令去公私使命，不得停止。即付所司，依事頒下。謹和南，三月一日。<p>晉王與匡山三寺書<p>極暄，法師道體何如？眾內咸宜也？雁門遠法師四依菩薩，翻飛朔野，棲息南山。自斯以後，名德相繼。智者見令為寺檀越，顧修寡薄，非敢克當。獎導既引，良深隨喜。敬德指此承問。楊廣和南。<p>晉王與匡山禪閣寺書<p>春序將謝，道體何如？僧眾清善？匡山佛寺，興自慧遠法師。法師師於彌天道安，安師於佛圖澄。玅德相承，莫之為最。江東龍藏，悉本雁門。雁門上人創迹廬阜，自梁及晉，止有東林。陳晚澆漓，別生禪閣。僧徒好異，豈稱至和？智者爰居，還須合一。想均願海，更無異味。行人將送過，指此相聞。楊廣和南。<p>晉王與匡山峯頂寺書<p>暮春暄和，寺眾清勝。禪悅法喜，致足恬懷。爐峯香氣，煙霞共遠。智者經託勝地，為在摠內；令為檀越，誠深隨喜。更追厚愧，善當敬朂。楊廣和南，三月二十一日。<p>晉王謝荅智者大師造玉泉寺書<p>弟子摠持和南。奉旨，於荊州當陽縣境玉泉山陲，為建伽藍招提行道，圖寫地形，具以賜示。伏以布金徧地，買園建立；奉置三尊，永流萬代。唱誦所不能讚，算數所不能量。孰意輕微，頓蒙創造。循復來旨，爽然失措。既事出神心，理生望表，無容違挋。苟非形迹，即具聞奏，嘉號乃覃。名符天冠道場，聲滿恒沙世界。福報仰歸，遜辭難涉。謹和南。<p>文皇帝敬問智者大師書<p>皇帝敬問智顗禪師，省書具至意。孟秋餘熱，道體何如？熏修禪悅，有以怡慰。所須寺名額，今依來請。智邃師還，指宣往意。<p>晉王遣往荊襄參問智者大師書<p>弟子摠持和南。東林山寺使至，逮八月八日誨，用慰馳結。仰承已往衡山，至當稍久。法緣若竟，願即沿流。擬在歲陰，必期展覲。弟子渡江還，去月初移新住；多有造次，未善安立。來旨朂以法事，實用慚悚。始於所居外援，建立慧日道場，安置照禪師以下。江陵論法師亦以遠至，於內援建立法雲道場，安置潭州覺禪師已下。即建深善，輒以諮知。仰承相次，為營功德；深荷扶助，難用遠陳。而發此至江州，遂下請僧料，云何能得相資。前施鹽米，其米廻入東林；鹽以上路，盈長之外，乃可別營功德。今山僧返路，行用仰酬。尋別遣使迎延，願預整歸計。江山遼敻，豈盡誠曲？謹和南，十月十日。<p>次遣書往潭州迎云：弟子摠持和南。歲聿云暮，寒氣殊重；禪悅經行，願常安樂。弟子頃來每多勞疾，但暌覲稍久，唯用傾結。仰度所營功德，已當究竟。今遣左親信，伏逢奉迎。願❥事㳂流，延遲諮具。謹和南，十一月十五日。<p>次遣荊州迎書云：弟子摠持和南。暄和，道體勝愈。仰揆衡嶽法事，久當圓滿；江陵功德，復應成就。隨喜之至，難用勝言。弟子今入朝覲，行次陝州；馳仰之誠，與時而積。故遣使人迎候，希❥進道。來月下旬，唯遲秪接。路首忽促，豈復委言？謹和南，二月二十二日。<p>次於長安遣書云：弟子摠持和南。仰違移歲，馳誠載勞。兼事入朝，彌增延屬。武關雖阻，荊近於吳。是以暫停陝州，遣使承接。行人返命，具奉覼縷。非唯年尊疾動，又以結夏安居。理事相推，固須停止。弟子還鎮非久，❥願㳂流。仰會江都，庶應旦夕。將聖德果，亦復差機。因緣多端，請不勞慮。謹和南，九月十日。<p>又書云：弟子摠持和南。僧使智邃來，奉五月二日誨，用慰馳結。仰承衡嶽功德圓滿，❥致荊巫。履涉虧利，深以傾悚。弟子於江都入朝，至陝關眩瞀，停岐陽，腹內又不調適。去月末還京師，如欲相承，猶自羸薾。未即秪覲，望雲延願珎納。行人今返，辭豈宣具。謹和南。<p>又書云：弟子摠持和南。垂旨令撰衡嶽禪師碑文。郭有道之無愧辭，高德逾此；陸士衡之披文想質，弟子多慚。即蒙獎成，不無尅勵。邯鄲絕玅，深恐難工。還鎮病瘳，或勉強。循覽行狀，用難思議。佛澄道安，寧復過是？和南。<p>又謝袈裟啟云：弟子摠持和南。垂賜萬春樹皮袈裟一緣，述是梁武帝時外國唯獻四領，今餘一，而是建初烏瓊法師所披。謹尋菩薩戒稱，所着袈裟皆染使壞色；况復自然嘉樹，玅彩天成。相應之言，無勞外假。萬春表長生之稱，二翼合善譬之辭，永服周旋，恆克布薩。常事半月，豈唯元日？着如來衣，深荷慈愛。謹和南。<p>又致物啟云：弟子摠持和南。率施別牒、五彩旛錦、香爐檀等十種，示表微誠，薄伸法貺，尠陋追悚。謹和南。<p>又在京遣書云：弟子摠持和南。仰違已久，馳係實深。獻歲非遙，傾遲虔禮。暮春屆節，當遣奉候。謹和南，九月二十四日。<p>又重遣云：弟子摠持和南。適逮近旨，用慰馳情。春暄，願道體康勝。玉泉創立，道場嚴整；禪眾歸集，靜慧日新。隨喜之勝，難以辭諭。弟子始服三石散竟，調息勞心。秋仲歸藩，請夏訖㳂下，在於拜覲，差當匪奢，其閒珍德。今遣統軍魯子譽往祇承。謹和南。<p>又從駕東岱於路書云：弟子摠持和南。仲秋轉冷，仰惟道體康勝。弟子即日粗可行，未由虔禮，但增延結。願珎德，敬遣修承。謹和南。<p>又云：摠持和南。寒氣漸嚴，仰惟康豫，動寂怡神，興居安悅。弟子陪奉鑾駕，旅次長奉。遠憑勝力，行往安隱。瞻言秪覲，庶或匪遙。願珎重，此不宣具。謹和南，十月十九日。<p>又還藩遣迎書云：弟子摠持和南。獻歲春明，仰惟道體勝豫。禪悅法喜，眾咸集業；功歸有在，悉由明導。敬憶江都，暫欲西上。先致衡嶽，用賽師恩。次往渚宮，以報生處。虔誠此旨，衛送大江。陽子臨流，具申來請。即蒙開許，還至觀濤。年來歲往，寒暑屢變。恭聞功德圓滿，遠難讚述。弟子多幸，生在佛家。過庭所聞，匪直詩禮。轉輪斯奉，實惟旦暮。今者陪扈鑾輪軑，發自京歸。言停洛陽，又止厯下。柴望之禮，本自《虞書》；巡會之聲，盛於姬典。至尊憲章先古，允叶人神。相風指南，奉朝東岱。以正月十九日吉辰，宗事云畢。於時天地載廓，日月增華；❥氣神光，燭近被遠。靈芝競吐山谷，連木並秀宮檀。瘖聾矎躄之徒，無醫而自愈；扶老携幼之侶，不謀而同到。臣子殫見，事非虛飾。一物得所，萬里斯應。師資至重，敢不稍聞？弟子從鑾歸藩，即辭行所。夾鍾將末，必屆楊州。今遣奉迎，❥願㳂下。餘春未盡，必希拜覲。其閒珍德，續復秪承。謹和南。<p>晉王謝智者大師天冠，仍請《淨名義疏》書<p>摠持和南。前揆菩薩天冠，率爾式之樣，深嫌不工，即用呈簡。爰逮今製，思出神襟。圖比目連，玅逾郢匠，開士五明，此居其一。金剛種智，茲焉標萬。是知因地化佛，不可思議；接引隨方，多能盡達。冠尊於身，端嚴稱首；跪承頂戴，覽鏡徘徊，有飾陋容，增華改觀。弟子多倖，謬稟師資。無量劫來，悉憑開悟。色心無作，觸仰勝緣；度脫舟航，何慮不果？但戒為基址，信實行先。保解毗尼，昔年虔受。身雖悚漏，心護明珠。而定品禪枝，屏散歸靜。猥以凡薄，荷國鎮藩。為子為臣，難虧難怠。豈藉四緣，能入三昧？此非臆斷，實荷誠說。經稱非禪不智，非智不禪；定解相資，能證無漏。又電光斷結，其例甚多；慧解脫人，厥朋不少。即日欲服膺智斷，率先名教；永汎法流，兼同治國。未知底滯，可開花不？師嚴道尊，可降意不？宿世根淺，可發萌不？菩薩應機，可逗時不？若未堪敷化，且暫息緣；如可津梁，❥開秘藏。書云「民生在三，事之如一」，况譚釋典，而不從師？今之慊言，備厯素款。成就事重，請棄飾辭。謹和南，六月二十一日。<p>智者大師辭謝書<p>爰逮累翰，殷勤至法。匹夫行善，止度一身；仁王行道，含生荷賴。蓋登地菩薩應生大家，所以發心興隆大道，曷可量也？孰可比哉？貧道山僧本懷夙志，於天台舊居，言念無捨。庶因世境安樂，❥得寄趾幽林。仰為行道，非唯城邑。近歲謬承人訊，擬迹師資。顧此踈敝，似非時許。况聖澤日隆，復垂今命。省諸庸鄙，靡匪克堪。貧道稟承師教，禪慧頗持；耳去眼流，如華上水。採聽經論，其功既淺；賴荷禪門，憑定修習。比於專學，數論區分；理乃<#sp>弗違，業乖至熟。自非如來明達，種智高圓；檀林殊能，誰肯雙揖？况乎去聖滋遠，曉悟甚微；徒欲承恩，懼乖深寄。有招幽譴，兼虧聖德。特願更迴神慮，別俟聖賢。玅果芳因，使無斷絕。經稱「一句染神，厯劫不朽；大智慧海，信為能入」。固知深解大乘，佛法久住，功德易滿，智慧最高；守質抱愚，仰希聽覽，徒伸庸俚，終不自宣。沙門某白。<p>晉王重請《淨名義疏》書<p>弟子摠持和南。仰逮還旨，猶乘謙尊。循復久之，怳如自失。共功以學貴承師，事推物論，厯求法界緣，厝心有在。若習《毘曇》，則滯有情著；若修《三論》，又入空過甚。《成實》雖復兼舉，猶帶小乘；《釋論》、《地持》，但通一經之旨。如使次第徧修，僧家尚難盡備，況居俗而欲無崖？當今數論法師，無過此地。但恨不因禪發，多起諍心。達者無違，求那明偈。仰惟厚習善根，非一生得。初乃遊學，俄逢聖境。南嶽禪師，親所記莂。說法第一，無以仰過。照禪師來，具述此事。於時心喜，已域寸誠。智者昔入陳朝，彼國明式；瓦官大集，眾論鋒起。榮公強口，先被折角，兩瓊繼軌，裁獲交綏。忍師讚嘆，唯唱希有。弟子仰延之始，❥事勝集。屈登無畏，釋難如流。親所聽聞，眾咸瞻仰。適承前往荊楚講《法華經》，舊學名僧莫不歸服。故知非禪不智，驗乎金口。比聞名僧所說，智者融會，盡有階差。譬若羣流歸乎大海，此之包舉始得佛意。弟子即日而不依請，譬彼彌勒，今當聞誰？唯願未得令得，未度令度；樂說無窮，法施無盡。復使柳顧言稽首虔拜。謹和南。<p>晉王謝《淨名義疏》書<p>弟子摠持和南。逮旨送初卷《義疏》，跪承法寶。粗覽綱宗，悉檀內外，耳未曾聞。故知龍樹代佛，不可思議。今所著述，肉眼未覩明暗。謹復研尋，遲比覲接。謹和南。<p>又柳顧言啟云：弟子柳正善具成就稽首和南。暄和，不審尊體起居何如？伏願禪法喜悅。去歲經蒙一旨，至今保持。奉齎十卷《玄義》往仁壽宮，伏讀八徧，粗疑略盡，細開難除。新治六卷，并入文八軸，為莊染未竟，少日鑽研。大王今遣使人蕭通國參承書意，自當仰簡。頻被顧問，奉荅必來。伏願夏竟，❥待舟檝。冀此殘生，盡心聽受。懺悔往日懈惰昏沉。啟。（計此應是大師再入天台參問之書）<p>智者大師與晉王重述天台書<p>前所諮天台山事，本聽後期，爰逮報示。不然，夙志棲霞，乃言咫尺，非關本誓之心。天台既是寄終之地，所以恆思果遂。每囑弟子，恐命不待期；一旦無常，身充禽鳥；焚燒餘骨，送往天台。願得次生，還棲山谷。修業成辦，乃可利人。但仰赴義門，多慚蒭淺。發心既重，輒課庸微。去聽慈恩，庶無忽促。政言天台營理，本擬十方，安立僧徒，非專為己。昔年修葺，願創伽藍；形可隨緣，香燈難絕。故欲遣修葺，冀憑方❥。同途校具，淨人得蒙勝舉。并祈一旨，事並前諮。方乞寺名，屈作檀越。懼多煩沓，未敢同時。處處結緣，功德彌大。玉泉、十住，許垂恩為。唯待教旨，即遣僧使。冀藉光威，三寺遙荷。伽藍未整，功德已圓。仰鬧頻煩，言何能謝？沙門某白。<p>晉王重荅智者大師述天台荊州諸寺書<p>摠持和南。復垂誨旨，益具仁慈。開士虛懷，隨感必應。本誓願力，何患不果？政言服道日淺，未堪違遠。深憑護念，開示悟入。玉泉、十住，天台本居，仰由勝功，能得建立。方須影響，永至金剛。江陵書及，會稽教下。並勒所司，以時發遣。謹和南。七月二十九日。<p>晉王與上柱國蘄郡公荊州總管達奚儒書<p>智者禪師德尊望重，近年紆道，爰授淨戒。今修治彼州十住寺，造立西徂玉泉寺，並見請為檀越。復聞公等多結勝緣，大乘運通，良深隨喜。師今遣僧使志果、法才二人，還就玉泉寺法璨道慧法師、十住寺道臻法師經理，想加心影響，獎成玅業。公私覃福，幽顯同賴。法事遠白，不復暄涼也。楊廣呈。八月二日。<p>晉王遣使天台參迎智者大師書<p>摠持和南。麥序氣清，道體和適，福慧莊嚴，與時高勝。弟子至來未久，粗復可行。近頻降兩書，爰垂示功德。玄義刪削，文句入初。其舊維新，從麄至玅。會須披接，方豁煙雲。春律以謝，夏坐方結。敢違經教，涉暑出迎。白露宵團，秋風葉下，必預舟檝，迎近江陽。然仰勞著述，已涉數歲。般若多障，近願成功。日就月將，庶方啟沃。率貢別牒，示表虔誠。在敬無文，仰揆弘亮。其閒珍德，續事音語。謹和南。納袈裟十領，龍鬚席二領，須彌氊二領，猶牛酥三瓶，薰陸香一合。<p>又遣使入天台迎書云：摠持和南。霜氣已緊，蚊熱久祛，方恐洞❥，預取調適。今遣奉迎，祗禮非奢。謹和南。九月二十四日。<p>智者大師荅述度人出家書<p>切以今月佳辰，菩薩應世；奉為至尊皇后報恩功德，鎔寫靈像，度人出家。現在因緣福業無量，使五沙彌為弟子，輒當恭旨，作說戒師。年歲既小，別須和尚，必選名德為作依止。並賜法衣，即於眾前歡喜頂戴。沙門敬白。七月十九日。<p>荅述放流徒書<p>開府學士柳顧言宣教，《金光明》行法究竟，如十五月清淨圓滿，恩放流徒，矜免鞭罰。上開府潘惠達、儀同張四娘等，凡四十五人，賜令斟酌。謹即依事伸詳，切以一人出世，多人利益。湻善御俗，仰屬輪王。按此經云：「若犯王法，繫縛枷鎖，諸苦惱等，悉令度脫。」又《灌頂經》云：「王當放赦屈厄之人。徒鎖解脫，王得其福，天下太平。雨澤以時，人民安樂。」教旨符應經文，豈非宿植德本？慈善根力，謬以多幸。忝此大緣，率勵僧徒，清齋洗浣；龍王注雨，甘澤並周。爰開獄門，杻械解脫。徒流原宥，莫不蹈舞。殿庭稱恩，感戴加復。送以勝旛，仍懸寶塔。登高散花，燒香朗燭。並留供設，說法開示，咸令向善。其僧法運等，雖着法衣，不能修心；身犯國憲，取穢道流。忍力上來，戰心下恥。白大眾留七日，晨夜訓賚；暫依儐黜，使慙誡獎耳。沙門某敬白。十月十六日。<p>荅施燭書<p>開府柳顧言宣教，以法歲圓滿，爰降勞問，并施金色新製香爐奩一具、法衣一通、緜絹百段、燭三十挺、紙二千張、上厨果食等。剎那不住，節序相摧。老至易悲，觀心難諦。幸憑弘建正法，省無戒慧，實懼難銷。香爐起峯，蓮華奪豔；忍辱離塵，安行履躡。經稱受用，無作恆生。燭在夜燎，紙擬淨名。當機要施，法事忘謝。果食縑綺，道場同沾。歸福有在，辭略言外。沙門某敬白。七月十五日。<p>王迎入城礙雨移日書<p>摠持和南。雨乃要仰延暫阻。明閒若晴，別當遣信。謹和南。七月二十六日。<p>次迎入城書<p>摠持和南。霜寒，道體康勝？弟子還來甫爾，未暇迎延，馳誠已深。今遣候接，冀近祗覲。謹和南。九月十六日。<p>後梁主蕭琮書<p>遠欽高風，未獲展侍。憮然西顧，以日易年。承遊止玉泉，創搆坊宇。名僧雲會，問道遠集。山林佳勝，有助禪悅。即事倐然，風雲永歎。涼暑珍嗇，續附承修。神足今還，敢申訊謁。信驛有會，方願祇承。蕭琮和南。<p>前陳領軍蔡徵與智者大師書<p>自江東披破，弟子前預送京，不獲虔禮，於茲五載。丹誠懇結，豈筆札所宣？山川永遠，無因諮述。邃師奉命，爰到闕廷。天子降情，君主殊遇。新故崇待，南北傾心。可謂使乎使乎，仲尼是以興歎。仰陳勝託，有慰延欽。天高氣清，願道體康愈。棲真千仞，寂慮四禪；梁橞煙雲，餐悅法喜。固非世俗之徒所能稱讚。徵年衰事迫，可以意求。弟侄兒孫，隨時過日。撫塵擊壤，用畢餘齡。既達於窮通之數，亦不常以貧賤自恥。但覲奉翛然，實增馳欷。伏願珍重，繼復下承。脫值行人，賜訪存沒。開皇十三年九月十七日，前陳侍中．安右將軍．中書令．領軍將軍．南雍州大中正．新豐縣開國侯．弟子濟陽蔡徵稽首和南。<p>智者大師乞晉王修治三處尊像書<p>吳縣維衛、迦葉二像，願更聚合修復。鄮縣阿育王塔寺頹毀，願更修治。剡縣十丈彌勒石像，金色剝壞，願更莊嚴。右三處功德乞修。沙門某敬白。<p>晉王遣使參病書<p>摠持和南。仰承出天台，已次到剡石城寺，感患未歇。菩薩示疾，在疾亦愈。但於翹誠，交用悚灼。今遣醫李膺往處治，小得康損。願徐進路，遲禮覲無遠。謹和南。<p>智者大師臨終遺晉王書<p>貧道初遇勝緣，發心之始，上期無生法忍，下求六根清淨，三業殷勤，一生望獲。不謂宿罪殃深，致諸留難。內無實德，外虛名譽；學徒強集，檀越自來。既不能絕域遠避，而復依違順彼。自招惱亂，道退行虧。應得不得，憂悔何補？上負三寶，下愧本心，此一恨也。然聖法既差，自審非分；欲以先師禪慧授與學人，故留滯陳都，八年弘法。諸來學者，或易悟而早亡，或隨分而自益；無兼他之才，空延教化，略成斷種。自行前闕，利物次虛，再負先師百金之寄，此二恨也。而年既西夕，恒惜玅道。思值明時，願逢外護。初蒙四事，既勵朽年。師以學徒四十餘，僧三百許，日於江都行道。亦復開懷，待來問者。儻逢易悟，用荅王恩；而不見一人求禪求慧。與物無緣，頓至於此。謬當信施，化道無功，此三恨也。又作是念，此處無緣，餘方或有。先因荊潭之願，願報地恩。大王弘慈，沛然垂許。於湘潭功德，粗展微心。雖結緣者眾，孰堪委業？初謂緣者不來，今則往求不得。推相既謬，此四恨也。於荊州法集，聽眾一千餘，僧學禪三百。州司惶慮，謂乖國式；豈可聚眾，用惱官人？故朝同雲會，暮如雨散。設有善萌，不獲增長。此乃世調無堪，不能諧和得所，五恨也。既再遊江都，聖心重法，令著《淨名疏》。不揆闇識，輒述偏懷，《玄義》始竟。麾蓋入謁，復許東歸。而吳會之僧咸欣聽學，山閒虛乏，不可聚眾。束心待出，訪求法門。暮年衰弱，虛當開化。今出期既斷，法緣亦絕。此六恨也。在山兩夏，專治《玄義》；進解經文，至〈佛道品〉，為三十一卷。將身不慎，遂動熱渴。一百餘日，競疾治改。際此夏末，慮有追呼，束裝待期。去月十七日，使人至山，止留一宿。遽比螢光，早希進路。行過剡嶺，次至石城，氣疾兼篤，不能復前。此之《義疏》，口授出本，一徧自治，皆未捒簡經論，僻謬尚多，不堪流布。既為王造，寧羞其拙，囑弟子抄寫後本仰簡。前所送《玄義》及入文者，請付弟子焚之。天挺睿智，願一徧開讀，覽其大意，餘無可觀。貧道灰壞雖謝，願留心佛法，詢訪勝德，使義門無癈。深窮佛教，治道益明；徧行徧學，是菩薩行。如來滅度，法赴國王。貧道何人，慧門憑委？欣然就盡，沒有餘榮。但著述延歲，文義不同，悵然自慚。生來所以周章者，皆為佛法，為國土，為眾生。今得法門仰寄，三為具足，六根釋矣。命盡之後，若有神力，誓當影護王之土境，使願法流衍，以荅王恩，以副本志。菩薩誓願，誠而不欺。香火義深，安知仰謝。願觀泡幻，知有為法一切無常，會而不離，終不可得。唯當勤戒施惠，以挋四山。早求出要，豈須傷法，煩勞聖懷？蓮花香爐、犀角如意，是王所施；今以仰別，願德香遐遠，長保如意也。南嶽大師滅度之後，未有碑頌，前蒙教許自制，願不忘此旨。南嶽師於潭州立大明寺，彌天道安於荊州立上明寺。前蒙教影護，願光飾先德，為作檀越主。貧道在世六十年，未嘗作有為功德。年暮力弱，多闕用心。又香火施重，近於荊州仰為造玉泉寺，修治十住寺，並蒙教囑彼總管蘄郡公達奚儒。僧齎教書至夏口，而蘄公亡，書未及赴，慈恩已足。願為玉泉寺作檀越主。今天台頂寺茅菴稍整，山下一處非常之好，又更仰為立一伽藍。始翦木為基，命弟子營立。不見寺成，瞑目為恨。天台未有公額，願乞一名移荊州玉泉寺。貫十僧住天台守。乞廢寺田為天台基業。寺圖并石像、發願疏，悉留仰簡。泰平聖世，皇風整肅；菩薩淨土，不可思議。切見諸州迭送租米，車腳皆三五倍，於公斂不多，私費為重，典章處分，別有深規。貧道不閑，忽言國式，輒謂無米之州，運送宜爾；有米之州，當地輸送，則無此私費。管窺未見理，若於式有妨，請不須論；於事有益，願為諮奏，使蒼生慶賴。然國是王國，民是王民，加修慈心，撫育黎庶；犬馬識養，人豈忘恩乎？昔聞齊高氏，見負炭兵形容憔悴，愍其辛苦，放令出家，唯一人樂去。齊主歎曰：「人皆有妻子之愛，誰肯孤房獨宿，瞪視四壁，自儐山林？」以此觀之，出家難得。今天下曠大，賦斂寬平，出家者少。老僧零落，日就減前。貫帳時，或隨緣聽學，或山林修道；不及帳名，雖復用心，常懷憂懼。此例不多，悉有行業，願許其貫首；則是度人出家，增益僧眾；熾然佛法，得何量功德。昔三方鼎力，用武惜人；今太平一軌，修文修福，正是其宜。又末法眾僧，多行不稱服尚、不挾人意，况扶經律？王秉國法，兼匡佛教。有罪者治之，無罪者敬之。起平等不可思議心，則功德無量。此等之事，本欲面諮；未逢機會，奄成遺囑。亦是為佛法，為國土，為眾生。若能留心，功德仰賽。臨命口授，言盡力窮。期迫戀多，知復分說：大善知識，菩提為期！沙門某白。開皇十七年十一月。<p>晉王荅智者大師遺旨書<p>菩薩戒弟子摠持稽首和南。先師天台智者內弟子灌頂、普明至，奉去十七年十一月二十一日遺書七帋，手迹四十六字，并《淨名義疏》三十一卷，犀角如意、蓮花香爐等，跪對修讀，摧振於心。舍利儼然，德音具在。迦葉狼跡，身證遙追；曇光天台，安禪近躡。誠復如來雙林，四部號慟，而涅槃遺教，法更殷重。況乎五百歲後，四依拯溺，深順佛旨，居世同凡。將欲涅槃，現希有事；五品十信，已自皎然。彌陀觀音，親來接引。去德茲永，乃增悲戀。追悟今生，還慶夙稟。所恨《淨名經疏》，不重親承；由冀尋研，用補咎悔。追惟障惱，現機未發；逖聽前聞，亦有成就。非徒悟有淺深，抑又時或早晚。佛滅度後，得聖巨多，道耀他方，明來曉示。在思即世，忽奉大師，良由夙緣，積曾親近。愛覃來命，必垂影響。不捨本誓，筆迹具存；是用歸誠，憑靈戒懇。跪受經疏、如意、香爐，虔禮西方，心口相誓。手探卷軸，最後殷勤。即於今月十八日，仍感瑞夢。是知濟度，已降舟航。唯願即日在寶池遙開蓮華，令居淨域，近溉濁心。世世生生，師資不闕。革凡登聖，給侍無虧。但義府鈎深，遺文淵博。雖加策駘，終畏面墻。特希溉以醍醐，如出香乳；照以暗井，即顯真金。然後仰藉神通，俯厲精力。別詢明僧，奉揚法味。普共含生，作大利益。斯則弗違提獎，同登彼岸。最勝最上，就此為尊。灌頂所送最後《淨名義疏》三十一卷，至〈佛道品〉，謹即裝治，善書習讀。逮旨爾前《玄義》，入文解釋，付弟子焚之。即付還使，遣對燒蕩。犀角如意、蓮花香爐，遠以垂別，輒當服之無斁，永充法事。今奉施瓷瓦香爐，供養龕室。遺旨以天台山下，遇得一處，非常之好，垂為造寺，始得開翦林木，位置基階。今遣司馬王弘創建伽藍，一遵指畫。寺須公額，并立嘉名，亦不違旨。佛隴頭陀，並各仍舊，使移荊州玉泉。十住守天台者，今山內現前之眾，多是渚宮之人；已皆約勒，不使張散，豈直十僧而已。所求費寺水田，以充基業，亦勒王弘施肥田良地，深蒙擁護。當年別資給行，送經一藏，依法為先師別供養具，鍾幡香等，又施錢直，且充日費。鄮境靈塔，吳內石像，剡縣彌勒尊儀臥疾之處，竝使裝飾，亦不仰異。荊州玉泉寺既是為造，理當異餘道場。其潭州大明寺，荊州十住、上明寺等，先以敬許為檀越，無容復乖今誨。使製南嶽師碑，即命開府學士柳顧言為序，自撰銘頌。所囑僧有罪治，無罪平等。切以涅槃羯磨，經有誠文，正論治國，《金光明品》，住持三寶，弗敢墜失。又令加修慈心，撫育民庶；犬馬識養，人豈忘恩？蓋聞外書為教，仁尚恕物。內典居宗，大慈為首。在文雖異，詣理實同。不有君子，其能為國？不有菩薩，豈濟含生？又以僧未貫藉，許其出首。適奉詔書，冥符來及，見機而作，所謂後天而奉天時。糧運轉輸，深關軍國。前已表聞，所司未報。終當方❥，必期諧果。及承寄囑，斯復能照他心，前來仰荅，無違意旨。庶藉薰修，福祐國家。灌頂、普明，面引詢訪，具述遺形，宴坐宛若平生。轉恨失時，不重餐義味。仰揆定力，如須彌峙。法臘云竟，切願與迎。一到江陽，還入禪眾；道俗接足，人神頂禮。即當奉送，復彼山龕，庶藉瞻仰，能開心目。深願道力，不孤所請。雖厚恩申報，具在願文；而實宜加護，實須酬仰。二僧今反，輕奉報書。遠拜靈儀，心嗚載咽。謹和南。開皇十八年正月二十日。<p>晉王弔山眾書<p>正月二十九日摠持和南白。諸行無常是生滅法，諸佛及緣覺尚捨無常身。大師智者遺應遷神，哀摧抽惱，不能自勝。念當戀慕，追慟難忍。永矣奈何，當復奈何！侍者灌頂、普明二人，齎送別書、《觀心論》、《淨名疏》，犀角如意，蓮花香爐，并智越法師一眾啟；見對增哽，德音若存。即遣條流，移神靈迹，祥瑞炳著，自述分明。舍利全身於今安坐，非證聲聞小果，定入菩薩大位。素聞得法華三昧，方騐不退法輪；面覩彌陀、觀音、大勢至，以宿命智反照。四部弟子豈不努力？自揆寡薄，無以申報；唯當敬依付囑，不敢弭忘。應建伽藍，指畫區域，須達引繩，天宮即應。至金剛際，既有要道，當建繕造，一遵本意。昔宣尼去沒，弟子守墓三年，子貢之徒乃至六載；况乎方置精舍，永樹福基？彼現前僧，慎勿張散。但使謀道，何患無食？期取來生，西方非遠；必若懈退，寶池極遙。今遣使人於佛隴峯頂虔誠懺禮，修福建齋，具如願文，略伸鄙意。二僧今返，指此慰書。楊廣白。十一月五日。<p>山眾謝晉王書<p>天台沙門智越一眾啟：司馬王弘至，僧使灌頂、普明還，奉正月二十九日教，賜垂慰問，并宣口教，優訪殷勤。謹對龕門焚香跪讀，言理哀切，痛絕魂心。遣囑累從，亡存戴荷。師在之日，常有誨云：「今得寺基，為王創造，非爾小僧所辦，別有大力勢人。後當成就，恨吾不見寺成。」爾時莫惻所由；今蒙繕造，方醒前記。冥相符合，不可思議。經藏法寶，出世舟航；諸佛所師，眾生津導。永鎮佛隴，依止受持。鍾、旛、香等，施安供養；法鼓警悟，利益人祇。於僧法會，功德圓滿。伏想幽靈，慈悲遠鑒。謹於齋日，披讀願文；法席悚心，求入願海。蒙賚齋粮，恩給田地。基業無盡，施命無窮。有待多煩，隆恩難報。教旨維是現前僧，不令張散。伏惟弘護事重，精舍將圓。同學門人，方憑依止。龕室儼然，何心違離？况垂嚴教，益懼丹誠。謹當克厲，倍加心力。但一眾失蔭，永遠慈願。追慶夙緣，還蒙復護。欣悲交至，臨啟涕零。謹啟。開皇十八年二月十二日。<p>晉王遣使入山設周忌書<p>歲序推移，日月如逝；智者遷化，已將一周。追深悲痛，情不能已。念衷慕感慟，何堪自居？今遣典籤吳景賢往彼設齋，奉為亡日追福。遲知一二。楊廣和南。開皇十八年。<p>山眾謝晉王周忌書<p>天台寺故智者弟子沙門智越一眾啟：典籤吳景賢至，奉教為先師亡日設齋。僧眾五百，一時雲集。冥途雖隔，感應道通。越等不能灰滅，奄及諱晨。追慕慈容，悲哽稽首。抆淚啣餐，不勝荷戴。謹啟謝聞。謹啟。<p>皇太子令書與山眾<p>僧使灌頂、智璪至，覽十一月三日書，并陳靈龕應迹，現形放光。彈指流音，應念傳響。斯實不思議力變化多方，感悟有緣，示希有事。慎終追遠，感歎相深。在昔雙林，示滅非滅；多寶獨塔，俟時涌現。爰在狼迹，迦葉分身；乃至靈山，迦文留影。眉毫散彩，指端震室。豈非像教能度無邊？是大因緣，聞善知識，永惟宿昔，獲承師範。德音盈耳，神光在目。方憑靈瑞，係踵菩提。肅承靈誥，宣慰南服，山眾法徒，同志為友。會成等侶，方❥舟航。歲暮凝寒，念皆道勝。天台名嶽，海岸所推。修建大林，多慚重閣。三時設供，四事不周。想甘禪悅，以同法喜。其閒敬德，信次相聞。今遣員外散騎侍郎張乾威送僧使還山。於舊所設供，庶同甘露。能變麄澁，亦憑香積。證道融銷，書不盡言。反此無悉。楊廣和南。<p>山眾謝皇太子書<p>天台寺故智者弟子沙門智越一眾啟：使人兼通事舍人張乾威至，謹領前件物等，並皆完淨。仍即陳羅先師舍利龕前，具宣來令，并唱施物。又千僧法齋。伏惟弘護殷勤，慈澤周至。香爐微玅，天匠莊嚴。洪鍾和雅，震集凡聖。勝旛舒斾，疑懸梵宮。酥麨鹽桃，請同香積。法衣淨飾，無著離塵。氈物豐多，驚眩視聽。千僧雲集，布滿山庭。爰降王人，光顯林谷。奉對靈龕，必神通攝受；標擬眾聖，冀願海莊嚴。越等凡微，謬當恩沐。慈潤重沓，難可克勝。合眾虔虔，如履冰刃，不任戴荷之至。謹啟謝聞。仁壽二年正月六日。<p>皇太子重令書與山眾<p>灌頂、智璪等至，在寺眾來書。財施為輕，法門標重。檀波羅蜜，般若尊成。不具兩緣，寧俱解脫？施者咸共忘言，理至迹指，寧復辭弗。楊廣和南。<p>山眾賀皇太子啟<p>天台寺故智者弟子沙門智越一眾啟：伏惟殿下，睿德自天，恭膺儲副。生民慶賴，萬國歡寧。凡在道俗，莫不舞抃。况復越等，早蒙覆護。曲奉慈惠，不任悅豫之至。謹遣僧使灌頂、智璪等，奉啟以聞。謹啟。<p>國清寺成，山眾謝皇太子啟<p>天台寺故智者弟子沙門智越一眾啟：伏聞龍樹遷化，天竺為立伽藍；寶誌云亡，梁國盛修開善。良由菩薩本誓，互相顯發；凡是聲聞，但知稱讚。伏惟亡故和尚，具難思之德，作天人之師；安禪涅槃，示希有事。披按經律，千載一聞；玅德照彰，興於聖世。伏惟尊師重道，爰繕伽藍。建立之所，甚得山相。先師嘗言，其地必待良緣，追尋此記，稱會今日。即寺居五峯之內，夾兩㵎之流；堂殿華厰，房宇嚴秘。方之淨土，用集神僊。成就已來，先師恒垂影迹。聖境雖遙，有感斯應。既興塔廟，故顯靈奇。爰示諸佛，咸同攝受。越等庸薄，謬齒門徒。仰慚棟宇，俯勵心力。常於寺內，別修齋懺。恆專禪禮，庶藉熏修。奉酬聖澤，不任喜荷。謹遣僧使灌頂、智璪奉啟謝聞。謹啟。<p>皇太子登極，山眾賀啟<p>天台寺沙門智越一眾啟：竊聞金輪紺寶，奕世相傳；重離少陽，時垂御辨。伏惟皇帝菩薩聖業平成，纂臨洪祚。四海萬邦，道俗稱幸。越等不任喜踊之至，謹遣僧使智璪奉啟以聞。謹啟。仁壽四年十一月三日，括州臨海縣天台寺僧智越等啟。<p>山眾謝煬帝賜物啟<p>天台寺沙門智越等啟：使智璪還，奉宣正月十三日勅旨，并賜物五百段；謹即集眾佛前，謹對使人如法呪願。越等有幸，喜逢聖世。伏蒙慈勅，喜懼已隆。復領厚賚，恩賜彌重。竊惟輪王地水，已覺難消；天府玅物，寧恭受用？庶藉勅慈，又承佛力；罄竭心膂，道師遺訓。專修禮誦，上荅天澤，不任悚荷之至。謹附楊州使奉謝以聞。謹啟。大業元年三月十七日。<p>唐<p>左溪朗禪師與永嘉玄覺禪師書<p>自到靈溪，泰然心意；高仾峯頂，振錫常遊。石室巖龕，拂乎宴坐；青松碧沼，明月自生。風掃白雲，縱目千里；名花香果，蜂鳥啣將。猨嘯長吟，遠近皆聽；鋤頭當枕，細草為氊。世上崢嶸，競爭人我；心地未達，方乃如斯。儻有寸陰，願垂相訪。<p>永嘉玄覺禪師荅左溪朗禪師書<p>自別以來，經今數載；遙心眷想，時復成勞。忽奉來書，適然無慮；不委信後，道體如何？法味資神，故應清樂也。玄覺粗得延侍，欽詠德音，非言可述；承懷節操，獨處幽棲。泯迹人間，潛形山谷；親朋絕往，鳥獸時遊。竟夜緜緜，終朝寂寂；視聽都息，心累閴然。獨宿孤峯，端居樹下；息繁飡道，誠合如之。（《尺牘清裁》節文）<p>宋<p>陸放翁與明老改正寒山子詩書有人兮山陘<#sp>雲卷兮霞纓乘芳兮欲寄<#sp>路漫兮難征心惆悵兮狐疑<#sp>蹇獨立兮忠貞<p>此寒山子所作楚辭也，今亦在集中。妄人竄改附茲，至不可讀。放翁書寄天封明公，或以刻之山中也。<p>朱晦菴與南老索寒山子詩書<p>熹啟上清泉老：每往，兒輩附問，黃壻得之，聞久時得書也。〈出師表〉未暇寫得，催寫得轉寄去未晚也。《寒山詩》刻成，幸早見寄。有便只附至臨安趙節推廳，託其尋便，必無不達，渠黃巖人也。熹啟上國清南公禪師方丈。<p>臨海王都諫：復馮太史書<p>不肖弟奔走風塵，逖違謦咳。往往於屠長卿所，得聞足下以菩薩身權現世界，獨挈空宗，善護持諸法。恆思得一當足下者，未有其繇。年來枘鑿世味，宦轍非心，輒思退處。青山白雲，一瓢一衲，尋方外遺籌。而先慈奄棄，情緒荒迷。跣奔已來，跧伏郊坰。即城市閱月不一入。蓋熏氛之厲屬饜也久矣。今兹不肖於心性大事，即未能有所悟入。而生來七情頗淡，雖亦齒縉紳大夫後，然未嘗以一旦機關嗜好之便。輕彼丹元。即僅僅不大墮落於鬼趣畜道，然亦挽寸莖而絕百仞之淵危矣。足下倘便度石梁、入鴈宕，不肖當持鉢相隨，冀一開悟至趣也。辱諭光上人者，以玅峯法王相託，幸為轉致。嘉幣之致，榮施存歿。并用百稽顙於下。執事者覆瓿之業，是輪轉種子，大可咲。附以助足下噴飯也。<p>士性稽顙<p>馮太史：復王都諫書<p>弟為營先人一丘，走苕霅間，雨後偶眺郭外青山。而光上人者以足下報書至，若從五色雲中墮下。展讀之，口齒俱香，兩腋欲舉，快哉如佐揮麈於天台赤城間矣。足下方負時望，何得遽言餐霞？丈夫處世，一龍一蛇不必有意。若弟者，自目堅瓠，無當于時，即蒙主恩，放之長林豐草間，以遂野鹿之性，故其宜也。足下自當以拯人慈物之為心，策大人之業，何作厭世語哉？弟年來好釋氏書，於心性之旨畧窺一二，須是實悟實證始得。欲進其道，大都從一念不自欺始；而以古尊㝛機緣語句為緣。世間說玄說玅之徒，如渴鹿逐陽焰，終無益也。今寄足下《大慧語錄》一部，足下幸一觀之，自有入處，如有疑情，不妨相見時❥為商畧也。承寄惠佳集，侑以二幣，秪領。妙峯座主具大辯才，得安法席，四眾之幸，足下幸善護持之。光上人還布此。漸熱，珎重！<p>孟夏十日，夢禎叩首<p>王都諫：請玅峯法師書<p>似此五濁世界之民，又生長海濱，習氣相矜，昏迷大道，名為可憐憫者，非一旦夕矣。尊師多聞大慧，獨了空宗，此間一二善信男子，洗心皈依，如火宅追亡，良非浮偽。而傳光為之倡，欲不肖僕為之先容。倘尊師遂發菩提心，卓錫於天台鴈宕之間，令濡首汩溺之徒，得聞鈞天廣奏，一躍彼岸，何啻以七寶布施！不肖翹首以俟，伏祈台慈。<p>士性稽顙拜<p>馮太史：請玅峯灋師解《有門頌》書<p>武林一別，聞問杳然，不審比日道體何似？震旦國中天台種子，惟師一人，不可不自愛。倘藥餌之暇，望一思《有門頌》註，惠教為感。即日秋序，涼風動幃，浮生過客，閃眼無常，我輩幸受法熏，倘一蹉過，與庸人何異？願師珍重，作我輩津梁。尊恙良已，更祈振錫，以慰渴想。風便馳此，不多。<p>七月一日，弟子夢禎和南<p>諸明公致幽溪書<p>臨海王都諫書<p>久別法座，注想為殷。午日養疴，入天台山中；擬造蘭若，一聽玄譚，以清俗慮。而淫雨如注，坐臥小樓者十日已，乃遣人問道履。知上人方登壇揮麈，說法於紫雲、聖水之間，徒有黯然下山焉已。不佞兩疏乞骸，未蒙允覆；只得勉向齊魯一行，俟明春再作歸計。方在懷念，辱手翰，跫然空谷，重以《宗鏡》之賜，至讀《楞嚴玄義》，上人傳佛心印以救迷情，韞藉不可思議功德，亦不可思議，何幸也！戔戔不能成禮，聊道遠忱，并附謝。<p>名具正幅<p>又謝書<p>上人登壇說法，開悟迷途眾生，功德無算。不佞深為山海諸橫慶幸。乃抵家，百冗蝟集；無能遣一介，握脫粟半粒，趨香積厨中作供具。至辱佳品之賜，則何當焉？然不敢不拜。容少間耑致忱也。言下解縛，會中有人否？有則幸以相示。<p>名正具<p>又謝書<p>前走天台山中，不獲一晤，茲聞且閉關矣。僕又沾沾升斗，促裝西行，未卜再會何日也。蒙賜，謝謝，令師窀穸，定於何時？小銜篆額，并附上。<p>名別具<p>四明屠儀部書<p>海會寺今涓中秋佳節，敦請大法師登蓮華寶座，演說《首楞嚴經》。一真破妄，明了義於覺皇；七處徵心，現尼珠於大眾。攪長河為酥酪，變大地為黃金。有情無情，人非人等，均沾法旨，並證真如。羣情不任懇切皈依之至！<p>佛弟子屠隆頓首<p>又致偈書<p>法師講經，甘露洒心，金❥抉眼，道俗同皈，人天來聽，不慧得入蓮華座，領無上玅義，三生致幸矣。頃乃以小女分娩，往一看之，臥內體受穢惡，恐為韋䭾所訶，不敢溷入法壇。凡夫無緣，良可歎息，故知愛河即苦海矣。敬撰得俗偈四章，聊寫欽挹，臨風神往。<p>屠隆和南白<p>四明聞隱鱗書<p>不沾法乳，又八閱朔。沉淪苦海，何啻盲龜？雖達一切本空，其柰六根擾亂？髮日白而事日繁，誠未知所稅駕耳。造化弄人，可歎，可歎！乃者育公憫眾生苦，發大道心；假鉢飯於眾香，迎法王於靈鷲。演《首楞嚴》了義，顯常住真心。豈惟有識蒙恩？亦使無情獲益。孤露若龍，歡喜無量。乞發慈悲，枉臨敝邑。四眾不任翹勤渴仰之至！<p>弟子聞龍和南<p>又書<p>正我兄來，拜師手教，知懺期已滿，法體輕安；三昧現前，不言可卜。再讀〈思歸偈〉，語語醍醐，言言寶筏。手書口誦，不能自已。因恨遇此良師，不能少竊餘潤；徒汩沒於紅塵苦海中，未知止泊，真可痛心！仰視土剎，已若隔十萬億佛土矣，何况極樂國耶？承委《決疑行願二門》及《五百問經》，龍書實不堪登梓。平生所最歉者，非敢方命，唯吾師有以亮之。我兄還，肅此，附候起居。〈思歸偈〉先得二首，詞理紕繆，不足辱法眼，幸一目擲之。<p>弟子聞龍和南<p>屠儀部：致平湖陸太宰，為幽溪薦書<p>久不奉大教，神馳可言。隆比刳心學道，苦志參宗，繙閱藏教，叩請明師大乘宗旨，頗有小悟入處。天台無盡法師者，嗣智者大師法衣，傳天台四儀教觀；無理不詮，無義不了。叩之如弘鐘，探之如巨海。蓋夙慧既明，藏教復熟，真燭昏之寶炬，抉翳之金錍也。東浙遠邇，屢登講席，靈蠢咸獲利益，龍象無不皈依；獨於吳中似未有緣法。隆念明公人倫師模、道門宗匠，豈可不知當世有此明德沙門哉？今幸其以緣事出遊，特秉虔心，推轂門下。惟立進而與之語，倘道法果精，鄙言不妄，可作興都講，開示有情；廣利人天，同除垢穢。明公之功德不淺矣！師居天台佛隴，即智師傳法道場。名山儼然，靈蹟猶在，向無大殿崇奉聖師。今欲募化人緣，創此勝事。明公為法，幸作檀波。勸化一言，其誰不信？主臣！主臣！<p>山民隆再頓首<p>平湖陸太宰：請講經書<p>往年僕與蛟門沈公、赤水屠公等，共募建舍利殿。今將落成，住持無漏上人擬講《楞嚴》妙經，以報答諸檀越。伏聞師道行純備，內典精通。敢請飛錫育王，登壇講演，緇俗不勝仰望。<p>居士陸光祖和南，四月十一日具<p>四明楊太史：與黃邑林侍御，為幽溪護法書<p>與丈不相聞問，且十餘年於此矣。吾兄弟中如丈知愛，能得幾人？迺令疏闊至此！衷情非不念之，實苦纏縛，擾擾度日耳。日者道况何似？想山中靜攝，神王天全，大是樂境。第胷中經濟，百不攄一，恐更須了償簪紱中業債耳。不肖向以老母故，家居五年。己巳歲，為簡書趣出，蹇命之人，行與禍會。昨春即遘先慈之慼，扶服奔歸。今已屆小祥矣，宛轉草土中，如不欲生。倘從是溘先朝露，即期與丈握手，再敘生平，其何日之有？言之哽塞。茲因天台無盡講師歸，附此為候。其人戒律精嚴，經義了貫。此行原以講經而來，茲歸將復開講於太平柳纂菴。恐庸俗凡夫不知皈向，或致陵❥，求丈破格一護持之。此大功德事故，知丈之不靳也。衰中不能作莊啟統在亮原，不盡。<p>午日制年弟楊德政再稽顙<p>黃邑林侍御：請講經書<p>日承清供經籍之惠，感仰大慈，未可云喻思議矣。緬惟大龍道場將告成事，皆大歡喜。此之功德，其誰比隆師之力也？第教門宏演，契慕孔多，茲敝邑雙雲塔峯之側瑞相禪寺，法足性超等，竊聞古剎重興，焚修唯謹。顧念覺路尚迷，諸天玄遠，敢會大眾，皈依大師。矧此地為吾巖第一法界，迺者杖錫曾飛。雖非常住，卻有夙緣，固知師不我靳。而超等猶懼善信未孚，福力淺鮮，更託不慧代匱宰官為容。倘蒙慈允，肯來開席，不慧當為護持。則紫阜雙雲之浮屠數級，將拔地柱天，即瑞相一。古佛堂未必不與祇園太子爭勝也。若近世所著稱，補陀諸名境，豈不隘視之哉？幸惟戒從，伫領法音，臨楮曷勝縣注？<p>不慧生名具端幅<p>屠儀部：致黃少府，為幽溪護灋書<p>隆竊伏草莽，雅聞老公祖，方今人倫標的，吏治冠冕。私心向往，欽挹有年。敝同年王太初數貽書，招不佞為台蕩之遊；擥結名山，樂觀德化，神飛可知。乃以向平昏嫁事羇人，而王鴻臚亦驅車南去，遂輟裹糧。嘗結念寒拾應化，智顗焚修，道場天台佛國乎，至今不乏名德沙門矣。隆從佛隴幽溪法師無盡燈遊，此沙門精通三藏，力修教觀；嗣智師之法衣，弘台宗之絕響。屢登講席，開示善信，利益人天。不佞隆之從事佛門，賴此僧提誨多矣。茲赴黃巖方山淨名講佛法，所在時有魔事。闡提無賴，或有溷嬈。非得宰官弘護，講席不安。敢乞老公祖轉致下情於署，黃巖事，老公祖發一紙，鎮靜此山，了此善緣法事。幸甚！感甚！手勒此牋，台亮萬萬。<p>隆再頓首<p>屠儀部：致劉司理，為幽溪護法書<p>山民頃入武林南山，與敝道友虞德園居士禪棲兩月。方修出世大事，而東西邊報，時入山中。狡夷跳梁，廟堂失策。野人雖結跏蒲團，亦未免漆室之憂。因相與抵掌海內真正大英雄、異日足負乾坤擔子者，虞君首推轂台州理劉使君。使君氣雄萬夫，胸苞三畧；且盛延攬豪俊，究心時務。今天下必有事矣，匡扶整頓，數必有歸。如謝太傅之於晉，李鄴侯之於唐，皆玄宰主張，非繇人力。民采近代士大夫之論，往往以此事屬明公，明公努力。民以雕蟲盜虛聲海內，然生平抱負實有不止於此者，幸不為人知；巖棲谷飲，可得終老矣。民有方外法師無盡沙門，精通內典，嚴持戒行，為方今佛法龍象。山民參請有年，善信依皈甚眾。近赴黃巖道場開講，貽書不佞，求明公為法門弘護。仍望轉屬黃巖視篆郡公，同作大功德主，幸甚！山民仰明公千秋豪傑意氣，故敢輕通此訊。主臣！主臣！<p>隆再頓首<p>屠儀部：致周判府，為幽溪護法書<p>不佞隆跧伏勾甬，距天台咫尺；相望明公風采聲猷，私心欽注之日久矣。丈人若王鴻臚太初、王太僕樓峯，數招道民為寒明、石梁之遊；蹉跎未往，山靈咲人。郡伯簡公，隆同年同事司馬署中<#sp>歲。頃嘗以一札侯之，且與訂天台之約。寓書者為一沙門，想尚未達也。俟郡伯報書至，便杖履南行矣。子晉治桐柏宮，劉阮入桃源、石梁最深處，豐干、寒拾應化靈巖，智顗大師演台教佛隴。僊釋勝蹟，此土為最多，道民神往可言。佛隴近有高僧無盡傳燈者，精通教觀，力紹台宗；性地開明，德行醕白，法門領袖也。善信皈往，不佞隆亦師事焉。頃赴黃巖方山淨名講席，恐有魔阻，法席不安，求老公祖為三寶作大功德主，頒一禁諭，鎮靜此山，終此勝事。幸甚，幸甚！惟公祖人倫準的，大道宗盟，故不敢以未同自外。輕溷尊嚴，不任皇悚。<p>隆再頓首<p>楊太史書<p>春杪得侍座末，與聞奧義，迷途之人幸藉津梁，為幸已大。又辱憫念哀悃，主持法事，使客死之魂歸於故鄉，沉滯之魄登彼樂土。則師實有大造於不孝，甯可為報哉？即師固以普度示慈悲，不以屑意；乃不孝凡夫之心，何能已已？別來又復三月餘，諗知法從已歸山中。白雲紅葉，清溪紫煙；遙想禪心，更增超曠。不孝擾擾塵中，日復一日。雖嚮往常切，而罪過日叢。近接翰札，殷勤指示，不勝慙愧。何時得更覿慈容，披領砭教，是庸愚之至幸也。上足去，附此為候。統惟鑒亮，不具悉。<p>九月朔日，不孝楊德政稽顙<p>永嘉何無咎書<p>阿師比來四大安和否？唯有跂慕。弟子鹿鹿塵坌，苦無善狀，未知何所稅駕。不識吾師，何以開示？四明故來多佳士，師法旨玄義，如須彌山王，慈雲法雨，何所不被？弟子聾瞽凡愚，諸佛所最憐愍，師獨無意耶？異日當肩瓢過赤城，三帀蓮座，幸不惜一轉法輪也。上足來拜，同歸浮幻二書，如獲牟尼寶珠；第不得吾師片言，內懼不為有道所齒，豈勝股栗？頃有白門之遊，微行口占，長句奉懷，殊不成語。藤鉢一事并往，儻晤朗初上人，為道相憶。<p>八月十三日，弟子何白和南<p>縉雲鄭中丞書<p>日望栝旋，為窮僊都之勝，不知入甌也。眾緣既集，勝事可舉。善心人人本有，第以法喜神化，率未有不格心者。助緣護法須得本處宰官信士；已作五書，遍仗其出力。此可如願，勝於他仗。熟計為便，故行之爾。道場不宜婦女混入，似宜戒嚴，惟加之意。更珍道體，為慰翔鳳。菴得老成住持，以一通經宗者侶之，二能作務者供之為妙。可以相訂，期畢而至，今不別招，無虛此願。望之！<p>秋前一日，具名正楮存<p>又書<p>秋具尺牘，專力訊講席起居，至則師已還天台矣。會東嘉人士道法筵之盛，甚慰。了心上人來，得手劄，更悉潮音一鳴，六種震動；第不知東廊闍黎有偷法者否？比正中比丘至，又欲屈上堂了玄義。此自美舉，但恐維摩示嘿，斷此葛藤耳。然為百松未究之緒，了此遂為壁觀，亦無不可。冷煖自知，他人無能喻也。愚衷書在冊中，不審師謂何？不佞再奉新命，有如登場戲劇，心已厭之。即當控辭翔鳳僊都間，冀與諸善知識作期同出生死耳。比丘旋，草草不既。<p>己亥十一月二日，谷潭逸客汝璧和南白<p>屠儀部書<p>法師久住名山，弘開法席，導引善信，廣利人天。寶花繽紛，香供絡繹，偉矣！盛矣！不慧久慕樂邦，尚沉苦海。雖熏修之念不忘，而攀緣之塵未斷。追憶與師周旋時，於今未免退惰。所以轉想巾瓶，皈依更切耳。舍利理公上來參便，布此為訊。理公佛法通利，高足白眉，再訪名德，當大透悟。羨之，羨之！因風契結。<p>隆再頓首<p>林侍御書<p>頃會知駐錫幽溪，茲聞又浮杯瑞龍之河，指蓬萊矣。公彼此去住，莫非緣法；迺不敏俗士，寒山盟左，初緣則甚悵惘也。望高明勝地，奚啻萬百千丈上哉！惟是萱花蕨粉之惠，則香積玅蓮在按，一切世味坐忘矣。即習靜小樓，跬步不出，皆公教也。謝謝外，舊作書扇一柄奉寄，幸慧照一咲。逢甬東諸名公為道材也，當專修尺寸，謝小樓大作。造次不敢率爾附牘。<p>八月望前日，材生再頓首<p>四明沈尚寶書<p>大師憫念濁世，隨分津梁。側聞大闡宗旨，弘宣妙諦；鴻思切窹❥，非復可解。憶去年飛錫下臨，猥以凡夫，荷蒙汲引。而先太君冥福，庚叨普度，西方當必立證。恨慧心未朗，懵懵無知，竟不審作何品地。哀戚之中，百身莫贖；輒又念道力與作功德，銜感如恆河沙，算數譬喻所不能及矣。鴻從齠年，世味已澹。凡人間富貴福澤、名譽是非，差可不關其靈明，只此生死未了。近頗能持蔬奉律，先遵五戒之首，未度先期度人。捃集慈向，聞已達於尊聽。謹奉呈覽，教頗不謬於如來否？嚮辱委作講堂大書，自知醜惡，閣筆許久。祕藏來云「正虛顏以待」，則鴻之逋負甚矣。偕二聯並塗染以塞諾責，恐不可用以累萬方觀瞻耳。鴻方買舟北征，定省家尊，以詰旦發。冗次草率，具詹法從。伫候指教，啟我愚癡。曷勝翹仰！<p>鴻再和南<p>林侍御復書<p>歲前接雲漢令徒書，迺聞杖錫還山。擬今正乘閒走訪，踐石梁之約；又緣感恙，倦於屐履。豈山靈厭我凡夫而尼之耶？茲承翰惠，幸徼清福，為感良多。志草已成，梓完，希以副本寄教何如？<p>賤名正具<p>介山如法師書<p>師王南吼，蟻子北遊；萬里相懸，未外徧吉，尊者一毛孔耳。况座下方舉眉閒白毫光明，四花六振，即無明為真明，三變千涌，以永嘉為嘉會若是。當不慧末弟與座下時相把臂，而半座風月未許他人分卻也。頃在京師會達觀老人，機緣甚偶。此老孜孜以開戒為念，適人主獨於沙門一宗，有意作大檀越；諸當道中一時肹蠁，慕道者不下數十輩，放生戒殺徧行宮掖閒；但講解稱師者，未免楓落吳江之誚耳。得座下飄然而北，末弟願以弘誓佐之，俾吾祖九旬之玄不閒南北，一何快哉！此座下於是必有夙願，母俟餘人之喋喋也。仰雲為法門之誼，不遠千里過弟，且有永嘉之行。敬附八行為訊，臨楮莫罄欲語。<p>七月初四日寓歸義寺，弟傳如頓首<p>馮太史：請修《法華三昧》書<p>去秋一別，忽焉至今；伏想法履，勝常為慰。去冬曾付一牘梓上人，為今歲懺期迎主法席。屬時事有所韜避不果，投明歲懺期圓滿，惟慨然臨貺至禱。法華懺為諸懺中王，我輩誓畢生修習而勝果三期為之弄引。嗣當擇勝地踵修，法門旗鼓，非師兄誰屬？首事仲春，先期布此。秋暑未退，惟為法門珍護！謹疏。<p>七月二十一日，夢禎具<p>武林虞司勳：請修《法華三昧》書<p>象駕載諸珎，委兔窟；會與鹿豕遊，且向狐丘，未能迎侍，殊惘惘 。今日將力疾赴期聞教，中止此間魔佛同宮，八部散處他方，即一馮宰官復入新都矣。獨藉烏龍君為之呵護，病居士安所逞支離一節哉？懷德畏威，願不有慮！<p>祴花三十八趺，似隋宮翦綵之餘。散之每鮮好不萎，當是所需也。沉速香各一瓣，❥鵲尾爐中導六牙香。象駕或可如願，願付典者。比正熱，清眾幸好安隱，少閒便操杵來充八部矣。憒憒言不多及。<p>雨浹日，堂中如待漏院，不成「灌頂」師耶？甚念之。速香四兩，比前似多液，致充月朔之供。梅漿一甖，飲郭公泉用之。涼屩一承千輻輪，不借九承諸白足，六日旋繞，願步步生蓮花也。貧里人不當供養（一咲）。開之先生解懺來侍，不慧同之矣，預白。<p>祝融挾炎威以當，大雄用雪山醍醐敵之，便退三舍，正爾不煩崇甯居偃月刀也。不慧令梓公從事矣。君家治病法門，助以水觀，七軍不盡沒乎？諸師力戰，定無堅壘；第揮汗成雨，難以滅火，不若理懺為強。一實境界，何事不攝？而必偏袒敷袵，使火攻者得其便也？幸轉諭之，毋謂居士孱，示弱於魔。<p>日者河魚腹疾，無由聽麈談。見淨侶得通得慧之狀，想自恣日不自恣，後月月圓，果乃圓耳。蓋所三請者如此台志，若紺螺髻不容尸作花冠，疾閒當施竹皮肉頂，終拂去矣。聞欲入諸方外人，俟剞劂時助涓埃也。聞有斗母書，思一證所授，即病未閒。他日以書來，以序往何如？委頓極草草。<p>鄰山新粟，奉供諸尊者。不慧苦滯下，復以頑痰故，嘔血作沉香色，未敢更勞丹元。與師期兩日，不能成序。當先歸志於天台，俟台星偕斗母同降，命筆未晚也。委頓草草。<p>嘔血是口業報，向以斗易台之語，正口業也。血中無珠璣，嘔出糠粃，為師前導，因藉以通懺耳。師志縱橫奔瀉，如石梁懸瀑飛流千丈（酉京咸陽乃有此體，不慧不敢步趨其間），直作徐陵以後人語。隋宮女子翦青繒作牽牛花，不堪天人散佛頭上也，罪似難懺矣。主臣，主臣！大悲千手眼援師而止，能俟不慧強起握手否？宛轉一牀，徒有馳想。<p>女歸寧，不能似龐家靈照作無生話，直以振緒三盆，足手縈紛，繞我如蛾，未由飛出。看片帆即還山，殊怏怏耳。師異晨肇二女，安得㭊山羊脯惑淨行沙門？春期當不留滯洞口也。望之維斗有母，不慧嚴事久矣。所許書訣，幸無忘。道貴食母，非女惑也。<p>不佞受書後善病，即人天果不能修，無論足下家法。且時事有所不可，輒來敗人意，釋門桓文輿尸矣。獨遊夏，以綺語全令人短氣味，則本色道人，處幽溪而愈高明也。猊牀在在可敷，何必黃金臺畔？竟使波旬扼獅子吭，禁不得吼，禁又厲，則此曹之為矣。乃懺主獨在禁外，足下無意乎？不慧雖病，猶堪花時舞手散花也。因梓公呈司成疏，遙三請焉。如法師冬日定歸，易所謂用脫桎梏，以往內自訟而懺，始占無咎。與師輔車，詎患衝飈仆獨輪哉？梓公行率爾奉請，從火雲中望赤城，徒有內熱。<p>聞病波旬退舍，大師領眾入室矣。敬陳少供，惟攝受。幸甚！新茗初蓴，雀舌未吐，雉尾欲張，蓋見初心道人意耳。白粲五斗，以飯十大比丘。併祈叱致，少間當趨侍也。<p>夏日襲行冬夏二令，大師暨清眾少病少惱不？不慧不勝凝冰焦火，病惱特甚。未能操杵，隨八部通懺為難矣。雨中花一盤，供當雨花，幸勅烏龍君速斂鱗甲。春花証果，則花供養不絕耳。<p>火疾得涼稍解，而水榭蒸水氣足，又且不仁所謂陰陽之患也。師居卑濕，久便思高明乎？故當候天晴漲落去也。陶家代有鳳毛，不慧之疾，且不見龍象，况復威鳳？為題字，得練裙乃堪縱筆，從蚊雷中展雀目鬼腕，作蠅頭書，應伺聞耳。台志中一神求入，神名周凱，幸識之。<p>午餘，乘人表兄未渡江，持❥反命度師尚齋開之所。今日納上，其便西渡耶？開之先生定勸請終《法華》之講，與不慧同心，寧忍半提，令額珠不全現乎？行潦阻輿，未得即侍。肅箋勸請，惟師終之，滿梓公之願也。簀上草草。<p>檢得僊人神人事畧二紙，俱燈下錄。不能楷而又不敢草，匆匆不成字，煩史譯耳。大抵師志中已有之，獨桐柏一派為正一教，與智者分途而騁，皆天台之靈所護也。欲得其詳，當覓本傳錄之。比日書簡縱橫，大不易檢，逢早涼便檢付史矣。寒山子事應附釋門，惟尊意刪裁。力疾草草。<p>欲造膝一談，欬逆無時不作；遂與開之都成十笏，居待問人，苦矣。幸道駕尚盤桓，猶冀良晤也。病中錄得僊人神人二紙，想多重出。至於司馬子微一派，僊傳極詳，而舊志寥寥。眼昏手懶，無史可屬，筆者不能盡錄也。岳侯事見鐵崖《詠史詩》，已錄得，一二日奉覽矣。王、金兩孝廉欲通入行，恨病不得閒，柰何？竢間圖之。<p>介公傳慈旨，令取閫帥符為鑄像津梁。不慧出樞府久，新帥故不相聞；而參遊以下，訊東海未歸，無可當介紹者。乞一手札，屬不慧轉致金中丞，可藉手屬中丞致閫帥，津梁易矣。聞前日海門之警不一。自非杯渡，不易乘槎也。謹俟。<p>頃三囑中丞，公復書云云，亦老成之見也。古有銷金人而為劍戟者，彼用借寇兵泥吾行，何詞以對？幸少須臾，竢總戎至，如中丞指可也。十七吉朔且移置江上，是日中宮為招搖，震巽為攝提，軒轅東南之行亦未全吉。他日總戎或許艨艟利載，雖無順風，彼岸可登矣。午日訊歸，度未晚也。出浴目昏，草答不多及。<p>不慧喉舌俱糜，腓趾欲攣，無緣追隨八部久矣。說法今第幾卷？想不待勸而終副四眾之望也。鐵佛行不？此時中丞左遷，海防加肅，當異梓公歸日。總戎夏至旋師，似應取符而往，乃無咎耳。菰二百荄飯淨人，乞入之，少閒且侍也。<p>像移江壖不？且莫謝傍人。總戎之歸符可致，艅艎未可必致也，幸酌之。暑未小而輒大，節序幾紊。淨人僕僕，或當稍節乎？鄰魔詐言涅槃，今定何如，并一訊強軟之狀。筍❥、枇杷二器奉供，餘不多及。<p>火令大不宜於火疾人，無論畏褦襶客，如祝融熒惑，即寸絲尺縷亦抵去，真成牛馬走矣。翻得展簟臥檢書，又檢出僊人及隱淪士，繼進求益，僊人何必玉霄降神？即飈車倏經，亦當列於方外。若呂巖之黃鶴樓、演福寺何嘗久停鶴駟乎？至今吳楚之乘不能遺也，不慧所以求益矣。若隱士寥閴，儒流厚顏，欲從僊傳分之；彼褚伯玉、徐則、張伯雨諸君轉稱東方洪厓之隱，彼亦甘之矣。惟師總裁焉。錫何時飛？有二❥求繫六環上，致兩檀越，既入法界，詎是未同之言也？一苧、四帨、雙鞵、三詩，且供且懺。十帨十箑，供十淨友。拭我慚汗，措之清涼耳。幸慈指入之詰，朝得露花雨葉，或能侍承未盡之論也。僊史四帙錄過，求歸蠧肆，其侶候焉。臥作書草草。<p>早涼，檢得僊傳四冊，奉書史分錄之。二書多帙，無使為不全之物也。正一派是田虛應至閭丘方遠為一家；寒山子似志中已有，當另立一名稱入紀傳，糾道士之失可也。三洞尚有《編珠墉城》、《甘泉七籤》等書，未盡檢，師猶可委之異教。一二日後，或能一面盡所欲言。牀上草草。<p>四明周太史：請講經書<p>嘗聞西方教主獨稱「無量壽尊」，安養淨邦。聿顯蓮池勝會，金臺九品，不外一心正願，往生無勞彈指。第凡夫溺於塵障，眷戀娑婆；慧性濁於昏波，難逃輪轉。是以釋迦文佛廣示一十六觀之門，彌陀如來弘開四十八願之法，使賢愚同臻彼岸，善惡共出迷途。修行捷徑莫逾於此。茲者阿育王寺舍利寶殿住持理公，欲啟法筵，闡揚淨土。若非老㝛之尊嚴，曷遂人天之瞻仰？敬用奉迎，先此馳報。蓋聞法師圓融玅觀，常運無緣之慈；拔濟郡生，定納有待之請。臨楮不勝惓惓。<p>名具正幅<p>陶司成：請講經書<p>恭惟大法師宗說二通，行解兩足，接天台已墜之正傳，獲法華殊勝之三昧。浙之東西，人無緇素，咸沾溉法味，稱甘露門。獨禹穴故墟，密鄰籌室；眾生薄福，未被圓音。茲以沖菴上人推讓之誠，洎闔郡僧俗翹勤之願，瓣香䖍請，白簏將臨。生夙親道韻，仰贊勝緣，豈勝欣抃？敬附短函，奉迓中錫。惟惠然時發，以慰四眾。幸甚，幸甚！又法席宏啟，海眾駢集。宜求靜域，以安眾杜非。闤帀之閒，慮生得失。大善白塔，惟法師實命之。併請！<p>望齡再頓首<p>陳主政：請講經書<p>恭聞大師玅悟三乘，勤行萬善；冥探宗極，廣闢度門。疇雖未獲參承，而慕德嚮風，皈依恆切矣。茲者淨行比丘，信心檀越，僉欲傾聆玄咳，瞻仰慈顏；啟大善之戒壇，演法華之玅義。仰祈大師憫念眾生，特垂矜允；法駕光臨於穢土，慈航普度夫迷津。感戴何深，功德無量！<p>清和前四日具<p>劉春元兄弟：請講經書<p>當今擁紫法座者，皆是求高擡眼孔。穩踏腳根者為誰？維是大師。芳名耳食久矣，昨一識荊，拈花玅義，滿盤應現；莫逆在語言文字之外，大師真人天眼目哉，人天眼目哉！敝里大善古剎新建藏閣，向承冲菴禪師提示，一方愚昧頗知信向。今渠仰服大師特甚，欲攀法駕主盟，心更切於生輩。竊意人生會聚自有定因。冲菴師能推讓無盡師，無盡師能使冲菴師推讓，如此必越國眾生有緣矣。况剡中三年閱藏之約，大師已俯允，三年中隨緣住錫，政周、陶二先生隨順大師初心，而又况其桑梓地乎？賤兄弟荒陋，敢當檀越？然而瀝瀝此中不敢自隔於如來，亦既有年。仰惟慈悲憐憫，慨然辱臨。越人氏幸甚！諸人天幸甚！<p>塙埁合十和南<p>永陽王解講疏<p>菩薩戒弟子陳靜智稽首和南。十方常住三寶，幽顯冥空，現前凡聖。伏惟法王法力，憫三界之顓愚；無漏無為，開一乘之奧典。深宗絕稱，仰蓮花以立名；實智難思，借寶珠而喻理。殷勤弘接，始則大事因緣；指掌言提，終令小乘解悟。接須彌，擲世界，未足為難；開秘密，導蒼生，斯為勿易。天台顗闍黎大師，遊浪法門，貫通禪苑；有為之結已離，無生之忍現前。仰屈來儀，闡揚極教，高軒層殿，廣闢齊宮；聖眾雲集，僊郡霧委。俱奉傳燈之曜，共挹懸河之流；法侶欣慶，神祇踊躍。弟子飄蕩業風，沉淪愛水。雖餐法喜，弗祛蒙蔽之心；徒仰禪悅，終懷散動之慮。但日輪馳鶩，曦和之轡不留；月鏡迴軒，姮娥之影難駐。適啓金函，便收寶軸。法輪輟軫，鷲嶺之說何期？清梵停音，魚山之唱方息。有離有會，歎自奚言？愛法敬法，潺湲無已。謹於今月十三日，解講功德，仰設法會，并度人出家。又觀音菩薩，法身大士，拯危拔難，利益人天。奉造靈儀，即日鎔鑄。用斯福善，上資清廟聖靈。又奉為即日至尊，願御膳勝常，安德宮太后菩薩寢興納豫，皇太子起居萬福，諸王諸主咸保嘉慶。末及弟子自身，并息諶等，內外眷屬，一切因緣，壽命長遠，身心快樂。唯願顯揚三寶，通達五乘。戒與秋月俱明，禪與春池共潔。生生世世與闍黎及講眾黑白，見聞覺知，恆結善友。恆將濟度，還同智積。奉智勝如來，便以藥王覲雷音種覺，或見生安樂世界，或處兜率天宮。俱蕩三乘行，俱向一乘道。恆沙菩薩為伴侶，恆沙國土為佛事。得法自在，得心自在。同修七覺分，同趣三菩提。虛空有盡，此願無窮。仰希幽顯證明法界，怨親同入願海。迴向薩雲，若為無所得故。<p>沈儀同：請智者大師開《法華》經題疏<p>儀同公菩薩戒弟子吳興沈君理和南。竊聞大乘者，大士之所乘也。高廣普運，直至道場。復作四依，周旋六道。仰惟德厚，深會經文，於五誓之初，請開《法華》題，一夏內仍就剖釋，道俗咸瞻，延佇嘉唱，慈悲利益，不違本誓耳。謹和南。<p>隋晉王：請智者大師授菩薩戒疏<p>使持節．上柱國．太尉公．揚州總管諸軍事．揚州刺史．晉王．弟子楊廣稽首。十方三世諸佛，本師釋迦如來，當降此土補處彌勒，一切尊經，無量法寶，初心已上，金剛已降，諸尊大權摩訶薩埵，辟支、緣覺獨脫明悟，二十七賢聖他心道眼，乃至三有最頂，十八梵王，六欲天子，帝釋天主，四天大王，天僊龍神，飛騰隱顯，任持世界，作大利益，守塔衛法，防身護命，護淨戒無量善神。咸願一念之頃，承佛神力，俱會道場，證明弟子誓願，攝受弟子功德。竊以識暗萌興，即如來性；無明俯墜，本有未彰。理數斯歸，物極則反。欲願當果，必積於因。是調御世雄，備厯生死。草木為籌，不可勝計。恆沙集起，固難思議。深染塵勞，方能厭離。法王啟運，本化菩薩。譬如日出，先照高山。隨逗根宜，權為方便。如彼眾流，咸宗大海。弟子基承積善，生在皇家。庭訓早趨，胎教夙漸。福理攸鍾，妙機須悟。恥崎嶇於小逕，希優遊於大途；咲止息於化城，誓舟航於彼岸。但開士萬行，戒善為先；菩薩十受，專持最上。諭造宮室，必因基址；徒架虛空，終不成立。弗揆庸懜，抑又聞之？孔老釋門，咸資鎔鑄。不有軌儀，孰將安仰？誠復釋迦能仁本為和尚，文殊師利冥作闍黎。而必藉人師，顯傳聖授；自近之遠，感而遂通。薩陁波崘，罄髓於無竭；善財童子，忘身於法界。經有明文，敢為臆說？深信佛語，聿遵明導。天台智顗禪師，佛法龍象。童真出家，戒珠因淨。年將耳順，定水淵澄。因靜發慧，安無礙辯。先物後己，謙挹盛風。名稱普聞，眾所知識。弟子所以虔誠遙注，命擑遠延。每畏緣差，值諸留難。亦既至止，心路豁然。及披雲霧，即銷煩惱。謹以今開皇十一年十一月二十三日，總管金城，設千僧蔬飯，敬屈禪師授菩薩戒。戒名「為孝」，亦名「制止」。方便智度，歸親奉極。以此勝福，奉資至尊皇后，作大莊嚴。同如來慈，普諸佛愛。等視四生，猶如一子。弟子即日種羅睺業，生生世世還生佛家。如日月燈明之八王子，如大通智勝十六沙彌。眷屬因緣，法成等侶。俱出有流，到無為地。平均六度，恬和四等。眾生無盡，度脫不窮。結僧那於始心，終大悲於赴難。博遠如法界，究竟若虛空。具足成就，皆滿願海。楊廣和南。<p>智者大師：石城莊嚴彌勒像發願疏<p>稽首和南三世諸佛。伏惟法身無像，隨機顯現；淨土不毀，人眾見燒。滬瀆浮來，靈塔地涌；剡山天樂，通夢陸咸。三處尊儀，表代三世；慈善根力，利益斯土。但年深歲曩，聖迹淩遲；諸佛影象若淪，眾生善根無寄。諱㝛世有幸，忝預法門。德行輕微，功業無寄。謬為道俗所知，顧影羞躬，無以自處。上慚三寶，無興顯之能；下愧羣生，少提拔之力。刻骨刻肌，將何所補？幸值明時，棟梁佛日。願藉皇風，又承眾力；將勸有緣，修治三處。先為興顯三世佛法，次為擁護大隋國土，下為法界一切眾生。若塔像莊嚴，則紹隆不絕，用答佛恩。若處處光新，國界自然殊特妙好，則報至尊水土之澤。若見聞者發菩提心，則利益一切，種出世業。但久域此心，緣障未果。此際赴期西出，氣疾增動。毒器壞瓶固非保惜。先以身命奉給三寶，謹聽威神。若形命停留，能生物善，不污佛法者，伏聽使乞早除差，行願速圓。若命雖未盡，方多魔障，損物善根，汙亂佛法者，豈須停世？願早灰滅。滅後以諸誓願付囑後人，使經紀修立。乞三寶加建，速得圓滿。前於佛隴金光明道場已發此願，今重於石像再述愚誠。伏願聖凡重垂攝受，謹疏。開皇十七年十一月二十一日。<p>晉王：遣使入天台建功德發願疏<p>菩薩戒弟子總持和南。十方三世諸佛，一切尊法，三乘聖眾，上界天僊龍神。他心道眼，護持應現。畟塞虛空，無量幽顯。切聞諸佛菩薩不捨本誓，為天人師，拔濟含識；次令和尚闍黎代作宗範，引接後來，與佛無異。資敬之重，具在經律，不有明導，豈濟苦海？匪報厚德，豈收福田？遺行可追，謹依佛語。菩薩戒先師天台智者，來踰剡嶺，遷化石城。初聞訊至，哀情摧衄。敬惟勝行，逾滿熙連。佛許臨終，自說所得。今開侍者所書，巨有異相。稱吾位居五品弟子，事在法華，十住信心，文具瓔珞。於是空聲異響，徧滿山房，索披大衣，云觀音來至，驗知入決定聚，面覩彌陁，靜攝遷神，安坐身證，久移晦朔，容相儼然。斯蓋無量刦來檀慧具足，深護佛法，發起羣生。非無顯晦出沒，其孰能於此歟？有始有終者，其惟聖人乎！設以辯才千萬偈讚師福慧，終不能盡。夏初遣信到山，期法歲竟迎接，僧臘既滿，尚疑谿谷，毒厲意取，氣交霜雪，杯度鏡水。及屆剡下，便承臥疴，豈言信次？騰神淨域，遂不獲重音容，再諮法味。《維摩義疏》蘊而莫宣，良由㝛障根深，致違心契。已悔於前，須補於後。近於此州禪眾舊居，雖仰為設會，并就天台指畫之地，則造寺塔。而於彼山頭陀之處，未獲熏修。今夤覽別書，囑寄佛法不思議事，感歎銘衿無已之誠。今遣往於佛隴峯頂，集眾結齋。願承三寶之力，速達西方。智者證知淨土記莂，生生世世長為大師弟子。未得佛前早相度脫，不棄緣感，弘到菩提。并乞眾力為弟子懺悔，自從無明住地以來，至於今日，恆沙惑障，煩惱迷昏；五蓋十纏，輪迴界內。八萬四千塵勞增長，願憑積慶及茲功德，眾罪霜露，慧日消除。眾善普會，法雨洋溢。神通道力照藹皇家，寶祚靈長覃被億兆。開皇十八年正月二十九日。<p>皇太子：敬靈龕疏<p>維隋仁壽元年，歲次辛酉十二月十七日景夤，菩薩戒弟子皇太子總持和南，敬告天台山寺先師智者全身舍利靈龕之座。粵竊聞「民生在三，事之如一」，皆資聖範，能遂賢功。顏❥不值宣尼，豈鄰殆庶？尹喜不逢老氏，安致長齡？况乎乘般若之舟，望菩提之岸，弗有明導，豈至寶所？復因信俱次法城，所謂自利利他，人我兼利；師及弟子，智斷具足。抑又聞曰，疏傅告老，太子贈以黃金；桓師退辭，家庭陳於喪服。斯並有為方內，少用報恩。豈臻無際空表，盡酬師力？弟子㝛植德本，早承道教；身戒心慧，蒙瑩明珠；旱穗寒茭，盡沾甘露。雖復時流歲永，生滅不追；行住坐臥，伏膺如在。爰以景昧，謬齒元良；守器非才，昇離多懼。復奉明詔，曩經作伯；暫輟監撫，還省宸方。瞻望天台，有如地踊。僧使續來，龕瑞重曡；多寶妙塔，如意分身；玉毫金光，分宵破暗；應念彈指，自室穴聲。有一於此，已稱靈顯；四者難并，豈非希有？自曇光坐滅之後，道猷身證已來，興公飛錫所不能稱，靈運山居未有斯事。盛矣哉！是我大師證道之基趾也。至矣哉！是我良田之報歲也。詩云：「無言不酬，無德不報。」經稱：「知恩報恩，諸佛皆爾。」近歲雖遵誡約，修搆祗桓；多慚布金，止因山宇。庶同心淨域，勝土莊嚴。幸僧眾無虧，熏修不缺；冥力深扶，人功多愧。今遣員外散騎侍郎兼通事舍人張乾威，送僧使灌頂等還山。於寺設會，稽首接足。十方三世，一切三寶，無量幽顯，現前大眾。以此功德，仰資先師智者，早證正覺。具如臨終證現，以生安養；頃來留瑞，久現彌陀。踵武觀音，連衡大勢。❥眸東視，不捨娑婆。轉睇南閻，彌憐震旦。滄溟巨海，尚不讓於涓流；嵩華峻極，安苟排於微❥？敢陳薄供，願垂攝受。當使無邊法身盡承甘露，無量化影咸進醍醐。涅槃餐之不可窮，般若味之不可竭。盡我念力，遵我師道。消我煩惱，滿我誓願。現在未來長慧提拔，家國眷屬俱入大乘。密往潛來恆垂影響，塵勞障累消除隱塞。究竟等虛空，圓滿如法界。斯則大師勝力，諸佛荷擔。弟子含慈，出如來藏。無離文字，以求解脫。文字之性，即解脫也。不着世間如蓮華，常善入於空寂行。達諸法相無罣礙，稽首如空不可依。<p>皇太子：於天台設齋願疏<p>菩薩戒弟子皇太子總持和南。十方三世法佛、報佛、應佛，法身、應身、化身。諸佛所師，所謂法也。以法常故，諸佛亦常。佛常、法常、比丘僧常。世間皆空而實不空，諸佛妙有而實不有。不有而有，不空而空；至寂恬然，始名至樂。凡情獘報皆生極苦，迷之者則生盲晧首，得之者則罔像玄珠。弟子幸憑勝緣，微因㝛種，方便智度，生在佛家。至尊皇后慈仁胎教，有八王子日月燈明之恩，十六沙彌大通智勝之朂。加以昔蒞淮海，欽尚釋門。先師天台智者顗禪師，膺請江都授菩薩戒，由是開悟，歸憑有在。而夢楹託諷，梁木先頹。合掌安禪，端坐示滅。於今數載，儼然若思。適現儀形，續放光燄。彈指之聲，震於龕室。僧使報述，遐邇聳踊。皆由佛法僧力，感應相關。汲引含靈，故現斯瑞。肅奉明詔，暫輟監國；巡慰淮揚，銜籲毗黎；思報佛恩，少酬師道。以今大隋仁壽元年，歲次辛酉十二月十七日，謹遣員外散騎侍郎通事舍人張乾威，到天台山寺敬設蔬飯，雖調八水，多慚百味。庶同純陀之末供，有如淨名之遙請。色香細輭，徧滿十方。歡喜甘餐，甯唯百億？天僊龍神，並希雲布。任持世界，盡望星羅。以智者之分身，納師資之攝受。經稱「信為能入，智為能度」，願消甘露，咸濟苦海。應變穢土，通同淨國。天覆地載，長轉金輪。七廟六宗，永安玉座。本支百世，紹隆萬紀。男女緇素，皆染大乘。水陸空行，咸知佛性。須彌入於芥子，未足成難；食頃猶如巨刦，曷以為怪？井蛙不識江海，蚊睷安知鵬翼？以我今懺并乞氷消；以我今誠皆入願海。發菩提心徧在諸物。菩提心者即是佛心。下度眾生，上求佛果。不可以身得，不可以心得；以無所得即菩提心，無所得即是得無所得。稽首歸命十方三寶。<p>荊州道俗請智者大師講《法華經》疏<p>導因寺東巖菩薩戒弟子陳子秀等稽首和南。竊以法門不二，理絕言忘。應病隨機，假名相說。雖復常居寂滅，而廣示威儀；不起道場，躬昇自在。義談廣狹，迹現淺深。普是有識津梁，含生舟渚。論其汲引，莫不方便為先；語其提携，無非譬喻為本。宅中童孺，教三車而競出；傭賃窮子，知糞穢之可除。仰惟禪師，居不測之位，懷普洽之心；道貫三通，智階百法。輒欲奉屈，宣揚《法華》一部。展禽、邵伯，術小功微，尚復布政棠陰，宣風柳下；况復親承三點，高修六度，必願俯就傾誠，留心鑽仰。漢皇白水，由昌大風；桑井可嘉，無容默已。庶令貴賤上下咸識一乘，大葉小枝等蒙慈潤。幸使高源鑿井，速見洪泉；醉悟昏迷，還知昔寶。輒述眾情，罔知陳具。謹請。開皇十三載八月十日。<p>蔣山棲霞寺請疏<p>棲霞寺眾保恭等和南。竊以瞻慕明德，灰管屢遷。展覲以來，炎涼甫隔。伏飡至法，用稟教門。定水澹而無涯，詢峯高而不極。至如止觀、方等之義，龍樹、馬鳴之文，莫不殫其理窟，究其冲妙。恭雖不敏，少遊講席；窺翫南北經論三十餘年，求其奧旨不悟。觀諸法海，寄在餘生。所冀傾蠡，猶欣飽腹。然道安之遇澄上人便稱北面，惠永之逢遠上首即創東林。是知得奉勝人，須安勝地者也。恭雖疏薄，竊欽往彥。但所居棲霞寺，乃宋代明徵君宅，僧紹之所建立也。鐫山現像，疏巖敞殿。似若飛來，無慚踊出。若其林泉爽麗，房宇縈紆；桂嶺春芳，雲窗晝歇。自昔高行，是用遊憩。故寺眾齊誠，請延威德。惟願傍觀曩哲，爰降彼居。依經受用，必乘納處。所有田園基業，具在別條。謹共開府士柳顧言，證成斯誓，庶金剛之域與鷲嶺而長存，法寶斯傳等雞山而不滅。謹疏。開皇十五年八月六日保恭等疏。<p>吉藏法師：請智者大師講《法華經》疏<p>吳州會稽縣嘉祥寺吉藏稽首和南。伏聞山號崔嵬，道安登而說法；峯名匡岫，慧遠棲以安禪。未若茲嶺宏麗，接漢連霞；濬壑飛流，冲天灌日。赤城丹水，僊宅隩區；佛隴香爐，聖果福地。復經擅美，孫賦稱奇。智者棲憑二十餘載，禪慧門徒化流遐邇。昔同壽英彥纔解通經，法淨俊神正傳禪業。若非道參窮學、德侔補處，豈能經論洞明、定慧兼照？至如周旦沒後，孔丘命世；馬鳴化終，龍樹繼後。如內外不墜，信在人弘；光顯大乘，開發秘教。千年之興，五百實復，在於今日。南嶽叡聖，天台名哲；昔三知住持，今二尊紹係，豈止灑甘露於震旦？亦當振法鼓於天竺。生如妙悟，魏晉已來，典籍風謠，實無連類。釋迦教主，童英發疑；盧舍法王，善財訪道，敢緣前迹，諦想崇誠。謹共禪眾一百餘僧，奉請智者大師演暢《法華》一部。此典眾星之喉襟，諸經之關鍵。伏願開佛知見，耀此重昏。示真實道，朗茲玄夜。庶以三千國土來稟未聞，百劫後生奉遵大義。築場戒節，扸木將臨。搖落山莊，玄黃均野。桂巖玉蘂，菊岸花榮，彌切聲聞之心，頗傷緣覺之抱。吉藏仰謝前達，俯愧詢求。競懼惟深，但增戰悚。謹請。開皇十七年八月二十一日。<p>宋元通法師：續經發願疏<p>昔陳隋二國師智者大菩薩，嘗親書《方等經》，唯一卷存耳。四明沙門元通謹習真蹟，續書三卷以全之。又慮真蹟歲久紙潰，仍書第四卷，預備其闕。復集智者所說《方等》、《行法》共成一卷。新故計六卷，永鎮於天台之大慈焉。功已，敬法智者湖南道林寺造塔願辭，聊伸大誓云：<p>沙門元通稽首和南十方三寶。伏惟先象弗朕，至言匪標；冥真絕思，濟物安寄？稽首寂境靡得，極照忘知。萬化任紛，一如彌湛。稽首落詮大道，詣旨玄章；肉骨神丹，昧岐真月。稽首拯危殞質，酬素混流；悠運弗謀，觸情被澤。竊惟魄昏夢作，冥冥弗覩於朝陽；目眚花紛，眩眩不逢於神藥。長歎四生之出沒，修夜未明；痛思萬有之浮沉，太虛數翳。欲證無身無土，須崇臣誓良由。故選香煤，細和頂血；繼智者之真蹟，全方等之靈編。集此殊功，冀嚴勝報。元通伏願，餘生若棄，惡趣永辭。歸神明於寶坊，謝惑累於塵界。屈躬大覺，問道至人。盡真域以咸游，是法王而普供。耳厯玄旨，心旋本源；<#sp>相不存，萬境俱照；四重願海，常自沐神；十種度門，常當蹈足。高位階於極證，大慧等於徧知。舒恆沙之音聲，宣塵點之經卷。為調御者，作天人師。然後却入諸剎，普應羣倫；化九界之眾生，洗三種之大障。遊無間獄，代以長然；生邪見家，誘之速離。隨蠕飛之需，欲令應念以俱圓；咸銷幻化之邦，永盡空花之界。元通又念，終以餘緣，尚流諸趣；或因大罪，忽墜苦城。從教長碎百骸，亦願即逢諸佛。塵塵處處，每與追隨；劫劫身身，常為給侍。聞正法而大悟，蕩細惑以還源。仰惟至聖以冥資，使眾願言而成足。脫二輪之逆運，樹一志而弗移。會躋寂默之都，要居眾伏之頂。謹願。