<juan>毘婆尸佛經卷上<p>西天譯經三藏朝散大夫試鴻臚卿傳教大師臣法天奉<#sp>詔譯<p>爾時，佛告諸苾芻：「於過去劫有大國王，名滿度摩，有一太子名毘婆尸，久處深宮思欲出遊，告御車人瑜誐言：『與我如法安置車馬，今欲出外遊觀園林。』瑜誐聞已即往廐中，安置車馬控太子前。乘之出外，見一病人。太子曰：『云何此人顏貌羸瘦，氣力劣弱？』瑜誐答言：『此是病人。』太子曰：『云何名病？』瑜誐答言：『四大假合虛幻不實，稍乖保調即生苦惱，此名為病。』太子曰：『我能免不？』瑜誐答言：『俱同幻體四大無別，如失保調亦不能免。』太子聞之情思不悅，即迴車馬却至王宮，端坐思惟病苦之法，真實不虛，心無安隱。」<p>爾時，世尊而說頌曰：「毘婆尸太子，遊觀於園林，忽見病患者，形色而憔悴，即問御車人，太子亦難免，端坐自思惟，病苦而無謬。」<p>爾時，世尊說此偈已，告苾芻言：「時，滿度摩王即問瑜誐：『云何太子出迴不悅？』瑜誐答言：『太子出外遊觀園林，見一病人形色瘦惡，心神不安。太子不識，問言：「何人？」瑜誐答言：「此是病人。」又復問言：「我能免不？」瑜誐答言：「俱同幻體四大無別，如失保調亦不能免。」太子聞已即迴車歸宮，思惟病法，是故不樂。』時，滿度摩王聞是事已，憶念往日相師之言：『若得在家即紹灌頂輪王之位，若或出家信樂修行而成佛果。』如是念已，即於宮內施設種種上妙五欲，娛樂太子，令彼愛著斷出家意。」<p>爾時，世尊而說頌曰：「滿度摩父王，知子遊觀迴，身心而不樂，恐彼求出家，即以上妙樂，色聲香味觸，悅於太子情，令後紹王位。」<p>爾時，世尊說此偈已，告苾芻言：「時，毘婆尸太子告瑜誐言：『與我如法安置車馬，今出城外遊觀園林。』瑜誐聞已即往廐中，安置車馬控太子前。乘之出城，見一老人，鬚髮皓白，身心昧劣，執杖前行，呻吟無力。太子曰：『此是何人？』瑜誐答言：『此是老人。』太子曰：『云何名老？』瑜誐答言：『五蘊幻身四相遷變，始自嬰兒童子，不覺長盛老年，眼暗耳聾身心衰朽，名之為老。』太子曰：『吾免此不？』瑜誐答言：『貴賤雖異幻體無別，日往月來亦須衰老。』太子聞之不樂而歸，入定思惟老苦之法，無能免者。」<p>爾時，世尊而說頌曰：「毘婆尸太子，忽見一老人，鬚髮皆皓然，執杖乏氣力，入定審思惟，一切有為法，剎那而不住，無有免斯者。」<p>爾時，世尊說此偈已，告苾芻言：「滿度摩王見太子不樂，問瑜誐言：『我子云何情不樂耶？』瑜誐答言：『太子出外見一老人，太子曰：「此是何人？」瑜誐答言：「此是老人。」太子又問：「云何名老？」瑜誐答言：「五蘊幻身四相遷變，始自嬰兒童子，不覺長盛老年，眼暗耳聾身心衰朽，名之為老。」太子曰：「我還免不？」瑜誐答言：「貴賤雖異幻體無別，日往月來亦須衰老。」太子聞已不樂而歸，入定思惟實無免者，所以不悅。』王聞是事，憶念往昔相師之言：『若得在家必作輪王。若也出家必成佛果。』爾時，滿度摩王如是念已，復以五欲妙樂娛悅太子，令彼愛著斷出家意。」<p>爾時，世尊而說頌曰：「滿度摩父王，見子心不悅，憶昔相師言，恐彼求出家，即以妙五欲，種種悅其心，如彼天帝釋，受樂歡喜園。」<p>爾時，世尊說此偈已，告苾芻言：「時，毘婆尸太子告瑜誐言：『與我如法安置車馬，今欲出外遊觀園林。』瑜誐聞已即往廐中，安置車馬控太子前。乘之出外，見有多人圍繞車輿舉聲大哭。太子曰：『此是何人？』瑜誐答言：『此是死相。』太子曰：『云何名死？』瑜誐答言：『人生浮世壽有短長，一旦乖離氣絕神逝，永別恩愛長處荒郊，眷屬悲啼，此名為死。』太子曰：『我能免不？』瑜誐答言：『三界無安未逃生死，太子之身亦不可免。』太子聞已，身心不悅迴車歸宮，入定思惟無常之法不可愛樂，我今云何得免斯苦？」<p>爾時，世尊而說頌曰：「毘婆尸太子，見彼命終人，即問御車者，無能免斯苦，獨坐自思惟，真實而不謬，我身復云何，得免無常患？」<p>爾時，世尊說此偈已，告苾芻言：「滿度摩王問瑜誐言：『太子云何而不樂耶？』瑜誐答言：『太子出城見一死人。問言：「此是何人？」瑜誐答言：「此是死相。」太子曰：「云何名死？」瑜誐答言：「人生浮世壽有短長，一旦乖離氣絕神逝，永別恩愛長處荒郊，眷屬悲啼，名之為死。」太子曰：「我能免不？」瑜誐答言：「三界無安未逃生死，不可免也。」太子聞已迴車歸宮，入定思惟實無免者，是以不樂。』王聞是事，憶念昔日相師之言：『若得在家必作輪王，若是出家必成佛果。』復以五欲之樂娛悅太子，令彼樂著捨出家意。」<p>爾時，世尊而說偈言：「滿度摩國王，毘婆尸太子，見彼命終人，嗞嗟而不悅，王以上妙樂，色聲香等境，娛悅令愛著，捨離出家意。」<p>爾時，世尊說此偈已，告苾芻言：「時，毘婆尸太子告瑜誐言：『與我如法安置車馬，今欲出外遊觀園林。』瑜誐聞已即往廐中，安置車馬控太子前。乘之出外，見一苾芻剃除鬚髮，身被袈裟。太子曰：『此是何人？』瑜誐答言：『此是出家人。』太子曰：『云何名出家人？』瑜誐答言：『悟老病死，入解脫門，行忍辱慈悲，求涅槃安樂，永別親愛，願作沙門，名出家人。』太子聞已歡喜至前：『善哉善哉！行慈悲忍辱平等善法，能背塵勞趣求安樂，我亦願為。』言已歸宮，即發信心，行出家法，作沙門相。」<p>爾時，世尊而說頌曰：「太子出王城，遊觀諸園苑，忽見老病人，及彼無常者，念念不久停，恒受種種苦；復覩出家人，剃除於鬚髮，服壞色袈裟，進止身儀雅，常行平等慈，忍辱諸善法。是故求出家，棄捨五欲樂，父母并眷屬，國城諸珍寶，即作沙門相，忍辱自調伏，息除貪愛心，勤求解脫樂。」<p>爾時，世尊說此偈已，告苾芻言：「滿度摩城八萬人眾，見毘婆尸捨父王位，出家剃髮為沙門相，而各思惟：『太子上族棄捨五欲而修梵行，我等今者宜亦出家。』彼八萬人如是思已，即時出家為沙門身。」<p>爾時，世尊而說頌曰：「大智最上人，其數有八萬，隨順毘婆尸，出家修梵行。」<p>爾時，世尊說此偈已，告苾芻言：「時，毘婆尸菩薩既出家已，與彼八萬人，離自國城遊行諸處，至一聚落結夏安居。過是夏已而自思惟：『我今云何如迷醉人遊行諸處？』作是念已，心得清淨至本住舍，於夜分中復自思惟：『我今何用世間富貴？眾生愛著輪迴生死，苦蘊相續無有窮盡。』又復思惟：『此老死苦因，何緣所生而得老死？』入三摩地諦觀此法，從生支有。又復思惟：『此生苦因何緣所生？』入三摩地諦觀此法，從有支有。又復思惟：『此有苦因何緣所生？』入三摩地諦觀此法，從取支有。又復思惟：『此取苦因何緣所生？』入三摩地諦觀此法，從愛支有。又復思惟：『此愛苦因何緣所生？』入三摩地諦觀此法，從受支有。又復思惟：『此受苦因何緣所生？』入三摩地諦觀此法，從觸支有。又復思惟：『此觸苦因何緣所生？』入三摩地諦觀此法，從六入支有。又復思惟：『此六入苦因何緣所生？』入三摩地諦觀此法，從名色支有。又復思惟：『此名色苦因何緣所生？』入三摩地諦觀此法，從識支有。又復思惟：『此識苦因何緣所生？』入三摩地諦觀此法，從行支有。又復思惟：『此行苦因何緣所生？』入三摩地諦觀此法，從無明支有。如是無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱，如是集成一大苦蘊。<p>「爾時毘婆尸菩薩又復思惟：『此老死苦因云何得滅？』入三摩地諦觀此法，生滅則老死滅。又復思惟：『此生苦因云何得滅？』入三摩地諦觀此法，有滅則生滅。又復思惟：『此有苦因云何得滅？』入三摩地諦觀此法，取滅則有滅。又復思惟：『此取苦因云何得滅？』入三摩地諦觀此法，愛滅則取滅。又復思惟：『此愛苦因云何得滅？』入三摩地諦觀此法，受滅則愛滅。又復思惟：『此受苦因云何得滅？』入三摩地諦觀此法，觸滅則受滅。又復思惟：『此觸苦因云何得滅？』入三摩地諦觀此法，六入滅則觸滅。又復思惟：『六入苦因云何得滅？』入三摩地諦觀此法，名色滅則六入滅。又復思惟：『名色苦因云何得滅？』入三摩地諦觀此法，識滅則名色滅。又復思惟：『此識苦因云何得滅？』入三摩地諦觀此法，行滅則識滅。又復思惟：『此行苦因云何得滅？』入三摩地諦觀此法，無明滅則行滅。如是無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅，如是一大苦蘊而自不生。」<p>爾時，世尊而說頌曰：「毘婆尸菩薩，思惟老死苦，以智推彼因，何緣何法生？入定審諦觀，知從生支起，乃至行苦因，知從無明有。復觀從何滅？無明滅行滅，乃至老死盡，苦蘊悉皆無。」<p>爾時，世尊說此偈已，告苾芻言：「時，毘婆尸菩薩復觀色受想行識，生滅不住，如幻如化無有真實，智觀現前，業習煩惱一切不生，得大解脫，成正等覺。」<p>爾時，世尊而說頌曰：「毘婆尸菩薩，復觀蘊等法，入彼三摩地，智觀現前時，惑苦業習氣，一切皆不生，如飄兜羅綿，剎那不可住。成就佛菩提，涅槃吉祥果，如月大圓明，光徧十方界。」<p>爾時，世尊說此偈已，告苾芻言：「時，毘婆尸先在因位，一疑自身猶如迷醉，二疑貪等煩惱展轉增多，如是思惟緣生之法，得大解脫。」<p>爾時，世尊而說頌曰：「彼佛如來身，難成能得成，觀察緣生法，復斷貪瞋癡，究竟於彼岸，成就大解脫，如日在山頂，徧照於一切。」
。
<juan>毘婆尸佛經卷下<p>西天譯經三藏朝散大夫試鴻臚卿傳教大師臣法天奉<#sp>詔譯<p>爾時，世尊說此偈已，告苾芻言：「時，毘婆尸佛既成道已，即作是念：『我於何處先應說法利益有情？』諦觀思惟，滿度摩王所都大城，人民熾盛機緣純熟。作是念已，即從座起整衣服手執應器次第行乞，往滿度摩城，詣安樂鹿野園中，暫住止息自在無畏。」<p>爾時，世尊而說頌曰：「二足正徧知，自在行持鉢，安住鹿野園，無畏如師子。」<p>爾時，世尊說此偈已，告苾芻言：「時，毘婆尸佛告守門人曰：『與我往欠拏太子及近臣帝穌嚕處，吾今現在安樂鹿野園中，我欲相見。』時守門者聞是語已，即詣欠拏太子及近臣帝穌嚕處，具陳上事：『毘婆尸佛成正覺道，往滿度摩城安樂鹿野園中，我欲相見。』欠拏太子聞是語已，與帝穌嚕即乘車騎，出滿度摩城，往安樂鹿野園中，詣毘婆尸佛前，頭面禮足，瞻仰尊顏目不暫捨。<p>「爾時毘婆尸佛欲令欠拏歡喜信受開示妙法。佛言：『如過去諸佛所說，若布施持戒，精進修行，能離欲色煩惱過失得生淨天。』時，欠拏太子帝穌嚕聞是語已，心得清淨，如毘婆尸正等覺心，生正解心、不疑心、善心、軟心、廣心、無礙心、無邊心、清淨心，復為宣說苦集滅道，四諦法行種種開示。時欠拏太子、帝穌嚕通達四諦，見法知法，得法堅牢法、依法、住法、不動法、不捨法、不空法，譬如白㲲無諸塵垢，悟法之心亦復如是。<p>「爾時，欠拏太子、帝穌嚕白毘婆尸佛言：『如來、應、正等覺，我願出家受善逝戒。』佛言：『善哉！今正是時。』即與剃髮受具足戒。如是彼佛為彼二人現三種神通，令發精進趣向佛慧：一現變化神通，二現說法神通。三現調伏神通。如是現已，欠拏太子、帝穌嚕勇猛精進，經須臾間真智相應，斷盡諸漏成阿羅漢。」<p>爾時，世尊而說頌曰：「毘婆尸世尊，說法鹿野園，欠拏、帝穌嚕，俱來至佛所，即以頭面禮，瞻仰而一心。開示施戒門，苦集滅道法，聞已深信受，了達無生滅，俱求於出家，即受善逝戒。復覩神通力，速發精進心，須臾諸漏盡，成就阿羅漢。」<p>爾時，世尊說此偈已，告苾芻言：「汝今諦聽！滿度摩城人民熾盛，宿植善本有八萬人，聞欠拏太子、帝穌嚕正信出家，佛為說法現通而成聖果，如是思惟：『有如是出家，如是梵行，如是說法，如是調伏，世所希有，得未曾聞，我等今者亦願出家。』作是念已，時八萬人俱捨家緣，出滿度摩城，往安樂鹿野園毘婆尸佛所，頭面禮足却住一面，合掌瞻仰目不暫捨。佛為說法令生信心，佛言：『如過去諸佛所說妙法，若人布施持戒，精進修行，能離欲色煩惱種種過失，得生淨天。』時八萬人聞是語已，心得清淨，如毘婆尸佛正等覺心，生正解心、無疑心、軟心、善心、廣心、無礙心、無邊心、清淨心，復為宣說苦集滅道，四諦法行種種開示。彼八萬人通達四諦，見法知法，得法堅牢法、依法、不壞法、住法、不動法、不捨法、不空法，譬如白㲲離諸塵垢，彼等之心亦復如是。時八萬人俱發聲言：『如來、應、正等覺攝受我等，令得出家受善逝戒。』佛即攝受剃髮受戒，復為彼眾現三神通令發精進：一變化神通，二說法神通，三調伏神通。如是現已，時八萬人，勇猛精進。不久之間，漏盡意解成阿羅漢。」<p>爾時，世尊而說頌曰：「滿度摩城內，眾有八萬人，聞於欠拏等，出家成聖道，俱發清淨心，而來詣佛所。聞法心歡喜，速起勇猛心，合掌白世尊，願聽我出家，受持於戒律。應時為攝受，剃髮而受戒，復為現神通，斷盡諸結縛，如滅尸利林，熾㷔永不生，成就大解脫，如是眾苦依，當得滅無有。」<p>爾時，世尊說此偈已，告苾芻言：「毘婆尸佛度彼眾已，出安樂鹿野園往滿度摩城，八萬苾芻亦往滿度摩城，詣世尊前，頭面禮足於一面坐。佛即具說得道因緣，令其堅固。」<p>爾時，世尊而說頌曰：「難作極難作，輪迴盡輪迴，如是八萬人，永斷眾結縛，亦如帝穌嚕，欠拏太子仙，精進求出家，俱獲解脫果。」<p>爾時，世尊說此偈已，告苾芻言：「時，毘婆尸佛，而作是念：『此大苾芻眾住滿度摩城，宜應減少，令六萬二千苾芻往詣諸方，遊行聚落隨意修習，經六年後歸滿度摩城，受持波羅提目叉。』作是念時，於虛空中有一天子，知佛心念，告毘婆尸佛言：『善哉！若令六萬二千苾芻遊諸聚落隨意修行，經六年後復還本國，受持波羅提目叉，今正是時。』佛即告言：『汝苾芻眾中，令六萬二千人遊諸聚落隨意修行，經六年後復還本國，受持波羅提目叉。』時六萬二千人聞是語已，出滿度摩城隨方遊止。」<p>爾時，世尊而說頌曰：「無漏無等等，調御大丈夫，導引於群生，令至寂靜道。今遣苾芻眾，最上佛聲聞，六萬二千眾，出彼滿度城，遊行諸聚落，如龍大威勢，隨意自修行，六年復本國。」<p>爾時，世尊說此偈已，告苾芻言：「彼六萬二千人即時出城，往諸聚落隨意修行。如是過一年二年，至第六年，彼諸苾芻互相告言：『六年已滿，宜歸本國。』作是語時，空中天人復告言曰：『今正是時，歸滿度摩城，受持波羅提目叉。』於是六萬二千苾芻，以自神力及天威德，經須臾間至滿度摩城。」<p>爾時，世尊而說頌曰：「彼佛大苾芻，六萬二千眾，遊諸聚落中，隨意六年滿。自思欲往還，天人普告示，令歸滿度城，受持清涼戒。聞之大忻慶，身毛皆喜豎，即運神通力，如乘大龍象，須臾還本城，自在無所礙。無上二足尊，出生於世間，善說眾律儀，度脫諸群品，今當為敷演，波羅提目叉。」<p>爾時，世尊說此偈已，告苾芻言：「彼六萬二千人至滿度摩城，詣毘婆尸佛前，頭面禮足，却坐一面。佛言：『諦聽！我今演說波羅提目叉曰：「『忍辱最為上，能忍得涅槃。過去佛所說，出家作沙門，遠離於殺害，身口七支過，持此戒具足，發生大智慧，得佛清淨身，世間無有上，出生無漏智，盡苦苦生死。』<p>「爾時，世尊說此戒時，復有諸天天子，以天威力，來下天宮，詣毘婆尸佛前，作禮合掌，聽受波羅提目叉。」<p>爾時，世尊而說頌曰：「無漏不思議，破闇到彼岸，釋梵一切天，俱聽大僊戒。」<p>爾時，世尊說此偈已，告苾芻言：「我於一時在王舍城七葉巖邊，住止淨室，而忽思惟：『過去毘婆尸佛說毘奈耶藏時，恐有諸天不來聽受大僊戒者，今往諸天問諸梵眾。』作是念已，我於彼時入三摩地，如大力士展臂之間至善現天，彼之天子，頭面禮足而作是言：『善哉！世尊！久不來此。我是毘婆尸佛正等正覺聲聞弟子，彼佛姓剎帝利，信心出家，憍陳族，壽八萬歲，父名滿度摩王，母名滿度摩帝。欠拏太子、帝穌嚕，出家受戒成阿羅漢。大賢第一侍者，名阿輸迦，三會說法廣度聲聞，第一大會六萬二千人得阿羅漢，第二大會十萬人得阿羅漢，第三大會八萬人得阿羅漢。毘婆尸佛，有如是最上，如是出家，如是證菩提，如是說法，如是調伏，令諸弟子，著衣持鉢，修諸梵行，遠離五欲，斷煩惱得解脫，證無生法，成阿那含。復次尸棄佛、毘舍浮佛、拘留孫佛、拘那含牟尼佛、迦葉佛，說法調伏，著衣持鉢，修諸梵行，遠離五欲，斷煩惱證無生法，成阿那含，亦復如是。』<p>「爾時，世尊有無數百千天子，恭敬圍繞往善見天，彼天見佛頭面禮足，與無數百千天子，恭敬圍繞往色究竟天。時彼天王遙見世尊，五體投地禮世尊足，而作是言：『善哉！世尊！久不來此。我是毘婆尸佛正等正覺聲聞弟子，彼佛姓剎帝利憍陳族，壽八萬歲，父名滿度摩王，母名滿度摩帝，城亦名滿度摩，欠拏太子、帝穌嚕，出家受戒成阿羅漢。大賢第一侍者，名阿輸迦，三會說法廣度聲聞，第一大會度六萬二千人得阿羅漢，第二大會度十萬人得阿羅漢，第三大會度八萬人得阿羅漢。毘婆尸佛，有如是最上，如是出家，如是梵行，如是證菩提，如是說法，如是調伏，令諸弟子，著衣持鉢，修諸梵行，遠離五欲，斷煩惱證無生法，成阿那含。復次尸棄佛、毘舍浮佛、拘留孫佛、拘那含牟尼佛、迦葉佛，如是著衣持鉢，說法調伏，修諸梵行，遠離五欲，證無生法，成阿那含。今大牟尼，說法梵行，調伏眾生，亦復如是。』<p>「爾時，天子而說頌曰：「『無上二足尊，而入三摩地，速運大神通，離彼閻浮界，來至善現天，譬如大力士，速展於手臂，剎那到此間。世尊甚希有，無漏無障礙，清淨解脫身，如蓮不著水，百千世界中，無與佛齊等，降伏大魔王，如河漂細草。善現等諸天，俱來頭面禮，歸命最上尊，正覺大慈悲，調伏諸眾生，六根皆清淨，出生無上慧，依法精進行。過去毘婆尸，正等正覺尊，所宣微妙法，三會度聲聞，律儀及梵行，守護無缺犯，清淨而圓滿，如夜十五月。尸棄佛世尊、毘舍浮如來、賢劫拘留孫、拘那含牟尼、及彼迦葉佛，如是諸如來，所度聲聞眾，皆已得漏盡，無復諸煩惱。恒修七覺支，及行八正等，能離五欲過，通達大智慧，眾所皆知識。如彼毘沙門，常服甘露味，如王得灌頂，永破諸闇冥，如日放光明，一一佛世尊，威儀及法行，利益諸群生，種種開方便，引導無有異。』」<p>爾時，世尊說此偈已，告苾芻言：「我往彼天，聞是事已，知諸天人，諸佛法會，皆來隨喜。若復有人，愛樂受持，行住坐臥，思惟讀誦，無諸迷惑，永斷輪迴，解脫安樂。」<p>佛說此經已，皆大歡喜，信受奉行。