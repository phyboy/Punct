<juan>佛說大堅固婆羅門緣起經卷上<p>西天譯經三藏朝奉大夫試光祿卿傳法大師賜紫臣施護等奉<#sp>詔譯<p>如是我聞：<p>一時，世尊在王舍城鷲峯山中，與大眾俱。是時，有五髻乾闥婆王子，過於夜分，至明旦時，來詣佛所——彼有身光廣大照耀，彼鷲峯山都一光聚——到佛所已，頭面禮足，退住一面，前白佛言：「世尊！我於一時，在三十三天，見帝釋天主、大梵天王并善法天眾而共集會有所宣說——我親所聞，我親所受——是義云何？唯願世尊！告示於我，令我了知。」<p>佛告五髻乾闥婆王子言：「所有汝於三十三天帝釋天主、大梵天王并善法天眾共集會處有所聽受，我今如應告語於汝，令汝了知。」<p>時，五髻乾闥婆王子，復白佛言：「世尊！我於一時在三十三天帝釋天主、大梵天王并善法天眾共集會處。是時，或有天子，以因緣故，初生彼天。同時，有餘先生天子，見初生者，乃起五種極愛樂事，所謂壽命、色相、名稱、吉祥、眷屬等。世尊！彼有一類天子，作如是言：『諸天子！汝等且觀，此初生天子，有餘先生天子，起於五種極愛樂事，所謂壽命、色相、名稱、吉祥、眷屬等。』彼時，又有一類天子，作如是言：『諸天子！此初生者是佛世尊聲聞法中，修梵行已，身壞命終，感善趣報，而來生此三十三天。同時，有諸先生天子，乃起五種極愛樂事。』彼時又有一類天子，作如是言：『快哉諸天子！有四佛如來、應供、正等正覺，出現世間，宣說諸法，利益天人，損減阿脩羅眾，增益天眾。』彼時，又有一類天子，作如是言：『止！諸天子！非四佛如來、應供、正等正覺，出現世間。快哉！諸天子！有三佛如來、應供、正等正覺，出現世間，宣說諸法，利益天人，損減阿脩羅眾，增益天眾。』彼時，又有一類天子，作如是言：『止！諸天子！非三佛如來、應供、正等正覺，出現世間。快哉！諸天子！有二佛如來、應供、正等正覺，出現世間，宣說諸法，利益天人，損減阿修羅眾，增益天眾。』如是等事，願佛為說。」<p>是時，帝釋天主、大梵天王在佛會中，佛以是事告帝釋天主并天眾言：「汝等當知，同一時中，無處容受二佛如來、應供、正等正覺，出現世間，宣說諸法。」時，帝釋天主并諸天眾，聞佛語已，咸生歡喜，心意快然。<p>爾時，世尊知彼帝釋天主并諸天眾咸生歡喜，即告眾言：「如來、應供、正等正覺出現世間，具足八種希有之法。汝等若欲聞者，應當勝前發歡喜心起忻樂意。」即時，佛告帝釋天主言：「憍尸迦！汝今為此天眾，隨應樂說如來、應供、正等正覺八希有法。」<p>時，帝釋天主承佛教勅，宣說世尊八希有法：「諸天子！隨有如來、應供、正等正覺出現世間，決定損減阿脩羅眾，增益天眾，能令多人利益安樂。如是利樂，是為希有。<p>「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，宣說法教，利益天人。所謂破諸見法、離染污法、順觀法、潔白法、了知諸受法、除憍慢法、調伏渴流法、破無明法、斷依止法、離貪愛法、寂滅法、涅槃法。如是宣說諸法，是為希有。<p>「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，為諸聲聞教示學法，謂所應修諸無瞋法。以此緣故，如來、應供、正等正覺重重教示：『諸修行者，應於曠野寂靜等處修無諍行，若行、若住、若坐、若臥，遠離憒閙，及離諠繁，隨自依止、隨自色相、隨自忻樂、隨自所愛，勿雜他人，隨自應行。』如是教示，是為希有。<p>「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，雖復隨順受諸飲食，如來常得食中上味，及得正味，得第一味，得不離散味。又復，如來、應供、正等正覺所受飲食，遠離憍慢無住無著，常離過失起正智慧，常欲出離。復以此法教示一切，是為希有。<p>「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，具足神通，為諸聲聞說神通法，教示開導使令修行。如是教示，是為希有。<p>「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，離諸疑惑，亦離疑論，於善法中得無所畏，如是離疑者，是為希有。<p>「復次，諸天子！如來大師出現世間，我不見於過去及今現在而有別異，是故如來、應供、正等正覺，出現世間，於諸法中如說能行，如行能說，復以諸法，教示開導使令修行。如是教示，是為希有。<p>「復次，諸天子！如來大師出現世間，我不見於過去及今現在而有別異，是故如來、應供、正等正覺，出現世間，教示涅槃及涅槃道，增長充滿無有窮盡。譬如殑伽河水閻牟那河水流注大海增長無盡，如來、應供、正等正覺亦復如是，教示涅槃及涅槃道，善巧宣說諸涅槃法，及善安立，使令修行增長無盡。如是教示者，是為希有。<p>「諸天子！如來大師出現世間，具足如是八種希有之法，是故我不見於過去及今現在而有別異。」<p>是時，彼天子眾聞是說已，又復勝前，咸生歡喜，心意快然，俱白帝釋天主言：「天主！願為我等重復宣說彼如來、應供、正等正覺八種希有之法。」<p>時，帝釋天主為彼天眾，第二宣說如來八希有法：<p>「復次，諸天子！隨有如來、應供、正等正覺出現世間，決定損減阿脩羅眾，增益天眾，能令多人利益安樂，如是利樂，是為希有。諸天子！是故如來大師出現世間，我不見於過去及今現在而有別異，如是如前廣說，乃至如來、應供、正等正覺，出現世間，教示涅槃及涅槃道，增長充滿無有窮盡。譬如殑伽河水、閻牟那河水流注大海增長無盡，如來、應供、正等正覺亦復如是，教示涅槃及涅槃道，善巧宣說諸涅槃法，及善安立，使令修行增長無盡。如是教示，是為希有。諸天子！如來大師出現世間，具足如是八希有法。是故我不見於過去及今現在而有別異。」如是言已，彼天子眾又復勝前，咸生歡喜，心意快然。<p>爾時，世尊知天子眾又復勝前生歡喜已，復告帝釋天主言：「憍尸迦！汝今重復宣說如來、應供、正等正覺八希有法。」<p>是時帝釋天主承佛教勅，第三復說八希有法：<p>「復次，諸天子！隨有如來、應供、正等正覺，出現世間，決定損減阿脩羅眾，增益天眾，能令多人利益安樂。如是利樂，是為希有。諸天子！是故如來大師出現世間，我不見於過去及今現在而有別異，如是如前廣說，乃至如來、應供、正等正覺，出現世間，教示涅槃及涅槃道，增長充滿無有窮盡。譬如殑伽河水、閻牟那河水流注大海增長無盡，如來、應供、正等正覺亦復如是，教示涅槃及涅槃道，善巧宣說諸涅槃法，及善安立，使令修行增長無盡。如是教示，是為希有。諸天子！如來大師出現世間，具足如是八希有法，是故我不見於過去及今現在而有別異。」如是言已。<p>時，大梵天王知彼天眾又復勝前，咸生歡喜心意快然，即說伽陀曰：「帝釋天主并天眾，咸生如是歡喜心，歸命稱讚佛如來，善說如來希有法。昔見天中初生者，具足色相及威光，由於梵行久已修，得生彼天具勝力。」<p>時，三十三天眾聞是伽陀已，又復勝前，咸生歡喜，心意快然。<p>爾時，大梵天王知彼天眾又復勝前生歡喜已，即告眾言：「汝等若欲樂聞，如來、應供、正等正覺，具大智慧，於長夜中多所利樂，如是事者，應當勝前發歡喜心，起忻樂意。」時，彼天眾俱白大梵天王言：「善哉！大梵天王，唯願廣說，如來、應供、正等正覺具大智慧，於長夜中利樂等事。」<p>時，大梵天王即為廣說如來大智往昔因緣。時，梵王言：「世尊！乃往過去世中，有一國王，其名域主。彼時有一婆羅門，名曰堅固，居輔相位，為王之師，聰明大智，具大才略，善治國事。王有太子，名曰黎努，王所愛念，聰明大智，復有大才，善了眾事。世尊！彼黎努太子，別有六人剎帝利童子，而為伴友，常所共會，聚砂為戲。彼輔相堅固婆羅門，亦有一子，名曰護明，深所愛念，才智聰利，凡所歷事，無不洞明。世尊！而彼輔相參治政事，頗經時歲，其後一時忽趣命終。王聞輔相堅固婆羅門已趣命終，愁憂懊惱悲軫淚流，撫膝驚惶，癡悶如絕，乃作是言：『我此輔相，頗有才智，參治國政，深為良佐，復常與我共所娛樂，而忽命終，我深苦惱。』時，彼太子聞其父王為輔相堅固婆羅門已趣命終，愁憂懊惱悲軫淚流，太子即時往詣王所，到已白言：『父王勿須憂愁，勿須涕泣，何故自損癡悶如絕？何以故？父王當知，堅固婆羅門有一長子，名曰護明，具有才智，又復聰利，若繼父位，能曉政事，其父所解，此子悉知，今有此人，王何憂惱！王應密召，隨事教招，以父所任當授其子。』<p>「時，王聞已，即命使人乃謂之曰：『汝往護明童子所傳如是言：「王今召汝，宜速來此。」』使人受命，即時往詣護明童子所，既到彼已，具宣王勅：『今召於汝，宜速往彼。』時，護明童子聞使人言，即時來詣王所。到已伸敬，令一面坐。時，王歡喜重復慰諭，作如是言：『我今如實教示於汝，汝父喪逝，雖復愁惱，我今令汝繼其父位，而為輔相。汝善為我共治國政。』護明童子受王教命，即繼父位乃為輔相，共治國政如父所作，諸所應事，悉如其父，而無違失。爾時，國中婆羅門長者士庶人民，知是事已，咸作是言：『快哉！護明童子！汝父昔時名為堅固，子今繼位，克廣前業，我等稱汝名大堅固。』其本名字為護明者，以火中出因緣立號，從今已後稱大堅固。<p>「世尊！爾時，輔相大堅固婆羅門為相未久，即時往詣六人剎帝利童子所，到已謂言：『汝諸童子！宜應往彼黎努太子所，告於彼言：「太子！若有苦惱，汝我同受；若有快樂，汝我同慶；汝有歸趣，我亦有歸。今汝父王年登壽考，進止羸劣，世難知者所謂壽命，一旦去世我等何歸？汝今當知，有諸臣佐，共相評議，王去世後，必當與汝，受王灌頂，汝若紹位，當以國土與我分治。」』是時，六人童子聞輔相大堅固婆羅門如是言已，即時往詣黎努太子所，既到彼已，具如上說。時太子言：『諸童子！若我更生之日，或有臣佐，立我嗣位與授灌頂，我於爾時不忘汝等，所有國土與汝分治，設有樂事與汝共受。』後域主王，復經久時忽趣命終。時，諸臣佐詣太子所，到已白言：『太子！當知，我等諸臣授汝灌頂，汝今時至宜紹王位。』時，黎努太子謂臣佐言：『汝等若能立我嗣位，其或堪任，今正是時。』時，諸臣佐即為敷置妙師子座，太子處于座上，以妙香水灌注其頂，作如是言：『天子！汝今時至堪嗣王位，我等諸臣奉王灌頂。』王灌頂已，善治國政。<p>「世尊！時，黎努王受灌頂已，未久之間，五欲自娛遊戲自在。於是輔相大堅固婆羅門，往詣六人童子所，到已告言：『汝等當知，黎努太子已受灌頂，處於王位，未久之間，五欲娛樂遊戲自在。王昔有言，與汝分治國土。汝等今時宜應往彼黎努王所，作如是言：「王昔許我，畫壤分治。汝王今時，能不忘不？」』時，六童子聞輔相大堅固婆羅門言已，即共往詣黎努王所，具如上說。<p>「世尊！時，黎努王告六童子言：『如先所約，我記是言，我今當以此之國土等為七分與汝六人，各各分治。』如是言已。時六童子俱白王言：『若王記其言者，斯為甚善，願王速召輔相大堅固婆羅門，令彼如王教勅，申畫疆境。彼人聰利智慧明了，堪為準的。』時，黎努王乃命使人即謂之言：『汝往輔相大堅固婆羅門所，作如是言：「王今召汝，汝今宜應速至王所。」』使人受命，即詣輔相大堅固婆羅門所，到已如應宣示王言：『汝今宜應速至王所。』
。
<juan>佛說大堅固婆羅門緣起經卷下<p>西天譯經三藏朝奉大夫試光祿卿傳法大師賜紫臣施護等奉<#sp>詔譯<p>「爾時，輔相大堅固婆羅門即時來詣黎努王所，到已伸敬退坐一面。時，王歡喜顧囑慰安，輔相亦復肅恭對答。王言：『大堅固！汝今為我度此國境分為七分，我與六人童子各各分理。』是時輔相受王命已，即時度量分此地界，正北北隅，其界廣闊。正南南隅，其界狹略，猶如車形。中央境土，多人聚處，黎努王居。所有迦陵誐國，㮈多布囉城；摩濕摩迦國，褒❥那城；晚帝那國，摩呬沙摩城；蘇尾囉國，勞嚕迦城；彌體羅國；尾提呬城；摩伽陀國，瞻波大城；波羅奈國，迦尸大城。如是七國，各分界已。時，六人童子於彼彼處，受王灌頂，各各為王，統理一處。從是已後，乃有七王，所謂黎努王、破冤王、梵授王、勝尊王、明愛王、持國王、大持國王，如是七王各分統已。後時，六王又復集會，共詣輔相婆羅門所，到已謂言：『大堅固！如汝所有，智謀才略，助佐黎努大王，我等六王願汝同彼，亦相贊助。』輔相婆羅門聞是言已，同佐七王，諸所有事悉共參議。<p>「爾時，輔相婆羅門其後又復教授七千婆羅門，誦彼經典，教授七千婆羅門，讀彼經典。時，諸長者婆羅門士庶人民，咸知咸見輔相婆羅門如是才智，互相議言：『此大堅固是為真實大婆羅門，復能與諸婆羅門眾，教授讀誦圍陀典章。』<p>「是時，輔相婆羅門聞眾議已，作是念言：『此諸婆羅門長者士庶人民，處處相聚參議，於我假以稱揚，謂我才智，又復目我而為真實大婆羅門，此非我宜，我且自觀，實非真實大婆羅門，我今不復與諸婆羅門教授讀誦圍陀典章，正使廣知，誠非我善，況復世間我身色相而不久住？我昔曾聞，先德耆舊大婆羅門智者所說，婆羅門法中，於夏四月，寂止一處，修悲禪觀，彼觀若成，大梵天王當來現身，施所求願，若如是事，是我所樂，我應如說修此禪觀。』如是言念已。時，輔相婆羅門將欲於夏四月中寂止一處修悲禪觀，即詣黎努王所，到已白言：『大王！我今樂欲，夏四月中寂止一處修悲禪觀，願王聽許。』時，黎努王言：『大堅固！隨汝所欲，今正是時。』<p>「爾時，輔相婆羅門得王許已，詣寂靜處，諦心專注，於夏四月中修悲禪觀。過夏四月已，當苾芻布薩白月十五日，即於彼處，依婆羅門法，以新瞿摩夷，先塗其地，然作四方火壇，其壇中心復作火爐。時，輔相婆羅門沐浴其身，著新淨衣，從北而上，至壇南界，擲吉祥草，徧覆壇地，面北而坐，執宰嚕嚩，施作火事，以祀梵天。爾時，輔相婆羅門作法未久，忽於北方有大光相。輔相婆羅門見是光已，生希有心，身毛喜竪，轉復肅恭，諦心而住。其光熾盛，昔所未見。爾時，大梵天王現光未久，從北而來虛空中住。其輔相婆羅門一心歡喜，仰觀虛空，乃見大梵天王處于空中，即時合掌頂禮說伽陀曰：「『威神色相光明具，是何聖者現空中？我今雖見不能知，惟願如實為我說。』<p>「爾時大梵天王即說伽陀，答輔相婆羅門曰：「『彼諸淨行者悉知，我於梵界而常住，又復諸天知我名，汝婆羅門應自審。』<p>「輔相婆羅門復說伽陀曰：「『所須淨水及座位，蘇蜜乳粥味中勝，最初奉獻我專心，惟願梵王哀納受。』<p>「大梵天王復說伽陀曰：「『所須淨水及座位，蘇蜜乳粥味中勝，汝婆羅門最初獻，我今如應為汝受。』<p>「輔相婆羅門說伽陀曰：「『五欲諸境名此界，得生梵世名他界，我忻是義發問端，惟願梵王聽許我。』<p>「大梵天王說伽陀曰：「『此界他界二義中，隨汝所樂恣汝問，我今聽許悉無疑，汝問云何當速說。』<p>「爾時，輔相婆羅門即作是念：『我於今時，欲解疑惑，先以何義，問彼梵王？為問此界義由何發起邪？為問他界義由何得生邪？』輔相婆羅門又復審思：『此界義者，謂由五欲發起，此不應問。我今當以生他界義問彼梵王。』作是念已，即問大梵天王言：『勇猛清淨者，大梵天王！我今問汝，願解疑惑。大梵人中，若欲求生寂靜梵天界者，當修何行，而能得生？』<p>「爾時，大梵天王即說伽陀，答輔相婆羅門曰：「『修無我者即淨行，心住一境悲解脫，離諸欲染煩惱除，此等得生於梵界。』<p>「時，輔相婆羅門白大梵天王言：『如大梵所說伽陀中言，修無我者是即淨行，我於此義已能解了，謂一類人起正信心，修出家法，剃除鬚髮，被袈裟衣，捨諸富樂。若少若多，智能隨轉。若高族中、若下族中，其心平等離諸取著。但持三衣一鉢，餘無所有。於諸學中，教授學法，身、語、意業具足清淨，淨命自資，離諸過失。如是名為修無我者。<p>「『又如大梵所說，心住一境，我聞其言，亦解是義。謂有一類修定行者，內心清淨，住一境性，無尋、無伺，定生喜樂，證二禪定，具足所行，此即名為心住一境。<p>「『又如大梵所說，悲解脫者，我聞其言，亦解是義。謂有一類修悲行者，以悲俱時所生之心，先於東方，遍運悲心，其心廣大，具足所行，平等無二，亦無限量，無冤無惱。如是東方行已，南西北方，四維上下，一切世界，廣運悲心，具足所行，亦復如是，此即名為悲解脫者。<p>「『又如大梵說言，離諸欲染，煩惱除者，我聞其言，不解是義。大梵，何等為煩惱？云何人中能令煩惱而得清淨？諸煩惱海充滿流注，是中云何令修行者得生寂靜彼梵天界？』<p>「爾時大梵天王即說伽陀，答輔相婆羅門曰：「『貪瞋癡慢疑忿覆，惱害誑妄并慳嫉，起此染法及謗他，是等名為諸煩惱。遠離如是諸煩惱，即於人中得清淨，諸煩惱海塞其源，得生寂靜梵天界。』<p>「時，輔相婆羅門白大梵天王言：『如大梵所說，諸煩惱法，我聞其言，了解是義。我若在家，一向纏縛。我若出家，一向離過，當修清淨正白梵行。何以故？有生皆滅，人命短促，若不覺知，死墮惡趣。是故我今自知自覺，宜善修作，行正梵行，不復世間造諸惡業。大梵！我今捨家，而求出家，惟願大梵知我心意。』大梵天王言：『如汝所欲，今正是時。』<p>「爾時空中所現大梵天王作是言已，隱而不現。」<p>復次，會中，五髻乾闥婆王子前白佛言：「世尊！我於今日，聞此梵王於世尊前說因緣事，我忽思念，彼時輔相大堅固婆羅門者，豈非即是佛世尊邪？」<p>佛告五髻乾闥婆王子言：「如是，如是。彼時輔相大堅固婆羅門者，即我身是。我念往昔，彼輔相大堅固婆羅門出家等事，汝曾聞不？」<p>五髻答言：「不也，世尊！我昔未聞。」<p>佛言：「五髻！我今次第，為汝宣說。五髻！彼時，輔相大堅固婆羅門作火事已，往詣黎努王所。到已跪拜，恭向王前，說伽陀曰：「『我有意願今啟白，黎努大王國界主，我捨相位求出家，願王自理國政事。』<p>「爾時黎努大王即說伽陀，答輔相曰：「『汝若闕少所須用，一切欲者我當與，若人嬈汝今速言，我以王法為治罰。汝如我父我如子，汝我相助豈相離？汝雖為相亦我師，何故于今發是語？』<p>「輔相婆羅門說伽陀曰：「『我諸所用無闕乏，亦非他人相嬈惱，但為我聞真實言，發出家心無改轉。』<p>「黎努大王說伽陀曰：「『非人所說何真實，何故信聽如是言？勿將斯語以為真，棄輔相位求出家。』<p>「輔相婆羅門說伽陀曰：「『天子我先作火事，勇發清淨專注心，依法布壇火祀天，以吉祥草而作用。大梵天王大仙聖，應我所求即現身，我聞彼說真實言，是故堅發出家意。』<p>「黎努大王說伽陀曰：「『如汝輔相善所說，我今悉能生信解，汝既得聞先聖言，此出家心何能轉。汝心猶如虛空淨，復如淨妙瑠璃寶，如汝所修我亦隨，我因汝故得開悟。』<p>「時，黎努王說伽陀已，又作是言：『大堅固！汝心清淨，樂修善行，隨汝所欲，汝有歸趣，我亦有歸。』<p>「時，輔相婆羅門復說伽陀，前白王曰：「『汝王當捨諸欲境，若執著者即愚夫，應發堅固離著心，三摩呬多忍力具。此所悟者清淨乘，此清淨道真常住，此所宣說正法門，由此得生梵天界。』<p>「五髻！彼分理諸國者六王，聞輔相婆羅門捨輔相位樂求出家，即集六王，共在一處。時，輔相婆羅門乃自往詣彼六王所，到已跪拜，白諸王言：『諸王！當知，我今欲捨彼輔相位，惟願諸王，各各別求助國政者，設有授學，別依師範。我今樂欲出家修道。何以故？我於大梵天王所，聞真實言，謂煩惱法，應當捨離。從是已後，不樂在家一向纏縛。我若出家一向離過，當修清淨正白梵行。何以故？有生皆滅，人命短促，若不覺知，死墮惡趣。是故我今自知自覺，宜善修作行正梵行，不復世間造諸惡業。』時彼六王咸共議言：『此輔相婆羅門何故棄捨富貴而求出家？婆羅門中亦有愛樂於富貴者，我等應當以富貴事，勸請彼人令勿出家。』爾時，六王共參議已，咸謂輔相婆羅門言：『我等六王以富貴事一切所欲，勸請於汝，然今我等，所有富貴，皆是依法而得。』言已即出廣多財寶，諸富樂具，授與輔相婆羅門。時，輔相婆羅門白六王言：『大王！今此財寶諸富樂具，我悉自有，一切豐足，然我所有，亦依法得。我自所有，尚悉棄捨，況復于今受諸王賜？我今決定志求出家。何以故？我於大梵天王所，聞真實言，謂煩惱法，應當捨離，如是乃至如前廣說。』<p>「五髻！時，彼六王復相議言：『婆羅門中亦有愛樂姝妙妓女，我等應當與彼令受。』爾時六王共參議已，即以姝妙、妓女，與輔相婆羅門。王言：『我此妓女，色相殊麗，肌體充實，容止可觀，復多能解，汝宜納受，勿復出家。』時，輔相婆羅門白六王言：『大王！我家自有四十妻室，色相殊麗，肌體充實，容止可觀，端正齊等。雖復自有，尚悉棄捨，況復于今受諸王賜？我今決定志求出家。何以故？我於大梵天王所聞真實言，謂煩惱法，應當捨離，如是乃至如前廣說。』<p>「五髻！時，彼六王咸謂輔相婆羅門言：『汝今堅欲求出家者，且復更俟，過七年後，我等諸王子孫及弟，各成立已，我等亦當隨汝出家。汝大堅固，若有歸趣，我等諸王亦有所歸。』時輔相婆羅門白六王言：『若俟七年，極為久遠，我今堅志願速出家。何以故？我於大梵天王所，聞真實言，謂煩惱法，應當捨離，如是乃至如前廣說。』六王又言：『汝大堅固！若不爾者，更俟六年，或復五年，乃至一年。』輔相答言：『若俟一年，極為久遠，我今堅志願速出家。』六王又言：『若不爾者更俟七月。』輔相答言：『若俟七月，極為久遠，我今堅志願速出家。』六王又言：『若不爾者，或復六月，乃至半月。』輔相答言：『若俟半月，極為久遠，我今堅志願速出家。』六王又言：『若不爾者，更俟七日。』輔相答言：『大王！若俟七日，斯為可爾，我所出家，捨苦從樂，今正是時。』<p>「五髻！爾時，輔相婆羅門往詣七千教誦經典婆羅門，及七千教讀經典婆羅門所，到已，普告一萬四千諸婆羅門言：『善來！善來！諸婆羅門眾。汝等所有圍陀典章，若讀若誦，從今已後，各別求師而相教習。我今出家，無能教汝。何以故？我於大梵天王所，聞真實言，謂煩惱法，應當捨離，從是已後，不樂在家一向纏縛。我若出家一向離過，當修清淨正白梵行。何以故？有生皆滅，人命短促，若不覺知，死墮惡趣。是故我今自知自覺，宜善修作行正梵行，不復世間造諸惡業。』時，彼一萬四千婆羅門眾，俱白輔相婆羅門言：『我師智者，勿宜出家。何以故？夫出家者，少其義利、少其威德、少有稱譽，若彼婆羅門者，有大義利、有大威德、有大稱譽。』時，輔相婆羅門告彼一萬四千婆羅門言：『汝，婆羅門！莫作是語！莫作是語！汝等當知，夫出家者，有大義利、有大威德、有大稱譽；而婆羅門者，少其義利、少其威德，少有稱譽。如汝諸婆羅門有所知解，一切皆從師授為緣，是故汝等，勿生異見。』時，彼一萬四千婆羅門眾，俱白輔相婆羅門言：『如師所說，如是，如是。夫出家者，有大義利、有大威德、有大稱譽，乃至我等有所知解，一切皆從師授為緣，汝師今時若有歸趣，我亦有歸。』時，輔相婆羅門，復告一萬四千諸婆羅門言：『我所出家，捨苦從樂，今正是時。』<p>「時輔相婆羅門，還詣自舍四十妻所，謂諸妻言：『善來，善來！汝等各各當詣彼彼親族中去，或復樂住別婆羅門族。我今捨汝，志求出家。何以故？我於大梵天王所，聞真實言，謂煩惱法，應當捨離。從是已後，不樂在家一向纏縛。我若出家一向離過，當修清淨正白梵行。何以故？有生皆滅，人命短促，若不覺知，死墮惡趣。是故我今自知自覺，宜善修作行正梵行，不復世間造諸惡業。』時四十妻俱白輔相婆羅門言：『汝大堅固！應為師尊時，汝即是師尊，應為夫主時，汝即是夫主，應為善友時，汝即是善友。今隨汝所欲，汝有歸趣，我亦有歸。』時，輔相婆羅門復謂四十妻言：『我所出家，捨苦從樂，今正是時。』<p>「五髻！爾時，輔相婆羅門，所應告語遍告語已，於七日中，正信堅固，歸佛出家，鬚髮自落，袈裟著身，成苾芻相，威儀具足。輔相婆羅門，既出家已。時，彼七王悉捨國境，亦隨出家；所有七千教誦婆羅門，亦隨出家；彼四十妻亦隨出家。是時，復有無數百千諸人民眾，各各隨喜，悉樂出家。<p>「五髻！時，輔相大堅固婆羅門遠離諸欲，證阿羅漢果。證聖果已，復為同梵行者，說諸聲聞種類法門。彼聞法已，解了其義，當生梵界。是時，大堅固聲聞，復為諸同修梵行者，說諸聲聞種類法門。彼聞法已，解了其義，得生欲界四大王天。又有一類同梵行者，聞法悟解，生三十三天；或有一類同梵行者生夜摩天、或有一類生兜率天、或有一類生化樂天、或有一類生他化自在天。<p>「五髻！彼時，會中若男若女，及同梵行者，或於大堅固聲聞起過失心者，身壞命終，墮地獄中。彼時，會中若男若女，及同梵行者，於大堅固聲聞起淨信心者，身壞命終，得生天界。<p>「五髻！彼時，大堅固聲聞，周行城邑聚落境界，普為一切若王、若臣、若長者、若婆羅門，乃至士庶人民，教化利益，令捨邪道。是時，國中王臣長者，諸婆羅門，修梵行者，及在家者，乃至一切士庶人民，咸作是言：『歸命聖者大堅固，七王輔相。快哉！今日得大善利。』」<p>如是世尊宣說往昔因緣事已，五髻乾闥婆王子心生歡喜，遠塵離垢，得法眼淨。<p>佛說此經已，五髻乾闥婆王子等，一切大眾，聞佛所說，皆大歡喜，信受奉行。