<juan>佛說大集法門經卷上<p>西天譯經三藏朝奉大夫試光祿卿傳法大師賜紫臣施護奉<#sp>詔譯<p>如是我聞：<p>一時，世尊遊行至彼末利城中，與苾芻眾，而共集會。時，彼城中，有一淨信優婆塞，亦名末利，於其城內，新造一舍，種種嚴飾，清淨寬廣，是舍先未曾有，沙門婆羅門等，安止其中。時，末利優婆塞，聞佛世尊與苾芻眾遊行至此，心生歡喜，即詣佛所。到已頭面禮世尊足，禮已合掌，退住一面，白佛言：「世尊！我是優婆塞，名曰末利，我於世尊，心生淨信。我此城中，新造一舍，清淨寬廣，是舍先未曾有，沙門婆羅門等，安止其中。我今請佛及苾芻眾於我舍住，願佛世尊，悲愍我故，受我所請。」<p>爾時，世尊默然而受。時，末利優婆塞，知佛默然受所請已，即時頭面禮世尊足，右繞三匝，出離佛會。還彼舍中，重復嚴飾，徧諸舍宇，悉以香水，散灑其地，內外一切，普令清淨。時，末利優婆塞，如是嚴淨所造舍已，還詣佛所，到已重復禮世尊足，前白佛言：「世尊！先所造舍，悉以香水，散灑其地，內外清淨。願佛世尊及苾芻眾，往彼舍住，今正是時。」<p>爾時，世尊與大苾芻眾等，恭敬圍繞，往彼末利優婆塞所造新舍。到彼舍已，佛先洗足，乃入其舍，入已周匝，普遍觀察，佛即於舍中間，安詳而坐。諸苾芻眾，亦各洗足，次第而入，禮佛足已，於佛後面，次第而坐。末利優婆塞，後入其舍，禮世尊足，合掌恭敬，普遍頂禮諸苾芻眾乃於佛前，一面而坐。爾時，世尊，種種慰諭彼末利優婆塞已，即為如應宣說法要，示教利喜。時，末利優婆塞，聞法歡喜，心生淨信。如是，世尊為彼優婆塞，如應說法，示教利喜，而過多夜，佛即告言：「末利！過是夜已，當自知時。」<p>是時，末利優婆塞，聞佛言已，即從座起，禮世尊足，合掌恭敬，普遍頂禮諸苾芻眾，繞佛三匝，出離佛會。<p>爾時，世尊見彼末利優婆塞離會未久，即告尊者舍利子言：「我此聲聞苾芻，已離睡眠，皆是離塵清淨大眾。若諸苾芻樂說法者，即當隨應而自宣說，隨所利益，不應止息。」時尊者舍利子，受教而住。<p>爾時，世尊即以僧伽梨衣等為四褺，處師子床，右脇著地吉祥安隱，累足而臥。佛臥未久，爾時異處，有外道尼乾陀惹提子等，於聲聞苾芻，而生輕謗，欲作破壞，欲興鬪諍，出非法語，種種毀呰，作如是言：「我所知法，彼聲聞人，不能了知，彼所有法，我如實知，邪行是汝，正行是我，有利益是我，無利益是汝，汝所說法，前言縱是，後言即非，後言或是，前言還非，而不能作大師子吼說法利益。」時，尼乾陀惹提子等，欲興廣大鬪諍因緣，發如是等毀呰語時，各各相視，面目慘惡。復作是言：「諸聲聞苾芻色相威儀，而不寂靜，不能離貪，未得解脫，不能見法，不能善知彼出離道，不能證彼所向聖果，彼所習法，非正等正覺所說。」發如是等毀呰語言興鬪諍事。<p>爾時，尊者舍利子，知是事已，即自思念：「如來大師，宴臥未久，不應以是因緣而白世尊。」作是念已，告諸苾芻言：「汝等當知，異處有諸外道尼乾陀惹提子等，於聲聞苾芻，而生輕謗，欲作破壞，欲興鬪諍，出非法語，種種毀呰，彼作是言：『我所知法，諸聲聞人，不能了知，彼所有法，我如實知，邪行是汝，正行是我，有利益是我，無利益是汝，汝所說法，前言縱是，後言即非，後言或是，前言還非，而不能作大師子吼說法利益。』諸苾芻！彼尼乾陀惹提子等，欲興廣大鬪諍因緣，發如是等毀呰語時，各各相視，面目慘惡，復作是言：『諸聲聞苾芻，色相威儀，而不寂靜，不能離貪，未得解脫，不能見法，不能善知彼出離道，不能證彼所向聖果，彼所習法，非正等正覺所說。』發如是等毀呰語言，興鬪諍事。諸苾芻！汝今當知，我等諸聲聞大眾，皆是離塵清淨心者，現證諸法，善能了知諸出離道，各各已得所證聖果。我等聲聞，所修習法，一一皆是如來大師、應供、正等正覺，親所宣說，一一真實而無虛妄。諸苾芻！當知佛所宣說，謂契經、祇夜、記別、伽陀、本事、本生、緣起、方廣、希法，如是等法，佛悲愍心，廣為眾生，如理宣說而令眾生，如說修習，行諸梵行，利益安樂天人世間。<p>「復次，諸苾芻！當知一法，是佛所說。謂一切眾生，皆依食住，此為一法。如是等法，佛悲愍心，廣為眾生，如理宣說，而令眾生，如說修習，行諸梵行，利益安樂天人世間。<p>「復次，二法是佛所說。謂一名二色。如是等法，佛悲愍心，廣為眾生如理宣說，而令眾生如說修習，行諸梵行，利益安樂天人世間。<p>「復次，三業是佛所說。謂一者身業，二者語業，三者意業。即此三業，復有二種，一善，二不善。何等為善？謂身業善行、語業善行、意業善行。何名不善？謂身業不善行、語業不善行、意業不善行。<p>「復次，三不善思惟，是佛所說。謂欲思惟、瞋思惟、害思惟。<p>「復次，三善思惟，是佛所說。謂離欲思惟、無瞋思惟、不害思惟。<p>「復次，三不善根，是佛所說。謂貪不善根、瞋不善根、癡不善根。<p>「復次，三善根，是佛所說。謂無貪善根、無瞋善根、無癡善根。<p>「復次，三漏，是佛所說。謂欲漏、有漏、無明漏。<p>「復次，三求，是佛所說。謂欲求、有求、梵行求。<p>「復次，三愛，是佛所說。謂欲愛、色愛、無色愛。<p>「復次，三界，是佛所說。謂欲界、色界、無色界。<p>「復次，三不善界，是佛所說。謂染欲界、瞋恚界、損害界。<p>「復次，三善界，是佛所說。謂無欲界、無瞋界、不害界。<p>「復次，三有，是佛所說。謂欲有、色有、無色有。<p>「復次，三聚，是佛所說。謂邪定聚、正定聚、不定聚。<p>「復次，三受，是佛所說。謂樂受、苦受、非苦樂受。<p>「復次，三苦，是佛所說。謂輪迴苦、苦苦、壞苦。<p>「復次，三種欲生，是佛所說。謂現處欲欲生、化樂欲欲生、他化自在欲欲生。<p>「復次，三種樂生，是佛所說。謂有眾生生，生已受樂，如人中一類，是名第一樂生；復有眾生，長受喜樂，此樂廣大，適悅慶快，如光音天，是名第二樂生；復有眾生，乃至盡壽受快樂足，如遍淨天，是名第三樂生。<p>「復次，三種福事成就慧行，是佛所說。謂布施莊嚴成就慧行，持戒莊嚴成就慧行，禪定莊嚴成就慧行。<p>「復次，三三摩地，是佛所說。謂有尋有伺三摩地、無尋唯伺三摩地、無尋無伺三摩地。復有三三摩地，是佛所說。謂空解脫三摩地、無願解脫三摩地，無相解脫三摩地。<p>「復次，三住，是佛所說。謂天住、梵住、聖住。<p>「復次，三根，是佛所說。謂未知當知根、已知根、具知根。<p>「復次，三增上，是佛所說。謂世增上、法增上、我增上。<p>「復次，三佛，是佛所說。謂過去諸佛、未來諸佛、現在諸佛。<p>「復次，三言說事，是佛所說。謂過去言說事、未來言說事、現在言說事。<p>「復次，三眼，是佛所說。謂肉眼、天眼、慧眼。<p>「復次，三明，是佛所說。謂宿命智明、眾生生滅智明、漏盡智明。<p>「復次，三通，是佛所說。謂神境通、說法通、教誡通。<p>「復次，三不淨，是佛所說。謂身不淨，語不淨，心不淨。<p>「復次，三淨，是佛所說。謂身淨、語淨、心淨。<p>「復次，三學，是佛所說。謂戒學、定學、慧學。<p>「復次，三品，是佛所說。謂戒品、定品、慧品。<p>「復次，三火，是佛所說。謂貪火、瞋火、癡火。<p>「復次，三分位，是佛所說。謂生分位、成分位、法分位。如是等法，佛悲愍心，廣為眾生，如理宣說，而令眾生如說修習，行諸梵行，利益安樂天人世間。<p>「復次，四念處觀，是佛所說。謂觀身不淨，無生起想，調伏無明，離煩惱受；觀受是苦、觀心生滅、善觀諸法，亦復如是。<p>「復次，四正斷，是佛所說。謂已生諸不善法，發勤精進，攝心志念，皆悉斷除；未生諸不善法，發勤精進，攝心志念，防令不起；未生諸善法，發勤精進，攝心志念，而令生起；已生諸善法，發勤精進，攝心志念，而令一切增長圓滿。此名四正斷。<p>「復次，四神足，是佛所說。謂欲三摩地斷行具足神足；精進三摩地斷行具足神足；心三摩地斷行具足神足；慧三摩地斷行具足神足。<p>「復次，四禪定，是佛所說。謂若苾芻，已能離諸欲不善法，有尋有伺，此名第一離生喜樂定；若復苾芻，止息尋伺，內心清淨，安住一想，無尋無伺，此名第二定生喜樂定；若復苾芻，不貪於喜，住於捨行，身得輕安妙樂，此名第三離喜妙樂定；若復苾芻，斷除樂想，亦無苦想，無悅意，無惱意，無苦無樂，此名第四捨念清淨定。如是等名為四禪定。<p>「復次，四無量，是佛所說。謂若苾芻，發起慈心，先於東方行慈，南、西北方，四維上下，亦然行慈。而彼慈心，於一切處、一切世界、一切種類廣大無量而無邊際，亦無分限。此名慈無量。悲、喜、捨三，亦復如是。此等名為四無量。<p>「復次，四無色定，是佛所說。謂若苾芻，離一切色，無對無礙，而無作意，觀無邊空，此觀行相，名空無邊處定；復離空處，而非所觀，但觀無邊識，此觀行相，名識無邊處定；復離識處，而非所觀，但觀一切，皆無所有，此觀行相，名無所有處定；復離無所有處行相，名為非想非非想處定。如是名為四無色定。<p>「復次，四智，是佛所說。謂法智、無生智、等智、他心智。<p>「復次，四安住，是佛所說。謂一切行安住、捨行安住、寂靜行安住、慧行安住。<p>「復次，四聖諦，是佛所說。謂苦聖諦、苦集聖諦、苦滅聖諦、苦滅往向聖諦。<p>「復次，四種布施清淨，是佛所說。謂有布施，施者清淨，非受者；或有布施，受者清淨，非施者；或有布施，亦非施者、亦非受者，謂所施清淨；或有布施，施者受者二俱清淨。<p>「復次，四生，是佛所說。謂胎生、卵生、濕生、化生。<p>「復次，四種母胎事，是佛所說。謂有能了知入母胎事、住母胎事、出母胎事，此名第一母胎事；有能了知入母胎事、住母胎事，不能了知出母胎事，此名第二母胎事；有能了知入母胎事，不能了知住母胎事、出母胎事，此名第三母胎事；有不能了知入母胎事、住母胎事、出母胎事，此名第四母胎事。如是等名為四種母胎事。<p>「復次，四識住，是佛所說。謂色生、色緣、色住，喜行廣大增長，是識所住；受生、受緣、受住，喜行廣大增長，是識所住；想生、想緣、想住，喜行廣大增長，是識所住；行生、行緣、行住，喜行廣大增長，是識所住。如是等名為四識住。<p>「復次，四法句，是佛所說。謂神通法句、離恚法句、平等法句、平等三摩地法句。<p>「復次，四娑摩那曩法，是佛所說。謂若現在樂，此為苦報；若現在苦，此為苦報；若現在苦，此為樂報；若現在樂，此為樂報。此名四娑摩那曩法。<p>「復次，四向，是佛所說。謂無忍、忍、調伏、寂靜。<p>「復次，四神通道，是佛所說。謂苦遲緩神通、苦速疾神通、樂遲緩神通、樂速疾神通。<p>「復次，四預流身，是佛所說。謂有一類預流，於佛如來信心不壞，不毀沙門婆羅門天人魔梵，了知世法；有一類預流，心得清淨，證得佛法，正見正行，各各了知自所修法；有一類預流，心生喜樂，見在家者及彼出家持淨戒者，心生尊敬；有一類預流，自修淨戒，具足不壞，智慧明利，善相寂靜。如是等名為四預流身。<p>「復次，四沙門果，是佛所說。謂須陀洹果、斯陀含果、阿那含果、阿羅漢果。<p>「復次，四取，是佛所說。謂欲取、見取、戒禁取、我語取。<p>「復次，四三摩地想，是佛所說。謂有見法得樂行轉，此為三摩地想；有知見轉，此為三摩地想；有慧分別轉，此為三摩地想；有身得漏盡轉，此為三摩地想。<p>「復次，四力，是佛所說。謂慧力、精進力、無礙力、攝力。<p>「復次，四補特伽羅，是佛所說。有補特伽羅，謂我能修行、我持戒、我如法相應，非他能修行、非他持戒、非他如法相應；有補特伽羅，謂他能修行、他持戒、他如法相應，非我能修行、非我持戒、非我如法相應；有補特伽羅，謂我能修行、他亦能修行，我持戒、他亦持戒，我如法相應、他亦如法相應；有補特伽羅，謂我不能修行、他亦不能修行，我不持戒、他亦不持戒，我不如法相應、他亦不如法相應。如是等名為四補特伽羅。<p>「復次，四隨眾事，是佛所說。謂與眾同一住處、與眾同一飲食、與眾同一懺悔、與眾同一受用。<p>「復次，四大輪，是佛所說。謂善說妙法、依止正士、願心平等、修先慧行。<p>「復次，四攝法，是佛所說。謂布施、愛語、利行、同事。<p>「復次，四無礙解，是佛所說。謂義無礙解、法無礙解、樂說無礙解、辯才無礙解。<p>「復次，四煩惱，是佛所說。謂欲煩惱、有煩惱、見煩惱、無明煩惱。<p>「復次，四行，是佛所說。謂欲行、有行、見行、無明行。<p>「復次，四身聚，是佛所說。謂無明身聚、瞋身聚、戒禁取身聚、一切著身聚。<p>「復次，四愛生，是佛所說。謂有苾芻，因彼衣服而生愛心，愛心起故，即生取著。有苾芻，因彼飲食，而生愛心，愛心起故，即生取著。有苾芻，因坐臥具，而生愛心，愛心起故，即生取著。有苾芻，因諸受用，而生愛心，愛心起故，即生取著。此名四愛生。<p>「復次，四食，是佛所說。謂段食、觸食、思食、識食。<p>「復次，四不護，是佛所說。謂如來不護身業，身離諸過。如來不護語業，語離諸過。如來不護意業，意離諸過。如來不護壽命，命無損減。<p>「復次，四顛倒，是佛所說。謂無常謂常，是故生起想顛倒、心顛倒、見顛倒。以苦謂樂，是故生起想、心、見倒。無我謂我，是故生起想、心、見倒。不淨謂淨，是故生起想、心、見倒。如是等名為四顛倒。<p>「復次，四惡語言，是佛所說。謂妄言、綺語、兩舌、惡口。<p>「復次，四善語言，是佛所說。謂如實語、質直語、不兩舌語、依法語。<p>「復次，四非阿曳囉行，是佛所說。謂不見言見、不聞言聞、失念言記念、不知言知。<p>「復次，四阿曳囉行，是佛所說。謂實見言見、實聞言聞、不失念言記念、實知言知。<p>「復次，四記，是佛所說。謂一向記、分別記、返問記、默然記。如是等法，佛悲愍心，廣為眾生，如理宣說，而令眾生如說修習，行諸梵行，利益安樂天人世間。
。
<juan>佛說大集法門經卷下<p>西天譯經三藏朝奉大夫試光祿卿傳法大師賜紫臣施護奉<#sp>詔譯<p>「復次，諸苾芻！當知五取蘊，是佛所說。謂色取蘊、受取蘊、想取蘊、行取蘊、識取蘊。<p>「復次，五欲，是佛所說。謂眼見於色，心喜樂欲，以樂欲心取著色塵。耳聞於聲、鼻齅於香、舌了於味、身覺於觸，亦復如是。<p>「復次，五障，是佛所說。謂樂欲障、瞋恚障、睡眠障、惡作障、疑惑障。<p>「復次，五種煩惱分結，是佛所說。謂樂欲煩惱分結、瞋恚煩惱分結、有身見煩惱分結、戒禁取煩惱分結、疑惑煩惱分結。<p>「復次，五慳，是佛所說。謂飲食慳、善事慳、利養慳、色相慳、法慳。<p>「復次，五受根，是佛所說。謂樂受根、苦受根、喜受根、憂受根、捨受根。<p>「復次，五勝根，是佛所說。謂信根、精進根、念根、定根、慧根。<p>「復次，五力，是佛所說。謂信力、精進力、念力、定力、慧力。<p>「復次，五學力，是佛所說。謂信學力、精進學力、念學力、定學力、慧學力。<p>「復次，五出離界，是佛所說。謂有苾芻具多聞者，不能見苦，其心容受，未能離欲，隨諸欲境，起所欲心，不退不沒，未能解脫；即以此緣，後復能觀所有欲境，起離欲心，欲心退沒，愛樂解脫，善作正行，得心解脫；解脫心起，乃能遠離不相應法，住無欲心。以是義故，由欲為緣，引生無漏。有苾芻具多聞者，不能見苦，其心容受，未能離瞋，於違礙境，起瞋恚心，不退不沒，未能解脫；即以此緣，後復能觀諸違礙境，起離瞋心，瞋心退沒，愛樂解脫，善作正行，得心解脫；解脫心起，乃能遠離不相應法，住無瞋心。以是義故，由瞋為緣，引生無漏。有苾芻具多聞者，不能見苦，其心容受，未能離害，於不可意境，而起害心，不退不沒，未能解脫；即以此緣，後復能觀諸不可意境，起不害心，害心退沒，愛樂解脫，善作正行，得心解脫；解脫心起，乃能遠離不相應法，住不害心。以是義故，由害為緣，引生無漏。有苾芻具多聞者，不能見苦，其心容受，未離色相，於諸色境，起著色心，不退不沒，未能解脫；即以此緣，後復能觀彼色境界，起離色心，色心退沒，愛樂解脫，善作正行，得心解脫；解脫心起，乃能遠離不相應法，住離色心。以是義故，由色為緣，引生無漏。有苾芻具多聞者，不能見苦，執著有身，未離身相，而於有身，起實有想不退不沒，未能解脫；即以此緣，後復能觀有身當滅，起身滅想，執心退沒，愛樂解脫，善作正行，得心解脫；解脫心起，乃能遠離不相應法，住身滅想。以是義故，有身為緣，引生無漏。如是等名為五出離界。<p>「復次，五解脫處，是佛所說。謂有苾芻於說法師所親近承事，尊重恭敬，修習梵行，暫無止息，隨其親近承事即得利益；若時聞師宣說正法，心生喜樂，起重法想，隨生彼心，未能廣大聽受記念，但於其中，能知一法，隨知一法，即解一義，若不解其義，即不能於法而生喜心；是故解了其義，心生歡喜，以心喜故，身得輕安，由身輕安，即樂受相應，由樂受故，心住三摩呬多；住彼心故，能如實知，復如實觀，如實觀故，即離塵離貪，得解脫智；解脫智起，即得我生已盡，梵行已立，所作已辦，不受後有。有苾芻，於說法師所，親近承事，尊重恭敬，修習梵行，暫無止息，隨其親近承事，即得聞法；隨其所聞，心生喜樂，起重法想；隨生彼心，能於其中，廣大聽受、廣大記念，隨知諸法，即解諸義，若不解諸義，即不能於法而生喜心；是故解了諸義，心生歡喜，以喜心故，身得輕安，由身輕安，即樂受相應，由樂受故，心住三摩呬多；住彼心故，能如實知，復如實觀，如實觀故，即離塵離貪，得解脫智；解脫智起，即得我生已盡，梵行已立，所作已辦，不受後有。有苾芻，於說法師所，親近承事，尊重恭敬修習梵行，暫無止息，隨其親近承事，即得聞法；隨其所聞，心生喜樂，起重法想，隨生彼心，而能廣大聽受記念，復能一一如實解了諸義，廣為他人分別演說，若不解諸義，即不能於法而生喜心；是故解了諸義，心生歡喜，以心喜故，身得輕安，由身輕安，即樂受相應，以樂受故，心住三摩呬多；住彼心故，能如實知，復如實觀，如實觀故，即離塵離貪，得解脫智；解脫智起，即得我生已盡，梵行已立，所作已辦，不受後有。有苾芻於說法師所，親近承事，尊重恭敬，修習梵行，暫無止息，隨其親近承事，即得聞法；隨其所聞，心生喜樂，起重法想，隨生彼心，而能廣大聽受記念，復能心住一境，不退不沒，於所聞法，隨尋隨伺，發生正慧；隨起尋伺，即於諸法，一一了知，隨知諸法，即解諸義，廣為他人分別演說，若不解諸義，即不能於法而生喜心；是故解了諸義，心生歡喜，以心喜故，身得輕安，由身輕安，即樂受相應，以樂受故，心住三摩呬多；住彼心故，能如實知，復如實觀，如實觀故，即離塵離貪，得解脫智；解脫智起，即得我生已盡，梵行已立，所作已辦，不受後有。有苾芻，於說法師所，親近承事，尊重恭敬，修習梵行，暫無止息，隨其親近承事，即得聞法；隨其所聞，心生喜樂，起重法想，隨生彼心，而能廣大聽受記念，心住一境，不退不沒，於所聞法，隨尋隨伺，發生正慧，已復能於彼別三摩地門，善住攝心，隨所住心，轉復增勝，即於諸法，一一了知，隨知諸法，即解諸義，廣為他人分別演說，若不解諸義，即不能於法而生喜心；是故解了諸義，心生歡喜，以心喜故，身得輕安，由身輕安，即樂受相應，以樂受故，心住三摩呬多；住彼心故，能如實知，復如實觀，如實觀故，即離塵離貪，得解脫智；解脫智起，即得我生已盡，梵行已立，所作已辦，不受後有。如是等名為五解脫處。<p>「復次，五趣，是佛所說。謂地獄、餓鬼、畜生、人、天。<p>「復次，五淨居，是佛所說。謂無煩、無熱、善見、善現、色究竟。<p>「復次，五士夫入法，是佛所說。謂中入、生入、有行入、無行入、上流入，此名五士夫入法。如是等法，佛悲愍心，廣為眾生，如理宣說，而令眾生如說修習，行諸梵行，利益安樂天人世間。<p>「復次，內六處，是佛所說。謂眼處、耳處、鼻處、舌處、身處、意處。<p>「復次，外六處，是佛所說。謂色處、聲處、香處、味處、觸處、法處。<p>「復次，六識，是佛所說。謂眼識、耳識、鼻識、舌識、身識、意識。<p>「復次，六觸，是佛所說。謂眼觸、耳觸、鼻觸、舌觸、身觸、意觸。<p>「復次，六受，是佛所說。謂眼觸為緣所生諸受、耳觸為緣所生諸受、鼻觸為緣所生諸受、舌觸為緣所生諸受、身觸為緣所生諸受、意觸為緣所生諸受。<p>「復次，六想，是佛所說。謂色想、聲想、香想、味想、觸想、法想。<p>「復次，六愛，是佛所說。謂色愛、聲愛、香愛、味愛、觸愛、法愛。<p>「復次，六悅意處，是佛所說。謂見可愛色，是悅意處；聞可愛聲，是悅意處；齅可愛香，是悅意處；了可愛味，是悅意處；覺可愛觸，是悅意處；分別善法，是悅意處。<p>「復次，六不悅意處，是佛所說。謂見不可愛色，是不悅意處；聞不可愛聲，是不悅意處；齅不可愛香，是不悅意處；了不可愛味，是不悅意處；覺不可愛觸，是不悅意處；分別不善法，是不悅意處。<p>「復次，六捨行，是佛所說。謂見色行是色捨處、聞聲行是聲捨處、齅香行是香捨處、了味行是味捨處、覺觸行是觸捨處、知法行是法捨處。<p>「復次，六念，是佛所說。謂念佛，念法、念僧、念戒、念施、念天。<p>「復次，六行，是佛所說。謂見行、聞行、利益行、學行、分別行、念行。<p>「復次，六離塵法，是佛所說。謂若苾芻，現住身業行慈，從初修習所有梵行，堅固不壞；有苾芻，現住語業行慈，從初修習所有梵行，堅固不壞；有苾芻，現住意業行慈，從初修習所有梵行，堅固不壞；有苾芻，如法受利，如法乞食，隨有所得如法而食，任持自行，遠離非法，從初修習所有梵行，堅固不壞；有苾芻，修淨戒行，不毀不缺，離諸過失，增益善力，隨諸所行，戒行具足，從初修習所有梵行，堅固不壞；有苾芻，不著身見，作出離想，求斷苦盡，隨諸所行，不住諸見，從初修習所有梵行，堅固不壞。如是等名為六離塵法。<p>「復次，六種鬪諍根本，是佛所說。謂有一類補特伽羅，自樂作罪，又樂親近彼作罪人，常欲他人愛敬於己；有一類補特伽羅，自樂作罪，又樂親近彼作罪人，常欲他人愛敬於己，又復不尊敬佛、不尊敬法、不能觀法；有一類補特伽羅，自樂作罪，又樂親近彼作罪人，常欲他人愛敬於己，又復樂欲與僧鬪諍；有一類補特伽羅，具有諂、誑、慳、嫉、覆等諸隨煩惱，及身見、邪見、邊見，見取不能遠離；有一類補特伽羅，具身見等起顛倒心，又復不尊敬佛、不尊敬法、不能觀法；有一類補特伽羅，具身見等，起顛倒心，又復常樂與僧鬪諍。如是等名為六種鬪諍根本。<p>「復次，六種對治出離界，是佛所說。謂有苾芻，作如是言：『我修慈心解脫觀，隨所作事，皆如實知，發起精進慈心對治，我於瞋心，而悉能盡。為由如是慈心解脫觀故，所有瞋心無處容受。』而但觀彼慈心現前，是故瞋心不於是處有所生起。何以故？由彼慈心出離因故。有苾芻，作如是言：『我修悲心解脫觀，隨所作事，皆如實知，發起精進悲心對治，我於害心，而悉能盡。為由如是悲心解脫觀故，所有害心，無處容受。』而但觀彼悲心現前，是故害心不於是處有所生起。何以故？由彼悲心出離因故。有苾芻，作如是言：『我修喜心解脫觀，隨所作事，皆如實知，發起精進喜心對治，我於不喜心，而悉能盡。為由如是喜心解脫觀故，所有不喜心，無處容受。』而但觀彼喜心現前，是故不喜心不於是處有所生起。何以故？由彼喜心出離因故。有苾芻，作如是言：『我修捨心解脫觀，隨所作事，皆如實知，發起精進捨心對治，我於欲貪之心，而悉能盡。為由如是捨心解脫觀故，所有欲貪之心，無處容受。』而但觀彼捨心現前，是故欲貪之心，不於是處有所生起。何以故？由彼捨心出離因故。有苾芻，作如是言：『我修無相心解脫觀，隨所作事，皆如實知，發起精進無相心對治，我於取相之心，而悉能盡。為由如是無相心解脫觀故，所有取相之心，無處容受。』而但觀彼無相心現前，是故取相之心，不於是處有所生起。何以故？由彼無相心出離因故。有苾芻，作如是言：『我修決定行，以決定法對治，我於疑惑之心，而悉能盡。為由如是決定行故，所有疑惑之心，無處容受。』而但觀彼決定心現前，是故疑惑之心，不於是處有所生起。何以故？由彼決定心出離因故。如是等名為六種對治出離界。如是等法，佛悲愍心，廣為眾生，如理宣說。而令眾生如說修習，行諸梵行，利益安樂天人世間。<p>「復次，七覺支，是佛所說。謂念覺支、擇法覺支、精進覺支、喜覺支、輕安覺支、定覺支、捨覺支。<p>「復次，七三摩地緣，是佛所說。謂正觀察、正籌量、正言說、正施作、正活命、正勇猛、正念住。<p>「復次，七解脫行想，是佛所說。謂不淨想、死想、飲食不貪想、一切世間不可樂想、無常想、無常苦想、苦無邊想。<p>「復次，七力，是佛所說。謂信力，念力，無畏力，精進力，忍力，定力，慧力。<p>「復次，七種補特伽羅，是佛所說。謂心解脫、俱解脫、慧解脫、身證、信解脫、法行、信行。<p>「復次，七識住，是佛所說。謂種種身、種種想，即欲界人天，是識所住；種種身一想，謂初禪天，是識所住；一身種種想，謂二禪天，是識所住；一身一想，謂三禪天，是識所住；空無邊處天，是識所住；識無邊處天，是識所住；無所有處天，是識所住。此名七識住。如是等法，佛悲愍心，廣為眾生，如理宣說，而令眾生如說修習，行諸梵行，利益安樂天人世間。<p>「復次，八解脫，是佛所說。謂內有色想觀外色解脫、內無色想觀外色解脫、淨解脫具足住、空無邊處解脫、識無邊處解脫、無所有處解脫、非想非非想處解脫，想受滅解脫。<p>「復次，八勝處，是佛所說。謂內有色想觀外色少，作是觀時，起勝知見，是為勝處；內有色想觀外色多，作是觀時，起勝知見，是為勝處；內無色想觀外色少，作是觀時，起勝知見，是為勝處；內無色想觀外色多，作是觀時，起勝知見，是為勝處；內無色想觀外色青，所謂觀如烏摩華，及青色衣，於二分青中，皆是青顯青現青光，廣多清淨，作是觀時，起勝知見，是為勝處；內無色想觀外色黃，所謂觀如訖哩瑟拏阿迦羅華，及黃色衣，於二分黃中，皆是黃顯黃現黃光，廣多清淨，作是觀時，起勝知見，是為勝處；內無色想觀外色赤，所謂觀如滿度❥嚩迦華，及赤色衣，於二分赤中，皆是赤顯赤現赤光，廣多清淨，作是觀時，起勝知見，是為勝處；內無色想觀外色白，所謂觀如白色華，及白色衣，於二分白中，皆是白顯白現白光，廣多清淨，作是觀時，起勝知見，是為勝處。如是等名為八勝處。<p>「復次，八種世法，是佛所說。謂利、衰、毀、譽、稱、譏、苦、樂。<p>「復次，八正道，是佛所說。謂正見、正思惟、正語、正業、正命、正精進、正念、正定。此名八正道。如是等法，佛悲愍心，廣為眾生，如理宣說，而令眾生如說修習，行諸梵行，利益安樂天人世間。<p>「復次，九眾生居，是佛所說。謂種種身、種種想，即欲界人天，是眾生居；種種身一想，謂初禪天，是眾生居；一身種種想，謂二禪天，是眾生居；一身一想，謂三禪天，是眾生居；空無邊處天，是眾生居；識無邊處天，是眾生居；無所有處天，是眾生居；非想非非想處天，是眾生居；及無想天，是眾生居。此名九眾生居。如是等法，佛悲愍心，廣為眾生，如理宣說，而令眾生如說修習，行諸梵行，利益安樂天人世間。<p>「復次，十具足行，是佛所說。謂不壞正見、不壞正思惟、不壞正語、不壞正業、不壞正命、不壞正精進、不壞正忍、不壞正定、不壞正解脫、不壞正智。此名十具足行，如是等法，佛悲愍心，廣為眾生，如理宣說，而令眾生如說修習，行諸梵行，利益安樂天人世間。」<p>爾時，世尊知尊者舍利子為諸苾芻如應說法已，佛即從其宴臥安詳而起，告尊者舍利子言：「善哉！善哉！舍利子！如汝所說，是佛所說；此法名為『大集法門』，後末世中，能與眾生，作大利益。於後末世，我諸苾芻修梵行者，應當於此大集法門，受持讀誦，宣通流布。又舍利子！後末世中，若人得此大集法門受持者，是人於未來諸佛法中，為淨信善男子，於佛教法，深生愛樂，廣大開曉，心大歡喜。」<p>爾時，諸苾芻聞佛稱讚此大集法門已，歡喜信受，禮佛而退。