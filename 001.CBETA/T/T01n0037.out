<juan>佛說緣本致經<p>失譯人名今附東晉錄<p>聞如是：<p>一時，佛在舍衛國祇樹給孤獨園。佛告諸比丘：「愛訒深有，榮色未起，為纏沒住，亦有本栽，非無緣致。愛有耽荒，本致熟在，狂醉為受，不明觀解，是名癡本。<p>「癡緣所生，亦為有本。何等為本？眩曜色聲，五蓋馳惑，斯生癡本矣。<p>「五蓋蔽冥，致影沈吟，亦為有本。何等為本？三惡種牽，斯謂為本。<p>「三惡栽習，亦為有本。何等為本？不攝根識，斯亦為本。<p>「不攝根識，緣致有本。何等為本？謂非所應念，專候不已，斯謂本也。<p>「非應所念，亦從本緣，不為無本。何等為本？不從正信，迷於所向，斯謂本也。<p>「不信從謬，亦有緣致，非為無本。何等為本？惡師所引，非法聽受，斯謂為本。<p>「非正失聽，亦有緣本。何等為本？違背賢聖英㑺之聚，斯謂為本。<p>「乖錯賢㑺緣致違背，亦為有本。何等為本？失於戴仰虛心集樂，斯謂本矣。如是，比丘！夫失賢眾清高之聚，身口意行視聽惑滿，胸心閉塞矣。以非法見，信向毀矣。正道負背則邪見增，邪見增則內攝喪，內攝喪則三惡興恣，三惡興恣則五蓋盈滿，五蓋盈滿則癡本足，癡本足則愛受盛，以斯轉種增著猗有，塵染無際矣。<p>「度世明慧，昇于脫要，亦為有本。何謂度世智慧解脫之本？七覺法妙，謂為致本。<p>「七覺鏡照，亦為有本。何等為本？謂四意止，斯則覺本。<p>「四意靜止，由從有本，非無有本。其義焉在？謂清淨潔妙，其行在三。<p>「三清淨行，亦為有本，非無有本。本義為何？謂守攝諸根，斯則為本。<p>「守攝諸根，亦為有本，非無有本。本義為何？謂鏡鑑玄照，斯為本念矣。<p>「本念照往，亦為有本，緣致入正。何等為本？本念造勝，謂之樹信。<p>「信亦有本，不為無本。何等信本？謂多聞經道次第典要，斯謂為本。<p>「聞於經法，亦為有本，不為無本。何等聞法？謂賢行澄清業真者也。<p>「賢者清淨，亦為有本。何等為本？謂㑺行清真潔白之聚。<p>「如是，比丘！賢者集勝依附明哲，奉事多聞能致信本，信本已立便得正念，正念已樹守攝諸根，根守已建登三行淨，已三清淨便四意止，四意止立便七覺意；七覺意成立，是即無為解脫度世。」<p>佛說如是，弟子受行。