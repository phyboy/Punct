<juan>佛說受新歲經<p>西晉月氏國三藏竺法護譯<p>聞如是：<p>一時，佛在舍衛國東苑鹿母園中，與大比丘眾五百人俱。是時世尊，七月十五日，於露地敷坐，比丘僧前後圍遶。佛告阿難曰：「汝今於露地速擊揵槌。所以然者，今七月十五日是受新歲之日。」<p>是時尊者阿難，右膝著地長跪叉手，便說此偈：「淨眼無與等，無事而不練，智慧無染著，何等名受歲？」<p>爾時，世尊復說此偈報阿難曰：「受歲三業淨，身口意所作，兩兩比丘對，自陳所作短。還自稱名字，今日眾受歲，我亦淨意受，唯願原其過。」<p>爾時，阿難復以此偈問其儀曰：「過去恒沙佛，辟支及聲聞，盡是諸佛法？獨是釋迦文？」<p>爾時，世尊復更以偈報阿難曰：「恒沙過去佛，弟子清淨心，皆是諸佛法，非今釋迦文。辟支無此法，無歲無弟子，獨逝無伴侶，不與他說法。當來佛世尊，恒沙不可計，彼亦受此歲，如今瞿曇法。」<p>是時尊者阿難聞此語已，歡喜踊躍不能自勝，即昇講堂手執揵槌，並作是說：「我今擊此如來信皷，諸有如來弟子眾者盡當普集。」爾時，阿難復說此偈：「降伏魔力怨，除結無有餘，露地擊揵槌，比丘聞當集。諸欲聞法人，度流生死海，聞此妙響音，盡當速集此。」<p>爾時，尊者阿難已擊揵槌，至世尊所，頭面禮足，在一面住，白世尊言：「今正是時，唯願世尊！何所勅使？」<p>是時世尊告阿難曰：「汝隨次第坐，如來自當知時。」是時，世尊坐于草坐，告諸比丘：「汝等盡當坐于草坐。」諸比丘對曰：「如是，世尊！」時諸比丘各坐草坐。<p>是時世尊默然觀諸比丘已，便勅諸比丘：「我今欲受新歲，我無過咎於眾人乎？又不犯身口意耶？」如來說此語已，諸比丘默然不對。如來是時復三告諸比丘：「我今欲受新歲，然我無過於眾人乎？」<p>是時尊者舍利弗，即從坐起長跪叉手，白世尊言：「諸比丘眾觀察如來，無身口意過。所以然者，世尊今日不度者度、不脫者脫、不涅槃者令得涅槃，無救護者為作救護、為盲者作眼目、為病者作醫王，三界獨尊無能及者，最尊最上。未起道意者令發道意，眾人未悟尊令悟之，未聞法者使令聞之，為迷者作徑路導以正法。以此事緣，如來無咎於眾人也，亦無身口意過。」<p>是時舍利弗白世尊言：「我今亦向如來自陳，然無過咎於如來及比丘僧乎？」<p>世尊告曰：「汝今，舍利弗！都無身口意所作非行。所以然者，汝今智慧無能及者，種種智慧、無量智慧、無邊之智、無與等智、疾智捷智、甚深之智、平等之智。少欲知足樂之處，多諸方便，念不錯亂摠持三昧，根原具足戒，成就三昧、成就智慧、成就解脫、成就解脫知見、成就勇悍，能忍所說，知惡之為非法，心性庠序，不行卒暴。猶如轉輪聖王最大太子，當紹王位，轉於寶輪。舍利弗亦復如是，轉於無上清淨法輪，諸天世人及龍鬼神、魔若魔天，本所不轉，汝今所說常如法議，未曾違理。」<p>是時，舍利弗白佛言：「此五百比丘盡當受歲，此五百人盡無過咎於如來乎？」<p>世尊告曰：「我亦不責此五百比丘身口意行。所以然者，此舍利弗大眾之中，極為清淨無諸瑕穢，今此眾中最小下座，得須陀洹道，必當上及不退轉法。以是之故，我不怨責此眾。」<p>爾時，朋耆奢在此眾中，即從坐起，前至世尊所，頭面禮足，白世尊言：「我今堪任欲有所論。」世尊告曰：「欲有所說今正是時。」朋耆奢即於佛前，歎佛及比丘僧，而說此偈：「十五清淨日，五百比丘集，諸縛結悉解，無愛更不生。轉輪大聖王，群臣所圍繞，普遍諸世界，天上及世間。大將人眾導，為人作導師，弟子樂侍從，三達六通徹。皆是真佛子，無有塵垢者，能斷欲愛刺，今日自歸命。」<p>爾時，世尊可朋耆奢所說。是時朋耆奢作是念：「如來今日可我所說。」歡喜踊躍不能自勝，即從坐起禮佛却退還就本位。爾時，世尊告諸比丘：「我聲聞中第一造偈弟子，所謂朋耆奢比丘是；所說無疑難，亦是朋耆奢比丘是也。」<p>爾時，諸比丘聞佛所說，歡喜奉行。