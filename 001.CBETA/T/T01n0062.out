<juan>佛說新歲經<p>東晉天竺三藏曇無蘭譯<p>聞如是：<p>一時，佛在舍衛國祇樹給孤獨園，與大比丘眾八萬四千人俱。舍利弗、目連等，前後圍遶，聽佛說經。佛處大會，猶如須彌眾山之王，獨峻高顯，如月盛滿照于群星，威光唯景。如紫金耀於是場地，皆作金色，卓然特異，巍巍無侶。於時世尊，與比丘眾俱，清淨無量，如日如雲，終竟三月，以至新歲。諸比丘眾寂然憺怕，一心自思念於道定，無有異想。於是賢者阿難，即從座起，偏袒右臂，右膝著地，長跪叉手，前自歸佛足，以偈歎曰：「佛尊所以來，遊此以濟護，三月處於斯，祇樹孤獨園。所願以具足，今正是其時，導師無等倫，應宣布新歲。」<p>於時，世尊聞阿難說偈歎誦，至真寂坐一面，告賢者大目揵連：「汝往詣三千大千世界，幽閑山谷，峻頂石室，悉遍聲告諸比丘眾，始進舊學，逮諸未悟，悉使來會於斯祇樹。所以者何？如來以到欲立新歲。」時大目揵連，踊在虛空，承佛聖旨，而發洪音，告于三千大千世界，其大響中自然演偈，而說頌曰：「仁等所以處，林藪山石間，新歲時已到，心所願當成。」<p>時，諸比丘所在遊居三千大千世界，聞斯偈告，各各以神足若干方便，變現其身，到祇樹園，行詣佛所，受立新歲，并在佛邊，合集弟子，各從異方他土來者，一時都會，凡八十萬四千億姟，欲受新歲。<p>彼時世尊，告賢者阿難：「汝往擊于揵搥，時今已到。」阿難受教，即從座起，而撾揵搥，聲遍佛土，一佛大國，地獄、餓鬼、畜生，聞揵搥音，承佛威神，一切諸病苦毒悉除，皆得安隱。<p>於時世尊，以淨梵音，告諸比丘：「汝等宜起行舍羅籌，各各相對，悔過自責，相謝眾失所犯非法，各忍和同，淨身口心，令無餘穢。」時諸比丘，即受佛教，各從坐起，在世尊前，各各相謝，懺悔所失訖，還復坐在其本位。<p>佛時見眾各還位坐，佛埀慈愍，因從座起，而自叉手，向諸比丘言：「諸比丘眾！當和心相向，向汝悔過。所以者何？我身口意，儻相違失，雖無上尊如來至真無有誤失闕漏之業，心不放逸，不失智慧，無所貪慕，不毀禁戒，於諸聲聞緣覺中，尊德超諸天世間人民，三界最長，而無等侶。又諸比丘！若種姓出家學道，修沙門法，心性各異，志操不同，在斯佛業，當可施行，宜奉訓誨，不得違犯。所以者何？若有比丘，處於聖眾，建立新歲，身行各異，心念不同，而懷䛕諂；計彼比丘，不受真正，不應具戒。所以者何？身口意淨，乃善真正。受佛具戒，心抱恭恪，順上中下，不為慢恣，慙愧下意，乃應法戒。所以者何？如是行者，無有怨憎，不為結恨，觀古今法，無有憒亂，建立新歲，亦無瞋恚自大之心。所以者何？戒禁清淨，造立新歲，建立最大。戒不清淨，非佛弟子，猶如死人屍形在地，棄捐塚間；天上世間，諸天人民，各齎良藥，神呪好術，愍念療之，不能使活。如是，比丘！毀犯禁戒，正使入眾，若干新歲，不能自救，建成新歲。所以者何？是人毀戒，會歸自然，因還獲報，地獄、餓鬼、畜生苦毒，酸楚無量，汝勤慎之。」佛說是法已，即從座起，離于草蓐。尋時三千大千世界，六反震動，箜篌伎樂不鼓自鳴，天於虛空，雨眾名香，而散雜花。佛說是戒法品時，告比丘眾。時諸比丘，各在本坐，以佛聖旨威神之誨，功勳光明，皆以普周，各自起立，心不復樂，在於常坐山巖樹下，唯是為欲。各從座起，稽首佛足，口自白言：「一切諸法，皆從佛受。聖則道本，為一切護，慈愍之目，最尊殊特，聖德無上，超絕無侶，巍巍堂堂，宣布道化。」<p>於時如來，遷延尊位，懺謝聖眾，矜愍天下，還就草蓐。佛適復坐，聖眾亦然，各就故位，復坐如法。<p>爾時世尊，見歲時到，愍念諸會，在比丘前，三自令竟。所立畢訖，五比丘從座起，建立新歲，適立新歲。一萬比丘，得成道跡，八千比丘，得阿羅漢，虛空諸天八萬四千，咸見開化，皆發無上正真道意，講說經法。不可計數眾生之類，建立三乘。今佛慈哀，抂屈至尊，處在眾座，度脫危厄，十方蒙濟。<p>於時難頭和難龍王，各捨本居，皆持澤香栴檀雜香，往詣佛所，至新歲場，歸命於佛及與聖眾，稽首足下，以栴檀雜香，供養佛及比丘僧，便以斯偈，而歡頌曰：「其在於山巖，坐於陰樹下，若遊於大海，而懷飢瞋恨。來坐立新歲，億載眾生集，供養悉奉佛，得成甘露門。<p>「於時海龍王，齎赤真珠，化作上妙交露閣帳，廣長四百里，紫紺瑠璃而共合成，手執擎持，行虛空中，出龍宮上，從交露閣，八味水池，流清灑地，供養如來及比丘眾；以交露閣，貢上大聖及比丘僧；以珠瓔珞，散佛聖眾。即說偈言：「清淨如虛空，等一自然無，禁戒最清淨，踰珍妙明珠。無央數眾輩，坐在於大會，悉供養安住，及諸聲聞眾。」<p>爾時十方諸菩薩、天龍神王，各從十方面而來合會，化作若干奇妙供具，供養世尊及比丘眾，稽首歸命，諮受經典，各復如是，等無有異，咸來稽首，皆發無上正真道意。於是天人，各各發心，供養世尊及諸聖眾，以偈歎曰：「其心以清淨，第一無思議，聖眾最尊長，在於會中坐。去離一切想，善除眾垢穢，今日奉供養，所敬不可議。開化常眾難，一切諸塵勞，其戒禁清淨，猶寶明月珠。常心思惟正，斷眾結瞋恨，今日離垢尊，合會立新歲。誨心難調化，遵行猶太山，消礙常行法，佛安立新歲。」<p>時諸天人，說是偈已，稽首佛足，忽然不現，各歸本宮，而各欣悅以法自娛。<p>於時世尊，顯大陰涼，眾寶交露，以布聖眾，便說此偈：「其戒最清淨，所行甚難逮，今日以樂施，覆遍立新歲。貢上安住子，護戒甚清淨，如鶡愛其毛，佛威護新歲。」<p>佛告諸比丘：「今佛世尊，雖新歲，一年一會，修行法則，清淨道護，嚴身口意三事無穢，奉行十善、四等、六度，蠲除六情、三毒、五蓋、十二牽連，淨如日出照於天下，明暉照耀眾冥消索入于道明，無上正真，一切和同，苦樂無二，乃應道法。」佛於是即說頌曰：「諸佛興出快，說經法亦快，聖眾和同快，和常得安樂。」<p>佛說如是。諸比丘眾，諸天、龍、鬼神、阿須倫，世間人民，聞佛所說，莫不歡喜，作禮而去。