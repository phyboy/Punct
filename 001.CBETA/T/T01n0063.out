<juan>佛說解夏經<p>西天譯經三藏朝奉大夫試光祿卿明教大師臣法賢奉<#sp>詔譯<p>如是我聞：<p>一時，佛在王舍城迦蘭陀竹林精舍，與五百苾芻眾俱，皆是阿羅漢，諸漏已盡所作已辦，除諸重擔逮得己利，盡諸有結心善解脫。唯一苾芻現居學位，世尊已為授記，見法得法當證滿果。<p>爾時，世尊安居既滿，當解夏時，於十五日與苾芻眾敷座而坐。會眾坐已，是時，佛告苾芻眾言：「我今已得梵行寂靜，是最後身，以無上藥斷除諸病。我之弟子，了知諸法皆已通達，是故我今說解夏法。諸苾芻眾！我於夏中所有身口意業，汝等可忍？」<p>是時，尊者舍利弗聞佛語已，從座而起偏袒右肩，右膝著地合掌向佛，而白佛言：「世尊！如佛所說，我今已得梵行寂靜，乃至身口意業可忍者。我等知佛，身口意業無諸過失，我等苾芻今無可忍。於意云何？我佛世尊，難調者能調，無止息者善為止息，無安隱者而善安慰，未寂靜者令得寂靜，如來善了正道，善說正道，開示正道，乃至我等樂聲聞菩提者，佛為善說，令聲聞等如理修行而證聖果。是故我等，於佛世尊身口意法而無可忍。」<p>爾時，尊者舍利弗白佛言：「世尊！我今對佛身口意業所有不善，求佛可忍。」<p>佛告舍利弗：「汝今所有身口意業，我當忍可。於意云何？汝，舍利弗！具戒多聞，少欲知足，斷諸煩惱，發大精進，安住正念，具等引慧、聞慧、捷慧、利慧、出離慧、了達慧、廣大清淨慧、甚深慧、無等慧，具大慧寶。未見者令見，未調伏者令得調伏，未聞法者而為說法，具瞋恚者而令歡喜，能為四眾說法無倦。譬如金輪王子，而受灌頂繼紹王位，依法而治。汝，舍利弗！亦復如是，為我之子，受灌頂法紹法王位，如我所轉無上法輪，如我漏盡證得解脫。是故汝，舍利弗！所有三業我今忍可。」<p>時舍利弗聞佛忍可，投誠禮謝。復白佛言：「世尊！如佛為我忍可三業，於此會中五百苾芻，身口意業所有不善，唯願世尊，亦如是忍。」<p>佛告舍利弗：「五百苾芻所有三業，我亦可忍。於意云何？此五百苾芻皆是阿羅漢，諸漏已盡所作已辦，除諸重擔逮得己利，盡諸有結心善解脫，唯一苾芻現居學位，而此苾芻我已授記，見法得法當證滿果。舍利弗！是故我於五百苾芻所有三業，皆悉可忍。」<p>爾時，舍利弗重白佛言：「世尊！我與五百苾芻眾等，所有三業佛已可忍。我今有疑，當復啟請。願佛世尊！為我分別。世尊！此五百苾芻中，幾苾芻得三明法？復幾苾芻得俱解脫？復幾苾芻得慧解脫？」<p>佛告舍利弗：「此五百苾芻中，九十苾芻得三明法，九十苾芻得俱解脫，餘者苾芻得慧解脫。舍利弗！如是苾芻，盡諸煩惱，皆住真實。」<p>爾時會中有一尊者，名嚩儗舍，作如是念：「我今對佛苾芻眾前，以解夏伽陀伸於讚歎。」是時尊者嚩儗舍，作是念已，從座而起，偏袒右肩右膝著地，合掌恭肅，說伽陀曰：「解夏十五日，清淨行律儀，五百苾芻眾，悉斷煩惱縛。皆盡諸漏法，而證聖果位，內寂外善調，解脫而離有。盡生死邊際，所作皆已辦，無明我慢結，斷盡無有餘。我佛最上尊，斷諸邪念法，及斷有漏法，善除愛病苦。愛滅不復生，離取大師子，盡諸有怖畏，唯我佛世尊。譬如金輪王，千子常圍繞，善治四天下，調伏四海邊。又如戰得勝，為最上調御，聲聞得三明，離死法亦然。佛子皆如是，證滅不復生，我今禮法王，無上大日尊。」<p>是時嚩儗舍苾芻說此伽陀已，復還本座。<p>爾時尊者舍利弗與諸苾芻，聞佛宣說解夏之法，心生快利，踊躍歡喜，信受奉行。