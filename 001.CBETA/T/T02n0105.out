<juan>五陰譬喻經<p>後漢安息三藏安世高譯<p>聞如是：<p>一時，佛遊於靡勝國，度河津見中大沫聚隨水流，即告比丘言：「諸比丘！譬如此大沫聚隨水流，目士見之觀視省察，即知非有、虛無、不實、速消、歸盡。所以者何？沫無強故。如是，比丘！一切所色去來現在，內外麁細好醜遠近，比丘見此當熟省視觀，其不有虛無不實，但病但結但瘡但偽，非真非常，為苦為空為非身為消盡。所以者何？色之性無有強。譬如，比丘！天雨渧水，一泡適起一泡即滅，目士見之觀視省察，即知非有、虛無、不實、速消、歸盡。所以者何？泡無強故。如是，比丘！一切所痛去來現在，內外麁細好醜遠近，比丘見知，當熟省視，觀其不有虛無不實，但病但結但偽但瘡，非真非常，為苦為空為非身為消盡。所以者何？痛之性無有強故。<p>「譬如，比丘！季夏盛熱日中之炎，目士見之觀視省察，即知非有、虛無、不實、速消、歸盡。所以者何？炎無強故。如是，比丘！一切所想去來現在，內外麁細好醜遠近，比丘見是當熟省視觀，其不有虛無不實，但婬但結但瘡但偽，非真非常，為苦為空為非身為消盡。所以者何？想之性無有強。<p>「譬如，比丘！人求良材擔斧入林，見大芭蕉鴻直不曲，因斷其本、斬其末、劈其葉，理分分㓟而解之，中了無心何有牢固？目士見之觀視省察，即知非有、虛無、不實、速消、歸盡。所以者何？彼芭蕉無強故。如是，比丘！一切所行去來現在，內外麁細好醜遠近，比丘見此當熟省視知，其不有虛無不實，但婬但結但瘡但偽，非真非常，為苦為空為非身為消盡。所以者何？行之性無有強。<p>「譬如，比丘！幻師與幻弟子於四衢道大人眾中，現若干幻，化作群象群馬車乘步從。目士見之觀視省察，即知不有、虛無、不實、無形、化、盡。所以者何？幻無強故。如是，比丘！一切所識去來現在，內外麁細好醜遠近，比丘見此當熟省視觀，其不有虛無不實，但婬但結但瘡但偽，非真非常，為苦為空為非身為消盡。所以者何？識之性無有強。」<p>於是佛說偈言：「沫聚喻於色，痛如水中泡，想譬熱時炎，行為若芭蕉，夫幻喻如識，諸佛說若此，當為觀是要，熟省而思惟。空虛之為審，不覩其有常，欲見陰當爾，真智說皆然。三事斷絕時，知身無所直，命氣溫燸識，捨身而轉逝。當其死臥地，猶草無所知，觀其狀如是，但幻而愚貪。心心為無安，亦無有牢強，知五陰如此，比丘宜精勤。是以當晝夜，自覺念正智，受行寂滅道，行除最安樂。」<p>佛說如是。比丘聞，皆歡喜。