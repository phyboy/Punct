<juan>佛說滿願子經<p>附東晉錄<p>聞如是：<p>一時，佛遊摩鳩羅無種山中，與大比丘俱，比丘五百。爾時，賢者邠耨，晡時從宴坐起往詣佛所，偏袒右肩右膝著地，稽首足下叉手白佛：「善哉世尊！為我且講要法，我當奉行，令身長夜安隱無極。」佛言：「諦聽，善思念之。」邠耨應：「唯然，世尊！」<p>佛告邠耨：「目見好色可眼之物，所可愛樂貪欲之，耳貪好聲，鼻識好香，舌知美味，身著細滑更樂可意，愛於所欲慕於貪求。假使比丘欣樂然可心處其中，已貪住則樂迷惑，從是致患憂惱之慼。假使，邠耨比丘！目見色者，可眼之物不以歡樂，心不處中，惱患則除。耳鼻口身意亦復如是，是為粗舉要法。佛之教誨以誡勅汝，今欲所遊。」邠耨白佛：「唯然世尊，有一國名首那和蘭（晉曰所聞欲勝），欲遊彼國。」<p>佛言：「彼國凶惡志懷麁䵃，不能柔和喜鬪亂人。假使彼國異心凶人罵詈毀辱，當云何乎？」<p>「假使彼國異心惡人罵詈辱我，我當心念：『愛我敬我尚原赦我，手不推我。』」<p>佛言：「假使扠汝，當奈之何？」<p>邠耨白曰：「當心念言：『尚復愛我敬我賢善柔和，不以瓦石而打擲我。』」<p>佛言：「假使以瓦石打擲汝，當奈之何？」<p>邠耨白曰：「其國人善仁和溫雅，不以刀杖傷擊我身。」<p>佛言：「假使刀杖傷擊汝身，當奈之何？」<p>邠耨白曰：「我當念言：『其國人善柔和溫雅，不以利刀害我身命。』」<p>佛言：「假使利刀害汝身命，當奈之何？」<p>邠耨白曰：「我當心念言：『身有六情為之所患，厭身眾惱不淨流出，求刀為食志唯在味，入於寂然以刀為食。』」<p>佛言：「善哉邠耨！汝能堪任以是比像，調順寂然忍辱仁賢，處於彼國隨意所欲。」<p>於是，邠耨即從坐起，稽首佛足右遶三匝，自詣其室，即夜蓋藏床臥安眠，明晨著衣持鉢往詣彼國。尋在其國，於一夏中教化勸立，請清信士凡五百人，清信女五百人，興于寺舍五百，窟室床㯓五百，及法坐具被枕各各五百。化五百人皆為沙門，在於其歲證三達尋滅度。<p>滅度未久，諸比丘眾無央數千，往詣佛所稽首足下，却在一面，俱白佛言：「有一比丘名曰邠耨，佛為粗舉說其要法，今已滅度已來未久，為何所獲得何證乎？」<p>佛言：「諸比丘！彼族姓子已興三達證得六通，諦觀順法無與等者，不與餘事唯講法典，諸漏已盡無復塵垢，已度想念脫于智慧。現在於法極達諸通，證具足，於生死已斷，稱舉梵行所作已辦，鮮名色本諸慧無生，聖智具足已得羅漢。」於時，世尊莫不稱譽咨嗟無極邠耨文陀尼子。<p>佛說如是。比丘莫不歡喜。