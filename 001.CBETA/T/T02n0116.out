<juan>佛說戒德香經<p>東晉天竺三藏竺曇無蘭譯<p>聞如是：<p>一時，佛遊舍衛國祇樹給孤獨園。時，賢者阿難閑居獨思：「世有三香，一曰根香，二曰枝香，三曰華香，是三品香唯隨風香不能逆風，寧有雅香隨風逆風者乎？」賢者阿難獨處思惟此義所歸，不知所趣，即從坐起往詣佛所，稽首佛足下，長跪叉手而白佛言：「我獨處思惟，世有三香，一曰根香，二曰枝香，三曰華香，此三品香唯能隨風不能逆風，寧有雅香隨風逆風者乎？」<p>佛告阿難：「善哉！善哉！誠如汝問，有香真正隨風逆風。」<p>阿難白佛：「願聞其香。」<p>佛言：「若於郡國縣邑村落，有善男子善女人，修行十善，身不殺、盜、淫，口不妄言、兩舌、惡口、綺語，意不嫉妬、恚、癡，孝順父母，奉事三尊，仁慈道德威儀禮節，東方無數沙門梵志歌頌其德，南西北方四維上下沙門梵志咸歌其德：『某郡國土縣邑村落，有善男子善女人，奉行十善敬事三寶，孝順仁慈道德恩義不失禮節。』是香名曰隨風逆風靡不周照，十方宣德一切蒙賴。」<p>佛時頌曰：「雖有美香花，不能逆風熏，不息名栴檀，眾雨一切香。志性能和雅，爾乃逆風香，正士名丈夫，普熏于十方。木蜜及栴檀，青蓮諸雨香，一切此眾香，戒香最無上。是等清淨者，所行無放逸，不知魔徑路，不見所歸趣。此道至永安，此道最無上，所獲斷穢源，降伏絕魔網。用上佛道堂，昇無窮之慧，以此宣經義，除去一切弊。」<p>佛告阿難：「是香所布，不礙須彌山川天地，不礙四種地水火風，通達八極上下亦然，無窮之界咸歌其德。一身不殺生，世世長壽，其命無橫。不盜竊者，世世富饒又不妄遺財寶常存，施為道根。不婬色者，人不犯妻，所在化生蓮華之中。不妄言者，口氣香好言輒信之。不兩舌者，家常和合無有別離。不惡口者，其舌常好言辭辯通。不綺語者，人聞其言莫不諮受宣用為珍。不嫉妬者，世世所生眾人所敬。不瞋恚者，世世端正人見歡喜。除愚癡者，所生智慧靡不諮請，捨于邪見常住正道，從行所得各自然生，故當棄邪從其真妙。」<p>佛說如是。時，諸比丘聞之歡喜，作禮而去。