<juan>悲華經卷第一<p>北涼天竺三藏曇無讖譯<p>轉法輪品第一<p>如是我聞：<p>一時佛在王舍城耆闍崛山，與大比丘僧六萬二千人俱，皆阿羅漢，諸漏已盡，無復煩惱，一切自在，心得解脫，慧得解脫；譬如善調摩訶那伽，所作已辦，捨於重擔，逮得己利，盡諸有結，正智得解，心得自在，於一切心，得度彼岸，唯除阿難。菩薩摩訶薩四百四十萬人，彌勒菩薩最為上首，皆得陀羅尼忍辱禪定，深解諸法空無定想，如是大士皆不退轉。是時，復有大梵天王與無量百千諸梵天子，俱他化自在天王與其眷屬四百萬人俱，化樂天王亦與眷屬三百五十萬人俱，兜率天王亦與眷屬三百萬人俱，夜摩天王亦與眷屬三百五十萬人俱，忉利天王釋提桓因亦與眷屬四百萬人俱，毘沙門天王亦與鬼神眷屬十萬人俱，毘樓勒天王亦與拘辦荼眷屬一千俱，毘樓勒叉天王亦與諸龍眷屬一千俱，提頭賴吒天王與乾闥婆眷屬一千俱，難陀龍王、婆難陀龍王亦各與一千眷屬俱，如是等眾，皆已發心趣於大乘，已行六波羅蜜。<p>爾時世尊，眷屬圍繞，為諸大眾說微妙法，除四顛倒，生善法明，得智慧光，了四聖諦，欲令來世諸菩薩等得入三昧，入三昧已，過於聲聞、辟支佛地，於阿耨多羅三藐三菩提無有退轉。<p>爾時，彌勒菩薩、無癡見菩薩、水天菩薩、師子意菩薩、日光菩薩，如是等上首菩薩摩訶薩十千人俱，即從座起，偏袒右肩，右膝著地，叉手合掌，向東南方，一心歡喜，恭敬瞻仰而作是言：「南無蓮華尊多陀阿伽度、阿羅呵、三藐三佛陀！南無蓮華尊多陀阿伽度、阿羅呵、三藐三佛陀！希有世尊！成阿耨多羅三藐三菩提，未久而能示現種種無量神足變化，令無量無邊百千億那由他眾生得種善根，不退轉於阿耨多羅三藐三菩提。」<p>爾時，會中有菩薩摩訶薩，名寶日光明，即從座起，偏袒右肩，右膝著地，合掌向佛，而白佛言：「彌勒菩薩！無癡見菩薩！水天菩薩！師子意菩薩！日光菩薩！如是等上首菩薩摩訶薩十千人等！以何緣故，捨於聽法，而從座起，偏袒右肩，右膝著地，叉手合掌，向東南方，一心歡喜而作是言：『南無蓮華尊多陀阿伽度、阿羅呵、三藐三佛陀！南無蓮華尊多陀阿伽度、阿羅呵、三藐三佛陀！希有世尊！成阿耨多羅三藐三菩提，未久而能示現種種無量神足變化，令無量無邊百千億那由他眾生得種善根。』世尊！是蓮華尊佛去此遠近？彼佛成道已來幾時？國土何名？以何莊嚴？蓮華尊佛何故示現種種變化？於十方世界所有諸佛示現種種無量變化，或有菩薩而得瞻見，我獨不覩？」<p>爾時，佛告寶日光明菩薩：「善男子！善哉！善哉！汝所問者，即是珍寶，即是賢善，即是善辯，即是善問，汝善男子！能問如來如是妙義，欲得教化無量萬億那由他眾生令種善根，欲得顯現蓮華尊界種種莊嚴。善男子！我今當說，諦聽！諦聽！善思念之，善受攝持。」<p>寶日光明菩薩一心歡喜受教而聽。<p>爾時，世尊告寶日光明：「善男子！東南方去此一億百千佛土，有佛世界名曰蓮華。以種種莊嚴而挍餝之，散諸名華，香氣遍熏，寶樹莊嚴，種種寶山紺琉璃地，無量菩薩充滿其國，善法妙音周遍而聞。其地柔軟譬如天衣，行時足下蹈入四寸，舉足還復自然而生種種蓮華。其七寶樹高七由旬，其枝自然懸天袈裟。其佛世界常聞諸天伎樂音聲，彼諸眾鳥聲中，常出根、力、覺意妙法之音；諸樹枝葉相掁作聲，過諸天人五樂之音。一一樹根所出香淚過諸天香，香氣遍滿過千由旬。其樹中間懸天瓔珞。有七寶樓觀，高五百由旬，縱廣正等一百由旬，周匝欄楯七寶所成。其樓四邊有大池水，長八十由旬，廣五十由旬，其池四方有妙階道純以七寶，其池水中有優鉢羅華、拘物頭華、波頭摩華、芬陀利華，一一蓮華縱廣正等滿一由旬。於夜初分有諸菩薩，於華臺中生結加趺坐，受於解脫喜悅之樂。過夜分已四方有風，柔軟香潔觸菩薩身，其風能令合華開敷吹散布地。是時菩薩從三昧起，復受解脫喜悅之樂，下蓮華臺昇於高樓，於七寶座處，結加趺坐聽受妙法。其園觀外周匝四邊，有閻浮檀紫磨金山高二十由旬，縱廣正等滿三由旬，山有無量百千珍寶、紺琉璃珠、火珠之明間錯其間。爾時，蓮華尊佛以大光明并諸寶明，和合顯照其佛世界，其土光明微妙第一，更無日月亦無晝夜，以華合鳥拪而知時節。其寶山上有紺琉璃妙好之臺，高六十由旬，縱廣二十由旬。其臺四邊周匝欄楯七寶所成，其臺中央有七寶床，其床各有一生菩薩坐聽受法。<p>「善男子！其佛世界有菩提樹名因陀羅，高三千由旬，樹莖縱廣五百由旬，枝葉縱廣一千由旬。下有蓮華，琉璃為莖高五百由旬。一一諸華各有一億百千金葉高五由旬，馬瑙為䩸、七寶為鬚高十由旬，縱廣正等滿七由旬。爾時，蓮華尊佛坐此華上，即於昨夜成阿耨多羅三藐三菩提。其菩提華座周匝復有種種蓮華，有諸菩薩各坐其上，見蓮華尊佛種種變化。」<p>爾時，世尊釋迦牟尼說是事已，寶日光明菩薩摩訶薩白佛言：「世尊！蓮華尊佛以何相貌作諸變化？惟願說之。」<p>佛告寶日光明：「善男子！蓮華尊佛於昨夜分成阿耨多羅三藐三菩提，其佛過夜分已示現種種神足變化。其身變現乃至梵天，頂肉髻相放六十億那由他百千光明，照於上方微塵數等諸佛世界。爾時，上方菩薩不觀下方眼所緣色，所謂大小鐵圍及諸小山，但觀佛光所及世界。於諸世界有諸菩薩得授記莂，若得陀羅尼忍辱三昧，或得上位一生補處。是菩薩等所有光明，以佛光故悉不復現。如是等眾叉手向於蓮華尊佛瞻仰尊顏。爾時，惟見三十二相瓔珞其身，八十種好次第莊嚴，見蓮華尊佛及其世界種種莊嚴，如是見已，心得歡喜。爾時，如微塵數等諸佛世界中，諸菩薩摩訶薩見蓮華尊佛光明變化及其世界已，各捨本土以自神足，悉共發來詣彼佛所，禮拜、圍繞、供養、恭敬、尊重、讚歎。<p>「善男子！爾時，彼佛見諸菩薩出其舌相，悉皆遍覆諸四天下行住坐等一切眾生，或有菩薩入於禪定，從禪定起在大眾中，禮拜、圍繞、供養、恭敬、尊重、讚歎蓮華尊佛。善男子！彼佛爾時示現如是廣長舌相，作變化已即還攝之。<p>「善男子！蓮華尊佛復放身毛孔光，一一毛孔出六十億那由他百千光明，其光微妙普遍十方，一一方面各各過於微塵數等諸佛世界。彼世界中在在處處，所有菩薩得授記已，得陀羅尼三昧忍辱，或得上位一生補處。見是光已，各各自捨其佛世界，乘神通力，皆共發來至彼佛所，禮拜、圍繞、供養、恭敬、尊重、讚歎。善男子！爾時，彼佛作此變化，即復還攝，為諸菩薩及諸大眾，講說正法，轉不退輪，欲令無量無邊眾生得大利益，得大快樂。憐愍世間為人天故，欲令具足無上大乘。」<p>悲華經陀羅尼品第二<p>爾時，寶日光明菩薩白佛言：「世尊！彼佛世界云何得知晝夜差別？所聞音聲為何相貌？彼諸菩薩云何而得成就？一心行何異行？」<p>佛告寶日光明菩薩：「善男子！彼佛世界常有佛光以為照明，以華合鳥拪如來、菩薩入諸禪定師子遊戲，其心歡喜受解脫樂。爾時，便知即是夜分。若有風吹諸華散地，諸鳥相和作微妙聲，雨種種華四方風起，香氣微妙柔軟細滑，佛及菩薩從禪定起。是時，彼佛為諸大眾說菩薩法藏，欲令出過聲聞、緣覺，是故得知即是晝分。<p>「善男子！彼佛世界諸菩薩眾，常聞佛音、法音、僧音、寂滅之音、無所有音、六波羅蜜音、力無畏音、六神通音、無所作音、無生滅音、微妙寂靜音、因寂靜音、緣寂靜音、大慈大悲無生法忍授記之音、純諸菩薩清淨妙音、常不遠離聞如是音。善男子！所聞音聲相貌如是。<p>「善男子！彼界菩薩若已生、若當生，皆悉成就三十二相，常身光明照一由旬，乃至成阿耨多羅三藐三菩提，終不墮於三惡道中。彼諸菩薩皆悉成就大慈心、大悲心、柔軟心、無愛濁心、調伏心、寂靜心、忍辱心、禪定心、清淨心、無障礙心、無垢心、無汙心、真實心、喜法心、欲令眾生斷煩惱心、如地心、離一切世俗言語心、愛樂聖法心、求善法心、離我心、離生老病死寂滅心、燒諸煩惱心、解一切縛寂滅心、於一切法得不動心。<p>「善男子！彼諸菩薩得專心力、得發起力、得緣力、得願力、得無諍力、得觀一切法力、得諸善根力、得諸三昧力、得多聞力、得持戒力、得大捨力、得忍辱力、得精進力、得禪定力、得智慧力、得寂靜力、得思惟力、得諸通力、得念力、得菩提力、得壞一切魔力、得摧伏一切外道力、得壞一切諸煩惱力。如是菩薩於彼佛土，已生、當生者即是真實菩薩，已得供養無量百千諸佛世尊，於諸佛所種諸善根。彼諸菩薩以禪味為食，法食、香食猶如梵天，無有揣食亦無名字；無有不善亦無女人，苦受、愛憎、諸餘煩惱、及我我所身心苦惱、三惡道等，皆悉無有是諸名字。亦無黑闇臭處、不淨荊棘穢惡、山陵堆阜、土沙礫石、及日月星宿然火之明、須彌大海、大小鐵圍二山中間幽冥之處，亦無有雨濁亂惡風及八難處，悉亦無有此諸名字。<p>「善男子！彼佛世界常以佛光、菩薩寶光而為照明，其光微妙清淨第一遍滿其國。其中有鳥名曰善果，聲中常出根、力、覺、道微妙之音。」<p>爾時，寶日光明菩薩復白佛言：「世尊！彼佛世界縱廣幾何？住世壽命說法幾時？昨夜始成阿耨多羅三藐三菩提，滅度之後法住久近？諸菩薩眾在世幾時？生彼世界諸菩薩等，頗有遠於見佛聞法、供養眾僧不？蓮華世界佛未出時名字何等？彼界先昔佛日世尊滅度已來為經幾時？滅度之後中間幾時，蓮華尊佛而得成道？以何因緣於十方世界在在處處，所有諸佛入於師子遊戲三昧，示現種種神足變化，諸菩薩等或有見者或不見者？」<p>爾時，佛告寶日光明菩薩：「善男子！如須彌山王，高十六萬八千由旬，縱廣八萬四千由旬。或時有人勤行精進、或幻化力、或禪定力，碎破須彌猶如芥子，過諸算數，除佛世尊，一切智者餘無能知。如一芥子為一四天下，是蓮華世界所有四天下數盡此芥子。有諸菩薩充滿其中，猶如西方安樂世界諸菩薩等。<p>「善男子！彼蓮華尊佛壽命說法三十中劫，滅度已後正法住世滿十中劫。<p>「善男子！彼諸菩薩已生、當生者，壽命四十中劫。<p>「善男子！彼佛世界本名栴檀，清淨好妙不如今也。爾時，世界亦無如是清淨菩薩。<p>「善男子！栴檀世界過去先佛出於世間，号日月尊如來、應、正遍知、明行足、善逝、世間解、無上士、調御丈夫、天人師、佛、世尊，壽命說法三十中劫。臨滅度時，或有菩薩以願力故至餘佛土，其餘在者作如是念：『今夜中分，日月尊如來當取涅槃。是佛滅已，我等當於十中劫中護持正法，誰能於此正法滅已，次第得成阿耨多羅三藐三菩提？』時，有菩薩名虛空印，以本願故，日月尊如來即與授記：『善男子！我滅度已，正法住世滿十中劫。過十中劫於夜初分正法滅盡，汝於是時即當成阿耨多羅三藐三菩提，號曰蓮華尊如來、應、正遍知、明行足、善逝、世間解、無上士、調御丈夫、天人師、佛、世尊。』爾時，諸菩薩摩訶薩至日月尊佛所，至佛所已，諸菩薩等以禪定力種種自在師子遊戲，供養日月尊如來。作供養已，右繞三匝，作如是言：『世尊！我等願欲於此十中劫中入滅盡定。』<p>「善男子！爾時，日月尊如來告虛空印菩薩摩訶薩：『善男子！受持此解了一切陀羅尼門。過去諸多陀阿伽度、阿羅呵、三藐三佛陀，已為受佛職位諸菩薩說；如今現在十方諸佛，亦為受佛職位諸菩薩說；未來諸佛世尊，亦當為受佛職位諸菩薩說，所謂解了一切陀羅尼門。』即說章句：<p>「闍梨<#sp>闍連尼<#sp>摩訶闍連<#sp>休翅休翅三鉢提摩訶<#sp>三鉢提<#sp>提陀阿吒醯多遮吒迦吒陀羅卓迦<#sp>阿斯摩迦斯<#sp>醯隷<#sp>彌隷帝隷流流翅<#sp>摩訶流流翅<#sp>闍移頭闍移<#sp>闍移末坼羶坻<#sp>舍多禰伽陀禰阿茂隸<#sp>茂羅波<#sp>隸闍尼摩羅斯禰毘羅婆禰<#sp>目帝目帝波隸輸題<#sp>阿毘坻<#sp>波夜無郅禰<#sp>波羅烏呵羅禰<#sp>檀陀毘闍比闍婆留欝躭禰<p>「如是章句，破壞外道一切論議，攝正法輪，復能擁護說正法者，開示分別四念處解脫法門。」<p>爾時，世尊復說章句：<p>「佛陀波加舍移<#sp>阿摩摩禰摩摩呵庶帋頗緹頞緹涅帝羅禰<#sp>路迦提目帝刪提陀隸婆末尼<p>「如是章句，開示分別四種聖解脫法門。」<p>爾時，世尊復說章句：<p>「波沙緹<#sp>波沙禰<#sp>陀隸<#sp>陀羅波坻<#sp>掬坻守毘守婆波坻<#sp>禰坻<#sp>須摩跋坻羼提翅坻迦留那欝提叉移<#sp>比坻憂比叉<#sp>三鉢禰<#sp>阿羅翅婆羅地<#sp>佉岐佉岐竭移<#sp>阿茂隸<#sp>牧羅輸檀尼<p>「如是章句，開示分別四無所畏解脫法門。」<p>爾時，世尊復說章句：<p>「咀頗羅<#sp>阿伽頗羅<#sp>阿涅頗羅<#sp>涅羅頗羅三目多阿延陀<#sp>伊毘持坻毘持<#sp>烏頭都羅兜藍阿興三乘<#sp>伊提多婆<#sp>阿埵多埵<#sp>薩婆路伽<#sp>阿茶伽<#sp>隸頻陀<#sp>阿浮薩隸<#sp>陀陀曼坻毘舍伽跋提阿頗邏迦頗藍<p>「如是章句，開示分別守護三乘法門。」<p>爾時，世尊復說章句：<p>「門陀多<#sp>安禰醯羅<#sp>婆波多驃<#sp>伊曇頗隸尼炎頗隸<#sp>三茂檀那延<#sp>毘浮舍<#sp>波拖蘇摩兜<#sp>阿免摩五阿鳩摩都拖陀跋帝達舍婆羅毘波拖他<#sp>悉舍涕多<#sp>何尼飲摩底拏摩坻<#sp>阿路俱<#sp>阿提鬪拏薩坻末坻<p>「如是章句，現在諸佛本所修習，開示分別四正勤法門。」<p>爾時，世尊復說章句：<p>「安禰<#sp>摩禰<#sp>摩禰<#sp>摩摩禰<#sp>遮隸至利帝隸履賒履多毘<#sp>❥帝目帝郁多履<#sp>三履尼三履三摩三履叉裔<#sp>阿叉裔<#sp>阿闍地❥帝<#sp>賒蜜致<#sp>陀羅尼<#sp>阿跋伽婆婆斯賴那婆提<#sp>賴魔波提闍那婆提<#sp>彌留婆提叉裔尼陀舍尼<#sp>路伽婆提波禰陀舍尼<p>「如是章句，開示分別四無閡辯解脫法門。」<p>爾時，世尊復說是章句：<p>「研閦阿婆婆禰陀舍尼<#sp>禪那路伽陀兜波婆散尼<#sp>薩婆因提浮摩坻千坻<#sp>薩婆薩婆<#sp>婆摩薩婆波吔婆叉夜迦隸<#sp>懼迦隸婆闍尼<#sp>路伽㝹達舍那比婆<p>「如是章句，開示分別四如意足解脫法門。」<p>爾時，世尊復說章句：<p>「阿遮隸<#sp>佛提陀陀波遮隸<#sp>那尼<#sp>乾拏斯提苷頻提<#sp>尼屑提三筆知<#sp>波隸伽薩隸蘇彌戰提<#sp>戰提阿遮隸<#sp>阿遮遮隸<#sp>阿波隸<#sp>頻枝婆離<#sp>禰婆離婆遮遮離<#sp>波波離<#sp>阿那夜<#sp>阿那夜<#sp>阿俾斯<#sp>鈎鈎娑婆毘禰迦禰<#sp>禰闍斯<#sp>伽伽彌<#sp>那由禘<p>「如是章句，開示分別一切根力解脫法門。」<p>爾時，世尊復說章句：<p>「富罷<#sp>帚富罷<#sp>度摩波<#sp>隸呵隸<#sp>阿婆移欝支隸<#sp>支迦勒差<#sp>阿夜末兜<p>「帝帝隸摩摩隸手遮尸尸隸<#sp>路伽寫尼闍那夜叉岐醯帝那遮夜帝沙栴提那<p>「如是章句，開示分別七菩提分解脫法門。」<p>爾時，世尊復說章句：<p>「遮迦婆闍隸<#sp>婆帝遮迦隸<#sp>遮加陀隸<#sp>陀羅遮迦隸陀隸<#sp>茂隸醯醯隸隸陀離阿樓婆跋提<#sp>休休<#sp>夜他甚婆餓頻婆隸夜陀祈尼<#sp>夜他波蘭遮<#sp>離提奢夜他婆耶離離絁薩遮尼隸呵羅<#sp>闍留遮毘離<#sp>毘梨尼離呵羅<#sp>未離未伽尼隸呵羅尼囉尼隸呵羅<#sp>三摩提尼隸呵羅<#sp>般若尼隸呵羅比目帝尼隸呵羅<#sp>比目帝闍那陀隸舍那尼隸呵羅那叉帝尼隸呵羅<#sp>栴陀尼<p>「隸呵羅<#sp>修利尼<#sp>隸呵羅<#sp>波陀舍夜六躭多陀阿伽度阿浮陀尼羅浮曇三佛陀陀佛陀<#sp>伊呵浮陀<#sp>咀哆浮陀<#sp>尼呵我摩茂隸<#sp>阿羅頗陀陀羅頗半茶隸<#sp>曼陀隸咀哆<#sp>隸多留摩伽伽憐尼茂祖拏<#sp>三半茂祖拏<#sp>恒伽崩伽摩㝹尼<#sp>留婆那舍尼那舍槃檀尼<#sp>叱叱帝<#sp>叱叱覩摩由婆醯燈伽摩婆隸摩隸呵咀尼<#sp>婆隸摩隸頻提毘離毘離憂沙離<#sp>舍羅尼<#sp>陀羅尼<#sp>婆婆坻<#sp>婆藍那羅易<#sp>毘頭摩婆羅齲摩梵摩遮隸那因提婆尸提提耶羅尼摩醯首羅羅尼<#sp>三摩宿彌阿藍念彌<#sp>伊迦勒叉利師遮尼遮羅阿支栴陀羅修利<#sp>薩婆修羅阿婆藍富那伽緻躭半持多<#sp>阿夜那<#sp>虔稚閻波斯迦伽陀隸阿羅陀呵尼<#sp>摩伽羅毘路呵尼<#sp>悉曇曼啼<#sp>毘路迦曼啼<p>「是陀羅尼門，諸佛世尊之所受持，開示分別如來十力解脫法門。」<p>爾時，世尊釋迦牟尼說是解了一切陀羅尼法門時，三千大千世界六種震動，叵我踊沒。<p>爾時，有大微妙光明遍於十方，過如恒河沙等世界。其中所有須彌山王，大小鐵圍不與眼對，但見世界地平如掌。十方世界所在之處，有諸菩薩其數無量，得諸禪定總持忍辱，如是等眾以佛神力於己剎沒，忽然來至娑婆世界耆闍崛山。到如來所，頭面禮足，以諸菩薩所得種種自在神足供養於佛。作供養已，各各次第於一面坐，欲聽解了一切陀羅尼門。不可稱計欲、色界諸天來至佛所頭面禮足，亦各次第坐於一面，聽受解了一切陀羅尼門。如是大眾悉皆得見蓮華佛剎，亦見彼佛與大菩薩圍繞集會。<p>爾時，世尊釋迦牟尼說此解了一切陀羅尼門，有七十二恒河沙等諸菩薩摩訶薩得此陀羅尼門，即時得見不可稱計十方世界諸佛世尊，及見諸佛淨妙世界，諸菩薩等怪未曾有。是諸菩薩以禪定力師子遊戲得自在故，作種種供具，以供養佛。<p>爾時，佛告諸菩薩等：「善男子！若菩薩修是解了一切陀羅尼門者，即得八萬四千陀羅尼門、七萬二千三昧門、六萬法聚門，即得大慈大悲，解三十七助道之法、得一切智，無有障閡。是陀羅尼門攝一切佛法，諸佛了此陀羅尼已，為諸眾生說無上法，久久在世不入涅槃。<p>「善男子！汝今所見，當知即是解了一切陀羅尼門威神力故，令此大地六種震動，及有微妙清淨光明，遍照十方過恒河沙等諸佛世界。光所及處，無量世界諸菩薩等，來至此會，聽受解了一切陀羅尼門，并及此界所有無量欲、色界天和合聚集。復有諸龍、夜叉、阿修羅、人非人等，皆來欲聽解了一切陀羅尼門。若菩薩聞解了一切陀羅尼門已，即於阿耨多羅三藐三菩提而不退轉。若有書寫，其人乃至無上涅槃，常得不離見佛、聞法、供養眾僧。若能讀誦，諸惡業等永盡無餘，轉身受生即過初地，得第二住。菩薩摩訶薩若能修行解了一切陀羅尼門，所作五逆重惡之罪悉得除滅，第二轉生即過初地得第二住。若無五逆，即於此身所有重業永盡無餘，轉身即得過於初地得第二住。若其不能讀誦修行，於聽法時，以諸繒綵奉上法師者。爾時，如恒河沙等現在諸佛各於世界，稱揚、讚歎：『善哉！善哉！』即與授其阿耨多羅三藐三菩提記。是菩薩以供養因緣故，不久當得受佛職位，一生成就阿耨多羅三藐三菩提。若香供養，不久當得無上定香；若華供養，不久當得無上智華；若以珍寶供養法師，不久當得三十七助道法之寶。<p>「善男子！若有菩薩能解了是陀羅尼者，得大利益。何以故？此陀羅尼門，能開示分別一切菩薩諸法寶藏，以是持故，令諸菩薩得無閡辯四適意法。<p>「善男子！日月尊如來為虛空印菩薩說陀羅尼門已，爾時大地亦六種震動，亦有無量微妙光明，遍照十方無量無邊諸佛世界，見諸佛剎，地平如掌。<p>「爾時，會中亦有無量菩薩摩訶薩，悉見十方不可稱計諸佛世尊。是時，十方無量無邊諸菩薩等，各各自於己世界沒，忽然來至栴檀世界，見日月尊佛禮拜圍繞，供養恭敬尊重讚歎，皆欲聽受是陀羅尼門。<p>「善男子！爾時，彼佛告諸菩薩：『善男子！我今已聽汝等若是一生補處，於十中劫聽入滅定，其餘菩薩應十中劫，從虛空印菩薩摩訶薩，受此陀羅尼門菩薩法藏。隨受持法，得見十方無量世界所有諸佛，因見佛故，心生歡喜得種善根。』爾時，會中有諸菩薩得種種自在師子遊戲者，以種種供具，供養彼佛。作供養已，白佛言：『世尊！是虛空印菩薩摩訶薩，過十中劫成阿耨多羅三藐三菩提，當得轉於無上法輪。』時，佛告曰：『諸善男子！如汝所說。是虛空印菩薩摩訶薩，過十中劫，得成阿耨多羅三藐三菩提，即過其夜，便轉法輪。』爾時，虛空印菩薩摩訶薩成阿耨多羅三藐三菩提已，即過其夜，轉正法輪、不退法輪、無上法輪。爾時，會中無量無邊百千億那由他菩薩，先從虛空印菩薩於十中劫受是陀羅尼門者，得不退轉，有一生補處，當得阿耨多羅三藐三菩提。<p>「『善男子！若有菩薩，不多修學是陀羅尼者，於當來世得過初地上二住位，不退轉於阿耨多羅三藐三菩提，決定得是陀羅尼門。』如是說已，日月尊如來為諸菩薩示現種種神足變化。示現是已，為虛空印菩薩摩訶薩示現那羅延三昧：『汝得是定，便當得受金剛之身。』復為示現一切莊嚴三昧光明：『善男子！汝雖未轉是正法輪，夢為諸菩薩說此陀羅尼門。汝於爾時，便為已得如來身分三十二相、八十種好，亦當放此一切莊嚴三昧光明，遍照無量一切世界，復於光中得見無量無邊諸佛。』復為示現金剛場三昧，以三昧力故，雖未坐道場菩提樹下、未轉法輪，已能為諸菩薩說微妙法。復為示現輪鬚三昧，以三昧力故，尋轉法輪，轉法輪時，有無量無邊百千億那由他菩薩當得畢定。<p>「爾時，虛空印菩薩摩訶薩聞說是已，尋即自知當轉法輪，歡喜踊躍，與無量菩薩共供養佛。作供養已，各各自入諸樓觀中。爾時，彼佛即於其夜入無餘涅槃。時諸菩薩過其夜已，供養舍利。既供養已，各各還入寶樓觀中。他方菩薩各各自還本佛世界。一生菩薩於十中劫入滅盡定，其餘菩薩因虛空印說妙法故，滿十中劫得種善根。是虛空印菩薩摩訶薩，始於昨夜成阿耨多羅三藐三菩提，即於今日轉正法輪，示現種種神足變化，令百千億那由他無量眾生，於阿耨多羅三藐三菩提不退轉。我今於此說是陀羅尼門時，亦有八十那由他百千菩薩得無生忍，七十二億眾生於阿耨多羅三藐三菩提不退轉，七十二那由他百千菩薩得是解了一切陀羅尼門，無量無邊天與人發阿耨多羅三藐三菩提心。」<p>爾時，會中有菩薩名解脫怨憎，白佛言：「世尊！菩薩摩訶薩成就幾法，能修集是解了一切陀羅尼門？」<p>佛告解脫怨憎菩薩言：「善男子！菩薩成就四法，則能修是陀羅尼門。何等為四？菩薩住是四聖種中，於麁衣、食、臥具、醫藥，常得知足。菩薩成就如是四法，則能修是陀羅尼門。<p>「復次，善男子！菩薩摩訶薩成就五法，則能修是陀羅尼門。何等為五？自持禁戒，所謂愛護解脫戒，成就威儀行；防護戒法心生怖畏如小金剛；受持修學一切諸戒；見破戒者勸令持戒，見邪見者勸令正見，破威儀者勸住威儀，見散心者勸令一心；見有好樂於二乘者，勸令安住阿耨多羅三藐三菩提。菩薩成就如是五法，則能修是陀羅尼門。<p>「復次，善男子！菩薩成就六法，則能修是陀羅尼門。何等為六？自修多聞通達無閡，見寡聞者，勸令多聞；自不慳悋，見慳悋者，勸令安住不慳悋法；自不嫉妬，見嫉妬者，勸令安住不嫉妬法；自不怖他施以無畏，見怖畏者，為作擁護，善言誘喻使得安隱；心不諛諂，無有姧詐；行空三昧。菩薩成就如是六法，則能修是陀羅尼門。<p>「菩薩摩訶薩成就如是相貌法已，於七歲中總略一切陀毘梨章句，晝夜六時頭面恭敬，一心思惟緣身念處，行空三昧，讀誦如是陀毘章句。即於起時，遍念十方一切世界無量諸佛。是菩薩摩訶薩過七歲已，即便得是解了一切陀羅尼門。<p>「菩薩得是陀羅尼門已，便得如是聖清淨眼。得是眼已，見於十方如恒河沙等世界中在在處處，諸佛世尊不取涅槃，亦見示現種種無量神足變化。是菩薩爾時悉見一切無量諸佛無有遺餘，以見佛故即得八萬四千陀羅尼門、七萬二千三昧門、六萬法門。菩薩摩訶薩得是解了一切陀羅尼門已，復於眾生得大慈悲。復有菩薩摩訶薩得是法門已，所有五逆重惡罪等，轉身便得永盡無餘。第三生已，盡一切業得第十住。若無五逆，其餘諸業即於此身永盡無餘，過一生已得第十住，不久便得三十七品及一切智。<p>「善男子！是解了一切陀羅尼門，能大利益諸菩薩摩訶薩。若菩薩常念諸佛法身故，得見種種神足變化，見是化已即得如是無漏歡喜，因歡喜故便成如是神足變化，以神足力則能供養如恒河沙等世界諸佛，得供養已於諸佛所亦聽受妙法，聽受法故即得陀羅尼三昧忍辱，便還來至此佛世界。<p>「善男子！是陀羅尼門能作如是大利益事，損滅惡業、增諸善根。」<p>爾時，有諸菩薩白佛言：「世尊！我等於過去如一恒河沙等諸佛所，聞是陀羅尼門，聞已即得。」復有菩薩作如是言：「我等已於二恒河沙等諸佛所，聞是陀羅尼門，聞已即得。」復有菩薩作如是言：「我等已於三恒河沙等諸佛所，聞是陀羅尼門，聞已即得。」復有菩薩作如是言：「我等已於四恒河沙等諸佛所，聞是陀羅尼門，聞已即得。」復有菩薩作如是言：「我等已於五恒河沙等諸佛所，聞是陀羅尼門，聞已即得。」復有菩薩作如是言：「我等已於六恒河沙等諸佛所，聞是陀羅尼門，聞已即得。」復有菩薩作如是言：「我等已於七恒河沙等諸佛世尊，聞是陀羅尼門，聞已即得。」復有菩薩作如是言：「我等已於八恒河沙等諸佛所，聞是陀羅尼門，聞已即得。」復有菩薩作如是言：「我等已於九恒河沙等諸佛所，聞是陀羅尼門，聞已即得。」<p>爾時，彌勒菩薩摩訶薩白佛言：「世尊！我於往世過十恒河沙等劫時，有大劫名善普遍。於此劫中，是娑婆世界微妙清淨一切莊嚴。爾時，有佛出現於世，號娑羅王如來、應、正遍知、明行足、善逝、世間解、無上士、調御丈夫、天人師、佛、世尊。有無量百千億那由他比丘僧，復有不可計諸菩薩摩訶薩恭敬圍遶。爾時，娑羅王佛為諸大眾說是解了一切陀羅尼門，我於爾時從彼佛所得聞是法，聞已修學，學已即得，增廣具足。如是無量無邊劫中，有不可計阿僧祇佛，我於爾時隨其壽命，以諸菩薩所得種種師子遊戲自在三昧，供養如是無量諸佛。我於爾時便得於此一一佛所，種無量無邊不可稱計阿僧祇善根，種善根已即得無量大功德聚，以是善根故無量諸佛與我授記。以本願故久在生死，以待時故不成阿耨多羅三藐三菩提。世尊！惟願如來，於今與我受佛職位，令得阿耨多羅三藐三菩提。」<p>爾時，佛告彌勒菩薩摩訶薩：「如是，如是！如汝所說。娑羅王佛現在世時，汝已得是解了一切陀羅尼法門。彌勒！汝於過去十大劫中，若欲願成阿耨多羅三藐三菩提者，汝於爾時尋應具足速疾成就阿耨多羅三藐三菩提，入無餘涅槃。彌勒！汝久住生死，以本願故，所以不成，以待時故。彌勒！我今為汝受佛職位。」<p>爾時，世尊觀諸大眾及諸菩薩、比丘、比丘尼、優婆塞、優婆夷、天、龍、夜叉、阿修羅、羅剎、乾闥婆、人、非人等，作是觀已，說是章句：<p>「帶哆浮彌<#sp>檀陀浮彌<#sp>曇摩陀浮彌<#sp>伽帝浮彌<#sp>蜜帝浮彌<#sp>般若浮彌<#sp>毘舍羅闍浮彌<#sp>鉢帝三毘多浮彌<#sp>阿耨差婆浮彌<#sp>阿婆差浮彌<#sp>三摩多博差摩博差浮彌<#sp>闍帝叉❥浮彌<#sp>三扠闍毘扠闍<#sp>波羅扠闍<#sp>毘舍伽達舍婆帝<#sp>毘舍陀帝羅那<#sp>羅伽伽<#sp>三扠舍婆多<p>「毘摩帝揄波醯羅羅伽摩<#sp>阿吒扠羅<#sp>婆舍僧伽摩<#sp>伊帝朱羅失帝彌文陀羅陀呵羅跋帝般若浮多<#sp>阿陀伽彌多娑圖沙槃多<#sp>伊羅耶尼羅耶<#sp>阿呼薩吒<#sp>阿牧陀牧阿他婆帝伽樓婆帝<#sp>帝醯那提<#sp>婆阿迦那摩帝<#sp>婆迦那摩帝三彌帝毘娑婆地<#sp>禕陀婆羅禕陀婆羅<#sp>阿羅多羅<#sp>拘留沙兜樓沙賴摩羅留他多留他<#sp>薩婆他<#sp>薩婆他遮尼留他提呵多多醯頗羅<#sp>婆睺頗羅薩婆頗羅世吒婆提」<p>說是雜十二因緣解脫章句時，有六十那由他諸天見四聖諦。<p>爾時，世尊復說章句：<p>「帶頗嵐<#sp>阿伽頗嵐<#sp>羅羅頗嵐<#sp>阿羅頗嵐尼羅呼羅<#sp>婆婆多驃<#sp>伊曇頗嵐<#sp>尼監頗嵐<#sp>南無陀鹽<#sp>毘浮蛾<#sp>般若遮伽<#sp>阿㝹毘地遮迦<#sp>闍尼遮迦」<p>說是解脫章句時，有一億諸天，發阿耨多羅三藐三菩提心，皆得不退轉。<p>爾時，世尊復說章句：<p>「波拖<#sp>蘇摩都<#sp>阿㝹摩都<#sp>阿拘摩都<#sp>鵄陀婆拘<#sp>摩哆他陀舍羅<#sp>毘簸跛他<#sp>伊呵世鐵多蘇禰摩<#sp>蘇帝廁拏帝（利惠）阿路拘（光明）阿提鬪拏（大默然）」<p>說是解脫章句時，六萬四千諸龍，發阿耨多羅三藐三菩提心，皆得不退轉。<p>爾時，世尊復說章句：<p>「阿叉修䟦叉<#sp>修婆沙波曼陀那<#sp>阿羅住婆伽羅厨<#sp>迦羅茶叉<#sp>悉曇摩帝三曼多<#sp>茤阿叉婆隷<#sp>醯吒迦路摩訶婆隸<#sp>烏闍陀路<#sp>陀羅尼<#sp>醯伽羅叉<#sp>拘陀叉<#sp>拘婆叉<#sp>鞞路布<#sp>毘留波<#sp>目佉<#sp>勢帝嗐哆<#sp>勢帝婆隸阿修路比那<#sp>修路波摩提」<p>說是解脫章句時，十二億夜叉，發阿耨多羅三藐三菩提心，皆得不退轉。<p>爾時，世尊復說章句：<p>「阿挮卑<#sp>梨離<#sp>尼帝挮<#sp>珊帝挮<#sp>伽帝抳<#sp>那迦彌<#sp>阿藍彌<#sp>波嵐彌<#sp>阿陀彌摩陀彌<#sp>摩帝彌<#sp>珊尼阿<#sp>守隸<#sp>陀羅尼<#sp>阿毘舍多<#sp>薩陀<#sp>薩提婆<#sp>薩那伽<#sp>薩夜叉<#sp>薩阿修羅提婆那伽<#sp>尼六帝隸婆羅<#sp>尼六帝羅毘蜜帝般若般梨䟦多末帝<#sp>婆利羅毘伽帝提<#sp>帝波利波羅伽帝提帝羅毘弗婆翅毘闍禰毘薩遮利畔多<#sp>阿毘陀那畔多<#sp>首羅畔陀到羅毘梨耶毘陀毘多毘畔坻<#sp>毘娑婆禰<#sp>末伽文陀毘舍鉢利劍摩<#sp>禰叉波羅呼<#sp>烏呵羅路提羅波都<#sp>阿修羅文陀那伽叉文陀<#sp>夜叉文陀<#sp>羅利文陀<#sp>鞞提<#sp>鞞提彌多卑<#sp>多多卑<#sp>烏拏那咩<#sp>婆佉提<#sp>陀羅尼阿毘舍多提舍首陀尼<#sp>波翅輸提<#sp>耆婆輸陀尼<#sp>波翅波利羯磨<#sp>帝摩帝伽帝趺帝伽那波帝婆羅那拂提闍耶<#sp>遮加輸若陀遮迦<#sp>卑夜」<p>說是解脫章句已，五萬六千阿修羅，發阿耨多羅三藐三菩提心，皆得不退轉。<p>爾時，世尊告無所畏平等地菩薩摩訶薩言：「善男子！諸佛世尊出世甚難，演布是法乃復倍難。是法乃是戒、定、慧、解脫、解脫知見之所熏修。善男子！如是章句能令菩薩威德成就。<p>「善男子！如來本行菩薩道時，以布施、持戒、忍辱、精進、禪定、智慧攝是章句，供養恭敬無量無邊百千萬億諸佛世尊。於諸佛所，或行布施，或修梵行清淨持戒，或勤精進，或修忍辱，或入三昧，或修習慧。種種修集純善淨業，是故我今得無上智。<p>「善男子！我昔於無量阿僧祇億那由他劫，修菩薩道時，身常遠離妄語、兩舌、惡口、綺語，是故我今得是舌相。善男子！以是因緣故，諸佛世尊所說真實無有虛妄。」<p>爾時，世尊示現種種神足變化。作變化已，入遍一切功德三昧。入是三昧已，出廣長舌遍覆面門，從其舌根放六十億光明，其光微妙遍照三千大千世界，地獄、餓鬼、畜生、天、人皆蒙其光。地獄眾生身熾然者，以蒙光故於須臾間得清涼樂。是諸眾生即於其前，各有化佛三十二相、八十種好莊嚴其身。爾時眾生以見佛故皆得快樂，各作是念：「蒙是人恩，令我得樂。」於化佛所心得歡喜，叉手恭敬。<p>爾時，佛告彼諸眾生：「汝今稱南無佛、南無法、南無僧，以是緣故常得快樂。」是諸眾生長跪叉手前受佛教，而作是言：「南無佛！南無法！南無僧！」是諸眾生以是善根因緣故，於此命終，或生天上，或生人中。若有眾生在寒凍地獄，是時尋有柔軟煖風來觸其身，乃至生天、人中亦復如是。餓鬼眾生為飢渴所逼，蒙佛光故，除飢渴惱受於快樂。亦各於前有一化佛，三十二相、八十種好莊嚴其身，以見佛故皆得快樂，各作是念：「蒙是人恩，令我得樂。」於化佛所心得歡喜，叉手恭敬。爾時，世尊令彼眾生得見宿命罪業因緣，尋自悔責，以是善根於中命終生天、人中；畜生眾生亦復如是。<p>爾時，世尊為諸天人，示宿世因緣故，有無量無邊眾生來至佛所，頭面作禮却坐一面聽受妙法。爾時，有不可計諸天及人，發阿耨多羅三藐三菩提心，無數菩薩摩訶薩得陀羅尼三昧忍辱。
。
<juan>悲華經卷第二<p>北涼天竺三藏曇無讖譯<p>大施品第三之一<p>爾時，會中有菩薩摩訶薩名曰寂意，瞻覩如來種種神化已，白佛言：「世尊！何因緣故，其餘諸佛所有世界，清淨微妙種種莊嚴，離於五濁無諸穢惡，其中純有諸大菩薩，成就種種無量功德，受諸快樂，其土乃至無有聲聞、辟支佛名，何況當有二乘之實？今我世尊，何因何緣處斯穢惡不淨世界，命濁、劫濁、眾生濁、見濁、煩惱濁，於是五濁惡世之中，成阿耨多羅三藐三菩提？在四眾中說三乘法？以何緣故，不取如是清淨世界，而不遠離五濁惡世？」<p>佛告寂意菩薩：「善男子！菩薩摩訶薩以本願故取淨妙國，亦以願故取不淨土。何以故？善男子！菩薩摩訶薩成就大悲故，取斯弊惡不淨土耳。是故吾以本願，處此不淨穢惡世界，成阿耨多羅三藐三菩提。善男子！汝今諦聽，善思念之，善受善持，吾今當說。」<p>時諸菩薩受教而聽。<p>佛告寂意菩薩：「善男子！我於往昔過恒河沙等阿僧祇劫，此佛世界名刪提嵐，是時大劫名曰善持。於彼劫中有轉輪聖王名無諍念，主四天下。有一大臣名曰寶海，是梵志種，善知占相。時生一子，有三十二相瓔珞其身，八十種好次第莊嚴，以百福德成就一相，常光一尋，其身圓足如尼拘盧樹，諦觀一相無有厭足。當其生時，有百千諸天來共供養，因為作字號曰寶藏。其後長大，剃除鬚髮法服出家，成阿耨多羅三藐三菩提，還號寶藏如來、應供、正遍知、明行足、善逝、世間解、無上士、調御丈夫、天人師、佛、世尊。即轉法輪，令百千無量億那由他諸眾生等，得生人、天或得解脫。如是利益諸天、人已，與百千億那由他聲聞大眾，恭敬圍遶，次第遊行城邑聚落，漸到一城，名安周羅，即是聖王所治之處。去城不遠有一園林，名曰閻浮。爾時，如來與百千無量億那由他聲聞大眾止頓此林。<p>「時轉輪王聞寶藏佛與百千無量億那由他大聲聞眾，次第遊行至閻浮林。爾時，聖王便作是念：『我今當往至於佛所，禮拜、圍遶、供養、恭敬、尊重、讚歎。』作是念已，即便自以聖王神力，與無量大眾前後圍遶，出安周羅城向閻浮林。既至林外如法下車，步至佛所。到佛所已，頭面禮足，右遶三匝却坐一面。<p>「善男子！爾時，寶藏多陀阿伽度、阿羅呵、三藐三佛陀，即為聖王說於正法，以種種方便示教利喜。說是法已，默然而止。時轉輪王便從坐起，長跪叉手前白佛言：『唯願如來及諸聖眾，於三月中受我供養衣被、飲食、臥具、湯藥。』<p>「善男子！彼時如來默然許之。時王即知佛已許可，頭面作禮，遶佛三匝歡喜而去。時轉輪王告諸小王、大臣、人民及其眷屬，作如是言：『汝等知不？我今已請寶藏如來及其大眾，終竟三月，奉諸所安。自我所用愛重之物，諸供養具、僮使僕從，我今悉捨，以奉施佛及諸聖眾。汝等今者亦當如是捨所重物，諸供養具、僮使僕從，以奉施佛及諸聖眾。』諸人聞已，即便受教，歡喜奉行。<p>「時，主寶臣於閻浮林中以純金為地，於其地上作七寶樓。其樓四門七寶所成，七寶行樹，其樹皆懸寶衣瓔珞，種種真珠、妙好寶蓋及諸寶器以用莊嚴。復有諸香、妙寶、華果以莊挍樹，散種種華，綩綖繒纊以為敷具，懸諸繒幡。聖王金輪於樓觀前懸處虛空去地七尺，令白象寶在如來後持七寶樹，其樹復有真珠繒帛，種種瓔珞以用莊挍，其上復有七寶妙蓋。使玉女寶於如來前，磨牛頭栴檀及黑沈水用散佛上，以摩尼珠寶置於佛前，寶珠、金輪二光微妙，常明遍滿閻浮檀林晝夜無異。寶藏如來常身光明微妙清淨，遍滿三千大千世界。以牛頭栴檀為一一聲聞作諸床㯓，一一床邊牛頭栴檀以為机隥。一一座後有白象寶，持七寶樹，種種莊嚴亦如如來。一一座前有玉女寶，磨牛頭栴檀及黑沈水散以供養。於一一聲聞座前，各各安置摩尼寶珠。其園林中作種種伎樂，其園外邊有四兵寶周匝圍遶。<p>「善男子！時轉輪王清旦出城向於佛所，既至林外，如法下車步至佛所。至佛所已，頭面禮足右遶三匝，自行澡水，手自斟酌上妙餚饌佛及大眾。飲食已訖，捨鉢漱口。時轉輪王手執寶扇，以扇如來及一一聲聞。時王千子及八萬四千諸小王等，悉皆供養一一聲聞，如轉輪王供養世尊。尋於食後，有百千無量億那由他眾生入閻浮林，於如來所聽受正法。<p>「爾時，虛空中有百千無量億那由他諸天，散諸天華、作天伎樂以供養佛，是時虛空中有天衣、瓔珞、種種寶蓋而自迴轉。復有四萬青衣夜叉，於栴檀林取牛頭栴檀，為佛大眾然火熟食。時轉輪王其夜於佛及大眾前，然百千無量億那由他燈。<p>「善男子！時轉輪王頂戴一燈，肩荷二燈，左右手中執持四燈，其二膝上各置一燈，兩足趺上亦各一燈，如是竟夜供養如來。佛神力故，身心快樂無有疲極，譬如比丘入第三禪，轉輪聖王所受快樂亦復如是，如是供養終竟三月。時王千子及八萬四千諸小王等，百千無量億那由他眾，亦以妙食供養一一諸聲聞等，亦如聖王所食餚饌，亦滿三月。其玉女寶亦以種種華香供養，如轉輪王供養於佛，等無差別。其餘眾生華香供養，亦如玉女供養聲聞，無有異也。<p>「善男子！時轉輪王過三月已，以主藏寶臣貢上如來閻浮檀金作龍頭瓔，八萬四千上金輪寶，白象紺馬、摩尼珠寶，妙好火珠，主藏臣寶、主四兵寶，諸小王等安周羅城諸小城邑，七寶衣樹、妙寶華聚、種種寶蓋，轉輪聖王所著妙衣，種種華鬘、上妙瓔珞，七寶妙車、種種寶床，七寶頭目挍絡寶網，閻浮金鎖、寶真珠貫，上妙履屣、綩綖茵蓐，微妙机隥、七寶器物、鐘鼓伎樂，寶鈴珂貝、園林幢幡，寶灌燈燭、七寶鳥獸，雜廁妙扇、種種諸藥，如是等物各八萬四千，以用奉施佛及聖眾。作是施已，白佛言：『世尊！我國多事，有諸不及，今我悔過。唯願如來久住此園，復當令我數得往來，禮拜圍遶、恭敬供養、尊重讚歎。』<p>「彼王諸子在佛前坐，一一王子復各請佛及比丘僧，終竟三月奉諸所安，唯願許可。爾時，如來默然許之。時轉輪王已知如來受諸子請，頭面禮佛及比丘僧，右遶三匝歡喜而去。<p>「善男子！時王千子第一太子名曰不眴，終竟三月供養如來及比丘僧，奉諸所安一如聖王。時轉輪王日至佛所，瞻覩尊顏及比丘僧，聽受妙法。<p>「善男子！爾時大臣寶海梵志，周遍到於閻浮提內，男子女人、童男童女一切人所，乞求所須。爾時，梵志先要施主：『汝今若能歸依三寶，發阿耨多羅三藐三菩提心者，然後乃當受汝所施。』時閻浮提一切眾生，其中乃至無有一人不從梵志受三歸依，發阿耨多羅三藐三菩提心者。既令諸人受教誡已，即便受其所施之物。<p>「爾時，梵志令百千億無量眾生住三福處，及發阿耨多羅三藐三菩提心。太子不眴供養如來及比丘僧，竟三月已，所奉噠嚫，八萬四千金龍頭瓔，唯無聖王金輪白象、紺馬玉女，藏臣主兵、摩尼寶珠，其餘所有金輪象馬、妙好火珠，童男童女、七寶衣樹，七寶華聚、種種寶蓋，微妙衣服、種種華鬘，上好瓔珞、七寶妙車，種種寶床、七寶頭目，挍絡寶網、閻浮金鎖，寶真珠貫、上妙履屣，綩綖茵蓐、微妙机隥，七寶器物、鐘皷伎樂，寶鈴珂貝、園林幢幡，寶灌燈燭、七寶鳥獸，雜廁妙扇、種種諸藥，如是等物，各八萬四千，以奉獻佛及比丘僧。作是施已，白佛言：『世尊！所有不及，今日悔過。』<p>「時第二王子名曰尼摩，終竟三月，供養如來及比丘僧，如不眴太子所奉噠嚫，如上所說。第三王子名曰王眾，第四王子名能加羅，第五王子名無所畏，第六王子名曰虛空，第七王子名曰善臂，第八王子名曰泯圖，第九王子名曰蜜蘇，第十王子名曰濡心，十一王子名瞢伽奴，十二王子名摩樗滿，十三王子名摩奴摸，十四王子名摩嗟麤滿，十五王子名摩闍奴，十六王子名曰無垢，十七王子名阿闍滿，十八王子名曰無缺，十九王子名曰義雲，二十王子名曰因陀羅，二十一名尼婆盧，二十二名尼伽珠，二十三名曰月念，二十四名曰日念，二十五名曰王念，二十六名金剛念，二十七名忍辱念，二十八名曰住念，二十九名曰遠念，三十名曰寶念，三十一名羅睺，三十二名羅睺力，三十三名羅睺質多羅，三十四名羅摩質多羅，三十五名曰國財，三十六名曰欲轉，三十七名蘭陀滿，三十八名羅剎盧蘇，三十九名羅耶輸，四十名炎摩，四十一名夜婆滿，四十二名夜闍盧，四十三名夜磨區，四十四名夜墮珠，四十五名夜頗奴，四十六名夜娑奴，四十七名南摩珠帝，四十八名阿藍遮奴，如是等聖王千子，各各三月，供養如來及比丘僧，一切所須衣服、飲食、臥具、醫藥，亦復皆如第一太子，所奉噠嚫種種之物，亦復各各八萬四千。因其所施各各發心，或願忉利天王，或求梵王，或求魔王，或求轉輪聖王，或願大富，或求聲聞，是諸王子，其中乃至尚無一人求於緣覺，況求大乘。時轉輪王因布施故，而復還求轉輪王位。是時聖王及其千子，如是供養滿二百五十歲，各各向佛及比丘僧悔諸不及。<p>「善男子！時寶海梵志尋往佛所，而白佛言：『唯願如來及比丘僧，滿七歲中受我供養衣服、飲食、臥具、醫藥。』爾時，如來默然許可，受梵志請。善男子！爾時梵志供養如來及比丘僧所須之物，亦如聖王之所供養。善男子！寶海梵志復於後時作如是念：『我今已令百千億那由他眾生，發阿耨多羅三藐三菩提心，然我不知轉輪聖王所願何等，為願人王？天王？聲聞？緣覺？為求阿耨多羅三藐三菩提？若我來世必成阿耨多羅三藐三菩提，度未度者；解未解者；未離生老病死憂悲苦惱，悉令得離；未滅度者，令得滅度。定如是者，我於夜臥，當有諸天魔梵、諸龍及夜叉等，諸佛世尊、聲聞沙門、婆羅門等，為我現夢說此聖王之所志求，為求人王？為求天王？為求聲聞、辟支佛乘、阿耨多羅三藐三菩提耶？』<p>「善男子！時寶海梵志於睡眠中見有光明，因此光故，即見十方如恒河沙等諸世界中在在處處諸佛世尊。彼諸世尊各各遙以微妙好華，與此梵志。其華臺中見日輪像，於日輪上各各悉有七寶妙蓋，一一日輪各各皆出六十億光，是諸光明皆悉來入梵志口中。自見其身滿千由旬，淨無垢穢，譬如明鏡。見其腹內有六十億那由他百千菩薩，在蓮華上結加趺坐三昧正受。復見日鬘圍遶其身，於諸華中出諸伎樂，踰於天樂。善男子！爾時梵志又見其王血污其身，四方馳走，面首似猪，噉種種蟲。既噉蟲已，坐伊蘭樹下，有無量眾生來食其身，唯有骨鎖。捨骨鎖已，數數受身，亦復如是。於是復見諸王子等，或作猪面，或作象面，或水牛面，或師子面，或狐狼豹面，或獼猴面，以血污身，亦各皆噉無量眾生，坐伊蘭樹下，復有無量眾生來食其身，乃至骨鎖，離骨鎖已，數數受身，亦復如是。或見王子須曼那華以作瓔珞，載小弊車駕以水牛，從不正道南向馳走。復見四天大王、釋提桓因、大梵天王來至其所，告梵志言：『汝今四邊所有蓮華，應先取一華與轉輪王。一一王子各與一華，其餘諸華與諸小王，次與汝子并及餘人。』梵志得聞如是語已，即如其言，悉取賦之。如是夢已忽然而寤，從臥起坐，憶念夢中所見諸事，尋時得知轉輪聖王所願卑下，愛樂生死，貪著世樂。我今復知：『諸王子中或有所願卑小下劣，以諸王子有發心求聲聞乘者故，我夢見須曼那華以作瓔珞，載水牛車於不正道南向馳走。我何緣故，昨夜夢中見大光明，及見十方無量世界，在在處處諸佛世尊，以我先教閻浮提內無量眾生，悉令安住三福處故。是故於夢得見光明，及見十方無量世界，在在處處諸佛世尊，以我教勅閻浮提內一切眾生，發阿耨多羅三藐三菩提心。請寶藏佛及比丘僧，足滿七歲奉諸所安，是以夢中見十方諸佛與我蓮華。以我發阿耨多羅三藐三菩提心故，是以夢見十方諸佛與我寶蓋。如我所見蓮華臺中見日輪像，有無量光明入我口中，及見大身滿千由旬，七寶蓋上以日為飾，及見腹中有六十億百千菩薩，在蓮華上結加趺坐，三昧正受。時梵天王所可教勅賦諸蓮華，如是等夢非我所解，唯有如來乃能解之，我今當往至世尊所，問其所以。何因緣故見是諸事？』<p>「善男子！爾時，寶海梵志過夜清旦，即至佛所，飲食以辦，自行澡水，手自斟酌上妙餚饌。食已行水収舉鉢訖，即於一面坐卑小床，欲聽妙法。爾時，聖王及其千子無量無邊百千大眾，出安周羅城恭敬圍遶向閻浮園，到園外已，如法下車步至佛所，頭面禮佛及比丘僧，在佛前坐為欲聽法。爾時，梵志如夢中所見具向佛說。<p>「佛告梵志：『汝夢所見有大光明，十方無量如恒河沙等諸世界中，在在處處諸佛世尊與汝蓮華，於華臺中有日輪像，大光入口，以汝先於二百五十年中，教閻浮提內無量眾生，令住三福處，復令無量眾生發阿耨多羅三藐三菩提心。於今復作如是大施，供養如來及比丘僧，以是故十方諸佛授汝阿耨多羅三藐三菩提記，十方如恒河沙等諸佛世尊現在說法，與汝蓮華，銀莖金葉，琉璃為鬚，馬瑙為䩸，蓮華臺中有日輪像，如是等事皆是汝之受記相貌。梵志！汝夢所見十方如恒河沙等諸世界中，在在處處諸佛世尊現在說法，彼諸世尊所可與汝七寶妙蓋，蓋上莊飾至梵天者，汝於來世，當於夜分成阿耨多羅三藐三菩提，即於其夜有大名稱，遍滿十方如恒河沙等諸世界中上至梵天，當得無見頂相無能過者，即是汝之成道初相。汝夢見大身又見日鬘而自圍遶者，汝於來世成阿耨多羅三藐三菩提已，汝先所可於閻浮提內教無量眾生，令發阿耨多羅三藐三菩提心者，亦當同時於十方如微塵等世界之中，成阿耨多羅三藐三菩提，亦皆各各發此讚言：「我於往昔為寶海梵志之所勸化，發阿耨多羅三藐三菩提心，是故我等今日，悉成阿耨多羅三藐三菩提。某甲世尊，即是我之真善知識。」爾時，諸佛各各自遣諸大菩薩，為供養汝故。諸菩薩等，以先所得己佛世界種種自在師子遊戲神足變化而以供養。爾時諸菩薩種種供養已，於彼聽法，得陀羅尼三昧忍辱。是諸菩薩聽受法已各還本土，向佛世尊稱說汝國所有諸事。梵志！如是夢事，皆是汝之成道相貌。梵志！汝所夢見於其腹內有無量億諸大菩薩，在蓮華上結加趺坐三昧正受者，汝於來世成阿耨多羅三藐三菩提已，復當勸化無量億萬百千眾生，令不退於阿耨多羅三藐三菩提。汝入無上般涅槃已，其後未來之世，當有十方世界無量諸佛法王世尊，亦當稱汝名字作如是言：「過去微塵數等大劫有某甲佛，是佛世尊勸化我等，安住於阿耨多羅三藐三菩提令不退轉，是故我等今成阿耨多羅三藐三菩提作正法王。」梵志！如是等夢皆是汝之成道相貌。<p>「『梵志！汝夢所見人形猪面，乃至獼猴面，以血污身，噉種種蟲已，坐伊蘭樹下，無量眾生唼食其身乃至骨瑣，離骨瑣已數數受身者，有諸癡人住三福處，所謂布施、調伏、善攝身口。如是人等，當生魔天，有退沒苦；若生人中，受生老病死憂悲苦惱、愛別離苦、怨憎會苦、所求不得苦；生餓鬼中，受飢渴苦；生畜生中，無明黑闇有斷頭苦；生地獄中，受種種苦。欲得不離如是諸苦，是故安住修三福處。願求天王、轉輪聖王，或欲主領一四天下，乃至主領四四天下，如是癡人食一切眾生，是眾生等復當還食如是癡人。如是展轉，行於生死不可得量。梵志！如是夢者，即是久受生死之相貌也。梵志！汝夢所見有諸人等，須曼那華以作瓔珞，載小弊車駕以水牛，於不正道南向馳走。梵志！即是安住於三福事，能自調伏令得寂靜，向聲聞乘者之相貌也。』<p>「善男子！爾時寶海梵志白轉輪王言：『大王當知，人身難得。王今已得成就無難，諸佛世尊出世甚難，過優曇華，調善欲心及作善願，乃復甚難。大王！今者若願天人，即是苦本。若欲得主一四天下及二三四，亦是苦本，輪轉生死。大王！若生人、天，皆是無常無決定相，猶如疾風，其人貪著樂於五欲，心不厭足，猶如小兒見水中月。若有願求在天人中受放逸樂，其人數數墮於地獄受無量苦；若生人中，受愛別離苦、怨憎會苦；若生天上有退沒苦，當復數數有受胎苦，復有種種互相食噉奪命之苦。癡如嬰兒心不知厭。何以故？離善知識故，不作善願故，不行精進故，應得者不得故，應解者不解故，應證者不證故，癡如嬰兒無所識別。唯菩提心能離諸苦，無有遺餘而反生厭；世間生死，數數受苦，而更甘樂，遂令諸苦轉復增長。大王！今當思惟生死有如是等種種諸苦。大王！今者已供養佛，已種善根，是故於三寶中應生深信。大王當知，先所供養佛世尊者，即是來世大富之因；愛護禁戒，即是來世人天中因；今者聽法，即是來世智慧因也。大王！今者已得成就如是等事，應發阿耨多羅三藐三菩提心。』<p>「時，王答言梵志：『我今不用如是菩提，我心今者愛樂生死。以是緣故，布施、持戒、聽受妙法。梵志！無上菩提甚深難得。』<p>「是時，梵志復白大王：『是道清淨，應當一心具足願求。是道無濁，心清淨故。是道正直，無諂曲故。是道鮮白，離煩惱故。是道廣大，無障閡故。是道含受，多思惟故。是道無畏，不行諸惡故。是道大富，行檀波羅蜜故。是道清淨，行尸羅波羅蜜故。是道無我，行羼提波羅蜜故。是道不住，行毘梨耶波羅蜜故。是道不亂，行禪波羅蜜故。是道善擇，行般若波羅蜜故。是道乃是真實智慧之所至處，行大慈故。是道不退，行大悲故。是道歡喜，行大喜故。是道堅牢，行大捨故。是道無刺棘，常遠離欲恚惱覺故。是道安隱，心無障閡故。是道無賊，分別色、聲、香、味、觸故。是道壞魔，善分別陰、入、界故。是道離魔，斷諸結故。是道妙勝，離聲聞、緣覺所思惟故。是道遍滿，一切諸佛所受持故。是道珍寶，一切智慧故。是道明淨，智慧光明無障閡故。是道善說，為善知識之所護故。是道平等，斷愛憎故。是道無塵，離恚穢忿怒故。是道善趣，離一切不善故。大王！是道如是，能到安樂之處乃至涅槃，是故應發阿耨多羅三藐三菩提心。』<p>「爾時，轉輪聖王答大臣言：『梵志！今者如來出現於世，壽八萬歲。其命有限，不能悉與一切眾生斷諸惡業、令種善根。種善根已安置聖果，或得陀羅尼三昧忍辱，或得菩薩勝妙善根，諸佛授記得阿耨多羅三藐三菩提。或少善根，於天人中受諸快樂，是諸眾生各各自受善不善報。梵志！於眾生中乃至一人無善根者，如來不能說斷苦法。如來世尊雖為福田，若無善根，不能令斷諸苦惱法。梵志！我今發阿耨多羅三藐三菩提心，我行菩薩道時修集大乘，入於不可思議法門，教化眾生而作佛事，終不願於五濁之世穢惡國土發菩提心。我今行菩薩道，願成阿耨多羅三藐三菩提時，世界眾生無諸苦惱。若我得如是佛剎者，爾乃當成阿耨多羅三藐三菩提。』<p>「善男子！爾時，寶藏多陀阿伽度、阿羅呵、三藐三佛陀即入三昧，其三昧名見種種莊嚴。入三昧已，作神足變化放大光明，以三昧力故，現十方世界一一方面各千佛剎，微塵數等諸佛世界種種莊嚴，或有世界佛已涅槃；或有世界佛始涅槃；或有世界其中菩薩始坐道場，菩提樹下降伏魔怨；或有世界佛始成道便轉法輪；或有世界佛久成道方轉法輪；或有世界純諸菩薩摩訶薩等遍滿其國，無有聲聞、緣覺之名；或有世界佛說聲聞、辟支佛乘；或有世界無佛、菩薩、聲聞、緣覺；或有世界五濁弊惡；或有世界清淨微妙無諸濁惡；或有世界卑陋不淨；或有世界嚴淨妙好；或有世界壽命無量；或有世界壽命短促；或有世界有大火災；或有世界有大水災；或有世界有大風災；或有世界劫始欲成；或有世界成就以竟。有如是等無量世界，微妙光明悉皆遍照，令得顯現。<p>「爾時，大眾悉見如是等無量清淨諸佛世界種種莊嚴。時，寶海梵志白轉輪王：『大王！今者已得見此諸佛世界種種莊嚴，是故今應發阿耨多羅三藐三菩提心，隨意欲求何等佛土。』<p>「善男子！時轉輪王向佛叉手，而白佛言：『世尊！諸菩薩等以何業故，取清淨世界？以何業故，取不淨世界？以何業故，壽命無量？以何業故，壽命短促？』佛告聖王：『大王當知，諸菩薩等以願力故，取清淨土、離五濁惡。復有菩薩以願力故，求五濁惡。』爾時，聖王前白佛言：『世尊！我今還城，於閑靜處專心思惟，當作誓願。如我所見佛土相貌，離五濁惡，願求清淨莊嚴世界。』佛告聖王：『宜知是時。』善男子！時轉輪王頭面禮佛及比丘僧，右遶三匝，即退而去。便還入城到所住處，自宮殿中在一屏處，一心端坐思惟修集種種莊嚴己佛世界。<p>「善男子！時寶海梵志，次白太子不眴：『善男子！汝今亦當發於阿耨多羅三藐三菩提心，如汝所行三福處者，所謂布施、調伏、善攝身口，及餘所行清淨善業，盡應和合迴向阿耨多羅三藐三菩提。』爾時，太子作如是言：『我今先應還至宮殿，在一屏處端坐思惟。若我必能發阿耨多羅三藐三菩提心者，我當還來至於佛所，當於佛前畢定發心，願取種種淨妙佛土。』爾時，太子頭面禮佛及比丘僧，右遶三匝，即還而去。至本宮殿，在一屏處一心端坐，思惟修集種種莊嚴己佛世界。<p>「善男子！爾時，梵志復白第二王子，作如是言：『善男子！汝今當發阿耨多羅三藐三菩提心。』如是聖王千子，皆悉教化令發阿耨多羅三藐三菩提心。爾時，梵志復教化八萬四千諸小王等，及餘九萬二千億眾生，令發阿耨多羅三藐三菩提心。一切大眾皆作是言：『梵志！我等今當各各還至所住之處，在一靜處一心端坐，思惟修集種種莊嚴己佛世界。』如是大眾一心寂靜於七歲中，各各於己本所住處，一心端坐，思惟修集種種莊嚴己佛世界。<p>「善男子！寶海梵志復於後時作如是念：『今我教化無量百千億那由他眾生，令發阿耨多羅三藐三菩提心。我今已請佛及大眾，於七歲中奉諸所安。若我當來必成阿耨多羅三藐三菩提，所願成就者，我當勸喻天、龍、鬼神、阿修羅、乾闥婆、緊那羅、摩睺羅伽、夜叉、羅剎、拘辦荼等，令其供養如是大眾。』善男子！爾時，梵志即念毘沙門天王。<p>「善男子！爾時天王即知梵志心之所念，與百千億無量夜叉，恭敬圍遶至梵志所，尋於其夜在梵志前，作如是言：『梵志！欲何教勅？』梵志問言：『汝是誰耶？』毘沙門言：『梵志！汝頗曾聞毘沙門王不？即我身是。欲何所勅？』時梵志言：『善來，大王！我今供養如是大眾，汝可助我共供養之。』毘沙門王言：『敬如所勅，隨意所須。』梵志復言：『大王！若能隨我意者，令諸夜叉發阿耨多羅三藐三菩提心，復當宣告諸夜叉等，欲得福者、欲得阿耨多羅三藐三菩提者，可度大海，日日往取牛頭栴檀及以沈水，并諸餘香、種種諸華，持來至此，亦當如我日日供養佛及眾僧。』爾時，天王聞是語已，還至住處，擊鼓集會夜叉羅剎，唱如是言：『卿等知不？此閻浮提有轉輪聖王名無諍念，有梵志名曰寶海，即是聖王之大臣也。終竟七歲請佛及僧奉諸所安。卿等！於此福德應生隨喜，生隨喜已，以是善根，發心迴向阿耨多羅三藐三菩提。』<p>「善男子！爾時，有百千無量億那由他夜叉等，叉手合掌作如是言：『若寶海梵志，於七歲中供養如來及比丘僧，奉諸所安，善根福報，我等隨喜。以是隨喜善根故，令我等成阿耨多羅三藐三菩提。』爾時，天王復作是言：『卿等諦聽！欲得福德及善根者，便可日日渡於大海，為彼梵志，取牛頭栴檀及以沈水，熟食飯佛及比丘僧。』時有九萬二千夜叉同時發言：『天王！我等今者於七歲中，常當取是牛頭栴檀及以沈水，與彼梵志，熟食飯佛及比丘僧。』復有四萬六千夜叉，亦同聲言：『我等當取微妙諸香，與彼梵志，供養如來及比丘僧。』復有五萬二千諸夜叉等，亦各同聲作如是言：『我等當取種種妙華，與彼梵志，供養如來及比丘僧。』復有二萬諸夜叉等，亦同聲言：『我等當取諸味之精，與彼梵志，調和飲食，以供養佛及比丘僧。』爾時，復有七萬夜叉亦同聲言：『我等當往與作飲食，供養如來及比丘僧。』<p>「善男子！爾時梵志復作是念：『次當勸喻毘樓勒叉天王、毘樓羅叉天王、提頭賴吒天王。』作是念已，爾時三王即知其念，往梵志所，乃至還所住處，毘樓勒叉與百千億那由他拘辦荼等，毘樓羅叉天王與百千無量億那由他諸龍，提頭賴吒與百千無量億那由他諸乾闥婆，乃至發阿耨多羅三藐三菩提心亦如是。<p>「善男子！爾時，梵志即復念於第二天下四天大王，彼四天王以佛力故，至梵志所，作如是言：『梵志！今者欲何所勅？』梵志答言：『我今勸汝與諸眷屬，發阿耨多羅三藐三菩提心。』四天王言：『敬如所勅。』即各還至所住之處，與諸眷屬悉共發於阿耨多羅三藐三菩提心。如是乃至三千大千世界百億毘沙門王，發阿耨多羅三藐三菩提心。百億毘樓勒叉天王、百億毘樓羅叉、百億提頭賴吒，各各自與所有眷屬，亦復如是發阿耨多羅三藐三菩提心。<p>「善男子！爾時，梵志復作是念：『若我未來必成阿耨多羅三藐三菩提，所願成就得己利者，當令一切諸天皆使得此福德之分，亦勸使發阿耨多羅三藐三菩提心。若我來世以是善根，必成阿耨多羅三藐三菩提者，忉利天王當來至此與我相見；夜摩天子、兜術天子、化樂天子、他化自在天子，亦當來此與我相見。』<p>「善男子！爾時梵志作是念已，忉利天王、夜摩天王、兜術天王、化樂天王、他化自在天王，悉皆來此，與梵志相見作如是言：『梵志！今者欲何所勅？』梵志答言：『汝是誰也？』時五天王各稱姓名，復言梵志：『欲何所勅？不須在此大會使耶？』<p>「梵志答言：『天王當知，汝等天上所有妙寶臺殿樓閣，有諸寶樹及諸衣樹、香樹、華樹、果蓏之樹，天衣天座綩綖茵蓐，上妙寶器及以瓔珞，天幢天蓋諸繒幡等種種莊嚴，諸天所有種種伎樂。汝等可以如此之物，種種莊嚴此閻浮園，供養於佛及比丘僧。』時五天王作如是言：『敬如所勅。』時諸天王各各還至所住之處。忉利天王告毘樓勒天子，夜摩天王告阿荼滿天子，兜術天王告路醯天子，化樂天王告拘陀羅天子，他化自在天王告難陀天子，各作是言：『卿今當下閻浮提界，以此所有種種，莊嚴彼閻浮園，懸諸瓔珞，敷種種座，如諸天王種種莊嚴，為如來故作寶高樓，當使如此忉利天上所有寶樓。』是諸天子聞是教已，即下來至閻浮提中，尋於其夜，種種莊嚴是閻浮園，以諸寶樹乃至天幡而莊挍之，為如來故作七寶樓，如忉利天所有寶樓。是五天子持諸寶物，種種莊嚴閻浮提園已，尋還天上各白其王：『大王當知，我等已往莊挍彼園，所有之物如此無異，為如來故作七寶樓，如忉利天所有寶樓，等無差別。』<p>「善男子！時忉利天王、夜摩天王、兜術天王、化樂天王、他化自在天王，即便來至閻浮提中，到梵志所，作如是言：『梵志！我今已為佛及眾僧，莊挍此園，更何所勅？願便說之。』梵志答言：『汝等各各自於境界，有自在力可集諸天，汝持我言：「閻浮提內有大梵志名曰寶海，於七歲中請佛世尊及無量僧奉諸所安。卿等今者於此福德應生隨喜，生隨喜已，發心迴向阿耨多羅三藐三菩提，是故應往佛所，見佛世尊及比丘僧，供養所須，聽受妙法。」』時五天王，從梵志所聞是言已，各各自還至所住處。<p>「爾時，忉利天王釋提桓因，即集諸天而告之曰：『卿等當知，閻浮提內有轉輪聖王名無諍念，有大梵志名曰寶海，即其聖王之大臣也，請佛世尊及無量億僧，終竟七歲奉諸所安，我已先為佛比丘僧，取諸寶物種種莊嚴彼閻浮園。卿等以是善根因緣，生隨喜心，生隨喜已，發心迴向阿耨多羅三藐三菩提，亦令梵志得如所願。』善男子！爾時，百千無量億那由他忉利天子，恭敬叉手，作如是言：『我等今者於是善根生隨喜心，以是隨喜故，令我等一切得成阿耨多羅三藐三菩提。』<p>「夜摩天王、兜術天王、化樂天王、他化自在天王，如是等各集諸天而告之曰：『卿等當知，閻浮提內有轉輪聖王名無諍念，有大梵志名曰寶海，即其聖王之大臣也，請佛世尊及無量億僧，終竟七歲奉諸所安，我已先為佛比丘僧，取諸寶物種種莊挍彼閻浮園，卿等以是善根因緣故，應生隨喜，生隨喜已，發心迴向阿耨多羅三藐三菩提，當令梵志得如所願。』善男子！爾時，四天各有百千無量億那由他天子，恭敬叉手，作如是言：『我等今者，於是善根，生隨喜心，以是隨喜故，令我等一切皆得成阿耨多羅三藐三菩提。』<p>「爾時，五王各各告言：『卿等！今當至閻浮提，見寶藏佛及比丘僧，禮拜、圍遶、恭敬、供養、尊重、讚歎。』<p>「善男子！時五天王各各於夜，一一將諸天子、天女、童男、童女，及餘眷屬百千億那由他眾，前後圍遶來至佛所，頂禮佛足及比丘僧，從佛聽法至明清旦，遷住虛空，以種種天華、優鉢羅華、鉢頭摩華、拘物頭華、分陀利華、須曼那華、婆尸師華、阿提目多伽占婆伽華、曼陀羅華、摩訶曼陀羅華，以散大會，如雨而下，并鼓天樂而以供養。<p>「善男子！爾時寶海梵志復作是念：『若我當來必成阿耨多羅三藐三菩提，所願成就得己利者，復當教化諸阿修羅，悉令發於阿耨多羅三藐三菩提心。』善男子！爾時，梵志作是念已，有五阿修羅王到梵志所，乃至百千無量億那由他阿修羅男子、女人、童男、童女，如梵志教發阿耨多羅三藐三菩提心，至於佛所，聽受妙法。<p>「善男子！爾時，寶海梵志復作是念：『若我當來必成阿耨多羅三藐三菩提，所願成就得己利者，復當教化天魔波旬，令發阿耨多羅三藐三菩提心。』善男子！時魔波旬，即知梵志心之所念，尋與百千無量億那由他男子、女人、童男、童女，至梵志所敬如教勅，發阿耨多羅三藐三菩提心，乃至聽法亦復如是。」
。
<juan>悲華經卷第三<p>北涼天竺三藏曇無讖譯<p>大施品第三之二<p>佛復告寂意：「善男子！爾時，梵志復作是念：『若我當來成阿耨多羅三藐三菩提，所願成就得己利者，次當教化大梵天王，發阿耨多羅三藐三菩提心。』時梵天王即知梵志心之所念，到梵志所，作如是言：『欲何所勅？』梵志問言：『汝是誰也？』梵王報言：『我是大梵天王。』梵志答言：『善來，天王！可還天上集會諸天，汝持我言：「閻浮提內有大梵志，名曰寶海，於七歲中請佛世尊及無量僧，奉諸所安，卿等今者於此福德應生隨喜，生隨喜已，發心迴向阿耨多羅三藐三菩提。」』爾時，梵王聞是教已，尋還天上聚集諸梵，而告之言：『卿等當知，閻浮提內有轉輪聖王名無諍念，有大梵志名曰寶海，即其聖王之大臣也，請佛世尊及無量僧，終竟七歲奉諸所安。卿等以是善根應生隨喜，生隨喜已，發心迴向阿耨多羅三藐三菩提，當令寶海得如所願。』善男子！爾時，百千無量億那由他諸梵天子，恭敬叉手作如是言：『我等今者，於是善根生隨喜心，以是隨喜故，悉令我等一切皆得成阿耨多羅三藐三菩提。』復更告言：『卿等今當至閻浮提，見寶藏佛及比丘僧，禮拜、圍遶、恭敬、供養、尊重、讚歎。』善男子！時梵天王與百千無量億那由他諸梵天子，前後圍遶來至佛所，頭面禮佛足及比丘僧，聽受妙法。<p>「善男子！爾時，梵志復作是念：『復當教化第二天下忉利天王、夜摩天王、兜術天王、化樂天王、他化自在天王。』以佛力故，即各來至是梵志所，各作是言：『欲何所勅？』梵志問言：『汝是誰也？』各各答言：『我是其餘忉利天王，乃至他化自在天王。』梵志報言：『汝等各還至所住處，汝持我言：「閻浮提內有轉輪王名無諍念，有大梵志名曰寶海，即其聖王之大臣也，終竟七歲供養如來及比丘僧。卿等以是善根應生隨喜，生隨喜已，發心迴向阿耨多羅三藐三菩提。」』忉利天王乃至他化自在天王，聞是語已，各各還至所住之處，即集會諸天而告之言：『卿等當知，閻浮提內有轉輪聖王名無諍念，有大梵志名曰寶海，即其聖王之大臣也，終竟七歲供養如來及比丘僧。卿等以是善根因緣故應生隨喜，生隨喜已，發心迴向阿耨多羅三藐三菩提。』善男子！時諸天眾恭敬叉手，作如是言：『我等今者於是善根生隨喜心，以隨喜故，悉令我等一切皆得成阿耨多羅三藐三菩提。』復更告言：『卿等今者當至佛所，見佛世尊及比丘僧，禮拜、圍遶、恭敬、供養、尊重、讚歎。』<p>「善男子！爾時忉利天王，乃至他化自在天王，各各悉與百千無量億那由他天子、天女、童男、童女，及餘眷屬，前後圍遶來至佛所，頂禮佛足及比丘僧，聽受妙法。第二天下五阿修羅王、天魔波旬、大梵天王亦復如是。第三、第四、第五，乃至三千大千佛之世界，百億忉利天、百億夜摩天、百億兜率天、百億化樂天、百億他化自在天、百億五阿修羅王、百億魔波旬、百億大梵天王，及無量億百千那由他眷屬，悉發阿耨多羅三藐三菩提心，以佛力故，皆共來到此四天下，至於佛所，頭面禮佛及比丘僧，聽受妙法。爾時，大眾悉皆遍滿此間，三千大千世界無空缺處。<p>「善男子！爾時，寶海梵志復作是念：『我今已得教化百億毘沙門天王乃至百億大梵天王，而我今者所有誓願已得自在。』復作是念：『若我來世必成阿耨多羅三藐三菩提，逮得己利所願成就者，願佛世尊為諸大眾，示現種種神足變化，以神力故，令此三千大千世界所有畜生、餓鬼、地獄及世人等，悉皆得離一切苦惱，純受諸樂。各於一一眾生之前，有一化佛勸彼眾生，令發阿耨多羅三藐三菩提心。』<p>「善男子！爾時寶藏如來，尋知寶海心之所念，即時入於無熱三昧。爾時，世尊入是三昧已，示現如是神足變化，一一毛孔放於無量無邊光明，其光微妙，遍照三千大千世界及照地獄，氷凍眾生遇之則溫，熱惱眾生遇之則涼，飢渴眾生遇之則飽，受最妙樂。一一眾生，各於其前有一化佛，三十二相瓔珞其身，八十種好次第莊嚴。彼諸眾生受快樂已，作如是思惟：『我等何緣，得離苦惱，受是妙樂？』爾時，眾生見於化佛，三十二相而自瓔珞，八十種好次第莊嚴，見如是已，各作是言：『蒙是成就大悲者恩，令我得離一切苦惱，受於妙樂。』爾時，眾生以歡喜心瞻仰尊顏。爾時，化佛告諸眾生：『汝等皆應稱南無佛，發阿耨多羅三藐三菩提心，從是已後，更不受苦，常受第一最妙快樂。』彼諸眾生尋作是言：『南無世尊！發阿耨多羅三藐三菩提心。』以此善根斷一切惡，而於其中尋得命終，轉生人中。熱惱眾生，以蒙光故，尋得清涼，離飢渴苦，受諸妙樂，乃至生於人中。如地獄、畜生、餓鬼，人亦如是。其光遍照諸世界已，還遶佛身滿三匝已，從頂上入，是時即有無量無邊人、天、夜叉、阿修羅、乾闥婆、諸龍、羅剎，得不退轉於阿耨多羅三藐三菩提。復有不可計眾生，得陀羅尼三昧忍辱。爾時，閻浮人間無量諸天，為佛世尊及比丘僧，自以天上種種所有，莊挍嚴飾安周城外閻浮之園，如天莊嚴等無差別，是人復作是念：『我等今者當往觀之，并見如來及比丘僧，因聽受法。』<p>「善男子！爾時，日日常有百千無量億那由他男子、女人、童男、童女，來至佛所，頭面禮佛及比丘僧，右遶三匝，恭敬、供養、尊重、讚歎，并欲見此閻浮之園。其園門戶具足二萬，純七寶成，一一門前復敷五百七寶之床，有五百梵志各坐其上。若有眾生欲入是園，此諸梵志輙便勸化，令其畢定歸依三寶，發阿耨多羅三藐三菩提心，然後乃聽入此園中，見於世尊及比丘僧，禮拜、圍遶、恭敬、供養、尊重、讚歎。<p>「善男子！爾時，梵志於七歲中教化不可計天，令其畢定住於阿耨多羅三藐三菩提。復令不可計龍、阿修羅、乾闥婆、羅剎、拘槃、茶毘、舍遮、餓鬼、畜生、地獄及人，畢定住於阿耨多羅三藐三菩提。<p>「善男子！爾時，梵志過七歲已，以八萬四千金輪，惟除天輪，八萬四千白象七寶莊嚴，惟除象寶，乃至八萬四千種種諸樂，如是等物，欲以奉獻佛及眾僧。<p>「爾時，轉輪聖王於七歲中，心無欲欲、無瞋恚欲、無愚癡欲、無憍慢欲、無國土欲、無兒息欲、無玉女欲、無食飲欲、無衣服欲、無華香欲、無車乘欲、無睡眠欲、無想樂欲、無有我欲、無有他欲，如是七歲，乃至無有一欲之心，常坐不臥，無晝夜想、無疲極想、亦復無聲、香、味、觸想。而於其中，常見十方一一方面如萬佛土，微塵數等諸佛世界清淨莊嚴，不見須彌及諸小山大小、鐵圍二山、中間幽冥之處，日月星辰、諸天宮殿。其所見者，惟見清淨莊嚴佛土。見是事已，隨願取之。如轉輪聖王於七歲中得受快樂，見於清淨種種莊嚴諸佛世界，願取上妙清淨佛土。轉輪聖王太子不眴，乃至千子八萬四千諸小王等，及九萬二千億眾生等，各七歲中心無欲欲，乃至無有香、味、觸想，各於靜處入定思惟，亦得見於十方世界一一方面如萬佛土，微塵數等諸佛世界所有莊嚴，不見須彌及諸小山、大小鐵圍、二山中間幽冥之處，日月星辰、諸天宮殿。其所見者，惟見清淨莊嚴佛土。如其所見，隨而取之。如是一切諸大眾等，於七歲中各得修行種種法門，或願清淨佛土，或願不淨佛土。<p>「善男子！爾時梵志過七歲已，持諸七寶，奉獻於佛及比丘僧，向佛合掌前白佛言：『世尊！我已勸化轉輪聖王，發阿耨多羅三藐三菩提心，還至住處靜坐思惟，乃至不聽一人令入。我復勸化其王千子，發阿耨多羅三藐三菩提心，是諸王子亦各還至所住之處，靜坐思惟，乃至不聽一人令入。八萬四千小王、九萬二千億眾生等，亦發阿耨多羅三藐三菩提心，各在靜處，端坐思惟，乃至不聽一人令入。世尊！今當令是轉輪王等，從三昧起來至佛所，及我先所教化令發阿耨多羅三藐三菩提心者，悉令集此佛世尊所，一心端坐受於清淨佛之世界，不退轉於阿耨多羅三藐三菩提，從佛授記已，當取國土及名姓字。』<p>「善男子！爾時，寶藏如來即入三昧王三昧，入是三昧已，於其口中出種種色光，青、黃、赤、白、紫，如轉輪王在定中者，各於其前有化梵王，作如是言：『汝等今者可從定起至於佛所，見佛世尊及比丘僧，禮拜、圍遶、恭敬、供養、尊重、讚歎。汝等當知，寶海梵志於七歲中作法會竟，今佛世尊復當遊行諸餘國土。』時轉輪王等，聞是言已，尋從定起。爾時，諸天在虛空中作諸伎樂，是時聖王即便嚴駕，與其千子、八萬四千諸小王等，九萬二千億人，前後導從出安周羅城向閻浮園，既到園外如法下車，步至佛所，頭面禮佛及比丘僧，却坐一面。<p>「善男子！爾時，梵志白聖王言：『惟願大王，持此寶物，并及大王先於三月，供養如來及比丘僧，種種珍寶八萬四千，安周羅城。如是福德，今應迴向阿耨多羅三藐三菩提。』其王千子、八萬四千諸小王等，九萬二千億人，皆悉教令迴向阿耨多羅三藐三菩提。復作是言：『大王當知，以此布施，不應求於忉利天王、大梵天王。何以故？王今福報所有珍寶，皆是無常、無決定相，猶如疾風，是故應當以此布施所得果報，令心自在，速成阿耨多羅三藐三菩提，度脫無量無邊眾生令入涅槃。』<p>悲華經諸菩薩本授記品第四之一<p>「爾時，寶藏如來復作是念：『如是等無量眾生，已不退轉於阿耨多羅三藐三菩提，我今當與各各授記，并為示現種種佛土。』爾時，世尊即入三昧，其三昧名不失菩提心。以三昧力故，放大光明，遍照無量無邊世界，皆悉令是轉輪聖王，及無量眾生等，見無邊諸佛世界。爾時，十方無量無邊諸餘世界，其中各各有大菩薩，蒙佛光故，以佛力故，各各悉來至於佛所，以己所得神足變化，供養於佛及比丘僧，頭面禮足，右遶三匝，坐於佛前，欲聽如來為諸菩薩受佛記莂。<p>「善男子！爾時，寶海梵志復白聖王：『大王！今可先發誓願取妙佛土。』善男子！爾時聖王聞是語已，即起合掌，長跪向佛，前白佛言：『世尊！我今真實欲得菩提，如我先於三月之中以諸所須，供養於佛及比丘僧，如是善根，我今迴向阿耨多羅三藐三菩提，終不願取不淨佛土。世尊！我先已於七歲之中，端坐思惟種種莊嚴清淨佛土。世尊！我今發願：「令我得成阿耨多羅三藐三菩提，時世界之中無有地獄、畜生、餓鬼。一切眾生命終之後，令不墮於三惡道中。世界眾生皆作金色，人天無別，皆得六通：以宿命通，乃至得知百千萬億那由他劫宿世之事；以清淨天眼，悉見百千億那由他十方世界，亦見其中在在處處現在諸佛說微妙法；以清淨天耳，悉聞百千億那由他十方世界現在諸佛說法之聲；以他心智故，知無量無邊億那由他十方世界眾生之心；以如意通故，於一念中，遍於百千億那由他諸佛世界，周旋往返，令是眾生悉解無我及無我所，皆得不退於阿耨多羅三藐三菩提。願我世界無有女人及其名字，一切眾生，等一化生，壽命無量，除其誓願。無有一切不善之名，世界清淨，無有臭穢，常有諸天微妙之香，皆悉充滿。一切眾生皆悉成就三十二相，而各瓔珞。所有菩薩皆是一生，除其誓願。願我世界所有眾生，於一食頃，以佛力故，遍至無量無邊世界，見現在佛，禮拜、圍遶，以其所得神足變化供養於佛，即於食頃還至本土而常講說佛之法藏，身得大力如那羅延。世界所有莊嚴之事，乃至得天眼者不能盡說。所有眾生皆得四辯，一一菩薩所坐之樹，枝葉遍滿一萬由旬。世界常有淨妙光明，悉令他方無量佛土種種莊嚴而於中現。所有眾生乃至成阿耨多羅三藐三菩提，不行不淨，常為其餘一切諸天、人及非人之所恭敬、供養、尊重，乃至成阿耨多羅三藐三菩提。而於其中常得六根清淨，即於生時得無漏喜受於快樂，自然成就一切善根。尋於生時著新袈裟便得三昧，其三昧名善分別，以三昧力，遍至無量諸佛世界，見現在佛，禮拜、圍遶、恭敬、供養、尊重、讚歎，乃至成阿耨多羅三藐三菩提，於此三昧無有退失。所有菩薩如其所願，各自莊嚴修淨妙土，於七寶樹中悉皆遙見諸佛世界一切眾生，尋於生時得遍至三昧，以三昧力故，常見十方無量無邊諸世界中現在諸佛，乃至成阿耨多羅三藐三菩提終不退失。願令我界所有眾生，皆得宮殿、衣服、瓔珞，種種莊嚴，猶如第六化自在天。世界無有山陵、垖阜、大小鐵圍、須彌、大海，亦無陰蓋，及諸障閡、煩惱之聲，無三惡道八難之名、無有受苦之名，及不苦不樂名。」世尊！我今所願如是。欲得如是嚴淨佛土。世尊！我於來世便當久久行菩薩道，要得成就如是清淨佛土。世尊！我於來世作是希有事已，然後乃成阿耨多羅三藐三菩提。世尊！我成阿耨多羅三藐三菩提時，菩提樹縱廣正等一萬由旬。於此樹下坐道場時，於一念中成阿耨多羅三藐三菩提。成阿耨多羅三藐三菩提已，光明照於無量無邊百千億那由他諸佛世界。令我壽命無量無邊百千億那由他劫，無能知者，除一切智。令我世界無有聲聞、辟支佛乘，所有大眾純諸菩薩，無量無邊無能數者，除一切智。願我成阿耨多羅三藐三菩提已，令十方諸佛稱揚讚歎我之名字。願我成阿耨多羅三藐三菩提已，無量無邊阿僧祇餘佛世界，所有眾生聞我名者，修諸善本，欲生我界，願其捨命之後必定得生，惟除五逆、誹謗聖人、廢壞正法。願我成阿耨多羅三藐三菩提已，其餘無量無邊阿僧祇諸佛世界所有眾生，若發阿耨多羅三藐三菩提，修諸菩提，欲生我界者，臨終之時，我時當與大眾圍遶現其人前，其人見我，即於我所，得心歡喜，以見我故，離諸障閡，即便捨身，來生我界。願我成阿耨多羅三藐三菩提已，諸菩薩摩訶薩所未聞法，欲從我聞者，如其所願，悉令得聞。願我成阿耨多羅三藐三菩提已，其餘無量無邊阿僧祇世界，在在處處諸菩薩等，聞我名者，即得不退轉於阿耨多羅三藐三菩提。得第一忍、第二、第三，有願欲得陀羅尼及諸三昧者，如其所願，必定得之，乃至成阿耨多羅三藐三菩提無有退失。我滅度後，過諸算數劫已，有無量無邊阿僧祇世界，其中菩薩聞我名字，心得淨信，第一歡喜，悉禮拜我，歎未曾有：「是佛世尊為菩薩時，已作佛事，久久乃成阿耨多羅三藐三菩提。」彼諸菩薩得最第一信，心歡喜已，必定當得第一初忍、第二、第三。有願欲得陀羅尼門及諸三昧者，如其所願，悉皆得之，乃至成阿耨多羅三藐三菩提，無有退失。我成阿耨多羅三藐三菩提已，其餘無量無邊阿僧祇世界，有諸女人，聞我名者，即得第一信心歡喜，發阿耨多羅三藐三菩提心，乃至成佛，終不復受女人之身。願我滅度已，雖經無量無邊阿僧祇劫，有無量無邊阿僧祇佛剎，其中女人聞我名者，即得第一信心歡喜，發阿耨多羅三藐三菩提心，乃至成佛，終不復受女人之身。世尊！我之所願，如是佛土，如是眾生。世尊！若世界清淨、眾生如是者，然後乃成阿耨多羅三藐三菩提。』<p>「善男子！爾時，寶藏如來語轉輪王言：『善哉！善哉！大王！今者所願甚深，已取淨土，是中眾生其心亦淨。大王！汝見西方過百千萬億佛土，有世界名尊善無垢，彼界有佛名尊音王如來、應供、正遍知、明行足、善逝、世間解、無上士、調御丈夫、天人師、佛、世尊，今現在為諸菩薩說於正法。彼界無有聲聞、辟支佛名，亦無有說小乘法者，純一大乘清淨無雜。其中眾生等一化生，亦無女人及其名字。彼佛世界所有功德清淨莊嚴，悉如大王所願。無量種種莊嚴佛之世界等無差別，悉已攝取無量無邊調伏眾生。今改汝字為無量清淨。』<p>「爾時，世尊便告無量清淨：『彼尊音王佛，過一中劫當般涅槃。般涅槃已，正法住世滿十中劫。正法滅已，過六十中劫。彼土轉名彌樓光明，當有如來出現於世，號不可思議功德王如來、應供、正遍知、明行足、善逝、世間解、無上士、調御丈夫、天人師、佛、世尊，是佛猶如尊音王如來，世界莊嚴，如尊善無垢等無有異。其佛壽命六十中劫。佛滅度已，正法住世六十中劫。正法滅已，過千中劫，是時世界故名尊善無垢，復有佛出號寶光明如來、應供、正遍知、明行足、善逝、世間解、無上士、調御丈夫、天人師、佛、世尊。世界所有、壽命多少、正法住世，亦如不可思議功德王佛等無有異。正法滅已，是時世界轉名善堅，復有佛出，號寶尊音王如來、應供、正遍知、明行足、善逝、世間解、無上士、調御丈夫、天人師、佛、世尊，世界莊嚴如前無異，佛壽三十五中劫。佛滅度後，正法住世滿七中劫，正法滅已，復有無量無邊諸佛次第出世，所有世界壽命正法悉亦如是。我今皆見如是諸佛始初成道及其滅度，是時世界常住不異無有成敗。大王！如是諸佛悉滅度已，復過一恒河沙等阿僧祇劫，入第二恒河沙等阿僧祇劫，是時世界轉名安樂，汝於是時當得作佛，號無量壽如來、應供、正遍知、明行足、善逝、世間解、無上士、調御丈夫、天人師、佛、世尊。』<p>「是時，聖王聞是語已，前白佛言：『世尊！如是等輩，當成佛者，為在何處？』<p>「佛告大王：『如是菩薩今在此會，其數無量不可稱計，悉從十方餘佛世界而來集此，供養於我，聽受妙法。是諸菩薩，已從過去諸佛授阿耨多羅三藐三菩提記，復從現在十方諸佛授阿耨多羅三藐三菩提記，是故先成阿耨多羅三藐三菩提。大王！是諸菩薩，已曾供養無量無邊百千萬億那由他佛，種諸善根，修集智慧。大王！以是之故，是諸菩薩在於汝前，成阿耨多羅三藐三菩提。』<p>「時轉輪王復白佛言：『世尊！是寶海梵志，乃能勸我及諸眷屬發阿耨多羅三藐三菩提心。是梵志於未來世，為經幾時當成阿耨多羅三藐三菩提？』佛告大王：『是梵志成就大悲故，於未來世師子吼時，汝自知之。』時轉輪王復白佛言：『世尊！若我所願成就如佛所記者，我今頭面禮佛，當令十方如恒河沙等世界六種震動，其中諸佛亦當為我授阿耨多羅三藐三菩提記。』<p>「善男子！爾時，無量淨王作是語已，尋於佛前，頭面著地。爾時，十方如恒河沙等諸佛世界六種震動，是中諸佛即與授記作如是言：『刪提嵐界善持劫中人壽八萬歲，有佛出世號曰寶藏，有轉輪聖王名無量淨，主四天下，三月供養寶藏如來及比丘僧，以是善根故，過一恒河沙等阿僧祇劫已，始入第二恒河沙阿僧祇劫，當得作佛，號無量壽，世界名安樂，常身光照縱廣周匝十方，各如恒河沙等諸佛世界。』<p>「爾時，寶藏如來即為大王說此偈言：「『十方世界，震動大地，及餘山林，如恒沙等。汝今可起，已得授記，為天人尊，勝法調御。』<p>「善男子！爾時，轉輪聖王聞是偈已，心生歡喜，即起合掌，前禮佛足，去佛不遠，復坐聽法。<p>「善男子！爾時寶海梵志，復白聖王第一太子言：『善男子！持此寶物，并及先所於三月中供養如來及比丘僧種種珍寶，如是福德和合集聚，迴向阿耨多羅三藐三菩提。』復作是言：『善男子！以此所施，不應求於忉利天王、大梵天王。何以故？今者所有福報之物，皆是無常、無決定相，猶如疾風。是故應當以是布施所得果報，令心自在，速成阿耨多羅三藐三菩提，度脫無量無邊眾生令入涅槃。』<p>「是時太子聞是語已，答梵志言：『我今觀於地獄眾生多諸苦惱，人天之中或有垢心，以垢心故，數數墮於三惡道中。』復作是念：『是諸眾生以坐親近惡知識故，退失正法墮大闇處，盡諸善根，攝取種種諸邪見等，以覆其心，行於邪道。世尊！今我以大音聲告諸眾生，我之所有一切善根，盡迴向阿耨多羅三藐三菩提。願我行菩薩道時，若有眾生受諸苦惱、恐怖等事，退失正法，墮大闇處，憂愁孤窮、無有救護、無依無舍，若能念我、稱我名字，若其為我天耳所聞、天眼所見，是眾生等，若不得免斯苦惱者，我終不成阿耨多羅三藐三菩提。』復白佛言：『世尊！我今復當為眾生故，發上勝願。世尊！我今若能逮得己利者，願令轉輪聖王，過第一恒沙等阿僧祇劫已，始入第二恒沙等阿僧祇劫，是時世界名曰安樂，大王成佛號無量壽，世界莊嚴眾生清淨，作正法王，是佛世尊於無量劫作佛事已，所作已辦，入無餘涅槃，乃至正法住時，我於其中修菩薩道，即於是時能作佛事；是佛正法於初夜滅，即其後夜，成阿耨多羅三藐三菩提。』復白佛言：『惟願世尊為我授記，今我一心請於十方如恒河沙等現在諸佛，惟願各各為我授記。』<p>「善男子！爾時，寶藏佛尋為授記：『善男子！汝觀天人及三惡道一切眾生，生大悲心，欲斷眾生諸苦惱故，欲斷眾生諸煩惱故，欲令眾生住安樂故。善男子！今當字汝為觀世音。善男子！汝行菩薩道時，已有百千無量億那由他眾生得離苦惱，汝為菩薩時，已能大作佛事。善男子！無量壽佛般涅槃已，第二恒河沙等阿僧祇劫後分，初夜分中，正法滅盡，夜後分中，彼土轉名一切珍寶所成就世界，所有種種莊嚴無量無邊，安樂世界所不及也。善男子！汝於後夜種種莊嚴，在菩提樹下坐金剛座，於一念中間成阿耨多羅三藐三菩提，號遍出一切光明功德山王如來、應供、正遍知、明行足、善逝、世間解、無上士、調御丈夫、天人師、佛、世尊，其佛壽命九十六億那由他百千劫，般涅槃已，正法住世六十三億劫。』<p>「爾時，觀世音前白佛言：『若我所願得成就者，我今頭面敬禮佛時，當令十方如恒河沙等諸世界中現在諸佛，亦復各各為我授記，亦令十方如恒河沙等世界大地及諸山河六種震動，出種種音樂，一切眾生心得離欲。』善男子！爾時，觀世音菩薩尋禮寶藏如來，頭面著地。爾時，十方如恒河沙等世界，六種震動，一切山林悉出種種無量音樂，眾生聞已，即得離欲。其中諸佛皆與授記作如是言：『散提嵐界善持劫中，人壽八萬歲，時有佛出世，號曰寶藏，有轉輪聖王名無量淨，主四天下，其王太子名觀世音。三月供養寶藏如來及比丘僧，以是善根故，於第二恒河沙等阿僧祇劫後分之中，當得作佛，號遍出一切光明功德山王如來，世界名曰一切珍寶所成就也。』<p>「爾時，寶藏如來為觀世音而說偈言：「『大悲功德，今應還起，地六種動，及諸佛界。十方諸佛，已授汝記，當成為佛，故應歡喜。』<p>「善男子！爾時，太子觀世音聞是偈已，心生歡喜，即起合掌，前禮佛足，去佛不遠，復坐聽法。<p>「善男子！爾時，寶海梵志，復白第二王子尼摩言：『善男子！汝今所作福德清淨之業，為一切眾生得一切智故，應迴向阿耨多羅三藐三菩提。』善男子！爾時，王子在佛前坐，叉手白佛言：『世尊！如我先於三月之中，供養如來及比丘僧，并我所有身口意業清淨之行，如此福德，我今盡以迴向阿耨多羅三藐三菩提。不願不淨穢惡世界，令我國土及菩提樹，如觀世音所有世界種種莊嚴寶菩提樹，及成阿耨多羅三藐三菩提。復願遍出功德光明佛始初成道，我當先請轉於法輪，隨其說法所經時節，於其中間行菩薩道。是佛涅槃後，正法滅已，我於其後次第成於阿耨多羅三藐三菩提。我成佛時，所作佛事，世界所有種種莊嚴，般涅槃後正法住世，如是等事悉如彼佛等無有異。』<p>「爾時，佛告第二王子：『善男子！汝今所願最大世界，汝於來世當得如是大世界處，如汝所願。善男子！汝於來世當於如是最大世界成阿耨多羅三藐三菩提，號曰善住珍寶山王如來、應供、正遍知、明行足、善逝、世間解、無上士、調御丈夫、天人師、佛、世尊。善男子！由汝願取大世界故，因字汝為得大勢。』爾時，得大勢前白佛言：『世尊！若我所願成就得己利者，我今敬禮於佛，當令十方如恒河沙等諸佛世界六種震動，雨須曼那華，其中現在諸佛各授我記。』<p>「善男子！爾時，得大勢在於佛前，頭面著地，尋時十方如恒河沙等世界六種震動，天雨須曼那華，其中現在諸佛世尊各與授記。<p>「爾時，寶藏如來為得大勢而說偈言：「『堅力功德，今可還起，大地震動，雨須曼華，十方諸佛，已授汝記，當來得成，人天梵尊。』<p>「善男子！爾時，得大勢聞是偈已，心生歡喜，即起合掌，前禮佛足，去佛不遠，復坐聽法。<p>「善男子！爾時寶海梵志，復白第三王子王眾言：『善男子！今汝所作福德之聚清淨之業，應為一切眾生得一切智故，迴向阿耨多羅三藐三菩提。』善男子！爾時，第三王子在佛前坐，叉手白佛言：『世尊！如我先於三月之中，供養如來及比丘僧，并我所有身口意業清淨之行，如是福德，今我盡以迴向阿耨多羅三藐三菩提。我今所願，不能於是不淨世界成阿耨多羅三藐三菩提，亦復不願速成阿耨多羅三藐三菩提。我行菩薩道時，願令我所化十方無量無邊諸佛世界所有眾生，發阿耨多羅三藐三菩提心，安止於阿耨多羅三藐三菩提心，勸化安止於六波羅蜜者，願令先我悉於十方一一方面，如恒河沙佛剎微塵數等諸佛世界成佛說法，令我爾時以清淨天眼悉遍見之。願我為菩薩時，能作如是無量佛事，我於來世行菩薩道無有齊限，我所教化諸眾生等，令其心淨猶如梵天，如是眾生生我界者，爾乃當成阿耨多羅三藐三菩提，以是等清淨莊嚴佛剎。願令三千大千世界恒河沙等十方佛土，為一佛剎，周匝世界有大寶牆七寶填廁，其牆高大至無色界，真紺琉璃以為其地，無諸塵土石沙穢惡荊蕀之屬，又無惡觸，亦無女人及其名字，一切眾生皆悉化生，不食揣食等，以法喜三昧為食，無有聲聞、辟支佛乘，純諸菩薩，離於貪欲瞋恚愚癡，皆修梵行、悉滿其國。當其生已，鬚髮自落，服三法衣，即於生已，便欲得食，尋有寶器，在右手中，自然而有上妙百味具足在鉢。時諸菩薩作是思惟：「我等不應噉是揣食，我今當持至於十方，供養諸佛及聲聞眾，并貧窮者；有諸餓鬼，受饑渴苦其身熾然，當至其所，而給足之；我等自應修行法喜三昧之食。」作是念已，得菩薩三昧，其三昧名不可思議行。得是三昧已，即得無閡神力，到於無量無邊世界現在佛所，供養諸佛及比丘僧，給施貧窮，下至餓鬼，作是施已，因為說法，尋於食時，周旋往返，還歸本土；衣服珍寶及所須物，供養諸佛，下至餓鬼，亦復如是，然後自用。願令我世界無有八難不善苦惱，亦無受戒、毀戒、懺悔及其名字。願我世界，常有無量種種珍寶以為廁填，珍寶衣樹十方世界，所未曾有，未曾見聞，乃至億歲說其名字猶不能盡。願我世界諸菩薩等，欲見金色隨意得見，欲見銀色亦隨意見，當見銀時不失金相，當見金時不失銀相，頗梨、琉璃、車❥、馬瑙及赤真珠，種種珍寶隨意得見，亦復如是；欲見阿竭琉香、多伽琉香、多摩羅跋栴檀沈水、及赤栴檀、牛頭栴檀，欲見純栴檀者，隨意得見，欲見沈水者，亦隨意見，當見沈水不失栴檀，當見栴檀不失沈水，餘亦如是，種種所願皆得成就。願我世界無有日月，諸菩薩等有大光明，如本所求自然而出，乃至能照百千萬億那由他世界，以光明故無有晝夜，眾華開敷即知晝分，眾華合時便知夜分，世界調適無有寒熱及老病死。若有一生菩薩，於餘方成阿耨多羅三藐三菩提者，即以此身處於他方兜術天宮命終作佛。若我成阿耨多羅三藐三菩提已，不於其界取般涅槃，若般涅槃時處在虛空。諸菩薩等所欲得者自然而有，其世界邊周匝常有百千億那由他自然音樂，此音樂中不出欲想之聲，常出六波羅蜜聲、佛聲、法聲、比丘僧聲、菩薩藏聲、甚深義聲，而諸菩薩於諸音聲隨其所解。<p>「『世尊！我行菩薩道時，如我所見百千億那由他阿僧祇諸佛世界種種莊嚴、種種瓔珞、種種相貌、種種住處、種種所願，令我世界悉皆成就如是等事所有莊嚴，惟除聲聞、辟支佛等，亦復無有五濁之世、三惡道等、須彌諸山、大小鐵圍、土沙、礫石、大海、林木，純有寶樹，過天所有更無餘華，惟有天上曼陀羅華、摩訶曼陀羅華，無諸臭穢，純有妙香，遍滿其國。諸菩薩等皆是一生，無有一人生於餘處，惟除他方當成佛者，處兜術天命終成阿耨多羅三藐三菩提。<p>「『世尊！我行菩薩道時，無有齊限，要當成是微妙果報清淨佛土，一生菩薩充滿其中，是諸菩薩無有一人非我所教，初發阿耨多羅三藐三菩提心，安止六波羅蜜者，如是菩薩，皆是我初教發心，安止六波羅蜜，此散提嵐界，若入我界一切苦惱皆悉休息。<p>「『世尊！我行菩薩道時，要當成就如是等輩希有之事，然後於未來世乃成阿耨多羅三藐三菩提，願菩提樹名曰選擇見善珍寶，縱廣正等萬四天下，香氣光明遍於一十三千大千世界，菩提樹下以種種珍寶為金剛座，縱廣正等五四天下，其座名曰善擇寂滅智香等近，高萬四千由旬，我於此座結加趺坐，於一念中成阿耨多羅三藐三菩提，乃至般涅槃，常於道場菩提樹下，坐金剛座不解不壞，復當化作無量諸佛及菩薩眾，遣在其餘諸佛世界教化眾生，一一化佛，於一食頃為諸眾生說微妙法，即於食頃，令無量無邊眾生悉發阿耨多羅三藐三菩提心，尋發心已，即不退轉阿耨多羅三藐三菩提，如是化佛及菩薩眾，常作如是希有之事。我成阿耨多羅三藐三菩提已，願諸餘世界其中眾生悉見我身，若有眾生眼見我身三十二相、八十種好，悉令必定於阿耨多羅三藐三菩提，乃至涅槃不離見佛。願令我界所有眾生，六情完具無所缺少。若諸菩薩欲見我者，隨其所住，行來坐臥，悉得見之。是諸菩薩尋發心已，即時見我坐於道場菩提樹下，當見我時，先來所有於諸法相疑滯之處，我未為說便得除斷，亦得深解法相之義。願我當來壽命無量無能數者，除一切智，菩薩壽命亦復如是。我一念中成阿耨多羅三藐三菩提已，即一念中有無量菩薩，鬚髮自落，服三法衣，乃至涅槃，於其中間無有一人，長其鬚髮，著俗衣裳，一切皆著沙門之服。』<p>「爾時，佛告第三王子：『善男子！善哉！善哉！汝是純善大丈夫也。聰叡、善解、能作如是甚難大願。所作功德甚深甚深難可思議，微妙智慧之所為也。汝善男子！為眾生故，自發如是尊重之願取妙國土，以是故今號汝為文殊師利。於未來世過二恒河沙等無量無邊阿僧祇劫，入第三無量無邊阿僧祇劫，於此南方有佛世界，名曰清淨無垢寶寘，此散提嵐界亦入其中。彼世界中有種種莊嚴，汝於此中當成阿耨多羅三藐三菩提，號普現如來、應、正遍知、明行足、善逝、世間解、無上士、調御丈夫、天人師、佛、世尊，諸菩薩眾皆悉清淨，汝之所願具足成就，如說而得。善男子！汝行菩薩道時，於無量億諸如來所種諸善根，是故一切眾生以汝為藥，汝心清淨能破煩惱，增諸善根。』<p>「爾時，文殊師利前白佛言：『世尊！若我所願成就，得己利者，惟願十方無量無邊阿僧祇世界，六種震動，其中諸佛現在說法與我受記，亦願一切眾生受歡喜樂，譬如菩薩入第二禪自在遊戲，天雨曼陀羅華，遍滿世界，華中常出佛聲、法聲、比丘僧聲、六波羅蜜、力、無所畏如是等聲。願我敬禮寶藏佛時，即出如是諸相貌等。』作是語已，尋時禮佛，頭面著地，即於是時，十方無量無邊阿僧祇世界六種震動，天於空中雨曼陀羅華，一切眾生受於喜樂，譬如菩薩入第二禪自在遊戲，諸菩薩等是時，惟聞佛聲、法聲、比丘僧聲、六波羅蜜、十力、無畏如是等聲。是時，他方諸菩薩等，見聞是事，怪未曾有，各白其佛言：『何因緣故有是瑞應？』諸佛各告諸菩薩言：『十方諸佛各各廣為文殊師利授阿耨多羅三藐三菩提記故，是其瑞應。』<p>「爾時寶藏如來為文殊師利而說偈言：「『勝意曠大，今可還起，十方諸佛，已授汝記，當於來世，成尊勝道，世界大地，六種震動，眾生滿足，受於快樂。』<p>「善男子！爾時，文殊師利聞是偈已，心生歡喜，即起合掌，前禮佛足，去佛不遠，復坐聽法。
。
<juan>悲華經卷第四<p>北涼天竺三藏曇無讖譯<p>諸菩薩本授記品第四之二<p>「善男子！爾時，寶海梵志白第四王子能伽奴言，乃至發願亦復如是。<p>「爾時，佛告阿伽那言：『善哉！善哉！善男子！汝行菩薩道時，以金剛慧破無量無邊眾生諸煩惱山，大作佛事，然後乃成阿耨多羅三藐三菩提。善男子！是故號汝為金剛智慧光明功德。』爾時，佛告金剛智慧光明功德菩薩：『善男子！汝於來世過一恒河沙等阿僧祇劫，入第二恒河沙等阿僧祇劫，於此東方過十恒河沙等世界中微塵數等世界，有世界名曰不眴。善男子！汝於是中當得作佛，號曰普賢如來、應供、正遍知、明行足、善逝、世間解、無上士、調御丈夫、天人師、佛、世尊。其佛世界所有莊嚴，如汝所願悉皆具足。』<p>「善男子！寶藏如來授金剛智慧光明功德菩薩摩訶薩阿耨多羅三藐三菩提記，時虛空中有無量無邊百千億那由他天，而讚歎言：『善哉！善哉！』雨牛頭栴檀阿伽流香、多伽流香、多摩羅跋并及末香，而以供養。爾時，金剛智慧光明功德菩薩白佛言：『世尊！若我所願成就得己利者，我今敬禮諸佛世尊。惟願十方如恒河沙等世界滿中諸天微妙好香眾生之類，或在地獄、畜生、餓鬼、天上、人中，若聞是香，所有身心苦惱之疾悉得遠離。』如是頭面到地。善男子！爾時，金剛智慧光明功德菩薩作是言已，即頭面禮佛。爾時，十方如恒河沙等世界，周遍悉有微妙之香，眾生聞者皆得遠離身心苦惱。<p>「爾時，寶藏如來即為金剛智慧光明功德菩薩而說偈言：「『金剛慧能破，汝今可還起，十方佛世界，周遍有妙香，與無量眾生，安樂及歡喜，當來得成佛，無上世間解。』<p>「善男子！爾時，金剛智慧光明功德菩薩聞是偈已，其心歡喜，即起合掌，前禮佛足，去佛不遠，復坐聽法。<p>「善男子！爾時，寶海梵志復白第五王子無所畏言，乃至發心亦復如是。爾時，王子答梵志言：『我今所願，不欲於此不淨世界成阿耨多羅三藐三菩提。願成佛時，世界之中無有地獄、畜生、餓鬼，其地純以紺琉璃寶，廣說皆如蓮華世界所有莊嚴。』爾時，無畏王子手持蓮華上寶藏佛，作如是言：『世尊！若我所願成就得己利者，以佛力故，今在佛前，願我當得悉見種種莊嚴三昧。復願天雨種種蓮華大如車輪，遍滿十方如恒河沙世界微塵數等諸佛國土，亦令我等皆遙見之。』<p>「善男子！無畏王子說是言已，以佛力故，尋時即得悉見種種莊嚴三昧，天雨種種無量蓮花大如車輪，遍滿十方如恒河沙等世界微塵等諸佛國土，一切大眾皆得遙見，見是事已，得歡喜樂。爾時，佛告無畏王子：『善男子！乃能作是甚深微妙之大願也，取嚴淨佛土，復能疾得悉見種種莊嚴三昧，願不虛故，天雨如是無量蓮華。』『世尊！若我所願成就得己利者，願此諸華悉住於空，不復墮落。』<p>「時寶藏佛告無畏王子言：『善男子！汝今速疾以諸蓮華印於虛空，是故號汝為虛空印。』爾時，佛告虛空印菩薩：『善男子！汝於來世過一恒河沙等阿僧祇劫，入第二恒河沙等阿僧祇劫，於東南方去此佛土百千萬億恒河沙等世界，彼有世界名曰蓮華，汝於是中當成阿耨多羅三藐三菩提，號蓮華尊如來、應、正遍知、明行足、善逝、世間解、無上士、調御丈夫、天人師、佛、世尊，所有大眾純諸菩薩摩訶薩等，其數無量不可稱計。其佛壽命無量無邊，所願具足悉皆成就。』爾時，虛空印菩薩摩訶薩頭面禮於寶藏如來，即起合掌，去佛不遠，復坐聽法。<p>「爾時，世尊為虛空印而說偈言：「『善男子當知，有人作己利，能斷煩惱結，常令得寂靜，所受持功德，數如恒河沙，世界微塵等，成就而不失。汝於當來世，成就無上道，亦如過去佛，等無有差別。』<p>「善男子！虛空印菩薩聞是偈已，心生歡喜。<p>「善男子！爾時，寶海梵志白第六王子虛空言，乃至發心亦復如是。爾時，王子菴婆羅白佛言：『世尊！我今所願不欲於此不淨世界成阿耨多羅三藐三菩提，略說如虛空印所願。世尊！若我所願成就得己利者，願令十方如恒河沙等世界之中，自然而有七寶妙蓋，在上虛空羅列而住，純金為網，以覆其上，七寶為鈴，垂以莊嚴，其蓋寶鈴，常出佛聲、法聲、比丘僧聲、六波羅蜜及六神通、十力、無畏如是等聲，世界眾生聞者，尋發阿耨多羅三藐三菩提心，已發心者即得不退轉，寶鈴所出佛法僧聲，乃至無所畏聲，悉聞十方世界虛空，以佛力故，乃得自聞。世尊！若我所願成就得己利者，願我今者得知日三昧，以三昧力故，增益一切諸善根本，得三昧已，惟願諸佛與我授阿耨多羅三藐三菩提記。』是時王子說是語已，以佛力故，即得知日三昧。<p>「爾時，世尊讚王子言：『善哉！善哉！善男子！汝所願者甚深甚深，以甚深功德因緣故，尋時十方如恒河沙諸世界中，自然而有七寶妙蓋，於上虛空羅列而住，純金為網，以覆其上，七寶為鈴，悉以莊嚴，其鈴常出佛法僧聲乃至無所畏聲。爾時，有百千億那由他眾生，聞是聲已，尋發阿耨多羅三藐三菩提心，是故號汝為虛空日光明。』爾時，佛告虛空日光明菩薩摩訶薩：『汝於來世當成阿耨多羅三藐三菩提，過一恒河沙阿僧祇劫，入第二恒河沙等阿僧祇劫，東方去此二恒河沙等佛剎，有世界名曰日月，汝於是中當成阿耨多羅三藐三菩提，號法自在豐王如來、應、正遍知、明行足、善逝、世間解、無上士、調御丈夫、天人師、佛、世尊。』爾時，虛空日光明菩薩聞是記已，即禮佛足。<p>「爾時，世尊為虛空日光明而說偈言：「『善男子今起，善哉自調御，以淳淑大悲，於一切眾生，度脫令斷苦，畢竟住彼岸，智慧善分別，令到無上道。』<p>「善男子！爾時，虛空日光明菩薩聞是偈已，其心歡喜，即起合掌，前禮佛足，去佛不遠，復坐聽法。<p>「爾時，寶海梵志復白第七王子善臂言，乃至發心亦復如是。爾時，王子白佛言：『我今所願，不欲於此不淨世界成阿耨多羅三藐三菩提，願我來世所有世界，無有地獄、畜生、餓鬼、女人名字及以胎生、須彌諸山、大小鐵圍、山陵堆阜、石沙穢惡、荊棘惡風、木樹叢林、大海江河、日月晝夜、闇冥臭處，眾生等類無有便利涕唾污垢，身心不受諸不樂事。馬瑙為地無諸塵土，純有百千無量珍寶而莊嚴之，無有諸草，唯有好妙曼陀羅華，種種寶樹以為挍飾。其寶樹下，有妙寶蓋，復有種種寶衣華鬘，諸寶瓔珞香華伎樂，諸寶器物諸寶妙華，以如是等挍飾其樹。世界之中無有晝夜，以華開合而知時節。諸菩薩等在金華中自然出生，既得生已，皆得悉見種種莊嚴三昧，以三昧力故，得見十方如微塵等諸世界中現在諸佛。於此三昧，一念之頃具足六通：以天耳故，悉聞十方如微塵等世界現在諸佛說法音聲；以宿命智，知過去世如一佛土微塵等劫宿世之事；以天眼故，悉見十方諸佛世界種種莊嚴；以他心智故，於一念中，得知如一佛世界微塵數等世界眾生心之所念，乃至成阿耨多羅三藐三菩提，終不失是三昧。清旦之時，四方有風柔軟清淨，吹微妙香及散諸華，以風力故，諸菩薩等從三昧起，三昧起已，即得如是如意通力。以是力故，於一念頃能到十方，一一方面如一佛土微塵數等諸佛世界，供養現在諸佛世尊，請受妙法，即一念中，還至本土無有罣閡。諸菩薩等在曼陀羅華、摩訶曼陀羅華華臺之中，結加趺坐思惟法門，所謂欲得見我所在方面，隨身所向，悉令得見；若於深法有疑滯者，以見我故，尋得除滅；若有問義，欲聽法者，以見我故，即得深解無有狐疑。所有菩薩深解無我及無我所，是故能捨身根、命根，一切必定不退於阿耨多羅三藐三菩提。世界無有一切不善之名，亦無受戒、破戒之名、毀戒、悔過。一切眾生，其身皆有三十二相，得那羅延力，乃至成阿耨多羅三藐三菩提，無有一人六根毀缺不完具者。所有眾生即於生已，鬚髮自落，服三法衣，得善分別三昧，乃至阿耨多羅三藐三菩提終不中失。諸眾生等，悉得和合一切善根，無有一人為老病所苦。若諸菩薩命終之時，結加趺坐，入於火定，自燒其身，燒其身已，四方清風來吹其身，舍利散在諸方無佛世界，尋時變作摩尼寶珠，如轉輪聖王所有寶珠。若有眾生見觸之者，悉令不墮三惡道中，乃至涅槃不受諸苦，即得捨身生於他方現在佛所，諮受妙法，發阿耨多羅三藐三菩提心便不退轉。所有眾生若命終時，其心在定無有散亂，不受諸苦愛別離等。命終之後，不墮八難無佛之世，乃至成阿耨多羅三藐三菩提，常得見佛，諮受妙法，供養眾僧。一切眾生離於貪欲、瞋恚、愚癡、恩愛、嫉妬、無明、憍慢。世界無有聲聞、緣覺，所有大眾純諸菩薩摩訶薩等充滿其國，其心柔軟，無有愛濁，堅固不退於阿耨多羅三藐三菩提得諸三昧。世界純有清淨光明，十方如微塵等諸佛世界，悉皆得聞我之世界。我界所有微妙之香，悉遍十方如微塵等諸佛世界，我界眾生常得快樂，未曾聞有受苦之聲。世尊！我行菩薩道時不作齊限，我今要當莊嚴如是清淨佛土，眾生之類皆使清淨遍滿其國，然後乃成阿耨多羅三藐三菩提。<p>「『世尊！我成阿耨多羅三藐三菩提，當出無量無邊光明照於十方，如千佛剎微塵數等諸佛世界，令彼眾生悉遙見我三十二相，即時得斷貪欲、瞋恚、愚癡、嫉妬、無明、憍慢一切煩惱，發阿耨多羅三藐三菩提心，如其所求得陀羅尼三昧忍辱。以見我故，寒冰地獄所有眾生悉得熅樂，譬如菩薩入第二禪。以見我故，身心受於第一妙樂，發阿耨多羅三藐三菩提心，若其命終，要當生我佛之世界，生已即得不退轉於阿耨多羅三藐三菩提；熱地獄等、畜生、餓鬼亦復如是。諸天所見光明一倍。令我壽命無量無邊無能數者，除一切智。<p>「『世尊！我成阿耨多羅三藐三菩提已，令十方無量無邊阿僧祇世界現在諸佛稱讚於我，其餘眾生若得聞是稱讚我聲，願作善根速生我國，命終之後必生我國，唯除五逆、毀壞正法、誹謗聖人。<p>「『世尊！我成阿耨多羅三藐三菩提已，十方無量無邊阿僧祇世界中所有眾生，若聞我聲，發願欲生我世界者，是諸眾生臨命終時，悉令見我與諸大眾前後圍遶，我於爾時入無翳三昧，以三昧力故，現在其前而為說法，以聞法故，尋得斷除一切苦惱，心大歡喜，其心喜故，得寶冥三昧，以三昧力故，令心得念及無生忍，命終之後必生我界。若餘世界諸眾生等無有七財，不欲修集行於三乘，不欲生於人天中者，亦不修行一切善根及三福處，非法行污、愛著惡欲、專行邪見，如是眾生，願我入於無燋惱三昧，以三昧力故，彼諸眾生若命終時，我與大眾而住其前為說妙法，復為示現佛土所有，又勸令發阿耨多羅三藐三菩提心，眾生聞已，即於我所，心生深信，歡喜安樂，尋發阿耨多羅三藐三菩提心，令彼眾生得斷苦惱，斷苦惱已，便得日燈光明三昧，斷於癡闇，命終之後，尋生我界。』<p>「爾時，寶藏如來讚言：『善哉！善哉！汝今乃能作微妙之大願也。』<p>「『世尊！若我所願成就得己利者，願令十方如微塵等諸佛世界，悉雨憂陀羅婆羅香、并栴檀香、牛頭栴檀香、種種末香。若有眾生在在處處聞是香者，悉發阿耨多羅三藐三菩提心。令我今者得金剛願三昧，以三昧力故，悉得遙見諸世界中所雨諸香。』<p>「善男子！爾時王子說是言已，尋得三昧，自見十方如微塵數等諸佛世界，所有諸香憂陀羅婆羅香、牛頭栴檀、種種末香，及見一一方面有不可計諸眾生等，恭敬叉手，發阿耨多羅三藐三菩提心。寶藏如來告王子言：『善男子！汝之所願已得成就，天雨種種諸微妙香已，有不可計眾生，恭敬叉手，發阿耨多羅三藐三菩提心，是故號汝為師子香。汝於來世過一恒河沙等阿僧祇劫，入第二恒河沙等阿僧祇劫，上方去此四十二恒河沙世界微塵數等諸佛世界，有世界名青香光明無垢，汝於彼土當得成阿耨多羅三藐三菩提，號光明無垢堅香豐王如來、應供、正遍知、明行足、善逝、世間解、無上士、調御丈夫、天人師、佛、世尊。』善男子！爾時，師子香菩薩禮寶藏如來頭面著地。<p>「爾時，如來為師子香菩薩而說偈言：「『天人師起，受諸供養，度脫生死，令離苦惱，斷諸結縛，及諸煩惱，來世當作，天人之尊。』<p>「善男子！爾時，師子香菩薩聞是偈已，心大歡喜，即起合掌，去佛不遠，復坐聽法。<p>「善男子！爾時，寶海梵志復白第八王子泯圖言，乃至發心亦復如是。爾時，王子前白佛言：『世尊！我今所願，要當於是不淨世界修菩薩道，復當修治莊嚴十千不淨世界，令其嚴淨如青香光明無垢世界，亦當教化無量菩薩，令心清淨無有垢穢，皆趣大乘，悉使充滿我之世界，然後我當成阿耨多羅三藐三菩提。世尊！願我修行菩薩道時，要當勝於餘諸菩薩。世尊！我已於七歲之中，端坐思惟諸佛菩薩清淨功德，及種種莊嚴佛土功德，是時，即得悉見種種莊嚴三昧等萬一千菩薩三昧增進修行。世尊！若未來諸菩薩等行菩薩道時，亦願悉得如是三昧。世尊！願我得出離三世勝幢三昧，以三昧力故，悉見十方無量無邊諸佛世界，在在處處現在諸佛，出離三世，為諸眾生說於正法。世尊！願我得不退三昧，以三昧力故，於一念中，悉見如微塵等諸佛菩薩及諸聲聞恭敬圍遶，願我於此一一佛所，得無依止三昧，以三昧力故，作變化身，一時遍至如一佛界微塵數等諸如來所，供養禮拜，願我一一身以種種無上珍寶、華香、塗香、末香、妙勝伎樂種種莊嚴，供養一一諸佛。世尊！願我一一身於一一佛所，如大海水渧等劫行菩薩道。願我得一切身變化三昧，以三昧力故，於一念中在一一佛前，知如一佛土微塵數等諸佛世界。世尊！願我得功德力三昧，以三昧力故於一一佛前，遍到如一佛土微塵數等諸世尊所，以微妙讚歎讚歎諸佛。世尊！願我得不眴三昧，以三昧力故，於一念中，悉見諸佛遍滿十方無量無邊世界之中。世尊！願我得無諍三昧，以三昧力故，於一念中，悉見過去未來現在諸佛所有淨妙世界。世尊！願我得首楞嚴三昧，以三昧力故，化作地獄之身入地獄中，與地獄眾生說微妙法，勸令發阿耨多羅三藐三菩提心；彼諸眾生聞是法已，尋發無上菩提之心，即便命終生於人中，隨所生處，常得值佛，隨所值佛，而得聽法，聽受法已，即得住於不退轉地。乾闥婆、阿修羅、迦樓羅、緊那羅、摩睺羅伽、人非人等、天、龍、鬼神、夜叉、羅剎、毘舍遮、富單那、伽吒富單那、屠殺、魁膾、商賈、婬女、畜生、餓鬼，如是等眾亦復如是，皆令發阿耨多羅三藐三菩提心。有諸眾生隨所生處得諸色像，我分之身如業所作，隨受苦樂及諸工巧，願我變化作如是身，隨其所作而教化之。世尊！若有眾生各各異音，願我隨其種種音聲，而為說法各令歡喜，因其歡喜勸發安止，令其不退於阿耨多羅三藐三菩提。世尊！我要當教十千佛土所有眾生，令心清淨，無有行業煩惱諸毒，乃至不令一人屬於四魔，何況多也。若我莊嚴十千佛土如是清淨，如光明無垢尊香王佛青香光明無垢世界，所有種種微妙莊嚴，然後我身及諸眷屬，乃當如彼師子香菩薩之所願也。<p>「『世尊！若我所願成就得己利者，當令十千諸佛世界所有眾生斷諸苦惱，得柔軟心，得調伏心，各各自於四天下界，見佛世尊現在說法，一切眾生自然而得種種珍寶、華香、末香及以塗香，種種衣服，種種幢幡，各各以用供養於佛，供養佛已，悉發無上菩提之心。世尊！我等今者以悉得見種種莊嚴三昧力故，皆得遙見如是諸事。』作是語已，尋如所願，悉得見之。<p>「爾時，世尊讚阿彌具言：『善哉！善哉！善男子！汝今世界周匝四面一萬佛土清淨莊嚴，於未來世，復當教化無量眾生令心清淨，復當供養無量無邊諸佛世尊。善男子！以是緣故，今改汝字名為普賢，於未來世過一恒河沙等阿僧祇劫，入第二恒河沙等阿僧祇劫，末後分中於北方界，去此世界過六十恒河沙等佛土，有世界名知水善淨功德，汝當於中成阿耨多羅三藐三菩提，號智剛吼自在相王如來、應、正遍知、明行足、善逝、世間解、無上士、調御丈夫、天人師、佛、世尊。』善男子！爾時，普賢菩薩摩訶薩頭面著地禮寶藏佛。<p>「爾時，如來即為普賢菩薩而說偈言：「『汝起善導師，已得如所願，善能調眾生，皆令得一心，度於煩惱河，及脫諸惡法，來世作燈明，諸天世人師。』<p>「善男子！爾時，會中有十千人心生懈怠，異口同音作如是言：『世尊！我等來世即於如是嚴淨佛土，成阿耨多羅三藐三菩提，所謂普賢菩薩所修清淨諸世界也。世尊！我等要當具足修六波羅蜜，以具足六波羅蜜故，各各於諸佛土成阿耨多羅三藐三菩提。』善男子！爾時，寶藏如來即便為是十千人等，授阿耨多羅三藐三菩提記：『善男子！普賢菩薩成阿耨多羅三藐三菩提時，汝等當於普賢菩薩所修清淨萬佛土中，一時成阿耨多羅三藐三菩提，有一千佛同號智熾尊音王如來、應供、正遍知、明行足、善逝、世間解、無上士、調御丈夫、天人師、佛、世尊。復有千佛同號增相尊音王，復有千佛同號善無垢尊音王，復有千佛同號離怖畏尊音王，復有千佛同號善無垢光尊音王，復有千五百佛同號日音王，復有五百佛同號日寶藏尊王，復有五佛同號樂音尊王，復有二佛同號日光明，復有四佛同號龍自在，復有八佛同號離恐怖稱王光明，復有十佛同號離音光明，復有八佛同號音聲稱，復有十一佛同號顯露法音，復有九佛同號功德法稱王，復有二十佛同號不可思議王，復有四十佛同號寶幢光明尊王，復有一佛號覺知尊想王，復有七佛同號不可思議音，復有三佛同號智藏，復有十五佛同號智山幢，復有五十佛同號智海王，復有三十佛同號大力尊音王，復有二佛同號山功德劫，復有八十佛同號清淨智勤，復有九十佛同號尊相種王，復有百佛同號善智無垢雷音尊王，復有八十佛同號勝尊大海功德智山力王，復有四十佛同號無上菩提尊王，復有二佛同號智覺山華王，復有二佛同號功德山智覺，復有三佛同號金剛師子，復有二佛同號持戒光明，復有二佛同號示現增益，復有一佛號無量光明，復有三佛同號師子遊戲，復有二佛同號無盡智山，復有二佛同號寶光明，復有二佛同號無垢智慧，復有九佛同號智慧光明，復有二佛同號師子稱，復有二佛同號功德通王，復有二佛同號雨法華，復有一佛號造光明，復有一佛號增益山王，復有一佛號出法無垢王，復有一佛號香尊王，復有一佛號無垢目，復有一佛號大寶藏，復有一佛號力無障閡王，復有一佛號自知功德力，復有一佛號衣服知足，復有一佛號得自在，復有一佛號無障閡利益，復有一佛號智慧藏，復有一佛號大山王，復有一佛號曰力藏，復有一佛號求功德，復有一佛號華幢枝，復有一佛號眾光明，復有一佛號無癡功德王，復有一佛號金剛上，復有一佛號曰法相，復有一佛號尊音王，復有一佛號堅持金剛，復有一佛號珍寶自在王，復有一佛號堅自然幢，復有一佛號山劫，復有一佛號雨娛樂，復有一佛號增益善法，復有一佛號娑羅王，復有二佛同號功德遍滿大海功德王，復有一佛號智慧和合，復有一佛號智熾，復有一佛號華眾，復有一佛號世間尊，復有一佛號優曇鉢華幢，復有一佛號法幢自在王，復有一佛號栴檀王，復有一佛號善住，復有一佛號精進力，復有一佛號幢等光明，復有一佛號曰智步，復有一佛號曰海幢，復有一佛號滅法稱，復有一佛號壞魔王，復有一佛號眾光明，復有一佛號出智光明，復有一佛號曰慧燈，復有一佛號安隱王，復有一佛號曰智音，復有一佛號幢攝取，復有一佛號天金剛，復有一佛號種種莊嚴王，復有一佛號無勝智，復有一佛號善住意，復有一佛號月王，復有一佛號無勝步自在王，復有一佛號娑憐陀王，復有八十佛同號師子步王，復有五十佛同號那羅延無勝藏，復有七十佛同號聚集珍寶功德，復有三十佛同號光明藏，復有二十佛同號分別星宿稱王，復有二佛同號功德力娑羅王，復有九十佛同號微妙音，復有一佛號曰梵增，復有一佛號提頭賴吒王，復有千佛同號蓮華香擇稱尊王，復有六十佛同號光明熾渚王，復有三十佛同號蓮華香力增，復有二佛同號無量功德大海智增，復有一佛號閻浮陰，復有一百二佛同號功德山幢，復有一佛號師子相，復有一百一佛同號龍雷尊華光明王，復有一佛號善趣種無我甘露功德王劫，復有千佛同號離法智龍王解脫覺世界海眼山王，皆有十號如來、應、正遍知、明行足、善逝、世間解、無上士、調御丈夫、天人師、佛、世尊。如是等佛，同共一日一時，各各於諸世界成阿耨多羅三藐三菩提，壽命各十中劫，卿等涅槃亦同一日，般涅槃已，所有正法七日即滅。』善男子！爾時，十千人向寶藏佛頭面作禮。<p>「爾時，世尊為十千人而說偈言：「『龍王汝起，堅固自在，無上善願，清淨和合，卿等用意，疾如猛風，精勤修學，六波羅蜜，來世必成，天人之尊。』<p>「善男子！爾時，十千人聞是偈已，心生歡喜，即起合掌，前禮佛足，去佛不遠，復坐聽法。<p>「善男子！爾時，寶海梵志復白第九王子蜜蘇言，乃至發心亦復如是。爾時，王子前白佛言：『世尊！我行菩薩道時，願十方如恒河沙等世界所有現在諸佛為我作證，今於佛前發阿耨多羅三藐三菩提心。世尊！願我行菩薩道時，乃至成佛，於其中間不生悔心，乃至成佛，常住一心，無有退轉，如說而行，如行而說，乃至無有一人來惱我心，更不求於聲聞、緣覺，不起婬欲、惡想之心，其心不與睡眠、憍慢、疑悔等共，亦復不生貪婬、殺盜、妄言、兩舌、惡口、綺語、貪恚、邪見、嫉妬、慢法、欺誑之心。我修菩薩道，乃至成阿耨多羅三藐三菩提，中間不生如是等法，乃至成阿耨多羅三藐三菩提行時，步步心心數法常念諸佛，得見諸佛，諮受妙法，供養眾僧，於諸生處常願出家，當出家時，即得成就糞掃三衣，常在樹下獨坐思惟，住阿蘭若，常行乞食，不求利養，行於知足，常講說法，成就無量無障閡辯，不犯大罪。不以我相為女人說法，若說法時，恒以空相，其心常念空無之法，拱手端坐，亦不露齒。若有學習大乘之人而於其所起世尊想，恭敬供養，所聞法處亦起佛想，於諸沙門婆羅門中，故生恭敬、供養、尊重，除佛世尊。於諸眾中，不生分別此是福田、此非福田而行布施，願我不於法施人所生嫉妬心。若有眾生應被刑戮，願我捨命以救護之。若有眾生犯於諸罪，願我以力言說錢財，而拔濟之，令得解脫。若有在家出家之人有諸罪過，願不發露顯現於人，於諸利養名譽等中而常遠離，如避火坑、刀劒毒樹。世尊！若我此願，乃至成阿耨多羅三藐三菩提已，悉得成就，如今佛前之所願者，令我兩手自然而有千輻天輪，所得光明如火猛焰。』善男子！是時王子說是語已，其兩手中即尋各有一千輻輪，如說而得。<p>「『世尊！若我所願成就逮得己利，成阿耨多羅三藐三菩提者，我今遣此千輻天輪，至於無佛五濁世界，是輪當作如是大聲遍滿佛土，如難陀龍王、優波難陀龍王，作大音聲遍滿世界，其輪音聲亦復如是，所謂菩薩受記音聲、不失專念智慧之聲、修學空法諸佛所有法藏之聲，若有眾生在在處處聞是法聲，即時得斷貪欲、瞋恚、愚癡、憍慢、慳悋、嫉妬，而得寂靜思惟諸佛甚深智慧，發阿耨多羅三藐三菩提心。』善男子！爾時，王子即遣二輪，譬如諸佛神足捷疾，其輪去疾亦復如是，遍至十方無佛惡世，為諸眾生出諸菩薩受記音聲、不失專念智慧之聲、修學空法諸佛所有法藏之聲，在在處處諸眾生等聞是法音，即便得斷貪欲、瞋恚、愚癡、憍慢、慳悋、嫉妬，而得寂靜思惟諸佛甚深智慧，發阿耨多羅三藐三菩提心，其輪須臾還來在此王子前住。<p>「善男子！爾時，寶藏如來讚王子言：『善哉！善哉！善男子！汝行菩薩道所發善願無上最妙，遣此天輪至於無佛五濁之世，令無量無邊阿僧祇億百千眾生，安止住於無穢濁心，心無惱害，勸化發於阿耨多羅三藐三菩提，以是故今改汝名為阿閦，於未來世當為世尊，汝今當於佛前，如心所喜，願取種種莊嚴佛土。』<p>「爾時阿閦白佛言：『世尊！我今所願如是種種莊嚴佛土，令我世界純金為地，地平如掌，多有種種諸天妙寶遍滿其國，無有山陵、垖阜、土沙、礫石、荊蕀之屬，其地柔軟，譬如天衣，行時足下蹈入四寸，舉足還復。無有地獄、畜生、餓鬼，不淨臭穢，純有諸天微妙上香，及曼陀羅、摩訶曼陀羅華遍滿其國。所有眾生無有老病，各各自在不相畏怖，常不惱他，命不中殀。臨捨命時，心無悔恨，其心決定，無有錯亂，繫念思惟諸佛如來。若命終已，不墮惡道，不生無佛五濁惡世，乃至成阿耨多羅三藐三菩提，常得見佛，諮受妙法，供養眾僧。所有眾生，薄婬怒癡，皆行十善。世界無有種種工巧，無有犯罪及犯罪名，亦無天魔諸留難事，眾生受形無有惡色，亦不分別尊卑高下，一切眾生深解無我及無我所，聲聞、菩薩乃至夢中不失不淨，眾生常樂求法聽法，無有一人生於倒見，亦無外道。眾生無有身心疲極，皆得五通，無有飢渴、諸苦惱事，隨所喜樂，種種食飲，即有寶器自然在手，有種種食，猶如欲界所有諸天。無有涕唾、便利之患痰癊汗淚，亦無寒熱，常有柔軟香風觸身，此風香氣微妙具足，薰諸天人不須餘香，如是香風隨諸天人，所求冷溫皆使滿足。又復有求優鉢羅華香風，又復有求優陀娑羅香風，有求沈水香風，有求多伽羅香風，有求阿伽羅香風，有求種種香風，如所悕望於發心時皆得成就，除五濁世。願我國土有七寶樓，其寶樓中敷七寶床，茵蓐丹枕細滑柔軟猶如天衣，眾生處此寶樓床㯓皆悉歡樂。其樓四邊有好池水，其水具足有八功德，眾生隨意而取用之。其國多有金多羅樹，種種華果妙香具足，上妙寶衣、種種寶蓋、真珠瓔珞而以莊嚴，諸眾生等隨意所憙，妙寶衣服即於樹上自恣取著，華果香等亦復如是。<p>「『世尊！願我菩提之樹純是七寶，高千由旬，樹莖周匝滿一由旬，枝葉縱廣滿千由旬，常有微風吹菩提樹，其樹則出六波羅蜜、根、力、覺道微妙之聲，若有眾生聞此妙聲，一切皆得離於欲心。所有女人成就一切諸妙功德，猶如兜術天上天女，無有婦人諸不淨事、兩舌、慳悋、嫉妬覆心；不與男子漏心交通，若諸男子發婬欲心，至女人所以愛心視，須臾之間便離欲心，自生厭離即便還去，尋得清淨無垢三昧。以三昧力故，於諸魔縛而得解脫，更不復生惡欲之心。如是女人，若見男子有愛欲心，便得妊身，亦得離於婬欲之想。當妊身時，若懷男女，身心無有諸苦惱事，常受快樂，如忉利天人身心所受上妙快樂。女人懷妊七日七夜，所受快樂亦復如是，亦如比丘入第二禪。處胎男女不為一切不淨所污，滿足七日即便出生，當其生時受諸快樂，有微妙音，女人產時，亦無諸苦，如是母子俱共入水洗浴其身。是時女人得如是念，以念力故，尋得離欲清淨三昧，以三昧力故，其心常定，於諸魔縛而得解脫。若有眾生宿業成就，應無量世作女人身，以定力故，得離女身乃至涅槃，一切女業永滅無餘，更不復受。或有眾生宿業成就，於無量億劫應處胞胎受苦惱者，願我成阿耨多羅三藐三菩提已，聞我名字即生歡喜，生歡喜已，尋便命終，處胎即生我之世界，尋於生已，所受胎分永盡無餘，乃至成阿耨多羅三藐三菩提更不受胎。或有眾生多善根者，尋便得來至我世界蓮華中生。或有眾生少善根者，要當處胎，或受女人而生我界，然後乃得永盡胎分。所有眾生一向純受微妙快樂，微風吹此金多羅樹出微妙聲，所謂苦、空、無我、無常等聲，聞是聲者，皆得光明三昧，以三昧力故，得諸空定甚深三昧，世界無有婬欲相聲。<p>「『世尊！我坐菩提樹下，於一念中成阿耨多羅三藐三菩提已，願我世界無有日月光明晝夜差別，除華開合。我成阿耨多羅三藐三菩提已，當以光明遍照三千大千世界，以光明力故，令諸眾生悉得天眼，以天眼故，得見十方無量無邊諸佛世界，在在處處諸佛世尊現在說法。世尊！我成阿耨多羅三藐三菩提已，說於正法令此音聲遍滿三千大千世界，眾生聞者得念佛三昧。眾生或有行住迴轉，隨所方面常得見我，若於諸法有疑滯處，以見我故，即得斷疑。世尊！我成阿耨多羅三藐三菩提已，十方無量無邊阿僧祇諸佛世界，在在處處所有眾生，若學聲聞、若學緣覺、若學大乘，聞我名者，命終要來生我世界，若聲聞人聞我法者，得八解脫阿羅漢果，學大乘人聞我法者，得深法忍陀羅尼門及諸三昧，不退轉於阿耨多羅三藐三菩提，得無量聲聞以為眷屬，其數無邊無能數者，唯除諸佛。世尊！我成阿耨多羅三藐三菩提，隨所至方舉下足處，即有千葉金蓮華生，其華微妙有大光明，我當遣至無佛之處稱讚我名。若有眾生於此華中得聞稱讚我名字者，尋生歡喜種諸善根欲生我國，願命終時，悉皆來生。我諸大眾出家之人，遠離諂曲、妬嫉、姦欺、沙門之垢，尊重於法，於諸所須名稱利養，心不貴重，常樂苦、空、無常、無我，常勤精進，尊法依僧。若諸菩薩得不退者，皆悉令得就雨三昧，以三昧力故，為眾生說般若波羅蜜，令離生死乃至成佛，於其中間所可說法不忘不失。世尊！我成佛已，壽命住世十千大劫，般涅槃後，正法住世滿一千劫。』<p>「爾時，如來讚阿閦言：『善哉！善哉！善男子！汝今已取清淨世界，汝於來世過一恒河沙等阿僧祇劫，入第二恒河沙等阿僧祇劫，東方去此十佛世界，彼有世界名曰妙樂，所有莊嚴如汝所願，皆悉具足，汝於是中當成阿耨多羅三藐三菩提，猶號阿閦如來、應、正遍知、明行足、善逝、世間解、無上士、調御丈夫、天人師、佛、世尊。』<p>「爾時，阿閦菩薩白佛言：『世尊！若我所願成就得己利者，一切世間陰、界、諸入所攝眾生皆得慈心，無怨賊想及諸穢濁，身心快樂猶如十住諸菩薩等，處蓮華上結加趺坐，三昧正受；以三昧力，令心無垢，是諸眾生身心快樂，亦復如是。我今頭面敬禮於佛，唯願此地有金色光。』<p>「善男子！爾時，阿閦菩薩以頭面敬禮佛足，是時一切無量眾生，身心即得受大快樂，其地亦有金色光明。<p>「爾時，寶藏如來為阿閦菩薩而說偈言：「『尊意且起，汝今以令，一切眾心，心無忿怒，復於眾生，生大悲心，兩手各得，天千輻輪，淨意當來，為天人尊。』<p>「善男子！爾時，阿閦菩薩聞是偈已，心大歡喜，即起合掌，前禮佛足，去佛不遠，復坐聽法。」
。
<juan>悲華經卷第五<p>北涼天竺三藏曇無讖譯<p>諸菩薩本授記品第四之三<p>佛告寂意菩薩：「善男子！爾時，寶海梵志復白第十王子軟心言，乃至發心亦復如是。王子所願，皆如阿閦菩薩所願，白佛言：『世尊！若我所願成就得己利者，令一切眾生悉得思惟諸佛境界，手中自然生栴檀香、優陀婆羅香，以此諸香供養諸佛。』<p>「爾時，寶藏如來讚王子言：『善哉！善哉！善男子！汝所願者甚奇特。汝願眾生手中自然有栴檀香、優陀婆羅香，悉得思惟諸佛境界，繫念清淨。以是故，今改汝字號為香手。』佛告香手：『善男子！未來之世過一恒河沙等阿僧祇劫，入第二恒河沙等阿僧祇劫後分之中，阿閦如來般涅槃後，正法滅盡過七日已，汝於是時當成阿耨多羅三藐三菩提，其佛世界故名妙樂，佛名金華如來、應、正遍知、明行足、善逝、世間解、無上士、調御丈夫、天人師、佛、世尊。』<p>「爾時，香手菩薩復作是言：『世尊！若我所願成就得己利者，今我禮佛，此閻浮園周匝當雨諸薝蔔華。』善男子！爾時，香手菩薩於寶藏佛前頭面著地，是時閻浮園中如其所言，周匝遍雨諸薝蔔華。<p>「爾時，寶藏如來為香手菩薩而說偈言：「『尊妙功德，善趣汝起，如心所願，雨薝蔔華，度脫無量，一切眾生，示諸善道，令至無畏。』<p>「善男子！爾時，香手菩薩聞是偈已，心大歡喜，即起合掌，前禮佛足，去佛不遠，復坐聽法。<p>「善男子！爾時，寶海梵志復白第十一王子瞢伽奴言，乃至發心亦復如是。王子所願亦如香手菩薩所願。爾時，師子王子以珍寶幢供養寶藏如來時，佛即讚師子王子言：『善哉！善哉！善男子！汝今以此寶幢供養，是故號汝名為寶相。』<p>「佛告寶相：『未來之世，過一恒河沙等阿僧祇劫，入第二恒河沙等阿僧祇劫後分之中，妙樂世界金華如來般涅槃後，正法滅已過三中劫，妙樂世界轉名月勝，汝於是中當成阿耨多羅三藐三菩提，號龍自在尊音王如來、應、正遍知、明行足、善逝、世間解、無上士、調御丈夫、天人師、佛、世尊。彼佛世界所有莊嚴，如妙樂世界等無差別。』<p>「爾時，寶相菩薩前白佛言：『世尊！若我所願成就得己利者，我今頭面禮於佛足，令一切眾生得如是念，猶如菩薩住無諂三昧，一切眾生得大利益，生於大悲發菩提心。』善男子！爾時，寶相菩薩在寶藏佛前頭面著地，一切眾生悉得如是無諂三昧，得大利益，生於大悲發菩提心。<p>「爾時，寶藏如來為寶相菩薩而說偈言：「『善意勤起，已於我前，為諸眾生，善作大誓，能大利益，無量眾生，令心無垢，是故來世，得成為佛，天人之尊。』<p>「善男子！爾時，寶相菩薩聞是偈已，心大歡喜，即起合掌，前禮佛足，去佛不遠，復坐聽法。<p>「爾時，摩闍婆王子等五百王子作如是願：『願得如是種種莊嚴功德佛土，皆如虛空印菩薩摩訶薩所修淨土。』爾時，寶藏如來皆為一一授阿耨多羅三藐三菩提記，同共一時各於餘國成無上道，如虛空印菩薩摩訶薩。<p>「復次，四百王子作是誓願：『願取莊嚴淨妙佛土，皆如金剛智慧光明菩薩摩訶薩。』爾時寶藏如來亦為一一授阿耨多羅三藐三菩提記，同共一時各於異國成無上道，如金剛智慧光明菩薩摩訶薩。<p>「復次，八十九王子又作是願：『願取如是莊嚴佛土，如普賢菩薩摩訶薩所修佛土等無差別。』<p>「爾時，八萬四千小王，各各別異作殊勝願，人人自取種種莊嚴上妙佛土。爾時，寶藏如來各各與授阿耨多羅三藐三菩提記，當來之世各在餘國同共一時成無上道。<p>「爾時，九十二億眾生亦各發願，取種種莊嚴勝妙佛土。時寶藏如來一切皆與授阿耨多羅三藐三菩提記：『汝等來世於餘國土，同共一時成無上道。』<p>「善男子！爾時，寶海梵志有八十子，即是寶藏如來之兄弟也，其最長子名海地尊。善男子！爾時寶海梵志告其長子言：『汝今可取微妙清淨莊嚴佛土。』其子答言：『惟願尊者先師子吼。』其父告言：『我之所願當最後說。』其子復言：『我今所願，當取清淨、不清淨耶？』父復答言：『若有菩薩成就大悲，爾乃取於不清淨世界。何以故？欲善調伏眾生垢故，如是之事汝自知之。』<p>「善男子！爾時，海地尊至寶藏如來所，在於佛前白佛言：『世尊！我願阿耨多羅三藐三菩提，若人有壽八萬歲時，如今佛世，爾乃成阿耨多羅三藐三菩提。我今又願，令我國土所有眾生，薄婬恚癡、厭離身心，怖畏生死，見其過患，來至我所出家學道，我於爾時為諸眾生說三乘法。世尊！若我所願成就得己利者，惟願世尊授我阿耨多羅三藐三菩提記。』<p>「爾時，寶藏如來告海地尊言：『善男子！未來之世過一恒河沙等阿僧祇劫，入第二恒河沙等阿僧祇劫，是時有劫名曰遍敷優鉢羅華，此佛世界當名願愛，是時人民壽八萬歲，汝於是中成阿耨多羅三藐三菩提，號曰寶山如來、應、正遍知、明行足、善逝、世間解、無上士、調御丈夫、天人師、佛、世尊。』<p>「爾時，海地尊復作是言：『世尊！若我所願成就得己利者，此閻浮園周匝當雨赤色真珠，一切樹木自然皆出微妙技樂。』善男子！時海地尊在寶藏佛前頭面作禮，當爾之時，其園周匝雨赤真珠，一切樹木皆出種種微妙伎樂。<p>「爾時，寶藏如來即為摩納，而說偈言：「『大力汝起，無量智藏，慈悲眾生，作大利益，所願清淨，今得成就，當為眾生，作天人師。』<p>「善男子！爾時，海地尊聞是偈已，心大歡喜，即起合掌，前禮佛足，去佛不遠，復坐聽法。<p>「梵志第二子名曰三婆婆，白佛言：『世尊！我今所願，如海地尊之所願也。』<p>「爾時，寶藏如來便告三婆婆言：『未來之世優鉢羅華劫中願愛世界，人壽轉多八十億歲，汝當於中得成阿耨多羅三藐三菩提，號曰日華如來、應、正遍知、明行足、善逝、世間解、無上士、調御丈夫、天人師、佛、世尊。』<p>「第三子所得世界亦復如是，人壽二千歲時成阿耨多羅三藐三菩提，號火音王如來乃至天人師、佛、世尊。第四成佛號須曼那，第五成佛號持戒王，第六成佛號善持目，第七成佛號梵增益，第八成佛號閻浮影，第九成佛號富樓那，第十成佛號曰勝妙，十一成佛號曰寶山，十二成佛號曰海藏，十三成佛號那羅延，十四成佛號曰尸棄，十五成佛號南無尼，十六成佛號曰覺尊，十七成佛號憍陳如，十八成佛號師子力，十九成佛號曰智幢，二十成佛號音聲，二十一成佛號尊勝佛，二十二成佛號離世尊佛，二十三號利益佛，二十四號智光明佛，二十五號師子尊佛，二十六號寂靜智佛，二十七號難陀佛，二十八號尼拘羅王佛，二十九號金色目佛，三十號得自在佛，三十一號曰樂佛，三十二號寶勝佛，三十三號善目佛，三十四號梵善樂佛，三十五號梵仙佛，三十六號梵音佛，三十七號法月佛，三十八號示現義佛，三十九號稱樂佛，四十號增益佛，四十一號端嚴佛，四十二號善香佛，四十三號眼勝佛，四十四號善觀佛，四十五號攝取義佛，四十六號善意願佛，四十七號勝慧佛，四十八號金幢佛，四十九號善目佛，五十號天明佛，五十一號淨飯佛，五十二號善見佛，五十三號毘琉璃幢佛，五十四號毘樓博叉佛，五十五號梵音佛，五十六號功德成就佛，五十七號有功德淨佛，五十八號寶光明佛，五十九號摩尼珠佛，六十號釋迦文尼佛，六十一號音尊王佛，六十二號智和合佛，六十三號勝尊佛，六十四號成華佛，六十五號善華佛，六十六號無怒佛，六十七號日藏佛，六十八號尊樂佛，六十九號日明佛，七十號龍得佛，七十一號金剛光明佛，七十二號稱王佛，七十三號常光明佛，七十四號相光明佛，七十五號刪尼輸佛，七十六號智成就佛，七十七號音王佛，七十八號娑羅王那羅延藏佛，七十九號火藏佛。<p>「善男子！爾時，梵志其最小子名離怖惱，在佛前住，白佛言：『世尊！是七十九人，佛今已為現前授記，於遍敷優鉢羅華劫願愛世界人壽轉多時，成阿耨多羅三藐三菩提。世尊！我今佛前發阿耨多羅三藐三菩提心，優鉢羅華劫後分之中，成阿耨多羅三藐三菩提時，如七十九佛所得壽命，願我壽命亦復如是；如七十九佛所度眾生，我所度眾生亦復如是；如七十九佛三乘說法，我亦如是說三乘法；如七十九佛聲聞弟子眾數多少，我之所得眾數多少亦復如是；是七十九佛於優鉢羅華劫，所可教化無量眾生，使受人身未得度者，我於末劫成阿耨多羅三藐三菩提已，悉當教化，令住三乘。世尊！若我所願成就得己利者，惟願世尊授我阿耨多羅三藐三菩提記。』<p>「善男子！爾時，寶藏佛即讚離怖惱言：『善哉！善哉！善男子！汝今乃為無量眾生生大悲心。善男子！未來之世，過一恒河沙等阿僧祇劫，入第二恒河沙等阿僧祇劫，是中有劫名優鉢羅華，後分之中，汝當成阿耨多羅三藐三菩提，號無垢燈出王如來、應、正遍知、明行足、善逝、世間解、無上士、調御丈夫、天人師、佛、世尊。七十九佛所得壽命都合半劫，汝之壽命亦得半劫，如前所願悉得成就。』<p>「爾時，離怖惱菩薩復作是言：『世尊！若我所願成就得己利者，我今頭面敬禮於佛，令此世界周匝遍雨優鉢羅華微妙之香，若有眾生聞此香者，身諸四大清淨無穢，調適和順，一切病苦，悉得除愈。』善男子！爾時，離怖惱菩薩說是言已，尋以頭面敬禮佛足。爾時，此佛世界尋時遍雨優鉢羅華微妙之香，眾生聞者，身諸四大清淨無穢，調適和順，一切病苦，悉得除愈。<p>「寶藏如來為是菩薩，而說偈言：「『善心慈悲，導師可起，諸佛世尊，咸稱讚汝，能斷堅牢，諸煩惱結，當來成善，淨智慧藏。』<p>「善男子！爾時，離怖惱菩薩聞是偈已，心大歡喜，即起合掌，前禮佛足，去佛不遠，復坐聽法。<p>「善男子！爾時，寶海梵志有三億弟子，在園門外一處而坐，教餘眾生受三歸依，令發阿耨多羅三藐三菩提心者。善男子！爾時，梵志勸諸弟子作如是言：『汝等今者應發阿耨多羅三藐三菩提心，取佛世界，今於佛前如心所求，便可說之。』<p>「是三億人中有一人名曰樹提，作如是言：『尊者！云何菩提？云何助菩提法？云何菩薩修行菩提？云何繫念得於菩提？』<p>「爾時，其師報言：『摩納！如汝所問，菩提者，即是菩薩之所修集四無盡藏。何等為四？所謂無盡福德藏、無盡智藏、無盡慧藏、無盡佛法和合藏。善男子！是名菩提。摩納！如佛所說助菩提法，所謂攝取助清淨度生死法門。善男子！捨財即是助菩提法，以調伏眾生故；持戒即是助菩提法，隨其所願得成就故；忍辱即是助菩提法，三十二相、八十種隨形好具足故；精進即是助菩提法，具足一切諸事故；禪定即是助菩提法，其心當得善調伏故；智慧即是助菩提法，以知一切諸煩惱故；多聞即是助菩提法，得無閡辯故；福德即是助菩提法，一切眾生之所須故；智即是助菩提法，成就無閡智故；寂滅即是助菩提法，柔軟善心得成就故；思惟即是助菩提法，成就斷疑故；慈心即是助菩提法，成就無閡心故；悲心即是助菩提法，教化眾生無厭足故；喜心即是助菩提法，於正法中生愛樂故；捨心即是助菩提法，成就斷於愛憎法故；聽法即是助菩提法，成就滅五蓋故；出世即是助菩提法，成就捨除一切世間故；阿蘭若是助菩提法，所作不善，滅使不生，所有善根，多增長故；念是助菩提法，成就護持故；意是助菩提法，成就分別諸法故；持是助菩提法，成就思議寤醒故；念處即是助菩提法，分別身受心法成就故；正勤即是助菩提法，以離一切不善法，修行一切善法增廣故；如意足是助菩提法，成就身心輕利故；諸根即是助菩提法，攝取諸根成就故；諸力即是助菩提法，摧滅一切煩惱故；覺是助菩提法，覺知實法故；六和即是助菩提法，調伏眾生，令清淨故。摩納！是名攝取助清淨度生死法門。』<p>「樹提復言：『尊者！如佛所說，布施果報，即是大富得大眷屬，護持禁戒得生天上，廣博多聞得大智慧。又如佛說，思惟之法，得度生死。』<p>「師復報言：『摩納！若樂生死故行布施，是故大富。摩納！若善男子、善女人，心向菩提，為心調伏，故行布施；為心寂靜，故持禁戒；為心清淨，無有愛濁，故求多聞；為大悲故，思惟修道；其餘諸法，智慧方便成就助求。摩納！是名助菩提法。如是修行，即是繫念得菩提也。摩納！如是菩提今應生欲，是道清淨，應專心作願；是道無濁，心清淨故；是道正直無有諂曲，斷煩惱故；是道安隱，乃至能到涅槃城故。汝等今應作大善願，取莊嚴佛土，隨意所求淨及不淨。』<p>「善男子！爾時，樹提摩納在寶藏佛前，右膝著地長跪叉手，前白佛言：『世尊！我今發阿耨多羅三藐三菩提心，此不淨世界所有眾生，少於貪婬、瞋恚、愚癡，不犯非法，心無愛濁、無怨賊想，捨離、慳悋、嫉妬之心，離邪見心，安住正見，離不善心，求諸善法，離三惡心，求三善道，於三福處，成就善根，於三乘法，精勤修集，爾時我當成無上道。世尊！若我所願成就得己利者，令我兩手自然而出白色龍象。』作是言已，佛神力故，其兩手中即出龍象，其色純白七處到地。<p>「見是事已，告言：『龍象！汝等今者可至虛空去此不遠，遍雨此界八德香水，覺悟此界一切眾生，若有眾生得遇一渧、聞其香氣，悉斷五蓋，所謂婬欲、瞋恚、眠睡、掉悔、疑蓋。』作是語已，爾時，龍象在虛空中，周旋速疾，猶如力士，善射放箭，是二龍象所作諸事悉成就已，復還來至摩納前住。爾時，樹提見是事已心大歡喜。<p>「善男子！爾時，寶藏如來即告摩納：『善男子！未來之世，過一恒河沙等阿僧祇劫，入第二恒河沙阿僧祇劫，是時有劫名音光明，此佛世界轉名和合音光明，汝於是中成阿耨多羅三藐三菩提，号寶蓋增光明如來、應、正遍知、明行足、善逝、世間解、無上士、調御丈夫、天人師、佛、世尊。』善男子！爾時，樹提頭面著地，禮於佛足。<p>「寶藏如來即為樹提而說偈言：「『其心離垢，清淨且起，今已授記，能令無量，億數眾生，淨第一道，於當來世，調御天人。』<p>「善男子！爾時，樹提聞是偈已，生大歡喜，即起合掌，前禮佛足，去佛不遠，復坐聽法。三億弟子除一千人，其餘咸共同聲發願，於此世界成阿耨多羅三藐三菩提。爾時，寶藏如來皆為一一授其阿耨多羅三藐三菩提記。乃至毘婆尸、尸棄、毘尸沙婆，最後成阿耨多羅三藐三菩提。<p>「其餘千人悉皆讀誦毘陀外典，其中最大所宗仰者，名婆由比紐，白佛言：『世尊！我今所願，當於五濁惡世成阿耨多羅三藐三菩提，為此厚重貪欲、瞋恚、愚癡多惱眾生，說於正法。』<p>「時，千人中復有一人字曰火鬘，作如是言：『尊者婆由比紐！向見何義，願於五濁惡世之中，成阿耨多羅三藐三菩提？』其師報言：『是菩薩大悲成就故，於五濁世成阿耨多羅三藐三菩提。爾時，眾生無有救護、無諸善念，其心常為煩惱所亂、諸見所侵，於中成阿耨多羅三藐三菩提，乃能大益無量眾生，善能為作擁護，依止舍宅燈明，兼復度脫於生死大海，教令安住於正見中，使處涅槃服甘露水，是菩薩摩訶薩欲示現大悲故，願取如是五濁惡世。』<p>「善男子！爾時，寶藏如來告婆由比紐言：『善男子！當來之世，過一恒河沙等阿僧祇劫，入第二恒河沙等阿僧祇劫後分之中，東方去此一佛世界微塵數等佛土，有世界名袈裟幢，汝於是中當成阿耨多羅三藐三菩提，号金山王如來、應、正遍知、明行足、善逝、世間解、無上士、調御丈夫、天人師、佛、世尊。』<p>「爾時，婆由比紐復白佛言：『世尊！若我所願成就得己利者，我今頭面敬禮佛足，惟願如來以百福莊嚴佛之兩足置我頂上。』善男子！爾時，婆由比紐說是語已，尋時敬禮寶藏佛足。<p>「即時，如來百福之足在其頭上，復以此偈，而讚歎言：「『大悲心者，今可還起，智慧明利，行菩薩道，為菩提故，斷除堅牢，諸煩惱縛，當來成佛，能大利益，無量眾生。』<p>「善男子！爾時，婆由比紐聞是偈已，心大歡喜，即起合掌，前禮佛足，去佛不遠，復坐聽法。<p>「善男子！爾時，火鬘摩納在寶藏佛前，右膝著地長跪叉手，前白佛言：『我今所願，於此世界發阿耨多羅三藐三菩提心，若有眾生三毒等分，不能專心住於善法，其心不善，壽四萬歲，爾時，我當成阿耨多羅三藐三菩提。』<p>「爾時，寶藏如來告火鬘言：『善男子！未來之世，過一恒河沙等阿僧祇劫，入第二恒河沙等阿僧祇劫後分之中，此佛世界當名娑婆。何因緣故，名曰娑婆？是諸眾生忍受三毒及諸煩惱，是故彼界名曰忍土。時有大劫，名曰善賢。何因緣故，劫名善賢？是大劫中，多有貪欲、瞋恚、愚癡、憍慢眾生，有千世尊成就大悲出現於世。善男子！賢劫之初，人壽四萬歲，於千佛中，最初成阿耨多羅三藐三菩提，号拘留孫如來、應、正遍知、明行足、善逝、世間解、無上士、調御丈夫、天人師、佛、世尊，為諸眾生說三乘法，令無量眾生在生死者，悉得解脫住於涅槃。』<p>「善男子！爾時，火鬘摩納前禮佛足，却在一面，復坐聽法。<p>「善男子！爾時，第二摩納字虛空，在佛前坐，白佛言：『世尊！我於來世次拘留孫如來之處，人壽三萬歲，我當成阿耨多羅三藐三菩提。』<p>「爾時，世尊告虛空摩納言：『善男子！當來之世，過一恒河沙等阿僧祇劫，入第二恒河沙等阿僧祇劫後分，入賢劫中，娑婆世界，次拘留孫佛後，人壽三萬歲，汝當於中成阿耨多羅三藐三菩提，号伽那迦牟尼如來、應、正遍知、明行足、善逝、世間解、無上士、調御丈夫、天人師、佛、世尊，有大名稱遍聞世間。』<p>「爾時，虛空聞受記已，頭面禮佛，右繞三匝，在佛前住，以種種華散佛身上，叉手恭敬禮，以偈讚佛：「『攝護身心，善入禪定，以微妙音，善能教誡；其心清淨，無有濁亂，雖化眾生，不壞世法；名稱光明，及念總持，百福功德，無不增廣；為諸眾生，示現善道，竪仙勝幡，積功德山；持以利益，無量眾生，悉令一切，功德滿足；又與眾生，善寂滅道，所燒煩惱，如須彌山；於三有中，生大悲心，而與無量，眾生受記。』<p>「善男子！爾時，第三摩納字毘舍掬多，在於佛前，以七寶床——床上所敷綩綖茵蓐價直千萬兩金，於其床上，置真金器盛滿七寶，純金澡灌七寶妙杖——供養世尊及比丘僧。作是施已，白佛言：『世尊！我未來世，過一恒河沙等阿僧祇劫，第二恒河沙等阿僧祇劫後分，入賢劫中，願我成阿耨多羅三藐三菩提。爾時人民壽命損減，初入五濁，所有眾生厚重貪婬、瞋恚、愚癡、慳悋、嫉妬，行於邪見，隨惡知識，諸不善根，以覆其心，於諸善根，心沒退失，遠離正見，邪命自活。伽那迦牟尼般涅槃後，正法滅已，一切眾生，盲無慧眼、無所師宗，人壽二萬歲，爾時，我當成阿耨多羅三藐三菩提。』<p>「善男子！爾時，寶藏如來讚毘舍掬多言：『善哉！善哉！善男子！汝今成就無上智慧。汝當初入五濁惡世，時人壽命滿二萬歲，盲無慧眼，無所師宗，汝於是中成阿耨多羅三藐三菩提，今當号汝為大悲智慧。』佛告大悲智慧菩薩：『善男子！汝於來世，過一恒河沙等阿僧祇劫，入第二恒河沙等阿僧祇劫後分，入賢劫中，人壽二萬歲，汝於爾時，得成阿耨多羅三藐三菩提，号迦葉如來、應、正遍知、明行足、善逝、世間解、無上士、調御丈夫、天人師、佛、世尊。』<p>「善男子！爾時，大悲智慧菩薩，尋以頭面禮於佛足，却住一面，以種種華香、末香、塗香供養世尊，以偈讚佛：「『人中之尊，利益眾生，悉能令彼，生愛樂心，念定法門，心得專一，我聞妙音，心大歡喜；智慧方便，無不具足，是故能行，世間教化。又與無量，無邊眾生，授於無上，菩提道記；緣是得見，十方諸佛，智慧神足，皆悉平等。諸佛所有，微妙功德，并及示現，修菩薩道，授諸眾生，無上道記。若欲稱讚，不可得盡，是故我今，稽首敬禮。』<p>「爾時，寶海梵志復告第四摩納毘舍耶無垢言：『善男子！汝今可發阿耨多羅三藐三菩提心。』<p>「善男子！爾時，毘舍耶無垢在佛前住白佛言：『世尊！我願於此世界賢劫中，求阿耨多羅三藐三菩提，非於五濁惡世之中，如迦葉佛所有國土。迦葉如來般涅槃後，正法滅已，人壽轉少至十千歲，所有布施、調伏、持戒悉皆滅盡，是諸眾生善心轉滅，遠離七財，於惡知識起世尊想，於三福事永無學心，離三善行，勤行三惡，以諸煩惱覆智慧心，令無所見，於三乘法不欲修學。是眾生中，若我欲成阿耨多羅三藐三菩提，尚無有人能作遮閡，何況人壽一千歲也！乃至人壽百歲，是時眾生乃至無有善法名字，何況有行善根之者。五濁惡世，人民壽命稍稍減少，乃至十歲刀劫復起，我於爾時當從天來擁護眾生，為現善法，令離不善法，乃至安住十善法中，離於十惡煩惱諸結，悉令清淨，滅五濁世眾生，乃至人壽八萬歲，爾時，我當成阿耨多羅三藐三菩提。是時眾生，少於貪婬、瞋恚、愚癡、無明、慳悋、嫉妬，我於爾時，為諸眾生說三乘法，令得安住。世尊！若我所願成就得己利者，惟願如來授我阿耨多羅三藐三菩提記。世尊！若我不得如是受記，我於今者當求聲聞或求緣覺，如其乘力，疾得解脫度於生死。』<p>「時寶藏佛告毘舍耶無垢言：『善男子！菩薩有四懈怠，若菩薩成就如是四法者，貪著生死，於生死獄受諸苦惱，不能疾成阿耨多羅三藐三菩提。何等四？下行、下伴、下施、下願。云何菩薩下行？或有菩薩破身口戒不能善護，是名下行；云何下伴，親近聲聞及辟支佛，與共從事，是名菩薩下伴；云何下施？不能一切捨諸所有，於受者中，心生分別，為得天上受快樂故，而行布施，是名菩薩下施；云何下願？不能一心願取諸佛淨妙世界，所作誓願不為調伏一切眾生，是名菩薩之下願也。菩薩成是四懈怠法，久處生死受諸苦惱，不能疾成阿耨多羅三藐三菩提。<p>「『善男子！復有四法，菩薩成就，則能疾成阿耨多羅三藐三菩提。何等四？一、能持禁戒，淨身口意，護持法行；二、親近修學大乘之人，與法同事；三、所有之物能一切捨，以大悲心施於一切；四、一心願取種種莊嚴諸佛世界，亦為調伏一切眾生。是名四法菩薩成就，則能疾成阿耨多羅三藐三菩提。<p>「『復有四法，菩薩成就，能持無上菩提之道。何等四？精勤行於諸波羅蜜；攝取一切無量眾生；心常不離四無量行；遊戲諸通。是名四法，菩薩成就，能持無上菩提之道。<p>「『復有四法，令心無厭。何等為四？一者行施，二聽法，三修行，四攝取眾生。如是四法，令心無厭，菩薩應學。<p>「『復有四無盡藏，是諸菩薩所應成就。何等四？一者信根，二者說法，三善根願，四者攝取貧窮眾生。是為菩薩四無盡藏具足修滿。<p>「『復有四清淨法，菩薩成就。何等四？持戒清淨以無我故；三昧清淨無眾生故；智慧清淨無壽命故；解脫知見清淨以無人故。是為四清淨法，菩薩成就以是故，疾成阿耨多羅三藐三菩提，轉虛空法輪、轉不可思議法輪、轉不可量法輪、轉無我法輪、轉無言說法輪、轉出世法輪、轉通達法輪、轉諸天人所不能轉微妙之輪。<p>「『善男子！未來之世，過一恒河沙等阿僧祇劫，入第二恒河沙等阿僧祇劫後分，初入賢劫，五濁滅已，壽命增益至八萬歲，汝於是中成阿耨多羅三藐三菩提，号曰彌勒如來、應、正遍知、明行足、善逝、世間解、無上士、調御丈夫、天人師、佛、世尊。』<p>「爾時，毘舍耶摩納在於佛前，頭面禮足，却住一面，以種種華香、末香、塗香，供養於佛及比丘僧，以偈讚佛：「『世尊無垢，如真金山，眉間毫相，白如珂雪；應時為我，說微妙法，記我來世，作天人師。誰有見聞，而當不取，仙聖大覺，世燈功德？』<p>「善男子！爾時，寶海梵志一千摩納，惟除一人，悉共讀誦比陀外典，皆已勸化於阿耨多羅三藐三菩提，如拘留孫、迦那伽牟尼、迦葉、彌勒。其第五者，名師子光明，亦如是。其千人中，惟除一人，其餘皆願於賢劫中成阿耨多羅三藐三菩提，於其眾中最下小者，名持力捷疾，寶海梵志復教令發阿耨多羅三藐三菩提心：『善男子！汝今莫觀久遠，當離心覺，為諸眾生起大悲心。』爾時，梵志即為持力捷疾，而說偈言：「『陰界諸入，所攝眾生，畏老病死，墮於愛海，閉在三有，可畏獄中，飲煩惱毒，互相侵害。長夜墮在，苦惱海中，癡盲無目，失於正道，久處生死，機關所覆，三有眾生，諸苦熾然。以離正見，安住邪見，周迴生死，五道之中，不得休息，譬如車輪。有諸眾生，失於法眼，盲無所覩，又無救護。汝應修集，無量智慧，令離癡惑，使發菩提，應與眾生，作善知識，為燒愛結，解煩惱縛，應為是等，發菩提心。失法眼者，為癡所覆，為離癡故，應與勝道，生死有獄，大火熾然，與法甘露，令其充足。汝今速往，至於佛所，頭頂禮足，作大利益。當於佛所，發妙勝願，所願勝妙，善持念之。汝當來世，調御天人，亦當願施，眾生無畏，拔濟一切，悉令解脫，亦令具足，根力覺道，雨大法雨，施智慧水，滅諸眾生，苦惱之火。』<p>「善男子！爾時，持力捷疾作如是言：『尊者！我今所願，不求生死果報，不求聲聞、辟支佛乘；我今惟求無上大乘，待時待處，待調伏眾生，待發善願，我今思惟如是等事。尊者！且待須臾，聽我師子吼。』<p>「時，善男子！爾時，寶海梵志漸漸却行，有侍者五人，一名手龍，二名陸龍，三名水龍，四名虛空龍，五名妙音龍，而告之曰：『汝等今者可發阿耨多羅三藐三菩提心。』五人報曰：『尊者！我等空無所有，無以供養佛及眾僧。未種善根，云何得發阿耨多羅三藐三菩提心？』<p>「善男子！爾時，梵志以左耳中所著寶環持與手龍，右耳寶環持與陸龍，所坐寶床持與水龍，所用寶杖與虛空龍，純金澡罐與妙音龍。如是與已復作是言：『童子！汝今可持此物供養佛及眾僧，發阿耨多羅三藐三菩提心。』
。
<juan>悲華經卷第六<p>北涼天竺三藏曇無讖譯<p>諸菩薩本授記品第四之四<p>「爾時，五人即至佛所，以所得物供養世尊及比丘僧。供養已，復白佛言：『世尊！惟願如來授我阿耨多羅三藐三菩提記，令於賢劫成阿耨多羅三藐三菩提。』<p>「善男子！爾時，寶藏如來即與五人授阿耨多羅三藐三菩提記：『手龍！汝於來世賢劫之中，當得成佛，号堅音如來，十号具足。堅音如來般涅槃後，陸龍次當作佛，号快樂尊如來，十号具足。快樂尊佛般涅槃後，水龍次當成佛，号導師如來，十号具足。導師佛般涅槃後，虛空龍次當成佛，號愛清淨如來，十號具足。愛清淨佛般涅槃後，妙音龍次當作佛，号那羅延勝葉如來，十號具足。』<p>「善男子！寶藏如來記是五人賢劫成佛已，寶海梵志復告持力捷疾：『善男子！汝今可取種種莊嚴淨妙世界，如心所憙，便可發願，與一切眾生甘露法味，專心精勤行菩薩道，慎莫思惟劫數長遠。』善男子！爾時，梵志捉持力捷疾臂，將至佛所。至佛所已，坐於佛前，白佛言：『世尊！未來之世，於賢劫中，有幾佛向如來出世？』爾時，佛告持力捷疾言：『善男子！半賢劫中有千四佛出現於世。』<p>「持力捷疾言：『世尊！彼賢劫中諸佛世尊般涅槃已，最後妙音龍成阿耨多羅三藐三菩提，号那羅延勝葉。世尊！我願於爾時修菩薩道，修諸苦行，持戒、布施、多聞、精進、忍辱、愛語、福德、智慧，種種助道悉令具足。賢劫諸佛垂成佛時，願我在初奉施飲食，般涅槃後收取舍利，起塔供養。護持正法，見毀戒者，勸化安止，令住持戒；遠離正見墮諸見者，勸化安止，令住正見；散亂心者，勸化安止，令住定心；無威儀者，勸化安止，住聖威儀。若有眾生欲行善根，我當為其開示善根。彼諸世尊般涅槃後，正法垂滅，我於爾時當護持之，令不斷絕，於世界中，然正法燈。刀兵劫時，我當教化一切眾生，持不殺戒乃至正見，於十惡中，拔出眾生，安止令住十善道中，滅諸盲冥，開示善法。我當滅此劫濁、命濁、眾生濁、煩惱濁、見濁，令無有餘。於飢饉劫，我當勸化一切眾生，安止住於檀波羅蜜，乃至般若波羅蜜亦如是。我勸眾生住六波羅蜜時，眾生所有一切飢餓、黑闇、穢濁、怨賊、鬪諍，及諸煩惱，悉令寂靜。於疾疫劫，我當教化一切眾生，悉令住於六和法中，亦令安止住四攝法，眾生所有疾疫、黑闇，當令滅盡。於半賢劫，斷滅眾生如是苦惱。一千四佛於半劫中出世、涅槃、正法滅已，然後我當成阿耨多羅三藐三菩提。如千四佛所得壽命、聲聞弟子，我之壽命、聲聞弟子，亦復如是等無差別。如千四佛於半劫中調伏眾生，願我亦於半賢劫之中調伏眾生。是半劫中，諸佛所有聲聞弟子，毀於禁戒，墮在諸見，於諸佛所，無有恭敬，生於瞋恚、惱害之心，破法壞僧、誹謗賢聖，毀壞正法、作惡逆罪。世尊！我成阿耨多羅三藐三菩提時，悉當拔出於生死污泥，令入無畏涅槃城中。我般涅槃後，正法賢劫一時滅盡。若我涅槃，正法賢劫俱滅盡已，我之齒骨并及舍利，悉當變化作佛形像，三十二相瓔珞其身，一一相中有八十種好，次第莊嚴，遍至十方無量無邊無佛世界，一一化佛以三乘法，教化無量無邊眾生，悉令不退。若彼世界病劫起時，無有佛法，是化佛像亦當至中，教化眾生如前所說。若諸世界無珍寶者，願作如意摩尼寶珠，雨諸珍寶，自然發出純金之藏。若諸世界所有眾生，離諸善根，諸苦纏身，我當於中，雨憂陀娑香、栴檀沈水、種種諸香，令諸眾生斷煩惱病、諸邪見病、身四大病，於三福處，勤心修行，令命終時，生天人中。世尊！我行菩薩道時，當作如是利益眾生。我成阿耨多羅三藐三菩提已，當作如是佛事。般涅槃後，舍利復至無量世界，如是利益眾生。<p>「『世尊！若我所願不成不得己利，不能與諸眾生作大醫王，不能利益者，我今便為欺誑十方無量世界在在處處現在諸佛如來，今者亦復不應與我授阿耨多羅三藐三菩提記。世尊所與無量無邊億阿僧祇眾生授阿耨多羅三藐三菩提記者，我亦不得見如是人，亦不聞佛音聲、法僧之聲、行善法聲，常墮阿鼻地獄中。世尊！若我所願成就得己利者，如來今者當稱讚我。』<p>「時，佛即讚持力捷疾：『善哉！善哉！善男子！汝於來世作大醫王，令諸眾生離諸苦惱，是故字汝為火淨藥王。』<p>「佛告火淨藥王：『汝於來世，過一恒河沙等阿僧祇劫，入第二恒河沙阿僧祇劫後分，賢劫中一千四佛垂成阿耨多羅三藐三菩提，汝當悉得奉施飲食，乃至如上汝之所願。那羅延勝葉般涅槃後，正法滅已，汝當成於阿耨多羅三藐三菩提，號樓至如來、應、正遍知、明行足、善逝、世間解、無上士、調御丈夫、天人師、佛、世尊，壽命半劫，汝之所得聲聞弟子，如千四佛所有弟子等無差別；所化眾生，般涅槃後，正法滅已，賢劫俱盡，齒骨舍利悉化作佛，乃至生天人中，亦復如是。』<p>「爾時，火淨藥王菩薩復白佛言：『世尊！若我所願成就得己利者，惟願如來，以百福莊嚴金色之手摩我頂上。』善男子！爾時，寶藏如來即以百福莊嚴之手，摩火淨藥王頂上。善男子！爾時，火淨藥王菩薩見是事已，心生歡喜，即以頭面，禮於佛足，却住一面。<p>「爾時，寶海梵志以天妙衣與火淨藥王菩薩，而讚之曰：『善哉！善哉！善男子！汝之所願甚奇甚特。從今已往更不須汝與我策使，常得自在修安樂行。』」<p>爾時，佛告寂意菩薩：「善男子！時寶海梵志作是思惟：『我今已勸無量無邊百千億那由他眾生，令住阿耨多羅三藐三菩提。我今見是諸大菩薩各各發願取淨佛土，唯除一人婆由毘紐。此賢劫中其餘菩薩亦離五濁，我今當於是末世中，以真法味與諸眾生，我今當自堅牢莊嚴作諸善願，如師子吼，悉令一切菩薩聞已，心生疑怪，歎未曾有。復令一切大眾天龍、鬼神、乾闥婆、阿修羅、迦樓羅、緊那羅、摩睺羅伽、人及非人，叉手恭敬，供養於我，令佛世尊稱讚於我，并授記莂，令十方無量無邊在在處處現在諸佛，為諸眾生講說正法。彼諸如來聞我師子吼者，悉讚歎授我阿耨多羅三藐三菩提記，亦遣使來，令諸大眾悉得見之。我今最後發大誓願，成就菩薩所有大悲，乃至成阿耨多羅三藐三菩提已，若有眾生聞我大悲名者，悉令生於希有之心，若於後時，有諸菩薩成就大悲者，亦當願取如是世界，是世界中所有眾生飢虛於法，盲無慧眼，具足四流，是諸菩薩當作救護而為說法。我乃至般涅槃已，十方無量無邊百千億諸世界中，在在處處現在諸佛，於諸菩薩大眾之中稱讚我名，亦復宣說我之善願，令彼菩薩以大悲勤心，皆專心聽聞是事已，心大驚怪，歎未曾有。先所得悲，皆更增廣，如我所願，取不淨土。是諸菩薩皆如我，於不淨世界成阿耨多羅三藐三菩提，拔出四流眾生，安止令住於三乘中乃至涅槃。』<p>「善男子！爾時，寶海梵志思惟如是大悲願已，偏袒右肩，至於佛所。爾時，復有無量百千萬億諸天，在虛空中作天伎樂，雨種種華，各各同聲而讚歎言：『善哉！善哉！善大丈夫！今至佛所發奇特願，欲以智水滅於世間眾生煩惱。』爾時，一切大眾合掌恭敬，在梵志前同聲禮敬而讚歎言：『善哉！善哉！尊大智慧！我等今者得大利益，能作牢堅諸善願也。我等今者，願聞尊意所發善願。』<p>「爾時，梵志在於佛前，右膝著地。爾時，三千大千世界六種震動，種種伎樂不鼓自鳴，飛鳥走獸相和作聲，一切諸樹生非時華，三千大千世界之中，因地眾生於阿耨多羅三藐三菩提，若已發心、若未發心，惟除地獄、餓鬼、下劣畜生，其餘眾生皆悉生於大利益心、純善之心、無怨賊心、無穢濁心、慈希有心。飛行眾生尋住於空，心生歡喜，散種種華、末香、塗香，種種伎樂、幢幡、衣服而以供養，柔軟妙音讚詠梵志，皆悉一心欲聞梵志所發善願。乃至阿迦貳吒天天上諸天亦下閻浮提，在虛空中，散種種華、末香、塗香，種種伎樂、幢幡、衣服而以供養，柔濡妙音讚詠梵志，精勤一心欲聞梵志所發善願。<p>「爾時，寶海梵志叉手恭敬以偈讚佛：「『遊戲禪定，如大梵王；光明端嚴，如天帝釋；捨財布施，如轉輪王；持妙珍寶，如主藏臣；功德自在，如師子王；不可傾動，如須彌山；心不波蕩，如大海水；於罪不罪，其心如地；除諸煩惱，如清淨水；燒諸結使，如火猛焰；無諸障閡，猶如大風；示現實法，如四天王；所雨法雨，如大龍王；充足一切，猶如時雨；破諸外道，如大論師；功德妙音，如須曼華；說法妙音，猶如梵天；除諸苦惱，如大醫王；等心一切，如母愛子；攝取眾生，猶如慈父；身不可壞，如金剛山；能斷愛枝，猶如利刀；廣度生死，猶如船師；以智濟人，猶如舟船；光明清涼，如月盛滿；開眾生華，如日初出；能與眾生，沙門四果；猶如秋樹，生諸果實；僊聖圍遶，猶如鳳凰；其意深廣，猶如大海；等心眾生，猶如草木；知諸法相，如觀空拳；等心行世，平如水相。成就妙相，善於大悲，能與無量，眾生授記。我今調伏，無量眾生，惟願如來，與我授記，於未來世，成就勝道。微妙智慧，大僊世尊，願以妙音，真實說之。我於惡世，要修諸忍，與諸結使，煩惱賊鬪，拔出無量，一切眾生，安止住於，寂滅道中。』<p>「善男子！寶海梵志說此偈讚佛已，是時一切大眾皆讚歎言：『善哉！善哉！大丈夫！善能讚歎如來法王。』<p>「爾時，梵志復白佛言：『世尊！我已教化無量億眾，發阿耨多羅三藐三菩提心，是諸眾生已各願取淨妙世界，離不淨土，以清淨心種諸善根，善攝眾生而調伏之。火鬘摩納等一千四人，皆悉讀誦毘陀外典，如來已為是諸人等，授其記莂，於賢劫中當成為佛。有諸眾生多行貪婬、瞋癡、憍慢，悉當調伏於三乘中。是一千四佛所放捨者，所謂眾生厚重煩惱，五濁惡世能作五逆，毀壞正法，誹謗聖人，行於邪見，離聖七財，不孝父母，於諸沙門、婆羅門所，心無恭敬，作不應作，應作不作，不行福事，不畏後世，於三福處，無心欲行，不求天上人中果報，勤行十惡，趣三不善，離善知識，不知親近真實智慧，入於三有生死獄中，隨四流流沒在灰河，為癡所盲，離諸善業，專行惡業。如是眾生，諸佛世界所不容受，是故擯來集此世界，以離善業，行不善業行，於邪道重惡之罪積如大山。爾時，娑婆世界賢劫中，人壽命千歲，是一千四佛大悲不成，不取如是弊惡之世，令諸眾生流轉生死，猶如機關無有救護、無所依止、無舍無燈，受諸苦惱而反捨放，各各願取淨妙世界。淨土眾生已自善調，其心清淨已種善根，勤行精進，已得供養無量諸佛而更攝取。世尊！是諸人等，為實爾不？』<p>「爾時，世尊即告梵志：『實如所言。善男子！是諸人等，如其所憙，各取種種嚴淨世界，我隨其心已與授記。』<p>「爾時，梵志復白佛言：『世尊！我今心動如緊花樹葉，心大憂愁，身皆燋悴，此諸菩薩雖生大悲，不能取此五濁惡世，今彼諸眾生，墮癡黑闇。世尊！乃至來世，過一恒河沙等阿僧祇劫，入第二恒河沙等阿僧祇劫後分，賢劫中人壽千歲，我當爾時行菩薩道，久在生死忍受諸苦，以諸菩薩三昧力故，要當不捨如是眾生。世尊！我今自行六波羅蜜調伏眾生，如佛言曰：「以財物施，名檀波羅蜜。」世尊！我行檀波羅蜜時，若有眾生世世從我乞求所須，向其所求，要當給足，飲食、醫藥、衣服、臥具、舍宅聚落、華香、瓔珞、塗身之香，供給病者醫藥、侍使、幢幡、寶蓋、錢財、穀帛、象馬、車乘、金銀、錢貨、真珠、琉璃、頗梨、珂貝、璧玉、珊瑚、真寶、偽寶、天冠、拂飾，如是等物，我於眾生乃至貧窮，生大悲心悉以施與，雖作是施，不求天上人中果報，但為調伏攝眾生故，以是因緣，捨諸所有。若有眾生，乞求過量，所謂奴婢、聚落、城邑、妻子、男女、手脚、鼻舌、頭目、皮血、骨肉、身命，乞求如是過量之物。爾時，我當生大悲心，以此諸物，持用布施，不求果報，但為調伏攝眾生故。世尊！我行檀波羅蜜時，過去菩薩行檀波羅蜜者所不能及，未來菩薩當發阿耨多羅三藐三菩提心，行檀波羅蜜者亦不能及。世尊！我於來世為行菩薩道故，於百千億劫當行如是檀波羅蜜。世尊！未來之世若有欲行菩薩道者，我當為是行檀波羅蜜，令不斷絕。<p>「『我初入尸羅波羅蜜時，為阿耨多羅三藐三菩提故，持種種戒，修諸苦行，如檀中說，觀我無我故，五情不為五塵所傷。此羼提波羅蜜，我如是行羼提波羅蜜亦如上說，觀有為法，離諸過惡，見無為法，微妙寂滅。精勤修集，於無上道不生退轉。此毘梨耶波羅蜜，我亦如是行毘梨耶波羅蜜。若一切處修行空相得寂滅法，是名禪波羅蜜。若解諸法，本無生性，今則無滅，是名般若波羅蜜。我於無量百千億阿僧祇劫，堅固、精勤、修集般若波羅蜜。何以故？或有菩薩於過去世，不為阿耨多羅三藐三菩提行菩薩道，堅固、精勤、修集般若波羅蜜，未來之世或有菩薩，未為阿耨多羅三藐三菩提行菩薩道，堅固、精勤、修集般若波羅蜜，是故我今當於來世發阿耨多羅三藐三菩提心，修菩薩道，令諸善法無有斷絕。<p>「『世尊！我初發心已，為未來諸菩薩等，開示大悲，乃至涅槃。有得聞我大悲名者，心生驚怪，歎未曾有。是故我於布施，不自稱讚、不依持戒、不念忍辱、不猗精進、不味諸禪，所有智慧不著三世，雖行如是六波羅蜜，不求果報。有諸眾生離聖七財，諸佛世界之所擯棄，作五逆罪，毀壞正法，誹謗賢聖，行於邪見，重惡之罪，猶如大山，常為邪道之所覆蔽；是故我今為是眾生專心莊嚴，精勤修集六波羅蜜。我為一一眾生種善根故，於十劫中，入阿鼻地獄受無量苦，畜生、餓鬼，及貧窮、鬼神、卑賤人中，亦復如是。若有眾生，空無善根，失念燋心，我悉攝取而調伏之，令種善根，乃至賢劫，於其中間，終不願在天上人中受諸快樂，惟除一生處兜術天待時成佛。<p>「『世尊！我應如是久處生死，如一佛世界微塵等劫，以諸所須供養諸佛，為一眾生種善根故，以一佛世界微塵數等諸供養具，供養十方無量無邊一一諸佛，亦於十方無量無邊一一佛所，得如一佛世界微塵數等諸善功德，於一一佛前，復得教化如一佛世界微塵數等眾生，令住無上菩提之道，緣覺、聲聞亦復如是，隨諸眾生所願而教。若有世界佛未出世，願作僊人，教諸眾生，令住十善，五神通中，遠離諸見。若有眾生事摩醯首羅天，我願化身如摩醯首羅，而教化之，令住善法。事八臂者，亦願化為八臂天身，而教化之，令住善法。事日月梵天，亦願化為日月梵身，而教化之，令住善法。有事金翅鳥，乃至事兔，願化為兔身隨而教化，令住善法。若見飢餓眾生，我當以身血肉與之令其飽滿。若有眾生犯於諸罪，當以身命代其受罪為作救護。<p>「『世尊！未來世中有諸眾生，離諸善根，燒滅善心。我於爾時，為是眾生當勤精進行菩薩道，在生死中受諸苦惱，乃至過一恒河沙等阿僧祇劫，入第二恒河沙等阿僧祇劫後分，初入賢劫，火鬘摩納成阿耨多羅三藐三菩提，字拘留孫如來時，我所教化離諸善業、行不善業、燒燋善心、離聖七財、作五逆罪、毀壞正法、誹謗聖人、行於邪見、重惡之罪，猶如大山，常為邪道之所覆蔽，無佛世界所棄捐者，令發阿耨多羅三藐三菩提心，行檀波羅蜜，乃至行般若波羅蜜，安止住於不退轉地，皆令成佛，在於十方如一佛土微塵數等諸佛世界轉正法輪，令諸眾生於阿耨多羅三藐三菩提，種諸善根，出離惡道，安止得住，功德智慧助菩提法者，願我爾時悉得見之。<p>「『世尊！若有諸佛在在處處，遣諸眾生至於佛所，受阿耨多羅三藐三菩提記，令得陀羅尼三昧忍辱，即得次第上菩薩位，得於種種莊嚴世界，各各悉得隨意所求，取淨佛土，如是眾生悉是我之所勸化者。入賢劫中，拘留孫佛出世之時，如是等眾，亦於十方如微塵等諸佛世界，成阿耨多羅三藐三菩提，在在處處住世說法亦令我見。<p>「『世尊！拘留孫佛成佛之時，我至其所，以諸供具而供養之，種種諮問出家之法，持清淨戒，廣學多聞，專修三昧，勤行精進，說微妙法，唯除如來餘無能勝。是時，或有鈍根眾生無諸善根，墮在邪見，行不正道，作五逆罪，毀壞正法，誹謗聖賢，重惡之罪猶如大山，我時當為如是眾生，說於正法攝取調伏；佛日沒已，我於其後，自然當作無量佛事。伽那迦牟尼、迦葉佛等住世說法，乃至自然作於佛事，亦復如是。乃至人壽千歲，我於爾時勸諸眾生，於三福處，過千歲已，上生天上，為諸天人講說正法，令得調伏。乃至人壽百二十歲，爾時眾生愚癡自在，自恃端正種姓豪族，有諸放逸、慳悋、嫉妬，墮在黑闇五濁惡世，厚重貪欲、瞋恚、愚癡、憍慢、慳悋、嫉妬、非法行欲、非法求財、行邪倒見、離聖七財、不孝父母，於諸沙門婆羅門所不生恭敬，應作不作，作不應作，不行福事不畏後世，不勤修集於三福處，不樂三乘，於三善根不能修行，專為三惡，不修十善，勤行十惡，其心常為四倒所覆，安止住於四破戒中，令四魔王常得自在，㵱在四流五蓋蓋心。當來世中如是眾生，六根放逸，行八邪法，入大罪山，起諸結縛，不求天上人中果報，邪倒諸見，趣於邪道，行於五逆，毀壞正法，誹謗聖人，離諸善根，貧窮下賤，無所畏忌，不識恩義，失於正念，輕蔑善法，無有智慧，不能學問，破戒諛諂，以嫉妬心於所得物不與他分，互相輕慢無有恭敬，懶惰懈怠諸根缺漏，身體羸劣乏於衣服，親近惡友處胎失念，以受種種苦惱故惡色燋悴，其眼互視無慚無愧，互相怖畏於一食頃，身口意業所作諸惡無量無邊，以能為惡故得稱歎。爾時，眾生專共修集斷常二見，堅著五陰危脆之身，於五欲中深生貪著，常起忿恚、怨賊之心，欲害眾生，心常瞋惱穢濁麤朴，未得調伏慳恡貪著，不捨非法無有決定，互相畏怖起於諍競，以穢濁心共相殺害，遠離善法，起無善心作諸惡業，於善不善不信果報，於諸善法起違背心，於滅善法生歡喜心，於不善法起專作心，於寂滅涅槃起不救心，於持戒沙門、婆羅門所生不敬心，於諸縛結起悕求心，於老病死起深信心，於諸煩惱起受持心，於五蓋法起攝取心，於正法幢起遠離心，於諸見幢起竪立心，常起相違輕毀之心，共起鬪諍相食噉心，各各相違共相侵陵，攝取怨恨惱亂之心，於諸欲惡起無厭心，於他財物起嫉妬心，於受恩中起不報心，於諸眾生起賊盜心，於他婦女起侵惱心。是時眾生，一切心中無有善願，是故常聞地獄聲、畜生聲、餓鬼聲、疾病聲、老死聲、惱害聲、八難聲、閉繫聲、杻械枷鏁縛束聲、奪他財物侵惱聲、瞋恚輕毀呵責聲、破壞眾人和合聲、他方國賊兵甲聲、飢餓聲、穀貴偷盜聲、邪婬妄語狂癡聲、兩舌惡言綺語聲、慳貪嫉妬攝取聲、若我我所鬪諍聲、憎愛適意不適意聲、恩愛別離憂悲聲、怨憎集聚苦惱聲、各各相畏僮僕聲、處胎臭穢不淨聲、寒熱飢渴疲極聲、耕犁種殖怱務聲、種種工巧疲厭聲、疾病患苦羸損聲，是時眾生各各常聞如是等聲。如是眾生斷諸善根，離善知識常懷瞋恚，皆悉充滿娑婆世界，悉是他方諸佛世界之所擯棄，以重業故。於賢劫中壽百二十歲，如是眾生業因緣故，於娑婆世界受其卑陋，成就一切諸善根者之所遠離。娑婆世界其地多有鹹苦、鹽鹵、土沙、礫石、山陵、垖阜、谿谷、溝壑、蚊虻、毒蛇，諸惡鳥獸充滿其中，麤澁惡風非時而起，當於非時惡雹雨水，其雨水味毒酢鹹苦，以是雨故，生諸藥草、樹木、莖節、枝葉、華果、百穀諸味皆悉雜毒，如是非時麤澁惡濁雜毒之物，眾生食已增益瞋恚，顏色燋悴無有潤澤，於諸眾生心無慈愍，誹謗聖人，各各無有恭敬之心，常懷恐怖，共相殘害，生惱亂心，噉肉飲血，剝皮而衣，執持刀杖，勤作殺害，自恃豪族，色相端正，讀誦外典，便習鞍馬，善用刀矟，弓箭射御，於自眷屬生嫉妬心，若諸眾生修習邪法受種種苦。<p>「『世尊！願我爾時從兜術天下生最勝轉輪王家，若自在王家，處在第一大夫人胎，為諸眾生調伏其心，修善根故。尋入胎時，放大光明，其光微妙遍照娑婆世界，從金剛際上至阿迦尼吒天，令彼所有諸眾生等，若在地獄、若在畜生、若在餓鬼、若在天上、若在人中、若有色、若無色、若有想、若無想、若非有想、若非無想，悉願見我微妙光明，若光觸身亦願得知。以見知光故，悉得分別生死過患，勤求無上寂滅涅槃，乃至一念斷諸煩惱，是名令諸眾生初種涅槃之根栽也。願我處胎於十月中，得選擇一切法、入一切法門，所謂無生空三昧門，於未來世無量劫中說此三昧，善決定心不可得盡。若我出胎成阿耨多羅三藐三菩提已，彼諸眾生，我當拔出令離生死，如是等眾悉令見我。雖處母胎滿足十月，然其實是住珍寶三昧，結加趺坐，正受思惟。十月滿已從右脇出，以一切功德成就三昧力故，令娑婆世界，從金剛際上至阿迦尼吒天六種震動，其中眾生或處地獄、畜生、餓鬼、天上人中，悉得惺悟。爾時，復有以微妙光明，遍照娑婆世界，亦得惺悟無量眾生。若有眾生未種善根，我當安止令種善根，於涅槃中種善根已，令諸眾生生三昧芽。我出右脇足蹈地時，復願娑婆世界從金剛際上至阿迦尼吒天，六種震動，所有眾生依水、依地、依於虛空，胎生、卵生、濕生、化生，在五道者，悉得惺悟。若有眾生未得三昧，願皆得之，得三昧已，安止令住三乘法中不退轉地。我既生已，於娑婆世界所有諸天梵王魔天、忉利諸天及日月天、四天王、諸大龍王、乾闥婆、阿修羅、迦樓羅、緊那羅、摩睺羅伽、化生神僊、夜叉、羅剎，悉令盡來共供養我。令我生已，尋行七步，行七步已，以選擇功德三昧力故，說於正法，令諸大眾心生歡喜，住於三乘。於此眾中，若有眾生學聲聞者，願盡此生便得調伏，若有習學緣覺乘者，一切皆得日華忍辱，有學大乘者，皆得執持金剛愛護大海三昧，以三昧力故，超過三住。我於爾時悕求洗浴，願有最勝大龍王來洗浴我身，眾生見者即住三乘，所得功德如上所說。我為童子乘羊車時，所可示現種種伎術，為悟一切諸眾生故。處在宮殿、妻子、綵女五欲之中，共相娛樂，見其過患，夜半出城，除諸瓔珞嚴身之具，為欲破壞尼揵子等諸外道師。恭敬衣服故，我著袈裟至菩提樹下，眾生見我處於菩提樹下，皆悉發願，欲令我速以一切功德成就三昧力說三乘法。聞是法已，於三乘中，生深重欲勤行精進。若有已發聲聞乘者，令脫煩惱，要一生在當於我所而得調伏；若有已發緣覺乘者，皆悉令得日華忍辱；若有已發大乘之者，皆得執持金剛愛護大海三昧，以三昧力故，超過四地。我自受草於菩提樹下，敷金剛座處，結加趺坐，身心正直，繫念在於阿頗三昧，以三昧力故，令入出息，停住寂靜，於此定中，一日一夜，日食半麻半米，以其餘半，持施他人。我如是久遠修集苦行，娑婆世界上至阿迦尼吒，聞我名者，皆到我所，供養於我。我如是苦行，如是等眾悉當為我而作證明。若有眾生於聲聞乘種善根者，世尊！願令是等於諸煩惱心得寂靜，若餘一生要至我所，我當調伏；緣覺、大乘，亦復如是。若有諸龍、鬼神、乾闥婆、阿修羅、迦樓羅、緊那羅、摩睺羅伽、餓鬼、毘舍遮、五通神僊，來至我所，供養於我。我如是苦行，是等眾生皆為證明；若有已學聲聞、緣覺及大乘者，亦復如是。若有四天下眾生，修於外道，麤食苦行，有諸非人往至其所說如是言：「卿等！不能悉行諸苦，亦復不得大果報也，非是希有。如我地分有一生菩薩行於苦行，復入如是微妙禪定身口意業，皆悉寂靜，滅出入息，一日一夜，日食半麻半米，如是苦行大得果報，得大利益多所開化，是苦行人不久當成阿耨多羅三藐三菩提。卿若不信我所言者，自可往至其所觀其所作。」<p>「『世尊！願是諸人捨其所修，悉來我所觀我苦行；或有眾生已學聲聞乃至大乘，亦復如是。若有諸王、大臣、人民，在家出家，一切見我行是苦行，來至我所供養於我；或有已學聲聞、緣覺、大乘，亦復如是。若有女人見我苦行，來至我所供養於我，是諸女人所受身分，即是後身；若有已學聲聞、緣覺、大乘，亦復如是。若有諸禽獸見我苦行，亦至我所，是諸禽獸於此命終，更不復受畜生之身；若有已發聲聞乘者，餘一生在要至我所，而得調伏；若有已發緣覺心者，亦復如是；乃至微細小蟲、餓鬼亦如是。我如是久遠苦行一結加趺坐時，有百千億那由他等無量眾生為我證明，如是眾生已於無量無邊阿僧祇劫種解脫子。<p>「『世尊！我如是苦行，過去眾生未曾有能作如是行，及餘外道、聲聞、緣覺、大乘之人，亦無有能作如是苦行。世尊！我如是苦行，未來眾生亦無能作，及餘外道、聲聞、緣覺、大乘之人，亦無能作如是苦行。我未成阿耨多羅三藐三菩提時，已能作大事，所謂破壞魔王及其眷屬。我願破煩惱魔，成阿耨多羅三藐三菩提已，為一眾生安住阿羅漢勝妙果中，隨爾所時，現受殘業報身；如是第二眾生安住阿羅漢，第三第四亦復如是。我為一一眾生故，示現百千無量神足，欲令安住正見之中，為一一眾生故，說百千無量法門義，隨其所堪令住聖果，以金剛智慧，破一切眾生諸煩惱山，為諸眾生說三乘法，為一一眾生故，過百千由旬不乘神力，往至其所而為說法，令得安住無所畏中。或有諸人於我法中欲出家者，願無障閡，所謂羸劣、失念、狂亂、憍慢，無有畏懼癡無智慧、多諸結使其心散亂。若有女人欲於我法出家學道受大戒者，成就大願。我諸四眾比丘、比丘尼、優婆塞、優婆夷，悉得供養。願諸天人及諸鬼神得四聖諦，諸龍、阿修羅及餘畜生，受持八戒，修淨梵行。<p>「『世尊！我成阿耨多羅三藐三菩提已，若有眾生於我生瞋，或以刀杖火坑及餘種種，欲殘害我，或以惡言誹謗罵詈，遍十方界而作輕毀，若持毒食以用飯我；如是殘業，我悉受之，成阿耨多羅三藐三菩提。往昔所有怨賊眾生，起於害心，種種惡言，以雜毒食，出我身血，如是等人，悉以惡心來至我所；我當以戒多聞三昧，大悲薰心，梵音妙聲而為說法，令彼聞已心生清淨，住於善法，所作惡業，尋便懺悔，更不復作，悉令得生天上人中，無有障閡，生天人中，得妙解脫，安住勝果，離諸欲惡，永斷諸流，障閡業盡，若諸眾生有殘業者，皆悉得盡無有遺餘。<p>「『世尊！我成阿耨多羅三藐三菩提已，一切所有身諸毛孔，日日常有諸化佛出，三十二相瓔珞其身，八十種好次第莊嚴。我當遣至無佛世界、有佛世界及五濁界，若彼世界有五逆人，毀壞正法，誹謗聖人，乃至斷諸善根，有學聲聞、緣覺、大乘，毀破諸戒，墮於大罪，燒滅善心，滅失善道，墮在生死空曠澤中，行諸邪道，登涉罪山。如是眾生百千萬億，一一化佛一日之中遍為說法，或有奉事魔醯首羅，隨作其形而為說法。亦於爾時稱我名字而讚歎之。願是眾生聞讚歎我，心生歡喜，種諸善根生我世界。<p>「『世尊！是諸眾生若臨終時，我不在其前為演說法令心淨者，我於未來終不成阿耨多羅三藐三菩提。若彼眾生命終之後墮三惡道，不生我國受人身者，我之所知無量正法悉當滅失，所有佛事皆不成就；事那羅延者亦復如是。<p>「『世尊！我成阿耨多羅三藐三菩提已，願令他方世界所有五逆之人，乃至行諸邪道，登涉罪山，如是眾生臨命終時，悉來集聚生我世界，隨其本相所受身色，艾白無潤，面目醜陋，如毘舍遮，失念破戒，臭穢短命，以此諸惡損減其身，資生所須常不供足。為是眾生故，於娑婆世界諸四天下，一時之中，從兜術下現處母胎，乃至童子，學諸伎藝，出家苦行，破壞諸魔，成無上道，轉正法輪，般涅槃後流布舍利。如是示現種種佛事，悉皆遍滿如是百億諸四天下。
。
<juan>悲華經卷第七<p>北涼天竺三藏曇無讖譯<p>諸菩薩本授記品第四之五<p>「『世尊！我成阿耨多羅三藐三菩提已，一音說法，或有眾生學聲聞乘，聞佛說法，即得知聲聞法藏；或有修學辟支佛乘，聞佛說法，便得解於辟支佛法；或有修學無上大乘，聞佛說法，便得解了大乘之法純一無雜；若有修集助菩提法欲得菩提，聞佛說法，即得捨財，行於布施；若有眾生離諸功德，悕求天上、人中快樂，聞佛說法，即得持戒；若有眾生互相怖畏，有愛瞋心，聞佛說法，即得相於生親厚心；若有眾生憙為殺業，聞佛說法，即得悲心；若有眾生常為慳悋、嫉妬覆心，聞佛說法，即修喜心；若有眾生端正無病，貪著於色，心生放逸，聞佛說法，即得捨心；若有眾生婬欲熾盛，其心放逸，聞佛說法，即觀不淨；若有眾生學大乘者，為掉蓋所覆，聞佛說法，即得身念處法；若有眾生常自稱讚，能大論議，其智慧明猶如抴電，聞佛說法，即解甚深十二因緣；若有眾生寡聞少見，自稱能論，聞佛說法，即得不奪不失諸陀羅尼；若有眾生入邪見山，聞佛說法，即解諸法甚深空門；若有眾生諸覺覆心，聞佛說法，即得深解無相法門；若有眾生諸不淨願覆蔽其心，聞佛說法，即得深解無作法門；若有眾生心不清淨，聞佛說法，心得清淨；若有眾生以多緣覆心，聞佛說法，得解不失菩提心法；若有眾生瞋恚覆心，聞佛說法，解真實相得受記莂；若有眾生依猗覆心，聞佛說法，深解諸法無所依猗；若有眾生愛染覆心，聞佛說法，疾解諸法無垢清淨；若有眾生忘失善心，聞佛說法，深解日光三昧；若有眾生行諸魔業，聞佛說法，速得解了清淨之法；若有眾生邪論覆心，聞佛說法，即得深解增益正法；若有眾生煩惱覆心，聞佛說法，即得解了離煩惱法；若有眾生行諸惡道，聞佛說法，即得迴反；若有眾生於大乘法讚說邪法，以為吉妙，聞佛說法，即於邪法生退轉心，而得正解；若有菩薩厭於生死，聞佛說法，即於生死心生愛樂；若有眾生不知善地，聞佛說法，即得覺了善地之法；若有眾生見他為善不生好樂，生於妬嫉，聞佛說法，即得心喜；若有眾生其心各各共相違反，聞佛說法，即得無閡光明；若有眾生行諸惡業，聞佛說法，深解惡業所得果報；若有眾生怖畏大眾，聞佛說法，深得解了師子相三昧；若有眾生四魔覆心，聞佛說法，疾得首楞嚴三昧；若有眾生不見諸佛國土光明，聞佛說法，即得深解種種莊嚴光明三昧；若有眾生有憎愛心，聞佛說法即得捨心；若有眾生未得佛法光明，聞佛說法，即得法幢三昧；若有眾生離大智慧，聞佛說法，即得法炬三昧；若有眾生癡闇覆心，聞佛說法，即得日燈光明三昧；若有眾生口無辯才，聞佛說法，即得種種功德應辯；若有眾生觀色和合，無有堅固，猶如水沫，聞佛說法，即得那羅延三昧；若有眾生心亂不定，聞佛說法，即得堅牢決定三昧；若有眾生欲觀佛頂，聞佛說法，即得須彌幢三昧；若有眾生放捨本願，聞佛說法，即得堅牢三昧；若有眾生退失諸通，聞佛說法，即得金剛三昧；若有眾生於菩提場而生疑惑，聞佛說法，即得了達金剛道場；若有眾生一切法中無厭離心，聞佛說法，即得金剛三昧；若有眾生不知他心，聞佛說法，即知他心；若有眾生於諸根中不知利鈍，聞佛說法，即知利鈍；若有眾生各各種類不相解語，聞佛說法，即得解了音聲三昧；若有眾生未得法身，聞佛說法，即得解了分別諸身；若有眾生不見佛身，聞佛說法，即得不眴三昧；若有眾生分別諸緣，聞佛說法，即得無諍三昧；若有眾生於轉法輪，心生疑惑，聞佛說法，於轉法輪得心清淨；若有眾生起無因邪行，聞佛說法，即得法明隨順因緣；若有眾生於一佛世界起於常見，聞佛說法，即得善別無量佛土；若有眾生未種諸相善根，聞佛說法，即得種種莊嚴三昧；若有眾生不能善別一切言語，聞佛說法，即得解了分別種種言音三昧；若有眾生專心求於一切智慧，聞佛說法，即得無所分別法界三昧；若有眾生退轉於法，聞佛說法，即得堅固三昧；若有眾生不知法界，聞佛說法，即得大智慧；若有眾生離本誓願，聞佛說法，即得不失三昧；若有眾生分別諸道，聞佛說法，即得一道無所分別；若有眾生推求智慧，欲同虛空，聞佛說法，即得無所有三昧；若有眾生未得具足諸波羅蜜，聞佛說法，即得住於淨波羅蜜；若有眾生未得具足四攝之法，聞佛說法，即得妙善攝取三昧；若有眾生分別四無量心，聞佛說法，即得平等勤心精進；若有眾生未得具足三十七助菩提法，聞佛說法，即得住不出世三昧；若有眾生其心失念及善智慧，聞佛說法，即得大海智印三昧；若有眾生其心疑惑，未生法忍，聞佛說法，即得諸法決定三昧，以一法相故；若有眾生忘所聞法，聞佛說法，即得不失念三昧；若有眾生各各說法，不相憙樂，聞佛說法，即得清淨慧眼，無有疑網；若有眾生於三寶中不生信心，聞佛說法，即得功德增長三昧；若有眾生渴乏法雨，聞佛說法，即得法雨三昧；若有眾生於三寶中起斷滅見，聞佛說法，即得諸寶莊嚴三昧；若有眾生不作智業，不勤精進，聞佛說法，即得金剛智慧三昧；若有眾生為諸煩惱之所繫縛，聞佛說法，即得虛空印三昧；若有眾生計我我所，聞佛說法，即得智印三昧；若有眾生不知如來具足功德，聞佛說法，即得世間解脫三昧；若有眾生於過去世未供養佛，聞佛說法，即得種種神足變化；若有眾生一法界門於未來世無量劫中未得說之，聞佛說法，即得解說一切諸法同一法界；若有眾生於諸一切修多羅中未得選擇，聞佛說法，即得諸法平等實相三昧；若有眾生離六和法，聞佛說法，即得解了諸法三昧；若有眾生於不可思議解脫法門不勤精進，聞佛說法，於諸通中，即得師子遊戲三昧；若有眾生欲分別入於如來藏，聞佛說法，更不從他聞，即得分別入如來藏；若有眾生於菩薩道不勤精進，聞佛說法，即得智慧，勤行精進；若有眾生未曾得見本生經，聞佛說法，即得一切在在處處三昧；若有眾生行道未竟，聞佛說法，即得受記三昧；若有眾生未得具足如來十力，聞佛說法，即得無壞三昧；若有眾生未得具足四無所畏，聞佛說法，即得無盡意三昧；若有眾生未得具足佛不共法，聞佛說法，即得不共法三昧；若有眾生未得具足無愚癡見，聞佛說法，即得願句三昧；若有眾生未覺一切佛法之門，聞佛說法，即得鮮白無垢淨印三昧；若有眾生未得具足一切智者，聞佛說法，即得善了三昧；若有眾生未得成就一切佛事，聞佛說法，即得無量不盡意三昧；如是等眾生，於佛法中各得信解。<p>「『有諸菩薩，其心質直無有諂曲，聞佛說法，即得八萬四千諸法門、八萬四千諸三昧門、七萬五千陀羅尼門。有無量無邊阿僧祇菩薩摩訶薩修集大乘者，聞是說法，亦得如是無量功德，安止住於不退轉地。是故諸菩薩摩訶薩，欲得種種莊嚴堅牢故，發不可思議願，增益不可思議知見，以自莊嚴，以三十二相莊嚴故，得八十隨形好，以妙音莊嚴故，隨諸眾生所憙說法，令聞法者滿足知見；以心莊嚴故，得諸三昧，不生退轉；以念莊嚴故，不失一切諸陀羅尼；以心莊嚴故，得分別諸法；以念莊嚴故，得解微塵等義；以善心莊嚴故，得堅固誓願，牢堅精進，如其所願到於彼岸；以專心莊嚴故，次第過住；以布施莊嚴故，於諸所須，悉能放捨；以持戒莊嚴故，令心善白，清淨無垢；以忍辱莊嚴故，於諸眾生，心無障閡；以精進莊嚴故，一切佐助，悉得成就；以禪定莊嚴故，於一切三昧中得師子遊戲；以智慧莊嚴故，知諸煩惱習；以慈莊嚴故，專心念於一切眾生；以悲莊嚴故，悉能拔出眾生之苦；以喜莊嚴故，於一切法，心無疑惑；以捨莊嚴故，得離憍慢心，心無高下；以諸通莊嚴故，於一切法得師子遊戲；以功德莊嚴故，得不可盡藏寶手；以智莊嚴故，知諸眾生所有諸心；以意莊嚴故，方便惺悟一切眾生；以光明莊嚴故，得智慧眼明；以諸辯莊嚴故，令眾生得法義應辭；以無畏莊嚴故，一切諸魔不能留難；以功德莊嚴故，得諸佛世尊所有功德；以法莊嚴故，得無閡辯，常為眾生演說妙法；以光明莊嚴故，得一切佛法光明；以照明莊嚴故，能遍照於諸佛世界；以他心莊嚴故，得正智無亂；以教誡莊嚴故，得如所說護持禁戒；以神足莊嚴故，得如意足到於彼岸；以受持一切諸如來莊嚴故，得入如來無量法藏；以尊法莊嚴故，得不隨他智慧；以隨行一切善法莊嚴故，得如說而行，欲令如是眾生悉得如是等功德利益。若有無量無邊阿僧祇菩薩摩訶薩修集大乘，以我說一句法故，悉具如是白淨善法，皆使充足，以是故，諸菩薩摩訶薩於諸法中所得智慧，不從他聞，得成就大法光明，成阿耨多羅三藐三菩提。<p>「『世尊！若眾生於他方世界作五逆罪，乃至犯四重禁，燒滅善法，若學聲聞、緣覺、大乘，以願力故，欲來生我世界，既來生已，復取一切諸不善業，麤朴弊惡，其心憙求強梁難調，專以四倒貪著慳悋。如是等眾生，八萬四千異性亂心，我當為其各各異性，廣說八萬四千法聚。<p>「『世尊！若有眾生學無上大乘，我當為其具足廣說六波羅蜜，所謂檀波羅蜜，乃至般若波羅蜜。若有眾生學聲聞乘未種善根，願求諸佛以為其師，我當安止於三歸依，然後勸令住六波羅蜜。若有眾生憙為殺害，我當安止於不殺中。若有眾生專行惡貪，我當安住於不盜中。若有眾生非法邪婬，我當安止不邪婬中。若有眾生各各故作誹謗妄語，我當安止不妄語中。若有眾生樂為狂癡，我當安止不飲酒中。若有眾生犯此五事，我當令受優婆塞五戒。若有眾生於諸善法不生憙樂，我當令其一日一夜受持八戒。若有眾生少於善根，於善根中心生愛樂，我當令其於未來世，在佛法中出家學道，安止令住梵淨十戒。若有眾生悕心求於諸善根法，我當安止善根法中，令得成就梵行具足大戒。如是等眾生，作五逆罪，乃至慳悋，為是眾生，以種種門，示現神足，說諸句義，開示陰、界、諸入、苦、空、無常、無我，令住善妙安隱寂滅無畏涅槃，為如是四眾比丘、比丘尼、優婆塞、優婆夷說法。若有眾生求聞論議，我當說正法論，乃至有求解脫之者，我當為說空無之論。若有眾生其心不樂於正善法，我當為說營作眾事。若有眾生於正善法其心愛樂，我當為說空三昧定示正解脫。<p>「『世尊！我為如是一一眾生，要當過於百千由旬不以神足，而以開示無量無邊種種方便，為解句義，示現神足，乃至涅槃，心不生厭。<p>「『世尊！我以三昧力故，捨第五分所得壽命而般涅槃，我於是時，自分其身如半葶藶子，為憐愍眾生故，求般涅槃。般涅槃後，所有正法住世千歲，像法住世滿五百歲。我涅槃後，若有眾生，以珍寶、伎樂供養舍利，乃至禮拜、右繞一匝，合掌稱歎、一莖華散，以是因緣隨其志願，於三乘中各不退轉。<p>「『世尊！我般涅槃後，若有眾生於我法中，乃至一戒，如我所說能堅持之，乃至讀誦一四句偈為他人說，令彼聽者心生歡喜，供養法師，乃至一華一禮，以是因緣，隨其志願於三乘中各不退轉，乃至法炬滅、法幢倒。正法滅已，我之舍利尋沒於地至金剛際，爾時娑婆世界空無珍寶，我之舍利變為意相琉璃寶珠，其明焰盛從金剛際出於世間，上至阿迦尼吒天，雨種種華曼陀羅華、摩訶曼陀羅華、波利質多華、曼殊沙華、摩訶曼殊沙華，有淨光明大如車輪，百葉、千葉，或百千葉，或百千華，其光遍照。復有好香微妙常敷，觀者無厭。其明焰盛不可稱計，微妙之香無量無邊，純雨如是無量諸華。當其雨時，復出種種微妙音聲，佛聲、法聲、比丘僧聲、三歸依聲、優婆塞戒聲、成就八戒聲、出家十戒聲、布施聲、持戒聲、清淨梵行具大戒聲、佐助眾事聲、讀經聲、禪思惟聲、觀不淨聲、念出入息聲、非想非非想聲、有想無想聲、識處聲、空處聲、八勝處聲、十一切入聲、定慧聲、空聲、無相聲、無作聲、十二因緣聲、具足聲聞藏聲、學緣覺聲、具足大乘六波羅蜜聲，於其華中出如是等聲，色界諸天皆悉聞之，本昔所作諸善根本，各自憶念，所有不善尋自悔責，即便來下娑婆世界，教化世間無量眾生，悉令得住於十善中。欲界諸天亦得聞受，所有愛結貪喜五欲，諸心數法悉得寂靜，本昔所作諸善根本，各自憶念，所有不善尋自悔責，即便來下娑婆世界，教化世間無量眾生，悉令得住於十善中。<p>「『世尊！如是諸華於虛空中，復當化作種種珍寶，金銀、摩尼、真珠、琉璃、珂貝、璧玉、真寶、偽寶、馬瑙、珊瑚、天冠、寶飾，如雨而下，一切遍滿娑婆世界。爾時，人民其心和悅，無諸鬪諍、飢餓、疾病，他方怨賊、惡口諸毒，一切消滅皆得寂靜。爾時，世界有如是樂，若有眾生見諸珍寶，若觸若用，於三乘中無有退轉。是諸珍寶作是利益，作利益已，還沒於地，至本住處金剛際上。<p>「『世尊！娑婆世界兵劫起時，我身舍利復當化作紺琉璃珠從地而出，上至阿迦尼吒天，雨種種華，曼陀羅華、摩訶曼陀羅華、波利質多華，乃至還沒於地，至本住處金剛際，亦復如是。世尊！如刀兵劫，飢餓疾疫，亦復如是。<p>「『世尊！如是大賢劫中，我般涅槃後，是諸舍利作如是佛事，調伏無量無邊眾生，於三乘中得不退轉，如是當於五佛世界微塵數等大劫之中，調伏無量無邊眾生，令於三乘得不退轉。<p>「『世尊！若後滿千恒沙等阿僧祇劫，於十方無量無邊阿僧祇餘世界，成佛出世者，悉是我修阿耨多羅三藐三菩提時，所教化初發阿耨多羅三藐三菩提心，安止令住六波羅蜜者。<p>「『世尊！我成阿耨多羅三藐三菩提已，所可勸化令發阿耨多羅三藐三菩提心，安止令住六波羅蜜，及涅槃後舍利變化，所化眾生令發阿耨多羅三藐三菩提心者，是諸眾生過千恒河沙等阿僧祇劫，於十方無量無邊阿僧祇世界成佛出世，皆當稱我名字而說讚歎：「過去久遠有劫名賢，初入劫時，第四世尊名曰某甲，彼佛世尊勸化我等，初發阿耨多羅三藐三菩提心。我等爾時燒滅善心，集不善根，作五逆罪乃至邪見，彼佛爾時勸化我等，令得安住六波羅蜜，因是即得解了一切陀羅尼門，轉正法輪，離生死縛，令無量無邊百千眾生，安住勝果，復令無量百千眾生，安止天人乃至解脫果。」若有眾生求菩提道，聞讚歎我已，各問於佛：「彼佛世尊見何義利，於重五濁惡世之中，成阿耨多羅三藐三菩提？」是諸世尊，即便向是求菩提道善男子、善女人，說我往昔所成大悲，初發阿耨多羅三藐三菩提心，莊嚴世界及妙善願本起因緣。是人聞已，其心驚愕歎未曾有，尋發妙願，於諸眾生生大悲心，如我無異，作是願言：「其有如是重五濁世，其中眾生作五逆罪，乃至成就諸不善根，我當於中而調伏之。」彼諸世尊，以是諸人成就大悲，於五濁世發諸善願，隨其所求而與授記。<p>「『世尊！彼佛世尊，復為修學大乘諸人，說我舍利所作變化本起因緣：「過去久遠有佛世尊號字某甲，般涅槃後，刀兵疾病飢餓劫起，我等爾時於其劫中受諸苦惱，是佛舍利為我等故，作種種神足師子遊戲，是故我等即得發阿耨多羅三藐三菩提心，種諸善根，精勤修集於六波羅蜜，如上廣說。」』」<p>佛告寂意菩薩：「善男子！爾時，寶海梵志在寶藏佛所，諸天大眾人非人前，尋得成就大悲之心廣大無量，作五百誓願已，復白佛言：『世尊！若我所願不成不得己利者，我則不於未來賢劫重五濁惡、互共鬪諍、末世盲癡、無所師諮、無有教誡、墮於諸見、大黑闇中作五逆惡，如上說中成就所願，作於佛事。我今則捨菩提之心，亦不願於他方佛土殖諸善根。世尊！我今如是專心，不以是善根成阿耨多羅三藐三菩提，亦不願求辟支佛乘，亦復不願作聲聞乘、天王、人王，貪樂五欲生天人中，不求乾闥婆、阿修羅、迦樓羅、緊那羅、摩睺羅伽、夜叉、羅剎、諸龍王等，以是善根不求如是諸處。世尊！若得大富以施為因，若得生天以戒為因，若得大智以廣學為因，若斷煩惱以思惟為因，如佛言曰：「如是等事皆是己利功德之人，則能隨其所求皆悉得之。」世尊！若我善根成就得己利者，我之所有布施持戒，多聞思惟悉當成就，以是果報皆為地獄一切眾生，若有眾生墮阿鼻地獄，以是善根，當拔濟之，令生人中，聞佛說法即得開解，成阿羅漢速入涅槃。是諸眾生若業報未盡，我當捨壽，入阿鼻獄代受苦惱。願令我身數如一佛世界微塵，一一身如須彌山等，是一一身覺諸苦樂，如我今身所覺苦樂，一一身受如一佛世界微塵數等，種種重惡苦惱之報，如今一佛世界微塵等，十方諸佛世界所有眾生，作五逆惡起不善業，乃至當墮阿鼻地獄，若後過如一佛世界微塵等大劫，十方諸佛世界微塵數等所有眾生，作五逆惡起不善業，當墮阿鼻地獄者，我當為是一切眾生，於阿鼻地獄代受諸苦，令不墮地獄，值遇諸佛諮受妙法，出於生死，入涅槃城。我今要當代是眾生，久久常處阿鼻地獄。復次，如一佛世界微塵數等，十方世界所有眾生惡業成就，當必受果，墮火炙地獄，如阿鼻地獄、所說炙地獄、摩訶盧獦地獄、逼迫地獄、黑繩地獄、想地獄，及種種畜生、餓鬼、貧窮、夜叉、拘槃、茶毘、舍遮、阿修羅、迦樓羅等，皆亦如是。<p>「『世尊！若有如一佛世界微塵數等，十方世界，所有眾生，成就惡業，必當受報，生於人中，聾盲、瘖瘂、無手、無脚、心亂失念、食噉不淨，我亦當代如是眾生，受於諸罪，如上所說。復次，若有眾生墮阿鼻地獄受諸苦惱，我當久久代是眾生受諸苦惱，如生死眾生所受陰、界、諸入，畜生、餓鬼、貧窮、夜叉、拘辦、茶毘、舍遮、阿修羅、迦樓羅等，皆亦如是。<p>「『世尊！若我所願成就逮得己利，成阿耨多羅三藐三菩提，如上所願者，十方無量無邊阿僧祇世界，在在處處現在諸佛，為眾生說法，悉當為我作證，亦是諸佛之所知見。世尊！惟願今者與我阿耨多羅三藐三菩提記，於賢劫中，人壽百二十歲時，成佛出世，如來、應供、正遍知，乃至天人師、佛、世尊。世尊！若我必能成就如是佛事，如我願者，令此大眾，及諸天龍、阿修羅等，若處地虛空，唯除如來，其餘一切皆當涕泣，悉於我前，頭面作禮讚言：「善哉！善哉！大悲成就無能及也。得念甚深，為諸眾生，生是深悲，發堅固誓願。汝今所作不由他教，以專心大悲覆護一切，攝取五逆諸不善人。汝之善願我今悉知，汝初發阿耨多羅三藐三菩提心時，已為眾生作大良藥，為作歸依擁護舍宅，為令眾生得解脫故，作是誓願。汝今所願得己利者，如來為汝授阿耨多羅三藐三菩提記。」』<p>「『說是語已，時轉輪聖王無量清淨，尋從座起悲泣淚出，叉手合掌，向是梵志，頭面敬禮，而說偈言：「『汝今所願，堅固甚深，放捨己樂，為諸眾生，起大悲心，為我等現，諸法真實，妙勝之相。』<p>「爾時，觀世音菩薩說偈讚言：「『眾生多所著，汝今無所著，於上下諸根，久已得自在，故能隨眾生，根願具足與，未來世當得，陀羅尼智藏。』<p>「爾時，得大勢菩薩說偈讚言：「『無量億眾生，為善故集聚，見知汝大悲，一切皆啼泣，所作諸苦行，昔來未曾有。』<p>「爾時，文殊師利菩薩復說偈讚言：「『精進三昧，甚堅牢固，妙勝智慧，善能分別，若以華香，供養汝者，汝於今日，則能堪受。』<p>「爾時，虛空印菩薩復說偈讚言：「『汝為眾生，成就大悲，捨財布施，於濁惡世，嚴持諸相，微妙第一，為諸天人，作調御師。』<p>「爾時，金剛智慧光明菩薩復說偈讚言：「『汝今大悲心，廣大如虛空，欲為眾生親，故現行菩提。』<p>「爾時，虛空日菩薩復說偈讚言：「『汝所成就，大悲功德，勝妙智慧，善別法相，除佛世尊，餘無能及。』<p>「爾時，師子香菩薩復說偈讚言：「『汝未來世，於賢劫中，多煩惱處，得大名稱，復令無量，諸眾生等，斷除苦惱，得妙解脫。』<p>「爾時，普賢菩薩復說偈讚言：「『一切眾生，勤心修集，生死飢餓，涉邪見山，互相食噉，無有善心，汝以大悲，故能攝取。』<p>「爾時，阿閦菩薩復說偈讚言：「『燒滅善心，專作逆惡，墮大無明，黑闇之中，無由得出，煩惱淤泥，汝已攝取，如是眾生。』<p>「爾時，香手菩薩復說偈讚言：「『汝今審見，未來之世，多諸恐怖，如觀鏡像，其中眾生，毀壞正法，皆悉燒滅，一切善心。』<p>「爾時，寶相菩薩復說偈讚言：「『汝今純以，智慧持戒，三昧慈悲，莊嚴其心，故能攝取，燒滅善法，誹謗聖人，如是眾生。』<p>「爾時，離恐怖莊嚴菩薩復說偈讚言：「『汝今所修，無量苦行，皆為攝取，當來眾生，燒滅善心，依邪見者。』<p>「爾時，華手菩薩復說偈讚言：「『汝今大悲，智慧精進，於此大眾，無能及者，是故攝取，邪見諸心，為老病死，之所逼者。』<p>「爾時，智稱菩薩復說偈讚言：「『無量眾生，多諸病苦，常為煩惱，惡風所吹。汝今能以，大智慧水，消滅諸魔，破其力勢。』<p>「爾時，地印菩薩復說偈讚言：「『汝今已得，堅固精進，能盡煩惱，而得解脫，我等志薄，不能及是。』<p>「爾時，月華菩薩復說偈讚言：「『堅固修習，精進用意，依止功德，生憐愍心；是故來世，能為眾生，斷於三世，三有結縛。』<p>「爾時，無垢月菩薩復說偈讚言：「『菩薩所行道，大悲為最上，所說非相立，是故我稽首。』<p>「爾時，持力菩薩復說偈讚言：「『五濁惡世，多煩惱病，汝依菩提，發堅固願，為諸眾生，斷煩惱根。』<p>「爾時，火鬘菩薩復說偈讚言：「『汝之智慧，猶如寶藏，所發誓願，清淨無垢，所可修行，無上菩提，但為眾生，作大醫王。』<p>「爾時，現力菩薩悲泣涕淚，在梵志前，頭面作禮，合掌叉手，說偈讚言：「『汝今以此，大智慧炬，為諸眾生，斷煩惱病，亦為貧窮，窮乏眾生，斷除一切，無量諸苦。』<p>「善男子！爾時，一切大眾、天龍、鬼神、乾闥婆、人及非人，在梵志前，頭面作禮，禮已起立，合掌恭敬，以種種讚法而讚歎之。」<p>佛告寂意菩薩：「善男子！爾時，寶海梵志於如來前右膝著地，是時大地六種震動，一切十方如一佛世界微塵數等諸佛世界，亦六種震動，有大光明遍照世間，雨種種華：曼陀羅華、摩訶曼陀羅華、波利質多華、曼殊沙華、摩訶曼殊沙華，乃至有無量光明遍照十方，如一佛世界微塵等若淨不淨諸世界中，在在處處現在諸佛，為諸眾生說於正法，是諸佛所，各有菩薩坐而聽法，是諸菩薩見此大地六種震動，放大光明，雨種種華，見是事已，前白佛言：『世尊！何因緣故而此大地六種震動，有大光明，雨種種華？』<p>「爾時，東方去此一恒河沙等，有佛世界名選擇珍寶，是中有佛號寶月如來、應、正遍知、明行足、善逝、世間解、無上士、調御丈夫、天人師、佛、世尊，今現在與無量無邊阿僧祇等諸大菩薩，恭敬圍繞說大乘法。有二菩薩，一名寶相，二名月相，向寶月佛，合掌恭敬而白佛言：『世尊！何因緣故，六種震動，有大光明，雨種種華？』爾時，彼佛告二菩薩：『善男子！西方去此如一恒河沙等，彼有世界名刪提嵐，有佛世尊號曰寶藏如來，乃至佛世尊，今現在與無量無邊諸菩薩等，授阿耨多羅三藐三菩提記，說諸國土，開示諸佛所有世界莊嚴善願三昧境界陀羅尼門如是等經。彼大會中有一大悲菩薩摩訶薩，作如是願：「我今當以大悲熏心，授阿耨多羅三藐三菩提記，為諸菩薩摩訶薩故示現善願。」是以先令無量無邊諸菩薩等發大誓願，取於種種莊嚴世界調伏眾生，是菩薩所成大悲，於諸大眾無能及者，於五濁世調伏弊惡多煩惱者，攝取一切五逆之人，乃至集聚諸不善根，燒滅善心，彼諸大眾天龍、鬼神、人及非人，不供養佛，悉共供養，最後成就大悲菩薩。頭面禮已，起立，恭敬合掌說偈讚歎。是時大悲菩薩在於佛前，右膝著地聽佛授記，彼佛世尊即便微笑，以是因緣令此十方如一佛剎微塵數等諸世界地，六種震動，放大光明，雨種種華，惺悟一切諸菩薩等，亦復示現諸菩薩道。彼佛世尊悉令十方如一佛剎微塵數等諸菩薩皆共集會，為如是等諸大菩薩，說諸三昧陀羅尼門、無畏法門，是故彼佛示現如是種種變化。』<p>「善男子！時二菩薩聞是事已，即白佛言：『世尊！是大悲菩薩發心已來為經幾時？行菩薩道復齊幾時？何時當於五濁惡世，調伏攝取厚重煩惱、互共鬪諍、多作五逆，成就一切諸不善根，燒滅善心，如是眾生？』爾時，彼佛告二菩薩：『善男子！是大悲菩薩，今日初發阿耨多羅三藐三菩提心。善男子！汝今可往見寶藏佛，恭敬、供養、禮拜、圍繞，聽說三昧陀羅尼門、無畏法門如是等經，并見大悲菩薩摩訶薩，汝以我聲作如是言：「寶月如來致意問訊，以此月光淨華作信與汝。又讚汝言：『善哉！善哉！善男子！汝初發心已能成就如是大悲，汝今已有無量名稱，遍滿十方如一佛剎微塵數等諸佛世界，皆言大悲菩薩，汝初發心已能成就如是大悲。是故善男子！我今讚汝，善哉！善哉！復次，善男子！汝為當來諸菩薩等，成就大悲故，說是大悲不斷善願，竪立法幢，是故復讚，善哉！善哉！復次，善男子！汝之名稱未來世住，當如一佛剎微塵數等阿僧祇劫，教百千億無量無邊阿僧祇眾生，安止令住阿耨多羅三藐三菩提，至於佛所得不退轉，或發善願，或取淨土，攝取眾生隨而調伏，復令未來得受阿耨多羅三藐三菩提記。如是眾生於未來世，過如一佛剎微塵數劫，當於十方如一佛剎微塵數劫，當於十方如一佛剎微塵數等諸佛世界得成阿耨多羅三藐三菩提，轉正法輪，復當讚歎大悲菩薩。是故以此三讚歎法讚歎於汝，善哉！善哉！』」』<p>「善男子！爾時，彼土有九十二億諸菩薩摩訶薩，異口同聲作如是言：『世尊！我等欲往刪提嵐界，見寶藏佛，禮拜、供養、恭敬、圍遶，聽諸三昧陀羅尼門、無畏法門如是等經，并欲見於大悲菩薩。』爾時，彼佛以此三讚歎法及月光淨華，與二菩薩而告之曰：『宜知是時。』<p>「爾時，寶相菩薩、月相菩薩於彼佛所，取月光淨華，并與九十二億菩薩摩訶薩，發彼世界，如電光發沒，彼即到刪提嵐剎閻浮園中寶藏佛所。到佛所已，頭面禮足，以諸菩薩所得種種師子遊戲，供養佛已，見寶海梵志為此大眾所共恭敬合掌讚歎，見是事已即便思惟：『今此大士，或當即是大悲菩薩，是故能令寶月如來送此寶華。』是二菩薩尋於佛前旋向梵志，即以華與，作如是言：『寶月如來以此妙華與汝為信，并三讚法，如上所說。』<p>「如是東方無量無邊阿僧祇諸佛世界，亦遣無量菩薩摩訶薩，至刪提嵐界，皆以月光淨華三讚歎法，餘如上說。<p>「善男子！爾時，南方去此七萬七千百千億佛世界，有佛世界名寶樓師子吼，有佛号師子相尊王如來、應、正遍知、明行足、善逝、世間解、無上士、調御丈夫、天人師、佛、世尊，今現在為諸菩薩說大乘法。有二菩薩摩訶薩，一名金剛智相，二名師子金剛相，是二菩薩白佛言：『世尊！何因緣故，地六種動，有大光明，雨種種華？』皆如東方諸菩薩比。復次，南方無量無邊諸佛，遣無量菩薩至刪提嵐界亦如是。<p>「爾時，西方去此八萬九千百千億世界，有世界名安樂，有佛號攝諸根淨目如來，今現在為四部眾說三乘法。有二菩薩，一名賢日光明，二名師子吼身，是二菩薩白佛言：『世尊！何因緣故，地六種動，有大光明，雨種種華？』餘如上說。如是西方無量世界，亦復如是。<p>「爾時，北方過九萬百千億世界，彼有世界名勝真寶，有佛號世間尊王如來，今現在為諸菩薩說大乘法。有二菩薩，一名不動住，二名得智慧世間尊王，是二菩薩白佛言：『世尊！何因緣故，地六種動？』餘如上說。北方無量世界亦如是。<p>「爾時，下方過九萬八千百千億那由他世界，有世界名離闇霧，有佛號離恐怖圍遶音，今現在為四部眾說三乘法。有二菩薩，一名日尊，二名虛空日，是二菩薩白佛言：『世尊！何因緣故，地六種動？』餘如上說。下方世界亦復如是。
。
<juan>悲華經卷第八<p>北涼天竺三藏曇無讖譯<p>諸菩薩本授記品第四之六<p>「爾時，上方過二十萬百千世界，有世界名妙華，是中有佛號華敷日王如來，今現在為四部眾說三乘法。有二菩薩，一名選擇自法攝取國土，二名陀羅尼妙音，是二菩薩俱白佛言：『世尊！何因緣故，而此大地六種震動，有大光明，雨種種華？』爾時，彼佛告二菩薩：『善男子！下方過二十萬百千世界，有世界名刪提嵐，有佛世尊號曰寶藏如來，乃至佛世尊，今現在與無量無邊諸菩薩等，授阿耨多羅三藐三菩提記，說諸國土，開示諸佛所有世界莊嚴善願，三昧境界陀羅尼門如是等經。彼大會中，有一大悲菩薩摩訶薩，作如是願：「我今當以大悲熏心，授阿耨多羅三藐三菩提記，為諸菩薩摩訶薩故示現善願。」是以先令無量無邊諸菩薩等，發大誓願，取於種種莊嚴世界調伏眾生，是菩薩所成大悲，於諸大眾無能及者，於五濁世調伏弊惡多煩惱者，攝取一切五逆之人，乃至集聚諸不善根，燒滅善心，彼諸大眾、天龍、鬼神、人及非人，不供養佛，悉共供養。最後，成就大悲菩薩頭面作禮，禮已起立，恭敬合掌，說偈讚歎。是大悲菩薩在於佛前，右膝著地，聽佛授記，彼佛世尊即便微笑，以是因緣，令此十方如一佛剎微塵等世界地六種動，放大光明，雨種種華，惺悟一切諸菩薩等，亦復示現諸菩薩道。彼佛世尊悉令十方如一佛剎微塵數等諸菩薩眾，皆共集會，為如是等諸大菩薩，說諸三昧陀羅尼門、無畏法門，是故彼佛示現如是種種變化。』<p>「善男子！時二菩薩聞是事已，即白佛言：『世尊！是大悲菩薩發心已來，為經幾時行菩薩道？復齊幾時？何時當於五濁惡世，調伏攝取厚重煩惱、互共鬪諍、多作五逆，成就一切諸不善根，燒滅善心，如是眾生？』爾時，彼佛告二菩薩：『善男子！是大悲菩薩今日初發阿耨多羅三藐三菩提心。善男子！汝今可往見寶藏佛，供養、恭敬、禮拜、圍繞，聽說三昧陀羅尼門、無畏法門如是等經，并見大悲菩薩摩訶薩，汝以我聲作如是言：「華敷日王佛致意問訊，以此月光淨華作信與汝。又讚汝言：『善哉！善哉！善男子！汝初發心已能成就如是大悲，汝今已有無量名稱遍滿十方如一佛剎微塵數等諸佛世界，皆言：「大悲菩薩始初發心，已能成就如是大悲。」是故善男子！我今讚汝，善哉！善哉！復次，善男子！汝為當來諸菩薩等成就大悲故，說是大悲不斷善願，竪立法幢，是故復讚言，善哉！善哉！復次，善男子！汝之名稱未來世住，當如一佛剎微塵數等阿僧祇劫，教百千億無量無邊阿僧祇眾生，安止令住阿耨多羅三藐三菩提，至於佛所得不退轉，或發善願，或取淨土，攝取眾生，隨願而調伏，復令未來得受阿耨多羅三藐三菩提記，如是眾生於未來世，過如一佛剎微塵數等劫，當於十方如一佛剎微塵數等諸世界中，得成阿耨多羅三藐三菩提轉正法輪，復當讚汝。是故以此三讚歎法，讚歎於汝，善哉！善哉！』」』<p>「善男子！爾時，彼土有無量億菩薩，異口同聲作如是言：『世尊！我等欲往刪提嵐界見寶藏佛，禮拜、供養、恭敬、圍繞，聽諸三昧陀羅尼門、無畏法門，并欲見於大悲菩薩。』爾時，彼佛以此三讚歎法及月光淨華，與二菩薩而告之曰：『宜知是時。』<p>「時二菩薩於彼佛所，取此寶華并與無量億菩薩眾，如一念頃沒彼世界，忽然來到刪提嵐界閻浮園中，見寶藏佛頭面作禮。爾時世界諸大菩薩，修習大乘及發緣覺、聲聞乘者，天龍、鬼神、摩睺羅伽，如是等類，其數無量不可稱計，譬如苷蔗、竹葦、稻麻、叢林遍滿其國，以諸菩薩所得種種師子遊戲供養於佛。供養佛已，見寶海梵志為此大眾所共恭敬合掌讚歎，見是事已，即便思惟：『今此大士或當即是大悲菩薩，是故能令華敷日王如來送此寶華。』是二菩薩復於佛前旋向梵志，即以華與，作如是言：『華敷日王如來以此妙華與汝為信，并三讚法，如上所說。』<p>「善男子！爾時所雨種種諸華，亦到無佛世界，復出種種妙善音聲，其聲遍滿，所謂佛聲、法聲、比丘僧聲、滅盡聲、無所有聲、諸波羅蜜聲、力無所畏聲、六神通聲、無所作聲、無生滅聲、寂靜聲、大慈聲、大悲聲、無生忍聲、授記聲、說大乘聲。彼有菩薩以本願故，有大神力，修習深法而得自在，為眾生故，住彼世界，聞是聲已，以佛力故、以願力故，以三昧力於彼世界乘神通力，如大力士屈申臂頃，至刪提嵐界閻浮園中寶藏佛所，頭面禮足，以諸菩薩所得種種師子遊戲，供養於佛及諸大眾，次第而坐聽受妙法。<p>「善男子！爾時，寶海梵志取此月光淨華供養寶藏如來已，白佛言：『世尊！惟願如來與我授阿耨多羅三藐三菩提記。』<p>「善男子！爾時，寶藏如來即入三昧，其三昧名電燈，以三昧力故，令刪提嵐界一切山樹、草木、土地變為七寶，令諸大眾悉得自見，皆於佛前聽受妙法，隨所思惟，或自見身青色、黃色、白色、紫色、赤色、黑色，或見似風、或見似火、或見似空，或見似熱時之炎，或見似水、或似水沫、或似大山、或似梵天、或似帝釋，或見似華、或似迦樓羅，或見似龍、或似師子、或似日月、或似星宿，或見似象、或似野狐，在佛前坐，聽受妙法，隨時思惟，各自見身如是相貌。善男子！如是眾生隨所思惟，復見自身同寶藏佛身等無差別，是諸大眾在於佛前，尋見梵志坐於千葉七寶蓮華，一切大眾處地虛空，若坐、若立，一一眾生各各自見寶藏如來獨坐其前，獨為說法，惟我獨見。<p>「善男子！爾時，寶藏如來讚寶海梵志言：『善哉！善哉！大悲淨行，汝為無量無邊眾生，起此大悲，能大利益，於世間中作大光明。梵志！譬如成就華田，有種種色、種種香、種種觸、種種葉、種種莖、種種根、種種功德，諸藥所須，皆悉成就。或有蓮華，滿百千由旬，光明妙香，亦與華等，或有縱廣一百、或有縱廣二百、或有縱廣三百由旬，光明妙香亦與華等，有華乃至如一天下，光明妙香亦等無差別。眾生之類或有盲者，聞此華香，即得見色，聾者聞聲，乃至一切諸根不具，即得具足。若有眾生四百四病，或動發時，聞此華香，病即除愈。若有顛狂、放逸、狂癡、睡眠、心亂、失念，聞此華香，皆得一心。是華田中，亦生分陀利華，其華堅牢，猶如金剛，琉璃為莖，臺有百子，純金為葉，馬瑙為䩸，赤真珠為鬚，華高八十四億由旬，周匝縱廣十萬由旬，是華所有色香觸等遍滿十方，如一佛剎微塵數等諸佛世界。其中眾生，或有四大不調適者，疾病困篤、諸根羸損、顛狂、放逸、狂癡、睡眠、心亂、失念，見華光明及聞其香，一切所患各各除愈，皆得一心。若彼眾生適命終已，及身未壞，光明來觸，香氣來熏，尋得命根，還起如本，與諸親屬共遊園觀，以所五欲共相娛樂。若必命終，不生餘處，生於梵天，在彼久住，壽命無量。梵志！是蓮華田者，即是此會之大眾也，譬如日出眾華開敷，如佛日出，增益長養妙香光明，為諸眾生斷除諸苦。<p>「『善男子！我今如日出現於世，令諸眾生善根華敷，有微妙香光明遍照，能除眾生種種諸病，即是如來出現於世，以大悲光明遍覆一切，令諸眾生善根開敷，增益安住於三福處也。汝善男子！所化無量無邊阿僧祇眾生，令住阿耨多羅三藐三菩提，至我所者，是諸眾生各各自發種種善願，取佛世界或淨不淨，我已隨其所願授記。善男子！若有菩薩在於我前願取淨土，以清淨心，善自調伏，種諸善根攝取眾生者，雖謂菩薩猶非猛健大丈夫也，非是菩薩深重大悲。為眾生故，求阿耨多羅三藐三菩提，若有取於淨佛土者，即是菩薩捨離大悲，又復不願雜二乘者，如是菩薩無巧便慧善平等心。若有菩薩作是誓願：「令我世界遠離聲聞、辟支佛乘，滅不善根，無諸女人及三惡道，成阿耨多羅三藐三菩提已，純以菩薩摩訶薩等為大眷屬，純說無上大乘之法，壽命無量，久住於世，經無數劫，純為善心調伏白淨成善根者說微妙法。」如是之人，雖謂菩薩非大士也。何以故？以無巧便平等智故。』<p>「善男子！爾時，寶藏如來申金色臂，其五指頭放大光明，其光明有種種無量百千諸色遍照西方，過無量無邊阿僧祇世界，有世界名曰大指，彼土人民壽三十歲，面色醜陋形貌可惡，成就一切諸不善根，身長六尺，彼中有佛，號大光明如來、應、正遍知、明行足、善逝、世間解、無上士、調御丈夫、天人師、佛、世尊，今現在為四部眾說三乘法。<p>「善男子！爾時，大眾悉得遙見彼佛世尊及諸大眾。時寶藏佛告諸大眾：『彼大光明佛於過去無量無邊阿僧祇劫寶蓋光明佛所，初發阿耨多羅三藐三菩提心。爾時，亦勸無量無邊億那由他眾生，安止住於無上道中，隨心所願取於種種莊嚴世界，或淨不淨取五濁惡世。是大光明佛亦勸我發心安止住於阿耨多羅三藐三菩提。爾時我於寶蓋光明佛所，勸發莊嚴，願於此五濁惡世成阿耨多羅三藐三菩提。爾時，彼佛讚我：「善哉！善哉！」即便授我阿耨多羅三藐三菩提記。我於爾時有是善知識故，勸我阿耨多羅三藐三菩提，彼善知識勝妙丈夫，取此重惡五濁之世，多諸煩惱不淨國土，所有眾生行於惡逆，乃至成就諸不善根，燒滅善心，宛轉生死空曠澤中，所願調伏如是眾生。爾時，是善丈夫，十方無量無邊諸佛世界，所有諸佛各各遣使，至是人所稱揚讚歎，即為作號名為大悲日月光明。彼大悲日月光明，即是我之善知識也，作大利益，於大指世界成佛未久，為此短命諸惡人等轉正法輪。彼佛初成阿耨多羅三藐三菩提時，十方無量無邊諸佛，各各遣使至彼佛所，為供養、恭敬、尊重、讚歎故。是諸世尊，皆是往昔大光明佛之所勸化，初令安住檀波羅蜜，乃至般若波羅蜜。是諸世尊以知恩故，遣諸菩薩致是供養。<p>「『梵志！汝今見不？是諸世尊各各處於清淨世界，壽命無量，純為善心調伏白淨成善根者作於佛事。是大光明佛處斯穢惡不淨世界，五濁惡世，成阿耨多羅三藐三菩提，所有眾生多作逆罪，乃至成就諸不善根，壽命短促，能於是中增益長壽，無量佛事，不捨聲聞、辟支佛乘，為諸眾生說三乘法。汝是丈夫，一切大眾所不及也，所作勝妙甚難，誓願取不淨土、五濁惡世，人多作逆，乃至成就諸不善根，調伏攝取如是眾生。善男子！若有菩薩取清淨佛世界，離三惡道及聲聞、緣覺，攝取調伏善心白淨成就善根如是眾生，是名菩薩譬如餘華也，非謂大菩薩，如分陀利華，以於善心調伏眾生，種諸善根，作佛事故。<p>「『梵志！今聽菩薩四法懈怠。何等四？一者願取清淨世界；二者願於善心調伏白淨眾中施作佛事；三者願成佛已，不說聲聞、辟支佛法；四者願成佛已壽命無量。是名菩薩四法懈怠，是謂菩薩譬喻餘華，非謂菩薩如分陀利。<p>「『梵志！於此大眾，惟除一人婆由比紐，取不淨世界，調伏攝護多煩惱者，於賢劫中，或有菩薩取不淨土。<p>「『梵志！菩薩有四法精進。何等四？一者願取不淨世界；二者於不淨人中施作佛事；三者成佛已，三乘說法；四者成佛已，得中壽命不長不短。是名菩薩四法精進，是謂菩薩如分陀利，非如餘華，是名菩薩摩訶薩。<p>「『梵志！汝今於此無量無邊阿僧祇菩薩大眾華田之中，發願授記，汝於佛前已生大悲分陀利故，攝取多逆，成就一切諸不善根五濁惡世，而於是中隨調伏之。汝以大悲音聲故，能令十方如一佛剎微塵等諸佛世尊遣信稱讚，稱讚已，號汝為成就大悲，復令此大眾供養於汝。又汝大悲於未來世，過一恒河沙等阿僧祇劫，入第二恒河沙等阿僧祇劫後分，娑婆世界賢劫中人壽百二十歲，為老病死之所纏縛，黑闇世中，無所師諮，聚集一切諸不善根，行於邪道，入煩惱河，專作五逆，毀壞正法，誹謗聖人，犯四重禁，餘如上說。於如是等煩惱亂世，當成為佛如來、應、正遍知、明行足、善逝、世間解、無上士、調御丈夫、天人師、佛、世尊，離生死輪，轉正法輪，破壞四魔。爾時有大名聲，十方遍滿無量無邊諸佛世界，有聲聞大眾千二百五十，次第於四十五歲中，成就如是無量佛事，如汝所願具足無缺。是無量淨王成佛時，壽命無量，雖於無量無邊劫中，亦能成就如是佛事，等無差別。汝善丈夫！般涅槃後，正法住世滿一千歲，正法滅已，汝諸舍利，如汝所願作於佛事，久久在世，利益眾生，如上所說。』<p>「善男子！爾時，會中有一梵志，名相具足，作如是言：『善大丈夫！若於來世無量無邊阿僧祇劫，為菩薩時，在在生處，我當為汝常作侍使，恒以慈心奉給所須，至一生時，復當作父。汝成佛已，作大檀越，亦當授我無上道記。』<p>「時有海神，名曰調意，復作是言：『善大丈夫！從今已往，在在之處，乃至一生，願我常當為汝作母。汝成佛已，亦當授我無上道記。』<p>「時有水神，復作是言：『從今已往，所在之處，乃至一生，願我常當作汝乳母。汝成佛已，亦當授我無上道記。』<p>「有二帝釋，一名善念，二名寶念，復作是言：『善大丈夫！汝成佛已，我等當作智慧神足聲聞弟子。』<p>「復有帝釋，名善見足，作如是言：『大悲！從今已往，在在之處，乃至一生，常為汝子。』<p>「有須彌山神，名善樂華，復作是言：『大悲！汝乃至一生，常為汝婦。成佛道已，亦當授我無上道記。』<p>「復有阿修羅王，名胸臆行，復作是言：『大悲！於無量無邊阿僧祇劫，為菩薩時，乃至一生，於其中間，我當為汝僮僕，給使奉諸所安。汝成阿耨多羅三藐三菩提已，轉正法輪，我初解法，得於實果，服甘露味，乃至得斷一切煩惱，成阿羅漢。』<p>「爾時，復有一恒河沙等天龍、鬼神、阿修羅、迦樓羅、人非人等，向大悲菩薩作是誓願：『善大丈夫！要當調伏教化我等。』<p>「爾時，有一裸形梵志，名亂想可畏，復作是言：『善大丈夫！汝於無量無邊阿僧祇劫行菩薩道時，我當從汝，求索所須，常至汝所，乞求衣服、床榻、臥具、房舍、屋宅、象馬、車乘、國城、妻子、頭目、髓腦、皮肉、手脚、耳鼻、舌身。善大丈夫！我當為汝作佐助因，令汝滿足檀波羅蜜，乃至般若波羅蜜。大悲梵志如是等行菩薩道時，我當勸汝，令得具足六波羅蜜。汝成佛已，願作弟子，當從汝聞八萬法聚，聞已即能辯說法相，說法相已，汝當授我無上道記。』<p>「善男子！爾時，梵志聞是事已，即禮佛足，便告裸形梵志言：『善哉！善哉！汝真是我無上道伴，汝於無量無邊百千萬億阿僧祇劫，常至我所，乞索所須，所謂衣服，乃至舌身，我於爾時，以清淨心，捨諸所有布施於汝，汝於是時，亦無罪分。』<p>「善男子！爾時，大悲菩薩摩訶薩復作是言：『世尊！我於無量無邊百千萬億阿僧祇劫，在在生處為菩薩時，有諸乞士在我前住，若求飲食、或以軟語、或以惡言、或輕毀呰、或真實言。世尊！我於爾時，乃至不生一念惡心。若生瞋恚如彈指頃，以施因緣，求將來報者，我即欺誑十方世界無量無邊阿僧祇現在諸佛，於未來世，亦當必定不成阿耨多羅三藐三菩提。世尊！我今當以歡喜之心施於乞者，願令受者無諸損益，於諸善根，亦無留難，乃至一毫，若我令彼受者有一毫損益善根留難者，則為欺誑十方世界無量無邊阿僧祇等現在諸佛，若誑諸佛者，則當必墮阿鼻地獄，不能歡喜施與衣服飲食。若彼乞者，或以軟語、或麤惡言、或輕毀呰、或真實言，求索如是頭目髓腦。世尊！若我是時心不歡喜，乃至生於一念瞋恚，以此施緣求果報者，則為欺誑十方世界無量無邊現在諸佛，以是因緣必定墮於阿鼻地獄。如檀波羅蜜說，乃至般若波羅蜜亦如是。』<p>「善男子！爾時，寶藏如來即便讚歎寶海梵志：『善哉！善哉！善能安止大悲心故，作是誓願。』<p>「善男子！爾時，一切大眾，諸天龍、鬼神、人及非人合掌讚言：『善哉！善哉！善能安止大悲心故，作是誓願得大名稱，堅固行於六和之法，充足利益一切眾生。』<p>「善男子！如裸形梵志作誓願時，復有八萬四千人，亦同梵志所發誓願。善男子！爾時，大悲菩薩摩訶薩復共如是八萬四千人同作誓願心生歡喜，合掌四顧遍觀大眾，作如是言：『未曾有也！未來之世，正法滅時，多諸煩惱五濁惡世，我於是中放大光明，作調御師，於黑闇世，燃正法燈。若諸眾生無有救護，無有勢力，無佛示導，我今初發菩提心時，已得如是等無上道伴，是等諸人願令世世從我，受此頭目、髓腦、皮肉、骨血、手足、耳鼻、舌身，乃至衣服飲食。』<p>「善男子！爾時，寶海梵志白佛言：『世尊！若未來之世，無量無邊百千萬億阿僧祇劫，如是眾生來至我所，受我所施，頭目、髓腦，乃至飲食如一毛分已，我成阿耨多羅三藐三菩提已，若不脫生死，不得授記於三乘者，我則欺誑十方世界無量無邊現在諸佛，必定不成阿耨多羅三藐三菩提。』<p>「善男子！爾時，寶藏如來復重讚歎大悲菩薩：『善哉！善哉！善大丈夫！汝能如是行菩薩道，譬如往昔須彌山寶菩薩在世間光明佛前，初發如是菩提之心，作是誓願，亦行如是菩薩之道，過一恒河沙等阿僧祇劫。東方去此百千億佛世界，彼有世界名光明智熾，人壽百歲，於中成佛，號智華無垢堅菩提尊王如來、應、正遍知、明行足、善逝、世間解、無上士、調御丈夫、天人師、佛、世尊，住世說法四十五年，作於佛事。』<p>「爾時，佛告大悲菩薩：『彼佛般涅槃後，正法住世滿一千歲，正法滅已，像法住世亦一千歲。大悲！彼佛世尊若在世，若涅槃，正法、像法於此中間，有諸比丘及比丘尼，非法毀戒，行於邪道，斷法供養，無慚無愧，或斷招提僧物，斷現前僧衣服、飲食、臥具、醫藥，取眾僧物以為己有、自用、與人及與在家者。善男子！如是等人，彼佛世尊皆與授記於三乘中。大悲！彼如來所，若有出家著袈裟者，皆得授記不退三乘。若有比丘、比丘尼、優婆塞、優婆夷犯四重禁，彼佛於此起世尊想，種諸善根，亦與授記不退三乘。』<p>「善男子！爾時，大悲菩薩摩訶薩復作是言：『世尊！我今所願行菩薩道時，若有眾生我要勸化令安止住檀波羅蜜，乃至般若波羅蜜，乃至勸化令住如一毛端善根，乃至成阿耨多羅三藐三菩提，若不安止，乃至一眾生於三乘中令退轉者，則為欺誑十方世界無量無邊阿僧祇等現在諸佛，必定不成阿耨多羅三藐三菩提。世尊！我成佛已，若有眾生入我法中出家著袈裟者，或犯重戒，或行邪見，若於三寶輕毀不信，集諸重罪，比丘、比丘尼、優婆塞、優婆夷，若於一念中生恭敬心，尊重世尊，或於法僧。世尊！如是眾生，乃至一人不於三乘得授記莂而退轉者，則為欺誑十方世界無量無邊阿僧祇等現在諸佛，必定不成阿耨多羅三藐三菩提。世尊！我成佛已，諸天龍、鬼神、人及非人，若能於此著袈裟者，恭敬、供養、尊重、讚歎，其人若得見此袈裟少分，即得不退於三乘中。若有眾生為饑渴所逼，若貧窮鬼神、下賤諸人，乃至餓鬼眾生，若得袈裟少分，乃至四寸，其人即得飲食充足，隨其所願，疾得成就。若有眾生共相違反，起怨賊想，展轉鬪諍，若諸天龍、鬼神、乾闥婆、阿修羅、迦樓羅、緊那羅、摩睺羅伽、拘辦、荼毘、舍遮、人及非人，共鬪諍時，念此袈裟，尋生悲心、柔軟之心、無怨賊心、寂滅之心、調伏善心。有人若在兵甲鬪訟斷事之中，持此袈裟少分至此輩中，為自護故，供養、恭敬、尊重，是諸人等，無能侵毀、觸嬈、輕弄，常得勝他過此諸難。世尊！若我袈裟不能成就如是五事聖功德者，則為欺誑十方世界無量無邊阿僧祇等現在諸佛，未來不應成阿耨多羅三藐三菩提作佛事也，沒失善法，必定不能破壞外道。』<p>「善男子！爾時，寶藏如來伸金色右臂，摩大悲菩薩頂，讚言：『善哉！善哉！大丈夫！汝所言者，是大珍寶，是大賢善。汝成阿耨多羅三藐三菩提已，是袈裟衣服，能成就此五聖功德作大利益。』善男子！爾時，大悲菩薩摩訶薩聞佛稱讚已，心生歡喜，踊躍無量，因佛伸此金色之臂，長指合縵，其手柔軟，猶如天衣，摩其頭已，其身即變，狀如童子二十歲人。善男子！彼會大眾，天龍、鬼神、乾闥婆、人及非人，叉手恭敬向大悲菩薩，供養散種種華，乃至技樂而供養之。復種種讚歎，讚歎已，默然而住。<p>悲華經檀波羅蜜品第五之一<p>「善男子！爾時，大悲菩薩頭面禮敬寶藏如來，禮佛足已，在於佛前，白佛言：『世尊！所言諸三昧門助菩提法清淨門經，齊幾名為諸三昧門助菩提法清淨門經？云何菩薩無畏莊嚴具足於忍？』<p>「善男子！爾時，彼佛讚大悲菩薩言：『善哉！善哉！大悲！汝今所問甚奇甚特，即是珍寶，能大利益無量無邊諸菩薩等。何以故？大悲！汝能問佛如是大事。大悲！汝今諦聽諦聽！若有善男子、善女人修行大乘，有首楞嚴三昧，入是三昧能入一切諸三昧中。有寶印三昧，入是三昧能印諸三昧。有師子遊戲三昧，入是三昧於諸三昧能師子遊戲。有善月三昧，入是三昧能照諸三昧。有幢相三昧，入是三昧能持諸三昧幢。有出一切法性三昧，入是三昧能出一切三昧。有觀印三昧，入是三昧能觀一切三昧頂。有離法界三昧，入是三昧能分別諸三昧。有離幢相三昧，入是三昧能持一切諸三昧幢。有金剛三昧，入是三昧能令一切三昧不可破壞。有諸法印三昧，入是三昧能印一切法。有三昧王善住三昧，入是三昧，於諸三昧安住如王。有放光三昧，入是三昧能放光明照諸三昧。有力進三昧，入是三昧，於諸三昧增進自在。有正出三昧，入是三昧能正出諸三昧。有辯辭三昧，入是三昧悉解一切無量音聲。有語言三昧，入是三昧能入一切諸語言中。有觀方三昧，入是三昧悉能遍觀諸三昧方。有一切法三昧，入是三昧能破一切法。有持印三昧，入是三昧持諸三昧印。有入一切法寂靜三昧，入是三昧令一切三昧入於寂靜。有不失三昧，入是三昧不忘一切三昧。有一切法不動三昧，入是三昧，令一切三昧不動。有親近一切法海印三昧，入是三昧攝取親近一切三昧。有一切無我三昧，入是三昧，令諸三昧無有生滅。有遍覆虛空三昧，入是三昧，遍覆一切三昧。有不斷一切法三昧，入是三昧，持諸三昧令不斷絕。有金剛場三昧，入是三昧，能治一切諸三昧場。有一切法一味三昧，入是三昧，能持一切法一味。有離樂愛三昧，入是三昧，離一切煩惱及助煩惱。有一切法無生三昧，入是三昧，示一切三昧無生無滅。有光明三昧，入是三昧，能照一切三昧，令其熾明。有不滅一切法三昧，入是三昧，不求一分別一切三昧。有不求三昧，入是三昧，不求一切諸法。有不住三昧，入是三昧，於諸法中不住法界。有虛空憶想三昧，入是三昧，令諸三昧皆是虛空，見其真實。有無心三昧，入是三昧，能於一切諸三昧中滅心心數法。有色無邊三昧，入是三昧，於一切三昧中色無邊光明。有淨燈三昧，入是三昧，於一切三昧中，能作燈明。有一切法無邊三昧，入是三昧，於諸三昧悉能示現無量智慧。有電無邊三昧，入是三昧，於諸三昧示現智慧。有一切光明三昧，入是三昧，於諸三昧示現三昧門光明。有諸界無邊三昧，入是三昧，於諸三昧示現無量無邊智慧。有白淨堅固三昧，入是三昧，於諸三昧得空定。有須彌山空三昧，入是三昧，於諸三昧示現虛空。有無垢光明三昧，入是三昧，於諸三昧除諸垢穢。有一切法中無畏三昧，入是三昧，於諸三昧示現無畏。有樂樂三昧，入是三昧，於諸三昧悉得樂樂。有一切法正遊戲三昧，入是三昧，於諸三昧示現無有一切諸色。有放電光三昧，入是三昧，於諸三昧示現放光。有一切法安止無垢三昧，入是三昧，於諸三昧示現無垢智慧。有無盡三昧，入是三昧，於諸三昧示現非盡非不盡。有一切法不可思議清淨三昧，入是三昧，於諸三昧示現如鏡中像等不可思議。有大光三昧，入是三昧，於諸三昧令智慧熾然。有離盡三昧，入是三昧，於諸三昧示現不盡。有不動三昧，入是三昧，於諸法中不動不受無有輕戲。有增益三昧，入是三昧，於諸三昧悉見增益。有日燈三昧，入是三昧，於諸三昧放光明門。有月無垢三昧，入是三昧，於諸三昧作月光明。有白淨光明三昧，入是三昧，於諸三昧得四種辯。有作不作三昧，入是三昧，於諸三昧作與不作示現智相。有金剛三昧，入是三昧，悉得通達一切諸法，乃至不見如微塵等障礙。有住心三昧，入是三昧，其心不動，不受苦樂，不見光明，無有瞋恚，於此心中，亦復不見此是心想。有遍照三昧，入是三昧，於諸三昧見一切明。有善住三昧，入是三昧，於諸三昧善能得住。有寶山三昧，入是三昧，見諸三昧猶如寶山。有勝法印三昧，入是三昧，能印諸三昧。有順法性三昧，入是三昧，見一切法悉皆隨順。有離樂三昧，入是三昧，於一切法得離樂著。有法炬三昧，入是三昧，除諸法闇。有法雨三昧，入是三昧，於諸三昧能雨法雨，破壞著相。有等言語三昧，入是三昧，於諸法中悉得眼目。有離語言三昧，入是三昧，於諸法中乃至無有一言。有斷緣三昧，入是三昧，斷諸法緣。有不作三昧，入是三昧，於諸法中不見作者。有淨性三昧，入是三昧，見一切法自性清淨。有無障礙三昧，入是三昧，於諸法中無有障礙。有離網三昧，入是三昧，見諸三昧足離於高下。有集聚一切功德三昧，入是三昧，離一切法集。有正住三昧，入是三昧，於諸法中不見有心及心數法。有覺三昧，入是三昧，即能覺悟一切諸法。有念分別三昧，入是三昧，於諸法中得無量辯。有淨智覺三昧，入是三昧，於一切法得等非等。有智相三昧，入是三昧，能出三界。有智斷三昧，入是三昧，見諸法斷。有智雨三昧，入是三昧，得一切法雨。有無依三昧，入是三昧，於諸法中不見依止。有大莊嚴三昧，入是三昧，於諸法中不見法幢。有行三昧，入是三昧，能見諸法悉寂靜行。有一切行離一切有三昧，入是三昧，於諸法中通達解了。有俗言三昧，入是三昧，能解俗言。有離語言無字三昧，入是三昧，於諸法中悉得解了無有語言。有智炬三昧，入是三昧，於諸法中能作照明。有智勝相吼三昧，入是三昧，於諸法中示現淨相。有通智相三昧，入是三昧，於諸法中悉見智相。有成就一切行三昧，入是三昧，於諸法中成就一切行。有離苦樂三昧，入是三昧，於諸法中無所依止。有無盡行三昧，入是三昧，見諸法無盡。有陀羅尼三昧，入是三昧，於諸三昧能持法相，不見邪正。有無憎愛三昧，入是三昧，於諸法中不見憎愛。有淨光三昧，入是三昧，於有為法不見是垢。有堅牢三昧，入是三昧，不見諸法有不堅牢。有滿月淨光三昧，入是三昧，悉能具足成就功德。有大莊嚴三昧，入是三昧，於諸三昧悉見成就無量莊嚴。有一切世光明三昧，入是三昧，於諸三昧以智照明。有一切等照三昧，入是三昧，於諸三昧悉得一心。有淨無淨三昧，入是三昧，於諸三昧不見淨不淨。有無宅三昧，入是三昧，不見諸三昧舍宅。有如爾三昧，入是三昧，於諸法中不見作與不作。有無身三昧，入是三昧，於諸法中不見有身。諸菩薩得如是等諸三昧門，口業清淨如虛空，於諸法中不見口業，猶如虛空無有障礙。大悲！是名修學大乘菩薩摩訶薩諸三昧門。
。
<juan>悲華經卷第九<p>北涼天竺三藏曇無讖譯<p>檀波羅蜜品第五之二<p>「『善男子！云何菩薩摩訶薩助菩提法清淨之門？善男子！布施即是助菩提法，化眾生故。持戒即是助菩提法，具足善願故。忍辱即是助菩提法，具足三十二相、八十隨形好故。精進即是助菩提法，於諸眾生勤教化故。禪定即是助菩提法，令心具足得調伏故。智慧即是助菩提法，具足能知諸煩惱故。多聞即是助菩提法，於諸法中具無礙故。一切功德即是助菩提法，一切眾生得具足故。智業即是助菩提法，得具足無礙智故。修定即是助菩提法，悉得成就柔軟心故。慧業即是助菩提法，遠離一切諸疑惑故。慈心即是助菩提法，於諸眾生，心無礙故。悲心即是助菩提法，拔出眾生諸苦故。喜心即是助菩提法，受樂法故。捨心即是助菩提法，斷憎愛故。聽法即是助菩提法，斷五蓋故。出世即是助菩提法，捨諸所有故。阿蘭若即是助菩提法，離諸怱務故。專念即是助菩提法，得陀羅尼故。正憶即是助菩提法，分別意識故。思惟即是助菩提法，於諸法中得成就義故。念處即是助菩提法，身受心法覺分別故。正勤即是助菩提法，斷不善法，修善法故。如意足即是助菩提法，身心輕利故。諸根即是助菩提法，得一切眾生根具足故。諸力即是助菩提法，具足能壞諸煩惱故。諸覺即是助菩提法，於諸法中具足覺知實法相故。正道即是助菩提法，遠離一切諸邪道故。聖諦即是助菩提法，斷滅一切諸煩惱故。四辯即是助菩提法，得斷眾生諸疑惑故。緣念即是助菩提法，不從他聞得智慧故。善友即是助菩提法，一切功德特成就故。發心即是助菩提法，成就不誑諸眾生故。用意即是助菩提法，出一切法故。專心即是助菩提法，增益善法故。思惟善法即是助菩提法，隨所聞法得成就故。攝取即是助菩提法，成就教化諸眾生故。護持正法即是助菩提法，令三寶種不斷絕故。善願即是助菩提法，成就嚴淨佛世界故。方便即是助菩提法，速得成就一切智故。善男子！是名菩薩摩訶薩助菩提法清淨門經。』<p>「善男子！爾時，寶藏如來四顧遍觀菩薩大眾，告大悲言：『大悲！云何菩薩以無所畏莊嚴瓔珞具足於忍？善男子！若菩薩見第一義，得無癡精進，不著三界。若不著三界，是謂三昧無畏沙門之法，如空中動手悉無所著，又觀諸法不見相貌。大悲！是名菩薩摩訶薩以無所畏莊嚴瓔珞。善男子！云何菩薩具足於忍？如是菩薩住於法時，不見諸法如微塵相貌，逆順觀行於諸法中解無果報，於所習慈了無有我，於所習悲了無眾生，於所習喜了無有命，於所習捨了無有人。雖行布施，不見施物。雖行持戒，不見淨心。雖行忍辱，不見眾生。雖行精進，無離欲心。雖行禪定，無除惡心。雖行智慧，心無所行。雖行念處，不見思惟。雖行正勤，不見心之生滅。雖行如意足，不見無量心。雖行於信，不見無障礙心。雖行於念，不見心得自在。雖行於定，不見入定心。雖行於慧，不見慧根。雖行諸力，無所破壞。雖行諸覺，心無分別。雖行正道，不見諸法。雖行定業，不見心之寂靜。雖行慧業，不見心之所行。雖行聖諦，不見通達法相。雖修念佛，不見無量行心。雖修念法，心等法界。雖修念僧，心無所住，教化眾生心得清淨。雖持正法，於諸法界心不分別。雖修淨土，其心平等猶如虛空。雖修相好，心無諸相。雖得忍辱，心無所有。雖住不退，常自不見退與不退。雖行道場，解了三界無有異相。雖壞諸魔，乃是利益無量眾生。雖行菩提，觀諸法空，無菩提心。雖轉法輪，於一切法無轉無還。雖復示現大般涅槃，於生死中，心等無異。是名菩薩具足於忍。』」<p>說是法時，有六十四億菩薩摩訶薩從十方來，至耆闍崛山釋迦牟尼佛所，聽此本緣三昧助菩提法清淨門經，聞是法已，得無生忍。<p>爾時，釋迦牟尼佛告諸大眾：「汝今當知，寶藏如來於往古世，說是法時，有四十八恒河沙等菩薩摩訶薩得無生忍，四天下微塵數等菩薩摩訶薩住不退轉地，一恒河沙等菩薩摩訶薩，得此本緣三昧助菩提法清淨門經。善男子！爾時，大悲菩薩聞是法已，心生歡喜即得變身，其狀猶如年二十人，追隨如來猶影隨形。善男子！爾時，轉輪聖王及其千子，八萬四千小王，九十二億人悉共出家，奉持禁戒修學多聞，忍辱三昧，勤行精進。<p>「善男子！爾時，大悲菩薩摩訶薩漸漸從佛諮受聲聞所有八萬四千法聚，緣覺所有九萬法聚，受持諷誦，悉令通利。大乘法藏身念處中十萬法聚，受念處中十萬法聚，心念處中十萬法聚，法念處中十萬法聚，悉皆受持讀誦通利。十八界中十萬法聚，十二入中十萬法聚，斷除貪欲十萬法聚，斷除瞋恚十萬法聚，斷除愚癡十萬法聚，三昧解脫十萬法聚，諸力無畏不共之法十萬法聚，如是等十億法聚，皆悉受持讀誦通利。<p>「善男子！其後彼佛入般涅槃，爾時，大悲菩薩摩訶薩以無量無邊種種諸華、末香、塗香、寶幢、幡蓋、珍寶、妓樂，而以供養，以種種香積以為❥，闍維其身收取舍利，起七寶塔高五由旬，縱廣正等滿一由旬。於七日中，復以種種無量無邊華香、妓樂、寶幢、幡蓋，而供養之。爾時，復令無量無邊眾生安止住於三乘法中。<p>「善男子！大悲菩薩過七日已，與八萬四千人俱共出家，剃除鬚髮，著染袈裟，於寶藏佛般涅槃後，隨順等心，熾然正法，滿十千歲，復令無量無邊阿僧祇眾生，安止住於三乘法中，及三歸依、五戒、八齋、沙彌十戒，次第具足大僧淨行。復更勸化無量百千萬億眾生，安止住於神通方便四無量行，令觀五陰猶如怨賊，觀於諸入如空聚落，觀有為法從因緣生，勸化眾生令得知見，觀一切法如鏡中像，如熱時炎，如水中月，於諸法中皆知無我、無生、無滅，第一寂靜微妙涅槃。復令無量無邊眾生，安止住於八聖道中，作如是等大利益已，即便命終。尋時復有無量無邊百千諸人，以種種供養，供養大悲比丘舍利，其所供養悉如轉輪聖王之法，如是大眾種種供養大悲舍利，亦復如是。大悲比丘命終之日，寶藏如來所有正法，即於其日滅盡無餘，彼諸菩薩以本願故，生諸佛土，或生兜術人中、龍中，或夜叉中、或阿修羅，生於種種畜生之中。<p>「善男子！大悲比丘命終之後，以本願故，南方去此十千佛土，有佛世界名曰歡喜，彼中人民壽八十歲，集聚一切諸不善根，憙為殺害，安住諸惡，於諸眾生無慈悲心，不孝父母，乃至不畏未來之世。大悲比丘以本願故，生彼世界旃陀羅家，所受身體長大端正，力勢剛強威猛勇健，專念問答辯才捷疾，如是諸事悉勝於人，以強力勢逼捉諸人，作如是言：『汝今若能受不盜戒，乃至遠離種種邪見，行正見者，當施汝命，給汝所須資產之物，令無所乏。若不受者，我今要當斷汝命根，然後乃去。』爾時，諸人長跪叉手，作如是言：『仁者！今已為我調御，如仁所勅，我今授持，盡其壽命不復偷盜，乃至正見亦復如是。』<p>「爾時，強力旃陀羅往至王所或大臣所，作如是言：『我今困乏資產之具，所謂飲食、醫藥、衣服、臥具、香華、金銀、錢貨、真珠、琉璃、珂貝、璧玉、珊瑚、虎珀、真寶、偽寶。若我得此種種物已，持施眾生。』爾時，國王大臣即與種種所須之物，令其充足。時旃陀羅因其施故，安止此王及其大臣住九善中。爾時，人民增益壽命滿五百歲，其王命終，諸大臣等以旃陀羅紹繼王位，因為作字號功德力。<p>「善男子！爾時，功德力王不久王一國土，復以力故王二國土，如是不久乃至得作轉輪聖王王閻浮提，然後教化一切眾生，安止令住不殺生戒，乃至正見亦復如是，隨諸眾生心所志樂，勸化令住於三乘中。爾時，功德力王教化閻浮提內無量眾生於十善道及三乘中已，於閻浮提內大聲唱言：『若有乞求欲須食飲，乃至欲得種種珍寶，悉來至此，我當給施。』是時，閻浮提內一切乞士，聞是唱已悉來集會。時功德力王種種隨意給施所須，皆令滿足。爾時，有一尼乾子名曰灰音，往至王所而作是言：『王今所作種種大施，以求無上正真之道，我今所須王當與我，令得滿足，王於來世當熾然法燈。』時王問言：『卿何所須？』彼人答言：『我誦持呪術，欲得與彼阿修羅鬪，怖其破壞自得勝利，是故白王如是事耳。所可須者，未死之人皮之與眼。』<p>「爾時，大王聞是語已，如是思惟：『我今得是無量勢力轉輪聖王已，得安止無量眾生住於十善及三乘中，復作無量無邊大施，此善知識欲令我以不堅牢身貿堅牢身。』爾時，大王便作是言：『汝今可生歡喜之心，我今以此凡夫肉眼布施於汝。以是緣故，令我來世得清淨慧眼。以歡喜心剝皮施汝，復以是緣，令我成阿耨多羅三藐三菩提已，得金色身。』善男子！爾時，功德力王以其右手挑取二目施尼乾子，血流污面而作是言：『諸天龍神、乾闥婆、阿修羅、迦樓羅、緊那羅、摩睺羅伽、人非人等，若在虛空，若在地者，悉聽我言。我今所施皆為無上菩提之道白淨涅槃，度諸眾生於四流水，令得安止住於涅槃。』復作是言：『若我必定成阿耨多羅三藐三菩提者，雖作是事，所有命根不應斷壞，不失正命，不應生悔，令尼乾子所作呪術便得成就。』復作是言：『汝今可來剝取我皮。』善男子！時尼乾子即持利刀，剝取王皮，却後七日所作呪術悉得成就。爾時，大王於七日中，其命未終，不失正念，雖受是苦乃至一念不生悔心。<p>「善男子！汝今當知，爾時大悲菩薩者豈異人乎？莫作是觀，則我身是。於過去世寶藏佛所，初發阿耨多羅三藐三菩提心，初發心已，勸化無量無邊眾生於阿耨多羅三藐三菩提。<p>「善男子！是我最初勇健精進，爾時我以本願力故，命終生於歡樂世界旃陀羅家，是我第二勇健精進。我生旃陀羅家，教化眾生於善法中，以自力勢乃至得作轉輪聖王，滅閻浮提鬪諍穢濁，令得寂靜增長壽命，是我初始捨於身皮及以眼目。善男子！我以願故，於彼命終，復還來生歡喜世界旃陀羅家，乃至得作轉輪聖王，以大勢力，安止眾生於善法中，於彼世界，復得除滅怨賊、鬪諍、穢濁之事，令諸眾生增益壽命，我於爾時始捨舌耳。於彼三千大千世界一一天下，作如是等大利益已，以願力故，精進堅牢如是次第。復於如是一恒河沙等五濁惡世作大利益，安止眾生住於善法及三乘中，滅除怨賊、鬪諍、穢濁。<p>「善男子！其餘他方清淨世界，所有諸佛本行阿耨多羅三藐三菩提時，不說他過，不為他人說麤惡言，不以力勢示現恐怖，不勸眾生於聲聞乘、辟支佛乘，是故諸佛具滿成就阿耨多羅三藐三菩提已，得此清淨妙好世界，無諸罪名，無有受戒，耳終不聞麤惡之言，無不善聲常聞法聲，離於一切不適意聲，於諸眾生而得自在，無有聲聞辟支佛名。<p>「善男子！我於恒河沙等大劫，如恒河沙等無佛國土五濁之世，以麤惡言斷命因緣恐怖眾生，然後勸令安住善法及三乘中，是餘業故，令得如是弊惡世界，以不善音唱滿世界，是故今得不善眾生充滿世界，說三乘法，如我本願取佛世界調伏眾生，其事如是。我已如說精勤修集行菩提道，是故今得種子相似佛之世界，如我本願今得如是。<p>「善男子！今我略說往昔所行檀波羅蜜。我行檀波羅蜜時，過去諸菩薩行菩薩道時，亦無有能行如是行，未來之世行菩薩道，亦無有能行如是行。我為菩薩行檀波羅蜜時，唯除過去八善丈夫：第一菩薩名曰一地得，在此南方一切過患國，成阿耨多羅三藐三菩提，號破煩惱光明如來、應、正遍知、明行足、善逝、世間解、無上士、調御丈夫、天人師、佛、世尊，人壽百歲，於中說法，七日之後入般涅槃。第二菩薩名精進清淨，在此東方炎熾國土，成阿耨多羅三藐三菩提，號曰功德如來、應、正遍知、明行足、善逝、世間解、無上士、調御丈夫、天人師、佛、世尊，人壽百歲，於中說法，作佛事已，彼佛過一恒河沙等大劫已，入無上涅槃，其佛舍利乃至今日，在無佛國作於佛事，如我無異。第三菩薩名堅固華，於諸三昧勤行精進，以大力勢行於布施，於當來世過十恒河沙等大劫，在此北方歡樂世界，成阿耨多羅三藐三菩提，號斷愛王如來、應、正遍知、明行足、善逝、世間解、無上士、調御丈夫、天人師、佛、世尊。第四菩薩名曰慧熾攝取歡喜，過一大劫在此西方可畏世界，人壽百歲，於中成阿耨多羅三藐三菩提，號日藏光明無垢尊王如來、應、正遍知、明行足、善逝、世間解、無上士、調御丈夫、天人師、佛、世尊。於今我前，有二菩薩，一名日光，二名喜臂，未來之世過於無量無邊大劫，在此上方灰霧國土，劫名大亂，五濁惡世，多諸煩惱，人壽五十歲，日光菩薩以本願故，於中成阿耨多羅三藐三菩提，號不思議日光明如來、應、正遍知、明行足、善逝、世間解、無上士、調御丈夫、天人師、佛、世尊，滿十歲中，具足佛事而般涅槃，即涅槃日正法亦滅，其後十歲，空過無佛，人壽轉減，至三十歲，喜臂菩薩以本願故，於中得成阿耨多羅三藐三菩提，號勝日光明如來、應、正遍知、明行足、善逝、世間解、無上士、調御丈夫、天人師、佛、世尊，彼佛世尊亦十歲中，具足佛事而般涅槃，般涅槃已，以本願故，正法住世滿七十歲。時二菩薩在於我前，始得授阿耨多羅三藐三菩提記，以聞記故，心生歡喜，頭面敬禮。以歡喜故，上昇虛空高七多羅樹，叉手向佛異口同音，而說偈言：「『如來光明，殊於日月，能於惡世，演大智慧。調御自淨，無有垢穢，以妙論議，摧伏外道。我無量劫，修無相定，以求無上，勝妙菩提。供養諸佛，數如恒沙，而過去佛，不授我記。世尊離欲，心得解脫，於黑闇世，善為佛事。為諸失道，眾生說法，悉令得出，生死漂流。我今所願，於此自在，清淨佛法，出家修道。解脫淨戒，如說而行，定心觀佛，如影隨行。不為利養，但求正法，得聞法已，服甘露味。是故世尊，與我授記，於未來世，得無上道。』<p>「善男子！其餘二人故未發心。已發心者，一名日光，二名喜臂。先有四人，一名地得，二名精進淨，三名堅固華，四名慧熾攝取歡喜，合有八人，是六菩薩，我初勸其令發阿耨多羅三藐三菩提心。<p>「善男子！汝今諦聽，往昔因緣。過去無量阿僧祇劫，爾時，此界名無垢須彌，人壽百歲，有佛出世，號香蓮華，般涅槃後，像法之中，我於爾時作大強力轉輪聖王，號難沮壞。王閻浮提，千子具足，我悉勸化令發阿耨多羅三藐三菩提心，其後尋於香蓮華佛像法之中，出家修道，熾然增益佛之遺法，唯除六子，不肯出家發菩提心。我於爾時數數告言：『卿等！今者欲何所求？何以不發無上道心出家修道？』是時六子作如是言：『不應出家。所以者何？若於末世像法出家，不能成就護持戒聚，離聖七財，以不護戒，沒於生死污泥之中，墮三惡道，不能得生天上人中。以是因緣，我等不能出家修道。』<p>「善男子！我復重問：『卿等何以不發無上道心？』六子答言：『若能與我閻浮提者，然後我當發阿耨多羅三藐三菩提心。』<p>「善男子！我聞是已，心生歡喜，作是思惟：『我今已化閻浮提人，安置三歸、受八戒齋、住於三乘，我今當分此閻浮提以為六分與此六子，令其得發無上道心，然後我當出家修道。』思惟是已，如其所念，分閻浮提即為六分，賜與諸子，尋便出家。爾時六王，各相違戾，不相承順，互相抄掠、攻伐、鬪諍、縛束、枷鎖。爾時，一切閻浮提內苗稼不登，人民飢餓，水雨不時，諸樹枯悴，不生華實，藥草不生，人民、禽獸及諸飛鳥，悉皆飢餓，其身熾然猶如火聚。我於爾時，復自思惟：『我今應當自捨己身肌體血肉，以施眾生令其飽滿。』作是念已，從其所住阿蘭若處，至於人間，中路有山，名水愛護，住是山上，復作是願，而說偈言：「『如我自捨，所有身命，為大悲心，不求果報，但為利益，諸天及人，願作肉山，給施眾生。我今所捨，妙色端嚴，不求帝釋，天魔梵王，但為利益，未來人天，以此血肉，施諸眾生，諸天龍神，人及非人。住山林者，今聽我言，為諸眾生，我起大悲，自以血肉，而給施之。』<p>「善男子！我於爾時作是願已，諸天搔嬈，大地、諸山、須彌、大海皆六種動，人天大眾發聲悲號。爾時，我於水愛護山，自投其身，以願力故，即成肉山，高一由旬，縱廣正等亦一由旬。是時，人民、飛鳥、禽獸，始於是時噉肉飲血。以本願故，於夜中分，增益廣大其身，乃至高千由旬，縱廣正等亦千由旬，其邊自然而生人頭、髮毛、眼耳、鼻口、脣舌，具足而有。彼諸頭中，各各有聲而唱是言：『諸眾生等，各各自恣隨意取用，飲血、噉肉，取頭目耳鼻、脣舌齒等，皆令滿足，然後悉發阿耨多羅三藐三菩提心，或發聲聞辟支佛心。卿等！當知如是之物悉不可盡，食之易消，不夭壽命。』<p>「有明智者，食肉飲血，取其頭目耳鼻舌者，或發聲聞辟支佛乘，或發阿耨多羅三藐三菩提心，或求天上人中富樂。以本願故，身無損減，乃至萬歲，閻浮提內人及鬼神、飛鳥、禽獸，皆悉充足。於萬歲中所施目如一恒河沙，所施血如四大海水，所捨肉如千須彌山，所捨舌如大鐵圍山，所捨耳如純陀羅山，所捨鼻如毘富羅山，所捨齒如耆闍崛山，所捨身皮，猶如三千大千世界所有地等。<p>「善男子！汝今當知，我於往昔萬歲之中，所捨無量無邊阿僧祇身，一壽命中，自以血肉給施如是無量無邊阿僧祇眾生，悉令飽足，乃至一念不生悔心。我於爾時復作是言：『若我必定成阿耨多羅三藐三菩提，所願成就得己利者，我今於此一閻浮提萬歲之中，自以血肉給施一切無量眾生，如是一恒河沙等萬歲，遍滿於此無垢須彌三千大千世界，作血肉山，一一天下於萬歲中，自以血肉頭目耳等，給施眾生，所謂天龍、鬼神、人及非人、一切畜生，若在虛空及因地者，乃至餓鬼悉令滿足，然後勸化安置住於三乘法中。若遍於此一佛世界，滿足眾生已，復至十方如一恒河沙等五濁惡世，復給血肉頭目耳等，給施眾生悉令充足。如是如一恒河沙等大劫之中為眾生故，自捨身命以施眾生。若我所願不成，不得己利者，即便欺誑十方世界無量無邊諸佛世尊，為諸眾生轉法輪者，必定不成阿耨多羅三藐三菩提，住於生死，畢竟不聞佛聲、法聲、比丘僧聲、波羅蜜聲、力無畏聲、乃至一切諸善根聲。若我不能成就捨身布施，充足諸眾生者，常墮阿鼻地獄。』<p>「善男子！我於往昔，如是所願皆悉成就，於一一天下捨身血肉，給施眾生悉令飽滿。如是次第遍滿十方如恒河沙等諸佛世界，捨身血肉給施眾生悉令滿足。<p>「善男子！汝今當知，我於爾時為檀波羅蜜捨身布施，如是次第施於眼目，其聚滿此閻浮提內，高至忉利天。善男子！是名如來略說捨身檀波羅蜜。<p>「復次，善男子！如是復過無量無邊阿僧祇劫，爾時此界轉名月電，亦五濁世。我於爾時作轉輪聖王，王閻浮提，號燈光明，亦教無量無邊阿僧祇人，安止住於諸善法中，亦如上說。作是事已，遊在園林，觀看土地，見有一人身被束縛，我即問言：『此何所犯？』大臣白言：『諸有田作所得穀麥，應為六分，一分入官。是人不順王法，不肯輸送，是故被縛。』我於爾時即勅令放，從今已後，不須強取。大臣答言：『是人民中，乃至無有一人生歡喜心，以義送之。今諸王子、後宮眷屬、貴人婇女，諸所資用飲食之具，一切皆從他邊強取，無有一人清淨心與。』<p>「我聞是已，心大憂愁，即自思惟：『此閻浮提當持與誰？』爾時，我有五百諸子，先已令發無上道心。『當分此地為五百分等與諸子，我當出家至阿蘭若處，修諸仙法，學梵淨行。』思惟是已，尋分此地為五百分，等與諸子，即便出家，至南海邊欝頭摩樹大林之中，食諸果子漸漸修學，得五神通。<p>「善男子！時閻浮提有五百商人，入於大海欲採珍寶。有一商主名曰滿月，此人先世福德緣故，得如所願至於寶渚，多取種種諸珍寶已，即欲發引還閻浮提。爾時海神高聲涕哭，多有諸龍心懷瞋恚欲害商人。有一龍王名曰馬堅，是大菩薩，以本願故生於龍中，起發悲心，救護諸商，令得安隱過於大海至彼岸邊，龍王然後還本住處。爾時復有大惡羅剎，隨逐商人，如影隨形，欲為虐害，是惡羅剎即於其日放大惡風。時諸商人迷悶失道，生大怖畏，失聲號哭，稱喚諸天摩醯首羅、水神、地神、火神、風神，復稱父母、妻子、眷屬，願救濟我。善男子！我於爾時以淨天耳聞其音聲，尋往其所，以柔軟音而慰撫之：『莫生怖畏，當示汝道，令汝安隱還閻浮提。』善男子！我於爾時白疊縛臂，以油灌之，然以為炬，發真實言：『我先以於欝頭摩林三十年中，專精修行四無量心，為諸眾生食噉果子，勸化八萬四千諸龍、夜叉、神等，不退轉於阿耨多羅三藐三菩提。以是善根因緣，今然此臂為示道故，令是諸商安隱得還閻浮提中。』然臂乃至七日七夜，此諸商人尋便安隱還閻浮提。<p>「善男子！我於爾時復作善願：『若閻浮提無諸珍寶，若我必成阿耨多羅三藐三菩提，得己利者，當作商主，於一一天下，七返雨寶。復入大海取如意珠，於一一天下，復雨種種雜廁寶物。如是次第遍此世界，乃至十方無量無邊阿僧祇諸世界中，亦復如是。』<p>「善男子！我於往昔諸所發願皆悉成就，如恒河沙等大劫中，常作無上薩薄之主，於恒河沙等五濁惡世，雨種種珍寶，一日之中，七返雨之，如是利益無量眾生，悉令珍寶得滿足已，然後勸化安止，令住於三乘中。善男子！汝今當知。即是如來捨諸珍寶，為得諸相善根因緣。<p>「復次，善男子！如是復過無量無邊阿僧祇劫，此佛世界轉名為網，劫名知具足，其世五濁，人民壽命滿五萬歲。以本願故，生閻浮提婆羅門家，字曰須香，讀誦外典闡陀章句。爾時，眾生多著常見，互共鬪諍，起怨賊想。我於爾時以強力勢，為諸眾生說五受陰猶如怨家，說十二入如空聚落，說十二緣其性生滅，開示分別阿那婆那，令其修學，復作是言：『仁等！今者可發無上菩提之心，所作善根應生迴向。』我於是時自然而得五通神仙。爾時，復有無量無邊阿僧祇人，受我教故，悉得五通。復有無量無邊眾生，遠離鬪諍，滅除怨憎，出家入山，食果蓏子，晝夜修集四無量心。是劫欲盡，是諸人等各各分散，遊閻浮提教化眾生，令離鬪諍，除滅怨憎，悉使寂靜，或有水旱、暴風、惡雨，皆令除滅，其地柔軟，五穀成熟，食噉滋味。以劫欲盡，眾生復為種種病苦之所纏惱。<p>「善男子！我於爾時尋復思惟：『若我不能除眾生病，我則不成阿耨多羅三藐三菩提，為諸眾生斷除煩惱。我今當以何等方便除眾生病？唯有聚集一切大眾、釋天、梵天、四天王等，及諸天仙、龍仙、人仙，問諸醫方，合集諸草，種種呪術，以療眾病。』思惟是已，即以神力至釋天、梵天、四天大王，及諸天、神龍、人仙所，作如是言：『有毘陀山，願諸仁等皆共來集。』爾時，大眾聞是言已，皆悉集聚。既集聚已，皆共誦持毘陀呪術，以是力故，能却一切諸惡鬼神，擁護眾生，復修醫方，能治痰癊風寒冷熱。以是因緣，令無量無邊阿僧祇人離諸苦惱。<p>「善男子！我於爾時復更作願：『若我已為此一天下無量眾生，作智慧光，安止住於三乘法中，閉三惡門，通天人路，除諸病苦，令得歡喜；復次第為無量無邊阿僧祇人，作智慧光乃至歡樂。以是善根因緣果報故，令我所願皆得成就，逮得己利。如我已為此一天下無量無邊阿僧祇人，閉三惡道，通天人路，為諸病者請諸天龍、神仙之人，集毘羅山修毘陀呪，令無量無邊阿僧祇人，悉得離病受於快樂，如是遍滿此網世界，利益一切在在處處無量眾生，安住三乘，閉三惡道，通天人路。復為如是世界病者，請諸天龍、神仙之人，集毘羅山修毘陀呪，令此世界無量無邊阿僧祇人，悉得離病，受於快樂。如此世界，乃至十方如恒河沙，五濁惡世亦復如是。』<p>「善男子！我於爾時在網世界，乃至十方如恒河沙五濁惡世，諸所作願皆得成就。善男子！汝今當知，即是如來為菩薩時，增益智慧，修菩薩道，是名如來愛護三業善根種子。」
。
<juan>悲華經卷第十<p>北涼天竺三藏曇無讖譯<p>檀波羅蜜品第五之三<p>佛告寂意菩薩：「善男子！其後復過無量無邊阿僧祇劫，此界轉名選擇諸惡。爾時大劫名善等蓋，世亦五濁。東方去此五十四天下，彼閻浮提名盧婆羅。以願力故，生於彼中作轉輪聖王，主四天下，號虛空淨，教諸眾生安住十善及三乘中。我於爾時布施一切無所分別，是時多有無量乞兒來，從我乞種種珍寶、金銀、琉璃、頗梨、錢貨、青琉璃珠、大青琉璃、火珠摩尼，所有珍寶少不足言，乞者無量，我於是時即問大臣：『如是珍寶從何處生？』大臣答言：『是諸龍王之所示現，雖有此寶惟供聖王，不能廣及如是乞者。』<p>「我於爾時作大誓願：『若我未來於五濁中，厚重煩惱，人壽百歲，必定成阿耨多羅三藐三菩提，所願成就得己利者，作大龍王，示現種種珍寶之藏，於此選擇諸惡世界，在在處處四天下中，於一一天下七返受身，一一身中，示現無量百千萬億那由他等珍寶之藏，一一寶藏縱廣正等一千由旬，各各充滿種種珍寶，如上所說給施眾生。如我在此一世界中精勤用意，如是次第遍十方如恒河沙等五濁惡世無佛國土，於一一佛土一一天下七返受身，乃至如上所說。』<p>「善男子！我作如是善願。爾時天人有百千億，在虛空中，雨種種華而讚我言：『善哉！善哉！一切布施，汝今已得，如心所願。』善男子！爾時，大眾聞虛空淨王，諸天作字，號一切施，聞是事已，各各相謂：『我等今者應往乞求難捨之物，若能捨者，可得名為一切布施。如其不能，何得稱為一切施也？』是時諸人各各從王，乞索後宮夫人、婇女及兒息等。時轉輪王聞是事已，心大歡喜，隨其所索，悉皆與之。是時諸人復更相謂：『如是妻子皆是易捨，非難事也。今當從王乞身支節，若能捨者，真可得名能捨一切。』<p>「爾時，諸人往大王所，於是眾中，有乞兒，字青光明，受持狗戒，向轉輪王作如是言：『大王若是一切施者，唯願施我此閻浮提。』我時聞已，心大歡喜，尋以香水洗浴其人，令著柔軟上妙衣服，以水灌頂，紹聖王位，持閻浮提即以施之。復作是願：『如我以此閻浮提施，是因緣故，成阿耨多羅三藐三菩提。所願成就得己利者，是閻浮提所有人民，皆當承順奉敬此人以為王者。復令此人壽命無量，作轉輪王。我成阿耨多羅三藐三菩提已，當與授記一生當得補佛之處。』<p>「有婆羅門名曰盧志，復來從我乞其兩足。我聞是已，心生歡喜，即持利刀，自斷二足，持以施之，施已發願：『願我來世具足當得無上戒足。』有婆羅門，名曰牙，復來從我乞索二目。我聞是已，心生歡喜，即挑二目持以與之，施已發願：『願我來世當得具足無上五眼。』未久之間，有婆羅門，名淨堅牢，復來從我乞索二耳。我聞是已，心生歡喜，尋自割耳持以施之，施已發願：『願我來世當得具足無上智耳。』未久之間，有尼乾子，名想，復來從我乞索男根。我聞是已，心生歡喜，尋即自割持以施之，施已發願：『願我來世成阿耨多羅三藐三菩提得馬藏相。』未久之間，復有人來，從我乞索其身血肉。我聞是已，心生歡喜，即便施之，施已發願：『願我來世具足無上金色之相。』未久之間，有婆羅門，名曰蜜味，復來從我求索二手。我聞是已，心生歡喜，右手持刀尋斷左手，作如是言：『今此右手不能自割，卿自取之。』作是施已，復發願言：『願我來世具足當得無上信手。』<p>「善男子！我截如是諸支節已，其身血流，復作願言：『因此施故，必定成阿耨多羅三藐三菩提，所願成就得己利者，其餘身分重得受者。』爾時非聖不知思義，諸小王等及諸大臣皆作是言：『咄哉愚人！如何自割身體支節，令諸自在一旦衰滅，其餘肉摶復何所直？』是時，大臣即持我身，送著城外曠野塚間，各還所止。時有無量蚊虻蠅等唼食我血，狐狼、野干、鵰鷲之屬，悉來噉肉。我於爾時命未斷間，心生歡喜，復作願言：『如我捨於一切自在及諸支節，乃至一念不生瞋恚及悔恨心，若我所願成就得己利者，當令此身，作大肉山，有諸飲血噉肉眾生，悉來至此，隨意飲噉。』作是願已，尋有眾生悉來食噉，本願力故，其身轉大高千由旬，縱廣正等五百由旬。滿千歲中，以此血肉給施眾生。我於爾時所捨舌根，令諸虎狼、鵄梟、鵰鷲食之飽足，以願力故，復生如本，假當聚集如耆闍崛山，作是施已，復作是願：『願我來世具足得成廣長舌相。』<p>「善男子！我時命終在閻浮提，以本願故，生於龍中，作大龍王，名示現寶藏，即於生夜，示現百千億那由他種種寶藏，自宣令言：『今是分中，多有寶藏，其中具足諸珍異物，金銀乃至摩尼寶珠。』是諸眾生聞是唱已，各各自恣取諸寶物隨意所用。用已具足行十善道，發阿耨多羅三藐三菩提心，或發聲聞辟支佛心。我於爾時在龍王中，七返受身，壽命七萬七千億那由他百千歲，示現無量無邊阿僧祇寶藏，與諸眾生。爾時安住無量無邊阿僧祇人於三乘中，勸令具足行十善道，以種種無量珍寶滿眾生已，復發願言：『願我來世具足，當得三十二相。』如是第二天下，亦復七生作大龍王，乃至遍滿選擇世界在在處處諸四天下，悉作如是無量利益。乃至十方無量無邊無佛世界，一一佛界一一天下，亦復七生作大龍王，壽命七萬七千億那由他百千歲，示現如是無量無邊阿僧祇寶藏，亦復如是。善男子！汝今當知，是謂如來為菩薩時，深重精進求三十二相之因緣也。<p>「善男子！如來為菩薩時，所行精進除上八人，過去世中更無能及。若過去無者，當知未來諸菩薩等，亦復不能如是勤行深重精進如我所行。<p>「善男子！復過無量無邊阿僧祇劫，此界轉名珊瑚池，劫名華手，是時無佛，其世五濁。我於是中作釋提桓因，名善日光明，觀閻浮提，見諸眾生轉行惡法，我時即化為夜叉像，其形可畏，下閻浮提住諸人前。諸人見我皆生怖畏，而問我言：『欲何所須？願速說之。』我時答言：『唯須飲食，更無所須。』其人復問：『欲食何等？』我復答言：『唯殺於人，噉其血肉。汝等若能盡其形壽持不殺戒，乃至正見，發阿耨多羅三藐三菩提心，若發聲聞、緣覺心者，我即不復食噉汝等。』<p>「善男子！我於爾時常作化人，以供食飲。爾時眾生見我如是，倍生怖畏，悉皆盡形受不殺戒，乃至正見，或發阿耨多羅三藐三菩提心，或發聲聞、辟支佛心。我勸如是閻浮提內一切眾生，修行十善住三乘已，復作誓願：『若我必成阿耨多羅三藐三菩提，所願成就得己利者，復當勸此四天下人令行十善道，乃至遍滿此之世界，在在處處四天下中，以如是相貌，令諸眾生行十善道，勸化發於三乘之心。如是遍滿一世界已，乃至十方無量無邊阿僧祇等五濁惡世，無佛國土，亦復如是。』<p>「善男子！我於爾時發是願已，一切成就，於珊瑚池世界化作可畏夜叉之像，調伏眾生，令住十善及三乘中。如是遍於十方無量無邊阿僧祇等五濁惡世，無佛國土，作夜叉像，調伏眾生，令行十善，住三乘中。我於往昔恐怖眾生，令行十善，住三乘中，以是業因緣故，今得坐於菩提樹下，欲成阿耨多羅三藐三菩提時，天魔波旬與諸大眾，來至我所，欲得壞亂我菩提道。<p>「善男子！略說我為菩薩之時，檀波羅蜜。善男子！諸大菩薩甚深法忍，微妙總持，解脫三昧，我於爾時悉未得之，唯除二身有漏五通。我於爾時作此大事，令無量無邊阿僧祇人安止住於阿耨多羅三藐三菩提，無量無邊阿僧祇人安止住於辟支佛乘，無量無邊阿僧祇人安止住於聲聞乘中，況復兼得供養諸佛，如一佛世界微塵數等，一一佛邊所得功德，數如大海諸水渧等，供養無量聲聞、緣覺、師長、父母、五通神仙，亦復如是。如我昔者，為菩薩時，自以血肉供給眾生，如是大悲，今諸羅漢，悉無是心。」<p>悲華經入定三昧門品第六<p>爾時，佛告寂意菩薩摩訶薩言：「善男子！如我今者，以佛眼見十方世界，如一佛土微塵等諸佛世尊般涅槃者，皆悉是我昔所勸化初發阿耨多羅三藐三菩提心，行檀波羅蜜，乃至般若波羅蜜者，未來之世亦復如是。<p>「善男子！我今見此東方世界無量無邊阿僧祇等諸佛世尊，今現在世轉正法輪，亦是我昔初勸令發阿耨多羅三藐三菩提心，行六波羅蜜者。南西北方四維上下，亦復如是。<p>「善男子！東方去此八十九億諸佛世界，彼有世界名曰善華，是中有佛，號無垢功德光明王如來、應、正遍知、明行足、善逝、世間解、無上士、調御丈夫、天人師、佛、世尊，今現在為眾生說法。彼佛亦是我昔所勸初發阿耨多羅三藐三菩提心，令行檀波羅蜜，乃至般若波羅蜜。東方復有妙樂世界，是中有佛號阿閦如來。復有閻浮世界，是中有佛，號日藏如來。復有世界名樂自在，是中有佛，號樂自在音光明如來。復有世界名曰安樂，是中有佛，號智日如來。復有世界名勝功德，是中有佛，號龍自在如來。復有世界名善相，是中有佛，號金剛稱如來。復有世界名江海王，是中有佛，號光明如來。復有世界名不愛樂，是中有佛，號日藏如來。復有世界名離垢光明，是中有佛，號自在稱如來。復有世界名山光明，是中有佛，號不可思議王如來。復有世界名聚集，是中有佛，號大功德藏如來。復有世界名華光明，是中有佛，號光明意相如來。復有世界名和熾盛，是中有佛，號安和自在見山王如來。復有世界名善地，是中有佛，號知像如來。復有世界名曰華晝，是中有佛，號眼淨無垢如來。善男子！如是東方無量無邊阿僧祇等現在諸佛，為諸眾生轉法輪者，未發無上菩提心時，我初勸其令發阿耨多羅三藐三菩提心，又復引導將至十方在在處處佛世尊所，隨所至處，修行安止檀波羅蜜，乃至般若波羅蜜，使得授阿耨多羅三藐三菩提記。」<p>爾時，東方善華世界無垢功德光明王佛，師子之座及其大地，六種震動，有大光明，雨於種種妙寶蓮華。彼諸菩薩見是事已，心生驚疑怪未曾有，即白佛言：「世尊！何因緣故，如來之座如是震動？我等昔來未曾見是。」其佛即告諸菩薩言：「善男子！西方去此八十九億諸佛世界，彼有國土名曰娑婆，是中有佛號釋迦牟尼如來，今現在為四部眾說本緣法。彼佛世尊為菩薩時，初勸化我發阿耨多羅三藐三菩提心，復引導我至諸佛所，初令我行檀波羅蜜，乃至般若波羅蜜。我於爾時，隨所至處，即得初受阿耨多羅三藐三菩提記。彼佛世尊釋迦牟尼，即是我之真善知識，今在西方處在大眾，為諸四部說本緣經。是彼如來神足力故，令我所坐師子座動。善男子！汝等今者誰能至彼娑婆世界，問訊彼佛起居輕利？」時諸菩薩各白佛言：「世尊！此善華世界諸菩薩等皆得神通，於諸菩薩功德自在，今日清旦見是大光，其光悉從諸佛世界來至於此，大地時時六種震動，雨種種華，見是事已，有無量百千萬億諸菩薩等，欲以神力往娑婆世界見釋迦牟尼佛，供養、恭敬、尊重、讚歎，并欲諮受解了一切陀羅尼門。然各不知娑婆世界釋迦牟尼所在方面。」<p>彼佛尋伸金色右臂，於五指頭放於種種微妙光明，其光即照八十九億諸佛國土至娑婆世界。時諸菩薩因光得見娑婆世界，有諸菩薩摩訶薩等充滿側塞，復有諸天龍神、乾闥婆、阿修羅、迦樓羅、緊那羅、摩睺羅伽等滿虛空中。見是事已，白佛言：「世尊！我今已得見彼世界，知其方面，并見菩薩諸天大眾，彌滿其土間無空處，釋迦如來不觀我等說微妙法。」<p>彼佛告諸菩薩大士：「善男子！釋迦如來恒以清淨無上佛眼，遍觀一切，無不見者。善男子！娑婆世界所有眾生在地處空，一一皆言：『釋迦如來獨觀我心，為我說法。』善男子！彼釋迦如來以一音聲，為諸種種異類說法，眾生各各隨類得解，非以異音為多人說。彼土眾生，或事梵天，見如來身為梵天像而得聞法；若事魔天、釋天、日月、毘沙門天、毘樓羅叉、毘樓博叉、提頭賴吒、摩醯首羅，如是種類八萬四千，隨其所事，各見其像而得聞法，生獨為想。」<p>是時，會中有二菩薩，一名羅睺電，二名火光明。爾時無垢功德光明王佛告二菩薩：「善男子！汝今可往娑婆世界，汝持我聲，問訊釋迦牟尼世尊：『起居輕利，氣力安不？』」時二菩薩即白佛言：「世尊！我見彼佛一切世界，大眾雲集，在地、虛空充滿側塞，其間無有空缺之處。若我等往，當住何處？」時佛告言：「諸善男子！莫作是語，言彼世界無止住處。所以者何？彼所住處，寬博無邊，彼佛所有無量功德不可思議，以本願故，悲心廣大，乃令無量諸眾生類入於佛法受三歸依，然後為說三乘之法，復說三戒、示三脫門，復拔無量無邊眾生於三惡道，安止令住三善道中。善男子！又一時中，釋迦如來成無上道未久之間，為欲調伏諸眾生故，在毘陀山因臺娑羅窟，七日七夜結加趺坐，三昧正受入解脫樂，佛身爾時遍滿是窟間無空處乃至四寸。過七日已，十方世界有十二那由他菩薩摩訶薩，至娑婆世界住其山邊，欲見釋迦牟尼如來，供養、恭敬、尊重、讚歎，啟受妙法。<p>「善男子！爾時如來於所住處，以大神足，令其窟舍寬博無量，悉得容受十二那由他菩薩摩訶薩。諸菩薩等既得入已，見其窟舍廣博嚴事，有諸菩薩，以師子遊戲自在神足供養於佛，一一菩薩於化寶座而坐聽法。善男子！彼佛神力其事如是。是諸菩薩得聞法已，尋從坐起，頭面禮佛，右遶三匝，各各還歸本佛世界。其去未久，窟還如故。<p>「彼四天下第二天主，釋提桓因名憍尸迦，其命將終必定當墮畜生道中，以是事故，心生恐懼，與八萬四千諸忉利天俱共來下，詣因娑羅窟欲見如來。時有夜叉名曰王眼，即其窟神在外而住。爾時帝釋以佛力故，作是思惟：『今我當使乾闥婆子般遮旬，先至佛所，以妙音聲讚詠如來，當令世尊，從三昧起。』善男子！釋提桓因思惟是已，即令乾闥婆子般遮旬，彈琉璃琴，以微妙音，其音別異有五百種，以讚如來。<p>「善男子！是般遮旬當讚佛時，爾時如來即復轉入相三昧中，以三昧力故，於此世界作大神力，令諸夜叉、羅剎、乾闥婆、阿修羅、迦樓羅、緊那羅、摩睺羅伽、欲色界天，悉來聚集其中。若有憙聞妙音，隨意得聞，心大歡喜；或有憙聞讚歎佛者，聞讚歎已，心生歡喜，於如來所，轉生尊重恭敬之心；或有眾生憙聞樂音，即得聞之，聞已歡喜。<p>「爾時釋迦牟尼如來尋從定起，示諸大眾娑羅窟門。釋提桓因尋至佛所，頭面禮足，却住一面，白佛言：『世尊！我於今者當坐何處？』時佛報曰：『憍尸迦！汝之眷屬但入聚集，我今當拓此娑羅窟令極寬博，悉使容受此十二恒河沙等大眾眷屬，皆令得坐。』<p>「爾時，釋迦牟尼如來於大眾中，以一妙音敷演正法，令八萬四千諸根眾生隨所樂聞，眾中或有學聲聞者聞聲聞法，即有九十九億眾生得須陀洹果；若有修學緣覺乘者，即便得聞緣覺之法；若有修學大乘法者，純聞大乘。乾闥婆子般遮旬等上首之眾十八那由他，得不退轉於阿耨多羅三藐三菩提。未發心者，或發無上菩提之心，或發緣覺，或發聲聞。爾時，釋提桓因恐怖即除，增壽千歲，得須陀洹果。<p>「善男子！釋迦如來以神力故，能作如是廣博無邊，說法音聲，亦復如是，亦無一人能尋彼佛音聲齊限，彼佛方便無量無邊，所化眾生無有能知如是方便。善男子！彼佛色身亦無量無邊，無有人能得其身量，見其頂者。善男子！如是大眾若欲得入彼佛腹中，悉亦容受，既入腹已，復有欲得其腹邊者，無有是處，然如來腹亦不增減。若眾生類皆共和合，欲往來者，於一毛中，悉無罣閡，乃至天眼，亦無能得一毛孔邊，其毛孔亦不增不減，彼佛世尊其身如是無量無邊。<p>「善男子！彼佛世界亦無量無邊。善男子！假使十方如一恒河沙等世界，所有眾生入彼世界，亦得容受。何以故？彼佛初發菩提心時，所作誓願無量無邊。善男子！置是一恒河沙等世界眾生，乃至十方千恒河沙等世界眾生，入彼世界亦得容受，如其本相不增不減。善男子！釋迦如來初發無上菩提心時，欲得具足一切智，故發大誓願，是故今者所得世界無量無邊。<p>「善男子！釋迦牟尼以是四法，諸佛世尊所不能及。善男子！汝今持此月光明無垢淨華，往於西方，如目所見娑婆世界，并持我聲問訊彼佛：『起居輕利，氣力安不？』」<p>爾時，無垢功德光明王佛，取月光無垢淨華，與二菩薩而告之曰：「汝今乘我大神通力往彼世界。」爾時，會中有二萬菩薩白佛言：「世尊！如是！如是！我等今當乘佛神力，往彼世界，見釋迦如來，供養、恭敬、尊重、讚歎。」彼佛告曰：「善男子！汝等宜知是時。」<p>時二菩薩與二萬大士乘佛神力，發善華界，一念之頃，忽然來到娑婆世界耆闍崛山，在如來前，長跪叉手，前白佛言：「世尊！東方去此八十九億佛之世界，彼有世界名曰善華，是中有佛，號無垢功德光明王佛。今現在與諸菩薩摩訶薩等大眾圍繞，讚歎世尊無量功德，作如是言：『娑婆世界有釋迦牟尼如來，今現在為諸大眾轉正法輪。彼佛世尊為菩薩時，初勸化我發菩提心，以是因緣我於爾時尋得發於無上道心，我發心已，復勸修集六波羅蜜，乃至如來以是四法，諸佛世尊所不能及。』是故彼佛以此月光明無垢淨華，供養世尊，問訊如來：『起居輕利，氣力安不？』」<p>「善男子！東方妙樂世界阿閦如來，所坐之處師子之座，亦六種動，亦有無量諸大菩薩見是事已，白佛言：『世尊！何因緣故，如來所坐師子座處，如是震動？』<p>「如上所說，一切東方亦復如是。爾時，東方無量無邊阿僧祇等諸大菩薩，皆來到此娑婆世界，悉持月光明無垢淨華，見佛，供養、恭敬、尊重、讚歎。善男子！如是東方無量諸佛，皆遣諸菩薩稱讚於我。<p>「善男子！我今見此南方去此世界，過一恒河沙等諸佛國土，彼有世界名離諸憂，是中有佛，號無憂功德如來，今現在說法。復有世界名閻浮光明，是中有佛，號法自在師子遊戲如來。復有世界名安須彌，是中有佛，號道自在娑羅王如來。復有世界名功德樓王，是中有佛，號師子吼王如來。復有世界名珍寶莊嚴，是中有佛，號八臂勝雷如來。復有世界名真珠光明遍照，是中有佛，號珍寶藏功德吼如來。復有世界名天月，是中有佛，號火藏如來。復有世界名栴檀根，是中有佛，號星宿稱如來。復有世界名曰稱香。是中有佛，號功德力娑羅王如來。復有世界名曰善釋，是中有佛，號妙音自在如來。復有世界名頭蘭若，是中有佛，號娑羅勝毘婆王如來。復有世界名月自在，是中有佛，號光明自在如來。復有世界名善雷音，是中有佛，號妙音自在如來。復有世界名寶和合，是中有佛，號寶掌龍王如來。復有世界名垂寶樹，是中有佛，號雨音自在法月光明如來。如是南方無量無邊阿僧祇等現在諸佛，悉是我昔為菩薩時，初可勸發菩提心者，是諸世尊師子座處亦皆震動，彼諸佛等，亦各讚歎我之功德，亦遣無量無邊阿僧祇等諸大菩薩，持月光明無垢淨華，悉來至此娑婆世界耆闍崛山，見佛、禮拜、供養、恭敬、尊重、讚歎，却坐一面次第聽法。<p>「善男子！我今復見西方去此七萬七千百千由旬佛之世界，彼有世界名寂靜，是中有佛，號曰寶山，今現在為諸四眾說微妙法。復有勝光無憂佛、音智藏佛、稱廣佛、遍藏佛、梵華勢進佛、法燈勇佛、勝音山佛、稱音王佛、梵音王佛，如是西方無量無邊阿僧祇等諸佛世尊，亦是我昔為菩薩時，初可勸發菩提心者，是諸世尊師子之座亦皆震動，彼諸佛等亦各讚歎我之功德，亦遣無量無邊阿僧祇等諸大菩薩，持月光明無垢寶華，悉來至此娑婆世界耆闍崛山，見佛、禮拜、供養、恭敬、尊重、讚歎，却坐一面，次第聽法。<p>「東北方去此百千那由他佛世界，彼有世界名無垢，是中有佛，號離熱惱增毘沙門娑羅王如來，有二菩薩，一名寶山，二名光明觀。復有壞諸魔佛、娑羅王佛、大力光明佛、蓮華增佛、栴檀佛、彌樓王佛、堅沈水佛、火智大力佛。如是無量諸佛如來，乃至北方四維上下，皆亦如是。」<p>爾時，釋迦牟尼如來，以大神力，為欲容受如是眾故，即一一變來會者身，極令微細如亭歷子，娑婆世界虛空及地，彌滿側塞間無空處乃至一毛。時諸眾生各不相見，亦復不見大小諸山、須彌山王、大小鐵圍二國中間幽冥之處，及上諸天所有宮殿，下至不見金剛地際，唯除一人佛世尊也。<p>爾時，釋迦牟尼如來復入遍虛空斷諸法定意三昧，令此無量月光淨華，悉入一切身諸毛孔，一切大眾悉皆自見。爾時，眾生都不憶念佛色身相，唯見毛孔，有妙園觀，其園觀中，有諸寶樹，其樹復有種種莖葉，華果茂盛，種種寶衣、天幡、幢蓋、天冠、寶飾、真珠、瓔珞，所有莊嚴，譬如西方安樂世界。是諸大眾見是事已，復作思惟：「今我當往遊觀彼園。」爾時，唯除三惡眾生及無色天，其餘所有一切大眾，皆從毛孔入如來身，處園而坐。爾時，如來還捨神足，時諸大眾各各還得如本相見，各相謂言：「如來今者為在何處？」<p>爾時，彌勒菩薩告諸大眾：「汝等當知，我今與汝等，悉在如來身分之中。」爾時，大眾即見如來身之內外，尋自覺知與無量大眾集聚，共處如來身中，復相謂言：「我等為從何處得入？誰將導我令入是中？」彌勒菩薩復告之曰：「諦聽！諦聽！如來今者現大神通變化之力，復為利益我等大眾將欲說法，仁等今當一心專念。」爾時，大眾聞是語已，長跪合掌，受教而聽。<p>爾時，世尊以一切行門而演說法：「何等名為一切行門？出生死淤泥，入八聖道，具足成就得一切智。善男子！有十專心發於菩提，能入是門。何等為十？一者欲令眾生悉得解脫，迴向隨喜故；二者發大悲心攝眾生故；三者欲度未度，精勤修治無上法船故；四者欲解未解者莊嚴，觀脫於虛妄顛倒故；五者欲師子吼無所怖畏莊嚴，觀於諸法性無我故；六者欲隨所到一切世界心無分別，善學諸法，同十喻故；七者欲得光明莊嚴世界，修治戒聚，令清淨故；八者成就莊嚴如來十力，具足一切波羅蜜故；九者成就莊嚴四無所畏，如說而作故；十者莊嚴十八不共之法，隨所聞法悉得無餘，不放逸故。是名十法專心，發於無上菩提，則能入是一切行門，即得不退無上菩提、無相行門、智道行門，一切法無我心、無思惟，不生不滅，是名菩薩不退轉地。以是故，非退非不退，非斷非常，非定非亂。」<p>說是法時，如來腹內八十億恒河沙等菩薩摩訶薩，得不退轉於阿耨多羅三藐三菩提，不可數菩薩摩訶薩得諸三昧甚深法忍，悉從如來身毛孔出，心大驚怪，歎未曾有。即於佛前，頭面著地，為佛作禮，起已忽然各還十方本佛世界，復聞釋迦牟尼如來所演音聲，過十方無量無邊阿僧祇等諸佛世界，無諸障閡。是諸菩薩雖還彼界，續聞如來所演音教，章句義味無所減少，如在佛前，近聽無異。身亦如是，遍諸十方無量世界。亦有無量無邊阿僧祇菩薩、聲聞，亦見毛孔出入無礙。如是第二，乃至一切一一毛孔出入無礙，十方世界亦如是。<p>爾時，大眾從釋迦如來毛孔中出，頭面禮佛，右繞三匝，住於佛前，以種種音聲而讚歎佛。爾時，欲界、色界諸天，雨種種華、塗香、末香、幢幡、瓔珞，微妙技樂供養如來。<p>爾時，會中有一菩薩名無畏等地，長跪叉手，前白佛言：「世尊！如是大經當名何等？云何奉持？」<p>佛告無畏等地菩薩：「是經當名『解了一切陀羅尼門』，亦名『無量佛』，亦名『大眾』，亦名『授菩薩記』，亦名『四無所畏出現於世』，亦名『一切諸三昧門』，亦名『示現諸佛世界』，亦名『猶如大海』，亦名『無量』，亦名『大悲蓮華』。」<p>無畏等地菩薩摩訶薩復白佛言：「世尊！若有善男子、善女人，受持是經，讀誦通利，為他人說，乃至一偈，得幾所福？」<p>佛告無畏等地菩薩：「我已先說所得福德，今當為汝更略說之。善男子、善女人若有受持是經，讀誦通利，為他人說，乃至一偈，於後五十歲中，乃至有能書寫一偈，所得功德勝諸菩薩十大劫中行六波羅蜜。何以故？諸天魔、梵、沙門、婆羅門、夜叉、羅剎、龍、乾闥婆、阿修羅、迦樓羅、緊那羅、摩睺羅伽、拘辦荼、餓鬼、毘舍遮、人及非人，有瞋恚心者，聞是經已，即得清淨、柔軟、歡喜，而離諸病、忿怒、怨賊，種種鬪諍，消滅一切暴風惡雨，病者得愈，飢渴者得飽滿，受諸快樂，和合相順。瞋恚之者，能令忍辱。怖畏者無所畏怖，受諸歡樂。有煩惱者令離煩惱，能令善根一切增長，能拔惡道所有眾生，能示三乘出要之路，能得甚深法忍三昧陀羅尼門，能與眾生作大利益，能坐道場金剛之座，能破四魔，能示一切助菩提法，能轉法輪。無聖財者能令具足，能令無量無邊眾生入無畏城。以是因緣，能持此經，讀誦通利，為他人說乃至一偈，若後末世五十歲中，乃至有能書寫一偈，得如是等無量無邊福德之聚。是故我今說如是經，如是大經當付囑誰？誰能於後五十歲中護持是法？誰能與諸在在處處不退菩薩宣說令聞？誰復能為行非法、欲惡、貪邪見、不信善惡，有果報者，演布是教？」<p>爾時，大眾皆知佛心。於時有一大仙夜叉，名無怨沸宿，坐於眾中。爾時彌勒菩薩摩訶薩即從坐起，將是夜叉至於佛所。是時如來告是夜叉大仙：「汝今當受是經，乃至末後五十歲中，為不退菩薩，乃至不信善惡報者，演布是教。」<p>爾時，夜叉即白佛言：「我於過去八十四大劫中，以本願故，作仙夜叉，修行阿耨多羅三藐三菩提，爾時教化無量無邊阿僧祇人，安止於四無量心，復令無量無邊眾生不退轉於阿耨多羅三藐三菩提。世尊！我今當為未來之世一切眾生作擁護故，於後末世五十歲中，受持是經，乃至從他聞四句偈，要當讀誦悉令通利，流布與人，令不斷絕。」<p>佛說是經已，寂意菩薩、諸天大眾、乾闥婆等、人及非人，皆大歡喜，頭面作禮，退坐而去。