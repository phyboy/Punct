<juan>大乘悲分陀利經卷第一<p>失三藏名今附秦錄<p>轉法輪品第一<p>如是我聞：<p>一時，佛住王舍城耆闍崛山中，與大比丘眾六萬二千人俱，皆是阿羅漢——諸漏已盡，盡諸有結皆得自在，心善解脫、慧善解脫，如調象王，所作已辦，脫於重擔，逮得己利往來已盡，得正智已，心得自在，到於彼岸——唯除一人長老阿難。菩薩摩訶薩眾八十四百千人俱，彌勒為首，皆得陀羅尼忍辱三昧，樂居空靜皆不退轉。娑訶世界主梵天與無量百千梵天俱，他化天子與八十百千他化天子俱，化自在天子與七十百千化自在天子俱，珊兜率天子與六十百千兜率天子俱，須夜摩天子與七十二百千須夜摩天子俱，釋提桓因與八十百千三十三天俱，毘沙門天王與其眷屬百千夜叉俱，毘留勒伽與其眷屬千鳩槃荼俱，毘留波叉與其眷屬千龍俱，提陀羅吒各與其眷屬千龍王俱。爾時世尊，與如是等上首——皆求大乘行六波羅蜜——圍遶。捨四顛倒法，明慧光照，因四諦說法，令諸菩薩摩訶薩得種種三昧，以是三昧過聲聞、辟支佛地，以是三昧令得堅固阿耨多羅三藐三菩提。<p>爾時彌勒菩薩摩訶薩、無礙見菩薩、水天菩薩、師子意菩薩、照明菩薩摩訶薩，如是等十千菩薩，俱從座起整衣服，面東南向，右膝著地，叉手合掌，喜踊意視，作如是言：「南無南無蓮華上多陀阿伽度、阿羅呵、三藐三佛陀，成佛未久現大神通，勸發無數億那由他百千眾生，善根成就，得不退轉阿耨多羅三藐三菩提。」<p>爾時寶照明菩薩即從座起，整衣服，右膝著地，叉手合掌，白佛言：「世尊！以何因緣，彌勒菩薩、無礙見菩薩、水天菩薩、師子意菩薩、照明菩薩摩訶薩，如是等十千菩薩，俱捨世尊所說法，從座起，整衣服，面東南向，右膝著地，叉手合掌，喜踊意視，作如是言：『南無南無蓮華上多陀阿伽度、阿羅呵、三藐三佛陀，甚為希有，成佛未久現大神通，瑞應勸發無數億那由他百千眾生善根成就。』蓮華上如來、應供、正遍知，去此遠近？成阿耨多羅三藐三菩提來幾時？蓮華上如來世界何名？彼土嚴飾，云何莊嚴？以何蓮華上如來、應供、正遍知現大神通？以何因緣，有菩薩見於十方無數他方世界現在諸佛世尊，又見彼諸佛所現神通，我等不見？」<p>爾時世尊告寶照明菩薩言：「善哉，善哉！善男子！機辯甚善，所問賢快。汝，善男子！乃問如來如是之義，為無量億那由他百千眾生善根成就故，乃問蓮華上如來所現神通佛土莊嚴。汝，善男子！諦聽，諦聽！善思念之！當為汝說。」<p>「唯然！世尊！寶照明菩薩聽佛所說。」<p>爾時世尊告寶照明菩薩言：「善男子！東南方去此佛土，過億百千佛剎，有世界名蓮華；諸妙莊嚴散眾名華，種種妙香充滿世界，寶樹莊嚴多諸寶山，地紺琉璃，菩薩遍滿法音不絕。彼琉璃地柔軟妙好，猶若天衣，若以足蹈則下四寸，舉足還復；多諸蓮花。七寶行樹高七由旬，其寶樹上垂諸天衣。天作音樂柔軟妙好。樹上眾鳥，演出根、力、覺、道法化之聲。諸寶樹葉互相❥觸，所出音聲勝天五樂。一一寶樹所出妙香遍千由旬。諸寶樹上垂天瓔珞，一一樹間有七寶臺，高五百由旬，廣百由旬，其臺四邊有諸窓牖，遶臺周匝。自然池水，長八十由旬，廣五十由旬，池水四邊七寶梯階，芙蓉青蓮華遍覆水上，一一蓮華廣一由旬。<p>「眾華臺上生諸菩薩摩訶薩，於初夜時，華臺上生結加趺坐，受解脫樂，歡喜竟夜；天欲明時，四方微風柔軟香好吹華開敷，彼諸菩薩從三昧起，捨解脫樂，從華臺下昇諸寶臺，於七寶座結加趺坐，而聽受法。諸樹寶臺周匝四面，紫磨寶山高二十由旬，廣三由旬，其諸山上有無數百千日明月明、王紺大紺明月寶珠，處處皆現蓮華上佛光明，山珠佛光珠明普照蓮華世界。妙光常遍，晝夜無異，無日月光不覺有夜，蓮華合時眾鳥聲止，以是知夜。彼諸山上有紺琉璃寶臺，高六十由旬，廣二十由旬，寶臺周匝七寶窓牖，其寶臺中有七寶座，一生補處菩薩坐上聽法。<p>「善男子！蓮華世界菩提之樹，名因陀羅，高三千五百由旬，枝葉分布五千由旬；彼菩提樹下有蓮花，高五百由旬，琉璃為莖，黃金為葉，有億百千，長五百由旬，七寶為臺，馬瑙為鬚，高十由旬，廣七由旬。蓮華上如來、應供、正遍知，於彼華上昨夜成阿耨多羅三藐三菩提。於其道場周匝華座，皆有菩薩而坐其上，觀蓮華上如來現大神通。」<p>是時寶照明菩薩白佛言：「世尊！蓮華上如來，云何現大神通？」<p>爾時佛告寶照明菩薩言：「蓮華上如來於昨後夜成阿耨多羅三藐三菩提，即夜向明現是神通，變化身至梵天，頂上肉髻放六十億那由他百千光明，照於上方，過一佛世界微塵數諸佛國土。是時上方諸菩薩，觀見下方，大鐵圍山、小鐵圍山、黑山，無能障礙。諸世界中大菩薩得授記者，有得三昧，有得總持，有得忍辱，有得過地，有得一生補處。菩薩摩訶薩皆見光明，叉手合掌觀蓮華上如來身，見三十二大人之相，八十種好以自莊嚴；并見菩薩摩訶薩眾，蓮華世界佛土莊嚴。見已歡喜，皆發善心。過一佛土微塵數世界菩薩摩訶薩，各各捨己國土，以神足力至蓮華世界，供養恭敬親近蓮華上如來、應供、正遍知。<p>「善男子！蓮華上如來見大眾集，現廣長舌相，遍覆大眾及四天下，行、住、坐、立於此座上。菩薩皆從三昧起，一切大眾供養蓮華上如來。<p>「善男子！蓮華上如來還攝舌相神通，復放一一身諸毛孔各六十億那由他百千光明，遍照十方各一佛世界微塵數國土。於諸剎中菩薩摩訶薩，有授記者，得三昧者，略說。彼諸菩薩摩訶薩，各各捨己佛剎，以神足力到蓮華世界，供養恭敬親近蓮華上如來。<p>「善男子！爾時蓮華上如來，還攝神通，為一切菩薩大眾，轉不退轉正法之輪，多所饒益，愍念世間，為饒益安樂諸天世人成就大乘故。」<p>大乘悲分陀利經入陀羅尼門品第二<p>爾時寶照明菩薩白佛言：「世尊！蓮華世界云何分別晝夜？聞何等聲？彼諸眾生身相云何？」<p>佛告寶照明菩薩言：「善男子！彼蓮華世界，蓮華合，眾鳥聲止；佛及菩薩，遊戲三昧，受解脫喜樂，以是為夜。風吹華敷，眾鳥和鳴，雨眾名華，四方軟風極妙音觸，佛、諸菩薩從三昧起，蓮華上佛為諸菩薩摩訶薩說過聲聞、辟支佛、菩薩法藏，以是為晝。<p>「善男子！其中菩薩摩訶薩，常聞佛聲、法聲、僧聲、滅聲、無為聲、波羅蜜聲、力聲、無畏聲、通聲、無行聲、無生聲、無滅聲、寂聲、靜聲、惔怕聲、大慈聲、大悲聲、無生聲、法聲、得授職聲、純菩薩聲。彼諸菩薩聞如是等聲，未常斷絕。<p>「復次，善男子！蓮華世界菩薩摩訶薩，已生當生，皆具三十二相，光一由旬，乃至成佛不墮惡趣。彼一切菩薩，慈潤心、不濁心、調心、靜心、忍心、定心、清心、無礙心、淨心、無塵心、善心、法喜心、除一切眾生結心、如地心、不樂世間語心、樂過世間語心、求一切善法心、滅心、除老病死心、真實心、燒一切結心、滅一切受心、不輕一切法心；意力強、作力強、因緣力強、願力強、業行力強、斷力強、善根力強、誓力強、聞力強、戒力強、施力強、忍力強、進力強、定力強、慧力強、止力強、觀力強、通力強、念力強、菩提力強、破一切魔力強、降伏一切外論同法力強、破一切結力強。彼蓮華世界諸菩薩摩訶薩，已生當生，已曾親近無量百千諸佛殖諸善根；又蓮華世界已生當生菩薩，禪悅為食，法食、香食，猶若梵天無有揣食；其中無有一切不善之名，無諸女人，亦無其聲；無有一切苦聲及愛憎聲，乃至亦無結使聲，無有為聲；亦無闇冥，無諸臭穢，身心無疲；無有地獄、餓鬼、畜生之聲，亦無假名；無諸刺棘、坑坎、瓦礫；亦無燈火、日月、星宿；亦無大海，須彌山、鐵圍山、大鐵圍山、障山、黑山及諸土山；無雲雨聲，無惡風聲，無有一切諸惡趣聲，無諸難聲。彼蓮華世界，佛光、菩薩光、摩尼珠光、寶光、妙光，普照於彼。有鳥名娑訶羅，各各自出根、力、覺、道軟澤之聲。」<p>爾時寶照明菩薩白佛言：「世尊！彼蓮華世界大小云何？蓮華上如來昨夜成阿耨多羅三藐三菩提，幾時住世說法教化？般涅槃後正法住世幾時？彼蓮花世界菩薩已生當生，幾時住世？彼諸菩薩為何見佛及與聞法、供養僧耶？為不久乎？蓮花世界先有何名？先佛去世為經幾時，蓮華上如來次後成阿耨多羅三藐三菩提？以何因緣，有見十方餘世界中諸佛世尊所現神通變化，有不見者？」<p>佛言：「善男子！須彌山王，高六十八千由旬，廣八十四千由旬，假使有人有勇健力，以三昧力碎須彌山，令如芥子無能數者；唯除如來一切種智，以一芥子為一四天下，盡此芥子為蓮華世界，如是世界菩薩滿中，譬如安樂國土菩薩充遍。<p>「善男子！蓮華上如來、應供、正遍知，壽三十小劫，住世說法教化眾生。<p>「善男子！蓮華上如來般涅槃後，正法住世十小劫，於蓮華世界菩薩摩訶薩，已生當生，皆壽四十小劫。<p>「善男子！蓮華世界先名栴檀，國土莊嚴，眾生清淨，皆不如今。<p>「善男子！彼時栴檀世界有佛，名月上如來、應供、正遍知、明行足、善逝乃至佛、世尊，彼佛亦三十小劫住世說法，欲般涅槃時，有菩薩以本願故至他方佛國，餘者各作是念：『於今中夜，月上如來當入涅槃。世尊般涅槃後，我等於十小劫當持正法。誰當正法滅後次成阿耨多羅三藐三菩提？』時有菩薩摩訶薩，名虛空印，以本願故，月上如來即授其阿耨多羅三藐三菩提記：『諸善男子！吾般涅槃後，正法住世十小劫中，初夜正法滅盡，即於後夜是菩薩成阿耨多羅三藐三菩提，名蓮華上如來、應供、正遍知、明行足、善逝乃至佛、世尊。』是時彼諸菩薩摩訶薩，詣月上如來所，彼一切菩薩，以誓願力，種種菩薩神通，至心供養月上如來，遶佛三匝，前白佛言：『世尊！我等欲於十小劫中入滅心無諍三昧。』<p>「善男子！爾時月上如來告虛空印菩薩摩訶薩，作如是言：『汝，善男子！受是入一切悲陀羅尼門。一切過去如來、應供、正遍知，皆為授職法王子菩薩摩訶薩說；於今現在十方一切世界諸佛世尊，現在住世說法教化，彼諸佛世尊亦為授職法王子菩薩摩訶薩說；於當來諸佛世尊，亦為授職法王子菩薩摩訶薩，說是入一切悲陀羅尼門。』即說呪曰：<p>「『闍梨尼<#sp>摩訶闍梨尼<#sp>域翅厲復厲三鉢陀摩訶三鉢陀<#sp>提楚頞帝<#sp>遮致吒翅<#sp>咃厲（羅嫁）<#sp>咃翅阿肆摩迦肆尸<#sp>梨彌<#sp>梨帝利樓樓翅<#sp>摩訶樓翅闍<#sp>❥突樓闍❥闍耶摩帝羭（輸干反）帝賒❥漏涅伽多禰阿牟隸牟羅波利瞋禰<#sp>摩羅拪<#sp>若比哆<#sp>羅娑禰目帝多波利輸地<#sp>阿毘帝娑<#sp>夜慕遮禰<#sp>婆羅憂呵<#sp>羅禰檀哆毘滯（除又反）毘滯婆樓多咩（羊鳴音）抳伽羅呵婆坻南（㝹炎反）達磨婆坻那僧伽羅呵勒叉達磨婆坻南』<p>「『此是四念處解脫句。<p>「『佛䭾波羅迦賒❥阿摩摩美（❥雉反）摩磨阿支<#sp>至頞剃<#sp>頞咃禰（致）羅禰盧迦緻目那帝陀䭾波利婆禰婆』<p>「『此是四聖種解脫句。<p>「『婆沙剃婆禰䭾隸陀羅波帝舅礙帝牧備牧婆波羅備米帝隸<#sp>修摩婆帝<#sp>羼帝抧帝<#sp>加樓奈欝坻叉❥畢履帝憂蜫叹<#sp>三般禰<#sp>阿勒翅婆羅蠡佉秪（求臂反）佉爾阿牟隸牟羅輸禰』<p>「『此是四無畏解脫句。<p>「『怛頗羅阿伽羅頗羅阿昵頗羅昵羅頗三目哆阿目哆涅目哆<#sp>阿罷（薄啞反）毘尞毘目帝婆禰毘羅頗羅阿延大伊毘雉帝毘雉<#sp>欝崙度<#sp>臭羅兜嵐阿興（虎徵反）三摩伊弟多婆頗帝婆多帝婆薩婆路迦（鳩地反）阿嗏迦隸（樓咩反）阿迦隸<#sp>頻大阿浮娑隸<#sp>❥陀昧帝<#sp>毘賖伽<#sp>羅婆帝<#sp>額頗邏迦頗羅』<p>「『此是四擁護解脫句。<p>「『闍❥哆阿尼尸<#sp>羅婆婆多步（屏趣反）伊曇頗隸抳耶<#sp>磨頗嵐三某陀那夜毘浮舍<#sp>波施蘇磨❥阿㝹磨妬阿鳩磨妬<#sp>侈他婆帝昧多羅他（偷大反）陀舍婆邏毘波羅婆他<#sp>伊舍絺哆須抳佉磨胝差（初机反）那磨帝<#sp>阿虛句阿坻<#sp>兜瑟南薩第磨帝波羅❥（都鬱反）波奈佛䭾<#sp>弗樓婆婆羅呵隸』<p>「『此是四正斷解脫句。<p>「『安爾摩爾摩禰摩摩禰<#sp>旨隸旨隸帝賒咩賒咩多鼻羶帝<#sp>目帝郁多❥（擲糸反）三❥尼三❥三磨三❥叉❥惡叉❥<#sp>頞耆（讎尼反）抳檀帝<#sp>賒美瑟帝<#sp>陀羅禰阿盧伽婆細<#sp>曷羅多那婆羅帝<#sp>曷羅濕彌婆帝<#sp>闍那婆帝<#sp>禰樓婆帝<#sp>彌樓婆帝<#sp>叉夜昵<#sp>阿梨賒<#sp>禰盧迦波羅坻波昵達梨賒昵』<p>「『此是四辯解脫句。<p>「『遮湊（叉晝反）阿婆娑昵<#sp>阿梨賒禰闍那虛迦妬妬波羅婆娑帝<#sp>薩❥寅坻利耶浮磨帝迦蘭帝娑娑婆婆<#sp>婆摩薩憊<#sp>波羅他匐叉❥伽隸<#sp>瞿迦嗏婆陀禰<#sp>盧迦㝹陀利舍那毘復』<p>「『此是四神足解脫句。<p>「『阿遮隸浮地陀䭾波遮隸婆禰齕栗那悉地劍（加嚴反）毘坻尼稚三筆智波利迦肆利蘇彌旃地施陀遮遮阿遮遮隸阿波隸毘至婆隸胝波隸波羅遮遮隸波羅波隸阿那夜阿便（旁連反）細迦迦羅彌波羅婆毘禰<#sp>加羅彌<#sp>尼遮細伽邏迦羅彌那由帝』<p>「『此是根力現解句。<p>「『沸師薜蘇沸師薜杜摩波利呵隸阿婆❥郵樓脂隸支迦邏勒差阿虵摩悉妬帝帝隸磨磨隸股遮失尸隸盧迦寫毘若禰那夜嗟其利尼帝遮鹽帝沙失❥地那』<p>「『此是七覺意解脫句。<p>「『遮迦羅婆視婆帝遮<#sp>翅隸<#sp>遮迦羅陀隸陀隸遮翅隸陀隸目隸醯隸醯隸陀隸<#sp>阿留䔮波地休休隸耶他視多伽頻婆隸耶他伽昵耶他波隣遮坻坻利舍夜他婆夜㑨利履舍』<p>「『諦音闇留柘毘利，精進音周隸，道音戒音定音慧音解脫音解脫知見音，星宿音月音日音。如是等句如來所說。頞浮哆彌羅浮躭三佛<#sp>曇阿浮<#sp>曇伊呵浮曇❥多羅浮曇昵酣（牟甘反）伽摩目隸阿羅頗<#sp>陀羅頗<#sp>曇茶隸<#sp>曼嗏禰❥多羅嵐多樓曼（牟啖反）伽伽羅膩<#sp>牟緻膩<#sp>三波羅<#sp>牟緻膩<#sp>伽奈波槾枷廣㝹㝹尼樓婆那賒<#sp>禰那賒婆陀昵鵄鵄<#sp>帝鵄鵄<#sp>頭摩余婆逸（雨詰反）澄伽磨婆隸<#sp>磨隸呵多寧婆❥（魯謙反）婆隸頻地頻隸<#sp>頻隸郁沙隸<#sp>賒羅禰陀羅寗<#sp>波羅婆<#sp>帝婆嵐那<#sp>嗏夷毘頭頭磨婆羅丘曼婆羅呵磨遮梨那因陀羅婆昵提提羅虵昵磨醯尸波羅邏羅昵婆磨❥咩<#sp>阿羅尼<#sp>彌伊伽<#sp>俣勒叉俁利師遮昵遮羅頗旨❥阿羅修隸<#sp>薩婆脩嵐阿婆嵐<#sp>不那伽坻擔<#sp>般坻多阿<#sp>夷那揵坻閻婆細迦揵陀隸陀隸阿多羅嗏呵昵磨伽羅頻盧呵昵肆曇曼帝毘盧<#sp>伽磨帝<#sp>佛䭾坻師絺帝陀羅尼目仚』<p>「『此是十力解脫句。』」<p>大乘悲分陀利經入一切種智行陀羅尼品第三<p>爾時世尊，欲說是入一切種智行陀羅尼門句時，於此三千大千世界，大地六種震動，極大動搖，發大音聲，❥峨踊沒，現如是光，令十方過數恒河沙世界妙光普遍。於時須彌、鐵圍、大鐵圍，不障礙眼，十方無數世界現平如掌，十方無數世界於中止住。菩薩摩訶薩，有得三昧、陀羅尼、忍辱者，乘如來力，各於其土忽然不現，來此娑訶世界，詣耆闍崛山，至世尊所頭面禮足，以種種無量菩薩神通，供養世尊，各坐一面，為聽是入一切種智行陀羅尼門。無數欲界、色界、無色界諸天，來詣佛所，為聽是入一切種智行陀羅尼門。無數龍、夜叉、阿修羅、鳩槃茶，毘舍遮，詣耆闍崛山，至世尊所，為聽是入一切種智行陀羅尼門。菩薩摩訶薩於此集者，普見蓮華世界蓮華上如來、應供、正遍知，與大菩薩眾圍遶俱。於是世尊，始說是入一切種智行陀羅尼門。七十二恒河沙數菩薩摩訶薩，得是陀羅尼，見十方無數世界諸佛世尊，并見彼諸佛世界莊嚴，得未曾有。以菩薩誓力神通，供養佛已，佛言：「善男子！若菩薩摩訶薩修是入一切種智行陀羅尼門，得八萬四千陀羅尼門，得七萬二千三昧門，得六萬法門。菩薩得是陀羅尼已，得大慈大悲。得是陀羅尼已，菩薩摩訶薩，覺三十七助菩提法，得一切種智，是中具攝一切佛法。諸佛世尊實覺是陀羅尼，為眾生說法，不疾入涅槃。<p>「善男子！應當知是入一切種智行陀羅尼門威德，令大地震動，妙光顯照，普遍無量無數諸佛世界。緣是妙光照無量無邊諸佛世界，令無量無邊菩薩摩訶薩來會此土，為聽是入一切種智行陀羅尼門。於此一切娑訶世界，無量無邊欲界、色界、無色界，天、龍、夜叉、阿修羅人非人，為聽是入一切種智行陀羅尼門。菩薩適聞是入一切種智行陀羅尼門，得不退阿耨多羅三藐三菩提。若書寫者常得見佛、聞法、供養眾僧，乃至無上般涅槃。若菩薩讀誦是入一切種智行陀羅尼門，一切重罪滅盡無餘，轉生得登初地；菩薩摩訶薩修是入一切種智行陀羅尼門，是菩薩若先有五無間罪，皆悉除滅，轉生亦登初地；若無無間罪，現身餘罪，悉皆滅盡，轉得登初地；設不能修，不能誦讀，若不得聞法，以繒綵為鬘供養法師，是人恒河沙數他方世界，現在住世諸佛世尊，皆讚善哉，彼諸佛世尊，亦授其阿耨多羅三藐三菩提記；是菩薩施繒綵故，不久當得法王子位一生補處，成阿耨多羅三藐三菩提；如是香供養，不久當得無上三昧之香；以華供養，不久當得無上智花；有持寶供養法師，不久當得三十七助菩提寶。<p>「善男子！是入一切種智行陀羅尼門，有如是饒益諸菩薩摩訶薩。何以故？是中純說菩薩法藏故。緣是入一切種智行陀羅尼門，菩薩得不可計辯，得四妙法。<p>「善男子！爾時月上如來，以是入一切種智行陀羅尼門，教受虛空印菩薩；即時亦復地大震動，大光顯現，十方無量無邊諸佛世界，妙光普遍，地平如掌；於中菩薩集者，見彼十方無量無邊世界諸佛世尊，如是十方無量佛國，無數菩薩來至栴檀世界，供養恭敬親近月上如來，為聽是入一切種智行陀羅尼門。<p>「善男子！時月上如來、應供、正遍知，告諸菩薩摩訶薩言：『善男子等！有菩薩摩訶薩一生補處者，我聽十小劫中入是滅心三昧；其餘菩薩摩訶薩，從虛空印菩薩摩訶薩，十小劫聽是入一切種智行陀羅尼門菩薩法藏，於此十小劫中，見彼十方無數諸佛國土，現在住世諸佛如來，彼從發清淨心善根成就。』彼諸菩薩以種種若干菩薩神通，供養月上如來已，白佛言：『世尊！是虛空印菩薩摩訶薩，竟十小劫時，轉於無上正法輪耶？』佛言：『如是，如是！善男子！是十小劫盡時，是虛空印菩薩摩訶薩，當成阿耨多羅三藐三菩提；所成佛夜，即於夜為諸菩薩轉正法輪。其有菩薩於十小劫中，從其聞入一切種智行陀羅尼門善根成就。虛空印菩薩成阿耨多羅三藐三菩提時，即於是夜轉正法輪、不退轉輪、最上輪，令無數億那由他百千菩薩住不退轉。其諸菩薩，於十小劫從其聞說入一切種智行陀羅尼法門者，爾時皆得一生補處。其諸菩薩有小聞法，是時皆得登住地，不退轉阿耨多羅三藐三菩提，爾時皆具得是陀羅尼。』<p>「時月上如來、應供、正遍知，為諸菩薩摩訶薩現佛種種神通變化已，為虛空印菩薩現三昧，名那羅延，令受金剛身，現莊嚴光三昧，令未轉法輪，十小劫中為諸菩薩說是入一切種智行陀羅尼法門。諸佛世界皆見其現佛身，相好光明，現金剛輪三昧，令坐菩提座未轉法輪，為諸菩薩說種種法，現輪鬘三昧，令轉法輪。時無數億那由他百千眾生，得不退轉地。虛空印菩薩，既知轉法輪，與無數菩薩眾供養世尊已，各還上寶臺。即於是夜，彼月上如來、應供、正遍知，入無餘涅槃。彼諸菩薩所應供養世尊舍利，供養已竟，各各還昇寶臺。其餘菩薩各還本土，於中一生補處菩薩，入滅心三昧，十小劫中寂然而住。<p>「時虛空印菩薩，尋即為諸菩薩摩訶薩十小劫中具說諸法，令眾菩薩種諸善根。彼於昨夜得成阿耨多羅三藐三菩提，即於是夜便轉法輪現大神通，令無數億那由他百千眾生，住不退轉阿耨多羅三藐三菩提。是時復說入一切種智行陀羅尼門，八十那由他百千菩薩，得無生法忍；九十二億眾生，得不退轉阿耨多羅三藐三菩提；七十二那由他百千菩薩得是入一切種智行陀羅尼門；無數諸天世人，發阿耨多羅三藐三菩提心。」<p>爾時解怨菩薩白佛言：「世尊！菩薩具足何法得是陀羅尼？」<p>佛言：「菩薩具足四法得是陀羅尼。何謂為四？菩薩住四聖種——隨所得衣以為喜足，隨所得食以為喜足，隨得房舍臥具以為喜足，隨所得藥以為喜足。菩薩具足是四法得修是陀羅尼。<p>「菩薩摩訶薩復具五法，得修入一切種智行陀羅尼門。何謂為五？自持戒波羅提木叉，以自防制威儀具足，乃至小罪生大怖畏，應如是學。不持戒者，勸令持戒使住其中；無正見者，勸令正見使住其中；無威儀者，勸正威儀使住其中；邪意眾生，正意勸之令住其中；學聲聞辟支佛者，以阿耨多羅三藐三菩提，勸之令住其中。菩薩摩訶薩具是五法，得入一切種智行陀羅尼門。<p>「菩薩復具足六法，得是陀羅尼。何謂為六？已積多聞，見少聞者，勸使多聞令住其中；自不慳愱，慳愱眾生，勸使布施令住其中；不惱眾生施以無畏；救恐畏者令得解脫；不誑諂偽；常樂空靜；菩薩具是六法，得入一切種智行陀羅尼門。<p>「菩薩具如是法，略備一切，於七年中住空閑處，是呪章句，晝夜六時，叉手專意，而讀誦之；起時普修念十方現在諸佛。彼菩薩摩訶薩竟七年已，得是入一切種智行陀羅尼門。得如是陀羅尼已，得如是聖明慧眼，見於十方恒河沙數世界中現在住世諸佛現大光明。見彼諸佛神通已，得八萬四千陀羅尼門，得七萬二千三昧門，得六萬法門。菩薩摩訶薩得是入一切種智行陀羅尼門，得陀羅尼已得大慈悲。若得是陀羅尼，菩薩摩訶薩設有五無間罪，捨是身已即得除滅，轉至三身無復餘習，得登十地。設菩薩無無間罪，其餘諸罪皆悉除盡，轉身得登十地，不久得三十七助菩提法，成一切種智。<p>「善男子！是入一切種智行陀羅尼門，如是大饒益菩薩摩訶薩。」<p>堅眾菩薩摩訶薩，見佛世尊所現神通，得如是聖法喜，如是神通備足；以是供養恒河沙世界諸佛世尊已，於諸佛所聞種種法，得三昧忍辱陀羅尼已，還來此土。「善男子！是入一切種智行陀羅尼門，如是饒益菩薩摩訶薩，除諸業障善根增長。」<p>復有菩薩作如是言：「世尊！我等於過去九恒河沙數現在住世諸佛世尊所，聞得是陀羅尼。」復有菩薩作如是言：「二恒河沙數聞。」復有三；復有四；復有五；復有六；復有七；復有八；復有九。作如是言：「世尊！我等於過去九恒河沙數現在住世諸世尊所，聞得是入一切種智行陀羅尼門。」<p>彌勒菩薩摩訶薩作如是言：「過去十恒河沙數劫，大劫名刪提蘭，是佛國土，名一切瓔珞嚴飾。爾時有佛，名娑隣陀羅闍明行足、善逝、世間解、無上士、調御丈夫、天人師、佛、世尊。無數億那由他百千比丘僧圍遶，如是無數菩薩圍遶，說是入一切種智行陀羅尼門。我從彼聞是陀羅尼，修行滿足。如是無數劫，復過無數阿僧祇過去諸佛世尊，現在住世，無數阿僧祇菩薩神通，供養彼諸佛世尊已，一一佛所種無量阿僧祇無稱無邊諸善根福德，以是善根多千諸佛授我記。我待時本願故久住世間，不先成阿耨多羅三藐三菩提，今日世尊授我法王子位，解脫鬘結阿耨多羅三藐三菩提。」<p>爾時世尊告彌勒菩薩：「如是，如是！彌勒阿逸多！如汝所言，於娑隣陀羅闍如來、應供、正遍知所，聞得是入一切種智行陀羅尼門。汝，彌勒！欲成阿耨多羅三藐三菩提者，於十大劫中便可滿足如來意。汝，彌勒！如是速疾以無上般涅槃，入無餘涅槃。汝，彌勒！乃能樂久住世，以本願待時故。彌勒！汝今於我所授法王子職。」<p>爾時世尊普觀大眾，菩薩摩訶薩、比丘、比丘尼、優婆塞、優婆夷、天、龍、阿修羅、夜叉、羅剎、乾闥婆、人非人等，觀已，即於是時，說是呪句曰：<p>「怛哆羅浮彌<#sp>檀哆浮彌<#sp>曇摩陀浮彌<#sp>加帝浮彌<#sp>悉彌<#sp>離帝浮彌<#sp>波羅若浮彌鞞舍伽羅滯（除若反）浮彌<#sp>波羅帝三毘<#sp>大浮彌<#sp>阿慉釵波浮彌<#sp>吉略波羅伯<#sp>廢浮彌<#sp>三摩哆波利差慕俾<#sp>叉浮彌闍帝<#sp>叉那浮彌<#sp>三牟闍毘牟闍<#sp>波羅牟闍毘<#sp>舍加羅達舍婆帝毘舍吒<#sp>帝羅那<#sp>伽伽羅伽羅婆母賒<#sp>婆哆毘摩帝<#sp>愈波醯羅<#sp>煙羅伽置（彌闍反）闍賴吒目邏婆尸<#sp>僧伽羅磨<#sp>伊帝朱羅婆帝<#sp>彌企文陀邏<#sp>陀呵羅婆帝<#sp>波羅若浮哆呵<#sp>大迦羅彌哆<#sp>沙度沙槃<#sp>哆伊羅夜尼羅夜阿睺娑吒<#sp>阿陀羅置阿梨他<#sp>婆帝<#sp>求留婆帝帝醯那提汎（浮啖反）阿迦那婆帝婆迦那帝沙彌帝毘沙婆煙嗏吒<#sp>婆邏頗吒邏怛哆邏鳩留師席<#sp>兜留師磨<#sp>邏留師<#sp>磨邏留他<#sp>他留緹薩婆多<#sp>薩婆多<#sp>薩婆多<#sp>柘阿尼樓䭾地呵他<#sp>多醯頗邏<#sp>婆睺頗邏薩哆<#sp>頗邏失吒婆帝」<p>世尊為諸天說是十二因緣解脫句，六十那由他諸天，得見聖諦。<p>「恒頗嵐鴦伽邏頗<#sp>嵐羅羅頗<#sp>阿羅頗尼<#sp>羅呼邏<#sp>婆婆哆驃<#sp>伊曇嵐<#sp>抳蛇磨頗<#sp>嵐那母䭾<#sp>炎毘得伽波羅<#sp>若遮迦阿耨毘梨<#sp>帝遮迦<#sp>闍昵遮迦羅」<p>以是解脫句，十億那由他天，發阿耨多羅三藐三菩提心，即得不退轉。<p>「波施蘇摩妬阿奴摩妬阿鳩摩妬尸䭾婆句磨多邏邏他阿舍羅<#sp>毘波羅婆他伊<#sp>舍絺哆<#sp>修尼磨<#sp>胝差磨帝<#sp>阿盧駒頞<#sp>䂓覺師那」<p>以是解脫句，六万四千龍，發阿耨多羅三藐三菩提心，即得不退轉。<p>「修婆叉<#sp>修婆婆婆羅摩他那<#sp>阿羅住<#sp>婆伽羅住伽婆羅住伽羅耀叉<#sp>悉大磨帝<#sp>娑曼哆（叉句反）惡叉婆隸俣吒迦盧<#sp>摩訶婆隸嗚闍阿盧陀羅那<#sp>俣伽勒叉<#sp>鳩陀叉毘留䔮<#sp>毘留䔮目佉<#sp>賒帝呵悉多賒帝婆隸<#sp>阿脩路<#sp>毘那修路<#sp>波羅磨地」<p>以是解脫句，十二億夜叉，發阿耨多羅三藐三菩提心，皆不退轉。<p>「頞利剃昆梨隸昵緻剃珊緻剃<#sp>伽緻寗<#sp>那伽脒<#sp>阿羅憊<#sp>阿䭾脒<#sp>磨帝脒<#sp>珊昵呵首隸<#sp>陀羅尼夜阿鞞<#sp>尸哆薩因陀羅薩提婆<#sp>薩那伽<#sp>薩夜阿脩邏提婆那伽昵留帝波利<#sp>波羅昵留帝羅毘悉昵留帝<#sp>波羅若<#sp>波利波邏磨伽<#sp>帝直力<#sp>帝羅毘弗婆只憊<#sp>視禰憊薩遮利多槃哆<#sp>阿毘帝<#sp>那槃哆<#sp>首羅槃哆<#sp>指利那<#sp>毘梨蛇槃妬<#sp>毘䭾槃帝毘三婆祇未伽文陀羅達舍波利<#sp>羯摩昵叉<#sp>波羅嗅十烏呵羅奴提羅婆頭<#sp>修羅文陀<#sp>羅那伽文陀羅<#sp>夜叉文陀羅枯邏<#sp>叉肆文阿羅<#sp>憊題彌<#sp>多薜多多薜欝率禰<#sp>那彌婆羅佉滯那那帝陀羅尼夜阿卑賒哆提舍輪陀禰婆柘（諸若反）輪地捨破輸陀禰婆指波利羯磨<#sp>波羅若<#sp>浮地悉勿帝磨帝<#sp>伽帝直力帝<#sp>伽那波<#sp>羅帝薩羅那浮闍地耶遮吉利<#sp>首若哆遮吉利<#sp>婆耶」<p>以是解脫句，五萬六千阿修羅，發阿耨多羅三藐三菩提心，不退轉於阿耨多羅三藐三菩提心。<p>爾時世尊告無畏地菩薩：「甚難。善男子！諸佛如來出現於世，戒、定、慧、解脫、解脫知見，修習呪句是亦為難，以饒益眾生成就菩薩功德故也。善男子！如來本行菩薩行時，布施、調善、忍辱、精進、禪定、智慧滿足。親近億那由他百千多佛，或行布施、或持戒、或行梵行、或修習、或精進、忍辱、修成就定，親近學慧多，種種若干善業滿足，以是我今得無上智。善男子！如來本行菩薩道時，於億百千那由他多劫，口無四過，不妄言、不綺語、不麤辭、不兩舌，緣是得成廣長舌相。善男子！如來所說終無虛妄。」<p>爾時世尊即於座上，欲現神通入于三昧，名集一切福德，出廣長舌相以自覆面。於其舌相放十億光，是諸妙光，普照三千大千世界，地獄、餓鬼、畜生、人、天無不周遍。地獄眾生遭焚燒者，以斯光故，有涼風起暫得受樂；於地獄中一一人前化如來身，皆三十二大人之相，八十種好以自莊嚴；彼地獄人以見佛故快樂充足，心生此念：「蒙斯大士，我等今得歡喜快樂。」於如來所，心愛生喜恭敬。如來告彼：「咄！汝眾生！作如是說，南無佛、南無法、南無僧，能令汝得長夜安隱。」聞佛語已，彼地獄人叉手合掌作如是言：「南無佛、南無法、南無僧。」彼地獄眾生，緣是善根即捨地獄，或生天上，或生人中。若有寒氷地獄眾生，熱風來吹，乃至得生人中。如是餓鬼飢渴身然，光明照已，飢渴火滅，得受快樂。一一餓鬼化佛現前，有三十二大人之相，八十種好，以莊嚴身；彼見佛已，喜樂充足，於世尊所，心生喜愛恭敬。佛隨其語而教化之。緣是善根，於中捨身，有生天上，有生人中。如是化畜生乃至人天。<p>是時無數諸天世人，詣如來所，各坐一面而聽受法，即於爾時無數諸天世人，發阿耨多羅三藐三菩提心。於中無數菩薩，得三昧忍辱陀羅尼。
。
<juan>大乘悲分陀利經卷第二<p>失三藏名今附秦錄<p>勸施品第四<p>爾時寂意菩薩摩訶薩承佛威神白佛言：「世尊！以何因何緣，其餘諸佛國土清淨，無諸穢惡亦無五濁，種種奇妙莊嚴佛土；彼諸菩薩摩訶薩種種威德而皆悉備，種種歡樂而皆滿足，亦無聲聞、辟支佛名，何況其餘？世尊！以何因緣，於此穢惡命濁、劫濁、眾生濁、見濁、煩惱濁世，成阿耨多羅三藐三菩提，而有四眾三乘說法？世尊！何故不取清淨佛土無五濁者？」<p>佛言：「善男子！以本願故菩薩取淨佛土，亦以本願故取不淨土。善男子！有菩薩摩訶薩，大悲具足取不淨佛土。所以者何？以本願故，令我於此惡世成佛。汝一心善聽，當為汝說。」時寂意菩薩聽佛所說。<p>佛言：「善男子！乃往古昔，過一恒河沙數阿僧祇劫，於此佛剎，爾時有大劫名持，是大劫中，在此佛剎是四天下。時轉輪王名曰離諍，主四天下。離諍王時，有國大師婆羅門，名曰海濟，生一子有三十二相、八十種好，百福莊嚴皆悉具足，身有圓光，如若瞿盧樹紫磨金色。當生之時，百千諸天來供養已，即為立字名曰海藏。彼於餘時出家學道，剃除鬚髮而被法服，得成阿耨多羅三藐三菩提，號曰寶藏。彼佛轉法輪時，令多億那由他百千眾生，有得天道及解脫果。彼於餘時，與多億那由他百千聲聞眾圍遶侍從，村城、聚落、王舍遊行，漸漸至安詶羅城。離諍轉輪王所治之處去城不遠，有閻披羅園，寶藏如來、應供、正遍知，與多億那由他百千聲聞眾俱，於中止住。時離諍王，聞寶藏如來、應供、正遍知與無數億那由他百千聲聞眾俱入其街里，住閻披羅園，王即生念：『今我應至如來，應供養、恭敬、尊重、讚歎。』時離諍王，以大神德無量王威，咸與無數億百千臣民前後圍遶導從出城，詣閻披羅園。以其所乘盡所乘地下乘步進，向寶藏如來所，至已頭面禮足，遶佛三匝，却坐一面。<p>「善男子！爾時寶藏如來、應供、正遍知，見離諍王正法喜悅，要語勸化離諍王，令踊躍歡喜；以無數言辭，正法喜悅，要語勸化令踊躍已，默而住。時離諍王叉手合掌，白寶藏如來、應供、正遍知言：『唯願世尊，與比丘僧受我三月請，供養衣服、飲食、床㯓、臥具，病瘦醫藥隨其所須。』<p>「善男子！寶藏如來默然受請。彼離諍王知佛受請，禮畢遶佛三匝而去。時離諍王，還告諸小王群臣人民，作如是言：『汝等當知！我請寶藏如來、應供、正遍知及比丘僧三月，供養一切所須；我有財寶供養之具，所可愛重盡迴施佛及比丘僧。汝等所有己物供養之具，盡迴施佛及比丘僧。』彼諸人等皆亦迴施。時主藏寶臣，盡以金為閻披羅園地，尋時以竟，即為世尊造七寶臺——周匝四邊七寶為戶，遍於園中置七寶樹，彼諸樹上種種衣服而以莊嚴，種種幡蓋，種種真珠、瓔珞，種種房舍，種種嚴飾，種種寶器，種種雜香，種種七寶華果以莊嚴；散種種華，種種繒綵，種種茵褥，種種氍氀❥❥，種種衣服，以用敷座——又置寶輪在於臺外，當世尊前，去地一仞虛空中住，光㷿甚明。純白象寶七支平滿，住世尊後，擎持寶樹覆世尊上。彼樹莊嚴，以七寶瓔珞種種莊嚴。以七寶瓔珞種種嚴具，種種鬘飾，種種繒綵，種種妙衣，種種房舍，樹上有蓋七寶莊嚴。離諍王第一正后，在佛前住，以海此岸牛頭栴檀末香，以散佛上。離諍王，親自執持摩尼寶珠，光耀極明，置如來前，彼輪光珠，光照於園中，其明充滿，其佛光照三千大千世界，微妙普遍一一聲聞。以牛頭栴檀為座，亦以為机而承其足。諸聲聞後皆有白象，擎持寶樹，嚴飾麗妙，如前所說以覆其上。諸聲聞前皆有婇女，眾寶瓔珞以為嚴飾，皆以海此岸牛頭栴檀末香，用散佛上。其一一聲聞前置琉璃珠，種種音樂周遍園中。聖道寶臣將四種兵，列住園外周匝侍衛。<p>「善男子！爾時離諍王，於晨朝時出城詣佛，乘其所乘盡所乘地，下乘步進向世尊所。至已，頭面禮寶藏如來足及禮眾僧，遶三匝已，王親以水灌如來手，躬自斟酌百味飲食，種種餚饍皆悉備足。王知食訖收鉢，手執寶拂敬拂如來。其王千子及八萬四千諸小國王，如是供養聲聞僧已，皆各執拂而拂大眾。飯訖少時，無數億那由他百千眾生，皆來入園，為聽法故。無數億那由他百千諸天，於虛空中，雨眾天華作諸伎樂，種種天繒幡蓋柔軟衣服，及諸瓔珞懸虛空中。四萬青夜叉，於栴檀林中，常取海此岸牛頭栴檀為薪，為佛比丘僧供設飯食。時離諍王即是夜於佛大眾前，然多億那由他百千燈明。<p>「善男子！時離諍王，夜分於世尊前，頂上、兩肩、手、膝、兩足竟夜擎燈，佛威神故，形無疲懈，其身受樂，譬如比丘入第三禪，身不傾倚，心無勞惓。如是供養終竟三月。如是千子八萬四千諸小國王，并餘多億那由他百千眾生，以王供養一一聲聞終於三月，如離諍王供養寶藏如來等無有異。時王正后，於三月中華香供養；餘多億那由他百千婇女，於三月中以華香供養諸聲聞眾，亦復如是。<p>「善男子！爾時離諍王竟三月已，以八萬四千紫磨寶臺，迴施世尊。八萬四千金輪輪寶為首，亦用施佛。八萬四千白象，象寶為首，八萬四千馬，馬寶為首，八萬四千日明珠，珠寶為首，盡以施佛。八萬四千諸小國王，主藏寶為首，迴施世尊，供給所須。八萬四千小王，聖導寶為首，迴施世尊，給侍左右。八萬四千城，安詶羅城為首，施佛及僧隨意所用。八萬四千七寶行樹，八萬四千眾寶華聚，八萬四千七寶蓋，八萬四千王妙衣服，八萬四千雜寶鬘飾，略說：車乘、床座及承足机，臥具、屣器、頭服、冠幘，瓔珞、金瓔、真珠、瓔珞，伎樂、鍾鈴、螺鼓、幢麾及拂，鐙鑪、澡❥、園林、鳥獸，皆是眾寶并及妙味，各八萬四千，盡迴施寶藏如來、應供、正遍知已，而白佛言：『我國事殷并懺悔世尊，唯願如來，樂住此園比更奉覲。』彼離諍王千子於佛前住，一一王子請佛及僧，三月供養一切所須；世尊默然，受王子請。爾時離諍王，知佛受諸子請已，頭面禮足及比丘僧，右繞三匝，辭退還宮。彼時諸王子中，第一王子名曰不眴，於三月中，供養世尊及比丘僧，如離諍王。王子間日一來奉覲世尊及比丘僧，聽微妙法。<p>「善男子！時國大師婆羅門，是寶藏如來父，名曰海濟，遍閻浮提男女大小而從乞求，未便即受，先令施主受三歸依，住阿耨多羅三藐三菩提，然後受施。閻浮提內一切老少有智，海濟婆羅門無不受其施，勸以三歸，令住阿耨多羅三藐三菩提者。如是勸多億那由他百千眾生，令修三福地，住阿耨多羅三藐三菩提。不眴王子於三月中如是供養世尊及比丘僧，如離諍王，竟三月已；唯除城郭、自然輪、自然象、自然馬、自然摩尼寶、玉女寶、主藏寶、聖道寶；除是已，以八萬四千金輪，八萬四千象，八萬四千馬，盡迴施佛，略說：日明珠、婇女、童子、如意之樹，華聚、衣蓋、瓔珞、車乘、床座，及承足机、臥具、屣器、頭服、冠幘、真珠、瓔珞，伎樂、鍾鈴、螺皷、幢麾及拂，鐙鑪、澡❥、園林、鳥獸，皆是眾寶，并及妙味各八萬四千。盡迴施已，懺悔世尊及比丘僧。尼摸王子，亦以如是供養之具，於三月中供養世尊并比丘僧，如不眴，供養已，如是寶物施與達嚫，亦如不眴。帝眾王子，於三月中供養世尊并比丘僧，達嚫亦然。<p>「今當略說彼眾王子：無畏王子、虛空王子、支象王子、民陀羅王子、蜜蘇王子、魔陀步王子、土眾王子、知義王子、童子王子、解愚王子、解人王子、阿羅步王子、遣使王子、安佉慕王子、義語王子、阿隣度路王子、將願王子、將象王子、月將王子、日將王子、主將王子、金剛將王子、忍將王子、處將王子、疾將王子、賀邏尼慕王子、曀障王子、障力王子、障雜王子、樂雜王子、王財王子、欲悶王子、賀邏陀附王子、擁護王子、王稱王子、鹽摩野披羅步王子、野闍路王子、野度披樹王子、野頗奴王子、野象奴王子、禮月王子、不退王子，乃至離諍王千子，一一亦皆如是，以一切所須，供養寶藏如來、應供、正遍知，及無量比丘僧，衣被、飲食、臥具、隨病醫藥，并餘所須各於三月，如王太子不眴，一一以八萬四千金輪，乃至八萬四千味，皆迴施佛及比丘僧。以是大施，有求天帝，有求梵王，有求魔王，有求轉輪聖王，有求大富，有求聲聞，乃無一人求辟支佛乘，況求大乘。爾時離諍王以此大施，還求轉輪聖王，如是滿二百五十歲，皆亦各各懺悔世尊并比丘僧。<p>「爾時國大師海濟婆羅門，詣寶藏如來比丘僧所，請供七年，以一切所須衣被、飲食、臥具，隨病醫藥并餘所須。爾時世尊默然受之國大師請。是時海濟婆羅門，以一切所須供養寶藏如來，如王離諍亦無有異。<p>「善男子！海濟婆羅門，於餘時心生念：『我已勸多億那由他百千眾生，令發阿耨多羅三藐三菩提心，不知是離諍王所可志願，為求天王，為求人王，為求聲聞乘，為求辟支佛乘，為求阿耨多羅三藐三菩提？設我當得成阿耨多羅三藐三菩提，未度眾生令皆得度，未得解眾生令皆得解，諸老、病、死、憂悲苦惱眾生令得解脫，未涅槃者令得涅槃。若龍、若夜叉、若佛、若聲聞、若梵王，願示我夢，是王為求天福，為求人福，為求聲聞辟支佛地，為求阿耨多羅三藐三菩提耶？』<p>「善男子！爾時國王大師海濟婆羅門，即於夢中見如是光明，見十方恒河沙數世界諸佛如來。彼諸佛世尊，皆遣蓮華與婆羅門，白銀為莖，黃金為葉，馬瑙為臺，琉璃為鬚，一一華上皆有日現；彼諸日上有七寶蓋，一一日出六十億光，彼一切光皆入婆羅門口；自見己身，高千由旬清淨如鏡；自見身中，六十億那由他百千菩薩，皆於蓮華臺上結加趺座入於三昧。見彼諸日遶身周匝，又見諸蓋虛空中住乃至梵天。彼諸蓮華遶身住者，聞出柔軟之音，過天五樂。於中見離諍王，猪頭人身以血自塗，東西馳走，多諸雜虫競來食之。於卑賤伊蘭樹下坐，多諸雜虫競共食之，乃至白骨已，數數還復。猪頭人身以血自塗，多諸雜虫競來食之。於卑賤伊蘭樹下坐，多諸雜虫競來食之，乃至白骨。於中見諸王子，有猪頭者、有象頭者、有水牛頭者、有狼頭者、有豺頭者、有狗頭者、有獼猴頭者，以血塗身，多諸雜虫競來食之，皆依卑賤伊蘭樹下坐，多諸雜虫競來食之，乃至白骨其身還復，虫尋食之。復見餘王子乘水牛車，須曼那華以自莊嚴，隨不正道而南遊行。梵王帝釋并及護世來語之言：『咄！婆羅門！汝與蓮華周匝住者，於中先以一華持與國王，其諸王子各與一華。然後與諸小王，自與汝子并及餘人。』時婆羅門聞彼諸天使分布已，即分諸華。<p>「眠覺起坐憶所見夢，於坐生念：『是轉輪王，願樂下賤生死，悕望安樂而願卑賤；諸王子等亦復如是。又我所見王子乘水牛車，須曼那華以自莊嚴，而南遊行，是求聲聞乘者。又，我所見光明於十方諸佛世尊，緣我遍至閻浮提，勸化多億那由他百千眾生，以三福地使得成就令住其中。以是故，我夢見大光明，見於十方諸佛世尊，以我遍至閻浮提勸化過數眾生，令住阿耨多羅三藐三菩提。又我今請如來、應供、正遍知及比丘僧，於七年中以一切所須，以是十方諸餘世界諸佛世尊，今遣此華而來與我，令發阿耨多羅三藐三菩提，願以是諸佛世尊為我遣華。我所見華上日，有諸光明入我口中，見己身極為高廣。見日周身，自見身中，有六十億那由他百千菩薩，蓮華臺上結加趺坐入於三昧，如是諸夢我所不解。又見梵釋護世勸我分布諸華，尋時自見分此華。如是諸夢唯佛明焉！我以何因緣見此大夢？我今應至佛所問此夢意。』<p>「爾時海濟婆羅門，即於夜時具辦餚饍，明至佛所自行澡水。佛及比丘，從上至下行水畢已，手自斟酌種種餚饍，隨意所須飯佛及僧，食訖收鉢還坐說法。爾時離諍王與其千子、無數百千大眾俱，圍遶侍從往詣佛所，乘其所乘盡所乘地，下乘恭肅步進入園；至如來所，頭面禮足及比丘僧，坐於佛所聽說妙法。爾時海濟婆羅門，如前所見夢前問佛已。世尊告大婆羅門：『汝所見大光明，見於十方恒河沙數世界諸佛世尊，彼為汝遣華；上見日皆放光明，彼諸光明盡入汝口。以汝婆羅門，於二百五十歲，遍行閻浮提，勸化過數眾生，以三福地令住其中。又勸化過數眾生，以阿耨多羅三藐三菩提令住其中。以是大施故，婆羅門！彼諸佛世尊，皆授汝阿耨多羅三藐三菩提記，於十方恒河沙數世界中，現在住世說法。諸佛遣華與汝，以白銀為莖，黃金為葉，馬瑙為臺，琉璃為鬚，一切華上所可見日。婆羅門！彼所現夢是先瑞應。汝婆羅門！夢見十方恒河沙數世界中諸佛世尊，現在住世說法。彼諸佛世尊為汝遣七寶蓋，彼諸寶蓋於空中住乃至梵天。婆羅門！汝可成阿耨多羅三藐三菩提夜時，即是夜名稱流布聞於十方恒河沙數世界乃至梵天，無其過上見汝頂者。婆羅門！彼所現夢是先瑞應。婆羅門！汝夢見己身極自高廣，乃至梵天日周身住。婆羅門！汝所可勸化過數眾生發菩提心，是汝成菩提時，一佛世界微塵數十方國土，彼亦成阿耨多羅三藐三菩提。是汝本所勸化於菩提者，彼皆稱譽汝而作是言：「彼如來、應供、正遍知，初勸化我等於阿耨多羅三藐三菩提，是故我今得成阿耨多羅三藐三菩提，彼是我等善知識。」彼諸佛皆遣菩薩，恭敬供養讚歎於汝。彼諸菩薩摩訶薩各捨己佛土而來，皆以種種菩薩神通，供養於汝，而聽法已，得種種若干三昧忍辱陀羅尼門；彼諸菩薩摩訶薩各還本土，稱譽讚歎汝之名稱。婆羅門！彼所現夢是先瑞應。婆羅門！汝自見身中多億菩薩於蓮華上結加趺坐入於三昧者。婆羅門！汝成菩提時，勸化多億那由他百千眾生，得不退轉住阿耨多羅三藐三菩提。婆羅門！汝以無上般涅槃般涅槃已，於後一佛世界微塵數大劫中，十方國土諸佛世尊，以正法王治，皆讚歎稱譽汝，如過無量無邊阿僧祇劫，有如來、應供、正遍知，名號如是。「彼如來、應供、正遍知，勸化我等令住阿耨多羅三藐三菩提；以是故，我等今得成阿耨多羅三藐三菩提，得正法王位。」婆羅門！彼所現夢是先瑞應。<p>「『婆羅門！汝夢見餘人猪頭人身象頭，乃至狗頭以血塗身，多諸雜虫競來食之；卑賤伊蘭樹下坐，多諸雜虫競來食之，乃至白骨其身還復。猪頭人身乃至狗頭，以血自塗，多諸雜虫競來食之，是彼愚癡男子，住三福地布施、持戒、修定者，有求魔界苦；樂求天上，福盡命終之苦；人中老病死苦，怨憎會苦，愛別離苦；餓鬼中飢渴苦；畜生中癡冥屠割苦；樂在地獄中受種種苦。住三福地者，求天上天王；求人中一天下王、求二天下王、求三天下王、求四天下王；彼愚癡男子食一切眾生，一切眾生亦食彼愚癡男子，如是經久沈溺生死。婆羅門！彼所現夢是先瑞應。<p>「『婆羅門！汝夢見餘人以須曼那華而自莊嚴，乘水牛車隨不正道而南遊行者。婆羅門！彼善男子，亦住三福地布施、持戒、修定，為自度故，是求聲聞乘者，彼所現夢求聲聞乘人，是先瑞應。』<p>大乘悲分陀利經勸發品第五<p>「善男子！爾時國大師海濟婆羅門，語離諍王，作如是言：『大王！人身難得，閑靜時難，如來、應供、正遍知出世甚難，譬如優曇鉢華時一現耳，樂求善根難，正願亦難。大王！王位眾苦之本，人中一天下王位、二天下王位、三天下王位、四天下王位，皆苦之本。大王！此是久受生死苦器。大王！人天福報，譬如疾風無有住時，如水中月；凡夫五欲無足，醉於境界，樂求人天福報；凡夫人數受地獄苦、畜生苦、餓鬼苦、人中愛別離苦、天上退還苦、數數入胎苦、更相殘害苦。凡夫如是展轉受苦，所以者何？無善知識，不發正願故，亦不能求；未及謂及，未得謂得，未證謂證，如是無明凡夫不知厭足，不肯發菩提心，所可滅眾苦，於生死中不厭不憂，於中數數受苦。大王！思惟生死苦器，是故大王！汝今於佛法中，已種善根作諸福德，於三寶中已得信喜；施與世尊，大富果報，奉持戒者生天果報，有所聞法大智慧果報。大王！汝設邪見若已竟，汝今可發阿耨多羅三藐三菩提心。』王曰：『止！婆羅門！我不求菩提樂住生死。婆羅門！我已布施、持戒、聽法。婆羅門！阿耨多羅三藐三菩提甚為難得。』<p>「海濟婆羅門復作是言：『大王！菩提道淨，應至意發願，淨心滿足，是道清淨故，意淨故；是道正直，以不諂故；是道極淨，諸結盡故；是道寬博，無障礙故；是道等度，以等心故；是道無畏，以不作諸惡故；是道大富，以檀波羅蜜故；是道最尊，以尸波羅蜜故；是道無辱，以羼提波羅蜜故；是道無住，以毘梨耶波羅蜜故；是道閑靜，以禪波羅蜜故；是道善釋，以般若波羅蜜故；是道得實智，以大慈故；是道得不退轉，以大悲故；是道得踊躍，以大喜故；是道堅固，以大捨故；是道無坑坎刺棘，無喜欲誑想故；是道至安隱，心無壞故；是道無劫奪，善解色、聲、香、味、觸故；是道除魔怨敵，善解陰、界、入故；是道無魔，滅諸結故；是道得妙心，無聲聞、辟支佛念故；是道興盛，受諸佛力故；是道至大寶，應一切種智寶故；是道一切露現，阿僧祇智明故；是道明導師，所行不離善知識故；是道無高下，無憎愛故；是道無塵穢，不喜瞋濁故；是道善逝，無諸不善故。大王！彼菩提道趣安隱盡涅槃際。大王！可發菩提心。』王曰：『婆羅門！是八萬歲世人中如來出現，猶尚不能滅諸惡趣。其有眾生善根熟者，彼眾生皆住於果，有得三昧陀羅尼忍辱者，菩薩善根純熟，彼授菩提記；有少種善根者，彼受人天福；眾生各各輪轉隨善惡行有處。佛說：「若一切眾生不種善根，苦不滅；唯佛身是福田，然不能度脫未種善根者。我當發菩提心，我行菩薩行時，以大智入不可思議陀羅尼法門，度眾生佛事，然不以此不淨土迴向菩提心。設我得如意佛土，我當發菩提心，乃至證阿耨多羅三藐三菩提時，我爾所時行菩薩行，滅佛土中一切眾生苦。」』<p>「善男子！爾時寶藏如來、應供、正遍知，入見莊嚴三昧，現如是神通。寶藏如來入現莊嚴三昧已，應時現如是光明，於十方各千佛土微塵數世界現一切莊嚴——有諸佛世尊已入涅槃，有欲入涅槃；有菩薩摩訶薩，菩提樹下坐降魔官屬，有成佛未久而轉法輪，有久成佛說法，有純菩薩充滿佛土；有國土乃至無聲聞、辟支佛名，有處有聲聞、辟支佛；有國土空無佛菩薩，亦無聲聞、辟支佛；有不淨佛土五濁出時，有淨佛土無有五濁；有尊有卑，有長壽有短壽；有佛土火災起，有水災起，有風災起；有處已壞，有處始成；妙光照彼一切悉現。爾時大眾，普見彼諸佛土國界莊嚴。<p>「爾時海濟婆羅門語王言：『汝今但觀佛土莊嚴。大王！可發阿耨多羅三藐三菩提心。大王！可取隨意佛土。』<p>「善男子！爾時離諍王，向寶藏如來叉手合掌而白佛：『唯！世尊！菩薩摩訶薩以何行業取淨佛土？以何不淨意眾生？以何取長壽？』佛言：『大王！菩薩摩訶薩以願取淨佛土無五濁，亦以願取不淨。』王曰：『唯！世尊！我還入城一處靜坐思惟所願，如我所應佛土無有五濁，淨行迴向。』佛言：『大王！今正是時。』<p>「善男子！爾時離諍王頂禮世尊足并比丘僧，遶佛三匝而去，還來入城至其宮殿，獨坐一處三昧思惟佛土莊嚴誓願。<p>「善男子！爾時海濟婆羅門，語太子不眴言：『善男子！汝亦可發阿耨多羅三藐三菩提心，汝所有三福地布施、持戒、修定，所修善行，一切迴向菩提。』彼曰：『我亦還家獨坐一處，思惟莊嚴佛土願，我若發菩提心，更來如來所，迴向菩提心，取莊嚴佛土。』時彼王子，頂禮佛足并比丘僧，遶佛三匝，還於己舍，獨坐一處，如是思惟莊嚴佛土願。<p>「善男子！爾時國大師海濟婆羅門，語第二子尼摸，作如是言：『汝童子，亦可發菩提心，乃至王諸子勸發菩提，八萬四千諸小王，并餘九十二億人，勸發菩提心。』彼一切皆作是言：『我等亦各各歸家，獨坐一處，思惟莊嚴佛土願。』彼一切如是七年中，各坐三昧無惱亂心，思惟莊嚴佛土願。<p>「善男子！海濟婆羅門，於餘時心生是念：『我勸多億那由他百千眾生，於阿耨多羅三藐三菩提；又我請佛及無量比丘僧，七年供養一切所須；設我阿耨多羅三藐三菩提意滿如願必成，我當勸化天、阿修羅、乾闥婆、龍、夜叉、羅剎、鳩槃茶等以大施會。』<p>「善男子！爾時國大師海濟婆羅門，思見毘沙門大王。善男子！爾時毘沙門大王，與多百千夜叉圍遶侍從，俱夜詣海濟婆羅門所。於其前住作如是言：『婆羅門！何故思我耶？』婆羅門言：『汝為是誰？』彼曰：『婆羅門！汝不聞乎，有夜叉主名毘沙門，我身是也。婆羅門！欲使我作何等？』婆羅門曰：『大王！汝亦應助是大施會。』彼曰：『唯然！婆羅門！如汝所思。』『大王！汝以我語勸諸夜叉，令發阿耨多羅三藐三菩提。又化汝等夜叉樂求福德者、樂求菩提者，可日日往海彼岸取此岸牛頭栴檀香來，復取種種塗香，種種雜華，日日給我供養世尊。』『唯然！婆羅門！』毘沙門大王聞婆羅門語已，還本住處，擊鼓集諸夜叉羅剎。作如是言：『汝等當知！是閻浮提有婆羅門，名曰海濟，是離諍王國之大師，彼請寶藏如來、應供、正遍知及比丘僧俱，七年供養一切所須。汝等於彼善根隨喜，以是善根發阿耨多羅三藐三菩提心。』即於爾時多億那由他百千夜叉、羅剎叉手合掌作如是言：『如海濟婆羅門福德善業，請寶藏如來、應供、正遍知及無量比丘僧，七年供養一切所須。如是彼福德業我等隨喜，以是善根，願我成阿耨多羅三藐三菩提。』毘沙門大王曰：『諸賢善聽！汝等樂求菩提者、樂求福德者，日日可往海彼岸，取海此岸牛頭栴檀香來，給海濟婆羅門，為如來設食，并比丘僧。』九萬二千夜叉同聲唱言：『我等大士，於此七年，當取海此岸牛頭栴檀香來，以給海濟婆羅門，為如來設供，并比丘僧。』四萬六千夜叉作如是言：『我等取種種香來。』五萬二千夜叉作如是言：『我取種種華來。』二萬夜叉作如是言：『我等當取種種諸味之精來，著如來比丘僧眾食飲之中。』七萬夜叉作如是言：『我等，大士！為世尊造作飯食并比丘僧。』<p>「善男子！爾時海濟婆羅門，思念欲見毘留勒迦大王。即時毘留勒迦大王詣海濟婆羅門所，乃至多億那由他百千鳩槃茶，勤勸發阿耨多羅三藐三菩提心。如是毘留波叉，提陀羅吒，與多億那由他百千龍乾闥婆，勸發阿耨多羅三藐三菩提心。<p>「善男子！爾時海濟婆羅門，思念二四天下護世，彼以佛威神，至婆羅門所。婆羅門，亦以如是勸化已，各還本處勸其眷屬，以阿耨多羅三藐三菩提。乃至一切三千大千佛土百億毘沙門，與其眷屬勸化阿耨多羅三藐三菩提。百億毘留勒迦，百億毘留波叉，百億提陀羅吒，與其眷屬，俱勸以阿耨多羅三藐三菩提。<p>「善男子！爾時海濟婆羅門心生是念：『若我阿耨多羅三藐三菩提意必成所願心果，我當分此大耶？若福與彼欲界諸天，勸以阿耨多羅三藐三菩提。我以是善根，審得阿耨多羅三藐三菩提者，天帝釋今應來現；須夜摩天子、刪兜率陀天子、化樂天子、他化自在天子，悉應來現。』<p>「善男子！海濟婆羅門適發念已，釋提桓因來現在前，及須夜摩天子，刪兜率陀天子，化樂天子，他化自在天子，來現在前。婆羅門問曰：『汝等是誰？』彼五天王，各各自說名字已，作如是言：『汝婆羅門！欲使我等何所施作？欲使我等於此大施何所供給？』婆羅門曰：『汝等天上所有最妙寶臺寶樹，若劫波樹，若香樹，若華樹，若果樹，天衣、天座、天眾敷具，天諸寶器，天莊挍天蓋、幢幡、瓔珞、伎樂，如是等一切盡為佛及僧，嚴飾此閻披羅園。』『唯然大士。』彼五天王從婆羅門所聞是語已各還天上，告鞞宅居天子、曠野天子、畢天子，居藍披天子、難陀天子，作如是言：『汝等大士，至閻浮提閻披羅園，以如是莊挍，以如是嚴飾，以如是瓔珞、以如是座、以如是敷具以為莊嚴，如天嚴飾等無有異；又為世尊造立寶臺，如眾寶嚴臺。』對曰：『唯然！』彼五天子於五天王所聞已，至閻浮提竟夜，如是一切莊嚴閻披羅園，從寶樹乃至幢幡以為莊嚴；又為世尊造立寶臺，如釋提桓因眾寶嚴臺，一切莊挍閻披羅園，如天莊嚴，作已還至天上，白諸天王：『大士當知！如此天上莊挍，閻浮提閻披羅園莊挍，一切瓔珞亦如是；又為世尊造立寶臺，如釋提桓因眾寶嚴臺，天上閻浮提閻披羅園等無有異。』<p>「彼時五天王，帝釋、須夜摩、刪兜率陀、化樂、他化天王，來至閻浮提，語海濟婆羅門言：『為世尊及比丘僧，莊挍園已，復何所為？』爾時海濟婆羅門語諸天王，作如是言：『汝等天王！所主領處普集天眾，以我語而告之言：「閻浮提有婆羅門名海濟，彼請寶藏如來、應供、正遍知并無量比丘僧，七年供養一切所須，汝等於彼福業應當隨喜發阿耨多羅三藐三菩提心，汝應下閻浮提，奉覲世尊恭敬親近并比丘僧，於世尊所聽微妙法。」』彼五天王聞婆羅門語已，各還本處。<p>「時釋提桓因集三十三天，以海濟婆羅門語，勸化而告之言：『汝等大士當知！閻浮提離諍王，有大師婆羅門名曰海濟，請寶藏如來及無量比丘僧，七年供養一切所須；我等為佛僧莊挍園已，汝等於彼善根應當隨喜發阿耨多羅三藐三菩提心。』即於爾時多億那由他百千三十三天，叉手合掌，而說是言：『我等於福業隨喜，以隨喜福業，盡迴向阿耨多羅三藐三菩提。』如是須夜摩天子集須夜天，略說……刪兜率陀、化自在、他化自在天子，集他化自在天，乃至多無數億那由他百千天子，叉手合掌，而說是言：『我等於彼善根隨喜，以是善根我等得阿耨多羅三藐三菩提。』是故汝等大士，應下閻浮提奉覲世尊，恭敬親近聽受妙法，并比丘僧。時五天王，即夜一一天王與天子、天女及童男、女多億那由他百千圍遶，俱下閻浮提，頭面禮世尊足并比丘僧，於世尊所聽受法。晝則空中雨眾天華，優鉢羅、鉢曇摩、俱物頭、分陀利伽、須摩那、波利師迦、阿提目多伽、瞻匐伽華、曼陀羅華、摩訶曼陀羅華，并作天樂。復次，善男子！海濟婆羅門心生是念：『若我阿耨多羅三藐三菩提意滿所願必成，我當以菩提勸阿修羅。』善男子！適發心已，五阿修羅王來詣海濟婆羅門所，乃至多億那由他百千阿修羅男女、大小，以婆羅門語勸令發阿耨多羅三藐三菩提心，來至佛所而聽受法。略說……婆羅門！如是思念魔王，即時魔王名佛樓那，來至婆羅門所，乃至無數億那由他百千魔子魔女大小，勸發阿耨多羅三藐三菩提心，乃至聽法。善男子！爾時海濟婆羅門，思念螺髻大梵，螺髻大梵亦來至婆羅門所，聞已還梵天上，乃至多億那由他百千梵天，勸發阿耨多羅三藐三菩提心，從上來下至世尊所，恭敬親近比丘僧，而聽受法。善男子！爾時海濟婆羅門，思念二四天下帝釋，思念須夜摩、刪兜率陀、化樂、他化天子，彼五天王亦以佛威神來至婆羅門所，婆羅門如是約勅，彼各還去，以婆羅門語，勸眷屬以菩提；如是多億那由他百千三十三天子、天女，勸發阿耨多羅三藐三菩提心，及帝釋來此四天下，恭敬親近世尊并比丘僧，而聽受法。如是須夜摩、刪兜率陀、化自在，如是他化天子，勸發他化自在天以菩提。多億那由他百千他化自在天子、天女、大小，勸發阿耨多羅三藐三菩提心，來此四天下，恭敬親近世尊并比丘僧，而聽受法。如是二四天下，阿修羅魔及大梵；如是三四天下，如是四四天下，如是五四天下，帝釋、須夜摩、刪兜率陀、他化，阿修羅魔及大梵，以佛威神故，與眷屬俱來此四天下，而聽受法。乃至三千大千佛土，百億帝釋，百億須夜摩，百億刪兜率陀，百億化自在，百億他化自在天子，百億阿修羅王，百億魔，百億大梵，一一大梵，勸無數億那由他百千梵天，發阿耨多羅三藐三菩提心；彼以世尊威神，一切來此四天下，恭敬親近世尊并比丘僧，而聽受法。爾時三千大千世界，地無如毫髮空不周者。善男子！爾時海濟婆羅門而生是念：『若我阿耨多羅三藐三菩提意得滿者，如百億毘沙門，乃至百億大梵悉皆隨我者，應現如是大神通，令遍三千大千世界人及畜生、餓鬼、地獄，一切苦受得息，樂受得生，一一眾生化佛在前，勸發阿耨多羅三藐三菩提。』<p>「善男子！爾時寶藏如來、應供、正遍知，知海濟婆羅門心所念，即入三昧名鉢羅名婆，入已一一毛孔放過數光明，照此三千大千世界，妙光普遍；其光明至地獄者，令寒地獄眾生煖風來吹，有眾生舉身火然冷風來吹，彼諸地獄眾生，飢渴困乏，苦受即滅極得樂受；一一地獄眾生化佛在前，具三十二大人之相，八十種好莊嚴其身，彼地獄眾生受喜樂已，而生是念：『以何因緣，我等苦滅樂受得生？』彼見世尊三十二大人之相、八十種好莊嚴其身，見已作是言：『蒙是具足大悲之恩得受樂受。』倍極歡喜善心生焉，瞻仰世尊。世尊告曰：『咄！汝眾生！當作是言：「南無佛陀。」發阿耨多羅三藐三菩提心，汝等眾生更不受苦常得受樂。』彼作是言：『南無佛陀！我等發阿耨多羅三藐三菩提心，以是善根願罪業永滅。』於中有命終者，生此人間；於地獄眾生火所燒者，光明至已，冷風來吹，彼一切飢渴困乏苦痛即滅，乃至於中命終，來生人間；畜生、餓鬼及人亦如是說。彼光還來，繞佛三匝從頂上入。過數天人、夜叉、羅剎、龍、阿修羅，得不退轉住阿耨多羅三藐三菩提，於彼過數眾生得三昧忍辱陀羅尼。於此閻浮提人間安詶羅城王之住處閻披羅園，諸天為佛及僧，以天莊嚴已，彼生是念：『我等宜應往觀奉覲寶藏如來、應供、正遍知，敬瞻聖眾，於如來所聽受正法。』當於爾時，無數億那由他百千男女長幼，日往見世尊恭敬親近，并比丘僧，周遍觀園；彼園有二萬七寶門，一一門側敷五百寶床，五百童子各坐其上。來入園者，彼諸童子誨以三歸依佛、法、聖眾，勸發阿耨多羅三藐三菩提心令住其中，然後乃聽入園，見佛及僧恭敬親近周遍觀園。<p>「善男子！爾時國大師海濟婆羅門，於七年中勸過數諸天發阿耨多羅三藐三菩提令住其中，過數龍、阿修羅、夜叉、羅剎、鳩槃茶、乾闥婆、飢鬼、毘舍遮及地獄；過數人，盡勸發阿耨多羅三藐三菩提，令住其中；過數眾生勸發阿耨多羅三藐三菩提，令住其中。彼七年將欲盡時，海濟婆羅門，具八萬四千金輪，除自然輪寶，八萬四千象挍以七寶，除自然象寶，乃至八萬四千味，欲以廻向，於彼七年離諍王曾無欲想、瞋恚、愚癡及吾我想，悉皆無有，又無王想，無施想，無妻息想，無食飲想，無香花、衣服想，無車乘想，無睡眠想，無樂想，無彼我想；於七年中未曾倚臥，無晝夜想，無有色、聲、香、味、觸想；於七年中未曾疲懈，常觀見十方各千佛土微塵數世界佛土莊嚴，諸須彌山不障於眼，其餘諸山、鐵圍、大鐵圍山障，日、月障，天宮殿悉無障礙，如彼所見莊嚴佛土。彼思惟莊嚴淨佛土願，如離諍王，以如是德樂住七年，如是見莊嚴佛土，彼坐思惟莊嚴淨佛土願。王子不眴、尼摸、因陀羅伽盧，乃至彼王千子，八萬四千諸小國王，并餘九十二億眾生，亦復如是。彼一切於七年中獨坐一處而入三昧，見十方各千佛土微塵數世界，彼亦於七年中，不生欲想、無瞋恚想，乃至無疲懈處，常普見十方各千佛土微塵數佛國莊嚴，彼須彌山不障於眼，其餘諸山鐵圍、大鐵圍山障，日、月天諸宮殿悉無所礙，如彼所見莊嚴佛土，思惟莊嚴淨佛土願。彼一切以如是功德快樂於七年住，有思惟莊嚴淨佛土願，有取不淨佛土。<p>「爾時海濟婆羅門知七年竟，欲以七寶迴施寶藏如來、應供、正遍知，叉手合掌白言：『世尊！我勸離諍王於阿耨多羅三藐三菩提。彼自還家，獨坐一處而入三昧，無敢入者，無人能覺。如是彼王千子，我勸以阿耨多羅三藐三菩提，彼亦如是，各各還家，獨在一處而入三昧，無敢入者，無人能覺。我亦如是，勸八萬四千諸小國王，并餘九十二億眾生，已發阿耨多羅三藐三菩提，於彼一切各各還家，皆在一處而入三昧，無能入者。唯願世尊覺離諍王，令三昧起來至於此；彼一切我所勸化菩提者皆亦使來，彼獨坐三昧者一切使來，取阿耨多羅三藐三菩提意不動，於世尊所，得受名號國土之記。』<p>「善男子！爾時寶藏如來、應供、正遍知，入於三昧，名涅邏訶邏波帝，口出青、黃、赤、白、紅、紫色光，於彼住三昧者，一切化婆羅門在前立，作是言：『起！大士！往見世尊并比丘僧，恭敬親近。』大士海濟婆羅門，槃遮于色已竟七年，世尊復欲遊諸聚落，彼聞婆羅門語已，一切皆起。離諍王聞是語即從座起，天於空中，搥鍾擊鼓作天伎樂。時離諍王躬自乘車與千子俱，及八萬四千諸小國王，餘九十二億眾生俱，圍遶出城，詣世尊所。至已頭面禮足并比丘僧，却坐一面；離諍王與無數億眾生俱。時海濟婆羅門語離諍王曰：『大王！於此達嚫應發隨喜。大王！汝於三月供養世尊以一切所須，及無數比丘僧，種種雜寶迴施，及八萬四千城迴施已，以此隨喜福業，是一切可迴向阿耨多羅三藐三菩提。』亦如是勸王千子、八萬四千諸小國王并餘多億眾生，以此隨喜福業，勸於阿耨多羅三藐三菩提令住其中，是達嚫應隨喜應迴向。而說偈言：「『我以是施不求釋，亦復不求梵天果；危脆不堅如疾風，況求世間人王福。心得自在妙菩提，度諸眾生無有量；此施果報極寬廣，我所願求畢令獲。』
。
<juan>大乘悲分陀利經卷第三<p>失三藏名今附秦錄<p>離諍王授記品第六<p>「善男子！爾時寶藏如來、應供、正遍知而作是念：『彼勸多億眾生以阿耨多羅三藐三菩提，住不退轉地，我今應授其記、示現佛剎。』爾時世尊入于三昧，名為不忘菩提心，即現微笑。笑已，妙光普照無量無邊佛土，示離諍王并餘多億眾生佛剎莊嚴。爾時十方過數佛土中菩薩摩訶薩見光明已，承佛威神來此世界，奉覲世尊恭敬親近并比丘僧，以種種菩薩神通供養世尊，頭面禮足；禮足已於世尊前各一面坐，為聽授菩薩願記。<p>「善男子！爾時國大師海濟婆羅門語離諍王曰：『大王！汝可先取莊嚴佛土。』<p>「善男子！爾時離諍王向寶藏如來叉手合掌，白佛言：『世尊！我樂求菩提。我於三月以一切所須供養世尊并無數比丘僧，我以是善根迴向阿耨多羅三藐三菩提，唯不在此穢濁佛土。世尊！我於此七年思惟莊嚴佛土已，世尊！其中無有地獄、餓鬼、畜生，如是處我成阿耨多羅三藐三菩提，願令其中有命終者不墮惡趣，令其一切普皆金色，人天無異。願其中眾生，皆自識過去億那由他百千劫宿命。願其中一切眾生，具是天眼，見億那由他百千餘世界中，現在住世說法諸佛。使中一切眾生具是天耳，聞億那由他百千住世諸佛所說之法。使其中一切眾生，善具他心智，如是知多億那由他百千佛土眾生心念所行。令其中一切善具神足，如是一念頃，過億那由他百千佛土。令其中眾生，無我我所、無所作，乃至己身。願其中一切眾生，得不退轉阿耨多羅三藐三菩提。願其中眾生悉皆化生，使其中無有女人，亦使其中眾生壽命無量，除隨願者。令其中眾生無不善之名，其佛國中令無臭穢，香氣遍滿過踰天香。願其中一切眾生，具三十二大人之相。願其中一切眾生得一生補處，除隨願者。使其中一切眾生，以小食頃承佛威神，過無數佛土親近住世無數諸佛，令得成就；隨其所欲，菩薩神變以供養諸佛，以是食頃還歸本國。使其中一切眾生，皆說佛藏。令其一切眾生具那羅延力。令無量眾生能盡知其佛土中莊嚴色像，亦非天眼之所能知。願其中眾生悉逮無礙阿僧祇辯。願令一一菩提樹高千由旬。願佛土明淨，周匝過數莊嚴佛土於其中現。願使眾生來生中者，乃至菩提際常具梵行。令其中一切眾生為諸無難人之所禮敬，乃至菩提際無有諸根不具足者。令其中眾生生已得聖喜樂過於諸天。願其中一切諸善根集。願其中一切眾生生時，自然袈裟著身而生。使其中眾生生已得善分別諸三昧，以是三昧至過數佛土親近諸佛世尊，乃至菩薩菩提際未嘗不見，令其菩薩來生其中，隨其所欲，佛土莊嚴，輙如所念，佛土莊嚴寶樹中現。使其中眾生生已得普至三昧，以是三昧普見十方過數佛土現在諸佛，乃至菩提際未嘗不見。令來生者得如是衣服、宮殿、莊挍、瓔珞、形色、如他化自在天。令其國中無土石、黑山，亦無鐵圍、大鐵圍、須彌大海。願其中無有障礙、結使之聲。願其中普無地獄、畜生、餓鬼之聲，無諸難聲，無有苦聲，非樂非苦聲。我今欲求如是佛土。世尊！我為菩薩時行如是等難行，我以如是嚴淨佛土。<p>「『世尊！是我丈夫行，然後乃逮阿耨多羅三藐三菩提。願我菩提樹高十千由旬，我坐其下發心念頃證阿耨多羅三藐三菩提。使我光明無量照億那由他百千佛土。使我壽命無數億那由他百千劫，無能數者，除薩婆若智。令我菩薩僧眾無數，聲聞、緣覺無能數者，除薩婆若智。令我等得成佛時，餘無量阿僧祇佛土、諸佛土、諸佛世尊稱譽讚歎。令我成菩提時，餘無數阿僧祇佛土中，有眾生聞我名者，所作善根迴向我國，命終之後得生我國，除無間罪、謗毀賢聖、非正法者。令我得菩提時，餘無數佛土中眾生發菩提心願生我國，善根迴向，彼欲終時，我與無數眾圍遶而現其前；彼見我已，令於我所得大歡喜，除諸障礙，命終已後得生我國；其中菩薩隨其所樂，所未聞法隨意得聞。使我得菩提時，過數佛土中菩薩聞我名者，得不退轉阿耨多羅三藐三菩提；得第一、第二、第三忍，隨其所欲；三昧忍陀羅尼隨意即得。令我般涅槃後，過數劫過數佛土中菩薩聞我名者得極歡喜，敬禮於我，得未曾有，稱譽讚歎：「彼為菩薩時，作佛事已，然後成阿耨多羅三藐三菩提。」彼極歡喜已，得菩薩第一、第二、第三忍，隨其所欲，三昧忍陀羅尼隨意即得，乃至菩提際未常斷絕。令我逮菩提時，於過數佛土中有女人聞我名者，得極歡喜，發阿耨多羅三藐三菩提心，乃至菩提際不受女身。願我般涅槃後，於過數佛土中女人聞我名者，得極歡喜，迴向阿耨多羅三藐三菩提心，乃至菩提際不受女身。惟願世尊！我求如是佛土，如是淨意眾生，如是佛土中我當逮阿耨多羅三藐三菩提。』<p>「善男子！爾時寶藏如來、應供、正遍知，告離諍王曰：『善哉，善哉！大王！所願甚深。大王！取淨佛土，淨意眾生。汝觀，大王！西方過億百千佛土，有世界名帝無塵，其佛號帝明自在王如來、應供、正遍知，現在住世，純為菩薩說一乘法。其佛國土，無有聲聞及辟支佛亦無其名，不說聲聞純說大乘；其中眾生一切化生，於中乃無女人名字。其佛土中有是一切德，猶如大王所願，取無量莊嚴佛土，攝度無量淨意眾生。是故大王！字汝為無量淨。彼帝明自在王如來、應供、正遍知，竟一小劫當入涅槃；帝明自在王如來、應供、正遍知，正法住世十小劫；正法滅後過六十小劫，彼世界當名彌樓光，其佛號不可思議意德王如來、應供、正遍知。如帝明自在王如來帝無塵世界佛土莊嚴，彼不可思議意德王如來彌樓光世界，佛土莊嚴如是無異。彼不可思議意德王如來壽六十小劫；不可思議意德王如來般涅槃後，正法住世十六小劫；正法滅後過千小劫，世界名無樂，其佛號寶光明如來、應供、正遍知。略說壽命等，世界亦等，如是正法住世、正法滅後，彼世界當名娑羅，其佛名寶幢自在鳴如來、應供、正遍知，出現於世，佛土莊嚴等；佛住世說法三十五小劫，彼佛般涅槃後，正法住世七小劫。正法滅後，略說我見於彼世界無量無數諸佛世尊成佛而入涅槃，彼世界未曾成敗。汝無量淨，於當來世過一恒河沙數阿僧祇，始入二恒河沙數阿僧祇，彼世界當名安樂；汝無量淨，於中當成阿耨多羅三藐三菩提，名阿彌陀如來、應供、正遍知。』<p>「時王白言：『唯！世尊！彼諸菩薩摩訶薩，其佛土中先前我成阿耨多羅三藐三菩提者，今在何處？』佛言：『無量淨！此菩薩摩訶薩於無量阿僧祇無稱無數十方餘世界中來，奉覲恭敬親近於我坐聽法者，是過去諸佛皆授其阿耨多羅三藐三菩提記，現在諸佛世尊亦授此諸善男子阿耨多羅三藐三菩提記。其佛土中先成阿耨多羅三藐三菩提者，無量淨！彼一一菩薩摩訶薩於無數多億那由他百千佛所，殖諸善根修行智慧。無量淨！彼善男子先於其佛土中當得成佛。』<p>「王曰：『惟！世尊！此海濟婆羅門，勸我及與眷屬於阿耨多羅三藐三菩提，彼幾時當證菩提？』佛言：『是大婆羅門大悲具足，汝大王！自當聞其師子吼。』時王曰：『如世尊授我記，我所願必成。若我五體禮世尊足時，令恒河沙數世界震動，於彼諸佛土中諸佛世尊現在住世願授我記。』<p>「善男子！爾時無量淨王，五體禮寶藏如來足頭面著地時，恒河沙數佛土即震動踊沒，恒河沙數諸佛世尊即授其記：『於刪提蘭佛土劫名陀羅尼，八萬歲世人中，佛名寶藏如來、應供、正遍知。四天下轉輪王名無量淨，於寶藏如來所積殖德本，彼王當來過恒河沙數阿僧祇，始入二恒河沙數阿僧祇世界，當名安樂。彼無量淨王，於中當得成佛，名阿彌陀如來、應供、正遍知，光明遍照十方恒河沙數世界。』諸佛告言：「『妙智明士今可起，諸十力已授汝記；恒沙山地普震動，當為人尊上調御。』<p>「善男子！爾時無量淨王得喜踊躍，起一面坐而聽法。<p>大乘悲分陀利經三王子授記品第七<p>「善男子！爾時海濟婆羅門，告無量淨王第一太子不眴曰：略說。『我已觀惡趣，於中眾生受苦痛切；又觀天上，於中眾生心垢濁故數墮惡趣。我已觀一切眾生，離善知識住貧窮法，處於冥中盡諸善根，為邪見覆障困於邪道。唯！世尊！我當以高聲告彼眾生，以諸善根迴向阿耨多羅三藐三菩提。我行菩薩行時，若有眾生苦痛逼切，有諸恐畏貧窮於法，處在闇中無所依怙，無燈、無救、無歸、無趣，令使念我、稱我名字；我以天耳聞其音聲，天眼見之，若不脫彼眾生困厄，我終不成阿耨多羅三藐三菩提。世尊！如我為眾生願故久行菩薩行，是意得滿如今大王，過一恒河沙阿僧祇，始入二恒河沙阿僧祇於安樂世界，當成阿耨多羅三藐三菩提，名阿彌陀如來，淨佛土、淨意眾生而作佛事；乃至阿彌陀如來，於無量劫作佛事已，入無餘涅槃，隨其正法住世幾時，於爾所時我當行菩薩行；我為菩薩當作佛事，盡阿彌陀如來正法初夜滅，即是後夜我當成阿耨多羅三藐三菩提。唯願世尊，授我阿耨多羅三藐三菩提記。如是十方恒河沙數世界中，諸佛世尊現在住世，我亦以音聲白彼諸佛，彼諸佛亦當授我阿耨多羅三藐三菩提記。』<p>「善男子！寶藏如來即授其記：『如汝善男子！已觀惡趣又觀天上，觀眾生苦能生悲心，為脫一切眾生苦故，除結使故令得樂故。是故，汝善男子！字汝為觀世音。汝觀世音，當度脫多億那由他百千眾生苦。汝善男子！為菩薩時當作佛事，阿彌陀如來般涅槃後，二恒河沙阿僧祇之餘，初夜阿彌陀如來正法滅已，即於後夜安樂世界，當名一切寶集，彼土莊嚴無量阿僧祇勝於安樂。即於後夜，汝善男子，無量寶莊嚴菩提樹下坐金剛座，逮阿耨多羅三藐三菩提，名光明普至尊積德王如來、應供、正遍知，壽九十六億那由他百千劫。汝般涅槃後，正法住世六十二億劫。』<p>「觀世音言：『世尊！若我如是意滿，我禮世尊足時，於十方恒沙數世界中，現在住世諸佛世尊皆授我記，恒河沙數世界地皆震動，一切山川、石壁、樹木、叢林出五樂音，一切眾生心得離欲。』觀世音菩薩適五體禮寶藏如來，如是恒河沙數佛土地皆震動，彼諸佛如來皆授其記，略說。一切山川石壁樹木叢林出五樂音，一切眾生心得離欲。佛言：「『起悲福德歡喜音，十方諸佛授汝記；地及世界六種動，汝當作佛度世仙。』<p>「善男子！爾時海濟婆羅門國大師，語第二王子尼摸言：『善男子！於此大施應當隨喜；又汝所作善業，為一切眾生故，發阿耨多羅三藐三菩提心，迴向薩婆若。』<p>「善男子！爾時尼摸王子，即於佛前作是言：『我以一切所須供養世尊并無數比丘僧，又以是隨喜福業，又先身、口、意善業，一切迴向阿耨多羅三藐三菩提，然終不於此穢濁佛土證於菩提。觀世童子所可一切寶集世界，無量寶莊嚴菩提樹下坐，成阿耨多羅三藐三菩提，名光明普至尊積德王；我先請說法，隨彼如來幾時住世演法，以爾所時我行菩薩行。彼如來滅後正法滅已，我次當成阿耨多羅三藐三菩提。令我佛土莊嚴亦復如是，我亦如是施作佛事；我般涅槃後，正法住世久近亦爾，令我得如是一切莊嚴，如光明普至尊積德王如來。』<p>「佛言：『善男子！汝取大處，汝當逮是處。如汝所取，汝善男子！於彼佛土當成阿耨多羅三藐三菩提，名善安隱摩尼積德王如來。以汝善男子取大處故，字汝名大勢至。』<p>「彼白世尊：『若我如是意得滿者，我五體禮世尊足時，於十方恒河沙數諸佛世尊皆授我記，雨須曼那花。』<p>「善男子！如大勢至善男子五體禮寶藏如來足時，於恒河沙數十方世界中恒河沙數諸佛世尊皆授其記，大地六種震動，雨須曼那華。佛言：「『起堅固勢疾福德，十方世尊已授記；地已震動雨須曼，於天世人汝為梵。』<p>「善男子！爾時海濟婆羅門，告第三王子帝眾，略說。彼叉手合掌白寶藏如來言：『我已一切所須供養世尊及比丘僧，又我身、口、意善行，及此隨喜福業，盡以迴向阿耨多羅三藐三菩提，終不於穢濁佛土逮阿耨多羅三藐三菩提，亦不速成。我如是逮菩提行菩薩行時，見十方無量無邊餘世界中諸佛世尊，是我先所勸化菩提。我勸發菩提心，我使住菩提心，我勸以波羅蜜，令住其中者。我行菩薩行時，以天眼見一一方恒河沙數佛剎微塵數佛土中彼說法諸佛世尊，是我所勸化菩提者，我當如是行菩薩行而作佛事。我爾所時行菩薩行，如是淨眾生身意，於我佛土生者如梵世天子，佛土嚴淨亦如梵世。我一佛土令如恒河沙數三千世界，令其佛土周匝墻障，無量百千眾寶合成，間錯嚴飾高至有頂。令其佛土純以琉璃，周遍為地柔軟細滑，令無塵土瓦礫眾穢；令其中無有女人之名；其中眾生皆令化生，其中眾生令無揣食，其中眾生皆以法食、歡喜食、三昧食；令其佛土無有聲聞、辟支佛名，令其佛土純諸菩薩充滿其中，無煩惱亂淨修梵行；願令其中一切菩薩沙門形服與身俱生，適生中已，令思念食無量味飯充滿寶鉢在於右手。適得是已，令生斯念：「我等不宜食此揣食，應以此食至餘世界，供養現在住世諸佛并諸聲聞及貧窮者，餓鬼困乏飢渴身然，亦至其所以食濟之，我等宜應住歡喜食。」彼諸菩薩適發心已，令得不可思議威儀三昧，以是三昧，無所染著。去至十方無量阿僧祇餘諸佛土，現在住世諸佛世尊以此供養，并諸聲聞及餘眾生亦施餓鬼，為說法已，以小食頃還來本土。如是衣寶，以小食頃歸本土已更相施衣，乃至其佛土中彼諸菩薩所有供養具。令以此一切供養諸佛并諸聲聞及餘眾生，爾乃自用。令其佛土無有八難及不善聲，亦無苦聲，又無受戒犯悔之聲。令其佛土無量百千眾寶嚴飾，無量百千眾寶間錯。令如摩尼現眾色像，其中摩尼寶十方來，見未曾見，聞未曾聞，如是摩尼寶世所希有；說其眾寶名號億歲不盡，有菩薩欲見佛土金即時見金，欲見銀即時見銀，金不壞。略說其要，有欲見水精、琉璃、馬瑙、赤真珠、車❥，令見如是種種眾寶佛土。沈水木櫁、多摩羅跋海此岸栴檀，有菩薩欲見牛頭栴檀佛土，即時令見，隨其所欲皆令見之。彼此願見各不相覩，令彼一切所願悉滿。令其佛土無有日月，令菩薩生時身有光明，隨所欲照放如是光，乃照至億那由他百千佛土。令其佛剎無晝夜名，惟以華合。令其佛土無有寒熱，疾病老死，惟有菩薩欲成菩提者，至他世界兜率天上盡命成菩提。令其佛土無有死者，令以無上般涅槃，於上虛空中如來般涅槃，其中菩薩隨其所欲供具悉皆得之。令其一切佛土虛空中作億那由他百千音樂，其音樂中不出愛欲之聲，惟有波羅蜜聲、佛聲、法聲、僧聲、菩薩法藏聲，令聞如是隨菩薩所樂音聲。<p>「『世尊！我行菩提行時，乃至無量無邊阿僧祇佛土中，見多億那由他百千佛剎莊嚴，彼諸莊嚴瓔珞、彼相貌、彼瑞應、彼處、彼行、彼願，令彼一切皆在我佛土中，惟除聲聞、緣覺五濁佛土。令其彼土無地獄、畜生、餓鬼之名，又無須彌、鐵圍、大鐵圍、土石諸山，亦無大海。令其中無餘樹木，惟有種種寶樹過天所有，在其佛土行列周遍。又令其中無有餘華，唯有天曼陀羅華，無諸臭穢，但有種種妙香充滿佛土。令其中生者皆是一生補處菩薩，令無一眾生退生餘處，惟兜率陀天其中退已，成阿耨多羅三藐三菩提。<p>「『世尊！我當爾所時為菩薩行，我乃成就如是大丈夫行，令安立如是莊嚴佛土，如是淨意，一生紹位菩薩充滿其國。令其中無一菩薩非我所化，於菩提無不令住波羅蜜者。令彼諸菩薩來生其中，亦是我先所勸化菩提住波羅蜜者。今此佛土令入其中，此一切苦皆當滅之。惟！世尊！我為菩薩時成就如是大丈夫行，然後於其佛土成阿耨多羅三藐三菩提。願我菩提樹莖圍十千四天下，枝葉周匝各十三千，名善現眾寶。彼菩提樹光明香氣，於其佛土一切充遍。其下我金剛座眾寶間錯，縱廣正等五四天下，高八萬四千由旬，名普放無盡光善解智香。我於彼菩提樹下金剛座上結加趺坐，於彼少時成阿耨多羅三藐三菩提，乃至涅槃不改此座亦復不捨。我坐菩提樹下金剛座上不起，遣化佛菩薩至過數佛土，一一化佛以一小食頃為眾生說法；即以小食頃勸過數眾生，以阿耨多羅三藐三菩提，使住其中得不退轉；令化菩薩亦復如是。願我逮菩提時，十方過數餘世界我身普現，若有眾生見我身相莊嚴者，令彼一切眾生堅固阿耨多羅三藐三菩提，乃至無上菩提般涅槃，彼諸眾生未嘗不見諸佛世尊。令其中無有諸根不具足者，其中菩薩樂見我者，彼所往處隨身迴轉經行坐立，彼諸菩薩適心念佛。令見我坐菩提樹下，見已隨所疑法亘然開解，不說法句令知其義。令我壽命無量無能數者，除薩婆若智，使其菩薩壽亦無量，我欲於其佛土成阿耨多羅三藐三菩提時，令有如是瑞應相現。謂其佛土一切菩薩，其首文❥袈裟在身，乃至般涅槃。其佛土中無有一人飾髮俗服，令其一切住沙門像而無有異。』<p>「佛言：『善哉，善哉！善丈夫！汝亦聰達解慧，所願甚善，志意極大，威德特尊，智慧甚妙。善男子！汝能為一切眾生故，自作如是妙勝大意，取妙莊嚴佛土。是故，善男子！字汝為曼如尸利。曼如尸利！汝於來世過二恒河沙數阿僧祇，始入第三恒河沙數阿僧祇，於南方有世界名淨無塵積，此娑訶世界亦在其內，如是莊嚴佛土嚴淨，汝曼如尸利！當於其中成阿耨多羅三藐三菩提，號普現如來、應供、正遍知。如是菩薩眾，汝淨一切願悉當成就，如汝所願。汝為菩薩時，於多億佛所殖諸善根。汝曼如尸利！為眾生良藥，除意患，滅眾結，增長善根。』<p>「時曼如尸利白佛言：『世尊！若我如是意滿如我所願，於十方無量阿僧祇世界中，現在住世說法諸佛世尊願授我記，令無量阿僧祇佛土皆悉震動，令一切眾生得如是快樂滿足，猶如菩薩遊戲第二禪三昧，亦令無量阿僧祇佛土雨天曼陀羅華，令彼曼陀羅華出如是等聲，所謂佛聲、法聲、僧聲、波羅蜜聲、力無畏聲。若我五體禮世尊足時，如是瑞應皆悉令現。』如曼如尸利童真禮世尊足時，於無量阿僧祇佛土，地皆震動雨天曼陀羅，一切眾生皆得如是快樂，充滿如是所願。其中菩薩摩訶薩於諸佛所聽法者，彼皆問諸佛世尊：『以何因何緣現是瑞應？』彼諸佛世尊，皆授曼如尸利阿耨多羅三藐三菩提記。佛說偈言：「『起最上意智慧廣，十方濟世授汝記；地動雨華眾生樂，汝當作佛出現世。』<p>大乘悲分陀利經四王子授記品第八<p>「善男子！爾時海濟婆羅門，告第四王子支眾。略說，如曼如尸利所願無異。世尊讚言：『善哉，善哉！善男子！汝為菩薩時，當破無量阿僧祇眾生結使金剛之山而作佛事，然後當成阿耨多羅三藐三菩提。善男子！是故字汝為壞金剛慧明照尸利。汝壞金剛慧明照，於當來世過一恒河沙數阿僧祇，始入二恒河沙數阿僧祇，東方過十恒河沙數佛土微塵數世界，有國名阿尼彌沙。善男子！汝於其中當成阿耨多羅三藐三菩提，號普賢如來、應供、正遍知、明行足乃至佛婆伽婆，其佛土無量莊嚴亦復如是，如汝所願。』<p>「善男子！寶藏如來，適授壞金剛慧明照菩薩摩訶薩阿耨多羅三藐三菩提記，於虛空中無量億那由他百千諸天，皆讚：『善哉！』雨海此岸牛頭、沈水、木櫁、粖香。彼白佛言：『唯！世尊！若我如是意滿，如我五體禮佛足時，令恒河沙數世界踰天妙香充滿其中；於中地獄、畜生、餓鬼、人、天，彼眾生得聞是香，身心苦患乃至訖我頭面著地於爾所時得休息。』<p>「善男子！爾時壞金剛慧明照菩薩五體禮寶藏如來足，應時恒河沙數世界，踰天妙香充遍其中，於中一切眾生，身心苦患盡皆休息。佛言：「『起能壞金剛，香色充滿剎；喜樂多眾生，汝為世間解。』<p>「善男子！爾時海濟婆羅門，告第五王子無畏，略說。『世尊！我惟不取斯穢濁佛土，當知是處成三藐三菩提，其中無有地獄、畜生、餓鬼，紺琉璃地等如蓮華世界莊嚴說。』無畏王子以蓮華置寶藏如來前，白佛言：『唯！世尊！若我如是意滿，當承佛威神，令我得現莊嚴三昧，如我在世尊前，於十方恒河沙數世界微塵數佛土，當雨蓮華大如車輪令我等見。』適發斯言，蒙佛威神得現莊嚴三昧，十方恒河沙數世界微塵數佛土，皆雨蓮華大如車輪。無畏王子見已極大歡喜。佛言：『善男子！汝所願甚善，取妙佛土，以至誠語疾得三昧雨於蓮華。』彼白佛言：『若我得滿阿耨多羅三藐三菩提意者，令此蓮華懸於虛空應時即住虛空。』佛言：『善男子！汝所為甚疾以蓮華印於虛空。善男子！是故字汝為虛空印。汝虛空印，於當來世過一恒河沙數阿僧祇，始入二恒河沙數阿僧祇，於東南方過億百千恒河沙數佛土，有世界名蓮華，汝當於中成阿耨多羅三藐三菩提，號蓮華上如來、應供、正遍知、明行足乃至佛婆伽婆。純菩薩僧，其數無量，壽亦無量，必得是一切威德如汝所願。』虛空印菩薩即時五體投地禮寶藏如來足。佛言：「『汝當饒益世，除滅結穢濁；持剎微塵德，逮覺如前勝。』<p>「善男子！爾時海濟婆羅門語第六王子虛空，略說，唯不於此穢濁佛土，略說如虛空印菩薩所願。『世尊！若我如是意滿，令於十方恒河沙數世界虛空中有七寶蓋，白珠羅網以覆其上，懸眾寶鈴以嚴其蓋。寶鈴網中出如是聲，所謂：佛聲、法聲、僧聲、波羅蜜聲、力聲、通聲及無畏聲；其中一切眾生使聞是聲，令發阿耨多羅三藐三菩提心。其有先發菩提心者，令不退轉阿耨多羅三藐三菩提。』適發是言，於十方恒河沙數世界一切虛空中，略說，出如是聲，蒙佛威神皆悉自見。復白佛言：『唯！世尊！若是意滿如我所願，令我於世尊前得智顯明三昧，以是增長善法。得是三昧已，然後世尊，授我菩提記，蒙佛威神即得智顯明三昧。』佛言：『善哉！善男子！所願甚妙。以汝福業，於十方恒河沙數佛土虛空中覆以寶蓋，出柔軟聲，覺悟多億那由他百千眾生。善男子！是故字汝為虛空顯明。汝虛空顯明！於當來世過一恒河沙數阿僧祇，始入二恒河沙阿僧祇，於東方過二恒河沙數佛土，有世界名日月；汝當於中成三藐三菩提，號法自在富王如來、應供、正遍知、明行足乃至佛世尊。』時虛空顯明菩薩以五體禮寶藏如來足。佛言：「『起善習意調伏心，能發大悲於眾生；當度群品苦海岸，覺智無上正菩提。』<p>「善男子！爾時海濟婆羅門語第七王子支像，略說，唯不於此濁佛土中。『我如是處成菩提，於中無有地獄、畜生、餓鬼之名，亦無女人，其中眾生不由胞胎；無須彌、鐵圍、大鐵圍、土、石諸山，無有泉源、瓦礫、刺棘、高下惡風、樹木、大海，亦無日、月、星宿、晝夜、闇冥；其中眾生無有穢氣、屎尿、涕唾，形無污臭身心無寄。令其中不以土石為地，純馬瑙成無量百千眾寶莊嚴。令其佛土無有餘草，唯曼陀羅、摩訶曼陀羅。令其佛土以種種寶樹莊嚴，其寶樹上種種寶蓋莊挍，有種種寶房舍，種種寶衣，種種寶鬘，種種寶瓔，種種寶嚴具，種種音樂，種種寶器，種種華，以莊挍樹。令眾華合音樂聲止，以是知夜。眾華合時菩薩受生，適生其中便坐定意，令得現莊嚴三昧，以是三昧見十方佛土微塵數世界中現在諸佛。令於爾時得淨天耳，聞於佛土微塵數十方餘世界中現在住世說法，說法諸佛。令其中眾生生已，皆自識宿命，憶念佛土微塵數劫中生事；令其生已，得淨天眼，普見十方佛微塵數佛國莊嚴；令其生已，善具知他心智，以一念頃，知佛土微塵佛剎中，一切眾生心念所行，乃至菩提般涅槃，不失是三昧。夜欲明時，四方香風微妙柔軟觸身生喜來吹華敷；令諸菩薩從三昧覺於華臺起，令得如是神通，一心念頃至一一方佛土微塵數佛剎，親近現在諸佛世尊已，還來本土，於曼陀羅、摩訶曼陀羅花臺上結加趺坐，思惟法門瞻仰如來，如所坐處隨其迴轉，於一切方悉令見我。其中菩薩於法或想若生疑者，令觀我身見即亘然。彼諸菩薩隨欲聞法，適觀我已皆悉令知。其中菩薩令無我所，無所為作乃至身命，其中菩薩皆得不退轉。其中令無不善之名，令其佛土亦無受戒之名、無犯悔語。令其中一切眾生，具三十二大人之相，具那羅延力。令其中無有一人諸根不具，乃至菩提般涅槃。令其中一切眾生其首文❥袈裟著身一時俱生，令得善分別三昧，乃至菩提際未曾中失。令其中眾生普集善根，令其中眾生無老、病、苦。有菩薩於中壽欲終時，結加趺坐而般涅槃，身中出火以自闍維香風來吹；彼舍利置於他方無佛土中，令成如意珠寶，如轉輪王明淨摩尼之寶；其中眾生有見彼摩尼寶光者，有見摩尼寶者，有復觸者；令彼一切不受地獄、餓鬼、畜生之苦，乃至菩提般涅槃未曾受痛，於中命終。其有諸佛現在住其世，為眾生說法生如是處。彼得生已，於諸佛所聞說妙法發菩提心；適發心已，令得不退轉阿耨多羅三藐三菩提。我佛土中，無有一人不入三昧而命終者，亦無苦痛無相戀著別離命終，於中終已令不生難處無佛國土中。至菩提際，未嘗不見佛，未嘗不聞法，未嘗不供養僧。令其中一切眾生無穢濁、瞋恚、愛憎、慳嫉、無明、吾我於中生也。其佛土中，令無聲聞及辟支佛，純諸菩薩。潤心、軟心、無怨心、不濁心、寂心、定心，如是菩薩充滿其中。令我佛土莊嚴明淨，現於十方佛剎微塵數餘世界中，香亦遍至，使其眾生常樂充滿。令其佛土不聞苦聲。<p>「『我當爾所時行菩薩行，為菩薩時先立如是淨莊嚴佛土，安置如是淨意眾充滿佛剎，然後我於其中成阿耨多羅三藐三菩提。我逮菩提時令光明無量，又我身相莊嚴，令於十方千佛土微塵數餘佛剎中皆悉遍現。於中眾生有見我者，令彼眾生滅除貪欲、瞋恚、愚癡、慳嫉、吾我、嫌恨、結使，悉皆令滅，發菩提心隨其所欲，三昧陀羅尼忍辱以見我故悉皆令得。其有眾生生寒氷地獄者，見我已受暖暖樂受得是快樂，譬如比丘入第三禪；彼見我已令其身意極樂充滿，皆發阿耨多羅三藐三菩提心，於中命終來生我國，得不退轉阿耨多羅三藐三菩提。若眾生生餓鬼中，得見我已，略說，令不退轉阿耨多羅三藐三菩提。畜生亦如是說。如是我光倍照諸天，令我壽命無量，無能數者，除薩婆若智。我逮菩提時，於十方無量阿僧祇無稱無邊餘世界中，諸佛世尊讚歎稱譽。我令其中眾生聞名者，於彼所作善根迴向我剎，彼命終已來生我國，除無間罪、非毀正法、謗賢聖者。我逮菩提時，於無量阿僧祇餘佛剎中，眾生聞我名號求生我國，命欲終時，我與無量大眾圍遶，入無曀三昧而現其前。如是善說，令彼眾生心得歡喜一切苦滅；以是歡喜悟畢定三昧，令其心得法忍之樂，彼命終已得生我國。又餘佛土乏七財者，不樂求三乘，亦不樂求人天之福，又不樂求三善福地，樂著非法慳貪嫉妬，樂近邪法眾生之類，以墮無墮三昧，彼諸眾生命欲終時現住其前，與無量眾圍遶，而為說法。以己佛土示彼眾生勸以菩提，令彼眾生於我所得樂喜踊躍發菩提心，令彼一切苦痛除滅，得日燈三昧令捨愚癡，命終之後得生我國。』<p>「佛言：『善哉，善哉！善男子！所願甚善。』彼白佛言：『世尊！若我如是意滿，於佛剎微塵數十方餘佛土中，令雨奇妙海此岸栴檀之末，於中眾生聞是香者，令彼一切發菩提心，令我於今得如願三昧已而自得見。』<p>「善男子！彼適願已，得如願三昧自見佛土，微塵數十方餘世界中，雨奇妙海此岸栴檀之末，見於十方各過數眾生叉手合掌發菩提心。佛言：『善男子！雨香甚速，勸過數眾生於菩提。善男子！是故字汝為師子香。於當來世過一恒河沙數阿僧祇，始入二恒河沙數阿僧祇，於上方去此佛土，過四十二恒河沙數佛剎微塵數佛土，有世界名紺香光明無塵。汝師子香！於中當成阿耨多羅三藐三菩提，號光明無塵上身香月自在王如來、應供、正遍知乃至佛世尊。』<p>「善男子！爾時師子香菩薩五體禮如來足。寶藏如來言：「『起人修羅天所敬，當為世尊濟眾生；汝斷三界苦結縛，汝當得妙無上士。』<p>大乘悲分陀利經第八王子授記品第九<p>「善男子！爾時海濟婆羅門語第八王子阿摸具，略說。『世尊！我當爾所時於濁佛剎，為菩薩菩提行菩提行，我先淨十千濁佛剎立如是淨，如紺香光明無塵佛土無異，安置如是種善根清淨意，求大乘諸菩薩充滿其剎，然後我當於中成阿耨多羅三藐三菩提。唯！世尊！我當如是行菩提行，非餘菩薩之所能行。世尊！我於此七年中一處靜坐，思惟淨佛功德佛剎莊嚴淨佛土功德，我於中發起現莊嚴三昧等一萬八千菩薩三昧而得修習。世尊！是我以菩薩菩提行菩提行，我以臣婆闍伽枳由邏三昧，常見十方無量無邊餘世界中現在住世諸佛世尊，饒益眾生而為說法。又過三世者，見彼諸佛滿一切剎。世尊！我以旋三昧微塵等心，見彼諸佛世尊，菩薩、聲聞、大眾圍遶。我以無依三昧力，佛土微塵數身，禮一一身，以無上雜寶華、無上雜香塗、末鬘飾及與音樂，以此一切無上嚴飾供養諸佛，一一佛土如大海劫行。我以一切修身三昧，於一念頃知一切佛土中微塵數佛行。世尊！我以功德三昧佛土微塵數無上妙讚一一佛。世尊！我以不眴三昧一塵等心見佛充滿一切佛土。世尊！我以無諍三昧一念頃見一切佛土中過去當來現在佛剎莊嚴。世尊！我以首楞嚴三昧入地獄中，化作其身而為說法，勸以菩提令彼發心，於中命終得生為人，值現在世說法諸佛，令彼眾生從佛聞法得不退轉地。如是畜生、餓鬼、夜叉、羅剎、阿修羅、龍、緊那羅、摩睺羅伽中，及與天上，如是毘舍闍、富單那、迦吒富單那中，如是人、栴陀羅、賈客婬女中。如是，世尊！隨眾生處而受其形，順彼眾生業行因緣受若苦樂。若有種種工巧伎術，隨類而入現說所行，巧言方便得眾生心，然後誨之正法，勸以阿耨多羅三藐三菩提，令住不退轉無上正遍知。<p>「『唯！世尊！我當爾所時行菩提行，淨除十千佛土，於中一切眾生，行業結使滅如是毒，乃至一眾生所，令無四魔道。我當如是淨立十千佛土，如光明無塵上身香月自在王如來，紺香無塵世界佛剎莊嚴。我當自淨佛土及以眷屬，如師子香菩薩摩訶薩所願。唯！世尊！若如是意滿，令十千佛土中一切眾生眾苦除滅，令得一切軟心隨作心，令彼各各自四天下見於諸佛。彼諸眾生，種種眾寶、種種華香、末香、塗香、雜衣、頭舍、幢麾、幡蓋，令自然在手，令彼眾生用供養諸佛，發阿耨多羅三藐三菩提心。我以現莊嚴三昧力，令己自見。』適發是語，如其所願悉自得見。<p>「佛言：『善哉，善哉！善男子！如汝普自立淨佛土周匝淨十千佛土，淨無量阿僧祇眾生身意，如是無量阿僧祇諸佛世尊，以如是無量阿僧祇供具而供養之。善男子！是故字汝為普賢。汝普賢，於當來世過一恒河沙數阿僧祇、二恒河沙阿僧祇餘少分，在於北方，去此佛土過六十恒河沙數佛剎，有世界名智水淨德，汝普賢！當於其中成阿耨多羅三藐三菩提，號師子奮迅金剛智如來、應供、正遍知乃至佛、世尊。』<p>「善男子！爾時普賢菩薩摩訶薩五體禮如來足。寶藏如來言：「『起善智樂調伏心，於眾生所善堅誓；於結深河度眾生，汝知炬妙世作佛。』
。
<juan>大乘悲分陀利經卷第四<p>失三藏名今附秦錄<p>十千人授記品第十<p>「善男子！於爾時十千懈怠者同發聲言：『唯！世尊！我等欲於淨佛土中，成如來、應供、正遍知，所謂世界普賢菩薩行菩薩行所修淨處，如是我等行六波羅蜜，滿於佛土逮成正覺。』<p>「善男子！寶藏如來亦復如是，授彼十千懈怠者記：『如普賢菩薩成阿耨多羅三藐三菩提時，汝等亦於周匝世界，成阿耨多羅三藐三菩提。有千人同號智熾鍾自在聲如來；復有千人同號攝自在師子音如來；復有千人同號無垢聲自在王如來；復有千人同號除恐畏音自在王如來；復有千人同號善無垢聲光曜自在王如來；復有五百人同號日明如來；復有五百人同號日藏自在王如來；復七號龍雷如來；八號無畏稱王無垢光如來；十號無光音如來；十一號稱自在聲開法稱音如來；九號德法稱王如來；二十號不可思議意王如來；三號寶幢月自在照牟尼智自在牆微無味王不可思議意智藏如來；十五號智高幢如來；五十號智海王如來；二號大精進音自在王高德劫如來；八十號智無塵疾如來；九十號自在種如來；一百號智善無垢雷自在如來；八十號非食德海王智集力王如來；四十號勝菩提自在王如來、牟尼積疾華如來、積德智意如來、金剛師子戒光音如來、賢上如來、無量光明如來；三師子喜如來、無盡智積寶光如來、智無垢如來、智珊瑚如來；二師子稱如來、通德王如來、法華雨如來、光踊高如來、法踊王無垢如來、香自在如來、無垢眼如來、大積如來、阿僧祇力王如來、自智福德力如來、智衣如來、自在如來、阿僧祇饒益如來、智積如來、大高如來、力藏如來、德沈如來、枝華幢如來、照眾如來、無癡德王如來、金剛上如來、法勝如來、聲帝王如來、自執金剛持寶如來、自在踊幢止劫如來、樂雲法用婆羅王如來、普德海王如來、智積如來、智焰華如來、眾世主自在如來、優曇鉢華金幢如來、法幢雷王如來、栴檀善安隱起（丹超）勢如來、幢最燈如來、智起（丹超）如來、堅幢滅如來、法稱如來、降魔德焰如來、闍那波羅沙睺如來、智燈如來、安隱王如來、智音如來、幢集如來、金剛如來、金剛曜如來、莊嚴王如來、闍夜僧棄如來、善安意如來、月王如來、超吼王如來、婆羅王如來；八十師子步如來；五十那羅延勝藏如來；七十寶積德如來；三十月藏如來；二十星宿稱如來；三十德力婆羅王如來；九十軟音如來、梵上堅固如來；復有十號香華勝稱王如來；七十光明圓月照王如來；三十香華上如來、無量德海如來、智上如來、閻浮影如來；一百二德山幢如來、師子最如來；百一龍吼華曜王如來、善香種無我如來、無量德曜王劫如來；復有千人同號捨法智龍王解脫覺世海眼止如來、應供、正遍知。汝等各於異國一日同時，當成阿耨多羅三藐三菩提，當壽十小劫。汝等亦當同日入無上涅槃，後佛土正法七日皆滅。』<p>「彼十千人五體稽首禮寶藏如來足。寶藏如來言：「『起汝等妙堅龍吼，當求習最積善財；勤修六度莫懈怠，當為天人作導師。』<p>大乘悲分陀利經第九王子授記品第十一<p>「善男子！爾時海濟婆羅門語第九王子阿彌具，略說。彼白佛言：『我當如是行菩薩行，令十方恒河沙數世界中，恒河沙數現在住世諸佛世尊，證我行菩薩菩提行。唯！世尊！如我今於佛前發菩提心，乃至成阿耨多羅三藐三菩提，於其中間行菩提行莫令心悔，乃至菩提際誓願堅固，如說修行不惱他心；令我不生聲聞、辟支佛心；令我心意不生愛欲，不與眠睡、慠慢、輕弄、誑惱、疑惑共俱；不與殺生、偷盜及非梵行，妄語、兩舌、麤言、綺語、無明、掉動、邪見、嫉妬等俱；無不敬法心，亦無離心。我行菩薩行時，乃至菩提際，莫令心有如是等法。願我乃至菩提際，舉足下足心常念佛，乃至菩提際，未曾不見佛、不聞法、不供養僧。在所生處常得出家，常糞掃衣但三衣，樹下止常坐空閑處，常乞食少欲知足，常說法言無染著語；令我具足無量辯才，常不犯根罪，不雜妄語非毀他論，常念於空為女說法，常思惟空。於女人前不露齒笑，不染相動手為人說法。我常於大乘菩薩，有師事供養之心。我若從他聞法敬意如師，我常恭敬沙門婆羅門，尊重供養唯如來前。我不觀應與不應與而為布施，我於法施不生嫉妬心，我以身命濟應死者，自以精進辦及眾物救厄眾生。我不說在家、出家是非長短；我常觀察利、養、稱、譽，如火如毒如怨，心常遠避。世尊！若我乃至菩提際，成就如世尊前所立誓願者，令我兩手中自然輪寶，千輻輞轂明焰具足。』<p>「阿彌具王子適發言已，如其所願輪即在手。復白佛言：『世尊！若我乃至菩提際如是意滿者，令此輪寶往至五濁空佛土中出是大聲，如難陀䟦難陀龍王之聲。一切佛土聲唱是言：「菩薩受記入不妄念智。」唱「修空不動意界法藏」。一切眾生生其中者，此法藏聲入彼耳根；適入耳已，令彼眾生欲愛即滅，瞋恚、愚癡、吾我、慳嫉皆滅；令得思念佛境界智，發阿耨多羅三藐三菩提心。』<p>「善男子！阿彌具王子遣彼二輪，其輪甚速，譬如諸佛如來神通，如是往至十方無量阿僧祇五濁空佛土中。至已為眾生唱：『菩薩受記入不妄念智，修空不動意界法藏。』其中一切眾生，此法藏音入耳根已，一切欲愛乃至心意嫉妬滅；皆悉思念如佛境界智，發阿耨多羅三藐三菩提心；須臾之頃，彼輪還來王子前住。<p>「善男子！爾時寶藏如來歎阿彌具王子言：『善哉，善哉！善男子！如汝行菩薩行所願甚善，遣此自然輪寶至彼五濁空佛土中，令多阿僧祇億那由他百千眾生，住無濁心、無惱心，勸以菩提。善男子！是故字汝為無惱。汝無惱！當為世導，汝可取莊嚴佛土，隨汝所欲。』<p>「阿彌具白佛言：『世尊！我求如是莊嚴佛土，所謂一切黃金為地平正如掌，饒諸天寶周遍其中。令無瓦礫土石諸山，地柔軟觸猶劫波育，足下則下，舉足還復。其中令無地獄、畜生、餓鬼之名。我佛土無諸臭穢，勝天妙香充滿其國，令天曼陀羅華周遍佛土。令其中眾生無有老病，無相畏者，無相惱亂。令其中眾生無有橫死，死無悔恨，無不入三昧而命終者。令其中眾生思惟念佛而取命終，終已不墮惡趣，不生五濁空佛土中，乃至菩提般涅槃，未常不見佛、不聞法、不供養僧。令其中眾生少於愛欲、瞋恚、愚癡；令其中一切眾生修十善業；令其佛土眾生無受戒無犯悔名；令其中眾生魔不得便；令其中眾生無諸醜陋；使其中眾生無有貴賤分別；使其中眾生無我所無所作；令其中聲聞、菩薩乃至夢中無失不淨；令其中一切眾生愛法求法；令其佛土無有一人異學倒見；令其中眾生身無疲懈心無勞惓；使其中一切眾生皆得五通；使其中眾生無飢渴患，隨所欲食充滿寶器而在其前如欲界天；令其中眾生無有屎尿、涕唾、目淚、身汗。令其中無有寒熱；令其中香風軟觸以動人天，隨意所欲有求涼風，有求暖風，有求優鉢羅香風，有求木櫁香風，有求海此岸香，有求多伽羅香，有求沈水香，有求一切香風，隨心所念悉皆令得；令無如是五濁世界；令其國中有七寶臺，於彼臺中有七寶座，重敷茵蓐安置丹枕，觸甚柔軟如劫波育，人所住處令其寶臺周匝有池，八功德水充滿其中，彼諸眾生以此為用；使其中諸樹行列須曼那莊嚴，以種種華、種種果、種種香、種種衣、種種蓋、種種瓔珞、種種嚴具以莊嚴樹；其中眾生隨所樂衣，於如意樹上取而著之，如是華乃至嚴具隨取服之。我菩提樹令七寶成，高千由旬，其莖徑一由旬，枝葉分布一千由旬，微風來吹枝葉相❥，令出柔軟過天妙音，謂波羅蜜、神通、根、力、覺、道之聲，其有聞者心得離欲。令其佛土女人具諸功德，譬如兜率天女，又其中女人無諸臭穢，不兩舌、慳嫉姤。使其男子不與女人觸身行欲，彼生欲心往觀女人，須臾之頃欲心即滅，生大慚愧而去，令得淨無塵三昧，以是三昧常離魔所，終不更生欲心。彼女人以欲心視男子已，令即有胎，適視已欲心俱滅。如是男女處胎身心受樂，譬如三十三天歡喜愛樂。使其佛土男女處胎七日七夜如是受樂，女人懷妊亦受是樂，譬如比丘入第二禪。彼處胎者不為不淨胎垢所污，於七日旦極香甚樂而得出生。令彼女人不受苦痛俱入池浴，令彼女人心即離欲得淨無塵三昧，以是三昧令離魔事常入三昧；先身所作業行因緣，應多億劫受女人身，令以是三昧得盡除却一切女身，乃至菩提般涅槃更不復受。又有眾生，所作業行應過數劫常受胎苦，我逮菩提時，聞我名號心生喜樂者，於彼命終即來我國，受胎眾生，其中一切所作業行盡彼除滅，乃至菩提際更不受胎生。有眾生善根熟者，令彼華中化生，有少福德未種善根，令彼胎生盡諸業行。我國土中，若為女人若復入胎，令彼眾生一向受樂充滿；令微風吹須曼那多羅披帝樹，出如是喜樂之聲，苦空無常無我之聲，以是音聲，令其中人得然明三昧，以是三昧，令彼眾生覺明深空，令其佛土不出樂欲之聲。<p>「『世尊！我坐菩提樹下，願須臾之頃，逮阿耨多羅三藐三菩提。逮菩提已，令其佛土無日月光，亦無有夜，惟以華合。我當放如是光明，遍照三千大千佛土無不周至，以是光照令彼眾生得如是大明，見十方無量阿僧祇餘世界中現在住世諸佛世尊。我逮菩提時，當以如是聲說法，遍滿三千大千佛土，令其中眾生得念佛心，隨所住處經行坐臥及與迴轉，令彼一切常得見我，隨所疑法適觀我已疑惑盡除。我逮菩提時，於十方無量阿僧祇佛土眾生，若求聲聞乘、若求大乘者，從我聞法，令得深三昧忍辱陀羅尼，即住不退轉阿耨多羅三藐三菩提。令我聲聞僧眾無量，無能數者，唯除如來。我逮菩提時，在所遊行投足之處，令有千葉金色蓮華，我遣彼華至空佛土，彼華至已稱讚於我，彼諸眾生聞我名者即生喜樂。令彼眾生所有善根，盡皆迴向求生我國，於彼命終皆得來生。令我聲聞僧無沙門垢、無諂曲，為令一切眾皆悉如是。令我眷屬貴重於法，不貪財物不重榮利，樂於無常、苦、空、無我，勤修精進、敬佛樂法、重比丘僧。令其中不退菩薩得入空意，隨所生處常說般若波羅蜜，乃至菩提際令不忘失。我逮菩提時，令住世十千大劫，般涅槃後正法住世千劫。』<p>「佛言：『善哉，善哉！丈夫取淨佛土。汝阿閦，於當來世過一恒河沙數阿僧祇，始入二恒河沙，於東方去此千佛土，有世界名樂喜，莊嚴成就如汝所願。汝當於中成阿耨多羅三藐三菩提，即名阿閦如來乃至佛、世尊。』阿閦白佛言：『世尊！若我如是意滿者，於一切世界中，眾生成陰、界、入有形之類，在眾生數者，令彼一切皆得慈心，無怨心，無濁心。令彼身意受樂，譬如住十地菩薩入蓮華三昧捨身得淨，使一切眾生身意受樂亦復如是。如我五體禮世尊足時，令一切地皆作金色。』<p>「善男子！彼阿閦菩薩五體禮寶藏如來足，即時一切眾生受如是樂，如其所願，彼一切地皆作金色。寶藏如來言：「『起住妙意無惱心，寶輪最妙在汝手；多億眾生得悲心，汝當淨意為世尊。』<p>大乘悲分陀利經諸王子授記品第十二<p>「善男子！爾時海濟婆羅門，語第十王子尼摩尼，略說。王子尼摩尼，其所立願亦如阿閦。『唯！世尊！若我如是意滿，令一切眾生得念佛心；令其手中皆有海此岸栴檀之香；令彼一切以是妙香供養佛像。』佛言：『善哉，善哉！善男子！所願極妙。汝能使一切眾生手中，皆有海此岸栴檀妙香，發念佛心。善男子！是故字汝為香手。汝香手！於當來世過一恒河沙數阿僧祇、二恒河沙阿僧祇之餘，阿閦如來般涅槃正法滅已，於後七日，汝香手！於彼世界成阿耨多羅三藐三菩提，號金華如來、應供、正遍知乃至佛、世尊。』香手白佛言：『世尊！若我如是意滿，我五體禮世尊足時，令此園中周遍雨瞻蔔華。』<p>「善男子！爾時香手菩薩五體禮寶藏如來足時，尋遍園中雨瞻蔔華。寶藏如來言：「『起極妙德意善香，雨瞻蔔華周遍園；汝當顯示淨妙道，度多眾生無畏岸。』<p>「善男子！爾時海濟婆羅門，語第十一王子名師子，略說。即以寶幢上寶藏如來，『如香手菩薩所願無異。』寶藏如來言：『善哉，善哉！善男子！是故字汝為寶勝。於當來世過一恒河沙數阿僧祇、二恒河沙數阿僧祇之餘，金華如來般涅槃已，正法滅後竟三劫，樂喜世界當名妙樂，汝當於中成阿耨多羅三藐三菩提，號自在龍雷音如來乃至佛、世尊，國土莊嚴如阿閦佛土無異。』寶勝白佛言：『世尊！若我如是意滿者，禮佛足時，令一切眾生得如是心，如菩薩住平等悲三昧，為饒益一切眾生求菩提者令不退轉。』<p>「善男子！寶勝菩薩五體禮寶藏如來足時，一切眾生得如是意，謂諸眾生得住悲心。善男子！爾時寶藏如來告寶勝菩薩言：「『起勇善意大丈夫，能因眾生立堅誓；安立多眾無塵心，於天世人當作佛。』<p>「略說。摩闍披等五百王子，立如是願：『取莊嚴佛土，如虛空印菩薩所願取淨佛土。』寶藏如來盡皆授阿耨多羅三藐三菩提記：『汝等同時各異世界，當證阿耨多羅三藐三菩提。』復有四百王子，立如是願：『取莊嚴佛土，如斷金剛慧照明菩薩。』寶藏如來亦皆授其阿耨多羅三藐三菩提記，各異世界。復有八十九王子，立如是願：『取莊嚴佛土，如普賢菩薩。』又彼八萬四千諸小國王，皆立淨願各取莊嚴淨佛國土。寶藏如來悉皆受其阿耨多羅三藐三菩提記，各異世界俱逮菩提。如是九十二億眾生，皆各立願所修淨土，寶藏如來亦盡授阿耨多羅三藐三菩提記：『汝等同時各異世界，當逮阿耨多羅三藐三菩提。』<p>大乘悲分陀利經八十子受記品第十三<p>「善男子！時海濟婆羅門，有八十子，皆是寶藏如來之弟，其第一者名海自在童真。善男子！爾時海濟婆羅門，告海自在曰：『今汝童真可取清淨莊嚴佛土。』海自在言：『大師應先作師子吼。』大師告言：『我所思願後乃說之。』彼即白言：『我為取淨土，取不淨耶？』大師告言：『其有菩薩具大悲者，取不淨土度諸濁意倒見眾生。汝童真！自可知之。』<p>「善男子！時海自在童真至寶藏如來前白佛言：『世尊！我求阿耨多羅三藐三菩提，亦於如是八萬歲世人中證妙菩提，如今世尊。願令眾生少於貪欲、瞋恚、愚癡等畏，能於生死以身為患，令於我所而得出家，我亦當以三乘為眾說法。世尊！若我如是意滿者，唯願世尊，當授我阿耨多羅三藐三菩提記。』寶藏佛言：『汝於來世過一恒河沙數阿僧祇，始入二恒河沙數阿僧祇，於散華劫時此佛土四天下當名妙勝，於八萬歲人中當逮菩提，號寶積如來乃至佛世尊。』白佛言：『世尊！若我如是意滿者，令遍此園雨赤真珠，一切樹上出五樂音。』<p>「善男子！海自在童真，五體禮寶藏如來足時，遍於園中雨赤真珠，一切樹上出五樂音。寶藏如來言：「『起大勢力無盡慧，慈心眾庶愍傷仙；所求當滿淨眾生，為群黎故世成佛。』<p>「婆羅門第二子名曰成就，彼作是言：『如海自在所可立願，我亦如是。』略說。寶藏佛言：『汝童真，亦於散華劫妙勝佛土中四天下，於八萬歲世人中汝當成佛，號照明華如來乃至佛世尊。』略。告第三言：『汝於二千歲人中當逮菩提，號月持王如來乃至佛世尊。』略說授記：須摩那如來、山王如來、制眼如來、梵上如來、閻浮影如來、滿如來、高如來、寶山如來、海藏如來、那羅延如來、尸軀那牟尼如來、牟尼主如來、憍陳如如來、師子步如來、智幢如來、佛聲如來、最勝如來、開化如來、饒益如來、慧明如來、帝主如來、寂慧如來、作喜如來、無怒王如來、金銀如來、摩醯覩如來、日喜如來、寶髮如來、善明如來、背摩如來、善喜如來、梵征如來、吼如來、法月如來、現議如來、稱喜如來、稱上如來、端正香如來、四妙根如來、須尼闍覩如來、適遶如來、善意如來、妙乘慧如來、金幢如來、善目如來、天淨如來、淨道如來、善現如來、乘幢如來、毘樓波叉如來、梵音如來、德聚如來、德無塵如來、摩尼光如來、焰氣如來、釋迦牟尼如來、音自在如來、爾成如來、最尊如來、華成如來、等華如來、無惱如來、日藏如來、樂自在如來、月如來、龍齒如來、金剛照如來、稱王如來、常光如來、勝光如來、薩泥❥如來、智成如來、香自在如來、婆羅主如來、那羅延藏如來、月藏如來。<p>「善男子！其大師最後幼子名無恐畏，彼白寶藏如來言：『世尊授此七十九童真記，於散華劫成阿耨多羅三藐三菩提。世尊！我當發阿耨多羅三藐三菩提心盡散華劫。世尊！令我最後證妙菩提，如彼七十九佛壽命。令我逮菩提時授獨與等，如彼所度願我亦等。彼三乘化，我亦當說三乘之法。如彼所有聲聞僧數，我得佛時聲聞亦等。如彼七十九佛出世於散華劫，所有眾生得受人形，半劫盡時我逮阿耨多羅三藐三菩提，我當使彼一切眾生住於三乘。世尊！若我如是意滿者，佛當授我阿耨多羅三藐三菩提記。』<p>「善男子！爾時寶藏如來讚無恐畏言：『善哉，善哉！善男子！汝能為過數眾生大悲饒益，汝於來世過一恒河沙數阿僧祇、入二恒河沙數阿僧祇，散華劫半盡時，汝當最後成阿耨多羅三藐三菩提，號無上勇王如來乃至佛、世尊；如彼七十九佛共壽半劫，汝當獨壽半劫，乃至如汝所願悉皆當成。』彼白佛言：『世尊！若我如意滿者，五體禮世尊足時，令此佛土普雨青蓮華極妙甚香，其有眾生聞是香氣，四大調和眾病皆愈。』<p>「善男子！如無恐畏童真五體禮寶藏如來足，應時一切佛土雨青蓮華，眾生聞香彼一切四大調和眾病皆愈。寶藏如來言：「『起習大悲善調心，多妙世尊皆敬汝；諂結慳結如能斷，當得淨妙智慧藏。』<p>大乘悲分陀利經三億少童子受記品第十四<p>「善男子！時海濟婆羅門三億弟子，謂在園門坐，有人來為我三歸勸以菩提者。善男子！爾時海濟婆羅門告諸弟子言：『汝等童子，可發阿耨多羅三藐三菩提心，各隨所欲而取佛土，在如來前隨意發願。』其弟子中，有一童子名曰月忍，彼白師言：『是道云何？當積何德、修何行、作何念而得菩提？』大師告曰：『童子！菩薩具四無量藏得逮菩提。何謂為四？具無盡福藏，具無盡智藏，具無盡慧藏，具無盡一切佛法藏，是名具足四無盡藏。善男子！如來說如是菩提道，名總集淨德度生死法門。菩薩具足行施，為度眾生故；菩薩具足持戒，為滿願故；菩薩具足忍辱，成相好故；菩薩具足精進，以辦眾事故；菩薩具足禪，以調心故；菩薩具足慧，以滅諸結故；菩薩具足聞，為阿僧祇辯才故；菩薩具足功德，潤益一切眾生故；菩薩具足智，為阿僧祇智故；菩薩具足止，隨心作故；菩薩具足觀，為除疑惑故；菩薩具足慈，為心無礙故；菩薩具足悲，為度化無疲厭故；菩薩具足喜，為樂法喜故；菩薩具足捨，為除愛憎故；菩薩具足摩沙門，為除障礙故；菩薩具足出家，為捨一切有為故；菩薩具足閑居，為滅不善業修益善業故；菩薩具足念，為得持故；菩薩具足意，為覺深解故；菩薩具足強志，為覺義故；菩薩具足念處，為觀身、受、心、法故；菩薩具足正捨，為捨一切不善法修滿一切善故；菩薩具足神通，為輕身心故；菩薩具足根，為滿攝根故；菩薩具足力，為伏一切結使故；菩薩具足覺分，為覺實法故；菩薩具足六和敬法，為淨應度者心故。童子！是名總具足淨度生死法門。』<p>「彼白師言：『聞世尊說：「布施得大富，饒益諸眷屬；持戒得生天；多聞得大慧。世尊說修淨，為度生死故。」』大師告曰：『童子！有樂生死施者，如汝所說。童子！善男子！善女人！信菩提道施者，為調伏心故；持戒為滅心故；求聞為除心濁故；修悲為大悲心故；餘法以智慧方便具足集行。童子！此是菩提道，具足集如是德、如是修、如是念，乃逮菩提。諸童子！菩提道行如是。諸童子！可求菩提。諸童子！菩提道淨，應至意立願，必當得滿。諸童子！菩提道淨以意淨故。諸童子！菩提道直，淨除諸結無諂偽故。諸童子！菩提道乃至安隱無上涅槃際故。是故汝等，今可立願，隨取嚴淨不淨佛土。』<p>「善男子！爾時月忍童子至寶藏如來前，右膝著地叉手合掌而白佛言：『世尊！我今欲發阿耨多羅三藐三菩提心，於此濁佛土中眾生，少於貪欲、瞋恚、愚癡，無忘失，無濁心、無怨心、無慳嫉心，無邪見心住正見心，無不善心常求善心，無三惡趣心求人天心，集三福地善根心，求三乘心，我當於是中成阿耨多羅三藐三菩提。世尊！若我如意滿者，令我兩手有自然龍象。』適發言已，蒙佛神力，於兩手中有自然龍象，其身純白七支具足。躬自目見而告之曰：『汝二龍象，上昇虛空周遍此土，降極香妙八功德雨，覺此佛土一切眾生；令此雨渧觸眾生身，有聞香者令除五蓋，謂愛、睡、掉、悔、疑。』適發是言，彼二龍象即昇虛空，如是健速，如大力士放箭甚疾。彼二龍象如向所說，事訖而還在其前立。<p>「善男子！爾時月忍童子極大歡喜。時寶藏如來告彼言：『汝善男子！於當來世過一恒河沙數阿僧祇、始入二恒河沙阿僧祇，於照明劫明集佛土，此四天下，汝當成佛，號寶蓋勇光如來乃至佛世尊。』善男子！爾時月忍菩薩，五體禮寶藏如來足。寶藏言：「『起汝無塵心甚淨，汝授多億眾生記；淨治菩提最妙道，汝當得仙導眾生。』<p>「略說。千人不滿，三億童子於此佛土立阿耨多羅三藐三菩提願，寶藏如來皆授彼記。其最後者，名毘波尸如來、式棄如來、鞞尸羅披如來。是授童子記也。<p>大乘悲分陀利經千童子受記品第十五<p>「彼千童子，皆通四鞞陀，其最大者師而事之，名披由毘師紐。彼言：『我欲於彼五濁佛土證阿耨多羅三藐三菩提；為極重貪欲、瞋恚、愚癡、諸結眾生而說法。』月鬘童子白大師言：『此披由毘師紐，見何等事乃能立願於五濁佛土？』大師告曰：『童子！有大悲菩薩，彼於五濁佛土而逮菩提，無救無趣困於諸結邪見之厄，為此眾生作救趣饒益故，於生死海度斯等類令住正見，以涅槃甘露之味充滿眾生，此現菩薩大悲立願於五濁佛土者。』<p>「時寶藏如來言：『汝披由毘師紐，於當來世過一恒河沙數阿僧祇、二恒河沙數阿僧祇之餘，於東方過佛土微塵數佛剎，有世界名結使幢。汝善丈夫！於中當成阿耨多羅三藐三菩提，號主山王如來乃至佛世尊。』披由毘師紐白佛言：『禮世尊足時，唯願世尊，當以百福莊嚴兩手摩我頂上。』<p>「善男子！如披由毘師紐童子，頭面禮世尊足時，寶藏如來即以兩手摩披由毘師紐菩薩頂，而告之曰：「『起大悲意深智惠，汝為菩提修妙行；結縛甚堅強力斷，汝當成佛饒益世。』<p>「善男子！爾時月鬘童子，向寶藏如來，右膝著地而白佛言：『世尊！我欲發阿耨多羅三藐三菩提心，於此佛土貪欲、瞋恚、愚癡等分心眾生，不住諸善惡心眾生，於四萬歲世人中，我當成阿耨多羅三藐三菩提。』寶藏佛言：『汝於來世，過一恒河沙數阿僧祇、二恒河沙之餘，有世界當名娑訶。何故名娑訶？其中眾生忍樂貪欲、瞋恚、愚癡，一切結縛皆悉忍故，以是因緣名曰娑訶。時有大劫名賢。何故名賢？於此劫行貪欲、瞋恚、愚癡、吾我眾生中，當有千大悲佛婆伽婆於中出故。汝善丈夫！始入賢劫，於四萬歲世人中，當先成阿耨多羅三藐三菩提，號迦羅迦孫䭾如來乃至佛、世尊。當以三乘說法，有過數眾生，為生、老、病、死駛河所漂，汝當度著涅槃彼岸。』善男子！爾時月鬘菩薩五體禮寶藏如來足却坐一面。<p>「善男子！爾時第二童子名曰欽婆羅，前白寶藏如來言：『世尊！我欲次迦羅迦孫駄如來後於三萬歲世人中當成佛。』寶藏佛言：『汝童子！於當來世過一恒河沙數阿僧祇、二恒河沙阿僧祇之餘，於娑訶國土適入賢劫，次迦羅迦孫䭾如來後，於三萬歲世人中當得成佛，號迦那迦牟尼如來、應供、正遍知乃至佛、世尊，名稱流布。』彼於世尊所聞授記已，頭面禮足起遶三匝，於寶藏如來前以華散佛，叉手合掌以偈讚曰：「『善集和合巧次第，無失濁亂淨妙稱；意極高廣諸仙尊，說菩提道如大㷿。興人德自百福滿，施寂樂道繞結山；牟尼所為無過者，授多眾生菩提記。』<p>「善男子！爾時童子名厚攝，以七寶床著寶藏如來前，價直百千兩金，敷以所宜置之金鉢盛滿七寶，以金澡❥并七寶床施佛及僧，而白佛言：『世尊！我欲於來世過一恒河沙數阿僧祇、二恒河沙數之餘，於彼賢劫成如來、應供、正遍知。眾善減時惡世瑞現，眾生住重貪欲、瞋恚、愚癡、慳嫉，依惡知識邪見，眾生常樂親近不善根心，離善根心，無正見心，邪命亂心；迦那迦牟尼如來般涅槃已正法滅後，眾生盲冥世無導師，二萬歲世人中我當成阿耨多羅三藐三菩提。』<p>「善男子！時寶藏如來告厚攝曰：『善哉，善哉！婆羅門！汝善丈夫具大明智，惡世人中瑞應出時，乃至二萬歲世人中盲無導師，於中立願。是故，善丈夫！字汝為明智悲意。汝明智悲意！於當來世過一恒河沙數阿僧祇、二恒河沙之餘，即於此娑訶世界，在賢劫二萬歲世人中，當得成佛號迦葉如來乃至佛、世尊。』<p>「善男子！爾時明智悲意菩薩，五體禮寶藏如來足，於一面立，以華鬘香粖散寶藏如來，以偈讚曰：「『人尊多聞蓋，皆生喜樂意；以巧妙善語，善智處人天。授多眾生記，於十方作佛；神通智意等，佛法無稱量；尊現菩提行，故我稽首禮。』<p>「善男子！爾時海濟婆羅門，覺悟第四童子名無垢意。善男子！爾時無垢意童子前白寶藏如來言：『我欲如是於此土賢劫中求菩提，以不如是惡世，迦葉如來般涅槃後正法滅已，於萬歲世人中，眾生布施、持戒、修定心意轉乏於七財；敬惡知識以之為師，心不樂求於三福地；亦不樂修三善之業，反樂為三不善惡業；以諸結使闇亂心故，不欲樂求三乘之道。於當爾時尚無能辦菩提行者，況復千歲世人乃至百歲；爾時眾生無有善名況行善者。是五濁世壽命轉減，乃至十歲刀兵劫起，即於爾時我當從天上下，拔濟眾生使捨不善，為說善法，令彼眾生住十善業，以諸善業除眾生結亦除五濁；乃至世人壽八萬歲，我乃於中成阿耨多羅三藐三菩提，為少貪欲、瞋恚、愚癡、無明、慳嫉眾生說法，令住三乘。世尊！若我如是意滿者，世尊應授我阿耨多羅三藐三菩提記。世尊！設我不得如是授記，我當求聲聞地、若辟支佛速脫生死。』<p>「寶藏如來言：『婆羅門！菩薩有四懈怠地，若有菩薩具此懈怠者，久樂生死為見所誤受生死苦，不速逮阿耨多羅三藐三菩提。何謂為四？或有菩薩，卑賤威儀，卑賤同學，卑賤分施，卑賤立願。何謂菩薩卑賤威儀？或有菩薩破身、口、意，或不攝威儀，與學聲聞、緣覺者俱，不一切施，不一切處施，求人天福樂施，不至意立願莊嚴佛土為度眾生。具四法，懈怠菩薩久受生死之苦，不速逮阿耨多羅三藐三菩提。有菩薩具四法，速成阿耨多羅三藐三菩提。何謂為四？護持身、口、意，或常親近大乘學人，一切施，一切處施，為脫一切眾生苦故發悲心施，至意立願莊嚴佛土為度眾生故；是為四法，菩薩行是速成阿耨多羅三藐三菩提。復有四法，菩薩具足攝菩提道。何謂為四？勤行波羅蜜，施攝眾生，修辦諸禪，遊戲神通；是為四。復有四無厭法，菩薩應具：施無厭，聞法無厭，攝眾生無厭，願無厭；是為四。復有四無盡藏，菩薩應滿：信無盡藏菩薩應滿，說法無盡藏菩薩應滿，迴向無盡藏菩薩應滿，濟窮厄眾生無盡藏菩薩應滿；是為四。復有四淨，菩薩應具：無我戒淨，無眾生三昧淨，無命慧淨，無人解脫知見淨；是為四法，菩薩應具。菩薩以是速成阿耨多羅三藐三菩提，轉虛空輪、不可思議輪、無稱量無我輪、無言說輪、假現輪、厭患輪、轉未曾輪。汝無垢意！於當來世，過一恒河沙數阿僧祇、於二恒河沙阿僧祇餘，入賢劫未久五濁以除，其壽轉增至八萬歲人中，汝當得逮阿耨多羅三藐三菩提，號彌勒如來乃至佛世尊。』<p>「時無垢意婆羅門，五體禮寶藏如來足已，於一面住，以華鬘粖香供養世尊，以偈讚曰：「『尊面如滿月，白毫相如雪，身淨如金山，誰不願牟尼？雄猛如獸王，無量德照世，光明普周遍，今授我佛記。』<p>「大師海濟婆羅門，勸彼一千人，少一童子通四鞞陀得發菩提；所謂：迦羅迦，孫䭾迦那迦，牟尼迦葉，彌勒子照等千人。少二童子通四鞞陀，彼一切立阿耨多羅三藐三菩提願，於此賢劫，寶藏如來彼一切阿耨多羅三藐三菩提記，於賢劫中其最小者。大師覺之：『咄！持大力！何以久觀？汝摩訶薩捨餘意想，為眾生故可發大悲。』以偈告曰：「『眾生老病死，沒於愛流河；處在三界畏，受胎之微形。飲結毒相害，曠野苦燒煑；癡盲失善道，為生死所逼。三界苦熾然，皆住於邪見；一切在五道，譬如車輪轉。眾生尠法眼，念無救眾生；修慧除疑惑，今可求菩提。為世渴愛河，作眾生橋梁；解世結縛故，心迴向菩提。除癡開法眼，施以無上道；生死三界然，充之以法味。速可詣饒益，頂禮牟尼足；可立最堅願，為佛世導師。慰喻諸群生，曠野濟眾庶；施妙解脫道，根力及覺分，為求雨法雨，以滅眾生苦。』<p>「善男子！時持大力童子白言：『大師！我不樂生死，樂求尊德；又復不求聲聞、辟支佛乘，欲求無上乘；我觀所化處，待時立願。大師！是故我住思惟至今，師待須臾聽我師子吼時。』<p>「善男子！爾時海濟婆羅門，捨彼而還告其弟子五婆羅門常給侍者：『汝諸童子！可發阿耨多羅三藐三菩提心。』彼白師言：『我等無財寶物可供養佛及比丘僧，我等云何未種善根發菩提心？』善男子！爾時國大師告其弟子，一名迦羅浮殊，即與七寶耳❥；二名他羅浮殊，亦與七寶耳❥；第三名闍羅浮殊，與七寶床；第四名佉伽浮殊，與七寶杖；第五名婆羅浮殊，與純金澡❥。而告之曰：『汝等可以此物供養佛及比丘僧，發阿耨多羅三藐三菩提心。』時五給侍進詣世尊，各以所齎施佛及僧已，而白佛言：『唯願世尊！授我等阿耨多羅三藐三菩提記，於彼賢劫，我等於中當成無上正真之道。』略說。<p>「善男子！時寶藏如來即與迦羅浮殊童子授菩提記，於賢劫中當名堅音如來；次後他羅浮殊當名樂相意如來；次後闍羅浮殊當名商導如來；次後佉伽浮殊當名愛清如來；次後娑羅浮殊童子當名清葉髻王如來。佛適授彼五童子記於賢劫已，時大師重告持大力言：『汝持大力！於世尊所今可立願，取莊嚴佛土隨意所欲，以法味謂一切眾生，堅固精進行菩薩行莫復久觀。』自執其臂將至佛所。<p>「善男子！彼時持大力童子，住世尊前而白佛言：『世尊！於當來世後賢劫中，當有幾牟尼曰出現於世。』寶藏如來言：『童子！於半賢劫當有千四牟尼曰出現於世。』童子白佛言：『世尊！於彼賢劫乃至千三牟尼曰般涅槃已，其最後娑羅浮殊童子，當成阿耨多羅三藐三菩提，名青葉髻王如來。我當於爾所時行菩提行難行苦行，布施、持戒、修定、多聞、精進、忍辱，隨福德智慧我當具滿，於彼賢劫一切成佛未久我先施供養。彼般涅槃後，如舍利法供養舍利護持正法。乏戒眾生，勸令持戒使住其中；少見困厄眾生，勸令正見使住其中；少意眾生勸住正意；無威儀者令住威儀；當為眾生示現種種若干善行。彼諸佛世尊涅槃未久，我當復正法、眼正法、攝正法、興正法燈熾然於世。刀兵劫時我當勸化眾生，使住不殺乃至正見，以十善業於邪逕路拔出眾生著善道中，除彼惡行闇冥，開示善行法，劫濁乃至命、見、結、眾生濁世，我當滅除。飢饉劫時我當勸化眾生，行檀波羅蜜令住其中，我以六波羅蜜，除滅一切飢饉之劫濁亂鬪諍及與怨嫉，於眾生所除滅結垢。疾疫劫時，我當以六和敬、四攝法勸化眾生令住其中，除滅眾生疾疫闇冥乃至滅結。一切娑呵佛土半賢劫中，如是救濟眾生困厄。千四世尊出現涅槃，彼一切正法滅已，於賢劫中，然後我當成阿耨多羅三藐三菩提，如彼賢劫千四諸佛壽命限量。我逮菩提已，壽命與等；如彼所有聲聞僧數，我聲聞眾亦當與等；如彼半劫千四如來所度眾生，獨我與等；彼諸佛世尊學聲聞者，設違失戒墜邪見林，不敬諸佛，多憎嫉心、惡心、害心伺求法僧，失心、過心誹謗賢聖，非毀正法作無間業者，願我逮菩提時，於生死中拔彼一切，安置無畏涅槃城中。乃至我般涅槃，隨正法幾時滅賢劫俱盡。我正法滅賢劫盡已，當令我齒及身舍利，變成無量阿僧祇化佛，具足三十二大人之相以莊嚴身，令一一相八十種好而自莊嚴；令諸化佛往至十方無量阿僧祇無佛之國，令一一化佛勸彼無量阿僧祇眾生使住三乘。其有佛土為災劫所壞，令彼化佛往至其中，救濟眾生如前所說，然後令成如意摩尼。於諸佛土若有眾生乏無珍寶，到彼諸國如意雨寶示現伏藏。又餘佛土眾生尠諸善業為病所困，亦到於彼令雨海此岸牛頭栴檀香，令彼香雨滅除眾生結病身患及與見困，令彼眾生勤三福地得生天上。世尊！我行菩薩行時，欲以如是濟度眾生。我逮菩提時，如是作佛事。我般涅槃後，亦令如是無量無邊諸佛土中救濟眾生。世尊！若我如是不得滿，不為眾生能作良藥而救濟者，令我禮佛已不見十方無量無邊世界中現在住世說法諸佛，今日世尊不授我阿耨多羅三藐三菩提記；又今世尊所授多億眾生阿耨多羅三藐三菩提記，令我亦不見彼諸佛世尊，不聞菩提聲。若如是意不滿者，令我流轉生死不聞佛聲、法聲、僧聲，不聞善業聲，令此諸聲不經我耳。令我常在阿鼻地獄。』<p>「寶藏如來告持大力童子言：『善哉，善哉！善丈夫！汝當為眾生作善良藥脫諸苦難。善丈夫！是故字汝為無垢明藥王。汝無垢明藥王！於當來世過一恒河沙數阿僧祇、二恒河沙數阿僧祇之餘，於賢劫中千四如來成佛未久汝先供養，乃至如汝立願，青葉髻王如來般涅槃已。正法滅後，汝當成阿耨多羅三藐三菩提，號曰樓至如來乃至佛世尊，壽命半劫；如彼賢劫千四諸佛聲聞僧數，汝聲聞眾獨與彼等，所度眾生亦復與等；般涅槃後正法滅時賢劫俱盡，如是汝齒及以舍利成諸化佛；如是乃至無佛國中雨栴檀香，除彼結病見困身患，安置眾生著三福地皆得生天。』<p>「善男子！爾時無垢明藥王菩薩白佛言：『世尊！若我如是意得滿者，唯願世尊，以百福莊嚴相足著我頂上。』善男子！時寶藏如來即以百福莊嚴相足以摩其頂。善男子！時無垢明藥王菩薩，心大歡喜意甚踊躍，五體投地禮寶藏如來足已，却住一面。時海濟婆羅門以天劫波育衣與之，讚言：『善哉，善哉！丈夫！所願甚善。自今已後勿為我使，隨意所欲。』
。
<juan>大乘悲分陀利經卷第五<p>失三藏名今附秦錄<p>大師立願品第十六<p>「善男子！爾時海濟婆羅門心生是念：『我已勸化多億那由他百千眾生，於阿耨多羅三藐三菩提，今此大眾無不是者。此諸摩訶薩各立妙願取淨佛土，唯除披由毘師紐，賢劫中者彼亦避惡世。我念應惡世中以法味諸眾生，我應堅固勇猛，應以如是作師子吼，令此一切菩薩大眾得未曾有。又令一切大眾天、龍、夜叉、乾闥婆、阿修羅及世人，皆合掌禮恭敬於我。令佛世尊讚我善哉并授我記。又於十方無量無邊阿僧祇世界中，現在住世為眾生說法；諸佛世尊，我師子吼時令彼諸佛讚我善哉，亦授我阿耨多羅三藐三菩提記。令彼遣使慰喻於我，令此大眾聞見彼使，我當於中為後世具大悲菩薩安立願眼。令後時乃至我逮菩提聞我願者，令彼亦得極未曾有。復於後時菩薩具大悲者，令彼如是於濁佛剎大惡世時願取菩提。尠法闇冥結病漂者，令救濟之而作佛事，為眾生說法。乃至我般涅槃後，過不可思議不可稱量，無邊佛剎中，諸佛世尊皆於菩薩眾前稱譽讚歎我，為諸菩薩說我願眼。令彼菩薩受大悲力，聞我願者得未曾有，亦於眾生發起大悲。令彼如是取菩提願，如我今日取願無異，彼亦如是濁剎中成三菩提；於四漂浪濟脫群萌，以三乘法化度眾生，乃至著涅槃道。』<p>「善男子！爾時國大師海濟婆羅門具修如是大悲願已，整衣服偏袒右肩，詣寶藏如來所。即於爾時多億那由他百千諸天，於虛空中作億天樂，雨眾天花，同聲讚言：『善哉，善哉！丈夫！至世尊所今取妙願，以智慧水滅世界眾生煩惱苦結。』一切大眾合掌向之，同聲讚言：『善哉，善哉！妙達智慧饒益我等，妙意堅願我等欲聞。』<p>「時大師至世尊所，右膝著地，時三千大千耐提蘭佛剎，六種震動極大震動，悉極傾搖❥峨踊沒，鍾鈴蠡鼓自然而鳴，禽獸眾鳥出柔軟音，世界枯樹皆生花葉。於此三千大千世界地住鬼神，有勸菩提有未勸者，除地獄、餓鬼、種種畜生；彼一切得饒益心、善心、無怨嫉心、無濁心、慈心、未曾有心皆得充滿。有眾因空住者，彼於虛空意得歡喜，以諸雜花鬘、香音、雜寶、幡蓋，及以幢麾、衣被、頭舍，以柔軟聲，為聞婆羅門願故以用供養。乃至阿迦尼吒際諸天，盡下閻浮提住虛空中，持諸天香乃至頭舍，為聽婆羅門願故以用供養。<p>「爾時婆羅門叉手合掌，以偈讚歎寶藏如來言：「『尊遊三昧如梵王，顏色從容猶帝釋；施與錢財如國主，持最妙寶若仙尊；德濡吼音如師子，堅固不動喻須彌；無有怒恚如大海，含忍好惡等如地；除一切垢如大水，燒諸結林如仙火；無所染著猶疾風，開現真實如大天；牟尼澍法如龍雨，充濟世間猶時澤；降伏外道如論師，仙放德香如妙花；妙聲柔軟如梵王，治世脫苦如良醫；心住平等如慈母，常攝眾生喻如父；破諸堅怨如金剛，斷恩愛枝如神劍；濟度眾生如船師，施人智慧如牟尼；施涼光如牟尼月，開敷人花猶如日；施四上果如妙樹，仙眾圍遶如鳥王；尊意甚廣如大海，等心於世猶草木；觀諸法性如空捲，尊等隨世譬如水；佛授多眾菩提記，持最妙相善大悲；我化眾生多無量，願今授我菩提記；於濁結怨世成佛，安置眾生靜寂道。』<p>「善男子！國大師海濟婆羅門以是偈讚寶藏如來已，即時一切大眾天、龍、夜叉、乾闥婆、世人，歎言：『善哉。』時國大師白佛言：『世尊！我勸化多億那由他百千眾生於阿耨多羅三藐三菩提，彼各各觀已，而受妙土取清淨意。種諸善根易化眾生，此千四月鬘等通四鞞陀羅，如來所可授賢劫中記者，彼諸丈夫，亦以三乘教化貪欲、瞋恚、愚癡吾我眾生，彼等亦捨重結煩惱惡世，棄無間業，誹謗正法，非毀賢聖，住於邪見乏聖七財；不知父母、不識沙門、不別婆羅門，不知作恩、不知福德、不畏後世；不求三善天人之德，造三不善之十惡業；為一切善知識所棄，為一切慧人所譏；為三界煩惱駛水所漂，沒在生死灰河燒煮；癡冥所弊離諸善業，棄彼眾生置無佛國；離諸善根集不善根，困於邪道處大曠野。當爾之時，娑訶世界賢劫中人轉壽千歲，為此智慧諸善丈夫之所棄捨。當於爾時，為三界生死因緣所逼，無投、無趣、無所歸依，苦器所困；捨此眾生各取妙土易化淨意，種諸善根精進不懈，以曾親近供養多佛而濟化之。世尊！如是不耶？』寶藏如來而告之言：『如是，如是！婆羅門！隨彼眾生立願所取佛土莊嚴，我亦如是授彼等記。』<p>「婆羅門白言：『世尊！我心振搖如芭蕉葉，意甚憂慮舉身嗒然。世尊！是一切大菩薩皆發大悲，然棄彼時惡世熾盛，眾生處在闇昧之中皆是所棄。世尊！我亦於當來世，過一恒河沙數阿僧祇、二恒河沙阿僧祇、三恒河沙阿僧祇之餘，於賢劫中待世人壽千歲時，我能於爾所時，處在生死行菩提行，我能不以願力取度眾生，當行六波羅蜜而取化度。曾從佛聞，能捨物施是檀波羅蜜。我當如是行檀波羅蜜。在所生處有來求者，我當如是施之，所謂：飲食、佉闍、蒱闍、螺夜、梨舍，衣服、臥具、園林、房舍、鬘飾、塗香、隨病與藥，幢幡、麾蓋、錢財、象馬、車乘，金銀、雜寶、摩尼、真珠、琉璃❥及車❥、馬瑙、珊瑚、虎珀、玫瑰并及餘寶，悲念眾生以歡喜施如是等物，度眾生故不望果報，為攝度眾生故具足施與。復有眾生求極難捨我當與之，所謂：奴婢、聚落、城邑、宮殿、王位、妻妾、男女及與手、足、眼、耳、鼻、舌、皮膚、血肉、骨髓、身命乃至求頭，悲念眾生以極歡喜如是施與，不求果報為攝度故，我當如是行檀波羅蜜。先未曾有菩薩行阿耨多羅三藐三菩提行能如是行檀波羅蜜者，後亦無有菩薩行阿耨多羅三藐三菩提行能如是大施。如我在所生處，無量阿僧祇億那由他百千劫中，行阿耨多羅三藐三菩提行，行檀波羅蜜。我當為後具大悲菩薩安立施眼功德光思惟諸結，是尸羅波羅蜜，我當如是行阿耨多羅三藐三菩提，行種種持戒；我行無上難行苦行如前所說，於境界不墮落，觀我無我故，是羼提波羅蜜，我當如是修行羼提，如前所說。又厭患諸有為，一切無為靜寂行無上而不退，是毘梨耶波羅蜜。於一切作捨行空等，是禪那波羅蜜。如性無生法忍，是般若波羅蜜，我當如是堅固勇力，無量阿僧祇億那由他百千劫中行般若波羅蜜。先無菩薩行阿耨多羅三藐三菩提行有能如是堅固勇力行般若波羅蜜者，後亦無菩薩行阿耨多羅三藐三菩提行有能如是堅固勇力行般若波羅蜜如我所行，為後時具大悲諸菩薩安立慧功德眼。我初發心為後菩薩示現大悲，乃至無上般涅槃，彼諸菩薩得未曾有，是故我不輕行施、戒、無依忍、無想進、無住禪、無著慧，無二我，不求果報。眾生乏聖七財，捨棄彼一切眾置無佛土中，作無間業，謗正法，毀賢聖，盡皆邪見，集不善根墜在曠野，為此邪道所困眾生故，我以極勇猛力行波羅蜜。一一眾生所為置善根種故，於十大劫能受阿鼻地獄苦痛，如是畜生、餓鬼、夜叉、貧窮人中貧窮，能忍斯苦，如一切眾生所置善根種，我當如是攝度空倦心意燋枯眾生，乃至賢劫之際，我不求人天榮利之福，唯除一生補處在兜率天待成菩提時。<p>「『我於爾所時生死中，親近佛土微塵數諸佛，以佛土微塵數種種供具，供養一一諸佛；於一一佛所得佛土微塵數功德，佛土微塵數眾生勸以菩提。辟支佛乘、聲聞乘亦如是，隨其所欲我以如是而勸化之。若世無佛，我作仙人，以諸善業化彼眾生令住神通。因於邪見奉事摩醯首羅天者，即現摩醯首羅天勸以善業。現那羅延日月，乃至現梵天形，勸以善法。或現迦樓羅，勸迦樓羅鳥修諸善行，乃至現為兔形，飢渴眾生以身肉血而充濟之，以己身命救彼一切急厄眾生。世尊！我當於爾所時，以極勇力修諸難行，為心意燋枯乏善根者，我於爾時所為眾生故，受於生死種種苦切，乃至過一恒河沙數阿僧祇、二恒河沙阿僧祇之餘始入賢劫中，如月鬘童子成阿耨多羅三藐三菩提，號迦羅迦孫陀如來。令我爾時以聖慧眼，見於十方各千佛土微塵數世界中，已轉法輪現在住世諸佛世尊，是我先所勸化心意燋枯集不善根乏聖七財，為一切所棄在空佛土，作無間業、誹謗正法、非毀賢聖，乃至邪道所困處大曠野者；我先為彼眾生讚歎阿耨多羅三藐三菩提，勸以阿耨多羅三藐三菩提，令住其中者；彼眾生是我先所勸化住檀波羅蜜，乃至般若波羅蜜者；彼眾生是我置無上涅槃善根種者，拔出惡趣者；使立具智慧福德，將至現在住世諸佛世尊所，得授阿耨多羅三藐三菩提記者，得三昧陀羅尼忍辱者，得登地者；彼眾生是我先所勸化教使立願取莊嚴佛土，隨彼所欲取莊嚴佛土者。<p>「『我爾時始入賢劫，迦羅迦孫陀聖日出時，令我見於十方各千佛土，微塵數世界中，現在住世為眾生說法諸佛世尊；迦羅迦孫陀如來、應供、正遍知成佛未久，我當往詣其所，以種種供具而供養之，諮請問難出家修戒，多聞三昧說法第一，唯除如來。於彼時心意燋枯眾生，集不善根、沒邪見道、作無間業，乃至邪道所困曠野眾生，我當攝度而為說法。聖日沒後我當具作佛事，如是迦那迦牟尼迦葉成佛未久，往至其所乃至具作佛事；展轉乃至千歲世人，以三福地安立眾生，過是已往上生天上，為天說法而攝度之。乃至眾生百二十歲，極甚愚癡、憍慠、恃色，自倚種族昏濁無識，多懷嫉恚處在五濁闇冥；是諸眾生，貪欲、瞋恚、愚癡甚重，憍慢、嫉妬、染著非法、非法自活，邪見倒見乏聖七財；非母、非父、非沙門、非婆羅門，不知作恩，不作福德；不畏後世，不修三福地，不求三乘，不修三善業修三惡業，不修十善業樂修十不善；為四顛倒所困，住四迴轉，隨順四魔，四病河所漂；常隨五蓋六情昏愚，沒在八邪曠野，恒起諸使不求天人福德；為倒見邪道所困，作無間業誹謗正法，誹毀賢聖離諸善根，剛強麤獷不知恩分；若有所作尋即忘失，見修善者惡心譏謗，淺慧、少聞、多忘諸根不具，羸瘦少力衣服乏短；親惡知識胎中妄念，眾病所困顏色醜惡，不顧前後無有慚愧更想恐怖；一小食頃身、口、意行多作惡業，以是為貴。眾生常見、斷見，著五陰心、貪五欲心、喜心、掉心、怨心、欺心、濁心、麤心、恚心、不調心、不執心、不柔伏心、著非法心、無住心、相求心、散亂心、更相害心、離法心、無報心、計有法心、滅善心、不生善心、不求涅槃靜心、不知應供養心、集一切使縛心、老病死無因緣心、受諸煩惱心、執一切障礙心、毀法幢心、竪見幢心、更相訾毀心、共相食噉心、自貴心、困他心、嫉妬熾盛心、共相殺心、貪欲無厭心、嫉他一切所有心、無恩分心、盜竊心、邪婬心、欺調心、無願心，是時眾生無不爾者。於中展轉相從，聞如是聲，所謂：地獄聲、畜生聲、餓鬼聲、病聲、老聲、死聲、害聲、難聲、陰使他國聲、枷鏁杻械繫閉聲、拷楚聲、說是非聲、罵詈聲、穿鑿聲、壞眾聲、竊盜聲、軍馬聲、飢饉聲、貪欲邪婬聲、妄語聲、癡狂聲、綺語聲、惡口聲、兩舌聲、嫉妬聲、出內積聚聲、鬪諍聲、吾我聲、愛憎聲、愛不愛聲、愛別離怨憎會聲、販賣聲、迭相鬻賣聲、處胎聲、臭穢聲、寒聲、熱聲、飢聲、渴聲、疲乏聲、疾痛聲、種殖聲、憂種種業聲、種種苦逼聲、種種疾疫聲、眾生展轉相從聞如是聲有四十五。<p>「『如是乏無善根尠善知識惡心眾生，爾時充滿娑訶世界。諸眾生為一切薩婆若所棄處無佛剎，謂無布施、持戒、修定，無善業集諸不善法；我當以八分聖道度生死海置無畏城。爾時眾生緣惡業重故，娑訶佛剎當極弊惡，為諸福德種善根者所見棄捨，處處地生鹹鹵、瓦礫、土石、諸山高下不平，多諸毒蟲、蚊虻、惡蛇、鳥獸；爾時充滿非時風起，惡濁麤澁非時暴雨，雜毒鹹苦霜雹災降；地生如是惡種草木，枝葉花果諸穀種味，眾生服食養身之具；非時惡濁雜毒麤澁，彼諸眾生食之，皆當增長麤惡殺害欺誑；傳說是非不相恭敬，生怖畏心、相憎嫉心、欲相害心；飲血食肉衣之以皮，好執兵器傷殺殘害，恃色族富貴算數外書，跨馬鳴弦人眾鬪戰，嫉妬慠慢，勤修種種如斯鄙賤，是苦難世。<p>「『爾時我當從兜率天下，為度眾生熟善根故，於最妙轉輪王種第一夫人腹中受胎而住。我當爾時放淨光明遍照娑訶佛土，上至阿迦尼吒天下至金輪際妙光周遍。爾時眾生生娑訶佛剎者，或在地獄、或為畜生、或為餓鬼、或生天上、或生人中，在色界、無色界、想無想、非想非非想處，令彼一切見斯光明覺觸其身，令彼一切厭生死苦樂求涅槃，乃至住滅結心，是初種涅槃道種。我當受一切法決定三昧，受一意法門三昧心，十月住母腹中。又我得佛，眾生厭離生死，我所應度者，令彼眾生於十月中見我在胎結加趺坐，心入三昧如摩尼現。滿十月生時，以集一切福德三昧，六種震動，一切娑訶佛土，上至阿迦尼吒天下至金輪際，皆悉震動。彼時眾生生娑訶佛土者，或在地獄乃至人中，悉覺悟之。我當從母右脇而出，又以妙光普照娑訶佛剎無不周遍。爾時亦復覺悟娑訶佛土一切眾生，於未種善根眾生所著涅槃種，於已種涅槃種眾生生誓願到。若我足蹈地時，令此娑訶佛土六種震動，岠峨涌沒乃至金輪際。爾時眾生有依水、依地、依空、依四生處、依止五趣，我當覺之；有眾生未生誓願牙者當令生；已生誓願牙者，令住三乘得不退轉。令我生時娑訶佛土大梵魔王、帝釋、日月護世諸天、龍王、阿修羅化生大威德，夜叉、羅剎、龍、修羅令彼一切來供養我。令我適生即行七步。我以集一切福德三昧如是說法，令彼大眾得住三乘；其大眾中求聲聞乘者令住最後身我當度之；其有眾生求辟支佛乘者，令彼一切得顯明花忍；其有眾生求無上大乘者，令彼一切得金剛持海不動三昧，以是三昧得登三地。我欲浴時令其中最勝龍王彼來浴我，其有眾生見我浴者，令彼一切於三乘獲如是德，如前所說。其有眾生見我乘者，略說，為童子遊戲乃種種業示教眾生。<p>「『在宮婇女遊戲五欲，心生厭患，中夜捨出除去瓔珞嚴身之具，為伏諸異學尼乾陀、遮羅迦、彼利、波羅闍迦，離彼路多衣，求應法服，詣菩提樹。有眾生見我詣菩提樹者，我當以集一切福德三昧，為彼眾生說如是法，令彼一切勤求三乘。其有眾生殖聲聞種，令彼眾生一切結熟，住最後身從我得度。其有眾生求辟支佛乘者，令彼一切得顯明花忍。有殖大乘種者，令彼一切得金剛持海不動三昧，以是三昧得登三地。我當手自執草菩提樹下敷金剛座，於彼座上結加趺坐端身正意；我當如是入不動禪滅出入息，日日一從禪起，食半胡麻半以施人。我當爾所時行是苦行，今乃至阿迦尼吒際，依娑訶佛土，一切諸天來供養我，令彼一切證我苦行。其有求聲聞乘者，世尊令彼諸結皆悉除滅，住最後身從我得度。有求辟支佛乘者，乃至如前所說。如是龍、夜叉、乾闥婆、阿修羅、迦樓羅、緊那羅、摩睺羅伽，餓鬼、毘舍、遮鳩槃茶五通仙人，如是等來供養我，令彼一切證我苦行。其有求聲聞乘者，乃至如前所說。於此四天下異學行麤弊苦行者，令天非人唱告彼言：「汝等苦行無大果報，復非未曾有，於如是處住最後身菩薩所行苦行，入是禪捨心行縛，離於身行，滅口行喘息，日日一從禪起食半胡麻，行是苦行彼果甚大。彼大寬廣，不久當成阿耨多羅三藐三菩提。汝等不信可自往觀。」令彼一切捨難苦行，盡來見我苦行者；有殖聲聞乘種者，乃至如前所說。若有人王、群臣、百官及餘庶民在家事家業者，令彼一切來至我所見我苦行；有求聲聞乘者如前所說。若有女人來見我者，令是最後女身更不復受；有求聲聞乘者如前所說。若有禽獸見我坐修苦行者，令最後畜身更不復受；有禽獸殖聲聞乘種者，令更一生從我得度；有求辟支佛乘者如前所說。種種畜生作如是說，餓鬼亦如是說。<p>「『我當於爾所時，行如是苦行，一結加趺坐，令多億那由他百千眾生，證我苦行，得未曾有。於彼所種無量阿僧祇解脫種，我當如是修行苦行，先無眾生數異學、聲聞乘、辟支佛乘、無上大乘，能行如是苦行者，後亦無有眾生數異學乃至大乘，能行如是苦行如我所行。我未逮阿耨多羅三藐三菩提，作丈夫行降魔官屬，留餘業報破結使魔，成阿耨多羅三藐三菩提。於其中我當令一眾生得阿羅漢，如是為二法得阿羅漢，如是第三、第四說法得阿羅漢。我當為二眾生故，現百千神通令住正見說多千法，文義具足隨所住果。眾生結山猶如金剛，我要當以金剛慧杵而破壞之，說三乘法。為一一眾生故，步步多百由旬，而為說法置無畏道。令我法出家無有遮礙、羸瘦、少力、荒忘、狂心、剛強、慠慢、無慧、多結、煩惱亂心及與女人，令我法出家得受具足。令我有四眾，比丘、比丘尼、優婆塞、優婆夷。令我法中有多耶？若令天見諦，夜叉、龍、阿修羅具八聖分齊，乃至畜生令修梵行。<p>「『世尊！我逮菩提已，有眾生於我惡心、害心，若刀、火、石，若以種種器仗，來至我所麤言罵辱，又於十方誹謗揚惡，雜毒飲食而用施我，我當如是留殘業果成阿耨多羅三藐三菩提。我逮菩提已，眾生於我先有怨嫌，執持殺具種種器仗，麤言罵辱，雜毒飲食，來至我所，出我身血，我以大悲梵柔軟音，猶如鍾皷雷震之聲，為彼眾生說如是法，戒聞、三昧及與淨心，令彼眾生得住於善，改悔惡業逮具淨戒。令彼眾生無失解脫果，離欲漏盡障礙業報，我於是盡所留業果。<p>「『世尊！我逮菩提已，隨身毛孔之數，日現爾所化佛，皆具三十二大人之相、八十種好，我當遣彼化佛至空佛剎，又遣至不空處，亦復遣至五濁佛剎。彼諸國中眾生，造無間業、謗正法毀賢聖乃至集不善根；其中有求聲聞乘者、求緣覺乘者、求大乘者，於戒缺漏威儀不具犯於根罪，心意燋枯違失善道墜生死曠野，為邪道所困沒在曠野，令一一化佛日為如是億那由他百千眾生隨所說法。有眾生奉事摩醯首羅天者，隨現摩醯首羅天形而為說法，稱我娑訶佛土，勸彼眾生迴向誓願；彼諸眾生聞我名者，令彼眾生願生我國。<p>「『世尊！若彼眾生命欲終時，我不現前、不為說法、不生善心者，令我莫證阿耨多羅三藐三菩提；彼眾生命終已，若墮惡趣不生我國得受人身者，使我忘失一切正法不現在前，令我不能具成辦作佛事。有眾生奉事那羅延者，乃至眾生命終已後，若墮惡趣，乃至令我不具成辦作佛事也。我逮菩提已，於一切佛土有造無間者，乃至邪道所困墜曠野者，令彼終已生我國中，彼身相貌猶如土色面若毘舍遮；念忘多失破戒臭穢，多病短命乏眾供具，彼諸眾生壽命短促，我時為彼諸眾生故，於娑訶世界隨幾四天下，我當於彼一切四天下從兜率天降神母胎示現出生，略說，童子遊戲種種伎藝、苦行、降魔、成三菩提、轉正法輪，於一切四天下示現具足作佛事已而般涅槃，乃至現分舍利。<p>「『我逮菩提已說一種句法，有眾生求聲聞乘者，令彼得解聲聞法藏說；有眾生求緣覺乘者，令彼得解因緣法說；有眾生求無上大乘者，令彼純解摩訶衍說；有眾生未具功德欲求菩提者，令彼得解布施法說；有眾生乏無福德求生天樂者，令得解戒說；有眾生更相怖畏濁心惡者，令彼得解慈法說；喜殺生者，令彼得解悲法說；慳貪嫉心者，令彼得解善法說；恃色倚強欲心昏濁者，令彼得解捨法說；耽著愛欲心者，令彼得解不淨法說；有大乘眾生憍慢亂心者，令彼得解阿那波那念法說；少慧求燈明者，令彼得解因緣法說；有少聞學者，令彼得解不忘失聞持法說；處邪見曠野者，令彼得解空法說；多想困者，令彼得解無想法說；不淨願困者，令彼得解無願法說；身意不淨者，令彼得解身意柔和法說；亂行所困者，令彼得解不忘菩提心法說；懷於瞋欲造困者，令彼得解無怨法說；滅至意困者，令彼得解無法說；惱心者，令彼得解無妬法說。略說，忘善者，解照明說；作魔業者，解淨說；沒他論者，解勇出說；種種結困心者，解去離說；沒偏道者，解旋法說；大乘悕望心者，解不退說；厭生死者，解菩薩樂說；未得善地智者，解增長說；不想喜善根者，解惱悔說；心不等者，解無礙光說；沒惡業者，解濟度說；眾中畏者，解師子勝說；四魔陵心者，解勇健說；意不明佛剎者，解莊嚴光說；憎愛者，解脫捨說；佛法明不覺者，解第一幢翅由邏說；乏大慧者，解晃明說；愚闇困者，解日燈說；不求無盡辭者，解作得說；如沫求我者，解那邏延說；意傾動者，解堅住說；觀頂者，解高幢說；捨先誓者，解堅固說；退通者，解金剛意說；求道場者，解金剛場說；一切法不辱者，解如金剛說；欲知他心所念者，解行處說；欲知他根者，解慧道說；言不相干者，解入辭說；未得法身者，解修一切身說；希見如來者，解不眴說；具念一切作者，解無諍說；求轉法輪者，解無垢輪說；無因邪求者，解明順因緣說；一佛土常見者，解善作語說；未種相好因者，解莊嚴說；不能分別言音者，解辭道說；求一切種智者，解法性不隱說；於法退轉者，解堅固說；不達法性者，解通說；捨誓者，解不退說；道隱者，解無貌說；求等虛空智者，解無所有說；未滿波羅蜜者，解淨住說；未滿攝物者，解善攝說；未住梵行者，解等作說；未滿助菩提寶者，解不住行說；忘失善說智心者，解海印說；悕望無生法忍心者，解決定說；如所聞法廣分布心者，解不忘失說；更相善說無厭足者，解無障說；未得敬信三寶者，解集福德說；法門雨不知足者，解法雲說；三寶斷見者，解寶莊嚴說；不作智業者，解無生說；一切煩惱縛者，解空門說；於一切法輕心者，解智印說；未滿如來德者，解世諦現門說；於先佛所未積德者，解必變化說；未說一法門究竟念者；解一切法性說；一切經未了者，解法實等說；離六和敬法者，解一切法相說；不為思惟解脫者，遊戲神通說；欲入如來祕密者，解不求他說；不勤修菩薩行者，解得智說；不現生者，解至一切處說；行菩薩行有殘者，解受職說；如來十力未滿者，解最勝說；未得四無畏者，解勇進說；未得不共法者，解阿僧祇意說；無愚聞見者，解願道說；不能現前覺一切佛法者，解白淨無垢印說；有餘薩婆若智者，解善覺意說；未逮如來一切作者，解無邊盡法說。<p>「『有無量阿僧祇求大乘菩薩不諂曲不幻偽端直者，令彼菩薩以一句音得八萬四千法門、八萬四千三昧、七萬五千陀羅尼，以是功德諸菩薩摩訶薩，以大莊嚴而自莊嚴，令勇發不可思議妙願，令菩薩不可思議知見功德以自莊嚴；謂：身莊嚴以相好，口莊嚴以如意善說令眾歡喜，心莊嚴以三昧不退，念莊嚴以持不失，意莊嚴以強識，至莊嚴以至覺，義志莊嚴以堅誓，作莊嚴以辯誓，志極莊嚴以過地非地，施莊嚴以捨一切物，戒莊嚴以白淨無垢，意忍莊嚴於一切眾生無高下心，進莊嚴以一切事辦，禪莊嚴以一切三昧遊戲神通，慧莊嚴以知結使因由，慈莊嚴以至一切眾生處，悲莊嚴以不捨一切眾生，喜莊嚴以一切法得無疑惑，捨莊嚴以毀譽無二，通莊嚴以遊戲一切通，福莊嚴以得寶手無盡藏，智莊嚴以解一切眾生心念所行，覺莊嚴以善法覺一切眾生，明莊嚴以得慧眼明，辯莊嚴以得義法辭應辯，勇悍莊嚴以伏眾魔及諸異論，德莊嚴以逮佛無上德，法莊嚴以阿僧祇辯令普為眾生說法，明莊嚴以照一切佛法，光莊嚴以照諸佛剎變化，說莊嚴以所記不錯變化，教授莊嚴以隨所應教誡，神變莊嚴以到四神足彼岸一切受，如來莊嚴以入如來祕密法，自在莊嚴以智不從他得敬順一切，善法莊嚴以如說修行一切處無能退者。無量阿僧祇求大乘眾生，我以一向音淨除多不善以充足之，令彼諸菩薩摩訶薩於一切法，不因他得智具大法明，速成阿耨多羅三藐三菩提。<p>「『世尊！又餘世界中眾生造無間者，乃至犯根罪心意燋枯；有求聲聞乘、有求辟支佛乘、有求無上大乘者，以隨願故生我佛土，集不善根麤獷樂惡，剛強倒見不攝意志；我當為彼八萬四千心行亂意眾生，廣說八萬四千部法。其中眾生求無上大乘者，我當為彼廣說六波羅蜜法，廣說檀波羅蜜，乃至廣說般若波羅蜜；其中眾生有求聲聞、辟支佛乘，未種善根求度世者，我當令彼住三歸依，後乃令住波羅蜜。喜殺生者令住不殺，貪重者令住不盜，染著非法者令住不邪婬，妄語相說者令住不妄語，樂昏濁者令住不飲酒，其有眾生有此五病者，我當令彼斷是五患住優婆塞戒。有眾生不樂善法者，我當令彼一日一夜住聖八分戒。其有少樂善根者，我當令彼來近我法，出家十戒得住梵行。其有眾生樂求善法者，我當令彼於善法中得受具足盡住梵行。我當為如是造無間業乃至不攝意志眾生故，以多種種若干句義文字變化而為說法，示現陰、界、入、無常、苦、空、無我，令住善安隱妙寂無畏城。<p>「『我當為四眾比丘、比丘尼、優婆塞、優婆夷說如是法：其有喜樂論者，我當為彼現諸論法，乃至求解脫者，我當為彼現於空論；其有不樂善法者，我當為彼說勸化業；樂者，我當為說誦習一向禪空解脫。我為一一眾生故，步涉多百千由旬多種種若干句義文字方便變化，忍此疲惓，終至置於涅槃；乃至以誓力，我當五分壽減一；欲般涅槃時，我當碎身舍利如半芥子，為悲眾生故，然後當入涅槃；令我涅槃後正法住世千歲、像法住世復五百歲。<p>大乘悲分陀利經立願舍利神變品第十七<p>「『我般涅槃後，其有眾生以眾寶物供養舍利，乃至一稱南無佛，一禮、一旋、一合掌業、一花供養者，令彼一切隨於三乘得不退轉。我般涅槃後，其有眾生於我法中能受一戒如說奉持，乃至讚誦一四句偈為他人說，其有聞者能發好心，供養法師，能以一花或設一禮，令彼一切隨於三乘得不退轉，乃至正法盡；法燈永滅，法幡倒已，令我舍利乃至入地金輪上住，隨其幾時娑訶世界窮乏珍寶，令成琉璃珠現如火色，名曰勝意。令從彼上乃至阿迦尼吒際住，雨種種花：曼陀羅花、摩訶曼陀羅花、波利質多羅伽花、曼殊沙花、摩訶曼殊沙花、蘆遮摩那花、陀羅花、摩訶阿陀羅花、無垢輪花、百葉花、千葉花、百千葉花、普光花、普香花、善樂花、薩哆花、蘆遮那花、樂限月光花、明月花、無量色花、無量香花、無量光花，令雨如是等大花雨；令彼諸花出種種柔軟聲，所謂：佛聲、法聲、僧聲、三歸依聲、優婆塞戒聲、聖八分戒聲、出家十戒聲、施聲、戒聲、具足梵行聲、勸化聲、誦聲、習聲、禪定思惟九觀聲、不淨聲、阿那波那念聲、非想處聲、無所有處聲、無量識處聲、無量空處聲、勝處聲、一切處聲、止觀聲、空無相聲、緣起聲，令出具足聲聞藏聲、令出具足辟支佛乘藏聲、具說大乘六波羅蜜。令彼諸花出如是聲，令色界諸天聞如是聲，各自識念先造善根，令彼於一切善法摩訶薩不嫌，令從彼下為娑訶世界一切人說十善業令住其中；令欲界諸天亦如是聞。令彼一切捨受使遊戲樂著心意；令彼一切各自識念先作善根；令彼從天來下為娑訶世界一切人說十善業勸令住中；令彼諸花於虛空中變成雜寶。世尊！所謂：金、銀、摩尼、真珠、琉璃、車❥、馬瑙及螺、珊瑚、虎珀、玫瑰右旋，一切娑訶佛土，令雨如是等寶；除滅娑訶佛土瞋諍、言訟、飢饉、疾疫，及他軍馬、惡風、雜毒一切除盡，令安隱康健無諸鬪諍言訟繫閉，娑訶佛土一切豐樂；其有眾生見寶觸寶隨作供具者，令彼一切於三乘法得不退轉，令彼逮下乃至金輪上住。<p>「『世尊！如是刀兵劫時，令彼舍利復更變成紺王摩尼，上至阿迦尼吒際住，降種種花雨，所謂：曼陀羅華、摩訶曼陀羅花、波利質多羅花，乃至無量光花；令彼諸花出種種妙聲，所謂：佛聲乃至如前所說；令彼舍利乃至金輪上住。如是飢饉劫時，復令舍利上昇虛空乃至阿迦尼吒際住，降大花雨乃至如前所說。如是疾疫劫時，亦如前所說。如賢劫中我般涅槃後舍利當作佛事，勸化過數眾生於三乘住不退轉；如是五佛土微塵數大劫中，我舍利化眾生於三乘住不退。後過千恒河沙數阿僧祇，於十方無量阿僧祇餘世界中，諸佛世尊於彼出者，是我為菩薩時行阿耨多羅三藐三菩提行先所勸化，於阿耨多羅三藐三菩提令住其中者，亦是我勸以波羅蜜得住中者，亦是我逮菩提已勸化眾生以阿耨多羅三藐三菩提令住中者。又我般涅槃後，眾生以我舍利神變發阿耨多羅三藐三菩提心者，彼亦於後過千恒河沙數阿僧祇時，令彼菩薩於十方無量阿僧祇餘世界中成阿耨多羅三藐三菩提已，稱譽讚歎說我名號：「過去久遠爾時有劫名賢，於彼賢劫始第四聖曰名號如是。彼先勸化我等以阿耨多羅三藐三菩提，於燋枯意集不善根造無間業乃至邪見，令我等得住六波羅蜜。緣是我等令得轉入一切種智，行正法輪轉深妙輪，令多億那由他百千眾生生天住解脫果。」其有眾生求菩提者，彼如來所聞稱譽我，令以如是問彼如來：「唯！世尊！彼如來見何義趣，於彼重結五濁惡世成阿耨多羅三藐三菩提？」令彼諸如來為求菩提善男子、善女人說我是具大悲，是初發心佛土莊嚴立願本事。令彼求菩提善男子、善女人得未曾有信樂大法，令彼亦於一切眾生發如是大悲立如是願，攝度重結五濁惡土造無間業乃至集不善根者。令彼諸佛如來亦以是授彼具大悲求菩提善男子、善女人記，隨善男子、善女人意，重結五濁惡世立願。復餘諸佛世尊以我舍利神變，為求菩提善男子、善女人廣說本事：「過去久遠時有聖日名號如是，般涅槃後舍利，於爾所時為如是苦切眾生現如是種種若干神變。以彼舍利神變，我等初悟阿耨多羅三藐三菩提，集諸善根，廣修波羅蜜，乃至如前所說。」』<p>大乘悲分陀利經歎品第十八<p>「善男子！爾時國大師海濟婆羅門，住寶藏如來前，乾闥婆、世人前，立如是具大悲五百願，而白佛言：『世尊！若我如是意不滿，不於來世賢劫五濁重結散亂惡世冥時，盲無導師無引導師，為見所困長處冥世造無間者，乃至如前所說。若我不能具成如是佛事如我立願者，我當還捨菩提願，非餘剎中善根迴向。世尊！是我所欲，我亦不欲此善根迴向阿耨多羅三藐三菩提，不求辟支佛乘，亦不求聲聞乘，亦不求人天王位，亦不求五欲供具生天之樂，又亦不求乾闥婆、阿修羅、夜叉、羅剎、龍、迦樓羅，亦不求人中生，我不於如是等處善根迴向。世尊雖說施得大富，持戒生天，多聞大慧修行無異；世尊又說福德生善根迴向隨意皆告。世尊！我所作施、戒、聞、修福德，若我如是立願意不滿者，我以是一切善根迴向地獄眾生；其有眾生在阿鼻地獄受諸苦切者，以是善根令彼得脫，於此佛土得生為人，值如來法，令得羅漢而入涅槃。若彼眾生業果不盡，令我今命終生阿鼻大地獄中，令我一形分為佛土微塵數身，令此一一身大如須彌山王，令一一身覺如是苦痛，如我一身覺苦痛甚；令我一一身受佛土微塵數地獄苦切，又令現在佛土微塵數十方餘世界中眾生，造無間業乃至造作入阿鼻業，又復於後乃至過佛土微塵數大劫中，於十方佛土微塵數餘佛國中，及此佛土眾造無間業者，我當為彼一切眾生故，住阿鼻獄受彼罪業，令彼眾生不墮地獄，永與苦別值遇諸佛，得度生死入涅槃城。我當於爾所久遠住阿鼻獄度脫眾生，乃至如是於十方佛土微塵數餘佛剎中，眾生有造如是業應生燒炙地獄者，乃至如前所說。如是大燒炙、啼哭、大啼哭、刀劍、黑繩、還活等種種；畜生中作如是說；餓鬼中亦作是說；夜叉貧窮中亦作是說；如是鳩槃茶、毘舍遮、阿修羅、伽樓羅亦作是說。於佛土微塵數十方餘世界中，眾生造起如是業，應生人中聾盲瘖瘂、癃殘百病、手足不具、心意散亂、應食不淨，略如前說。我當復還生阿鼻大地獄中，乃至隨幾所時，眾生於生死中受陰、界、入，我當於爾所時，久遠受如是種種地獄、畜生、餓鬼、夜叉、阿修羅、羅剎乃至人苦，如是諸苦我當受之，如前所說。我若如是阿耨多羅三藐三菩提意不滿，設復我如是阿耨多羅三藐三菩提意滿者，乃至如前所說，令十方無量阿僧祇餘世界中現在住世說法諸佛世尊證我是事。唯願世尊，授我阿耨多羅三藐三菩提記，於彼賢劫百二十歲世人中，我為如來、應供、正遍知、明行足、善逝乃至佛、世尊，我能成辦如是佛事，如我所立誓願。』<p>「爾時一切大眾、天、龍、夜叉、乾闥婆、阿修羅及諸世人，在於虛空及住地者，唯除如來，彼一切無不墮淚，皆以五體禮婆羅門足，同聲讚言：『善哉，善哉！大悲得深妙念於眾生，發深大悲、立深大願，如仁立願，以至意大悲覆一切眾生，又能攝度造無間業乃至集不善根。以是願故知仁是初發心於阿耨多羅三藐三菩提，為眾生良藥安濟歸趣，為脫眾生苦故立願，仁如是意必當得滿，如來正爾授仁者阿耨多羅三藐三菩提記。』<p>「爾時無量淨王，啼泣雨淚，五體禮婆羅門足，叉手合掌，以偈讚曰：「『奇哉甚深妙，乃至不著樂；愍傷哀眾生，為我等現寶。』<p>「略說，時觀世音菩薩以偈讚曰：「『自無所著著眾生，縱根逸馬已調伏；仁於諸根得自在，仁當總持智慧藏。』<p>「時大勢至菩薩以偈讚曰：「『是多億眾生，為善故來集；聞仁悲墮淚，異哉甚難事。』<p>「時曼殊師利菩薩以偈讚曰：「『精進誓堅固，妙慧甚明了；仁亦應受供，塗香及花鬘。』<p>「時虛空印菩薩以偈讚曰：「『仁如是行施，大哀愍眾生；渴時仁為濟，具三十二相。』<p>「斷金剛慧照明菩薩以偈讚曰：「『如虛空無邊，仁哀亦如是；為眾生津梁，今現菩提行。』<p>「虛空照明菩薩以偈讚曰：「『更無愍眾生，唯除諸如來；仁者功德具，妙慧心甚明。』<p>「師子香菩薩以偈讚曰：「『妙士於來世，亂結賢劫中；當得大稱譽，度脫眾生苦。』<p>「普賢菩薩以偈讚曰：「『勤劬生死嶮，處於邪曠野；能取燋枯意，食肉飲血者。』<p>「阿閦菩薩以偈讚曰：「『墜於無明闇，沒在結使淵；能取燋枯意，造無間業者。』<p>「香手菩薩以偈讚曰：「『仁見來世畏，如照鏡觀像；能取燋枯意，誹謗正法者。』<p>「寶積菩薩以偈讚曰：「『智戒二俱等，愍哀曰瓔珞；能取燋枯意，謗毀賢聖者。』<p>「無恐畏菩薩以偈讚曰：「『仁見苦眾生，於來世三界；能取燋枯意，依邪忘失者。』<p>「花手菩薩以偈讚曰：「『愍哀智精進，於此眾為最；能取燋枯意，生老病逼者。』<p>「智稱菩薩以偈讚曰：「『多病之所逼，使風塵充遍；掩以智慧水，降伏眾魔兵。』<p>「持印菩薩以偈讚曰：「『我等進不堅，能解脫濁結；如大德梵師，降伏諸結力。』<p>「花月菩薩以偈讚曰：「『精進力堅固，如德哀愍意；名稱遍三界，當割生死縛。』<p>「無垢王菩薩以偈讚曰：「『仁今說大悲，現示菩薩行；我等今禮仁，哀愍無過者。』<p>「持大力菩薩以偈讚曰：「『結病惡世中，仁修菩提行；當斷諸結根，仁願甚堅固。』<p>「月鬘菩薩以偈讚曰：「『智藏稱譏等，立願淨無垢；仁行菩提行，為眾生良藥。』<p>「現力菩薩摩訶薩，悲泣墮淚，五體禮婆羅門足已，叉手合掌，以偈讚曰：「『妙哉智明士，除諸結病穢；積德行如海，脫斯眾生苦。』
。
<juan>大乘悲分陀利經卷第六<p>失三藏名今附秦錄<p>感應品第十九<p>「善男子！時大眾天乾闥婆及世人，五體禮婆羅門足，叉手合掌種種句義偈讚歎已。善男子！時海濟婆羅門，於寶藏如來前，右膝著地。應時大地震動周匝，十方佛剎微塵數佛土普極震動，岠峨踊沒悉極傾搖；復現大光明雨種種華雨，所謂：曼陀羅、摩訶曼陀羅乃至無量光，降如是華雨。於十方佛土微塵數世界中，所有諸佛世尊現在住世淨佛剎中及不淨剎為眾生說法，其諸菩薩摩訶薩於諸佛所坐聽法者，彼諸菩薩摩訶薩見地大動、雨大華雨，令彼諸菩薩摩訶薩問彼諸佛：『世尊！何因何緣，世地大動，降天華雨？』<p>「於時東方去此佛土過一恒河沙數佛剎，有世界名寶集，佛號寶月如來、應供、正遍知乃至佛、世尊，現在住世，無量阿僧祇諸菩薩眾圍繞演法純說大乘。彼佛國有菩薩摩訶薩，一名寶勝；二名月勝。彼二菩薩摩訶薩向寶月如來叉手合掌，白寶月如來言：『唯！世尊！何因何緣，世地大動，降大華雨？』寶月如來告善男子：『西方去此佛土過一恒河沙數世界，有佛土名耐提蘭，佛號寶藏如來乃至佛、世尊，現在住世，授多億菩薩阿耨多羅三藐三菩提記，說菩薩境界，現剎願莊嚴三昧境界，陀羅尼門無難法。其有一大悲菩薩摩訶薩，立如是願具說大悲，為授菩薩摩訶薩阿耨多羅三藐三菩提記，現如是願眼，令多億眾生立菩薩願，取莊嚴佛土攝度眾生。於彼一切是大菩薩具足大悲，彼諸大眾無能及者，能取五濁亂結惡土一切無間乃至集不善根心意燋枯而攝度之。彼諸大眾，天、龍、乾闥婆、阿修羅、世人，供養寶藏如來，盡皆供養最後大悲，五體禮訖，叉手合掌眾妙偈讚。彼摩訶薩坐如來前而聽授記。如彼摩訶薩於如來前右膝著地，時彼如來應時微笑，令十方佛剎微塵數世界，地極震動，降大華雨，為悟彼剎一切菩薩摩訶薩故，為現大悲菩薩願行故，為集十方佛剎微塵數世界中菩薩摩訶薩故，為說菩薩摩訶薩誓願行無畏法門故，彼如來現是神通。』<p>「善男子！彼二菩薩問寶月如來：『世尊！彼大悲菩薩摩訶薩發心幾時？彼摩訶薩修菩薩行幾時？能取五濁重結亂世造無間業，乃至集不善根心意燋枯而取度之。』寶月如來告言：『善男子！彼大悲適始初發阿耨多羅三藐三菩提心。善男子！汝等可往耐提蘭佛剎，奉覲恭敬，親近寶藏如來、應供、正遍知，聽說誓願行無畏法門。又以吾言致問於彼大悲菩薩摩訶薩，如我辭曰：「善丈夫！寶月如來致問於汝，以是月樂無垢華與汝為信。」又言：「善哉！汝善丈夫！如是初發心，汝大悲音聲充遍十方佛剎微塵數餘世界中得大悲名，是故善哉於汝。又汝善丈夫！為將來具大悲菩薩摩訶薩立大悲音願眼幢，是故善哉於汝。又汝善丈夫！當來佛土微塵數阿僧祇劫，名稱流布十方佛土微塵數世界中。又汝勸化多億那由他百千眾生，於阿耨多羅三藐三菩提皆住其中，將詣佛所住不退轉阿耨多羅三藐三菩提。其中願有取佛土莊嚴攝度，有當得授記，是汝所勸化菩提者。彼一切於後乃至佛土微塵數阿僧祇劫佛剎微塵數十方餘世界中，彼逮菩提轉正法輪已當稱譽讚歎。汝善丈夫！以是三事故，善哉於汝。」』<p>「爾時九十二億菩薩同聲白言：『世尊！我等欲往耐提蘭佛土，奉見恭敬，親近彼寶藏如來、應供、正遍知，并見彼善丈夫。所可如來以三事善哉，又以此月樂無垢華與善男子。』時寶月如來告言：『往，善男子！今正是時。汝等至彼寶藏如來所，聽說誓願行無畏法門。』時彼寶勝、月勝菩薩摩訶薩，從寶月如來所受月樂無垢華，與九十二億菩薩俱發寶集世界；譬如電頃，如是彼菩薩眾，於寶集世界忽然不現，至此耐提蘭佛土閻婆羅園。到寶藏如來所，至心頭面禮寶藏如來足，以種種菩薩神通供養已。見婆羅門在寶藏如來前，一切大眾叉手合掌稱譽讚歎。彼諸菩薩生如是念：『是彼具大悲者所可寶月如來與此月樂無垢華者。』彼二菩薩摩訶薩，於世尊所迴向婆羅門，以華與之而作是言：『汝善丈夫！彼寶月如來以此月樂無垢華，又以善哉，乃至如前所說。』略說，東方無量阿僧祇諸世界中菩薩摩訶薩，來至耐提蘭佛土，與月樂無垢華俱。彼現在世諸佛世尊，皆為婆羅門以華為信，又以三事善哉，如前所說。<p>「南方去此佛剎過九十七億那由他百千佛土有世界，中佛號師子奮迅勝自在王如來、應供、正遍知，現在住世，純為菩薩摩訶薩說大乘法。時彼眾中有二菩薩摩訶薩，一名智金剛勝，二名師子金剛勝。彼二菩薩摩訶薩問師子奮迅勝自在王如來：『世尊！何因何緣，世地大動，降大華雨？』乃至如前所說。略說，南方無量阿僧祇餘佛土中，無量阿僧祇億那由他百千菩薩，來此耐提蘭佛土，乃至如前所說。<p>「爾時西方去此佛土過八十九億那由他百千佛剎，有世界名上勝，其佛號降伏根廣長明如來，現在住世，為四眾說三乘法。時眾中有二菩薩，一名賢顯明菩薩摩訶薩，二名師子奮迅身菩薩摩訶薩。彼二善男子問降伏根廣長明如來此義：『世尊！何因何緣，世地大動，降大華雨？』乃至如前所說。<p>「爾時北方去此佛土過九十億那由他百千佛剎，有世界名紫磨，其佛號世自在王如來、應供、正遍知乃至佛、世尊，純為求大乘菩薩說摩訶衍法。眾中有二菩薩摩訶薩，一名不動處，二名慧財。彼二菩薩問世自在王如來：『世尊！何因何緣，世地大動，降大華雨？』乃至如前所說。<p>「爾時下方去此佛土過九十八那由他佛剎，有世界名無闇冥，其佛號無畏近處音如來，現在住世，普為四眾說三乘法。彼佛土中有二菩薩摩訶薩，一名潤疾顯明，二名空疾顯明，乃至如前所說。<p>「爾時上方去此佛土過二百千佛剎，有世界名等華，其佛號華敷照明如來乃至佛、世尊，現在住世，普為四眾說三乘法。彼佛土中有二菩薩摩訶薩，時在坐中，一名自執境界無怒，二名悅持無怒。彼二善男子問華敷照明如來：『世尊！何因何緣，世地大動，降大華雨？』華敷照明如來告言：『善男子！下方去此佛土過二百千佛剎，有世界名耐提蘭，其佛號寶藏如來乃至佛世尊，現在住世說法，授多億眾生阿耨多羅三藐三菩提記，說菩薩境界，現剎願境界，莊嚴三昧境界，陀羅尼門無難法。眾中有一大悲菩薩摩訶薩，立如是願具說大悲行，授菩薩摩訶薩阿耨多羅三藐三菩提記。現如是願眼，令多億菩薩立願取佛土莊嚴，攝度眾生。彼具大悲菩薩於一切眾中無能及者，取彼五濁亂結惡世造無間業，乃至集不善根心意燋枯而攝度之。彼一切大眾，天、龍、乾闥婆、阿修羅、世人，捨供養寶藏如來，盡以供養於彼大悲，五體禮已，合掌而住，稱譽讚彼摩訶薩，坐寶藏如來前而聽授記。如彼摩訶薩於如來前右膝著地，應時世尊而現微笑，令十方佛土微塵數世界中，大地六種震動，降大華雨，為覺悟彼諸佛土中菩薩摩訶薩故，為現大悲菩薩願行故，為集十方佛土微塵數餘世界中菩薩摩訶薩故，為說菩薩摩訶薩誓願行門無畏法故，是故彼如來現如是神通。』<p>「善男子！彼二菩薩摩訶薩，執自境界無怒、悅持無怒，問彼華敷照明如來：『世尊！彼大悲菩薩摩訶薩，發菩提心幾時？彼大悲菩薩行菩薩行來幾時？乃能取五濁惡世亂結重時造無間者，乃至集不善根心意燋枯而攝度之。』華敷照明如來告言：『善男子！彼大悲適始初發阿耨多羅三藐三菩提心。善男子！汝等可至耐提蘭世界，奉見恭敬親近寶藏如來、應供、正遍知，聽誓願行門無畏法。以吾言致問於彼具大悲菩薩摩訶薩，作如是言：「善男子！華敷照明如來致問於汝，遣此月樂無垢華為信，又與汝善哉。汝善丈夫！如是初發心大悲名聲流布，十方佛土微塵數餘世界中得大悲名。是故善丈夫！歎汝善哉。又汝善丈夫！乃能為後具大悲求菩薩摩訶薩，汝以大悲之意立願眼幢。是故善丈夫！歎汝善哉。又汝善丈夫！於當來世佛土微塵數阿僧祇劫，名稱周遍佛土微塵數十方餘世界中。又汝善丈夫！勸化多阿僧祇億那由他百千眾生，於阿耨多羅三藐三菩提皆住其中。將至世尊所得不退轉阿耨多羅三藐三菩提。其中有從世尊所願取莊嚴佛土，以大悲光遍覆所度眾生而攝取之，是汝所化阿耨多羅三藐三菩提。眾生未得授記者，彼亦於後當得授記；彼一切於後乃至佛土微塵數阿僧祇劫，於十方佛土微塵數餘世界中，當得成佛轉正法輪已當讚歎稱譽。以是三事故，汝善丈夫！甚為善哉。」』<p>「爾時多億菩薩同聲白言：『世尊！我等亦欲至彼耐提蘭佛土奉見恭敬親近寶藏如來、應供、正遍知，及見彼善丈夫，所可如來以三事善哉，以此月樂無垢華為信者。』善男子！時彼華敷照明如來告言：『往，善男子！宜知是時。善男子！汝等於彼寶藏如來所，聽說誓願行門無畏法。』善男子！爾時彼二菩薩，自執境界無怒，悅持無怒，從彼華敷照明如來所，取月樂無垢花，與多億菩薩俱發彼等華佛土，忽然不現，一念之頃至此耐提蘭佛剎閻婆羅園，詣寶藏如來所。<p>「爾時一切耐提蘭佛土充滿如是大乘菩薩，求辟支佛乘、求聲聞乘善男子等，天乃至摩睺勒，譬如甘蔗、竹葦、稻麻、叢林成熟充滿如是。於爾時此耐提蘭佛土取大乘善男子乃至摩睺勒充滿其中，彼諸菩薩頭面禮寶藏如來足，以種種誓力菩薩神通供養已。彼諸菩薩亦寶藏如來前見婆羅門，又見一切大眾合掌而住稱譽讚歎。彼諸菩薩生如是念：『是彼大悲摩訶薩所可華敷照明如來與此月樂無垢華者。』彼諸菩薩從寶藏如來所迴向婆羅門，以願樂無垢華與之，而作是言：『善丈夫！華敷照明如來以是願月樂無垢華與汝為信。善丈夫！與汝善哉，乃至如前所說，以三事善哉。』<p>「又諸華雨雨空佛土中，以種種善聲充滿彼諸空佛剎中。謂：佛聲、法聲、僧聲、滅聲、無為聲、波羅蜜聲、根力聲、無畏聲、通聲、無行聲、無生聲、無滅聲、寂靜聲、惔怕聲、大慈聲、大悲聲、無生法聲、授職聲、登地聲、純說摩訶衍聲。彼種種華雨，以是善聲遍滿彼諸空佛土中。又於彼空佛土中，有大神通及威德於深法得自在諸菩薩隨本願為度眾生故在其中者，彼聞是聲已，承佛威神隨本願以為誓力，於彼發神通，速疾猶若壯士伸臂之頃，如是彼諸菩薩發空佛剎至此耐提蘭佛土。彼諸菩薩以種種菩薩神通，供養寶藏如來訖，并供養彼諸大眾已，隨所得處各坐聽法。<p>大乘悲分陀利經大師授記品第二十<p>「善男子！爾時海濟婆羅門國大師，以彼願樂無垢華供養寶藏如來已，白佛言：『唯願世尊，授我阿耨多羅三藐三菩提記。』善男子！時寶藏如來即入三昧，名曰電燈，以是三昧令一切耐提蘭佛剎變成七寶。一切山林、樹木、瓦礫及地，盡現七寶，隨彼眾生所可助善思惟，坐聽法者隨應現身。其中有身現青、有黃、有綠、有紫、有赤、有黑、有白，有身現如風，有現如火，有現如空，有現如野馬，有現如氷，有現如沫，有現如山，有現如梵，有現如釋，有現如華，有現如伽樓羅，有現如龍，有現如師子，有現如日，有現如月，有現如星，有現身白骨，隨所助善思惟眾生，坐聽法者彼如是見自身。善男子！其中眾生如見自身，見寶藏如來身亦復如是。善男子！時彼大眾見婆羅門國大師於寶藏如來前七寶千葉華臺上坐。善男子！其中眾生有於地坐山空中者，彼一一眾生如是見寶藏如來在我前坐，盡意視我為我說法。<p>「善男子！爾時寶藏如來、應供、正遍知，讚海濟婆羅門言：『善哉，善哉！大悲大婆羅門，汝亦大悲為饒益照世過數眾生故出現婆羅門，譬如成好華剎種種色、種種香、種種觸、種種葉、種種莖、種種根、種種德，悉是良藥。其中有華香色照徹百由旬中，有二百由旬，有三百由旬，略說於中有華香色乃至照徹四天下世界。其中眾生聞彼華香，盲者得視，聾者得聽，乃至諸根不具悉得成就。其有眾生四百四病之所困者，彼聞香已身病即除。其中眾生有狂顛錯亂失志者，彼聞華香逮得本心。是華剎中有一分陀利出，是堅固金剛，琉璃為莖而有百曲，黃金為葉，馬瑙為鬚，臺赤真珠，高八十四百千由旬，縱廣正等百千由旬，是分陀利香色光徹照遍十方佛剎微塵數世界中。婆羅門！於彼十方佛剎微塵數世界中眾生，四大不和身病所困，諸情不具狂顛錯亂失志心者，彼諸眾生見分陀利光聞其香已，一切患除逮得本心。其有眾生久死骨節未離，分陀利光照彼骸骨香勳觸已，彼諸骸骨尋皆得活，平復還起見諸親屬，與彼俱遊入園嬉戲，五欲自娛聚會中止，從彼終已皆生梵處，於中久住壽命無量，彼間終已不生餘處。婆羅門！如彼成華剎，如此大眾如日初出，諸華敷舒香色顯現，有高百由旬，乃至有高千由旬，為多眾生除種種病。如是，汝善丈夫！我為如來慧日出世，譬如日出光照諸華，皆悉敷舒，光色明淨，除滅眾生種種病惱。善丈夫！吾今出世亦復如是，以悲光明遍覆眾生，啟發眾生先造善根，又以三種地立眾生，汝亦勸化無量阿僧祇眾生，於阿耨多羅三藐三菩提，令住其中將至我所。彼諸眾生皆於我前各各立願隨取佛土，有取淨土，有取不淨，我亦隨授彼記。善丈夫！彼有菩薩在於我所，取淨佛土淨意易化已種善根眾生而攝度之，是名菩薩摩訶薩彼無大丈夫行，於心意中亦無大悲。彼諸菩薩不為悲一切眾生故求阿耨多羅三藐三菩提，所可取淨佛土捨棄困厄。有菩薩求聲聞、辟支佛乘眾生佛土，彼諸菩薩意無善智，有立如是願，我等當於無聲聞、辟支佛，無集不善根，無女人，無地獄、畜生、餓鬼佛土中，得成阿耨多羅三藐三菩提。聲聞、辟支佛但為求大乘菩薩純說摩訶衍法。求我逮菩提已，得長壽命久住多劫，為淨意易化諸善根眾說法。是故彼諸菩薩意無善智，是故不名摩訶薩也。』<p>「善男子！時寶藏如來申臂，於五指端種種無量色，無量百千色光，彼諸光明照於東方無量阿僧祇佛土。於彼有世界名鴦崛吒，其世界中人壽三十歲，顏色醜惡，無慚無愧，集不善根，身長三肘。其中佛號月明如來、應供、正遍知，現在住世，為諸四眾說三乘法。<p>「善男子！此諸大眾見彼佛土如來及諸眾生，寶藏如來普告大眾言：『彼月明如來過去無量阿僧祇劫，於寶蓋照踊如來前，初發阿耨多羅三藐三菩提心；亦勸化多億那由他眾生，於阿耨多羅三藐三菩提令住其中。隨彼眾生，於寶蓋照踊如來前，立願取佛土莊嚴，有取淨土，有取不淨五濁。於中彼摩訶薩初勸我阿耨多羅三藐三菩提，我於彼寶蓋照踊如來前，立阿耨多羅三藐三菩提願，取此五濁佛土莊嚴。時彼如來歎我善哉，授我阿耨多羅三藐三菩提記。善丈夫！時善知識勸我菩提者，彼自立願取極重結五濁惡土造無間業，乃至集不善根心意燋枯墜在生死曠野眾生，取而攝度。爾時於彼十方無量阿僧祇餘世界中現在住世諸佛世尊，為彼遣使亦致善哉，即為立字，名善大悲照明。彼大悲照明菩薩摩訶薩，是我善知識，饒益於我。成佛未久，今在鴦崛吒世界三十歲世人中轉正法輪。彼亦逮菩提已，於十方無量阿僧祇世界中現在住世諸佛世尊遣使供養，是彼先初勸化阿耨多羅三藐三菩提令住其中者；是彼先所勸化檀波羅蜜乃至般若波羅蜜令住其中者；彼諸佛世尊知念先恩遣信與彼如來。<p>「『婆羅門！汝觀彼諸佛世尊，於佛土長壽淨意易化眾生而作佛事。彼月明如來於如是五濁國成佛，為無間業乃至集不善根眾生，如是短命中極多作佛事，不捨棄聲聞、辟支佛而說法為如是。汝善丈夫！此一切菩薩眾無能及者，立願最妙，取五濁惡剎造無間業乃至集不善根而攝度之。又彼諸菩薩取淨佛土，除地獄、畜生、餓鬼，捨棄聲聞、辟支佛，取度淨意易化已種善根者，是諸菩薩名曰如花，非摩訶薩、非分陀利，有於易化善根熟中作佛事者。<p>「『婆羅門！菩薩有四懈怠。何謂為四？一者，立願於淨佛土；二者，願淨意眾生中而作佛事；三者，願逮菩提已不說聲聞辟支佛乘；四者，願逮菩提已長壽作佛。是為菩薩四懈怠地。是故彼諸菩薩名曰如華，非分陀利、非摩訶薩。婆羅門！此大菩薩眾，其譬如是。除彼由毘師紐，取不淨佛土，攝度亂結眾生，於賢劫中亦復少有。善男子！菩薩摩訶薩有四精進。何謂為四？一者，願不淨佛剎；二者，願不淨意眾生中作佛事；三者，願逮菩提已說聲聞、辟支佛乘；四者，願逮菩提已壽命處中不長不短。是為菩薩摩訶薩四精進。是故彼諸菩薩，謂如分陀利不似如華，是故彼謂菩薩摩訶薩。婆羅門！譬如汝今日於無量阿僧祇菩薩眾中善授剎記，於如來前大悲分陀利出，汝妙願攝度無間業，乃至集不善根，取重五濁佛土。善丈夫！以汝大悲音故，十方佛剎微塵數諸佛世尊，遣使稱汝善哉，為汝立大悲名，又此一切大眾事供養汝。汝大悲！於當來世過一恒河沙數阿僧祇、於二恒河沙阿僧祇少餘，於彼娑訶佛剎，於賢大劫百二十歲世人老病所困盲冥之中，世無導師、集不善根因於邪道、曠野眾生造無間業，誹謗賢聖非毀正法犯根罪中，乃至如前所說充滿於世。汝為如來、明行足乃至佛、世尊，轉正法輪降自在魔伏諸結魔，名稱流布十方無量無邊佛土。汝當有大聲聞眾一千二百五十比丘，當於四十五年中，如是漸漸具作佛事如所立願。於爾時是大王無量淨當名阿彌陀，於無量劫中具作佛事。如是，汝大悲！於娑訶佛剎賢大劫百二十歲世人中，於四十五年如是成滿大具佛事。汝善丈夫！當以無上般涅槃後正法住世過千歲，正法滅後，善丈夫！汝色身舍利亦如是作佛事如汝願，於爾所時化度眾生如前所說。』<p>大乘悲分陀利經大師立誓品第二十一<p>「善男子，爾時有梵名螺髻，彼言：『汝善丈夫！於無量阿僧祇劫中行菩薩行時，在所生處我常為汝給使，隨順供奉猶如僮僕，於最後身願為汝父。善丈夫！汝逮菩提已，為汝第一檀越，汝當授我阿耨多羅三藐三菩提記。』時有女海神名曰調意，彼言：『在所生處乃至最後身，我為汝母生育於汝。汝大悲！逮菩提已，亦授我阿耨多羅三藐三菩提記。』時有女地神名水儀，彼言：『在所生處乃至最後身，我為汝母，汝逮菩提已，授我阿耨多羅三藐三菩提記。』時有二釋，一名親近，二名雪思念，彼二俱言：『汝大悲！在所生處乃至逮菩提已，我等為汝神足智慧上首聲聞。』復有一釋，名曰善現手，彼言：『大悲！在所生處乃至最後身，我為汝子。』時有女山神名曰日壹，彼言：『大悲！汝在生處乃至最後身，我為汝妻。善丈夫！汝逮菩提已，授我阿耨多羅三藐三菩提記。』時有阿修羅名曰釧行，彼言：『大悲！汝在所生處，於無量阿僧祇劫中，善丈夫！汝行菩提行時，我當與汝作親族善友如奴僕使，汝最後身我當供給。善丈夫！汝逮菩提已，轉正法輪，初說法時我先證果，服法味得甘露，乃至除諸結使成阿羅漢。略說，爾時恒河沙數天、龍、阿修羅、世人，隨順大悲立願受度。』<p>「時有一邪命，名曰壞想，彼言：『大婆羅門！我為汝友助成眾事，我當所在生處無量阿僧祇劫中，為汝同師友及作親屬，又常至汝所為乞衣服、臥具，象馬、車乘、輦輿、聚落、城郭，男女、妻妾及諸眷屬，皮肉、骨血、手足、耳目、鼻舌，及頭盡求索故。大婆羅門！我為汝友助成汝檀波羅蜜，乃至助成般若波羅蜜。大婆羅門！汝行菩提行時，我當如是助成六波羅蜜，乃至汝逮菩提，令我得聲聞處，受持八萬部法真為法師，汝當授我阿耨多羅三藐三菩提記。』<p>「善男子！大悲婆羅門聞彼語訖，五體禮寶藏如來足已，語彼壞想邪命言：『善哉，善哉！善丈夫！汝為我無上行友，汝乃能為我於無量阿僧祇那由他百千眾生處，從乞衣服乃至頭目故，我當歡喜淨心施與，令汝永無罪分。』<p>「善男子！時彼大悲菩薩摩訶薩，復白寶藏如來言：『世尊！若我在所生處，於無量阿僧祇億那由他百千劫中行阿耨多羅三藐三菩提行時，其有住我前從我求食，或以軟言，或以麤言，或輕調言，或正直言，從我求索。世尊！若我於求者所，一念之頃若生瞋恚不愛敬心施求果報，如是施者，令我永已不見十方無量阿僧祇餘世界中現在住世說法諸佛，令我不成阿耨多羅三藐三菩提。世尊！我以淨心施與乞士，若受施者，於信施墮障礙善法，乃至析毛億分一者，令我永已不見諸佛。世尊！受施者乃至毛億分之一障善法者，令我墮阿鼻地獄中；如施飲食衣服亦爾。乃至乞者從我求頭或以軟語，或以麤語，或輕弄語，或以正直語，從我索頭。世尊！若我於求者所有一念頃若生瞋恚不愛敬心願求果者，令我永已不見諸佛。世尊！乃至令我入阿鼻地獄。如我行施，戒亦如是，乃至惠，乃至捨亦如是說。』<p>「善男子！爾時寶藏如來讚大悲菩薩摩訶薩言：『善哉，善哉！汝善丈夫！以大悲意立是妙願。』善男子！時一切大眾，天、乾闥婆、阿修羅、世人，合掌而住，讚言：『善哉，善哉！仁善丈夫！以大悲意立是妙願善勝堅固，仁亦以六和敬法滿足眾生。』善男子！如壞想邪命立願受菩薩施，八萬四千眾生亦立願。<p>「善男子！時大悲菩薩摩訶薩，聞八萬四千眾生立如是如壞想所立，生大歡喜，起叉手立，觀一切大眾已，悲喜交集而言：『甚奇未曾有，我當於彼窮法困弊大結散亂五濁惡世，為導師商主，為照為燈，無力無覺悟者我為示導，我乃能於初發心得此如是無上菩提行，及在所生處能受我頭、眼、耳、鼻、舌、手、足、血、肉、皮、骨，乃至受我飲食。』善男子！時彼大悲菩薩摩訶薩，還坐寶藏如來前，白佛言：『世尊！我在所生處無量阿僧祇那由他百千劫中，其有求索來至我所從我受施，若食若飲乃至受頭，從我手中受施，乃至析毛億分之一者，乃至菩提際。若我逮菩提已，從生死中不脫彼眾生，不授彼聲聞乘、辟支佛乘、大乘記者，令我永已不見現在十方諸佛世尊，令我不逮阿耨多羅三藐三菩提。』<p>「善男子！寶藏如來復歎彼大悲菩薩摩訶薩言：『善哉，善哉！善丈夫！汝菩提行願如是如持，彌樓山如來先勸發心，於世自在明如來前，立如是菩提行願，如是行菩提行。立願已來過恒河沙數大劫，彼大丈夫於東方億百千佛土，最在邊持熾然世界百歲世人中，成阿耨多羅三藐三菩提。號智華無塵上勝菩提自在如來、應供、正遍知乃至佛、世尊，四十五年具作佛事已入無餘涅槃。大悲！時彼智華無塵上勝菩提自在如來般涅槃後，正法眼住千歲，正法滅後，像法亦住千歲。大悲！又彼智華無塵上勝菩提自在如來般涅槃後正法眼時，復於像法比丘比丘尼破戒、惡法、邪行、非行、無慚、無愧，毀供養法無有慚愧，斷截四方僧及現前僧衣服、飲食、臥具、湯藥、種種供具而自入，若自食若與俗人。大悲！時彼智華無塵上勝菩提自在如來，先授彼一切三乘記。大悲！其有眾生於彼如來法中著染袈裟者，先授彼一切三乘不退轉記。其有犯根罪比丘、比丘尼、優婆塞、優婆夷，先於彼如來有師事者，善根故亦授三乘不退轉記。』<p>「善男子！大悲菩薩摩訶薩重白寶藏如來言：『世尊！我如是立願，乃至隨我幾數時行無上菩提行，無上菩提行所勸化眾生。於檀波羅蜜以善勸化眾生，乃至毛億分之一修行，乃至菩提際，不令彼眾生住三乘地不退轉，乃遺一人者，令我永已不見十方無量阿僧祇世界中現在住世說法諸佛，令我不成阿耨多羅三藐三菩提。世尊！我得無上智已，其有眾生於我法中著染袈裟者，若犯根罪，若因諸見於三寶失犯眾過罪，比丘、比丘尼、優婆塞、優婆夷，有於我所能一念頃發師事想生恭敬心，若於法僧起恭敬意者，世尊！我若不授彼眾生三乘不退轉記，遺一人者，令我永已不見諸佛世尊，乃至不成阿耨多羅三藐三菩提。世尊！我逮菩提已，令染服袈裟為天世人之所尊重恭敬供養，其有眾生得見袈裟者，令於三乘得不退轉。其有眾生飢渴所逼乏無飲食，若夜叉貧窮，若人貧窮，若於餓鬼其餓鬼眾生，得染袈裟乃至四指，令彼一切所求飲食隨意充滿。其有眾生不相和順，多饒怨嫉共相鬪戰，若天、若夜叉、若羅剎、龍、阿修羅、迦樓羅、緊那羅、摩睺羅伽、鳩槃茶、毘舍遮，及餘世人交陣鬪時，能念袈裟者，令彼眾生得悲心、軟心、無怨心、淨心、隨用作心。眾生若於鬪戰，若於諍訟，為護身故，尊重恭敬供養袈裟，常持自隨者，令彼眾生所在常勝、無能陵者，從鬪戰諍訟安隱解脫。世尊！若我袈裟不具此五聖德者，令我永已不見十方諸佛世尊，乃至令我不能具作佛事，令我諸法悉皆忘失，令我不能降伏異學。』<p>「善男子！爾時寶藏如來申右臂，以手摩大悲菩薩頂告言：『善哉，善哉！善丈夫！所願甚善，辯才妙勝。善丈夫！如是汝逮菩提已，染服袈裟有此五聖德饒益眾生。』善男子！時大悲菩薩彼以受記。善哉，善哉！歡喜踊躍，以如來百福莊嚴柔軟右手縵網長指觸之，還成童子如年二十。<p>「善男子！爾時一切大眾，天、乾闥婆、阿修羅、世人，還叉手住，敬事供養大悲菩薩摩訶薩，以華香乃至音樂供養大悲菩薩摩訶薩，以妙偈讚已就坐。
。
<juan>大乘悲分陀利經卷第七<p>失三藏名今附秦錄<p>莊嚴品第二十二<p>「善男子！爾時大悲菩薩摩訶薩，五體禮寶藏如來足已，還坐如來前，問寶藏如來言：『世尊說菩薩道決定三昧門，淨資用法門。世尊！云何得滿三昧門，淨資用法門？世尊！善男子、善女人，具何資用得住堅固？以何決定三昧門而自莊嚴？』<p>「善男子！彼時寶藏如來、應供、正遍知，告大悲菩薩言：『善哉，善哉！大悲！所問甚善，辯才極妙。又汝大悲！能為饒益多無量阿僧祇菩薩摩訶薩故出現。又汝大悲！乃能問於如來如斯之義。是故，汝大悲！善聽！吾當為汝分別說之。大悲！求大乘善男子，有三昧名首楞嚴，菩薩住是三昧者能入諸三昧；有三昧名寶印，能印諸三昧；有三昧名師子遊戲，能遊戲諸三昧；妙月三昧，能照諸三昧；如淨月幢勝三昧，能持諸三昧幢；諸法勇出三昧，能踊出諸三昧；觀頂三昧，能觀諸三昧頂；菩薩住畢法性三昧，能決定諸法性畢；幢勝三昧，能持諸三昧；幢金剛三昧，能破諸三昧；入法印三昧，能印諸法三昧；王善住三昧，能住諸三昧如王住；放光三昧，能放諸三昧光；力進諸三昧，能進諸三昧力；踊出三昧，能踊出諸三昧；必入言辭三昧，能辯說諸三昧；釋名字三昧，能辯諸三昧名號；觀方三昧，能觀諸三昧方；破諸法三昧，能破諸法；持印三昧，能持諸三昧印諸法；閑靜三昧，得入諸三昧閑靜；不忘失三昧，能不忘失諸三昧法；不動三昧，能住諸三昧不動，諸法等說；海印三昧，能攝諸三昧如大海水；不輕諸法三昧，能至諸三昧不輕生滅，遍覆諸三昧如虛空；諸法無斷三昧，能持諸三昧無斷；金剛輪三昧，能持諸三昧輪；諸法一味三昧，能持諸三昧一味；捨寶三昧，能捨諸三昧煩惱垢；諸法無生三昧，能現諸法無生滅；顯明三昧，能以光明顯照諸三昧；諸法無滅三昧，能破諸三昧；無是非三昧，能終不是非諸三昧法；無住相三昧，能見諸三昧法中無住相；虛空相三昧，能見諸三昧如虛空無堅實；無心三昧，能捨諸三昧中心心數法；色無邊三昧，能照諸三昧中色；無垢燈三昧，能諸三昧中作燈；諸法無邊三昧，能諸三昧中現無邊；智無邊明三昧，能明現諸三昧中無邊智；作諸光三昧，能現諸三昧門光；性無邊三昧，能現諸三昧無邊通三昧；淨堅三昧，能逮空三昧；佉彌樓雜三昧，能現諸法空；無垢光三昧，能除諸三昧中垢；諸法無畏三昧，能於諸三昧現無著；作樂三昧，能得諸三昧中樂諸法實；遊戲三昧，能得現諸三昧中色；散明三昧，能現諸三昧中難諸法；無垢著三昧，能現諸三昧垢智光；盡相三昧，能現諸三昧中無盡不盡諸法；不可思議淨三昧，能現諸法如影；火相三昧，能然諸三昧中智；無盡相三昧，能現諸三昧中無盡相；無想三昧，能於諸法中無想、無受、無掉；增長三昧，能見諸三昧中增長；日燈三昧，能於諸三昧門放光；月無垢三昧，能於諸三昧作明；淨影三昧，能於諸三昧得四正解；作不作三昧，能於諸法見作不作智相；如金剛三昧，能於諸法作厭亦不見厭者；心住三昧，能於諸法心不動、不覺、不照、不惱、不生，是念此是心也；普明三昧，能普見諸三昧明；安住三昧，能諸三昧中得安住不動；寶聚三昧，能見諸三昧中如寶聚；妙法印三昧，能印諸三昧法；等三昧，能見諸法無離等者；捨喜樂三昧，能捨諸法中喜樂；法炬三昧，能除諸法中闇冥；散相三昧，能散諸法破諸法中著；字相三昧，能諸法中得字相；無字相三昧，能諸法中不得一字；斷作三昧，能斷諸法中作；無作三昧，能諸法中得無作；性淨三昧，能諸法中得無思；無相行三昧，能諸法中不得相行；無曚昧三昧，能不見諸三昧行，過等不等；除集諸功德三昧，能捨諸法中集住；無心三昧，能諸法中不得心；覺分三昧，能覺諸法；無量辯三昧，能諸法中得阿僧祇辯；智淨相三昧，能得諸法中無等等；智勝三昧，能度一切三界；斷智三昧，能見諸法斷；分別諸法三昧，能建分別諸法；無住三昧，能見諸法無所依；一莊嚴三昧，能不見二法；作相三昧，能諸法中不見作相；一切作一切處散三昧，能入一切法作相智，所可入無所受；等相辭入三昧，能入諸辭等相中音聲；字解脫三昧，能見諸法中字解脫；智炬相三昧，能以光明照諸三昧；妙智相奮迅三昧，能現諸法淨相；破相三昧，能見諸法破相；諸作妙相三昧，能得諸法三昧中諸妙作相；捨諸苦樂三昧，能見諸法無所依；無盡相三昧，能不見諸法中盡；陀羅尼句三昧，能持諸三昧諸法不見邪正；除逆順三昧，能諸法中不見逆順；無垢光三昧，能諸三昧中不見有為垢；必堅三昧，能諸法中得無不堅；滿月淨三昧，能滿諸三昧功德；大莊嚴三昧，能於諸三昧具大莊嚴；一切世光三昧，能以智照諸法三昧；等明三昧，能諸三昧中得第一淨；無諍三昧，能諸法中得無諍；無住處樂三昧，能諸法中不得住處；如住無心三昧，能諸法中如住不退；除身穢三昧，能諸法中不得身；菩薩得除語穢虛空相三昧，能諸法中不得語業；菩薩住虛空無染著三昧，能逮諸法虛空無數。是名求大乘菩薩決定三昧門。<p>「『何謂菩薩摩訶薩資用法門？善男子！菩薩摩訶薩有施資用得勸進；菩薩戒資用得滿願；菩薩忍資用得調心；菩薩慧資用得知諸結使；菩薩聞資用得阿僧祇辯；菩薩福資用得饒益眾生；菩薩智資用得阿僧祇智；菩薩止資用得成作心；菩薩觀資用得無是非；菩薩慈資用得無礙心；菩薩悲資用得化眾生無厭；菩薩喜資用得樂法喜；菩薩捨資用得捨愛憎；菩薩聽法資用得捨蓋障；菩薩出家資用得捨一切有為；菩薩閑居資用得不失作業；菩薩念資用得陀羅尼；菩薩意資用以得意解；菩薩至資用得覺至議；菩薩念處資用得覺身、受、心、法；菩薩正捨資用得捨諸不善法修諸善法；菩薩神足資用得輕身心；菩薩根資用得滿一切眾生根；菩薩力資用得伏一切結使；菩薩覺分資用得覺法寶，菩薩得生天上；菩薩正解資用得釋一切眾生疑；菩薩無依資用得自然智；菩薩善知識資用得一切功德門；菩薩志資用得不離一切世；菩薩作資用得辯諸作；菩薩至志資用得至殊勝；菩薩思惟資用得具修如所聞法；菩薩攝物資用得勸進眾生；菩薩攝正法資用得不斷三寶種；菩薩解方便迴向資用得佛土淨；菩薩方便資用得滿薩婆若智。善男子！是名菩薩摩訶薩淨資用法門。』<p>「復次，善男子！時寶藏如來又觀菩薩大眾已，告大悲菩薩摩訶薩言：『大悲！於中以何無畏莊嚴？菩薩摩訶薩得莊嚴滿忍觀第一義，菩薩摩訶薩得無礙作，一切三界無為心，於諸眾生心亦無為，是無畏三昧沙門法。其有一切法中心如虛空平如掌者，大悲！是名菩薩摩訶薩無畏莊嚴。又何謂滿忍？彼如是者，於中不見得法可覺可知，解無報法，所謂：說慈無我；悲無眾生；喜無命；捨無人；施謂調心；戒靜心；忍善心；進勤心；禪滅心；慧無行心；念處無念思惟心；正捨無生滅心；神足無量心；信無數心；念自然心；三昧無三昧心；慧根無根心；力無伏心；覺分破意心；道無修心；止滅心；觀無失心；修聖諦永斷修心；思念佛無量相心；思念法法性等心；思念僧無住心；化眾生極淨心；攝正法法性無破心；淨佛土等虛空心；滿相無相心；得忍無得心；無退轉地無退不退心；莊嚴道場心；三界場心；於一切眾生降魔心；攝一切眾生心；菩提一切法等無覺心；轉法輪一切法無轉心；現大般涅槃生死實等心。』」<p>說是法時，六十四百千菩薩，於十方來詣耆闍崛山釋迦牟尼如來所，為聽本事決定三昧門淨資用法門故，彼皆得無生法忍。<p>時釋迦牟尼如來告大眾言：「諸善男子！寶藏如來、應供、正遍知，說是法時，四十八恒河沙數菩薩摩訶薩，得無生法忍；四天下微塵數菩薩摩訶薩，得不退轉地；恒河沙數菩薩摩訶薩，得具滿足決定三昧門，淨資用法門清淨智慧。善男子！時大悲菩薩摩訶薩，以彼歡喜變成童子如年二十，從寶藏如來後如影隨形。<p>「善男子！彼時無量淨王，與其千子八萬四千諸小國王，及餘九十億眾生俱，出家為道，奉持禁戒學問修禪。<p>「善男子！爾時大悲菩薩摩訶薩，漸漸從寶藏如來所，誦八萬四千部說聲聞乘法；誦九萬部說辟支佛乘法；誦百千部說無上大乘；百千身念處；百千受念處；百千心念處；百千法念處；百千部界；百千部入；百千部捨貪欲使；百千部捨瞋恚使；百千部捨愚癡因緣生；百千部三昧解脫；百千部力無畏佛不共法；乃至寶藏如來所受百萬部法而誦讀之；乃至異時，彼寶藏如來、應供、正遍知入無餘涅槃。<p>「善男子！彼時大悲菩薩摩訶薩，以種種若干無量阿僧祇音樂、華鬘、末香、塗香、幢蓋、幡麾及餘雜寶而供養之。以種種闍維訖，以舍利起七寶塔，高五由旬縱廣半由旬。於七日中以無量阿僧祇音樂、華鬘、末香、塗香、幢蓋、幡麾及餘雜寶供養已，又即於彼化無量阿僧祇眾生令住三乘。彼竟七日後，與八萬四千人俱共出家，剃除鬚髮而被法服，正法堅固皆如法已。寶藏如來般涅槃後，護持正法興顯道化滿十千歲。其中勸化無量阿僧祇眾生令住三乘，有住三歸依，有住優婆塞戒，有住沙彌戒，有具修比丘梵行令住其中。彼令多億那由他百千眾生得善神通修住梵行，令知陰如怨，入如空聚，又令得知因緣生諸有為知見，現一切法無我，如影野馬，如水中月，現無生無滅，無續永滅靜寂惔怕，極妙滅盡真實涅槃。令其知之住八聖道已，時彼大悲大沙門即便命終已，眾生雲集如是供養舍利，猶如供養轉輪聖王舍利也。爾時如是供養大悲大沙門舍利已，其命終日寶藏如來正法亦滅，彼諸菩薩摩訶薩，各隨本願生他方界，有隨願生兜率陀天，有生人中，有生龍中，有生夜叉中，有生阿修羅中，有隨願受種種畜生。<p>大乘悲分陀利經眼施品第二十三<p>「善男子！時大悲大沙門命終已，以本願故生於南方，去此佛土過十千佛剎，有世界名集穢。其中世人壽八十歲，集不善根凶害手血樂作眾惡，於諸眾生無有憐愍，無父無母乃至不畏後世。其大沙門以本願故，生集穢剎旃陀羅家，巨身甚長，有極大力，所為迅速，念力極大，才辯難折，眾行悉備。彼以強力疾攝眾生，而告之言：『咄！汝眾生！能斷竊盜邪婬，乃至能斷邪見者，我當賜汝等命及養身具。若不止者，我當斷汝等命，斷已更至餘處。』彼時眾生叉手合掌，同聲白言：『若濟我命當隨汝教，盡斷殺盜乃至邪見。』彼時強力旃陀羅，往語王及王子群臣百官言：『我須養命之具，若飲、若食，若佉闍、蒱闍，若薜夜梨舍、衣服、臥具、種種塗香，金、銀、摩尼、真珠、琉璃、車❥、馬瑙、珊瑚、琥珀具及玫瑰，我用與此眾生。』時王群臣多與養命之具。彼時強力旃陀羅，又令王及眷屬盡形壽住九善業已，人壽轉增至五百歲。時彼國王忽然崩亡，群臣百官拜彼強力旃陀羅為王；拜已即為立號，號曰福力。<p>「善男子！爾時福力王未久教化一國已，如是堅進，復化二國。福力王不久，乃至作一切閻浮提強力轉輪王。時福力王自知攝一切閻浮提為大王已，然後勸人不奪他命住不殺生，如是調施乃至斷邪見教化眾生令住正見，隨眾生意勸以三乘令住其中。時福力王普勸閻浮提眾生修十善業，得住三乘已，遍令閻浮提言：『其有求索飲食乃至雜寶，彼一切來詣我所，我悉與之。』於餘時閻浮提諸求索者皆來詣，福力王隨其所求種種給與。時有邪命名曰土鳴，來立王前白言：『汝大王！能種種極大施與，為求阿耨多羅三藐三菩提故。大王！汝能滿我意者，必當於世為燈明尊。』王曰：『欲求何等？』土鳴邪命言：『大王！我是呪師，欲成降伏天呪故來白汝，我今欲得生人肉眼。』<p>「善男子！時福力王思惟念言：『吾已得為強力轉輪王，又復勸化過數眾生，住十善業隨住三乘，無量施已。此是我善知識，能勸我危脆身令為堅固。』王曰：『汝且歡喜，我當與汝此凡肉眼，令我得無上慧眼。以歡喜心與汝身皮，令我得佛無上菩提。』善男子！時福力王以右手自挑兩眼以與邪命，血遍流面而作是言：「『聽我此多天夜叉，緊那修羅諸善神，若於虛空住地人，明我是施為菩薩；願逮最勝妙寂道，於四暴流度眾生，遷置涅槃到彼岸。』<p>「復作是言：『若我得逮阿耨多羅三藐三菩提，令我命根於爾所日不絕，意念不亂，不生悔心，盡彼邪命呪術得成。』告言：『善男子！可取我皮。』時土鳴邪命手執利刀剝取王皮，於七日中得成呪已。時王福力亦於七日命根不絕，意念不動，受如是苦，無一念頃而生悔心。<p>「善男子！彼時大悲寶藏如來父豈異人乎？莫造斯觀，我身是也。是我先初發阿耨多羅三藐三菩提，我於初發心，勸過數眾生於阿耨多羅三藐三菩提，是我初勇健行；我隨願故從彼終已，生集穢佛土旃陀羅家，是我二勇健行；能於旃陀羅種中，勸眾生住善已，以自進力乃至得為強力轉輪王，滅除一切閻浮提鬪諍怨嫉及諸穢濁，又壽命轉增是我初自施眼及皮。從彼命終，還生集穢剎二天下中，以本願故，復生旃陀羅家。略說，於中用是堅進，以善法勸眾生，乃至得為強力轉輪王，滅除其中鬪諍怨嫉種種穢濁，增其壽命。於中亦自施舌及耳，乃至一切三千大千集穢佛土，一一方中作如是丈夫行，以本願堅進勇猛相續。以本願故，於恒河沙數五濁佛剎中，作如是大丈夫行，勸眾生令住善業於三乘中，又復滅除鬪諍怨嫉種種穢惡。善男子！是故餘諸佛世尊佛土清淨，以彼諸佛世尊先行無上菩提行時，不說他非，不麤言加人，不現恐怖，不以聲聞、辟支佛乘化眾生，是故彼諸佛世尊隨意盡滿得淨佛土。其佛土中無受戒犯名，又不聞麤言不善之聲，無諸惡音，唯以法聲充滿佛土，其中眾生隨意所欲，無聲聞、辟支佛名。不如我於恒河沙數大劫，在恒河沙數五濁空佛剎中，以恐逼麤言勸眾行善，隨眾生意令住三乘。以彼殘業令我今此佛土穢濁，多諸不善，惡聲充塞，集不善根眾生遍滿；我以三乘說法，如我先所立願而取佛土，隨所化眾生，如是以勤修進力行菩提行，如本所種得如是佛土，如我先所立願。<p>「善男子！我今略說所行檀波羅蜜。如我行菩提行時極盡施與，先無有菩薩能如是行施者，後亦無有菩薩行菩提行時能行如是施者。如我行菩提行時施與，除八大丈夫。名持與菩薩，於南方一切護世界中成阿耨多羅三藐三菩提，號除穢明如來，百歲世人中說法，彼却後七日當入涅槃。如是菩薩名進覺，於東方阿闍跋提世界成阿耨多羅三藐三菩提，二千歲世人中作佛事，彼舍提如來以無上般涅槃而般涅槃已，過恒河沙數大劫，彼大悲舍利今猶在五濁空佛剎中作佛事。道是堅華菩薩，以進誓力施行菩薩行，彼却後於來世過十恒河沙數大劫後，於北方有五濁佛剎當名因耨，彼大丈夫於中當成阿耨多羅三藐三菩提，號因除愛王如來、應供、正遍知乃至佛、世尊。菩薩名慧明無畏喜，彼善丈夫過一大劫，當於西方五濁世界名三毘羅婆帝，百歲世人中當成阿耨多羅三藐三菩提，號名日藏明無后主王如來、應供、正遍知乃至佛、世尊。又今是二等樂、喜臂，當竟過數大劫後，於上方有世界名灰集曲，五濁極惡，劫名大亂，彼等樂以本願故，於灰集曲世界五十歲世人中，當成阿耨多羅三藐三菩提，號不可思議樂如來乃至佛、世尊。彼以本願當十年中具作佛事已而般涅槃，即於是日正法亦滅。時彼佛土當十年空，又彼喜臂菩薩以本願故，於灰集曲佛土三十歲世人中，當成阿耨多羅三藐三菩提，號照明伏如來乃至佛、世尊。於十年中具作佛事已，當入無餘涅槃界，以本願故，般涅槃後正法住世滿七十歲。彼二丈夫得前授記得善哉，得受阿耨多羅三藐三菩提記。」<p>彼二丈夫頭面禮世尊足已，以是歡喜，上昇虛空去地七仞，叉手合掌同聲以此偈讚世尊：「佛照世間譬如日，上智勇出於此時；目淨無塵世導師，明能降伏諸異學。於多劫中修無相，為求微妙上菩提；供養諸佛如恒沙，過去導師未記我。心善解脫無貪欲，能使盲世修善行；為失道者說妙法，於生死河度眾生。我於自然法出家，世尊所說解脫戒；我等已學及三昧，隨從世尊猶如影。樂法自活無所依，聞法生心如尊想；我今現前得職地，佛授我等菩提記。」<p>佛言：「其二未發菩提心。善男子！此等樂、喜臂，彼四：持與、進覺、道是堅華、慧明無畏喜，此六丈夫我初化於菩提者。汝等善聽，我今當說。<p>大乘悲分陀利經身施品第二十四<p>「善男子！往昔古世過無量阿僧祇大劫，爾時此土名無塵彌樓厭，彼大劫百歲世人蓮華香如來像法中。善男子！我時為閻浮提強力轉輪王名無勝，有千子，我皆勸於阿耨多羅三藐三菩提。彼亦於餘時出家，於蓮花香如來法中具修梵行，彼亦與顯蓮花香如來法。唯我六子不欲出家，不欲發菩提心。我數教語：『汝等何求？不發菩提心不肯出家耶？』彼言：『我不能出家。所以者何？於像法弊惡時有出家者，不能具持戒身，彼當乏七財，恒處生死淵，彼當復失人天功德，有不具持佛禁戒者，長在三塗。是故我等不能出家。』我復問言：『汝等何故不發菩提心？』彼言：『若能以一切閻浮提與我等者，當發阿耨多羅三藐三菩提心。』<p>「善男子！我聞語已，甚大歡喜而自思惟：『我已令一切閻浮提人，住三歸依，勸八聖分齋，又勸三乘。我今應分此閻浮提為六分，持與六子勸以菩提。我宜出家具修梵行。』尋如所思，分一切閻浮提而作六分與諸子等，我即出家具修梵行。彼閻浮提六王不相和順，鬪諍怨嫉，疫氣流行，興兵交戰，各不自寧，普令閻浮提極大飢饉，天不降雨五穀不成，樹木不生華葉果實，及諸草藥亦復不生，人民鳥獸飢渴身然苦逼難堪。我即思惟：『今正是時，應以身施自身血肉充足眾生。』捨床而去往詣中國上障水山上，立誓願言：「『如我今者捨身命，但因悲念不為天；為利世人及諸天，令成肉山給眾生。如我捨身受妙色，不求釋梵及魔王；為益世人及諸天，令我肉血成彌樓。聽我人天龍夜叉，有在於此山樹神；我因眾生起憐愍，以身血肉濟群臣。』<p>「我立願時，阿須羅宮皆悉大動，地極肅震，彌樓傾搖，海水波踊，天及諸神皆悉悲泣。我時即從障水山上便自投下，以本願故即成肉山，高一由旬，縱廣正等亦一由旬。人民鳥獸來食血肉，以本願故晝夜生長，漸漸乃至高千由旬，縱廣正等亦千由旬，周匝四邊皆有人頭，悉具髮、爪、眼、耳、鼻、舌、口、齒悉備。彼諸人頭高聲唱言：『咄！汝眾生！各隨所欲，恣意取之食肉飲血，若眼、耳、鼻、舌、口、齒、髮隨汝所欲，身得充滿，從意所求。若發阿耨多羅三藐三菩提心，若聲聞乘、若辟支佛乘，此是汝等養身之具，卒未便盡不與汝等作信施罪，又令汝等命不速盡。』其解脫慧眾生，有發聲聞乘心，有發辟支佛乘，有發阿耨多羅三藐三菩提心，有求人天福心。食肉飲血，有取眼者，有取耳，有取鼻，有取脣，有取齒，有取舌者。以本願故尋即還復，不盡不減乃至十千年，以身肉血充滿一切閻浮提人、夜叉及諸鳥獸。於十千年中施眼如恒河沙，施血猶四大海，施己身肉若千須彌，以舌施人如鐵圍山，以身施與中彌樓等；施鼻猶若大彌樓山，我以齒施如耆闍崛山，我身肉施遍娑訶剎。<p>「善男子！觀我於十千年中以一身命如是無量無邊阿僧祇施，以是充滿無量無邊阿僧祇眾生，無一念頃而生悔心。我即於彼立如是願：『若我得成阿耨多羅三藐三菩提意如是滿者，如我於此一天下中自身血肉充足一切。令我如是於恒河沙數千年中，於此無塵彌樓厭佛剎一切方中，我以如是身，於一一方滿十千年，以身、血肉、皮膚、眼、耳、鼻、舌、脣、齒及髮，充滿眾生勸以三乘。若人、夜叉、羅剎及諸畜生有四大者，噉肉、飲血，乃至餓鬼，我當充足於彼一切，如我一佛剎中以身血肉濟諸眾生。如是普於十方恒河沙數五濁佛土中，以身、血、肉、眼乃至舌充彼眾生。以如是身恒河沙數大劫之中，以己身命充足於彼諸佛土中一切眾生。若我是願意不滿者，令我永已不見十方餘世界中已轉法輪現在住世說法諸佛世尊，我不成阿耨多羅三藐三菩提。使我於生死中不聞佛聲、法聲、僧聲、波羅蜜聲、力聲、無畏聲，使我於生死中乃至不聞善聲。若我自身施與充足一切眾生，如是願不滿者，使我常處阿鼻地獄。若我求願如是得滿，如我於此一佛剎土，一一方中以己肉血如是充足一切眾生，亦於十方恒河沙數餘佛土中，以身肉血充足眾生。』<p>「善男子！觀如來所行身施檀波羅蜜相續眼施，積滿閻浮提至三十三天際。善男子！此如來略說身施檀波羅蜜。<p>大乘悲分陀利經寶施品第二十五<p>「復次，善男子！從彼已後億無量劫時，此佛剎名月明，亦復五濁。我於此閻浮提為強力轉輪王名燈明，以如是善勸化閻浮提一切眾生，如前所說。我時出遊觀園，見有一人反縛兩臂極為急切。即問諸臣：『此人何罪？』諸臣答言：『此犯王法敢是天民，歲由常課六分稅一，此人違命，又居王境種殖自濟，賦稅不順，是以繫身。』即告諸臣：『速放斯人，儲粮蘇油勿苦索之。』臣答王言：『終無有人能以善心輸王諸物，所可日日給王夫人及諸眷屬，厨供所須皆從民出，自非王力終不可得，未有一人好心與者。』我時愁憂却自思惟：『此一切閻浮提王位今當付誰？』時我有子五百人皆勸以菩提，我即分此閻浮提為五百分用與諸子，即捨詣林求仙梵行，南近大海憂曇波羅林中坐禪，食果草根用濟身命，漸漸不久得具五通。<p>「爾時閻浮提有五百商人，入海採寶獲眾寶聚，其中商主名宿王，以福力故得如意摩尼，從彼寶洲多取眾珍寶及與摩尼。始發引時海水波涌，諸龍惱亂海神啼泣，中有龍仙名馬藏實是菩薩，以本願故生於其中。彼摩訶薩擁護商客，安隱度海自還所住。隨彼商客有惡羅剎，恒逐於後伺求其便，彼於晝日放暴風雨，使諸商人迷失逕路不知所趣極甚恐怖，發大音聲啼㘁悲泣，求諸天神、風神、水神，乃至稱喚父母所愛兒息。爾時我以天耳聞彼音聲，即往慰喻：『汝等商人勿得恐怖，我當示導汝等逕路，令汝安隱至閻浮提。』我即以繒而自纏手，內著油中以火然之，發至誠言：『我於林中三十六年遊四梵處，為益眾生故食眾果實及諸草根，既化八萬四千龍夜叉，令住不退轉阿耨多羅三藐三菩提。以是善根業報令我手然，使此商人得道安隱至閻浮提。』如是手然經七日七夜，彼諸商人安隱還到於閻浮提。我於彼時即自立願：『如此閻浮提乏諸珍寶，若我得成阿耨多羅三藐三菩提是意滿者，令我得為商主採如意珠，於一一方七返雨種種眾寶之雨於此佛土一切方中。』如是於十方恒河沙數五濁空佛土中，如前所說。我如是意皆已得滿，於恒河沙數大劫中為無上商主，於恒河沙數五濁空佛土中雨於眾寶，一一方中七返雨種種眾寶之雨。以如是隨意充足無量阿僧祇眾生令住三乘。善男子！汝觀如來寶施善根相好果報。<p>大乘悲分陀利經醫方施品第二十六<p>「復次，善男子！竟無量劫時此佛土名日曚昧，劫名喜悅，亦復五濁。五萬歲世人中，我以本願故，於此閻浮提為婆羅門，名曰鬘香，通四鞞陀。爾時眾生常見極重，樂怨嫉好鬪諍，我以勇猛力為眾生說法，示陰如怨，入如空聚，因緣相續生滅，現阿那波那念思惟，勸發阿耨多羅三藐三菩提心，善根迴向皆悉住中，我自得五通。爾時無量阿僧祇眾生，以我教授亦得五通。如是無量阿僧祇眾生，捨諸怨嫉種種鬪諍，往詣園林食眾果實及諸草根坐禪思惟，遊四梵處日夜無諍。劫欲盡時堪受供人滿閻浮提，以是滅除鬪諍怨嫉非時風雨，地生五穀皆悉香美食增氣力，以劫惡故眾生種種諸病所困。我即思惟：『若我不能除此眾生諸疾病者，令我不逮阿耨多羅三藐三菩提。不能得除眾生結病，我當以何方便除眾生病？』復生是念：『我宜集釋梵護世，諸餘天仙、龍仙、夜叉仙、人仙，為饒益眾生故造現方藥。』我即以神足往告釋梵護世，天仙、龍仙、夜叉仙、人仙。有山名億迦毘羅鉢帝，來集其上頂石鞞陀遮羅迦大醫之處，於中造說治風水火諸大病方，令無量阿僧祇眾生病盡除滅。我於其中立願如是：『我今以此慧照明無量阿僧祇眾生，令住三乘閉惡趣門，置天道中滅除眾病，如是為無量阿僧祇眾生，而作慧明置安隱樂。以是善根業報願我是意得滿。』如此一方閉無量阿僧祇眾生惡趣門置天道中，為疾病故，集諸天眾、仙眾、夜叉眾、龍眾，為眾生故集鞞陀遮羅迦山頂眾醫集處，說除眾病平健方藥。如是曚昧佛土一切方中，作如是丈夫行，安置眾生於天道中。如是集天、龍、夜叉、人仙，為眾生故造說種種呪術，如此曚昧佛土當於十方恒河沙數五濁空佛土中，作如是丈夫行，令眾生得住三乘安置天道，現諸種種呪術，於世除眾疾病。<p>「善男子！我以如是滿無上意，又復於此曚昧佛土一切方中，作如是丈夫行。如所立願亦以無上，於十方恒河沙數五濁空佛土，一一佛剎一切方中，作如是丈夫行，如我本所立願。善男子！觀如來勝慧行菩提行，是如來三善護持善根種。<p>大乘悲分陀利經現伏藏施品第二十七<p>「又，於好時過阿僧祇劫，時此佛土名曰除穢，於饒益大劫，亦復五濁。於東方第五十四天下閻浮提名曰啼例，我為度眾生故於其中生，為四天下轉輪聖王，名曰虛空。我於彼中以十善業教化眾生，勸以三乘令住其中。又一切施一切處施，有來求索種種珍寶，金、銀、琉璃、玉紺、大紺、明月、水精，隨其施與珍寶轉增。我問諸臣：『從何所因得此眾寶？』諸臣答言：『諸大龍王開示伏藏，伏藏現故世饒珍寶。彼雖現伏藏不及從王求寶者多。』我即立願：『若我於彼五濁惡世結使極重百歲人中，得成阿耨多羅三藐三菩提是意滿者，令我於此佛土得為龍王名現伏藏。於除穢佛土一切方中，各七返受龍身，於一一身示現億那由他百千伏藏，滿中眾寶金、銀乃至玉紺、大紺、明月、水精持用施與。一一伏藏縱廣千由旬，如是眾寶充滿其中，開發施與一切眾生。』如此佛土立勇健事，如是十方恒河沙數五濁空世界中，於諸剎土一切方中，各七返受身，如前所說。<p>「善男子！如我立是願，應時億那由他百千諸天，於虛空中雨眾妙華，讚言：『善哉，善哉！一切施如前立願，意必得滿。』時諸大眾普聞是聲，天於空中為王改號，名一切施。諸人聞已即生是念：『我等應從求其難捨，彼若與者名一切施，若不與者非一切施。』彼諸眾生即來從王，乞宮人正后男子時，虛空王以歡喜心皆悉施與。彼諸人等復生是念：『妻子施與猶未為難，我等今應從乞王位及以支節，若能與者名一切施，若不與者非一切施。』時有人敬持雞戒，名為月光，至虛空王前白言：『大王！若一切施者，此一切閻浮提可以施我。』王聞語已欣然大悅，即浴以香湯，著王者之服，立為一切閻浮提王。尋即立願：『如我今日捨此閻浮提王位，為滿阿耨多羅三藐三菩提意故，今立王，願令一切悉皆伏從增壽無窮，究竟得為大轉輪王。如我今日王位與之，願成阿耨多羅三藐三菩提時，受其次後阿耨多羅三藐三菩提補處職記。』<p>「復有婆羅門名曰虛遮，來乞兩足。我以好心手執利刀，自截兩足持用施之，尋立大願：『令我得成無上戒足。』復有婆羅門名陀吒披，來乞兩眼。自挑與之，尋即立願：『今以是施令我得無上五眼。』復有婆羅門名曰堅紅，來乞兩耳。自割與之，即便立願：『我以是施得無上智耳。』復有一邪命名曰逸林，來乞男形。自截與之，我尋即立願：『今以是施令得無上陰藏之相。』復有來乞肉血。我即與之，尋即立願：『以是施報得金色相。』復有波利婆羅闍迦名曰日味，來乞兩手。我自截左手，令人截右手而與之，尋即立願：『願得果成無上信手。』如我截身支節流血塗體，即復立願：『我以是施得滿阿耨多羅三藐三菩提意者，令我必得付此身處。』<p>「時彼無有聖智，群臣諸小國王不識重恩，眾共議言：『王甚愚癡無小慧分，傷損支節，不顧王位，譬如肉聚，何用斯為？今應放棄。』即便攝我擲置城外丘壙之處，捨已還歸。我於彼中，虻蠅、蚊蚋、狐狼、烏鷲來食者，我以好心尋即立願：『如今捨此一切王位支節施與，一心念頃不生恨想，亦無悔心令是意滿。願我此身變成肉山，其有眾生食肉血者，令彼盡來服吾血肉。彼既來食，以本願故令吾此身日得生長，漸漸轉增高千由旬，縱廣正等五百由旬，於千年中以身血肉充足眾生。』於中施舌，禽獸來食，以本願故尋即還復，但舌施與如耆闍崛山，即立願言：『令我常得無上廣長舌相。』於中命終，以本願故還生啼例閻浮提龍中，名現伏藏。龍王所可生夜，即現億那由他百千伏藏，現眾寶積滿，所謂金銀乃至水精。『咄！汝眾生！應修十善業，發阿耨多羅三藐三菩提心，若聲聞、若發辟支佛乘心，隨意所欲可往取寶。』於彼啼例閻浮提七返為龍，經七十七億那由他百千歲中，現無量阿僧祇伏藏施與眾生。其中如是勸無量阿僧祇眾生，令住三乘修十善業，以種種眾寶充足眾生。尋即立願，令得無上三十二相。如是於二天下七返為龍，立是丈夫行。如是三天下乃至遍餘穢世界一切方中，立是丈夫行。如是於十方恒河沙數五濁空佛剎中，於此諸剎一切方中，皆各如是七返為龍。經七十七億那由他百千歲中，以無量阿僧祇伏藏施與眾生，如前所說。<p>「善男子！觀如來極精進力為具三十二相行菩提行，非先菩薩能如此極力行菩提行，今亦無有，後來亦無菩薩能如斯極力行阿耨多羅三藐三菩提行，除彼八人我先說者。過阿僧祇劫於餘好時，此佛土名珊瑚井，示空五濁，蓮花大劫中，時我為是四天下釋，名曰等照。我見斯閻浮提眾生不求戒行，見已即自變形為惡夜叉甚可怖畏，下此閻浮提人前住。彼見我已甚大怖畏，而問我言：『欲求何等？』我言：『須食，不用餘物便速辦之。』彼言：『欲得何食？』我言：『唯食人肉不用異物，若盡形壽能斷殺生乃至邪見，發阿耨多羅三藐三菩提心，若辟支佛乘、若聲聞乘心，能作是行者吾不食也。』現作化人而取食之。彼眾生見已極生恐怖。彼盡形壽斷殺、偷盜乃至邪見，有發阿耨多羅三藐三菩提心，有發辟支佛乘心，有發聲聞乘心，令此一切四天下眾生修十善業修住三乘。我於中立願：『若我阿耨多羅三藐三菩提意得滿，是願得滿者，如使此四天下眾生得住善道。』如是於此佛剎一切四天下現如是恐怖，令修十善道業安置三乘，復於十方五濁空佛土中，乃至令修十善業安置三乘。<p>「善男子！我如是意願盡滿，如此遍珊瑚井世界中，以夜叉形調伏世人置善法中。如是十方恒河沙數五濁空佛剎中，以夜叉形調伏世人置善道行。以我恐逼眾生住善行故，以是殘業令我欲成菩提，坐金剛座菩提樹下，魔王波旬將大兵眾，來恐怖我作菩薩礙。善男子！此是我略說檀波羅蜜行菩提行。未得深忍、深陀羅尼、深三昧，除先二身得世五通，如是立大丈夫行，如是勸化無量阿僧祇眾生，令住阿耨多羅三藐三菩提；勸化無量阿僧祇眾生，得住辟支佛乘；勸化無量阿僧祇眾生，得住聲聞乘。除我行菩提行時，親近佛剎微塵數諸佛，一一佛所得如海水渧功德，我供養過數辟支佛，供養過數如來、聲聞，如是供養父母、五通仙人。如我先行菩薩行憐愍眾生，以身肉血而充足之。彼時憐愍，今阿羅漢所無有也。
。
<juan>大乘悲分陀利經卷第八<p>失三藏名今附秦錄<p>菩薩集品第二十八<p>「善男子！如我以佛眼觀見十方佛剎微塵數諸佛世尊已般涅槃，彼皆是我勸化阿耨多羅三藐三菩提令住中者，亦是我初勸檀波羅蜜乃至般若波羅蜜令住中者，乃至當來亦如是說。又見東方現在住世無量阿僧祇諸佛世尊，轉正法輪為眾說法，亦是我初勸發阿耨多羅三藐三菩提心令住中者，乃至六波羅蜜亦如是說。南西北方及與上下亦如是說。善男子！我見東方去此佛土過八十九百千佛剎，有世界名華敷，佛名無垢德明王如來，現在住世為眾說法。彼世尊是我初勸發阿耨多羅三藐三菩提心，亦是初勸檀波羅蜜乃至般若波羅蜜令住中者。略說，東方有樂喜剎，佛名阿閦；有紫摩剎，佛名日藏；有樂自在剎，佛名樂自在月明；有日沒剎，佛名智日；有勝息剎，佛名龍雷；有等林剎，佛名金剛稱；有自王剎，佛名虎光；有無樂剎，佛名日藏；有照怨剎，佛名稱自在；有彌樓光剎，佛名不思議王；有眾護剎，佛名月德藏；有華光剎，佛名音勝光；有安上剎，佛名現安自在彌樓；有持王剎，佛名智像；有雜華剎，佛名無垢眼。善男子！我以佛眼觀見東方如是等無量阿僧祇諸佛世尊現在說法，彼未發菩提心，我初勸於阿耨多羅三藐三菩提令住其中；是我初勸檀波羅蜜，乃至令住般若波羅蜜；是我先所將至現在住世諸佛世尊所，初得授阿耨多羅三藐三菩提記者。」<p>說是語時華敷世界無垢德明王如來座動，其中菩薩見無垢德明王如來座動，即白佛言：「唯！世尊！何因何緣如來座動？我等初未曾見。」彼佛告言：「善男子等！西方去此佛剎過八十九百千佛土，有世界名娑訶，其佛號釋迦牟尼如來，今現在為四眾說本事法。彼如來先為菩薩行菩提行時，初勸化我於阿耨多羅三藐三菩提，令我初發阿耨多羅三藐三菩提心。彼如來先為菩薩行菩提行時，初勸我行檀波羅蜜乃至般若波羅蜜得住其中。又彼如來先為菩薩行菩提行時，初將我至諸佛世尊所，令得授阿耨多羅三藐三菩提記。彼釋迦牟尼如來是我善知識，現在娑訶世界為四眾說是本事法。以彼如來威德力故使我座動。諸善男子！汝等誰能詣彼娑訶佛土如我辭曰：『敬問釋迦牟尼如來，少病少惱，安樂住不？』」彼諸菩薩白無垢德明王如來言：「世尊！此華敷剎中菩薩摩訶薩神通具足，皆度諸菩薩功德岸。於今食時見大光明，此諸瑞應從異剎來，地數大動雨眾妙華。」彼諸菩薩摩訶薩復白佛言：「世尊！我等欲往彼娑訶世界，奉見恭敬親近釋迦牟尼如來；又欲聽入一切種智行陀羅尼門。」<p>彼多百千菩薩以自神力欲發彼土：「我等不知娑訶世界釋迦牟尼如來佛土為在何處？」時彼無垢德明王如來，尋即申臂，從五指端出種種光，彼諸光明徹照八十九千佛土，乃至照此娑訶世界。彼諸菩薩普見此娑訶世界菩薩充滿天、龍、夜叉、阿修羅遍滿虛空。見已，彼諸菩薩重白無垢德明王如來言：「世尊！我等見娑訶佛土一切菩薩充滿其中，無有少地可容杖處；又見彼釋迦牟尼如來，惟視我等為我說法。」時彼無垢德明王如來告諸菩薩言：「善男子等！彼釋迦牟尼如來所視普等。善男子！於娑訶世界住地眾生在虛空者，彼一一皆如是知，釋迦牟尼如來惟獨視我，為我說法。善男子！彼釋迦牟尼如來以其一身現一切形而為說法。彼佛土中其有眾生事梵天者，彼見釋迦牟尼如來梵天形，聞大梵音而為說法，乃至事魔、事釋、事日、事月、事沙門、事毘留勒伽、事毘留婆叉、事提陀羅尼吒，有事摩醯首羅天者，彼見釋迦牟尼如來魔醯首羅形，聞魔醯首音而為說法。乃至其中眾生有事八萬四千種處者，彼如所事見釋迦牟尼如來，聞法亦爾。」<p>彼大眾中有二菩薩，一名羅潘象，二名月光照。彼無垢德明王如來告二菩薩言：「汝等善男子！可至娑訶世界如我辭曰：『敬問釋迦牟尼如來，少病少惱，安樂住不？』」彼菩薩白佛言：「世尊！我等見彼一切娑訶佛土地上虛空皆悉充塞，乃至無有容一人處，我等何住？」時無垢德明王如來答言：「善男子等！莫作是說，娑訶佛土無有住處。彼釋迦牟尼如來處所極廣，具不可思議佛之功德。彼如來以本願故，憐愍儀法所容甚廣，說三歸依、三乘，說種種戒，現三脫門。於三惡趣拔濟眾生，為度眾生於中石山帝眼夜叉宮，住婆羅窟一結跏趺坐，七日無諍受解脫喜樂。其如來身滿婆羅窟，乃無四指空處如來之身所不遍者。竟七日時，於十方有十二那由他菩薩摩訶薩，至彼娑訶世界住彼山前，咸欲奉見恭敬親近釋迦牟尼如來，又欲聽法。善男子！時釋迦牟尼如來，為彼大眾即現神通，令娑羅窟極大寬博。彼十二那由他菩薩，入娑羅窟中猶見寬博。彼一一菩薩以種種菩薩神通供養如來已，為善男子，彼釋迦牟尼如來住處所容廣博。如是彼諸菩薩從釋迦牟尼佛所聞說已，頭面禮足右遶三匝，各還本土。彼諸菩薩發去未久，彼娑羅窟還復如故。<p>「其中有四天下釋，名憍尸迦，觀命將終應墮畜生，極大恐怖，與八萬四千三十三天俱，詣娑羅窟向世尊所，近帝眼夜叉宮娑羅窟前住。承佛威神即生是念：『我今應請般遮飾乾闥婆子，以彼妙音歌歎世尊，可令世尊從三昧起。』時彼帝釋往請般遮飾乾闥婆子。時般遮飾執琴而來，承佛威神以柔軟音五百偈讚，彈琴歌詠歎於世尊。善男子！如般遮飾讚歎世尊，應時彼釋迦牟尼如來，入無聲勝明三昧，令此一切娑訶世界諸大威德夜叉、羅剎、阿修羅、迦樓羅、緊那羅、乾闥婆，欲界、色界一切諸天皆悉來集。其中樂音詠者，彼聞詠音生大歡喜；樂讚誦者彼聞讚辭，於世尊所生希有心歡喜恭敬；樂琴音者彼聞琴音亦大歡喜。<p>「時彼釋迦牟尼如來從三昧起，現娑羅窟戶，帝釋即前問世尊言：『我坐何處？』彼釋迦牟尼如來告言：『汝等夜叉所共來者，今可入此娑羅窟坐。』時窟寬博十二恒河沙數，大眾入彼窟坐。時釋迦牟尼如來為彼大眾說如是法。眾中有求聲聞乘者，彼解說聲聞乘，九十億眾生於中得須陀洹果。有求辟支佛乘者，彼得解說辟支佛乘。有求無上佛乘者，彼純解說無上大乘。般遮飾乾闥婆子等十八那由他眾生，得住不退轉阿耨多羅三藐三菩提。其中未起三乘心者，有發阿耨多羅三藐三菩提心，有發辟支佛乘，有發聲聞乘心。彼憍尸釋即離恐怖，增壽千年得須陀洹果。<p>「善男子！彼釋迦牟尼如來所容寬博，如是彼如來音輪亦復寬博，無有人能算數如來音輪邊際，彼如來方便廣博勸導眾生，無有人能知彼如來方便邊際。善男子！彼如來身甚為高廣，無能見頂知身際者。如今於彼娑訶佛剎眾生雲集，若彼一切入釋迦牟尼如來腹中皆悉容受，彼如來腹亦不增減。彼諸眾生不能得彼如來腹之邊際。又彼眾生同時和合，入彼如來一毛孔中，又復不還出亦不增減。欲尋如來一毛孔際無能得者，乃至天眼所不能知。彼釋迦牟尼如來身所容受如是寬博。<p>「復次，善男子！彼釋迦牟尼如來佛土甚大寬博。善男子！又於十方恒河沙數諸佛剎中，眾生充滿如今娑訶佛剎。若彼眾生今盡來入娑訶佛土者，皆悉容受。所以者何？以彼如來先初發阿耨多羅三藐三菩提心立是願故。善男子！置此一恒河沙數世界，乃至十方千恒河沙數諸佛土中眾生，如是充滿如今娑訶佛土眾生充塞，若彼一切今入娑訶世界，皆悉容受。是彼如來先初發心，求無上智立如是願。善男子！彼釋迦牟尼如來佛土所知如是寬博。以是四法故，彼釋迦牟尼如來勝諸如來。善男子！汝等此月樂無垢華，如已所見，往至西方娑訶佛剎如我辭曰：『敬問釋迦牟尼如來，少病少惱，安樂住不？』」時彼無垢德明王如來，以月樂無垢華與羅潘象菩薩、月光菩薩。與已告言：「汝，善男子！我彼神力詣娑訶世界。」彼中二萬眾生同聲白佛言：「唯，世尊！我等亦承如來神力詣娑訶世界，奉見恭敬親近釋迦牟尼如來。」時彼無垢德明王如來告言：「善男子等！隨意可往。」<p>彼二菩薩，羅潘象、月光，與二萬菩薩俱，承彼無垢德明王如來神力發華敷世界，如一念頃至此娑訶佛剎，詣耆闍崛山，叉手合掌白釋迦牟尼如來言：「世尊！東方去此過八十九百千佛剎，有世界名華敷，其佛號無垢德明王如來。彼佛於菩薩大眾中稱譽如來功德，作如是言：『娑訶剎中有佛，號釋迦牟尼如來，今現在。彼如來先為菩薩行菩提行時，初發化我於阿耨多羅三藐三菩提令住其中，我隨彼語發阿耨多羅三藐三菩提心。彼如來先為菩薩時，初發勸我住檀波羅蜜，乃至如前所說。彼釋迦牟尼如來，以是四法勝諸如來。彼如來遣此月樂無垢華，致問：「少病少惱，安樂住不？」』」<p>如是樂喜剎中阿閦如來座動，其諸菩薩在會中者，見阿閦如來座動。尋即發遣問，略如前說。於一切處亦如是說。爾時東方無量阿僧祇如來，使菩薩各持月樂無垢華至此娑訶佛剎，奉見致問釋迦牟尼如來，供養恭敬親近聽法。<p>爾時世尊，適稱東方世界名字諸佛號已，又復欲稱南方而作是言：「善男子！我見南方去此佛土過一恒河沙數佛剎，有世界名除一切憂惱，其佛號無惱德如來，現在說法。我先行菩薩行時，初勸彼佛於阿耨多羅三藐三菩提，乃至如前所說。」閻浮提光剎中法自在雷佛，彌樓安剎中至自在堅帝佛，德莊嚴帝剎中師子奮迅王佛，珠冠莊嚴剎中那羅延伏藏佛，放光遍覆剎中寶集功德奮迅佛，天樂剎中明藏佛，栴檀根剎中星宿稱佛，香聞剎中福力娑羅王佛，善解剎中柔軟雷音聲佛，閑居剎中娑羅稱帝王佛，雷是剎中自在明照佛，雲雷剎中柔軟音聲佛，分寶剎中寶掌龍佛，波羅摩寶樹剎中法雲月明自在佛，略如前說。南方如是無量阿僧祇諸佛座動，彼諸佛世尊皆稱譽讚歎釋迦牟尼如來。爾時南方乃至無量阿僧祇如來，遣菩薩持月樂無垢華至此娑訶佛剎，敬問釋迦牟尼如來乃至聽法。<p>爾時世尊復作是言：「善男子！我見西方去此國土過九十七那由他百千佛剎，有世界名寂靜，其佛號寶山如來，今現住世為眾說法。我本行菩薩行時，初勸彼佛於阿耨多羅三藐三菩提，乃至如前說。」略說佛號，其名曰：妙光藏佛，音智藏佛，廣稱佛，普藏伏佛，梵華佛，掌超越佛，法燈明佛，無等辭佛，樂高音佛，流布王佛，梵帝聲佛，皆如前說。如是西方無量阿僧祇諸佛世尊，所可釋迦牟尼如來稱其名者，彼座皆動。爾時西方無量阿僧祇佛，遣菩薩持月樂無垢華至此娑訶佛剎，至已各坐聽法。略說。如是北方、上下、東南、西南、西北皆亦如上說。<p>時釋迦牟尼如來，又欲說東北方而作是言：「善男子！我見東北方去此佛國過九十八億那由他百千佛土，有世界名無塵，其佛號除憂惱踊上廣聞娑羅王如來。我本為菩薩行菩提行時，初勸彼如來於阿耨多羅三藐三菩提，令住六波羅蜜。我初將彼至諸佛所，令彼得授阿耨多羅三藐三菩提記。如所稱名彼座皆動，乃至說眾生八萬四千種度，隨事聞音見釋迦牟尼如來聞如是法。彼眾中有二菩薩，一名山蜜，二名等樂趣。時彼除憂惱踊上廣聞娑羅王如來告彼二菩薩言：『汝等善男子！往彼娑訶世界，以我辭曰：「敬問釋迦牟尼如來，少病少惱，安樂住不？」』彼白佛言：『世尊！我等見彼娑訶佛剎地及虛空悉皆充滿，乃至無有容一人處，我等何住？』彼如來言：『善男子！莫作是說：「娑訶佛土無可住處。」善男子！彼釋迦牟尼佛如來容受寬博，具不可思議佛功德。彼如來以本願故，憐愍儀法所容甚廣，說三歸依三乘說法，說三種戒現三脫門，於三惡趣拔濟眾生置三善道。善男子！彼釋迦牟尼如來成佛未久，於時為眾生於中石山帝眼夜叉宮娑羅窟一結加趺坐，七日無諍受解脫喜樂。彼如來身滿娑羅窟，其窟中無四指空處如來之身所不滿者。竟七日時，於十方十二那由他菩薩摩訶薩，至彼娑訶世界住彼山前，奉見恭敬釋迦牟尼如來，乃至以此四法彼釋迦牟尼佛勝諸如來。善男子！汝等持此月樂無垢華，如己所見往西南方娑訶佛剎，敬問釋迦牟尼如來，少病少惱，安樂住不？』爾時除憂惱踊上廣聞娑羅王如來，以月樂無垢華，與山蜜、樂等趣菩薩，告言：『善男子！承我神力至娑訶剎。』時有二萬人同聲白言：『我等亦承如來神力詣娑訶佛土，奉見恭敬親近釋迦牟尼如來。』彼如來言：『諸善男子！隨意可往。』彼二菩薩與二萬菩薩，俱承如來神力發無塵剎，以一念頃至此娑訶佛剎耆闍崛山中，叉手合掌白釋迦牟尼如來言：『世尊！東北方有佛，乃至如前所說。彼佛遣此月樂無垢華，敬問世尊，少病少惱，安樂住不？』」<p>如是降魔官如來座動，於中菩薩集者見彼降魔官如來座動，即問如來所由因緣，如前所說。如是，娑羅帝王佛，大力光佛，蓮華上佛，栴檀彌樓王佛，海此岸明佛，智力佛。爾時東北方是等無量阿僧祇如來，各遣二菩薩持月樂無垢華，至此娑訶佛土。奉見敬問釋迦牟尼如來，供養恭敬親近聽法。<p>大乘悲分陀利經入三昧門品第二十九<p>爾時一切眾生集此娑訶佛剎者，釋迦牟尼如來以神通力，令一一眾生大如芥子。如是眾生遍滿側塞娑訶佛剎地及虛空，眾生充滿，乃至無容毫髮之處，彼諸眾生各不相見，惟覩虛空。又諸石山、須彌、鐵圍、大鐵圍山、障山，上至諸天宮，下至金輪，悉無障蔽。眾生之眼唯見釋迦牟尼如來，入遍虛空法無斷滅三昧。<p>爾時如來內一切月樂無垢華諸毛孔中，是諸眾生集娑訶世界者，皆悉得見彼諸眾生。捨思惟觀佛色身心，皆觀如來毛孔。見毛孔中諸有園池，種種寶樹，種種華果，枝葉茂盛，種種頭舍，種種衣服，種種幡蓋、幢麾、枳由羅，真珠、瓔珞以莊嚴樹，譬如安樂世界園林茂盛。時諸眾生皆作是念：「我今宜往觀於園林。」時集此娑訶世界一切眾生，從如來身毛孔入而坐其中，惟除在地獄、餓鬼、畜生及無色天。爾時世尊還執神通，其諸眾生各得相見，即相問言：「釋迦牟尼如來今在何處？」<p>時彌勒菩薩普告大眾言：「咄，汝眾生！皆當應知，我等今者盡皆集如來腹中。」彼皆各各見其如來身相內外，然後乃至知集在如來腹中。彼皆生念：「我等云何入如來腹？誰持我等置如來腹中？」爾時彌勒菩薩，即以高聲告大眾：「汝等當聽，此非餘力，是如來神通變化，為饒益我等故。世尊今當說法，汝等一心諦聽，善思念之。」時諸大眾叉手合掌瞻仰世尊。<p>爾時如來即說《一切法門行經》。何謂《一切法門行經》？謂度生死淵，入八聖道，滿足一切種智。自然智中有十事：一者，至意發心廻向解脫；二者，於一切眾生發大悲心；三者，以饒益心攝一切眾生；四者，未度者度如大船師；五者，未解者解諸顛倒；六者，大師子吼驚動一切眾生使觀無我法；七者，遊諸世界覺一切法如幻夢影；八者，莊嚴光飾一切世界淨戒身力；九者，成辦如來十力滿一切波羅蜜；十者，為具四無畏如說修行為得十八不共法。無餘菩薩如所聞法，皆悉修行除世愚惑，是名「十事一切法門行經」。知至無相行門，思惟一切法，無我心無生滅，是不退、不轉、不斷、不常、無捨、無證。<p>說是法時，八十億恒河沙數眾生，即於如來腹中得不退轉阿耨多羅三藐三菩提。於中過數菩薩摩訶薩，得種種三昧陀羅尼忍辱。時彼一切還從如來身毛孔出，於如來所得未曾有。頂禮如來足已，各還十方至其本土。<p>東方菩薩誠欲推尋釋迦牟尼如來音輪身相，彼東方菩薩轉轉乃至東方過無量阿僧祇佛土，猶故不盡。釋迦牟尼佛如來音輪之聲，於彼聞如是音，文字句義皆悉備足，猶如釋迦牟尼如來前坐聽法無異。於彼一切亦不能知釋迦牟尼如來身之增減。彼在所至處，見釋迦牟尼如來身現在前，又見無量阿僧祇菩薩聲聞，在釋迦牟尼如來身一毛孔中出入無礙。一一毛孔亦如是，乃至見一切毛孔中眾生出入亦復如是，於十方亦如是說。<p>爾時大眾在如來腹者，皆從如來毛孔出已，頭面禮世尊足，遶佛三匝住如來前，以眾妙偈句義備足，同時讚歎稱譽如來。爾時欲色界諸天，於虛空中雨眾妙華、華鬘、塗香，作天伎樂懸諸天繒，幡蓋、幢麾、衣服、頭舍，真珠、瓔珞供養如來。<p>大乘悲分陀利經囑累品第三十<p>爾時有菩薩名無畏等持，叉手合掌前白佛言：「世尊！此大授記當名何經？云何受持？」佛言：「一名『入一切種智行陀羅尼門』；二名『諸佛之藏』；三名『多集』；四名『授菩薩記』；五名『入無畏道』；六名『入諸三昧』；七名『現諸佛土』；八名『如大海』；九名『過數』；十名『大悲分陀利』。」<p>重白佛言：「唯，世尊！若善男子、善女人！受持讀誦此經為他人說，乃至一四句偈，得幾所福？」<p>佛言：「此經功德吾先已說，今當為汝略說。若有善男子、善女人！受持是經，讀誦、書寫、為他人說，乃至一四句偈，是人得福過於菩薩十大劫中具行六波羅蜜者。所以者何？此經能滅除諸天、世人、梵、魔、沙門、婆羅門、眾夜叉、羅剎、龍、乾闥婆、鳩槃茶、餓鬼、毗舍遮、緊那羅、阿修羅等諸惡心故。又能除滅一切諸病、鬪諍、怨嫉；又能除滅非時惡風、霜雹、暴雨；又能除滅疾疫、飢饉，能令安隱常得豐樂；令人強健集會歡喜，不相順者能令和合，有恐怖者施無畏樂；能滅結使增長善根；能令三惡趣脫諸苦際；又能示現三乘妙道；能令人得三昧陀羅尼忍辱；能饒益一切眾生；能坐金剛座能破四魔；能覺助菩提法轉法輪；乏聖七財眾生能以菩薩法令得富足。我欲令多眾生入無畏城故演說是法，今我是法當付囑誰？誰能於後惡世之中宣布是法，令於諸方不退轉菩薩皆得聞知，令除眾生染著非法、貪著榮利處邪見法，無果報心皆悉除滅？」<p>爾時一切大眾知如來心，眾坐有一夜叉仙名那彌樓弗沙。時彌勒菩薩摩訶薩，手攝那彌樓弗沙臂，將至世尊所。佛言：「汝大仙受持是法，乃至於後惡世之時廣宣流布，令諸方不退轉菩薩皆悉聞知，有得聞者住不退轉心。」<p>彼白佛言：「唯然，世尊！我以本願為夜叉仙，過八萬四千大劫於行菩提行，我以勸過數眾生遊四梵處住不退轉地。世尊！其有眾生，於後惡世能受持、書寫、讀誦此經，乃至為他人說一四句偈，我當身自擁護，令彼法師無能惱者。」<p>佛說是經已，時諸大眾，天、龍、乾闥婆、阿修羅、世人，聞經歡喜作禮而去。