<juan>佛說頂生王因緣經卷第一<p>西天譯經三藏朝奉大夫試光祿卿傳法大師賜紫沙門臣施護等奉<#sp>詔譯<p>佛世尊一時在舍衛國祇樹給孤獨園，時憍薩羅國主勝軍大王來詣佛所，到已頭面禮世尊足，退坐一面，白佛言：「世尊！世尊往昔為求阿耨多羅三藐三菩提時，云何行施作諸福行？」<p>佛言：「大王！且止過去久遠劫事，我念於此賢劫之中，求阿耨多羅三藐三菩提時修布施行，其事因緣，汝當諦聽，極善作意，今為汝說。大王！此劫初時人壽無量歲，爾時有王名布沙陀，其王頂上忽爾肉生如皰，而軟如兜羅緜，又如細㲲，亦無痛惱。彼成熟已自然開裂，生一童子，最上色相端正可觀，身如金色，頭有旋文猶如妙蓋，雙臂❥長，額廣平正，眉復延袤，鼻高脩直，身分上下皆悉具足，有三十二大丈夫相莊嚴其身。童子生已乃入宮中，王有六萬宮女眷屬，見此童子乳自盈流，各作是言：『我養太子。』由是立名，呼為我養。或有說言：『今此太子從頂上生，應名頂生。』由是乃有呼頂生者，或號我養者。<p>「時頂生太子在童子位，嬉戲娛樂經六帝釋滅；在太子位，復經六帝釋滅。太子一時，出於王宮，人民肆里次第遊觀。乃至後時，布沙陀王而忽寢疾，侍臣奉以華菓根苗藥餌治療，雖復勤力疾無瘳損。其王即勅諸臣佐言：『汝等速為太子授王灌頂。』臣佐受命，即遣使人詣太子所，謂太子言：『父王寢疾，拯療無損，呼命太子，今可速來授王灌頂。』使屆中途王身已謝。是時臣佐復遣使人接踵而進謂太子言：『父王已逝，太子速來授王灌頂。』時頂生太子即自惟忖：『父王已逝，奔往何及？』<p>「時諸臣佐眾議，一人近侍大臣詣太子所，白言：『太子！願速來此，授王灌頂。』太子答言：『若我應統正法王位，彼當來此，為我灌頂。』近臣復言：『太子！授灌頂者，多有法儀，謂應施設寶師子座、繒葢、寶冠，是等所須，此何能備禮法？又合於王城中作灌頂事，是故太子宜往宮中，授王灌頂。』太子答言：『若我應統正法王位，一切所須今應自至。』時頂生太子有一導翼夜叉神名禰舞迦，即運神力追師子座、繒蓋、寶冠一切所須，乃至城邑聚落，皆悉置於太子之前；一切覩者，怪未曾有。<p>「然後臣佐、人民及勝力兵眾等持妙繒帛，依灌頂法，欲為太子授其灌頂，作是白言：『大子！應授灌頂。』時太子言：『我今何用人間繒帛，為灌頂法繫於我頂；若我應統正法王位，必有天妙繒帛而為繫頂，乃至其後自然天降殊妙繒帛，為灌頂事統輪王位。』即有七寶隨時出現，所謂輪寶、象寶、馬寶、摩尼珠寶、玉女寶、主藏神寶、主兵神寶，如是七寶，皆悉具足；及有千子最上色相勇猛無畏能伏他軍。<p>「彼時有城亦號廣嚴，城中周匝皆有稠密樹林，人所愛樂。於其林中，有五百仙人棲止，脩習五神通定。是時林間多諸飛鳥鷺❥等類，鳴噪喧煩妨所脩定。中一仙人名曰醜面，生恚怒心，即以呪句呪鷺❥群悉折其羽。是時折羽鷺❥循地徐進，咸詣頂生王門。王方出行，適觀門左，乃問近臣言：『何故此鷺❥群咸聚門側？』近臣答言：『天子！群鳥棲林噪驚禪定，仙人恚怒呪折其羽，循地而來聚於王門。』王言：『此等仙人何故於眾生中心無悲愍，今宜勅遣彼等仙眾速離我境。』臣佐奉命，於仙人所具宣王勅。時諸仙眾即起是念：『今此大王統四大洲最極自在，我宜從命，往須彌山側棲止林間。』<p>「爾時，頂生王漸次思惟觀察稱量人間所宜種種事業，隨所思惟觀察稱量已，各各發起人間所有種類事業。其王出行初見人間耕植田里，見已乃問諸侍臣言：『此人所作名為何等？』臣白王言：『天子！此人耕耨其田、植諸種子，隨所滋長而為活命。』王言：『我為聖王，何假人間耕植滋養，自有天中種子生成。』彼頂生王纔言念時，有二十七類種子自天而降。其王即問諸人眾言：『此由何人福力所致？』人眾答言：『此由天子福力亦兼我等。』<p>「復次，彼王漸行，又見農人種蒔㲲衣種子，見已乃問諸近臣言：『此人所作名為何等？』臣白王言：『天子！此人種蒔㲲華樹種，結實取綿可成㲲衣。』王言：『我為聖王，何假人間植㲲衣種，自有天中妙㲲種子。』纔言念時，妙㲲衣種自天而降。其王即問諸人眾言：『此由何人福力所致？』人眾答言：『此由天子福力亦兼我等。』<p>「復次，彼王漸行，又見農人紡㲲衣線，見已乃問諸近臣言：『此人所作名為何等？』臣白王言：『天子！此人取綿紡線將成㲲叚。』王言：『我為聖王，何假人間如是造作，自有天中妙㲲所用。』纔言念時，妙㲲衣緣自天而降。其王即問諸人眾言：『此由何人福力所致？』諸人眾言：『此由天子福力亦兼我等。』<p>「復次，彼王漸行，又見農人次第織㲲衣段，見已乃問諸近臣言：『此人所作名為何等？』臣白王言：『天子！此人布設機杼織㲲衣段。』王言：『我為聖王，何假人間㲲衣被身，自有天中妙㲲衣飾。』纔言念時，上妙㲲衣自天而降。其王即問諸人眾言：『此由何人福力所致？』諸人眾言：『此由天子福力亦兼我等。』<p>「爾時，頂生王見是事已，乃起思念：『我之福力，今於此間未能顯發。我已統治須彌山南外大海中此贍部洲，其內廣闊外如車形，人民熾盛安隱豐樂；又復國土城邑嚴麗，所居人眾妙色可觀。我有七寶：所謂輪寶、象寶、馬寶、摩尼珠寶、玉女寶、主藏神寶、主兵神寶，如是七寶皆悉具足。及有千子最上色相，勇猛無畏能伏他軍，若我有勝力者快哉。今時願我宮中雨金錢七日，乃至不使一錢墮於宮外。』王纔念時，即於宮中天雨金錢數滿七日，無一金錢墮於宮外；隨其所作善根福力，神通威德自受福果。其王即問諸人眾言：『此由何人福力所致？』諸人眾言：『天子福力。』王言：『如汝向說兼汝等力，何故今時天不雨金滿贍部洲，使一切人民隨所欲者，悉能取之，故知汝等宿因微尠。』」<p>佛言：「大王！彼頂生王正法治世，又經六帝釋滅。<p>「復次，頂生王謂導翼夜叉神禰舞迦言：『何處別有大洲為我所統？』禰舞迦答言：『天子！須彌山東外大海中，彼有大洲名曰勝身，其內廣闊外如半月，人民熾盛安隱豐樂；又復國土城邑嚴麗，所居人眾妙色可觀，王應往彼隨宜化導。』<p>「時頂生王即自思惟：『我已統治此贍部洲，及有七寶千子圍繞宮中，又雨金錢七日。我又復聞，須彌山東外大海中有勝身洲，我今往彼而為化導。』王纔念時，舉身空中，與十八俱胝勝力兵眾，及千子圍繞七寶導從，剎那即到東勝身洲。大王！彼頂生王於其洲中，治化人民多百千歲，隨彼眾生各各所作福行善力，神通威德自受福果，如是又經六帝釋滅。<p>「復次，頂生王謂導翼夜叉神禰舞迦言：『何處別有大洲為我所統？』禰舞迦答言：『天子！須彌山西外大海中，彼有大洲名曰牛貨，內外周遍其相圓滿，人民熾盛安隱豐樂；又復國土城邑嚴麗，所居人眾妙色可觀，王應往彼隨宜化導。』<p>「時頂生王即自思惟：『我已統治彼贍部洲，七寶千子及雨金錢；我復至此東勝身洲，治化人民多百千歲。今又復聞，須彌山西外大海中有牛貨洲，我今往彼而為化導。』王纔念時，舉身空中，與十八俱胝勝力兵眾，及千子圍繞七寶導從，剎那即到西牛貨洲。大王！彼頂生王於其洲中，治化人民多百千歲，隨彼眾生各各所作福行善力，神通威德自受福果，如是又經六帝釋滅。<p>「復次，頂生王謂導翼夜叉神禰舞迦言：『何處別有大洲為我所統？』禰舞迦答言：『天子！須彌山北外大海中，彼有大洲名曰俱盧，內外周遍其相四方，人民熾盛安隱豐樂；又復國土城邑嚴麗，所居人眾妙色可觀；又彼洲人，無我繫著無所攝屬，王應往彼隨宜化導。』<p>「時頂生王即自思惟：『我已統治彼贍部洲，七寶千子及雨金錢；又往東勝身洲；而復至此西牛貨洲，治化人民多百千歲。今又復聞，須彌山北外大海中有俱盧洲，我今往彼而為化導。』王纔念時，舉身空中，與十八俱胝勝力兵眾，及千子圍繞七寶導從，往詣北俱盧洲，剎那即到須彌山側。其王遙見彼地白色，見已即問夜叉神禰舞迦言：『今此方處何故地白？』禰舞迦答言：『天子！此是北俱盧洲人所食香稻，其狀白色香味具足，不假耕植自然而生，稻長四指無芒無秕，清淨潔白依時成熟；彼洲人民不施其力取以食之，王今往彼亦取香稻而為其食。』時王聞已謂臣佐言：『汝等見此地白色不？』臣白王言：『唯然已見。』王言：『此是北俱盧洲人所食香稻，其狀白色香味具足，不假耕植自然而生，稻長四指無芒無秕，清淨潔白依時成熟，彼洲人民不施其力取以食之，汝等往彼亦取香稻而為其食。』<p>「時頂生王又於須彌山北，遙見眾莊嚴樹圓無缺減殊妙可觀，即問禰舞迦言：『此是何等眾莊嚴樹？』禰舞迦答言：『天子！此是北俱盧洲人民所有四種劫波衣樹，謂青、黃、赤、白，其樹所出四色妙衣，彼洲人民若男若女須其衣者，纔起心時，即彼樹枝自然低垂，恣其所取。王今往彼亦被其衣。』<p>「時王聞已，謂臣佐言：『汝等見此眾莊嚴樹，圓無缺減不？』臣白王言：『唯然已見。』王言：『此是北俱盧洲人民所有四種劫波衣樹，謂青、黃、赤、白，其樹所出四色妙衣，彼洲人民若男若女思其衣者，纔起心時，即彼樹枝自然低垂，恣其所取。汝等往彼亦被其衣。』<p>「大王！彼頂生王於北俱盧洲治化人民多百千歲，隨彼眾生各各所作福行善力，神通威德自受福果，如是又經六帝釋滅。<p>「復次，頂生王謂導翼夜叉神禰舞迦言：『別有方處為我統不？』禰舞迦答言：『天子！無別方處為王所統。有三十三天，長壽色相多諸快樂，高廣樓閣久固安居。快哉，天子！宜往觀矚。』<p>「時頂生王即自思惟：『我已統治彼贍部洲，七寶千子及雨金錢；又往東勝身洲、西牛貨洲；今又至此北俱盧洲。復聞有彼三十三天，長壽色相多諸快樂，高廣樓閣久固安居，我今宜應往彼觀矚。』王纔念時，舉身空中，與十八俱胝勝力兵眾，及千子圍繞七寶導從，往須彌山外七重金山。其王初至儞民達囉山，其山嚴麗殊妙可觀，純金所成。彼有四大王天，諸天子眾往復其間。王以勝力兵眾於彼化導，又經六帝釋滅。<p>「次至尾那❥計山，其山嚴麗殊妙可觀，純金所成，彼有四大王天，諸天子眾往復其間。王以勝力兵眾於彼化導，又經六帝釋滅。<p>「次至馬耳山，其山嚴麗殊妙可觀，純金所成，彼有四大王天，諸天子眾往復其間。王以勝力兵眾於彼化導，又經六帝釋滅。<p>「次至善見山，其山嚴麗殊妙可觀，純金所成，彼有四大王天，諸天子眾往復其間。王以勝力兵眾於彼化導，又經六帝釋滅。<p>「次至佉禰囉迦山，其山嚴麗殊妙可觀，純金所成，彼有四大王天，諸天子眾往復其間。王以勝力兵眾於彼化導，又經六帝釋滅。<p>「次至持軸山，其山嚴麗殊妙可觀，純金所成，彼有四大王天，諸天子眾往復其間。王以勝力兵眾於彼化導，又經六帝釋滅。
。
<juan>佛說頂生王因緣經卷第二<p>西天譯經三藏朝奉大夫試光祿卿傳法大師賜紫沙門臣施護等奉<#sp>詔譯<p>「復次，持軸山後至持雙山，其山嚴麗殊妙可觀，純金所成；彼有四大王天，諸天子眾往復其間。須彌山王高出眾山，此山王東有大天王，名曰持國，所居宮城亦號持國；其城縱廣正等二百五十由旬，周匝千由旬，內外嚴麗，殊妙可觀；城有金牆，高半由旬；金城之上有四女牆，金、銀、瑠璃、頗胝迦作；復有重牆通往來道亦四寶作；其城中地，又復殊麗奇妙莊嚴，有百一種綵繪為飾，地復柔軟如兜羅緜及如妙㲲，下足隨陷舉足隨起；有天曼陀羅華散布其地深可膝量，香風時來吹去萎華更雨新者。城中街衢，長二百五十由旬，闊二十五由旬，金沙布地，觸處遍灑旃檀香水，金繩交絡垂金鈴鐸以界道側。<p>「街衢左右，復有種種清淨池沼，金、銀、瑠璃、頗胝迦寶以布其底；池之四面有四梯陛四寶所成，底及層級亦四寶作；又池沼中有四寶臺間錯莊嚴，若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；清涼甘美水滿池中；優鉢羅華、鉢訥摩華、俱母陀華、奔拏利迦華等，遍覆其內。復有種種水鳥遊戲池中出妙音聲，謂高遠聲、悅意聲、美妙聲等。<p>「彼池周匝，復有種種華樹菓樹，直生端立圓無缺減，如結鬘師取以妙線，妙巧安布盤結成鬘，華菓樹林亦復如是。彼樹復有種種飛鳥游止其上，出妙音聲，謂高遠聲、悅意聲、美妙聲等。又彼宮中有青、黃、赤、白四種劫波衣樹，其樹所出四色妙衣，若彼天男及天女等思其衣者，纔起心時而自至手。又彼宮中有其種種妙音樂樹，所謂簫、笛、琴、箜篌等，若彼天男及天女等思音樂者，纔起心時其樂自鳴。又彼宮中有其種種妙莊嚴樹，彼樹所出手釧足環，及身莊嚴妙好之具，若彼天男及天女等思莊嚴具者，纔起心時，而自至手。<p>「又彼宮中有四色蘇陀味食，謂青、黃、赤、白，若彼天男及天女等思其食者，纔起心時而自至手。又有四種所飲之漿，謂末度漿、摩達網漿、迦譚末梨漿、播曩漿等。而彼宮中有妙莊嚴殿堂樓閣，諸天女眾或處其中安隱而坐，或觀視游行，悉有種種乘輿服飾莊嚴之具，天女軿隘擊鼓奏歌，爇眾名香，豐諸飲食，彼持國天王與諸眷屬嬉戲快樂，隨自福力受斯勝果。<p>「復次，須彌山南有大天王名曰增長，所居宮城亦號增長，其城縱廣正等二百五十由旬，周匝千由旬，內外嚴麗殊妙可觀；城有金牆，高半由旬。金城之上有四女牆，金、銀、瑠璃、頗胝迦作；復有重牆通往來道亦四寶作。其城中地殊妙莊嚴有百一種綵繪為飾，地復柔軟如兜羅緜及如妙㲲，下足隨陷舉足隨起。有天曼陀羅華散布其地深可膝量，香風時來吹去萎華更雨新者。城中街衢長二百五十由旬，闊二十五由旬，金沙布地，觸處遍灑旃檀香水，金繩交絡垂金鈴鐸以界道側。<p>「街衢左右復有種種清淨池沼，金、銀、瑠璃、頗胝迦寶以布其底。池之四面有四梯陛四寶所成，底及層級亦四寶作。又池沼中有四寶臺，間錯莊嚴，若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；清涼甘美水滿池中；優鉢羅華、鉢訥摩華、俱母陀華、奔拏利迦華等，遍覆其內。復有種種水鳥游戲其中，出妙音聲，謂高遠聲、悅意聲、美妙聲等。<p>「彼池周匝復有種種華樹果樹，直生端立圓無缺減，如結鬘師取以妙線，妙巧安布盤結成鬘，華果樹林亦復如是。彼樹復有種種飛鳥游止其上，出妙音聲，謂高遠聲、悅意聲、美妙聲等。又彼宮中，有青、黃、赤、白四種劫波衣樹，其樹所出四色妙衣，若彼天男及天女等思其衣者，纔起心時而自至手。又彼宮中，有其種種妙音樂樹，所謂簫、笛、琴、箜篌等、若彼天男及天女等思音樂者，纔起心時其樂自鳴。又彼宮中有其種種妙莊嚴樹，彼樹所出手釧足環，及身莊嚴妙好之具；若彼天男及天女等思莊嚴具者，纔起心時而自至手。又彼宮中有四種蘇陀味食，謂青、黃、赤、白，若彼天男及天女等思其食者，纔起心時而自至手。又有四種所飲之漿，謂末度漿、摩達網漿、迦譚末梨漿、播曩漿等。而彼宮中有妙莊嚴殿堂樓閣，諸天女眾或處其中安隱而坐，或觀視游行，悉有種種乘輿，服飾莊嚴之具，天女軿隘擊鼓奏歌，爇眾名香，豐諸飲食。彼增長天王與諸眷屬嬉戲娛樂，隨自福力受斯勝果。<p>「復次，須彌山西有大天王名曰廣目，所居宮城亦號廣目；其城縱廣正等二百五十由旬，周匝千由旬，內外嚴麗殊妙可觀；城有金牆，高半由旬；金城之上有四女牆，金、銀、瑠璃、頗胝迦作；復有重牆通往來道亦四寶作。其城中地殊妙莊嚴，有百一種綵繪為飾，地復柔軟如兜羅緜及如妙㲲，下足隨陷舉足隨起，有天曼陀羅華散布其地，深可膝量，香風時來吹去萎華更雨新者。城中街衢，長二百五十由旬，闊二十五由旬，金沙布地，觸處遍灑旃檀香水，金繩交絡垂金鈴鐸以界道側。<p>「街衢左右復有種種清淨池沼，金、銀、瑠璃、頗胝迦寶以布其底。池之四面有四梯陛，金、銀、瑠璃、頗胝迦作，底及層級亦四寶作。又池沼中有四寶臺，間錯莊嚴，若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；清涼甘美水滿池中；優鉢羅華、鉢訥摩華、俱母陀華、奔拏利迦華等，遍覆其內；復有種種水鳥游戲池中，出妙音聲，謂高遠聲、悅意聲、美妙聲等。<p>「彼池周匝復有種種華樹菓樹，直生端立圓無缺減，如結鬘師取以妙線，妙巧安布盤結成鬘，華菓樹林亦復如是。彼樹復有種種飛鳥游止其上，出妙音聲，謂高遠聲、悅意聲、美妙聲等。又彼宮中，有青、黃、赤、白四種劫波衣樹，其樹所出四色妙衣，若彼天男及天女等思其衣者，纔起心時而自至手。又彼宮中，有其種種妙音樂樹，所謂簫、笛、琴、箜篌等，若彼天男及天女等思音樂者，纔起心時其樂自鳴。又彼宮中有其種種妙莊嚴樹，彼樹所出手釧足環，及身莊嚴妙好之具，若彼天男及天女等思莊嚴具者，纔起心時而自至手。又彼宮中有四色蘇陀味食，謂青、黃、赤、白，若彼天男及天女等思其食者，纔起心時而自至手。又有四種所飲之漿，謂末度漿、摩達網漿、迦譚末梨漿、播曩漿等；而彼宮中有妙莊嚴殿堂樓閣，諸天女眾或處其中安隱而坐，或觀視游行，悉有種種乘輿服飾莊嚴之具。天女軿隘擊鼓奏歌，爇眾名香，豐諸飲食。彼廣目天王與諸眷屬嬉戲娛樂，隨自福力受斯勝果。<p>「復次，須彌山北有大天王名曰多聞，所居宮城號阿拏迦嚩帝；其城縱廣正等二百五十由旬，周匝千由旬，內外嚴麗殊妙可觀。城有金牆，高半由旬；金城之上有四女牆，金、銀、瑠璃、頗胝迦作。復有重牆通往來道亦四寶作。其城中地殊妙莊嚴，有百一種綵繪為飾。地復柔軟如兜羅緜及如妙㲲，下足隨陷舉足隨起。有天曼陀羅華散布其地，深可膝量，香風時來吹去萎華更雨新者。城中街衢長二百五十由旬，闊二十五由旬，金沙布地，觸處遍灑旃檀香水，金繩交絡垂金鈴鐸以界道側。<p>「街衢左右復有種種清淨池沼，金、銀、瑠璃、頗胝迦寶以布其底；池之四面有四梯陛，金、銀、瑠璃、頗胝迦作；底及層級亦四寶作。又池沼中有四寶臺，間錯莊嚴，若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；清涼甘美水滿池中；優鉢羅華、鉢訥摩華、俱母陀華、奔拏利迦華等，遍覆其內；復有種種水鳥游戲池中，出妙音聲，謂高遠聲、悅意聲、美妙聲等。<p>「彼池周匝，復有種種華樹菓樹，直生端立圓無缺減，如結鬘師取以妙線，妙巧安布盤結成鬘，華菓樹林亦復如是。彼樹復有種種飛鳥游止其上，出妙音聲，謂高遠聲、悅意聲、美妙聲等。又彼宮中有青、黃、赤、白四種劫波衣樹，其樹所出四色妙衣；若彼天男及天女等思其衣者，纔起心時而自至手。又彼宮中有其種種妙音樂樹，所謂簫、笛、琴、箜篌等；若彼天男及天女等思音樂者，纔起心時其樂自鳴。又彼宮中有其種種妙莊嚴樹，彼樹所出手釧足環及身莊嚴妙好之具；若彼天男及天女等思莊嚴具者，纔起心時而自至手。又彼宮中有四色蘇陀味食，謂青、黃、赤、白；若彼天男及天女等思其食者，纔起心時而自至手。又有四種所飲之漿，謂末度漿、摩達網漿、迦譚末梨漿、播曩漿等。而彼宮中有妙莊嚴殿堂樓閣，諸天女眾或處其中安隱而坐，或觀視游行，悉有種種乘輿服飾莊嚴之具。天女軿隘擊鼓奏歌，爇眾名香，豐諸飲食。彼多聞天王與諸眷屬嬉戲娛樂，隨自福力受斯勝果。如是又經六帝釋滅。<p>「復次，持雙山側向者五百仙人棲止其間，遙見頂生王來。時醜面仙人忿恚而言：『彼鬪諍王又復來此。』即舉雙手掬水灑彼導翼兵眾，遮止前進。時主兵神謂仙眾言：『修淨行者若生忿恚，於一切處所作不成；今此頂生王是大仁王，非汝向者呪力能加。』<p>「時頂生王漸至其所，問言：『何人遮止兵眾，不令前進。』主兵神答言：『仙眾遮止。』王言：『此諸仙眾於諸愛中何為最上。』主兵神答言：『仙尊所愛，辮髮為上。』王言：『今斷其髮，悉驅為我導翼之者。』王纔言已，時彼仙眾其髮自斷，自然各各手持弓矢，將侯前驅。時王女寶前白王言：『天子！此等仙眾是修行者，願王放捨。』王言：『隨意。』時諸仙眾以精進力故證五神通。<p>「彼頂生王與自勝力兵眾，舉身空中，漸復前進。其須彌山出水入水各八萬由旬，四面各廣八萬由旬，周匝三十二萬由旬，下踞金所成地種種嚴麗，四寶所成。彼須彌山有四方面，東面頗胝迦所成，西面白銀，南面瑠璃，北面黃金。又山四角凡有四峯，彼東南峯，縱廣正等一百二十五由旬，周匝五百由旬，高四由旬半，瑠璃所成；金剛手夜叉神止住其中。西南峯，縱廣正等一百二十五由旬，周匝五百由旬，高四由旬半，頗胝迦所成；金剛手夜叉神止住其中。西北峯，縱廣正等一百二十五由旬，周匝五百由旬，高四由旬半，黃金所成；金剛手夜叉神止住其中。東北峯，縱廣正等一百二十五由旬，周匝五百由旬，高四由旬半；金剛手夜叉神止住其中。<p>「又須彌山有四層級：其第一層，傍出一萬六千由旬，四寶所成；有堅首天，居止其中；去第二層高一萬由旬。其第二層，傍出八千由旬，四寶所成；有持鬘天，居止其中；去第三層高一萬由旬。其第三層，傍出四千由旬，四寶所成；有常憍天，居止其中；去第四層高一萬由旬。其第四層，傍出二千由旬，四寶所成；有四大王天，居止其中。
。
<juan>佛說頂生王因緣經卷第三<p>西天譯經三藏朝奉大夫試光祿卿傳法大師賜紫沙門臣施護等奉<#sp>詔譯<p>「復次，大王！其上即是三十三天所居之處，彼有龍王住於水際，所謂難陀龍王、烏波難陀龍王、阿說多哩龍王、母唧隣那龍王、摩那斯龍王、伊羅鉢怛羅龍王等，住壽經劫，護持世間，力無能敵。是諸龍王與堅首天、持鬘天、常驕天、四大王天，同為守護三十三天。若阿修羅來鬪戰時，即各對敵及為震警。<p>「爾時，頂生王將復前進，為諸龍王遮止導翼兵眾。王乃問言：『何不進邪？』時主兵神答言：『天子！此是龍王遮止兵眾。』王言：『而龍王者，傍生之類，非我所敵，今悉驅令為我導翼。』言已，諸龍即導王前至堅首天王所。彼天王問言：『汝等何故奔馳來此？』諸龍答言：『人間有王，名曰頂生，彼將至此，故我導前。』時堅首天王即復遮止不令前進。王乃問言：『何不進邪？』主兵神答言：『天子！此有堅首天王遮止兵眾。』王言：『此堅首天亦使為我導翼之者。』言已，彼天即導王前至持鬘天王所。彼天王問言：『汝今何故奔馳來此？』天王答言：『人間有王，名曰頂生，彼將至此，故我導前。』時持鬘天王即復遮止不令前進。王乃問言：『何不進邪？』主兵神答言：『天子！此有持鬘天王遮止兵眾。』王言：『此持鬘天亦使為我導翼之者。』言已，彼天即導王前至常驕天王所。彼天王問言：『汝今何故奔馳來此？』天王答言：『人間有王，名曰頂生，彼將至此，故我導前。』時常驕天王即復遮止不令前進。王乃問言：『何不進邪？』主兵神答言：『天子！此有常驕天王遮止兵眾。』王言：『此常驕天亦使為我導翼之者。』言已，彼天即導王前至四大天王所。彼天王問言：『汝今何故奔馳來此？』天王答言：『人間有王，名曰頂生，彼將至此，故我導前。』<p>「爾時四大天王互相議曰：『此人間王，具大福德，有大名稱，我等豈能與相違背。』言已，俱詣帝釋天主所，具陳上事。時帝釋天主言：『此大福德，有大名稱，我亦不應與相違背。』言已，即持妙閼伽瓶，前起承迎。<p>「爾時，頂生王遙見須彌山上樹林蓊欝，其密如雲，聳直紺青，色狀殊麗；乃問導翼夜叉神禰舞迦言：『前有樹林斯名何等？』禰舞迦答言：『天子！此是三十三天中，波利質多羅樹及俱毘陀羅樹等，彼諸天眾夏四月中，於其樹下五欲娛樂嬉戲自在。天子！今時往彼亦受斯樂。』時王聞已，謂諸臣佐言：『汝等前見樹林如雲紺青不？』臣佐答言：『唯然已見。』王言：『此是三十三天中，波利質多羅樹及俱毘陀羅樹等，彼諸天眾夏四月中，於其樹下五欲娛樂嬉戲自在；汝等往彼亦受斯樂。』<p>「時頂生王又復前進，見須彌山上白雲高起聚若山峯，復問禰舞迦言：『前有白雲聚若高峯，斯名何等？』禰舞迦答言：『天子！此是三十三天中善法之堂，彼天子眾與四大天王常共集會，思惟觀察稱量世間，若天若人諸所有事。天子！今時宜應往彼。』其王聞已，謂諸臣佐言：『汝等前見白雲高起聚若山峯不？』臣佐答言：『唯然已見。』王言：『此是三十三天中善法之堂，彼天子眾與四大天王常共集會，思惟觀察稱量世間，若天若人諸所有事；汝等今時宜應往彼。』<p>「復次，須彌山上三十三天中有善見城，其城縱廣正等二千五百由旬，周匝十千由旬，有七重城，彼一一城高一由旬半，純金所成。金城之上一一復有四種女牆，金、銀、瑠璃、頗胝迦成；復有重牆通往來道亦四寶成。彼城中地有百一種采繪嚴飾，又復柔軟如兜羅緜及如妙㲲，下足隨陷舉足隨起。有天曼陀羅華散布其地深可膝量，香風時來吹去萎華更雨新者。彼善見城有一千一門，其一一門長二由旬半，闊半由旬，皆以牛頭旃檀香木所成；彼一一門，金、銀、瑠璃、頗胝迦寶間錯莊嚴，狀如星象及半月相。又一一門各有五百青衣夜叉，身被甲冑而作守衛；又能護持三十三天諸天子眾作諸善利。城中街衢長二百五十由旬，闊十二由旬，種種莊嚴金沙布地，觸處遍灑旃檀香水，金繩交絡垂金鈴鐸以界道側。<p>「街衢左右復有種種清淨池沼，金、銀、瑠璃、頗胝迦等以布其底，池之四面有四梯陛，金、銀、瑠璃、頗胝迦成；彼池沼中有四寶臺，金、銀、瑠璃、頗胝迦等間錯莊嚴；若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；清涼甘美水滿池中；優鉢羅華、鉢訥摩華、俱母陀華、奔拏利迦華等，遍覆其內。復有種種水鳥遊戲池中出妙音聲，謂高遠聲、悅意聲、美妙聲等。<p>「復有種種華樹果樹，直生端立圓無缺減，如結鬘師取以妙線，妙巧安布盤結成鬘，華果樹林亦復如是。彼樹復有種種飛鳥，遊止其上出妙音聲。又彼城中有青、黃、赤、白四色劫波衣樹，其樹所出四色妙衣；若彼天男及天女等思其衣者，纔起心時而自至手。又有種種妙音樂樹，所謂簫、笛、琴、箜篌等；若彼天男及天女等思音樂者，纔起心時其樂自鳴。又有種種妙莊嚴樹，彼樹所出手釧足環，及身莊嚴妙好之具；若彼天男及天女等思莊嚴具者，纔起心時而自至手。又有四色蘇陀味食，謂青、黃、赤、白；若彼天男及天女等思其食者，纔起心時而自至手。又有四種所飲之漿，謂末度漿、摩達網漿、迦譚末梨漿、播曩漿等。復有種種殊妙莊嚴殿堂樓閣，諸天女眾或處其中安隱而坐，或觀視遊行，悉有種種輿輦服用莊嚴之具，天女駢隘擊鼓奏歌，爇眾名香豐諸飲食。而彼天眾與諸眷屬嬉戲娛樂，隨自福力受斯勝果。<p>「復次，善見城東二十由旬，有園名寶車，縱廣正等二百五十由旬，周匝千由旬，內外嚴麗殊妙可觀。園有金牆高半由旬；金牆之上有四女牆，金、銀、瑠璃、頗胝迦成；復有重牆通往來道亦四寶作。其園中地有百一種采繪嚴飾；又復柔軟如兜羅緜及如妙㲲，下足隨陷舉足隨起。有天曼陀羅華散布其地，深可膝量，香風時來吹去萎華更雨新者。寶車園中有大池沼，縱廣正等五十由旬，周匝二百由旬，金、銀、瑠璃、頗胝迦等以布其底；池之四面有四梯陛，金、銀、瑠璃、頗胝迦成；彼池沼中有四寶臺，金、銀、瑠璃、頗胝迦等間錯莊嚴；若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；清涼甘美水滿池中；優鉢羅華、鉢訥摩華、俱母陀華、奔拏利迦華等，遍覆其內。復有種種水鳥遊戲池中出妙音聲，謂高遠聲、悅意聲、美妙聲等。復有種種華樹果樹，直生端立圓無缺減，如結鬘師取以妙線妙，巧安布盤結成鬘，華果樹林亦復如是。彼樹復有種種飛鳥，遊止其上出妙音聲。觸處皆有青、黃、赤、白四色劫波衣樹，其樹所出四色妙衣。又有種種妙音樂樹，所謂簫、笛、琴、箜篌等。又有種種妙莊嚴樹，彼樹所出手釧足環，及身莊嚴妙好之具。又有四色蘇陀味食，謂青、黃、赤、白。若彼天男及天女等隨所思者，纔起心時而皆自至。又有四種所飲之漿，謂末度漿、摩達網漿、迦譚末梨漿、播曩漿等。復有種種殊妙莊嚴殿堂樓閣，諸天女眾或處其中安隱而坐，或觀視遊行，悉有種種輿輦服用莊嚴之具。天女駢隘擊鼓奏歌，爇眾名香，豐諸飲食。而彼天眾與諸眷屬嬉戲娛樂，隨自福力受斯勝果。<p>「園中道路長二十由旬，闊半由旬，清淨嚴飾金沙布地；觸處遍灑旃檀香水；金繩交絡垂金鈴鐸；道路左右亦有種種華果樹林，飛鳥遊戲出妙音聲；亦有四色劫波衣樹及音樂樹莊嚴樹等；復有四種莊嚴輿輦，謂象乘、馬乘、車乘、寶輿；若彼天男及天女等思其乘馭往遊戲者，纔起心時隨思即至，乘已遊行受諸快樂。<p>「此園何故名為寶車？謂此園中所有池沼、華果、樹林、衣服、嚴具及天女等，皆以眾寶所莊嚴故；又有寶車諸天子眾乘馭遊戲，以是緣故名寶車園。<p>「復次，寶車園東二十由旬，有寶嚴地，縱廣正等二百五十由旬，周匝千由旬；有百一種采繪嚴飾清淨柔軟；其地中間有四寶臺間錯莊嚴；天曼陀羅華散布其地；道路長二十由旬，闊半由旬清淨嚴飾；華果、樹林、衣服、音樂、莊嚴等樹一一具足；亦有輿輦隨思即至受諸快樂。彼有天仙修習梵行。<p>「復次，善見城南二十由旬，有園名麤堅，縱廣正等二百五十由旬，周匝千由旬，內外嚴麗殊妙可觀；園有金牆高一由旬；金牆之上有四女牆，金、銀、瑠璃、頗胝迦成；復有重牆通往來道亦四寶作。其園中地有百一種采繪嚴飾；又復柔軟如兜羅緜及如妙㲲，下足隨陷舉足隨起。有天曼陀羅華散布其地深可膝量，香風時來吹去萎華更雨新者。<p>「麤堅園中有大池沼，縱廣正等五十由旬，周匝二百由旬，金、銀、瑠璃、頗胝迦等以布其底；池之四面有四梯陛，金、銀、瑠璃、頗胝迦成；彼池沼中有四寶臺，金、銀、瑠璃、頗胝迦等間錯莊嚴，若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；清涼甘美水滿池中；優鉢羅華、鉢訥摩華、俱母陀華、奔拏利迦華等，遍覆其內；復有種種水鳥遊戲池中，出妙音聲，謂高遠聲、悅意聲、美妙聲等。<p>「復有種種華樹果樹，直生端立圓無缺減，如結鬘師取以妙線，妙巧安布盤結成鬘，華果樹林亦復如是。彼樹復有種種飛鳥，遊止其上出妙音聲。觸處皆有青、黃、赤、白四色劫波衣樹，其樹所出四色妙衣；又有種種妙音樂樹，所謂簫、笛、琴、箜篌等；又有種種妙莊嚴樹，彼樹所出手釧足環，及身莊嚴妙好之具；又有四色蘇陀味食，謂青、黃、赤、白。若彼天男及天女等隨所思者，纔起心時而皆自至。又有四種所飲之漿，謂末度漿、摩達網漿、迦譚末梨漿、播曩漿等。復有種種殊妙莊嚴殿堂樓閣，諸天女等或處其中安隱而坐、或觀視遊行，悉有種種輿輦服用莊嚴之具，天女駢隘擊鼓奏歌，爇眾名香豐諸飲食。而彼天眾與諸眷屬嬉戲娛樂，隨自福力受斯勝果。<p>「園中道路長二十由旬，闊半由旬，清淨嚴飾金沙布地；觸處遍灑旃檀香水，金繩交絡垂金鈴鐸。道路左右亦有種種華果樹林，飛鳥遊戲出妙音聲；亦有四色劫波衣樹及音樂樹莊嚴樹等；復有四種莊嚴輿輦，謂象乘、馬乘、車乘、寶輿；若彼天男及天女等思其乘馭往遊戲者，纔起心時隨思即至，乘已遊行受諸快樂。<p>「此園何故名為麤堅？謂此園中所有池沼、華果、樹林、衣服、嚴具及天女等悉麤堅故；又此園中諸天子眾，若身若心皆悉麤猛而好鬪戰，由是緣故名麤堅園。
。
<juan>佛說頂生王因緣經卷第四<p>西天譯經三藏朝奉大夫試光祿卿傳法大師賜紫沙門臣施護等奉<#sp>詔譯<p>「復次，麤堅園南二十由旬有麤堅地，縱廣正等二百五十由旬，周匝千由旬，有百一種采繪嚴飾清淨柔軟；其地中間有四寶臺間錯莊嚴，天曼陀羅華散布其地；道路長二十由旬，闊半由旬，清淨嚴飾，華果、樹林、衣服、音樂、莊嚴等樹一一具足；亦有輿輦，隨思即至受諸快樂。彼有天仙修習梵行。<p>「復次，善見！城西二十由旬，有園名雜種，縱廣正等二百五十由旬，周匝千由旬，內外嚴麗殊妙可觀；園有金牆高一由旬；金牆之上有四女牆，金、銀、瑠璃、頗胝迦成；復有重牆通往來道亦四寶作。其園中地有百一種采繪嚴飾，又復柔軟如兜羅緜及如妙㲲，下足隨陷舉足隨起。有天曼陀羅華散布其地深可膝量，香風時來吹去萎華更雨新者。<p>「雜種園中有大池沼，縱廣正等五十由旬，周匝二百由旬，金、銀、瑠璃、頗胝迦等以布其底；池之四面有四梯陛，金、銀、瑠璃、頗胝迦成；彼池沼中有四寶臺，金、銀、瑠璃、頗胝迦等間錯莊嚴，若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；清涼甘美水滿池中；優鉢羅華、鉢訥摩華、俱母陀華、奔拏利迦華等，遍覆其內；復有種種水鳥遊戲池中，出妙音聲，謂高遠聲、悅意聲、美妙聲等。<p>「復有種種華樹果樹，直生端立圓無缺減；如結鬘師取以妙線，妙巧安布盤結成鬘，華果樹林亦復如是；彼樹復有種種飛鳥游止其上，出妙音聲；觸處皆有青、黃、赤、白四色劫波衣樹，其樹所出四色妙衣；又有種種妙音樂樹，所謂簫、笛、琴、箜篌等；又有種種妙莊嚴樹，彼樹所出手釧足環，及身莊嚴妙好之具；又有四色蘇陀味食，謂青、黃、赤、白。若彼天男及天女等隨所思者，纔起心時而皆自至。又有四種所飲之漿，謂末度漿、摩達網漿、迦譚末梨漿、播曩漿等。復有種種殊妙莊嚴殿堂樓閣，諸天女等或處其中安隱而坐，或觀視游行，悉有種種輿輦服用莊嚴之具，天女駢隘擊鼓奏歌，爇眾名香豐諸飲食。而彼天眾與諸眷屬嬉戲娛樂，隨自福力受斯勝果。<p>「園中道路長二十由旬，闊半由旬，清淨嚴飾金沙布地；觸處遍灑旃檀香水；金繩交絡垂金鈴鐸；道路左右亦有種種華果樹林，飛鳥游戲出妙音聲；亦有四色劫波衣樹及音樂樹莊嚴樹等；復有四種莊嚴輿輦謂象乘、馬乘、車乘、寶輿；若彼天男及天女等思其乘馭往游戲者，纔起心時隨思即至，乘已游行受諸快樂。<p>「此園何故名為雜種？謂此園中所有池沼、華果、樹林、衣服、嚴具及天女等種種雜故；又此園中諸天子眾，以雜種類嬉戲娛樂，由是緣故名雜種園。<p>「復次，雜種園西二十由旬，有雜種地縱廣正等二百五十由旬，周匝千由旬，有百一種采繪嚴飾清淨柔軟；其地中間有四寶臺間錯莊嚴；天曼陀羅華散布其地；道路長二十由旬，闊半由旬，清淨嚴飾；華果、樹林、衣服、音樂、莊嚴等樹一一具足；亦有輿輦隨思即至受諸快樂。彼有天仙修習梵行。<p>「復次，善見城北二十由旬，有園名歡喜，縱廣正等二百五十由旬，周匝千由旬，內外嚴麗殊妙可觀；園有金牆高一由旬；金牆之上有四女牆，金、銀、瑠璃、頗胝迦成；復有重牆通往來道亦四寶作。其園中地有百一種采繪嚴飾，又復柔軟如兜羅緜及如妙㲲，下足隨陷舉足隨起；有天曼陀羅華散布其地深可膝量，香風時來吹去萎華更雨新者。<p>「歡喜園中有大池沼，縱廣正等五十由旬，周匝二百由旬，金、銀、瑠璃、頗胝迦等以布其底；池之四面有四梯陛，金、銀、瑠璃、頗胝迦成；彼池沼中有四寶臺，金、銀、瑠璃、頗胝迦等間錯莊嚴，若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；清涼甘美水滿池中；優鉢羅華、鉢訥摩華、俱母陀華、奔拏利迦華等，遍覆其內；復有種種水鳥游戲池中出妙音聲，謂高遠聲、悅意聲、美妙聲等。<p>「復有種種華樹果樹，直生端立圓無缺減；如結鬘師取以妙線，妙巧安布盤結成鬘，華果樹林亦復如是。彼樹復有種種飛鳥游止其上，出妙音聲；觸處皆有青、黃、赤、白四色劫波衣樹，其樹所出四色妙衣；又有種種妙音樂樹，所謂簫、笛、琴、箜篌等；又有種種妙莊嚴樹，彼樹所出手釧足環，及身莊嚴妙好之具；又有四色蘇陀味食，謂青、黃、赤、白；若彼天男及天女等隨所思者，纔起心時而皆自至。又有四種所飲之漿，謂末度漿、摩達網漿、迦譚末梨漿、播曩漿等。復有種種殊妙莊嚴殿堂樓閣，諸天女等或處其中安隱而坐，或觀視游行；悉有種種輿輦服用莊嚴之具，天女駢隘擊鼓奏歌，爇眾名香豐諸飲食。而彼天眾與諸眷屬嬉戲娛樂，隨自福力受斯勝果。<p>「園中道路長二十由旬，闊半由旬，清淨嚴飾金沙布地；觸處遍灑旃檀香水；金繩交絡垂金鈴鐸；道路左右亦有種種華果樹林，飛鳥游戲出妙音聲；亦有四色劫波衣樹及音樂樹莊嚴樹等；復有四種莊嚴輿輦，謂象乘、馬乘、車乘、寶輿；若彼天男及天女等，思其乘馭往游戲者，纔起心時隨思即至，乘已游行受諸快樂。<p>「此園何故名為歡喜？謂此園中所有池沼、華果、樹林、衣服、嚴具及天女等、彼諸天眾隨所受用嬉戲娛樂，隨自福力心生適悅歡喜快樂；以是緣故名歡喜園。<p>「復次，歡喜園北二十由旬有歡喜地，縱廣正等二百五十由旬，周匝千由旬，有百一種采繪嚴飾清淨柔軟；其地中間有四寶臺間錯莊嚴；天曼陀羅華散布其地；道路長二十由旬，闊半由旬，清淨嚴飾；華果、樹林、衣服、音樂、莊嚴等樹一一具足；亦有輿輦隨思即至受諸快樂。彼有天仙修習梵行。<p>「復次，善見天城東北有樹，名波利質多羅俱毘陀羅。其樹盤根五十由旬，一一樹枝出五十由旬；彼第一枝東出五十由旬，第二枝南出五十由旬，第三枝西出五十由旬，第四枝北出五十由旬，中枝上出高聳虛空五十由旬；其樹高一百五十由旬，徑五十由旬，周匝三百由旬；妙香順風聞百由旬，逆風五十由旬；色光明照八十由旬；枝葉華果開落依時；所有三十三天眾，若見此樹半努鉢羅輸時心生歡喜，彼諸天眾游行戲樂。<p>「其樹非久，又見尸蘭拏鉢羅輸；彼諸天眾心生歡喜，游行戲樂。<p>「其樹非久，又見惹羅迦惹覩；彼諸天眾心生歡喜，游行戲樂。<p>「其樹非久，又見叉囉迦惹覩；彼諸天眾心生歡喜，游行戲樂。<p>「其樹非久，又見骨砧摩羅迦惹覩；彼諸天眾心生歡喜，游行戲樂。<p>「其樹非久，又見迦迦寫葛惹覩；彼諸天眾心生歡喜，游行戲樂。<p>「其樹非久，又見芳盛普遍開敷；彼諸天眾見是波利質多羅俱毘陀羅樹，遍開敷已，心生歡喜；夏四月中於其樹下五欲娛樂，嬉戲自在，隨自福力受斯勝果。」<p>佛言：「大王！福威力故，彼三十三天中波利質多羅俱毘陀羅樹勝異如是。復次，三十三天波利質多羅俱毘陀羅樹下有雜飾地，縱廣正等五十由旬，周匝二百由旬，殊麗可觀；有百一種采繪嚴飾，清淨柔軟如兜羅緜及如妙㲲，下足隨陷舉足隨起；天曼陀羅華散布其地，香風時來吹去萎華更雨新者。其中布以純金所成最勝賢座，帝釋天主處于座上；彼三十三天諸天子眾，夏四月中游止其間，五欲娛樂，嬉戲自在。<p>「又復雜飾柔軟周匝於地，復有種種華樹果樹，直生端立圓無缺減，如結鬘師取以妙線，妙巧安布盤結成鬘，華果樹林亦復如是；有眾飛鳥游止其上，出妙音聲；又有四色劫波衣樹，其樹所出四色妙衣；又有種種妙音樂樹，所謂簫、笛、琴、箜篌等；又有種種妙莊嚴樹，彼樹所出手釧足環，及身莊嚴妙好之具；又有四色蘇陀味食，謂青、黃、赤、白。若彼天男及天女等，隨所思者而皆自至。又有四種所飲之漿，謂末度漿、摩達網漿、迦譚末梨漿、播曩漿等。復有種種殊妙莊嚴殿堂樓閣，諸天女等或處其中安隱而坐，或觀視游行，悉有種種輿輦服用莊嚴之具，天女駢隘擊鼓奏歌，爇眾名香豐諸飲食。而彼天眾與諸眷屬，夏四月中，五欲娛樂嬉戲自在，隨自福力受斯勝果。
。
<juan>佛說頂生王因緣經卷第五<p>西天譯經三藏朝奉大夫試光祿卿傳法大師賜紫沙門臣施護等奉<#sp>詔譯<p>「復次，三十三天有大象王，名愛囉嚩拏，守衛園苑。身相可觀，純色絜白，如俱母陀花七支拄地；象王頭相最勝妙好內赤外青，如帝青色具有六牙；身長二由旬半，前後平闊各一由旬，周匝七由旬，高一由旬半。又彼象王有八千象而為眷屬；身皆白色如俱母陀花七支拄地，一一象頭具足色相，亦如帝青，各有六牙。若彼天眾思出游賞諸園苑時，其愛囉嚩拏象王，即自知時應彼所欲，乃以神力出現三十二頭，其一一頭各有六牙，一一牙上有七七池沼，一一池沼有七七蓮花，一一花中有七七臺，一一臺中有七七樓閣，一一樓閣中有七七守衛者，一一守衛者有七七天女，一一天女有七七侍女，一一侍女鳴七七天鼓，而象王所有最勝頭相，帝釋御之；其三十二天於所化頭如次安處，餘諸天眾隨應而住；象王行時迅猶風轉，天子天女皆悉不能瞻其前後。又復愛囉嚩拏象王，乘載天眾周行三十三天中，出一一城至一一園；皆以神通變化之力攝自本形，如諸天子天女神通威德之相；同彼天眾五欲娛樂嬉戲自在，隨應福力受斯勝果。」<p>佛言：「大王！彼三十三天中守衛園苑者，愛囉嚩拏象王威力如是。<p>「復次，善見天城西南有善法堂，長三百由旬，闊共三百由旬，周匝九百由旬，高三百五十由旬，殊麗可觀。其善法堂以頗胝迦為地；樓閣梯陛亦頗胝迦所成；有四寶臺，金、銀、瑠璃、頗胝迦等間錯莊嚴，若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟。<p>「又善法堂道路回環，清淨嚴飾金沙布地；觸處遍灑旃檀香水；金繩交絡垂金鈴鐸以界道側。復有種種華樹果樹，直生端立圓無缺減，如結鬘師取彼妙線，妙巧安布盤結成鬘，華果樹林亦復如是。彼樹復有種種飛鳥游止其上，出妙音聲；又有青、黃、赤、白四色劫波衣樹，其樹所出四色妙衣；又有種種妙音樂樹，所謂簫、笛、琴、箜篌等；又有種種妙莊嚴樹，彼樹所出手釧足環，及身莊嚴妙好之具；又有四色蘇陀味食，謂青、黃、赤、白；又有四種甘美之漿，謂末度漿、摩達網漿、迦譚末梨漿、播曩漿等。若彼天男及諸天女隨所思者，纔起心時而皆自至。復有種種殊妙莊嚴殿堂樓閣，諸天女眾或處其中安隱而坐，或觀視游行，悉有種種輿輦服用莊嚴之具，天女駢隘擊鼓奏歌，爇眾名香豐諸飲食。而彼天眾與諸眷屬嬉戲娛樂，隨自福力受斯勝果。<p>「又善法堂側有七流渠，各各深廣一由旬量，金、銀、瑠璃、頗胝迦等，以布其底；渠水四面有四梯陛，亦四寶成；及四寶臺，金、銀、瑠璃、頗胝迦等間錯莊嚴，若金為臺即銀為柱及以梁棟，若銀為臺即金為柱及以梁棟，若瑠璃為臺即頗胝迦為柱及以梁棟，若頗胝迦為臺即瑠璃為柱及以梁棟；而彼渠水清涼甘美充滿其中；優鉢羅花、鉢訥摩花、俱母陀花、奔拏利迦花等遍布其內；復有種種水鳥游戲出妙音聲；花果、樹林、衣服、音樂、莊嚴等樹一一具足；是七渠內復有種種殊麗亭臺；彼諸天眾游戲快樂。<p>「又善法堂其門崇麗，上有重閣傍列梯陛殊妙莊嚴，一一梯陛有十六柱，及有七重道路行列回環；於道路傍有八角柱，瑠璃所成清淨嚴好，上布如毛端量微妙樓閣不相觸礙。於善法堂中有最勝賢座，純金所成；帝釋天主安處其上，餘諸天眾如次設座，最後安布頂生王座。<p>「爾時，帝釋天主與諸天眾，持閼伽缾，前起承迎彼頂生王。<p>「時頂生王大威德者，依次而入，餘諸侍從各列于外。王乃惟忖：『我今亦應處是座耶？』又念：『帝釋天主若分半座命我同坐，豈不快哉！』」佛言：「大王！彼頂生王作是念時，帝釋即知，乃分半座命其同坐。<p>「時頂生王與帝釋天主共處其座，大小身相，容止威光，音聲語言及莊嚴具悉無有別；唯王目瞬異於天主。」<p>佛言：「大王！彼頂生王止于三十三天，如是又經六帝釋滅。<p>「復次，後時彼三十三天眾與阿脩羅而共鬪戰；若阿脩羅兵力退敗，即入自宮扃鐍其門潛伏而住；若天退敗即入天宮扃鐍其門潛伏而住。<p>「復次，三十三天又有象王，名曰善住，身相可觀，純色絜白如俱母陀花七支拄地；象王頭相內赤外青，如帝青色；具有六牙身長二由旬半，前後平闊各一由旬，周匝七由旬，高一由旬半；有八千象而為眷屬，身皆白色如俱母陀花七支拄地，一一象頭具足色相；亦如帝青，各有六牙。其善住象王，冬四月中，與自眷屬於阿脩羅所居之處隣近棲止。<p>「復次，香醉山北二十由旬，近阿脩羅所居之處，有一高阜；縱廣正等五十由旬，周匝二百由旬，高三由旬半，純金所成；其地嚴飾布以金沙，觸處遍灑旃檀香水，金繩交絡垂金鈴鐸，自然除去荊棘沙礫；於其四面復有八千諸小丘阜亦金所成；地布金沙觸處遍灑旃檀香水，金繩交絡垂金鈴鐸，自然除去荊棘沙礫。其中道路長二十由旬，闊一由旬半，皆悉清淨嚴麗可觀。若善住象王夏四月中於彼高阜之處隨棲止時，而彼八千諸象眷屬亦悉次第圍繞而住，為其象王密以守護。<p>「復次，高阜之南二十由旬，有大娑羅樹王，名曰善住；七重行列，眾娑羅樹周匝圍繞。其善住樹王盤根十四磔手，第一行樹盤根十三磔手，第二行樹十二磔手，第三行樹十一磔手，第四行樹十磔手量，第五行樹九磔手量，第六行樹八磔手量，第七行樹七磔手量。善住樹王枝葉繁茂欝密垂覆第一行樹，第一行樹還復垂覆第二行樹，如是第三乃至第六次第垂覆；第七行樹枝葉扶踈高出寥廓；其地清淨嚴麗可觀；彼中道路長二十由旬，闊一由旬半亦悉清淨。<p>「若時善住象王從棲止處，往彼善住娑羅樹王之所，或起本形隨意而往，或以神通威德之力，現天人相還乘一象，或御其肩，或御其頭，自然空中鼓樂歌音游戲而行。若復象王於樹王所隨棲止時，即彼八千諸象眷屬，於七重行列娑羅樹間內向而住，如其第一行樹內向而住，第二第三乃至第七內向亦然，為其象王密以守護。<p>「復次，善住娑羅樹王之東二十由旬，有大池沼名滿陀吉儞，縱廣正等五十由旬，周匝二百由旬；清涼甘美水滿池中；優鉢羅花、鉢訥摩花、俱母陀花、奔拏利迦花等，遍布其內；水鳥游戲出妙音聲，謂高遠聲、悅意聲、美妙聲等；池中蓮花大若車輪，花莖復大如車之軛，葉妙而廣同牛王領，其藕❥圓如士夫䏶，藕味最上其甘如乳。池之四面復有八千池沼，而悉嚴麗池水充滿，亦有妙花遍布其內，水鳥游戲出妙音聲，池中蓮花大若車輪，莖葉及根亦悉廣大。<p>「復次，彼中道路長二十由旬，闊一由旬半，嚴麗清淨金沙布地，觸處遍灑旃檀香水，金繩交絡垂金鈴鐸，自然除去荊棘沙礫。<p>「若時，善住象王從善住娑羅樹王之所，往彼滿陀吉儞池沼，或起本形隨意而往，或以神通之力，現天人相還乘一象，或御其肩，或御其頭，自然空中鼓樂歌音游戲而行。若復象王入彼池中娛樂之時，所有八千諸象眷屬，亦於其中圍遶而住，為其象王密以守護。<p>「復次，善住象王於其池內，恣娛樂已憇於池岸；時八千象中最上首者，先入池內取以藕牙浣滌絜淨，奉象王前而供飼之。象王食已飽滿豐足，諸象眷屬次第還入彼池沼中；各各隨意共嬉戲已，亦取藕牙滌淨而食。」<p>佛言：「大王！彼三十三天所有善住象王威力如是。<p>「復次，其後彼阿脩羅嚴整四兵，所謂象兵、馬兵、車兵、步兵；而被四種堅固甲冑，金、銀、瑠璃、頗胝迦等間錯莊嚴；執持四種鋒銳器仗，謂弓、劒、鏘、刀，從自宮出求與三十三天眾而共鬪戰。時水居龍王見是阿脩羅嚴四兵眾，被以甲冑執持利器出阿脩羅宮求天鬪戰；龍王見已亦整四兵被以甲冑，金、銀、瑠璃、頗胝迦等四寶莊嚴，執持器仗，與阿脩羅而共鬪戰。若龍王得勝、阿脩羅眾退敗之時，其阿脩羅即入自宮；若阿脩羅得勝、龍王退敗之時，是即三十三天第一守護者兵力破散，乃從大海奔詣須彌山王第一層級，彼有堅首天王止住其間。<p>「爾時，堅首天王乃與水居龍王，合集同力而共戰彼阿脩羅眾。若二守護者得勝、阿脩羅眾退敗之時，即入自宮；若阿脩羅得勝、彼二守護者退敗之時，是即三十三天二守護者兵力破散，乃從須彌山王第一層級詣第二層，彼有持鬘天王止住其間。
。
<juan>佛說頂生王因緣經卷第六<p>西天譯經三藏朝奉大夫試光祿卿傳法大師賜紫沙門臣施護等奉<#sp>詔譯<p>「爾時，持鬘天王、堅首天王、水居龍王三守護者，合集同力與阿脩羅而共鬪戰。若三守護者得勝、阿脩羅眾退敗之時，即入自宮；若阿脩羅得勝、三守護者退敗之時，是即三十三天三守護者兵力破散，乃從須彌山王第二層級詣第三層，彼有常憍天王止住其間。<p>「爾時，常憍天王、持鬘天王、堅首天王、水居龍王合集同力，與阿脩羅而共鬪戰。若四守護者得勝、阿脩羅眾退敗之時，即入自宮；若阿脩羅得勝、四守護者退敗之時，是即三十三天四守護者兵力破散，乃從須彌山王第三層級詣第四層，彼有四大天王止住其間。<p>「爾時四大天王、常憍天王、持鬘天王、堅首天王、水居龍王合集同力，與阿脩羅而共鬪戰。若五守護者得勝、阿脩羅眾退敗之時，即入自宮；若阿脩羅得勝、五守護者退敗之時，是即三十三天五守護者兵力破散，乃從須彌山王第四層級，上起至于三十三天帝釋居處。迄至最後，阿脩羅眾戰敵破散五護兵已，復整四兵詣帝釋所以求鬪戰。<p>「爾時，四大天王即詣帝釋宮中，到已白言：『天主！阿脩羅眾嚴以四兵力來求戰，天中五護破散奔馳；于今還來至天主所，彼眾疆勝我等不加。天主！今時願施戰力。』<p>「爾時，帝釋天主聞是語已，告三十三天眾言：『仁等！當知，阿脩羅眾疆力鬪敵，五護破散，還復來此求戰於我。仁等！今時宜施勇力。』<p>「爾時，帝釋天主即起是念：『善住象王所應乘御。』時善住象王知天主念，譬如壯士屈伸臂頃，於贍部洲所居處隱詣三十三天；乃現三十二頭，其一一頭各有六牙，一一牙上有七七池沼，一一池沼有七七蓮花，一一花中有七七臺，一一臺中有七七樓閣，一一樓閣中有七七守衛者，一一守衛者有七七天女，一一天女有七七侍女，一一侍女鳴七七天鼓，而象王所有最勝頭相帝釋御之。其三十二天於所化頭如次安處，餘諸天眾隨應而住。象王行時迅猶風轉，天子天女皆悉不能瞻其前後。<p>「時善住象王至三十三天已，出于南門詣麤堅園，以自神力現天人相，與諸天眾嬉戲娛樂。爾時，帝釋天主乘御象王嚴整四兵，悉被四寶莊嚴甲冑，執持四種鋒銳器仗，將與阿脩羅眾而共鬪戰。時頂生王見斯事已，白帝釋言：『天主！汝今且置戰事，我欲與之較其兵力。』天主答言：『隨汝所欲，今正是時。』<p>「時頂生王與十八俱胝勝力兵眾，上昇空中調弓振弦迅發其聲。阿脩羅眾聞是聲已，問言：『何人振弦之聲？』知者答曰：『是頂生王振弦之聲。』時阿脩羅心生驚異；又復法爾阿脩羅眾與天戰時，兵力齊等無所增減。其頂生王纔出兵眾，勇力疆勝過阿脩羅昇空而住。時阿脩羅作是念言：『我久聞其人中王者名曰頂生，勇猛正士具大福德，威德特尊無與等者，高出虛空踰於我等。』作是言已，即懷怯怖退入自宮。<p>「時頂生王問臣佐言：『今此兵眾孰為勝邪？』臣佐答言：『王今得勝。』王輙思念：『而我勝此三十三天；我已統治南贍部洲、東勝身洲、西牛貨洲、北俱盧洲；具足七寶及有千子，最上色相勇猛無畏能伏他軍；又於宮中雨金錢七日；復至三十三天入帝釋宮，登善法堂處于半座；若帝釋天主於此座中即謝世去，我統天界亦為人王；天人中勝豈不快哉。』其王纔起念時，神通威力即便減失，還復墮於贍部洲中本居宮室，旋生病惱逼切其身；加復羸困近死邊際。是時臣佐之中有耆年上首者，前詣王所而白王言：『天子！後或有人來發問言：「頂生大王臨謝世時，有何言說？」當云何答？』王謂之曰：『我謝世後，或有人來發是問時，汝應答云：「頂生大王威德特尊七寶具足，獨具人中四種神力。何等為四？頂生大王得壽命長久住世間，總經一百一十有四帝釋謝滅，是為第一壽命神力。又頂生王最上容儀殊妙可觀，超人狀貌具天色相，是為第二色相神力。又頂生王諸所受用皆悉具足，少病少惱色力康疆，飲噉味全食銷無患，不冷不熱時序合度，隨所資治悉獲安樂，是為第三無病神力。又頂生王一切人眾見者愛樂，瞻仰無厭猶子戀父；又復王者撫育人民生喜樂心如父愛子，或時王出游觀園苑謂御者言：『汝可徐徐駕車而進，使其容緩人獲觀瞻。』又復眾人告御者曰：『仁者！駕車幸當徐進，令我盤桓覩王相好。』是為第四愛樂神力。又頂生王統四大洲為最勝主，後詣三十三天，帝釋分其半座；具如是事。復於五欲不生厭足，將謝世時說伽陀曰：「『「『苦哉世間貪欲境，金寶雖豐無厭足；是中樂少苦還多，智者如應能覺了。乃至天中妙欲樂，貪愛心故不解脫；何人能盡於愛源？唯佛如來聖弟子。假使廣積其真金，與須彌山量齊等；無人能生厭足心，智者於斯而善覺。若思所欲為苦因，彼於欲境何貪愛；貪等是為世所憂，智者調伏應善學。』」』」<p>佛言：「大王！彼頂生王以是緣故，又作是說：『諸世間人，少能於其五欲境中覺了知足，後趣命終；而世間人多於五欲境中，不能覺了、不生厭足，後趣命終。』<p>「復次，頂生王廣為利益於後人故，復說伽陀曰：「『極惡生死流轉中，了知壽命隨減少；應當速脩諸福門，不脩福行斯為苦。是故脩福為勝欲，隨應行施如法儀；此世及於他世中，由脩福故生歡喜。』<p>「爾時，國中一切人民無數百千之眾，聞王寢疾，悉來奔詣瞻仰致問。時頂生王為諸人眾，以如是種貪欲等緣廣說對治，使諸人輩捨家學道。是時即有無數百千人眾，聞所說已而悉出家脩四梵行；復有多人斷除欲貪生于梵世。」<p>佛言：「大王！彼頂生王始自初居童子之位至太子位，及南贍部洲、東勝身洲、西牛貨洲、北俱盧洲，統輪王位；又於七金山住，乃至詣彼三十三天歷諸分位；於其中間總經一百一十有四帝釋謝滅。大王當知，帝釋壽量者，人間百年三十三天為一晝夜，三十晝夜而為一月，亦十二月乃成一年，天中千年是彼壽量；以彼千年校計人間，即三俱胝六百萬歲。<p>「復次，大王！其頂生王，昔於三十三天起念，欲其帝釋天主分于半座；是時迦葉苾芻方為帝釋。又頂生王復起是念：『若帝釋天主於此座中即謝世去，天上人間我為王者，豈不快哉！』是時迦葉如來為帝釋天主，其頂生王具大勝福、有大名稱，於一念中起心過失，減沒神力還復退墮，疾惱所纏而謝世去。」<p>佛言：「大王！彼頂生王者豈異人乎？即我身是。我於爾時廣施眾生利益安樂，趣無上智，然於阿耨多羅三藐三菩提多諸魔障，由因緣力之使然故。」<p>爾時，憍薩羅國主勝軍大王忽生疑念，前白佛言：「世尊！彼頂生王久遠因中，修何行業而能感此，宮中自然雨金錢七日？」<p>佛言：「大王！過去久遠有佛出世，號一切增上如來、應供、正等正覺、明行足、善逝、世間解、無上士、調御丈夫、天人師、佛、世尊。是時有長者子，於彼國中與一童女依世法儀媾夫婦事。其婦持以四寶所成妙華及甘美飲膳而奉於夫，其夫受已，持是寶華乘車而歸；於其中路見彼一切增上如來、應供、正等正覺，次第經游庠序而行。其長者子見佛世尊三十二相殊妙莊嚴，即起最上清淨信樂，下車肅恭持華奉獻；以佛世尊威神力故，即變其華大若車輪盤旋空中或飄或止。時長者子起清淨心，說伽陀曰：「『以此布施廣大因，得佛世間自然智；願我速越生死流，先佛未度者皆度。一切增上佛大僊，我所奉上悅意華；願我以此廣大因，圓滿所求無上道。』」<p>佛言：「大王！彼頂生王以是因故，於自宮中雨金錢七日。」<p>爾時，勝軍大王復白佛言：「世尊！彼頂生王又以何緣，於四大洲統輪王位，乃能至于三十三天？」<p>佛言：「大王！過去久遠有佛出世，號毘婆尸如來、應供、正等正覺、明行足、善逝、世間解、無上士、調御丈夫、天人師、佛、世尊。是佛以其正法教化眾生，次第至于滿度摩帝城。一時，如來入城乞食，時有商主名曰廣作，見於如來巡行乞食，勝相希有；發清淨心，持少綠豆擲置鉢內，以奉世尊。時豆四粒入于鉢中，一粒旋轉擊鉢振聲然後墮地，餘豆亦還流散于地。時彼商主見是相已起清淨心，即以伽陀發誓願言：「『以此布施廣大因，得佛世間自然智；願我速越生死流，先佛未度者皆度。』」<p>佛言：「大王！是時商主於毘婆尸如來所，雖以少物施佛世尊，由心清淨，彼時四豆入於鉢中，後感報應於四大洲統輪王位；其有一豆擊鉢振聲方墮地者，後感報應能至三十三天。又復大王！而彼一豆若不墮地得置鉢中，後必報應為天中主；由墮地故，但統人間不為天主。大王！彼商主者即頂生王是。由於佛所種是善根，以彼世尊大悲攝受故，得大果報、具大名稱、有大威光。是故大王！其有智者，於佛世尊隨力所應修諸施行。如其所說，當如是學。」