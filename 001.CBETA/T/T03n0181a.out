<juan>佛說九色鹿經一卷<p>吳月氏優婆塞支謙譯<p>昔者，菩薩身為九色鹿；其毛九種色，其角白如雪，常在恒水邊飲食水草，常與一烏為知識。<p>時，水中有一溺人隨流來下，或出或沒，得著樹木，仰頭呼天：「山神、樹神、諸天龍神，何不愍傷於我？」鹿聞人聲，走到水中，語溺人言：「汝莫恐怖！汝可騎我背上，捉我兩角，我當相負出水。」<p>既得着岸，鹿大疲極，溺人下地，遶鹿三匝，向鹿叩頭：「乞與大家作奴供給，使令採取水草。」<p>鹿言：「不用汝也，且各自去，欲報恩者，莫道我在此，人貪我皮角，必來殺我。」於是，溺人受教而去。<p>是時，國王夫人夜於臥中夢見九色鹿，其毛九種色，其角白如雪，即託病不起。<p>王問夫人：「何故不起？」<p>答曰：「我昨夜夢見非常之鹿，其毛九種色，其角白如雪。我思得其皮作坐褥，欲得其角作拂柄，王當為我覔之？王若不得者，我便死矣。」<p>王告夫人：「汝可且起，我為一國之主，何所不得？」<p>王即募於國中：「若有能得九色鹿者，吾當與其分國而治，即賜金鉢盛滿銀粟，又賜銀鉢盛滿金粟。」<p>於是，溺人聞王募重，心生惡念：「我說此鹿可得富貴，鹿是畜生，死活何在？」<p>於是，溺人即便語募人言：「我知九色鹿處。」<p>募人即將溺人至大王所，而白王言：「此人知九色鹿處。」<p>王聞此言，即大歡喜，便語溺人：「汝若能得九色鹿者，我當與汝半國，此言不虛。」<p>溺人答王：「我能得之。」<p>於是，溺人面上即生癩瘡。溺人白王：「此鹿雖是畜生，大有威神，王宜多出人眾，乃可得耳。」<p>王即大出軍眾，往至恒水邊。<p>時，烏在樹頭見王軍來，疑當殺鹿，即呼鹿曰：「知識且起！王來取汝。」<p>鹿故不覺，烏便下樹，踞其頭上，啄其耳言：「知識且起！王軍至矣。」<p>鹿方驚起，便四向顧視，見王軍眾，已遶百匝無復走地，即趣王車前。<p>時，王軍人即便挽弓欲射，鹿語王人：「且莫射我，自至王所，欲有所說。」<p>王便勅諸臣：「莫射此鹿，此是非常之鹿，或是天神。」鹿重語大王言：「且莫殺我！我有大恩在於王國。」<p>王語鹿言：「汝有何恩？」<p>鹿言：「我前活王國中一人。」<p>鹿即長跪，重問王言：「誰道我在此耶？」<p>王便指示車邊癩面人是。鹿聞王言，眼中淚出，不能自止，鹿言：「大王！此人前日溺深水中，隨流來下，或出或沒，得着樹木，仰頭呼天：『山神、樹神、諸天龍神，何不愍傷於我？』我於爾時不惜身命，自投水中負此人出，本要不相道，人無反復，不如負水中浮木。」<p>王聞鹿言，甚大慙愧，責數其民語言：「汝受人重恩，云何反欲殺之？」<p>於是，大王即下令於國中：「自今已往，若駈逐此鹿者，吾當誅其五族。」<p>於是，眾鹿數千為群，皆來依附，飲食水草不侵禾稼，風雨時節五穀豐熟，人無疾病災害不生，其世太平運命化去。<p>佛言：「爾時九色鹿者，我身是也；爾時烏者，今阿難是；時國王者，今悅頭檀是；時王夫人者，今先陀利是；時溺人者，今調達是。調達與我世世有怨，我雖有善意向之，而故欲害我；阿難有至意，得成無上道。」<p>菩薩行羼提波羅蜜，忍辱如是。