<juan>一切智光明仙人慈心因緣不食肉經<p>失譯人名今附秦錄<p>如是我聞：<p>一時佛住摩伽提國，寂滅道場，彌加女村，自在天祠精舍。<p>時有迦波利婆羅門子，名彌勒——軀體金色，三十二相，八十種好，放銀光明，黃金校飾，如白銀山，威光無量——來至佛所。<p>爾時，世尊與千二百五十比丘，經行林中；又有結髮梵志五百人等，遙見彌勒威儀庠序，相好清淨，五體投地如銀山崩，成金花聚眾寶間廁。金花金臺，七寶為果，於臺閣中，有妙音聲而說偈言：「我見牟尼尊，面貌常清淨，百福相奇特，世間無倫匹；煩惱垢永盡，智慧悉成滿，一向常歸命，身心無疲倦。故我以五體，欲得勝安樂，脫苦無所畏，敬禮釋迦文。」<p>時諸梵志見聞此事，白佛言：「世尊！如此童子，威儀庠序、光明無量，與佛無異；於何佛所，初發道心？受持誰經？唯願天尊為我解說！」<p>佛告式乾梵志：「汝今諦聽！善思念之！吾當為汝分別解說，令汝歡喜！<p>「乃往過去無量無邊阿僧祇劫時，有世界名勝花敷，佛號彌勒，恒以慈心四無量法教化一切。彼佛說經，名『慈三昧光大悲海雲』；若有聞者，即得超越百億萬劫生死之罪，必得成佛，無有疑慮。<p>「時彼國中有大婆羅門，名一切智光明，聰慧多智，廣博眾經；世間技藝，六十四能，無不綜練。聞佛出世，說《慈三昧光大悲海雲經》，即以世間一切義論難詰彼佛，盡其辭辯而不能屈。即便信伏為佛弟子，尋發阿耨多羅三藐三菩提心，而作是言：『我今於佛法中，誦持《大慈三昧光大悲海雲經》，以此功德，願於未來過算數劫，必得成佛而號彌勒。』於是捨家即入深山，長髮為相，修行梵行；八千歲中，少欲無事，乞食自活，誦持是經，一心除亂。<p>「彼時世間，有雨星現，國王婬荒，彗星橫流，連雨不止；洪水暴漲，仙人端坐，不得乞食，經歷七日。<p>「時彼林中，有五百白兔，有一兔王母子二獸；見於仙人七日不食，而作是言：『今此仙人，為佛道故，不食多日，命不云遠；法幢將崩，法海將竭。我今當為無上大法，令得久住，不惜身命。』<p>「即告諸兔：『一切諸行，皆悉無常，眾生愛身，空生空死，未曾為法；我今欲為一切眾生作大橋梁，令法久住，供養法師。』<p>「爾時，兔王即為群兔，而說偈言：「『若有畜生類，得聞諸佛名，永離三惡道，不生八難處；若聞法奉行，生處常值佛，信法無疑惑，歸依賢聖僧。隨順諸戒行，如是疾得佛，必至大涅槃，常受無上樂。』<p>「爾時，兔王說此偈已，告諸兔言：『我今以身欲供養法，汝等宜當各各隨喜。所以者何？我從多劫喪身無數，三毒所使為鳥獸形，唐生唐死未曾為法；吾今欲為無上法故，棄捨身命供養法師。』<p>「時，山樹神即積香薪以火然之，兔王母子圍遶仙人足滿七匝，白言：『大師！我今為法供養尊者。』仙人告言：『汝是畜生，雖有慈心何緣能辦？』兔白仙人：『我自以身供養仁者，為法久住，令諸眾生得饒益故。』作此語已，即語其子：『汝可隨意求覓水草，繫心思惟正念三寶。』爾時，兔子聞母所說，跪白母言：『如尊所說，無上大法，欲供養者，我亦願樂。』作此語已，自投火中，母隨後入。當於菩薩捨身之時，天地大動，乃至色界及以諸天，皆雨天華持用供養。<p>「肉熟之後，時山樹神白仙人言：『兔王母子為供養故，投身火中，今肉已熟，汝可食之。』<p>「時彼仙人聞樹神語，悲不能言，以所誦經書置樹葉，又說偈曰：「『寧當然身破眼目，不忍行殺食眾生。諸佛所說慈悲經，彼經中說行慈者，寧破骨髓出頭腦，不忍噉肉食眾生。如佛所說食肉者，此人行慈不滿足，常受短命多病身，迷沒生死不成佛。』<p>「時彼仙人說此偈已，因發誓言：『願我世世不起殺想，恒不噉肉，入白光明慈三昧，乃至成佛制斷肉戒。』作此語已，自投火坑與兔併命。是時，天地六種震動，天神力故，樹放光明，金色晃曜照千國土。<p>「時彼國中諸人民等，見金色光從山樹出，尋光來至，既見仙人及以二兔死在火中；見所說偈并得佛經，持還上王。王聞此法傳告共宣，令聞此者皆發無上正真道心。」<p>佛告式乾：「汝今當知，爾時白兔王者，今現我身釋迦文尼佛是；時兔兒者，今羅睺羅是；時誦經仙人者，今此眾中婆羅門子彌勒菩薩摩訶薩是。我涅槃後五十六億萬歲，當於穰佉轉輪聖王國土，華林園中金剛座處，龍華菩提樹下得成佛道，轉妙法輪。時五百群兔者，今摩訶迦葉等五百比丘是；時二百五十山樹神者，舍利弗，目犍連等二百五十比丘是；時千國王，跋陀婆羅等千菩薩是；彼王國土諸人民等得聞經者，從我出世乃至樓至，於其中間受法弟子得道者是。」<p>佛告式乾：「菩薩求法，勤苦歷劫，不惜身命；雖復從報，受畜生身，常能為法，不惜軀命，投於火坑，以身供養；便得超越九百萬億劫生死之罪。於是得在恒河沙等無量諸佛先，先彌勒前，得成佛道。汝等云何不勤為法？」<p>佛說是語時，式乾等五百梵志求佛出家。佛言：「善來！」鬚髮自落，即成沙門。佛為說法，豁然意解成阿羅漢；八萬諸天亦發阿耨多羅三藐三菩提心。<p>時會大眾聞佛所說，各各稱讚菩薩所行。<p>舍利弗白佛言：「時彼仙人投火坑已，為生何處？」佛告舍利弗：「時彼仙人投火坑已，生於梵世，普為一切說大梵法，乃至成佛轉大梵輪，所說經典亦名『慈三昧光大悲海雲』。所制波羅提木叉，不行慈者名犯禁人；其食肉者犯於重禁，後身生處常飲熱銅，至彼仙人得作佛時，如《彌勒菩薩下生經》說。」<p>尊者阿難聞佛所說，即從坐起，偏袒右肩，右膝著地，合掌向佛，叉手長跪，而白佛言：「世尊！彌勒成佛所說戒法，乃以慈心制不食肉，為犯重禁，甚奇甚特！」<p>時，會大眾異口同音，皆共稱讚彼國眾生不食肉戒：「願生彼國！」世尊悉記當得往生。<p>尊者阿難復白佛言：「當何名此經？云何受持之？」<p>佛告阿難：「此法之要，名『白兔王菩薩不惜身命為無上道』，亦名『一切智光明仙人慈心因緣不食肉經』，如是受持。」尊者阿難及諸比丘，聞佛所說歡喜奉行。