<juan>佛說普曜經卷第一（一名方等本起）<p>西晉月氏三藏竺法護譯<p>論降神品第一<p>聞如是：<p>一時佛在舍衛國祇樹給孤獨園，與大比丘眾俱，比丘萬二千，菩薩三萬二千，一切大聖神智以暢，一生補處當成正覺，損己布施，持戒清和，忍辱調意，精進一心，智慧善權，所度無極，解一切法，如幻、野馬、影、響、芭蕉、化、夢、月影，悉無所有，有利無利，若譽若謗，若苦若樂，得名失稱，已過世間諸所有法，神通自娛逮致總持，獨步三界猶如日光，及諸菩薩備悉之願，周旋五趣救濟危厄，分別辯才定意無礙，皆已由己，咸成法忍悉得具足，諸菩薩住無所住處，度脫十方。<p>其名曰：慈氏菩薩，總豪王菩薩，師子英菩薩，吉義意菩薩，寂意行菩薩，分別辯才菩薩，逮無畏菩薩，進寂菩薩，大哀菩薩，如是上首菩薩三萬二千。<p>爾時世尊遊舍衛城，國王大臣豪尊長者，凡庶萬民咸共供養衣被飯食床褥臥具，病瘦醫藥一切所安。其妙名稱普聞十方，是為如來、至真、等正覺、明行成為、善逝、世間解、無上士、道法御、天人師，為佛、世尊，敷演道義上中下善，義達微妙所與清徹，淨修梵行。於時其夜淨居天子名寂然尊，及神妙天，加歡樂天，加歡天，栴檀天，大悅天，熒然天，尊寂律天，及餘無數淨居天子，威神巍巍各有光明普照祇樹，往詣佛所稽首足下，還住一面。是諸天子前白佛言：「曾聞有經號名《普曜大方等典》，分別菩薩眾德之本，從兜術天降神母胎，在於胎中娛樂開化，顯示殊特復現出生，皆為一切諸立法行，在宮婇女愛欲之間，顯諸藝術，現行學書計挍諸算，醫藥療治射御手博，要誓擲象示現道力超諸群生，具足成就諸菩薩行，往來周旋，果實超殊名稱流布，以菩薩力而自娛樂，降伏魔場，具足如來十力無畏，頒宣諸佛無量經典，敷演過去如來至真所講說法。<p>「往昔道義，猶若世尊，蓮華上佛，法英佛，定光佛，德英佛，法造佛，仙天佛，諦英佛，習金剛佛，眾尊佛，雪像佛，樂清淨佛，出家樂行佛，華英佛，勝顏佛，善明佛，善曜佛，仙勳佛，勝輪佛，欣樂佛，天華佛，輪吉祥佛，善首佛，善喜佛，住覺佛，住施佛，諦法普稱佛，是世善妙佛，辨普佛，寶稱佛，威強佛，梵神佛，無畏善化佛，善音佛，目悅佛，積德佛，音雨佛妙顏佛，壽神佛，與人遊佛，羨求佛，降怨佛，供養佛，惟衛佛，式棄佛，隨葉佛，拘留秦佛，拘那含牟尼佛，迦葉佛，如來、至真、等正覺，道決所化，自昔迄今。善哉，世尊！愍哀一切，今亦頒宣如是法訓，多所哀念，多所安隱，普護世間及十方人，為諸大乘唯分別之。降伏一切外學眾邪，攝伏眾魔，宣布菩薩諸所行義，現諸菩薩行大乘者，咸超精進將護正法，三寶自在令不斷絕，具足佛身盡現十方。」<p>時佛默然，可諸天子所啟白意，欲令一切普蒙其恩。時諸天子見佛默然聽啟白意，欣然大悅，稽首足下繞佛三匝，以天心華供養散佛，忽然不現還歸天上。<p>於是世尊，明旦與諸菩薩及諸聲聞眷屬圍遶，會迦梨講堂，告諸比丘：「昨夜半時，淨居天子及諸眷屬來禮我足，叉手白言：『願為一切重演《普曜大方等典》，令諸群生普蒙其恩。』吾時默然，可其所啟。時諸天子歡喜踊躍，忽然不現，各還天上。」於是眾會聞此欣悅，前白佛言：「惟天中天！重敢斯問。」<p>爾時世尊告諸菩薩及諸聲聞：「諦聽，諦聽！善思念之！當為汝說無極訓誨，一切如來所可宣暢普濟眾生。<p>「何謂《比丘普曜經典大方等法》？於斯菩薩住兜術天，咸見奉敬，逮得無餘阿惟顏住，百千天人所共咨嗟，名徹十方諸願普具，曉了一切諸佛法藏，清淨無垢聖智道眼，意念定智往來周旋，聖性堅強耻眾未度，其念弘普亘然極遠，布施、戒、忍、精進、一心、智慧淵深，大權方便所度無極，大慈大哀、喜護四等弘暢梵迹，無極神通三達無礙，示現聖慧永無闇蔽，道業純淑，意止、意斷、神足、根、力、覺意、道業，寂然止觀，普備一切諸佛道品，達致本際，功勳福祚不可限量，成就相好莊嚴其體，在彼久長常得自在，仁和無諍言行相應，其心所懷口言無二，斯意質直而無諛諂怨結他念，常自謙遜而不自大，等心眾生未曾偏黨，供養無數百千載佛，為眾重任恒忍災患，觀見無量諸菩薩眾覩其根本，釋、梵、四王、大神妙天，天、龍、鬼神、閱叉、健陀羅，見莫不悅咨受訓誨。分別一切章句本末，已逮無為入於有為，隨時方便而開化之。心念法器識解一切，諸佛所宣無有憒亂而不迴還，逮得總持深入法藏，乘大法船遊十二海接度諸流，三十有七道品之教，合集法寶深奧智慧，為大導師越渡四瀆，諸願具足降伏魔怨，善救外業諸異邪徑，開化一切所住堅固。雖在塵勞皆來歸命，為眾導首，強若金剛行無蓋哀，志性和安積精進力，為法優奧善權方便，在眾中雄如師子，定意之業不可限載，猶如蓮華處污無垢，禁戒博聞而無放逸，慈於十方無有加害，心水清澄而無所著，遊世八法，心如大寶，所度無極福祚聖慧，積功累德，道藏解明佛之智慧度闡法城，消眾患難善開寤之。以四神足度於彼岸，志三脫門顯其寂觀，清淨光曜一心脫門，處在閑室如山曠野，遊法叢樹行具足成，十力無畏未曾怯弱，以度生死無復疑難，衣毛不竪越於無數在外異學，猶如師子遊於麋鹿，捨諸放逸無吾我意，設有所暢，為師子吼，人中之雄，解脫禪定智慧道場。放大光明照諸闇冥悉蒙道明，眾邪異學譬如螢火無益於世，愚贛幽昧曜蔽塞心，興大道力精進之業，宣功德行威神巍巍，除闇冥品具足清白，見莫不歡。諸佛國土無所罣礙，拔諸窮厄蕩滌垢穢，脫門一心覺意清涼，曉了聖明禪思清白以開化之。其四部眾，諸天人民，行七覺意積累道寶，齊心眾生應病與藥，志不懷惡行十善業，以是財富奉持具足，不違法王所行殊勝而轉寶輪，轉輪王種成就一切深遠難限，一切法寶博聞無厭，慧普無極。<p>「爾時所興不可限量，無能為喻，猶如江海；所總持慧，如地水火風；其心平等，堅強不動如須彌山；消諸結著，猶如日光以耀諸垢；心若虛空，在大宮殿安處其中，諸床座具二萬二千，門戶軒窓講堂棚閣，校飾嚴整竪眾幢蓋，交露精舍布散眾華青蓮芙蓉，諸玉女眾有億百千俱作伎樂，及雜眾華不可稱限，諸寶樹木次第行列，其地清淨平正無邪，香勳普流，飛鳥鳧鴈哀鸞異類，無數億眾遊戲浴池，暢和雅音現在觀覩。聞大法聲消除一切塵欲之難，攝諸疲厭自大貢高，其心歡悅思念弘廣，由是成就大無極法，演出訓誨八萬四千伎樂妙音，是為菩薩宿世積德，自然宣出此微妙偈：「積功累德行，宣布具足音；其心普思道，造智慧光明。備無量勢力，棄捐諸所有；分別決眾疑，諸天之本末。意清淨無垢，無雜眾瑕穢；棄捐于三毒，寂滅瞋恚恨。鮮潔消眾垢，其心如明珠；從往古以來，常喜好布施。音響從種姓，戒寂行調和；精進禪智慧，遵習億載法。音暢無數稱，宣說億載佛；愍傷於眾生，且觀今是時。曉了知終始，生死之塵垢；觀察其本行，天龍諸鬼神。樂百千億劫，聽之無厭惓；善智慧無懈，充飽久飢渴。卿等雖所慕，樂法不好欲；性已無垢穢，愍傷天世人。億那術載天，聽法心不廢；若慕於歌頌，觀諸地獄難。其目淨無垢，見十方諸佛；已得聞此法，斯經世所尊。宿世種妙德，處兜術天宮；直加天慈哀，愍悅雨天下。已越於欲界，及色界億載；咸共慕樂聖，無上吉祥佛。降伏眾魔業，消化諸異學；佛道如觀掌，且察今是時。世塵勞興盛，宜布諸法雲；精進雨甘露，消滅天世垢。尊醫曉諸種，授藥建療治；應示三脫門，速立無為宅。譬如師子吼，諸小蟲怖懅；暢佛師子吼，降伏外異學。手執明哲燈，過伏精進力；總持近目前，勝降伏眾魔。四天王遙察，欲貢上尊鉢；億載天帝梵，始生往奉敬。觀覩尊音稱，寶種諸豪姓；見人尊所處，行菩薩之道。其來在三有，明寶在所勝；無垢如摩尼，興雲雨天下。諸伎樂之聲，演出若干音；勸助愍哀意，觀察今是時。」<p>於是佛告諸比丘：「于時菩薩省諸伎樂，宣法音時出大宮殿，有大講堂號演施法，昇彼講堂坐師子床，其諸天子學大乘業行等慈者，亦復俱昇此大講堂，各從本位次第而坐。捨玉女眾及諸天子，咸從同學各來集會。諸眷屬眾各六十六億，咸共講議，當使菩薩現生何種，或有說言：『此維提種，摩竭國土最為興盛，今菩薩者，應在彼土降神母胎。』或有說言：『菩薩不應生彼國土。所以然者？維提種者，母性真正、其父不真，種性卒暴而不安詳，無可貪樂，其種尠德福不具足，土地國邑無好浴池苑囿之觀，既處邊境不宜生彼。』或有議言：『拘薩大國其種弘廣，眷屬興盛，菩薩應下降神彼國。』或有報言：『菩薩不應。所以然者？其拘薩本從摩騰種來生彼國，父母宗族皆不真正，下劣小姓非是天師所可慕樂，福祿尠薄卑鄙之土，性行不和，無有奇珍殊異之寶，餚饌之供可以奉聖，園觀浴池亦復簡少，既是邊表不宜屈尊。』或復說言：『和沙大國國王右性人民熾盛，五穀豐登，菩薩應當降神彼國。』或復報言：『菩薩不應。所以然者？其彼國王雜合小姓，非是高德，土無威神，受他節度來於此國，父母不真不得自在，以是之故不應生彼。』或復說言：『此維耶離無極大城，人民滋茂安隱豐熟快樂無難，軒窓門戶雕文棚閣嚴飾巍巍，浴池園觀男女周旋遊戲其中，人民居宅儼然整齊，菩薩應下降神彼土。』或復報言：『不宜現彼。所以然者？彼土民眾憙諍不和，無清淨行有外無內，不修道法不別尊卑，各自謂尊獨言隻步，不能下意，不順法教，不服高德，以是之故不可屈尊。』或復說言：『此鏺樹國，種性豪強事業無極，行眾無首所習第一，菩薩應下降神彼國。』或復報言：『是亦不應。所以然者？其土凶逆舉動虛妄，志性麁獷剛強難化，形笑輕人自大由己，不修事業，以是之故不應生彼。』其諸菩薩及諸天子，各各共議觀察天下諸大國土，諸王大姓豪尊重位，皆觀察之，悉不可意。<p>「爾時會中有一天子，名曰幢英，行菩薩道逮不退轉暢達大乘，告諸菩薩及諸天子：『諸賢者等！可共俱往問於菩薩，何所種姓，最後究竟一生補處，應往降神處於胞胎？』僉共叉手，詣菩薩所，而前諮問：『惟願正士究竟菩薩，一生補處所可降神，種姓何類？功勳云何？』<p>「菩薩報曰：『其國種姓有六十德，一生補處乃應降神。何謂六十？一、國土寬博種姓寂靜，二、眾所宗仰，三、不生雜姓，四、所生微妙，五、種姓真正，六、應男女行，七、志操堅強，八、本業丈夫，九、尊習上業，十、其行堅要，一、作人惔怕，二、眾所羨樂，三、意行勇猛，四、所在尊豪，五、志行無極，六、女行清白，七、男子無限，八、所生無畏，九、無有慳嫉，二十、智慧明達，一、有藝多術，二、棄捐惡趣，三、飯食恣意，四、逮得自在，五、善友興盛，六、雖在蟲獸無所嬈害，七、種姓溫良，八、慕修道德，九、而無貪欲，三十、無有瞋恚，一、不懷愚冥，二、在樂無贛，三、相好弘普，四、所造篤信，五、好樂布施，六、出家堅固，七、力勢超異，八、所由殊勝，九、人莫不敬，四十、諸天奉之，一、鬼神承事，二、餓鬼歸仰，三、無有怨結，四、名聞十方，五、種類第一，六、性行自在，七、其眷屬強，八、無亂伴黨，九、群類無上，五十、孝順父母，一、敬沙門梵志，二、財業饒富，三、多寶穀藏，四、豐於七珍，五、象馬熾盛，六、獨步由己，七、奴客僮使甚多無數，八、利義如意，九、無能勝者，十、仁慈普覆，是為六十。』<p>「時諸菩薩及諸天子，聞是六十種姓清淨，欣然大悅乃知殊特，前白菩薩：『何所種姓功勳巍巍，具足如此？』<p>「菩薩報曰：『今此種姓熾盛，五穀豐熟安隱平賤，快樂無極人民滋茂，殖眾德本，迦維羅衛眾人和順，上下相承心念反復，將護情態積三帑藏；捨眾殃舋棄眾邪見，一切諸釋渴仰一乘；奉敬尊長，居士大臣眷屬和穆；色像第一，其白淨王性行仁賢，夫人曰妙，姿性溫良，仁慈博愛，容色難倫；心無傾移無有子姓，厭於世俗不倦道訓，猶天玉女覩莫不歡；無女人態言語至誠，初無麤獷，除棄恚恨，不傳彼此；好樂布施，禁戒無漏，敬重夫主；知時止足，不懷異心，常吉祥定；髮紺青色，顏貌凞怡，言先意至，仁和其性；體行質直而無諛諂，常懷慚愧，性重不輕，三垢薄尠，忍辱第一；手足柔軟猶如蓮華，護心口意強如金剛，若玉女寶德本清淨；前五百世為菩薩母，釋種飢虛宿夜望待，應往降神受彼胞胎。』於是頌曰：「『清淨人喜法，處法師子座；自然天圍繞，此菩薩惔怕。普處講堂議，何種至賢良？菩薩應降神，父母淳真正。普觀於天下，君子王大姓；咸共意思惟，釋種淨無瑕。白淨王最勝，帝主中殊特；熾盛豐無疵，恭恪常行法。一切皆歸仰，悉慕釋淳和；嚴講堂園觀，應降神迦維。咸成大勢力，像力三十二；學術度無極，沒身無有害。白淨捨自大，三千界第一；意樂似諸天，后名曰潔妙。端正天玉女，形體最清淨；諸天人覩之，正觀無厭惓。無瑕如奇珍，質直言柔軟；安隱無麤諍，面悅顏不變。行法懷慚愧，離慢不輕舉；所聽無諛諂，常慈好布施。淨邪行十善，身口意常諦；以渡女人態，未曾有缺漏。不慕世俗榮，龍宮及天世；無倫可殊者，應宜懷大聖。宿本五百世，恒為菩薩母；白淨應為父，彼應降德神。善見勤修行，所奉當尊法；恒與清白俱，三十二無欲。所在國進止，臥寐及經行；普照其處所，淨光滅眾罪。雖處天神人，無敢有欲心；見無威儀行，視之如母子。妙后發淨業，生長國王宮；既尊無所越，名稱咸普流。如王后應器，尊人曜最上；應往彼義土，我宜往降神。天下無餘人，能懷尊聖者；惟妙后應德，乃能堪任受。諸天咨大聖，菩薩清淨智；亦歎王后勳，應往生釋種。』」<p>普曜經說法門品第二<p>佛告比丘：「前選菩薩所降神土，其兜術天有大天宮，名曰高幢，廣長二千五百六十里，菩薩常坐，為諸天人敷演經典。於時菩薩適昇斯宮，普告諸天，有經典名《療治眾結終始之患》，最後究竟上大高座，班宣正真，令諸法會聽斯訓誨。時諸菩薩及諸玉女，咸曰當聽。于時菩薩觀四方城，化作高座，如四天下現若干品，諸好奇妙莊嚴文飾，悅一切心，其座嚴好過欲色界；所有床榻，皆是菩薩宿德使然，并師子座無央數寶，而合莊挍，極妙天衣以敷其上，無量香勳而以勳之；燒諸雜香散眾名華，百千明珠自然奮光，嚴交露帳；其交露帳出妙音聲，斯大光明遍照十方，竪諸幢蓋周匝垂布明珠繒綵，百千玉女須臾皆集；無數床榻亦自然至，億千功勳普亦現矣。無數釋梵皆來稽首護衛菩薩，從無數劫積累功德，億百千載，諸度無極功報所致；十方諸佛皆遙念之。<p>「菩薩適坐，告諸天人及大會眾：『諸賢者等！觀此東西南北四維上下十方世界諸兜術天，一生補處咸欲降神；無數百千諸天大眾眷屬圍繞，而侍從之皆令覩焉，僉為班宣《法曜道門》。』菩薩威神之所建立，使諸天眾覩於十方，遙稽首禮，各以香華供養神處臨成佛者，五體歸命，稱揚大音讚言：『善哉！菩薩之德不可思議，令我等身，一時目覩無量菩薩。』<p>「於時菩薩告諸天眾人等：『善聽！何故名曰《法曜道門》？』皆曰：『不及，惟分別之。』<p>「『《法曜道門》有八百事，臨欲降神為諸天說。何謂八百？《至誠法門》、《性行成就無所破壞妙喜法門》、《悅非時心欣樂法門》、《成就篤信愛敬法門》、《心自然淨護身法門》、《淨於三事護口法門》、《四善不毀護意法門》、《棄嫉恚癡念佛法門》、《見十方佛念法法門》、《覩法清淨念眾法門》、《趣入寂滅念施法門》、《威神普至念戒法門》、《具足所願念天法門》、《令心清淨慈心法門》、《化之立德悲心法門》、《第一無害歡然法門》、《不毀他人其護法門》、《穢厭愛欲非常法門》、《能越欲色觀苦法門》、《除斷所願無我法門》、《無所猗著觀音法門》、《消不直心觀慚法門》、《除滅內行觀耻法門》、《寂消外行觀誠法門》、《不欺天人觀實法門》、《不親己身觀行法門》、《道御法行觀三寶法門》、《淨滅三塗觀了達法門》、《不失德本觀作法門》、《不輕他人解己法門》、《不自毀身曉人法門》、《不非他人分別法門》、《奉行道法知時法門》、《終不虛妄棄自大法門》、《具足聖慧捨害法門》、《不慢彼我棄結法門》、《無有猶豫好樂法門》、《不懷狐疑棄不淨法門》、《棄貪欲想無諍法門》、《斷鬪訟意無虛法門》、《度無中傷法義法門》、《決了諸義樂法法門》、《逮法光明求聞法門》、《淨觀諸法應正法門》、《奉行平等斷名色法門》、《度諸罣礙厭寶法門》、《成立慧解捨著法門》、《不猗名稱暢陰法門》、《別諸惡行身意法門》、《其體宴靜念通法門》、《拔諸痛痒心趣法門》、《觀心如幻意止法門》、《慧照眾冥意斷法門》、《捨不善本神足法門》、《身心輕便信根法門》、《不願他人進根法門》、《善釋慧明意根法門》、《善造道業定意法門》、《解心諸脫智慧法門》、《現成明哲信力法門》、《越魔威勢進力法門》、《而不還迴意力法門》、《未曾忘捨定力法門》、《滅眾妄想智力法門》、《周旋往來意覺法門》、《解真諦法覺意法門》、《普曜諸法進覺法門》、《積行佛道喜覺法門》、《修平等行信覺法門》、《所作已辦定覺意法門》、《暢諸法行護覺法門》、《度諸所生正見法門》、《好樂入寂正念法門》、《棄若干想正言法門》、《曉了一切諸有音聲猶如呼響正治法門》、《無報應罪正業法門》、《息諸罣礙正便法門》、《消眾欲意正意法門》、《入無志念正定法門》、《逮得三昧無有瞋恨道心法門》、《不斷三寶教淨性法門》、《不樂餘乘聖達法門》、《微妙佛法心無結網應時法門》、《普具諸法施度無極法門》、《備成相好佛土清淨勸化慳嫉戒度無極法門》、《悉度眾惡八難之處攝諸犯禁忍度無極法門》、《心和調柔攝諸恚怒進度無極法門》、《奉眾善德攝諸懈怠禪度無極法門》、《興顯一切一心脫門》、《定意神通攝諸亂意智度無極法門》、《捨眾無明陰蔽窈冥邪見羅網攝諸惡智善權法門》、《隨眾所好而現威儀普攝一切諸佛聖慧四恩法門》、《攝諸眾生使成佛道正法由己四等法門》、《慈悲喜護以斯四等攝諸偏黨化眾法門》、《安己弘誓而不懈惓護法法門》、《蠲除一切眾生塵勞積德法門》、《眾生戴仰聖品法門》、《具足十力寂然法門》、《成如來定其觀法門》、《慧眼訓誨分別辯法門》、《成就法眼道御法門》、《具足佛眼總持法門》、《奉行諸佛之所頒宣辯才法門》、《所可敷演悅眾生心順忍法門》、《順化諸法不起法忍法門》、《輙得更決不退轉地法門》、《備諸佛法從住至住法門》、《至阿惟顏一切智業無餘法門》，處胎出家，詣佛樹下，惟諸仁等，略說其要，是為八百《法曜法門》。<p>「『菩薩大士臨降神時，為諸天子講說此法。說是法門品時，八萬四千天子發無上正真道心，三十萬二千天子宿殖德本，尋時逮成無從生忍，三十六載諸天子等遠塵離垢諸法眼淨，兜術諸天咸皆欣然，皆散天華積至于膝。如是比丘，于時菩薩，為大天眾勸助若滋，咨嗟說偈：「『其有樂清淨，在天心思妙；皆宿造德本，故致此淨果。是故報前世，造行清淨品；無德歸惡趣，在苦痛不善。從我聞是法，莫起無恭敬；當棄此憍慢，致無量大安。罪福無有常，無恒無堅固；如夢幻野馬，空中電忽然。雖以慕五樂，猶渴飲鹹水；離塵度世聖，逮智能充飽。等諸欲伎樂，一切諸玉女；女人各異心，是時平等業。不見利養伴，友親諸眷屬；除餘造善業，不樂諸惡品。是故俱和合，各懷念慈心；奉行真正法，善行自充飽。常思念諸佛，在法無放逸；樂戒博聞施，忍辱仁和要。曉了苦無我，專精觀察法；從因緣合成，轉長勝垢濁。覩見諸辯才，無極之神足；慧功勳自然，造戒聞無逸。修學無極解，博聞無馳騁；施調意智慧，眾生故行慈。常修行愍哀，能成眾善法；大要行為本，言行常相應。勿從他人教，已寂然精進；不以作逮得，無作亦不安。等意觀其本，生死甚勤苦；不以習離欲，捨邪能究竟。是故得閑靜，宣布順慈心；尊敬聽法會，滅欲燒塵勞。棄捐大貢高，執持無諛諂；以時進行道，至滅度無為。消愚眾濁冥，智慧明化之；棄結塵生網，興發所應行。雖有眾法師，汝等修行義；不在於彼見，不違諸法訓。若得佛道時，轉法雨甘露；淨洗其心垢，諮受最法門。』」<p>普曜經所現象品第三<p>佛告比丘：「於時菩薩為大天眾，敷演經法，勸助開化咸令悅豫。問諸天子，以何形貌降神母胎？或有言曰：『儒童之形。』或有言曰：『釋梵之形。』或曰：『大天王之形。』或有言曰：『息意天王形。』或有言曰：『阿須倫、揵陀羅、迦留羅、真陀羅、摩休勒形。』或曰：『大神妙天、日月王形。』或曰：『金翅鳥形。』彼有梵天名曰強威，本從仙道中來，沒生天上，於無上正真之道而不退轉，報諸天子言：『吾察梵志典籍所載，歎說菩薩應降神母胎。』又問：『以何形往？』答曰：『象形第一。六牙白象頭首微妙，威神巍巍形像姝好，梵典所載其為然矣。緣是顯示三十二相。所以者何？世有三獸：一、兔，二、馬，三、白象。兔之渡水趣自渡耳；馬雖差猛，猶不知水之深淺也；白象之渡盡其源底。聲聞緣覺其猶兔馬，雖度生死不達法本；菩薩大乘譬若白象，解暢三界十二緣起，了之本無，救護一切莫不蒙濟。』如是比丘，於是菩薩處兜術天，普觀天下，意欲降體白淨王宮。<p>「爾時王宮先現八瑞：一者、草穢瓦石諸垢不淨，悉為消除自然香潔，生眾雜華香氣苾芬。二者、其雪山邊，鳧鴈鴛鴦鷹鷂赤❥，鸚鵡青雀哀鸞雜鳥，來詣王宮住宮殿上，軒牕門戶屏障籠䟽，各各暢音柔軟妙雅。三者、白淨王宮後園遊觀流泉眾水，冬時始春皆生雜華，若干種寶奇雅妙好。四者、陂水浴池諸觀屋宅，悉自然生青蓮芙蓉，大如車輪其葉百千。五者、其蘇水器及麻油器石蜜器食之無減。六者、其王宮裏大鼓小鼓，箜篌琴瑟箏笛簫笳，不鼓自鳴演悲和音。七者、其王宮藏眾寶奇珍，明珠七寶衣被瓔珞，地中藏寶自然發出。八者、宮中光明普照內外蔽日月光。<p>「萬二千婇女歡喜悅樂，眷屬圍遶來詣王所；見王安坐，侍王之右，坐交露帳和顏悅色咸共賀言：『善哉！大王！願聽妾言，王得大願，眾寶瑞應咸一時至，當懷悅豫，時節和適國土太平；應八關齋，當抱慈心，不宜瞋喜；敬身愛彼，棄捐慳嫉愛欲邪見，消雪自大眾生患厭事，無復諸亂莫不歡喜，已入正真，無懷恨者；不聽十惡奉行眾善，王愍我等，建立至誠去諸塵意，莫受讒言兩舌彼此；慕樂戒禁將護宜適，念行功福慕樂道義；妾等亦當奉戒順命，棄捐愚冥，抱歡豫心，常自將護；彼樂圍遶永得安隱，散華燒香已離諸欲，不懷異心，宿夜七日安和無難。今我等心，不在色聲香味細滑之法，其心戀慕欲聞正音，男女悉好猶若天人，遊戲樂施不志王榮，瓔珞之飾床座綩綖，諸好机延之中思善，皆悉踊躍安隱無亂。今者大王，宜視眾民猶若一子。』時王聞言，第一歡喜：『當如所願，不違汝意輙如所誓。』<p>「於時其王施宮婇女，如意所願皆為莊嚴，交餝清淨解散眾華，燒其香勳懸繒幢蓋，召二萬人悉使被鎧皆執兵仗侍衛左右，諸眷屬俱作諸伎樂，音聲悲和擁護王后，諸宮婇女各共圍遶，諸天玉女來洗浴之，香勳衣服眾寶瓔珞，僉然俱鼓百千妓樂，其音悲和。夫人適坐，天女來侍，以若干種眾雜天華金銀床㯓，細軟綩綖以布其上，明月珠寶諸天玉女各齎香瓶，散華燒香。
。
<juan>普曜經卷第二<p>西晉月氏三藏竺法護譯<p>降神處胎品第四<p>「於是四天王、天帝釋、炎天子、兜術天子、無慢天子、善化天子、魔子導師、梵忍跡天、梵滿天、善梵天、光淨天、光音天、大神妙天、淨居天、竟往天、阿迦膩吒天，及餘無數百千天人，皆共集會轉相謂言：『今仁君等，假使菩薩獨往降神處於母胎，我等諸天不往侍從，墮無反復不識恩養。誰能堪任侍衛菩薩，降神入胎不離其側，如影隨形，乃至成佛；降伏魔官，而轉法輪，和慈四等至大滅度，以懷慈心，歡喜悅心，調和其心，而奉事焉；未曾遠離，不違要誓？』於是頌曰：「『今誰能堪任，追侍常悅心；誰得名稱力，自發長往侍？忉利天誰意，捨安不樂天；住在玉女眾，侍離垢月顏。諸微妙最樹，雖貪天室宅；屋宅化金色，當侍離垢威。心念若干品，不慕其諍訟；少欲如妙花，大男子所好。言寂兜術天，諸天求大威；所生常見敬，當樂無量稱。慕應化妙本，自在諸天宮；心吉皆奉行，當好是功勳。魔王懷毒心，越度一切尊；及愛此經法，自在度欲尊。亦度於欲界，亦及梵所居；修行四等心，在諸仙中上。遊諸天殊特，如轉輪聖王；室宅常安隱，侍離欲威尊。欲得國君安，大財無極富；眷屬無怨仇，侍送可敬順。致財色豪位，名稱力功勳；見歎及仁君，往侍送梵音。欲得天人樂，及致三界安；處安及法安，當侍大仙安。若除婬怒癡，欲棄眾冥塵；寂然心淡泊，侍從調定意。學不學緣覺，當逮一切智；十力師子吼，當侍從江海。意勝閉惡趣，致安住甘露；得成八正道，侍從降五趣。其欲得見佛，欲聽大哀法；慕致眾福祚，往侍自在聖。盡生老死苦，欲解宛轉縛；清淨如虛空，侍清明真人。欲致一切敬，相好殊異德；常欲濟彼己，當侍可愛敬。戒定及智慧，此及無量稱；究竟所生安，當侍彼大聖。欲達深難解，玄絕難逮義；欲得慧自解，當侍大醫王。』<p>「爾時諸天聞歎此偈，其四天王四萬人俱，百千忉利天、炎天、兜術天、無憍樂天、化自在天，各與百千諸天子俱，六萬魔天，前世積德修清淨行；梵迦夷天六萬八千，乃至阿迦膩吒天，與無央數百千眷屬；又有四方無數百千皆來集會。是諸天子各各嗟歎歌頌妙偈：「『聽我無限言，意審至三乘；棄欲樂安住，所慕此最淨。大聖度降神，眾奉可重敬；守德神仙護，微妙無害意。執樂鼓和音，歎德海功勳；歸命天人尊，聞菩薩上慧。散花供養聖，奉仁名花香；悅心天人尊，離欲安無患。意妙清淨花，善願演光明；迦夷散眾花，等供福清淨。處胎無垢著，覺窹老病死；悅心侍究竟，志懷奉恭敬。天人獲善利，見舉足七步；釋梵咸稽首，香水洗淨意。屈意隨世俗，天宮處塵欲；普捨釋尊位，咸悅意侍之。取草坐道場，得佛降眾魔；梵勸轉法輪，僉共奉安住。三界作佛事，甘露億載眾；權化眾清涼，皆棄渴名稱。』<p>「於是欲行天人勝室，覩見菩薩姿色殊妙，心自念言：『今此真人清淨殊貌，其妃如類邪？尊人所厚咸皆羨之，各執花香抱愛敬心，志功福報願立神足。』適作是念，即時尋沒天人宮殿，在迦維羅衛大園觀中，寂然莊餝，其白淨王所可愛樂，難及大殿後宮菀囿，其處巍巍污塗香熏，清淨無垢光明福祚，威神成就，天人瓔珞一時并至；尋從地起見王妙后，舉身一指，現在虛空，各各相和而說偈言：「『天玉女遊行，覩菩薩妙顏；心中發是念，菩薩母何類？手各執眾花，往聞生愛意；既受持花香，叉十指作禮。微妙氣雜香，投身自歸命；吾覩名稱市，善見仁顏色。亦欲覩殊異，玉女色最悅；觀尊見其形，天眼自覩身。是顏第一殊，至德生尊人；明珠著好器，是器天中天。手脚如甘露，來樂勝天人；觀像無厭足，其心益踴悅。威首照虛空，其明耀諸天；離垢眾雜香，身演暉如是。其色如紫金，威神耀諸天；如蜂王成蜜，演淨塗香熏。眼明如真金，光淨耀虛空；所沒至清淨，而等於有無。脾踵猶如象，其膝微平正；手脚平等淨，玉女歎決疑。如是多所觀，散花右遶之；歎名稱佛母，還入其天宮。』<p>「爾時四天王、天帝、炎天，及無慢天、天龍、厭鬼，及害人鬼、阿須倫、揵陀羅、真陀羅、摩休勒，咸皆來至歸人中上，而在前導衛護至尊——將無惡物害意向之，若世俗人勿造危難——詣其王后所居宇宅，皆共清和，眷屬圍繞遊行虛空，一切吉祥令無違嬈，眾共宿衛；諸天子知悉欲往侍，悅心敬后執持花香，叉手十指為禮。見淨尊人，當降神故，師子大哀欲來生故，用道法故，皆當勸助護一切故。<p>「於是菩薩欲遷神時，東方極遠無數菩薩住兜術天，皆共來至於斯佛土供養菩薩；南西北方四維上下十方無限諸佛世界，無數菩薩一生補處住兜術宮，皆來詣此供養菩薩。其四天王八萬四千諸玉女眾，忉利天、炎天、兜術天、無憍樂天、化自在天，各將侍從八萬四千玉女，鼓樂絃歌，來詣此土供養菩薩。於時菩薩，即坐首藏普德等集三昧定意，一切現大棚閣，并諸菩薩億百千載，諸天圍繞；動兜術天，適震動已，從身放光，具足廣普照此三千大千佛國土靡不周遍，曜幽冥處令覩大明，日月之光所不逮及；照於地獄、餓鬼、畜生、八難中人，蒙斯尊光普獲安隱。所蒙光處令其眾生，消婬怒癡，不懷自大，無有惱熱亦無貪嫉，皆懷慈心，相視如子如父如母如兄如弟。天人伎樂不鼓自鳴，百千億載音聲相和，無數天人念善思惟，彼大天宮無能毀壞，玉女百千各鼓琴箏在後侍從，以伎樂音嗟歎菩薩前世積德，而說偈言：「『前世積功德，長夜來善本；布施得真正，故今致奉敬。尊本無數劫，惠施愛男女；以斯施果報，雨天諸花香。害身肉稱之，用哀愍鳥故；由此布施果，餓鬼蒙食醬。尊本無數劫，護戒無所犯；由禁獲果報，消盡惡道難。本無數億劫，志道行忍辱；忍行致此果，慈心愍天人。本無數億劫，上進無怯劣；以是精進果，身好如須彌。本無數億劫，禪思消眾塵；以是一心果，不樂眾塵欲。本無數億劫，行智斷貪欲；以是智慧果，光明最清淨。被鎧善伏塵，普愍念眾生；仁德度彼岸，禮清淨安住。光耀悉普照，皆除眾塵冥；為三千目導，禮最勝現道。曉了神通飛，顯示學究竟；化度以種類，稽首善船師。皆學清淨辭，示現沒終始；未曾捨俗法，於俗無所著。其見求博聞，弘利甚無限；況復聽受法，得信愛樂者。兜術天忽冥，閻浮利日出；無思議億姟，樂道消眾塵。安隱快豐盛，無數諸天俱；玉女數音樂，王舍聞悲和。德威普滋茂，覩母最妙顏；子巍巍如此，三界最吉祥。不復失本誓，無有貪恚諍；恭敬普慈心，於人中威神。王國遂增益，成轉輪王種；迦維當豐茂，寶藏又豐滿。鬼閱叉厭鬼，諸天龍鬼神；往護人中尊，不久得解脫。讚佛積功德，愛敬而奉事；悉用勸其道，速疾成導師。』」<p>佛語諸比丘：「于時菩薩過冬盛寒，至始春之初，修合星宿，春末夏初樹木彫落，初始花茂不寒不暑。時三界尊觀察十方，適在時宜沸星應下，菩薩便從兜術天上，垂降威靈化作白象，口有六牙諸根寂定，❥首奮耀光色魏魏，眼鼻晃昱現從日光，降神于胎趣於右脅；菩薩所以處於右者，所行不左。王后潔妙，時晏然❥忽然即覺，見白象王光色如此，來處于胎其身安和，從始至今未曾見聞；身心安隱，猶如逮禪致正受矣。於時妙后衣毛為竪，❥拭衣服及塗香熏，身心欣喜尋從坐起，與婇女俱前後圍繞，從後宮出詣無憂樹，即時安坐無憂樹下。便遣侍女以此意旨啟白淨王曰：『天王自屈來覩所樂。』王聞踊躍即勅嚴駕，群臣翼從到無憂樹，不得入門，王自起想乘高象車，思惟須臾即說偈曰：「『念曾處象車，身重不如今；光明入吾室，問誰是何變？』<p>「於時有天，在虛空中化現半身，為白淨王說此偈言：「『德行三界尊，慈哀成福祚；菩薩遷兜術，大聖降妙后。當叉手禮足，至神入彼室；妙后觀其意，若干種微妙。今以用是故，而有是變應；示現於宮殿，未曾有虛妄。淨如雪山王，其明超日月；身形甚分明，大象強殊勝。堅固猶金剛，思念行殊特；而降神入胎，是故受我言。覩三界迷冥，億載天歎詠；不厭無瞋怒，心寂等安定。』<p>「時夫人出，為王說偈：「『天王召梵志，曉了能解夢；為我別此義，於國為吉凶？大王受我言，梵志學經術；當使在我前，聽說所夢意。光踰日月明，形大好六牙；故勇入我胎，當聽此意故。』<p>「時王請梵志問此意。梵志為王說偈言：「『梵志聞是言，歡喜無不吉。生子有相好，在家為聖王；假愍世出家，成佛祐三界，甘露普濟俗，為決所疑網。受梵志好教，心中無所畏；以服美飲食，其身永安隱。』<p>「時白淨王心自念言：『何所屋宅安於妙后使無眾難？』時四天王詣白淨王，而謂王言：『大王安意，今我等身當為菩薩造立妙宅。』時天帝釋、炎天、兜術天、無憍樂天、化自在天，往詣王所各上天宮，王后處中。兜術天王曰：『還持本宮奉上菩薩，使處其中。』化自在天曰：『我有宮殿欲界最上，光蔽諸天令如聚黑，當令王后身處其中，花香伎樂奇異之饌供養妙后。』如是比丘，一切欲界天王俱來詣迦維羅衛貢上宮殿，一心自歸供養菩薩。<p>「時白淨王亦在其上，興立宮宅嚴好如天。於時菩薩承大淨定，使其王后普見宮殿，身處其中皆懷菩薩。時諸天王所上宮殿各不相見，各自念言：『今菩薩母在我宮殿，不在餘所。』」時佛即說偈言：「住大淨三昧，所化不可議；普悅諸天意，先現瑞所應。」<p>佛語比丘：「於時菩薩坐於寶淨交露棚閣，處妙后右脇所坐寶淨棚閣，殊妙栴檀而香熏之；其香遍勳三千世界，魏魏奇異強若金剛，軟如天衣，香氣芬馥徹於十方。其菩薩交露宮殿，欲界諸天嚴淨宮殿，常皆現在菩薩宮殿；其處菩薩臨降神胎。應時其夜下方水界六百六十萬由旬，生大蓮花，上徹梵天永無見者，唯有梵天名音聞，百萬諸佛土威神光耀，普遍三千大千世界，皆現目前獨見之耳。又其梵天執金剛器，百味食飲奉侍菩薩。菩薩食之，覩觀十方無能服食；是一渧之供堪任服消者，獨有一生補處菩薩能消化耳，又有宿世功福積德道慧所致。諸尊天帝釋梵王，咸來稽首歸命聽經。於是菩薩舉一手指，自然化現別異床㯓，釋梵四王各從本位而坐其上。已見坐定為講說法，開化其心咸皆悅豫。菩薩覩之欲得還歸，下其右手使不復現，釋梵四王尋即知之，菩薩遣證，右繞菩薩便即還宮；以是之故菩薩處其右脇。東西南北四維上下十方無數百千菩薩，咸來見之，稽首作禮欲得聽經。菩薩見來，演身光明，化清淨坐即皆就床，各各啟問無極大乘，廣為分別，各不相見，以是之故菩薩演寂光明照諸天人。<p>「其菩薩母悉不知之，亦無所閡，唯覺己身輕便柔軟安隱無橫，無婬怒癡、不想三毒，亦無寒熱及諸飢渴，不污聖體及餘手指，無有不可。亦不遇惡色聲香味細滑之法，不見惡夢亦無惡露。迦維羅衛及遠大國，天、龍、鬼神、乾沓惒、阿須倫、加留羅、真陀羅、摩休勒，男女大小歡喜踊躍不懷異心，若有諸病風寒熱氣疾，眼耳鼻口身心之疾，脣齒咽痛塵勞狂病顛疾，金痍瘢瘡，詣菩薩母，母舉右手而摩其頭，病皆除愈各還其家。於時王后取草作籌，殊妙自然著於地上，持與諸病即得安隱，無復所患。時菩薩母使眾疾患住其右邊皆得安隱，無復眾病，各歸其處。諸可來者觀后右脇，悉見菩薩降神母胎，鮮潔清淨猶如明鏡照其面像，歡喜踊躍皆蒙濟度。<p>「菩薩在胎，自然天樂而相和鳴，雨天香花常以時節，春秋冬夏自然降矣。幢蓋繒綵展轉往來，國土安隱豐熟熾盛，無有溝坑荊棘之穢，有諸幡蓋遍迦維羅衛城。釋種諸姓及與萬民，飲食娛樂鼓舞歌戲，好喜布施積功累德，皆共相樂周竟四月。其白淨王淨修梵行，棄捨國事不加刑罰，行法為本不慕世榮。於是菩薩在胎十月，開化訓誨三十六載諸天人民，使立聲聞及諸大乘。」於是頌曰：「菩薩處母胎，墻壁屋室地；自然金色光，天喜成法王。莊嚴大宮殿，見中跏趺坐；導師處名香，其香聞三千。大千下方出，大蓮花香淨；乃徹至梵天，取精授菩薩。菩薩能消服，餘人不能堪；無數劫熟精，服食身心淨。釋梵四天王，稽首供養佛；奉事聽正法，右繞皆還歸。樂法菩薩來，妙光淨無礙；轉聽尊法樂，聞說皆歡喜。四方男女來，鬼嬈心迷惑；見王后心解，意安還歸家。得風寒熱毒，眼耳鼻口病；及若干疾患，后摩頭得安。若取一籌渧，與之病皆愈；無疾安歸家，處胎為毉王。十方諸菩薩，目自見王后；如日月在空，覩菩薩眷屬。無婬怒癡患，無貪嫉恚想；其心常歡喜，無餓渴寒熱。天樂不鼓鳴，天雨淨花香；天人非人見，未曾懷害心。天人樂飲食，無數樂悲和；時雨豐賤樂，草藥花菓茂。王宮雨七日，貧取食布施；安貧苦稽首，禮和眾如山。白淨王常悅，行法不領國；入靜問皇后，懷聖身安不。」<p>欲生時三十二瑞品第五<p>佛語比丘：「滿十月已，菩薩臨產之時，先現瑞應三十有二：<p>「一者、後園樹林自然生果。<p>「二者、陸地生青蓮華大如車輪。<p>「三者、陸地枯樹皆生華葉。<p>「四者、天神牽七寶交露車至。<p>「五者、地中二萬寶藏自然發出。<p>「六者、名香妙熏遍布遠近。<p>「七者、雪山中出五百師子，羅住城門無所嬈害。<p>「八者、五百白象子羅住殿前。<p>「九者、天為四面細雨澤香。<p>「十者、其王宮中自然泉水，百味飲食給諸虛渴。<p>「十一者、諸龍玉女在虛空中，現半身住。<p>「十二者、天萬玉女把孔雀拂，現宮牆上。<p>「十三者、諸天玉女持萬金瓶盛滿甘露，住虛空中。<p>「十四者、天萬玉女手執萬瓶皆盛香水，行住虛空。<p>「十五者、天萬玉女手執幢蓋而住侍焉。<p>「十六者、諸天玉女羅列而住，鼓百千伎樂在於虛空自然相和。<p>「十七、四瀆江河清澄不流。<p>「十八、日月宮殿停住不進。<p>「十九、沸宿下侍諸星衛從。<p>「二十、交露寶帳普覆王宮。<p>「二十一、明月神珠懸於殿堂光明晃昱。<p>「二十二、宮中燭火為不復明。<p>「二十三、篋笥衣被被在架上。<p>「二十四、奇珍瓔珞一切寶藏自然為現。<p>「二十五、毒虫隱藏吉鳥翔鳴。<p>「二十六、地獄皆休毒痛不行。<p>「二十七、地為大動丘墟皆平。<p>「二十八、四衢街巷平正散花。<p>「二十九、諸深坑壍皆悉為平。<p>「三十、漁獦怨惡一時慈心。<p>「三十一、境內孕婦產者悉男，聾盲瘖瘂癃殘百疾皆悉除愈。<p>「三十二、一切樹神半身人現低首禮侍。<p>「是為三十二。當此之時壃場左右，莫不雅奇歎未曾有。<p>「爾時王后臨產菩薩，承道威神，即於初夜起著服飾，將諸侍女往詣王所，聽我所言：『思入園觀從來久遠，假使大王不以為難，不懷瞋妬，乃敢往詣，在彼寂然思惟法典。』<p>「時王答曰：『今懷聖人亦可行觀，樹木華實皆以茂盛，宜知是時。既有宮殿好妙屋宅，若干種樹眾果芬華，甚可樂喜，無轉悔心。』<p>「后聞歡喜。王勅嚴駕及諸侍從，雲母寶車婇女圍繞，出行遊觀隣鞞樹下；車馬人乘皆共同色，光耀人目；二百白象前後導從，眾寶明珠垂絡諸象；象皆六牙，悉象中王，盡以紫金雜廁象身，微風吹之嗷嗷相和，懸諸繒幡皆勇戰鬪；時世和安無有爭心，眷屬圍繞宿衛王后，隣鞞樹下。<p>「天帝釋梵四王皆共翼從，諸天散華速行案行，宮殿屋宅時還反意，眷屬聞之輙即受教，案行掃除，王后當來，國主當至，還報嚴淨，聞之歡喜。尋入宮宅，是我所喜意中所樂，皆悉平正無有傾邪。可坐禪思，威光輝曜其香芬熏，清涼甘美音聲柔軟，若干奇寶瓔珞其身，莊嚴要妙見者皆歡；諸音樂器笳簫鼓吹，若干種品相和而鳴，諸天玉女聞柔和應；又見王后處一好車，男女大小色像皆同不異，各御車乘，法無殊特，欲使王后不聞惡音。象馬乘步若干種兵，各各嚴飾住於門外。聞大洪音始出門時，百千聲響皆稱萬歲。其車嚴飾行止安詳，天師子座作四寶樹，枝葉華實皆悉茂盛，鳧鴈孔雀暢悲和音。竪幢幡蓋七寶交露車，時諸天人住於虛空，將御此車亦暢和音。<p>「爾時王后坐師子床，六反震動三千國土，諸天散華；聖今日生，為在隣鞞樹下，為天中天。其四天王挽王后車，其天帝釋淨治道路；又梵天王列在前導，百千天人頭面稽首；父王覩此心中欣然，則自念言：『是必正真天人之尊，乃使四王天帝釋梵咸來供養，果當成佛，未見三界致是恭敬，天龍尊神釋梵四王，設遭破首亡失身命，當供養聖終不捨去。』<p>「爾時王后象馬寶車，步人從者各八萬四千，眾寶嚴飾兵仗嚴整，雄傑勇猛左右重行前後圍繞，六萬婇女前後導從。<p>「白淨王親釋種長者，有四萬人皆來侍從，六萬四千國王內伎送菩薩母，天玉女、龍王妻，揵陀羅、真陀羅、摩休勒、阿須倫諸妻室，各八萬四千，各各嚴飾，眾寶瓔珞莊校其身，鼓若干樂音聲各異，咨嗟歌歎菩薩母德；皆共侍送至隣鞞樹，修治道路香汁灑地，以散天華，一切諸樹皆生華實，木蜜栴檀香流十方，是諸樹者諸天所化。<p>「爾時王后適上寶車，天玉女從，樹木奮光名香好熏，供奉王后；殊妙眾珠雜寶以成，是樹莖節枝葉華實皆香，若干幡綵嚴餝周遍，其地平正廣長無穢，生柔軟草自然布地猶如天衣，承如往古諸佛之法。<p>「又諸天人一時咸鼓百千伎樂，侍從王后。王后適至於此樹下，菩薩威神樹躬屈枝，自歸王后；虛空諸天稽首為禮，日月光明清淨無垢，諸天玉女❥嗟功勳，至於樹下樹神歡喜。何故有是感應？今我等身堪任供養，所往奉敬，從無澤獄，上至上界三十三天，無懈廢者，消生老病死，威光超絕除眾闇冥。今聖人生，如樹茂盛華實芬葩，億萬諸天亦遙稽首，震動天地至乎六反，皆為大明光明清淨，百千伎樂亦同俱作。<p>「離欲諸天深大悅喜，今日聖人普愍一切，釋梵四王歡喜作禮，其人中尊德超日月，在於胎中演金色光，光蔽日月諸天梵釋，亦皆覆蔽其百千億諸佛國土；消諸惡趣，眾生普安無復苦患，諸天百千咸共散華，樂處金剛其精進力，從下方界自然出生七寶蓮華。<p>「爾時菩薩從右脇生，忽然見身住寶蓮華，墮地行七步顯揚梵音，無常訓教：『我當救度天上天下為天人尊，斷生死苦，三界無上，使一切眾無為常安。』天帝釋梵忽然來下，雜名香水洗浴菩薩，九龍在上而下香水，洗浴聖尊，洗浴竟已身心清淨；所在遊居道超具足，生於大姓如正真寶，奇相眾好應轉法輪，若轉輪王處在三界，以一道蓋覆於十方。其白淨王心中坦然踊躍無量。<p>「爾時五千青衣各各生子，皆為力士，現大小等給使白王；八百乳母亦各生子；百千象生；白馬生駒，形色如雪毛衣滑澤；黃羊生羔子，即有二萬。交露寶車聖經行時，亦復稽首，今當如行何所施作，德過諸天，然大變化不可限量，生業廣大，由是之故，光明普曜。五千玉女香華自熏，各持油香詣菩薩母，志大乘業；諸天來賀，將無勞倦，五千玉女皆來侍衛，各持華香賀菩薩母，衣被屋宅猶若天上；諸童子等請五百席，詣菩薩母，將無勞倦；重以瓔珞莊嚴其身，菩薩無畏必成佛道。」<p>佛告比丘：「菩薩生時其母安隱，無有瘡瘢亦無痛痒，平復如故。應時前後五千玉女，齎天香熏及持油香，奉菩薩母，長跪問訊將無勞惓。<p>「五千玉女奉天醫藥，五千玉女齎寶瓔珞，五千玉女齎天被服，五千玉女齎天伎樂奉菩薩母，各各問訊言：『將無勞惓。』今此天下五通仙人輕舉虛空，忽然來現白淨王前。」<p>佛言比丘：「菩薩生時夙夜七日，伎樂眾供百種飲食，隣鞞樹下奉菩薩母，布施、持戒、忍辱、精進興功立德。<p>「時三萬二千梵志，常齎所乏，日日供給充飽所欲，天帝梵王化作儒童，端正姝好在梵志眾，說吉祥偈：「『寂滅諸惡趣，使眾生普安；眾生以和安，一切皆無患。如光消眾冥，諸天光照穢；德徹諸光明，令蔽不復現。不見餘業時，亦復不聽聞；佛光適出現，為世之大聖。不遇塵勞病，慈心愍眾生；梵天億百千，來供養無量。如樹華茂盛，安住於平地；眾人皆往歸，一切悉採取。猶如此世間，淤泥生蓮華；世護明如是，將養洽一切。譬如柔軟衣，熏以天名香；若有疾病人，當為療醫王。假使有離欲，在色界和音；叉手為作禮，則為說眾祐。若諸天人民，覩天人柔軟；展轉相敬重，為眾之導師。若如清淨水，普有所茂盛；以是正見故，所居常安隱。』」<p>佛告比丘：「於時菩薩生七日後，其母命終。於比丘意所趣云何？七日命終，菩薩咎也？莫作是觀。所以者何？本命應然。菩薩察之臨母命終，因來下生，懷菩薩時，諸天供養至見生矣，以服天食不甘世養，本福應然。去來今佛皆亦如是，母七日終。所以者何？菩薩生時，母根身具無有❥漏，應受忉利天上功祚服食，上忉利天。適昇彼天，未生菩薩時，諸天所送宮殿屋宅，所可住止講堂處所，諸供王后，五千諸瓶所盛香水，五千玉女各移床座，五千玉女手持冠幘，執澡香水在前灑地；五萬梵天各執寶瓶，稱歎萬歲；二萬諸龍寶瓔珞身，二萬白象珠寶珞身，二萬車乘建立幢蓋，寶交露車在後侍從；四萬步兵勇猛傑異，菩薩後行。又虛空中無數億載天人，忽然興立紫金牆壁，供養菩薩母。其夜菩薩降神之時，即夜欲界所可莊嚴無極大殿，二萬魔妻手執寶縷，來侍菩薩母；又二萬人瓔珞嚴身，應時彼夜兩玉女聞，有一婇女非人玉女，若覩面色其欲興隆。<p>「時菩薩德威神所致，此迦維羅衛大城之中，五百長者皆是釋種，各各建立五百屋宅，入羅衛城，時為菩薩開其城門，身命自歸，白菩薩言：『一切義吉，唯屈入此諸天處所，是清淨處，普眼降此，有大宮殿名護淨華，菩薩應處。』<p>「諸大梵志豪姓釋種，時白淨王，隨時屈意入其舍宅，用菩薩故，入五百宅功勳和安，修行正真。<p>「五百車匿各各發言：『我等之身奉事供養新生太子。』或有說言：『太子聖明善制訓教，端正殊妙年幼難及。』<p>「又今太子轉當長大，誰能養育令長大乎？皆和共議：『唯大愛道能育慈心，推燥居濕飲食乳哺使長大耳。』大愛道者，太子姨母，清淨無夫，是能堪任常不遠離。<p>「時白淨王，與諸釋種和同共往，詣大愛道說是意故：『太子母終，爾時姨母乳哺令長。』時大愛道則然可之。<p>「王會釋種欲試問之：『今者太子當作國主？若當出家？欲決此疑。』眾釋啟曰：『竊聞雪山有仙梵志，名阿夷頭，耆舊多識明曉相法。』王大歡喜，因嚴駕白象欲詣道人，諸天龍神現無數變，導從侍衛。<p>「時阿夷頭覩諸神變，知白淨王生聖太子，威神光曜過天世人；心懷欣豫欲往親覲。」於是世尊重為眾會，而說頌曰：「仙梵阿夷頭，見天飛虛空；形貌紫金色，覩之大歡悅。天須輪金翅，為真陀是佛；聞是要句悅，天眼觀十方。而名稱若干，德如山高峻；猶樹軟華實，所住三界尊。普地平若掌，如天悅不迷；如海王有寶，現法道如是。如滅惡無苦，若天遊虛空；聞天柔軟音，三界現寶瑞。阿夷觀天下，察迦夷白王；見生福相好，覩之歡悅往。住於王宮門，覩無數億眾；視青衣問曰：『善哉王所在？欲前覲國王。』門吏見仙老，歡悅入啟白，王勅使令前，布座速迎之。阿夷聞悅喜，心中懷飢虛，問尊聖所在，年杇不數現。王告令就坐，問何故自屈？『見眾變故來。生子聞第一，身相三十二；欲見普吉義，吾身以故來。』『善來吾樂之，今適寂淨眠；且待須臾覺，見妙如滿月。』<p>「於是阿夷心懷愕然，以偈報王曰：「『從無央數劫，精進積德行；覺來以久遠，安得復睡眠？世世行布施，愍傷諸窮厄；所有無所恡，安得復睡眠？奉清淨禁戒，護法無所犯；欲愍濟一切，安得復睡眠？常忍辱仁和，其心不懷恨；執心若如地，安得復睡眠？精進如月初，目前不懈怠；遊見十方佛，安得復睡眠？一心常禪思，未曾有亂想；意定如大山，安得復睡眠？智慧無不達，聖明踰日光；無所不開解，安得復睡眠？常奉四等心，行慈悲喜捨；如梵無放逸，安得復睡眠？遵修四恩行，惠施及仁愛；利人復等利，安得復睡眠？奉三十七品，意止斷根力；神足覺八道，安得復睡眠？常行權方便，隨時而開化；往反度一切，安得復睡眠？其心常寂然，定意不放逸；入此深三昧，安得復睡眠？觀彼我本末，覩見十方佛；解之悉本無，安得復睡眠？常行三脫門，空無相諸願；有無無所着，安得復睡眠？大慈無蓋哀，法船遊三界；度脫諸生死，安得復睡眠？道德如虛空，為眾故自下；緣是化三乘，安得復睡眠？虛空尚可度，海水知幾渧；草木悉能計，安得復睡眠？願王聽我言，子德無可喻；慧過眾塵數，安得復睡眠？降神於母胎，所度不可量；非小節所達，安得復睡眠？』<p>「於是菩薩從寐覺起，大愛道白㲲裹抱來詣王所；王賜黃金白銀各一囊賜道人，道人不受。<p>「披㲲相太子，見三十二相：軀體金色，頂有肉髻，其髮紺青，眉間白毛，項出日光，目❥紺色，上下俱眴，口四十齒，齒白齊平，方頰車廣，長舌七合，滿師子膺，身方正，修臂指長，足跟滿安平正，內外握網縵掌，手足輪千輻理，陰馬藏，鹿腨腸，鈎鎖骨，毛右旋，一一孔一毛生，皮毛細軟不受塵水，胸有卍字。阿夷見此乃增歎，流淚悲不能言。王及大愛道心懷惶懼，拜手而問曰：『有不祥乎？願告其意。』舉手答曰：『吉無不利。敢賀大王，得生此神人！昨暮天地大動，其正為此。如我相法，曰王者生子，而有三十二大人相者，處國當為轉輪聖王，自然七寶千子，主四天下治以正法。若捨國出家，為自然佛度脫眾生。傷我年已晚暮當就後世，不覩佛興、不聞其經，故自悲耳。』<p>「王深知其能相，為起宮室作三時殿，各自異處；涼時居秋殿，暑時居涼殿，寒雪時居溫殿；選五百伎女，擇取端正，不肥不瘦不長不短，不白不黑，才能巧妙各兼數伎，皆以白珠名寶瓔珞其身，百人一番迭代宿衛其殿前；列種甘果樹間浴池，池中奇華異類之鳥，數千百種，嚴飾光明，趣悅太子，意欲不令學道；宮牆牢固，門開閉聲聞四十里。」<p>佛告比丘：「菩薩生已，大神妙天告諸淨居：『菩薩大士，無數億載積功累德，淨其道場，布施博聞，禁戒清徹，懃修正行，大慈大哀，以是悅護一切眾生，使立大安。』<p>「菩薩精進堅強無傾，被大弘誓，於過去佛殖大德本，相有百福莊嚴聖體，所作安和與眾超異；心意清明所御無垢，以此淨行立成大慧無極法幢，諸有俗力自然為伏；三千大導天人奉事，建立大祠所導無礙，惟重道德斷生死原，興顯大乘。<p>「適生墮地在於王家，緣是眾生被蒙弘猷，覺未覺者，宜往稽首嗟歎功德奉事供養。為餘天人不解法者，貢高自大不識至真，顯示大道無極至業，若干菩薩威聖超絕咸來供養；以聞見此，增益國王土地功勳，覩說生時聖慧魏魏，觀其真諦莫不發意，往到彼還，所度無極。」於是頌曰：「生時德如海，大神妙說是；無數劫難聞，往奉仁中尊。淨天具百千，明珠莊嚴身；悉備威儀往，自投歸至尊。諸天長夜護，住眾德淨門；莊嚴寶瓔珞，色好如月滿。光光不逮聖，聞不及一步；無敢越三界，三界無能當。身演清淨光，言和無能違；識深修善業，天人莫能踰。過名香眾勳，恭敬而奉養；未曾見太子，承事天中天。阿夷便白王，相師欲求見；威儀德神聖，王聞第一喜。門吏啟王入，人尊以聽之；手執華歡喜，神入聖屋宅。其王以見入，即起叉十指；紫金寶脚床，請仁坐此榻。即坐四見達，王問所以來；生子身德具，行真故來見。聖明相好備，不知所歸趣；是故煩床坐，唯示嚴相好。此眾圍遶來，家樂上太子；奉敬天示之，出門歎未有。見妙勝導師，紫金覺聖威；即起覩顏貌，稽首離垢光。盡壽見歡喜，威德無見頂；白毛天中跱，成佛降眾魔。嗟歎至真德，消除眾塵勞；寶師子來現，當刈生死垢。三世三垢熾，從相起毒垢；法雨療三千，甘露滅塵勞。慈燈見哀勳，梵音聲柔軟；教告三千界，口宣大法響。壞外學邪逕，眾罪所見縛；因緣不聞空，法勇化小節。滅癡大火煙，淨眾大聖教；見世智慧明，滅眾闇冥識。天人獲善利，及見淨真正；空蓋興天路，人寶無所諍。迦維天雨華，奉禮右繞之；歎佛歎國土，昇虛空還天。」
。
<juan>普曜經卷第三<p>西晉月氏三藏竺法護譯<p>入天祠品第六<p>佛告比丘：「菩薩適生，當爾之時，君子梵志長者二萬婦生，二親歡悅，皆奉菩薩給使左右。<p>「爾時白淨王，供給菩薩二萬婇女走使所當；諸家親族二萬婇女，貢上菩薩，大臣百官復有婇女二萬，奉上菩薩；尊豪諸釋咸共集會，來至王所，前啟白言：『王當知之，宜將太子至於天祠。』王然可之。皆勅城內掃除衢路，四徼諸道諸曲里巷，莫有不淨不吉之事，瓦石溝坑不淨之地；病疾盲聾勿有惡聲，散華燒香選吉祥音，懸幡繒蓋，莊嚴門戶。王還入後宮，以告大愛道，擁護太子將詣天祠。太子在座即時微笑，面目喜悅，頒宣此言：『吾身和安，何緣相將欲詣天祠？』太子沐浴，重加大笑，即說偈言：「『初生動三千，釋梵須倫神；日月息天王，來稽頭面禮。何有天過是，將吾到其所；超天天中天，天無比況勝。隨俗來現此，現瑞人歡喜；若干種奉養，過聖天中天。』」<p>佛告比丘：「於時嚴飾諸吉祥業長者梵志，諸郡縣邑尊者居士，妻息侍從大臣散王，門吏令吏親族知識，散華燒香，乘象馬車國王侍臣，俱將太子往入天祠。適入天祠，因住祠上，諸天形像無有想念，日月諸天、息意天王、釋梵四王，各捨本位尋時來下，五體投地禮菩薩足；諸天人民百千之眾，嘿然歎吒稱揚洪音，歎未曾有，歡喜踊躍；天地大動天雨眾華，百千伎樂不鼓自鳴，諸天形像現其本身，禮菩薩足則在前住，於是頌曰：「『須彌比芥子，過天龍王變；日月禮螢耶？慧德豈禮敬？三千界自歸，芥子比須彌；牛跡比大海，上尊喻日月。若能禮其尊，功德不可計；各各得安隱，德豐無限量。』<p>「菩薩入天祠時，三萬二千天子，見顯威德，皆發無上正真道意；以是之故，將菩薩行入於天祠。時有梵志名曰火炎，於是其父與五百眷屬圍繞，執七寶蓋貢白淨王，口說此言：『以供太子。』王即受之，召五百釋子，五百瓔珞手脚頭耳，臂著瓔珞，沸宿即時來詣王所而謂王言：『宜令太子沐浴澡洗，乃著瓔珞而供養之。』王報之曰：『我為太子亦作瓔珞。太子著之，七十七日吾乃應義。』過此夜已，其日月初有一遊觀，名離垢淨，菩薩出觀，其大愛道抱將來出，八萬婇女來迎菩薩，稽首為禮。諸釋一萬人奉迎菩薩，五千梵志亦復奉迎，其諸釋種作眾瓔珞奉菩薩者，令菩薩著。適被在身，即時闇冥，菩薩威光令無有耀，猶如墨聚在紫金邊。有一長者名曰離垢，服上好妙英住菩薩前。時白淨王及諸釋種以偈讚曰：「『嚴三千世界，遍布清淨寶；皆為紫磨金，不及此光明。雖有紫磨金，不如一毛光；明耀消諸光，在聖邊如墨。以道德莊嚴，瓔珞奄無耀；日月明珠光，釋梵明不及。宿相好嚴身，寶英安能勝？莊嚴莫如佛，蔽嚴不及度。道嚴淨安明，適生嚴種姓；演光眾歡喜，長蓋其種族。』」<p>普曜經現書品第七<p>佛告比丘：「爾時太子厥年七歲，興顯無數百千吉祥，一萬童子、一萬女子，一萬車乘載若干種饌、具足眾寶，至迦夷國置四徼里，諸街曲頭作眾伎樂；在諸樹間，莊嚴棚閣軒牕門牖，其諸婇女文飾瓔珞，而處其上散華燒香；八千婇女淨治道路，奉迎菩薩。諸天龍神及揵沓和，在虛空中各各異形，散華燒香垂珠幡綵，一切眾釋前後導從白淨王俱，行迎菩薩。菩薩乘羊車將詣書師，適入書堂欲見其師，師名選友，時見威神光曜，不能堪任，即僻墮地。兜術天上有一天子名曰清淨，即前牽手令從地起，置於座上，在大眾前，說此偈言：「『現世釋中生，在俗學伎術；計挍及書䟽，無數劫已了。救眾生故現，博學示入師；度無數童子，惠眾入甘露。度世解四諦，了報應因緣；有成必滅盡，況今此書堂。於三世最明，天人第一尊；書堂化若干，無數劫學斯。眾生心多念，真聖專知本；是色其無念，立或化貪形。』<p>「爾時菩薩與諸釋童俱住，菩薩手執金筆栴檀書隸，眾寶明珠成其書狀，侍者送之。問師選友：『今師何書而相教乎？』其師答曰：『以梵佉留而相教耳，無他異書。』菩薩答曰：『其異書者有六十四，今師何書正有二種。』師問：『其六十四書皆何所名？』太子答曰：<p>「『《梵書》（一）<#sp>《佉留書》（二）<#sp>《佛迦羅書》（三）<#sp>《安佉書》（四）<#sp>《曼佉書》（五）<#sp>《安求書》（六）<#sp>《大秦書》（七）<#sp>《護眾書》（八）<#sp>《取書》（九）<#sp>《半書》（十）《久與書》（十一）<#sp>《疾堅書》（十二）<#sp>《陀比羅書》（十三）<#sp>《夷狄塞書》（十四）<#sp>《施與書》（十五）<#sp>《康居書》（十六）<#sp>《最上書》（十七）<#sp>《陀羅書》（十八）<#sp>《佉沙書》（十九）<#sp>《秦書》（二十）<#sp>《匈奴書》（二十一）<#sp>《中間字書》（二十二）<#sp>《維耆多書》（二十三）<#sp>《富沙富書》（二十四）<#sp>《天書》（二十五）《龍書鬼書》（二十六）<#sp>《揵沓和書》（二十七）<#sp>《真陀羅書》（二十八）《摩休勒書》（二十九）<#sp>《阿須倫書》（三十）<#sp>《迦留羅書》（三十一）<#sp>《鹿輪書》（三十二）<#sp>《言善書》（三十三）<#sp>《天腹書》（三十四）<#sp>《風書》（三十五）<#sp>《降伏書》（三十六）<#sp>《北方天下書》（三十七）<#sp>《拘那尼天下書》（三十八）<#sp>《東方天下書》（三十九）<#sp>《舉書》（四十）<#sp>《下書》（四十一）<#sp>《要書》（四十二）<#sp>《堅固書》（四十三）<#sp>《陀阿書》（四十四）<#sp>《得晝書》（四十五）<#sp>《厭舉書》（四十六）<#sp>《無與書》（四十七）<#sp>《轉數書》（四十八）<#sp>《轉眼書》（四十九）<#sp>《閉句書》（五十）<#sp>《上書》（五十一）<#sp>《次近書》（五十二）《乃至書》（五十三）<#sp>《度親書》（五十四）<#sp>《中御書》（五十五）<#sp>《悉滅音書》（五十六）<#sp>《電世界書》（五十七）<#sp>《馳又書》（五十八）<#sp>《善寂地書》（五十九）<#sp>《觀空書》（六十）<#sp>《一切藥書》（六十一）<#sp>《善受書》（六十二）《攝取書》（六十三）<#sp>《皆響書》（六十四）』<p>「太子謂師：『是六十四書，欲以何書而相教乎？』時師選友歡然悅豫，棄捐自大，說是偈言：「『難及真淨尊，在世興悲哀；悉學一切典，現入書教中。咸宣諸書名，吾不知本末；皆達此眾書，故復示入學。不敢觀其頂，惟覩人禮拜；云何令大聖，宣諸書眾數？天中天過天，諸天中最上；至尊無等倫，在世不可喻。以是威神故，嚴淨用善權；誰能及清明，皆度諸世間。』<p>「時一萬童子，與菩薩俱在師所學，見菩薩威德建大聖慧，分別書字而宣之曰：<p>「『其言無者；宣於無常、苦、空、非我之音。』<p>「『其言欲者；出淫、怒、癡諸貪求音。』<p>「『其言究者；出悉本末真淨之音。』<p>「『其言行者；出無數劫奉修道音。』<p>「『其言不者；出不隨眾離名色之音。』<p>「『其言亂者；出除濁源生死淵音。』<p>「『其言施者；出布施、戒、慧明正音。』<p>「『其言縛者；出解刑獄考治行音。』<p>「『其言燒者；出燋燒罪塵勞欲音。』<p>「『其言信者；出信、精進、定、智慧音。』<p>「『其言殊者；出超越聖無上道音。』<p>「『其言如者；出於如來無所壞音。』<p>「『其言寂者；出觀寂然法惔怕音。』<p>「『其言沒者；出消瞋厭諍訟之音。』<p>「『其言作者；出罪福報從行受音。』<p>「『其言智者；出一切智慧無壞音。』<p>「『其言魔者；出降魔力及官屬音。』<p>「『其言害者；出棄自大邪見之音。』<p>「『其言逝者；出於正法無憒亂音。』<p>「『其言止者；出世俗力無畏之音。』<p>「『其言生者；出度眾苦老病死音。』<p>「『其言意者；出意堅強獨步三界音。』<p>「『其言法者；以法等御救濟周旋往反之音。』<p>「『其言歎者；出隨所願開化諸音。』<p>「『其言難者；出除八難罪殃之音。』<p>「『其言盡者；出於盡滅無所生音。』<p>「『其言處者；出消處所顛倒之音。』<p>「『其言慧者；出智慧聖無罣礙音。』<p>「『其言是者；出歸善惡殃福之音。』<p>「『其言有者；出諸所行三有之音。』<p>「『其言棄者；棄諸所趣吾我諂音。』<p>「『其言己者；出己所起善惡業音。』<p>「『其言我者；出滅身垢愛欲之音。』<p>「『其言垢者；出諸嫉妬等善惡友稱平等音。』<p>「『其言數者；出諸所數調無明音。』<p>「『其言處者；出處不處有齊限音。』<p>「『其言若者；度若干想眾亂放逸寂希望音。』<p>「『其言果者；證諸果實無所住音。』<p>「『其言除者；出不貪己除五蓋音。』<p>「『其言邪者；出邪疾患除憂惱音。』<p>「『其言慧者；出布施、戒、博聞之慧無妄想音。』<p>「爾時菩薩為諸童子，一一分別字之本末，演如是像法門諸音，在於書堂漸開化訓誨；三萬二千童子勸發無上正真道意，是故菩薩往詣書堂，示從師受。<p>普曜經坐樹下觀犁品第八<p>「爾時太子年遂長大，啟其父王，與群臣俱行至村落；觀耕犁者，見地新墒蟲隨土出，烏鳥尋啄。菩薩知之故復發問，問其犁曰：『此何所設？』答曰：『種穀用稅國王。』菩薩歎嗟，乃以一夫令民憂擾，畏官鞭杖加罰之厄，心懷恐懼怱怱不安，人命甚短憂長無量，日月流邁，出息不報就於後世；天人終始，三惡苦患不可稱載；五趣生死輪轉無際，沈沒不覺毒痛難喻；入山成道，乃度十方三界起滅危厄之患。<p>「觀犁者已更入遊觀，時菩薩遊獨行無侶，經行其地，見閻浮樹蔭好茂盛，則在彼樹蔭涼下坐，一心禪思三昧正定，以為第一。時有外學五百神仙，飛行虛空從南至北，欲越藂樹不能得過，定住不前。遙見菩薩，因共歎詠觀身功勳，其德巍巍，猶如須彌大金剛山，如妙明珠安不可動；像閻羅王鬼揵沓和耶？今坐樹下，心如虛空將是定坐，為何吉祥？儻令我等失神足乎？察見愍哀甚大光耀，明顯灼灼，心自念言：『為是神祇毘沙門天大財富者，若是天子上天帝釋，日月之明轉輪聖王也。』時虛空天即說頌曰：「『色勝息天王，若是離怨天；若無量金剛，是尊為丈夫。殊過諸天神，其光如月滿；在世為最上，是者不可限。此德不可量，為天揵沓和；功勳明光光，增此億載行。常退還神足，將是世千眼；四方護天王，須倫梵中尊。而執眾吉祥，此者能堪任；能坐如是前，觀之無等倫。』<p>「爾時五百仙人聞虛空天所可歎詠，即下住地。觀見菩薩神思坐定，身不傾動、心不邪念，即大歡喜；察於菩薩功德巍巍不可限量，其德高遠不可為喻，天人之尊未曾見聞，宿命餘福今乃覩耳。以為欣慶，即說頌曰：「『世興塵勞火，得道滅眾患；在世如須彌，是能成道法。得勝除眾色，尊行難如海；得道染以慧，靡不得蒙度。解身之繫縛，以逮成道法；悉當度脫之，不見魔境界。』<p>「時王群臣及大眾人，各各馳走欲見太子今為所在？遙見諸臣逐之隨後，見閻浮樹下禪思定意。<p>「爾時日照樹曲覆菩薩身，樹木一切曲躬向閻浮樹而稽首禮菩薩不移。疾往啟王：『其光明相樹不可蔽曀，日照樹傾覆太子身不能蔽相。』時王聞之往詣其樹，即見菩薩威神吉祥巍巍無量，時說偈言：「『如火在山頂，如月在眾星；見身樹下禪，威耀無不照。今復再稽首，禮導師之足；其初生之時，身自坐禪思。其身威神光，明徹普遍照；若見莫不悅，因是得濟度。』<p>「於是太子啟王：『我適行來在近遊觀，何以相追？』王問：『何故爾行？』答曰：『諸臣欲除眾塵諸妄思想，光明清淨執於相好，坐禪三昧而不動搖，降伏諸魔闇蔽悉除。』王曰：『善哉！善哉！初生瑞應終不虛妄，今皆現矣，十方蒙度。』」<p>普曜經王為太子求妃品第九<p>佛告比丘：「時白淨王與其太子及諸釋種，住於彼間。時諸力士釋種長者啟白淨王：『王欲知之，是諸梵志未得究竟，假使太子棄國捐王，成為如來乃得究竟；設不出家，為轉輪王治以正法，號曰法王。然有七寶：一曰、金輪寶，二曰、紺色馬，三曰、白象，四曰、明月珠，五曰、玉女妻，六曰、主藏臣，七曰、主兵臣；則有千子端正姝好，猛勇傑異一人當千，能伏怨敵。若作佛者，聖王種斷，唯有散王各各稱号。』白淨王曰：『且當觀之，何所玉女宜應太子妃？』五百諸釋各自宣言：『我當求之應太子妃。』其白淨王謂諸釋等：『今太子妃甚為難得，不知何女而可其意？』皆共集會思議此事，以語太子：『今當思惟。』却之七日菩薩心念：『吾不貪欲不宜處家，棄兜術來在此人間心無所慕，寂三昧定以權方便而試當之，勤親道場以無蓋哀而勸助之。』即說偈言：「『王種興致敬，火生長蓮華；菩薩養有力，億載化甘露。不捨興導味，無畏德真成；我心所慕樂，志無逸清淨。菩薩本在欲，善化悉見妻；不安樂愛欲，棄害學功勳。』<p>「爾時菩薩使上工師，立妙金像以書文字，假使女人德義形體面貌若斯，吾乃可之。不用凡庶，如吾所說乃應娉耳！其色顏貌如紫磨金，內外相應身口不違，心淨如空安徐光光，不以放逸希言屢中，慈心無害奉敬道義，沙門梵志布施持戒，乃為我求不嫉無厭；志性仁賢不失時節，質直無諂專敬夫主，不懷他意恒無放恣；不在妊身不卒懷子，捐高自大事夫如婢；不嗜酒，不貪味，不慕聲，不愚冥，消無明根，知法住真諦；不輕舉，無有邪術，常懷慚耻；不惡口，不呪咀，常奉行法；身口意淨言行相應，心如下使多修慈愍；不挊頭首不在愚戇，無有恚恨在眾猶安而不迷惑，所作業善，敬於親友視如世尊；念彼如己，流長名稱，眾善普修，常奉恭恪。如是妻者爾乃可耳！<p>「爾時白淨王聞菩薩言，告古梵志：『入迦夷衛遍周諸家，察好玉女誰有是德？君子長者工師細民，有如是比功勳備乎？若可太子乃可迎耳。所以者何？太子不好種姓唯樂德耳。』於是頌曰：「『君子梵志種，工師若細民；其有是德者，乃可娉取耳！不喜好種姓，太子為奇雅；有至誠功勳，心乃樂如是。』<p>「爾時梵志聞是偈教，周旋遍行迦維羅衛家家占之，適入一家覩一玉女，端政殊好如天玉女，容色第一淨猶蓮華，不長不短不白不黑，不肥不瘦正得女容，類玉女寶。於時其女禮古梵志，而問之曰：『梵志何求？』梵志答曰：『其白淨王生真太子，端政無比相三十二，功德威神，自手書偈，形貌女相天人第一乃娉之耳！』於時彼女說此頌曰：「『梵志所宣偈，顯意所見色；梵志欲知之，我悉有是德。宜應為我夫，端正最難比；白太子此事，勿與不肖會。』<p>「梵志聞之，還詣王所宣之如是：『天王省之，將無宜也為太子妃。』問曰：『誰女？』梵志報曰：『執杖釋種家生。』王自念言：『太子形貌與世超異，面色清淨儻不可意，使自擇之。詣無憂堂皆集眾女，使太子身自己察之，菩薩自察悅者眼向。』<p>「爾時白淨王，眾寶奇珍作好講堂，皆召羅衛上好妙女，會彼講堂。」<p>佛語比丘：「於時菩薩往到講堂，坐仁賢床。王遣使者：『菩薩所視顧妙悅者，即來告我。』爾時菩薩會諸婇女，時釋家女名曰俱夷，與諸婇女到菩薩所；却住一面諦視菩薩，目未曾眴。菩薩普察即時欣笑，執持寶英以遺俱夷。俱夷報曰：『吾不貪慕眾寶瓔珞，當以功德自莊嚴身。』太子還室歎未曾有：『今此俱夷解世無常，不貪世榮。』時王使者，往詣王所啟是本末：『向者太子意趣釋女俱夷。』王聞是語，遣梵志往，媒求此女為太子妃。時執杖釋種言：『我等本性有藝術者，乃嫁與女；太子有術，明知射御手博書數禮樂六藝備悉，乃與女耳。』梵志即還具啟白王。王自念言；王以是法告於菩薩。菩薩啟王：『且止用是為求。』王曰：『何以言止？將無藝術乎？論其正法而言且止。』太子報言：『所可應者皆能為耳。』王問菩薩：『藝術云何？』菩薩曰：『此間寧有奇異妙術與我等乎？將來覩之。』王即時笑：『能現術乎？』菩薩曰：『能！請會一切諸釋親族，當共現術。』王勅侍者：『遍令國中撞鍾擊鼓，却後七日太子現術；諸有藝術皆來集會。』諸釋親族七日之中，五百人會——藝術勝者以執杖釋女而娉與之；戲射手博最第一者當得是女——皆出城門。於是調達手執牽象來入城門，見諸釋集欲現其術，即以右手牽象頭，左手持鼻，撲捏殺之。<p>「于時難陀與諸等類，共出城門，見於大象當路而死，問：『誰殺乎？』答曰：『調達害之。』即時牽移著于路側。於時菩薩尋出城門，見此死象因往問曰：『誰殺此象？』侍者答曰：『調達害之。』菩薩復問：『誰復移之著于路側？』答曰：『仁賢難陀也。』答曰：『大佳，是象身大，如是臭爛普熏城內。』即右手接擲置城外，去壍極遠。時諸天人無數百千，稱揚洪音皆言：『快哉，快哉！』虛空諸天，而讚頌曰：「『手執大白象，已死身至重；擲棄於城外，離壍極大遠。此必為至聖，平等離俗身；逮成一切智，以聖力常存。』<p>「爾時五百釋種宗族，皆至城門，在於寬處集會，欲現伎術。時白淨王與諸大力宗族諸釋，至現術處；時無數眾侍從菩薩欲觀其藝——斯釋宗族前見菩薩，在於書堂嗟歎宣說六十四種書，其師選友覩之甚怪謂未曾有，天上世間無有是術，諸鬼神、龍、阿須倫等無能逮，覩其藝術者此真聖人也，以度無極；一一解字，義理本末無一疑滯，其聞見是德過釋梵日月諸天，我等目覩道術如是，誰能過者——諸釋宗族報眾人曰：『菩薩雖入書堂，悉知書䟽計校眾術，其見者尠。今會大眾一時來集，此中誠勝能為顯雅，眾人觀知為誰勝乎？』<p>普曜經試藝品第十<p>「爾時有大臣名曰炎光，釋中大臣也，計校算術最為第一，所度無極，王立此人：『汝且觀之，何所太子為最勝耶？』於時菩薩觀察諸釋及國王子，有數百人，一一擲戲不及菩薩。菩薩報曰：『汝等且待，我當擲之。』時一王子來共擲戲，亦不能及；至五百人皆不能逮。時諸會者舉聲歎曰：『若稱一辭至未曾有，況無數藝，所言殊特言辭談論不可究竟。』炎光大臣雖能計校，言談算術亦不能及。其迦維越樹木藥草，眾水渧數一一可知，摴蒲六博天文地理，八方異術天崩地動，一切諸術不比菩薩。前知無窮却覩無極，六通三達誰能載乎？<p>「諸天人民虛空天神舉聲歎曰：『三界眾生心中所念，諸可思想善惡禍福，道俗眾事發意之頃，悉知本末無一懫礙，歌舞伎樂無事不博；以忍辱慈道力仁和，從百千劫所作輕便，獨遊三世猶如日光周旋四域，菩薩如是心無疑網。』虛空之中諸天復歎：『是大丈夫無極至聖，汝等雖見在家所為；且聽我言，發意之頃，往來十方無數億國，皆來供養，亦復奉禮十方導師；雖現往來亦無周旋，汝等意謂神足何爾？誰能覩知是無等倫獨行隻步？以是之故，咸皆奉敬菩薩最勝。』諸釋報言：『能解是者，色欲皆淨一切本無。』於是菩薩一意悉見覩其本末。<p>「時諸釋族種姓悉共集會，欲試手搏。調達在世常自貢高，自謂為可不肯折伏，常與菩薩共諍威力，一切來者覩之超異，右繞稽首歸禮大聖。調達及難陀故欲手搏，於時菩薩安隱詳序，愍念之故舉調達身，在於空中三反挑旋，菩薩大慈無所傷害，徐著地上使身不痛。『卿等貢高不捨自大，咸皆來集，一時與我共行手搏，諸有伎藝悉來集會。』菩薩勢力適以手觸自然墮地，時諸天人無數億千及虛空神，宣揚洪音讚言：『善哉！菩薩超絕無能及者。』雨諸天華，異口同音而重讚曰：『假使十方一切眾生皆為力士，一時伏之，何況斯等。菩薩忍辱如須彌山，過於鐵圍無能動者，若以手持十方諸山，須臾碎之如塵如灰，何況凡夫；今顯此力不足為奇，是為俗力，未為道力最上第一。降伏諸魔及與官屬，必當逮成無上正真之道，為最正覺，顯是功德菩薩最勝。』執杖釋種，見於菩薩大德無量，擲象手搏當世少雙。<p>「爾時國王及諸釋種，更欲試射。時調達竪四十里准，難陀准六十里，菩薩百里。時調達射中四十里鼓，不能得過；難陀六十里，亦不得越；執杖釋種亦四十里，皆不能過；於時持弓授於菩薩，菩薩張弓，弓即折破。菩薩又問：『於是城中寧有異弓任吾用不？』王即言：『有。』問：『在何所？』王曰：『昔吾祖父名曰師子，所執用弓奇異無雙，身沒之後無能用者，著於天祠。』時菩薩言：『便可持來。』持來授之，執杖釋種一切諸釋無能張者；以授菩薩，菩薩在坐以手捺張，抨弓之聲悉聞城內，百千國人虛空天子，舉聲嗟歎而說頌曰：「『不起于座上，即時張此弓；如是具諸願，必逮成天尊。』<p>「爾時菩薩執弓注箭，即時放撥，中百里鼓而穿壞之；箭沒地中踊泉自出，箭便過去中鐵圍山，三千大千剎土六反震動，一切諸釋怪未曾有。虛空諸天咸嗟歎言：『至未曾有，如是妙術清淨至真，諸菩薩中最為殊特。』於斯執杖釋種以女俱夷送詣白淨王宮，為菩薩妃；隨世習俗現相娛樂，婇女八萬四千，俱夷為尊。時妃俱夷無增減心，臥常覺寤初不睡眠，在於燕室寂寞思惟：『將無捨我耶？』婇女侍衛恒圍繞之。」於是頌曰：「數千人侍身，思惟尊在不；以威德至誠，處中猶在火。常思護諸根，其意不樂餘；如日震光明，不用無數問。<p>「菩薩在宮婇女之間，開化訓導八萬四千女，發無上正真道意，逮不退轉。爾時兜術有天子，名曰應出家，於無上正真道意而不退轉，三萬二千天眷屬圍繞，往詣菩薩所止宮殿，住虛空中，因說偈言：「『人師子見生，沒來忍名聞；隨俗在中宮，在世多教化。訓無數天人，雖在於世俗；今日正是時，應當出家去。眾縛未得解，不貪人見道；當究所應度，為盲冥現路。俗慕妻子財，榮祿諸所有；見尊學習之，必當放出家。棄四域七寶，娛樂尊豪位；以見出家業，遊行師子座。即知行安隱，不樂諸愛欲；生來以大久，得道為天人。稽首為歸命，猶如山河水；當出家為佳，常興殊勝行。金色雖妙好，端政最第一；興光應捨國，宜益諸天人。不以樂五欲，可致於差特；聖慧能充滿，度世賢聖業。尊意所慕樂，白淨王宮中；澍捨如蓮華，思惟當棄去。塵勞當熾盛，應離諍於獄；仁威為無上，速立解脫道。仁了慧界久，覩眾生疾患；以法為醫藥，建立泥洹安。為消盲冥路，縛癡種邪網；疾化諸天人，施智慧道目。顯示無央數，天龍須倫神；已得成佛道，還聞無上法。以濟禽獸王，其光照宮殿；降伏往稽首，及令四天王。普為惟歸伏，當欲奉四鉢；成佛得所願，梵天行寂然。觀慈大愍哀，勸助人中尊；喜護於一切，轉無上法輪。已得至佛道，坐於佛樹下；觀察極名稱，當覩覺成道。及餘諸菩薩，宮中見造議；為眾普告首，為眾最後安。已宣柔軟音，念定光受決；至誠無虛妄，暢最勝音響。』」<p>普曜經四出觀品第十一<p>佛告比丘：「時諸天人勸發菩薩，父王白淨寐夢覩見菩薩出家，樂於寂然諸天圍繞；又見剃頭身著袈裟。時從夢覺，即遣人問：『太子在宮不？』侍者答曰：『太子在耳。』時白淨王入太子宮，『今觀太子必當出家。所以者何？如我於今所見變應。』心自念言：『太子將無欲行遊觀？當勅四衢嚴治道路，學調伎樂普令清淨，却後七日太子當出，使道平正莫令不淨，勿使見非諸不可意。』即時受教皆當如法，嚴治已竟懸繒幡蓋，兵眾圍繞導從前後。<p>「爾時菩薩出東城門，菩薩威聖之所建立，於時諸天化作老人，頭白齒落目冥耳聾，短氣呻吟執杖僂步住於中路，菩薩知之故復發問：『此為何人？頭白齒落羸瘦乃爾。』御者答言：『是名老人，諸貌已盡形變色衰，飲食不化氣力虛微，命在西垂餘壽無幾，故曰老矣。』菩薩即曰：『是則世法而有此難？一切眾生皆有斯患？人命速駛猶山水流，宿夜逝疾難可再還，老亦然矣，不亦苦哉。』一心專精思惟正義。御者答曰：『不獨此人遇苦患也，天下皆爾，俗之常法，聖尊父母親里知識，皆致此老，咸同是業。』菩薩時曰：『不解句義愚人自大，不覺老至自沒塵埃，便可迴還，用是五樂不益於事。』自覩如幻、空中之電，還入宮中思惟經典愍念十方，宜以法藥必療治之。<p>「菩薩後日復欲出遊，王勅外吏嚴治道路，去諸不淨。菩薩駕乘出南城門，復於中路見疾病人，水腹身羸臥于道側，氣息張口命將欲絕。菩薩知之故復發問，告御者曰：『此為何人？』御者曰：『此名病人，已至死地命在須臾，骨節欲解餘壽如髮。』菩薩即曰：『萬物無常有身皆苦，生皆有此何得免之。吾身不久亦當然矣，不亦痛乎。有身有苦，無身乃樂。』即還入宮。<p>「復於異日報王遊觀，王勅外吏嚴治道路。太子乘駕出西城門，見一死人著于床上，家室圍繞舉之出城，涕淚悲哭椎胸呼嗟，頭面塵垢淚下如雨：『何為棄我獨逝而去？』菩薩知之而復問曰：『此為何人？』御者答曰：『此是死人。人生有死猶春有冬，身沒神逝宗家別離，人物一統無生不終。』菩薩答曰：『夫死痛矣，精神懅矣，生當有此老病死苦，莫不熱中迫而就之，不亦苦乎！吾見死者，形壞體化而神不滅，是故聖人以身為患，而愚者寶之至死無厭。吾不能復以死受生，往來五道勞我精神。』便迴車還，思度十方。<p>「復於異日，報王出遊。出北城門，見一沙門，寂靜安徐淨修梵行，諸根寂定目不妄視，威儀禮節不失道法，衣服整齊手執法器。菩薩問之：『此為何人？』御者答曰：『此名比丘，以棄情欲，心意寂然猶如太山，不可傾動；難污如空，屈伸低仰不失儀則；心如蓮華悉無所著，亦如明珠六通清徹，無一蔽礙，慈愍一切欲度十方。』菩薩即言：『善哉！唯是為快，是吾所樂，心意寂靜自愍度彼，善業快利成甘露果。』」<p>佛告比丘：「父王白淨觀菩薩行，見聞如是，不慕世榮心如虛空，而懷怖懅畏之出家；宿夜將護，高其牆壁深掘諸壍；更立城門，門開閉聲聞四十里；立諸宿衛勇猛之士，被鎧執仗於四城門，皆勅眾兵勿有遺漏，將無太子捨吾出家，於其宮裏亦宿衛之；益眾伎女婇女娛樂，令太子悅不懷憂感。<p>「又其菩薩宿積智德，在胎中時威神吉祥；夢中所見功勳大祚，十方自然有蓋悉覆三界；還得安隱，開化一切滅諸惡趣；於四衢路有四色鳥，變為一色；見諸不淨，經行其上而不污足；又有大水汎汎盈溢，眾生欲渡而不能越，心懷恐怖即過渡之；見無數人皆被疾病無有醫藥，即為療治無央數疾，使無諸痛；自見其身坐師子床，天人在上叉十稽首；見在戰鬪降伏怨敵，無數諸天在空中侍，真正聖人夢中見此，清淨吉祥行正具足；天人聞之，心懷悅豫，不久成道為天人尊。<p>「於是菩薩即作此念：『假使我身不見辭王而出家者，便為不應。』則時靜夜自出宮室入王宮殿，悉觀殿堂而無所畏，光明悉照遠近。王覺見光，即時遣人觀四城門，將無出去，何故大光明照遠近？侍者來白：『天尚未曉日亦未出，自然光明照諸牆壁樹木，飛鳥鳧鴈孔雀鴛鴦相和而鳴，方欲向明；是光第一，柔軟安隱清涼和雅，牆壁樹木永無有影。』至德於是在彼思惟，觀於四方坐見牕牖。<p>「爾時有諸天人，即起欲去不得自在，顧省其父知之覺起，立啟：『父王！勿懷愁慼，勿以遠慮；諸天勸助今應出家，唯忍過罪安己護國。』父母聞之悲泣垂淚，而問之曰：『何所志願？何時能還？與吾要誓普施志願，吾以年朽家國無嗣。』菩薩即時以柔軟辭而啟王言：『欲得四願，假使聽我還得自在；得是願後不復出家。何謂為四：一者、欲得不老，二者、至竟無病，三者、不死，四者、不別；神仙五通雖住一劫不離於死，假使父王與此四願，不復出家。』王聞重悲：『此四願者古今無獲，誰能蠲除此四難者？子如師子勸助愍哀，普度眾生具足如意，所願者得。』於是菩薩自出宮殿，一心住立無有覩見往來周旋。<p>「爾時父王明旦即起，朝會諸釋以是告之：『太子必出捨國學道，當何施計？』諸釋答曰：『當勤將護。所以者何？諸釋部黨眾多無極，雖復力強何能獨出。』時白淨王，勅五百釋勇多力者，有方便計，使五百兵普學諸術，令大力士住守東城門宿衛菩薩；一一釋者從五百兵，一一車乘五百人從宿衛菩薩，四門俱然；諸四街路里巷諸門亦復俱然；父王己身與五百釋前後圍繞，象馬車乘住己宮門，晝夜不眠。<p>「爾時大愛道自告侍從：『宿夜然燈燒香勿得眠寐。今者離垢不樂在宮，必欲出家，悉共遮護勿得使去，作諸伎樂令心樂之。堅閉門戶勿令妄開，嚴諸繒幡彫飾牕牖，林樹果實悉令目覩；假使欲去，慕樂此供或能不出。』」<p>佛告比丘：「是時二十五鬼神將軍及般闍鬼將軍，鬼子母五百子等，悉共集會各各議言：『今日菩薩棄國捐家，我等咸共侍從供養。』又四天王一時普告諸鬼神：『今日菩薩棄國捐王，汝等慇懃侍從供養。』其鬼神眾皆從五兵，勢力堅強猶如金剛不可毀壞，精進勇猛將護眾生，其身高大如須彌山，將無惡物犯於至德。釋、梵、炎天，兜術天、無慢天、化自在天，各勅官屬，無數百千前後導從，華香伎樂香汁灑地侍從菩薩，釋梵天王侍其左右。<p>「時有天子名曰寂意：『我當將護迦維越國，一切男女大小勸安和之。』又有天子名曰光音，即自說言：『我身當化一切象馬車乘男女所暢音聲沒使不聞，令心寂靜而無所念。』復有天子名曰清淨：『我在虛空立七較輅，懸垂一切日月明珠照燿光光，設繒幡蓋散花燒香，嚴治塗路侍從菩薩。』伊羅末龍王言：『我當化作三萬八千里交露之車，使諸玉女皆坐其上，作眾伎樂侍從菩薩，而供養之。』<p>「天帝釋曰：『吾將眷屬菩薩前導。』法行菩薩曰：『吾當興起紫磨金雲，雨栴檀香，皆遍天下。』和隣龍王、摩那斯龍王、散拘龍王、阿耨達龍王、難頭和難龍王，各自說言：『亦當興起紫磨金雲，當雨微妙栴檀名香。』<p>「如是，比丘！天、龍、鬼神、揵沓和等，心常懷願，欲得聽省菩薩正道所思惟法，慕樂安隱入於宮內，思念過去諸佛所行，愍傷眾生，本行道時，不捨四願以至純淑。何謂為四：本學道時設我成正覺，逮一切智被弘誓鎧，眾生困厄救眾惱患，吾當濟脫生老病死三界之縛，猗在世俗周旋眾難，使至寂然，令無恩愛，是第一願。眾生沒在無明窈冥，悉無所知，愚癡闇昧生穢濁樹；當為顯示如清淨眼，內外無限，是第二願。眾生在世立自大幢，常計吾我而意貪身，尊己賤彼心存顛倒，處諸邪見無常，不慕聖道，墮於三業；皆當開化令入正真，是第三願。眾生沒在生死之患，輪轉無際滅智慧根，迷惑五趣不能自濟；當為說法令得度脫，是為四願。吾往古時立是四願，今已得之，不可違捨，以故出家，成就正覺度脫十方。<p>「爾時法行天子、淨居天子，來入宮殿自現形像，娛樂之形無常之變，住於虛空，時為菩薩說此偈言：「『天子在空歎，覺蓮華寂明；云何在五欲，大聖當捨家。受我所勸助，當觀於後宮；覩諸迷惑眾，如在死人間。』
。
<juan>普曜經卷第四<p>西晉月氏三藏竺法護譯<p>出家品第十二<p>「爾時菩薩普觀眷屬，視眾伎女猶如木人；百節空中，譬如芭蕉中無有實；亂頭倚鼓，委擔伏琴，更相扶枕，臂脚委地，鼻涕目淚口中流涎，琴瑟箏笛樂器縱橫；鵁鶄鴛鴦驚怖之輩，皆悉淳眠而臥。菩薩遍觀顧視其妻，具見形體，髮爪腦髓，骨齒髑髏，皮膚肌肉，筋脉肪血，心肺脾腎，肝膽腸胃，屎尿涕唾，外是革囊中有臭處，無一可奇，強熏以香飾以華綵，猶假借當還，亦不得久計；百年之命臥消其半，又多憂患其樂無幾，淫泆敗德令人愚癡，非彼諸佛緣覺真人所稱譽也。故曰：『貪婬致老，瞋恚致病，愚癡致死，除此三者乃可得道。一切所有皆如幻化，三界無怙，唯道可恃。』於是頌曰：「『見彼興慈愍，歎息發大哀；是世毒痛難，何因樂愛欲。懷憂憐愚冥，欲苦反謂安；捨貪樂智慧，不捨不得安。』<p>「於是菩薩以斯法門察於後宮，興發大哀而為雨淚，心甚愍之；癡人有三十二，害於眾生；愚者迷惑，為此所害生於八難，所見惡染猶如畫瓶毒滿其中，愚者不解謂之甘露，愚者或中，駛水漂象；愚者樂之如飲毒水，愚人處是如犬䶧骨，愚人墮此如人入烟，愚人貪惡如墨塗衣，愚人厄此如鳥墮網，愚人見勉如屠枻畜，愚人近此不見來難，愚人沒此如老牛溺泥，愚人投此猶若破船沒於大海，愚人墮此如盲投谷，愚人不得限如淵無底，愚人燋此劫燒天地，愚人迷此如輪無際，愚宛轉此生盲入山，愚馳逸此若㺃縛頭，愚人消此冬燒草木，愚人日損如月十五日後，愚人服此如諸小龍遭金翅鳥，愚人遭此如摩竭魚吞於大舟，愚人惱此如賈遇賊，愚人懼此如大樹被斫，愚人憂此如遇毒蛇，愚人樂此如蜜塗刀與兒舐之，愚人惑此火燒枯樹，愚人遇此嬰兒挊矢，愚人為此轉如鉤撾象，愚盡德本如博失財功祚消化，愚人見棄如放逸賈墮於婬鬼，是為三十二事。觀於後宮，察諸婇女不淨之想，自罵己身，坐身患害勿復貪身，莫念是意，入於空淨，心無所著。於是頌曰：「『從頭觀至足，察之無一淨；勿得貪其身，是為罪福田。以故當遠身，淚涕唾惡露；由此莫戀之，行淨如蓮華。棄若干不淨，興平等調定；以知諸毛孔，如蟲不可慕。其身猶如象，骨髓肉血合；筋脉皮裹之，髮毛諸爪齒。有八萬種蟲，夙夜食其體；若有明智者，終不計有身。』」<p>佛告比丘：「菩薩觀身心思若斯。諸欲界天住於虛空，皆見菩薩所可思惟。法行天子遙白菩薩：『唯然大聖，何以稽遲？時已到矣。』於時菩薩察於後宮，見其心意諸根無常，知身不久猶如流水逝而不返，俗人所行計有吾我，何有吾我？執取深奧無極道眼乃為第一，觀正境界慕樂聖安，計吾我者自謂尊貴，心無所倚乃應行道。法行天子又復白言：『不以是行得成至佛，現在行道所修甚難，當察己身等之山谷，是則究竟菩薩大士一生補處。』<p>「爾時菩薩——所作暢達其心堅住，覺意已了思惟心悅，咸來奉事，捨眾垢塵，永無恭恪，其順道訓念念安隱，淡若淨水——即從座起，心中悅豫觀察前眾，則以右手披寶交露帳，上講堂上叉其十指，念十方佛而遙禮之。觀虛空中諸天百千，皆來圍繞散華燒香，雜香㨶香，衣服幡綵手執幢蓋諸供養具，曲躬作禮；見四天王、鬼神、羅剎、健沓惒等、諸龍王眾皆被鎧甲，棄不吉祥，淨諸惡行，垂珠瓔珞，稽首菩薩；日月宮殿諸天子等，住其左右，各執華香幡綵幢蓋，夜已向半。<p>「爾時菩薩告車匿曰：『車匿！速起嚴被白馬，今日人尊宜吉祥時，應當出去。』車匿聞之心懷憂慼，淚下如雨：『所行平等光明清淨，猶若師子，今欲若行願見告示。』面色端正如秋月滿，顏貌和悅無有瑕短，所覺清淨猶如蓮華，音聲和雅明珠火光，眾曜晃煜寶瓔珞身。心如虛空如鹿中王，行如鴈王獨步無難，眾皆從之今欲若行。於是菩薩復告車匿：『欲得白馬，宿本所行當致上尊；妻子恩愛，財寶重業，則是牢獄；古來遠之身所不樂，惟欲護戒、奉行忍辱，修精進力、禪定、智慧，是心所樂；從無央數億百千劫，所可奉行，志慕成道，斷生死源，智慧巍巍開化眾生，從是已來不樂榮祿，惟志大道。』<p>「爾時車匿聞大聖言：『初生之時，天帝釋梵上帝自下，示現稽首。即時決此，王問云何？阿夷答曰：「今是太子一相百福，威神光明無能逮者；若在家者為轉輪王，主四天下；若不樂世棄捐國土，作沙門者則成佛道，斷生老死，以法教化無有放逸。」』車匿白曰：『唯如聖教，爾時寧聞五欲樂乎？』答曰：『不也！從天尊意造無量行，我生愚冥無所識知，畜養鬚髮為身作患，增益罪蓋強忍勤苦。』菩薩告曰：『諸天世人皆持香華，現在目前悉來集會，立神足力以用侍吾。』<p>「車匿白曰：『今此園觀常生花實，若干品鳥相和而鳴；其浴池中青蓮芙蓉，蓮華清淨街路平正；諸寶樹木修治莊嚴，八行交道寶交露帳，夏月快樂遊戲其中，奇巧異樂歌戲相娛，悉奉禁戒所言至誠，從太子生常順其意，不越其教；年既幼少面色光澤，頭髮正黑能可人意，惟當樂此。生世如是，何為捨去？』於是菩薩復告車匿：『車匿且止，是欲無常不可久保，如是別離猶如川流逝而不返；不可久保是誑惑業，猶如空拳欺於嬰孩；羸弱無固，猶如泥坏不可恃怙，如空中電須臾已滅。又此境界無有真實；愚冥之士以此為安，而見侵欺，如水上泡適起便滅；處在顛倒，亦如聚沫幻化臥夢；五樂無足，猶海吞流渴飲鹹水增其疾患；欲之無常，惟智能覺，愚人不解猶盲投谷。車匿當知！欲泥無淨，餓鬼、畜生由不善行，失清白品增魔境界；怨結鬪諍憂惱苦患與婬鬼會，覺者捨斷，明者遠之，達者消之；無智習之，如雜毒食，諸佛所毀，智習聖教。』於是頌曰：「『捨如棄惡瘡，刈之如去糞；見斯故興欲，棄捨常快安。』<p>告車匿被馬品第十三<p>「於是車匿白菩薩曰：『雖曉了是不貪世榮，尚可顧意，慕念瓔珞諸寶交飾，濟脫自在不復觀察，名德遠照，絲竹衣樹音聲和雅，箜篌數千鼓眾伎樂；好施危厄，音如哀鸞，降如真陀，須曼青蓮及思夷華，馨香甘美；燒諸名香雜香塗香，甚快微妙飲食餚饌，蘇蜜石蜜百味之供，云何欲捨五樂之欲？是吾所欲猶如天上，常在永安為釋尊位。』菩薩告曰：『從無數劫棄捨此事，愛欲之本，色聲香味細滑之法；數數往返天上世間，厭樂豪貴，為轉輪王，千子七寶遊四天下，榮位無常如夢所見；處後宮中婇女之間，以用不甘，還上諸天及兜術宮，不果吾志；故捨彼來，況此弊欲而貪之乎？今自察之，住在苦惱生死眾難不淨之中，所行無度而有眾患，生老病死酷毒恐怖；積累功德每生自責，建立法船，布施、持戒、忍辱、精進、一心、智慧，心如金剛，已成大舟矣。以度生老病死四瀆之難，愁念眾生迷於貪欲欲令永安，不與欲貪使無罪害；濟諸有漏將護一切，眾邪異見令得悉度，救諸下劣使住彼岸無生老病死。』<p>「爾時車匿益悲，白菩薩言：『故當住此決了進退。』菩薩告曰：『聽我決了，愍傷眾生欲度脫故，其心堅住如須彌山而不可傾。』車匿又問：『正士云何？』菩薩答曰：『強如金剛，所行清淨，懃修顯曜，假使大棒破壞我頂，終不退還慕於世榮。』應時諸天在於其宮，聞此言教舉聲歎曰：『善哉！善哉！』而雨天華，第一最上得勝，為眾船師人中之尊，心無所著亦無恐懼，消除闇冥塵勞烟熏，無邪境界也，其心永安若堅牢船必度彼岸。」<p>佛告比丘：「寂意天子、耀淨天子，虛空中住，城中男女聞菩薩決疑如是，悉共悅豫，歎曰：『善哉！』皆自還去。<p>「爾時菩薩見城中人皆悉眠寐，察欲夜半即便起立，沸星適現知時可出，即勅車匿：『起被白馬揵陟。』菩薩適宣說此言，即時四天王聞菩薩教，尋時便至迦維羅衛大城中庭住，供養菩薩。提頭賴吒與無數億百千揵沓和，稽首被甲冑，從東方來，住東方界，稽首菩薩，鼓眾伎樂在於虛空。毘留勒叉天王與無數億百千鳩刀，皆被鎧甲，從南方來，住南方界，稽首菩薩，鼓眾伎樂在於虛空。毘留羅叉天王與無數億百千龍俱，各垂寶瓔，從西方來，住西方界，稽首菩薩。北方毘沙門天王與無數億百千閱叉，手執焰光明珠威耀晃晃，身被甲冑，從北方來，住北方界，稽首菩薩。天帝釋梵與無數億百千諸天，手執華香雜香㨶香華蓋幢幡，來住虛空，稽首菩薩。<p>「爾時車匿聞菩薩言，流涕交面白菩薩曰：『惟賢聖子知時識義，今夜非時也。』菩薩告言：『今正是時。所以者何？吾從久遠長夜求願，為諸眾生顯示道跡，今可樂時當度眾生，適得閑靜。』於時頌曰：「『天王住虛空，天帝釋亦然；炎天及兜術，無慢化自在。和輪耶斯龍，海龍阿耨達；咸來欲供養，見佛時出家。色界諸天人，修寂常行禪；是等來供養，三界普自歸。開士十方來，等昔以造行；欲見勝出家，隨時而奉事。無極大功勳，金剛常住空；被鎧力精進，心堅動海水。日月諸天子，善住其左右；覩寂然出家，叉十指為禮。勸喻諸天子，其大精進興；察眾苦惱法，當演清和音。諸吉皆諧偶，懃恭時已到；吾亦與尊俱，無礙必善住。沸星已出現，已化微妙體；力勢眾住前，皆欲共侍從。』<p>「菩薩從座起，則住空中猶如鴈王；城中男女皆疲極寐；鳧雁鴛鴦孔雀赤觜，異類眾鳥亦疲極寐；不見眾色，象馬騎步諸釋族姓，兵仗宿衛諸師寮屬，亦皆熟寐。<p>「爾時梵聲其音柔軟，響若哀鸞；夜已至半，重告車匿言：『善哉，車匿！疾被揵陟，敬奉吾身勿復稽留。』車匿重悲淚下如雨：『今人中尊為欲所至，門關下鑰誰能開者？』天帝念知即時開門。車匿見之心歡悅豫：『乍悲乍喜誰為我伴？當作何計？復如何行？』於時四神即捧馬足，其四部兵力勢難當。『嗚呼大王！太子已去，何以不覺？明日俱夷當復辛苦，吉祥微妙今不現矣。』<p>「爾時菩薩思其本宿，謂車匿言：『善哉，車匿！』已被白馬，箜篌樂器俱時而作。車匿觀空，離垢諸天來無央數，諸菩薩眾而供養之；察天帝釋，自然開門；覩諸鬼神及阿須倫、真陀羅、摩休勒，自然開門。車匿聞諸天語，即報天言：『今見菩薩衣毛為竪，猶如師子體紫金色，當將功勳等如江海。此諸天力禪思未久，以見勸許即當出去，是其本願所與吉祥，施安眾生成已道義。』<p>「爾時其地六反震動，面滿如月從空坐起，道德名稱解心清淨；天帝毘沙門天王而在前導，放大淨光明普照天地，滅眾惡趣眾生安隱，消諸塵欲而雨眾華，億百千樂諸天❥嗟，前後導從。有天名最上淨，在大聖前叉手自歸，舉蓮華目而啟談言：『哀度眾生，甚為巍巍，本性明冥，悉以空虛，吾無所樂多所哀念。眷屬後宮不復重聞吉祥之音，其無量音今已逝矣。不覩天眾，不察最勝，不復聞香。皆以消愛欲棄塵勞山，無復眾垢，逮得究竟。本無宮殿今無欲想，奉行慈心，離眾罪蓋，無復殃舋。懷抱精神一切具足，不慕眾香，今日光光身心平等，妙如神仙。言說本來，在家聖王，令弱者強，顯真名稱，斷是王種而復亡失。無極釋姓消大福祚，願今我尊在所至趣，離垢無塵愍慈行哀，觀見宮殿妙音已逝，不復還入迦維羅衛。無有放逸，盡生死源不復坐起。經行國中惟詣佛樹，無老病死，至甘露道。』於是菩薩既出家去，為眾生故又無所行，亦無所住，不慕婇女，為得大勝，是大福田為功祚地，當行慧藥，無數億劫積累德行，布施持戒博學廣聞；菩薩慈行禁戒清淨，行無所犯，不志愛欲，忍辱仁和叚段解身不以懷恨；愍哀眾生精進無懈，無數億劫積集道業；祠祀百千，恒修禪定，心意寂然消眾塵垢，自伏其心慧無罣礙，而無想念。其心解脫濟脫億載，行慈愍哀已度無極；奉行清淨分別喜護，是為真正天中之天，應奉事之。清淨無垢，心如明珠擁護怨難，天眼無極，厄者受歸，病者為醫，在諸國生為大法王，千眼中帝照諸迷惑，身意休息興道威燿。捨心怨結，勇消眾塵，在眾最勝無能逮者；如師子步而無所畏，如龍調心降雨以時，導眾如牛以棄怨結，如月盛滿光明遠照，如日始出，猶如大炬消滅眾冥，喻如蓮華不著泥水，德香微妙不動如山，道眾瞋恨，降伏身魔、死魔、天魔；為大導師，迷失路者說八正道，不久成佛斷生老病死，度諸闇冥，療眾惡瘡，嗟歎正真不可限量，顏色光澤建立功勳，所嗟歎德令我如佛。<p>「於是菩薩稍進前行，覩五道神名曰奔識，住五道頭，帶劍執持弓箭，見菩薩來，釋弓投箭解劍退住，尋時稽首菩薩足下，白菩薩曰：『梵天之際天王見勅，守五道路不知如之，愚不敏達惟告意旨。』菩薩告曰：『雖主五道不知所歸；源所從來，五戒為人，十善生天，慳墮餓鬼，❥突畜生，十惡地獄，無五趣行便歸人本；不慕五趣，以無五陰三毒六衰，則是泥洹。不處生死不住泥洹，便不退轉受菩薩決。無所從生靡所不生，於諸所生悉無所生。卿持俗刀，五兵宿衛，吾執智慧無極大劍，斷五趣生死皆至本無，無終無始永安無形，奔識心解逮不退轉。』無限天神皆發道心。<p>「於是菩薩勇猛捨家，適出城門，迦維羅衛一切群眾知太子去，各各共談而歡悅喜。俱夷明日從寐起已，遙聞眾言，覺知已去；聽大聲響即察求之，不見菩薩。宣大音響，及馬車匿。王心感絕自投於地，舉聲稱怨：『嗚呼！一子勸化宮中，大小歡悅。捨無數眾，今為所到永絕我望，何所恃怙？四域天下當何所依？』俱夷從床宛轉在地，自搣頭髮，斷身寶瓔：『何以痛哉！是我導師依怙如天，而棄我去，用復活為？恩愛未久便復別離。』淚下如雨不能自勝，嗟歎太子顏貌殊妙，心淨無垢清如深淵，內外明好莫不敬重，訓教真正靡不吉祥；咸同歸命，今捨我去為何所至？未曾放逸，不為馳騁，為天地主執正真道。釋其沐浴莊嚴天服，遠近慕路興立行業，不見菩薩無不懷慼。國中樹木尋時虧落，無諸華實。諸清淨地悉生塵垢無復眾好，仁尊所見，眾音伎樂柔軟聲響象馬車乘，其虛空中，莊嚴香瓶華香伎樂繒綵幡蓋，至德已逝，悉不復現。柔軟至誠第一難遇，俱夷歎息淚下交集。人中之尊，宿世積德悉達本末，欲度眾生生老病死。又彼大聖修百千德，慧不可喻。<p>「於時車匿夜送菩薩，菩薩脫身寶瓔奇珍以付車匿：『持是還國，啟白父王及以舍妻，吾身棄國不慕世榮，不好天地惟道是本。若成正覺當復來還，宣是經典以法相度，使心寂靜，不慕世榮。』車匿聞之淚下如雨，稽首作禮：『人中聖慧願以告我。』白馬跪地舐菩薩足。車匿白言：『王及妃問，將大功勳為何所至？當報云何？』菩薩答曰：『是卿所覩復何所問。』與車匿辭，菩薩悅豫，與恩愛別，辯慧無量。遂進前行逢兩獵師，心自念之：『吾已出家不與俗同。』脫身所服貿鹿皮衣，著之而去。<p>「車匿取衣及寶瓔珞，牽白馬還；至遊觀園，園監見之悲喜交集，不覩辯才寂然之故。今此車匿取太子衣眾寶瓔珞及白馬還，不當復憂。其王聞之與諸群臣，眷屬圍繞行至園觀，亦懷悲喜。瞿夷心望菩薩當還，不覩行來，心疑不信菩薩當去。聞車匿言，菩薩啟王及以舍妻，得佛道已乃還相見。王覩寶衣車匿白馬而獨來還，不見太子自投墮地：『嗚呼，阿子！明曉經典，眾奇異術無不博達，今為所至棄國萬民。車匿說之，我子菩薩為何所遊？誰為開門？其諸天人供養云何？』車匿白曰：『惟王聽之！我在常處晏然臥寐，城門已閉。於時菩薩以柔軟音，告我言：「車匿！疾被白馬。」城中萬民時皆眠寐，悉不聞語；我時悲泣，被馬牽授。天帝開門，其四天王告勅四神，捧其馬足，諸天百千天帝釋梵以侍送之，嚴治道路校飾莊嚴，演大光明散華燒香；諸天伎樂同時俱作，踊在虛空，諸天圍繞以侍送之。去是極遠，脫衣寶瓔，及白馬遣我還國，啟王謝妃，必至成佛乃還相見，勿令愁憂。』<p>「於是瞿夷聞車匿言，益用悲哀抱白馬頭，以哀歎曰：『太子乘汝出，何以獨來還？念前娛樂百種嗟歎，懷慼歎言，嗚呼痛哉，莫不離別，勢力堅強顏貌殊妙，在於眾中如月盛滿，相好莊嚴威神巍巍，須臾相仰便復別去。聖無等倫云何相捨？功勳難量名稱普至，咸共奉敬。聖住如山，伏諸怨敵，音聲柔軟猶如哀鸞過於梵天，積功累德無能喻者。遠近嗟歎，聖眾神仙莫不悲戀，生憐鞞樹為第一上。口演甘露音聞十方，雖在眾欲無所染著，猶如虛空，所施清淨柔軟如乳，白毫天中聖體滑澤，淳和安隱手足柔軟，嚴好巍巍猶如金色。以德嚴身莫不奉敬，在於中宮妓樂盈音。華香飲食不以為悅，心無增減。嗚呼車匿無有仁慈，將至所在而獨來還。』<p>「瞿夷一口獨歎菩薩，無數千言重歎菩薩：『導化一切云何獨去？誰復將行出此國土？何故與諸天俱？我獨辛苦。車匿無狀，挑我兩目令孤盲冥。車匿當知，一切諸佛決報父母，尚捨親近，況我賤室婇女樂乎？毒哉恩愛何一速疾，不能久在須臾間耳，慌惚不現猶如聚沫，思想所縛墮眾見網，雖依人間奄不知處；本曾說之，現行不真，安須臾間苦多無量，所願使果早成佛道。』<p>「王勸瞿夷：『人生有終合會有離，四時忽變，天地日月皆不常在。太子初生天地為動，行至七步，口自宣言：「天上世間我為最尊，當度三界生老病死，令至無為。」天帝來下稽首供養，四王接身置金机上，九龍浴體；未生之時豫現瑞應三十有二，阿夷相之：「若在家者為轉輪王，捨家為佛所知博達，力勢無限，三界特尊無不稽顙，必當成佛度脫十方。」來還不久，且自寬思勿復憂愁。』王雖說是，心中隔塞，悲哀歎言。<p>「爾時車匿，見王瞿夷所說辛苦，益悲流淚沾襟衣裳，諫言：『善哉！瞿夷！願聽我言，勿得復悲。我於中夜見一城中，男女大小悉淳眠寐，百福至聖與我談語，欲使被馬。適聞其言，心中隔塞遙視尊妃，極復淳熟寐，稱揚大音而舉聲呼：「速起！速起！聖尊欲去。」天接音聲令沒不聞，舉脚蹹地，拍手撾鼓，無聞聲者。爾時虛空日月光光，無數億千釋梵四天，諸大尊神稽首為禮，叉十自歸供養至尊。諸鬼神、龍、閱叉、揵沓和、魃魅害鬼，其四天王神足勅鬼，奉舉馬足，散青蓮華芙蓉莖華，清淨無垢，聖百福相威光巍巍，雨眾天華地六反震動，華遍佛國。但聞天言：「促促開門。」門自然開，無數億天前後圍繞，咸共供養不自舉身，忽已過去。世護所說：「兄弟妻子諸天部黨上及天王，志好所趣令歸佛道，不念眾惡默然不言，以能咨嗟菩薩大德。」揵陟有力施暢音聲，天護軟響，揵陟負載世之大聖，速疾勿動，無有恐怖惡趣之難。世護乘汝，一心歡喜捨畜生身，不毀導師。導師光明光為一切故，汝必得度勿得展轉。復有色處，百千億天宛轉足下，見揵陟馬在於虛空乘負菩薩，嚴治塗路極好無限，作寶欄楯若干品事，燒天名香。揵陟本福，忉利諸天圍旋太子在邊，天樂自娛。瞿夷勿愁安心欣然，覩之不久，人中之上當成佛道，諸天圍遶，於夜所告皆應道法，今勿復悲。百福威曜超絕群眾，察是歡喜不當懷憂。夙夜七日歎其功勳，不能究竟。尊人出時諸天共進不可盡極，妃今利義不可稱載，曾奉事斯光顯至真聖，於是移成無極道念，妃不久亦當復成人中之上。』<p>「王念菩薩不捨心懷，適欲請還，念：『阿夷相之：「在家為轉輪聖王，七寶自然，主四天下，千子勇猛；若復出家學道，必成正覺無上大聖，以七覺意寶，訓化十方三界愚冥，悟諸不覺。」必不肯還。當遣侍衛供養護人。』普召大臣諸明智眾：『卿等在家長子抱孫共相娛樂，不念吾憂；吾有一子奇相聖達，十方超異，當居四天下。一旦別離入名山谷絕無人處，苦厄寒暑飢渴窮危，無能知者。擇取卿等大臣子弟五人，追而侍之，若中來還滅汝五族。』<p>「既奉王教，入山求侍之。菩薩遂進深入名山，五人追之不能及逮，心自念言：『是為逸人，行不擇路，何道之有也？若欲還歸，必滅我種，不如住此。』五人所止，甘果美泉悉具滋茂，樹木豐盛悉無所乏者。<p>「菩薩捨國威聖無限，心自念言：『欲作沙門志在寂靜，威儀禮節遊行至山水邊定止。』天王知心，飛天奉刀來，帝釋受髮則成沙門。肉髻在家不知，菩薩嚴飾衣被第一顯現；手執應器，思惟無念，入羅閱祇欲行分衛，容色光光猶紫金曜，巨身丈六相三十二，萬民咸來觀之面像，目視無厭，所行周旋，眾隨逐之——往古以來未曾見聞如是聖達至真神人，光曜普照，天人興念思其本末布施餚饍——不知菩薩不樂居家若干品業，眾人惟察人中之尊與天不異。往告瓶沙王：『大王欣慶今獲善利，梵天自下詣國分衛。』或復言曰：『是天帝釋。』或復說曰：『是焰天王。』或復說言：『兜術陀天，無憍樂天。』或言：『化自在天王。』或復說曰：『是日月王，維摩神王。』王聞是言，歡喜無量，即遣使者觀於菩薩何所至趣？<p>「無供養者不得分衛，即便出城。使者追察坐山水邊，威神吉祥如紫金山。使者尋還啟瓶沙王曰：『坐山水邊。』時王聞之勅外嚴駕，與諸群臣詣山水邊；遙見菩薩威神光，光喻於日明，尋便下車，恭恪叉十稽首禮足，觀菩薩形猶如須彌，結加趺坐加敬歸命，遜辭下意而與言談。王曰：『太子！生多奇異形相炳著，德喻乾坤，當王四天下為轉輪王，四海顒顒冀神寶至，何棄天位自放山藪？假令太子不樂本國，願以鄙邦貢上處焉；訓誨黎庶各得其所，五樂自娛唯當納受，不距至懷。』<p>「菩薩答曰：『吾久達此一切無常，棄天地位無可慕樂，是故出家行作沙門；觀諸幼少皆歸老耄，顏色損落面皺皮緩；國土財寶一切如化，情欲多難猶如雜毒，墮入地獄餓鬼畜生，智者所惡愚者所貪，吾除貪欲如棄涕唾；身如樹果不久則墮，亦如浮雲須臾則滅，微不覺之，忽然已過，有毀壞憂，不得久安。夫人樂欲以自燒身，貪欲無厭，若飲鹹水從致苦患，愚人不解自以為樂；明智觀察欲如聚沫，聖賢無漏唯樂法念，充於智慧乃厭愛欲。貪習俗者不見本際，不了本淨。王觀此身無有堅固，所至到處常自迷惑，不能分別，身無吾我。我身棄捐百千玉女，心無所貪，不慕世榮，第一思惟欲成佛道。希有好德如好色者，唯有聖達視色如糞，察道真實，雖有父母君子梵志長者居士及與妻息，身有重疾，不能分取令無苦患；國士高位金銀七寶，何益於己？日照天下，不益盲者。吾觀三界一切無常，樂少苦多，身非我有，世間猶寄難可久居。吾見若茲，是故出家，而為比丘不慕世榮。迦維羅衛者，邦土第一轉輪王處也，風雨順時萬民滋茂，最和安隱，吾不慕樂，捨家為道。』<p>「王曰：『善哉！我得善利乃見至聖，吾志於俗不識至義，因欲相請於無欲人。假使得佛惟見愍念，以為法主當見度脫。我遇十力宿有餘慶，得覩大聖投身自歸。』前禮菩薩足，右繞三匝，與群臣俱，嚴駕還國。
。
<juan>普曜經卷第五<p>西晉月氏三藏竺法護譯<p>異學三部品第十四<p>「於是菩薩遊在山間，往至尼連水邊，樂於閑居心意寂然，慈念十方欲益天人。」<p>佛告諸比丘：「菩薩遙見欝頭藍弗，為諸弟子所見奉敬，達知圖讖算術天地災變，為眾最師。菩薩心念：『今者此等自以己身，計知算術星宿災異，為眾人師，所見奉事。吾往其所，問其所行能知殊勝，爾乃降伏講有無法，一心脫門三昧正定超其所學；以權方便觀其本末，自覩此等所當行者，世俗定意，然後為說深奧之定，無為三昧乃歸大道。』於時菩薩思惟是已，往詣其所。問言：『賢者！所事何師？誰為說法而學此業？』欝頭藍弗答言：『吾無有師，自然達之。』又問：『今所達者，為何所獲？』答曰：『獲有想無想定。』菩薩報曰：『寧可從人得學是定乎？』答曰：『善哉！從志所樂。』<p>「時菩薩起在於屏處結加趺坐。菩薩適坐，功福殊特聖慧無匹，宿世所行卓然有異，入諸定意一切正受；獨步無侶靡不通達，百千定意一切備矣，猶如照鏡而得自在，而無罣礙。於時菩薩從三昧起，重詣藍弗所，復問：『寧更有定踰無想乎？進至道耶？』答曰：『無也。』菩薩自念：『藍弗無信，獨吾有信；藍弗無精進、念、定意、智慧，獨吾有之。』<p>「思惟是已便捨之去，詣迦羅無提所，問之曰：『誰為師主？從何受法？』答曰：『無師，自然暢之。』又問：『暢之何所獲乎？』答曰：『獲無用虛空三昧。』於時菩薩三昧正受，最為殊特。即復說言：『此業善哉，我所歸趣仁亦趣此，俱共在斯，與是眾人而為眷屬。』菩薩答曰：『今此業者不至滅度，不離於欲，不達無為，不至寂然，無有沙門，不至正覺，非是泥洹。』<p>「於時菩薩與彼藍弗及此迦羅反覆相難，知之不及便捨之去。轉復前行見三梵志：一曰、憂為迦葉，次曰、那提迦葉，次曰、竭夷迦葉，兄弟三人有千弟子。菩薩過候，問：『何所事乎？』曰：『奉事水火及於日月，上至梵天。』菩薩答曰：『是不真正，水不常滿，火不久熱，日出則移，月滿則缺，梵天無常雖久必終，唯有無為無終無始能無窮極。』所論適竟，因捨之去，還歸本處。」<p>佛告比丘：「於時菩薩心自念言：『今吾處在五濁之世，值下劣眾外學熾盛，各墮異見九十六俓六十二疑，貪身愛命蔽塞愚冥，染慕情欲懷傷害心，不受訓誨不向清淨，志慕飲食愛戀土地，常行非義不志微妙，不樂慧施愛財貪嫉，志不存此道品之義，不在無礙馳騁情態，住於十惡不離自大，不救眾厄放逸不定，難可開化。殺害恣意飲酒無節，唯慕樂之；或事水火日月梵天；或事山神社神虛空天神，海水泉池樹木之神；或服果蓏，入山服食，或一日一食，二日三日或至七日一食；或日一揣，二日三日七日一揣；或十五日乃至一月一食，淨修梵行四禪四等，上仙梵天不逝生死；或有裸形，或服鹿皮；或事鬼神羅剎阿須倫神，不免惡趣，不能成道，謂之自達不可軌則，無以開化世俗眾邪異學。今我寧可示現清行，以用攝取外學之等，顯正真業使捨迷惑，所當應行，欲界色界不從彼教，來入佛道。』」<p>六年勤苦行品第十五<p>佛告比丘：「於時菩薩作是思惟，六年之中示大勤苦精進之行。以何等故名勤苦行？是事難及人所不逮，是故名曰勤苦行矣。眾生之中，若天世人不能修行、成辦此業，唯有究竟一生補處菩薩，乃能行之，故曰難辦。斯勤苦行，因是現行四禪之法，數出入息令解其意，無想不念無所悕望，在所至奉心無所猗，不貪是四，其像本末宿世所學，無學緣覺菩薩所行，是則名曰周遍虛空。無作非作靡所不作，彼則名曰普護一切，以等如空行禪定事，是亦名曰去無所至。<p>「於時菩薩欲現世間開化外學，若干品業訓誨諸天示其罪福。外學異術，計死斷絕神無所生；或言有常云何罪福。為分別說功德之報，現身口心當行清淨，日服一麻一米，六年之中，修立難及勤苦之行，宿命不債。菩薩六年之中結加趺坐，威儀禮節未曾進退，常存露精亦無覆蓋，不避風雨，不障頭首塵土之患，不起左右行大小便，亦無涕❥，不屈申俯仰，亦不傾側，身不倚臥，或興雲大雨電雷霹靂，春秋冬夏菩薩默坐，值此眾難未曾舉手以自障蔽，諸根不亂不生恐怖；丘聚村落男女大小，牧馬牛羊擔薪負草，過邊興塵不相念之，不以為患，無所污難。<p>「彼時菩薩，眾人怪之羨之所行，取其草木投著耳中，耳不痛痒，著之鼻中鼻亦不❥，亦不棄去。諸天、龍神、阿須倫、迦留羅、真陀羅、摩休勒，目自覩見菩薩功勳道德巍巍，來往其邊供養奉事，稽首菩薩。<p>「爾時菩薩定坐六年，現勤苦行，教授開化十二載天人，立之三乘，以是之故，坐六年耳。於是頌曰：「菩薩前出家，其功勳真正；厥心常寂然，顯是愍眾生。在五濁之世，由下劣俗故；生此閻浮提，於世現罪福。邪學業熾盛，諸見六十二；故立此精進，逼困身畢罪。浴池諸泉源，日月眾光明；樹木巖石山，厭鬼地神禮。自然行精進，建立難及行；修成勤苦業，為眾示現此。身力如金剛，禪思不可動；用若干義故，亦復現緣覺。若諸天人民，異學亂見喜；亦化此等故，示勤苦之行。而結加趺坐，在地無坐具；日進一麻米，示現而服此。示出息不出，亦無還報息；六年甚堅強，禪思不缺漏。無念無不念，不念所可行；心猶如虛空，禪思不傾動。不覆蓋身上，亦無所障蔽；不移動如山，禪思不增減。不避其風雨，亦不障頭首；不失威儀節，禪思無進退。村落諸男女，牧牛馬猪羊；擔薪及負草，行邊興塵土。不淨坋其身，若干品諸難；無念不迷惑，禪思無進退。身肉為消盡，唯有皮骨存；腹背表裏現，猶如箜篌形。諸所造天行，須倫龍沓和；目覩總功勳，皆其咸供養。五體禮受教，令疾得成就；使我得致是，如心懷愍哀。欲降外異學，闇蔽眾邪業；因是現罪福，其身坐口言：『是佛道難得，髠頭何有道？』行無央數劫，六年畢其罪。以是化天人，其數十二載；是故人中尊，坐禪不進退。」<p>佛告諸比丘：「菩薩修勤苦行竟六年已，心自念言：『雖有神通聖明慧力，今吾以是羸瘦之體，往詣佛樹，將無後世邊地諸國有譏者乎？謂餓得道。吾身寧可服柔軟食，平復其體使有勢力，然後乃往至其樹下，能成佛道。』時有丘聚名曰修舍慢加，有長者女，日日飲食八百梵志，見知菩薩造勤修行，常願奉供。大聖菩薩，即夜往樹下坐。時長者女，始出嫁時，有願生男子者，必當與作甘美餚饍，祠山樹神。時長者女，生得一男心中歡喜，❥千頭牛展轉相飲，取其淳乳用作乳糜，欲祠樹神；即便遣婢先往掃除。婢見佛坐，不識何神，還啟大家掃除已竟，樹下有神端正殊好，非世所見。<p>「時女聞喜欲取糜往，糜跳出釜高一丈餘不可得取，女甚怪之。時八百梵志中師見之謂女：『今此乳糜非凡夫所應服者，唯臨成佛，服食此飯乃消化耳。』天於虛空而出聲曰：『今日女欲興立大祠，有大菩薩在於精思勤修苦行，已從坐起，汝本有願當先飯之。食之充滿，爾乃逮成無上正真之道，為最正覺，便說此意勿違本願。』時長者女聞天神言，即取乳糜盛滿金鉢，手執賓乾與八百梵志，俱往尼連水邊。」<p>佛言比丘：「菩薩知之，即以神通慧力，還江水邊，忽然而度，隨其習俗示現入水而自洗浴。時八萬天子各按樹枝供養菩薩，菩薩牽枝出在岸邊，其身輕便清淨無垢。菩薩適住，時兜術天子號離垢光，尋取天衣袈裟僧迦梨，化沙門形奉上菩薩，於時菩薩即取著之，靜然而住。時尼連江水中龍妻從地化出，以微妙床貢進菩薩，菩薩即坐。時修舍慢加村落長者女與諸梵志，奉美乳糜詣菩薩所，稽首足下右遶三匝，以賓乾水灌菩薩手，以美乳糜進奉上之。菩薩愍哀女故輙受食之，氣力得充心無所戀，持金鉢投之江水，具足千龍即攝取之而供養鉢，於時奉床龍妻得之，用立神寺勤心供養。諸天百千億載，悉取香水和泥起寺，其欲供養菩薩鉢者，各現宮殿咸共奉事。於時村落長者女等，佛與髮爪得之起塔供養。」佛言比丘：「菩薩適服此乳糜以成福願，身遂充滿容色光光，踰於日月。於是頌曰：「『時世尊精思，勤心自念言：「身神通慧力，往詣樹王下；成一切智慧，以逮諸通慧。便行普愍哀，最後救眾生；我寧可服食，令身得充滿。往到樹王下，成聖一切智；不以少薄福，得致天人安。不得成明眼，還身力甘露；至說宿功德，決斯安隱祠。」其心思如是，天聞告村落：「金鉢盛乳糜，往詣江水邊；奉上心踊躍，逮得道甘露。」所行百千劫，諸根悉寂定；諸天龍神往，大聖至水岸。適施度無極，入水自洗浴；以洗除心垢，愍傷於世俗。億千天歡喜，各齎華㨶香；世寂適入水，人中上洗浴。念知是菩薩，建立行無垢；仁賢適洗浴，百千天奉事。其身無垢穢，天子奉袈裟；身即著衣服，著衣服已竟。龍妻尋歡喜，奉之好床座；寂定意便坐，為世之道眼。修舍女奉食，金鉢盛乳糜；稽首禮足下，大通即服之。服此得充滿，投鉢著水中；諸天奉真誠，來供養於佛。如來適飯竟，乳糜極甘美；其身氣力充，行詣佛樹下。適到佛樹下，行身不動搖；強如帝釋步，建立菩薩行。』<p>「於是菩薩飯食已充，愍念十方救濟危厄，欲坐樹下現成佛道度脫眾生。十方諸佛，咸示威變，顯其瑞應，五百化鳥自然來現，往詣其所遶菩薩身，暢悲哀音，歎其宿世所行無量積累功德，為一切故，欲化五趣故現五百，令去五陰，消除五蓋，拔五道行，逮五神通，化去五五二十五事，所處甚難，存處道場，住無所住，本無定慧。於是頌曰：「『從無數劫來，積德行六度；四等心四恩，護三界之將。大慈無蓋哀，欲脫癡聾盲；今當成大道，具三十二相。隨俗而現身，說苦空非常；使了悉本無，入佛三寶藏。俗人罪所蓋，十二因緣障；不達無上真，生死沈沒亡。若解一切空，不犯五陰行；陰衰已消滅，心淨如法王。至真無上慧，莫能限度量；光明踰日月，所濟無有疆。須彌尚可稱，虛空可度量；不及大智慧，大聖無極行。』<p>「歎此頌時，無數天神皆發無上正真道意也。」<p>佛告諸比丘：「菩薩江水邊洗已飯食乳糜，知氣力充，往詣佛樹；佛樹王下修如法行，皆無所動堅住如山，不諂蔽行，不逼短氣造立清淨，不動搖行而不相掁，以不強項性不卒暴，所行高下自然平等；演光明王晃晃灼灼，至真善行消垢下意；法過去佛清淨正行，至師子床不壞性行；斷眾惡趣思念永安，棄魔力勢令不堪任；度眾邪行受正法業，滅冥樹塵生死之本；使無部黨，釋梵四王行無所處；一心勇猛恐伏怨難，所遊獨步達一切智，心意無雙斷終始滋，捨欲諸貪使滅四難，無為無畏度於彼岸；如是行者，菩薩德行功勳皆成。詣江水邊至佛樹下，欲行天人化其道路，弘廣無際，又斯道路左右七寶欄楯，悉令嚴正，高四丈二，上有交露行諸臺閣，亦眾寶成天蓋幢幡，處處珓飾，七寶樹木高大妙好，諸寶樹間琦珍為繩；交絡諸樹兩兩樹間，有一浴池，池底金沙中生青蓮芙蓉莖華。其樹四邊寶為欄楯，明月瑠璃雜廁其間，鳧鴈鴛鴦遊戲其中，八千玉女香汁灑地掃道令淨，二萬玉女垂諸寶瓔，散諸天華。其樹間地七寶合成，八萬玉女各持供養，名香木蜜諸雜琦異，執金香瓶著寶垛上；一一垛上有五千玉女，鼓天之樂。」<p>佛言：「如是，比丘！菩薩欲詣佛樹下時，嚴治道路巍巍如是。至江水邊，諸志大乘亦入此路。其夜菩薩當成佛時，千梵天王告梵天眾：『其福功德顯燿清淨，皆修道跡，慈悲喜護禪定神通，從千劫來奉行大道，今詣佛樹，吾等當共往供養之，所修令吉以能歸命，無有恐懼，終無所畏，無八難患，生天上人間十方佛前。』在梵天宮，梵天聞之，六年苦行今詣佛樹，皆共善心當懷悅豫，供養菩薩大千世界之法主也。天帝釋梵、日月天王，詣江水邊皆往奉迎；在億載佛國，皆心念之，今詣佛樹下，當降伏魔，無能見頂，上至梵天，亦無能覩。今尊身相甚妙，莊嚴其身三十有二，言辭柔和清淨無垢，音聲雅妙過踰梵天，今坐樹下當共供養。其忍辱力，釋梵知之忽然安隱，悉斷一切塵勞結縛，若有聞者，致甘露跡成緣覺業；若逮佛道，普世界眾生皆來供養。」<p>佛告比丘：「有一梵天名曰三千建立，覩此三千大千佛國，平等如掌悉令照明，化於此地生軟青草，在其左右猶如天衣，如是草比遍大千佛國，而於眾生無所妨害，莊嚴此國。東方釋梵及四天王，諸菩薩眾不可稱計，諸佛國土諸菩薩眾，皆來供養。南西北方四維上下諸佛國土無央數眾，釋梵四王莊嚴供具，皆來貢上。一一佛土若干莊嚴，鐵圍、大鐵圍一切諸山，是諸佛國忽然不現，悉不知處，唯覩一切諸菩薩身普周佛土，諸天子等又有十六人侍從菩薩。其名曰：轉進菩薩，無進菩薩，施與菩薩，愛敬菩薩，勇力菩薩，髮猛菩薩，善住菩薩，總持菩薩，照曜菩薩，華鬘菩薩，法英菩薩，吉恐菩薩，不害眼菩薩，大淨菩薩，淨嚴菩薩，戒淨菩薩，眷屬圍遶，是諸天子等，悉不退轉逮得法忍，供養菩薩莊嚴道場，平治其地三千二百里，周匝圍遶有好七重欄楯，七重行樹，七重交露縵縵，七重寶樓，皆悉紫金諸雜挍飾。若干種品諸寶蓮華自然化生，燒眾名香；上虛空中立一寶蓋，覆於十方諸佛國土，生諸寶樹，諸天人民，其樹華果悉現道場；其十方界水陸眾華，悉現道場。十方佛國菩薩道場，所可莊嚴不可限量。功德聖慧清淨之業，亦現道場。佛樹如是，諸天子等眷屬圍遶，莊嚴佛樹極令清淨。一切諸天龍鬼神乾沓和，所可莊嚴宮殿室宅，若干品妙悉遙目覩，咸共歎曰：『善哉，善哉！功德福報應不可思議。』<p>「彼佛樹神有四天俱嚴治道樹，一、名足跡，二、名邊豆，三、名善意，四、名布精，莊嚴佛樹供養菩薩。其樹根莖枝節諸葉華實，皆悉茂盛圍遶佛樹，廣長極妙高八十里，巍巍無量欄楯樹木，交露眾帳亦各七重，七寶合成周匝圍繞，猶如忉利晝度之樹，若有見者而無厭極。三千國土，國土堅彊猶如金剛不可毀壞，自然現彼菩薩坐樹當成佛道。」<p>佛言比丘：「是菩薩身演大光明，普塞惡趣，滅除八難，病者得愈，恐怖得安，繫縛得解，聾盲瘖痾皆悉解脫，貧者大富，塵勞熱者悉彼療治，飢渴飽滿，懷姙得產，老耄強健；當爾之時，悉無欲縛，無婬怒癡，不想患厭，無有諍訟。當爾之時，一切眾生相視如父如母如子如身，皆懷慈心。於是頌曰：「『其至無擇界，現於地獄中；諸有苦惱者，咸得入安隱。畜生自然和，各各相愛念；皆共懷慈心，逮得無所畏。至於餓鬼處，諸飢渴窮厄；皆獲得食飲，因菩薩威神。八難皆閉塞，消滅諸惡趣；眾生悉安隱，快樂如天上。諸有聾盲者，眾根不具足；應時悉視聽，其身皆備悉。婬怒癡塵勞，眾生被熱惱；諸塵得休息，皆悉念正真。貧者得財富，皆得生天上；病者悉除愈，繫縛得解脫。無厭及瞋恚，無有諍訟者；爾時咸相敬，皆共起慈心。如父母一子，展轉相愛念；眾生等如是，相愛如父子。時菩薩光明，普照曜佛土；猶如江河沙，普遍四方界。不礙諸鐵圍，通過諸黑山；一切諸佛國，悉現如一土。見羅列諸寶，平正如手掌；莊嚴諸佛土，以供養菩薩。十六諸天子，圍遶佛道樹；莊嚴其道場，三千二百里。諸所可莊嚴，不思議億國；菩薩威神故，皆現彼佛樹。諸天龍鬼神，真陀摩休勒；各各起宮殿，遙望悉見之。以見此清淨，諸天人欣喜；善哉福之報，所作今悉見。眾口意所行，所可修平等；諸利義悉吉，心所願輙得。如宿世所行，所願悉具足；諸所罪福報，所獲亦如是。莊嚴殊道場，四天子交飾；猶如晝度樹，佛昇忉利天。因緣不自在，悉說諸功勳；菩薩清淨業，如本所作行。』」<p>迦林龍品第十六<p>佛告比丘：「菩薩身光照迦林龍王宮，龍蒙佛光身心悅豫，消諸塵勞，普獲安隱，面目欣怡。爾時龍王見斯光明，目即得開，與眷屬前而讚歎曰：『我已曾見拘留秦佛，從來久遠，亦見拘那含牟尼佛并及迦葉，光明所照。覩諸法王光明無垢，必當有佛，相好愍哀慧明興世，故照我宮，金色光光不妄晃昱，明踰日月火焰明珠所不能逮，天帝梵光自然遠邊，阿須倫明亦不能及；宮殿常冥今忽大明，覺了離垢身得安隱，心懷踊躍體無眾患，無熱清涼，無數億劫精進不疑。詣道樹下，善哉！共取華香衣服寶瓔珞琦珍，名香搗香箜篌樂器，當往供養，執有功勳。』<p>「龍后聞之，歡喜悅豫出觀四方，遙見菩薩如須彌山，威光莊嚴，百千億天而圍繞之，釋梵奉敬心中踊躍，見其塗路。時龍后喜詣度世所，投身作禮叉手前住。於是大悅，供養華香眾雜名香鼓樂，而嗟歎曰：『功勳真正，見尊善哉，如月盛滿，化眾度世，覩前至聖所見瑞應，今見亦然等無差別。今必降魔逮得滅度，猶賈脫難，宿曾布施如所願得，逮致忍辱，所求精進，樂於禪思，然智慧燈，本所行願今悉具足，必成最勝。猶如有樹華實茂盛，致佛滅度，如千泉源汲水無盡。』其心歡悅，普悉興雲而雨遍至虛空：『今必成道，體紫金色光周遍佛土，一切惡趣悉致弘要。其三千國諸豪尊位，令三世醫必當詣佛，燿於天下猶安明山不可傾動，如明智人覩四大海尚可枯竭，詣樹王下無能蔽障不成佛道。』」<p>佛告比丘：「於是菩薩心自念言：『諸過去佛，為在何坐得成無上正真之道為正覺乎？』復更念言：『過去諸佛坐於草蓐成最正覺。』虛空之中無數百千天，覩菩薩心即時報言：『如大聖意，過去如是，皆坐草蓐成最正覺。』」<p>佛語比丘：「於時菩薩見路右邊，有一人名曰吉祥，刈生青草柔軟滑澤，整齊不亂好若天衣。時菩薩見，即便越道詣吉祥所，以慈和心與共談語，而謂之言：『敷演善教而勸助之，言辭溫雅無有麁獷，其心安和而無惡意，除婬怒癡演哀鸞音，釋梵八聲甚深難及，如師子吼猶若雷震。十方佛國眾生蒙化，皆得安隱。有所講說，百千法音無能制止，以一法音普入諸聲，皆相安和至於解脫。普悅眾會，一切諸佛所說應時與慈仁語。吾欲得草，吉祥與我！今日欲得，當伏邪力成無上覺。無數劫來所施調意，棄捨諸想奉行禁戒，今應獲之。忍辱精進智慧功力，聲名智力禪定神通，脫門道力今當獲之。』於是吉祥，聞導師說清和之辭，歡喜踊躍，身和意悅奉柔軟草，興大功祚度於無極：『吾成甘露，吉祥施座當得佛道。用施草故，吾無數億劫修勤苦行，奉若干業，智慧功德善權方便，心意堅強然後得佛，必成正覺如我今也。若至道場當教餘人，果得所願，知吾得佛分別甘露，當來聽法逮最賢聖。』適施草座地則大動。天在虛空皆共叉手合掌歎曰：『今日降魔及官屬力，乃逮甘露無上正真。』」<p>佛語比丘：「往詣樹時，諸天化作八萬佛樹師子之座，心自念言：『當令菩薩坐此嚴淨成最正覺。』又諸佛樹華果茂盛，或淳香樹高四十里，或有佛樹七寶珓成高八千里，或四千里，或高百千由旬，一切佛樹具足八萬；若干天衣而布其上，或布蓮華若干種品，以為床座。菩薩座上，有三昧名曰淨燿定意正受，適以是定三昧正受，一切佛樹皆菩薩坐，相好嚴身；一一天子，念知菩薩坐我座上不在餘座。淨燿定意威神之故，地獄、餓鬼、畜生皆得休息，諸天人民、五道所生眾生之類，皆自目覩菩薩大士坐我佛樹下，不見在餘也。其下劣眾大薄福者，見於菩薩身坐草蓐，詣菩薩所右遶七匝。<p>「爾時菩薩則坐自然師子之座，力勢堅固猛過龍象，豪尊自在無能及者。名稱普聞，布施、持戒、忍辱、精進、一心、智慧，福祚妙達，能降魔怨故，現坐於草蓐。其身直坐心意正定。有德之人，時見菩薩坐師子床，如月盛滿照於十方。菩薩自誓：『使吾身壞肌骨枯腐其身碎盡，不成佛道終不起也。從無央數億姟載劫，勤為苦行今乃得之，終不迴還。』」<p>佛語比丘：「爾時菩薩坐佛樹下，有大光明號班宣道場，放斯光明普照十方無限佛界，遍虛空際照諸佛土。爾時東方離垢世界，無垢光如來佛國，有一菩薩名燿嚴光，光往勸照，與無央數菩薩眷屬往詣道場，適詣佛樹。南西北方四隅上下十方佛國，盡虛空界所有佛土，皆見菩薩坐一道場樹下，咸悉覩焉如近相見。五道眾生展轉相視，皆見菩薩如觀手指。云何大聖微妙如是？彼諸菩薩見其面像，說是偈曰：「『無塵勞瑕疵，拔除眾垢濁；身光照十方，超越諸威曜。其福慧定意，積累無數劫；彼最勝能仁，普遍一切方。』<p>「於時南方寶焰如來佛國，最淨世界，菩薩名現寶積蓋，光往勸照，與無央數諸菩薩俱眷屬圍遶，往詣佛樹供養菩薩；執一寶蓋皆覆道場，釋梵四王展轉相謂：『獲嚴淨蓋為供養誰？』時寶蓋中出是偈言：「『百千那術載，以施無等倫；常懷弘慈心，此有殊特相。鈎璅演光明，今至佛道場；力勢難可及，故來供養此。』<p>「於時西方思夷像佛土，華嚴神通如來世界，菩薩名無著光明，其光勸照，與無央數諸菩薩俱往詣道場，寶交露帳；十方天、龍、鬼神、健沓和，展轉相謂：『此嚴淨光為從何來？』寶交露帳，說此偈曰：「『寶車及寶衣，高上至三界；寶稱樂寶眼，被鎧而精進。今當得佛道，眾菩薩皆至；致此寶交露，供養彼最勝。』<p>「於時北方日轉世界，蔽日月光如來佛土，菩薩名淨王，光往勸照，與無央數，諸菩薩俱往詣道場；十方世界所有德淨，皆現高座，時菩薩眾皆說此言：『誰今致此若茲嚴淨？』其普嚴淨，演是偈言：「『其身清淨者，無數功德慧；所行口清淨，彼宣斯法目。斯心常清淨，久發慈悲心；今至樹王下，供養釋尊人。』<p>「於時東南方德王世界，德明王如來佛土，菩薩名德音光明，其光勸照，與無央數諸菩薩俱，往詣道場供養菩薩；持交露臺中有高座。其交露臺，演此偈言：「『其功勳德普，須倫鬼休勒；彼德王福稱，以奉上道場。』<p>「於時西南方樂成世界，寶林如來佛土，菩薩名寶光明，其光勸照，與無央數諸菩薩俱，來詣道場供養菩薩；致無量寶交露之臺，中有高座。其交露臺，演此偈言：「『彼善意恭敬，施無數珍寶；講堂及軒窓，捨身及車乘。嚴交露華蓋，微妙好園觀；惠頭及手足，由是坐道場。』<p>「於時西北方雨氏世界，雨香王如來佛土，菩薩名積雷雨音光明，其光勸照，與無央數諸菩薩俱，來詣道場供養菩薩；致眾香交露臺，中有高座，雨眾名香散高座上。其雨香音，演此偈言：「『雨法遍三界，具解脫光明；雨離欲甘露，至滅度無為。消一切眾塵，悉斷結縛毒；禪思神足力，造三品華香。』<p>「於時東北方樂帛交露世界，寶蓋起光如來佛土，菩薩名嚴帛帳光明，其光勸照，與無央數諸菩薩俱，來詣道場供養菩薩；其交露帳以寶為地，化作菩薩相好嚴淨，是諸菩薩各各執持天華香，卑身低頭說此偈言：「『瞻大眾恭敬，嗟歎億載佛；所說如梵天，稽首詣道場。』<p>「於是下方普明世界，普現如來佛土，菩薩名寶藏光明，其光勸照，與無央數諸菩薩俱，來詣道場供養菩薩；焰光高座紫金蓮華自然現矣，彼蓮華上化有天像，則以右手執寶瓔珞垂繒幡綵，卑身低頭說此偈言：「『其身恒恭敬，常禮佛弟子；禮佛捨自大，吾禮德功勳。』<p>「於是上方虛空世界，無限眼王如來佛土，菩薩名虛空藏光明，其光勸照，與無央數諸菩薩俱，來詣道場供養菩薩；十方佛土如虛空界，合集諸華名香搗香，衣服華蓋幢幡，金銀眾寶，象馬車乘，樹葉花實，男女大小，揵沓和、真陀羅、天、龍、鬼神、釋梵四王時放大雨，使諸眾生想歡喜悅，其有恐懼令無畏難。於是頌曰：「『好談如菩薩，奉愍傷得道；莊嚴淨應度，德踰大威神。或上雨虛空，垂百千寶瓔；或上香寶鬘，現垂軒華香。或地師子吼，演空無相願；或空揚大聲，古未見此華。或在空上界，現己千億寶；遍空故吉祥，歎菩薩福祐。應時放光明，覆蔽魔宮殿；或現寶幢英，最福詣佛樹。明珠停虛空，光曜月善月；或心化須曼，雨道場佛樹。或頭面稽首，天子念造敬；或可如須彌，虛空手散華。或至四方澤，燒諸好名香；手執持寶杖，遙覩見菩薩。或現寂梵像，澹泊寂然住；毛出柔軟香，等慈悲喜護。或如天帝釋，億載天圍繞；往詣佛道場，叉手散明珠。或至四方域，揵沓鬼真陀；雨光果須曼，此諸神歎勇。或受持華香，樹葉華香散；佛子現半身，卑已散華香。或受分陀利，青蓮若干華；住相三十二，歎尊無所著。身大如須彌，在虛空自投；幢幡及華香，見三千佛國。目覩天地燒，悉見諸合散；念入法門行，聞天不與欲。或暢真陀音，顏色妙具足；莊嚴如玉女，觀天人無厭。身如剛無壞，心行棄自大；或來口說義，浴身光去垢。或寶場寶掌，辦百千幢蓋；雨寶華名香，眾生苦立安。出地大寶藏，毛說億載經；辯才令意覺，解眾生迷惑。持無畏如山，化亂第一安；十方億載國，今日覺甘露。』」<p>佛告比丘：「菩薩嚴淨如是比像，國土自然，去來今佛諸佛國土，菩薩道場所作嚴淨，皆以普現交露臺閣。菩薩如是坐此高座，其斯欲界諸天之中，計魔波旬最為豪尊，今吾應義當成無上正真之道為最正覺，當感致魔令到於斯，緣斯降伏。因斯攝化諸欲界天子，具足得本，及魔界天，見師子吼降伏一切，成最正覺，爾乃發起三界眾生。」<p>召魔品第十七<p>佛告比丘：「於時菩薩有光明，名消魔宮場，演斯光明普照三千佛國，靡不周遍，曜魔宮殿皆使覆蔽。從其光明使魔波旬聞此像教，大清淨士從無數劫，積功累德棄國捐王，愍哀正真欲成甘露。在佛樹下，己身已度當度餘人，己越三界當脫他人，己身已安當安一切，己身寂滅滅度他人，處在閑居護諸惡趣令無有餘，為天世人一切師父。神通已達，永離諸惡趣令無有餘，為天世人一切師父。神通已達永獲大安，以甘露安安於一切。當空汝界加縛卿頸使無勢力，失眾眷屬，心中隔塞不知何計。當興法雨，潤澤一切。」<p>佛語比丘：「時魔波旬聞是頌教，臥寐夢中見三十二變：一、見宮殿闇冥不明；二、見宮殿污泥不淨；三、見宮殿毀壞破散而生荊棘；四、見恐怖衣毛為竪馳逸散走；五、見迷惑失道入於邪徑荊棘瓦石；六、見其後園所生樹木無有華實；七、見池水枯竭無諸蓮華；八、見鳧鴈鴛鴦孔雀哀鸞百鳥禽獸皆無羽翼；九、見其大鼓箜篌樂器破壞斷絕棄捐在地；十、見捨所愛敬妻子眷屬別異處寐；十一、自見己身床上墮地破傷頭面；十二、見諸魔子威神力強，皆來稽首歸命菩薩；十三、見魔四女迷失時節化為老母；十四、自觀己身衣體污泥垢塵；十五、自見牆壁軒窓臺閣門戶傾危；十六、自見軍眾鬼神、閱叉、厭鬼、揵沓和、天龍眷屬，一切手脚，其身及頭皆墮在地；十七、見欲界諸天、天帝釋、焰天、兜術天、無憍樂、化自在天，各自捨去不從其教；十八、見魔宮殿所居止眾裹覆頭首；十九、見大自在今不由已；二十、自見眷屬不為歸伏；二十一、見頭冠幘珠璣瓔珞火自然燒；二十二、見魔宮殿自然震動；二十三、見諸樹木而截墮地；二十四、見諸可意業都不復現；二十五、見其水決沒壞宮殿；二十六、見河水崩頹灌民居舍；二十七、見一切天王皆來歸命菩薩瞻其顏色；二十八、見身床臥自然出外；二十九、見其餘眷屬而捨遠去歸於菩薩；三十、見吉祥釜竈皆悉毀壞；三十一、見諸梵王諸魔官屬宣傳不吉；三十二、覩見十方一切眾生歸命菩薩而從受教。」<p>佛告比丘：「魔於夢中見是諸變，時從夢起心中恐怖，衣毛為竪，召會大臣及諸兵眾，為告說此夢中所見。魔有智臣，名師子安，王問此大臣及諸會者：『我於夢中，聞於空中自然出聲，釋家生子身相眾好，六年之中修勤苦行，詣佛樹下當成正覺。從夢覺已心自念言：「今此菩薩度無央數億載人民，必空我界令無有餘，當禁制之。有德如是，輙成佛道，名曰法王普往歸之。以何方便斷其徑路令不成就？」以大兵眾而往伏之。』於是頌曰：「『以將大兵眾，共行害除之；便就其樹下，危殺此沙門。將四部之兵，其欲愛敬我；與我共戰鬪，急速往遣之。緣覺及羅漢，遍滿於天下；滅除我眾兵，使無有力勢。如是當成佛，天地之法王；部黨甚熾盛，為佛無斷絕。』<p>「於是魔子導師，為魔波旬說此偈言：「『大人面何變，顏色不如常；如忉利天人，其身不和調。今何所見聞，疾告今欲知；常觀正本末，療治其疾患。聞天人所言，臥寐見惡夢；若皆眾中說，聞者自投身。』<p>「魔子導師自詣啟父：『我會大眾雖宣音聲，令無所勝，使無非惡，眾庶心生，或有所生，或無所生，如是服響自於樹下，今現瑞應則為吉祥，不見輕慢也。我察必安具眾吉祥，善與少事令罪不生。我見寂然所可導御，不起幻術，不以吾我，行成吉祥正真導師。』導師復言：『若有威力而不成力，自然羸弱有生勇士慈行得勝。假使螢火滿三千界，有一毫明，必能普照十方天下，其心懷穢妄道習惑，輕於明智彼病難治，無能動移億佛不療。』」<p>佛告比丘：「於是波旬不用導師之言，即召千子——其五百子導師之等，信樂道德歸於菩薩，住菩薩右；其五百子隨魔教者住菩薩左——時魔波旬告諸子言：『汝等一心共立建謀，以何力勢勝菩薩乎？』其右面子名導師者，答父波旬而說偈言：「『令諸子諍豈為好，自任訟理欲斷根；小蟲欲與師子戰，勇如是行豈勝佛。』<p>「其左面子，名曰惡目，以偈報答：「『適覩我身力便傷，如樹墮地拔根枝；於今沙門察我住，以得視息復欲喘。』<p>「其右面子，名曰軟音，以偈報曰：「『欲興恐懼消大海，所行顛倒求安和；斯觀菩薩之面像，吾不謂父為奇訝。』<p>「其左面子，名曰不淨，以偈答曰：「『自見一己欲得勝，卿作沙門默然退；見我兵眾無數千，皆共猛勇害汝形。』<p>「其右面子，名曰善意，而說偈言：「『象大鉤鎖所有力，勇執金剛密健人；建得忍力藏柔軟，使諸剛強永無力。』<p>「其左面子，名曰強威，重說偈言：「『雖菩薩身光消病，我入於彼悉破壞；受持善根如劫燒，我身當害於菩薩。』<p>「其右面魔子，名曰善因，以偈報曰：「『山尚可動空可墮，其大海水尚可盡；虛空盡可行在地，不得甘露不捨樹。』<p>「其左面魔子，名曰所入變，復以偈答曰：「『日月光明猶可蔽，魔宮殿住能隱水；豈取一渧盡江海，將兵迴還勿雷吼。』<p>「其右面魔子，名曰德悅，復以偈報曰：「『日月可滅明，鐵圍可不淨；菩薩之清淨，己一無能當。』<p>「其左面魔子，名曰求便，即時頌偈答曰：「『無兵無黨名純淑，其面妙好無鎧仗；未見無兵欲戰鬪，如我今日必相害。』<p>「其右面子，名曰德嚴，以偈報曰：「『不可從己而獨言，心懷忍力精進強；行三脫門智慧財，德力為兵相降伏。』<p>「其左面魔子，名曰不還，以偈答曰：「『當還害之如燒草，正使吉呪不免箭；呪以成者破山還，不令太子住不馳。』<p>「其右面子，名曰法樂，以偈報曰：「『虛空可盡令有形，其眾生界可一同；柔軟風冷尚可獲，菩薩樹下不可移。』<p>「其左面子，名曰澹怕，以偈答曰：「『我父境界供自然，眾人所欲皆有之；皆當破壞害其命，就樹下危乃捨去。』<p>「其右面子，名曰一切吉，以偈報曰：「『假使三千滿中物，皆成為毒不能傷；婬怒癡毒大恐難，皆欲加聖終不能。』<p>「其左面魔子，名曰樂貪，以偈答曰：「『百千玉女自莊嚴，鼓於無數伎樂音；受喜數受樂欲好，從是致安諸所慕。』<p>「右面魔子，名曰法行，以偈報曰：「『以法所樂而自娛，慕敬禪定好甘露；度脫眾生受以慈，誰復有心樂於欲。』<p>「左面魔子，名曰好跂，以偈答曰：「『月行虛空有所至，除去闇冥故清明；我等今日得沙門，毀滅所行諸覺業。』<p>「其右面子，名曰師子吼，以偈報曰：「『無數野狐而鳴呼，不如一勇師子吼；百獸聞音懷恐懼，戰慄驚怛奔四方。今者卿等亦如是，不聞人尊頒宣法，自強廣遠妄所說，聞聖師子吼降伏。』<p>「其左面子，名曰念惡，以偈答曰：「『今來眾會無數變，云何觀此諸頭首？愚人覩是不捨走，言降伏之乃訛言。』<p>「取要言之，一切魔子，清白部，又黑冥部，各各說偈。於時有一將軍，名曰賢天，為魔波旬說此偈言：「『是君之所知，釋四王真陀；阿須倫迦留，叉十稽首禮。何況所不惑，梵天及光音；淨居諸天子，普亦自歸命。今所生諸子，從尊受教令；斯等敬菩薩，至此皆稽首。今斯魔軍眾，三千二百里；恭恪悅意觀，心中懷踊躍。覩之面和悅，百千天雨華；無數神供養，諸天下賓王。諸魔眾所作，憒亂鼓不鳴；能還者為智，必不得其勝。佛樹為吉祥，鳧鴈呰孔雀；不畏而悲鳴，不勝不如還。魔眾所住處，雨墨及塵土；道場雨眾華，唯聽願迴還。魔眾所住處，溝坑布❥鏫；道場于香熏，智覩當還逝。前所夢見瑞，目覩何不還；為欲奈之何，處所已破壞。其濫衍化人，瞋於凡大仙；精進極歎頌，雨雷不生草。精進仙人還，應儀能合偶；不害眾生故，頭首得自在。天王不聞乎，身相光遠照；出國無所異，成佛降塵勞。其身如是淨，仙人奉敬之；當往詣至尊，莫不啟受教。眉間白毫毛，若演其光明；覆蔽億國土，蓋魔宮不現。無能見其頂，極察不能覩；無能堪任觀，成就正真覺。猶須彌鐵圍，日月天帝梵；土地諸道場，樹木山稽首。福力有智力，聖力精進力；忍力禪思力，魔力消無力。猶如坏為器，必當疾毀壞；師子比禽獸，螢火比日月。求比無等倫，師子虺同耶；比察於菩薩，不見有等類。』
。
<juan>普曜經卷第六<p>西晉月氏三藏竺法護譯<p>降魔品第十八<p>「於是魔波旬心中憒亂，恐怖色變強顏不去，不欲退還故作訛言：『我所為是，告其兵眾，卿等併心皆共和同，所可見知諸天鬼神逼迫菩薩莫使縱逸也，當共伏之爾乃捨去。』<p>「爾時波旬告其四女：一名、欲妃，二名、悅彼，三名、快觀，四、名見從：『汝詣佛樹惑亂菩薩，嗟歎愛欲之德，壞其清淨之行。』女聞魔言，即詣佛樹，住菩薩前，綺言作姿三十有二：<p>「一、曰張眼弄睛。二、曰舉衣而進。三、曰❥❥並笑。四、曰展轉相調。五、曰現相戀慕。六、曰更相觀視。七、曰姿弄脣口。八、曰視瞻不端。九、曰嫈嫇細視。十、曰互相禮拜。十一、以手覆面。十二、迭相捻握。十三、正住佯聽。十四、在前跳蹀。十五、現其髀脚。十六、露其手臂。十七、作鳧鴈鴛鴦哀鸞之聲。十八、現若照鏡。十九、周旋出光。二十、乍喜乍悲。二十一、乍起乍坐。二十二、意懷踊躍。二十三、以香塗身。二十四、現持寶瓔。二十五、覆藏項頸。二十六、示如閑靜。二十七、前却其身遍觀菩薩。二十八、開目閉目如有所察。二十九、俾頭閉目如不視瞻。三十、嗟歎愛欲。三十一、拭目正視。三十二、遍觀四面舉頭下頭。<p>「菩薩心淨，猶明月珠而無瑕疵，如日初出照於天下，猶如蓮華在於泥水而無所著，如須彌山不可移動，其德高遠諸根寂定，其心澹泊而無增損。<p>「爾時魔女善學女幻迷惑之業，往欲亂道，而重言曰：『仁德至重諸天所敬，應有供養，故天遣我。我等既好年壯盛時，天女端政優鉢華色莫喻我者，願得晨起夜寐供事左右。』<p>「菩薩答言：『汝宿有福受得天身，不念無常而作妖媚，形體雖好而心不端，譬如畫瓶中盛臭毒，將以自壞；有何等奇福難久居，淫惡不善自亡其本，死則當墮三惡道中受鳥獸形，欲脫致難。汝輩故來亂人善意，非清淨種，革囊盛臭而來何為？去，吾不用。今阿母等不安天上，何為橫來？』其魔王女化成老母，不能自復，即還魔所而說偈言：「『禁戒清淨不樂觀，所視恭敬無瞋恨；所察威儀無愚冥，其身微妙審詳序。快說女人之瑕穢，已離愛欲無所戀；天上世間無等倫，不見真行如是者。所在進止覩女像，本淨謹慎妙巍巍；堅一其心無瑕穢，猶如安明不可動。察福威神及功勳，從無數劫護禁戒；清淨梵天無數億，頭面稽首真人足。必當降伏我魔兵，輙成道德如前佛；以故我等不可爭，逮得尊業療一切。所觀如空明珠寶，億載菩薩往恭敬；若干雜形如妙華，迦留須倫山樹木。有所思惟無想念，咸來供養於十力；其面眉間功勳光，斯明極曜遍照遠。所行之處無求便，所受根本無所失；無瞋無塵無有所，舉動作事常少欲。』<p>「於是樹神，覩其威神即懷恐懼，承佛威力，所言至誠悉共和同，以十六事嗟歎菩薩：今清淨人極妙巍巍，如十五日月盛滿時；其明普照，猶如日出曜於天下；如樹華茂無不芬葩，奇相眾好金色從容；諸根寂定，猶如蓮華處於浴池；所演有威，猶師子吼而有殊特；猶念菩薩，在林樹間獨步無畏，所造習行人中獨尊，譬安明山跱于大海超絕獨顯；平等堅固，如鐵圍山出眾山上；尊人功勳普聞遠近，若水具足攝持天地；其意恢廓而有殊特，斯心無限猶如虛空；其心正住曜無等倫，譬如天地眾生所仰；其心清淨而無穢濁，萬民悅豫至無有餘；其意清明無能覩者，一切眾生所可慕樂；有所度脫而有超異，悉斷一切諸所想念；尊力無上猶如鉤鏁，莫不為伏；所行精進志性堅固，諸狐疑者眾結悉解；退降魔眾捐棄于兵令還歸宮，尊人善利致得十力，力勢無雙。如是比丘，樹神以十六事，嗟歎菩薩功德無侶，聞者莫不欣喜。」<p>佛告比丘：「淨居諸天以十八事，嗟歎菩薩，毀呰魔眾。何謂十八？<p>「魔以見棄猶如羸老不能得勝，一。<p>「波旬劣極如朽牆壞，二。<p>「波旬大聖一己勇猛至願而降伏卿，三。<p>「波旬無侶如病無養，四。<p>「波旬無力猶門戶破，五。<p>「波旬今見遠棄如失娛樂，六。<p>「波旬今日住於邪徑如賈失路，七。<p>「波旬疾棄如病不除，八。<p>「波旬愚癡所在不安，九。<p>「波旬不孝不知報恩，十。<p>「波旬馳走如師子吼小獸馳逸，十一。<p>「波旬見擯如眾斥棄，十二。<p>「波旬不知時節福盡無餘，眾所捨除如滿器土，十三。<p>「波旬已見縛束，勇猛巧言自懅怕擯，十四。<p>「波旬失眾力如失頭髮手足，十五。<p>「波旬無意如狂失志，十六。<p>「波旬迷惑不知家處，十七。<p>「波旬奔馳如狂逸走，十八。<p>「如是，比丘！淨居諸天以十八事毀訾波旬。」<p>佛告比丘：「宿衛佛樹諸天，以十六事覆蔽於魔。何謂十六？<p>「今日菩薩降伏波旬及諸官屬，一。<p>「今日菩薩總以大勢力攝取波旬令自然羸，二。<p>「今日菩薩使魔波旬不知處所，若日光明曀於熒火，三。<p>「今日菩薩以佛大權過諸天威拔惡根本，四。<p>「今日菩薩以佛大威神師子之力，消伏波旬若小獸縮，五。<p>「今日菩薩墮魔山谷，如有力人斫截樹木，六。<p>「今日菩薩懊惱波旬，如大怨家見逐曠野，七。<p>「今日菩薩得波旬降，猶如大海和於牛跡，八。<p>「今日波旬妬於菩薩，如獄囚得脫故有賊心，九。<p>「今日菩薩迷惑波旬，如豪貴之人牽掣貧匱，十。<p>「今日菩薩棄捐波旬，如非法王失於故土，十一。<p>「今日菩薩勝於波旬，如猛毅士屈伏劣弱，十二。<p>「今日菩薩令魔憂慼，如破壞人不知所奏，十三。<p>「今日菩薩令魔訛言如海船壞，十四。<p>「今日菩薩令魔消除，猶如劫盡燒諸草木，十五。<p>「今日菩薩毀落波旬，猶如大勢壞諸異學，十六。<p>「如是，比丘！宿衛佛樹諸天，以是十六事，覆於魔波旬。<p>「於是時弊魔聞諸天人至誠分別，決了本末教令還歸。魔毒益盛，謂菩薩言：『疾起奔馳，我眾兵仗十八億眾，皆共併勢，如是勢相，若斯度已而危仁身。是我眷屬眾兵相越，我終不言當復相救，速疾起走。』<p>「菩薩答曰：『如須彌山不可動搖，一切十方諸會眾多尚可墮地，萬物草木皆為眾生無能傾心，若有一意尚竭大海不損吾心，不得佛道吾終不起。』魔復說言：『我生欲界，一切四天王、天帝諸釋、阿須倫、健陀羅、迦留羅、真陀羅、摩休勒，在中為主屬我無餘，仁亦屬我，今者自恣耶？』<p>「菩薩答曰：『卿欲界尊自謂威神，必非是尊，非法尊也，道法尊者乃謂為尊。不但欲尊，地獄、餓鬼、畜生於中罪尊，非道正真無上聖尊也；必當成佛，降伏弊魔。』魔復報曰：『今日沙門獨在林岨，欲得是願致為甚難，欲立應行今且壞失，何因得道？』<p>「菩薩報曰：『以失義理，告何從來？不違禪定神足功德，不亡威力能大勤修，乃名曰為精進力也，不成佛道終不起也。魔何所恚在前而住，宣麤惡辭？』『或謂已止。一己獨身在於曠野，猶如一日滅十方闇眾光炬明，今與大眾，乃在吾前而現顏貌。吾當相逼速起出去，必相危害已興眾變，遇眾苦難。鬼神所在能立郡縣，猶是所作能成自在，眾形無數天人逼卿。』<p>「菩薩報曰：『空尚可盡，風尚可握，男女大小，其月無垢光滅眾冥，尚可墮地。光亦可冥，無能移吾退樹下去。要成道德，雖興勢力不捨兵眾興麤害心，吾常仁慈柔和為本，咄咀小子，如斯毀壞不察本變，不捨兵眾，吾在眾中若紫金山，猶大寶藏靡不咨嗟，如妙華鬘今日必勝，化大亂眾善毀魔兵，鬼神種靡不歸伏。』音越梵天聞於十方，聲如哀鸞。『諸神惡鬼此眾伴侶，天神來現住在目前，遍虛空中皆集勇猛，來詣樹下欲得壞卿。』『假使大千滿中諸形若干種變皆執金剛，不能動吾，雖懷惡心執持五兵，吾不畏之。』魔持刀劍：『沙門速起盡力馳走，今以刀刃段段解截。』『假使三千土地所有境界，皆滿中魔各各執劍如須彌山，不能搖動吾一毛矣，況欲害乎。吾心堅強終不傾移。』神通之曜巍巍無量，體紫金色如火中金。魔王益惱，召四部兵大來集會：『無極大力當往戰鬪，自古迄今未見有此，汝等併勢當討滅之。』<p>「爾時四部十八億眾，各各變為師子熊羆、虎兕象龍、牛馬犬豕猴猨之形，不可稱言；蟲頭人軀，虺蛇之身，黿鼉之首，一面六目，或一項而多頭，齒牙爪距擔山吐火，雷電四繞擭戈矛戟。菩薩慈心不驚不怖一毛不動，光顏益好。鬼兵不能得近，魔王自前與佛相詰難，其辭曰：「『比丘何求坐樹下？樂於林藪毒獸間；雲起可畏窈冥冥，天鬼圍繞不以驚。』『古有真道佛所行，澹泊無畏除無明；其成最勝法滿藏，吾求斯坐決魔王。』『汝當作王轉金輪，七寶自至典四方；所受五欲最無比，斯處無道起入宮。』『吾覩欲盛吞火銅，棄國如唾無所貪；得王亦有老死憂，去此無利勿妄談。』『何安坐林而大語，委國財位守空閑；不見我與四部兵，象馬步兵十八億。』『以見猨猴師子面，虎兕毒蛇象鬼形；皆持刀劍擭戈矛，跳躍哮呼滿虛空。』『設復億姟神武備，為魔如汝來會此；矢刃火攻如風雨，不先得佛終不起。』『魔有本要令我退，吾亦自誓不虛還；今汝福地何如佛，於是可知誰得勝。』『吾曾終身快布施，故典六天為魔王；比丘知我宿福行，自稱無量誰為證。』『昔吾行願從定光，受莂為佛釋迦文；恐畏相盡故坐斯，意定必解壞汝軍。』『我所奉事諸佛多，財寶衣食常施人；仁戒積德厚於地，是以脫想無患難。』菩薩即以智慧力，伸手按地是知我；應時普地轟大動，魔與官屬顛倒墮。魔王敗績悵失利，惽迷却踞前畫地；其有曉心乃了悟，即時自歸前悔過。『吾以不復用兵器，等行慈心却魔怨；世用兵器動人心，而我以等如眾生。若調象馬雖以調，然後故能會復生；若得最調如佛調，以如佛說無不仁。』姟天見佛擒魔眾，忍調無想怨自降；諸天歡喜奉華臻，非法王壞法王勝。本從等意智慧力，慧能即時禳不祥；能使怨家為弟子，當禮四等道之證。面如滿月色從容，名聞十方德如山；求佛相貌難得比，當稽首斯度世仙。」<p>普曜經行道禪思品第十九<p>佛告比丘：「菩薩坐佛樹下，以降魔怨成正真覺。消荊蕀根三毒之源，無諸緣起陰蓋衰種；永無微曀，眾想以定淨如虛空；勇猛無難，竪其大幢顯示一切，招來十方度脫三界。默坐樹下示現四禪，為將來學顯道徑路；以縛諸我神通微妙，棄欲惡法無復五蓋，不受五欲眾惡自滅，念計分明；思視無為，譬如健人得勝怨家，意以清淨成一禪行。心自開解却情欲意，無惡可攻不復計觀，寂然惔怕如聖賢行念思以滅，譬如山頂之泉水自在中出盈流於外，谿谷雨潦無緣得入，靜然守一專心不移成二禪行。又棄喜意惟見無欲，外諸好惡一不得入，內亦不起，心正體安，譬如蓮華根在土中華合未開，根莖華葉潤漬水中，以淨見真成三禪行。棄苦樂意無憂樂想，心不依善亦不附惡，無苦樂志正在其中，如人沐浴潔淨覆以鮮好白繒，中外俱淨表裏無垢，喘息自滅寂然無變，成四禪行。<p>「譬如陶家，和埴調軟中無砂礫，在作何器。精進開發無所不能，已得定意建立大慈不捨大悲，智慧善權究暢要妙。通三十七道品之行，所謂：四意止、四意斷、四禪足、五根、五力、七覺、八道，終而復始。以曉三脫得三達智，去來今事無所罣礙。變化現法所欲如意，不復用思身能飛行；能分一身作百作千，至億萬無數，復令為一。能徹入地石壁皆過從一方現，俯沒仰出如出入水，能身中出水火，履水行虛身不陷墜；坐臥空中如鳥飛翔，坐能及天手捫日月，其身平立能至梵天，出沒自在；眼能徹視，耳能洞聽，豫知諸天人龍鬼神蚑行蠕動之類身行口言。念於所念悉見聞知，諸有貪婬無貪婬者，有瞋恚無瞋恚者，有愚癡無愚癡者，有愛欲無愛欲者，有大志行無大志行者，有內外行無內外行者，有念善無念善者，有一心無一心者，有解脫意無解脫意者，一切悉知。<p>「菩薩觀天上、人中、地獄、畜生、鬼神五道先世父母兄弟妻子中外姓字，一一分別。一世十世百千億無數世事，至于天地成敗空荒之時，還復成時。能知一劫十劫至千億劫無數劫中，內外姓字衣食苦樂壽命長短，死此生彼展轉所趣，從上頭始諸所更身生長老終，形色好醜賢愚苦樂，一切三界皆分別知。見人魂神各自隨行生於五趣中，或墮餓鬼，或墮畜生，或作鬼神，或生天上，或入人形，有生豪貴富樂家者，或生卑鄙貧賤家者；知眾生惑五陰自蔽色痛想行識皆習五欲，眼色耳聲鼻香舌味身受心法為愛欲所牽，惑於財色思望安樂。<p>「從是生諸惡本，從惡致苦。能斷愛習，不隨婬心大如毛髮，受行八道則眾苦滅。何謂為八？正見、正念、正言、正業、正治、正方便、正意、正定。譬如無薪無火不然不滅，是謂無為度世之道。<p>「菩薩自知以棄惡本，無婬怒癡，生死以除，種根以斷，無餘災❥，所作以成，智慧以了。明星出時廓然大悟，得無上正真道，為最正覺。<p>「爾時得佛十種神力，四無所畏，十八之法。佛十神力者：<p>「佛悉見知深微隱遠是處非處有限無限，明審如有。一力也。<p>「佛悉明知來今往古所造行地所受報處。二力也。<p>「佛能現化禪定脫門正受。三力也。<p>「佛悉分別天人眾生彼彼異念。四力也。<p>「佛知眾生若干種語及度世語。五力也。<p>「佛悉了知世間雜種無量情態。六力也。<p>「佛知欲縛知縛解要在所宜行。七力也。<p>「佛智如海善言無量，追識一切宿命所更。八力也。<p>「佛天眼淨，見人初死神所出生，善惡殃福隨行受報。九力也。<p>「佛漏已盡無復縛著，神真叡智自知見證，究暢道行所作能作，無餘生死其智明審。是為佛十神力也。<p>「佛四無所畏者：佛神智正無不知見。愚人惑言，佛未悉知；至諸梵魔眾聖，莫能論佛之智故，獨步不懼。一無畏也。<p>「佛漏盡智悉知。愚惑相言，佛漏未盡；至于梵魔眾聖，莫能論佛之智故，獨步不懼。二無畏也。<p>「佛說經戒天下誦習。愚惑相言，佛經可遍；至于梵魔眾聖，莫能論毀佛之正經故，獨步不懼。三無畏也。<p>「佛現道義言真而要能度苦厄。愚惑相言，不能度苦；至于梵魔眾聖，莫能論佛正真故，周行不懼。四無畏也。<p>「佛十八不共：從得佛至于泥洹，一、無失道。二、無空言。三、無忘志。四、無不靜意。五、無若干想。六、無不省視。七、志達無損。八、精進無損。九、定意無損。十、智慧無損。十一、解脫無損。十二、度知見無損。十三、古世之事悉知見。十四、未來之事悉知見。十五、今世之事悉知見。十六、攬眾身行化以本際。十七、攬眾言行化以本際。十八、攬眾意行化以本際。是為十八不共之法。<p>「佛得道意一切知見，坐自念言：『是實微妙難知難明，甚難得也。高而無上廣不可極，淵而無下深不可測。大苞天地，細入無間。昔錠光佛時莂我為佛，名釋迦文。今果得之，從無數劫勤苦所求，適今成耳。自念宿命諸所施為，道德慈孝仁義禮信，忠正守真虛心學聖，柔弱淨意行六度無極，布施、持戒、忍辱、精進、一心、智慧，行四等心慈悲喜護，四思隨時，養育眾生如愛赤子，承事諸佛積德無量，累劫勤苦功不唐捐，今悉獲之。』喜自歎曰：「『今覺佛極尊，棄婬淨無漏；一切能將導，從者必歡豫。天福之報快，妙願皆以成；敏疾得上寂，吾將逝泥洹。』<p>普曜經諸天賀佛成道品第二十<p>「於是欲行天王女見如來坐於樹下，神通以達所願具足，降魔怨敵，竪大幢幡，無極大仁為大醫王療眾疾患。無極師子若於恐懼衣毛不竪，調和心意滅除三垢，成三達智越於四瀆；執一道蓋救護三界，清淨梵志為棄眾惡，則為比丘除諸愚冥。何謂沙門？越於六徑，廣學無限，名曰博聞。德消塵勞，成為勇猛度於彼岸。所謂力者，總十種力具足法寶。見如來坐於樹下。以偈讚曰：「『今在佛樹下，降伏魔官屬；難動如須彌，無畏無所捨。從無數億劫，施戒學智慧；合會進道義，亦無數億劫。所行蔽釋梵，本發求佛道；無數劫行忍，堪任眾苦惱。故光紫金色，精進無數劫；超越生死難，以故降伏魔。從無數億劫，行禪神通慧；奉事無數佛，是故眾供養。從無數億劫，至誠博智慧；將護億眾生，是故速得佛。以降於身魔，亦離於死魔；除去欲塵魔，故得無憂患。是為天中天，諸天所奉事；三界所敬養，為無量福田。悉消諸音響，值佛成眾祐；無能望覩者，乃至坐道場。眉間相照曜，無數億佛土；悉曀日月光，使眾逮道明。端正中殊妙，顏色最第一；相好愍念眾，三界所奉事。其眼甚清淨，覩無數諸佛；國土眾生身，心中所懷念。其心甚清淨，聞無數音聲；諸天人民言，佛教法之響。今得廣長舌，知時言柔軟；當聽斯正法，至無為甘露。以見魔兵眾，自悅心不懅；又見諸天人，不歡如須彌。覩魔諸兵眾，不動亦不搖；雖懷其害心，勇力降伏之。在坐不移轉，其身不傾動；不喜亦不瞋，當時無所難。諸天世人民，則為得善利；乃逮聞正法，輙奉行至誠。常立在功勳，蒙最勝福德；所行輙速成，寂然人中英。人中尊導師，以逮成正覺；震動億姟國，降伏眾魔官。其聲如梵天，亦如哀鸞音；聲香為第一，瞿曇說是言。福報為最安，除一切惱患；所願者必成，其人有功德。疾逮得佛道，便降伏魔眾；輙得歸清涼，以恬怕滅度。是故何福人，興立行有厭？以聞甘露法，誰當有懈惓？處在林藪間，誰當有退意？饒益於萬民，當奉行精進。其從菩薩行，為人乃歸命；所行造供養，各成己國土。平如掌明鏡，輙等住其地；百千葉蓮華，自然出暐曄。百千億諸天，來覩佛道場；皆由己功勳，如海無限量。降伏魔力勢，逮甘露法門；皆稽首作禮，歸命於如來。以若干清淨，各各執香蓋；以覩見師子，佛威神變化。則發菩薩意，所住無能動；所言有名稱，如海不可量。強如須彌山，為諸山中王；十指叉為禮，從空出梵聲。人中聖亦然，處於師子座；百千諸樹木，曲躬向道場。其光明百千，震動億國土；盡滅諸惡趣，諸難皆閑靜。無能越度者，病者皆得療；是人中至真，坐於師子床。佛威神變化，猶如明珠火；自然有光曜，猶如日月明。眉間演大光，當時所奮明；普曜於三界，無能見佛頂。人中勇如是，坐於師子床；所顯神足變，來者靡不覩。坦然奉敬佛，地六反震動；假使不捨兵，善權多所感。若不捨兵仗，當致眾毒惱；尊師子如是，在座現感應。』<p>「於是淨居天、梵世迦夷天、善梵天，及敬道魔子，往詣佛所執大寶蓋，以貢上佛，即叉十指以偈讚曰：「『仁尊現目前，精進禪慧力；在魔顯大辯，聖以降伏之。一切義吉祥，無數億魔來；不起身不動，稽首普世尊。若干如恒沙，不及於至尊；無所能動搖，猶如恒沙劫。祠若干億千，所設為道故；無敢毀能人，所行不可逮。有曾施妻子，男女及僕使；菀園以國邑，王位諸莊嚴。手足及其頭，身中諸所為；用行道之故，仁慈不迷惑。如口所可說，言辭終不變；佛無著大度，當度無數眾。億載越汎流，禪定神足力；降伏淨正法，願具度眾生。施世盲冥目，普令一切和；一心願普智，合集歸尊導。其志無限量，靡不嗟歎者；如是降魔官，覺成一切智。』<p>「如是魔子嗟歎佛已，却住一面。<p>「於是化自在天、無憍樂天、兜術天、焰摩天、忉利天，及四天王、虛空天、地神天，供養世尊普悉莊嚴。一切天地散華燒香，竪諸幡蓋歸命至尊，以偈讚曰：「『其化自在天，無憍樂兜術；焰忉利四王，皆來供養佛。堅固如金剛，住在三千國；志強不可毀，正住佛道場。正使肌皮消，骨髓盡無餘；若不成佛道，終不起于坐。仁師子辭正，一切三千國；盡誓立威神，草木皆為兵。興大無極哀，來至菩薩所；我領億剎土，坦平無有難。余等地諸神，咸來得善利；及使最尊人，舉足履我上。其在世勇猛，靡所不照明；將護三千界，何況於一身。下方億百千，皆為一品類；普度諸眾生，所可作基業。我等護是地，普及三千土；皆使得上願，隨樂得服食。若有越境界，所在使安隱；其諸佛之子，瞿曇諸聲聞。班宣道法時，若復聽聞者；一切諸德本，皆勸助佛道。』<p>「梵天、化自在天、無憍樂天、兜術天、焰摩天、忉利天、四天王、虛空天、地神天，地神天，供養歎佛已，却住一面。」
。
<juan>普曜經卷第七<p>西晉月氏三藏竺法護譯<p>觀樹品第二十一<p>佛告比丘：「以成正覺，諸天皆來，嗟歎佛已；如來正坐一心觀樹，目未曾瞬，禪悅為食、解慧為漿，永安無橫；宿夜七日觀道場樹以報其恩。過七日已，欲行天人各共齎持萬甕香水，色行天人俱亦如是，往詣佛所香水洗之，若干種香初沐浴佛。諸天、龍神、揵沓惒、阿須倫、迦留羅、真陀羅、摩休勒，所用香水如來浴身，香水溢流皆灑此等，蒙香之恩悉發無上正真道意；是時眾生皆蒙香熏香不離體，時諸天子還入宮殿不聞餘香。」<p>佛告比丘：「有一天子，名曰普化，投佛足底，起坐叉手，前白佛言：『佛坐樹下七日之中，坐三昧定，其定何名？』世尊告曰：『定名悅食，如來以是悅食定意，晝夜七日觀樹不瞬。』時普化天子，以偈讚佛：「『常奉行諸行，悅寂句威力；使魔失徑路，自投稽首佛。歸命佛足下，以歡悅之心；於時諸天子，說是散諸意。寂定諸天人，若知是種姓；則盡婬怒癡，智慧無有底。消除天人疑，何故有十力？曉了解十方，諸法度無極。愍傷常七日，盡意如虛空；堅坐不動移，觀樹眼不瞬。其師子之尊，何故坐七日，而觀察此樹，所以寂然跡？本造所立願，師子為一切；本願之所致，坐樹不時起。施以世尊心，現在所住安；如是十力尊，奉行諸訓教。知天人本末，前世之所願；聞經典之教，常奉行訓誨。其十力如是，無畏願具足；是故坐七日，而不起于座。勇猛能觀之，悉降伏一切；平等坐道場，滅除眾塵勞。清淨而極遠，以是安眾生；由斯當出家，奉行正真法。得離諸瑕穢，永無所畏懼；是故成聖眾，不造非法行。能忍恩愛有，及諸無明行；斷眾結根本，察之如埃土。見於遠時節，以是計吾我；遍處在陰蓋，我知斷除盡。吾久積此行，迷惑之業律；究竟諸陰蓋，以慧除吾我。其斷欲恚恨，眾生處愚冥；如水中之月，吾伏令無餘。是行無所亂，意中自解耳；往古以降之，一切悉斷滅。是卿等現在，邪癡墮火獄；佛拔令無餘，不復更歷此。以去諸陰蓋，施與滅蓋本；消滅四顛倒，療除使無餘。此眾相念垢，其知經法本；師父令滅盡，迴轉使無餘。身苦六十五，過有三十垢；現在有四十，道場悉斷此。所生有十六，現處十八教；是則二十五，於道場斷此。賢聖財十二，人畏二十八；吾以越此業，精進力超度。以覺是不還，分別五百事；吾以悉暢達，往古百千法。是諸結永盡，九十八根源；諸可有處所，眾生所倚受。斷疑諸所習，愚冥邪見網；竭四塵勞河，令不得自在。』<p>「世尊說法班宣言教，當棄諛諂吾我貪故。曠然其志愍傷塵勞，以律正教拔一切貪，是諸足下消除邪行。奉行真正除眾音響，精進滅度得其邊際；今無吾我，禪定功勳懷來定意，度四瀑流，憂結自大放逸之業，降伏此事皆使永盡。以真正故，懷來定意制眾塵勞，消諸妄想猶拔樹根。意越彼岸悉使無餘斷其處所，便師子吼其力甚大，三界自在而無有主；皆滅境界，以禪明智割除怨難，猶如天帝，使其羅網眾罪悉盡。用三十六精進之行，在於地中，智慧兵力斷絕無愛；是諸根源塵勞結著究苦毒本，以慧明力欲令永盡，以是智眼善治本淨。真正人等，明藥威力療其無明，癡樹廣遠令無根源，於斯界中行至誠矣。用心毀散瞋恚死蛇，心意這異則為怨賊，吾以枯竭十二諸海，以滅境界思想烟火顯耀三達。滅眾塵垢然熾之焰，樂於脫門消諸瑕疵，是故教訓也。慰勞一切去荊蕀想，空無音響，曉了精進求於清淨，猶如攢木出其火光，又如泉源其心寂然。以智兵力劫心塵垢，懷來定意是謂執幢，奉持訓誨自能曉了。降伏辯事懷來慈心，以是五欲而知豪富。住於眾行棄捐諛諂，從本起塵，是為眾結之所罣礙。其鬪不和，吾悉究暢致三昧定。悉知內事建立慚愧，有想無想，從是得致悉獲是行。究暢所有，捐諸思想一切縛結，如是行者棄捐無餘，以精進力而降伏之。三達脫門，以是之故，不以無緣想於下劣，苦樂無常但謂吾我，而造想求六衰之本。在佛樹下，悉斷除此一切無常是廣大荒穢濁之事。以聖明達消諸愛欲，過於日月其懷愛欲；在於虛空，解於三達，顏貌無量，以度生死濟斷大海，精進力故越婬怒癡。以微妙行斷於吾我，六度無極消億塵勞，生死俓苦愍之息意。於是慕斷前後而無二坎，等於平等所度無極，眾邪異學逮得甘露，而無有餘盡生死根。其無四大亦無諸入，求諸智寶得無央數，道寶之明致無所畏，是無量佛於內得安，少求如化分別根源。<p>「前世所行是吾曉了，所以億載劫，審施珍寶無數甘露故暢斯學，樂柔軟行聞世億姟諸法言教，亦復剖判緣起悉起悉空。心發意頃了如野馬，此吾清淨其目明好，超越十方一切眾生，察如手掌如本所殖生樹果實，宿世所更得解了斯。諸度無極億載劫中，悉解念夢若干品覺，過去諸天所可諍念顛倒之業，有彼如是，此亦若茲。於時吾往無死藥業，所以十力行慈心者，愍念眾生故行慈力。今是我父處於甘露，所以十力行愍哀力降化一切，是以使吾處甘露間。常行護力降伏一切，由是化之入無死地。所以行喜普行悅故，以是喜力降伏一切，是故建立處甘露間。憶念十力邊恒沙劫，見過去佛而供養之，以是之故處甘露間。吾本所誓心口所說，不降伏魔，不化邪見，不從坐起，無有放逸，度於彼岸；壞癡羅網，從無數劫住智金剛，以逮十力得無所著，降伏諸漏令無有餘，不捨其力乃從坐起。具足洗浴濁垢使淨，於時世護十力自在而度無極三千世界，猶如金剛常修等行，億千姟天供養無量，及諸玉女不可稱載。佛子如是皆有因緣，處賢聖座受大自在，寶甕千枚若干香水洗於護世，三千世界由是自在。佛子如斯皆有因緣，所以宿夜七日不從座起，常觀察樹。彼七晝夜觀於佛樹，化七千億人令發道心，思惟寂然。地六反震動，時佛乃從師子座起，其心和安其身柔軟，所行知時在佛道場，觀其道樹猶如師子而無所畏，禪思脫門賢聖之行。<p>普曜經商人奉麨品第二十二（有本云四天王上鉢品）<p>「爾時提謂波利之等，與賈人俱五百為侶，於時樹木華實茂盛演佛之音，七日不動不搖。時有梵天厥名識乾，住于梵天，見佛新得道，快坐七日，未有獻食者。『我當求人令飯上佛。』即使五百賈人皆躓不行。識乾先世五百賈人之知識也，欲度之故，故使然矣。提謂波利怖還，與眾人共議。天即時而讚偈言：「『如來成佛道，所願已具足；汝等貢上食，因是轉法輪。』<p>「時五百人詣樹神所，梵作樹現光光像分明，言：『今世有佛在拘留國界尼連禪水邊，未有致食者，汝曹幸先能有善意必獲大福。』賈人聞佛名皆大喜言：『佛必獨大尊，天神所敬，非凡品也。』即和麨蜜俱於樹下稽首上佛。佛念：『先古諸佛哀受人施，法皆持鉢，不宜如餘道人手受食也。』時四天王於頗那山上，得四枚青石之鉢，欲於中食。時有天子名曰照明，謂天王曰：『今者有佛，名釋迦文，應用斯鉢，非仁之器，今當受食，可往奉之。』於是四王則與天子，華香伎樂幡蓋并鉢，如屈伸臂頃俱下詣佛，四天王各取所持之鉢共貢上佛。佛念：『取一不快餘人，意當悉納之。』提頭賴王先以獻佛，佛即受之，而為說偈言：「『今授世尊器，當獲尊法器；自得寂然鉢，心意無忘失。』<p>「時毘留勒王，次復奉鉢，佛尋受之，而說偈言：「『若授如來器，其心未曾妄；四天王安護，乃至清涼覺。』<p>「時毘留羅叉王，次復奉鉢，佛尋受之，而說偈曰：「『其施清淨器，淨心授如來；身心常輕便，天龍神所歎。』<p>「時毘沙門王，次復奉鉢，佛即受之，而說偈曰：「『佛戒無缺漏，授完牢之器；信施無亂心，使德無缺減。』<p>「佛受鉢已，累左手中，以右手按上，即合成一令四際現，而復歎曰：「『吾前世施鉢，故有是果報；今獲斯四器，四王神足致。』<p>「佛歎偈已，即以其鉢受賈麨蜜。呪願賈人言：『今所布施，欲令食者得充氣力，當令施家世世得願得壽、得色得力、得瞻得喜，安快無病，得辯才慧，終保年壽，眾邪惡鬼不得嬈近，以有善意，立德本故；諸善鬼神常當擁護，開示道地得利諧偶，不使迍蹇。無復難患，人有見正，以信喜敬，淨潔不悔。施道德者福德蓋天，所致轉勝吉無不利，日月五星二十八宿天神鬼王，常隨護助。四天大王賞別善人，東提頭賴、南維睒文、西維留勒叉、北拘鈎羅，當護汝等令不遭橫。能有慧意研精學問，敬佛法眾，棄捐眾惡不自放恣，終受吉祥。種福得福行道得道，已先見佛一心奉承，當為從是致第一福。現世獲祐快解見諦，常受富樂自致泥洹。』聞呪願已，皆發無上正真道意。<p>「佛食畢竟擲鉢虛空，有天子名善梵，即接取之無罣礙鉢，齎上梵天，億千梵天皆共供養右繞奉事。於是世尊無等倫德歎其功勳，以是德本於將來世，諸賈客等當得作佛，名曰蜜成如來、至真、等正覺、明行成為、善逝、世間解、無上士、道法御、天人師，為佛、世尊。於時導師授無限決，然後化於無數菩薩，受其決者在於佛道而不退轉。聞佛授決欣然踊躍，時諸兄弟叉手自歸，共持身命奉上如來。」<p>佛告比丘：「如來具足成正覺已，便以神足移坐石室；自念本願，欲度眾生，思惟生死本從十二因緣，緣從法起便有生死，法滅者生死乃盡，以自作是故自得是，若不作是是便休息。一切眾生意為精神，精神窈冥恍惚無形，自起識想隨行受身；身無常主，神無常形，神心變化燥濁難清，自生自滅未曾休息；一念去一念來，如流草木，若水中泡，一這滅尋一復興；至于三界欲色無色，九神所止皆係於識，不得免苦，昧昧暗冥然不自覺，故謂之癡，莫知要道。夫道至妙虛寂無念，不可以凡世間意知；世間道術九十六種，各信所事孰知其惑，皆樂生求安貪欲嗜味，好於聲色故不能樂佛道。佛道清淨無所有，計身萬物不可得常有，設當為說天地無常，世間皆苦身非我所，空無所有誰能信者？意欲默然，不為世間說法，便入定意。<p>「佛眉間光上照天帝，天帝知佛不欲說經，悲念三界皆為長衰，以不得知度世之道，死即當墮三惡道中，何時當脫？天下久遠乃有佛耳，佛難得見若靈瑞華，今我當為天下人請命，求哀於佛令說經法。即將般遮識下到石室。佛這定意，教般遮識鼓琴，歌佛本願之德，以歎頌曰：「『聽我歌十力，棄蓋寂定禪；光徹照七天，德香喻栴檀。上帝神妙來，歎仰欲見尊；梵釋齎敬意，稽首欲受聞。佛所本行願，精進百劫懃；四等大布施，十方受弘恩。持戒淨無垢，慈軟護眾生；勇慧入禪智，大悲敷度經。苦行積無數，功勳成於今；戒忍定慧力，動地魔以降。德普蓋天地，神智過靈皇；相好特無比，八聲震十方。志高於須彌，清妙莫能倫；永離婬怒癡，無復老死患。惟哀從定覺，愍傷諸天人；為施法藏寶，敷慧甘露珍。令從憂畏解，危厄得以安；迷惑見正道，邪疑覩真言。一切皆願樂，欲聽受無厭；當開不死法，垂化於無窮。』<p>「於是世尊隨世習俗，心自念言：『是法甚深所入無限，成最正覺，寂然微妙難逮難知，非心所思非言所暢，非是凡聖所能逮及；一切訓誨不可得習，存其本原至滅度矣。一切所遇最無所著，乃至清涼無生無極；不得處所悉無所有，越度六界；無想不願無獲無言，無有音響，無有教訓，無有無集，寂滅諸行，至於無斷無為之業。吾設為說斯義本末，萬物無常有身皆苦，身非為身，空無所有；眾人不解唐苦疲勞，所有親戚家屬悉非人所，正言似反誰肯信者？不如默然耶！』於時世尊。即說偈言：「『深奧恬怕，曜明無垢；吾已逮是，甘露無為。我今說之，眾人不解；如吾今日，不如默然。除去言辭，無思無得；如是自然，猶如虛空。心思法意，神識以脫；無念第一，能知他人。此不可以，文字說之；以入道義，不入專精。過去諸佛，皆為眾生，其斯知識，從其因緣，計於此業，悉無有法；彼亦無有，若有若無，皆從因緣，而興生老。彼亦不念，若有若無，億百千劫，不可稱限。吾前世時，自從諸佛，未曾逮獲，如是法忍；無我無人，亦無壽命。假使以逮，得是法忍；亦無有生，眾生無命。是謂本淨，無吾我法；時定光佛，授我此慧。吾時愍哀，無限眾生；不令眾生，來相勸請。今眾生故，感動梵天；使彼勸我，乃轉法輪。今我如是，清淨正法；梵天來下，以相勸助。轉於離垢，微妙正法；眾生因覺，乃解神識。』」<p>梵天勸助說法品第二十三<p>佛告比丘：「於時如來演眉間相光明威神，又彼光明名照生，百萬梵王使發其心，斯光普遍三千大千佛國。時識乾梵王，承其聖旨如佛心念，世尊默然不肯說法。梵天心念：『今我寧可往詣佛所，勸請如來轉正法輪。』于時識乾梵王與六萬八千梵天眷屬圍遶，來詣佛所稽首足下，退住一面，前白佛言：『唯然世尊！天地無祐今欲毀壞。所以者何？如來至真已逮無上正真道，為最正覺。寂然定意不肯說法，眾苦沈滯沒於三界，願轉法輪悉教眾生。』於是頌曰：「『願賢聖財，淨於眾生；誰當勸安，億載黎庶。布施以慧，聽覺蓮華；班宣正觀，除眾逆賊。隨時撾擊，無量法鼓；因其吹此，無極法珂。當建立斯，高顯法幢；誰當興發，大法光曜？必當興雲，降大法雨；願常流布，大聖眾坐。當療治是，大痛處所；惟滅塵勞，眾火之熱。為其示現，寂然之道；安豐無熱，無憂之業。無為之道，導化趣真；常興愍哀，和眾諍訟。必當開通，解脫之門；說至誠義，無恚恨本。為盲冥者，開目視瞻；療治令淨，得上法眼。非是天世，及梵天宮；非鬼揵沓，阿須倫民。無能治滅，眾熱之病；惟有聖尊，人中日月。是故吾今，勸請法王；今立造勝，一切諸天。以是功德，自勸如來；唯當轉講，無上法輪。』<p>「時佛世尊默然可之。識乾梵天見佛默然，愍傷諸天、世間人民、阿須倫、龍、鬼神，欲使度脫。時梵天王見佛可之，以栴檀雜香而散佛上，忽不現。時佛樹神名曰法明，又名法樂，又名法意，又名法持，往到佛所前白佛言：『今佛世尊，當於何國而轉法輪？』時佛告曰：『在波羅奈仙人之處鹿苑之中。』樹神白佛：『波羅奈國仙人之處鹿苑之中，人民尠少不可說法。』佛告樹神：『勿說此言。所以者何？我宿命時在中建立法祠，六萬億載在中供養六萬億諸佛世尊，及若干種仙人，學遊居其中。波羅奈國諸天龍神所共嗟歎，無極大法稽首歸命，千億諸佛悉念本末，在此神仙樹木之間，應轉法輪。寂然惔怕，不覩無智暗冥之黨，以此之故，在此神仙樹木之間而轉法輪。』」<p>佛告比丘：「於時世尊所作已辦無復餘患，斷眾罣礙淨眾塵勞，諸垢已盡，降伏魔怨成一切智；普見十方，獲十種力、四無所畏、十八不共諸佛之法，慧明聖達無所罣礙，以佛道眼普觀世間，今當為誰第一說法？何所有人易化受教？婬怒癡薄為先說法？佛即念知欝曇藍弗三垢尠，今為所在？佛念即知，物故已來已復七日；第二學仙今日壽終。時虛空中天神白佛：『唯然世尊，如大聖教皆悉壽終。』佛復念言：『昔者父王遣五人俱侍衛我，經歷勤苦有大功夫，我今寧可為是先說經法而開化之。』」<p>佛告比丘：「於時世尊從樹下起，尋時舉聲告於三千大千世界，皆使知之。從次前行至波羅奈神仙鹿苑，詣五人所。於時五人遙見佛來，轉相謂言：『今者汝等寧復遙見沙門瞿曇來不？迷失無定，所志不獲奉行經戒，多所熏修違忘道業，假使來者慎莫為起亦勿迎逆。』彼時五人遙見佛到，觀察如來威神巍巍，不能堪任無上聖德，不安所座，各從座起，前行奉迎各口發言：『善來聖尊！』有執法衣，受鉢器者，前布座者，稽首作禮取水洗脚。佛時問彼五人曰：『卿曹持意何不堅固？為我之故，長夜不安遭勤苦患，今當報功；又卿五人咸當知之，吾成正覺逮一切智，覩見十方，獲清涼樂無復諸漏，遊得自在，於一切法無所罣礙，當為說法度生老病死。』於時五人稽首佛足悔過自責：『吾等愚冥不識正真，憍慢無伏。』恭敬自投甚自尅責。<p>「於時世尊放身光焰，其明普照三千大千諸佛世界，靡不周遍。其光自然，暢此偈言：「『其兜術天身，來下降母胎；在林微尼樹，墮地行七步。即時師子吼，四天王帝接；其音超梵天，三世為最尊。消滅諸惡趣，出家行學道；造立勤苦行，往詣佛樹下。降伏魔力怨，逮無上正覺；今於仙人處，當轉正法輪。梵天哀勸請，宣無上法典；能仁然可之，愍傷一切故。建立誓堅固，波羅奈鹿苑；當轉大法輪，最上無能勝。欲聽聞法者，宿億載積德；速疾來至彼，以時聽經典。人身甚難得，佛世亦難遇；尊法不可值，捨八惡眾難。今日正是時，開信值佛興；皆棄諸患難，聽受尊法教。億載劫不聞，希可值遇法；今日當得聽，不當放懈怠。』」<p>佛告比丘：「地神暢音，佛之聖旨，立大高座當轉法輪。其大聖佛以己口宣：『我最為尊十方第一，降伏魔兵盡眾苦源在佛樹下。時能仁尊道德寂然，裂壞勞怨所願具足無復餘結，百劫所行欲度眾生，所轉法輪無所慕樂，安住光明，勸化千億佛土無數百千諸佛真子威神足力，若干諸佛所可造化，現大柔軟如來音聲，至真功勳，勸助大哀愍念眾庶，覩其威耀察諸方便，於百千劫揚大雷吼，為諸眾生雨八味水，滅諸所受，根、力、覺意、禪思脫門，定意正受增益道性；從無數劫如所聞法，己身立行積累道法，分別諸藥曉眾生業，又斯病者當療治安，久遠塵勞皆令無想。佛為法醫度脫眾生，因轉法輪所度無極，其間神足從來歷載，道品之法普至微妙，一切德行積善法施，曉了醫藥充無限願，雖在貧匱無所貪樂隨顛倒財。諸佛導師常轉法輪，無有財利金銀思想；樂清淨乘，華香雜香擣香，宮內愛子躬身不好，不以歡樂，棄於天上天下之欲，志求佛道轉於法輪。布施救眾，戒無所犯，善將護禁而無缺漏；百劫之中常行忍辱；精進懃修，不懷怯弱無有增減；志存禪定觀于神通；智慧興隆具足所願，轉於法輪消于惱熱，乃應道法。』<p>「於是有菩薩名發意，轉法輪歎說此法，超諸俗寶，一切眾寶道寶為上，甚好巍巍嚴飾清淨，其千光明悉照天下，自以要誓華香幢幡，俱共叉手，帳紫金色，香水滿瓶弘誓洗浴，清心眾垢造立吉祥。<p>「爾時世尊，則轉法輪而勸助之，復叉手指供養世尊，而偈歎曰：「『其定光如來，授聖清淨決；當得佛道意，人中師子尊。在彼立所願，行法是色像；以得佛道時，因勸助道法。入若干品業，常以一切故；在眾生之類，濟十方來會。勸助諸種族，宣布道法輪；叉手自奉事，投身稽首禮。其在佛樹下，清淨諸天人；若行清白業，奉供最能仁。一切皆住立，請說大法輪；具一切人中，歎德不可盡。三千大千界，周遍虛空中；諸天阿須倫，天下皆稽首。諸天越音聲，須臾無信者；一切者歡悅，皆觀如來尊。梵天得自在，暢雷雨之音；百千巨億載，咸皆共來會，無數億劫中，善行正真業。時釋迦文佛，與拘倫談論，苦空非我有，說其眼非常，耳鼻不能久，自然為恍惚。頭首亦自然，諸根無常聚；以如是觀者，無我無壽命。是一切諸法，皆從因緣生；若離是諸見，覩之如虛空。無見無有作，亦無覩眾生；若淨不淨緣，亦不得捨離。五陰無所起，起者大苦患；興起恩愛淟，其行遂增減。以能等觀者，得正真道義；致究竟盡法，便能覺了盡。從發思想念，不慎行致之；常修明智行，遵行如是道。在於因緣行，而無所造立；雖處於神識，不與因緣合。』」<p>拘隣等品第二十四<p>佛告比丘：「爾時如來為頒宣諸法，說十二因緣根本所起，從無明有行，從行有識，從識有名色，從名色有六入，從六入有更，從更有痛，從痛有愛，從愛有受，從受有有，從有有生，從生致老病死大苦患合。無明以盡行便盡，行已盡識便盡，識已盡名色便盡，名色已盡六入便盡，六入已盡更便盡，更已盡痛便盡，痛已盡愛便盡，愛已盡受便盡，受已盡有便盡，有已盡生便盡，生已盡老病死皆盡，則無五陰大苦之患。從緣則有，無緣則無。如來解是六情因緣十二之本，是故自在達皆自然無有根本。其外異學不及知此空法自然，如是法者，過去諸佛所可解達，為諸眾生分別說之，曉了是法乃得寂然，是故敷演十二緣起而轉法輪。拘隣知之，拘隣者知本際也，以滅盡者則成三寶。佛、法、聖眾是三寶名，暢布天下音徹梵天，如來今日轉於清淨法輪，護世至真興顯三寶，世難可致。拘隣之等五人比丘，六十億天得法眼淨，復八十億色界天人得法眼淨無上正真，八萬世人來會觀者亦法眼淨，皆度眾苦。<p>「時佛音響徹聞十方，虛空天神聞柔和音，是釋迦文十力世尊，仙人之處鹿苑之中，敷演法輪說十二緣，咸使知之。十方諸佛聞其音者皆悉默然，諸天、龍神、阿須倫，諸佛侍者各白其佛：『分別諸法普聞其音，善哉世尊！速決其意，何故默然？先世之時寂然精進，以其道力習於道法，越無央數百千菩薩，自致得佛。今此十力勤修得佛，轉其三合十二法輪，其三合十二法輪者，無去來今三世之心也，是故一切聞是音聲。』億百千人興發慧力建立大道，各自念言：『吾等當學彼佛精進威神勢力，使疾獲致三世之尊施世道目，皆使逮致無上正真之道。』<p>「於是諸天子等悉來集會：一、名神妙，二、名天妙，三、名歡豫，四、名加歡，五、名栴檀，六、名大悅，七、名寂然，八、名寂律。如是等類八淨居天，從千天子悉來集會，聽受世尊所轉法輪。彼時大聖告大神妙天子：『今此經名曰《普曜大方等法》。諸菩薩所以娛樂，諸佛境界所入普照，其身精進自致得佛。如來所說，是故受持諷誦奉行，為眾人說。』」
。
<juan>普曜經卷第八<p>西晉月氏三藏竺法護譯<p>十八變品第二十五<p>佛告比丘：「如來於是轉法輪已，化彼五人拘鄰之等，念：『此間有優為迦葉等，大有名稱，國王黎庶咸來奉之，與五百弟子俱。欲往先開化令解道法，然却彼後當次伏焉。』即往從之。迦葉見佛來，起迎讚言：『大道人！善來相見，自安隱乎？』佛報曰：『無病最利，知足最富，有信最友，無為最安。』迦葉曰：『有何勅使？』佛言：『欲報一宜願不瞋恚，煩借火室一宿之間。』曰：『不愛也，中有毒龍恐相害耳！』佛言：『無苦，龍不害我。』重借至三。迦葉曰：『往。』佛即澡洗前入火室，持蓐布地。適坐須臾，龍即瞋恚身中出烟；佛亦出烟。龍大瞋怒身皆火出；佛亦現神身出火光。龍火佛火於是俱盛，石室盡然，其炎烟出如失火狀。<p>「迦葉夜起相視星宿，見火室盡然。『咄！是大沙門端正可惜，不用我言，為火所害。』佛知其意，於內以道力降龍，龍氣力盡則自歸伏。佛告龍曰：『汝意伏者當入鉢中。』龍即入鉢中，佛時置于鉢中。迦葉惶懅，令五百弟子，人一瓶水就持滅火，如一瓶著更盛一火，師徒益恐，皆言：『咄！咄！殺是大沙門了矣。』<p>「明旦佛持鉢盛龍而出之。迦葉大喜：『大道人乃得活耶？器中何等？』佛言：『然，自安隱耳！龍是器中所言毒龍為害者也，今者降之，已受降伏，令受戒矣！』迦葉自以得道，顧謂弟子：『是大沙門雖神，不如我以得羅漢道也。』<p>「佛復移近迦葉所，止坐一樹下。夜四天王來下聽經，四王光影明如盛火。迦葉夜起占候見火，明旦詣佛所曰：『亦事火乎？』佛言：『不也！昨夜四王自下聽經，是其光耳。』佛止樹下，時天帝釋復下聽經，帝釋光影甚明踰前。迦葉占候見光益大，心念沙門續事火也。明日問曰：『得無事火乎？』佛言：『不也！昨天帝釋來下聽經，是其光耳。』後夜梵天復下聽經，梵之光明倍於帝釋。迦葉占候見光晃晃。明日問曰：『想亦事火也。』佛言：『不也！昨夜梵天來下聽經，是其光也。』<p>「迦葉五百弟子人事三火，合事千五百三火。明旦然之，火了不然，怪而白師。師言：『是大沙門所為也。』即行問佛：『我所事火，今然不然。』佛言：『欲使然乎？』曰：『願欲使然。』佛言：『當然！』火即然矣！火然之後，迦葉欲滅之不可得滅。五百弟子共助滅之而不能滅。念言：『是復沙門所為。』即往問曰：『火既然矣，今不可滅。』佛言：『欲使滅不？』答言：『願欲得滅。』佛言：『當滅！』應時即滅。迦葉白佛：『願仁留意不須遠行，我自給飲食。』還勅家內供設餚饌，曰：『以時至請佛。』佛言：『便去，今隨後往。』<p>「迦葉適去，佛以神足上忉利天，取晝度果；神足至東弗于逮界上數千萬里，取閻逼果；南至閻浮提界上，取呵䗍勒果；西至拘耶尼界上，取阿摩勒果；北至欝單越地，取自然粳米。各滿鉢還，每先迦葉歸坐其床上。迦葉白曰：『從何道來？』佛言：『卿每去後，吾至四域及上忉利天，取此果米香美可食，卿可食之也。』<p>「佛明日自到迦葉家受飯而還；於屏處食已，念欲澡漱。帝釋知佛意，即下以手指地，水出成池，令佛用之。迦葉向暮仿佯村中，見水怪之：『何緣有此？』佛言：『吾朝食已意欲澡漱，帝釋指地令出此水，汝當名此為指地池。』佛還樹下，道見棄弊衣欲取浣之。帝釋知意，即到頗那山上，取成治四方好石，上佛浣衣。佛欲曬衣，帝釋復行取六方石，來給曬衣。迦葉見於池側有兩好石，問佛：『云何而得此石？』佛言：『吾欲浣衣曬之，帝釋奉上使吾用之，是以然矣。』佛後入指地池澡浴竟，欲上無所攀；池上迦和之樹，自然屈枝就佛，佛牽得出。迦葉見樹屈下垂條，怪而問佛。佛言：『吾入池浴，出無所持，是以樹神為我屈之。』<p>「時摩竭國王及諸臣庶，以節會持禮貺詣迦葉相樂七日。迦葉念：『佛聖達踰我，眾人見之，必當捨我普往事之，使其不現快耶。』佛知其念，即隱不現。眾人還已，迦葉念曰：『我有節會餘食甚多，得大沙門飯之快耶。』佛即知之，至迦葉所。迦葉驚喜：『來何一快？何以不現？』佛言：『用念卿故。』曰：『何以念我？』佛言：『前卿意念：「是大沙門道德巍巍相好紫金，萬民見者必當捨我共奉事之。」是以不現。今卿相念，故復來耳。』<p>「時迦葉五百弟子適俱破薪，各一舉斧皆不得下，懅而白師。師言：『復大沙門所為。』即往問佛：『我諸弟子向共破薪，斧皆舉而不下。』佛言：『當下！』應聲得下。既下之後，斧皆著薪而不可舉，復行問佛。佛言：『可去！自當舉耳。』即舉得用。<p>「時尼連禪水長流激疾，佛以神通斷水令住，使水壤起高出人頭，令底揚塵佛行其中。迦葉見之，畏佛為水所漂，即與弟子俱乘船索佛。見水隔斷，中央揚塵佛行其中，迦葉呼言：『大道人乃尚在耶？』佛言：『然！在耳。』又問佛：『欲上船不？』佛言：『大善！』佛念：『今當現道令子心伏。』即從水中貫船底入，無有穿迹。如是變化凡十八焉。迦葉復念：『是大沙門神即神矣，然不如我已得羅漢也。』佛語迦葉：『汝非羅漢，不知道證，胡為強顏不知為耻，虛妄自稱我有道德。』於是迦葉心驚毛竪，慚愧無顏自知無道，即稽首言：『今大道人，實妙神聖乃知我意，願得從大道人稟受經戒作沙門耶？』佛言：『且還報汝弟子共和益善，卿是耆舊國內所敬，今敬學道可獨知乎？』<p>「迦葉受教，告諸弟子：『汝曹知不？我自所見意方信解，當除鬚髮被服法衣，受佛禁戒而作沙門。汝等意欲何趣？』諸弟子曰：『我等所知皆大師恩，師所尊信必不虛妄，願皆隨從得作沙門。』於是師徒脫衣裘褐及水瓶革屣，諸事火具悉棄水中，俱共詣佛稽首白言：『今我五百人皆有信意，願欲離家剃除鬚髮作沙門。』佛言：『善哉！諸沙門來。』迦葉五百人鬚髮自墮皆成沙門。<p>「優為迦葉有二弟，次名那提，幼曰竭夷，二人各有二百五十弟子，舊舍水邊。見諸梵志衣被什物、事火之具隨水下流，二弟驚愕，恐兄五百人為惡人所害大水所漂，即合五百弟子逆流而上。見兄師徒皆作沙門，怪問大兄：『年百二十智慧高遠，國王吏民皆共宗事，我意以兄為是羅漢，今反捨梵志業學沙門法，佛豈獨大其道勝乎？』迦葉答言：『佛道最尊，其法無量，我雖世尊未有得道，神智如佛其法清淨，我見慈心度人無極，以三事教化：一者、道定神足變化自然，二者、智慧知人本意，三者、應病授藥。』二弟各顧語弟子：『汝欲何趣？』五百人俱同聲言：『願如大師。』即皆稽首求作沙門。佛言：『比丘來！』二弟及五百弟子，鬚髮自墮袈裟著身，即隨佛後成為沙門。佛便有千沙門，俱到波羅奈夷縣叢樹下坐，諸弟子皆故梵志。佛為弟子現神變化：一者、飛行，二者、說經，三者、教誡。諸弟子見佛威神變化，莫不歡喜，悉皆羅漢。<p>佛至摩竭國品第二十六<p>「爾時世尊，在波羅奈說經已竟，與千羅漢優為迦葉兄弟三人等，悉舊辮髮，神通已達，生死已斷，行出三界，欲至摩竭流布道訓開化愚冥。時摩竭國瓶沙王，聞釋種王子身有奇相三十有二、八十種好，巨身丈六體紫金色，棄國捐王行作沙門，得自然佛，號名如來、至真、等正覺、明行成為、善逝、世間解、無上士、道法御、天人師，為佛、眾祐。講宣道義上中下善，義達微妙所演具足，淨修梵行戒禁具足，定成、慧成、解成、度知見成；成就五眼：肉眼、天眼、慧眼、法眼、佛眼。六通三達，諸天釋梵皆奉事焉，莫不蒙濟。<p>「時瓶沙王聞之，欣然大悅：『吾本共要得佛相度。』勅諸大臣長者梵志國中吏民，嚴治道路散華燒香，持諸幢蓋，王乘羽寶之車，大臣百官前後導從，千乘萬騎，長者梵志萬二千人欲出城迎。忽大風起閉其城門，王怪所以：『今行迎佛，當有吉喜快善瑞應。』時城門神。即謂王言：『快無不利，王往前世與八萬四千王，治寺起塔，誓於來世一時見佛諮受道教。今有一人閉在刑獄，違其本誓故城門閉；當放大赦，獄中人出，同時見佛諮受訓誨，城門乃開。』王聞乃達，速勅諸方，大赦境土獄囚得出，一時往迎。<p>「時佛入國，有大社樹名曰遮越，佛與比丘共坐樹下。王遙見佛與比丘眾，如星中月，猶如日出天下大明靡不照曜；亦如帝釋梵王聖帝處於本宮，如樹華茂晃若金山，威神特顯光明巍巍超絕無侶。王心踊躍下車步進，去五威儀，除蓋履扇冠幘刀仗，前稽首佛足，自稱其號：『我是國王瓶沙身也，久服聖尊飢虛積時。』如是至三。佛告王曰：『實如來言，是王瓶沙也，諸佛天神皆護王身。』王曰：『蒙祐。』退坐一面，群臣百官稽首遷坐一面，前者作禮，中者低頭，後者叉手。皆却坐訖，王及臣民覩優為迦葉，在山學仙耆舊來久，怪之佛邊，心自念言：『佛是優為師耶？優為是佛師乎？』佛覩心念，即告優為，為說偈言：「『云何卿優為？本可所事神；祠祀歸水火，日月眾梵天。事來為幾何？夙夜精進學；心中不懈廢，寧盡致神仙。』<p>「於時迦葉以偈報佛：「『自念祠祀來，已歷八十年；奉風水火神，日月諸山川。夙夜不懈廢，心中無他念；至竟無所獲，值佛乃安寧。』<p>「王及群臣國中萬民，爾乃別知優為迦葉是佛弟子。佛告優為迦葉：『汝起。』迦葉即起，長跪叉手佛前。佛言：『現汝羅漢神通。』輙受佛教踊在虛空，身上出火，身下出水；身上出水，還雨其身而身不濕；身下出火，火無所傷；飛行虛空猶如飛鳥，七現七沒行於水上，猶如履地。不礙牆壁須彌山地，若如入水。從東方來，沒佛前地忽現西方；西來沒佛前，忽然現南；南沒北現，北沒南現。變化已訖，還在佛前長跪叉手，而白佛言：『我是佛弟子，佛是我師。』王及臣民爾乃重明優為迦葉是佛弟子。<p>「佛告王曰：『天下有眼未必色故也，觀色無常；痛痒想行識亦復無常。無常苦空非身之義，非我非彼，未有好道如樂色者。明士達之，色如聚沫，痛痒如泡，思想如芭蕉，行亦如夢，識喻如幻，三界如化，一切無常不可久保。』佛告王曰：『造宮殿來為幾何年？』王白佛言：『七百餘年。』『為更幾王？』王曰：『更二十餘王。』佛問王曰：『悉識諸王不？』王曰：『不識！唯知吾父耳。』佛言：『現地有常，人物一切皆歸無常，天地雖現常不可久，三界無怙唯道可恃，絕禍於未萠，殖福於未然。滅盡五陰眾患之難，如消炬火，積德日進如月之初。』<p>「佛言王：『猶如母人懷子在胎，相祿各異，或豪貴貧賤、智明愚冥、盲聾瘖瘂，父母豈知？子生長後，乃別禍福，非二親過。是其宿殃所作善惡，非父母咎也。身行惡業，口宣麁言，心念毒惡，誹謗賢聖，壽終身散魂神墮惡地獄之中；身口心善，不犯十惡，修行十德，壽終生天。十方佛前，若在人間，豪貴富樂其命永長。』<p>「佛言：『雖有是禍福言辭，未必純一。所以者何？皆從緣起，緣合則生，緣散則滅。從無明緣則有行，從其行緣則有識，從其識緣則有名色，從名色緣則有六入，從六入緣則有所更，從所更緣則有痛痒，從痛痒緣則有恩愛，從恩愛緣則有所受，從所受緣則有所有，從所有緣則有生矣，從所生緣則有老病死憂悲苦惱大毒患合。以除無明、行、識、名色、六入、更、痛、愛、受、有、生、老病死憂愁苦惱大毒患，滅眾罪，毒患自然消滅，乃至無為無窮之業，無三界神。十二緣起之根株，坦然無迹猶如虛空，無心意識無所存立，與大道同分別本無，逮得法忍獨步無雙，度脫十方眾生蒙恩。』<p>「佛說此經時，八萬四千諸天世人，萬二千遠塵離垢諸法眼生，無央數人皆發無上正真道意。時瓶沙王得法眼淨，心中欣然前受五戒，大臣百官國民皆前歸命亦受五戒。受五戒時，人馬車乘咸悉寂然不暢音聲。王前白佛：『吾國多事欲退比更親奉。』佛言：『善哉！勞屈大王群臣民庶。』王稽首禮，遶佛三匝，重禮而去；群臣百官人民次禮而還。大臣賀王：『前時諸王悉不見佛，今獨王見，宿福祿厚故乃爾耳。』王益欣踊，亦賀諸臣：『卿等本德值是世尊。』王還宮中，勅夫人婇女大小及國吏民，歲三月六齋守禁法施戒博聞。王適歸宮，時天帝釋將八萬天，散華佛上歸命作禮而去，言：『南無佛！』尋皆悉度得法眼淨。<p>「時摩竭國有一長者，名迦陵，見佛入國，天人所奉而無精舍：『我有好竹園欲用上佛。』往詣佛所稽首足下，前白佛言：『佛愍一切如視愛子，棄轉輪王不慕世榮，今無精舍，有一竹園去城不遠，願以奉佛可作精舍。』佛受呪願，佛及聖眾遊處其中，是故名曰迦陵竹園。<p>化舍利弗目連品第二十七<p>「佛未入摩竭國時，國民豐富饒美飲食，作樂倡伎常歡不廢，夙夜遊戲。佛適入國，羅閱祇城晝夜寂寞，誦聲濟濟，齊戒讀經，捨世俗樂如棄糞除，唯佛是尊，聽經行法不捨三寶。佛有沙門名曰安陛，遣行宣法開化未聞，五濁之世人心荒迷不達至真，入城分衛，衣服整齊威儀禮節，不失常法行步安詳，因是使人見之心悅。時舍利弗，本字優波替，而遙見之心中欣然。自心念言：『我學來久，未曾覩此沙門，衣服禮節安詳齊整，不失儀節。試往問之，所奉何道？吾常意疑當有異聞，殊妙之道未必齊此。』往問比丘：『所事何道？誰為師主？願聞其志？』比丘知意，即說偈言：「『吾師三界尊，有三十二相；等不存有無，度眾十二門。我年既幼稚，學根近薄尠；豈能宣至真，如來無極業。一切諸法本，從緣悉本無；若能及本源，乃名曰沙門。志根一道業，虛寂無所為；遊神安靜寞，修善與冥期。』<p>「安陛沙門答曰：『吾所事師，從無數劫奉行六度無極之法，四等四恩行無蓋哀，奉無極慈欲度一切，積功累德不可稱載。一生補處在兜術天，降神現存，寄迦維羅衛國夫人之胎。如日現水，生行七步，天地大動，瑞三十二，稱己聖者，三界皆苦，吾當度之。釋梵四天王咸來啟受，九龍浴身，其德無量，粗舉其要，非吾螢燭所歎能得究悉，亦非心口之所言思，是吾大師天人之尊。』於是頌曰：「『吾師天中天，三界無極尊；相好身丈六，神通猶虛空。化訓去五陰，拔斷十二根；不貪天世位，心開淨法門。』<p>「時舍利弗欣然大悅，如冥覩明，口言：『善哉！昔來抱疑，又吾好學，八歲從師，至年十六靡不周綜，行遍天下十六大國，自謂已達，今乃聞異無上正真，得吾本願。今佛所在？』答曰：『在迦陵竹園。』將諸弟子往詣佛所。稽首足下問訊至尊：『身墮愚冥迷惑歷載，不得諮受，今乃奉聖無極大道，願聽出家得為比丘受成就戒。』佛言：『善哉！』呼：『比丘來！』頭髮自墮袈裟著身，佛為說經分別諸法，十二根本坦然意達，漏盡意解得無著果。前白佛言：『吾有同學，俗字拘律，今名目連，少小相順，要有至真以相開示。今已蒙濟，彼沒塵垢未得拔出，承尊聖旨往開示之。』佛言：『善哉！宜知是時，勿得稽留。』<p>「時舍利弗稽首佛足，辭出入城求目揵連。遙見目連與諸弟子遊行城裏街曲里巷，舍利弗趣之。目連覩見體改服變不與常同，問之所以：『被服變改，有何異見？』答曰：『學人無常唯從大明，吾學積年不值大聖，今乃遇之無上大道，欣慶無量故來相求，同其道味累劫無窮。』目連答曰：『是非小事，善共思惟。』舍利弗曰：『無須重言，吾厭從事不復欲聞，假喻言之，人有珍妙施，有得大寶如意明珠及獲寶英，復欲反求帛祠為珠，非身所欲。』目連答曰：『仁智勝我，常兄事卿，必不相誤，便當同志將吾受訓，稽首至尊。』<p>「時舍利弗與目揵連俱，往詣佛所稽首佛足，退坐一面，叉手白佛：『違曠侍省沈沒塵垢，今乃奉覲，願為沙門啟受法律。』佛言：『善哉！』即除澡瓶鹿衣杖具。佛呼：『比丘來！』頭髮自墮袈裟著身，為說正諦漏盡意解，所作已辦成無著果。佛言：『此二人等往古世時，誓供養我，待吾道成侍衛左右，今乃相值。』本有千弟子，得舍利弗、目連二百五十人，合一千二百五十比丘，一時所度。<p>「時王遙聞子得佛道已來六年，王念佛已心中悲喜，飢虛欲覩。有一梵志名優陀耶，聰明智慧，本侍菩薩常得其意。王告憂陀：『往請迎佛。問訊：「別闊以來十有二年，夙夜愁慼不捨其心，思一相見如復更生。」』優陀耶受教，往詣佛所稽首佛足，具以王意白佛。憂陀耶見佛，諸天釋梵歸禮一切受命，前白佛言：『願得出家以為沙門。』佛言：『呼比丘來！』頭髮自墮便成沙門，得羅漢道。佛時所度，其餘前後得道不可稱計。佛自念曰：『本與父王要得佛道爾乃還國，當度父母，今正應還。設若還國無所感動，於事不宜所化甚尠，先遣神足弟子比丘優陀耶往，顯示神足知佛欲往，乃解道尊咸共渴仰，發起道心所度乃多。』<p>優陀耶品第二十八<p>「爾時世尊告優陀耶：『佛本出家與父母誓，若得佛道還度父母。今已得佛道德已成，必當還國不違本誓。汝以神足經行虛空現其神變，乃知吾身已成大道，弟子尚爾，況佛威德巍巍無量，爾乃信受。』優陀受教，神足飛行經遊虛空，往到本國迦維羅衛。城上虛空現無數變，身上出水，身下出火，水不濕身，火無所傷，七現七沒，從東沒地出於西方，西沒東出，南沒北出，北沒南出，行空如鳥，沒地如水，履水如地。王及臣民莫不欣喜，乃知道尊。於是頌曰：「『佛從本所行，生死無數變；常愍蜎蜚類，懃苦無量劫。時坐佛樹下，還致本宿願；歡喜當聽說，難得數見聞。適成佛道時，輙降魔官屬；即壞生死本，消愛欲無餘。佛念本生地，意欲見親族；今聽王頭檀，所說甚可悲。比丘名優陀，姿性能悅人；佛遣使令行，孚致消息來。還入父王國，以入宣佛意；今王太子顧，意欲還至宮。優陀聞佛教，即聽受奉行；因時於佛前，變化隨地形。其身忽不見，神足來入城；乃至大王殿，父王所坐前。比丘優陀耶，進現悅頭檀；變化若干品，踊出父王殿。淨譬如蓮華，泥土塵不生；父王見恐怖，即問斯何靈。「將無是神祇，地出何怪爾；此形姓為誰？本從何得來？願以開吾意，令心疑結解；從生至於今，未曾覩是變。」「太子本棄國，求道度眾生；恭懃無數劫，於今乃得成。今王莫恐畏，且寬意悅豫；我以壞眾惡，為王太子使。」王聞太子問，淚下如雨星；「十二年已來，乃承悉達聲。今從吉祥至，思寤如更生；太子捨國位，成道號何名？」「出國坐六年，精進現成佛；號曰天中天，三界尊第一。」「本時在我國，為作眾寶殿；刻鏤諸妙飾，於今室何如？」優陀耶答曰：「佛之真正微；常坐於樹下，諸天來歸趣。」「吾子在宮時，茵蓐布綩綖；皆以錦繡成，柔軟有光澤。」「龍妻奉寶床，天帝貢袈裟；不以好衣喜，其心無增損。」「在國好美食，甘膳滋其味；今所服食者，安身何等類？」「執鉢行分衛，福眾無麤細；呪願布施家，世世令安隱。」「悉達寐臥時，不敢妄呼覺；鼓琴發歌音，爾乃令寤起。」「如來三昧定，夙夜無眠覺；釋梵來勸助，皆現稽首受。」「在家雜香浴，若干種眾馨；香香遍室中，今用何所香？」「八解三脫門，洗浴除心垢；其心淨如空，普安無惱憂。」「悉達在家時，擣若干雜香；香熏其衣服，清淨無垢障。」「戒定慧解度，以為道德香；熏于八難處，世世度十方。」「四品好床座，以若干寶成；重疊布眾具，以臥起其上。」「四禪為床座，意定無憒亂；清淨如蓮花，不著淤泥水。」「在宮無數兵，諸臣而宿衛；左右常擁護，目不見惡穢。」「諸弟子眾俱，千二百五十；菩薩無央數，皆來稽首習。」「本在家未出，有四品好車；象馬牛羊步，遊行觀四方。」「五通為驂駕，徹視洞聽飛；覩本見眾心，遊觀度生死。」「子出行往返，幢旄羽鵰飾；前後諸導從，各執諸兵仗。」「四等慈悲護，恩慧仁愛慶；普覆眾厄難，以嚴飾眾生。」「出時雜伎樂，椎鍾及鳴鼓；觀者悉填路，前後不相容。」「樹下波羅奈，椎鳴不死鼓；拘鄰等得道，八萬四千天。九十六道伏，其音聞三千；眾生莫不悅，啟受心皆明。」「所領何國土？人民為多少？所化有幾人？悉為歸伏不？」「領三千大界，訓化諸群生；十方不可稱，莫不蒙濟度。」「在國思正法，助吾治萬民；動順禮節訓，莫不承教聞。」「佛解空本無，捨于四顛倒；靡不歸伏者，神靜無為業。佛與世無讐，博無不備達；汝言何不返，一切皆自歸。正天下滿人，一人頭若干；一頭若干舌，舌解無數義。合集恒沙人，嗟歎佛功德；恒沙劫不暢，況我螢燭明。」』<p>「王聞益悲喜歎曰：『善哉！善哉！阿夷言不妄說。佛當來不？何日當至乎？』優陀報曰：『却七日到。』王大踊躍，即勅群臣國中萬民：『吾往迎佛。』導從威儀法轉輪王，平治道路掃除令淨，香汁灑地懸繒幡綵，竪其幢蓋周遍國內，其所修治光飾盡宜，千乘萬騎出四十里，往奉迎佛稽首歸命。優陀耶前報王曰：『本受佛教奉命見王，宣其意故，今還宣命，說王意旨，飢虛無量，欲見至尊稽首受法，并化萬民咸蒙福慶。』王曰：『宜知是時，勿復稽留。』<p>「爾時優陀耶還來詣佛所，稽首足下以申王意。世尊及諸弟子，自期七日當還本國。王及臣民莫不欣悅，別來積年夙夜相念，飲食不甘，寢不能寐，飢虛日久計日度時；須世尊到已竟七日。於時大聖告諸弟子：『明日當發至迦維羅衛見於父王，皆嚴整衣服携持應鉢。』梵釋四王聞佛還國，皆來侍送，天雨香汁散華燒香，竪諸幢蓋，四王諸天皆在前導，梵天侍右，帝釋侍左，諸比丘眾皆隨佛後；諸天龍神華香伎樂，追於上侍。佛適進路先現瑞應，三千國土六反震動，百歲枯樹皆生華實，諸枯竭溪㵎自然泉出。王見此瑞知佛已來，即勅諸釋種大臣百官，皆行詣佛散華燒香，竪諸幢幡鼓眾伎樂，悉出迎佛。王遙見佛在於大眾，如星中月，如日初出照於暘朝，如樹華茂芬葩熾盛，巨身丈六相好嚴身，晃如金山。王覩悲喜，前稽首足下：『離別彌時今乃相見。』大臣百官皆稽首禮。<p>「即還入城，足蹈門閫地為大動，天雨眾華樂器皆鳴，盲者得視，聾者得聽，拘躄得行，病者得愈，瘂者得言，狂者得正，僂者得申，若被毒者為毒不行，百鳥禽獸相和悲鳴，婦女珠環相掁作聲。當爾之時，見此變化莫不歡喜，室寶藏者自然發出，中滿珍琦，懷異心者皆共和同，等心叉手自歸命佛。諸畜生類蒙其光潤，皆得生天；懷妊母人蒙斯光明，苦痛微薄皆得在產，端正姝好，消婬怒癡無復塵勞，展轉相視如父如母如兄如弟如子如身；地獄休息，餓鬼飽滿，尋光來至歸命世尊，皆發道意。王見佛巨身丈六相好光明體紫金色，諸根寂定如星中月，晃如金山，天帝梵王四王所奉；覩諸梵志，久在山中曝露身形，日炙風飄身體黑瘦，在佛邊侍，猶如黑象在紫金山不能發起。顯佛大德令一切悅，便勅國中諸豪族釋，端正姝好顏貌殊異，選五百人出為沙門，侍佛左右，猶如鳳凰在須彌山，亦如摩尼著水精器。<p>「時佛弟難陀亦作沙門，來下鬚髮。時難陀有典監，作剃頭師，前白佛言：『人身難得，佛世難值，明時叵遇，今我丈夫及諸尊者識道至高不可限量，不慕世榮捨棄尊位，行作沙門。今我小節下劣靡逮，何所貪樂不出為道乎？唯佛愍哀濟救三塗，沒溺塵埃拔為沙門。』佛言：『善哉！』佛時便呼：『比丘來！』頭髮則墮袈裟在身，即成沙門。禮諸沙門因隨次坐，難陀在後作次第禮，到此沙門則住不禮，心自念：『是我家僕，不能為禮。』佛知告難陀：『佛法大通舉學前後，不在尊卑，猶如大海悉受萬川四流不避污泥，執心如地，四大俱等。地水火風內外無異，其神空淨，所著為名，宜棄自大，以法自將，乃應先聖無極道訓。』時難陀見佛教誨切至，事不得止，解了本無棄捐自大，下意作禮。天地大動，眾會咸歎：『善哉！為道等心，除自貢高而下卑心，感於天地為之大動。』從是制法先學為長後學為小，法之常宜各無所限，無所諍訟。<p>「時佛入宮坐於殿上，王及臣民日日供養百種甘饌，佛說經法所度無量。俱夷携羅云來，稽首佛足瞻對問訊：『久違侍覲曠廢供養。』時王眷屬皆懷沈疑，太子捐國十有二年，何從懷妊生子羅云？佛語父王：『告諸群寮：「俱夷守節貞潔清淨，無瑕疵也。」設王不信，今當現證。』於時世尊化諸眾僧皆使如佛，相好光明等無差異。於時羅云厥年七歲，俱夷即以指印信環與羅云言：『是汝父者以此與焉。』羅云應時直前詣佛，以印信環而授世尊。王及群臣咸皆欣踊，稱言：『善哉！所見無量，真佛子也。』佛語父王及諸臣曰：『從今已後無復懷疑，此吾之正子，緣吾化生，勿咎俱夷也。』王得道證，俱夷受戒淨修梵行，宮人大小咸受戒法，月六齋歲三齋，奉持不懈。國內清寧風雨以節，時不越敘五穀登賤，民安其所，萬邦黎庶咸來慶賀，道德滋茂如月之初。」<p>歎佛品第二十九<p>於是世尊告神妙天、大神妙天、歡豫天、加歡天、旃檀天、大悅天、寂然天、寂律天，如是等類淨居天子伴黨八人：「佛以大會轉於法輪，為一切故救濟十方，勿令廢斷，開眾生意經布天下，乃報佛恩。」於時世尊復告大神妙天子：「今此經典名《普曜大方等典》，諸菩薩力所可娛樂，遍諸佛世界悉令咸聞，經所入處靡不晃昱，佛自口宣，當速受之持諷誦讀，是佛法目普令流布。若菩薩學聞是經法，其心堅強，精進奉行無上正真之道為最正學。若有眾生樂微妙者，住大乘法心念無疑，降魔羅網，悉諷誦已必獲大聖，諸外異學不得其便，勸助學微成大德本至於大乘。<p>「若有賢人設聞說是《普曜經典》，叉手自歸，即捨八事懈怠之本，成八功勳。何謂為八：一、得端正好色。二、得力勢強盛。三、得眷屬滋茂。四、逮得辯才無量。五、學疾得出家。六、所行清淨。七、得三昧定。八、得智慧明無所不照。是為八功德。<p>「若有人為法師布座諷誦是經，當得八座福。何謂為八：一、得長者座。二、得轉輪王座。三、得天帝座。四、得自在天座。五、得大梵天座。六、得菩薩座。七、得如來座。八、得轉法輪度脫一切座。是為八座。<p>「若有法師班宣是法，設有讚歎善哉者，當得八清淨行。何謂為八：一曰、言行相應無所違失。二曰、口言至誠而無虛妄。三曰、在於眾會真諦無欺。四曰、所言人信不捨遠之。五曰、所言柔軟初無麤獷。六曰、其聲悲和猶如哀鸞。七曰、身心隨時音聲如梵，會中人聞莫不咨受。八曰、音響如佛可眾生心。是為八。<p>「若有書是《普曜經典》，著於竹帛，不恡惜經心不懷妬，眾人嗟歎三十四行，名德流布；若得學是經典，得八大藏。何謂為八：一、得意藏，未曾忘捨。二曰、所得心藏，無所不解分別經法。三、得往來藏，普解一切諸佛經法。四、得總持藏，一切所聞皆能識念。五曰、得辯才藏，為諸眾生班宣經典皆歡喜受。六曰、得法藏，將護正法。七曰、得隨意法藏，未曾斷絕三寶法教。八曰、得奉行法藏，則輙逮得無所從生之忍。是為八大法藏。<p>「若有受持是《普曜經典》諷誦受持，得具八業。何謂為八：一曰、施業，無慳妬心。二曰、戒業，具足諸願。三曰、聞業，合集智慧至阿惟顏。四曰、寂業，懃於一切定意正受。五曰、見業，悉能具覩三達之智。六曰、福業，具於相好訓誨佛國。七曰、慧業，為眾說法應病授藥。八曰、大哀業，為於十方殖眾德本而無懈惓。<p>「受持是《普曜法》，心自念言：『使一切眾生皆逮是法。』以是德本復得八大福。何謂為八：一曰、轉輪聖王成大福德，覩見無極建立篤信。二曰、得作四天王。三曰、得作帝釋。四曰、得作炎天王。五曰、得作兜術天子。六曰、得作無憍樂天。七曰、得作化自在天。八曰、得作如來，斷諸不善法具足諸善本。是為八。<p>「若有受此《普曜經》者，若至心聽耳貫係意，得八清淨心。何謂為八：一曰、常行慈心消除瞋恚。二曰、常行愍哀除眾患害。三曰、常行喜悅除諸不樂。四曰、常行於護除諸結著。五曰、修四禪行在於欲界而得自在。六曰、行四無色定而得由己。七曰、得五神通遊諸佛土，除諸罣礙眾蓋之患。八曰、逮得勇伏定意獨步三界。是為八。」<p>囑累品第三十<p>爾時世尊告賢者大迦葉、賢者阿難、彌勒菩薩：「我從無數劫遵習是法，乃成無上正真之道。囑累汝等，以手相付，受持諷誦廣為人說。」於時世尊欲使此法普悉周布十方，說是偈言：「佛目所覩眾生類，皆得羅漢如身子；若有供養億千劫，乃復前進如恒沙。加復供養辟支佛，若有一日奉斯經；計此功德超過彼，其阿羅漢不足立。一切眾生成緣覺，若有供養億千劫；飲食衣服床臥具，㨶香雜香及名華。若有一心叉十指，等心自歸一如來；口自發言南無佛，是功德福為最上。一切眾生皆成佛，若有百劫供養者；衣被飲食床臥具，㨶香雜香及名華。若有正法欲傾危，棄捐其身自投命；若有一日常晝夜，護是法者必超彼。若有奉事十方佛，及於緣覺諸聲聞；若有堅固此道心，受斯要典諸法王。一切經卷是道諦，若諸如來如恒沙；供養奉事諸如來，若有手得是經卷。其大辯才無等倫，分別一句至億劫；智慧正義無有損，若以是經為人說。諸導師慧無邊底，計無有人與等者；猶如江海不可盡，聞是法者等若茲。」<p>佛告賢者迦葉、阿難、彌勒，重相囑累：「受之持之，諷誦學之，令普流布，示其同學及十方人，皆令蒙濟。使不斷絕，展轉相教，展轉相成，使不稽留。三寶不斷，乃報佛恩。」<p>佛說如是，大神妙天子及淨居天子，彌勒菩薩、賢劫菩薩，及大迦葉，諸大弟子，天、龍、鬼神、揵沓和、阿須倫，聞佛所說，莫不歡喜奉行。