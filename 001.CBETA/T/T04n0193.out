<juan>佛本行經卷第一（一名佛本行讚傳）<p>宋涼州沙門釋寶雲譯<p>因緣品第一今粗頒宣法，慈心專聽受；佛眾經要義，聖師之言辭。傳佛之典籍，最利益於世；受者蒙大慶，潤及一切生。普一切諸佛，仙聖明王智；慈心稱名者，獲福不可量。今故演吉祥，憂苦永滅亡；所至之方域，莫不得安隱。撿情專守心，各各靜意聽；其有奉持者，雪除諸垢穢。以清淨法水，勤加浣濯心；入滅度深池，受色甚鮮明。五欲猶奔馬，普世隨之迷；迴旋無出要，勞欲所欺誤。或馳於盲冥，獨周旋五道；以智慧之勒，善御迴愚心。當以無常策，捶制情欲馬；挫折饕餮意，令志捨諛諂。六欲江河流，趣惡甚速疾；當以智慧力，設牢厚堤塘。樂生死勤苦，未曾得休息；以無厭足意，迷醉於五欲。八種之湯藥，和合甚神良；順服甘露味，迷醉尋醒悟。三界眾生類，倒見手所指；顛倒於五道，猶如拍毱跳。垂脫盡苦際，還復墮生死；今聞聖明教，宜息迷惑心。慈悲之光明，普照耀於世；愚覩熱時焰，癡心自迷惑。生死猶廣澤，孤麑迷於中；宜服飲法乳，除久飢虛渴。眾生從久來，為老死所吸；不喜見良藥，逆罵謗醫師。醫合三十七，雜藥神良膏；宜以方便求，勤服以除患。塵勞之長夜，眾生甚安眠；宜辦甘露鼓，寤令莫睡眠。佛日出於世，照曜法豐秋；宜以智慧眼，勤心普遍觀。眾生心如水，躁擾濁不明；以法渟使清，猶如秋時水。眾生善御心，定意不躁濁；速疾得歸趣，入于泥洹海。種種變形體，於生死長遠；天人三惡趣，地獄鬼畜生。今宜捨嶮欺，諂偽❥❥形；入滅琉璃城，合為一種色。有王名阿育，無憂厚國土；能使怨憂恐，歸附者喜敬。普於此地立，八萬四千塔；天龍鬼神喜，聲震於天下。時金剛力士，聞是震動聲；佛法更盛明，因是追念佛。低頭拄頰悶，惟佛在世時；諸天有問曰：「唯仁何為愁？」諦視良久間，然後乃長歎；懷悲聲戰悵，發言報之曰：「佛天中天師，施善教天人；追憶佛聖尊，是以愁悶耳！」是諸天人等，後生不見佛；佛去世之後，乃生於天上。始聞佛名號，衣毛皆起竪，因以慈敬心，問於金剛神：「唯仁佛是誰？有何善妙德？有何智慧力？有何律禁法？其形貌何類？以何自嚴飾？唯仁垂顧屈，為吾等具說。」以是光明言，勸進金剛神；發言猶花敷，含笑和顏曰：「所問深妙法，難可倉卒說；諸聖不能究，獨我安能陳。若能以手指，舉拂世界地；四海諸淵池，一吸能令盡。若能都渾吞，鐵圍金剛山；以蓮花根絲，繫懸須彌山。若欲圍纏裹，窮盡虛空表；若復欲計知，十方眾生數。是事猶易致，學之或可得；欲歎佛功德，無能盡具者。願承佛威神，令意不謬誤；能少少頒宣，歎佛之德善。今我之所說，猶如鸚鵡言；以歡悅仁等，可專意諦聽。」<p>佛本行經稱歎如來品第二今欲昇清虛，翔佛無外法；適欲稱發言，心為之沈疑。吾心之羽翮，勢弱不能強；佛之空無慧，包愽虛空外。假令有力士，盡力射虛空；箭行過劫數，不能至空際。若干賢聖明，於佛大空慧；以無量辯才，不歎盡佛德。已度苦海岸，枯竭愛欲河；塞生老死淵，開立大法海。天人及異術，不能盡意源；是故佛慧海，深邃無涯底。須彌眾山王，諸天遊居上；佛德喻須彌，莫能見頂者。魔王進三女，來欲亂道意；所至靡不惑，唯佛慈能護。魔王十八億，變形來欲戰；佛從衣出臂，如日照雲赤。以百福相手，擬地勝魔王；不敢當佛德，猶冥眺日光。諸天無能毀，魔王貢高幢；唯佛能碎壞，佛竪大法幢。其餘塵勞王，強力含怒害；愚癡及死魔，軍率諸子孫。愛生五蓋子，先登纏覆世；有餘懷害進，變形若干種。怒害疾慳妬，熱惱慢貢高；倒見貪欲界，邪癡塵勞王。其弊懷害強，圍繞求對戰；結布塵勞陣，各現武備力。各放剛猛弩，以中凡愚夫；其箭如毒蛇，又有如熾火。迦葉佛已來，無與為對者；佛德障其箭，益甚放燋燃。乘戒德之車，被忍辱牢鎧；駕以精進馬，入滅塵勞陣。以正見利鉾，以正思為箭；以正言為羽，以正行為筈。以正路為矢，意筩中拔箭；放慈弓駃發，佛箭名四等。一發滅塵勞，震三千世界；慧熾燒塵欲，猶如軍被燒。施戒忍進定，慧信及堅固；守志不移動，猶眾川歸海。世清空中明，十方普蒙安；心一定堅固，思惟世起滅。以得金剛心，壞碎塵勞山；以佛眼觀見，三千界如鏡。外學諸神仙，久學無所覺；一切智無師，名諸師之師。強慧金剛觜，潰壞癡堅卵；脫出愚冥獄，陵無為清虛。天上食甘露，食隨蘭馬麥；不甘著天味，不患厭馬麥。調達怒放石，羅云立其前；俱以慈眼視，見毒栴檀等。外學所誹謗，天人所稱嘆；於二意不動，猶口吹須彌。名聞三千世，佛是普世師；好首所虛謗，心等無喜慼。愚利衰毀譽，若稱譏苦樂；八法不能染，猶如水蓮花。天上人間樂，視皆為不實；觀世如愚戲，有形皆空無。三惡趣眾生，開其難開門；空三惡趣獄，導天人無為。經趣度三世，縛阿須倫憍；勸導眾善本，雨三寶於世。往古轉輪王，自在於四方；於己不自從，免死至無為。佛修種種業，治理法空城；濟脫塵勞賊，將至無為城。日明照晝不及夜，不曜天上三惡趣；佛光晝夜三千世，及至一切眾生心。佛神妙暉常盛明，千萬無數難可喻；月之盛明十五日，其暉曜夜無益晝。天帝懷憂悴，壽命臨終沒；垂退失天福，詣佛還見諦。日月世眼目，阿須倫所嬈；佛慈濟世間，救令不遭厄。憂烟想如焰，樂欲如服藥；愛著喻盛火，佛滅以法水。懷恚甚怒害，飲醉狂惑亂；鴦崛魔醉象，佛以慈制伏。無量生死堅纏裹，愚癡之賊蔽其目；佛以言箄智慧藥，決除欝鞞迦葉賊。是三人等塵甚厚，假令聲聞如恒沙；無有能動其毛者，唯佛濟使覩道明。容貌甚憍慢，因寶黼黻服；迸沙最矜高，見佛屈修禮。頭如戴火焰，牙長眼正赤；怒則擲火燒，佛降阿臘鬼。龍王懷毒怒，雹害魔竭國；佛動地崩山，威勢滅龍毒。佛猶大象王，入生死華池；踐蹈塵勞草，竚立泥洹中。佛導度生死，如牛渡流河；眾生渡至今，如群牛隨導。佛如八解池，生法芙蓉花；天人如蜂集，服香則離苦。諸天聞海水，底有不死藥；以海大龍王，纏繞須彌山。諸天阿須倫，攬海至千歲；設若干方便，盡力甚勤苦。引萬種藥精，進令水上凝；謂是不死藥，接盛以金瓶。服者不永壽，不離老病死；意謬持神藥，轉輪無邊際。佛以七覺意，慧力攬大海；圍繞以滅定，引以精進力。致出甘露藥，永安滅老病；最樂滅眾苦，服者離生死。佛明喻日不亂精，盛喻月滿而不寒；樂過六天而消欲，燄如盛火無所燒。法甚微妙德行具，眾善伏藏稱福聚；普集天人之善好，歎視佛德無厭足。光耀如日明如月，悅目如華聲雷震；步如象王忍如地，普勝世間佛獨最。如是無量清妙歎，眾聖窮劫不能盡；況吾愚淺欲究竟，猶無舟船欲渡海。諸天皆叉手，懷悅謂金剛；願佛下兜術，即受許為說。<p>佛本行經降胎品第三處兜術宮時，以天眼普觀；覩眾生苦惱，追憶往古誓。本願安眾生，累劫勞求佛；生生遭艱難，不厭種德本。第一上祠祀，從發意以來；以金遍布施，惠施手成德。從初種種施，聞者衣毛竪；頭目身手足，妻子所愛重。嚴駕名象馬，寶車垂真珠；若當合聚此，普地不容受。勤施聲雷震，如天降時雨；累劫以慧水，普潤飽眾生。施酪池乳江，福山酥如泉；蜜壍石蜜積，普嚴飾此地。未曾違求者，與與無所逆；水灌受者手，喻於四大海。奉父母明師，慈心具種事；所施無涯限，成施度無極。所生守戒勝，沒命不穢禁；剃頭為沙門，髮積喻大山。生愚夫五欲，遭沒命危難；不動毀淨禁，具戒度無極。生得尊自由，未曾施人惡；截頭目手足，心定得忍辱。情悟發求佛，逮進超九劫；彌勒等應先，勇猛出其前。貪慕深妙法，因身受慧義；入火投山巖，支節鐵針釘。十八法智慧，奉行無發勞；覺了一切原，度智無極岸。施戒忍進定，智慧江海淵；慈悲傷眾生，成喜悅光耀。毛孔雜色光，明動兜術宮；諸天懷疑集，肅敬禮菩薩。即時種種擊金鼓，任資賦與七覺籌；誰欲與吾降世間？故相延請法賓會。光從兜術照四方，樂役力渚閻浮提；即勅侍臣卿月猛：「汝識世間大國王。「何國可託生？不違古典制；應遭遇菩薩，奉順佛言教。」對曰：「唯聖聽，有大豪尊王，有王名善求，典主王舍城。婆羅奈城主，王名曰善猛，蝎國王百才，欝禪王名巢，光燄王留生，又王名勇武，王善臂之子，又名白雪王。「是八大王有名聞，不審為可託生不？」曰：「有是王穢不真，遍更察觀真正者。」思惟斯須曰：「更有，轉輪王種壽興後，王最盈後名師子，其子白淨釋中尊。」「善妙稱吾意，應託生為子。白淨男中上，妙后女中英；諸城邑之中，迦夷羅越最。今日吾當降，施善於世間；示眾生以正，牢縛欲枷鏁。破壞生死獄，開示無為路；示眾生方便，令出生死獄。卿等誰欲樂，離苦滅度安；欲自度苦者，與吾俱降下。」頒宣是法已，便下兜術宮；顯乘令普知，白象如銀山。菩薩乘象王，如日照白雲；諸天鼓樂舞，普雨雜色花。日精之明珠，光照耀王宮；降神下生時，現瑞甚微妙。菩薩降入胎，如鴈處清淵；如秋盛月照，如象處花池。日以光照好，月以盛明珠；菩薩無可喻，唯與善福俱。處妙后胎已，地六反震動；猶如水中船，空中崩雷聲。海池肅肅動，眾流淨澄清；諸天於空中，布華如帳縵。稱慶踊躍喜，地神欣然笑；諸華盡敷鮮，遍地無空缺。樹神見眾花，開張如目視；魔王愛樂樹，即萎憔悴愁。妙后寐寤尋憶夢，諸根寂然喜踊躍；舉目四向遍察視，王顏怡悅蓮華色。即啟王曰：「唯願聽，夢中所見甚吉祥；大白象王有六牙，忽然來至在我前。」王聞后所夢，懷疑喜踊躍；即召梵志占，為說夢所見。明達善占夢，思惟乃發言；按典籍占夢，唯聽今諦說：「女夢日光明入腹，因此懷妊生吉子；如日赫照普地界，其子德尊主十方。夢見月滿眾生俱，光照女腹因懷胎；生子聖達轉金輪，典主四方正法治。「此女夢白象，趣入其右脅；此子無瑕穢，天人稽首禮；一切無不知，所生必為佛。此典古聖讖，王后夢白象；當生寶聖子，神仙獨象步。安卦以占之，必生天人師；其唯有二趣，樂家為聖王；捨家除鬚髮，成佛眾聖師。」喜其占夢諦，賜金恣其意；王后聞甚喜，以善事啟王：「自夢此以來，甜如服甘露；體性眾惡除，唯願樂眾善。不樂名寶衣，唯善潔素服；不好寶名扇，樂露清涼風。厭穢於五欲，樂受正真法；六情不復著，色聲香味觸；不復樂宮室，意思遊園觀。」啟王如是已，王即答之曰：「恣卿意所樂，王從將俱出；乃至於流民，清涼花樹園。」后自內觀身，如淨水月影，處胎無垢穢，金花琉璃輿；月滿諸根具，覩如寶明珠。后覺生期至，遊詣花香園；其園肅肅清，諸妙神來集。<p>佛本行經如來生品第四于時佛星，適與月合；吉瑞應期，從右脇生。猶如雲除，千日霍現；譬如久冥，炬光卒耀。東方為首，樹為頭髮，華草為毛，蓮花為面，青蓮為眼，丹樹為口，須彌為乳，四海為腹，中土為腰，南方為髖，私為垂珠，恒為香瓔，西方為足，眾寶為飾。諸轉輪王，歷代典主；如江河數，佛所履踐。千輻相輪，常行印車；過去諸佛，所修德義。生育萬物，猶如慈母；難動即時，肅然震聲。懷喜庠序，和悅而瞻；即時右脇，顯大輝耀。遏絕日光，日如螢火；令日失明，無復精光。光如華髻，現若干色；側塞四方，滿虛空中。譬如雲除，日照忽現；爾時諸天，見晃昱光。悚然怪異，而相謂言：「日天下耶？金樹出乎？」有神對曰：「佛日出現。」日天子疑，「是何異日？將無奪我。」日成宮殿，懷嫉霍然；彼千光明；佛耀輝地，日焰照空。太子懷光，千倍踰日；日光還折，退不敢當。天地普然，如劫盡焰；天地明闢，如始旦曉。諸神普喜，地祇鼓舞；光明雨灑，甘露良藥。充飽一切，滅憂惱患；海震如笑，樹木跛❥。淵池青蓮，如開目視；眾樹散花，以敬太子。眾鳥翔鳴，如雅頌音；諸天慕善，如花遇日。都照十方，晃如金色；神祇懷喜，花非時敷。金銀栴檀，細末如塵；天意作花，晴無雲雨。光明普照，遍滿十方；明珠火焰，奄然不現。日所不照，幽隱冥處；霍然大明，耀三惡趣。聖智明達，教世光相；梵天神等，華中化生；慈謙敬心，散適意花。掌蓮華色，兩手接擎；懷愛敬心，慈目熟視。以梵清音，歎其功德；躬自傾屈，頭面禮足。戴之頂上，日處須彌；號名百祠，手執金剛。以千慈眼，熟視無厭；天華白蓋，雜妙寶花。其明如月，上於太子；歎其功曰：「勞苦彌劫，以大方便，發求佛道。願垂慈心，眾生可傷；唯為普世，不請之師。」北斗七星，亦如稱歎：「現七覺意，消七勞垢。故行七步，如師子起；足跡印現，喻如七星。其步太然，不懷疑慢；地神傾屈，低仰接足。以普明日，照於四方；現四諦法，如師子吼。吾齊以此，末後受形；不復處在，胞胎之獄。」今當得佛，最難得道；將導一切，服甘露滅。安靡軟草，雜色眾花；如天綩綖，周遍布地。譬如天王，處清池淵；如金樹花，視甚微妙。諸五趣類，受苦惱者；皆得休息，身安快樂。眾結縛著，甚急牢獄；爾時眾結，悉得解脫。爾時洪音，遍聞佛界；諸天鬼神，懷喜踊躍。速昇虛空，進見聖寶；諸天側塞，充滿無間。大龍王子，如須彌山；目猶日月，動海出水。頭戴雲蓋，速疾尋至；細雨香水，敬浴太子。安祥天子，受天世人；大敬祠祀，能與其願。自化己身，現有四頭；乘牛執蓋，敬護菩薩。童男天子，首戴羽冠；威力巍巍，號孔雀幢。貫冑帶甲，執持武備；為大軍師，將從大眾。擁護菩薩，一由延內；天王大力，名毘沙門。珍寶充盈，德有志界；天二十八，神將軍俱，各與營從，器鉀嚴整；與億鬼神，來護菩薩。又有天王，名尊自在；與無央數，巨億諸天，執持幢旛，而來雲集；以恭肅敬，禮菩薩足。閻王惡害，無能勝者；駈逐眾生，以一種法。擲棄所執，太山獄杖；以慈愍心，來禮菩薩。無數諸天，龍鬼神王，淨居天上，諸清淨天，叉手合掌，如未敷藕；齎敬曲躬，永歎菩薩。金色天華，明真珠臺；青芙蓉花，紺琉璃莖。興成意花，若干妙色；末栴檀香，散下如雨。天女空中，眷屬俱來；鼓天伎樂，歌歎功勳。往古修行，眾億善本；果報成熟，潤及群生。慶雲震樂，諸天散華；身放光明，晃晃昱昱。諸天吒歎，眾生歡喜；蒙佛神德，普嚴世界。金鳥諸龍，俱懷和協；天阿須倫，棄捨怨嫌。從白淨月，出清涼光；普為世間，滅愛憎火。<p>佛本行經梵志占相品第五當爾之時，眾善普會；殃患消滅，快樂無極。王因是喜，赦降天下；欣慶來集，如眾川流。如天帝釋，生子瞿或；如安祥天，生子童男；如毘沙門，生子寶瓶；菩薩誕育，王亦歡喜。菩薩體軟，如天初生；乳母收養，如育嬰孩。請諸舊德，曉事母人；圍衛擁護，不離左右。光相明照，如梵中尊；諸母速疾，將詣天祀。欲令拜謁，諸天形像；天像皆起，屈申低仰。諸有金石，水泥天像；叉手稽首，禮敬菩薩。諸母驚怖，心皆愕然；緣是瑞應，號天中天。未諦審知，太子神德；因此恐怖，速還歸宮。白淨王聞，驚怪怖戰；因召梵志，明占相者。應令尋至，王即問曰：「唯諸明師，占相吾子。懼因此子，犯觸天像；唯拔吾心，諸深狐疑。」梵志喜顏，對曰：「天王！今應稱慶，不宜懷慼。王族更新，當從今始；轉輪聖帝，應臨四方。按卦占察，右脇生者；必為尊貴，聖達普智。臨眾王上，顯如須彌；為眾山王，無能及者。眾寶之中，如意為最；眾流之中，大海為最。眾光之中，日月為最；今是太子，眾聖中最。按占古典，有威儀王；因手而生，律王掌生。情思力王，從父腋出；王名往古，因父䏶生。抆陀竭王，頂上生出；是等德強，皆轉輪王。今占光瑞，相應聖王；攝度天人，以聖慧力。名號普聞，周遍十方；如大聖王，號抆陀竭。金輪白象，玉女紺馬，明珠聖臣，主兵七寶。遊天世間，從兵四品；當為天人，開無為路。當有千子，才力勇猛；當以正法，治世太平。若捨家出，進求道術；必當為佛，以慧勝世。抑按世間，眾聖明師；按卦所占，唯此二趣。」王欣解顏，謂梵志曰：「自宗祖來，聖王斷絕。父王亦無，轉輪王位；子何由能，自致聖王？」王雖如是，梵志愕然；皆共同聲，舉手稱歎。猶如大龍，雷震之聲，於王殿上，大稱善慶：「唯王莫疑，謂其不然；父子德異，宿行不同。唯在宿世，修立德行；請呈籍卦，王當照之。往古仙聖，賢才明達；次比四句，若醫藥方。往醫婁他，不能敏達；其子仙賢，明達踰父。往古聖王，後亦不繼；百轉之孫，乃復還紹。近聖亦復，限齊江海；其光莫能，如其子者。如是異術，乃餘無數；往古先人，所不達及。其後苗裔，秀出踰前；事任宿德，非由於人。前世所修，與今德合；雖今時非，德人居吉。瞻按籍卦，與瑞附合；必得於世，為轉輪王。」王告諸大，眾梵志曰：「今當為子，因德立字。」梵志默然，心思斯須；謙遜卑聲，啟白天王：「察今時運，太清和順；吉鳥翔鳴，瑞應至聲。地動庠序，節氣調適；風雨順時，世應太平。眾火炎現，清徹無烟；諸天塞空，現形叉手。雨眾雜花，天樂並作；王教平均，國應豐熟。大王國境，祥瑞普臻；當名太子，號曰吉財。」王意大悅，重賜梵志；金角乳牛，數百千頭。王還喜悅，摩太子頭；以妙寶瓔，繫太子頸。慈心叉手，歎其德曰：「先臨聖王，然後出家。」<p>佛本行經阿夷決疑品第六高山花果池，快樂如天觀；眾山少及者，故名阿夷岳。曩久居此山，年耆結簇髮；長暴露形體，壽高百有餘。體猶如黑雲，髮如白銀數；眼睛微赤理，形如雜色山。智慧如梵天，明如日月火；四火日第五，自暴名阿夷。卒聞響響聲，鳥獸鳴如語；其解鳥獸音，懷疑出廬窟。見天交錯飛，於空中歡喜；因仰問天人：「諸天何為喜？」有天名法樂，尋答阿夷曰：「師為未聞耶？世有奇吉祥。白淨王生子，當度世眾生；卒必成佛道，為天世人師。」聞佛之名號，踊躍衣毛竪；即上昇虛空，欲見釋童子。因所見瑞應，神通意審諦；彈指頃之間，便到王宮門。是上聖通士，明達禁戒備；王以愛敬意，速迎請入宮。讓之以上座，謙恭辭慰勞：「垂愍回接顧，屈來入鄙國。」阿夷覺王意，愛敬盡禮義；以慈目視王，執謙以敬謝。「王宜應如是，愛賓以上禮；大王承法治，垂恩於國民。自先過諸王，種種大施與；於財寶貧使，戒智慧豐富。吾所由至此，宜懷歡喜聽；聞空中天語，王生子作佛。我忻所聞事，覺吉祥故來；法幢甚可愛，觀釋種族旗。」王聞說是言，喜愕情惶灼；速呼太子來，與阿夷相見。在乳母抱上，光相照然明；見太子德相，如天后抱子。阿夷不能忍，便前取太子；兩手抱愛視，如黑雲裹日。在阿夷抱上，菩薩明益輝；猶如黑山間，銷金爐熾火。以慈心久視，眼中即雨淚；太子體晃昱，如黑雲雨雹。王見阿夷泣，心懷甚怖懅；恐子將不祥，懷疑語阿夷：「唯聖時見示，吾氣垂欲絕；今見仁悲泣，是故心驚戰。得無是吾命，一旦忽然滅；先為我致慶，後將無遺慼。劣乃得此子，久渴得升水；將無為吾怨，幡不令吾當。吾始生意念，得子至眼眠；子目遺後視，則吾不憂世。是吾族珍樹，生於寶宮池；將護誠告我，以愛己子情。」面如盛滿月，阿夷熟視之；眼翫青紺光，舌如蓮花葉。頭髮紺青色，覆其高廣額；頰車如師子，諸頷充平滿。師子肩長臂，掌輪千輻理；次視其相已，從頂至足相。師盡愛敬意，稽首禮太子；淚墮如雨下，懷慘惘啟王：「其有充滿足，三十二妙好；必當成為佛，以善勝普世。」諸天聞是語，於空中散華；同聲稱善善。王謂阿夷言：「前師按卦占，定成轉輪王；今聖師視相，定之使成佛。」王言猶投蘇，火炎盛熾猛；益增阿夷口，更說決定言。「如我觀察相，恣媚滅欲意；示眾生滅度，當以佛容貌。假令空中雨，金剛之大山；不動太子毛，何況餘艱難。普世眾力士，諸弊害鬼神；及阿須輪王，軍官屬營從，各執金剛杵，大如須彌山；來欲擊太子，山杵破散盡，太子不動移，當作是覺知。吾不以是慼，當以懷歡慶；我自傷流泣，遇佛而空過。頒宣慧照曜，奮千辭義光；佛因當顯明，我獨不見感。立在無為空，滅如月清冷；世蒙涼除熱，我獨當燋然。佛諦執金剛，慧杵碎塵勞；當有甘露藥，我獨不得甞。佛如海馬王，濟渡海流人；我獨退在後，婬鬼所裂噉。一切智池水，善意諸蟲貝；通放慧江流，一切飲除渴。眾善為根株，忍枝意止葉；覺意以為花，成泥洹甘果。解脫眾生禪，戒香遍世間；佛樹當生長，我薄德不覩。愚癡門甚牢，恩愛門甚固；當以法籥開，生死牢獄門。普世相燒然，以婬怒癡炎；當以法水滅，如雲雨野火。以悲心之角，定餬十方鋒；當施善法乳，天人飲無厭。普世之嬰羅，塵勞之重疾；以最勝法藥，當療眾生病。佛之大海淵，諸佛之寶渚；度生死賈客，以寶充其饒。芥子比須彌，牛跡水況海；螢火喻日光，轉輪王方佛。勝通達梵天，喻覺慧帝釋；超淨相梵志，世典古王傳。古仙聖大師，學深厭祠祀；若聞佛聖化，疾捨本術盧。澡瓶杖簇結，棄本諸威儀；尋捨貢高意，厭本所習禮。咄此老害懅，令人無所及；吾已得五通，今事禮不偶。今雨欲然耀，慧定照世間；吾今垂垂滅，如何不悲乎？」即呼弟子來：「汝莫如吾誤。」以徒託太子，阿夷辭還退。<p>佛本行經入譽論品第七是時釋王，德日夜增；寶倉國境，名稱智慧。金寶積聚，種種瓔珞；眾善來歸，如秋海淵。象馬車乘，猶天嚴駕；賢善調良，自然詣廐。甘蔗石蜜，酥乳水漿，粳糧穀米，氣味力增。殃患普除，怨敵屈附；舊親增敬，疫饉消亡。涼風和調，時雨細潤；空中晃昱，甚好嚴備。盡王境土，長益豐茂；眾善普集，不祥枯竭。以太子德，合成諧偶；以諧偶故，名稱普聞。諸根成就，相好可觀；猶月初生，十五日滿。諸王長者，普進貢獻；栴檀羊車，駕御金鹿。象牙金銀，雜寶合成；粟珍寶廁，象子馬駒。童子曳弄，戲笑娛樂；白銀鴈子，珊瑚口觜。隨其年長，致獻貢御；金寶愽奕，以供太子。年在幼少，為事尊長，重踰須彌，忍辱過地。淵深於海，意愽包空；時過孩童，初入在美。世人所習，眾諸技術；太子學能，不加日勞。年滿十六，體力精健；文武兼備，藝過諸釋。王覩太子，德日殊異；兄弟中猛，如勇師子。王忽寤憶，阿夷所言；如何當令，捨是洪德。涉苦入山，精勤學道；心即懷疑，召諸臣議。思計令子，不入山學；執謙尊教，如天帝臣。承帝詔命，思計設理；沈思斯須，執敬啟言：「尋承命旨，子難卒留；海可過濟，日可失明，月可捨涼，子願難違。唯然天王，宜設方便；若設方便，為事必剋。假令不剋，無遺恨情；事離方便，則難施立。聽承古仙，服水氣者；長勞困形，皮骨相連。重如太山，遭欲風吹；愛恚戰動，如風吹樹。嚴妙堂舍，色聲香味；華香嚴飾，狀如天女。第一上樂，迷醉女樂；五欲猶能，迷惑仙士。夫色聲香，味細滑觸；諸心所喜，五情所貪。以欲堅牢，力強大網；以繫子心，乃可無憂。」王然此義，即召美女；十五以上，容色妙者。六十四種，姿媚具備；尋致諸女，充太子宮。久學調靜，執慚愧戈；於婇女中，如月眾星。攝藏輝光，不甘五欲；口終不發，不遜之言。眼不起視色，猶餓夫於樂；諸伎女懷慚，如冥逃光走。父王聞是已，不安寢於床；因更令境內，有相好樂者。其誰有妙女？必盡來應會；若有違限者，加之以重讁。設此嚴限已，益出眾瓔珞；恣之取瓔珞，入宮為婇女。種種嚴修飾，諸遊觀園池；無數眾女集，皆受賦瓔珞。太子德如日，目無能當者；自執意挍計，終無能染污。執杖釋種女，姿貌如天女；心忍辱如地，面暉如月滿。古聖王苗裔，相應玉女寶；德廣覆天下，除憂如天樂。持重有智慧，相好容貌光；名稱最第一，是故號除稱。手執波曇花，眼如紺蓮葉；兩手奉好花，歡喜詣其母。唯母見嚴飾，意欲入宮觀；欲見釋太子，心自然戀慕。母即告女曰：「寧今受御讁；終不聽汝往。」「願母必見聽。」重啟父母已，即聽隨其願；愛敬執謙恭，報慈父母已。將從顯然往，如水恒趣海；至於王宮中，到遙觀太子。過去五百世，曾為太子妻；其所生之處，女中最第一。前世緣牽故，故熟視太子；顏容怡開敷，如日水蓮華。厥行步庠序，寂然無聲嚮；猶如眾江流，入海則寂定。眾中有一女，造二首歌頌；音韻甚合好，應時順事理。有女來甚妙，執持紺蓮花；憶往世善行，故以相發寤。過世上名華，供養定光佛；執花甚姝好，猶如吉利天。菩薩忽然聞，定光佛之名；心中即驚動，徐舉目遍視。即發聲謂曰：「進手中花來。」以言眾所僥，如服甘露藥。應聲尋花進，以奉上菩薩；侍在菩薩左，如明星在月。太子視瓔珞，不宜其所服；即解明珠瓔，擲以掛女頸。於是明珠瓔，嚴飾女形容；姝好無雙比，益發明珠光。猶如天帝釋，處於紫紺壁；亦如十五日，月與眾星俱。合宮盡歡喜，皆共同舉聲；稱曰真得妃，莫不同甚歡。如是歌稱聲，斯須流聞王；王聞甚歡悅，重賜名寶珍。王即令求，女父母來；賜與珍寶，不可稱計。召明梵志，卜擇良辰；塗香坦地，飾以眾花。以神呪酥，充飽火神；灌太子手，父母授女。為太子妃，女中第一；在太子側，如日月星。
。
<juan>佛本行經卷第二（一名佛本行讚傳）<p>宋涼州沙門釋寶雲譯<p>與眾婇女遊居品第八種種嚴飾，猶如天宮；春秋冬夏，四時各異。應節修治，遊觀園池；亦如天帝，施安樹林。太子因遊，至園池觀；婇女圍繞，如月處星。於是眾女，晝夜作樂；謿調戲笑，過數年已。或娛樂之，更造新術；或現己身，或時書頌。或圖廟畫，或有刻鏤；或有以泥，為若干像。或有結花，以為敷飾；或㽵面目，或有塗香。或以鏡照，或櫛梳頭；或黛黑眉，或丹口脣。或復有女，華相打擲；或戲笑者，或悲歎泣。或口詠歌，可聽可樂；猶如華中，眾蜜蜂鳴。眾女求浴，太子聽從；無憂樹間，丹華之池。圓光文飾，照樹金色；猶金在火，耀耀林樹。諸樹傾屈，散供眾花；眾鳥相和，悲哀而鳴。女笑鳥鳴，震聲遠聞；五音俱作，感動人情。太子入池，水至其腰；諸女圍繞，明耀浴池。猶如明珠，繞寶山王；妙相顯赫，其好巍巍。眾女水中，種種戲笑；或相湮沒，或水相灑。或有弄華，以華相擲；或入水底，良久乃出。或於水中，現其眾華；或復於水，但現其手。眾女池中，光耀眾華；令眾藕花，失其精光。或有攀緣，太子手臂；猶如雜花，纏著金柱。女粧塗香，水洗皆墮；栴檀木櫁，水成香池。如是戲笑，難可計數；六萬婇女，圍繞其側。太子於中，如天帝釋；於天浴池，與天女俱。於是皆乘，金銀寶船；遊戲池中，如天乘雲。太子復乘，七寶之船；妃在其側，俱共入池。色身金照，光各一丈；如日乘船，莫不驚愕。謂是日出，眾華開張；明重光照，喻日天子。太子出池，諸女更嚴；作眾伎樂，行甘蔗漿。諸女飲已，跳踉舞戲；時日便冥，向月燭明。欲惑太子，意終不傾；欲使其貪，意終不著。慧燈甚明，終無能滅；猶明珠燈，不損飛蛾。斯須至冥，眾女睡眠；太子妃寐，夢覩憂變。太子出家，捨宮婇女；逃入山澤，妃獨逐走。從後求哀：「莫相捐棄，澡手見授，今棄付誰？惟今自察，無量過失；願微重榮，莫生相捨。獨入山澤，勤修眾德；何恡於妾，致大酷惡。古賢出學，亦復好妃；唯垂愍傷，願聽侍從。」追呼不息，太子入林；心意發狂，樹樹行求。㘁向樹曰：「汝獨無憂，我獨懷惱；示我太子。」仰見樹上，有赤觜鳥；向鳥歎苦：「我失所怙。汝聲似之，留聲與汝；願以鳴聲，除我心惱。」又見樹曰：「汝何不慈？吾厄夫怙，迷行犯觸。賢夫所棄，宜見愍傷；如何見笑，華盡開敷。」見雙頭鵒，相將俱飛；益增憂苦，流泣且言：「唯願示我，懷重慊者；令我覩之，失之我亡。樹華散我，更耗我心；唯汝仁鳥，莫嫉快我。當散我心，好喜伎樂；未曾相犯，何為必爾。為風所動，樹枝傾曲；猶如以掌，擊打於我。鳥獸角視，爾不遣夫；水聲如罵，我不任治。」太子不還，便悲歎曰：「留目紺蓮，留超與應。留笑華敷，留顏金華；留髮辟兵，我見遺忽？」口言未止，忽見太子，於林樹間，便前搏曰：「何為相棄？」語頃驚覺；抱持太子，慚懼戰❥。太子問曰：「何為如是？」便說夢事。太子報曰：「此非為汝？吾無所去，誰往誰返？無有往者，亦無所至。汝諦覺是，色如聚沫，覺意如泡，相如光炎，行如芭蕉，識法如幻，諸根無力；形體相因，猶如華合。覺世無常，譬如野馬；吾我無有，亦無堅要。合會有離，汝當諦覺。」太子自思：「是吾出應。」<p>佛本行經現憂懼品第九王愍太子愁，勸令行遊觀；始出宮城門，霍然日出雲。駕乘七寶車，眾德相自嚴；所將從貴重，如月與眾星。功德充滿備，形容甚殊妙；都勅國邑里，并除老病死。窮凍困厄者，莫令現道側；各各盡力嚴，若干幢旛蓋。樓閣諸婦女，猶如天宮城；嚴飾甚靡麗，莫不懷歡慶。萬民皆歌詠，聲嚮震一國；猶秋水歸海，諍競欲觀見。莊嚴易服飾，未竟便起走；或未及莊嚴，聞聲便馳往。於眾閣欄楯，側塞不相容；或頭身自懸，猶如眾華垂。或有傾屈禮，各懷敬歎曰：「當為世導師。」散眾花香瓔。見以皆愕觀，展轉相謂言：「此當為何神？」或云從天降，或云是天帝，魔王或梵王，懷疑歡踊躍，歌歎若干種。諸天見太子，容飾導從出；猶如天帝釋，出遊觀之時。於是淨居天，欲興降瑞應；如前佛見瑞，勸意出家學。天卒化病人，喘臥在道側；色惡眼睛黃，體氣口燋乾。身腫腹膖脹，惡露諸不淨；宛轉而自塗，菩薩舉目見。問：「是為何物？醜惡難可視。」御者尋對曰：「食飲不時節，四大錯不順，是名為病人。」菩薩報之曰：「視何不分減？」御者復對曰：「是不可分代，都世無能免，疾病之危厄。四百四種病，大患如世間；尊亦未免離，處大變難患。」太子即停駕，慘然懷憂歎；聞病心驚痛，如象被毒箭。見病觸其情，尋勅御迴車；心懼懷悚然，如牛畏雷雹；聞雷聲怖愕，驚懅體不安。後時復更出，天化作老人；頭如絲雪霧，皮緩肌體皺，戰如水中枝，身僂如張弓。太子見即問：「是名為何人？生便如是耶？為有變者乎？」御者因對曰：「始從身受胎，微起如泡沫；緣起五體見，分合成六情，然後乃出生。小飲母乳活，次長乃食穀；轉緣地而行，初語如鸚鵡，爾乃立行走，體貌形容成；諸根轉成熟，以故名曰老。是名天使召，顯教悟眾生，形衰失歡慘，如花被毒霜。面如月遭蝕，心猶日雲霧；壯進力枯竭，如夏沙淋水。竊人志思才，無形如來賊；心惱失聽識，猶野火燒澤。迫迮如壓油，飲其體精氣；懷變令形異，是者名為老。」太子視良久，悵然而長歎：「老病大石山，強磨碎眾生。世普遭苦患，何可暢意安？當設方便逃，如避強害寇。」後復出遊見，天化命過人，宗親隨喪車，被髮而啼哭。問曰：「是何等？以至誠示吾。」爾時諸侍御，便為具足說：「日迫致枯老，病流精汁竭；八節之利鋸，攦刻壽命樹。日月之斧利，晝夜恒斫斷；會遇無常風，隨靡崩顛墮。與父母離別，隨行獨迷走；妻子及兄弟，無親可恃怙。莫能設方便，圍繞而哭泣；追慕哀摧傷，歎其生時德。」「吾亦當爾乎？」「都上尊莫疑。」「我亦離親耶？」「爾尊必當別。普世死所執，如何暢笑語？不知慚愧故，更歷無數死。晝夜之長塗，日月運不停；老枯病所毒，憂惱之牙齒。四時舌所舐，宿行速危嶮；一切莫能免，死猶龍所吞。普入盡傷折，都崩盡斷壞；悉奪其所願，盡吞盡燒沒。盡駈盡挫摧，莫有能禁遮；尊當覺是死。」聞已懷懼曰：「處世之笑者，金石為笑耶？」太子懷憂行，憶死如湯灼；猶如猛師子，處林遭野火。思欲得免離，老病死熾炎，順道念不忘，方便欲求出。天化作梵志，見形暴露憔，簇髮鬚眉長，被麤鹿皮衣，手持澡瓶水，又執三枝杖。菩薩因問曰：「仁修術願何？」尋聲應太子：「唯聽我所願，無病老死患，是處名天上，今於此下種，生天廣大花。願求快安樂，萌芽天上生。」太子歎吒曰：「斯士見計明，告御天離患，是亦吾所樂。」心惟懷一疑，為永恒不常，若必常安樂，可願生天耳！天於上稱善，歎太子心淨，天上雖快樂，卒必當墮落。食福眾善快，終無永長存，福盡即退墮，三塗受苦分。日有千光炎，福盡墮闇冥；月滿盛照耀，月天墮失明。梵釋無數天，雖實天榮位；還為可傷物，乞匃餓鬼形。昔為寶頂佛，燃燈立七日；始發意求佛，誓願甚堅固。即時魔心戰，猶如芭蕉樹；亦令魔宮殿，震動不得安。為三界所敬，今者不宜忘；於無央數佛，修若干勞勤。昔為施安佛，起七寶大塔；猶如須彌山，峙立於地上。上錠光七華，受莂當為佛；金華散普佛，終日願大乘。又為起廟寺，事蓮華上佛；及餘無數佛，眾寶香花施。以天華供養，無數能仁佛；又供現義佛，華香畢已壽。歌歎方面佛，乃至于七日；供養無見佛，盡己之形壽。復施頂王佛，七寶名衣服；布施無漏佛，求欲作沙門。又於理光佛，入道持淨法；復於無限佛，剃頭作沙門。於數千諸佛，執勤勞謙敬；有身餧餓虎，以妻息施與。捨眼身肌肉，手足心不亂；如是不可計，頭施有千數。當施與之時，震動三千界；如是言說頃，現天壽終墮。後者悲嘆慕，展轉相憐傷；下現八地獄，各十六官屬。忽有大聲出，普世皆當死。從此轉進行，釋種女名鹿，見太子如天，發大聲言曰：「是父不懷憂，為母大安樂，其夫如此者，婦如逮無為。」如從天雲雷，聲入太子耳，始聞無為音，猶疲勞得息。諸情已充足，意中如逮得；以己盛寶瓔，遙擲掛女頸。以聞無為喜，不以邪欲與；勸心向無為，忽見化沙門。威儀戒寂靜，法服手持鉢；太子告御者，迴車往行就。太子問沙門，尋聲而應之：「六情無諸漏，捨家轉離患。山巖空閑樹，止宿獨靜處；乞匃自存活，太子願學此？我名曰沙門，欲求解脫故；愛憎意俱除，諸情調心定。無著捨吾我，眾事一切棄；乘自守車輿，手執智慧弓，廣設諸方便，欲壞滅魔兵。願無火無地，無水無風雲；無日月星辰，無雲空息患，無老死憂苦，亦無別離惱。甘露永乖滅，吾願求是處。」說是言適竟，忽滅太子前。太子安庠行，光影照耀地，還至遊觀園；心寂滅定安，意思若干種，眾善之方便。<p>佛本行經閻浮提樹蔭品第十菩薩於是時，心懷慘然還；過到遊觀園，德曜猶天帝。諸仙聖之王，不以女色惑；時見農田夫，興功耕犁作。踐截蠕動蟲，即起悲痛心；如親傷赤子，愷然而長歎。去其樹不遠，伏藏忽出現；辟方一由旬，七寶光盈滿。將從喜踊躍，取金畫寶器；銘題古王號，某器某王造。太子省銘題，過去轉輪王；八萬四千代，展轉相承習。視其七寶積，如見毒蛇虺；回顧花光顏，傾屈敬先代。泣出紺色睫，雨於花容顏；即舉普慈目，仰廣視空中。發情哀梵音，勅其左右曰：「往古諸釋尊，雄猛世憍慢；捨國名天位，空獨至何方？賦役勞四域，積聚無央數；土地國寶藏，故字其主無。」心思計無常，趣閻浮樹下；即舉金剛膊，置金色䏶上。坐思堅不動，聚意專一定；觀起滅合散，逮得一定住。如江河沙數，諸佛不共意；九惱江流濁，以珠能使清。於一切眾生，慈心彈指頃；福無限無量，慈加眾生故。復起慈愍心，欲安眾苦患；諦察見一切，平等逮一禪。棄諸欲惡法，尋得歡喜解；乃至第四禪，及無量清淨。日時轉向夕，諸樹蔭移徙；唯閻浮樹影，如蓋覆太子。猶人識恩養，宿行報不捨；蔭不離太子，如報不捨對。釋種王聞之，騰至如師子；見子處樹下，猶如雲中日。情喜懷踊躍，愕然不自勝；慈目垂泣視，禮足悲聲歎：「以無量敬意，如是今再禮；願國土有德，莫生捨棄去。普懷喜踊躍，猶如僥天福；幸莫棄愚迷，失僥墜罪冥。子是世間德，顯古先人號；一切所恃賴，諸釋中之雄。是吾之身命，諸女之欲天；眾生之梵天，普命之自在；莫奪吾等命，猶如強敵王。」王愛子不覺，悲慘且還宮。王去後不久，太子從禪覺；聞空中有聲，三天於上問：「天人之導師，願聽我等言。願尊可時出，從無央數劫；名色二支分，周遍於五道。根萌至於有，甚大而堅固；今以智慧犁，反生死樹原。愛深廣淵池，亂想如魚遊；迴覆迷牢著，嫉恚駛流波。」第二天所啟：「以清淨敬意；可乘進浮舟，度塵勞海岸。」第三天啟言：「種山憍慢巖；邪見之深坑，嫉恚之絕崖。病死之川谷，傾邪而屈曲；以慧金剛杵，壞破眾苦山。」聞已從坐起，晃耀如金山；雄步臂❥平，聲如雲雷音。目如紺蓮葉，面容如月盛；厭家樂無為，意但思欲出。如師子被箭，傷心還入宮；行詣父王宮，白淨之殿前。跪叉手自啟，唯願聽所陳：「欲得捨家出，述修古聖業；合會必有離，誰能依久存。」王聞其所啟，心如動水月；感噎不能言，良久乃發聲：「唯莫懷此意，非是卿出時；年始初美盛，不宜居山澤。今正是吾時，捨位入法律；以卿有德子，幸應踐榮位。地祇懷悕望，求轉輪聖王；釋種因卿顯，汝不宜禪位。」因以深重聲，而報父王曰：「願尊以四事，為己之保任；使病不侵強，老不奪盛壯。死是普世患，令莫竊壽命；盛事不壞敗，如是為四事。若必能保任，便可無憂住；不行諸山澤，泰然治國民。」王曰：「此四事，無能保任者；卿應食國位，無有不順理。居位可修法，致得無為道；七寶為首冠，寶服光耀體。眾好自榮恣，如欲界天子；皆居臨王位，自致得解脫。有王名力勝，有王名不迷，有王名識知，有王名武力。此等居王位，逮得解脫滅；如是但居國，兩得無所失。於意得自在，及乃國土地；無能妨廢者，必當速成辦。吾願以五服，容飾駕授卿；沐卿寶蓋下，吾乃居山澤。」太子執謙敬，而報父王曰：「若不可保任，願莫見固遮。雖是真金舍，失火當避走；智者不宜遮，逃災避火者。當覺真金舍，及與自在俱；雖快三火熾，不當捨逃乎？又有清浴池，芙蓉甚充滿；中有裹蜾❥，不可捨棄耶？手執持老弓，甚強停調利；射以病苦箭，發著終不失。墮宿對之圍，閻王常所獵；何愚當立待，可來快射我。若有人畏空，方方逃避走；所到見虛空，怖不知所趣。如是於五趣，無常普周遍；欲至無畏方，是不宜故遮。」於時釋尊王，默然不加報；手自牽子手，曉喻欲令起。即勅諸傍臣，增伎樂牢守；於時聖太子，入宮自消息。<p>佛本行經出家品第十一太子於是時，心懷甚憔悴；又更詣父王，盡意勤求出。「尊若見憐愍，願觀世擾動；合會莫不離，難得保久長。唯願見聽放，至仙人山澤；於彼修淨行，開現解脫路。更無有餘願，過踰出上者；若審見愛愍，願必見聽放。」於時白淨王，以蓮花色手；牽太子手已，悲聲而告之。垂泣而熟視，良久乃長嘆；然後發聲言：「辛酸苦痛辭，唯子可放捨，莫復懷此心；今未應是汝，山澤自守時。心習受榮樂，未曾少苦勤；為眾欲所劫，猶如無御車。如今正是吾，山澤自守時；應以王榮位，次欲委授卿。香湯灌沐汝，以寶冠駕授；我懷喜不憂，入山澤無慮。願見汝沐浴，初踐於王位；駕授觀視汝，慰吾父僥意。寫恩愛所生，久積之涕泣；淚盈目入澤，以塞先人責。」太子聞王令如是，即啟王以清深辭；「已審覺王垂愛愍，余亦孝敬重愛尊。若欲逃出夫火宅，有親愛遮不令出；以親愛故俱被燒，有何善好願思之。今欲逃避無常火，智者不宜遮令燒；但欲求免不俱燒，願見聽許入山澤。誰不欲與親屬俱，若永已聚不離散；與諸親厚所愛染，死力不強離別者。是故釋王願恕亮，非為無為戀慕心；以不自在屬無常，是故決意求泥洹。前世所有諸親愛，我在何許彼何至？我今以何益彼等，宿對風吹如雲散。王勅云非卿去時，若死來時可却者；曼火未盛有所燒，當與逆滅莫出後。尊以王位盡委授，彼無恃怙無歸救；猶負大石渡深水，是故不宜受王位。」王聞太子言，辭理甚正直；子言不可答，無理可固遮。即令勅諸臣，竊守太子宮；增益其伎樂，莫令子愁慘。已後不久，日向欲夕；於是入宮，如月入雲。坐觀伎樂，如象被閉；患厭伎樂，小却偃息。雖小偃息，於事覺寤；寤寐尋起，見婇女眠。瓔珞迸散，失棄樂器；衣裳發露，種種若干。涎涕流出，塗污咽胸；偃伏張口，難可觀視。或有女人，抱樂器眠；或更相枕，或獨夫伏。或有女人，直立而眠；髻解垂髮，如孔雀毛。或有女人，仰視而眠；猶如司曆，仰占星宿。見如是已，甚懷不悅；諦觀諸女，熟自思惟。慨然長歎，震動胸中；想處宮中，如丘墓間。諸女盛美，姿容妙好；太子憂懼，如象遭火。「諸女姿好，眠賊所盜；忘失志思，樂器交錯。諸女性弱，常懷慚愧；為眠昏象，而見蹋踐。如妙花樹，枝葉繁茂；卒遇餓象，拔破碎散。生死危害，甚輕躁擾；嶮薄欺偽，無親舊故。此現生存，形體如是；或於是身，不知慚愧。忽然墮地，亡失姿好；睡眠之困，堅䩕其目。睡眠加之，形體難視；若當死亡，其形何似。是本支體，是本諸根；眠蓋所覆，乃致斯變。猶失機關，不可復還；失姿則臥，若草土塊。久遠已來，癡力甚強；覆蔽耳目，令聾盲冥。身之污穢，顯露可見；覆以薄皮，莫能覺知。一切普世，甚遭困厄；無所恃怙，如輪迅轉。緣塵勞垢，所沈湮沒；猶如大象，沈深淵池。今吾不宜，牽連於此；塵勞之網，以自結縛。是故惡此，五欲愛垢；捨屋渾住，獨入山靜。為宿善本，催逼發寤；太子決意，欲出生死。吾出家時，今已會至；不宜久處，生死大畏。是故今日，當入山澤；唯覺生死，熱時炎光。吾自觀察，有能堪任；四大未分，當早逃走。」諸天人覺，太子心清；時淨居天，尋時來下。壓諸侍衛，純昏眠寐；即時普開，宮城諸門。若當如常，每開門時；其聲嚮徹，聞一由延。天開諸門，令寂無聲；天歎太子，種種功德。諸天踊躍，歡喜充懷；為太子顯，種種祥瑞。天散花香，連續不斷；伎樂歌詠，震動虛空。見吉祥瑞，諸天勸助；心甚歡喜，因作是想：「人戀宗親，不能捨離；❥牛愛尾，為火所燒。」即從坐起，意計決定；於婇女花，寶宮浴池。猶如鴈王，棄花淵池；太子亦爾，無所戀著。「是吾最後，與女人俱；是吾末後，止宿居家。虛空尚可，破為百分；吾終不著，愛欲還此。」即時出宮，如師子王；壞裂堅網，獨行遊步。裂家牢網，亦復如是；即以方便，覺起車匿。以柔軟聲，告語車匿；速取良馬，犍陟使來。諸天迷惑，車匿心意；即致白馬，猶如馬王。被駕鞍勒，皆令嚴備；喻如白鶴，與雲電俱。於是太子，手摩馬頭；以柔軟辭，曉喻白馬：「吾有大願，委累於汝；生長共俱，如賢善友。必為快善，令吾無礙；欲突牢陣，度至彼岸。是汝最後，所應奉事；今夜是汝，最後負重。吾後不復，勞動犍陟；是我最後，乘齊此斷。」太子說已，便前上馬；如日初出，現于山崗。在白馬上，威德巍巍；猶秋時月，乘白雲中。四種鬼神，欲令速疾；接舉馬足，甚使精良。四王躬自，在前而導；諸天從出，明如晝日。天龍鬼神，及諸仙聖，同聲歎曰：「願行無礙，所以捨棄，四方天下，及親寶宮，疾得其願。」太子即出，宮城之外；震動顯赫，展暢言說：「須彌山王，令尚可散；口氣吹之，或可崩墮。吾若不能，成佛聖道；終不還入，赤澤之城。」猶如疾風，吹遣浮雲；斯須之頃，出釋國界。如發意頃，尋時即至；猶日到于，西山之岳。即便下馬，入山澤中；心懷歡喜，辦已大事。<p>佛本行經車匿品第十二菩薩以普慈，目睫紺青色；眼雨淚且言，盡心曉車匿。金鞘明珠靶，拔劍如抽虺；自以剃其頭，天敬接髮去。解寶瓔珞付車匿，遙跪敬意囑及曰：「以此寶珠拜上王，執慈意啟唯莫憂。畏死懷懼甚苦劇，乃令父王失所僥；未還膝下之報養，乃令慈母宿天上。「未致父子，慈孝恩養；畏死別痛，入山滅意。覺生死惡，事甚眾多；我性本調，強變令疎。如父戀愛，以加於我；我亦慈敬，尊重於父。今卿車匿，具達此義；何煩慇懃，廣及囑啟。閑緩豐饒，快樂之時；親厚良友，甚易可得。遭患遇厄，良友難值；能以快善，濟人厄者。或有僕使，不蒙恩愛；眾勞事役，不悉堪能。如卿車匿，受恩堪能；遭惡有卿，亦難可遇。凡人居於，快樂中時；疎遠外人，來歸為友。人遭困儉，苦厄中時；骨肉親友，叛為他人。此吾曩先，諸釋種族；馳聲四遠，家私風俗。是我先人，所由山澤；諸釋亦復，不宜蚩我。以財施者，甚移眾多；莫有能以，善法廣施。能以善法，廣施與者；無央數劫，甚難遭值。如卿車匿，今還歸家；宜向父王，陳吾缺斷。世人由知，捐除愛著；愛著已除，則無憂戀。吾見普世，皆沈沒在，憂惱苦患，大海深淵。所以捨家，欲除老病；不宜相惱，增益憂患。人生墮地，常追逐人；老病死患，甚弊惡害。誰能開心，信不畏是；拔刀惡賊，追人走者。若不自勸，開意遠離；家屬親族，恩愛染着。必當強遭，別離之患；死對不避，賢愚貴賤。「親族恩愛會，必當強別離；奚不別求度，不令強死別。王若懷此想，子非時入山；行善莫待時，命如燭遇風。勝情於父王，遙跪叉手啟；世間遭劇苦，莫念脫苦者。吾已脫老病，逮得最榮樂；天帝受五欲，不及我受樂。所以離親族，後圖獲大利；欲令一切生，永滅憎愛離。卿知吾素慈，父王愛重我；車匿方便啟，諫王令釋憂。」車匿聞教勅，愕然懷悲感；悚息戰慄悶，心如被毒箭。雨淚下連珠，長跪啼且言：「如何轉輪族，今殄滅於尊。尊口恒習言，與是復與是；今反行乞求，如何不恥世。生性柔體婉，今反卒被惡；本猶芙蓉花，今出火相燒。尊今唯宜速，出心之惡奇；毒蛇卒入舍，當尋擲棄去。今不審王意，念尊心摧傷；不憶緣尊惱，猶晝更遭冥。不謂當有是，妙德柔軟子；望應節雨澤，反雨火釋族。如是大慈父，以善養育尊；忽捨養父王，如行欺失善。姨養猶如母，繫育如親生；願尊莫忽忘，如識反復士。如是諸親族，及昆弟鄉邑；願莫捨是會，如慳人恡財。尊與城別後，國人狂懷憂；如龍遇金鳥，舉國動如是。尊生時普國，吉祥如天上；今捨入山澤，墜苦如墮獄。初施德於國，猶冬日陽和；後施憂惱熱，如夏亢燋然。咄哉苦無德，審為天所迷；致馬來與尊，致憂惱一國。施目淚於民，心憂口祝禱；王以下男女，覆以憂霧雲。先師訓禮儀，當普慈眾生；惱二親種族，自守有何道。象馬千祠祀，若慈愍眾生；假稱量二德，慈福萬億重。今王求寶子，垂老憂體重；狂行失志思，如野象失子。涕泣目眩赤，失寐顏色變；今王歎呼吟，猶山鳥失子。吾當用活為，失豐德神子；從子遭惱報，王當云如是。尊面習蓋蔭，何忍日暴露；在宮寢寐時，寶帳綩綖褥。寶枕文繡被，五音以寢寐；今布草枕臂，鳥鳴如何眠？若人聞此問，縱令金剛心；他聞心當裂，況親族知識。」「卿莫放吾志，奉我有大勞；今還馬犍陟，吾已居山澤。」馬聞太子語，目即雨熱淚；跪地暢悲鳴，便跪舌舐足。以百福相手，太子摩馬頭；猶如曉良友，吾當識汝勤。車匿啟太子：「已割意捨國，願莫見遣還，離尊用活為？戀尊心燋惱，何忍能還命；捨尊曠野路，云何獨堪諧？」「卿但將馬去，可來還見吾；事成當還國，不成願形枯。」車匿啼且還，順道而牽馬；顧視而無厭，蹋地強還歸。太子捨家出，願逮不動處；欲令一切生，皆逮得是處。<p>佛本行經瓶沙王問事品第十三於是車匿，將馬去後；寂然滅意，詳雄猛步。如師子王，裂壞眾網；專心一向，樂居山澤。形體巍巍，目明普視；入林樹間，如日入雲。雖獨遊行，德如大眾；眾善內著，外福始友。行且自思惟，不宜著綵服；忽見釋化作，獵師被袈裟。太子因語曰：「此服非汝宜，取吾金綵衣，卿袈裟與我。」獵師尋便與，木蘭真袈裟；受衣還釋形，忽然昇虛逝。太子被袈裟，體宜則鮮明；猶如盛秋月，紫雲所纏繞。林藪有梵志，隱居學神仙；見太子往至，皆懷愕然心。熟視觀太子，不能還其竲；懷疑良久頃，乃還相謂曰：「得無是北斗，七星第八者；或云乘馬宿，下行視世間。或云觀其形，將是德神願；或名日天子，或言月天降。」於其中有一，智達梵志曰：「將無是梵天，自下至此林。以卿梵志等，守行純熟故；喜欲充吾僥，故行至此林。」以如是言論，同聲相謂已；梵志體重者，忽然即輕便。菩薩問梵志：「各修何道術？」無有可採者，有一梵志曰：「善哉汝德妙，意決甚深奧。年盛德幼美，覺生死欲穢。唯當審諦察，生天泥洹道；樂取滅度者，是可謂為人。若心必決定，樂趣無為者；速疾可往詣，中清淨山林。於彼有仙士，名曰無不達；彼得審諦眼，觀見泥洹無。如我今觀察，仁意之審諦；彼之所修學，豈能合仁意。其面如滿月，舌如花葉者；必當普飲盡，智慧之淵海。」視菩薩行步，如月天子降；於是諸梵志，皆嘆未曾有。心皆懷踊躍，如淵海潮波；情中欣欣喜，猶冥蒙月光。太子見是等，所學各若干；種種暴露形，心傷悵然歎：「何一惡之甚，愚癡所迷惑；世間可憐傷，迷行強入苦。」心思無吾我，猶如大象王；悚然懷恐懼，出離盛火林。金色之光明，晃照林樹邊；猶如秋節日，歷青雲而去。見恒運眾流，至於海水王；以群鴈白鵠，為白珠瓔珞。用勢洪流波，以當寶環釧；來至恒水側，猶如海神王。以百福德相，普莊嚴其身；入於恒水中，眾流皆澄清。一切水中神，從下迎接足；斯須尋歷過，猶如群鴈王。時度恒水已，知宜行應節；除去貢高意，入王舍分衛。被服沙門衣，木蘭色袈裟；寂定攝諸根，行步應威儀。見太子體相，功德耀巍巍；所服寂滅衣，色應清淨行。人民皆愕然，擾動懷歡喜；熟觀菩薩形，眼睛如繫著。聚觀是菩薩，其心無厭極；宿世功德備，眾相悉具足。猶如妙芙蓉，雜色千種藕；眾人往自觀，如蜂集蓮花。厥所由至趣，眾人悉隨從；譬如人諸根，隨心走周旋。因展轉相謂，歎羨其功德；觀此言是人，人中之妙寶。諦視其眼目，面之妙姿容；譬如聚粟金，中有帝紺寶。光明所纏繞，德相積聚成；姿貌甚和合，眾好悉具足。彌一切人意，眼睛俱相隨；數數諦熟視，而無有厭足。猶如遇暴雪，寒凍甚猛切；眾人爭競前，猶如得火湯。諸貴姓女人，各馳出其舍；猶如盛雲中，晃晃出電光。譬如無憂樹，枝葉花繁茂；風之所吹屈，傾曲禮菩薩。抱上嬰孩兒，口皆放母乳；熟視觀菩薩，忘不還求乳。舉城中人民，皆共競嘆譽；各各言是好，是妙是好相。時有一人言：「若卒有人言，如甞石蜜餅，是美是不美？如彼之形貌，若偏歎一事；不可偏說一，眾德善積聚。」審諦之表識，眾善盡顯露；以嚴飾其身，充滿人心目。眾花飾其容，軟香感人情；猶如陽春節，顯然而晃昱。夫宿行之報，如何無慈心；以是天形乞，不為普地王。識能識知是，行從他人乞；誰能施是人，計無有稱者。爾時其國王，厥號為瓶沙；時處高觀上，遙見太子行。即問左右曰：「彼行者是誰？容貌甚鮮明，而服縵色衣。」傍臣即啟王，廣陳其種姓；王勅傍臣曰：「察其行所趣？」於城外食訖，上槃塔名山；光影照然明，如日臨山崗。於時王瓶沙，單與將從俱；王至槃塔山，服飾形容殊。侍從執寶蓋，祥雅師子步；王至下寶車，步步而登山。見太子獨坐，諸根寂然滅；譬如盛滿月，霍然處雲上。如諸法色像，忽然而化現；意甚懷愕然，顧謂傍臣曰：「其有是形貌，姿容可愛喜；今是必可保，能成大善德。今觀其眾善，宛軟而柔弱；略視其要相，唯佛應有是。」除去憍慢意，執謙而為禮；王因其時宜，而問訊菩薩。王以清淨意，前坐青石上；即便啟菩薩，因是說偈言：「太子之先族，出於日天子；年時在壯幼，形容甚照曜。不審其緣故，乃興發此意；乞匃以自濟，不甘世王位。姿媚甚怡照，已積善快然；猶如閻浮樹，眾花茂盛好。服著此袈裟，喻如以草裹；猶樹花畏雪，不敢顯其輝。太子宜服著，天上之名寶；今此縵色衣，殊不與相宜。若有潔淨物，有微穢可訶；顯露而悉現，無方可以除。臂❥甚長好，猶如紫金柱；宜飾以七寶，應執持妙弓。如是之手臂，但宜以惠施；不宜以是手，從人而乞取。若其執謙敬，不肯習父位；今我盡愛敬，相請臨鄙國。盡所有榮祿，享此摩竭國；若欲普土地，鄙當躬相佐。如仁之德相，并應攝天世；但以手執持，天世豈足勞。如今天帝釋，起中為人臣；何況此地上，如吾等諸王。我不厭善法，亦不患守義；非時捨出家，唯此疑我情。初如少壯年，已過志衰弱；諸根以調良，易迴如馬勒。施慧戒自守，眾行之面目；發現先世行，逮遇前善本。頃年轉長大，爾乃可奉法；年高意便調，不隨逐諸欲。以是故不可，困極其形體；今所逮福慶，順理可享食。六情之可欲，如應決充益；然後乃出求，甘露解脫法。姿容之光明，超逾日之精；仁德已過出，世人諸天人。自古未曾聞，亦所不曾見；如是之形貌，覩者皆愕然。如今見太子，舉動之風姿；又察其志本，甚猛銳堅強。猶如深淵底，群魚於中遊；於上雖不現，察外動可知。今見諸楷式，在體而隱胗；決定照然明，指示聖王位。如是之妙善，不加薄德人；吉祥善名號，不歸不肖子。假令心懷疑，還恥於門族；以服沙門形，如何當還捨。古世諸帝代，天王未以來；壯年欲國位，垂老皆捨家。」瓶沙說是事，廣牽引比故；又有餘辛酸，寫體謙敬辭。視覺菩薩意，不動如太山；執慈而默視，清心聽報誨。
。
<juan>佛本行經卷第三（一名佛本行讚傳）<p>宋涼州沙門釋寶雲譯<p>為瓶沙王說法品第十四意如重慶雲，欲時降甘露；以深奧流聲，清淨梵天音。又復以八種，柔軟和調嚮；以妙辭之前，降測瓶沙王。具照知王意，正直且清淨；慈愛恭敬意，充盈於心懷。「今王雖興於，衰末濁亂世；以善自將御，乃踰上世王。見王諸淨意，內意清淨徹；猶如晝陰霧，花開知日出。「雖施恩於愚人，恩德終不居之；施少善於賢人，其恩好日日厚。今視王甚奇特，不迷惑於王位；憍自恣所覆蓋，土地主皆迷惑。智慧人若得財，以不要財為要；身不要如炎花，慧者從身取要。「眾生昇天，甚得大利；諸土地主，以正治法。正法之王，順理而治；一切人民，皆從真正。若有財寶，先審取要；若復別離，後無恨心。猶如從酪，以取酥去；漿若翻棄，亦無恨心。以相迎接，用上賓禮；開恩厚意，以善友義。今我當以，友恩相報；意欲相諫，開意善聽。一切眾生，命如朝露；我今一切，都就後世。猶如盛火，得酥益熾；及燒草木，終無厭足。心之憎愛，由愚癡出；皆復迷惑，狂醉高藥。老耄之病，死亡之火；強燒五道，沈無漏脫。我今已覺，盛火之力；今欲方便，免此大患。是故捨離，親族知識；愛欲如毒，云何不捨？吾已不畏，是諸毒虺；雹及火熾，疾暴惡風。亦復不畏，拔刀劇賊；但畏恩愛，數數生死。迷於欲者，未曾厭足；諸天亦爾，況世間人。一切世間，欲求無厭；如火所熾，亦復厭極。普得土地，齊海以內；又貪求度，欲得彼岸。一切求索，無有厭足；猶如眾流，歸于大海。雨寶七日，乃至於膝；勝伏四方，上至天上。天上壽命，長七劫半；頂生聖王，欲無厭足。更有聖王，食天福祿；時天帝退，畏阿須倫。憍慢遂盛，仙人擔輩；邪住無厭，從天退墮。有滿唯王，往至天上；得天婇女，形專將來。有犯神仙，金寶精舍；懷貪滅亡，尋化成灰。有重擔王，將兵上天；復從天上，將天女還。緣是天女，自致死亡；如是眾生，無厭而沒。名聞弊惡，弓強箭駛；捨棄王位，入林學仙。心所不應，其身行之；殺害他人，身亦滅亡。有女名賢，諸王競諍；興師率眾，對陣而戰。以愛欲故，興怨致諍；當捨愛欲，如棄怨敵。諸王種族，挾慊嫉害；殺諸剎利，二百一十。往古列士，懷恚為害；宜捨惡心，如虺脫皮。言鴈言鶴，緣是致諍；因相殺傷，乃至億數。愚癡故鬪，始起於微；宜捨愚癡，棄自冥病。往古二王，鬪諍澤香；因懷貢高，遂相殺傷。以鐵棒擊，破碎其頭；宜捨憍慢，如雲之蓋。又如列士，甚徤勦疾；以貪愛故，奪他婦女。以愛著故，乃致沒亡；如畏死故，宜捨愛著。二阿須倫，坐女色亡；有貪女色，聽音沒命。騰翔空中，賓頭王子；是二嗜味，俱致喪命。昔伊象王，以鼻貪香；犯吉祥天，以致喪滅。昔殷頭王，身樂細滑；貪著無厭，頭裂而亡。此等以欲，恣極六情；如海受流，終以無厭。摩竭魚口，猶尚可滿；六情受欲，難可充滿。如是大貪，及餘難計；六情未足，遭大艱難。可如王言，先恣六情；誰有厭足，宜審思此。王以敬意，相請以國；諦視王位，亦無純樂。純事令人，受極快樂；緣樂之後，受大艱難。其厚煖衣，宜冬猛寒；至於夏暑，更反為患。飢者得食，以為飽樂；有強逼者，必成大苦。如好藕池，中有宿虫；猶花樹林，師子滿中。金寶之舍，熾火充盈；王位猶此，用相請為。如魚吞餌，不覺強鈎；猶如以蜜，塗利劍刃。王者之位，如七寶械；觀雖悅目，身心甚苦。王者容飾，被服如天；乘國土車，雜糅牢固。王者重擔，重於大山；苦如馬鬪，觀者悅之。水火風雹，疾疫飢匱；偷盜劫賊，強陵敵國。邊境屯守，侵奪損耗；是諸艱難，獨切王心。晝夜懷憂，寢不安床；思設方便，為國除患。心普懷疑，不信臣民；如至毒鄉，從人得食。假令王者，領無數城；其身所處，限居其一。寢一宮室，坐御一座；榮樂無幾，憂勞甚廣。衣蓋一形，食充一軀；出行遊觀，限駕一乘。王所飲食，蓋少少耳；其餘勞動，以恣憍奢。王唯以一，自在為樂；是樂亦復，雜諸苦毒。猶如處在，劍所作車；處事不明，輙還傷己。譬如好舍，花飾其表；含毒虺蛇，充滿其中。觀其悅目，觸甚毒害；吾以是故，不甘王位。以是之故，不宜受是；生死難保，猶如幻化。焉知宿對，馳騁何趣？吾以是故，不受王諫。王云捨家，而非其時；今且諦聽，吾當報王。恣意飲食，不懷顧慮；死命追人，若干方便。甘蔗之種，號曰白淨；王當覺此，是我父王。吾欲脫苦，故棄王位；欲設方便，建立善法。無畏滅度，永求第一；常與生老，病死長別。欲求甘露，可保之處；是故不甘，與諸欲會。猶如野畜，渴行求水；疲勞之渴，迷惑而走。卒遇獵者，截道逐射；不愍其渴，必得殺之。世間亦爾，飢渴情故；迷惑萬端，不計死迮。快意自娛，暢情飲食；不慮成事，當有壞敗。老來屈己，如強張弓；疾病傷人，深於馳箭。死來逼命，如獵放圍；愚意所迷，如何待時？若覺若眠，若晝若夜；若水若陸，各各人人。命逝不還，迅速甚駃；猶如水性，入摩竭口。法之燈光，莊美之明；加精進意，增益酥油。奉行善者，懷歡喜逝；命終資糧，已悉備足。如進好華，色甚鮮明；志士樂善，奉上塔像。若後日見，花以萎枯；已得花要，心懷歡喜。若明達人，從少小來；和調身命，與善法合。自覩其身，已至朽邁；調自思計，每懷歡喜。猶如惡賊，突獄逃走；乃至曠野，大澤之中。竹葦之林，虎狼遊居；迷惑馳騁，熱渴所逼。五士拔刀，馳而追後；恐怖惶灼，逃突奔走。前卒復有，弊惡醉象；即便前進，欲踐踏殺。其人不持，刀仗戰具；不齎糧食，無蓋履屣。四望顧視，永無歸怙；心懷迷憒，無所曉知。吾今故為，大王引喻；欲令解了，生死之趣。大王宜解，生死如是；當了眾生，如突獄賊。了知曠澤，喻是三途；虎狼惡獸，覺是塵勞。奔馳疲極，熱渴憔悴；則當知是，憎愛愚癡。智慧利劍，廣施資糧；大正法蓋，禁戒履屣。如彼士夫，乏少此行；不種德者，其喻如是。前有醉象，弊暴凶惡；當覺如是，世之死亡。當于爾時，無有恃怙；唯當依憑，奉戒行善。王當迴意，覆育民物；救危濟厄，猶如赤子。普懷慈心，視民如子；王當護國，譬如護宮。猶如有虫，方便勦健；逃身速疾，不遇雨渧。大王亦當，如是逃意；莫遇惡相，以自免濟。」<p>佛本行經不然阿蘭品第十五如是菩薩，廣肩長臂；安徐詳雅，師子應步。詣阿蘭問，生死出要；意欲斷壞，生死門閫。遙見阿蘭，與門徒俱；聚會而坐，講論梵典。菩薩德重，喻如天帝；迎接問訊，與坐談論。坐須臾已，善意相視；菩薩慈意，慰勞阿蘭。阿蘭對曰：「久承德化，所以出家，不甘尊榮。裂壞愛著，結縛之網；強壯勇猛，猶如大象。捨棄尊號，轉輪王位；譬如智者，捨避毒飯。昔轉輪王，不足為奇；壯過衰老，捨家入林。轉以王位，授其太子；猶如萎花，轉授與人。吾今所疑，仁壯盛美；六情所欲，未至充足。應受廣博，自然榮樂；捨此美號，誰不懷疑。欲知太子，事之審實；必當成為，大法最器。以精進德，尋智慧舟；當速疾度，生死海淵。」於是菩薩，聞阿蘭言；含笑懷喜，而答之曰：「吾事未成，故來到此；今汝自保，事必當成。猶如冥中，忽見光明；喻若迷者，得人引路。譬欲渡江，遇舟濟渡；故來相求，以為善師。幸垂顧屈，所以見教；若受為徒，當事以師。老病死苦，當何從度；願以此理，而見告示。」於是阿蘭，謂世導師：「以諦審聽，我梵志法。生死展轉，周旋迴行；上下顛倒，猶如輪轉。有八私事，號曰內法；又有十六，疑亂諸事。緣此當知，其人意強；一切世間，因是起滅。如是五性，識著第六；意則第七，猶豫第八。凡有五情，又有五欲；又當復覺，有六誤亂。曉知是者，名曰覺業；赤仙與位，皆共覺知。梵天號曰，一切普知；審知是者，名泥洹業。生死根熟，牽連縛著；但諦覺是，餘不決定。吾等於此，方便求了；是吾泥洹，仁所欲覺。或有智者，謂是泥洹；或云禪報，謂之泥洹。今相教已，出生死路；合意當勤，如病求藥。古仙灌勝，有名知足；有名定行，久暴露形。是等皆從，日所行道；又復更有，求解脫者。」爾時菩薩，聞是語已；迴意思惟，探察事元。菩薩累劫，所覺智慧；覺其瑕已，即告梵志：「已聞汝等，深奧智慧；所謂覺業，出生死者。如我所覺，此事不然；猶如有種，必當出生。諸情各別，謂是解脫；若對來至，復還結縛。地水節氣，又復無種；所以不生，因緣錯之。若種與對，相遇會者；必當更生，吾了如是。行淨垢薄，壽命延長；意呼以脫，謂是泥洹。」菩薩不然，阿蘭是法；於是復詣，迦蘭問法。為說八意，菩薩即了；微識故著，覺有是瑕。體解其意，是必還法；菩薩是故，捨迦蘭法。於是便至，尼連禪江；修治淨行，求禪處坐。金色之身，光影照曜；猶如蓮花，照之於日。日進一麻，半粒粳米；日日省食，久羸形體。身血竭盡，脂肪枯乾；氣力羸頓，形體疲索。普世眾生，不能堪忍；如是羸困，具滿六年。菩薩如是，暴露形體；未能還服，甘露法藥。意退念來，道德無是；昔閻浮下，億善意是。亦不能已，是羸瘦形；逮及是事，自致成道。諸天空中，勸進飲食；氣力充盈，然後得道。意居尊重，如須彌山；求佛之意，甚大重事。意雖堅固，強喻金剛；飲食不充，體不自勝。覺知是已，菩薩便起；增進飲食，長育其身。侍使五人，見菩薩食；捨棄避去，至他閑處。於是便受，喜悅喜力；二女乳糜，甘露之施。即便行詣，微妙道樹；安詳徐步，定出生死。嚴飾巍巍，功德積聚；以足觸地，即大震動。於是大黧，眾龍之王；聞足觸地，震動好聲。意懷便疑，熟自思惟：「久復乃聞，是震動聲。世之將導，眾師之師；其足觸地，震動如是。地神歡喜，跛❥如舞；震聲隱隱，如有所捨。以世導師，將欲出現；地肅肅動，踊躍若笑。」因震動聲，即從水出；其身體大，如黧黑山。種種珠寶，瓔珞其身；猶如黑雲，飾以電光。變若干頭，普覆空中；體放光明，如雜烟火。猶如水雲，來近日側；龍以是像，禮菩薩足。起執心敬，叉手而歎：「我見前佛，興出世時。今之祥瑞，如過去佛；維衛以來，復至迦葉。眼見六佛，興世之瑞；尊今第七，現瑞如彼。如觀光相，明曜於世；今日必當，逮服甘露。今見尊行，躇足步步；斯地應時，肅肅震動。光明殊勝，超絕於日；今日必當，所願充滿。如觀青雀，順遶而飛；猶青雲中，日現妙光。齎慈愛音，敬菩薩身；今日必當，逮得佛道。知見今日，清風順時；眾流澄渟，空中清明。飛鳥相和，柔軟悲鳴；今日十力，一切智成。觀菩薩身，如瑩金山；種種珍寶，以為嚴飾。視菩薩身，相好自纓；今日必當，成佛道器。圓光如輪，在其中央；晃昱如日，五彩絳色。如今斷除，世間厚冥；如是不久，佛日當出。相樹皆動，布散名花；一切眾花，同時而敷。樹無心屈，傾如有心；今日必為，一切所禮。猶如白藕，蒙月明開；日光明照，則芙蓉敷。菩薩今現，佛日月光；天人心開，如快樂花。如今觀察，相已現矣；甚難值遇，優曇鉢花。如花難遇，佛亦甚難；兩難值遇，俱現於世。今日當以，智慧利箭；必驚塵勞，王將軍營。已迮及逮，過去佛處；今日必當，服食甘露。如今觀察，決定者戒；身體嚴以，八十種好。皆照諸天，現於身中；今日當為，天人所拜。」驪龍如是，歎菩薩已；歷泉上過，行詣道樹。遙見好樹，如天莊嚴；猶如天上，晝度天樹。吉祥持草，奉迎而進；菩薩問字，即便自名。眾人見呼，名曰吉祥；菩薩自計，吾必吉祥。即便從之，受柔軟草；散金剛座，草皆齊整。結跏趺坐，志意堅固；內以心識，審諦決定：「不度魔界，眾勞欲塵；坐是不起，亦不飲食。假令四大，捨其本性；日月墮地，須彌昇空。如是眾事，可有變異；吾終不違，是願要誓。」歎誓願已，諸天大喜：「菩薩發意，定欲降魔。猶如不然，外道異學；如為天人，諸龍所歎。願使眾生，蒙如所歎；十方眾生，逮得所願。」<p>佛本行經降魔品第十六時菩薩始坐，座號金剛齊；建立金剛心，三千世界震。地神喜踊躍，數數而震動；魔天見地震，疑問何故爾？魔王第一臣，號名曰言辭；傾躬謙敬意，而啟白魔王：「唯王聽所聞，歷劫積功德，白淨王太子，淨土修善行。今當成大道，空天王欲界；欲壞所欲城，眾門戶之關。必超王界上，當度勝眾生；廣開泥洹門，甘露之法輪。」魔王聞其言，情即慘然坐；三女來問訊，第一女名愛，第二名志悅，第三名亂樂；問王何故愁？王答諸女言：「彼有大仙聖，被決定大鎧；手執智慧弓，無常箭射吾。欲伏吾欲界，若勝處吾上；當空吾境界，今眾慢賤吾。猶如強隣王，為敵國所掠；曼今故屬吾，宜廣設方便。卿等女力士，令其失本志；可往施罣礙，如設水坻防。」於是魔三女，便行詣道樹；欲現其女力，天上世間女。極現其❥媚，迷惑亂人情；來欲壞其意，盡其盡媚巧。種種改其形，變化甚輕疾；猶如雲中電，不停住斯須。菩薩諦計察，髮膚瓔絡飾；衣服巧為覆，猶如聚骨舍。惡露充盈滿，解散令人驚，是何欺世間，裹以薄肌皮，迷惑愚癡者。審諦視魔女；形體衰老悴，如花被重霜。魔王見女老，懷恚如熾炎；即召重傍臣，令合召大軍，往固遮釋子：「今曼處吾界；未得審諦眼，宜時往壞亂。今若道成者，儻能勝於吾；速召車馬兵，吾當自出戰。」寶冠明如日，嚴飾其頭首；來到須彌頂，即被金剛鎧。猶如日光明，如照曜薄雲；金剛千輪車，輪各有千輻。駕以馬千匹，魔王乘寶車；甚曠甚明曜，如日在火中。花宮一由旬，手執五利矢；寶莖蓋如月，以迷惑世間。蓋覆數由旬，周飾七寶鈴；高幢大開口，猶如摩竭魚，欲吞海水時。魔王如是出，將從諸魔眾，凡有八十億，來至道樹側。菩薩坐花上，猶如梵天王，寂滅德充盈，重光晃昱昱，如大金寶積。左手以執弓，從金筩拔箭，便語菩薩曰：「咄起剎利種；如何故畏死，棄己帝王位？「相仁妙臂當執弓，應食世間之榮位；古王之路名普聞，汝應當受頭縱恣。應食世妙祠嚴國，普令役世無遺餘；始起聖王甘蔗種，還食國榮棄乞求。若不欲起諦自思，莫自違負本誓願；吾箭甚嚴莫能當，徹壞一切堅固楯。惑人猶如春時花，甚於斷花著日中；愛悅世間如時雨，欲猶孔雀得雲雨。惑欲失志忘慚愧，佐助嫉慢獨挵世；外道遂強行凶呪，受勝是等獨挵世。欲迷諸天及世人，覺悟談言失睡眠；健疾無比力勢強，愛欲無形壞眾形。或以愛火燒殺戒，古王燭之瘦消亡；王名財除亡滿臂，上世惑欲何況今。」彼時魔王說是言，不能搖動菩薩意；即便發弓捷疾矢，現諸❥惑作女變。見菩薩坐不傾動，堅固如山懷疑曰：「安詳大子如山王，以女箭射即傾動。化現四面以迎之，現不自輕與相見；想今太子不識矢，若子失志吾箭誤。是不宜以欲化矢，不可謙敬典雅辭；是當輕易不宜敬，以大軍勢強恐迫。」魔王發意念兵眾，大呼徹天盡魔界；即會若干無數形，甚可恐畏動天地。嚴事如雪眾山王，眾藥挍飾甚可愛；三十二頭名阿樂，是天帝釋所乘象。化身千目被珠鎧，手執金剛千楞杵；釋從無數可畏天，象兵八億相隨來。銀車甚大容飾白，駕千白馬將從白；白明珠鎧白雲蓋，自化己身有百頭。將諸白龍大軍眾，十二萬億為營從；是至水神名和崙，卷地而來曳諸山。天金瑠璃種種寶，明珠嚴首及身體；被琉璃鎧粟金鈿，右手執持金剛棒。駕千師子眾寶精，乘琉璃車色如日；與無數億相叉神，毘沙門軍如暴水。無泣威怒及仙時，雨立日月風火神；花照妙馬堅金剛，賢才厚務及正行。是大天神無央數，乘車象龍及駕虎；車駕千馬千師子，或復有以千虎駕。或復有駕鴈孔雀，駕驢駱駝特牛牴；或乘雲車乘山樹，或有乘龍虺毒蛇。或有吐火鼻火出，眼耳出火頭火然；其所打擲皆成火，熾盛焰作如劫盡。或化如日或如月，化如大山有羽翼；或冥昏晦如黑雲，雷震電光晃昱昱。如是無數塞虛空，或化黑象如須彌；乘是大象執大弓，來向菩薩欲燒然。或化猪頭駱駝首，象羆熊頭無數變；化身甚大為象頭，牙如山巖上刺天。或化師子及馬頭；或化虎頭摩竭魚；或化二頭三四五，六七八九乃至十；或化百頭百手臂，百足百眼甚可畏；若干變化至千頭，千眼千臂放火來。車聲馬聲象吼嚮，聲鼓軻音動天地；或執弓箭刀矛戟，或戴山樹金剛杵。皆放所執戰鬪具，山樹金剛和雨雹；菩薩德大化所放，金銀雜花眾寶雨。化黑女人如雲山，執器沃呪惑菩薩；還自狂惑無所識，破所執器祭具散。或有跪地吼喚聲，雷動震地塞虛空；或被虺皮若干形，眼耳鼻口蛇虺出。還相騎乘瞋恚戰，或有馬鳴或狼呼；於菩薩意無增減，猶如螢火日爭明。有一天人謂魔王：「熟尊觀是仙聖德；身中照現諸天宮。「日月五星及諸宿，鐵圍須彌江海淵；釋梵四王太山君，一切照現菩薩身，猶如普世現月中。」於是魔王益恚盛；即放戰具愛欲火，地虛空然不可知。菩薩即放甘露觀，化雲雨潤滅欲火；愛即畏懼菩薩德，安詳天至邪鬼退。魔王即放恚毒發，如召禍害化成虺；地上普滿毒蛇虺，纏繞道樹悉周遍。菩薩即放大慈發，化成吉來蛇退滅；魔王復放愚癡發，菩薩計緣逆得勝。魔王復放嫉嫌箭，名曰惡口化為龍；菩薩復放大悲箭，化為金鳥龍逃退。魔王復放憍慢發，發名梵手化成象；菩薩復放十力發，化成師子象退去。魔王復放妄言發，名曰調戲化成風；菩薩即放至誠發，挫折魔箭化成山。魔王復放慳貪發，發名悋惡化成霧；菩薩即放惠施發，化雲細雨除土霧。魔王復放陰蓋發，名曰睡眠化成雲；菩薩即放五淨發，化成暴風壞裂雲。魔王復放邪見發，化成邪冥覆世間；菩薩復放正見發，化成為日除魔冥。菩薩被大忍辱鎧，戒成充備跱立地；著七覺意之花鬘，進定瓔珞微妙好。手執慈弓梵寂箭，從意筩中而拔之；適放一發都得勝，如阿須倫勝古烈。魔若干變來相恐，菩薩意定毛不動。爾時天上淨居天，奉持過去成佛法，心之憎愛滅除盡，上空中見勝菩薩。時諸天人語魔王：「唯仁波旬當諦計。」天告波旬何故勞，唐棄汝功實相語：「捨懷惡意寂滅心，何為惚慊於菩薩？是士無誰能動者，猶比口氣吹須彌；故以慈愛語魔王，自愛莫觸嬈菩薩。諸物尚可捨本性，風捨輕動火捨熱；地捨沆重水捨濕，冥不避明日捨照。月尚可使在地行，須彌昇空海過濟；無央數劫成德業，終不退捨決定誓。如其決定如精進，如惡如好慈眾生；法會盛賓諸天人，食以正法甘露珍。發心求願安眾生，自然發意愍世間；不逮本願終不起，日出求冥不得然。菩薩大悲愍世間，塵勞之患所蹂踐；博集諸法之良藥，三十七種之神膏。欲為普世和神藥，卿魔不宜犯繞遮；一切墮邪迷惑路，欲導以正不可固。世愚昏冥滅酥油，一切大智之燈明；佛大庭燎今當然，卿魔莫滅方便退。見是世間沈沒深，塵勞海淵無涯底；欲度一切沈沒者，何惡能違行善者？初始發善根堅固，建大忍辱之觚幹；意志枝莖大廣博，持戒禁花甚鮮潔。大智慧樹今欲生，當成熟正法甘果；卿魔莫為作妨礙，真堅要樹始欲生。古來下佛種種種，今是應生開敷時；今坐是座是其宜，如先過去之諸佛。是坐有德名事齊，無數億人所愛處；普此地上更無處，意大尊重可勝者。」魔王聞是慘愁曰：「菩薩觀我是大力；欲燒天地令燋盡，能吞鐵圍普大地。」時菩薩因問魔曰：「本修何行得大力？」答曰：「吾祠大開門，名德普聞無不周。」「卿一祠祀大德爾。波旬且可聽我說。吾大祠祀無央數，遍此地上無空處。」魔語：「我行汝具知，汝所行德誰為證？」菩薩告魔：「具諦聽，今當示汝吾行證。」於是菩薩光明臂，如出赤雲照然明；從袈裟中出其臂，即展❥平微妙臂。先世善行之積聚，千福輪掌妙相具；告魔王已手觸地，「我行汝知地逮證。」於是地神出現形，大舉聲：「我證！我證！於此地開門大祀，名聞第一無不備。又復名曰多金施，復以馬施無央數；數數食飽充此地，又雨七寶飽世間。是處頭施有千數，有處以自及妻息，是處剝皮是處肉，是處以血破骨體，於是地施無數身，捨世種種身不逆。」地即為證現返復，地應震應出大聲，三千世界六返動，盡撲魔王并其軍，顛倒偃覆都墮地。空中大聲普告曰：「釋種太子都勝怨，已勝魔怨諸塵勞。」魔王大幢即摧折，魔退魔敗聲流遍。已勝魔王還定意，意定深思諸佛事；德重地神不能勝，心懷喜踊連震動。菩薩即告地神曰：「動不動類皆因汝；且定莫動耐斯須，吾為無歸者作歸。汝久耐負無央數，逆害親君族欺者；越限傾邪向眾罪，掘盡善根行惡人。飲倒見毒墮冥者，苦厄重擔地獄分；已勝此等且小忍，須吾捨棄諸苦擔。」於是現歷觀諸禪，於諸禪得最自在；憶念久遠初始事，前世所經如昨暮。時至夜半天眼觀，見一切了如明鏡；照察明達五道生，無有堅要如芭蕉。於其夜至第三時，審諦思惟意要妙；一切世間諸苦會，生老病死遂別離，愚冥覆弊出要道，不避坑塹猶如盲。菩薩推盡生死原，察其起滅悉曉了。心更生念重思惟：「老由何來何從死？」復生正念：「緣生故，因老有病從病死。其有頭者有頭患，猶樹已生必當墮；重思本種所由有，覺種緣行受緣對，受何從起從愛有，觀愛所由從覺識，覺識所由從觸更，緣其觸更有諸根，所由六入緣名色，名色之緣則因緣，如是緣下至於上，得癡縮起生死原。是滅已一切都滅，癡原生死所應滅。」審覺十二緣起本，如所應覺諦覺知。八賢聖路最第一，先執正見如審實；見死吾我盡三界，燒塵勞澤以慧火。辨是事已自歎曰：「所應覺作悉已成；吾已及逮久仙聖，諸佛世尊所行道。」至於其夜第三時，日普照之導幢現；眾生休息時寂靜，一切智成最佛道。「吾已及逮久仙聖，諸佛世尊所行道。」逮佛第一最處已，三千世界六變動。諸天側塞滿空中，歡喜散花普遍地；粟金粟銀末栴檀，天意作花悉周布。地普充盈塞空中，從無結愛雨天花；❥樂不鼓自然鳴，諸天鼓樂空中作。天應慶喜世得持，地虛空神普踊躍；火神歡喜自然燃，淵海波涌震妙聲。樹神各各獻奇花，須彌喜與諸山禮；地獄涼息餓鬼飽，眾生相愛除慊仇。佛身奮放正法光，四維上下遍十方；變現種種諸形像，故先使至遍覺悟。八賢聖路始復現，如童無導令諸道；是有妙花名諸覺，言諸覺復林樹現。三十七品數各別，各自現形如說義；或白青黃若干色，光明如是說法音。佛日出曉照世間，是其光明諦覺之；佛即還攝神光明，不食七日坐樂法。爾時世尊說此偈：「快哉報福妙願成；速疾乃逮最上寂，保安不受餘他苦。魔王覩共相聚來，各各現形力向吾；終不能令吾意動，以功德力勝降之。」
。
<juan>佛本行經卷第四（一名佛本行讚傳）<p>宋涼洲沙門釋寶雲譯<p>度五比丘品第十七「敬順於佛，意無差別；吾愍汝等，令離罪咎。佛於世間，普施以善；以平等慈，猶如赤子。其有慢意，侍是師者；其人受❥，如違慈父。」於是五人，同聲對曰：「修甚苦勤，無所剋致。意退從安，放恣其情；何由致道？願示其意。」「猶如有人，撽壓沙水；唐勞其力，終不得蘇。譬人❥牛，捨乳❥角；以其行❥，終不得乳。緣燈光明，以除晦冥；亦不以水，惡罵利刀。如是厚重，愚癡闇冥；以智慧燈，終不以餘。猶如盛火，得風吹動；燒然乾薪，終不休滅。「人縱情意，迷惑六欲；塵勞穢行，終不損滅。盛炎雖滅，餘有少火；終不捨本，燒燋之性。意雖精微，故有餘識；覺有識苦，爾乃了諦。當求無生，無老無病；又無有死，地水火風。無前無後，無中無動；思求是處，覺滅度苦。八賢聖路，可以逮致；是以覺道，及其方便。不以覺了，八賢聖路；故迷世間，顛倒輪轉。當覺是苦，次相承侍；先除苦原，恩愛欲縛。勤加剋修，八賢聖路；當以泥洹，寂滅為證。應覺覺苦，除愛欲著，以滅為證。修聖路者，因是立行，其事具成；吾當爾時，逮覩黠眼，明達四諦。」以是四諦，為是五人，三明解脫；以堅金剛，正法慧杵；壞碎五人，塵勞之山。億寶始初，覺正諦法；八萬諸天，時俱解脫。地上天龍，鬼神俱嘆：「轉上法輪，何甚快哉。善修禁戒，輻甚牢緻；調良寂滅，輞博周匝。精勤志介，轂處中央；為天人轉，未轉之輪。」鬼神歎聲，上衝于天；周遍天上，乃至梵宮。諸天始得，聞是音聲；因是發意，來詣佛所。當其始轉，正法輪時；天龍人鬼，海神皆喜。即雨天花，不可稱計；眾生蒙賴，從苦得安。梵天請佛，乞轉法輪；眾生得度，于今不息。是之福報，皆歸梵天；是故稱號，梵福第一。其初始轉，法輪之時；佛以甘露，先飲五人。願使眾生，速轉法輪；如佛世尊，說法度人。<p>佛本行經度寶稱品第十八久無央數劫，所積得善本；逮得昔所願，先以授五人。猶如事火祠，得酥益增熾；佛炎超踰彼，光明靡不照。已出五道淵，尋便度五人；始與五沙門，德力勝五根。佛如滿月現，與諸弟子俱；猶如五明星，與月俱遊處。時波羅奈城，有大長者子；性慈仁愍達，厥名曰寶稱。居宅如天宮，侍使猶天女；伎樂小罷息，稱及女皆眠。古世福所追，應服甘露藥；前世見死屍，慈悲斯須間。宿善所追及，悵然從寐寤；見諸女如屍，居宅猶丘墓。其心懷慘忤，舉手悲歎曰：「吾今遭厄難，大苦患之中。自然生善心，唯樂無為安；欲樂難久保，善樂斯須耳。當從何路逃？於何自藏匿？不遭無常火，無恐怖之處。誰於世可恃？吾當何所怙？誰當從愛欲，深泥中見拔？」於是捨愛欲，徐下金寶床；因便履寶屣，其價直百千。居宅城門戶，皆自然夜開；即明曉如晝，其心懷狐疑。天於上空中，懷慈告令悅：「仁遠建志性，莫顧懈遲久。佛世間聖師，今去是不遠；停立相望待，如牛求母犢。仁當於今日，建無極大利；婬欲如群魚，迷惑之迴波。以乘上精進，第一牢桴材；度諸苦淵海，期必在今日。」時童子寶稱，行正流泣測；遙舉手向佛，悲聲而歎曰：「惟尊我今困，於老病死苦；願尊常為歸，濟我斯苦患。」佛時遙告以，梵柔軟淨音：「是間有安靜，無苦患之處；有八賢聖路，寂滅甚清涼。速來詣吾所，當為汝作歸。」寶稱聞是教，喜踊意充益；猶如遭旱熱，自洗清淨池。尋聲至佛所，稽首世尊足；唯如妙華樹，為風所吹顛。體瓔珞服飾，心怛然不著；宿福今運會，畢竟獲羅漢。佛見寶稱心，內慚體瓔珞；沙門事俱辨，因告語之曰：「飾容內純善，第一勝諸根；是謂成吾法，不以託外服。其有內心端，表裏相應順；道門為之開，不可恃虛服。」緣寶稱功德，四友因得度；滿成與無怙，牛呞及善與。將五十童子，得度脫諸苦；彼諸世尊邊，始六十羅漢。時佛以梵音，告諸弟子曰：「汝等已度苦，曠然清涼安。眾生沈愛欲，受苦可憐傷；卿等宜慈愍，諸方宣化度。」分布遣弟子，於是獨遊行；乃至野象澤，因求止宿處。現神光晃昱，以降毒害龍；顯神足變化，種種奇妙好。佛憍慢已盡，又化諸憍慢；度第一迦葉，居野象澤者。然後以次度，迦葉之二弟；三兄弟門徒，千人成無著。佛與是三人，功德甚巍巍；法則及惠施，禁戒威儀善。將從千弟子，名眾師之師；慈愍度竭王，行詣王舍城。有宿德之人，典領摩竭境；以善居王位，德善踰眾生。聞佛大聖尊，來入國境內；聞即心喜踊，整嚴往迎佛。王駕躬自出，與大極自軍；王瓶沙妙容，眾王中最殊。如釋從諸天，俱出其天宮；嚴威儀導從，往見梵天時。與諸重臣屬，始從城中出；執轉輪聖王，出遊之威儀。與諸神寶臣，前後俱導從；極世之嚴飾，殊妙無有比。象馬車人從，聲震於雲中；婦女臨路觀，服飾如電曜。諸城門各出，填塞四衢路；猶如山諸谷，秋雨暴水出。諸王中雄猛，行近至佛前；佛奮金色光，照曜諸樹間。以佛之威神，曜澤令金色；王愕然歡喜，顧謂傍臣曰：「聽聲視其色，禮儀甚相應；如吾諦熟觀，誠實妙寶器。」智慧之大海，眾善之寶藏；遙視其容貌，佛以慈相示。王不勝歡喜，便下其寶車；如日出於雲，下沒西山崗。罷王五威儀，步進詣佛所；五體禮佛足，盡心謙恭敬。叉手仰視佛，甚妙意無厭；喜敬心無量，身衣毛皆竪。禮竟就位坐，形容益殊好；一心熟觀佛，猶寶須彌山。三自稱名號，因白世尊曰：「今視世尊顏，心終無厭足。佛興世奇快，為三界作歸；今日喜踊躍，情懷心逸豫。豫覩計明諦，快捨聖王位，天世人所敬，其宜實應當。度身至安處，充滿眾生願；今禮世尊足，身命歸於佛。」王於佛前坐，僉然自撿整；繫眼睛於佛，熟視心不動。專精在守意，如蜂向花樹；兼加謙恪心，渴仰欲聞經。佛以八種聲，為王廣說法：「諸根及心意，六情緣起色。起滅不停息，猶如水中泡；諸根之起滅，王當諦覺知。如下種於地，必有萌芽生；芽非種種非，芽王當審覺。非本不離本，諸情意如是；生死之顛倒，相因緣生滅。」王聞是深法，心為之悚然；即度生死淵，逮得慧眼淨。侍從萬二千，皆蒙得解脫；上諸天八萬，逮得甘露藥。爾時佛聖師，遊止竹林園；慈愍眾生故，晝夜奮光明。比丘名馬師，順威儀早起；啟辭白世尊，欲入城分衛。佛告今出行，若卒逢異學；當以四諦頌，次第為解說。時聞聖師教，頂受而奉承，為其四大故，行詣王舍城，寂然息心行，目視不離前。外學甚明達，厥名曰受訓，見妙異威儀，敬心而往問：「新威儀寂滅，唯告示其意。是何奇寶山，為仁最上師？仁是何寶顆？從何山迸出？是何智慧樹，所戴鮮好花？為從何師日，仁光所從出？是何慧清池，乃生是芙蓉？仁師有何教？是誰見告示？」「有王甘蔗族，釋種王之子；捨家學成佛，為普世聖師。仁當覺吾師，天人聖賢師；我適始初學，生年既幼稚。佛法廣且深，所說甚精微；今當精現說，聖師之言教。覺苦苦起無，又知苦所滅；所以苦滅道，聖師所頒宣。」彼聞是四句，心即霍停止；憂婆替即時，逮得慧眼淨。因為目犍連，再遍說四句；應時見道跡，俱行詣佛所。與五百門徒，稽首敬禮佛；發聲稱沙門，威儀即備悉。二賢先見道，俱逮羅漢果；一者智慧最，二者神足備。二賢侍世尊，猶如左右臂；共輔翼於佛，如王者賢臣。時有大姓子，名曰藥樹生；捨金色妙英，剃頭被袈裟。於多子野澤，見佛陳本行：「今始得覩佛，一切智聖師。」叉手戴頂上，向佛遙稽首：「佛是我聖師，我是佛弟子。」佛以妙梵音，慈心告之曰：「善來賢明士，適遇會良時。」佛應順本行，為說深妙法；散其塵勞聚，即時逮果證。與三聖弟子，光顯一切智；猶月十五日，與三明星俱。適從舍衛國，奉使至王舍；財富好施與，厥名曰須達。到適聞佛名，喜踊躍無量；舉身衣毛竪，夜不能眠寐。夜半至佛所，到即得見佛；五體禮佛足，情甚懷歡欣。「汝以愛法故，除損睡眠耶？夜喜故詣吾，必獲其善報。」施戒及智慧，歎譽生天安；婬欲之瑕穢，廣說若干法。猶如淨好㲲，入染受色鮮；時長者須達，受入泥洹池。久發願求佛，欲於世興出；度脫眾生苦，所誓今已滿。從生死苦厄，度無數眾生；導以正平路，徑趣泥洹城。如其本所願，各各從意得；往古得度者，盡服甘露味。皆尋得安隱，不危墜之處；聞已樂學者，當入泥洹城。<p>佛本行經廣度品第十九獨為一切護，獨為世間師；為天人為導，號佛天中天。長夜在塵勞，久處昏眠者；擊正法之鼓，以寤所應度。五岳所擁繞，羅閱祇城中；度王弟攦黑，及群眾八萬。長者號勇猛，慳垢蔽其目；先濟化炎光，并度醫耆域。王舍城國內，迦羅衛首家；世尊光踰日，小火欲焚佛。法雨洗其心，三垢之盛火；毒飯及塵冥，一時普消殄。隨提大國中，達士如梵天；度名聞梵志，號曰梵摩踰。香特大國王，目如紺蓮葉；為解六種法，令覺正見諦。有山名道術，特顯如金山；心淨有智慧，沐浴俗解脫。有十六梵志，號曰度彼岸；及餘六萬人，同時皆得道。時眾祐福田，往詣處聚中；於時彼聚中，有大姓梵志。有名聞重齒，時欲大祠祀；斷祠祀疑網，立之於正路。時在隨提山，帝釋石室中；時佛處其中，不動如太山。天樂般遮翼，歌頌覺寤佛；以清淨甘露，飲天王帝釋。懷害多瞋怒，捷疾甚暴風；小指為額鬘，迷惑癡狂走。害如閻羅王，梵志鴦掘魔；神足以調化，凶暴難調者。又於安屈界，梵志名戒慎；狐疑所纏結，絕斷其狐疑。與三百門徒，從苦得解脫；截其塵勞結，令永無有餘。頭上火炎然，口中亦吐火；瞋怒銜下脣，撩擲火燒然。身都放火炎，猶如劫盡燒；以言滅曠野，阿臘鬼神火。身大如青雲，電光晃斑駁；體大亦如是，飾以金瓔珞。懷害吐毒氣，霹靂雹石緻；視神力斯須，滅無苗龍毒。於大宅聚中，化童子拜守；先度善昏眠，野城化手授。拘睒尼所濟，無畏及令者；於羅閱城國，化梵志無嫌。維耶離所度，食肉蔽羅剎；葉耳惡鬼神，俱化令度脫。師子力已下，化度四千人；又化劫賓㝹，及四千童子。於野畜繁山，化太子道德；地時度白轉，所生化濟使。退守於雙林，生聽於舍衛；化梵志無畏，及無數大眾。又化優波先，五百將從俱；又度聽受等，及五百梵志。化不蘭弟子，有五百賈人；濟五百釋種，皆令作沙門。於清林村落，化度二百人；無特度二百，會同度五百。又於億傳村，化度八十人；此滿度六百，隨提聚五十。諸天四天王，大力護世間；勢力如谷水，恚害如流波。以其越呪教，為說四聖諦；極乃能解達，立之八正路。諸賢士等輩，二十八鬼神；將軍凶弊惡，犯嬈人魂魄。居雪山鬼神，竪毛多瞋怒；刺毛甚弊惡，佛滅其恚害。女神諸鬼母，厥名曰取去；食世間無數，嬰孩抱上子。最小子愛作，佛取藏鉢覆；母行方便求，狂走來詣佛。佛問：「愛子耶？世人亦愛子；若能慈不殺，吾當示汝子。」即從教受戒，執慈不復殺；與子歸詣佛，如江河歸海。將男女甚多，鬼男女亦眾；孫息諸男女，無數塞野澤。於祇樹之中，化諸鬼子母；將從無數眾，佛授以正法。隨提國沙門，度脫四十人；四方士沙門，又度三百人。度簇髮梵志，徒黨四千人；有勇進梵志，又復度千人。如化舍利弗，精進者無數；以化槃特法，軟意教亦爾。又如安庠法，化無數善人；化羅旬擩法，度諸薄福者。如化賢良法，度無數貴人；以化廁士方，度無數賤人。如化迦葉術，度無數調良；如化迦樓陀，無數放逸人。如化善除法，所度無央數；以化貴姓法，聚度亦無數。因度占波法，度諸占相師；如迦葉比類，化曉迎意者。舍衛城門中，逢五百異學；化以火圍繞，方便度脫之。現神足變化，度欝鞞迦葉；以威神降伏，梵志名快諦。審諦與阿踐，及無苗龍王；并言談長者，皆急疾力化。或如鴦掘魔，捨走而以化；如化香持王，迎逆煩意度。以若干方便，接度其弟難；度梵志因頭，佛從因化出。變現身為鹿，濟度野獵師；五百釋種獵，化其箭為花。化醉如郁伽，度嚴飾如綵；以度憍悵方，濟諸奢憍者。化難動迦葉，逆不受其施；以若干方便，行調度眾生。長齒與黑子，吉瓶及造作；諸國弊鬼神，佛之所教化。上昇及深奧，江施與形像；至牢山鬼神，化於普廣山。度明珠齒鬼，花齒鬼第二；千目及青眼，法度與赤色。嬰耳及花耳，大力甚貢高；大深山谷中，化是諸鬼神。佛至大吼國，度諸優婆塞；立之不還道，凡有百五十。建往還道者，有二百五十；須陀洹道者，具滿五百人。所向及喜嘆，嘆者樂花開；聽善性及霧，吉善來充溢。稱滿及善覺，仲隱光含笑；牛勝絜長頸，未發并泉作。如是等羅漢，同一有五百；略說其端首，度者無央數。或以柔軟教，或以麤獷辭；或以剛柔調，佛盡教化之。調達之所放，狂醉於王舍；佛所化迷惑，醉象名財守。時於城門外，佛見猛師子；好目視世尊，佛記當得佛。於帝釋石室，降化猛特牛；曠野中諸應，為下生天種。時不具城中，兩初生虎子；得慈心於佛，及與千飛鳥。鸚鵡及孔雀，犲犳并維羅；龜鼈與毒蛇，鸜鵒及奢立。鴿雀及與烏，乃及至蝦蟇；是等蒙恃怙，皆得生天上。裸形入海水，可浮得彼岸；日有千光明，可以手掌障。佛諸經深義，廣博微妙句；一切諸聖師，莫有能究盡。無數諸天樂，無量諸聖神；無邊空中露，無底山地祇。無數水樹神，無數地天人；所度無央數，先世所願具。猶佛得願具，眾聖天人師；亦充天世人，所求之善願。亦願使一切，有形眾生類；其學是經者，令入泥洹城。諸天執樂神，龍鬼阿須倫；是等聞佛經，逮服甘露藥。見佛受化者，世間今故有；是等護國土，災患永消亡。<p>佛本行經現大神變品第二十諸天之帝，與諸天俱；已勝強怨，諸阿須倫。名稱力勢，普增遠聞；坐施安床，心喜無量。以微妙法，甘露神藥；天人之尊，甚自充飽。猶如天帝，處施安床；梵志見佛，安坐如是。心不歡喜，不得休息；因生嫉妬，懷煩欝熱。因相聚會，於林樹間；廣共博義，論說於佛。此人何因，獨顯於世；其名聽遠，超吾等上。及將世人，入邪徑路；令梵志法，轉見輕慢。若其名德，轉久增益；吾等名稱，便當滅亡。吾等名稱，若滅亡者；何從能致，供養安樂。故當勤加，推理思求；釋種之子，獨得敬養。若能推盡，反其事者；了必當失，供養名稱。各各思惟，欲露佛短；或有發聲，反歎顏貌。或復稱其，言辭清淨；又復嘆詠，其相好者。如是言語，斑駁不同；乃反稱揚，佛之功德。於時其中，有大梵志；謂眾人曰：「聽吾言理。母生之時，從右脇出；其母永無，瘡痍疾苦。難動大地，六反肅震；微妙天樂，自然有聲。空中自然，雨諸天花；金粟銀粟，盤檀種種。于時日光，踰倍於常；花下猶如，雜綵帳幔。諸天撞擊，寶鐘金鼓；慶雲含潤，如垂降澤。日月燈燭，皆失精光；普世忻喜，如得恃怙。生於微妙，林樹之間；從脇生時，猶日出雲。未及下至，於地之頃；天帝掌接，傾側恭敬。子出生時，顯露如是；奇瑞可怪，不可思議。天地為之，感動證應；自是普世，將護名稱。少小勤求，解脫度世；塵勞之穢，蛇蚖毒害。正應登臨，轉輪王位；捨棄不顧，勤求滅度。不迷惑於，少壯之惑；念老病死，傷損其情。捨家入林，息心淨行；名稱之美，熟復踰此。其弟子眾，賢良調善；以是之故，得世敬養。迦葉目連，及舍利弗；是等屈就，余敢不從。三王捨棄，美號王位；執持沙門，微妙威儀。其餘無數，賢善貴人；歸釋種子，訓化言教。佛於世間，所得諧偶；或因弟子，或以己聽。宜設方便，早屈折之；如惡病王，思惟除滅。曼今吾等，瑕醜未現；人未覺寤，簇髮重戴。亦❥未笑，灰塗身體；裸露五形，如是禮節。現子所為，不可得勝；以其辯口，託諸言說。巧便精勇，及於無畏；豐秋賢善，并與迦葉。厥性質直，名曰審諦；身體妙挺，巍巍可畏。所學聰疾，明達踰師；視世學人，猶如草穢。又自矜高，意常求敵；言辭臨眾，譬如醉客。得至釋子，皆沈著地；自居如象，過猛師子。吾唯一事，可以勝之；偏當以此，得伏子耳。若能爾時，必得勝子；名稱可畏，又增利養。唯可請佛，令現神變；子性少求，又喜慚愧。每勅弟子，不現神足；若不現變，則負吾等。」聞是皆喜，還相歎譽；已各罷散，各寓廬窟。魔天其夜，詣諸異學；欲以威神，令意喜悅。各各一一，至其廬窟；自變形容，如其弟子。自投其身，不蘭足下；我真實是，聖師弟子。又復往至，餘五人所；遍往行詣，欺誑六人。以其神足，令各愕然；梵志歡喜，謂必果勝。諸梵志等，各各早起；大相聚合，到王宮門。詣王耳目，明司之官；具各陳情，使入啟王：「是諸梵志，大婆羅門；或所長養，智慧宿年。今來詣門，求見大王；如天仙士，詣帝釋門。」王曰：「吾聞，是諸梵志，欲與佛競，顯己功德。嫉惡於佛，善德相好；如阿須倫，嫉月之明。」臣下白王：「是等群聚，長聲嚮嚮，求敵欲鬪。猶如熊羆，特牛虎象；如為師子，見遮深谷。」王即聽使，諸梵志現；坐席承望，敬以容禮。慈意瞻視，遜辭與語：「諸師何故？勞體顧意。」諸梵志等，各舉右手；同聲發聲，啟白天王：「智達慧人，應馳省王；如天仙士，謁現梵天。梵志立王，唯以一法；在於世間，詣明人事。唯以稱量，是法非法；立王者位，如稱度量。自昔以來，未曾聞見，上世之時，猶不如是。」視諸梵志，眾善功德；如於王國，受供養福。願聽其意，來之意故；今盡微願，啟白天王：「今欲與此，瞿曇沙門；俱於王前，捔神足力。願躬臨視，大智慧者；有大神力，功德勝者。然後乃可，諦覺了知；其得勝者，王請為師。」王良久乃，謂諸梵志：「賢明競爭，理所不安；金初不曾，還與金爭。是故賢明，不當爭競。」於是梵志，重復白王：「願王聽省，某等所因；不復開避，某等徑路。於己善法，勞勤志思；捨棄舊典，所居廬窟。又復叛棄，梵志先師；突走歸趣，瞿曇法律。猶如海水，入摩竭口；託是事理，及餘無數。」以諸言辭，切逼迫王，王因一視，左右傍臣。便以此事，付梨師達。時梨師達，遜辭謂言：「今說一事，唯各善聽；賢以善意，捫摸瘡痍。以軟滑篦，耗盡病原；師子虎狼，毒害蝮虺。值其睡眠，智者不覺；佛今坐定，入禪寂滅。仁等不宜，無事覺悟；猶如烏鵲，與金鳥諍。牛跡之水，與海捔量；螢火虫子，與日光明。田家灰堆，欲比須彌；求欲與日，力競光明。又欲與月，比其盛滿；欲與帝釋，共相照曜。又請梵天，示現神足；下賤之類，若餓鬼來。與諸上尊，欲捔神力；汝等請佛，亦復如是。何智達者，當信是事？仁等今餘，所有弟子，善自防護，於釋種子；如摩竭魚，久睡眠時，不可覺言，起來吞我。」時王聽受，梵志所啟。王前下期，却後七日；王便輕出，往行見佛。具向世尊，陳說此事：「我於尊法，終無厭足；聽受世尊，微妙正典。貪眾善意，無有斷絕；今諦思惟，世尊德善。尊無數劫，積行如流；今世功德，充滿如海。猶如晝夜，興大雲雨；新水入海，充盈滿實。佛世尊之，無量巨海；梵志等見，洪滿盈溢。便欲以手，接取灑棄；灑棄巨海，欲令枯竭。梵志等期，會祇樹園；却後七日，捔神足力。其已許可，此等所啟；是輩與我已結要誓。退忘不失，啟白世尊；愚情有失，愆重如何？」王體素自，麤丁姝大；歎佛威德，悚然細小。世尊弟子，名曰目連；長跪叉手，前白佛言：「佛天中天，眾聖之師；願默寂然，是事見付。薄能挫折，此外異學；猶金翅鳥，臨海諸龍。」佛以梵音，而告之曰：「斯等請吾，吾宜往應。」王聞佛許，歡喜踊躍；因顯發聲，說是言曰：「地上諸人，及虛空中，天龍鬼神，聽吾言令。種種展轉，必相告語；天上空中，大山巨海，相請來會，觀名稱德；必來莫疑，普世眾會。」於是斯會，七日已至；於祇樹間，徵瑞應現。以眾香汁，沐浴灌灑；若干色花，遍布其地。可見之類，於空中現；諸天營從，與諸天女。諸妙寶樹，於空中現；眾寶幡幢，如舌舐空。蓋拂垂珠，而雜種香；諸天瓔珞，花鬘轉目。眾寶積聚，處處顯現；諸天名寶，側塞空中。天上世間，莫不踊躍；故集會來，觀神變現。諸天人聚，猶如大海；譬如秋水，趣於海淵。爾時有天，名曰稱令；觀諸無間，普懷歡喜。從天下來，稽首佛足；執恭敬意，白世尊曰：「我今特當，殊異於餘；勤加奉事，於佛世尊。若有先時，以善施人；彼則加報，迎之以善。世尊普慈，加於世間；以次為之，眾生恃怙。如今觀察，佛天中天；出興於世，獨為我故。自惟我兄，大國之王；己身前世，行善惡事。緣是更歷，大艱難中；如從天上，墮於地獄。割我兩臂，乃到曲肘；兩脚見截，乃至于膝。猶如屠兒，屠羊之法；解我支節，令各解散。世尊爾時，來受我師；緣佛世尊，更受生命。時佛為我，說微妙法；尋還建立，阿那含證。我獨一己，能勝異學；以神足力，壓伏外道。世尊躬自，難其弟子；以一切智，或能預知。今當承事，小加勞苦；乃後來世，以為念事。」梵志後時，聞是言論；便不敢復，求捔神力。以己神足，忽然昇虛；斯須之間，到雪山中。於深谿谷，見其好樹；天香眾寶，甚嚴微妙。拔取大樹，周匝由延；以手擎持，猶如寶蓋。時一切智，寶座之側；時諸天人，以雜天繒；挍飾寶樹，甚可愛樂。於時便出，無量光明；譬如雲除，日霍然現。紫金色炎，白銀色光；其光昱昱，普曜世間。自然芙蓉，從地中現；千葉蓮花，天雜寶成。妙紺瑠璃，以為花莖；象牙高座，在蓮花上。天金花臺，細明珠茸；為佛施主，極妙無比。時佛徐行，就天寶座；處於花上，如梵天王。佛身光明，踰倍於前；日月明珠，不可為比。奮放臂光，照曜世間；一切智燈，明輝於世。猶如蓮花，塵水不著；眾生視佛，周匝圍繞；如蜂集花，而食其精，熟視佛面，而無厭足。遣使往請，外道諸師，意疑不欲，來就眾會。時佛告語，諸天人曰：「是等不來，至此共會。」於時神通，一切聖智；眾生緣畢，應得度者。即以佛眼，覩察十方；欲從生死，廣度眾生。地即劈裂，獄苦盡現；如大張口，欲吞世間。眾生恐怖，心懷戰慄；如船賈客，遭摩竭口。時佛呼告，大目犍連：「勅語眾生，諸地獄名。是痛如此，此苦如是；犯是瑕惡，墮是地獄。」目連昇虛，奮洪聲令；遍十八獄，說其罪對。時眾生各，識本所作；我應墮此，我應生此。一切眾生，心盡向佛；餘無可怙，唯歸三尊。眾生心專，一向不動；悚息縛束，爾乃現變。於佛寶座，四角化現；角有四佛，坐寶蓮花。因是轉變，無數諸佛；坐寶蓮花，塞滿虛空。諸佛光明，照曜十方；身或出水，如雲中雨。或復變現，水火俱出；滿虛空中，化現如是。時佛奮現，如是神變；至二十八，無結愛天。諸佛充滿，三千世界；眾生遠近，見佛所在。諸佛世尊，坐蓮花上；光明神德，一切具足。功德巍巍，猶如寶山；四嚴嚴飾，光曜於世。如梵天王，花中出時；坐蓮花上，威儀備悉。唯佛世尊，降伏魔兵；坐蓮花上，德超梵天。一切眾生，展轉相謂：「劫數若干，百千萬億，無央數劫，所積聚德；一切智藏，今日乃發。猶如往古，劫初之時；四生眾生，從梵口出。佛今所現，如古梵天。」世尊口出，無央數佛。自古已來，眾生懷念；謂此世界，唯有一佛。蒙佛光明，長養眾善；無央數佛，世所恃怙。佛之大燈，然於世間；光明徹照，三界眾生。世間無復，愚癡之冥；一切智明，愚癡除無。紺色光明，晃深虛空；坐於千葉，寶蓮花上。佛現福報，滿是世界；猶如大海，七寶充盈。佛現眾會，皆懷善心；即以深奧，柔軟清淨，梵哀鸞音，以種種聲，廣為眾生，說微妙法：「如是三界，無常無堅；無我苦空，滅無為安。」佛說如是，深要法時；聲遍流聞，三千世界。有億眾生，發大道意；又餘無數，發緣覺乘。復億眾生，逮得道迹；諸外異學，捨外邪見。時佛即便，還捨威神；於眾生前，顯然昇天。於忉利宮，為母說法；以甘露藥，飲諸天人。佛所以得，勝諸梵志；神足變化，威德相好。充滿一切，眾生之願；普同淨潔，甘露法藥。汝今在此，現大神變；化度無量，無數眾生。其諸天神，逮見佛者；念佛恩德，擁護世間。其聞是者，增益功德；緣是種善，於佛福田。得度生死，苦惱之對；因入泥洹，安樂之城。
。
<juan>佛本行經卷第五（一名佛本行讚傳）<p>宋涼州沙門釋寶雲譯<p>昇忉利宮為母說法品第二十一以正法甘露，充飽世間人；下解脫種者，皆放受其報。佛功德猶日，正法喻光明；戒品水清涼，生於天泉池。母妙寶芙蓉，及天林樹花；欲令時開敷，故佛昇忉利。日光晝照空，月炎曜於夜；佛照天世間，若干嚴飾好。日天子生念，謂日王來至；以世敬日意，稽首禮佛足。月天子懷疑，盛明所見捨；月之光榮好，歸入人慧月。寂滅過梵天，照曜喻天帝；深邃勝淵海，不動安須彌。天帝雜寶樹，號名采晝度；光明坐其下，寶樹蔭金山。見母大妙后，種福果於熟；或有方應種，或復應放者。以佛清淨德，面曜如明珠；見者心清淨，猶如水清寶。爾時佛世尊，以清和梵音；甘露法藥雨，於慈母妙后：「墜墮離別苦，生天有是患；貪求積聚死，是為世間苦。地獄燒炙煑，餓鬼渴乾燋；畜生相噉食，五情苦無安。在所受身處，眾苦輙追隨；欲離眾苦惱，唯有滅無為。當覺三界苦，猶若瘡被毒；甚於燒鐵擆，無可解瘡處。世間苦如是，覺苦起之緣；覺其苦滅處，覺所以滅苦。覺五盛陰苦，覺勞所因興；塵勞所滅處，是滅名無為。所以滅道者，名曰八聖賢；諸塵勞之毒，都燒令無餘。生死甚可畏，進退不可怙；如伎兒木面，脫一復著一。或飲天甘露，退復飲洋銅；或食天甘露，退噉燒鐵丸。或復來天家，或曳然鐵車；或王或乞兒，餓鬼轉畜生。宿對互所拍，跳迸如拍毱；上下遍三界，從有至無擇。」聞說是法已，母妙天帝后；八十八勞結，心垢永滅盡。意止深妙法，又令三垢薄；燒諸強塵勞，妙后證三道。大會無數央，諸天人芙蓉；同時俱開敷，如花蒙日光。於是妙后起，更幸懷歡喜；猶如日臨山，光明益盛明。亦愛敬於佛，禮足已啟言：「古來母未曾，得子此重貢。無數劫食地，心未曾厭足；天欲不已滿，莫若今充盈。自足令我足，除著無所著；一切智寤我，無種斷我種。」時無數諸天，聞微妙大法；即殖善德種，鮮潔佛之種。<p>佛本行經憶先品第二十二於是天中天，諸天世人師；在於大王境，摩竭之國土。遊止竹林園，思憶往古世；光明益顯好，猶如盛火祠。佛弟性慈仁，厥名曰阿難；見佛光明盛，即行詣佛所。叉手下右膝，敬意白佛言：「唯願天中天，決心之所疑。未曾見光明，如今之暉耀；唯願一切智，說光明因緣。」於是佛告已，微妙八種聲：「諦聽吾今說，光明之因緣。吾自憶前世，施無數眾生；供養千數佛，種種所須給。學無數聖典，盛祠祀無數；難可施與者，大施與無悋。憶念往古時，大象如白山；勢力勝隣敵，吾以用惠施。以心所愛重，二子用施人；毛孔皆血出，吾時名甚愛。象馬車乘女，種種用惠施；施八萬四千，金角黃牸牛。金器盛銀粟，滿其所受量；吾名為知時，大施十二年。弊惡婆羅門，來從吾索頭；時諸天若干，欲固遮梵志。吾歸曉諸天，莫違本所願；時王名月光，今充吾所僥。復有婆羅門，來從吾索眼；不逆即許與，體所愛之目。為王名善目，因是發大願；今以目施與，願後成慧明。又復更異時，鴿飛來趣我；為鷹所迸逐，飛住吾膝上。吾盡割體肉，恣以足鷹意；不以來歸鴿，與鷹使為食。吾以病人故，割已體上肉；食肉三七日，其重病得瘳。又為普施王，名為大力士；昔除眾生病，今滅其塵勞。又吾前世時，以身惠施人；別賣可愛子，又別賣吾妻。賣吾與惡人，勅吾令殺害；吾時名焰月，不殺沒己命。吾剝皮為施，纏疊為燈炷；同時然燈炷，與身炎皆熾。王名堅金剛，其耐痛無比；以是求一願，舉足以成佛。以身與虎狼，地六反震動；因此勇猛意，超度過九劫。曾以一善施，主地盡四海；前為轉輪王，號名曰大天。始建王風教，率以十善行；棄捨四方域，剃頭修淨行。又為普地主，號名曰尊帝；於是地上立，八萬四千城。時為此諸城，部分境界已；八萬四千王，俱出剃頭學。曾為王多求，貪欲狂迷惑；越度大海表，求土地人民。吾時為梵志，大智名上度；將順教是王，還其正志思。曾為白象王，如日甚姝好；六牙甚可愛，弈弈有光明。獵師貪牙故，箭射中其心；便自拔牙與，心不起恚亂。淨施王遊獵，因至深山中；閉群鹿二王，置於深谷厩。以一妊母鹿，鹿王代就死；使普境野畜，無復恐患憂。有國忽父母，害殺長老者；吾尊奉孝養，地穴濟父母。天空中問義，父教吾決答；斷眾生倒見，濟令不墮獄。大蟒閉賈客，圍繞置中央；吾時緣宿行，生為師子王。發象為力勢，踏蟒即令死；濟五百客命，安隱得歸家。」佛爾時說此，生經五百章；三千大千界，普六反震動。有億眾生類，皆發大道意；又有億眾生，各證以四道。上世賢智士，不可稱奇異；菩薩發勇猛，施捨其軀命。從乞求者意，終無所違逆；功德得自在，萬物及軀命。叢殘短壽命，是乃可為奇；塵勞所纏裹，懷惡盛迷惑。能以慈悲力，鉤還具惡心；能捨所愛重，財寶及軀命。眾生有豪尊，世得自在者；應為惡之時，自制而不為。晝夜行眾善，以休息其意；緣是自勸進，志願在佛道。<p>佛本行經遊維耶離品第二十三世智一切敏，所願無不成；慈哀加眾生，如人有一子。猶如轉輪王，放教靡不從；患厭世五欲，欲入法慧窟。世尊亦如是，開建為佛事；勤勞行廣化，事無不究竟。隨生死惡世，順見其起滅；欲入大無為，滅意寂然定。時維耶離城，吸人精魄鬼；入城興疫病，逼迫相嬈害。爾時維耶離，疫盛如熾然；國諸王大臣，集會博論義。厲氣之大火，燒然國萬民；各共精意思，何方除此殃。長者名財明，第一清信曰：「覩世更無誰，唯佛可恃怙。」因遣清信士，財明以為使；長者清信士，都共叉手向。盡五體投地，共遙白佛言：「普救護世間，願濟我國厄；如凍者求火，猶重病請藥。若冥願明曉，失路者曉導；我等求世尊，欲觀天人樂。」使往至佛所，佛即許受請；今捨家覺知，天人思擾動。天於上空中，告王未生怨：「如何安無憂，今當與佛離。」王聞天教告，心即悚然驚。意懷愁悴曰：「眾生心闇鈍，誰能詣慧礪，礪其闇鈍心？塵勞之愆咎，宿對之重債；眾生重債咎，誰當濟令輕？我等久見閉，在生死牢獄；誰當以清鑰，開吾等獄門？吾等久暴露，渴愛之日陽；誰當施正法，月精解渴珠？」王因勅令嚴，輕馳往見佛；因請佛明日，願屈就宮食。勅厨令嚴具，盛饌百味飯；佛許於宮中，受王一月請。平治七階路，乃至流江恒；路設諸帳幔，嚴飾猶天宮。雜色眾花香，散以遍布地；人集如水涱，盈溢譬如海。明珠以挍飾，色白如盛月；王之服乘蓋，敬意施奉佛。時佛未久頃，即到恒水側；王更進上佛，五百七寶蓋。人王上五百，諸龍王貢千；天王獻五百，維耶離五百。為世大覆護，應受寶蓋施；盡受諸寶蓋，餘唯置其一。爾時天中天，與諸弟子眾；二千五百人，便度流江恒。維耶離諸王，盡心愛敬佛；供給所當得，以次來到國。佛便即時入，維耶離大城；以八妙深重，梵清淨音聲。佛即說一偈，諸有眾生類；地行乘空者，宜慈愛眾生。以清淨慈水，普灑於大地；熱渴所逼狂，得水飽滿涼。從佛之慶雲，放甘軟言雨；舉城充飽滿，除重毒害患。佛於是即還，出到城門外；佛與諸沙門，繞城而徐行。施護現吉祥，呪願普永康；舉國蒙覆護，快樂不可量。時長者財明，請佛及弟子；飲食香甘饌，種種盡愛敬。時佛廣斑宣，深要之正法；師子音以下，四千人得道。佛與弟子眾，乃至捺女林；㮈女聞之已，馳出往見佛。到門即下車，瓔珞如電雲；始入園林樹，狀似吉祥天。行步趨庠序，如水隨波流；顏容如春陽，芙蓉花之叢。將諸天人女，服飾之姿貌；行於林樹間，或動天地眼。佛世尊視見，魔王之羅網；目觀其美色，壞人戒律行。佛以梵音聲，告諸沙門者：「捺女今來至，卿等攝撿意。各建志手執，精進之強弓；以正直之矢，筈承智慧弦。皆被定意鎧，乘自守戒車；各儲慈觀意，入眼色戰陣。卿等當諦計，女人何可是；假借相欺惑，如銅鐵金塗。皮薄如蠅翅，若不以覆上；此但是肉積，當作是計知。涕唾眼中眵，若不拭却者；及與身上垢，若不以水洗。膿血及糞除，聚會於一處；熟思視是者，欲意滅不生。卿等自觀計，是骨舍可惡；以筋纏束縛，外則以肉塗。衣裳服飾覆，如畫師覆壁；但作是自觀，莫隨彼欺惑。堅慎護心意，後可有所益；初不調伏心，後則不可御。邪行失正路，迷惑迴周旋；猶如官磨馬，竟以繞磨走。眼喜視色者，心則隨目惑；諦觀其表裏，愚染慧離著。」時佛以是教，誡諸幼弟子；即共自撿攝，一心視佛面。捺女遙見佛，光相明嚴好；巍巍林樹間，如日雲中出。慈敬意視佛，微妙心清淨；猶如樹花繁，風吹令傾屈。如是禮佛足，叉手心恭敬；却就其坐位，佛便告之曰：「女情貪放逸，卿善心詣吾；信樂正真法，是利甚難遇。男子信樂法，是不可為奇；男雖意深重，塵勞猶差薄。女人常迴旋，於諸塵勞愛；意局心輕躁，專著六所欲。汝心存於道，是最可貴奇；一切世無常，無吾我可恃。疾病侵安隱，老毀顏色貌；劫奪人壽命，樂法無患難。女人多貪嫉，不喜怨憎會；女人心戀著，不樂與愛別。凡受女人形，必有是二惱；以是義之故，汝當勤奉法。」㮈女性軟弱，心甚懷慚愧；正法所勸進，勉宜起恭敬。便叉手長跪，前白世尊言：「願佛垂慈愍，明旦受我請。」時佛覺其心，甚清淨歡喜；默然受其請，女便辭欲退。因五體投地，稽首禮佛足；厭惡女人形，懷慚且還歸。時佛許㮈女，受請去之後；維耶離貴賤，皆來至佛所。白馬白車蓋，衣服皆素帛；諸容飾皆白，威儀甚可觀。青黃赤黑色，種種各部別；嚴飾來詣佛，猶忉利天人。是輩亦請佛，佛言已受請；佛許㮈女請，是輩皆懷恨。時佛為是等，廣說微妙法；甘露無損減，滅除諸苦患。粗略為現說，四諦之要法；無數諸離犍，皆服甘露藥。佛當于爾時，化無數離犍；告辭等已下，心皆建正法。猶如化猛盛，還反地獄苦；及無數眾生，皆下生天種。<p>佛本行經歎定光佛品第二十四宿世殖百福，千巖峻無極；智慧之川谷，甚深難可測。眾口言辭風，不能令傾動；坐定如太山，然無能轉移。猶如青黑雲，晃昱震電光；雜寶眾花蓋，在上空中旋。時阿難見此，未曾為瑞應；懷踊躍喜心，長跪白佛言：「種種天花，甚微妙好；如有心意，來供養佛。猶如林樹，遇群野馬；如雪山中，眾花香樹。面如千葉，蓮花之色；世俗之水，不能污者。甚難見聞，如憂鉢花；唯願頒宣，花瑞應故。」佛以微妙，深重淨音，梵聲覺寤，充飽眾生。遍開三千，大千世界；以慈悅意，告阿難言：「乃往過去，無央數劫；無量善德，莊嚴相好。猶如炬耀，消除晦昧；以正法明，除愚癡冥。往昔有佛，號名定光；三千世界，眾聖之師。一切智慧，猶之大海；心如虛空，無所罣礙。六度根株，甚深牢固；十力之莖，甚大堅強。四無所畏，之四觚岐；三十有二，相好枝條。三達普智，微妙牙節；八十種好，柔軟好葉。慈悲蔭覆，甚令清涼；覺意之花，禁戒德香。所說花開，現四諦臺；四種道證，果甚香美。天人樂法，猶如蜂聚；應服佛樹，華味之精。其聞花香，食樹果者；以解脫味，飽滿充盈。乃前世時，願求佛事；勤行不懈，現其報應。尋得法藥，甘露蜜漿；充飽一切，久遠飢虛。發願欲求，大悲之意；因是欲入，華嚴大城。初舉其足，蹈門閫時；地神於是，肅肅而擔。三千大千，佛之世界；踊躍六反，而大震動。雨華覆地，諸天塞空；天樂於上，如雲雷聲。天女空中，鼓樂弦歌；歎佛累劫，相好功德。鳥獸歡喜，相和悲鳴；器皿相樘，成歌頌聲。佛與弟子，威儀庠序；猶如月滿，與眾星俱。百福德相，晏然如晝；微妙相輪，千輻理成。以足蹈地，跡如印章；千輻相輪，微妙而明。「調御六情馬，駕乘六度車；施戒之輦輿，慈箱喜護屋。定意以調御，八正之大幢；寂滅智慧輪，四等大慈蓋。一切智首冠，覺意之瓔珞；大悲甚速疾，都邑示無為。頒宣微妙法，以調和眾生；行道庠雅好，千日同時出。日初顯山崗，池華芙蓉開；定光佛時亦，寤眾生心花。爾時佛心念：『眾生無徹視；化成為琉璃，令眾生通見。』一切遙覩佛，各各如視鏡；人雲集填路，動國震四海。時有梵志子，敏達執智通；族貴性高明，厥號曰善思。始聞說佛名，喜踊衣毛竪；普如鈎所制，離俗向道場。累劫積功德，善本使延至；一切智明寤，如花覩朝陽。時遙見大光，如春日出雲；金剛帝聖種，視之無厭足。見佛喜踊躍，德力遠清淨；自思遭佛世，以何供養尊？時見一女子，挾持香水瓶；中有七青蓮，如慧七覺具。以其宿福德，瓶化成瑠璃；見花喜叉手，詣女以誠問：『唯觀福德山，奇異珍寶器；獨為普眾生，苦厄度歸趣。敬慢二俱除，願我莫空反；昔世所供養，今我亦宜供。唯妹與我花，欲以奉上佛；價從意不違，曼佛今未去。唯妹助為福，發淨意向佛；佛如隨意珠，種願從意生。』時賣七花女，含笑而答曰：『是花價甚貴，仁者安能買？』答言：『從女買。』曰：『花枝直百。』『但時與我花，價數從汝意。』因左顧視曰，挾慚而答曰：『我亦欲以花，貢上供養佛。』謙遜辭答曰：『汝自作花賣，佛不受虛養，汝誠不為欺？』女答：『當與花，當許為我夫。』答言：『女態惡，違顧求道心。』女叉手答曰：『終不違仁心，今便當誓願，安施不敢逆。』「即取其價，與花五莖；別託二枚，以結誓願。爾時菩薩，得花七枚；即便建立，決定上願：『如今天尊，救護世間；願我後世，得道如佛。』發重願已，即便散花；在上空中，化成花蓋。佛之暉曜，晃昱如日；青蓮花蓋，如慶雲起。佛適遊進，蓋亦隨之；佛明如日，蓋如紺雲。菩薩見變，歡喜踊躍；五體投地，自歸佛足。即時解髮，前以布地；佛以慈心，而以足蹈。足相明照，如紅芙蓉；在其髮上，足髮俱明。如紅蓮花，累青蓮上；佛慈愍故，停足髮上。佛以聖達，一切敏意；覺知菩薩，心勇猛力。即時欣笑，五色光明；曜從口出，若干彩色。時佛侍者，長跪叉手；前白佛言：『諸佛無緣，終不妄笑。佛何故欣？唯願世尊，頒宣笑意。』佛以尊重，海雷震聲，清淨梵音，而告之曰：『如我於世，興出作佛；普慈覆世，濟眾生苦。汝亦當成，世間將導；當於熾盛，塵勞苦世。百年壽時，釋種族中；當成佛道，號名能儒。』受決言已，歡喜無量；得歡喜力，踊昇虛空。心勇身輕，昇降如波；猶月盛明，大海波起。虛空尚可，有形墮地；地或可上，昇住空中。四大或能，捨其本性；佛之決言，終無改異。世尊面貌，如月盛滿；口演光明，清涼言辭。遏滅世間，燋然盛熱；猶如夏時，十五日月。異學典籍，內虛外欺；愚冥誑惑，一切世間。佛說明法，清淨太平；入泥洹城，猶如歸家。以其種種，歎譽妙花；奉散歎譽，己身蒙歎。天妙意花，粟米金銀；以散佛上，遍布覆地。未墮地者，化成華蓋；當在佛上，進退隨行。猶如日輝，雙日俱明；青蓮在在，如紺雲起。從空中下，懷喜更新；重復自投，歸命於佛。其髮皆在，世尊足下；自然而散，遍布其地。卿等憶此，豈異人乎？時善思者，則吾是也。以慈敬意，散華奉佛；今成為佛，一切世師。緣是人故，華蓋覆吾；發吾意思，令憶宿行。夫行善者，福報如是；終不敗亡，當諦知之。爾時各共，分取吾髮；諍競接取，人得少許。是等皆於，佛前得度；入於泥洹，寂無為城。時得髮者，餘有四十；隨提國人，持戒沙門，皆成羅漢，六通備具；建立第一，微妙善法。如過去佛，號名定光；充滿梵志，善思所願。如其喜踊，上昇虛空；時佛重賜，與大智慧。眾生聞已，皆當篤信；方便求索，施眾善德。布施持戒，智慧勤修；彌勒出世，顯其福報。」<p>佛本行經降象品第二十五爾時世尊，遊王舍城；行福眾生，地為大動。諸佛瑞應，奇異感變；欲入城時，皆為顯現。爾時調達，懷毒害心；覺佛入城，瑞應悉現。齎嫉速詣，王阿闍世；為詐誘進，教使逆惡：「汝篡父王，我當殺佛；俱共照照，猶如日月。」飲王以偽辭，飲象以醇酒；象得醉酒狂，鳴吼如雷震。即時放醉象，奔馳來向佛；譬之暴冥風，來欲滅佛燈。猶如劫盡風，欲壞滅世間；健如金翅鳥，怒如閻羅王。佛心堅不傾，不為象動搖；猶如摩羅山，不為海風動。突來至佛前，即到屈足禮；攝伏心著地，喻塵遇暴雨。如從赤雲中，日光晃然明；昱昱譬流星，墮於異山頂。從袈裟雲中，放右臂光明；暉曜照大象，如日加黑山。德相手觸象，象即時醒寤；猶如炬明現，晦冥退却縮。象霍然醒寤，意即得安足；猶如神仙呪，觸虺毒即除。象即時屈伏，自歸佛足下；佛時顯光明，如日出山崗。時調化醉象，教令種善本；化應度者已，即還到精舍。於時其城中，有一貴姓子；年幼性柔軟，聰明志敏達。篤信行眾善，愛敬戒律法；尊重師事佛，厥名曰高度。調達往詣之，誘以眾言辭：「悉受吾言教，必當厚相待。顯以高爵位，增益其榮祿；若能從吾者，卒後當為王。」時賢士高度，聞調達邪辭；即以正法言，答於調達曰：「諦聽吾所言，歎所事師德。」即時旋其身，向佛所在方。跪右膝著地，叉手心謙敬；傾屈頭面禮，高度便歎言：「已度於無極，眾苦之淵海；十力以得度，濟眾生無惓。晝夜不休息，導眾立善本；吾所歸事師，號曰佛世尊。吾不事餘師，餘無所歸侍；故不相受言，汝當諦知是。」時弊惡調達，心甚懷恚怒；挼手索其掌，顉頭而還去。諂媚辭向王，讒遘於高度；王勅其侍臣，懷害凶猛者。授其寶瓔珞，價直數千金；卿當獨密竊，以此寶瓔珞，擲高度舍中，慎莫令人知。其臣即夜往，順從王教勅。其家人早起，得此寶瓔珞；即持與大家，得之甚喜悅。遣人逐夫還，以寶瓔示之；高度見寶瓔，甚怖而長歎。即以酸楚辭，而告其妻曰：「得無是懷毒，施惡加人者；調達設方便，欲壞滅吾耶？昨夜以寶瓔，擲吾舍中乎？」其坐悶心頃，官司至其門；即以此寶瓔，掛著高度頸。即時啟王言：「珠從高度出。」王令勅諸臣，推之以舊法。刻吏懷惡害，猶太山使者；眼赤持兵仗，狀如地獄卒。皆著黑皁衣，以血塗其身；為著赤屯頭，當詣行刑所。擊鼓如雷音，吹貝鳴震動；以鈴繫其髻，驢駝而出城。到即賜其食，飲以垂死漿；時調達遣人，告其家居曰：「但來自歸吾，當濟令得活。」親族圍繞之，舉聲而號哭。聲馳聞如遠，令行高度刑；無央數人集，嚮嚮動其城。遊一切智庭，止宿於大慈；履行於大悲，晝夜行推求。迷惑五道中，失路川谷者；如牛愛其子，欲濟活孤犢。時佛告阿難：「卿往行入城，遍里巷告令，大聲說是偈：『今日是高度，出家獄牢繫；當為法沙門，服甘露藥漿。』」時彼有梵志，聞阿難所令；還語其黨類：「是何故妄言？」梵志中達者，應聲答之曰：「火可變為水，甘露可為毒。四大或復可，捨其本體性；佛之言教令，終無為改異。」於是高度子，冲幼可憐愍；攀緣其父頸，呼哭不可止。「唯父垂憐愍，願自歸虎狼；眾生所貴重，唯人命難得。若令官見殺，以代慈父刑；若當行自歸，趣弊惡調達。」時高度強志，而告其子曰：「願捨己體命，終不能離佛。」其婦奔走來，放髮悲呼哭；泣血而交流，下沾胸衣裳。種種歎楚曰：「慈仁之夫主，澡手體相受，如何中離別。往與有言要，終不相捨離；今漸現為惡，猶如行路子。如何不顧愍，妾唯有一子；願當顧賤妾，憐傷孤獨子。可外陽自歸，向調達濟命；內情勤至心，竊尊佛為師。」高度久乃至，而答其妻曰：「且聽今當說，吾心之決定。三千大千界，最尊可恃怙；吾已自歸佛，何故惜身死？吾已自歸佛，眾寶須彌山；何能歸下劣，倚著穢糞積？吾已自歸佛，戴仰日月明；如何當反捨，歸趣螢火虫？吾已自歸佛，金翅鳥之王；如何當捨行，歸趣烏鳥子？吾本誓發願，欲飲大海水；今此牛跡水，何能解吾渴？吾今自歸佛，諸法德相好；如何當行詣，小劣惡行者？」妻答其夫曰：「且當護濟命，調達與汝現，可追唯舊好。」即答其妻曰：「寧遭諸惡害，劍毒蛇蟒虺，怨火相燒然。是可設方便，智慧良藥除；終不當附近，惡友懷穢垢。惡友相污染，壞人善本意；佛教使莫從，牽至無擇獄。」遂持高度至，林樹丘墓間；即發慈悲心，佛慇懃禁戒。獄卒便拔劍，欲行高度刑；利劍不能傷，賢士高度體。即還告王曰：「利劍不能傷，賢士高度體，更勅行何刑？」調達附議曰：「可生貫以杖，纏之以生革，竪之於路側。」如教便貫之，一心存念佛；佛如金翅鳥，飛到丘墓間。佛以八種聲，而告高度曰：「吾今得濟卿，如是毒苦厄。」諸佛之慈哀，清淨甘露法；次第為高度，頒宣四聖諦。高度尋即成，暢至羅漢道；即時以六通，身輕昇虛空。當阿闍世前，在上虛空中；種種現神變，大眾莫不見。為王說妙法，令王覺識之：「我身是高度，王宜悔所為。」王聞其所說，心迷悶躄地；左右以水灑，良久乃蘇起。「都不當畏懼，怨敵熾盛火；亦莫畏鬼魅，及弊惡毒龍。心如利劍戟，口辭甜如蜜；言與事相返，當順是惡友。調達外貌親，正是吾惡怨；現如正法幢，導吾入惡道。自燒使無餘，以虛等燒吾；咄若何甚劇，遭遇惡友者。吾與之為友，退父逆篡位；飲象令醉惑，放使突向佛。教吾懷惡逆，以山石磓佛；從是惡友教，背違佛聖師。」王即慘然起，投高度足下；願捨除重咎，因倚惡知友。「我自今已往，當為佛弟子；以佛為師父，遠離惡知識。」佛以神通力，調伏狂醉象；化令入正路，種殖善根栽。如救賢高度，木鏘苦毒患；服甘露良藥，眾苦毒盡除。其聞是奉持，至心得向佛；奉行善因緣，都令諸苦滅。<p>佛本行經魔勸捨壽品第二十六如日初出，顯于山崗；奮大光明，消滅厚冥。佛法中天，正法暉明；頒宣言辭，淨無垢光。心懷愚癡冥，如幽深谿谷；日以大光明，推盡幽冥原。如清明無雲，日光靡不照；佛所至教化，莫不蒙濟度。猶如大金山，大祠祀盛火；如魚怨盛陽，竭盡塵勞水。欲界塵勞王，厥號名弊魔；率來至佛所，便說是言辭：「維佛往昔坐，尼連禪水邊；我爾時啟曰：『眾言最先首，諸可所作為，其事以成辦；諸所可覺悟，已達無有餘。所願具充滿，今可捨壽命。』于時還答我，決定言教曰：『吾今且未有，四部大弟子；又復未有暢，解達智慧眼。』」「建立顯佛事，大尊重所處；非少許方便，倉卒可及逮。不明之晦冥，未蒙光照明；日出未經天，不可便還沒。大海陂池水，龍阿修倫藏；若人以裸身，欲渡大海者。若欲以蚊翼，覆蔽十方空；或如小蟻蟲，欲與師子戰。若復欲發意，一舉能飲盡；無量大陂池，竭令無有餘。若欲以口氣，吹須彌寶山；令各分迸散，悉成為埃塵。陂池之漫水，須彌寶大山；師子海虛空，是事尚可為。佛功德之池，須彌海虛空；十方天世人，無能度量者。以故吾爾時，語卿魔如是；今非是勸吾，滅度決言時。如今便可陳，卿之所志願；當隨其所啟。」魔便白佛言：「世尊諸弟子，今皆調賢良；守禁戒精進，皎明成羅漢。身在地住立，以手捫日月；變現身令大，至大無結天。從大生死中，劫奪我眾生；出吾部界入，無為如還家。世尊一切智，所作無不辦；名聞如大海，十方普充滿。世尊無比聖，以佛十種力；坐於道樹下，被牢強忍鎧。以手堅執持，大慈之強弓；放引智慧發，捷疾之利矢。我與八十億，諸魔王將軍；適放一慧發，敗我大軍眾。猶往古列士，獨與大軍戰；適放一利發，勝槃沓大軍。憎愛二大垢，俱滅令無餘；伏心之醉象，令得永調良。以正法大蓋，覆諸應度者；令一切眾生，得避塵勞電。裂壞貪餮口，杜塞無厭心；顛倒躁擾性，如撲阿須倫。以最上第一，堅牢智慧犁；耕諸曠大地，反其愚癡原。以大正真法，晝度微妙樹；下之於世間，花香飽眾生。降現在有中，廣大生死海；以空無意身，鳴大正法珂。在於欲界中，受於繫閉者；生死之堡聚，甚勞強難勝。世尊如力士，澡脫皆令出；得住於無漏，珍寶之臺渚。世尊寢臥於，智慧之大地；齊中生微妙，正法之芙蓉。其香甘無比，感動天人心；來集受訓誨，如蜂食花精。以師子形相，佛之猛利士；願伏強難伏，塵勞阿須倫。已滅盡世間，生死之力士；普勝於三界，世尊最第一。或有以世間，生長哺乳力；或有以巧為，神變現化力。於諸天世人，得勝最第一；以己之善行，獨劇著世上。今正是世間，放捨壽命時。」時佛聞魔王，種種之勸辭。時佛天中天，梵音告魔王：「今魔當懷喜，必無復憂患。今却後不久，三月當捨壽；可捨心懷熱，卿魔願已備。」聞佛說是誓，魔王甚歡喜；即時於佛前，忽滅還不現。於時世尊即，定意斯須頃；意了智慧俱，尋還解散意。放捨前神通，無限之長壽；聖以神通力，更存壽三月。世尊已放捨，無限安長壽；地祇即驚怖，六反大震動。四方皆雨墮，霹靂大炬火；猶如劫盡時，須彌雨炬火。霹靂連續墮，普周遍空中；猶如劫盡時，大地火乾燒。時佛天中天，即說是偈言：「猶如破車轂，強載曳此身。」於時阿難見，是怨惡變怪；心懷疑戰動，詣佛問其緣。時佛告阿難：「吾已捨長壽；是故地大動，現是惡徵應。」時阿難聞佛，如是之言教；即自投於地，如栴檀樹崩。舉身眾毛孔，沸血皆迸出；心中懷哀慼，泣血流於面。一則尊敬師，二則兄弟愛；重愛情未解，悲痛迷荒心。懷愛熟視佛，久頃乃發言；辛酸楚毒苦，悲哀戀慕辭：「嗚呼何甚惡，無常甚速疾；佛之光明燈，忽然便欲滅。猶如寒時火，盛旱熱時雨；疲得垂日蓋，莫不蒙其賴。眾生甚可憐，當迷惑失路；於大生死中，無邊曠野田。示人以善道，審諦識正路；三界之導師，捨世何速疾。都普世眾生，愛熱所燋燒；周旋疲長塗，旱渴甚久遠。甘池以解水，其味甚清美；最上清涼池，忽然欲枯竭。去來今現在，三世無不達；心入微妙法，智慧之面目。照三千世界，猶視淨明鏡；世眼忽滅盲，一何痛之甚。眾生立篤信，根芽甫生者；如有欲漸長，又已成就者。如是之等類，渴仰佛雲雨；此諸垂成苗，忽當旱燋然。世尊四十四，智慧之火光；一切智大錠，普曜三千世。照現大光明，一切眾生眼；眾生何可傷，當還投邪冥。覺慧之淵海，廣長甚深遠；佛獨能先度，顧愍傷眾生。今當捨世間，我等何恃怙？猶如慈父母，遠子曠長途。普愛於眾生，慈乳甚盛滿；正法之乳湩，甘美大豐盈。世尊之大慈，猶初生犢母；今捨犢令孤，我等將旱枯。久迷惑失道，於五幽谿谷；眾生應度者，猶如孤犢子。世尊遍推求，如慈母慕兒；今誰當推索？我等何傷失。是愁忽然過，後繼續復來；日夜相推逐，周旋如輪轉。晝夜如兩手，方便無休息；掬非常命水，飲之無厭足。我心甚迷荒，無所覺識知；心是金剛耶？能忍不壞碎。每追侍世尊，猶如影隨形；形忽然欲滅，影當何所依。今我當捨離，遠佛天中天；如身離壽命，不復可目名。無常之宿對，何不追逐我；壽已捨其身，何可立須臾。尊於大眾會，曾有說是言：『其有證道諦，四神足具者；能住壽至劫，或復能過踰。』佛之道神力，自在暢無礙。唯佛世所怙，今願且住壽；愍傷眾生故，幸住壽劫餘。願尊垂大慈，憐傷於眾生；住壽令延長，未度者甚多。」於時佛世尊，見阿難如是；愁毒甚憔悴，因垂撫慰恤。佛世尊大慈，告以加愛言：「汝諦觀自然，世動歸滅盡。一切世間事，終不可不然；其有成立者，不得不壞墮。諸有成立事，若當終始者；終無有發意，求處泥洹城。吾前為卿等，具頒宣法教；為師之誡事，無有餘遺隱。吾身若留住，及度世之後；卿等勤奉法，用吾色身為。但當力精進，盡形奉禁戒；方便求覺慧，急如救頭燃。道品所修行，凡有三十七；速當設方便，令心覺解達。諸善之根源，皆當由之生；以滅定羈靽，繫靽心醉象。以智慧鋼鈎，制御令迴還；以正諦諦觀，縛令不越逸。滅心令靜定，智慧慈敬眼；卿等必以是，諦視吾法身。其有諦見吾，正法之身者；吾現在於世，常見我不離。吾今為汝等，乃至當來世；願變苦毒樹，令成甘露果。先當勤服食，覺意花之精；成四道果證，續飽滿世間。俗外學賢聖，皆不逮覺了；厚雲及上體，潔持與愛生。我潔安庠天，力慮及天帝；是皆不達道，吾令汝等覺。無能尋端底，得知出要者；外師所止息，因迷惑還墮。唯有佛世尊，無礙最慧靈；以是於有中，壞盡塵勞原。猶如良醫士，有八種藥方；吾以各分別，眾藥之種類。其貪婬多者，惡露觀為藥；瞋恚用慈除，愚癡以慧滅。如向者阿難，汝之所陳啟；願佛住劫壽，或長踰於劫。是觀過去佛，隨俗宿對行；不盡世上壽，吾分壽捨一。吾何為久與，此蛇虺篋俱；強曳無返復，仇怨對已盡。濕傾危朽舍，蛇虺甚可畏；阿難不當速，捨此身逃耶？汝從水索火，從鐵中索金；從芙蓉花莖，欲得金剛杖。從惡毒器中，欲索甘露藥；與狂論定計，從怨求暢愛。地獄中求樂，廁中求香美；欲教訓獼猴，令重莫輕躁。朽舍久危牆，濕沙以為城；雲泡水上沫，露燈難恃怙。如坏器盛水，亦難可久保；輕脆甚於是，無強速壞捨。當作是覺知，可得四大身；何見正諦者，堪任昇此身？眾生愚癡故，悅意不懷憂；見他有死者，不自計當爾。放心於不要，耗盡其壽命；終不設方便，求益己善本。當作是覺知，普世歸無常；天地寶石山，皆當歸滅盡。大淵海陂池，不久皆乾竭；名寶須彌山，亦必當崩顛。」
。
<juan>佛本行經卷第六（一名佛本行讚傳）<p>宋涼州沙門釋寶雲譯<p>調達入地獄品第二十七佛天師世祐，身心俱清淨；愍眾詣江浴，著澡衣而立。爾時佛世尊，始入清流江；猶如日天子，在天華浴池。如祠金剛柱，妙寶以挍飾；譬天刻鏤師，眾相悉明備。佛世尊身形，妙好亦如是；此皆宿善行，工匠所為作。百福德相備，宿善所印明；或如然妙指，晃昱或如言。以說本善行，佛形相如是；水陸空中虫，莫不愕然觀。各自捨怨慊，皆慈心相向；悉不相茹食，住目於佛相。視之無厭足，時佛告阿難：「視此眾生類，皆共觀佛相。雖虫獸無慧，不識別善惡；觀佛身相好，如視鏡中照，已下善本種。」阿難報佛言：「唯然觀調達，燋然其身本。釋種子勤修，學法能乘空；為王阿闍世，所事最上師。受無極榮寵，恭敬盛大器；不審因何故，欲變成惡器？」時佛告阿難：「廣施博學問，淨行勤自守，心懷惡行者，是必不可保，心惡習眾惡；忘失其善行，自穢善根本。愚人得榮祿，甚以自慶喜；但以招自殺，猶如騾懷妊。其以自消盡，眾善之根本；無餘一毛善，可牽拔濟出。吾之愛眾生，慈加於一切；投山入熾火，救眾苦危者。不悋惜己身，羅云是吾子；調達山堆我，是二等慈愍。」不久於王舍，惡行斗斛滿；調達得重病，種種方便救。盡呼其弟子：「今可致我往；詣摩竭國王，是我舊親友。」於是諸弟子，方便舁致往；其輿三桄折，墮地可膝傷。更易坐一輿，輿詣王宮門；行道逢種種，諸不祥徵應。特牛吼來迎，角觝地且行；後脚跑地土，揚塵坌辱之。群烏於上鳴，猶如人語聲：「今汝所圖計，終不以諧偶。」到門即啟王，王命勅傍臣：「惡人是地分，復來相惑耶？反以惡燒我，又復還自燒；如雹害萬物，已尋消化盡。還致罪物去，吾等不宜見；此親所不用，眾人所棄捨。拒逆佛世尊，為祀吉祥天；若入無擇獄，恐連曳吾等。其有敬重吾，及自愛身者；速逐使出朝，惡復聞見是。吾每嘆佛德，從天師求願；誓所生之處，莫與惡友俱。」侍臣勅朝師：「速逐遣罪人。」調達諂意思，為飾諸弟子：「如吾自思惟，唯佛於吾親；能相濟厄耳，餘無可恃者。速致吾詣佛，墮者還依本；如墜因地起，地故載育之。」諸弟子謂之：「師誤失無限；懷惡意向佛，犯種種罪過。」調達疑怖言：「吾雖犯負佛；不犯捨惡人，善者故不怙。」於是其弟子，見師以如是；畏調達之故，便速輿出去。震動王舍城，眾人大集觀；時催逐調達，解所懷疑結。見調達遭厄，顏色甚憔悴；每行惡不呰，今乃獲禍對。如海船欲覆，垂入摩竭口；猶如大幢傾，臨墜強于地。危譬屠家羊，喻天福盡應；調達危如是，垂入死門口。如日蓋山蔭，漸速普覆地；調達惡行蔭，追逐覆不置。城中諸觀人，見其如是應；各各轉相謂，若干異同群。痛哉視世惡，合偶卒永離；何智當貢高，於其惡生死。此則是由來，變現❥怪者；令摩竭國王，迷惑為逆惡。每乘金寶車，光曜如天帝；將從狀如天，王趣出臨觀。若來入宮時，每現從空下；所食之御厨，吹五百燒器。在阿闍世膝，變已作嬰兒；現戲吮王唾，王意終不厭。王每常敬待，謂之勝於佛；遊逐不停門，一何可憐傷。此今意退沒，懷苦惑無智；欲往見世尊，悔己過向佛。今甚懷惱熱，躁擾自投擲；不久於阿鼻，當受諸苦痛。或言情性惡，或言用貴為；不見佛受法，及於賢聖眾。不自護己身，亦不護餘人；學不慮今世，亦不顧後世。咄榮祿甚苦，咄多求亦苦；凡未見諦者，無一可恃怙。愚癡甚垢惡，覆蔽一切眼；愛著大苦痛，普誑惑世間。以虛遘向王，懷慊燒壞人；嫉佞侵損他，惡如閻羅王。宿對便來至，以力強牽曳；王不遣人助，亦無來救者。如為稱悅人，不慮已後時；舉價廣輕用，財債皆滋倍。債主急迫切，諸共衣費者；皆馳棄藏避，今停當獨償。於是甚勞苦，致到舍衛城；舍衛城中人，集會觀調達。男女諸大小，空舍皆馳走；大聚無央數，隨逐調達行。人展轉相謂：「弊怨重地上，每施惡於佛；強顏而無慚，云何欲見佛？」中有覆面者，損耗之積聚，是不宜觀見。有甚驚悚者，或悲憐傷之；或悲嘆墮泣，或有默立視。或有稱嘆佛，慈心之功德；故能含容受，如是毒惡物。其弟子勞疲，小住頓息曰：「是地之重擔，奈何堪勝之。」適小停於地，眾人悉圍繞；死應之表識，漸漸為之現。斯須地震動，響遍國界言：「吾不勝惡人，如覺悟世間。」於是虛空中，有大雷震動；又有若干種，可畏惡音響。諸天告祇洹：「惡行來在近；故地動聲云，示其惡緣對，不勝惡行者。」阿難前白佛：「云調達來至，求欲見世尊。」時佛以梵音，而告阿難曰：「調達罪厚重，不能來見吾；假隨藍風吹，不能令動來。正使龍索引，龍絕不可動；佛說決定言，調達不見吾。」即時戰汗出，顏色即變惡，猶如金翅鳥，欲搏食龍王；為死所捉持，戰動不自止。見閻王使召，怖恐無所識；地開如魚口，火塞滿其中。張口甚可畏，如欲吞調達；火炎拔如舌，煜煜舐其身。熱火所纏綶，牽曳向惡趣；高舉其兩手，大聲呼稱佛：「嗚呼天中天，眾生所恃怙；每懷慈愍心，於一切眾生。我愚雖過失，仁善不改動；如須彌山王，風終不能摧。慈愛無限量，稱世光見照；若蒙尊暉暉，冀待小停息。以悟三千界，梵音見告語；緣是深妙聲，得脫地獄苦。願得佛世尊，著足之塵土；戴之於頂上，或必有所濟。世尊不自來，願遣餘弟子；舍利弗目連，迦葉阿那律。幸趣遣此等，唯弟賢阿難；骨肉族不遠，如何便相捨。兄弟相惱苦，眾僧亦復爾；王以下群臣，知識及宗親。餘唯有惡對，終不捨遠我；不得小動離，如影隨其形。」人眾滿地上，諸天塞虛空；皆住觀調達，宛轉毒痛中。猶如兩力士，對共捔力鬪；宿對之力士，眾中擒調達。天人同聲喚：「寵祿今安在；善惡報彰顯，為火所牽曳。」時無央數人，悚然畏惡對；佛尚不能救，何況其餘者。稱佛屈己禮，徹骨自歸命；未及說半言，便為火所纏。火如瓔珞像，遍布其身體；奄忽便沒去，如餓魚所吞。忽至無擇獄，於是鬼獄卒；頭然甚可畏，力大身如山。懷毒甚瞋恚，捷疾尋來至；如金鳥取龍，共來接擎去。以燃熱鐵索，反縛其兩臂；牽曳罵數過，將來啟閻羅：「此則是世間，凶暴弊惡物；懷慊嫉虛諂，反戾逆正理。記惡不反覆，不慈勤為惡；主求人長短，無慚廣結怨。強專獨權勢，耗亂越分理；是法言非法，非法言是法。寂滅之川谷，慧寶體充滿；佛之須彌山，斯放石欲壞。定意清淨水，賢聖眾海淵；本清澄且深，此耗令擾濁。無辜生怨殺，蓮花比丘尼；拔盡善根本，悉令無有餘。冥如野雲霧，眾善日損縮；喻之月垂竟，消轉盡晦闇。積罪地所吞，今至惡對口；王宜處其罪，罪重叵散放。」王聞其所啟，求處當以法；盡恚呵折之，與決了言教：「咄爾族姓貴，乃為下賤事；甘蔗王苗裔，汝唐喪失之。汝為狂迷耶，乃作是大過；垂飲翻甘露，自吞其害毒。為是反戾事，欲嚙吾杖乎？欲吞天帝杵？欲手持空耶？汝為欲縛束，躁動性散風；將欲為是事，故極意造惡。汝欲以手掌，障蔽佛日光；復欲以一指，舉佛之須彌。汝欲飲大海，令竭無有餘；事至自牢強。」語已呼獄卒，便為所可作，鬼卒大叫呼；罪人皆大驚，展轉自謂言：「行惡者今至，緣是惡物故；當益加我等，若干種苦毒。」都來趣會此，共毒治惡物；剝皮臼擣磨，生膾而殺之，消散其身體。鬼卒如所說，毒治令備悉，逼見諸苦痛。獄鬼以燒然，鐵括強括口；洋銅灌其咽，次噉燒鐵丸。都合諸地獄，其中處楚毒；就於無擇中，加害於調達。無擇獄燒治，與罪人俱受；調達私罪對，響響競來現。大有金剛山，炎出甚熱熾；墮調達頭上，令身碎如塵。山如有識瞋，恒自起自墮；聲似唱和言，深策碎其骨。罪人聞是聲，皆恐怖驚張；奔波星散走，無地可匿藏。覆眼面拍地，大呼相謂言：「行惡一何劇，令俱受毒痛。惡者今來到，負重劇殃對；以是惡物故，益我等痛怖。」調達毒痛狂，謂諸罪人言：「毒痛普爾也，於我獨劇乎？」獄中諸守鬼，答罵調達言：「且聽弊惡物，於短逆暴物。一切智藥光，法寶慧眾多；佛十八巖谷，慈悲之淵池。佛山妙如是，汝以山堆之；以是殃罪故，諸山雨汝上。」自然金剛山，雨調達頭首；山巖火燋杵，淋雨無斷絕。鍛其身碎末，尋還生如故；於是復叫呼，驚動地獄中。石象有百足，譬一由延山，黑如冥霧雲，疾踰劫盡風，鳴吼如雷震；調達見驚怖，失聲大叫呼，便說是言曰：「汝等何惡劇，以象相逼迫；來欲相怖死，今來相踐蹈。」獄鬼問之曰：「識踐汝者不？汝以象恐怖，故罪象踐汝。」斯須復更有，地獄鐵身鬼；形狀大如山，各負然鐵杵。譬方一由延，來至調達所；舉五百鐵杵，次下調達上。㨶碎調達身，猶如小蟻虫；獄鬼恚罵曰：「是罪何足言？汝碎得道人，蓮華女之首；坐犯是罪殃，杵今舂汝頭。」復有然鐵車，然炭以牛駕；臂脚各繫車，分以為兩分。打車各自去，分裂調達身；車各分其身，毒痛不可言。獄鬼復罵曰：「今始車裂汝，分以為兩分，甫當裂汝身。八十六千萬，汝坐誹聖眾；別以此兩部，故今裂汝身。」調達叫聲徹，紅華獄如嚮；瞿和離識聲，尋便罵詈言：「寧遭熾火燒，若利劍中毒；惡賊虺蟒蛇，莫遇惡邪友。施方便求助，可脫斯諸禍；惡友無方便，致止宿地獄。」以遭獄守鬼，無逮解脫路；四種之方便，其術不復行。捐名稱譬，如日竭水；消眾善行，如火焚野。傷智慧明，猶花遇霜；穢壞禁戒，淨意之香。障蔽心之明，猶月如遭蝕；調達以友根，於我為毒怨。獄卒加毒治，甚痛大叫呼；調達識聲聞，瞿和離聲耶？鬼卒逆罵曰：「地獄之火燼，入他罪科中；何須復問為？緣汝惡友行，強致紺花獄；以邪反逆道，墮塹受艱難。汝為惡船師，將導入洄澓；長終始迴旋，永不知出路。」調達懷痛曰：「瞿和離已至，我餘諸親友，皆到地獄耶？弊友一何劇，導我至惡道；以皆執隨我，來止宿地獄。」佛弟子目連，神足得自在；慈愍三惡道，行因見調達。見王阿闍世，王稽首敬禮，尊目犍連足，已便問之曰：「承王惡道觀，唯師願說之；頗見惡調達，受苦痛何類？」目連答王言：「調達之所受，苦痛甚兼備，難可倉卒陳。有八大地獄，獄有十六城；百二十八獄，合此諸楚痛。獨一阿鼻痛，喻此諸獄苦；苦無須臾安，故名無擇獄。受苦甚弊惡，毒痛重餘者；又償私別罪，終無休息時。十六盛火炎，纏繞其身體；為諸苦痛箭，所射之准的。」如爾時閻王，具責數調達；獄卒重罵詈，悉以向王說。王聞心悚然，舉體衣毛竪；驚意向目連，叉手而傾屈。王心即時萎，如花如獄火；目淚交其面，譬芙蓉得雨。懷恐怖且悲，向於目犍連；自責己由來，所作之不善。咄心可知慚，免難遠惡友；今悔策千萬，如策進良馬。意譬如麻油，值香則便香；得臭則受臭，汝心亦復然。目連告王曰：「覺悔最第一；悔責病津液，佛良醫能愈。」王聞其告教，甚怖畏地獄；唯恃賴於佛，如病歸良醫。勅立寶樓觀，挍以眾琦妙；如天善法殿，四寶為欄楯。四方寶梯陛，四方四浴池；以四寶為花，種種微妙好。於上飾寶樹，諸王盡技巧；法忉利釋宮，如天晝度樹。於下設高座，如忉利天帝；右晝度樹下，釋之大御座。王請佛至宮，佛出如日現；奮千妙光明，王躬自出迎。四寶幢蓋幡，花香眾❥樂；種種奇妙珍，敬意奉迎佛。即時普震擊，二十億眾鼓；天人普散花，如雨遍覆地。佛即時來至，上殿坐高座；猶如梵天音，處第一梵宮。王無量敬意，形容甚微妙；猶如日宮殿，處在須彌側。手執金澡瓶，以手灌佛手；如來敷藕花，相輪皎然明。王手奉餚饌，百味甘飯食；其香潔清淨，如天善施食。佛與諸弟子，飯食已畢訖；澡漱手滌鉢，清淨如佛意。樓觀殿高顯，人眾億無數；如諸天觀佛，於晝度樹宮。天帝懷愁慘，與諸天俱來；自觀當降神，受形於驢胎。王懷慘猶如，諦見地獄苦；摩竭大國王，與諸婇女俱。服飾甚綺麗，晃煜如雲電；翼從王而來，敬意稽首佛。或持雜寶花，或持金銀花；金粟或銀粟，種種雜珍寶。又復有諸女，手執金銀器；皆盛滿澤香，及吉祥寶瓶。以雜名香汁，灑地令掩塵；若干雜色花，散普遍覆地。以諸名衣服，雜寶之瓔珞；皆脫以惠施，地成大積聚。王與大眾人，身投於佛前：「佛慈護眾生，願垂覆惡類。」佛見諸天人，心皆懷悚然；大眾數億千，皆願欲得度。即時為之說，微妙深法要；四諦之甘露，解脫決定法。有六億眾生，解諦見道跡；餘無數眾生，皆發大道意。<p>佛本行經現乳哺品第二十八佛以入無為，滅身諸苦痛；與無著弟子，出妙維耶離。行歷諸村落，安詳以次第；覺悟眾生類，令植善德本。為無數眾生，顯露宿善行；度脫無央數，令服甘露味。次至成有城，力士所生土；與諸弟子俱，止宿其土界。去彼土不遠，拘夷那竭城；城門中有山，五百力士集。還共論議言：「是山妨城門，共合力舉徙，顯我等盛力。後世流名稱，馳周遍四方；精勤力備具，無有斷絕時。」議已便共出，將象青牛馬；拖材木繩索，共行詣山下。設若干方便，繫山於畜頸；各手引繩索，以材木捩撮。皆共舉聲嚾，同一時出力；大聲震一國，不能動搖山。佛將弟子眾，行次至其所；諸力士見佛，金色之光明。霍如千日出，妙相三十二；見佛懷喜踊，捨山往行詣。敬意禮佛足，右遶三匝已；佛因問之曰：「諸壯士何故？聚會在此也。」同共白佛言：「我等生土地，種類號力士，是山妨城門，吾等共集議。欲移徙是山，令城門道平，流名於後世，顯示力士力。故牽致象畜，及自竭其力，盡大方便勢，山永不可動。」佛與大眾俱，行往詣其下。撿攝其衣服，以左手舉山；置於右手中，便挑擲虛空。乃上至梵天，山中聲出言：「世間皆無常，諸法皆無我，唯無為滅苦。」山從上來下，還住佛右掌，佛以口氣吹，皆令碎為塵，又還收合聚；還復如本山，徙之著餘方。於是諸力士，見世尊大士；心喜踊無量，舉身毛衣竪。加敬意於佛，皆前禮佛足；長跪叉手言：「唯然天中天！向者所用力，為是乳哺力？是神足力者？是道定力乎？」佛告諸壯士，諦聽受所言：「吾左手取山，置於右手中；擲虛空中者，是吾乳哺力。乃上至梵天，山中有聲出：『一切世無常，一切皆無我，獨無為滅苦。』」又重叉手白：「唯願天中天，勞神重敷演；父母乳哺力，暢達其限量。」告諸力士曰：「汝等必欲聞，佛乳哺力耶？」對曰：「唯願聞，世尊乳哺力。」佛言：「樂者聽，十凡牛之力，等一青牛力；十青牛之力，等一犛牛力；十犛牛之力，等獨角牛力；十獨角牛力，等一凡象力；十凡象之力，等一數生象；十數生象力，等一左象力；十左象之力，等一音象力；如十音象力，等大德象力；十大德象力，等一杵牙象；十杵牙象力，等一龍象力；如十龍象力，等廣肩力士；十廣肩力士，等一天節力；十天節力士，等一士乘天；士三百二十，等佛一指節，父母乳哺力。佛之乳哺力，其喻狀如是。已過去諸佛，及諸當來佛，如吾今現在，一切皆平等。等音聲等稱，等量等相好，等福等報應，等覺等智慧，等戒等定意；唯二事不等，形體及壽命。」爾時諸力士，稽首禮佛足；叉手白佛言：「今已見世尊，父母乳哺力。願垂愍勞神，頒宣敷演說，佛功德福力。」佛告諸力士：「樂聞者諦聽。」「唯然樂欲聞。」佛告諸力士：「普一閻浮提，眾生福德力；以比一方城，力轉輪聖王。善本福德力，百倍及千倍，萬倍巨億倍，不得相比喻。二方轉輪王，三方轉輪王，四方轉輪王；一方鐵輪現，二方銅輪現，三方銀輪現，四方金輪現；輪具有千輻，七寶雜錯廁，照然明如日。二方福祐力，喻所倍如前；三方王福力，亦喻其所領；四方王福力，喻所領眾生。眾生福德力，百倍千萬倍；計其功德力，終不可為喻。假令四方域，一切眾生類；皆為轉輪王，合此福德力。以比四天王，所有功德力；百千巨億萬，終不得為喻。普四王天人，皆為四天王；以比天帝釋，所有福德力，百千萬巨億，不得為譬喻。忉利諸天人，德如天帝釋；不比焰天王，所有功德力；百千萬巨億，不可相比喻。假令焰天人，如焰天王福；不比家天王，所有福德力。令兜術天人，德如其王力；不比樂化天，王之功德力。使樂化天人，德如樂化王；不比化應聲，天王福德力。化應聲天人，德力如天王；不比第一梵，所有功德力。假令諸梵天，如第一梵力；不及大梵天，所有福德力，百千萬巨億，不得為譬喻。假令大梵王，無數不可計；不比一緣覺，所有功德力，百千萬巨億，不髣髴為喻。三千大千界，所有眾生類，德力如緣覺；不比一菩薩，所有福德力。十方眾生類，皆使為菩薩，福德力具足；不得佛一相，所有功德力，百千萬億億，不可以為喻。其過去諸佛，及甫當來者；又吾今現在，德力皆平等。等音等稱量，等相等福德；等諸報應法，唯形壽不等。」時諸力士等，稽首禮佛足；長跪叉手言：「唯然天中天，已見乳哺力；具聞福德力；唯願重聞聽，佛之智慧力。」佛告諸力士：「樂者靜心聽；今當具暢說，佛之智慧力。此閻浮提地，廣七千由延，地形有三角。西方瞿耶尼，廣八千由延，其地形方正。東方弗于逮，廣九千由延，地形如月減。北方欝單越，廣縱萬由延，地形如月滿。其此四方域，諸生草樹木；盡以用作筆；大海所有水，深廣長三百，三十六萬里；以水和書墨，須彌山入地，下至金剛際，亦復有三百，三十六萬里；齊水以上現，亦復有三百，三十六萬里；四方四寶成，北方以黃金，東方以白銀，南方紺琉璃，西方以水精，猶如須彌山，皆使為素帛，書盡樹木筆，盡竭諸海水，遍書此素帛，不盡一弟子，舍利弗智慧。日月明所照，如是千國土，千日及千月，千四方土域；千東西南北，千須彌山王，及千四天王，千忉利帝天，千兜率天王，千諸炎天王，千樂化天王，千化自在天，及千諸天王，是名千世界。如是千世界，是名曰小千；千千小千界，名第二中千。如第二中千，其數滿千千；以是故名曰，三千大千界。假令此三千，大千千世界；所有眾生類，慧如舍利弗。以比佛智慧，百倍及千倍，萬萬巨億倍；無可計為喻，佛慧力如是。「已過去諸佛，及甫當興者；如吾今現在，一切皆平等。等音等稱量，等德等相好，及等諸報應。」爾時諸力士，重稽首佛足，叉手白佛言：「唯然天中天，已見乳哺力，聞功德慧力；唯願垂解說，佛神足之力。」佛告諸力士：「樂聞者靜聽。」「唯然願聽受。」佛謂諸壯士：「昔有穀勇貴，人民皆飢餓，諸弟子乞求，不能自存活，坐禪意不定，不能遵修善。時弟子目連，便來詣吾所，稽首佛足已，却於一面坐，叉手白佛言：『憶昔從佛聞，是地皆可食。眾生薄福故，地肥下沈入；礫石沙鹹出，如我今諦知。地肥故在下，眾生可憐愍；今欲取此地，反上以著下，反下以著上。』吾時呵目連：『莫勞動為此，是眾生前世，不修眾善本；無有是功德；應食此地肥。』弟子目揵連，能以左手舉，三千世界地；置於右掌中，擎著他世界。一切眾生類，無有覺知者，亦不懷恐怖。如是三千土，大千之世界，此三千世界，滿中眾生類，神力如目連；比佛身神力，百千萬巨億，終不得相喻。使十方眾生，神力如緣覺，諸弟子神力，并佛身神力；以比佛意力，百千萬億倍，無量不可計；終不得為喻。」爾時諸力士，稽首禮佛足，叉手白佛言：「唯然天中天，已見乳哺力，福慧神足力，唯說定意力，解暢其境界。」佛告諸力士：「樂聞者靜聽。」「唯然當聽受。」佛告諸力士：「須彌四方域，諸龍上昇天；同時降暴雨，周遍四天下。是四方大水，皆流入大海；佛皆別識知，是諸雨水渧，初墮某方域，某方某村落，某家某園田；某樹某枝葉，某花某果實。因流來入海，此四方大域，一切所有水；佛之定意力，悉能分別知，諸水渧原由，所從來方面，是為佛定意。微妙之神力，前已過去佛，甫當興世者，吾今現說法；一切皆平等，等音等稱量，等德等相好，等諸報應法；唯二事不等，形體及壽命。何故二不等？世人壽長時，人形體長大；佛亦順世俗，壽長形體大。末世人壽短，形體醜短小；佛亦隨世俗，壽短形體小。以故諸佛興，以二事不等。」佛告諸力士：「吾已為汝等，頒宣具解說。佛之乳哺力，福德智慧力，神足定意力，是所說諸力。當於今暮夜，為無常大力，所擊壞碎滅。如是諸人等，世間歸無常；一切有形類，皆當歸別離。壞散滅亡法，生者歸於死，成者必當敗，合者有別離，聚者當各散，立者必傾墮。」佛為諸力士，因說要偈言：「有為歸無常，興起歸盡法；諸興衰自然，勤求寂滅安。有為歸無常，興起歸盡法；佛最第一尊，壽亦有終盡。於是短壽命，如夢忽便過；自縱不勤學，是愚可愍傷。譬如山水峻，速往終不返；人命亦如是，逝者不復還。如弓之遣箭，已逝不中返；人命猶如此，去者不復還。眾苦苦起原，當勤求滅苦；覺八賢聖路，致吉服甘露。」時佛說是已，三千大千界，地六返震動；無數兆姟天，忽捨其宮殿，測塞虛空中；雨諸天華香，末金銀栴檀；諸天鼓妓樂，梵天禮佛足，叉手於佛前，因說此偈言：「諸佛難值見，正覺意難有；如花優曇鉢，佛又難於此。勇健趨難遇，人上釋師子；與諸天人眾，今故叉手禮。」於時天帝釋，便前禮佛足；長跪於佛前，因說是頌言：「令我得眼淨，照曜於法炬；閉塞邪趣門，不畏墮惡路。大慈世之師，因愍傷眾生；故與諸天眾，於前叉手禮。」時六萬諸天，見諦得道迹；禮佛遶三匝，忽還歸天宮。時大會眾人，歸命於三尊，佛法賢聖眾。盡畢其壽命，奉戒修十善；離著出家學，受戒為沙門；見諦證溝港，往還不還道。或成無著真，或發緣覺乘；發大道意者，無限不可量。又有眾生類，未曾有善本，始初發道意。無央數眾生，勤攝身口心；念佛天人師，今當就無為。已見大恐懼，人身甚難得；其行離眾苦，猶救頭上火。因此行眾善，勤行無懈惓；免離眾苦惱，逮無為清涼。
。
<juan>佛本行經卷第七（一名佛本行讚傳）<p>宋涼州沙門釋寶雲譯<p>大滅品第二十九時佛與大眾，遊至雙樹林；梵音告阿難，詣雙樹敷床。佛便在繩床，右脇而倚臥；面向於西方，首北而累足。時賢善須跋，修仁除躁性；欲見佛求度，來謂阿難言：「我覺天人師，時至欲滅度；故來詣難見，覺知一切法。今求欲禮覲，云何盡苦原？今若不及見，如日入永冥。」請阿難通入，阿難心煩毒；便謂須跋言：「今非見師時。」佛以一切智，徹照應度者；百福德相貌，慈意視須跋。佛以柔軟音，告語阿難言：「莫違來現者，吾出世為善。」須跋得所願，甚懷喜踊躍；即往至佛所，果必蒙解脫。爾時賢須跋，謙敬尊佛德；傾屈而敬禮，遜辭白世尊：「前師覺世間，云尊從得道；己已得解脫，又復度眾生。願以見開示，儻能蒙覺悟；故來敬禮尊，不敢稱智力。」佛見須跋來，心懷甚喜敬；為說以賢聖，示滅苦無為。時須跋聞之，尋即得解脫；邪迷意覺悟，逮得解脫道。本執邪倒見，故從迷生死；倒見六十二，以是世沈沒。彼盡無有餘，白衣致得道；漏盡成羅漢，濟此無往受。覺佛所往路，普世緣愛生；愛渴兩俱滅，滅意諸苦結。覺佛之所說，深正真言教；以除意染著，心淨無餘漏。覺世之生死，須跋諦思惟；謂世間斷滅，是見眼脫除。世本歸滅亡，意覺如是已；世間有常見，邪疑霍然除。彼前所執持，捨是諸倒見；聞佛真善言，開慈心受持。因其前世時，所修諸善本；願入泥洹城，故速疾解脫。已得善無為，除冥覺正真；建立永甘露，除盡諸塵勞。時見佛世尊，欲捨就滅度；以慈心視佛，意便起是念：「我今理不宜，見佛捨壽行；普世之炬燿，眾生所恃怙。施善於一切，願我先捨身；曼佛天中天，未捨壽之頃。」心善踊無量，起五情投地；稽首禮佛足，生定意如山。即時尋速滅，猶如興大雲；普雨降甘潤，滅盡小野火。佛告勅比丘：「供養須跋身。」佛末後弟子，度立泥洹城。因即右脇倚，臥於繩床上；欲放捨佛身，盡受命之數。初夜時欲過，星月光明損；林藪鳥獸寂。佛告諸弟子：「卿等敬具戒，如尊師炬燿；吾去世之後，順從莫違犯。淨攝身口心，捨利求大安；田役畜乘僕，倉藏園莫為。無種殖樹木，亦莫斬伐傷；不得為己身，造立垣牆壁。無仰觀曆數，合和湯藥方；知時限節食，修己莫望敬。無身隱短穢，無行呪自活；無為王者使，無瞻相吉凶。汝等後當足，衣食疾湯藥；每攝意知足，守限節忍苦。汝等但能勤，奉持是禁戒；具戒之根株，相載之泥洹。從是起定慧，禁戒具諧偶；守護能備悉，智慧增長益。除滅諸塵勞，緣是致泥洹；此言戒印封，因識守戒者。其戒具不缺，備悉無短少；彼則清淨善，脫塵勞寂滅。無有禁戒者，彼則無沙門；因禁戒地立，成沙門善妙。已立淨戒具，心不走諸欲；勉則制令住，伏使忍不起。如迴牛離苗，縱情念邪者；差失淨禁戒，顛墜大衰耗。若遇惡賊對，一世受苦身；隨從諸欲者，今世及後世，具受諸苦毒，故不當從欲；悅可諸欲者，後必遭大苦。人不當畏懼，熾火之所燒；莫畏蛇虺毒，及兇弊惡賊。害奪人命者，當自畏癡意；如愚見巖蜜，不顧碎身患。如無鈎醉象，躁跳如獼猴；心晝夜隨欲，莫聽隨所便。不滅其心者，身不得休息；已能調伏心，不邪屈泥洹。得食如服藥，不當起愛憎；所得方便食，趣愈飢支形。喻如眾蜂集，採花之精味；以時度施食，無壞人慈敬。莫煩好施者，莫數役良畜；好施煩則厭，良畜數役疲。汝等晝夜勤，方便加建進；莫自縱睡眠，損耗難得命。普世死所燒，誰通夜安寐；怨賊所圍遶，恐怖焉得安。可捨塵勞垢，陳宿久居者；塵勞蓋安寐，覺寐滅塵勞。慚愧為衣服，瓔珞象之鈎；放捨慚愧者，眾德善所棄。執持慚愧者，以故名為人；強顏不知慚，是名為畜獸。若節節支解，心不當起亂；亦莫違禁戒，口發麤獷言。戒則是忍辱，亦是其強力；不忍他麤言，終不得解脫。恚壞法失名，善心悅顏怨；心毒不當聽，令止宿斯須。諸善之強敵，無過於瞋恚；捷疾無為喻，毀壞仁禁戒。居家有愛著，雖恚愆不重；守戒恚愆重，如冷水出火。剃頭被法衣，執鉢行乞食；威儀以持世，不宜與恚俱。慢增則善損，居家者尚爾；況捨家離著，調伏定心者。中平正真法，不與邪偽合；正法建善事，邪偽者虛欺。積財聖憂惱，少欲者離苦；是故吾弟子，少求增眾善。卿等當知足，爾乃心安定；知足人間樂，無厭生天苦。饒財無厭貧，財貪知足富；無厭貧馳騁，知足者所憐。欲求解脫者，莫依眾憒閙；天帝釋以下，敬禮獨靜者。卿等除親愛，親愛苦止宿；捨家戀親愛，如老象沒泥。志意勇進者，眾事無疑難；水性徹柔弱，漸渧能穿石。鑽火數休息，不能得致火；勤鑽尋致火，精進者諧偶。故當建精進，趣向泥洹門；邪違無為道，汝等慎莫為。守志不錯亂，眾邪不得下；守志沙門友，失志忘眾善。志被鉀仗備，敵莫能得勝；心專服德鎧，塵勞無能勝。專精定意者，諦了世生死；是故當定意，意定苦不起。若欲度流水，因橋梁浮材；欲度一切苦，定意第一舡。卿等慧離者，今故顯世法；有是則得度，法外者不愛。不謂為捨家，鎧良藥利器；舟船度流江，智慧度生死。是故常聽法，當從法言教；慧見者見正，無慧者盲冥。心與塵勞俱，終不得解脫；審欲求度者，勤除去塵勞。沙門學調心，除去放逸意；天帝心調樂，阿須倫無樂。吾教汝等善，卿等當勤修；廣設眾方便，便令至泥洹。靜寂山巖間，林藪空閑舍；於中學定意，吾去後莫恨。良醫盡方術，合和若干藥；病者服得瘳，醫不自還服。導師引導正，從者無憂患；違失者有損，不顧慮患故。吾已為汝等，敷演四正諦；懷疑者便問，今正是其時。」時佛令如是，弟子默無言；阿那律知念，於大眾中曰：「日可令涼冷，月可使炎熱；是四諦真正，終不可違故。苦諦苦所逼，終愛則有苦；諸佛之所說，滅盡諦滅愛。甘露八正道，寂滅為泥洹；覺是沙門眾，佛後末度厄。眾會未度者，初入道老少；佛粗說羅漢，如冥電照道。其已得解脫，度於生死者；眾共懷悲恨，師滅一何速。」佛聞阿那律，如是正諦語；欲堅眾生意，慈悲說是言：「假令有劫壽，必當終歸盡；吾以具施善，何用長壽為？世間及天上，吾所應度者；半度半示道，轉教法得住。汝等當覺制，不足追念吾；但勤說方便，莫遭離別痛。以慧燈除冥，覺世無牢強；垂終心懷悅，猶如重患除。慧者脫凶衰，遠離弊惡人；得捨是二患，何緣得懷憂。汝等勤修善，一切次當死；吾入泥洹城，時今已近到。於是捨壽行，是吾末後言。」佛於是思惟，第一離欲禪，從第一禪起，思惟第二禪，如是歷四禪；如是周遍歷，往返於九禪，逆順盡端緒；世尊天中天，還至第一禪。從第一禪起，重思至四禪；佛時審諦思，逆順歷禪觀。又還從是起，微震動其意；然後捨壽行，奄入泥洹城。佛適捨壽行，地六返震動；空中有大炬，如劫盡燒火。四方有大火，猶如阿修羅；燒天林樹澤，名曰愛盡樂。暴雨雹其塵，電光如吐炎；普世如大火，雷震甚可畏。卒暴塵霧風，折樹崩山巖；猶如劫盡風，所摧傷無限。白日無精光，星月闇不明；日月俱失光，譬如泥所塗。日月雖俱照，黤黮不精明；莫能識東西，晝夜不可知。世尊冥所覆，江河皆逆流；佛樹側雙林，憂感花零落。江河水皆熱，猶如沸釜湯；雙樹為之萎，屈覆世尊身。五頭大龍王，悲痛身放緩；或悶熱視佛，啼哭眼皆赤。即時吐熱氣，欝毒不可言；燒熱其咽喉，如吐心重患。觀世都無常，自諫強除憂；自意王將從，念法制啼泣。淨居諸天子，解道心調定；寂然不啼泣，愍世或起滅。第一執樂神，龍王大力神；愛重法天神，悲感塞虛空。普為憂所覆，周慞走哀動；雜類之大聲，遍滿於世間。魔已得其願，及惡兵屬喜；舞調雷震鼓，種種放洪聲。大叫傳令言：「吾主強敵亡，自今誰復能，越其境界者？」佛德樹崩墮，如大象牙折；如高山巖摧，如大牛角脫。佛今捨身壽，世間諸天人；無所復歸仰，失恃怙如是。如虛空無日，如國失倉藏；如華池被霜，眾華皆摧傷。世尊捨軀命，寂潛於泥洹；一切有形類，莫不失精榮。<p>佛本行經嘆無為品第三十於時從空中，天寶宮照耀；駕以千象車，懸虛而在上；敬心熟視佛，捨命臥身形；懷感而悲嘆，因說是辭曰：「處在大生死，一切皆無常；始生現興盛，卒衰損滅亡。迴旋向所樂，便生種種苦；都滅盡諸苦，無為第一快。生死雜種薪，燒令無有餘；慧炎德稱煙，流遍天世間。無常水忽至，滅佛盛光明；猶如野猛火，卒遇大暴雨。」復有天仙人，敏善心調良；止處淨居宮，清淨除諸欲。見佛甚愛敬，啼泣如雲雨；意重如須彌，便發是言曰：「世間終不有，生而不死者；自古來未曾，生而有長存。上中下究暢，決定無不知；是尚不得免，其餘難長在。是世間大導，去邪示正路；慧眼最第一，觀世轉上下。如是世慧滅，當還往邪導；猶如盲無目，迷失平正路。」弟子天眼最，號名阿難律；愛憎意已竭，勞盡生死斷。見佛已滅度，世間當闇冥；諸根寂意滅，便歎是辭言：「處在大生死，慧義不得暢；世間如霧氣，斯須空不現。無常金剛杵，擊佛寶須彌；忽然盡崩壞，今墜墮于地。生世何輕脆，無一可恃怙；恍惚無堅要，躁動合則散。普世滅亡法，如夢無吾我；佛師子能伏，塵勞象自墮。未逮道跡者，何能不畏是；觀世叵恃怙，如朝露聚沫。佛號天人師，金剛之大柱；忽然壞在地，其力安所在？六種生五枝，一萌五菓實；俱溉是三株，勞意固難伐。佛大力之象，突壞塵勞樹；碎散令無餘，然後自墮地。千目執金剛，天帝蒙時雨；立之於正法，滅其苦清涼。德稱彌弘廣，普覆於世間；諸聖賢之師，寂然而隱滅。名德無不周，微妙法澹潤；猶如秋時雨，法水滿江河。天師垂濟護，自意王營從；授以無為道，潛身如日沒。興雲降是雨，秋冬雨雪霜；熾火之熾炎，莫之為之滅。如祠竟火滅，今諸天師火；霍滅寂無光，世間永長冥。斷解脫者望，違本願失歡；善名德流布，周遍滿十方。懷四等大慈，愍眾如赤子；莫不蒙其善，如何寂然滅。得妙無著道，諸佛之所生；無礙諸善法，寂然而自覺。以神足輕舉，覺身是苦滅；以是故速疾，捨身安無為。除一切心冥，如日千光明；滅心之婬垢，如雨掩地塵。不復遭眾苦，不為惱所迫；已度廣無邊，無涯底海淵。出興顯于世，壞諸苦毒患；愍傷於世間，欲求寂滅者。眾好甚明曜，寂如梵天王；大智慧普備，為世天人師。轉眾生以善，練塵勞離惡；晝夜增諸善，如月之初生。每長養眾善，德稱弘廣普；在家時已解，況其捨家後。乃往古自誓，當為塵勞戰；愍諸貧賤者，誓充其所願。佛以平等心，食不却䟽惡；亦無所專著，於精細美味。惠施難放捨，人所不能者；不受取於人，亦不求利益。相好大名稱，自然如嚮應；廣採眾善意，決定於善聽。故現相姿好，見者三垢滅；發言成法律，長益眾生善。以行忍相明，與塵勞為怨；積功德無量，不免於無常。所生積功德，受報無有限；決定得正道，如薪盡火滅。示眾生善道，伐盡塵勞林；制御於一切，生死縛著者。捨八勝五趣，覩見於三趣；伐三審盡三，因得淨三眼。隱一覺知一，逮一至重七；散令無有餘，乃誓於無礙。以甘露充世，言辭斷瞋恚；用善染眾生，世間難悟者。每殖眾善本，不施惡於惡；建立正法幢，於一切世間。鹿野轉法輪，普喜悅世間；成就諸解脫，淨諸自愛者。見所未曾見，普與清淨合；覺諸難覺事，諸未曾覺法。告世以無常，所生輙有苦；告世以無我，無彼長迷惑。建立法幢幡，壞破貢高山；猶如七寶柱，於祠祀中崩。面毀不懷恨，不悅於嘆譽；厭生受天福，方便求不生。自度生死海，又度脫一切；自以慧逮覺，又覺悟眾生。如覺時潤雲，如山林藪花；脫見如日出，又授以正見。雖生於世間，不染於世事；涉世之險路，不同其所趣。心未曾犯非，得善道尚滅；普世遭艱難，無恃怙可傷。愚癡蔽其眼，終無所顧慮；不思設方便，求出生死要。生老病死苦，迫世間無免；唯佛能救苦，授之以甘露。往昔天魔兵，不能勝天師；自然無常力，無常忽勝之。世尊耳所聽，三千世界聲；神足然昇降，乃至梵居天。覺眾生心念，下至無擇獄；諸生死起滅，悉審諦見了。天師從始生，輪轉所周更；諦憶如面見，盡生死漏原。具足六通慧，備悉覺決定；今盡罷捨置，棄身餘壽行。世愛流生死，誰說法令息；世俗愚無智，誰當覺慧滅。猶如車無御，江海船失師；篤病離良醫，如何當自持。如言離誠信，無覺意求智；王者失容飾，行善不忍辱。已離是四事，其功不顯現；今佛捨世間，無濟難成事。如夏五六月，清淨無風雲；亢陽相薄燒，及至諸虫物。眾生應度者，今當普遭難；世尊捨壽命，何一甚苦痛。時天懷悲心，慈愍說是辭；婬怒癡薄故，嘆師毀生死。」弟子未脫者，悲痛㘁啼哭；已得解脫者，諦計興衰數。聲流聞諸國，拘夷諸力士；悲勇速馳赴，集詣雙樹間。哀踊自投壁，種種嘆佛德；其聲甚悲痛，如群鵠遇鷹。倒見佛無光，寂滅叵復覺；同聲悲啼叫，宛轉如旱魚。見佛奄然臥，支體皆展直；猶轉輪王崩，諸國靡不㘁。人民無央數，出城詣佛所；諸男女長幼，懷悲毒狂亂。或掣裂衣裳，痛感口自嚙；或自搣頭髮，爬爴壞面目。又復無數人，懊惱自投擲；椎胸向天㘁，嘆佛德無量。「嗚呼！天人師，眾生所仰賴；相捨棄何疾，永絕無復望。」大眾悲啼哭，各盡所堪任；諸力士之王，毒痛㘁嘆言：「覺法悟世師，已臥不復起；猶如大軍罷，大幢不復現。所辦事已辦，應覺佛已覺；於世猶如眼，今奄然長眠。佛是度苦橋，以濟駃流江；大橋卒破壞，因何度苦痛。佛慧光照曜，心明精進暉；昔佛日現耀，令天地普明。今便隱光潛，無為之大山；世間便當還，奄入長衰冥。」或悲㘁寱語，或懷悶熟視；或有盡聲哭，或有面掩地。眾生懷惱毒，啼哭形不同；莫不懷戀慕，疼痛心惕灼。於是七寶挍，象牙之輦輿；諸力士輿佛，擎置寶輦上。華香之雜珍，種種眾奇妙；諸力士㘁哭，供養佛舍利。諸貴姓少女，體婉手柔弱；執持七寶幔，微妙如天繒。明珠挍寶蓋，或持寶垂珠；或捉寶拂扇，供養佛舍利。諸力士擎輿，啼哭眼皆赤；空中雷震聲，稱耳悅意樂。天散諸意花，續下如淋雨；諸天墮花地，鮮明始如敷。諸天塞虛空，眾寶供養佛；暢發悲楚辭，追嘆佛功德。諸執樂神女，灑栴檀香汁；散瓔珞寶衣，供養佛舍利。諸力士擎輿，携至城中央；天人恭敬禮，追慕而啼哭。繒綵寶幢幡，嚴飾其城郭；華香及伎樂，供養尊舍利。供養擎寶輿，從城西門出；至城西便度，寶底流江水。上於甘樹下，以種種香木；積為大薪❥，及若干種香。若干種花香，及種種澤香；各各秉炬火，欲燒佛薪❥。三燒佛薪❥，火終不肯燃；眾人咸懷疑，不知其緣故。大迦葉不遠，懷慈往見佛；時火以是故，共吹終不然。時迦葉速至，禮敬佛❥已；於是佛薪❥，即時自然燃。塵勞不損佛，今為火所燃；肌體雖然盡，骨如故不燋。爾時諸力士，以乳澆滅火；以香湯洗骨，金瓶盛舍利。猶往昔天帝，欲燒金剛山；以其功德大，故火不能燒。今以大熾火，不能燒佛骨；諸力士展轉，說此喻相謂：「四等心所生，滅除婬欲火；尊骨寂清涼，我等心燋燃。諸天神力士，不能勝佛身；忽今遭無常，我以能擔行。佛力強無比，聲流聞十方；如何便恍惚，盛之在金甖。佛輝輝喻日，未曾以貢高；遭遇無常火，唯留其神骨。以金剛慧杵，壞塵勞強山；遭苦不捨忍，心堅定不動。斷盡諸苦本，滅不更受身；如是之妙體，永終於火中。」力士每所至，力伏令人啼；人來歸伏者，能慰沃使悅。假其遭艱難，恃力未曾泣；念慈敬佛德，啼哭擔舍利。力強勇武備，志精懷自大；啼哭還入城，意謙除貢高。幡蓋授大殿，施七寶高座；舍利置其上，一切禮供養。<p>佛本行經八王分舍利品第三十一諸力士悲感，在於王殿上；供養尊舍利，如是至數日。隣側七國王，時各尋遣使；皆共同一時，如會至城下。各通其王命，諸力士相聞；皆陳其敬意，求得舍利分。諸力士答言：「佛於我國滅，自供養舍利，不能以相與。」爾時諸國使，相聞至數返；力士擎舍利，又恃其力強。使不肯還返，當遣以威力；意各齎貢高，無心分舍利。諸使還返命，諸王各起意；尋即興師眾，風發至其城。以無數軍眾，圍繞力士城；軍來趣其城，如霖雨暴水。人民入城底，莫不懷恐怖；人眾甚繁多，城中不能容。七國王軍眾，象吼馬鳴聲；震動其城墎，人民戰如波。於是七王軍，各於其部分；精練甚壯勇，戰士及象馬。於是諸國王，力任各嚴辦；四種之戰陣，象馬車步兵。力士亦嚴施，城上拒戰具；修治其池壍，杜塞諸城門。即便皆建立，軍陣大行旗；國內諸細民，莫不懷恐怖。於時七國王，計議同一心；各與無數眾，器鉀精銳備。猶如七星宿，同夜俱出現；七王之兵眾，俱時到城下。大眾起黃塵，坌塞人眾眼；但象之氣臭，塞鼻不得息。鼓角吹貝聲，塞耳無所聞；婦女諸幼小，惶怖皆失色。對設火攻具，消銅鐵為湯；皆貫冑被鉀，當仗嚴進戰。象馬皆被鉀，整陣當對戰；力士沒體命，不圖分舍利。城里皆令催，執仗上城戰；諸力士齊心，決定戰不退。皆立於城上，樓櫓却敵間；看城外諸王，軍眾無央數。軍奮作威勢，同時大叫呼；一時大叫呼，聲嚮震天地。拔露劍擲弄，晃昱曜天日；或有跳勇走，捷疾欲向城。外軍見力士，嚴備自束帶；決定欲對戰，殊無退却意。各與其妻息，辭別當進戰；諸戰士妻息，懷怖心驚波。又有父母者，心愛戀其子；見子被鉀鎧，欲出詣戰場。垂泣皆啼哭，呪樹請神祇；子見父母悲，心皆懷遺疑。或有諸婦女，默然懷愁悶；或持天弓箭，啼遮不令戰。見妻子啼哭，心猛銳果敢；掣奪取弓箭，必欲戰不疑。諸力士自恃，意決必欲戰；如藏虺在器，懷怒毒熾盛。心意皆決定，必欲戰不疑；七王亦嚴辦，對陣垂當戰。皆以素嚴辦，四部之兵眾；象兵及馬兵，車步之兵眾。有貴姓梵志，厥名香草性；性博慧篤慈，喻諫諸王言：「觀諸王威勢，利器劍戰備；欲伏強力敵，滅盡形勢命。居城自守者，不易可得勝；力士得城內，皆共同一心。如今重圍閉，意必欲獲勝；唯願諸大王，幸迴隆盛威。省其城中有，遵善調良者；諸王皆共悉，何辜橫加惱？以力所閉者，必果不獨勝；或時墮圍者，方便勝外敵。毒虺自濟命，入穴藏其形；無故手探者，毒螫或死傷。自覺有威勢，能震彼令恐；集聚入城藏，堅固修守備。雖素力薄弱，入城成大力；如燈火垂滅，得膏薪還熾。若其城中有，戒具神真者；以其戒德重，外敵自壞散。猶昔重怨王，用兵力竭盡；清明王有德，勝外強怨敵。往過去諸王，以力廣土地；欲以恣其情，馳名至無外。王食祿忽過，如牛飲氷水；諸王盡過去，國土地續存。是故當熟思，世間正真理；設方便和同，得舍利為貴。以矢力勝怨，生讐逆返迫；以和順取勝，終已不起返。雖所言愚鄙，誠無可採納；諸王力盛強，能消伏微敵。如所敬尊師，奉法者為上；今宜追念師，受行忍辱教。」今時彼梵志，盡其體所知；和順正真言，慈心諫諸王。皆迴降諸王，隆盛猛銳心；於是諸王便，順辭答梵志：「所言得時宜，和順知方便；今所說善理，篤厚存終始。汝當審吾等，心悟善法力；心之所求欲，不勞恣世俗。或以願以力，或以忿恚恨；已諍今鬪者，曼當對戰者。如我等今意，純求以佛德；執仗求舍利，不貪國財寶。」往古烈力士，貢高答曰大：「戰諍於仙林，死傷難呰計。佛布教世間，除勞滅自大；如何不為佛，愛危脆命為？往古諸帝王，迷惑賢女色；興師相討罰，諸王死無數。佛教誠世間，滅除貪婬意；而我不為佛，愛危脆命為？往日有兄弟，愚嫉興嫌諍；還共相傷殺，令盡無有餘。佛興顯於世，滅除愚嫉心；如何不為佛，惜命而不戰？昔手臂力士，挾嫌結瞋恚；便執持武備，欲盡諸王種。佛出於世間，能除盡恚害；我等為佛故，愛此軀命為？昔者華上子，號曰十頭神；堅固著色欲，緣喪沒身命。佛出於世間，解一切縛著；我等為佛故，著此身命為？往昔諸愚人，以癡諍水蟲；以其愚癡盛，求其相殺害。佛興出於世，除一切愚癡；我等為佛故，愚愛是身為？古來愚不達，所諍諸臭穢；無有一堅要，相害不可計。佛出除世患，吾等為佛故；當與閻羅鬪，豈當疑世戰？吾等心堅正，終不疑於戰。勞人使入城，至諸力士所，盡意設方便，陳吾等至意；其委仰於仁，必令一對戰。吾等錯利矢，剋意當交戰；聞仁說善法，正真之言辭。內心即退滅，瞋恚之惡毒；猶如虺被呪，毒害滅無餘。」爾時其梵志，承諸王教命；便即行入城，至諸力士所。欲見諸力士，貴重有勢者；便以謙恪意，宣諸王教命：「城外諸王兵，皆各嚴備仗；貫丳被寶鉀，晧晧曜天日。發心欲同聲，以盡其武力；意勇如師子，張目向城看。摩拭豫嚴張，金寶錯塗弓；意勇無疲極，晝夜不脫鎧。卒發心憶念，佛之慈明法；勞以義相讓，不疑畏戰鬪。不以諍土地，來至此城下；不自大貪悋，不以瞋慊來。敬佛功德故，來到汝此耳；客以善義來，主人宜敬待。佛為一切師，吾等同敬事；欲供養舍利，故來至此城。共為法兄弟，幸可分舍利；廣可令眾生，各各得供養。慳惜財寶者，是不為穢耻；慳惜善法者，是乃為愧恥。愛悋之為物，必有醜穢名；除慳施善者，聖賢之所歎。仁等若執意，不與舍利者；今便可出城，與客共捔力。居城依門扇，不執杖出戰；是則不為王，非貴非勇士。城外諸王意，如向來所說；鄙俱有善心，等義示二家。又別有私意，欲以向仁等；幸小垂聽採，請說正真法。唯仁等莫必，專意求欲戰；古來戰諍中，無善義無利。佛天師每嘆，忍辱德第一；今諸仁何故，熾然怒求戰？若忿諍六欲，若諍寶財貨；若以此戰諍，事理猶可通。以福德之故，是善法嘆譽；善與諍為怨，是義當審思。每以普慈心，和調安隱性；佛天師導教，當慈加眾生。莫殺害眾生，而行敬事佛；終無有利義，是事不宜爾。仁等宜開意，分諸王舍利；善法當流布，因此為無始。若能為是者，則無復戰諍；可逮二善義，福德及名稱。其有專己見，離正入邪道；善人盡方便，當牽入正路。諸王設方便，欲廣建善法，欲普導世間，牽至天人道。世尊每嘆譽，眾施法最善；所至則為師，天人之所嘆。普觀諸世間，財施者不少；以法惠施者，時有或無有。法施名稱博，廣安隱世間。」是諸力士眾，聞是善法言；心內竊懷慚，默然熟相視。以謙愛敬辭，而謂梵志言：「仁乃善方便，加愛敬於眾；為梵志不妄，勤建立著善。能降下我等，善行者道中；猶御不調馬，不令入獸中。便可相從意，如師所開示；愛厚篤敬信，我等可用耳。忽捨忠怒言，正直善諫者；事敗遇艱難，後追悔無及。」即時以金甖，分聖尊舍利；別以為八分，安諦一平等。於是諸力士，從中取一分；致其餘七分，送與七國王。爾時諸力士，上賓待諸王；諸王得舍利，悲喜各歸國。於是七國王，各各自於國；興師建神塔，高乃至雲際。梵志草香性，欲己聚起塔；便從諸力士，乞量舍利甖。界內貴梵志，乞佛積灰炭；皆共收拾聚，恭敬立神塔。諸王造初起，以舍利神塔；於閻浮提地，巍巍德如山。梵志所建立，金甖塔第九；佛積炭灰塔，滿十妙巍巍。華香寶幡蓋，表顯供養塔；挍飾甚妙好，如香熏山巖；隣側諸國邑，無央數人集；或喜悲啼哭，禮事敬神塔。皆共追戀慕，憶念佛功德；辛酸悲楚毒，永逝一何劇！以善施世間，眾生所恃賴；迷失路者導，重病者良醫。寒者之春陽，旱熱者涼池；三界之覆蓋，忽便寂然滅。三界失覆蓋，無恃可痛憐；當迷失正路，隨邪遭艱難。世失正傾邪，流入三惡趣；世誰有大力，能制令還者？世間諸眾生，愚癡蔽其眼；貪婬瞋恚火，之所見燒然。一切世眾生，嬰塵勞重病。世尊普慈心，為三界良醫。佛日盛光明，始出現世時；普奮大光明，照三千世界。普開敷世間，天人芙蓉花。猶如諸池花，蒙日光而開。諸天世人民，及諸大國王；悲泣追嘆慕，向塔詠佛德：「唯世大覆護，第一慈悲師；忽孤棄眾生，一何甚速疾。佛日之光明，忽然而潛入；愚霧彌覆世，當何從見明？誰當導眾生，示以正諦路；使至泥洹城，寂靜無恐懼？」時密跡力士，廣為諸天人；以次說是法，宣佛本行德。諸天聞所說，悚然毛衣竪；思惟所說理，追尋佛功德：「所積眾善本，無限無有量；從難計數劫，善行之積聚。行六度無極，大海淵之地；眾寶德相慧，充滿甚盈溢。今此賢劫中，所興千菩薩；假令諸羅漢，慧如舍利弗。壽劫嘆佛德，不能令終竟；況吾智淺末，限陳所見聞。」時諸會天人，聞其所說法；心中忽明悟，意如面見佛。皆共懷悲感，惻愴追慕佛，願志大乘意，寫情心專固。稽首歸命佛，忽然各飛去。