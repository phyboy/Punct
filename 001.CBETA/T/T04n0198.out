<juan>佛說義足經卷上（八雙十六輩）<p>吳月支優婆塞支謙譯<p>桀貪王經第一<p>聞如是：<p>佛在舍衛國祇樹給孤獨園。時有一梵志。祇樹間有大稻田，已熟，在朝暮當收穫。梵志晨起，往到田上，遙見禾穟，心內歡喜，自謂得願，視禾不能捨去。佛是時從諸比丘，入城求食，遙見梵志喜樂如是，便謂諸比丘：「汝曹見是梵志不？」皆對言：「見。」佛默然入城，食後各還精舍。<p>即日夜，天雨大雹，皆殺田中禾。梵志有一女，亦以夜死。梵志以是故，愁憒憂煩，啼哭無能止者。明日，眾比丘持應器入城求食，便聞梵志有是災害，啼哭甚悲，非沙門、梵志、及國人所能解其憂者。比丘食竟，還到佛所，作禮白：「梵志意狀如是。」言適竟，梵志啼哭，來到佛所，勞佛竟，便坐佛邊。<p>佛知其本憂所念，即謂梵志言：「世有五事，不可得避，亦無脫者。何等為五？當耗減法，欲使不耗減，是不可得；當亡棄法，欲使不亡棄，是不可得；當病瘦法，欲使不病瘦，是不可得；當老朽法，欲使不老朽，是不可得；當死去法，欲使不死去，是不可得。<p>「凡人無道、無慧計，見耗減、亡棄、老、病、死法來，即生憂憒悲哀，拍髀熱自，耗身無益。何以故？坐不聞知諦，當如是。梵志！我聞有抱諦者，見耗減法、亡棄、老、病、死法來，不以為憂。何以故？已聞知諦，當如是。不是獨我家耗，世悉亦爾。世與耗俱生，我何從獨得離？慧意諦計，我今已耗，至使憂之，坐羸不食，面目委色，與我怨者快喜、與我厚者代憂，慘慼家事不修計耗，不可復得。已諦如是，見耗減、亡棄、老、病、死法來，終不復憂也。」<p>佛以是因緣，為梵志說偈：「不以憂愁悲聲，多少得前所亡？痛憂亦無所益，怨家意快生喜。至誠有慧諦者，不憂老病死亡，欲快者反生惱，見其華色悅好。飛響不及無常，珍寶求解不死，知去不復憂追，念行致勝世寶。諦知是不可追，世人我卿亦然，遠憂愁念正行，是世憂當何益？」<p>佛復為梵志極說經法，次說布施、持戒，現天徑欲善，其惡無堅固。佛知梵志意軟向正，便見四諦。梵志意解，便得第一溝港道，如染淨繒，受色即好。便起，頭面著佛足，叉手言：「我今見諦，如引鏡自照。從今已後，身歸佛、歸比丘僧，受我為清信士，奉行五戒，盡形壽淨潔不犯戒。」便起，繞佛三匝而去。<p>眾比丘便白佛言：「快哉！解洗梵志意乃如是，至便喜笑而去。<p>佛語諸比丘：「不但是返解是梵志憂。過去久遠，是閻浮利地有五王。其一王名曰桀貪，治國不正，大臣、人民悉患王所為，便共集議言：『我曹家家出兵。』皆拔，白到王前，共謂：『王寧自知所為不正、施行貪害萬姓不？急出國去，不者必相害傷。』王聞大恐怖、戰慄，衣毛悉竪，以車騎而出國去，窮厄織草䓸，賣以自給。大臣、人民取王弟拜作王，便正治，不枉萬姓。<p>「故王桀貪聞弟興將為王，即內歡喜計言：『我可從弟有所乞，可以自活。』便上書，具自陳說，便從王乞一鄹，可以自給。王即與之，愍傷其厄，得一❥便正治；復乞兩❥、四、五至十❥；二十、三十、四十、五十至百❥；二百至五百❥；便復乞半國，王即與之，便正治。<p>「如是久遠，桀貪生念，便興半國兵，攻弟國即勝，便自得故國。復生念：『我今何不悉興一國兵，攻二國、三國、四國？』便往攻，悉得勝，復正治四國。復生念：『今我何不興四國兵，攻第五國？』便往攻，即復得勝。是時，陸地盡，四海內皆屬王，便改號自立為大勝王。<p>「天帝釋便試之，寧知厭足不？便化作小童梵志，姓駒夷，欲得見王，被髮、拄金杖、持金瓶，住宮門。守門者白王言：『外有梵志，姓駒夷，欲見王。』王言：『大善。』便請前坐，相勞問畢，却謂王言：『我屬從海邊來，見一大國豐樂，人民熾盛，多有珍寶，可往攻之。』王審足，復欲得是國，王言：『我大欲得。』天王謂言：『可益裝船，興兵相待，却後七日，當將王往。』適言天王便化去。<p>「到其日，便大興兵益裝船，不見梵志來。是時，王愁憂不樂，拍髀如言：『怨哉！我今以亡是大國，如得駒夷不堅獲，如期反不見。』是時，一國人民迴坐向王，王啼亦啼，王憂亦憂。王處憂未甞止，聞識經偈，便生意而說言：「『增念隨欲，已有復願，日盛為喜，從得自在。』<p>「王便為眾人，說欲偈意，有能解是偈義者，上金錢一千。時坐中有少年，名曰鬱多。鬱多即白王言：『我能解是義，相假七日乃來對。』到七日，白母言：『我今欲到王所解王憂。』母謂子：『子且勿行，帝王難事如燃火，其教如利刀，難可親近。』子言：『母勿愁憂，我力自能淹王偈義，當得重謝，可以極自娛樂。』便到王所言：『我今來對其義。』即說偈言：「『增念隨欲，已有復願，已放不制，如渴飲湯。悉以世地，滿馬金銀，悉得不厭，有黠正行。如角距生，日長取增，人生亦爾，不覺欲增。飢渴無盡，日日復有，金山拄天，狀若須彌，悉得不厭，有黠正行。欲致痛冥，未嘗聞之，願聞遠欲，厭者以黠，厭欲為尊，欲漏難離。黠人覺苦，不隨愛欲，如作車輪，能使致堅。稍稍去欲，意稍得安，欲得道定，悉捨所欲。』<p>「王言：『知意。悉治世地，盡四海內無不至屬，是亦可為厭，乃復遠欲貪海外國。』大勝王即謂鬱多言：「『童子若善，以尊依世。說欲甚痛，慧計乃爾。汝說八偈，偈上千錢，願上大德，說義甚哀。』<p>「鬱多以偈報言：「『不用是寶，取可自給。最後說偈，意遠欲樂。家母大王，身羸老年，念欲報母，與金錢千，令得自供。』<p>「大勝王便上金錢一千，使得供養老母。」<p>佛語諸比丘：「是時大勝者，即種稻梵志是也；時童子鬱多者，則我身是也。我是時亦解釋是梵志痛憂，我今亦一切斷是梵志痛憂已，終不復著苦。」<p>佛以是本因，演是卷義，令我後學聞是說，欲作偈句，為後世作明，令我經法久住。<p>義足經：「增念隨欲，已有復願，日增為喜，從得自在。有貪世欲，坐貪癡人，既亡欲願，毒箭著身。是欲當遠，如附蛇頭，違世所樂，當定行禪。田種珍寶、牛馬養者，坐女繫欲，癡行犯身，倒羸為強，坐服甚怨，次冥受痛，船破海中。故說攝意，遠欲勿犯，精進求度，載船至岸。」<p>佛說是義足經竟，比丘歡喜。<p>優填王經第二<p>聞如是：<p>佛在舍衛國祇樹給孤獨園。時有一比丘，在句參國石間土室中，長髮鬚爪，被壞衣。時優填王，欲出遊觀，到我迹山，侍者即勅治道橋，還白王：「已治道，王可出。」王但從美人、妓女，乘騎到我迹山，下車步上。有一美人，經行山中，從崎至崎，顧見石間土室中，有一比丘，長鬚髮爪，衣服裂敗，狀類如鬼，便大聲呼天子：「是中有鬼。是中有鬼。」王便遙問：「何所在？」美人言：「近在石間土室中。」<p>王即拔劍從之，見比丘如是，即問：「汝何等人？」對言：「我是沙門。」王問：「汝何等沙門？」曰：「我是釋迦沙門。」王言：「是應真耶？」曰：「非也。」「寧有四禪耶？」復言：「無有也。」「寧三禪、二禪耶？」復言：「無有。」「寧至一禪耶？」對曰：「言實一禪行。」<p>王便恚內不解，顧謂侍者黃門，以婬意念，是沙門凡俗人無真行，奈何見我美人，便勅侍者：「急取斷絃截來繫是人。」侍者便去。山神念：「是比丘無過，今當怨死。我可擁護，令脫是厄。」便化作大猪身，徐走王邊。侍者即白王：「大猪近在王邊。」王便捨比丘，拔劍逐猪。比丘見王去遠，便走出到舍衛祇樹給孤獨園中，為諸比丘說本末，比丘即白佛。佛是時因是本，變有義生，命我比丘悉知經卷出語，為後世學作明，令我經道久住。<p>是時佛說義足經：「繫舍多所願，住其邪所遮，以遮遠正道，欲念難可慧。坐可繫胞胎，繫色堅雖解，不觀去來法，慧是亦斷本。貪欲以癡盲，不知邪利增，坐欲被痛悲，從是當何依？人生當覺是，世邪難可依，捨正不著念，命短死甚近。展轉是世苦，生死欲溪流，死時乃念怨，從欲詆胎極。自可受痛身，流斷少水魚，以見斷身可，三世復何增？力欲於兩面，彼可覺莫著，莫行所自怨，見聞莫自污。覺想觀度海，有我尊不計，力行拔未出，致使乃無疑。」<p>佛說是義足經，比丘歡喜。<p>須陀利經第三<p>聞如是：<p>佛在舍衛國祇樹給孤獨園，為國王、大臣及理家所待敬，事遇不懈，飯食、衣被、臥床、疾藥，供所當得。<p>是時，梵志自坐其講堂，共議言：「我曹本為國王、大臣、人民、理家所待遇，今棄不復用。悉反事沙門瞿曇及諸弟子，今我曹當共作方便敗之耳。」便共議：「今但當求我曹部伍中最端正好女共殺之，以其死屍，埋於祇樹間。爾乃毀傷沙門瞿曇及諸弟子，令惡名遠聞，待遇者遠離，不復敬之。學者悉不復得衣食，皆當來事我曹。我曹便當為世尊，壞瞿曇，世無能勝我曹者。」即共行，謂好首言：「汝寧知我曹今棄，不復見用，反以沙門瞿曇為師，汝寧能忿，為眾作利不？」好首言：「作利云何？」曰：「唯捨壽命死耳。」答言：「我不能也。」曰：「汝不能爾者，從今以後，終不復內汝著數中也。」女聞大不樂，即言諾：「是我職當也。」眾學言：「善哉。」便共教女言：「從今以後，朝暮到佛所，數往祇樹間，悉令萬姓見知汝。如是，我曹共殺汝，埋著祇樹間，令瞿曇得毀辱不。」小女即承教，數數往來沙門所，令眾人知女如是，便取女殺，埋著祇樹間。<p>眾梵志便相聚會，到王宮門，稱怨言：「我曹學中有一女，獨端正，花色無雙，今生亡不知處。」王謂言：「女行來常在何所？」共對言：「常往來沙門瞿曇所。」王言：「爾者當於彼求。」便從王乞吏兵，王即與之。尋求行轉到祇樹間，便掘出死屍，著床上，共持於舍衛四道，悉遍里巷稱怨言：「眾人觀沙門瞿曇釋家子，常稱言德、戒，弘普無上，如何私與女人通，殺埋藏之？如是當有何法、何德、何戒行乎？」<p>食時，眾比丘悉持應器，入城乞食，眾理家人民，遙見便罵言：「是曹沙門，自稱言有法、德、戒，子曹所犯若此，當有何善？奈何復得衣食？」眾比丘聞如是，持空應器，出城洗手足，盛藏應器到佛所，作禮悉住不坐，如事具說。<p>是時，佛說偈言：「無想放意妄語，眾鬪被箭忍痛，聞凡放善惡言，比丘忍無亂意。」<p>佛告比丘：「我被是妄謗，不過七日耳。」是時，有清信女，字惟閻，於城中聞比丘求食悉空還，甚鄙念佛及比丘僧，便疾行到祇樹，至佛所，頭面作禮，繞佛坐一邊。佛為廣說經法，惟閻聞經竟起，叉手白佛言：「願尊及比丘僧，從我家飯七日。」佛默然受之，惟閻便繞佛三匝而去。至七日，佛告阿難：「汝與眾比丘，入城悉於里巷、四徼街道說偈言：「『常欺倒邪冥，說作身不犯，重冥行欺具，自怨到彼苦，修地利分具，不守怨自賊，惡言截頭本，常關守其門。當尊反興毀，尊空無戒人，從口內眾憂，嫉心眾不安，摶掩利人財，力欺亦可致。是悉皆可忍，是最以亡寶。有怨於正人，世六餘有五。惡有道致彼，坐意行不正，欺咤有十萬。』」<p>阿難即受教，俱入城，於里巷四街道，說如佛所言。即時，舍衛人民及諸里家皆生意言：「釋家子實無惡，學在釋家，終不有邪行。」<p>是時，眾異梵志自於講堂有所訟。中有一人，言露子曹事，於外出聲言：「汝曹自共殺好首，而怨佛及弟子乎。」大臣聞是聲，便入啟王。王即召眾梵志問：「汝曹自共殺好首不？」便言：「實爾。」王怒曰：「當重罰子曹，奈何於我國界，自稱為道，而有殺害之心？」即勅傍臣：「悉收子曹。」遍徇舍衛城里巷匝，逐出國界去。<p>佛以食時，從諸比丘，皆持應器入城。時有清信士，名阿須利，遙見佛，便往作禮，揚聲白佛言：「聞者不識四方名心甚悲，所聞經法不能復誦，聞佛及比丘僧怨被惡名。」佛謂阿須利言：「不適有是宿命因緣。」<p>佛便說偈言：「亦毀於少言，多言亦得毀，亦毀於忠言，世惡無不毀。過去亦當來，現在亦無有。誰盡壽見毀？難形尚敬難。」<p>佛廣為阿須利說經，便到須達家，直坐正座。須達便為佛作禮，叉手言：「我屬者悲，身不識方面，所聞經法不能復誦，聞佛及比丘僧怨被惡名。」<p>佛是時說偈言：「我如象行鬪，被瘡不著想，念我忍意爾，世人無喜念。我手無瘡瘍，以手把毒行，無瘡毒從生，善行惡不成。」<p>佛廣為須達說經，便到維閻家，直坐正座。維閻作禮竟，叉手言：「屬者我悲，身不識方面，所聞經法不能復誦，聞佛及比丘僧怨被惡名。」<p>佛因為維閻說偈言：「無曉欲使惱，內淨外何污？愚人怨自誤，向風揚細塵。」<p>維閻是時快飯食佛比丘僧竟，澡水與，下坐聽佛說經。佛為說守戒淨行，悉見諸道便而去。<p>時國王波私匿，具從車騎，以王威法，出城到祇樹。欲前見佛故，乘騎未到，下車步入。遙見佛，便却蓋、解冠、却諸侍從、脫足金屣，便前為佛作禮就座，叉手白佛言：「屬者甚悲，身不識方面，所聞經法不復誦，聞佛及比丘僧怨被惡名。」<p>佛即為王說偈言：「邪念說彼短，解意諦說善，口直次及尊，善惡捨不憂。以行當那捨，棄世欲自在，抱至德不亂，制欲人所詰。」<p>舍衛一國人民，悉生念疑：「佛及比丘僧，從何因緣，致是惡名聲厄？」共視佛威神，甚大巍巍，如星中月，適無敢難。<p>佛悉知其所念，便說是義足經言：「如有守戒行人，問不及先具演，有疑正非法道，欲來學且自淨。以止不拘是世，常自說著戒堅，是道法黠所信，不著綺行教世。法不匿不朽言，毀尊我不喜恐，自見行無邪漏，不著想何瞋憙？所我有以轉捨，鱻明法正著持，求正利得必空，以想空法本空。不著餘無所有，行不願三界生，可瞑冥悉已斷，云何行有處所？所當有悉裂去，所道說無愛著，已不著亦可離，從行拔悉捨去。」<p>佛說是義足經竟，比丘歡喜。<p>摩竭梵志經第四<p>聞如是：<p>佛在舍衛國祇樹給孤獨園。時有一梵志，字摩竭，卒死講堂。同學便著床上，共舁出於舍衛里巷四街道，舉聲言：「見摩竭者，悉得解脫；今見死屍亦解脫；後聞名者亦解脫。」<p>諸比丘食時悉持應器，入城求食，時見梵志說摩竭功德如是，食竟悉澡應器，還到佛所，作禮竟，皆就座，即為佛本末說如是。佛因是本演是卷，令我弟子悉聞解，廣為後世作明，令我經道久住。說是義足經：「我見淨無有病，信見諦及自淨，有知是悉可度，苦斷習證前服。見好人以為淨，有慧行及離苦，黠除凶見淨徑，斷所見證至淨。從異道無得脫，見聞持戒行度，身不污罪亦福，悉已斷不自譽。悉棄上莫念後，有是行度四海，直行去莫念苦，有所念意便縛。常覺意守戒行，在上行想彼苦，念本念稍入行，不矯言審有黠。一切法無有疑，至見聞亦所念，諦見聞行力根，誰作世是六衰？不念身不念尊，亦不願行至淨，恩怨斷無所著，斷世願無所著。無所有為梵志，聞見法便直取，婬不婬著污婬，已無是當著淨。」<p>佛說是義足經竟，比丘悉歡喜。<p>鏡面王經第五<p>聞如是：<p>佛在舍衛國祇樹給孤獨園。眾比丘以食時，持應器入城欲求食，自念言：「今入城甚早，我曹寧可到異梵志講堂，與相勞徠便就坐。」是時，諸梵志自共諍，生結不解，轉相謗怨：「我知是法，汝知何法？我所知合於道，汝所知合何道？我道法可猗行，汝道法難可親。當前說著後說，當後說反前說，多說法非與重擔不能舉，為汝說義不能解。汝定知法極無所有，汝迫復何對？以舌戟轉相中害，被一毒報以三。」<p>諸比丘聞子曹怨言：「如是亦不善，子言亦不證。」子曹正各起座，到舍衛求食，食竟舉藏應器，還到祇樹入園，為佛作禮，悉坐一面，便如事具說：「念是曹梵志學自苦，何時當得解？」<p>佛言：「是曹梵志，非一世癡冥。過去久遠，是閻浮利地，有王，名曰鏡面。時勅使者：『令行我國界無眼人，悉將來至殿下。』使者受勅即行，將諸無眼人到殿下，以白王。<p>「王勅大臣：『悉將是人去，示其象。』臣即將到象厩，一一示之，令捉象，有捉足者、尾者、尾本者、腹者、脇者、背者、耳者、頭者、牙者、鼻者，悉示已，便將詣王所。<p>「王悉問：『汝曹審見象不？』對言：『我悉見。』王言：『何類？』中有得足者言：『明王，象如柱。』得尾者曰：『如掃箒。』得尾本者言：『如杖。』得腹者言：『如埵。』得脇者言：『如壁。』得背者言：『如高岸。』得耳者言：『如大箕。』得頭者言：『如臼。』得牙者言：『如角。』得鼻者言：『如索。』便復於王前，共諍訟象，諦如我言。<p>「王是時說偈言：「『今為無眼會，空諦自謂諦，見一言餘非，坐一象相怨。』」<p>佛告諸比丘：「是時鏡面王者，即我身是；時無眼人者，即講堂梵志是；是時子曹，無智坐空諍，今子曹亦冥，空諍無所益。」<p>佛是時生是義，具撿此卷，令弟子悉解，為後世作明，令我經道久住。說是義足經：「自冥言是彼不及，著癡日漏何時明？自無道謂學悉爾，但亂無行何時解？「常自覺得尊行，自聞見行無比。已墮繫世五宅，自可奇行勝彼。抱癡住婬致善，已邪學蒙得度。所見聞諦受思，雖持戒莫謂可，見世行莫悉修，雖黠念亦彼行。興行等亦敬待，莫生想不及過，是已斷後亦盡，亦棄想獨行得。莫自知以致黠，雖見聞但行觀。悉無願於兩面，胎亦胎捨遠離，亦兩處無所住，悉觀法得正止。意受行所見聞，所邪念小不想，慧觀法竟見意，從是得捨世空。自無有何法行？本行法求義諦，但守戒求為諦，度無極眾不還。」<p>佛說是義足經竟，比丘悉歡喜。<p>老少俱死經第六<p>聞如是：<p>佛在娑掃國城外安延樹下。時有一行車人，出城未到安延樹，車轂道敗，便下道，一面悒愁而坐。佛是時持應器從阿難入城求食，道見車轂敗壞，其主下道坐，悒愁不樂。即說是優檀經：「如行車於道，捨平就邪道，至邪致憂患，如是壞轂輪。遠法正亦爾，意著邪行痛，愚服死生苦，亦有壞轂憂。」<p>佛便入城。城中時有一梵志死，壽年百二十死。復有一長者子，年七歲亦死。兩家俱送喪，皆持五綵幡，諸女弱皆被髮，親屬啼哭悲淚。佛見因問阿難：「是何等人聚會，悲哀聲甚痛？」阿難即如事對。佛因是本，有生是義，令我弟子悉解撿是卷，為後世作明，令我經法久住。時佛說是義足經：「是身命甚短，減百年亦死，雖有過百年，老從何離死？坐可意生憂，有愛從得常，愛憎悉當別，見是莫樂家。「死海無所不漂，宿所貪愛有我，慧願觀諦計是，是無我我無是。是世樂如見夢，有識寤亦何見？有貪世悉亦爾，識轉滅亦何見？聞是彼悉已去，善亦惡今不見，悉捨世到何所，識神去但名在。既悲憂轉相嫉，復不捨貪著愛，尊故斷愛棄可，遠恐怖見安處。比丘諦莫妄念，欲可遠身且壞，欲行止意觀意，已垂諦無止處。無止者亦尊行，愛不愛亦嫉行，在悲憂亦嫉行，無濡沾如蓮華。已不著亦不望，見聞邪吾不愛，亦不從求解脫，不污婬亦何貪？不相貪如蓮華，生在水水不汙，尊及世亦爾行，所聞見如未生。」<p>佛說是義足經竟，比丘悉歡喜。<p>彌勒難經第七<p>聞如是：<p>佛在王舍國多鳥竹園中。時眾老年比丘，在講堂坐行內事，轉相問法。采象子，字舍利弗，亦在座中，聞說內事律法難問，問不隨律言，亦無禮敬。是時，賢者大句私，亦在座中，便謂舍利弗言：「無，弟！勿於老年比丘有所疑，隨所言，恭敬先學。」廣為舍利弗說定意經：「如有賢者子，發道久在家，生意復念淨法，便除鬚髮已，信捨世事，被法衣、作沙門、精進行，附正離邪，已證為行，自知已度。」<p>時賢者彌勒，到舍利弗家，舍利弗便為彌勒作禮，便就座。彌勒即如法律難問，舍利弗冥於是事不能對。彌勒便起去，入城求食竟，盥澡藏應器，還到佛所，作禮畢就座，以偈問佛言：「婬欲著女形，大道解癡根，願受尊所戒，得教行遠惡。意著婬女形，亡尊所教令，亡正致睡臥，是行失次第。本獨行求諦，後反著色亂，犇車亡正道，不存捨正耶？坐值見尊敬，失行亡善名，見是諦計學，所婬遠捨離。且思色善惡，已犯當何致？聞慧所自戒，痛慚却自思。常行與慧合，寧獨莫亂俱，著色生邪亂，無勢亡勇猛。漏戒懷恐怖，受短為彼負，已著入羅網，便欺出奸聲。見犯因緣惡，莫取身自負，堅行獨來去，取明莫習癡。遠可獨自處，諦見為上行，有行莫自憍，無倚泥洹次。遠計念長行，不欲色不色，善說得度痛，悉世婬自食。」<p>佛說是義足經竟，比丘悉歡喜。<p>勇辭梵志經第八<p>佛在舍衛國，當留三月竟，一時於祇樹給孤獨園中。是時，墮沙國諸長者子共賃一梵志，名勇辭，使之難佛取勝，謝金錢五百。梵志亦一時三月，諷五百餘難，難中有變，自謂無勝己者。<p>佛三月竟，從眾比丘，欲到墮沙國，轉行郡縣說經，次到墮沙猴猿溪邊，高觀殿中。諸長者子即聞佛眾比丘到國，即相聚會合五百餘人。梵志言：「佛已到吾國，宜早窮難。」梵志即悉從長者子，往到佛所，相勞問便坐一面。長者子中，有為佛作禮者、向佛叉手者、默然者，悉就座。梵志熟視佛威神，甚大巍巍，不可與言，便內恐怖懾，不能復語。佛悉知梵志及長者子共議作，便說是義足經：「自說淨法無上，餘無法明及我，著所知極快樂，因緣諦住邪學。常在眾欲願勝，愚放言轉相燒，意念義忘本語，轉說難慧所言。於眾中難合義，欲難義當竟句，在眾窮便瞋恚，所難解眾悉善。自所行便生疑，自計非後意悔，語稍疑忘意想，欲邪難正不助。悲憂痛所言短，坐不樂臥喑咋，本邪學致辭意，語不勝轉下意。已見是尚守口，急開閉難從生，意在難見對生，出善聲為眾光。辭悅好生意喜，著歡喜彼自彼，自大可墮漏行，彼不學從何增？已學是莫空諍，不從是善解脫，多倚生痛行司，行求輩欲與難。勇從來去莫慚，令當誰與汝議？抱冥柱欲難曰：『汝邪諦自守癡，汝行花不見果。』所出語當求義，越邪度轉求明，法義同從相傷，於善法勇何言？彼善惡受莫憂。行億到求到門，意所想去諦思，與大將俱議軍，比螢火上遍明。」<p>佛說是義足經竟，比丘悉歡喜。<p>摩因提女經第九<p>佛在句留國，縣名悉作法。時有一梵志，字摩因提，生女端正，光世少雙，前後國王亦太子及大臣長者來求之，父皆不應：「得人類我女者，乃與為婦。」<p>佛時持應器，於縣求食，食竟，盥澡藏應器，出城到樹間閑靜處坐。摩因提食後出行園田，道經樹間，便見佛金色身，有三十二相，如日月王，自念言：「持女比是大尊，如此人比我女。」便還家謂婦言：「兒母寧知得所願不？今得聟踰於女。」母聞亦喜，即莊飾女，眾寶瓔珞，父母俱將女出城。母見佛行跡，文現分明，謂父言：「寧知空出，終不得聟。」「何故？」婦說偈言：「婬人曳踵行，恚者斂指步，癡人足踝地，是跡天人尊。」（地恐弛之錯）<p>父言：「癡人！莫還為女作患，女必得聟。」即將女到佛所，左手持臂、右手持瓶，因白佛：「今以女相惠，可為妾。」女見佛形狀端正無比，以三十二相，瓔珞其身，如明月珠，便婬意繫著佛。佛知其意如火燃。佛即時說是義足經言：「我本見邪三女，尚不欲著邪婬，今奈何抱屎尿，以足觸尚不可。我所說婬不欲，無法行不內觀，雖聞惡不受厭，內不止不計苦。見外好筋皮裹，尊云何當受是？內外行覺觀是，於黠邊說癡行。亦見聞不為黠，戒行具未為淨，不見聞亦不癡，不離行可自淨。有是想棄莫受，有莫說守口行，彼五惱聞見棄，慧戒行莫婬淨。世所見莫行癡，無戒行彼想有，可我有墮冥法，以見可誰有淨？諦見聞爾可謂，諦意取可向道，往到彼少不想，今奈何口欺尊？等亦過亦不及，已著想便分別。不等三當何諍？悉已斷不空計。有諦人當何言？已著空誰有諍？邪亦正悉無有，從何言得其短？捨欲海度莫念，於❥縣忍行黠，欲已空止念想，世邪毒伏不生。悉遠世求敗苦，尊言離莫與俱，如水華淨無泥，重塵土不為萎。尊安爾無所貪，於世俗無所著，亦不轉所念想，行如度不隨識。三不作墮行去，捨不教三世事，捨不想無有縛，從黠解終不懈，制見想餘不取，便厭聲步三界。」<p>佛說是義足經竟，比丘悉歡喜。<p>異學角飛經第十<p>聞如是：<p>佛在王舍國多鳥竹園中，為國王、大臣、長者、人民所敬事，以飯食、衣被、臥床、疾藥，共所當得。時梵志六世尊——不蘭迦葉、俱舍摩却梨子、先跪鳩墮羅知子、稽舍今陂梨、羅謂娑加遮延、尼焉若提子——是六尊亦餘梵志，共在講堂議言：「我曹本為世尊，國王、人民所待敬，云何今棄不復見用，悉反承事沙門瞿曇及弟子？念是釋家子，年尚少學日淺，何能勝我曹？但當與共試道，乃知勝不耳。至使瞿曇作一變，我曹作二；瞿曇作十六，我曹作三十二；轉倍之耳。」便共與頻沙王近親大臣語重謝：「令達我曹所議變意。」大臣即便宜白王如語。王聞大瞋恚，數諫通語臣已，便還歸里舍。<p>眾梵志忽見佛獨得待敬巍巍，便行到王宮門，上書具說變意，王即現所尊六人向瞋恚大罵。王已見諦，得果自證，終不信異學所為，便謂傍臣：「急將是梵志釋逐出我國界去。」梵志見逐，便相將到舍衛國。<p>佛於王舍國教授竟，悉從眾比丘，轉到郡縣，次還舍衛國祇桓中。梵志等不忍見佛得敬巍巍，便聚會六師，從諸異學，到波私匿王所，具說其變意。王即聽之，便乘騎到佛所，頭面著佛足竟，一面坐，叉手求願：「諾世尊道德深妙，可現變化，使未聞見者生信意、已聞見者重解、使異學無餘語。」佛語王言：「却後七日，當作變化。」王聞歡喜，繞佛三匝而去。<p>至期日，便為作十萬坐床，亦復為不蘭等，作十萬坐床息。時舍衛人民，悉空城出觀佛出威神。時梵志等，便各就座。王起白佛：「諾。世尊可就座現威神。」是時，般識鬼將軍適來禮佛，聞梵志欲與佛捔道，便作❥風雨吹其座，復雨沙礫，上至梵志膝者至髀者。佛便出小威神，使其座中悉火燃，炎動八方，不蘭等見佛座燃如是，悉歡喜，自謂：「道德使燃。」佛現神竟，炎燃則滅，梵志等乃知非其神所為，便向內憂有悔意。<p>佛即起師子座，中有一清信女，有神足，起叉手，白佛言：「世尊！不宜勞神，我欲與異學俱現神。」佛言：「不須，自就座，吾自現神足。」貧賤清信士須達女作沙彌，名專華色，與目揵蘭俱往白佛：「世尊！不宜勞威神，我今願與之共捔道。」佛言：「不須，且自還座，我自現神足。」<p>佛意欲使眾人得福安隱，悉愍人天令得解脫，復伏梵志等，亦為後世學者作慧，使我道於未來得住留。佛時現大變神足，即從師子座飛起，往東方虛空中步行，亦箕坐猗右脇，便著火定神足，出五色光，悉令作雜色，下身出火、上身出水；上身出火、下身出水；即滅乃從南方來、復滅乃從西方來、復滅乃從北方虛空中住，變化所作，亦如上說。坐虛空中，兩肩各出一百葉蓮花，頭上出千葉華，華上有佛坐禪，光明悉照十方。天人亦在空中，散花佛上，皆言：「善哉！佛威神悉動十方。」佛即攝神足，還師子座。<p>是時，梵志等默然無言，皆低頭如鳩睡。時持和夷鐵，便飛於虛空，見炎烔然可畏，但使梵志等見耳。適現，子曹便大恐怖戰慄，衣毛皆竪，各各走。<p>佛便為雨眾人，廣說經法，說布施、持戒、善見天徑、薄說愛欲好痛說，其災害著苦無堅固。佛以慧意，知眾人意濡住不轉，便為說四諦。中有身歸佛者、歸法者、歸比丘僧者；有長跪者、受戒者、有得溝港者、得頻來者、得不還者。<p>是時，人民皆共生意，疑何因緣棄家為道，復有鬪訟？佛即知子曹疑，便化作一佛，著前端正，有三十二相，衣法衣，弟子亦能化作人。化人語、弟子亦語；佛語化人默然、化人語佛默然。何以故？正覺直度正所意故。<p>化佛即右膝著地，向佛叉手，以偈難問言：「鬪訟變何從起？致憂痛轉相疾，起妄語轉相毀，本從起願說佛。坐憂可起變訟，轉相嫉致憂痛，欲相毀起妄語，以相毀鬪訟本。世可愛何從起？轉世間何所貪？從置有不復欲，從不復轉行受，本所欲著世愛，以利是轉行苦。不捨有從是起，以故轉後復有。隨世欲本何起？從何得別善惡？從何有起本末？所制法沙門說，亦是世所有無，是因緣便欲生。見盛色從何盡？世人悉分別作，所從欺有疑意，亦是法雨面受。念從何學慧跡？願解法明學說。所有無本從何？無所親從何滅？盛亦減悉一義，願說是解現本，有亦無著細濡，去來滅無所有。盛亦滅義從是，解現賢本盡是。世細濡本從何？著世色從何起？從何念不計著？何因緣著可色？名色授著細濡，本有有色便起，寧度癡得解脫，因緣色著細濡。從何得捨好色？從眾愛從何起？所著心寧悉盡，諦行知如解脫，不想想不色想、非無想不行想，一切斷不著者，因想本戲隨苦。我所問悉已解，今更問願復說。行❥悉成具足，設無不勝尊德。是極正有何邪？向徑神得果慧，尊行定樹林間，無有餘最善說。知如是一心向，尊已著不戒行，疾行問度世間，斷世捨是彼身。」<p>佛說是義足經竟，比丘悉歡喜。
。
<juan>佛說義足經卷下<p>吳月支優婆塞支謙譯<p>猛觀梵志經第十一<p>聞如是：<p>佛在釋國迦維羅衛樹下，從五百比丘，悉應真，所作已具，已下重擔，聞義已度，所之生胎滅盡。<p>是時，十方天下地神妙天來佛所，欲見尊德及比丘僧。是時，梵四天王相謂言：「諸學人寧知，佛在釋國迦維羅衛樹下，從五百真人。復十方天地諸神妙天，悉來禮佛，欲見尊威神及諸比丘。我今何不往見其威神？」四天王即從第七天飛下，譬如壯士屈伸臂頃，來到佛邊，去尊不遠，便俱往禮佛及比丘僧，各就座。<p>一梵天就座，便說偈言：「今大會於樹間，來見尊皆神天。今我來欲聽法，願復見無極眾。」<p>二梵天適就座便說偈言：「在是學當制意，直學行知身正，如御者善兩轡，護眼根行覺意。」<p>三梵天就座便說偈言：「力斷七伏邪連，意著止如鐵根，捨世觀淨無垢，慧眼明意而攝。」<p>四梵天就座便說偈言：「有以身歸明尊，終不生到邪冥，捨人形後轉生，受天身稍離患。」<p>是時，坐中有梵志，名為猛觀，亦在大眾中，意生疑信因緣。佛知猛觀梵志所生疑，是時便作一佛，端正形類無比，見者悉喜，有三十二大人相，金色復有光，衣法大衣，亦如上說。便向佛叉手，以偈歎言：「人各念彼亦知，各欲勝慧可說，有能知盡是法，遍行求莫隅解。取如是便生變，癡計彼我善慧，至誠言云為等，一切是善言說。不知彼有法無，冥無慧隨彼黠，冥一切痛遠黠，所念行悉彼有。先計念却行說，慧已淨意善念，是悉不望黠減，悉所念著意止。我不据是悉上，愚可行轉相牽。自見謹謂可諦，自己癡復受彼，自說法度無及，以自空貪來盜。已八冥轉相冥，學何故一不道？一諦盡二有無，知是諦不顛倒，謂不盡諦隨意，以故學一不說。何諦是餘不說？當信誰盡餘說？饒餘諦當何從？從何有生意識？識無餘何說餘？從異想分別擇，眼所見為著可，識若欺盡二法，聞見戒在意行，著欲黠變訟見。止校計觀何羞？是以癡復授彼。癡何從授與彼？彼綺可善黠我。便自署善說已，有訟彼便生怨，堅邪見望師事，邪黠酷滿綺具。常自恐語不到，我常戒見是辟，見彼諦邪慚藏，本自有慚藏黠。以悉知黠分別，癡悉無合黠行，是為諦住乃說，悉可淨自所法。如是取便亂變，自因緣痛著污，從異行得解淨，彼雖淨不至盡。是異學聞坐安，自貪俱我堅盛，自己盛堅防貪，有何癡為彼說？雖教彼法未淨，生計度自高妙。諦住釋自在作，雖上世亦有亂，棄一切所作念，妙不作有所作。」<p>佛說是義足經竟，比丘悉歡喜。<p>法觀梵志經第十二<p>聞如是：<p>佛在釋國迦維羅衛樹下，與五百比丘俱，皆應真，所作已具，已下重擔，以義自證，會胎生盡。<p>爾時，十方天地神妙天亦來禮佛，欲見尊德及比丘僧。是時，第七天四天王相謂言：「諸學人寧知，佛在釋國迦維羅衛樹下，從五百真人。復十方天地神妙天悉往禮，欲見尊威神及比丘。我曹今何不往見其威神？」四天王即從第七天飛下，譬如壯士屈伸臂頃，來到佛邊，去尊不遠，便俱往禮佛及比丘僧，各就座。<p>一梵天就座，便說偈言：「今大會於樹間，來見尊皆神天。今我來亦聽法，願復見無勝眾。」<p>二梵天就座便說偈言：「在是學當制意，直覺行知身正，如馭者善持轡，護眼根行覺意。」<p>三梵天就座便說偈言：「力斷七拔邪連，意著止如鐵根，捨世觀淨無垢，黠根明意服軟。」<p>四梵天就座便說偈言：「有是身歸明尊，終不生到邪冥，捨人形轉後尊，受天身稍離患。」<p>是時，座中有梵志，名法觀，亦在大眾中。因緣所計，見於泥洹脫者有支體，以故生意疑信因緣。<p>佛知法觀梵志所生疑，是時便作一佛，端正形類無比，見者悉喜，有三十二大人相，金色復有光，衣法大衣，亦如上說。便向佛叉手，以偈歎言：「如因緣見有言，如已取悉說善，一切彼我亦輕，亦或致在善緣。少自知有慚羞，諍變本說兩果，見如是捨變本，願觀安無變處。一切平亦如地，是未嘗當見等，本不等從何同？見聞說莫作變。猗著是眾可惡，可見聞亦所念，雨出淨誰為明？愛未除身復身。以戒攝所犯淨，行諦祥已具住，於是寧經至淨，可恐世在善說。已離諦更求行，悉從罪因緣受，亦如說力求淨，自義失生死苦，行力求亦不說，眼如行亦思惟，死生無盡從是，如是慧亦如說。戒彼行一切捨，罪亦福捨遠去，淨亦垢不念覺，無沾污淨哀受。修是法度彼一，說無行為遠欺，受如是便增變，各因諦世邪利。自所法便稱具，見彼法詰為漏，無等行轉相怨，自見行不隨污。凡所說黠代恐，無於法有所益，無慧眾異說淨，所繫著住各堅。各尊法如聞止，演如解自師說，無法行但有言，彼所淨因一心。言如是彼亦說，一所見從淨墮，便自見怨所作，坐勝慧自大說。所攝著求便脫，念所信無所住，本所因在好說，淨行在彼未除。觀世人見名色，以其智如受知，欲見多少我有，不從是善淨有。有慧行累無有，知亦見正以取，見無過是法行，度是亂不更受。慧意到無所至，不見堅識所覺，如關閉制所著，但行觀無取異。尊斷世所受取，取與生不應堅，靜亦亂在觀捨，在是惡哀凡人。棄故成新不造，無所欲何所著？脫邪信勇猛度，悉已脫世非世。一切法無所疑，悉見聞亦何念，捨重擔尊正脫，不願過常來見。」<p>佛說是義足經竟，比丘悉歡喜。<p>兜勒梵志經第十三<p>聞如是：<p>佛在王舍國於梨山中。爾時，七頭鬼將軍與鵙摩越鬼將軍共約言：「其有所治處生珍寶，當相告語。」爾時，鵙摩越鬼將軍所治處池中，生一蓮花千葉，其莖大如車輪，皆黃金色。鵙摩越鬼將軍便將五百鬼來到七頭鬼將軍所，便謂七頭言：「賢者！寧知我所治池中生千葉蓮花，但莖大如車輪，皆黃金色。」七頭鬼將軍即報言：「然賢者寧知我所治處，亦生神珍寶。如來正覺行度三活，所說悉使世人民得安雄，生無上法樂，堅無比。已生寶何如賢者寶？」<p>復以月十五日，說戒解罪。鵙摩越鬼將軍報七頭言：「今十五大淨，夜明如日光。求尊作何方？不著在何處？尊今在王舍，教授摩竭人，一切見斷苦，洞視是現法。從苦復苦生，斷苦不復生，徑聞八通道，無怨甘露欲。今往具禮敬，即是我所尊，行意學以作，一切有無止。寧有憎愛不？所念意乃隨。意堅於行住，已止無所有，憎愛無所在，念空無所隨。寧貪不與取、寧依無惱害、寧捨有真行、寧慧無所著。捨貪不與取，愍哀及蠕動，斷念不邪著，覺痛當何親？寧守口不欺，斷嫉無麤聲。守正不讒人，無念鬪亂彼，守口心不欺，不嫉麤聲斷。守行何讒人？悉空彼何亂？寧不染愛欲，意寧淨無穢，所著寧悉盡，在法寧慧計。寧度至三活，所行悉已淨，一切斷不著，寧至無胎世。三活諦已見，所行淨無垢，行法悉成就，從法自在止。尊德住悉善，身口悉已止，尊行定樹間，俱往觀瞿曇。真人鹿❥腸，少食滅邪貪，疾行問度法，斷痛從何脫？觀瞻如師子，恐怖悉無有，佛所頭面禮。」<p>七頭鬼將軍及鵙摩越等，各從五百鬼，合為千眾，俱到佛所，皆頭面禮佛，住一面。<p>鵙摩越鬼將軍便白佛言：「真人鹿❥腸，少食行等心。尊行定樹間，吾人問瞿曇：『是痛從何滅？從何行脫痛？斷疑問現義，云何脫無苦？』『斷苦痛使滅，行是痛苦盡，捨疑妙說持，如義無有苦。』『誰造作是世？誰造作可著？誰造世所有？誰造為世苦？』『六造作是世，六造作可著，六造世所有，六造為世苦。』『誰得度是世？晝夜流不止，不著亦不懸，深淵誰不沒？』『一切從持具，從慧思想行，內念著意識，是德無極度。已離欲世想，色會亦不往，不著亦不懸，是乃無沒淵。』『從何還六向？何可無有可？誰痛亦想樂？無餘滅盡去。』『是六還六向，是生不復生，名滅已無色，已盡有何餘？大喜步往道。』「大將軍七頭，會當報重恩。開道現大尊，法施無有上。今鬼合千眾，悉能叉手住，一切身自歸，為世尊大師。今已辭求過，各還國政治。今悉禮正覺，念法歸尊法。」<p>爾時，座中有梵志，名兜勒，亦在眾中，便生意於泥洹脫者支體因緣，因是便意生疑。<p>佛即知兜勒意生所疑，便化作一佛，端正形好無比，見莫不喜者，形類過天，身有三十二大人相，紫磨金色，衣大法衣。弟子亦作化人，化人適言，弟子亦言；弟子適言，化人亦言。佛所作化人，化人言，佛默然；佛言，化人默然。何故？一切制念度故。<p>化佛便叉手偏袒，以偈歎言：「願問賢神俞曰，遠可靖大喜足。從何見學得滅，悉不受世所有？本是欲多現我，從一綺便悉亂，所可有內愛欲，從化壞常覺識。莫用是便自見，不及減若與等，雖見譽眾所稱，莫貢高蹶彼住。如所法為已知，若在內若在外，強力進所在作，無所得取無有。且自守行求滅，學莫從彼求滅，以內行意著滅，亦不入從何有？在處如海中央，無潮波安平正，一切止住亦爾，覺莫增識與意。願作大慧眼視，已證法復現彼；願作光仁善恕，諸撿式從致定。且攝眼左右著，不受言關閉聽，戒所味莫貪著，我無所世所有。身所有若麤細，莫還念作悲思，所可念便生願，有來恐慧莫畏。所得糧及飲漿，所當用若衣被，取足止莫慮後，從是止餘莫貪。常行定樂樹間，捨是理無戲犯，若在坐若在臥，閑靜處學力行。莫自怨捐睡臥，在學行常嚴事，棄晻忽及戲謔，欲世好悉遠離。捨兵鑿曉解夢，莫觀宿善惡現、莫現慧於胞胎、悉莫鑿可天親、莫造作於賣買、莫於彼行欺利、莫作貪止縣國、莫從彼求欲利、莫樂行不誠說、悉莫行兩面辭。盡壽求慧所行，具持戒莫輕漏，橫來詰莫起恐，見尊敬莫大語。所貪棄不可嫉，捨兩舌恚悲法，所欲言學貪著，莫出聲麤邪漏，無羞慚莫從學，所施行莫取怨，聞麤惡不善聲，從同學若凡人。善關閉莫與同，慧反應不過身。知如來諦已正，不戲作著意作；從宴淨見已滅，不戲疑瞿曇教。自致慧不忘法，證法無數已見，常從慧如來學，好不著從是慧。」<p>佛說是義足經竟，比丘悉歡喜。<p>蓮花色比丘尼經第十四<p>聞如是：<p>佛在忉利天上，當竟夏月，波利質多樹花適好盛，坐濡軟石上，欲為母說經，及忉利天上諸天。爾時，天王釋到佛所，為佛作禮，便白佛言：「今當用何時待遇尊？」佛告天王：「用閻浮利時待我。」天王得教，即禮佛，歡喜而去。<p>爾時，賢者摩訶目犍連，亦在舍衛，亦竟夏月，於祇樹給孤獨園中。爾時，四輩悉到目犍連所——比丘輩、比丘尼、清信士、清信女——四輩悉禮目犍連，各一面住，便共問目犍連：「今世正眼為在何所竟是夏三月？」目犍連便告四輩：「今佛在忉利天上，當竟夏三月。念母懷妊勤苦，故留說經，及忉利諸天。在波利質花樹下，濡軟石上。樹高四千里、布枝二千里、樹根下入二百八十里。所坐石，按之即陷入四寸。捨便還復。」摩訶目犍連廣復為四輩說經法，便默然。諸四輩聞經，歡喜著念，便禮目揵連悉去。<p>至竟夏三月，復眾四輩皆悉來到目揵連所，頭面禮竟，悉就座，共白目揵連：「善哉，賢者！學中獨多神足。願煩威神到佛所，為人故禮佛足，以我人語白佛：『閻浮利四輩，飢渴欲見尊。善哉！佛愍念世間人，願下閻浮利。』」目犍連聞如是默然，可四輩復以經法戒，四輩眾歡喜，目犍連辭，四輩悉起禮，復起繞目犍連而去。<p>爾時，目犍連便取定意，如壯士屈伸臂頃，從閻浮利滅，便往天上，去佛不遠。是時，佛在無央數天中央坐，說經法。目犍連便生想：「如來在天眾中，譬如閻浮利。」佛即知目犍連意想所念，告目犍連言：「不與世間等，迅去即便去、欲使來即來，去來隨我意所念。」<p>目犍連白佛言：「是天眾多好甚樂，天中有先世，一心自歸於佛，壽盡來生天上；或有身歸法者、或自歸僧者，壽盡皆來生天上；或有先世淨心樂道，壽盡來生天上。」佛言：「目犍連！如是，是天中先世一心歸佛、歸法、歸僧，心樂道，壽盡皆來生天上。」<p>爾時，天王釋坐在佛前，意尊佛語及目犍連所言，即言：「賢者目犍連所說實如是。先世有身歸佛、歸法、歸比丘僧，及淨心樂道，皆來生天上。」是時，有八萬天坐在天王釋後，諸天悉欲尊佛所言、及目犍連、亦其王所言，便言：「賢者目犍連可所說者，實如賢者言。其有先世作人時，身歸三正，淨心樂道，壽盡皆來生天上。」爾時，八萬天因緣目犍連，各各自陳我得溝港。<p>目犍連便前作禮，頭面著佛足，便白佛言：「諾閻浮利四輩，飢渴欲見佛。善哉！願尊愍念世間，以時下到閻浮利。」佛便告目犍連：「汝且下，語世間四輩：『佛却後七日，當從天上來下，安詳會於優曇滿樹下。』」目犍連言：「諾。」受教便起作禮，繞佛三匝，便取定意，譬如壯士屈伸臂頃，便滅於忉利天，即住閻浮利地上，悉告世間人：「佛却後七日，當從天上來下，安詳會於優曇滿樹下。」<p>佛於天上便取定意，如力士屈伸臂頃，佛於忉利天上至鹽天，為諸天說經；滅於鹽天，即至兜術天；復從兜術天滅，即至不憍樂天、化應聲天、梵眾天、梵輔天、大梵天、水行水微天、無量水天、水音天、約淨天、遍淨天、淨明天、守妙天、玄妙天、福德天、德淳天、近際天、快見天、無結愛天，已說經，悉使大歡悅；便與天上色天俱下，住須大施天；從上下悉從二十四天上，至第三天上住；悉斂上有色天；悉復斂有欲天，來至第二天須彌巔上住。<p>是時，有天子墮彼邏，被王教意，便化作三階——一者金，二者銀，三者琉璃——佛從須彌巔，下至琉璃階住；梵天王及諸有色天，悉從佛右面，隨金階下；天王釋及諸有欲天，從佛左面，隨銀階下。佛及諸無數有色天釋，亦諸無數有欲天，悉下到閻浮利，安詳會優曇滿樹下，是使無數人民悉來會，欲見佛、欲聞法。<p>是時蓮花色比丘尼，化作金輪王服，七寶導前，從眾力士兵，飛來趣佛。是大眾人民、及長者、帝王，遙見金輪王，悉下道，不敢當前，廣作徑路，蓮花色比丘尼到佛所。是時，天亦見人、人亦悉見天，以佛威神，天為下、地為高、人悉等，天亦無貪意在人、人亦無貪意在天，時有人貪著樂金輪王。<p>是時有一比丘，坐去佛不遠，便箕坐直身，意著撿戒。比丘見天樂會、亦人樂會，自生念言：「是一切無常、一切苦、一切空、一切非我，何貪是？何願是？已是何有？」比丘即在坐得溝港道，已自證。<p>佛知人、知天、知彼比丘生意所念，說偈言：「有利得人形，持戒得為天，於世獨為王，見諦是獨尊。」<p>是時蓮花色比丘尼，適到佛前，便攝神足，七寶及兵眾悉滅不現，獨住無髮衣法衣，便頭面著佛足。<p>佛因到優曇滿樹下坐，成布席坐適坐，便為大眾人民，廣說經法，說布施、持戒、善現天徑，說欲五好痛說具惡。<p>佛知人意稍濡離麤，便現苦諦習盡道諦。中有身歸佛、歸法、歸比丘僧者；中有隨力持戒者；中有得溝港自證頻來，至不還道自證。<p>是時賢者躬自在座，便起偏袒向佛，叉手面於佛前，以偈讚佛言：「今恭禮雄遍觀，見諦現說被度，常慈哀見福想，然人天得何讚？度無極復道彼，捨恐怖就安樂，廣說法遍照世，聞每樂不死安。尊戒海廣無度，義深大善行明，無穢淨垢不著，慧船大度三界，無缺傷無減增，尊不著已行捨，從戒尊三界師，從見世去無還。心住賢無過尊，自在定人天雄，明慧力致金色，何人天不禮尊？師觀世兩眾會，雖觀捨不著過，意觀意無垢心，三界空尊所空。是世行拔後根，定至定趣甘露，今神天服於尊，悉叉手觀覺身。已無疑樂法堅，悉知識人天心，亦如行蟲獸心，宴淨然愍苦槖。自恣化在天下，正真定收取易，意制念伏彼信，天人世覺獨尊。道德妙與誰雙？觀尊形何時厭？於三界獨步行，戒義堅若寶山。垂綺願三界恐，捨嫉念無恩愛，慧在定明如日，無瑕穢夜月光。著淨戒現淨行，有淨慧善過淨，住淨法現淨光，高山雪見照然。十五夜星中月，今觀尊人天雄，法悉照明人天，身相現絡真珠。諦復諦猛善說，自行致本無師，釋家子獨見妙，慧千眼去瘡疣。言盛濡意無麤，出聲悲人天坐，聞尊語甜美法，渴飲飽如流海。取法爾有何非？審奉行到彼安。說議斷後不思，聞尊聲眼每滅。慧現徑直無邪，涉先迹致故成，顧念後告冥者，如梵王悉照空。神天尚念世人，神行義無所比，從法計捨世念，尊繫著無餘處。」<p>是時賢者舍利弗，在眾中坐，便起座，偏袒叉手，以偈歎曰：「未嘗見有是者，未嘗聞有說者，尊如是威神天，從兜術來至是。天人世悉擁護，重愛俗如身眼，一切安不為轉，樂獨行著中央。無憂覺我善行，到上教復還世，饒心解壞欲身，惡行出有善義。若比丘有厭心，行有敗有空生。在樹下若曠野，在深山于室中，若高處下床臥，來恐怖凡幾輩？行何從志不畏？或久後所行處？世幾輩彼來聲，若往來在方面。比丘處不著意，所止處寂無嚮，口已出善惡響，在行處當何作？持戒住行不捨，比丘學求安祥。云何學戒不漏？獨在行常無伴，欲洗冥求明目，欲鼓❥吹內垢。」<p>佛謂舍利弗：「意有所厭惡，及有所著，在空床臥行欲學，如法今說，令汝知聽：「五恐怖慧不畏，至心學遠可欲，勤蚱蜢亦蛻蟲，人惡聲四足獸。非身法意莫識，無色聲光無形，悉非我悉忍捨，莫聞善貪❥縣。所被痛不可身，恐若各悉受行，是曹苦痛難忍，以精進作拒扞。願綺想念莫隨，掘惡栽根拔止，著愛可若不可，有已過後莫望。存黠想熟成善，越是去避麤聲，忍不樂坐在行，四可忍哀悲法。常何止在何食？恐有痛云何止？有是想甚可悲，學造棄行遠可，有未有苦樂苦，知其度取可止。聞關閉縣國行，麤惡聲應莫願，舉眼人莫妄瞻，與禪會多莫臥。觀因緣意安祥，止安念疑想斷，取莫邪與無欺，慈哀視莫恐氣。如對見等心行，冥無明從求鮮，被惡語莫增意，故怨語於同學。放聲言濡若水，媿慚法識莫想。若為彼見尊敬，有行意離莫受，若色聲若好味，香細滑是欲捐。於是法莫媟著，學制意善可脫，戒遍觀等明法，行有一舊棄冥。」<p>佛說是義足經竟，比丘悉歡喜。<p>子父共會經第十五<p>聞如是：<p>佛在釋國，從千弟子梵志、故道人皆老年，悉得應真六達，所求皆具。佛從教授縣國，轉到迦維羅衛城外尼拘類園中。迦維羅衛諸釋，聞佛從老年應真千比丘，轉行教授，已到是國，近在城外園中，便轉相告語：「先雞鳴悉當會。」自共議言：「諸賢者！正使太子不樂道，當作遮加越王。我曹悉當為其民耳，今棄七寶作道，自致作佛。我人今悉取長者家出一人，亦從佛求作沙門。諸釋如是，眾為復增。」便從迦維羅衛城出，欲見尊德，欲聞明法；諸釋女人，亦復聚會，俱到佛所，欲聞明法。爾時，佛取神足，定意適定，便在空中步行。爾時，諸釋見佛步行虛空中，悉歡喜生敬愛心。<p>爾時，悅頭檀王便以頭猗著佛足，作禮竟，便一面住。迦維羅衛民悉不平：「王為佛作禮，是何法以還禮子？」王即聞民悉不平已如是，王便言：「諸賢者！是太子生時，地大動現大光明，悉照一切生，便行七步，無所抱猗，便左右視出聲言：『三界甚苦，何可樂者？』諸天於空中持白蓋，復散摩尼花，復鼓五百樂，復雨香水，盥浴太子。諸民！爾時我第一為太子作禮。諸賢者！太子在園閻浮樹下，晨起往坐，便得臥，樹枝葉悉在太子東作蔭；禺中至晡，樹枝葉悉復在西為太子作蔭。樹尚不違太子身，諸民！爾時我第二為太子作禮。」王爾時說偈曰：「今為三勇猛黠，以頭禮遍觀足。初生時動天地，坐樹蔭身不露。」<p>佛爾時攝神足，下座比丘僧前，咸坐上。諸釋及釋諸女人，皆頭面禮佛，各就座。王亦就座，即偈歎佛言：「象馬駕金車，乘行臺閣間，金足蹈遍地，足云何生胝？神足為我車，恣心無限度，乘是神妙車，世車安可久？素被細軟衣，既服身形好，金露被身行，是服有何好？王法為我衣，念世行教授，是服先學造，我已覺如來。本樂高殿舍，隨時造閣樓，今獨宿樹間，恐怖當何依？瞿曇世無怨，造仇婬已斷，脫欲念無憂，無仇當何恐？本食恣意味，金器食香美，今日乃得食，麤惡有何樂？我先飯法味，棄貪從苦空，悉斷四飯本，哀世故行丐。浴尊以花香，伎女樂從行，起止山樹間，誰當浴明者？樂法戒為河，淨黠悉在中，鬪極往浴淨，遊度不復還。」<p>爾時，佛為王及諸釋女人廣說經法，先現布施、持戒、現天徑微說，善痛道其苦，導現達世近親三十七品，從可得安如。<p>佛以道意，知悅頭檀王意滿喜已性濡，無亂縛解，可為說善度法，便說苦諦習盡道諦。佛說是四諦法，王即在座開解，三毒垢除，於法中得諦眼，譬如淨繒投於染中，即受色好，王亦入法如是。<p>爾時王見諦疑斷，在法開解，便起座向佛，叉手白言：「已近已近、已遠已遠，今我身歸佛法及比丘僧，受我為清信士，盡形壽，悉不犯已淨。」故釋中亦有身歸佛者、歸法者、歸僧者；釋諸女人，自歸亦如是；中有持不殺戒者、持不盜戒、持不婬戒、持不欺戒、中有遠酒不飲酒戒。<p>爾時悅頭檀王見法甚明，見諦無疑，在法勇猛，便起座，向佛叉手，以是義足偈歎言：「有戒具當何見？云說言從陰苦。願瞿曇解說此，問正意世雄生。先已行棄重恚，亦不著後來願；來現在亦不取，亦不受尊敬空；未來想不著愛，久遠想亦不憂。行遠可捨細軟，邪見盡少無有，已去恐無畏怖，不可動信無疑。無嫉心樂彼與，行如是愛尊命，能自守不多望，自多得慧無嫉。不惡醜不嫫冶、不兩舌捨戲疑，意悉脫無所著，棄自見無綺妄，安庠行能解對，亦不欲斷欲想。不學求所樂欲，悉無有亦不憂，無怨恚捨愛欲，不為味所可使。不自高我無等，得對毀橫取敬，當行觀止意念，見善惡非次望。去所在無所止，觀向法當何著？欲色空亦無色，從黠計不欲脫，愛已滅乃已息，三界空無樂意。悉解離何從得？多從海度無憂。不願生見有子，列地行願寶增，來不生去不到，欲何索從何得？悉無能說到處，眾學沙門遊心，悉令求所在處，如觸冒知如去。亦不嫉亦無貪，雖在高尊不樂，不樂中下不樂，從法生非法捨，是悉空亦無有，從不得亦不求，莫欲世邪樂人，意已止便到盡。」<p>佛說是義足經竟，比丘與悅頭檀王及釋人民悉歡喜。<p>維樓勒王經第十六<p>聞如是：<p>佛在舍衛國祇樹給孤獨園。爾時，迦維羅衛諸釋新起大殿，成未能久，諸釋悉共言：「從今已後，莫使沙門、梵志、釋中衣冠及長者子，得先入是殿中。先使佛、次及比丘僧入，餘人乃當從後入耳。」<p>爾時，舍衛國王子惟樓勒以事到釋國，未及入城，便至新成殿中宿。明日入城，所欲取竟，便還其國。<p>諸釋聞太子惟樓勒在新殿中宿，便大不樂，瞋恚不解，便出聲罵：「今奈何令婢子先入是殿？」便共掘殿中土，棄深七尺所，更取淨土復其處，便復取牛湩洗四殿。<p>惟樓勒太子聞諸釋不淨惡我，掘殿中土七尺所，更以新土復其處，悉以湩洗四殿，復罵我為婢子，污是新殿。聞內結，悲著心，我後把國政者，當云那治諸釋。<p>從是不久，舍衛國王崩，大臣集議，徵太子拜為王。惟樓勒王即問傍大臣者：「有不淨惡國王者，其罪何至？」傍臣白言：「如是罪至死。」王言：「然。諸釋不淨惡我，諸釋是佛親家，至使佛有恩愛在諸釋者，終不能得治子曹罪。」臣下即白言：「佛棄世欲，無恩愛在親屬，欲治諸釋罪無所難。」王聞白如是，即勅興四種兵：象、馬、車、步兵，出城引號，當攻迦維羅衛城。<p>佛以食時，持應器入舍衛城求食，食竟，出城下道，於釋樹下薄枝葉少蔭涼，在其下望。王興兵行大道，遙見佛在薄蔭樹下坐，即下車到佛所，禮竟，住一面，白佛言：「諾。今有餘大樹，枝葉茂盛，多陰涼，大樹名為迦旃，迦維羅衛多優曇鉢尼拘類，佛何以不坐是蔭？何為坐是小釋樹？少枝葉，無蔭樹下有何涼？」佛報言：「愛其名，樂其涼，故坐其下。」王自念言：「如是者，佛續為有恩愛在諸釋，續有助意。」即從其處而還兵，歸其國。佛教授舍衛人民，生意欲到迦維羅衛國，便從諸比丘，即到釋國，於尼拘類園中教授。<p>久頃，舍衛國王便復問傍臣左右言：「若有不淨惡國王者，其罪何至？」諸臣對言：「如是罪至死。」王復言：「諸釋致惡我，子曹皆是佛近親，佛當有顧念在諸釋，我終不得子曹勝。」臣下復白言：「我曹悉聞諸沙門言：『瞿曇婬欲已斷。』有何恩愛在近親？王欲治其罪，無以為難。」王聞諸臣下白如是，即勅興四種兵，引號出城，到諸釋國。行至冥已，近去釋城四十里所因止宿。<p>諸釋悉聞舍衛國王興四種兵，欲來攻是國，近去城數十里，恐明日來到，即遣輕足上騎，到佛所道：「是願佛教我曹，作何方便？」佛即告諸釋：「堅閉城門，王終不能得勝。開門內者，惟樓勒王即殺諸釋不疑。」是騎人聞佛教，便禮佛，上馬如去。<p>是時，賢者摩訶目犍連在佛後住，便白佛言：「明慧莫以諸釋為憂，我今欲舉一釋國，移置異天地間，若以鐵籠籠之，悉一天下共者，當奈之何？」佛即告摩訶目犍連言：「耐能爾，當奈其罪何？」目犍連言：「但說有形事，無奈無形罪何？」<p>佛爾時說偈言：「作善惡終無腐，從福樂在冥苦，善惡栽向日出，久遠來身受止。」<p>舍衛國王即摩飾鬪具，俱便前當攻釋城。諸釋悉共興四種兵：象兵、馬兵、車兵、步兵，亦出城欲拒扞惟樓勒王。諸釋亦復摩飾兵，當與舍衛國王及兵共鬪。尚未相見，諸釋便引弓，以利刃箭射斷車、當應亦射斷車軛、亦射斷車轂、亦截車軸、射斷䭷、亦射斷人身、珠寶，無所傷害。<p>舍衛國王大恐怖，顧問左右：「汝曹寧知諸釋已出城迎鬪死，我曹終不得其勝，不如早還。」傍臣即白王言：「我曹先曰：『聞諸釋皆持五戒，盡形壽不犯。』生至使當死，不敢有所傷害，有所傷害，為犯戒，但前自可得其勝。」王即引兵而前，突釋兵陣。諸釋見王前甚進，便入城閉門。<p>爾時，舍衛王以遣人語諸釋：「舅氏與我有何仇怨，而不開門？小欲有所借入，即出城不久留。」<p>諸釋中信佛所言，本行經法無疑向道，便言：「不須開門。」釋中未淨心歸佛、歸法、歸比丘僧，無諦，有疑，便以為可開門，復共言：「我人不得爾，恐是中有外對。我曹悉坐耆老行籌，不受籌者，為當不欲內王；受籌者，為欲內王；多者，我又當隨適行；籌悉受不受者少耳。」眾人言：「當開門內王。」諸釋便開門內，惟樓勒王適入迦維羅衛城，便生取諸釋，當將出城殺之。<p>爾時，釋摩男白舍衛王：「願天子與我小願。」王言：「將軍欲何願？」「我願今沒是池中頃，以其時令，諸釋得出城走。」諸大臣白言：「王當與釋摩男願，令在水中能幾頃。」王即與其所願。釋摩男即沒池中，以髮繞樹根而死。王怪在水甚久，便令使者按視：「釋摩男在水中何等作？」如王言，往按視之，見釋摩男在水底死，便還白王：「天子！寧知釋摩男持髮繞樹根而死。」王即絞城中餘釋，復問：「所生得釋悉死未？」臣白言：「悉已象蹈殺之。」王便從處還國。<p>佛以晡時，悉告諸比丘：「俱到逝心須加利講堂所。」諸比丘悉言：「諾。」佛即與眾比丘俱，到逝心講堂，道經過諸釋死處，釋中尚有能語者，遙見佛，舉聲稱冤，佛聞諸釋，悲哀甚痛。佛即謂比丘：「愚癡人惟樓勒所作罪不小。」佛便至諸釋地中，化出自然無數床，佛及比丘悉坐。佛為諸釋，廣說經法竟，謂比丘言：「汝曹意何趣？屠者以是作是業，以是生活，從是因緣，寧可得樂乘聖象、神馬、七寶車不？」比丘對曰：「終不得。」佛言：「善哉！意亦如是，不見、不聞屠以是業自立，可得富樂。何以故？屠者無慈心哀意，觀占諸獸故。」<p>佛復言：「比丘！汝曹意何趣，漁獵者及屠牛者，以是故作以是業，以是自生活，寧得乘神象、聖馬、寶車、恣意富樂不？」比丘對曰：「終不得。」佛言：「善哉！我亦不聞、不見漁、獵、屠牛，是業自活，可致富樂。何以故？子曹遠哀、無慈觀，占獸以是遠樂奈何道。此愚癡人，乃於向道得果者傷害之，乃知是子亦遠善，當生見其從是，七日當為水所漂。比丘！以故當慈心，莫學傷害心，至見燒枉，亦莫生害意。」<p>佛以是本、以是因緣、以是義生，令弟子悉解為曹卷語檢，為後世作明，使我經道久住世間。<p>佛爾時說是義足經：「從無哀致恐怖，人世世從黠聽，今欲說義可傷，我所從捨畏怖。展轉苦皆世人，如乾水斷流魚，在苦生欲害意，代彼恐癡冥樂。一切世悉然燒，悉十方亂無安，自貢高不捨愛，不見故持癡意。莫作縛求冥苦，我悉觀意不樂，彼致苦痛見刺，以止見難可忍。從刺痛堅不遺，懷刺走悉遍世，尊適見拔痛刺，苦不念不復走。世亦有悉莫受，邪亂本捨莫依，欲可厭一切度，學避苦越自成。住至誠莫妄舉、持直行空兩舌、滅恚火壞散貪、捨惱解黠見度、捨瞢瞢莫睡臥，遠無度莫與俱，䛴可惡莫取住，著空念當盡滅。莫為欺可牽挽，見色對莫為服，彼綺身知莫著，戲著陰求解難。久故念捨莫思，亦無望當來親，見在亡不著憂，離四海疾事走。我說貪大猛弊，見流入乃制疑，從因緣意念繫，欲染壞難得離。捨欲力其輩寡，悉數世其終少，捨不沒亦不走，流已斷無縛結。乘諦力黠已駕，立到彼慧無憂，是胎危疾事護，勤力守可至安。已計遠是痛去，觀空法無所著，從直見廣平道，悉不著世所見。自不計是少身，彼無有當何計？以不可亦不在，非我有當何憂？本癡根拔為淨，後栽至亦無養。已在中悉莫取，不須伴以棄仇，一切已棄名色，不著念有所收。已無有亦無處，一切世無與怨，悉已斷無想色，一切善悉與等。已從學說其教，所來問不恐對，不從一致是慧，所求是無可學。已厭捨無因緣，安隱至見滅盡。上不憍下不懼，住在平無所見，止淨處無怨嫉，雖乘見故不憍。」<p>佛說是義足經竟，比丘悉歡喜。