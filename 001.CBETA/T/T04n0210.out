<juan>法句經卷上<p>尊者法救撰<p>吳天竺沙門維祇難等譯<p>無常品第一二十有一章<p>無常品者，寤欲昏亂，榮命難保，唯道是真。睡眠解寤，宜歡喜思，聽我所說，撰記佛言。所行非常，謂興衰法，夫生輙死，此滅為樂。譬如陶家，埏埴作器，一切要壞；人命亦然。如河駛流，往而不返；人命如是，逝者不還。譬人操杖，行牧食牛；老死猶然，亦養命去。千百非一，族姓男女，貯聚財產，無不衰喪。生者日夜，命自攻削，壽之消盡，如❥䨍水。常者皆盡，高者亦墮，合會有離，生者有死。眾生相剋，以喪其命，隨行所墮，自受殃福。老見苦痛，死則意去；樂家縛獄，貪世不斷。咄嗟老至，色變作耄；少時如意，老見蹈藉。雖壽百歲，亦死過去；為老所厭，病條至際。是日已過，命則隨減，如少水魚，斯有何樂？老則色衰，所病自壞，形敗腐朽，命終自然。是身何用？恒漏臭處，為病所困，有老死患。嗜欲自恣，非法是增，不見聞變，壽命無常。非有子恃，亦非父兄，為死所迫，無親可怙。晝夜慢惰，老不止婬，有財不施，不受佛言。有此四弊，為自侵欺。非空非海中，非入山石間，無有地方所，脫之不受死。是務是吾作，當作令致是，人為此❥擾，履踐老死憂。知此能自淨，如是見生盡，比丘厭魔兵，從生死得度。<p>教學品法句經第二二十有九章<p>教學品者，導以所行，釋己愚闇，得見道明。咄哉！何為寐？螉螺蜯蠧類，隱弊以不淨，迷惑計為身。焉有被斫創，心如嬰疾痛，遘于眾厄難，而反為用眠？思而不放逸，為仁學仁迹，從是無有憂，常念自滅意。正見學務增，是為世間明，所生福千倍，終不墮惡道。莫學小道，以信邪見，莫習放蕩，令增欲意；善修法行，學誦莫犯，行道無憂，世世常安。慜學攝身，常慎思言，是到不死，行滅得安。非務勿學，是務宜行，已知可念，則漏得滅。見法利身，夫到善方，知利健行，是謂賢明。起覺義者，學滅以固，着滅自恣，損而不興。是向以強，是學得中，從是解義，宜憶念行。學先斷母，率君二臣，廢諸營從，是上道人。學無朋類，不得善友，寧獨守善，不與愚偕。樂戒學行，奚用伴為？獨善無憂，如空野象。戒聞俱善，二者孰賢？方戒稱聞，宜諦學行。學先護戒，開閉必固，施而無受，仂行勿臥。若人壽百歲，邪學志不善，不如生一日，精進受正法。若人壽百歲，奉火修異術，不如須臾頃，事戒者福稱。能行說之可，不能勿空語，虛偽無誠信，智者所屏棄。學當先求解，觀察別是非，受諦應誨彼，慧然不復惑。被髮學邪道，草衣內貪濁，曚曚不識真，如聾聽五音。學能捨三惡，以藥消眾毒，健夫度生死，如蛇脫故皮。學而多聞、持戒不失，兩世見譽，所願者得；學而寡聞、持戒不完，兩世受痛，喪其本願。夫學有二：常親多聞、安諦解義，雖困不邪。稊稗害禾，多欲妨學，耘除眾惡，成收必多。慮而後言，辭不強梁，法說義說，言而莫違。善學無犯，畏法曉忌，見微知者，誡無後患。遠捨罪福，務成梵行，終身自攝，是名善學。<p>多聞品法句經第三十有九章<p>多聞品者，亦勸聞學，積聞成聖，自致正覺。多聞能持固，奉法為垣牆，精進難踰毀，從是戒慧成；多聞令志明，已明智慧增，智則博解義，見義行法安；多聞能除憂，能以定為歡，善說甘露法，自致得泥洹。聞為知法律，解疑亦見正，從聞捨非法，行到不死處。為能師現道，解疑令學明，亦興清淨本，能奉持法藏。能攝為解義，解則義不穿，受法猗法者，從是疾得安。若多少有聞，自大以憍人，是如盲執燭，炤彼不自明。夫求爵位財，尊貴升天福，辯慧世間悍，斯聞為第一。帝王聘禮聞，天上天亦然，聞為第一藏，最富旅力強。智者為聞屈，好道者亦樂，王者盡心事，雖釋梵亦然。仙人常敬聞，況貴巨富人？是以慧為貴，可禮無過是。事日為明故，事父為恩故，事君以力故，聞故事道人。人為命事醫，欲勝依豪強，法在智慧處，福行世世明。察友在為謀，別伴在急時；觀妻在房樂，欲知智在說。聞為今世利，妻子、昆弟、友，亦致後世福，積聞成聖智。是能散憂恚，亦除不祥衰，欲得安隱吉，當事多聞者。斫創無過憂，射箭無過愚，是壯莫能拔，唯從多聞除。盲從是得眼，闇者從得燭，亦導世間人，如目將無目。是故可捨癡，離慢豪富樂，務學事聞者，是名積聚德。<p>篤信品法句經第四十有八章<p>篤信品者，立道之根，果於因正見，行不回顧。信慚戒意財，是法雅士譽，斯道明智說，如是昇天世。愚不修天行，亦不譽布施，信施助善者，從是到彼安。信者真人長，念法所住安；近者意得上，智壽壽中賢。信能得道，法致滅度，從聞得智，所到有明；信能度淵，攝為船師，精進除苦，慧到彼岸。士有信行，為聖所譽，樂無為者，一切縛解。信之與戒，慧意能行，健夫度恚，從是脫淵。信使戒誠，亦受智慧，在在能行、處處見養。比方世利，慧信為明，是財上寶，家產非常。欲見諸真，樂聽講法，能捨慳垢，此之為信。信能度河，其福難奪，能禁止盜，野沙門樂。無信不習，好剝正言，如拙取水，掘泉揚泥。賢夫習智，樂仰清流，如善取水，思令不擾。信不染他，唯賢與人，可好則學、非好則遠。信為我輿，莫知斯載，如大象調，自調最勝。信財、戒財，慚、愧亦財，聞財、施財、慧為七財。從信守戒，常淨觀法，慧而利行，奉敬不忘。生有此財，不問男女，終以不貧，賢者識真。<p>戒慎品法句經第五十有六章<p>誡慎品者，授與善道，禁制邪非，後無所悔也。人而常清，奉律至終，淨修善行，如是戒成。慧人護戒，福致三寶，名聞得利，後上天樂。常見法處，護戒為明，得成真見，輩中吉祥。持戒者安，令身無惱，夜臥恬淡，寤則常歡。修戒、布施，作福為福，從是適彼，常到安處。何終為善？何善安止？何為人寶？何盜不取？戒終老安，戒善安止，慧為人寶，福盜不取。比丘立戒，守攝諸根，食知自節，悟意令應。以戒降心，守意正定，內學正觀，無忘正智。明哲守戒，內思正智，行道如應，自清除苦。蠲除諸垢，盡慢勿生，終身求法，勿暫離聖。戒、定、慧解，是當善惟，都已離垢，無禍除有。着解則度，餘不復生，越諸魔界，如日清明。狂惑自恣，已常外避，戒、定、慧行，求滿勿離。持戒清淨，心不自恣，正智已解，不覩邪部。是往吉處，為無上道，亦捨非道，離諸魔界。<p>惟念品法句經第六十有二章<p>惟念品者，守微之始，內思安般，必解道紀。出息、入息念，具滿諦思惟，從初竟通利，安如佛所說。是則炤世間，如雲解月現，起止學思惟，坐臥不廢忘。比丘立是念，前利後則勝，始得終必勝，逝不覩生死。若見身所住，六更以為最，比丘常一心，便自知泥洹。已有是諸念，自身常建行，若其不如是，終不得意行。是隨本行者，如是度愛勞，若能悟意念，知解一心樂。應時等行法，是度老死惱，比丘悟意行，當令應是念。諸念生死棄，為能作苦際，常當聽微妙，自覺悟其意。能覺者為賢，終始無所會，以覺意能應，日夜務學行，當解甘露要，令諸漏得盡。夫人得善利，乃來自歸佛，是故當晝夜，常念佛法眾。己知自覺意，是為佛弟子，常當晝夜念，佛與法及僧。念身、念非常、念戒、布施德，空、不願、無相，晝夜當念是。<p>慈仁品法句經第七十有八章<p>慈仁品者，是謂大人、聖人所履，德普無量。為仁不殺，常能攝身，是處不死，所適無患；不殺為仁，慎言守心，是處不死，所適無患。彼亂已整，守以慈仁，見怒能忍，是為梵行；至誠安徐，口無麤言，不瞋彼所，是謂梵行；垂拱無為，不害眾生，無所嬈惱，是應梵行。常以慈哀，淨如佛教，知足、知止，是度生死。少欲好學，不惑於利，仁而不犯，世上所稱。仁壽無犯，不興變快，人為諍擾，慧以默安。普憂賢友，哀加眾生，常行慈心，所適者安。仁儒不邪，安止無憂，上天衛之；智者樂慈，晝夜念慈，心無尅伐，不害眾生。是行無仇，不慈則殺，違戒言妄，過不與他。不觀眾生，酒致失志，為放逸行，後墮惡道。無誠不真，履仁行慈，博愛濟眾，有十一譽：福常隨身、臥安、覺安、不見惡夢、天護、人愛、不毒、不兵、水火不喪、在所得利、死昇梵天，是為十一。若念慈心，無量不廢，生死漸薄，得利度世。仁無亂志，慈最可行，愍傷眾生，此福無量。假令盡壽命，懃事天下人，象馬以祠天，不如行一慈。<p>言語品法句經第八十有二章<p>言語品者，所以戒口，發說、談論當用道理。惡言罵詈，憍陵蔑人，興起是行，疾怨滋生；遜言順辭，尊敬於人，棄結忍惡，疾怨自滅。夫士之生，斧在口中，所以斬身，由其惡言。諍為少利，如掩失財，從彼致諍，令意向惡。譽惡、惡所譽，是二俱為惡，好以口儈鬪，是後皆無安。無道墮惡道，自增地獄苦，遠愚修忍意，念諦則無犯。從善得解脫，為惡不得解，善解者為賢，是為脫惡惱。解自抱損意，不躁言得中，義說如法說，是言柔軟甘。是以言語者，必使己無患，亦不尅眾人，是為能善言。言使投意可，亦令得歡喜，不使至惡意，出言眾悉可。至誠甘露說，如法而無過，諦如義、如法，是為近道立。說如佛言者，是吉得滅度，為能作浩際，是謂言中上。<p>雙要品法句經第九二十有二章<p>雙要品者，兩兩相明，善惡有對，舉義不單。心為法本，心尊心使，中心念惡，即言即行，罪苦自追，車轢于轍；心為法本，心尊心使，中心念善，即言即行，福樂自追，如影隨形。隨亂意行，拘愚入冥，自大無法，何解善言？隨正意行，開解清明，不為妬嫉，敏達善言。慍於怨者，未甞無怨；不慍自除，是道可宗。不好責彼，務自省身，如有知此，永滅無患。行見身淨，不攝諸根，飲食不節，慢墮怯弱，為邪所制，如風靡草；觀身不淨，能攝諸根，食知節度，常樂精進，不為邪動，如風大山。不吐毒態，欲心馳騁，未能自調，不應法衣；能吐毒態，戒意安靜，降心已調，此應法衣。以真為偽、以偽為真，是為邪計，不得真利；知真為真、見偽知偽，是為正計，必得真利。蓋屋不密，天雨則漏，意不惟行，淫泆為穿；蓋屋善密，雨則不漏，攝意惟行，淫泆不生。鄙夫染人，如近臭物，漸迷習非，不覺成惡；賢夫染人，如近香熏，進智習善，行成潔芳。造憂後憂，行惡兩憂，彼憂惟懼，見罪心懅；造喜後喜，行善兩喜，彼喜惟歡，見福心安；今悔後悔，為惡兩悔，厥為自殃，受罪熱惱；今歡後歡，為善兩歡，厥為自祐，受福悅豫。巧言多求，放蕩無戒，懷婬怒癡，不惟止觀，聚如群牛，非佛弟子；時言少求，行道如法，除婬怒癡，覺正意解，見對不起，是佛弟子。<p>放逸品法句經第十有二十章<p>放逸品者，引律戒情，防邪撿失，以道勸賢。戒為甘露道，放逸為死徑，不貪則不死，失道為自喪；慧智守道勝，終不為放逸，不貪致歡喜，從是得道樂。常當惟念道，自強守正行，健者得度世，吉祥無有上。正念常興起，行淨惡易滅，自制以法壽，不犯善名增。發行不放逸，約以自調心，慧能作定明，不返冥淵中。愚人意難解，貪亂好諍訟，上智常重慎，護斯為寶尊。莫貪、莫好諍、亦莫嗜欲樂，思心不放逸，可以獲大安。放逸如自禁，能却之為賢，已昇智慧閣，去危為即安。明智觀於愚，譬如山與地，居亂而身正，彼為獨覺悟，是力過師子，棄惡為大智。睡眠重若山，癡冥為所弊，安臥不計苦，是以常受胎。不為時自恣，能制漏得盡，自恣魔得便，如師子搏鹿。能不自恣者，是為戒比丘，彼思正淨者，常當自護心。比丘謹慎樂，放逸多憂❥，變諍小致大，積惡入火焰。守戒福致善，犯戒有懼心，能斷三界漏，此乃近泥洹。若前放逸，後能自禁，是炤世間，念定其宜；過失為惡，追覆以善，是炤世間，念善其宜；少壯捨家，盛修佛教，是炤世間，如月雲消；人前為惡，後止不犯，是炤世間，如月雲消。生不施惱、死而不慼，是見道悍，應中勿憂。斷濁黑法，學惟清白，度淵不反，棄猗行止，不復染樂，欲斷無憂。<p>心意品法句經第十一十有二章<p>心意品者，說意精神雖空無形，造作無竭。意使作㺃，難護、難禁，慧正其本，其明乃大。輕躁難持，唯欲是從，制意為善，自調則寧。意微難見，隨欲而行，慧常自護，能守即安。獨行遠逝，覆藏無形，損意近道，魔繫乃解。心無住息，亦不知法，迷於世事，無有正智。念無適止，不絕無邊，福能遏惡，覺者為賢。佛說心法，雖微非真，當覺逸意，莫隨放心。見法最安，所願得成，慧護微意，斷苦因緣。有身不久，皆當歸土，形壞神去，寄住何貪？心豫造處，往來無端，念多邪僻，自為招惡。是意自造，非父母為，可勉向正，為福勿回。藏六如龜，防意如城，慧與魔戰，勝則無患。<p>華香品法句經第十二十有七章<p>華香品者，明學當行，因華見實，使偽反真。孰能擇地，捨鑑取天？誰說法句，如擇善華？學者擇地，捨鑑取天；善說法句，能採德華。知世坏喻，幻法忽有，斷魔華敷，不覩生死；見身如沫，幻法自然，斷魔華敷，不覩生死。身病則萎，若華零落；死命來至，如水湍驟。貪欲無厭，消散人念，邪致之財，為自侵欺。如蜂集華，不嬈色香，但取味去，仁入聚然。不務觀彼，作與不作，常自省身，知正不正。如可意華，色好無香，工語如是，不行無得；如可意華，色美且香，工語有行，必得其福。多作寶花，結步搖綺，廣積德者，所生轉好。奇草芳花，不逆風熏，近道敷開，德人逼香。旃檀多香，青蓮芳花，雖曰是真，不如戒香。華香氣微，不可謂真，持戒之香，到天殊勝。戒具成就，行無放逸，定意度脫，長離魔道。如作田溝，近于大道，中生蓮華，香潔可意。有生死然，凡夫處邊，慧者樂出，為佛弟子。<p>愚闇品法句經第十三二十有一章<p>愚闇品者，將以開曚，故陳其態，欲使闚明。不寐夜長、疲惓道長、愚生死長，莫知正法。癡意常冥，逝如流川，在一行彊，獨而無偶。愚人着數，憂慼久長，與愚居苦，於我猶怨。有子、有財，愚惟汲汲，我且非我，何憂子財？暑當止此、寒當止此，愚多務慮，莫知來變。愚曚愚極，自謂我智，愚而勝智，是謂極愚。頑闇近智，如瓢斟味，雖久狎習，猶不知法；開達近智，如舌甞味，雖須臾習，即解道要。愚人施行，為身招患，快心作惡，自致重殃。行為不善，退見悔悋，致涕流面，報由宿習；行為德善，進覩歡喜，應來受福，喜笑悅習。過罪未熟，愚以恬惔，至其熟處，自受大罪。愚所望處，不謂適苦，臨墮厄地，乃知不善。愚憃作惡，不能自解，殃追自焚，罪成熾燃。愚好美食，月月滋甚，於十六分，未一思法。愚生念慮，至終無利，自招刀杖，報有印章。觀處知其愚，不施而廣求，所墮無道智，往往有惡行。遠道近欲者，為食在學名，貪猗家居故，多取供異姓。學莫墮二望，莫作家沙門，貪家違聖教，為後自匱乏。此行與愚同，但令欲慢增，利求之願異，求道意亦異。是以有識者，出為佛弟子，棄愛捨世習，終不墮生死。<p>明哲品法句經第十四十有七章<p>明哲品者，舉智行者，修福進道，法為明鏡。深觀善惡，心知畏忌，畏而不犯，終吉無憂。故世有福，念思紹行，善致其願，福祿轉勝。信善作福，積行不厭，信知陰德，久而必彰。常避無義，不親愚人，思從賢友，押附上士。喜法臥安，心悅意清，聖人演法，慧常樂行。仁人智者，齋戒奉道，如星中月，照明世間。弓工調角、水人調船、材匠調木、智者調身。譬如厚石，風不能移，智者意重，毀譽不傾；譬如深淵，澄靜清明，慧人聞道，心淨歡然。大人體無欲，在所照然明，雖或遭苦樂，不高現其智。大賢無世事，不願子財國，常守戒慧道，不貪邪富貴。智人知動搖，譬如沙中樹，朋友志未強，隨色染其素。世皆沒淵，鮮尅度岸，如或有人，欲度必奔。誠貪道者，覽受正教，此近彼岸，脫死為上。斷五陰法，靜思智慧，不反入淵，棄猗其明。抑制情欲，絕樂無為，能自拯濟，使意為慧。學取正智，意惟正道，一心受諦，不起為樂，漏盡習除，是得度世。<p>羅漢品法句經第十五有十章<p>羅漢品者，言真人性脫欲、無着、心不渝變。去離憂患，脫於一切，縛結已解，冷而無煖。心淨得念，無所貪樂，已度癡淵，如鴈棄池。量腹而食，無所藏積，心空無想，度眾行地。如空中鳥，遠逝無礙，世間習盡，不復仰食。虛心無患，已到脫處，譬如飛鳥，暫下輒逝。制根從止，如馬調御，捨憍慢習，為天所敬。不怒如地、不動如山，真人無垢，生死世絕。心已休息，言行亦正，從正解脫，寂然歸滅。棄欲無着，缺三界障，望意已絕，是謂上人。在聚若野，平地高岸，應真所過，莫不蒙祐。彼樂空閑，眾人不能，快哉無望，無所欲求。<p>述千品法句經第十六十有六章<p>述千品者，示學者經多而不要，不如約明。雖誦千言，句義不正，不如一要，聞可滅意；雖誦千言，不義何益？不如一義，聞行可度；雖多誦經，不解何益？解一法句，行可得道。千千為敵，一夫勝之，未若自勝，為戰中上。自勝最賢，故曰人雄，護意調身，自損至終。雖曰尊天，神魔梵釋，皆莫能勝，自勝之人。月千反祠，終身不輟，不如須臾，一心念法，一念道福，勝彼終身；雖終百歲，奉事火祠，不如須臾，供養三尊，一供養福，勝彼百年。祭神以求福，從後觀其報，四分未望一，不如禮賢者。能善行禮節，常敬長老者，四福自然增，色力壽而安。若人壽百歲，遠正不持戒，不如生一日，守戒正意禪；若人壽百歲，邪偽無有智，不如生一日，一心學正智；若人壽百歲，懈怠不精進，不如生一日，勉力行精進；若人壽百歲，不知成敗事，不如生一日，見微知所忌；若人壽百歲，不見甘露道，不如生一日，服行甘露味；若人壽百歲，不知大道義，不如生一日，學推佛法要。<p>惡行品法句經第十七二十有二章<p>惡行品者，感切惡人動有罪報，不行無患。見善不從，反隨惡心，求福不正，反樂邪婬。凡人為惡，不能自覺，愚癡快意，令後欝毒。❥人行虐，沈漸數數，快欲為人，罪報自然；吉人行德，相隨積增，甘心為之，福應自然。妖❥見福，其惡未熟，至其惡熟，自受罪虐；貞祥見禍，其善未熟，至其善熟，必受其福。擊人得擊、行怨得怨、罵人得罵、施怒得怒。世人無聞，不知正法。生此壽少，何宜為惡？莫輕小惡，以為無殃，水渧雖微，漸盈大器，凡罪充滿，從小積成；莫輕小善，以為無福，水滴雖微，漸盈大器，凡福充滿，從纖纖積。夫士為行，好之與惡，各自為身，終不敗亡。好取之士，自以為可，沒取彼者，人亦沒之。惡不即時，如搆牛乳，罪在陰祠，如灰覆火。戲笑為惡，以作身行，號泣受報，隨行罪至。作惡不覆，如兵所截，牽往乃知，已墮惡行。後受苦報，如前所習。如毒摩瘡，船入洄澓，惡行流衍，靡不傷尅。加惡誣罔人，清白猶不污，愚殃反自及，如塵逆風坌。過失犯非惡，能追悔為善，是明照世間，如日無雲曀。夫士所以行，然後身自見，為善則得善、為惡則得惡。有識墮胞胎、惡者入地獄、行善上昇天、無為得泥洹。非空、非海中、非隱山石間，莫能於此處，避免宿惡殃。眾生有苦惱，不得免老死，唯有仁智者，不念人非惡。<p>刀杖品法句經第十八十有四章<p>刀杖品者，教習慈仁，無行刀杖賊害眾生。一切皆懼死，莫不畏杖痛，恕己可為譬，勿殺勿行杖。能常安群生，不加諸楚毒，現世不逢害，後世長安隱。不當麤言，言當畏報，惡往禍來，刀杖歸軀；出言以善，如叩鐘磬，身無論議，度世則易。歐杖良善、妄讒無罪，其殃十倍，災迅無赦：生受酷痛；形體毀折；自然惱病；失意恍惚；人所誣咎；或縣官厄；財產耗盡；親戚離別；舍宅所有，災火焚燒；死入地獄。如是為十。雖倮剪髮，長服草衣，沐浴踞石，奈癡結何？不伐殺燒，亦不求勝，人愛天下，所適無怨。世黨有人，能知慚愧，是名誘進，如策良馬、如策善馬，進道能遠。人有信戒，定意精進，受道慧成，便滅眾苦。自嚴以修法，滅損受淨行，杖不加群生，是沙門道人。無害於天下，終身不遇害，常慈於一切，孰能與為怨？<p>老耗品法句經第十九十有四章<p>老耗品者，誨人懃仂，不與命競，老悔何益？何喜？何笑？命常熾然，深弊幽冥，如不求錠。見身形範，倚以為安，多想致病，豈知非真？老則色衰，病無光澤，皮緩肌縮，死命近促。身死神徙，如御棄車，肉消骨散，身何可怙？身為如城，骨幹肉塗，生至老死，但藏恚慢。老則形變，喻如故車，法能除苦，宜以仂學。人之無聞，老若特牛，但長肌肥，無有福慧。生死無聊，往來艱難，意猗貪身，生苦無端。慧以見苦，是故棄身，滅意斷行，愛盡無生。不修梵行、又不富財，老如白鷺，守伺空池。既不守戒、又不積財，老羸氣竭，思故何逮？老如秋葉，何穢鑑錄？命疾脫至，亦用後悔。命欲日夜盡，及時可懃力，世間諦非常，莫惑墮冥中。當學燃意燈，自練求智慧，離垢勿染污，執燭觀道地。<p>愛身品法句經第二十十有三章<p>愛身品者，所以勸學，終有益己——滅罪、興福。自愛身者，慎護所守，悕望欲解，學正不寐。為身第一，常自勉學，利乃誨人，不惓則智。學先自正，然後正人，調身入慧，必遷為上。身不能利，安能利人？心調體正，何願不至？本我所造，後我自受，為惡自更，如剛鑽珠。人不持戒，滋蔓如藤，逞情極欲，惡行日增。惡行危身，愚以為易；善最安身，愚以為難。如真人教，以道法身，愚者疾之，見而為惡。行惡得惡，如種苦種，惡自受罪、善自受福，亦各須熟，彼不自代；習善得善，亦如種甜，自利利人，益而不費，欲知利身，戒聞為最。如有自憂，欲生天上，敬樂聞法，當念佛教。凡用必豫慮，勿以損所務，如是意日修，事務不失時。夫治事之士，能至終成利，真見身應行，如是得所欲。<p>世俗品法句經第二十一十有四章<p>世俗品者，說世幻夢，當捨浮華，勉修道用。如車行道，捨平大途，從邪徑敗，生折軸憂。離法如是，從非法增，愚守至死，亦有折患。順行正道，勿隨邪業，行住臥安，世世無患。萬物如泡，意如野馬，居世若幻，奈何樂此？若能斷此，伐其樹根，日夜如是，必至于定。一施如信，如樂之人，或從惱意，以飯食眾。此輩日夜，不得定意，世俗無眼，莫見道真。如少見明，當養善意，如鴈將群，避羅高翔。明人導世，度脫邪眾。世皆有死，三界無安，諸天雖樂，福盡亦喪。觀諸世間，無生不終，欲離生死，當行道真。癡覆天下，貪令不見，邪疑却道，苦愚從是。一法脫過，謂妄語人，不免後世，靡惡不更。雖多積珍寶，嵩高至于天，如是滿世間，不如見道迹。不善像如善，愛如似無愛，以苦為樂像，狂夫為所厭。<p>法句經序<p>曇鉢偈者，眾經之要義；曇之言法，鉢者句也。而《法句經》別有數部，有九百偈，或七百偈及五百偈。偈者，結語，猶詩頌也；是佛見事而作，非一時言，各有本末，布在諸經。佛一切智，厥性大仁，愍傷天下，出興于世，開顯道義。所以解人，凡十二部經，總括其要，別為數部。四部阿含，佛去世後阿難所傳，卷無大小，皆稱聞如是，處佛所在，究暢其說。是後五部沙門各自鈔眾經中四句、六句之偈，比次其義條別為品，於十二部經靡不斟酌，無所適名，故曰法句。諸經為法言，法句者，由法言也。近世葛氏傳七百偈，偈義致深，譯人出之頗使其渾。惟佛難值，其文難聞，又諸佛興皆在天竺，天竺言語與漢異音，云其書為天書、語為天語，名物不同，傳實不易。<p>唯昔藍調安侯世高、都尉佛調，譯梵為秦，實得其體，斯已難繼。後之傳者，雖不能密，猶常貴其寶，粗得大趣。<p>始者維祇難，出自天竺，以黃武三年來適武昌，僕從受此五百偈本，請其同道竺將焰為譯。將焰雖善天竺語，未備曉漢，其所傳言，或得梵語、或以義出音迎，質真樸。初謙其為辭不雅，維祇難曰：「佛言：『依其義不用飾、取其法不以嚴。』其傳經者令易曉，勿失厥義，是則為善。」坐中咸曰：「老氏稱：『美言不信、信言不美。』仲尼亦云：『書不盡言、言不盡意。』明聖人意深邃無極，今傳梵義，實宜經達。」是以自偈受譯人口，因修本旨不加文飾，譯所不解則闕不傳，故有脫失多不出者。然此雖辭朴而旨深，文約而義博，事鈎眾經，章有本句、有義說。其在天竺，始進業者不學《法句》，謂之越敘。此乃始進者之洪漸、深入者之奧藏也，可以啟曚、辯惑、誘人自立，學之功微而所苞者廣，寔可謂妙要也哉。<p>昔傳此時，有所不解，會將焰來，更從諮問。受此偈輩，復得十三品，并校往古，有所增定，第其品目合為一部三十九篇，大凡偈七百五十二章，庶有補益，共廣問焉。
。
<juan>法句經卷下<p>尊者法救撰<p>吳天竺沙門維祇難等譯<p>述佛品法句經第二十二二十有一章<p>述佛品者，道佛神德，無不利度，明為世則。己勝不受惡，一切勝世間，叡智廓無彊，開曚令入道。決網無罣礙，愛盡無所積，佛意深無極，未踐迹令踐。勇健立一心，出家日夜滅，根斷無欲意，學正念清明。見諦淨無穢，已度五道淵，佛出照世間，為除眾憂苦。得生人道難、生壽亦難得；世間有佛難，佛法難得聞。我既無歸保，亦獨無伴侶，積一行得佛，自然通聖道。船師能渡水，精進為橋梁，人以種姓繫，度者為健雄。壞惡度為佛，止地為梵志，除饉為學法，斷種為弟子。觀行忍第一，佛說泥洹最，捨罪作沙門，無嬈害於彼。不嬈亦不惱，如戒一切持，少食捨身貪，有行幽隱處。意諦以有黠，是能奉佛教。諸惡莫作，諸善奉行，自淨其意，是諸佛教。佛為尊貴，斷漏無婬，諸釋中雄，一群從心。快哉福報，所願皆成，敏於上寂，自致泥洹。或多自歸，山川樹神，廟立圖像，祭祠求福；自歸如是，非吉、非上，彼不能來，度我眾苦。如有自歸，佛法聖眾，道德四諦，必見正慧。生死極苦，從諦得度，度世八道，斯除眾苦。自歸三尊，最吉、最上，唯獨有是，度一切苦。士如中正，志道不慳，利哉！斯人，自歸佛者。明人難值，亦不比有，其所生處，族親蒙慶。諸佛興快，說經道快，眾聚和快，和則常安。<p>安寧品法句經第二十三十有四章<p>安寧品者，差次安危，去惡即善，快而不墮。我生已安，不慍於怨，眾人有怨，我行無怨；我生已安，不病於病，眾人有病，我行無病；我生已安，不慼於憂，眾人有憂，我行無憂。我生已安，清淨無為，以樂為食，如光音天。我生已安，澹泊無事，彌薪國火，安能燒我？勝則生怨、負則自鄙，去勝負心，無爭自安。熱無過婬、毒無過怒、苦無過身、樂無過滅。無樂、小樂、小辯、小慧，觀求大者，乃獲大安。我為世尊，長解無憂，正度三有，獨降眾魔。見聖人快，得依附快，得離愚人，為善獨快、守正道快、工說法快，與世無諍；戒具常快、依賢居快，如親親會，近仁智者，多聞高遠。壽命鮮少，而棄世多，學當取要，令至老安。諸欲得甘露，棄欲滅諦快，欲度生死苦，當服甘露味。<p>好喜品法句經第二十四十有二章<p>好喜品者，禁人多喜，能不貪欲，則無憂患。違道則自順、順道則自違，捨義取所好，是為順愛欲。不當趣所愛、亦莫有不愛，愛之不見憂、不愛見亦憂；是以莫造愛，愛憎惡所由，已除縛結者，無愛無所憎。愛喜生憂，愛喜生畏；無所愛喜，何憂？何畏？好樂生憂，好樂生畏；無所好樂，何憂？何畏？貪欲生憂，貪欲生畏；解無貪欲，何憂？何畏？貪法戒成，至誠知慚，行身近道，為眾所愛。欲態不出，思正乃語，心無貪愛，必截流渡。譬人久行，從遠吉還，親厚普安，歸來喜歡。好行福者，從此到彼，自受福祚，如親來喜。起從聖教，禁制不善，近道見愛、離道莫親。近與不近，所住者異，近道昇天，不近墮獄。<p>忿怒品法句經第二十五二十有六章<p>忿怒品者，見瞋恚害，寬弘慈柔，天祐人愛。忿怒不見法，忿怒不知道，能除忿怒者，福喜常隨身；貪婬不見法，愚癡意亦然，除婬去癡者，其福第一尊。恚能自制，如止奔車，是為善御，棄冥入明。忍辱勝恚，善勝不善，勝者能施，至誠勝欺。不欺、不怒、意不多求，如是三事，死則上天。常自攝身，慈心不殺，是生天上，到彼無憂。意常覺寤，明慕勤學，漏盡意解，可致泥洹。人相謗毀，自古至今，既毀多言、又毀訥忍、亦毀中和，世無不毀，欲意非聖，不能制中。一毀、一譽，但為利名，明智所譽，唯稱是賢。慧人守戒，無所譏謗，如羅漢淨，莫而誣謗。諸人咨嗟，梵釋所稱，常守慎身，以護瞋恚；除身惡行，進修德行，常守慎言，以護瞋恚；除口惡言，誦習法言，常守慎心，以護瞋恚。除心惡念，思惟念道，節身慎言，守攝其心。捨恚行道，忍辱最強；捨恚離慢，避諸愛會。不著名色，無為滅苦，起而解怒，婬生自禁。捨不明健，斯皆得安，瞋斷臥安，恚滅婬憂。怒為毒本，軟意梵志，言善得譽，斷為無患。同志相近，詳為作惡，後別餘恚，火自燒惱。不知慚愧，無戒有怒，為怒所牽，不厭有務。有力近兵，無力近軟，夫忍為上，宜常忍羸；舉眾輕之，有力者忍，夫忍為上，宜常忍羸。自我與彼，大畏有三，如知彼作，宜滅己中；俱兩行義，我為彼教，如知彼作，宜滅己中。苦智勝愚，麤言惡說，欲常勝者，於言宜默。夫為惡者，怒有怒報，怒不報怒，勝彼鬪負。<p>塵垢品法句經第二十六十有九章<p>塵垢品者，分別清濁，學當潔白，無行污辱。生無善行，死墮惡道，住疾無間，到無資用。當求智慧，以然意定，去垢勿污，可離苦形。慧人以漸，安徐稍進，洗除心垢，如工鍊金；惡生於心，還自壞形，如鐵生垢，反食其身。不誦為言垢、不勤為家垢、不嚴為色垢、放逸為事垢、慳為惠施垢、不善為行垢，今世亦後世，惡法為常垢。垢中之垢，莫甚於癡，學當捨惡，比丘無垢。苟生無恥，如鳥長喙，強顏耐辱，名曰穢生；廉恥雖苦，義取清白，避辱不妄，名曰潔生。愚人好殺，言無誠實，不與而取，好犯人婦，逞心犯戒，迷惑於酒，斯人世世，自掘身本。人如覺是，不當念惡，愚近非法，久自燒沒。若信布施，欲揚名譽，會人虛飾，非入淨定。一切斷欲，截意根原，晝夜守一，必入定意。著垢為塵，從染塵漏，不染、不行，淨而離愚。見彼自侵，常內自省，行漏自欺，漏盡無垢。火莫熱於婬，捷莫疾於怒，網莫密於癡，愛流駛乎河。虛空無轍迹，沙門無外意，眾人盡樂惡，唯佛淨無穢；虛空無轍迹，沙門無外意，世間皆無常，佛無我所有。<p>奉持品法句經第二十七十有七章<p>奉持品者，解說道義，法貴德行，不用貪侈。好經道者，不競於利，有利、無利，無欲不惑，常愍好學，正心以行，擁懷寶慧，是謂為道。所謂智者，不必辯言；無恐、無懼，守善為智。奉持法者，不以多言；雖素少聞，身依法行，守道不忘，可謂奉法。所謂老者，不必年耆，形熟髮白，憃愚而已；謂懷諦法，順調慈仁，明遠清潔，是為長老。所謂端政，非色如花，慳嫉虛飾，言行有違；謂能捨惡，根原已斷，慧而無恚，是為端政。所謂沙門，非必除髮，妄語貪取，有欲如凡；謂能止惡，恢廓弘道，息心滅意，是為沙門。所謂比丘，非時乞食，邪行婬彼，稱名而已；謂捨罪福，淨修梵行，慧能破惡，是為比丘。所謂仁明，非口不言，用心不淨，外順而已；謂心無為，內行清虛，此彼寂滅，是為仁明。所謂有道，非救一物；普濟天下，無害為道。戒眾不言，我行多誠。得定意者，要由閉損，意解求安。莫習凡人，使結未盡，莫能得脫。<p>道行品法句經第二十八二十有八章<p>道行品者，旨說大要度脫之道，此為極妙。八直最上道，四諦為法迹，不婬行之尊，施燈必得眼。是道無復畏，見淨乃度世，此能壞魔兵，力行滅邪苦。我已開正道，為大現異明，已聞當自行，行乃解邪縛。生、死非常苦，能觀見為慧，欲離一切苦，行道一切除；生、死非常空，能觀見為慧，欲離一切苦，但當勤行道。起時當即起，莫如愚覆淵，與墮無瞻聚，計罷不進道。念應念則正，念不應則邪，慧而不起邪，思正道乃成。慎言守意念，身不善不行，如是三行除，佛說是得道。斷樹無伐本，根在猶復生，除根乃無樹，比丘得泥洹。不能斷樹，親戚相戀，貪意自縛，如犢慕乳；能斷意本，生死無彊，是為近道，疾得泥洹。貪婬致老、瞋恚致病、愚癡致死，除三得道。釋前解後，脫中度彼，一切念滅，無復老死。人營妻子，不觀病法，死命卒至，如水湍驟。父子不救，餘親何望？命盡怙親，如盲守燈。慧解是意，可修經戒，勤行度世，一切除苦。遠離諸淵，如風却雲，已滅思想，是為知見。智為世長，惔樂無為，知受正教，生死得盡。知眾行空，是為慧見，罷厭世苦，從是道除；知眾行苦，是為慧見，罷厭世苦，從是道除；眾行非身，是為慧見，罷厭世苦，從是道除。吾語汝法，愛箭為射，宜以自勗，受如來言。吾為都以滅，往來生死盡，非一情以解，所演為道眼。駛流澍于海，潘水漾疾滿，故為智者說，可趣服甘露。前未聞法輪，轉為哀眾生，於是奉事者，禮之度三有。三念可念善，三亦難不善，從念而有行，滅之為正斷。三定為轉念，棄猗行無量，得三三窟除，解結可應念。知以戒禁惡，思惟慧樂念，已知世成敗，息意一切解。<p>廣衍品法句經第二十九十有四章<p>廣衍品者，言凡善、惡，積小致大，證應章句。施安雖小，其報彌大；慧從小施，受見景福。施勞於人，而欲望祐，殃咎歸身，自遘廣怨。已為多事，非事亦造，伎樂放逸，惡習日增。精進惟行，習是捨非，修身自覺，是為正習。既自解慧，又多學問，漸進普廣，油酥投水；自無慧意，不好學問，凝縮狹小，酪酥投水。近道名顯，如高山雪，遠道闇昧，如夜發箭。為佛弟子，常寤自覺，晝夜念佛，惟法思眾；為佛弟子，當寤自覺，日暮思禪，樂觀一心。人當有念意，每食知自少，則是痛欲薄，節消而保壽。學難、捨罪難，居在家亦難，會止同利難，難難無過有。比丘乞求難，何可不自勉？精進得自然，後無欲於人。有信則戒成，從戒多致寶，亦從得諧偶，在所見供養。一坐、一處臥，一行無放恣，守一以正身，心樂居樹間。<p>地獄品法句經第三十十有六章<p>地獄品者，道泥犁事，作惡受惡，罪牽不置。妄語地獄近，作之言不作，二罪後俱受，是行自牽往。法衣在其身，為惡不自禁，苟沒惡行者，終則墮地獄。無戒受供養，理豈不自損？死噉燒鐵丸，然熱劇火炭。放逸有四事：好犯他人婦、臥險非福利、毀三、淫泆四。不福利墮惡，畏惡、畏樂寡，王法重罰加，身死入地獄。譬如拔菅草，執緩則傷手，學戒不禁制，獄錄乃自賊。人行為慢惰，不能除眾勞，梵行有玷缺，終不受大福。常行所當行，自持必令強，遠離諸外道，莫習為塵垢。為所不當為，然後致欝毒，行善常吉順，所適無悔恡。其於眾惡行，欲作若已作，是苦不可解，罪近難得避。妄證求敗，行已不正，怨譖良人，以抂治士。罪縛斯人，自投于坑，如備邊城，中外牢固。自守其心，非法不生，行缺致憂，令墮地獄。可羞不羞，非羞反羞，生為邪見，死墮地獄；可畏不畏，非畏反畏，信向邪見，死墮地獄。可避不避，可就不就，翫習邪見，死墮地獄；可近則近，可遠則遠，恒守正見，死墮善道。<p>象喻品法句經第三十一十有八章<p>象喻品者，教人正身，為善得善，福報快焉。我如象鬪，不恐中箭，常以誠信，度無戒人。譬象調正，可中王乘，調為尊人，乃受誠信。雖為常調，如彼新馳，亦最善象，不如自調。彼不能適，人所不至，唯自調者，能到調方。如象名財守，猛害難禁制，繫絆不與食，而猶暴逸象。沒在惡行者，恒以貪自繫，其象不知厭，故數入胞胎。本意為純行，及常行所安，悉捨降伏結，如鉤制象調。樂道不放逸，能常自護心，是為拔身苦，如象出于塪。若得賢能伴，俱行行善悍，能伏諸所聞，至到不失意；不得賢能伴，俱行行惡悍，廣斷王邑里，寧獨不為惡。寧獨行為善，不與愚為侶，獨而不為惡，如象驚自護。生而有利安，伴軟和為安，命盡為福安，眾惡不犯安。人家有母樂，有父斯亦樂，世有沙門樂，天下有道樂。持戒終老安，信正所正善，智慧最安身，不犯惡最安。如馬調軟，隨意所如，信戒精進，定法要具。明行成立，忍和意定，是斷諸苦，隨意所如。從是往定，如馬調御，斷恚無漏，是受天樂。不自放恣，從是多寤，羸馬比良，棄惡為賢。<p>愛欲品法句經第三十二三十有二章<p>愛欲品者，賤婬恩愛，世人為此，盛生災害。心放在婬行，欲愛增枝條，分布生熾盛，超躍貪果猴。以為愛忍苦，貪欲著世間，憂患日夜長，莚如蔓草生。人為恩愛惑，不能捨情欲，如是憂愛多，潺潺盈于池。夫所以憂悲，世間苦非一，但為緣愛有，離愛則無憂。己意安棄憂，無愛何有世？不憂不染求，不愛焉得安？有憂以死時，為致親屬多，涉憂之長塗，愛苦常墮危。為道行者，不與欲會，先誅愛本，無所植根，勿如刈葦，令心復生。如樹根深固，雖截猶復生，愛意不盡除，輒當還受苦。猨猴得離樹，得脫復趣樹，眾人亦如是，出獄復入獄。貪意為常流，習與憍慢并，思想猗婬欲，自覆無所見。一切意流衍，愛結如葛藤，唯慧分別見，能斷意根原。夫從愛潤澤，思想為滋蔓，愛欲深無底，老死是用增。所生枝不絕，但用食貪欲，養怨益丘塜，愚人常汲汲。雖獄有鉤鍱，慧人不謂牢，愚見妻子息，染著愛甚牢。慧說愛為獄，深固難得出，是故當斷棄，不視欲能安。見色心迷惑，不惟觀無常，愚以為美善，安知其非真？以婬樂自裹，譬如蠶作繭，智者能斷棄，不眄除眾苦。心念放逸者，見婬以為淨，恩愛意盛增，從是造獄牢；覺意滅婬者，常念欲不淨，從是出邪獄，能斷老死患。以欲網自蔽、以愛蓋自覆，自恣縛於獄，如魚入笱口。為老死所伺，若犢求母乳，離欲滅愛迹，出網無所弊。盡道除獄縛，一切此彼解，已得度邊行，是為大智士。勿親遠法人，亦勿為愛染，不斷三世者，會復墮邊行。若覺一切法，能不著諸法，一切愛意解，是為通聖意。眾施經施勝、眾味道味勝、眾樂法樂勝，愛盡勝眾苦。愚以貪自縛，不求度彼岸，貪為敗處故，害人亦自害。愛欲意為田，婬怒癡為種，故施度世者，得福無有量。伴少而貨多，商人怵惕懼，嗜欲賊害命，故慧不貪欲。心可則為欲，何必獨五欲？違可絕五欲，是乃為勇士。無欲無有畏，恬惔無憂患，欲除使結解，是為長出淵。欲我知汝本，意以思想生，我不思想汝，則汝而不有。伐樹忽休，樹生諸惡，斷樹盡株，比丘滅度。夫不伐樹，少多餘親，心繫於此，如犢求母。<p>利養品法句經第三十三有二十章<p>利養品者，勵己防貪，見德思議，不為穢生。芭蕉以實死，竹蘆實亦然，駏驉坐妊死，士以貪自喪。如是貪無利，當知從癡生，愚為此害賢，首領分于地。天雨七寶，欲猶無厭，樂少苦多，覺者為賢。雖有天欲，慧捨無貪，樂離恩愛，為佛弟子。遠道順邪，貪養比丘，止有慳意，以供彼姓。勿猗此養，為家捨罪，此非至意，用用何益？愚為愚計，欲慢用增，異哉失利，泥洹不同。諦知是者，比丘佛子，不樂利養，閑居却意。自得不恃，不從他望，望彼比丘，不至正定。夫欲安命，息心自省，不知計數，衣服飲食；夫欲安命，息心自省，取得知足，守行一法；夫欲安命，息心自省，如鼠藏穴，潛隱習教。約利約耳，奉戒思惟，為慧所稱，清吉勿怠。如有三明，解脫無漏，寡智鮮識，無所憶念。其於食飲，從人得利，而有惡法，從供養嫉。多結怨利，強服法衣，但望飲食，不奉佛教。當知是過，養為大畏，寡取無憂，比丘釋心。非食命不濟，孰能不揣食？夫立食為先，知是不宜嫉。嫉先創己，然後創人，擊人得擊，是不得除。寧噉燒石、吞飲洋銅，不以無戒，食人信施。<p>沙門品法句經第三十四三十有二章<p>沙門品者，訓以法正，弟子受行，得道解淨。端目、耳、鼻、口，身意常守正，比丘行如是，可以免眾苦。手足莫妄犯，節言順所行，常內樂定意，守一行寂然。學當守口，宥言安徐，法義為定，言必柔軟。樂法欲法，思惟安法，比丘依法，正而不費。學無求利，無愛他行，比丘好他，不得定意。比丘少取，以得無積，天人所譽，生淨無穢。比丘為慈，愛敬佛教，深入止觀，滅行乃安。一切名色，非有莫惑，不近不憂，乃為比丘。比丘扈船，中虛則輕，除婬怒癡，是為泥洹。捨五斷五，思惟五根，能分別五，乃渡河淵。禪無放逸，莫為欲亂，不吞洋銅，自惱燋形。無禪不智、無智不禪，道從禪智，得至泥洹。當學入空，靜居止意，樂獨屏處，一心觀法。常制五陰，伏意如水，清淨和悅，為甘露味。不受所有，為慧比丘，攝根知足，戒律悉持。生當行淨，求善師友，智者成人，度苦致喜。如衛師華，熟如自墮，釋婬怒癡，生死自解。止身、止言，心守玄默，比丘棄世，是為受寂。當自勅身，內與心爭，護身念諦，比丘惟安。我自為我，計無有我，故當損我，調乃為賢。喜在佛教，可以多喜，至到寂寞，行滅永安。儻有少行，應佛教戒，此照世間，如日無曀。棄慢無餘憍，蓮華水生淨，學能捨此彼，知是勝於故。割愛無戀慕，不受如蓮華，比丘渡河流，勝欲明於故。截流自恃，逝心却欲，仁不割欲，一意猶走。為之！為之！必強自制，捨家而懈，意猶復染。行懈緩者，勞意弗除？非淨梵行，焉致大寶？沙門何行？如意不禁，步步著粘，但隨思走。袈裟披肩，為惡不損，惡惡行者，斯墮惡道。不調難誡，如風枯樹，作自為身，曷不精進？息心非剔，慢訑無戒，捨貪思道，乃應息心；息心非剔，放逸無信，能滅眾苦，為上沙門。<p>梵志品法句經第三十五有四十章<p>梵志品者，言行清白，理學無穢，可稱道士。截流而渡，無欲如梵，知行已盡，是謂梵志；以無二法，清淨渡淵，諸欲結解，是謂梵志；適彼無彼，彼彼已空，捨離貪婬，是謂梵志；思惟無垢，所行不漏，上求不起，是謂梵志。日照於晝、月照於夜、甲兵照軍、禪照道人；佛出天下，照一切冥。非剃為沙門，稱吉為梵志，謂能捨眾惡，是則為道人；出惡為梵志，入正為沙門，棄我眾穢行，是則為捨家。若猗於愛，心無所著，已捨、已正，是滅眾苦。身、口與意，淨無過失，能捨三行，是謂梵志。若心曉了，佛所說法，觀心自歸，淨於為水。非蔟結髮，名為梵志；誠行法行，清白則賢。飾髮無慧，草衣何施？內不離著，外捨何益？被服弊惡，躬承法行，閑居思惟，是謂梵志；佛不教彼，讚己自稱，如諦不妄，乃為梵志；絕諸可欲，不婬其志，委棄欲數，是謂梵志；斷生死河，能忍起度，自覺出塹，是謂梵志；見罵見擊，默受不怒，有忍辱力，是謂梵志；若見侵欺，但念守戒，端身自調，是謂梵志；心棄惡法，如蛇脫皮，不為欲污，是謂梵志；覺生為苦，從是滅意，能下重擔，是謂梵志；解微妙慧，辯道不道，體行上義，是謂梵志；棄捐家居，無家之畏，少求寡欲，是謂梵志；棄放活生，無賊害心，無所嬈惱，是謂梵志；避爭不爭，犯而不慍，惡來善待，是謂梵志；去婬怒癡，憍慢諸惡，如蛇脫皮，是謂梵志；斷絕世事，口無麤言，八道審諦，是謂梵志；所世惡法，修短巨細，無取、無捨，是謂梵志；今世行淨、後世無穢，無習、無捨，是謂梵志；棄身無猗，不誦異行，行甘露滅，是謂梵志；於罪與福，兩行永除，無憂、無塵，是謂梵志；心喜無垢，如月盛滿，謗毀已除，是謂梵志；見癡往來，墮塹受苦，欲單渡岸，不好他語，唯滅不起，是謂梵志；已斷恩愛，離家無欲，愛有已盡，是謂梵志；離人聚處，不墮天聚，諸聚不歸，是謂梵志；棄樂無樂，滅無熅燸，健違諸世，是謂梵志；所生已訖，死無所趣，覺安無依，是謂梵志；已度五道，莫知所墮，習盡無餘，是謂梵志；于前、于後，乃中無有，無操、無捨，是謂梵志；最雄、最勇，能自解度，覺意不動，是謂梵志；自知宿命，本所更來，得要生盡，叡通道玄，明如能默，是謂梵志。<p>泥洹品法句經第三十六三十有六章<p>泥洹品者，敘道大歸，恬惔寂滅，度生死畏。忍為最自守，泥洹佛稱上，捨家不犯戒，息心無所害。無病最利、知足最富、厚為最友、泥洹最快；飢為大病、行為最苦，已諦知此，泥洹最樂；少往善道，趣惡道多，如諦知此，泥洹最安。從因生善、從因墮惡，由因泥洹，所緣亦然。麋鹿依野、鳥依虛空，法歸其報，真人歸滅。始無如不？始不如無，是為無得，亦無有思。心難見，習可覩，覺欲者，乃具見。無所樂，為苦際，在愛欲，為增痛，明不清，淨能御，無所近，為苦際。見有見、聞有聞、念有念、識有識，覩無著，亦無識，一切捨，為得際。除身想，滅痛行，識已盡，為苦竟，猗則動，虛則淨，動非近，非有樂，樂無近，為得寂，寂已寂，已往來，來往絕，無生死，生死斷，無此彼，此彼斷，為兩滅，滅無餘，為苦除。比丘有世生，有有有作行，有無生無有，無作無所行。夫唯無念者，為能得自致，無生無復有，無作無行處。生有作行者，是為不得要，若已解不生，不有不作行。則生有得要，從生有已起，作行致死生，為開為法果。從食因緣有，從食致憂樂，而此要滅者，無復念行迹。諸苦法已盡，行滅湛然安，比丘吾已知，無復諸入地。無有虛空入，無諸入用入，無想不想入，無今世、後世，亦無日月想，無往、無所懸。我已無往反，不去而不來，不沒不復生，是際為泥洹。如是像無像，苦樂為以解，所見不復恐，無言言無疑。斷有之射箭，遘愚無所猗，是為第一快，此道寂無上。受辱心如地，行忍如門閾，淨如水無垢，生盡無彼受。利勝不足恃，雖勝猶復苦，當自求去勝，已勝無所生。畢故不造新，厭胎無婬行，種燋不復生，意盡如火滅。胞胎為穢海，何為樂婬行？雖上有善處，皆莫如泥洹。悉知一切斷，不復著世間，都棄如滅度，眾道中斯勝。佛以現諦法，智勇能奉持，行淨無瑕穢，自知度世安。道務先遠欲，早服佛教戒，滅惡極惡際，易如鳥逝空。若已解法句，至心體道行，是度生死岸，苦盡而無患。道法無親疎，正不問羸強，要在無識想，結解為清淨。上智饜腐身，危脆非實真，苦多而樂少，九孔無一淨。慧以危貿安，棄猗脫眾難，形腐銷為沫，慧見捨不貪。觀身為苦器，生老病無痛，棄垢行清淨，可以獲大安。依慧以却邪，不受漏得盡，行淨致度世，天人莫不禮。<p>生死品法句經第三十七十有八章<p>生死品者，說諸人魂，靈亡神在，隨行轉生。命如菓待熟，常恐會零落。已生皆有苦，孰能致不死？從初樂恩愛，可婬入泡影，受形命如電，晝夜流難止。是身為死物，精神無形法，假令死復生，罪福不敗亡。終始非一世，從癡愛久長，自此受苦樂，身死神不喪。身四大為色，識四陰曰名，其情十八種，所緣起十二。神止凡九處，生死不斷滅，世間愚不聞，蔽闇無天眼。自塗以三垢，無目意妄見，謂死如生時，或謂死斷滅。識神造三界，善不善五處，陰行而默到，所往如響應。欲色不色有，一切因宿行，如種隨本像，自然報如意。神以身為名，如火隨形字，著燭為燭火，隨炭草糞薪。心法起則起、法滅而則滅，興衰如雨雹，轉轉不自識。識神走五道，無一處不更，捨身復受身，如輪轉著地。如人一身居，去其故室中，神以形為廬，形壞神不亡；精神居形軀，猶雀藏器中，器破雀飛去，身壞神逝生。性癡淨常想，樂身想疑想，嫌望非上要，佛說是不明。一本二展轉，三垢五彌廣，諸海十三事，淵銷越度歡。三事斷絕時，知身無所直，命氣熅煖識，捨身而轉逝。當其死臥地，猶草無所知，觀其狀如是，但幻而愚貪。<p>道利品法句經第三十八十有九章<p>道利品者，君父師行，開示善道，率之以正。人知奉其上，君父師道士，信戒施聞慧，終吉所生安。宿命有福慶，生世為人尊，以道安天下，奉法莫不從。王為臣民長，常以慈愛下，身率以法戒，示之以休咎。處安不忘危，慮明福轉厚，福德之反報，不問尊以卑。夫為世間將，修正不阿抂，心調勝諸惡，如是為法王。見正能施惠，仁愛好利人，既利以平均，如是眾附親。如牛厲渡水，導正從亦正，奉法心不邪，如是眾普安。勿妄嬈神象，以招苦痛患，惡意為自煞，終不至善方。戒德可恃怙，福報常隨己，見法為人長，終遠三惡道。戒慎除苦畏，福德三界尊，鬼龍邪毒害，不犯持戒人。無義不誠信，欺妄好鬪諍，當知遠離此，近愚興罪多；仁賢言誠信，多聞戒行具，當知親附此，近智誠善多。善言不守戒，志亂無善行，雖身處潛隱，是為非學法。美說正為上，法說為第二，愛說可彼三，誠說不欺四。無便獲利刃，自以剋其身，愚學好妄說，行牽受幸戾。貪婬、瞋恚、癡，是三非善本，身以斯自害，報由癡愛生。有福為天人，非法受惡形，聖人明獨見，常善承佛令。戒德後世業，以作福追身，天人稱譽善，心正無不安。為惡不念止，日縛不自悔，命逝如川流，是恐宜守戒。今我上體首，白生為被盜，已有天使召，時正宜出家。<p>吉祥品法句經第三十九十有九章<p>吉祥品者，修己之術，去惡就善，終厚景福。佛尊過諸天，如來常現義，有梵志道士，來問何吉祥？於是佛愍傷，為說真有要，已信樂正法，是為最吉祥；若不從天人，希望求僥倖，亦不禱祠神，是為最吉祥；友賢擇善居，常先為福德，勅身從真正，是為最吉祥；去惡從就善，避酒知自節，不婬于女色，是為最吉祥；多聞如戒行，法律精進學，修已無所爭，是為最吉祥；居孝事父母，治家養妻子，不為空之行，是為最吉祥；不慢不自大，知足念反復，以時誦習經，是為最吉祥；所聞常以忍，樂欲見沙門，每講輒聽受，是為最吉祥；持齋修梵行，常欲見賢聖，依附明智者，是為最吉祥；以信有道德，正意向無疑，欲脫三惡道，是為最吉祥；等心行布施，奉諸得道者，亦敬諸天人，是為最吉祥；常欲離貪欲，愚癡瞋恚意，能習誠道見，是為最吉祥；若以棄非務，能勤修道用，常事於可事，是為最吉祥；一切為天下，建立大慈意，修仁安眾生，是為最吉祥。欲求吉祥福，當信敬於佛；欲求吉祥福，當聞法句義；欲求吉祥福，當供養眾僧。戒具清淨者，是為最吉祥；智者居世間，常習吉祥行，自致成慧見，是為最吉祥。梵志聞佛教，心中大歡喜，即前禮佛足，歸命佛法眾。