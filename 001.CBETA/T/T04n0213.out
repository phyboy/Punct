<juan>法集要頌經有為品第一<p>尊者法救集<p>西天中印度惹爛駄囉國密林寺三藏明教大師賜紫沙門臣天息災奉<#sp>詔譯能覺悟煩惱，宜發歡喜心，今聽我所集，佛所宣法頌。如是佛世尊，一切智中師，慈悲為有情，廣說真實語。一切行非常，皆是興衰法，夫生輒還終，寂滅最安樂。如燭熾焰時，擲物在暗處，不使智燈尋，恒為煩惱覆。人身有形器，棄散在諸方，骸骨如鴿色，觀斯有何樂？譬如人初夜，識託住母胎，日涉多遷變，逝而定不還。晨朝覩好事，夜至則不現，昨所瞻視者，今夕則或無。榮富焰熾盛，無常無時節，不揀擇貴賤，常被死王降。或有在胎殞，或初誕亦亡，盛壯不免死，老耄甘心受。若老或少年，及與中年者，恒被死來侵，云何不懷怖？命如菓自熟，常恐會零落，生已必有終，誰能免斯者？譬如陶家師，埏埴作坏器，諸有悉破壞，人命亦如是。如人彈琴瑟，具足眾妙音，絃斷無少聲，人命亦如是。如囚被繫縛，拘牽詣都市，動則向死路，壽命亦如是。如河急駛流，往而悉不還，人生亦如是，逝者皆不迴。諸患集成身，生多眾苦惱，人命亦如是，為老死所伺。所造成功勞，永世獲安樂，如杖擊急水，暫開還却合。如人操杖行，牧牛飲飼者，人命亦如是，亦即養命去。夫人欲立德，晝夜勿空過，既獲得人身，一心思命盡。不寐覺夜長，疲倦道路長，愚迷生死長，希聞於妙法。有子兼有財，慳惜遇散壞，愚夫不自觀，何恃有財子？百千非算數，族姓富男女，積聚多財產，無不皆衰滅。富貴非聖財，恒為無常伺，猶如盲眼人，不能自觀察。聚集還散壞，崇高必墜落，生者皆盡終，有情亦如是。行惡入地獄，修善則生天，若能修善者，漏盡得涅槃。諸佛與菩薩，緣覺及聲聞，尚捨有為身，何況諸有情？非空非海中，非入山窟間，無有地方所，脫止不受死。若住現在世，過去及未來，一切有為事，終歸於盡壞。智者能離繫，恒正念觀察，常思無漏道，是名真智者。如囚被繫縛，所欲無能益，亦如朽故車，不久見破壞。色變為老耄，戀家如在獄，不覺死來侵，愚夫不能知。雖壽滿百歲，亦被死相隨，為老病所逼，患終至後際。老至苦纏身，晝夜多痛惱，辛楚有千般，如魚入灰火。江河無停止，駛流去不迴，保惜膿漏軀，雖戀不能住。四大聚集身，無常詎久留，地種散壞時，神識空何用？此身多障惱，膿漏恒疾患，愚迷貪愛著，不厭求寂滅。今歲雖云在，冬夏不久停，凡夫貪世樂，中間不驚怖。父母與兄弟，妻子并眷屬，無常來牽引，無能救濟者。如是諸有情，舉動貪榮樂，無常老病侵，不覺生苦惱。剃髮為苾芻，宜應修止觀，魔羅不能伺，度生到彼岸。<p>法集要頌經愛欲品第二慾我知汝根，意以思想生，我不思惟汝，則汝慾不有。因慾生煩惱，因慾生怖畏，離慾得解脫，無怖無煩惱。從愛生煩惱，從愛生怖畏，離愛得解脫，無怖無煩惱。菓先甜後苦，愛慾亦如斯，後受地獄苦，燒煮無數劫。愚迷貪愛慾，戀著於妻子，為愛染纏縛，堅固難出離。賢聖示愛慾，莊嚴諸眷屬，遠離於妻子，堅固能利益。貪欲難解脫，離欲真出家，不貪受快樂，智者無所欲。世間貪欲人，種種非思惟，若能調伏者，是名真離欲。若人恒貪欲，處縛難解脫，唯慧能分別，煩惱斷不生。正念常興起，寂靜欲易除，自制以法戒，不犯善增長。常行貪欲人，愚者共狎習，念定不放逸，次第獲無漏。剎那修止觀，能離諸罪垢，我慢自消除，解脫獲安樂。若人不斷欲，如皮入火燒，剎那見燋壞，受罪無央數。苾芻慎欲樂，放逸多憂愁，若離於愛欲，正念受快樂。無厭有何足？不足何有樂？無樂有何憂？有愛有何樂？寂靜智慧足，能長無漏道，貪愛若不足，非法受中夭。見色心迷惑，不自觀無常，愚以為美善，不知其非真。愚以貪自縛，不求度彼岸，貪財為愛欲，害人亦自縛。世容眾妙欲，此欲最味少，若比天上樂，迦哩灑跛拏。眾山盡為金，猶如鐵圍山，此猶無厭足，正覺盡能知。世間苦果報，皆因於貪欲，智者善調伏，應依此中學。<p>法集要頌經貪品第三極貪善顯現，有情懷疑慮，若復增貪意，自作堅固縛。離貪善觀察，疑慮得消除，棄捨彼貪愛，堅固縛自壞。以欲網自弊，以愛蓋自覆，愚情自恣縛，如魚入釣手。死命恒來逼，如犢逐愛母，貪著放逸者，如猿逢果樹。貪意甚堅牢，趣而還復趣，夫貪愛潤澤，思想為滋蔓。貪欲深無底，老死是用增，貪欲多虛誑，貪欲懷悋惜。若以慧分別，正觀獲安樂，由貪受生死，奔波樂向前。群生無慧眼，不能自觀察，愚迷貪所執，沈淪豈覺知？若修瑜伽行，魔王不能伺，貪垢難消釋，如犢戀愛母。離貪免沈淪，離貪得解脫，因貪增喧諍，因愛饒毀謗。苾芻修止觀，證得寂靜果，貪意如良田，遇風雨增長。若遠離貪愛，煩惱不能侵，貪欲若薄劣，如水滴蓮上。彼煩惱易除，可說為智者，伐樹不伐根，雖伐猶增長。拔貪不盡根，雖伐還復生，貪欲如種田，耕之去雜穢。愛苗若不耘，善果不堅貞，貪心與愛心，分別本不二。造惡俱苦受，云何不生悔？貪性初為種，愛性受胞胎。有情戀不息，往來難出離，諸天及人民，依愛而止住。愛往眾結隨，剎那亦不停，時過復生憂，入獄方自覺。緣流愛不住，欲網覆瘡根，枝蔓增飢渴，數數增苦受。譬如自造箭，還自傷其體，內箭亦如是，愛箭傷有情。能覺知是者，愛苦共生有，無欲無有想，苾芻真度世。<p>法集要頌經放逸品第四戒為甘露道，放逸為死徑，不貪則不死，失道乃自喪。智者守道勝，終不為迷醉，不貪致喜樂，從是得聖道。恒思修善法，自守常堅固，智者求寂靜，吉祥無有上。迷醉如自禁，能去之為賢，已昇智慧堂，去危乃獲安。智者觀愚人，譬如山與地，當念捨憍慢，智者習明慧。發行不放逸，約己調伏心，能善作智燈，黑闇自破壞。正念常興起，意靜易滅除，自制以法命，不犯善名稱。專意莫放逸，習意牟尼戒，不親卑漏法，不與放逸會。不種邪見根，不於世增惡，正見增上道，世俗智所察。歷於百千生，終不墮地獄，修習放逸人，愚人所狎習。止觀不散亂，如財主守藏，莫貪樂鬪諍，亦勿嗜欲樂。思念不放逸，可以獲大安，不為時自恣，能制漏得盡。放逸魔得便，如師子搏鹿，放逸有四事，好犯他人婦，初獄二尠福，毀三睡眠四。無福利墮惡，畏而畏樂寡，王法加重罪，身死入地獄。本情不自造，情知不自為，不慮邪徑路，愚者念力求。智者喻明燈，闇者從得燭，示導世間人，如目將無目。若所作不善，如彼無目人，涉道甚艱難，路險懷恐怖。善法若增長，魔羅不得便，漏盡證寂滅，可獲真實果。惡法若增長，魔羅常伺便，失彼寂滅道，受苦無窮盡。所謂持法者，不必多誦習，若少有所聞，具足法身行。雖誦習多義，放逸不從正，如牧數他牛，難獲沙門果。若聞惡而忍，說行人讚嘆，消除貪瞋癡，彼獲沙門性。讚歎不放逸，毀彼放逸人，恒獲人天報，最上為殊勝。若人不放逸，智者所讚歎，所作善增長，能生諸善法。若行放逸者，現法無能益，安情如不動，爾乃說為智。苾芻懷謹慎，放逸多憂愆，如象拔淤泥，難救深海苦。苾芻懷謹慎，放逸多憂愆，抖擻諸罪塵，如風飄落葉。苾芻懷謹慎，放逸多憂愆，結使深纏縛，如火焚枯薪。苾芻懷謹慎，放逸多憂愆，各各順次第，得盡諸結使。苾芻懷謹慎，放逸多憂愆，義解分別句，寂靜永安寧。苾芻懷謹慎，放逸多憂愆，煩惱若消除，能得涅槃樂。放逸不發起，善法應須修，今世至後世，得行法快樂。放逸不發起，煩惱自然伏，善法堅習學，決定得涅槃。長行於放逸，剎那無暫息，命終入地獄，剎那亦無歇。放逸不憶念，亦不習威儀，耽睡不相應，此是戒障礙。常離不相應，使不壞其念，猶念恒調伏，塵垢得消除。苾芻懷謹慎，持戒勿破壞，善守護自心，今世及後世。苾芻勿放逸，捨家順佛教，抖擻無常軍，如象出蓮池。依此毘尼法，不懷放逸行，消除生死輪，永得盡苦惱。<p>法集要頌經愛樂品第五愛處生憂愁，愛處生怖畏，若無所愛樂，何愁何怖畏？由愛生憂愁，由愛生怖畏，若遠離念愛，遂捨狂亂終。夫人懷憂愁，世苦無數量，斯由念恩愛，無念則無愁。是故不生念，念者是惡累，彼則無諸縛，無念無不念。念為求方便，非義不設權，權慧致大義，自致第一尊。莫與愛念會，亦莫不念俱，念愛不見苦，不愛念憂慼，於中生愁慼，消滅人善根。愛念就後世，朋友多親眷，長夜憂愁恨，念離為甚苦。念色金色容，天身而別住，樂極而害至，為死王所錄。若人處晝夜，消滅念愛色，自掘深根源，不越死徑路。不善形善色，愛色言非愛，若謂樂著色，放逸之所使。夫自念欲者，不與惡共居，此則難獲得，樂為惡根本。夫欲自念者，宜自善守護，如防護邊城，乃牢固墻塹。夫欲自念者，藏己仍堅密，猶如防邊城，內外悉牢固。當自善防護，後剎那虛悔，時過則生憂，須臾墮地獄。徧於諸方求，令心中間察，頗有斯等類，不愛乃愛彼。以己喻彼命，是故不害人，一切皆懼死，莫不畏刀杖，恕己可為喻，勿殺勿行杖。譬如久行人，從遠吉却還，親厚亦安和，歸來懷慶悅。好福行善者，從此達於彼，自受多福祚，如親厚來喜。起從至聖教，禁制不善心，近者則見愛，離道莫親愛。近者與不近，所往皆有異，近道則生天，不近墮地獄。樂法戒成就，成信樂而習，能誡自身者，為人所愛敬。為人所敬故，皆由己所造，現世得名譽，後生於天上。教習使稟受，制止非法行，善者之所念，惡者當遠離。善與不善者，此二俱不別，善者生天上，不善墮地獄。<p>法集要頌經持戒品第六智者能護戒，福致三種報，現名聞得利，終後生天上。當見持戒者，護之為明智，得成真正見，彼獲世安靜。持戒得快樂，令身無煩惱，夜睡眠恬淡，寤則長喜悅。戒終老死安，戒善止亦寧，慧為人之寶，福德賊難脫。何法終為善？何法善安止？何法為人寶？何盜不能取？戒法終為安，戒法善安止，慧為人之寶，唯福不能盜。修戒行布施，作福為良田，從是至彼岸，常到安樂處。苾芻立戒德，守護諸根門，飲食知節量，寤寐意相應。意常生覺悟，晝夜精勤學，漏盡心明解，可致圓寂道。智者立禁戒，專心習智慧，苾芻無熱惱，盡果諸苦除。以戒常伏心，守護正定意，內學修止觀，無忘為正智。蠲除諸罪垢，盡慢勿生疑，終身求法戒，勿遠離聖念。戒定慧解脫，應當善觀察，彼已離塵垢，盡煩惱不生。集白淨解脫，無智皆以盡，超越魔羅界，如日光明照。我慢及迷醉，苾芻應外避，戒定慧三行，求滿勿遠離。既不放自恣，諸有勿想念，是故捨陰蓋，不生如是障。苾芻防禁戒，恒見學此者，直趣涅槃路，速得淨如是。花香不逆風，芙蓉栴檀香，德香逆風薰，德人徧聞香。烏鉢嚩哩史，多誐羅栴檀，如是等花香，勿比於戒香。若人能持戒，清淨不放逸，正智得解脫，是名安樂處。此道無有上，消除禪定魔，賢聖德難量，得達八正路。<p>法集要頌經善行品第七守護身惡行，自正護身行，守護身惡者，常修身善行。守護口惡行，自正護口行，守護口惡者，常修口善行。守護意惡行，自正護意行，守護意惡者，恒修意善行。身當棄惡行，及棄口惡行，意亦棄惡行，及諸穢惡法。身當修善行，修口善亦然，及修意善者，無欲盡諸漏。身當修善行，修口意亦爾，今世及後世，永得生善處。慈仁行不殺，常能善攝身，彼得無盡位，所適皆無患。不行殺為仁，常能慎過言，彼得無盡位，所適皆無患。過去身惡業，應當自悔恨，今身不放逸，智生罪除滅。過去口惡業，應當自悔恨，今若不妄語，智生罪除滅。過去意惡業，應當自悔恨，今意常清淨，智生罪除滅。慎身為勇捍，慎口捍亦然，慎意為勇捍，一切結亦然。此處名不死，所適無憂患，護身為善哉，護口善亦然。護意為善哉，護一切亦然，苾芻護一切，能盡諸苦際。護口意清淨，身終不為惡，能淨此三業，是道大仙說。<p>法集要頌經語言品第八妄語入地獄，作之言不作，二罪後俱受，是行自牽去。恒懷暴惡人，斧在口中出，所以自傷身，由其出惡言。說法自悅人，口出無量義，使我懷妊身，不慚此儀式。譽惡惡還譽，是二俱為惡，好以口快鬪，彼後皆無安。爭為微少利，如掩失財寶，從彼致鬪諍，合意向惡道。百千尼羅浮，三十六五獄，誹謗賢聖者，口意發惡願。無道墮惡道，自增地獄苦，遠愚修忍意，念諦則無犯。若倚內寶藏，依賢聖活命，愚者墮惡道，猶願邪見作。以失今良會，更立誓願求，終不見聖諦，況欲見究竟？竹蘆生實乾，還害其自軀，若吐言當善，不演惡法教。從善得解脫，為惡不得解，善解者為賢，是為脫惡趣。聖賢解不然，如彼愚得解，苾芻挹損意，不躁言得忠。義說如法說，所語言柔軟，善說賢聖教，法說如法二，念說如念三，諦說如諦四。是以言語者，必使心無患，亦不尅有情，是為能善言。言使投意可，亦令得歡喜，不使至惡意，出言眾悉可。至誠甘露說，說法無有上，諦說義如法，是為立道本。如說佛言者，是吉得滅度，為能斷苦際，是謂言中上。<p>法集要頌經業品第九應遠離一法，所謂妄語人，無惡不經歷，不免後世苦。寧吞熱鐵丸，渴飲洋銅汁，不以無戒身，食人信施物。犯戒放逸人，國中如肉團，無慚不畏罪，後受地獄殃。若人畏苦報，亦不樂行苦，勿造諸惡行，念尋生變悔。至誠為諸惡，自作教他作，不免於苦報，欲避有何益？非空非海中，非入山石間，莫能於此處，避免宿惡殃。眾生有苦惱，不免於老死，唯有仁智者，能免纏縛罪。妄語求賄賂，自所行不正，怨譖良善人，以枉治善士，罪纏斯等人，沒溺深險坑。夫士為行者，好之與暴惡，各自為己身，終以不敗亡。動轉屈身形，唯影恒親附，或起或往來，不離其形影。不但影隨形，形亦自隨影，猶行善惡行，終不離自身。遂貪食毒味，不從吾往言，為毒之所害，後乃自覺悟。愚心不開悟，習惡不從吾，受地獄苦痛，後方悟其教。戲笑為其惡，已作身自受，號泣受罪報，隨行而罪至。惡不即時受，如❥牛湩汁，罪在於陰伺，譬如灰覆火。惡不即時受，如彼鋒利劍，不慮於後世，當受其苦報。惡為惡所縛，為惡不自覺，至惡知惡至，受惡惡根源。如鐵生翳垢，反食其自身，惡生於自心，還當壞其體。<p>法集要頌經正信品第十信慚戒布施，上士譽此法，斯道明智說，得生於天界。愚不修天行，亦不讚布施，正直隨喜施，彼得後世樂。信者真人長，念法所安住，近者應得上，智壽中中賢。人業何者上？何行致歡樂？何要出要者？何壽壽中上？信者真人長，念法所安住，實者意得上，智壽壽中賢。信財乃得道，自致法滅度，善聞從慧得，得脫一切縛。信之與戒法，慧意則能行，健夫度恚怒，從是得脫淵。信使戒成就，亦獲壽及慧，在在則能行，處處見供養。施共與鬪集，此業智不處，施時非鬪時，速施何疑慮？此方出世利，慧信為智母，是財出世寶，家產則非常。欲見諸真者，樂聽聞法教，能捨慳垢心，此乃為上信。信能渡有河，其福難侵奪，能禁止竊盜，閑靜沙門樂。沙門恒來至，智者所見樂，及餘篤信者，聞則生歡喜。若人懷懊惱，貪他人衣食，彼人晝夜寐，不獲三摩地。若人能斷貪，如截多羅樹，彼人則晝夜，及獲三摩地。無信不修行，好剝正言說，如掘取清泉，掘泉揚其泥。智者習信行，樂仰清淨流，如善取泉水，思冷不擾濁。信智不染他，惟智與賢仁，非好則遠之，可好則近學。樂信與不樂，寂默自應思，遠離無信者，信仁應行之。無常及欲、貪放逸與愛樂戒善、行、語言業、信為第十<p>法集要頌經沙門品第十一斷漏降伏他，離欲名梵行，不犯牟尼戒，無一願不滿。行力若緩慢，作善與不善，梵行不清淨，不獲於大果。所有緩慢業，劣意盡除之，修習清淨行，獲果盡無餘。譬如執利劍，執緩則傷手，沙門不禁制，地獄縛牽引。又如執利劍，執緊不傷手，沙門禁制戒，漸近涅槃路。難曉則難了，沙門少智慧，諸想多擾亂，愚者致苦惱。沙門為何行？如意不自禁，步步數黏著，但隨思想走。學難捨罪難，居在家亦難，會止同利難，艱難不過是。袈裟在肩披，為惡不捐棄，常念行惡者，斯則墮惡道。畏罪懷驚懼，假名為沙門，身披僧伽胝，如刳娑羅皮。所謂長老者，不必以耆年，形熟鬢髮白，愚憃不知罪。能知罪福者，身淨修梵行，明遠純清潔，是名為長老。所謂沙門者，不必剃鬚髮，妄語多貪愛，有欲如凡夫。世稱名沙門，汝亦言沙門，形服似沙門，譬如鶴伺魚。如離實不離，袈裟除不除，持鉢實不持，非俗非沙門。所言沙門者，消除窣兔羅，守護微細愆，是名真梵行。所言沙門者，息心滅意想，穢垢盡消除，故說為出家。
。
<juan>法集要頌經卷第二<p>尊者法救集<p>西天中印度惹爛駄囉國密林寺三藏明教大師賜紫沙門臣天息災奉<#sp>詔譯<p>法集要頌經正道品第十二正道四聖諦，智慧所觀察，破壞愛輪迴，如風吹塵散。能見聖諦者，寂靜應觀察，滅除煩惱見，如雨灑微塵。八正最上道，四諦為法迹，是道名無為，智燈照愚暗。道為八真妙，聖諦四句上，無欲法之最，明眼善觀察。智為出世長，快樂證無為，知受正教者，永盡生老死。一切行無常，如慧所觀察，若能覺此苦，行道淨其迹。一切諸行苦，如慧之所見，若能覺此苦，行道淨其迹。一切諸行空，如慧之所見，若能覺此苦，行道淨其迹。一切法無我，如慧之所見，若能覺此苦，行道淨其迹。吾已說道迹，愛箭而為射，宜以自勗勵，諦受如來言。吾已說道迹，拔愛堅固刺，宜以自勗勵，諦受如來言。此道無別法，見諦之所淨，趣向滅眾苦，能壞魔羅軍。此道無有餘，見諦能證果，趣向滅眾苦，能破魔羅軍。是道更無過，一趣如淵流，如能仁入定，在眾頻演道，一入見生死，得道為祐助。此道度當度，截流至彼岸，究竟道清淨，已盡生死源。辯才無邊界，明見宣說道，可趣服甘露，前未聞法輪。轉為哀眾生。禮拜奉事者，化之度三有，三念可念善，三念當離惡。從念而有行，滅之為正斷，三觀為轉念，逮獲無上道。得三除三窟，無量修念待，能除三有垢，攝定用縛意，智慧禪定力，已定攝外亂。世間生滅法，一一彼無邊，覺道獲解脫，快樂無窮盡。積善得善行，讚歎得名譽，逮賢聖八品，修道甘露果。<p>法集要頌經利養品第十三芭蕉以實死，竹蘆實亦然，駏驉坐妊終，人為貪利喪。如是貪無利，當知從癡生，愚為此害賢，首落分于地。貪利不善性，苾芻勿羨之，住處多愛戀，希望他供養。在家及出家，族姓諸愚迷，貪利興嫉心，我為降伏彼。愚為愚計想，欲慢日夜增，異哉得利養，圓寂趣不同。能論知足者，苾芻真佛子，不貪著名譽，喜悅是智人。不愛著一切，不諂於他人，不依他活命，當自守法行。自利尚無貪，豈貴他名譽？百味如膏車，支形得行道。苾芻貪利養，不得三摩地，知足常寂靜，止觀可成就。苾芻遠利譽，常足不貪求，但三衣飲食，真活命快樂。苾芻不捨利，如毒蛇同室，坐臥睡寐畏，皆由貪活命。苾芻不捨利，下劣中劣喜，一法應觀察，少智難得脫，謹慎常依戒，無貪智者讚。淨行正根力，應當自思惟，具足得三明，解脫獲無漏。寡智尠識人，無所憶念知，其於諸飲食，依於他人得，而有惡法生。由利養憎嫉，自利多結怨，徒服三法衣，但望美飲食，不奉諸佛教。當知是過失，利養為大怖，少智不審慮，苾芻應釋心。苾芻說出家，三業應調伏，不邪命自活，心善常思惟。微細病難忍，利養最難離，供養心不動，天龍致禮拜。<p>法集要頌經怨家品第十四不怨而興怨，不謗而造業，愚迷受輪迴，今世及後世。先自作漏業，然後害他人，彼此相興害，如鳥墮羅網。破他還自破，冤家遇冤家，毀他還自毀，瞋他還自瞋。斯何沙門行，不知正法本，壽既獲短促，捨冤復結冤。眾相共毀謗，各發恚怒聲，歡心平等忍，此忍最無比。斷骨而命終，牛馬死財失，國界則喪亂，聚集還復得。汝等不興惡，此法得離怨，他怨能忍受，說之名為智。若知此說勝，愚迷求快樂，現在無怨意，未來亦無恨。不可怨以怨，終已得快樂，行忍怨自息，此名如來法。若人致毀罵，彼勝我不勝，快樂從意者，怨終得休息。若人親善友，共遊於世間，不積有冤餘，專念同其意。設不得善友，獨遊無伴侶，應觀諸國土，獨善不造惡。學無同伴侶，又不得親友，寧獨守善行，不與愚人偕。樂戒學法行，奚用伴侶為？如龍好深淵，如象樂曠野。<p>法集要頌經憶念品第十五入息出息念，具滿諦思惟，常依次第行，按如佛所說。是則照世間，如雲開月現，起止覺思惟，坐臥不廢忘。苾芻立是念，現利未來勝，始得終最勝，逝不覩生死。若見身所住，六觸以為最，苾芻常一心，便自知圓寂。以有是諸念，自身恒逮行，若其不如是，終不得意行。是隨本行者，如是度愛勞，若能寤意念，一心定歡喜。若能寤意念，解脫一心樂，應時等法行，得度生死地。苾芻寤意念，當令念相應，生死煩惱斷，獲得圓寂果。常當聽妙法，自覺寤其意，能覺之為賢，終始無怖畏。以覺意得應，晝夜慕習學，解脫甘露要，決定得無漏。若人得善利，而來自歸佛，是故當晝夜，一心常念佛。若人得善利，而來自歸法，是故當晝夜，一心常念法。若人得善利，而來自歸僧，是故當晝夜，一心常念僧。善知自覺者，是瞿曇聲聞，應當於晝夜，一心恒念佛。善知自覺者，是瞿曇聲聞，應當於晝夜，一心恒念法。善知自覺者，是瞿曇聲聞，應當於晝夜，一心恒念僧。善知自覺者，是能仁弟子，應當於晝夜，一心恒念戒。善知自覺者，是能仁弟子，應當於晝夜，一心恒念施。善知自覺者，是能仁弟子，應當於晝夜，一心恒念天。善知自覺者，是能仁弟子，應當於晝夜，一心恒念身。善知自覺者，是能仁弟子，應當於晝夜，一心念靜慮。善知自覺者，是能仁弟子，應當於晝夜，一心念不殺。善知自覺者，是能仁弟子，應當於晝夜，一心念不盜。善知自覺者，是能仁弟子，應當於晝夜，一心常念空。善知自覺者，是能仁弟子，應當於晝夜，一心念無相。善知自覺者，是能仁弟子，應當於晝夜，一心念無願。善知自覺者，是能仁弟子，應當於晝夜，一心念出世。善知自覺者，是能仁弟子，應當於晝夜，一心念意樂。善知自覺者，是能仁弟子，應當於晝夜，一心念圓寂。<p>法集要頌經清淨品第十六當念自覺悟，作時勿虛妄，行要修亦安，所造時真實。人當求方便，自致獲財寶，彼自觀亦然，意願即果之。坐臥求方便，發起於精進，如工鍊真金，除其塵垢冥。不為闇所蔽，永離老死患，不羞而反羞，反羞而不羞。不畏而現畏，畏現而不畏，生為人邪見，死定入地獄。人先為放逸，後止而不犯，是光照世間，如月現雲消。人先為放逸，後止而不犯，以善而滅之，是光照世間。若人為罪惡，修善而能除，世間由樂著，而空念其義。少年而出家，求佛深妙法，是光照世間，如月晃雲散。現世不施害，死而無憂慼，彼見道無畏，離苦獲安隱。現世不施害，死而無憂慼，彼見道無畏，眷屬中最勝。除斷濁黑業，惟修白淨行，度愛得清淨，棄捨穢惡行。持戒常清淨，清淨晡沙他，三業恒清淨，清淨名出家。愛欲意為田，婬怒癡為種，故施度世者，得福無有量。猶如穢惡田，瞋恚滋蔓生，是故當離恚，施報無有量。猶如穢惡田，愚癡滋蔓生，是故當離愚，獲報無有量。猶如穢惡田，憍慢滋蔓生，是故當離慢，獲報無有量。猶如穢惡田，慳悋滋蔓生，是故當離慳，獲報無有量。猶如穢惡田，愛樂滋蔓生，是故當離愛，獲報無有量。六識王為主，愛染為眷屬，無染則離愛，染著是愚癡。骨幹以為城，肉血而塗飾，門根盡開張，結賊得縱逸。有緣則增苦，觀彼二因緣，滅之由賢眾，不從外愚除。<p>法集要頌經水喻品第十七淨心常憶念，無所有貪愛，已度愚癡淵，如鵝守枯池。彼心既棄捨，翱翔昇虛空，修行出世間，能破魔羅眾。少不修梵行，至老不積財，愚癡樂睡眠，由己不修善。少不修梵行，至老不積財，鴛鴦守空池，守故有何益？莫輕小惡罪，以為無殃報，水滴雖極微，漸盈於大器，惡業漸漸增，纖毫成廣大。莫輕小善業，以為無福報，水滴雖極微，漸盈於大器，善業漸漸增，纖毫成廣大。猶如人渡河，縛栰而牢固，彼謂度不度，聰叡乃謂度。佛世尊已度，梵志度當度，苾芻入淵池，聲聞縛牢固。是泉而何用，水恒而停滿，拔愛根本除，復欲何所望？水工調舟船，弓師能調角，巧匠樂調木，智者能調身。猶如深淨泉，表裏甚清徹，聞法得清淨，智者生歡喜。猶如深淨泉，表裏甚清徹，智者聞妙法，歡喜無窮盡。忍心如大地，不動如虛空，聞法喻金剛，獲味免輪迴。<p>法集要頌經華喻品第十八何人能擇地？捨地獄取天，惟說善法句，如採善妙華。學人能擇地，捨地獄取天，善說妙法句，能採眾妙華。截林勿截樹，因林生怖畏，截林而滅已，苾芻得圓寂。截林不斷根，因林生怖畏，未斷分毫間，令意生纏縛。截林勿斷根，因林生怖畏，心纏最難離，如犢戀愛母。當自斷愛戀，猶如枯蓮池，息跡受正教，佛說圓寂樂。猶如可意華，色好而無香，巧言華如是，無果不獲報。猶如可意華，色好而香潔，巧言善如是，必獲其好報。猶如蜂採華，不壞色與香，但取味飛去，苾芻入聚然。不違他好惡，勿觀作不作，但自觀身行，若正若不正。如田糞穢溝，而近于大道，其中生蓮華，香潔甚可悅。有生必有終，凡夫樂處邊，慧人愛出離，真是佛聲聞。多集眾妙華，結鬘為步搖，有情積善根，後世轉殊勝。如末哩妙華，末拘羅清淨，貪欲瞋若除，苾芻淨香潔。如人採妙華，專意不散亂，因眠遇水漂，俄被死王降。如人採妙華，專意不散亂，欲意無厭足，常為窮所困。如人採妙華，專意不散亂，未獲真財寶，長為窮所困。若不見死王，慧照如淨華，苾芻到彼岸，如蛇脫故皮。貪瞋癡若斷，如棄毒華根，苾芻到彼岸，如蛇脫故皮。貪根若除斷，如華水上浮，苾芻到彼岸，如蛇脫故皮。恚根若除斷，如華水上浮，苾芻到彼岸，如蛇脫故皮。癡根若除斷，如華水上浮，苾芻到彼岸，如蛇脫故皮。如人結花鬘，意樂貪無足，不盡現世毒，三根常纏縛。觀身如坏器，幻法如野馬，斷魔華開敷，不覩死王路。是身如聚沫，知此幻化法，斷魔華開敷，不覩死王路。我慢根除斷，如華水上浮，苾芻到彼岸，如蛇脫故皮。慳悋根若斷，如華水上浮，苾芻到彼岸，如蛇脫故皮。愛支根若斷，如華水上浮，苾芻到彼岸，如蛇脫故皮。若無煩惱根，獲報善因果，苾芻到彼岸，如蛇脫故皮。<p>法集要頌經馬喻品第十九譬馬調能軟，隨意如所行，信戒及精進，定法要具足。獲法第一義，利用故無窮，一心行和忍，得免輪迴苦。忍和意得定，能斷諸苦惱，從是得住定，如馬善調御。斷恚獲無漏，如馬能自調，棄惡至平坦，後受生天樂。不恣在放恣，於眠多覺悟，如羸馬比良，棄惡乃為賢。若人有慚愧，智慧可成就，是故易誘進，如策於良馬。譬馬若調平，可堪王乘騎，能調為人賢，乃受誠信語。雖為常調伏，如彼新馳馬，亦如善龍象，不如自調者。彼人不能乘，人所亦不至，惟自調伏者，乃到調方所。彼人不能乘，人所亦不至，惟自調伏者，乃滅一切苦。彼人不能乘，人所亦不至，惟自調伏者，得至圓寂路。應常自調伏，亦如止奔馬，能自防制者，念度苦原際。如馬可王乘，彼地希有生，苾芻善調伏，解脫一切苦。惟自調伏者，善意如良馬，亦如大象龍，自調最為上。如王乘智馬，國中所希有，苾芻善調伏，能斷於纏縛。惟自調伏者，此善最無比，亦如善象龍，意念到彼岸。自師自衛護，自歸求自度，是故躬謹慎，如商賈智馬。<p>法集要頌經瞋恚品第二十除瞋去我慢，遠離諸煩惱，不染彼名色，冤家無有伴。除恚得善眠，恚盡不懷憂，恚為毒根本，苾芻為甘甜。賢聖悉能除，斷彼善眠睡，人興恚怒心，作諸不善業。後恚若得除，智火漸熾盛。無慚復無愧，復好生瞋怒，為瞋所纏縛，如闇失明燈。彼力非為力，以恚為力者，恚為凡朽法，不知善響應。有力近猛軍，無力退怯弱，能忍為上將，宜當忍勿羸。舉眾共輕之，有力名為忍，能忍最為上，宜當懷忍羸。自我與彼人，大畏不可救，如知彼瞋恚，宜滅己中瑕，二俱行其義，我與彼亦然。如知彼瞋恚，宜忍彼中瑕，俱行於二義，我忍彼亦然。愚謂我無力，觀法亦復爾，若愚勝於智，麁言及惡語，欲常得勝者，於言宜寂默。常習智者教，不與愚人集，能忍穢陋言，故說忍中上。恚者不發言，處眾若屏處，人恚以熾然，終己不自覺。諦說不瞋恚，乞者念以施，三分有定處，自然處天宮。息意何有恚？自撿壽中明，等智定解脫，知已無有恚。若為惡意者，怒有怒果報，怒不報其怒，勝其彼鬪負。忍辱勝於怨，善勝不善者，勝者能施善，真誠勝欺善。無恚亦不害，恒念真實行，愚者自生恚，結冤常存在。恚能自制斷，如止奔走車，是為善調御，去冥入光明。沙門及正道利養、怨、憶念清淨、水兼華馬、恚為第十<p>法集要頌經如來品第二十一自獲正覺最無等，一染世間一切法，具一切智力無畏，自然無師亦無證。自獲正覺最無等，不染一切世間法，具一切智力無畏，自然無師無保證。善逝獨證無等倫，應現世間成正道，如來諸天世中尊，一切神通智圓滿。我為佛世尊，斷漏無婬欲，諸天及世人，一切從吾心。我既無師保，亦獨無伴侶，積諸行得佛，自然通聖道。己勝不受惡，一切世間勝，叡智廓無邊，誘蒙吾為勝。今往波羅奈，欲擊甘露鼓，當轉於法輪，未曾有轉者。智人不處愚，觀世而隨化，說於無垢迹，永息無有上。勇猛師子吼，正法名如來，法說及義說，覺者永安寧。勇健立靜慮，出家日夜滅，諸天常衛護，為佛所稱記。於彼天人中，歎說正等覺，速修而自覺，最後離胎身。說諸過去佛，及以當來者，現在正等覺，多除群生憂。盡皆尊重法，已敬今敬者，若當生恭敬，是謂佛法要。若欲自求要，正身最第一，信敬於正法，憶念佛教戒。諸有不信佛，如此群盲類，當墮於惡道，如商遇羅剎。船師能度水，精進為橋梁，人以種姓繫，度者為勇健。如來無等倫，愛盡無所積，解脫心無漏，恩慧天世人。思惟二觀行，善觀二閑靜，除冥超神仙，善獲得自在。譬人立山頂，徧見村落人，審觀法如是，如登樓觀園。若人恒觀察，煩惱永不生，降甘露法雨，連注無窮盡。<p>法集要頌經多聞品第二十二多聞善能行，修善無煩惱，所行業障消，沙門獲妙果。愚迷不覺知，好行不死法，善解知法者，病如芭蕉樹。猶如蓋屋密，闇冥無所見，雖有眾妙色，有目不見明。猶如有一人，智達廣博學，不聞則不知，善法及惡法。譬如執明燭，悉見諸色相，聞已盡能知，善惡之所趣。雖稱為多聞，禁戒不具足，為法律所彈，所聞便有闕。行人雖少聞，禁戒悉具足，於法律所稱，於聞便有闕。雖少多有聞，持戒不完具，二俱被呵責，所願而皆失。多聞能持固，奉法為垣墻，精進難毀譽，從是三學成。多聞能奉法，智慧常定意，如彼閻浮金，孰能說有瑕。智博為多聞，持戒悉完具，二俱得稱譽，所聞而盡獲。多聞如寶鏡，照法盡無餘，自照兼照他，二俱生喜悅。多聞如瓔珞，自身先嚴飾，有情生喜悅，愛樂無窮盡。諸有稱己色，有歎說名德，斯皆諸貪欲，然自不覺知。聞為知法律，解疑亦見正，從聞捨非法，行到不死處。內無人自知，外無人所見，內不見其果，便隨聲而住。內既而知之，外無人所見，二果俱已成，便隨聲而住。內有而所知，外有而所見，彼有其明智，不隨聲而住。耳識多所聞，眼識多所見，聞見不牢固，事由義析理。智牢善說快，聞知定意快，彼不用智定，速行放逸者。賢聖樂於法，所行應於口，以忍思惟空，聞意則牢固。<p>法集要頌經己身品第二十三常習善語言，沙門思坐起，一坐而所樂，欲求於息心。一坐而一臥，獨步而無伴，當自降伏心，自樂居山林。千千而為敵，一夫能勝之，莫若自伏心，便為戰中勝。自勝而為上，如彼眾生心，自降為大士，眾行則具足。非天彥達嚩，非魔及梵天，棄勝最為上，如智慧苾芻。先自而正己，然後正他人，若自而正者，乃謂之上士。先自而正己，然後正他人，若自而正者，不侵名真智。當自而修剋，隨其教訓之，己不被教訓，焉能教訓他？念自而修剋，使彼而信解，我己意專心，智者所習學。為己或為彼，多有不成就，其有學此者，自正兼訓彼。身全得存道，爾時豈容彼？己以被降伏，智者演其義。自己心為師，不隨他為師，自己為師者，獲真智人法。自己心為師，不依他為師，自己為師者，得譽獲利樂。自己心為師，不依他為師，自己為師者，獲智為天人。自己心為師，不依他為師，自己為師者，久受生天樂。自己心為師，不依他為師，自己為師者，親族中最勝。自己心為師，不依他為師，自己為師者，煩惱中無憂。自己心為師，不依他為師，自己為師者，斷除一切縛。自己心為師，不依他為師，自己為師者，能破諸惡趣。自己心為師，不依他為師，自己為師者，長作真智師。自己心為師，不依他為師，自己為師者，解脫一切苦。自己心為師，不依他為師，自己為師者，速證圓寂果。
。
<juan>法集要頌經卷第三<p>尊者法救集<p>西天中印度惹爛駄囉國密林寺三藏明教大師賜紫沙門臣天息災奉<#sp>詔譯<p>法集要頌經廣說品第二十四雖說百伽陀，句義不周正，不如解一句，聞乃得解脫。雖說百伽陀，不明有何益？不如解一義，聞乃得止息。雖解多伽陀，不行無所益，不如行一句，習行可得道。若人壽百歲，毀戒意不息，不如一日中，供養持戒人。若人壽百歲，懈怠劣精進，不如一日中，勇猛行精進。若人壽百歲，不觀生滅法，不如一日中，而解生滅法。若人壽百歲，不觀成敗事，不如一日中，覩微知所忌。若人壽百歲，不見無漏句，不如一日中，得見無漏道。若人壽百歲，不見無動句，不如一日中，得見無動道。若人壽百歲，不覩難見句，不如一日中，得見微妙道。若人壽百歲，不見無生句，不如一日中，得見無生道。若人壽百歲，不見無作句，不如一日中，得見無作道。若人壽百歲，不見最上句，不如一日中，得見最上道。若人壽百歲，不見寂滅句，不如一日中，得見寂滅道。若人壽百歲，不見甘露句，不如一日中，得服甘露味。若人壽百歲，不見無垢句，不如一日中，得見清淨道。若人壽百歲，不見離垢句，不如一日中，離垢得解脫。雖復壽百歲，山林祭火神，不如須臾間，觀身而積行。雖復百歲中，山林祭火神，不如須臾間，正見得解脫。從月至於月，愚者用飲食，彼人不信佛，十六不獲一。若人禱神祀，經歲望其福，彼於四分中，亦不獲其一。從月至於月，愚者用飲食，不生慈愍心，十六不及一。從月至於月，愚者用飲食，彼不知法數，十六不及一。從月至於月，常行平等會，彼人不信佛，十六不及一。從月至於月，常行平等會，彼人不信法，十六不及一。從月至於月，常行平等會，彼人不信僧，十六不及一。月月常千祀，恒施於平等，彼無慈愍心，十六不及一。月月常千祀，恒施於平等，彼不恤蠕動，十六不及一。月月常千祀，恒施於平等，若無悲念心，十六不及一。月月常千祀，恒施於平等，彼懷怨恨心，十六不及一。月月常千祀，恒施於平等，不見擇滅法，十六不及一。月月常千祀，終身而不輟，不如須臾間，一心念真法。一念福無邊，勝彼終身祀，雖終百歲壽，奉事祀火神。不如須臾間，供養佛法僧，一念供養福，勝彼終身祀。<p>法集要頌經善友品第二十五無信懷憎嫉，鬪亂彼此人，智者所棄嫌，愚習以為樂。有信無憎嫉，精進信多聞，智者所敬待，賢聖以為樂。不親惡知識，不與非法會，親近善知識，恒與正法會。行路念防慮，持戒多聞人，思慮無量境，聞彼善言教。各各知差別，近惡自陷溺，習善致名稱。妙者恒自妙，此由身真正；善者終以善，斯由親近善。智慧為最上，持戒永寂滅。如魚湊臭爛，人貪競取之，意者不覺臭，習惡亦如是。多誐波羅葉，眾生往採取，葉薰香遠布，習善亦如是。親近惡知識，罪垢日夜增，如猪身不淨，自污兼污他。己自不習惡，親近習惡者，為人所輕笑，惡名日夜熾。觀習而習之，知近而親近，毒箭在其束，淨者被其污。勇夫能除污，去惡不為伴，是故知果報，智人悉分別。非親慎莫習，習當近於賢，苾芻修行道，忍苦盡諸漏。愚人盡形壽，承事明智人，亦不知真法，如杓斟酌食。智者須臾間，承事賢聖人，一一知真法，如舌了眾味。智者尋一句，演出無量義，愚者誦千句，不解一句義。一句義成就，智者所修學，愚者好遠離，真佛之所說。怨憎有智勝，不隨親友義，愚者訓非道，漸趣地獄徑。愚者自稱愚，當知善黠慧，愚人自稱智，是謂愚中甚。若復歎譽愚，毀訾智者身，毀智猶有勝，歎愚不為上。莫見愚聞聲，亦莫與愚居，與愚同居難，猶如怨同處。莫見愚聞聲，亦莫與愚居，與愚同居難，猶如怨同處。當選擇共居，如與親親會，是故事多聞，并及持戒者。如是人中上，如月在眾星。<p>法集要頌經圓寂品第二十六如龜藏其六，苾芻攝意想，無倚無害彼，圓寂無言說。忍辱第一道，佛說圓寂最，不以懷煩熱，害彼為沙門。言當莫麁獷，所說應辯才，少聞共論難，反受彼屈伏。數自興煩惱，猶彼器敗壞，生死數流轉，長沒無出期。若不自煩惱，猶器完牢具，如是至圓寂，永無諸塵翳。無病第一利，知足第一富，知親第一友，圓寂第一樂。飢為第一患，行為第一苦，如實知此者，圓寂第一樂。最妙聖言教，流布無窮際，世共傳習者，實無有厭時。如是無等倫，所說善言教，身苦所逼迫，何過飢患苦？趣善之徒少，趣惡之徒多，如實知此者，速求於圓寂。有緣生善處，有緣生惡趣，有緣般涅槃，如斯皆有緣。鹿歸於田野，鳥歸於虛空，義歸於分別，真人歸寂滅。不以懈怠意，怯弱有所至，欲求於圓寂，焚燒諸縛著。苾芻速杼船，以杼便當輕，求斷貪欲情，然後至圓寂。我有本以無，本有我今無，非無亦非有，如今不可獲。難見諦不動，善觀而不動，當察愛盡源，是謂名業際。斷愛除其欲，竭河無流兆，能明此愛本，是謂名苦際。無身滅其想，諸痛得清涼，眾行永止息，識想不復興。如實知此者，是謂名苦際，住動虛則靜，非近非有樂。無動得輕安，靜乃獲圓寂，亦不由往來，往來絕生滅。老死煩惱除，斷苦獲圓寂，吾已無往來，不去而不來，不沒不復生，此際名圓寂。智生之本末，有為知無為，生死所纏縛，縛者而難制。如是四大身，五蘊苦惱集，安住觀實苦，盡苦獲圓寂。諸法無往來，往來恒生滅，老病死遷流，無漏獲圓寂。苾芻有世生，有造無作行，有無生無有，無作無所行。苾芻吾已知，無復諸地入，無有虛空入，無諸入用入。無想非想入，無今世後世，亦無日月想，無往亦無來。從食因緣有，從食致憂樂，而此要滅者，諸苦法已盡。非食命不濟，孰能不搏食？夫立食為先，然後乃至道。地種及水火，是時風無吹，光焰所不照，亦不見其實。非月非有光，非日非有照，審諦觀此者，乃應真圓寂。端正色縱容，得脫一切苦，非色非無色，得脫第一苦。究竟不恐懼，越縛無狐疑，未斷有欲刺，豈知身為患？所謂究竟者，圓寂為第一，盡斷諸想著，文句不錯謬。知節不知節，最勝捨有行，內自思惟行，如卵壞其膜。眾施法施勝，眾樂法樂上，眾力忍力最，愛盡圓寂樂。<p>法集要頌經觀察品第二十七善觀己瑕隙，使己不露外，彼彼自有隙，如彼飛輕塵。若己稱無瑕，罪福俱并至，但見他人隙，恒懷無明想。知慚壽中上，焉以貪牽縛，力士無畏忌，斯等命短促。知慚不盡壽，恒求清淨行，威儀不缺漏，當觀真淨壽。世間普盲冥，智眼尠尠耳，群鳥墮羅網，生天不足言。觀世衰耗法，但見眾色變，愚者自繫縛，為闇所纏繞，亦不見於行，觀而無所有。眾生皆有我，為彼而生患，一一不相見，不覩邪見刺。觀此刺因緣，眾生多染著，我造彼非有，彼造非我有。眾生為慢纏，染著於憍慢，為見所迷惑，不免生死際。已得與當得，二俱受塵垢，習於病根本，及覺諸所學。觀諸持戒者，梵行清淨人，瞻侍病瘦者，是謂至邊際。當觀水上泡，亦觀幻野馬，如是不觀身，亦不見死至。當觀水上泡，亦觀幻野馬，如是不觀世，亦不見死王。如是當觀身，如王雜色車，愚者所染著，善求遠離彼。如是當觀身，如王雜色車，愚者所染著，智者遠離之。如是當觀身，眾病之所因，病與愚合會，焉能可恃怙？當觀畫形像，摩尼紺青髮，愚者以為緣，不求越彼岸。當觀畫形像，摩尼紺青髮，愚者以為緣，智者所厭患。強以彩畫形，莊嚴醜穢身，愚者以為緣，亦不求自度。爪髮為八分，雙部眼耳璫，愚者所染著，亦不求自度。著欲染於欲，不究結使緣，不以生結使，當度欲有流。非園脫於園，脫園復就園，當復觀此人，脫縛復就縛。今捨天王位，不造生死本，求離地獄苦，願說圓寂樂。青衣白蓋身，御者御一輪，觀彼未離垢，求便斷縛著。人多求自歸，山川樹木神，園觀及神祀，望免苦患難。此非自歸上，亦非有吉利，如有自歸者，不脫一切苦。若有自歸佛，及法苾芻僧，修習聖四諦，如慧之所見，苦因緣苦生，當越此苦本，賢聖八品道，滅盡甘露際。是為自歸上，非不有吉利，如有自歸者，得脫一切苦。觀已觀當觀，不觀亦當觀，觀而復重觀，觀而不復觀。觀而復重觀，分別彼性本，計晝以為夜，寶身壞不久。觀而不重觀，雖見亦不見，如見而不見，觀而亦不見。云何見不見？何說見不見？因何見不見？因為出何見。猶若不觀苦，常當深自觀，以解苦根原，是為明妙觀。誰令凡夫人，不觀眾行本？因彼而觀察，去冥見大明。<p>法集要頌經罪障品第二十八諸惡業莫作，諸善業奉行，自淨其意行，是名諸佛教。惠施獲福報，不藏恚怒懷，以善滅其惡，欲怒癡無餘。獨行勿逐愚，欲群當逐智，智者滅其惡，如鶴擇乳飲。觀世若干變，知法起滅跡，賢聖不樂世，愚者不處賢。解知念待味，思惟休息義，無熱無飢想，當服於法味。人不損其心，亦不毀其意，以善永滅惡，不憂隨惡道。人欲鍊其神，要當數修琢，智者易彫飾，乃名世之雄。能親近彼者，安隱無憂惱，永息無過者，柔和不卒暴，吹棄諸惡法，如風落其葉。無故畏彼人，謗毀清淨者，尋惡獲其力，煙雲風所吹。人之為善惡，各各自知之，修善得善果，為惡隨惡趣。達己淨不淨，何慮他人淨？愚者不自鍊，如鐵鑽純鋼。若眼見非邪，黠人求方便，智者善壽世，亦不為眾惡。商人在路懼，伴少而貨多，經過險難處，然有折軸憂。有身無瘡疣，不為毒所害，毒無奈瘡何？無惡無所造。多有行眾惡，必為身作累，施善布恩德，此事甚為難。善哉修善者，傷哉為甚惡，惡惡自為易，惡人為善難。愚者自謂正，猶惡不成熟，惡已成熟滿，諸苦亦復熟。賢者見於惡，不為惡所熟，如惡以不熟，惡者觀其惡。賢者觀其惡，乃至賢不熟，設以賢熟者，賢賢自相觀。人雖為惡行，亦不數數行，於彼意不樂，知惡之為苦。人能作其福，亦當數數造，於彼意願樂，善愛其福報。先當制善心，攝持惡根本，由是興福業，心由樂於惡。為惡雖復少，後世受苦深，當獲無邊福，如毒在心腹。為福雖微少，後受大福德，當獲大果報，如種獲真實。無過而強輕，無恚而強侵，當於十品處，便當趣於彼。痛癢語麤獷，此形必壞敗，眾病所逼切，心亂而不定。宗族別離散，財貨費耗盡，為賊所劫掠，所願不從意。或復無數變，為火所焚燒，身壞無智慧，亦趣於十品。作惡勿言無，人作言無罪，屏隈言無罪，斯皆有證驗。作惡言有憂，久作亦言憂，憂屏隈亦言，憂彼報亦憂。此憂彼亦憂，惡行二俱憂，彼憂彼受報，見行乃審知。此喜彼亦喜，福行二俱喜，彼行彼受報，見行自清淨。此煮彼亦煮，罪行二俱煮，彼煮彼受報，見行自有驗。作福不作惡，皆由宿行法，終不畏死徑，如船截流渡。<p>法集要頌經相應品第二十九夜光照于冥，至日未出間，日光布大明，夜光便黤黮。察者布光明，如來未出頃，佛出放大明，無察無聲聞。不堅起堅想，堅起不堅想，後不至於堅，由起邪見故。堅而知堅者，不堅知不堅，彼人求於堅，正治以為本。愚者以為堅，反被九結縛，如鳥墮羅網，斯由愛深固。諸有懷狐疑，今世及後世，禪定盡能滅，無惱修梵行。無塵離於塵，能持此服者，無御無所至，此不應法服。若能除垢穢，修戒等慧定，彼應思惟業，此應服袈裟。不以柔和言，名稱有所至，人有善顏色，乃懷巧偽心，有能斷是者，永拔其根本。智者除諸穢，乃名為善色，不以色縱容，暫覩知人意。世多違行人，遊蕩在世界，如彼虛偽鍮，其中純有銅。獨遊無畏忌，內穢外不淨，貪餮不自節，三轉隨時行，如圈被養猪，數數受胞胎。人能專其意，於食知止足，趣欲支其形，養壽守其道，觀淨而自淨。諸根不具足，於食無厭足，斯等凡品行，轉增於欲意。如屋壞穿漏，當觀不淨行，諸根無缺漏，於食知止足。有信執精進，不恣於欲意，如風吹泰山。空閑甚可樂，然人不樂彼，無欲常居之，非欲之所處。難移難可動，如彼重雪山，非賢則不現，猶夜射冥室。賢者有千數，智者在叢林，義理極深邃，智者所分別。多有眾生類，非射而不值，今觀此義理，無戒人所恥。觀有知恐怖，變易知有無，是故不樂有，當念遠離有。無信無反復，穿牆而盜竊，斷彼希望思，是名為勇士。除其父母緣，王家及二種，徧滅其境界，無垢為梵行。若人無所依，知彼所貴食，空及無相願，思惟以為行。鳥飛於虛空，而無足跡現，如彼行行人，言說無所趣。諸能斷有本，不依於未然，空及無相願，思惟以為行。希有諸眾生，多不順其性，有度不度者，為滅甚為難。諸有平等說，法法共相觀，盡斷諸結使，無復有熱惱。行路無復憂，終日得解脫，一切結使盡，無復有眾惱。如鳥飛虛空，而無有所礙，彼人獲無漏，空無相願定。如鳥飛虛空，而無有所礙，行人到彼岸，空無相願定。無造無有造，造者受煩惱，非造非無造，前憂後亦憂。造者為善妙，以作不懷憂，造而樂而造，生天受歡樂。虛空無轍迹，沙門無外意，眾人盡樂惡，唯佛淨無穢。虛空無轍迹，沙門無外意，世間皆無常，佛無我所有。諸天及世人，一切行相應，得脫一切苦，離愛免輪迴。諸天及世人，一切行相應，能遠諸惡業，不墮於惡趣。亦復不知論，賢愚無差別，若復知論義，所說無垢跡。說應法議論，當豎仙人幢，法幢為仙人，仙人為法幢。或有寂然罵，或有在眾罵，或有未聲罵，世無不罵者。一毀及一譽，但利養其名，非有亦非有，則亦不可知。智人所稱譽，若好兼及醜，智人無缺漏，慧定得解脫。如紫磨真金，內外徹清淨，猶如安明山，不為風所動，智人亦如是，不為毀譽動。如樹無有根，無枝況有葉？健者以解縛，誰能毀其德？無垢無有住，身壍種苦子，最勝無有愛，天世人不知。猶如網叢林，無愛況有餘？佛有無量行，無跡誰跡將？若有不欲生，以生不受有，佛有無量行，無跡誰跡將？若欲滅其想，內外無諸因，亦無過色想，四應不受生。捨前及捨後，捨間越於有，一切盡皆捨，不復受生老。
。
<juan>法集要頌經卷第四<p>尊者法救集<p>西天中印度惹爛駄囉國密林寺三藏明教大師賜紫沙門臣天息災奉<#sp>詔譯<p>法集要頌經樂品第三十忍勝則怨賊，自負則自鄙，息意則快樂，無勝無負心。若人擾亂彼，自求安樂世，遂成其怨憎，終不得解脫。善樂於愛欲，以杖加羣生，於中自求安，後世不得樂。人欲得歡樂，杖不加羣生，於中自求樂，後世亦得樂。樂法樂學行，慎莫行惡法，能善行法者，今世後世樂。護法行法者，修法獲善報，此應法律教，行法不趣惡。護法行法者，如蓋覆其形，此應法律教，行法不趣惡。惡行入地獄，所生墮惡道，非法自陷溺，如手把蚖蛇。不以法非法，二事俱同報，非法入地獄，正法生於天。施與戰同處，此德智不譽，施時亦戰時，此事二俱等。人遭百千變，等除憍慢怨，時施清淨心，健夫最為勝。忍少得勝多，戒勝懈怠多，有信慧施者，後身受善報。快樂施福報，所願皆全成，速得第一滅，漸入無為際。若彼求方便，賢聖智慧施，盡其苦原本，當知獲大報。愛法善安隱，心意潔清淨，賢聖所說法，智者所娛樂。若人心樂禪，亦復樂不起，亦樂四意止，并及七覺意，及彼四神足，賢聖八品道，善樂於摶食，善樂攝法服，善樂於經行，樂處於山藪，已逮安樂處，現法而無為。已越諸恐懼，超世諸染著，善樂於念持，善觀於諸法。善哉世無害，養育眾生類，世無欲愛樂，越諸染著意，能滅己憍慢，此名第一樂。耆年持戒樂，有信成就樂；分別義趣樂，不造眾惡業；世有父母樂，眾集和亦樂；世有沙門樂，靜志樂亦然；諸佛出興樂，說法堪受樂；眾僧和合樂，和則常有安；持戒完具樂，多聞廣知樂。覩見真人樂，解脫行跡樂，德水清涼樂，法財自集快。得智明慧快，滅慢無邪快，得覩諸賢樂，同會亦復樂。不與愚從事，畢固永已樂，不與愚從事，經歷無數日。與愚同居難，如與怨憎會，與智同處易，如共親親會。人智甚難遇，終不虛託生，設當託生處，彼家必蒙慶。一切得安隱，梵志取滅度，不為欲所染，盡脫於諸處。盡斷不祥結，降伏內煩惱，永息得睡眠，心識得清徹。慎莫著於樂，當就護來行，當念捨於世，觀於快樂事。如世欲歡樂，及彼天上樂，此名為愛極，十六未獲一。欲捨於重擔，更不造重業，重擔世之苦，能捨最快樂。盡斷諸愛欲，及滅一切行，并滅五蘊本，更不受三有。義聚則有樂，朋友食福樂，彼滅寂然樂，展轉普及人。苦以樂為本，猶彼焰火爐，赫焰而熾然，漸漸而還滅。不知所湊處，如是等見人，免於愛欲泥，去亦無處所。以獲無動樂，中間無有恚，有變易不停，除憂無有愁。寂然觀世有，有樂無有惱，正法而多聞，設見有所損。人人貪於色，無結世善壽，大法知結源，人當明結瑕。人人心縛著，亦縛於色本，一切受辱苦，一切任己樂。勝負自然興，竟不有所獲，諸欲得樂壽，能忍彼輕報。忍者忍於人，不忍處諸有，諸欲得樂壽，於惑而無惑。惑者惑於人，我斯無有惑，諸欲得樂壽，終己無結者。當食於念食，如彼光音天，恒以念為食，意身無所燒。眾生見苦樂，聖法無損壞，雖值觸樂跡，無跡焉有觸。如苾芻在定，不著一切垢，眾生遭苦樂，而不能覺知。如來與多聞己身、廣、善友圓寂、觀、罪障相應、樂第十<p>法集要頌經護心品第三十一心輕難調伏，為欲所居懷，降心則為善，以降便輕安。如魚在旱地，以離於深淵，心識極惶懼，魔眾而奔馳。心走非一處，猶如日光明，智者所能制，如鉤止惡象。今我論此心，無堅不可見，我今欲訓誨，慎莫生瑕隟。汝心莫遊行，恣意而放逸，我今還攝汝，如御暴逸象。生死無有量，往來無端緒，求於屋舍者，數數受胞胎。以觀此居屋，更不造諸舍，梁棧看已壞，臺閣則摧折。心已離諸行，中間是己心，心多為輕躁，難持難調護。智者能自正，如匠搦箭直，有恚則知恚，有恚知有恚。是意皆自造，非干父母為，除邪就正定，為福勿迴復。蓋屋若不密，天雨則常漏，人不思惟行，恒歷婬怒癡。蓋屋若不密，天雨則常漏，人自思惟行，永無婬怒癡。心為諸法本，心尊是心使，心若念惡行，即言即惡行，罪苦自追隨，車轢終于轍，心為諸法本，心尊是心使，心若念善行，即言即善行，福慶自追隨，如影隨其形。不以不淨意，亦及瞋怒人，欲得知法者，正等覺所說。諸有除貢高，心意極清淨，能捨傷害懷，乃得聞正法。心不住止息，亦不知善法，迷於出世事，無有正知見。三十六使流，并及心意漏，數數有邪見，依於欲想結。捨意放其根，人隨意迴轉，為少滅名稱，如鳥捨空林。在靜自修學，慎勿逐欲跡，莫吞熱鐵丸，嘷哭受其報。應修而不修，恃力不精勤，自陷人形卑，懈怠不解慧。亂觀及正觀，皆由意所生，能覺知心觀，愚心數數亂。智者如是觀，念者專為行，咄嗟意無著，惟佛能滅此。觀身如空瓶，安心如丘城，以慧與魔戰，守勝勿復失。觀身如聚沫，如陽焰野馬，以慧與魔戰，守勝勿復失。心念七覺意，等意不差違，當捨愚惑意，樂於不起忍。盡漏無有漏，於世取滅度，當自護其意，若❥牛護尾。有施於一切，終不離其樂，一龍出眾龍，龍中六牙者。心心自平等，獨樂於曠野，不以能害心，盡為一切人，慈心為眾生，彼無有怨恨。慈心為一人，便護諸善本，盡當為一切，賢聖福稱上。普慈於一切，愍念眾生類，修行於慈心，後受無極樂。若以踊躍意，歡喜不懈怠，修於諸善法，獲致安隱處。自則致歡喜，身口意相應，以得等解脫，苾芻息意快。一切諸結盡，無復有塵勞，正使五音樂，不能悅人意。不如一正心，向於平等法，最勝得善眼，亦不計有我。諸有心樂禪，不樂於欲意，最勝踊躍意，亦不見有我。諸有心樂禪，不樂於欲意，諸結永已盡，如山不可動。於染無所染，於恚不起恚，諸有如此心，焉知苦蹤跡？無害無所染，具足於戒律，於食知止足，及諸床臥具，修意求方便，是謂諸佛教。行人觀心相，分別念待意，以得入禪定，便獲喜安樂。護意自莊嚴，嫉彼而營己，遭憂不患苦，智者審諦住。人不守護心，為邪見所害，兼懷掉戲意，斯等就死徑。是故當護心，等修清淨行，正見恒在前，分別起滅法。苾芻降睡眠，盡苦更不造，降心復於樂，護心勿復調。有情心所誤，盡受地獄苦，降心則致樂，護心勿復調。護心勿復調，心為眾妙門，護而不漏失，便在圓寂道。<p>法集要頌經苾芻品第三十二苾芻若乞食，以得勿積聚，天人所歎譽，生淨無瑕穢。苾芻為慈愍，愛敬於佛教，深入妙止觀，滅穢行乃安。苾芻諸愛盡，捨愛去貢高，無我去吾我，此義孰不親。當知是法行，身之出要徑，如象御強敵，苾芻恒習行。人不壽劫盡，內與自心諍，護身念道諦，苾芻惟淨安。念親同朋友，正命無雜糅，施知應所施，亦合威儀具。苾芻備眾行，乃能盡苦際，樂法意欲法，思惟安隱法。苾芻依法行，正而勿廢忘，當學入空定，苾芻常安靜。愛樂非人處，觀察平等法，當制於五蘊，服意如水流，清淨恒和悅，為飲甘露味。如彼極峻山，不為風所動，苾芻盡愚癡，所在不傾動。一切諸名色，非有莫生惑，不近則不愛，乃名真苾芻。苾芻非剃髮，慢誕無戒律，捨貪思惟道，乃應真苾芻。息心非剃髮，放逸無志信，能滅眾苦惱，為勝大沙門。苾芻得慈定，承受諸佛教，極得滅盡跡，無親慎莫覩。心喜極歡悅，加以受念者，苾芻多熙怡，盡空無根源。息身而息意，攝口亦乃善，捨世為苾芻，度苦無有礙。無禪則無智，無智則無禪，道從禪智生，得近圓寂路。禪行無放逸，莫為欲亂心，無吞洋銅汁，自惱燋形軀。能自護身口，護意無有惡，後獲禁戒法，故號為苾芻。諸有修善法，七覺意為本，此名為妙法，故名定苾芻。如今現所說，自知苦盡源，此名為善本，是無漏苾芻。不以持戒力，及以多聞義，正使得定意，不著於文飾。苾芻有所倚，盡於無漏行，當觀正覺樂，勿近於凡夫。觀此現世事，分別於五蘊，修行勿作惡，必強自制心。捨家而得解，意猶復染著，習行懈緩者，勞意勿除之，非淨則梵行，焉致大財寶？心得永休息，苾芻攝意行，以盡老病死，便脫魔羅縛。心已得永寂，苾芻攝意行，以盡老病死，更不復受有。以斷於愛相，苾芻攝意行，以盡老病死，更不復受有。無有結使心，苾芻攝意行，以盡老病死，更不復受有。不能斷有根，苾芻攝意行，以盡老病死，更不復受有。能斷三毒根，苾芻攝意行，以盡老病死，更不復受有。以脫於魔界，以勝叢林刺，及除罵詈者，猶憑妙高山。苾芻不受苦，不念今後世，觀世如幻夢，苾芻勝彼此。如蛇脫故皮，能斷愛根本，盡竭欲深泉，苾芻勝彼此。如蛇脫故皮，能斷於五欲，斷於欲根本，苾芻勝彼此。如蛇脫故皮，能斷於五結，拔於愛欲刺，苾芻勝彼此。如蛇脫故皮，諸有無家業，又斷不善根，苾芻勝彼此。如蛇脫故皮，諸有不熱惱，又斷不善根，苾芻勝彼此。如蛇脫故皮，斷欲無遺餘，如拔不牢固，苾芻勝彼此。如蛇脫故皮，愛生如流溢，猶蛇含毒藥，苾芻勝彼此。如蛇脫故皮，諸有斷相觀，內不造其心，苾芻勝彼此。如蛇脫故皮，貪根若斷盡，是名真苾芻，降伏魔羅軍。得盡苦輪迴，瞋根若斷盡，是名真苾芻，解脫諸煩惱。得盡苦輪迴，癡根若斷盡，是名真苾芻，遠離於纏縛。得盡苦輪迴，慢根若斷盡，是名真苾芻，能離於愛染。得盡苦輪迴，慳悋若斷盡，是名真苾芻，信樂於正覺。得盡苦輪迴，貪心聚落刺，苾芻應思惟，若能遠離彼。佛說真苾芻，瞋心聚落刺，苾芻應思惟，能離於瞋恚。佛說真苾芻，癡心聚落刺，苾芻應思惟，若離於愚癡。佛說真苾芻，慢心聚落刺，苾芻應思惟，若能離憍慢。佛說真苾芻，慳悋聚落刺，苾芻應思惟，若能離慳悋。佛說真苾芻，調伏貪愛念，如藥解蛇毒，苾芻能破壞。如蛇脫故皮，調伏瞋恚念，如藥解蛇毒，苾芻能破壞。如蛇脫故皮，調伏愚癡念，如藥解蛇毒，苾芻能遠離。如蛇脫故皮，調伏憍慢念，如藥解蛇毒，苾芻能遠離。如蛇脫故皮，調伏慳悋念，如藥解蛇毒，苾芻能遠離。如蛇脫故皮，貪欲彼若發，斷截如蘆葦，煩惱如海深。苾芻應精進，瞋恚彼若發，斷截如蘆葦，煩惱深如海。苾芻應精進，愚癡彼若發，斷截如蘆葦，煩惱如海深。苾芻應精進，憍慢彼若發，斷截如蘆葦，煩惱深如海。苾芻應精進，慳悋彼若發，斷截如蘆葦，煩惱如海深。苾芻應精進，持戒謂苾芻，有空乃行禪，行空究其源。無為最為樂，苾芻忍所憂，分別床臥具，當習無放逸，斷有愛無餘。<p>法集要頌經梵志品第三十三所謂梵志者，不但在裸形，居險臥荊棘，而名為梵志。棄身無依倚，不誦異法言，惡法而盡除，是名為梵志。今世行淨因，後世無穢果，無習諸惡法，是名為梵志。若倚於愛欲，心無所貪著，已捨已得正，是名滅終苦。諸有無所倚，恒習於正見，常念盡有漏，是名為梵志。愚者受猥髮，并及床臥具，內懷貪著意，文飾外何求？被服弊惡衣，躬稟善法行，閑居自思惟，是名為梵志。見凡愚往來，墮塹受苦惱，欲獨度彼岸，不好他言說，惟滅惡不起，是名為梵志。截流而已渡，無欲如梵天，智行以盡漏，是名為梵志。不以水清淨，多有人沐浴，能除弊惡法，是名為梵志。非剃為沙門，稱吉為梵行，若能滅眾惡，是則為道人。彼以不二行，清淨無瑕穢，諸欲斷縛著，是名為梵志。出家為梵行，入正為沙門，棄捨眾穢行，是則名捨家。人無幻惑意，無慢無疑惑，無貪無我想，是名為梵志。我不說梵志，託父母生者，彼多眾瑕穢，滅則為梵志。身口及與意，清淨無過失，能攝三種行，是名為梵志。見罵見相擊，默受不生怒，有大忍辱力，是名為梵志。若見相侵欺，但念守戒行，端身自調伏，是名為梵志。世所稱善惡，脩短及巨細，無取若無與，是名為梵志。身為善行本，口意應無犯，能辦三妙處，是名為梵志。來不作歡悅，去亦無憂愁，於聚應遠聚，是名為梵志。以斷於恩愛，離家無愛欲，愛欲若已盡，是名為梵志。適彼則無彼，彼彼適亦無，捨離於貪欲，是名為梵志。適彼則無彼，彼彼適則虛，不染三惡處，是名為梵志。能捨於家業，拔於愛欲本，無貪能知足，是名為梵志。如今盡所知，究其苦源際，無復欲愛心，是名為梵志。於罪并與福，兩行應永除，無憂無有塵，是名為梵志。於罪并與福，兩行應永除，三處無染著，是名為梵志。猶如眾華葉，以針貫芥子，不為欲所染，是名為梵志。心喜無塵垢，如月盛圓滿，謗毀以盡除，是名為梵志。如月清明朗，懸處於虛空，不染於愛欲，是名為梵志。避諍而不諍，犯而不慍怒，惡來以善待，是名為梵志。深解微妙慧，辯道不正道，體解無上義，是名為梵志。諸在世間人，乞索而自濟，無我若無著，不失梵志行，說智無涯際，是名為梵志。若能棄欲愛，去家捨諸受，以斷於欲漏，是名為梵志。慈愍於有情，使不生恐懼，不害有益善，是名為梵志。避怨則無怨，無所於傷損，志其邪僻見，是名為梵志。于前及于後，及中則無有，無操無捨行，是名為梵志。去其婬怒癡，憍慢諸惡行，針貫於芥子，是名為梵志。城以塹為固，來往受其苦，欲適度彼岸，不宜受他語，惟能滅不起，是名為梵志。人能斷愛欲，今世及後世，有愛應已盡，是名為梵志。有情無希望，今世及後世，以無所希望，是名為梵志。自己識不知，天人彥達嚩，能知無量觀，是名為梵志。歸命人中尊，歸命人中上，不審今世尊，為因何等禪？惟願天中天，敷演其教戒。自識於宿命，得見天人道，知生盡苦原，智心永寂滅。自知心解脫，脫欲無所著，三明已成就，是名為梵志。自識於宿命，知有情因緣，如來覺無著，是名為梵志。盡斷一切結，亦不有熱惱，如來覺無著，是名為梵志。仙人龍中上，大仙最為尊，無數佛沐浴，是名為梵志。所有煩惱盡，度流而無漏，從此越彼岸，是名為梵志。苾芻塜間衣，觀於欲非真，坐樹空閑處，是名為梵志。人若無識知，無語無言說，體冷無溫暖，是名為梵志。棄緣捨居家，出家無所畏，能服甘露味，是名為梵志。斷絕於世事，口無麤獷言，八正道審諦，是名為梵志。遠逝獨遊行，隱藏無形影，難降能自調，是名為梵志。無形不可見，此亦不可見，解知此句者，念則有所由，覺知結使盡，是名為梵志。能斷生死河，能忍超度世，自覺出苦塹，是名為梵志。當求截流度，梵志無有欲，內自觀諸情，是名為梵志。能知如是者，乃名為梵志。學先去其母，率君及二臣，盡勝諸境界，是名為梵志。諸有知深法，不問老以少，審諦守戒信，猶祀火梵志，於己法在外，梵志為最上。一切諸有漏，皆盡皆無餘，或復觀於法，皆盡皆無餘，或復觀合會，皆盡皆無餘，或復觀因緣，皆盡皆無餘。猶如內法本，梵志為在表，若使共床褥，如彼薄俱羅。猶如內法本，梵志為在表，知生知老病，轉知於死徑。日照照於晝，月照照於夜，甲兵照於軍，禪照於道人，佛出照天下，能照一切冥。梵志無有是，有憂無憂念，如如意所轉，彼彼滅狐疑。出生諸深法，梵志習入禪，能解狐疑網，身知其苦痛。出生諸深法，梵志習入禪，徧照一切世，猶日在虛空。出生諸深法，梵志習入禪，能禦魔羅敵，如佛脫眾垢。護心及苾芻梵志品在末依次品而說，具足三十二。<p>聖尊者法救集諸佛法頌偈竟。