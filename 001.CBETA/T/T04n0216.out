<juan>佛說大魚事經<p>東晉天竺三藏竺曇無蘭譯<p>聞如是：<p>一時，婆伽婆在舍衛城祇樹給孤獨園。<p>爾時世尊，告諸比丘：「往昔時，有一水，饒諸大魚。<p>「爾時大魚勅小魚曰：『汝等莫離此間往他處所，備為惡人所得。』<p>「爾時小魚，不從大魚教，便往至他處所。<p>「爾時魚師，以飯網羅線捕諸魚，諸小魚見，便趣大魚處所。<p>「爾時大魚見小魚來，便問小魚曰：『汝等莫離此間往至他所。』爾時小魚便答大魚曰：『我等向者以至他所來。』<p>「大魚便勅小魚曰：『汝等至他所，不為羅網取捕耶？』<p>「小魚答大魚曰：『我等至彼，不為人所捕，然遙見長線尋我後。』<p>「大魚便語小魚曰：『汝等以為所害，所以然者，汝所遙見線尋後來者，昔先祖父母，盡為此線所害。汝今必為所害，汝非我兒。』<p>「爾時小魚，盡為魚師所捕，舉著岸上，如是小魚大魚有死者。<p>「此亦如是。或有一比丘，在他聚落遊行，著衣持鉢，周行乞食，福度眾生；不守護身，不守護口、意，不具足諸根，意不專一，即於彼村落乞食。<p>「時見諸女人端正無雙，色猶桃華，見已便起婬心，以此婬心，身、口、意熾然。<p>「彼以身、口、意熾然，即於村落乞食，還所止處，故發欲想。<p>「便往尊比丘所，以此因緣，具向諸比丘說。<p>「諸尊大比丘告此比丘言：『汝起婬想，此不為淨。汝比丘！當惡露觀。』<p>「尊大比丘語復至再三。<p>「爾時彼比丘，身、口、意熾盛，復至彼村落乞食，遙見女人端正無比，色猶桃華，見已便起婬心。以此婬心，身、口、意熾然，彼以身、口、意熾然故，即於彼村落乞食已，還所止處，往尊大比丘所，以此因緣，具向諸比丘說。<p>「彼尊比丘告此比丘言：『汝往，非我眾中比丘。』<p>「爾時此比丘不捨禁戒，便著俗服，樂愛欲中，是謂比丘魔得其便，隨波旬所欲，亦不脫生老病死、愁憂苦惱。如是，諸比丘！利養具，甚為難，甚為苦，甚為恐畏，墮入惡趣，不生無上處。」<p>「是故，諸比丘！當作是學：已得利養當捨離之，未得利養不起貪意。如是，諸比丘！當作是學。」<p>爾時諸比丘聞佛所說，歡喜奉行。