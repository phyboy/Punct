<juan>佛說譬喻經<p>大唐三藏法師義淨譯<p>如是我聞：<p>一時薄伽梵，在室羅伐城逝多林給孤獨園。爾時世尊於大眾中，告勝光王曰：「大王！我今為王略說譬喻，諸有生死味著過患，王今諦聽！善思念之。乃往過去，於無量劫，時有一人，遊於曠野，為惡象所逐，怖走無依，見一空井，傍有樹根，即尋根下，潛身井中。有黑白二鼠，互齧樹根；於井四邊有四毒蛇，欲螫其人；下有毒龍。心畏龍蛇，恐樹根斷。樹根蜂蜜，五滴墮口，樹搖蜂散，下螫斯人，野火復來，燒然此樹。」<p>王曰：「是人云何受無量苦貪彼少味？」<p>爾時世尊告言：「大王！曠野者喻於無明長夜曠遠，言彼人者喻於異生，象喻無常，井喻生死，險岸樹根喻命，黑白二鼠以喻晝夜，齧樹根者喻念念滅，其四毒蛇喻於四大，蜜喻五欲，蜂喻邪思，火喻老病，毒龍喻死。是故大王！當知生老病死，甚可怖畏，常應思念，勿被五欲之所吞迫。」<p>爾時世尊重說頌曰：「曠野無明路，人走喻凡夫，大象比無常，井喻生死岸；樹根喻於命，二鼠晝夜同，齧根念念衰，四蛇同四大；蜜滴喻五欲，蜂螫比邪思，火同於老病，毒龍方死苦。智者觀斯事，象可厭生津，五欲心無著，方名解脫人。鎮處無明海，常為死王驅，寧知戀聲色，不樂離凡夫。」<p>爾時勝光大王聞佛為說生死過患，得未曾有，深生厭離，合掌恭敬，一心瞻仰，白佛言：「世尊！如來大慈，為說如是微妙法義，我今頂戴。」<p>佛言：「善哉，善哉！大王！當如說行，勿為放逸。」<p>時勝光王及諸大眾，皆悉歡喜，信受奉行。