<p>大般若經第十二會戒波羅蜜多分<p>序<p>夫欲儲淨法，先滌身器；將越愛流，前鳩行檝。居其選也，特有戒焉。所以復指名區、更申玄集，切身口而流訓，則一言一行斯佛事矣；因動靜以研機，則舉足下足斯道場矣。誠嶮道之夷蹬，闇室之凝釭，度疫之仙丸，出苦之神馭，鑒德者之明鏡，嚴心者之寶鬘，涉象季之大師，處塵俗之善友。雖目之無眹、摶之不觸，而芬郁布寫，類迷迭之盈空；潔映澄華，比醍醐之洞色。含靈所以埏埴，法界所以彌綸，善逝法王抗之以為明足，具壽尊者養之而為淨命。但簡以行處，或非處而難遵；格以正乘，或他乘而致爽。十七群之喧浴尚動王譏，五百生之掉影仍貽佛誡。矧復齅蓮馥而為盜，分釧響以成婬，涅槃為求，保專精而尚犯；菩提入願，受欲樂而猶持。輕嫌與重性同科，意防與身遮共品，諦故住故，能行所行。導以隨喜，融以法性，豈止草繫情殷、木叉義遠，毒龍卷毒、怖鴿忘怖，將被之黎蠢、棲之常樂，使八寒流煦、五熱浮涼，薜荔失其炎河、輪圍發其闇渚。行門允備，種智克圓。其五軸單譯，一如施分。凡息心之士，豈不諏焉！
。
<juan>大般若波羅蜜多經卷第五百八十四<p>第十二淨戒波羅蜜多分之一<p>如是我聞：<p>一時，薄伽梵在室羅筏住誓多林給孤獨園，與大苾芻眾千二百五十人俱。<p>爾時，世尊告具壽舍利子：「汝今應為欲證無上正等菩提諸菩薩摩訶薩，宣說淨戒波羅蜜多。」<p>時，舍利子蒙佛教勅，承佛神力，先以淨戒波羅蜜多，教誡教授諸菩薩摩訶薩。<p>時，滿慈子便問具壽舍利子言：「云何應知菩薩持戒？云何應知菩薩犯戒？云何菩薩所應行處？云何菩薩非所行處？」<p>時，舍利子便答具壽滿慈子言：「若諸菩薩安住聲聞、獨覺作意，是名菩薩非所行處，若諸菩薩安住此處，應知是為菩薩犯戒。若諸菩薩行於非處，是諸菩薩決定不能攝受淨戒波羅蜜多，若諸菩薩決定不能攝受淨戒波羅蜜多，是諸菩薩捨本誓願，若諸菩薩捨本誓願，應知是為菩薩犯戒。<p>「又，滿慈子！若諸菩薩修行布施，迴向聲聞或獨覺地，是名菩薩行於非處，若諸菩薩行於非處，應知是為菩薩犯戒。若諸菩薩安住居家受妙五欲，應知非為菩薩犯戒。若諸菩薩行布施時，迴向聲聞或獨覺地，不求無上正等菩提，應知是為菩薩犯戒。譬如王子應受父王所有教令，應學王子所應學法，謂諸王子皆應善學諸工巧處及事業處，所謂乘象、乘馬、乘車，及善持御弓弩、排❥、刀矟、鉤輪、奔走、跳躑、書印、算數、聲因論等，及餘種種工巧事業。若諸王子能勤習學如是等類順益王法，雖受五欲種種嬉戲，而不為王之所訶責。如是菩薩勤求無上正等菩提，雖處居家受妙五欲種種嬉戲，而不違逆一切智智。若諸菩薩行布施時，迴向聲聞或獨覺地，是諸菩薩行於非處，於一切智便為非田。若時若時於一切智已成非田，爾時爾時不能攝受菩薩淨戒波羅蜜多；若時若時不能攝受菩薩淨戒波羅蜜多，爾時爾時遠離所求一切智智；若時若時遠離所求一切智智，爾時爾時行於非處；若時若時行於非處，爾時爾時犯菩薩戒。<p>「又，滿慈子！若諸菩薩雖復出家受持淨戒，而不迴向無上菩提，是諸菩薩定不成就菩薩淨戒。若諸菩薩定不成就菩薩淨戒，是諸菩薩但有虛名都無實義，應知彼類不名菩薩。若諸菩薩雖處居家，而受三歸深信三寶，迴向無上正等菩提，是諸菩薩雖復受用五欲樂具，而於菩薩所行淨戒波羅蜜多常不遠離，亦名真實持淨戒者，亦名安住菩薩淨戒。若諸菩薩住菩薩戒，是諸菩薩常不遠離菩薩淨戒波羅蜜多，若諸菩薩常不遠離菩薩淨戒波羅蜜多，是諸菩薩常不遠離一切智智。若諸菩薩雖多發起五欲相應非理作意，而起一念無上菩提相應之心即能摧滅。如多積集迦遮末尼，一吠琉璃能總映奪；吠琉璃寶光彩價直，映奪一切迦遮末尼。如是菩薩雖多發起五欲相應非理作意，若起一念無上菩提相應之心普能摧滅；如迦遮聚，一吠琉璃普能映奪令失光彩。<p>「又，滿慈子！若諸菩薩執著諸相而行布施，是諸菩薩行於非處，若諸菩薩行於非處，是諸菩薩應知名為犯菩薩戒。菩薩不應執著諸相而行布施，亦復不應執著無上正等菩提而行布施。何以故？滿慈子！諸佛無上正等菩提遠離眾相。所以者何？如來十力、四無所畏、四無礙解、大慈、大悲、大喜、大捨及十八佛不共法等無量無邊諸佛妙法皆離眾相，如是菩薩於所行施不應執著。若諸菩薩於所行施能無執著，是諸菩薩則能攝受菩薩淨戒波羅蜜多，疾能證得一切智智。」<p>時，滿慈子便問具壽舍利子言：「若諸菩薩求一切智智而修行布施，是諸菩薩豈不執著一切智智？若諸菩薩起心執著一切智智，成戒禁取，云何名為持菩薩戒？」<p>舍利子言：「一切智智遠離眾相，非方處攝。一切智智非色蘊，不離色蘊；非受想、行、識蘊，不離受、想、行、識蘊。一切智智非眼處，不離眼處；非耳、鼻、舌、身、意處，不離耳、鼻、舌、身、意處。一切智智非色處，不離色處；非聲、香、味、觸、法處，不離聲、香、味、觸、法處。一切智智非眼界，不離眼界；非耳、鼻、舌、身、意界，不離耳、鼻、舌、身、意界。一切智智非眼識界，不離眼識界；非耳、鼻、舌、身、意識界，不離耳、鼻、舌、身、意識界。一切智智非眼觸，不離眼觸；非耳、鼻、舌、身、意觸，不離耳、鼻、舌、身、意觸。一切智智非眼觸為緣所生諸受，不離眼觸為緣所生諸受；非耳、鼻、舌、身、意觸為緣所生諸受，不離耳、鼻、舌、身、意觸為緣所生諸受。一切智智非地界，不離地界；非水、火、風、空、識界，不離水、火、風、空、識界。一切智智非因緣，不離因緣；非等無間緣、所緣緣、增上緣，不離等無間緣、所緣緣、增上緣。一切智智非無明，不離無明；非行、識、名色、六處、觸、受、愛、取、有、生、老死，不離行、識、名色、六處、觸、受、愛、取、有、生、老死。一切智智非布施波羅蜜多，不離布施波羅蜜多；非淨戒、安忍、精進、靜慮、般若波羅蜜多，不離淨戒、安忍、精進、靜慮、般若波羅蜜多。一切智智非內空，不離內空；非外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空，不離外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空。一切智智非真如，不離真如；非法界、法性、不虛妄性、不變異性、平等性、離生性、法定、法住、實際、虛空界、不思議界，不離法界、法性、不虛妄性、不變異性、平等性、離生性、法定、法住、實際、虛空界、不思議界。一切智智非苦聖諦，不離苦聖諦；非集、滅、道聖諦，不離集、滅、道聖諦。一切智智非四靜慮，不離四靜慮；非四無量、四無色定，不離四無量、四無色定。一切智智非四念住，不離四念住；非四正斷、四神足、五根、五力、七等覺支、八聖道支，不離四正斷、四神足、五根、五力、七等覺支、八聖道支。一切智智非空解脫門，不離空解脫門；非無相、無願解脫門，不離無相、無願解脫門。一切智智非八解脫，不離八解脫；非八勝處、九次第定、十遍處，不離八勝處、九次第定、十遍處。一切智智非陀羅尼門，不離陀羅尼門；非三摩地門，不離三摩地門。一切智智非淨觀地，不離淨觀地；非種性地、第八地、具見地、薄地、離欲地、已辦地、獨覺地、菩薩地、如來地，不離種性地、第八地、具見地、薄地、離欲地、已辦地、獨覺地、菩薩地、如來地。一切智智非極喜地，不離極喜地；非離垢地、發光地、焰慧地、極難勝地、現前地、遠行地、不動地、善慧地、法雲地、不離離垢地、發光地、焰慧地、極難勝地、現前地、遠行地、不動地、善慧地、法雲地。一切智智非五眼，不離五眼；非六神通，不離六神通。一切智智非佛十力，不離佛十力；非四無所畏、四無礙解、大慈、大悲、大喜、大捨、十八佛不共法，不離四無所畏、四無礙解、大慈、大悲、大喜、大捨、十八佛不共法。一切智智非三十二大士相，不離三十二大士相；非八十隨好，不離八十隨好。一切智智非無忘失法，不離無忘失法；非恒住捨性，不離恒住捨性。一切智智非一切智，不離一切智；非道相智、一切相智，不離道相智、一切相智。一切智智非預流果，不離預流果；非一來果、不還果、阿羅漢果、獨覺菩提，不離一來果、不還果、阿羅漢果、獨覺菩提。一切智智非諸菩薩摩訶薩行，不離諸菩薩摩訶薩行；非諸佛無上正等菩提，不離諸佛無上正等菩提。一切智智非有色法，不離有色法；非無色法，不離無色法。一切智智非有見法，不離有見法；非無見法，不離無見法。一切智智非有對法，不離有對法；非無對法，不離無對法。一切智智非有漏法，不離有漏法；非無漏法，不離無漏法。一切智智非有為法，不離有為法；非無為法，不離無為法。一切智智非有量法，不離有量法；非無量法，不離無量法。一切智智非過去法，不離過去法；非未來、現在法，不離未來、現在法。一切智智非善法，不離善法；非不善、無記法，不離不善、無記法。一切智智非欲界繫法，不離欲界繫法；非色、無色界繫法，不離色、無色界繫法。一切智智非見所斷法，不離見所斷法；非修所斷、無斷法，不離修所斷、無斷法。一切智智非學法，不離學法；非無學、非學非無學法，不離無學、非學非無學法。一切智智遠離如是諸法相故不可執取。<p>「一切智智遠離眾相無法可得，無所得故不可執取；一切智智既非有法亦非無法，由此因緣不可執取。是故菩薩修行布施、受持淨戒，迴向無上正等菩提，雖求證得一切智智，而不名為戒禁取攝。若諸菩薩修行布施、受持淨戒，迴向聲聞或獨覺地執取淨戒，是諸菩薩失菩薩戒，應知名為犯戒菩薩。」<p>爾時，滿慈子問舍利子言：「若諸菩薩修行布施、受持淨戒，迴向聲聞或獨覺地，違犯菩薩所受戒已，是諸菩薩為有因緣可還淨不？」<p>舍利子言：「若彼菩薩迴向聲聞獨覺地已，未見聖諦、未證實際，或有因緣易可還淨；若見聖諦、證實際已，異見深重難可還淨。」<p>時，滿慈子復問具壽舍利子言：「若諸菩薩求證無上正等菩提，不應令彼證實際耶？」<p>舍利子言：「如是！如是！若諸菩薩求證無上正等菩提，不應令彼證於實際。」<p>滿慈子言：「何因緣故，若諸菩薩求證無上正等菩提，不應令彼證於實際？」<p>舍利子言：「有諸菩薩求證無上正等菩提，若速令彼證於實際，是諸菩薩或遇因緣，住於聲聞或獨覺地，難可令起一切智心。若遇如來正法隱沒，不求證得一切智智，爾時便證獨覺菩提，入無餘依般涅槃界，畢竟不證無上菩提。由此因緣，若諸菩薩求趣無上正等菩提，不應令彼速證實際，乃至未坐妙菩提座，不應令彼證於實際。若時已坐妙菩提座，將證無上正等菩提，乃可令其證於實際，斷一切障證大菩提。<p>「又，滿慈子！若諸菩薩修行淨戒波羅蜜多，不應受持二乘淨戒。由彼淨戒不能攝受一切智智，不能引發一切智智，不能攝受菩薩淨戒波羅蜜多，不能圓滿菩薩淨戒波羅蜜多。又，滿慈子！若諸菩薩心作分限饒益有情，修行布施、受持淨戒，是諸菩薩不能攝受菩薩淨戒波羅蜜多，不能圓滿菩薩淨戒波羅蜜多。何以故？滿慈子！菩薩淨戒波羅蜜多無分限故。若諸菩薩心無分限饒益有情，修行布施、受持淨戒，是諸菩薩乃能攝受菩薩淨戒波羅蜜多，亦能圓滿菩薩淨戒波羅蜜多，是諸菩薩由此因緣名為成就菩薩淨戒。」<p>爾時，滿慈子問舍利子言：「云何名為菩薩持戒？」<p>舍利子言：「若諸菩薩隨所行施，一切迴向無上菩提，與諸有情作大饒益，窮未來際無間無斷，應知是為菩薩持戒。若諸菩薩隨所護戒，一切迴向無上菩提，與諸有情作大饒益，窮未來際無間無斷，應知是為菩薩持戒。若諸菩薩雖經殑伽沙數大劫，修行淨戒令得圓滿，而不迴向無上菩提，與諸有情作大饒益，窮未來際無間無斷，是諸菩薩不能攝受菩薩淨戒波羅蜜多，不能圓滿菩薩淨戒波羅蜜多。若諸菩薩雖經殑伽沙數大劫，修行淨戒令得圓滿，而心迴向聲聞、獨覺，是諸菩薩不能攝受菩薩淨戒波羅蜜多，不能圓滿菩薩淨戒波羅蜜多。若諸菩薩雖不受持二乘淨戒，而不名為犯淨戒者；若諸菩薩迴向聲聞或獨覺地，雖多受持二乘淨戒，而可名為犯淨戒者。何以故？滿慈子！若諸菩薩迴向聲聞或獨覺地，應知名為行於非處。言非處者即二乘地，非諸菩薩所行處故。」<p>爾時，滿慈子問舍利子言：「云何名為菩薩行處？」<p>舍利子言：「布施、淨戒、安忍、精進、靜慮、般若波羅蜜多相應作意，應知是為菩薩行處。<p>「又，滿慈子！內空、外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空相應作意，應知是為菩薩行處。<p>「又，滿慈子！真如、法界、法性、不虛妄性、不變異性、平等性、離生性、法定、法住、實際、虛空界、不思議界相應作意，應知是為菩薩行處。<p>「又，滿慈子！菩薩所學四靜慮、四無量、四無色定相應作意，應知是為菩薩行處。<p>「又，滿慈子！菩薩所學四念住、四正斷、四神足、五根、五力、七等覺支、八聖道支相應作意，應知是為菩薩行處。<p>「又，滿慈子！菩薩所學空、無相、無願解脫門相應作意，應知是為菩薩行處。<p>「又，滿慈子！菩薩所學八解脫、八勝處、九次第定、十遍處相應作意，應知是為菩薩行處。<p>「又，滿慈子！極喜地、離垢地、發光地、焰慧地、極難勝地、現前地、遠行地、不動地、善慧地、法雲地相應作意，應知是為菩薩行處。<p>「又，滿慈子！一切陀羅尼門、一切三摩地門相應作意，應知是為菩薩行處。<p>「又，滿慈子！菩薩所學五眼、六神通相應作意，應知是為菩薩行處。<p>「又，滿慈子！如來十力、四無所畏、四無礙解、大慈、大悲、大喜、大捨、十八佛不共法乃至一切智智相應作意，應知是為菩薩行處。若諸菩薩諦故、住故行此行處，應知是為菩薩持戒。<p>「又，滿慈子！若諸菩薩雖經殑伽沙數大劫，安處居家受妙五欲，而不發起趣向聲聞、獨覺地心，是諸菩薩應知不名犯菩薩戒。何以故？滿慈子！是諸菩薩增上意樂無退壞故。何等名為增上意樂？謂定趣求一切智智。譬如有人於他財物實不劫盜，枉禁囹圄雖經多時，而勝意樂常無退壞；於他財物無劫盜心，雖與惡人同禁囹圄而不名賊。如是菩薩雖處居家，經於殑伽沙數大劫受妙五欲，而勝意樂常不退壞，謂常趣求一切智智，曾不發起二乘之心，是故不名犯菩薩戒。若諸菩薩雖經殑伽沙數大劫修行梵行，而起迴向二乘地心，應知不名持淨戒者。何以故？滿慈子！彼捨淨戒波羅蜜多安住聲聞、獨覺乘戒。若諸菩薩安住聲聞、獨覺乘戒，不名菩薩。所以者何？是諸菩薩遠離淨戒波羅蜜多，無心趣求一切智智，定不能證無上菩提。<p>「又，滿慈子！若諸菩薩起如是心：『我當精勤經爾所劫流轉生死，定當引起一切智智。』是諸菩薩由起此心，不能證得一切智智。」<p>時，滿慈子便問具壽舍利子言：「若諸菩薩心作分限：『我當精勤經爾所劫，定當證得一切智智。』如是期心有何過失，而不能得一切智智？」<p>舍利子言：「是諸菩薩厭怖生死速求菩提，由心速故，便作分限，由作分限，不能成熟殊勝善根，由怖生死，或求聲聞、獨覺乘果。非作分限而能饒益無量有情；非作分限，而能圓滿無量布施波羅蜜多，非不圓滿無量布施波羅蜜多，而能證得一切智智。若諸菩薩心作分限，設經殑伽沙數大劫，修行布施波羅蜜多，而亦不能圓滿布施波羅蜜多，菩薩布施波羅蜜多無邊際故，一切智智亦無邊際。若不圓滿菩薩布施波羅蜜多，而能證得一切智智，無有是處。是故菩薩欲求無上正等菩提，不應起心定作分限，速求證得一切智智。<p>「又，滿慈子！若諸菩薩求證無上正等菩提，是諸菩薩決定不應心作分限。修行布施乃至般若波羅蜜多，若時若時久處生死修菩薩行，爾時爾時所修布施乃至般若波羅蜜多漸善成熟，堪能證得一切智智。如新瓦器盛滿清水，置於日中，如如多時水所滋潤，如是如是器轉堅牢。如是菩薩若時若時久處生死修菩薩行，爾時爾時所修布施乃至般若波羅蜜多漸善成熟，堪能證得一切智智。<p>「又，滿慈子！如新瓦瓶盛滿蘇油，如如經久，如是如是津胒漸潤，由斯堅密有所堪能。如是菩薩若時若時久處生死修菩薩行，爾時爾時漸遇多佛及佛弟子信敬供養；若時若時漸遇多佛及佛弟子信敬供養，爾時爾時漸蒙多佛及佛弟子教誡教授；若時若時漸蒙多佛及佛弟子教誡教授，爾時爾時漸得聞說布施、淨戒、安忍、精進、靜慮、般若波羅蜜多；若時若時漸得聞說布施、淨戒、安忍、精進、靜慮、般若波羅蜜多，爾時爾時漸能修習布施、淨戒、安忍、精進、靜慮、般若波羅蜜多；若時若時漸能修習布施、淨戒、安忍、精進、靜慮、般若波羅蜜多，爾時爾時漸復圓滿布施、淨戒、安忍、精進、靜慮、般若波羅蜜多；若時若時漸復圓滿布施、淨戒、安忍、精進、靜慮、般若波羅蜜多，爾時爾時漸得隣近一切智智；若時若時漸得隣近一切智智，爾時爾時漸斷諸障證得無上正等菩提。<p>「又，滿慈子！諸菩薩摩訶薩若時若時起一切智相應之心，爾時爾時無容間起緣餘境心；若時若時無容間起緣餘境心，爾時爾時布施、淨戒、安忍、精進、靜慮、般若波羅蜜多熏心相續漸得圓滿。由心相續漸圓滿故，名能引發一切智心，此心相續無間無斷，乃至證得一切智智。如貯蘇瓶如如經久，如是如是蘇氣熏遍，不受餘氣之所熏著。如是菩薩摩訶薩眾起一切智相應之心，緣餘境心不能間雜，由無間雜布施、淨戒、安忍、精進、靜慮、般若波羅蜜多熏習圓滿，諸惡魔軍欲伺其便終不能得。何以故？滿慈子！若於此境魔伺其便，是諸菩薩即於此境起一切智相應之心，由此惡魔不能得便。<p>「如是菩薩若時若時久處生死，修行布施乃至般若波羅蜜多，爾時爾時漸事多佛及諸弟子；若時若時漸事多佛及諸弟子，爾時爾時聞說布施乃至般若波羅蜜多；若時若時聞說布施乃至般若波羅蜜多，爾時爾時能勤精進如理思惟所說布施乃至般若波羅蜜多；若時若時能勤精進如理思惟，所說布施乃至般若波羅蜜多，爾時爾時能勤精進無倒修習所說布施乃至般若波羅蜜多；若時若時能勤精進無倒修習所說布施乃至般若波羅蜜多，爾時爾時於心相續布施、淨戒、安忍、精進、靜慮、般若波羅蜜多漸得圓滿；若時若時於心相續布施、淨戒、安忍、精進、靜慮、般若波羅蜜多漸得圓滿，爾時爾時漸得隣近一切智智，由斯速證無上菩提，與諸有情作大饒益。<p>「又，滿慈子！若諸菩薩欲勸導他受持淨戒，是諸菩薩先應自起淨戒相應心、心所法，然後勸他受持淨戒，既勸導他受持戒已，復令迴向一切智智。如是菩薩自修善根迴向所求一切智智，復能勸導他諸有情起清淨心受持淨戒，受持戒已，復令迴向一切智智，乃可名為於善男子、善女人等能善化導。若諸菩薩教誡教授趣聲聞乘補特伽羅，令勤修學菩薩淨戒波羅蜜多，迴向趣求一切智智，是諸菩薩勝聲聞乘補特伽羅。若聲聞人教誡教授趣菩薩乘補特伽羅，令勤修學菩薩淨戒波羅蜜多，迴向趣求一切智智，是聲聞人不勝菩薩補特伽羅，乃為菩薩轉勝於彼。<p>「如有男子負真金人遠適他國，此真金人光彩顏貌勝彼男子。如是設有殑伽沙數聲聞乘人，教誡教授趣菩薩乘補特伽羅，令勤修學菩薩淨戒波羅蜜多，迴向趣求一切智智，此一菩薩勝彼一切聲聞乘人。又如男子負頗胝迦人遠適他國，此頗胝迦人光彩顏貌勝彼男子。如是三千大千世界殑伽沙數聲聞乘人，教誡教授趣菩薩乘補特伽羅，令勤修學菩薩淨戒波羅蜜多，迴向趣求一切智智，此一菩薩勝彼一切聲聞乘人。何以故？滿慈子！諸聲聞人若時若時教誡教授，此一菩薩爾時爾時轉勝一切聲聞乘人。設經殑伽沙數劫住諸聲聞人，教誡教授此一菩薩，令勤修學菩薩淨戒波羅蜜多，迴向趣求一切智智，此一菩薩功德善根晝夜增長。<p>「又，滿慈子！譬如真金數數燒鍊，光色轉盛。菩薩亦爾，若時若時諸聲聞眾教誡教授，令勤修學菩薩淨戒波羅蜜多，迴向趣求一切智智，爾時爾時菩薩淨戒波羅蜜多轉得明淨；若時若時菩薩淨戒波羅蜜多轉得明淨，爾時爾時轉勝一切聲聞乘人所有功德，由彼功德迴向涅槃，不能趣求一切智智。<p>「又，滿慈子！如吠琉璃若時若時匠者瑩拭，爾時爾時光色轉淨。如是菩薩若時若時諸聲聞眾教誡教授，令勤修學菩薩淨戒波羅蜜多，迴向趣求一切智智，爾時爾時菩薩淨戒波羅蜜多轉得明淨；若時若時菩薩淨戒波羅蜜多轉得明淨，爾時爾時轉勝一切聲聞乘人所有功德，由彼功德迴向涅槃，不能趣求一切智智。<p>「又，滿慈子！如巧畫師以眾彩色畫作人像，如如先以一色作模，於後後時填布眾彩，若時若時以眾彩色漸次填布，爾時爾時容貌形色展轉殊妙，勝彼畫師百千萬倍。如是菩薩若時若時諸聲聞眾教誡教授，令勤修學菩薩淨戒波羅蜜多，迴向趣求一切智智，爾時爾時菩薩淨戒波羅蜜多轉得明淨；若時若時菩薩淨戒波羅蜜多轉得明淨，爾時爾時轉勝一切聲聞乘人所有功德，由彼功德迴向涅槃，不能趣求一切智智，而此菩薩由諸聲聞教誡教授，所修種種功德善根晝夜增長。<p>「又，滿慈子！如人種樹隨時溉灌守護修理，若時若時溉灌此樹守護修理，爾時爾時其樹增長量漸高大。如是菩薩無量聲聞教誡教授，令勤修學菩薩淨戒波羅蜜多，迴向趣求一切智智，而此菩薩若時若時無量聲聞教誡教授，令勤修學菩薩淨戒波羅蜜多，迴向趣求一切智智，爾時爾時菩薩淨戒波羅蜜多漸次增長；若時若時菩薩淨戒波羅蜜多漸次增長，爾時爾時普勝一切聲聞、獨覺。菩薩淨戒波羅蜜多轉明轉盛，漸次鄰近本所願求一切智智，由斯普勝聲聞、獨覺。<p>「又，滿慈子！譬如有人持小火㷮燒乾草木，若時若時火依草木，爾時爾時火漸增長；若時若時火漸增長，爾時爾時火焰轉大，展轉能照多踰繕那多百多千乃至無量。如是菩薩無量聲聞教誡教授，令勤修學菩薩淨戒波羅蜜多，迴向趣求一切智智，而此菩薩若時若時無量聲聞教誡教授，令勤修學菩薩淨戒波羅蜜多，迴向趣求一切智智，爾時爾時菩薩淨戒波羅蜜多漸次明盛；若時若時菩薩淨戒波羅蜜多漸次明盛，爾時爾時勝彼無量教誡教授聲聞乘人所有功德，由彼功德迴向涅槃，不能趣求一切智智。<p>「又，滿慈子！譬如有人銷礦出金出已轉賣，所得價直貴賣彼人多百千倍。如是菩薩若時若時無量聲聞教誡教授，令勤修學菩薩淨戒波羅蜜多，迴向趣求一切智智，爾時爾時菩薩淨戒波羅蜜多勝彼聲聞所有功德多百千倍，由彼功德迴向涅槃，不能趣求一切智智；菩薩淨戒波羅蜜多決定趣求一切智智，與有情類作大饒益。」<p>爾時，滿慈子白舍利子言：「菩薩成就廣大妙法，謂諸菩薩教誡教授趣聲聞乘補特伽羅，令勤修學菩薩淨戒波羅蜜多，迴向趣求一切智智，是諸菩薩勝聲聞乘補特伽羅。若聲聞人教誡教授趣菩薩乘補特伽羅，令勤修學菩薩淨戒波羅蜜多，迴向趣求一切智智，是聲聞人不勝菩薩補特伽羅，乃為菩薩轉勝於彼。」<p>時，舍利子便印具壽滿慈子言：「如是！如是！菩薩成就廣大妙法，普勝獨覺及諸聲聞。」
。
<juan>大般若波羅蜜多經卷第五百八十五<p>第十二淨戒波羅蜜多分之二<p>時，舍利子復告具壽滿慈子言：「若諸菩薩修行淨戒波羅蜜多，見有少法名為作者，當知雖住菩薩法中，而名棄捨諸菩薩法，是為菩薩非理作意。若起如是非理作意，應知名為犯戒菩薩。」<p>時，滿慈子便白具壽舍利子言：「若諸菩薩不見少法名為作者，是諸菩薩受持淨戒波羅蜜多無所違犯。何法於此菩薩淨戒波羅蜜多為益為損？」<p>舍利子言：「無法於此菩薩淨戒波羅蜜多為益為損，若見少法於此淨戒波羅蜜多為益為損，當知執取菩薩淨戒。若諸菩薩見有少法於此淨戒波羅蜜多為益為損，是諸菩薩不能攝受菩薩淨戒波羅蜜多。若諸菩薩不見少法名為作者，是諸菩薩能正攝受菩薩淨戒波羅蜜多。若諸菩薩受持淨戒，迴向趣求一切智智，乃名淨戒波羅蜜多。若諸菩薩受持淨戒，不能迴求一切智智，應知此戒雖得戒名，而非淨戒波羅蜜多，或求二乘、世間果故。<p>「又，滿慈子！若諸菩薩隨所行施，無不皆用大悲為首，常能發起隨順迴向一切智智相應之心，應知是名具戒菩薩。<p>「又，滿慈子！若諸菩薩隨所護戒，無不皆用大悲為首，常能發起隨順迴向一切智智相應之心，應知名為具戒菩薩。<p>「又，滿慈子！若諸菩薩於諸有情若打若罵、誹謗、凌辱、輕弄等事，隨所修忍，無不皆用大悲為首，常能發起隨順迴向一切智智相應之心，應知是名具戒菩薩。<p>「又，滿慈子！若諸菩薩為欲拔濟一切有情惡趣生死種種苦惱，隨行精進，無不皆用大悲為首，常能發起隨順迴向一切智智相應之心，應知是名具戒菩薩。<p>「又，滿慈子！若諸菩薩隨起靜慮，作是思惟：『我應引發殊勝靜慮，由斯發起殊勝神通，知諸有情心行差別說授法藥，令脫惡趣生死眾苦；又為調伏自身煩惱，與有情類作淨福田，堪任引發一切智智。』如是思惟隨修靜慮，一切皆用大悲為首，常能發起隨順迴向一切智智相應之心，應知是名具戒菩薩。<p>「又，滿慈子！若諸菩薩隨所修行甚深妙慧，皆為於法遠離顛倒、得諸善巧，謂蘊善巧、若界善巧、若處善巧、若諦善巧、若緣起善巧、若是處非處善巧。<p>「云何名為於蘊善巧？謂諸菩薩如實了知所有色蘊種種自相，如實了知所有受、想、行、識蘊種種自相，如是名為於蘊善巧。又諸菩薩如實了知所有色蘊種種自相皆不可得，如實了知所有受、想、行、識蘊種種自相皆不可得，如是名為於蘊善巧。又諸菩薩如實了知所有色蘊種種共相，如實了知所有受、想、行、識蘊種種共相，如是名為於蘊善巧。又諸菩薩如實了知所有色蘊種種共相皆不可得，如實了知所有受、想、行、識蘊種種共相皆不可得，如是名為於蘊善巧。又諸菩薩如實了知所有色蘊若常若無常皆不可得，如實了知所有受、想、行、識蘊若常若無常皆不可得，如是名為於蘊善巧。又諸菩薩如實了知所有色蘊若樂若苦皆不可得，如實了知所有受、想、行、識蘊若樂若苦皆不可得，如是名為於蘊善巧。又諸菩薩如實了知所有色蘊若我若無我皆不可得，如實了知所有受、想、行、識蘊若我若無我皆不可得，如是名為於蘊善巧。又諸菩薩如實了知所有色蘊若淨若不淨皆不可得，如實了知所有受、想、行、識蘊若淨若不淨皆不可得，如是名為於蘊善巧。又諸菩薩如實了知所有色蘊若空若不空皆不可得，如實了知所有受、想、行、識蘊若空若不空皆不可得，如是名為於蘊善巧。又諸菩薩如實了知所有色蘊若有相若無相皆不可得，如實了知所有受、想、行、識蘊若有相若無相皆不可得，如是名為於蘊善巧。又諸菩薩如實了知所有色蘊若有願若無願皆不可得，如實了知所有受、想、行、識蘊若有願若無願皆不可得，如是名為於蘊善巧。又諸菩薩如實了知所有色蘊若寂靜若不寂靜皆不可得，如實了知所有受、想、行、識蘊若寂靜若不寂靜皆不可得，如是名為於蘊善巧。又諸菩薩如實了知所有色蘊若遠離若不遠離皆不可得，如實了知所有受、想、行、識蘊若遠離若不遠離皆不可得，如是名為於蘊善巧。<p>「云何名為於界善巧？謂諸菩薩如實了知所有眼界種種自相，如實了知所有耳、鼻、舌、身、意界種種自相，如是名為於界善巧。又諸菩薩如實了知所有眼界種種自相皆不可得，如實了知所有耳、鼻、舌、身、意界種種自相皆不可得，如是名為於界善巧。又諸菩薩如實了知所有眼界種種共相，如實了知所有耳、鼻、舌、身、意界種種共相，如是名為於界善巧。又諸菩薩如實了知所有眼界種種共相皆不可得，如實了知所有耳、鼻、舌、身、意界種種共相皆不可得，如是名為於界善巧。又諸菩薩如實了知所有眼界若常若無常皆不可得，如實了知所有耳、鼻、舌、身、意界若常若無常皆不可得，如是名為於界善巧。又諸菩薩如實了知所有眼界若樂若苦皆不可得，如實了知所有耳、鼻、舌、身、意界若樂若苦皆不可得，如是名為於界善巧。又諸菩薩如實了知所有眼界若我若無我皆不可得，如實了知所有耳、鼻、舌、身、意界若我若無我皆不可得，如是名為於界善巧。又諸菩薩如實了知所有眼界若淨若不淨皆不可得，如實了知所有耳、鼻、舌、身、意界若淨若不淨皆不可得，如是名為於界善巧。又諸菩薩如實了知所有眼界若空若不空皆不可得，如實了知所有耳、鼻、舌、身、意界若空若不空皆不可得，如是名為於界善巧。又諸菩薩如實了知所有眼界若有相若無相皆不可得，如實了知所有耳、鼻、舌、身、意界若有相若無相皆不可得，如是名為於界善巧。又諸菩薩如實了知所有眼界若有願若無願皆不可得，如實了知所有耳、鼻、舌、身、意界若有願若無願皆不可得，如是名為於界善巧。又諸菩薩如實了知所有眼界若寂靜若不寂靜皆不可得，如實了知所有耳、鼻、舌、身、意界若寂靜若不寂靜皆不可得，如是名為於界善巧。又諸菩薩如實了知所有眼界若遠離若不遠離皆不可得，如實了知所有耳、鼻、舌、身、意界若遠離若不遠離皆不可得，如是名為於界善巧。<p>「又諸菩薩如實了知所有色界種種自相，如實了知所有聲、香、味、觸、法界種種自相，如是名為於界善巧。又諸菩薩如實了知所有色界種種自相皆不可得，如實了知所有聲、香、味、觸、法界種種自相皆不可得，如是名為於界善巧。又諸菩薩如實了知所有色界種種共相，如實了知所有聲、香、味、觸、法界種種共相，如是名為於界善巧。又諸菩薩如實了知所有色界種種共相皆不可得，如實了知所有聲、香、味、觸、法界種種共相皆不可得，如是名為於界善巧。又諸菩薩如實了知所有色界若常若無常皆不可得，如實了知所有聲、香、味、觸、法界若常若無常皆不可得，如是名為於界善巧。又諸菩薩如實了知所有色界若樂若苦皆不可得，如實了知所有聲、香、味、觸、法界若樂若苦皆不可得，如是名為於界善巧。又諸菩薩如實了知所有色界若我若無我皆不可得，如實了知所有聲、香、味、觸、法界若我若無我皆不可得，如是名為於界善巧。又諸菩薩如實了知所有色界若淨若不淨皆不可得，如實了知所有聲、香、味、觸、法界若淨若不淨皆不可得，如是名為於界善巧。又諸菩薩如實了知所有色界若空若不空皆不可得，如實了知所有聲、香、味、觸、法界若空若不空皆不可得，如是名為於界善巧。又諸菩薩如實了知所有色界若有相若無相皆不可得，如實了知所有聲、香、味、觸、法界若有相若無相皆不可得，如是名為於界善巧。又諸菩薩如實了知所有色界若有願若無願皆不可得，如實了知所有聲、香、味、觸、法界若有願若無願皆不可得，如是名為於界善巧。又諸菩薩如實了知所有色界若寂靜若不寂靜皆不可得，如實了知所有聲、香、味、觸、法界若寂靜若不寂靜皆不可得，如是名為於界善巧。又諸菩薩如實了知所有色界若遠離若不遠離皆不可得，如實了知所有聲、香、味、觸、法界若遠離若不遠離皆不可得，如是名為於界善巧。<p>「又諸菩薩如實了知所有眼識界種種自相，如實了知所有耳、鼻、舌、身、意識界種種自相，如是名為於界善巧。又諸菩薩如實了知所有眼識界種種自相皆不可得，如實了知所有耳、鼻、舌、身、意識界種種自相皆不可得，如是名為於界善巧。又諸菩薩如實了知所有眼識界種種共相，如實了知所有耳、鼻、舌、身、意識界種種共相，如是名為於界善巧。又諸菩薩如實了知所有眼識界種種共相皆不可得，如實了知所有耳、鼻、舌、身、意識界種種共相皆不可得，如是名為於界善巧。又諸菩薩如實了知所有眼識界若常若無常皆不可得，如實了知所有耳、鼻、舌、身、意識界若常若無常皆不可得，如是名為於界善巧。又諸菩薩如實了知所有眼識界若樂若苦皆不可得，如實了知所有耳、鼻、舌、身、意識界若樂若苦皆不可得，如是名為於界善巧。又諸菩薩如實了知所有眼識界若我若無我皆不可得，如實了知所有耳、鼻、舌、身、意識界若我若無我皆不可得，如是名為於界善巧。又諸菩薩如實了知所有眼識界若淨若不淨皆不可得，如實了知所有耳、鼻、舌、身、意識界若淨若不淨皆不可得，如是名為於界善巧。又諸菩薩如實了知所有眼識界若空若不空皆不可得，如實了知所有耳、鼻、舌、身、意識界若空若不空皆不可得，如是名為於界善巧。又諸菩薩如實了知所有眼識界若有相若無相皆不可得，如實了知所有耳、鼻、舌、身、意識界若有相若無相皆不可得，如是名為於界善巧。又諸菩薩如實了知所有眼識界若有願若無願皆不可得，如實了知所有耳、鼻、舌、身、意識界若有願若無願皆不可得，如是名為於界善巧。又諸菩薩如實了知所有眼識界若寂靜若不寂靜皆不可得，如實了知所有耳、鼻、舌、身、意識界若寂靜若不寂靜皆不可得，如是名為於界善巧。又諸菩薩如實了知所有眼識界若遠離若不遠離皆不可得，如實了知所有耳、鼻、舌、身、意識界若遠離若不遠離皆不可得，如是名為於界善巧。<p>「又諸菩薩如實了知所有眼觸種種自相，如實了知所有耳、鼻、舌、身、意觸種種自相，如是名為於界善巧。又諸菩薩如實了知所有眼觸種種自相皆不可得，如實了知所有耳、鼻、舌、身、意觸種種自相皆不可得，如是名為於界善巧。又諸菩薩如實了知所有眼觸種種共相，如實了知所有耳、鼻、舌、身、意觸種種共相，如是名為於界善巧。又諸菩薩如實了知所有眼觸種種共相皆不可得，如實了知所有耳、鼻、舌、身、意觸種種共相皆不可得，如是名為於界善巧。又諸菩薩如實了知所有眼觸若常若無常皆不可得，如實了知所有耳、鼻、舌、身、意觸若常若無常皆不可得，如是名為於界善巧。又諸菩薩如實了知所有眼觸若樂若苦皆不可得，如實了知所有耳、鼻、舌、身、意觸若樂若苦皆不可得，如是名為於界善巧。又諸菩薩如實了知所有眼觸若我若無我皆不可得，如實了知所有耳、鼻、舌、身、意觸若我若無我皆不可得，如是名為於界善巧。又諸菩薩如實了知所有眼觸若淨若不淨皆不可得，如實了知所有耳、鼻、舌、身、意觸若淨若不淨皆不可得，如是名為於界善巧。又諸菩薩如實了知所有眼觸若空若不空皆不可得，如實了知所有耳、鼻、舌、身、意觸若空若不空皆不可得，如是名為於界善巧。又諸菩薩如實了知所有眼觸若有相若無相皆不可得，如實了知所有耳、鼻、舌、身、意觸若有相若無相皆不可得，如是名為於界善巧。又諸菩薩如實了知所有眼觸若有願若無願皆不可得，如實了知所有耳、鼻、舌、身、意觸若有願若無願皆不可得，如是名為於界善巧。又諸菩薩如實了知所有眼觸若寂靜若不寂靜皆不可得，如實了知所有耳、鼻、舌、身、意觸若寂靜若不寂靜皆不可得，如是名為於界善巧。又諸菩薩如實了知所有眼觸若遠離若不遠離皆不可得，如實了知所有耳、鼻、舌、身、意觸若遠離若不遠離皆不可得，如是名為於界善巧。<p>「又諸菩薩如實了知所有眼觸為緣所生諸受種種自相，如實了知所有耳、鼻、舌、身、意觸為緣所生諸受種種自相，如是名為於界善巧。又諸菩薩如實了知所有眼觸為緣所生諸受種種自相皆不可得，如實了知所有耳、鼻、舌、身、意觸為緣所生諸受種種自相皆不可得，如是名為於界善巧。又諸菩薩如實了知所有眼觸為緣所生諸受種種共相，如實了知所有耳、鼻、舌、身、意觸為緣所生諸受種種共相，如是名為於界善巧。又諸菩薩如實了知所有眼觸為緣所生諸受種種共相皆不可得，如實了知所有耳、鼻、舌、身、意觸為緣所生諸受種種共相皆不可得，如是名為於界善巧。又諸菩薩如實了知所有眼觸為緣所生諸受若常若無常皆不可得，如實了知所有耳、鼻、舌、身、意觸為緣所生諸受若常若無常皆不可得，如是名為於界善巧。又諸菩薩如實了知所有眼觸為緣所生諸受若樂若苦皆不可得，如實了知所有耳、鼻、舌、身、意觸為緣所生諸受若樂若苦皆不可得，如是名為於界善巧。又諸菩薩如實了知所有眼觸為緣所生諸受若我若無我皆不可得，如實了知所有耳、鼻、舌、身、意觸為緣所生諸受若我若無我皆不可得，如是名為於界善巧。又諸菩薩如實了知所有眼觸為緣所生諸受若淨若不淨皆不可得，如實了知所有耳、鼻、舌、身、意觸為緣所生諸受若淨若不淨皆不可得，如是名為於界善巧。又諸菩薩如實了知所有眼觸為緣所生諸受若空若不空皆不可得，如實了知所有耳、鼻、舌、身、意觸為緣所生諸受若空若不空皆不可得，如是名為於界善巧。又諸菩薩如實了知所有眼觸為緣所生諸受若有相若無相皆不可得，如實了知所有耳、鼻、舌、身、意觸為緣所生諸受若有相若無相皆不可得，如是名為於界善巧。又諸菩薩如實了知所有眼觸為緣所生諸受若有願若無願皆不可得，如實了知所有耳、鼻、舌、身、意觸為緣所生諸受若有願若無願皆不可得，如是名為於界善巧。又諸菩薩如實了知所有眼觸為緣所生諸受若寂靜若不寂靜皆不可得，如實了知所有耳、鼻、舌、身、意觸為緣所生諸受若寂靜若不寂靜皆不可得，如是名為於界善巧。又諸菩薩如實了知所有眼觸為緣所生諸受若遠離若不遠離皆不可得，如實了知所有耳、鼻、舌、身、意觸為緣所生諸受若遠離若不遠離皆不可得，如是名為於界善巧。<p>「又諸菩薩如實了知所有地界種種自相，如實了知所有水、火、風、空、識界種種自相，如是名為於界善巧。又諸菩薩如實了知所有地界種種自相皆不可得，如實了知所有水、火、風、空、識界種種自相皆不可得，如是名為於界善巧。又諸菩薩如實了知所有地界種種共相，如實了知所有水、火、風、空、識界種種共相，如是名為於界善巧。又諸菩薩如實了知所有地界種種共相皆不可得，如實了知所有水、火、風、空、識界種種共相皆不可得，如是名為於界善巧。又諸菩薩如實了知所有地界若常若無常皆不可得，如實了知所有水、火、風、空、識界若常若無常皆不可得，如是名為於界善巧。又諸菩薩如實了知所有地界若樂若苦皆不可得，如實了知所有水、火、風、空、識界若樂若苦皆不可得，如是名為於界善巧。又諸菩薩如實了知所有地界若我若無我皆不可得，如實了知所有水、火、風、空、識界若我若無我皆不可得，如是名為於界善巧。又諸菩薩如實了知所有地界若淨若不淨皆不可得，如實了知所有水、火、風、空、識界若淨若不淨皆不可得，如是名為於界善巧。又諸菩薩如實了知所有地界若空若不空皆不可得，如實了知所有水、火、風、空、識界若空若不空皆不可得，如是名為於界善巧。又諸菩薩如實了知所有地界若有相若無相皆不可得，如實了知所有水、火、風、空、識界若有相若無相皆不可得，如是名為於界善巧。又諸菩薩如實了知所有地界若有願若無願皆不可得，如實了知所有水、火、風、空、識界若有願若無願皆不可得，如是名為於界善巧。又諸菩薩如實了知所有地界若寂靜若不寂靜皆不可得，如實了知所有水、火、風、空、識界若寂靜若不寂靜皆不可得，如是名為於界善巧。又諸菩薩如實了知所有地界若遠離若不遠離皆不可得，如實了知所有水、火、風、空、識界若遠離若不遠離皆不可得，如是名為於界善巧。<p>「云何名為於處善巧？謂諸菩薩如實了知所有眼處種種自相，如實了知所有耳、鼻、舌、身、意處種種自相，如是名為於處善巧。又諸菩薩如實了知所有眼處種種自相皆不可得，如實了知所有耳、鼻、舌、身、意處種種自相皆不可得，如是名為於處善巧。又諸菩薩如實了知所有眼處種種共相，如實了知所有耳、鼻、舌、身、意處種種共相，如是名為於處善巧。又諸菩薩如實了知所有眼處種種共相皆不可得，如實了知所有耳、鼻、舌、身、意處種種共相皆不可得，如是名為於處善巧。又諸菩薩如實了知所有眼處若常若無常皆不可得，如實了知所有耳、鼻、舌、身、意處若常若無常皆不可得，如是名為於處善巧。又諸菩薩如實了知所有眼處若樂若苦皆不可得，如實了知所有耳、鼻、舌、身、意處若樂若苦皆不可得，如是名為於處善巧。又諸菩薩如實了知所有眼處若我若無我皆不可得，如實了知所有耳、鼻、舌、身、意處若我若無我皆不可得，如是名為於處善巧。又諸菩薩如實了知所有眼處若淨若不淨皆不可得，如實了知所有耳、鼻、舌、身、意處若淨若不淨皆不可得，如是名為於處善巧。又諸菩薩如實了知所有眼處若空若不空皆不可得，如實了知所有耳、鼻、舌、身、意處若空若不空皆不可得，如是名為於處善巧。又諸菩薩如實了知所有眼處若有相若無相皆不可得，如實了知所有耳、鼻、舌、身、意處若有相若無相皆不可得，如是名為於處善巧。又諸菩薩如實了知所有眼處若有願若無願皆不可得，如實了知所有耳、鼻、舌、身、意處若有願若無願皆不可得，如是名為於處善巧。又諸菩薩如實了知所有眼處若寂靜若不寂靜皆不可得，如實了知所有耳、鼻、舌、身、意處若寂靜若不寂靜皆不可得，如是名為於處善巧。又諸菩薩如實了知所有眼處若遠離若不遠離皆不可得，如實了知所有耳、鼻、舌、身、意處若遠離若不遠離皆不可得，如是名為於處善巧。<p>「又諸菩薩如實了知所有色處種種自相，如實了知所有聲、香、味、觸、法處種種自相，如是名為於處善巧。又諸菩薩如實了知所有色處種種自相皆不可得，如實了知所有聲、香、味、觸、法處種種自相皆不可得，如是名為於處善巧。又諸菩薩如實了知所有色處種種共相，如實了知所有聲、香、味、觸、法處種種共相，如是名為於處善巧。又諸菩薩如實了知所有色處種種共相皆不可得，如實了知所有聲、香、味、觸、法處種種共相皆不可得，如是名為於處善巧。又諸菩薩如實了知所有色處若常若無常皆不可得，如實了知所有聲、香、味、觸、法處若常若無常皆不可得，如是名為於處善巧。又諸菩薩如實了知所有色處若樂若苦皆不可得，如實了知所有聲、香、味、觸、法處若樂若苦皆不可得，如是名為於處善巧。又諸菩薩如實了知所有色處若我若無我皆不可得，如實了知所有聲、香、味、觸、法處若我若無我皆不可得，如是名為於處善巧。又諸菩薩如實了知所有色處若淨若不淨皆不可得，如實了知所有聲、香、味、觸、法處若淨若不淨皆不可得，如是名為於處善巧。又諸菩薩如實了知所有色處若空若不空皆不可得，如實了知所有聲、香、味、觸、法處若空若不空皆不可得，如是名為於處善巧。又諸菩薩如實了知所有色處若有相若無相皆不可得，如實了知所有聲、香、味、觸、法處若有相若無相皆不可得，如是名為於處善巧。又諸菩薩如實了知所有色處若有願若無願皆不可得，如實了知所有聲、香、味、觸、法處若有願若無願皆不可得，如是名為於處善巧。又諸菩薩如實了知所有色處若寂靜若不寂靜皆不可得，如實了知所有聲、香、味、觸、法處若寂靜若不寂靜皆不可得，如是名為於處善巧。又諸菩薩如實了知所有色處若遠離若不遠離皆不可得，如實了知所有聲、香、味、觸、法處若遠離若不遠離皆不可得，如是名為於處善巧。<p>「云何名為於諦善巧？謂諸菩薩如實了知所有苦聖諦種種自相，如實了知所有集、滅、道聖諦種種自相，如是名為於諦善巧。又諸菩薩如實了知所有苦聖諦種種自相皆不可得，如實了知所有集、滅、道聖諦種種自相皆不可得，如是名為於諦善巧。又諸菩薩如實了知所有苦聖諦種種共相，如實了知所有集、滅、道聖諦種種共相，如是名為於諦善巧。又諸菩薩如實了知所有苦聖諦種種共相皆不可得，如實了知所有集、滅、道聖諦種種共相皆不可得，如是名為於諦善巧。又諸菩薩如實了知所有苦聖諦若常若無常皆不可得，如實了知所有集、滅、道聖諦若常若無常皆不可得，如是名為於諦善巧。又諸菩薩如實了知所有苦聖諦若樂若苦皆不可得，如實了知所有集、滅、道聖諦若樂若苦皆不可得，如是名為於諦善巧。又諸菩薩如實了知所有苦聖諦若我若無我皆不可得，如實了知所有集、滅、道聖諦若我若無我皆不可得，如是名為於諦善巧。又諸菩薩如實了知所有苦聖諦若淨若不淨皆不可得，如實了知所有集、滅、道聖諦若淨若不淨皆不可得，如是名為於諦善巧。又諸菩薩如實了知所有苦聖諦若空若不空皆不可得，如實了知所有集、滅、道聖諦若空若不空皆不可得，如是名為於諦善巧。又諸菩薩如實了知所有苦聖諦若有相若無相皆不可得，如實了知所有集、滅、道聖諦若有相若無相皆不可得，如是名為於諦善巧。又諸菩薩如實了知所有苦聖諦若有願若無願皆不可得，如實了知所有集、滅、道聖諦若有願若無願皆不可得，如是名為於諦善巧。又諸菩薩如實了知所有苦聖諦若寂靜若不寂靜皆不可得，如實了知所有集、滅、道聖諦若寂靜若不寂靜皆不可得，如是名為於諦善巧。又諸菩薩如實了知所有苦聖諦若遠離若不遠離皆不可得，如實了知所有集、滅、道聖諦若遠離若不遠離皆不可得，如是名為於諦善巧。
。
<juan>大般若波羅蜜多經卷第五百八十六<p>第十二淨戒波羅蜜多分之三<p>「云何名為緣起善巧？謂諸菩薩如實了知所有因緣種種自相，如實了知所有等無間緣、所緣緣、增上緣及從諸緣所生諸法種種自相，如是名為緣起善巧。又諸菩薩如實了知所有因緣種種自相皆不可得，如實了知所有等無間緣、所緣緣、增上緣及從諸緣所生諸法種種自相皆不可得，如是名為緣起善巧。又諸菩薩如實了知所有因緣種種共相，如實了知所有等無間緣、所緣緣、增上緣及從諸緣所生諸法種種共相，如是名為緣起善巧。又諸菩薩如實了知所有因緣種種共相皆不可得，如實了知所有等無間緣、所緣緣、增上緣及從諸緣所生諸法種種共相皆不可得，如是名為緣起善巧。又諸菩薩如實了知所有因緣若常若無常皆不可得，如實了知所有等無間緣、所緣緣、增上緣及從諸緣所生諸法若常若無常皆不可得，如是名為緣起善巧。又諸菩薩如實了知所有因緣若樂若苦皆不可得，如實了知所有等無間緣、所緣緣、增上緣及從諸緣所生諸法若樂若苦皆不可得，如是名為緣起善巧。又諸菩薩如實了知所有因緣若我若無我皆不可得，如實了知所有等無間緣、所緣緣、增上緣及從諸緣所生諸法若我若無我皆不可得，如是名為緣起善巧。又諸菩薩如實了知所有因緣若淨若不淨皆不可得，如實了知所有等無間緣、所緣緣、增上緣及從諸緣所生諸法若淨若不淨皆不可得，如是名為緣起善巧。又諸菩薩如實了知所有因緣若空若不空皆不可得，如實了知所有等無間緣、所緣緣、增上緣及從諸緣所生諸法若空若不空皆不可得，如是名為緣起善巧。又諸菩薩如實了知所有因緣若有相若無相皆不可得，如實了知所有等無間緣、所緣緣、增上緣及從諸緣所生諸法若有相若無相皆不可得，如是名為緣起善巧。又諸菩薩如實了知所有因緣若有願若無願皆不可得，如實了知所有等無間緣、所緣緣、增上緣及從諸緣所生諸法若有願若無願皆不可得，如是名為緣起善巧。又諸菩薩如實了知所有因緣若寂靜若不寂靜皆不可得，如實了知所有等無間緣、所緣緣、增上緣及從諸緣所生諸法若寂靜若不寂靜皆不可得，如是名為緣起善巧。又諸菩薩如實了知所有因緣若遠離若不遠離皆不可得，如實了知所有等無間緣、所緣緣、增上緣及從諸緣所生諸法若遠離若不遠離皆不可得，如是名為緣起善巧。<p>「又諸菩薩如實了知所有無明種種自相，如實了知所有行、識、名色、六處、觸、受、愛、取、有、生、老死種種自相，如是名為緣起善巧。又諸菩薩如實了知所有無明種種自相皆不可得，如實了知所有行、識、名色、六處、觸、受、愛、取、有、生、老死種種自相皆不可得，如是名為緣起善巧。又諸菩薩如實了知所有無明種種共相，如實了知所有行、識、名色、六處、觸、受、愛、取、有、生、老死種種共相，如是名為緣起善巧。又諸菩薩如實了知所有無明種種共相皆不可得，如實了知所有行、識、名色、六處、觸、受、愛、取、有、生、老死種種共相皆不可得，如是名為緣起善巧。又諸菩薩如實了知所有無明若常若無常皆不可得，如實了知所有行、識、名色、六處、觸、受、愛、取、有、生、老死若常若無常皆不可得，如是名為緣起善巧。又諸菩薩如實了知所有無明若樂若苦皆不可得，如實了知所有行、識、名色、六處、觸、受、愛、取、有、生、老死若樂若苦皆不可得，如是名為緣起善巧。又諸菩薩如實了知所有無明若我若無我皆不可得，如實了知所有行、識、名色、六處、觸、受、愛、取、有、生、老死若我若無我皆不可得，如是名為緣起善巧。又諸菩薩如實了知所有無明若淨若不淨皆不可得，如實了知所有行、識、名色、六處、觸、受、愛、取、有、生、老死若淨若不淨皆不可得，如是名為緣起善巧。又諸菩薩如實了知所有無明若空若不空皆不可得，如實了知所有行、識、名色、六處、觸、受、愛、取、有、生、老死若空若不空皆不可得，如是名為緣起善巧。又諸菩薩如實了知所有無明若有相若無相皆不可得，如實了知所有行、識、名色、六處、觸、受、愛、取、有、生、老死若有相若無相皆不可得，如是名為緣起善巧。又諸菩薩如實了知所有無明若有願若無願皆不可得，如實了知所有行、識、名色、六處、觸、受、愛、取、有、生、老死若有願若無願皆不可得，如是名為緣起善巧。又諸菩薩如實了知所有無明若寂靜若不寂靜皆不可得，如實了知所有行、識、名色、六處、觸、受、愛、取、有、生、老死若寂靜若不寂靜皆不可得，如是名為緣起善巧。又諸菩薩如實了知所有無明若遠離若不遠離皆不可得，如實了知所有行、識、名色、六處、觸、受、愛、取、有、生、老死若遠離若不遠離皆不可得，如是名為緣起善巧。<p>「云何名為是處非處善巧？謂諸菩薩如實了知所有是處種種自相，如實了知所有非處種種自相，如是名為是處非處善巧。又諸菩薩如實了知所有是處種種自相皆不可得，如實了知所有非處種種自相皆不可得，如是名為是處非處善巧。又諸菩薩如實了知所有是處種種共相，如實了知所有非處種種共相，如是名為是處非處善巧。又諸菩薩如實了知所有是處種種共相皆不可得，如實了知所有非處種種共相皆不可得，如是名為是處非處善巧。又諸菩薩如實了知所有是處若常若無常皆不可得，如實了知所有非處若常若無常皆不可得，如是名為是處非處善巧。又諸菩薩如實了知所有是處若樂若苦皆不可得，如實了知所有非處若樂若苦皆不可得，如是名為是處非處善巧。又諸菩薩如實了知所有是處若我若無我皆不可得，如實了知所有非處若我若無我皆不可得，如是名為是處非處善巧。又諸菩薩如實了知所有是處若淨若不淨皆不可得，如實了知所有非處若淨若不淨皆不可得，如是名為是處非處善巧。又諸菩薩如實了知所有是處若空若不空皆不可得，如實了知所有非處若空若不空皆不可得，如是名為是處非處善巧。又諸菩薩如實了知所有是處若有相若無相皆不可得，如實了知所有非處若有相若無相皆不可得，如是名為是處非處善巧。又諸菩薩如實了知所有是處若有願若無願皆不可得，如實了知所有非處若有願若無願皆不可得，如是名為是處非處善巧。又諸菩薩如實了知所有是處若寂靜若不寂靜皆不可得，如實了知所有非處若寂靜若不寂靜皆不可得，如是名為是處非處善巧。又諸菩薩如實了知所有是處若遠離若不遠離皆不可得，如實了知所有非處若遠離若不遠離皆不可得，如是名為是處非處善巧。<p>「如是菩薩於諸蘊等應修善巧，由善巧故，為諸有情如應說法，令永斷滅有情想等。菩薩如是起殊勝心，為利自他修諸妙慧，一切皆用大悲為首，常能發起隨順迴向一切智智相應之心，應知是名具戒菩薩，當知具足無上淨戒。若諸菩薩欲求無上正等菩提，應勤修習布施、淨戒、安忍、精進、靜慮、般若波羅蜜多，迴向趣求一切智智。若諸菩薩以此六種波羅蜜多，迴向趣求一切智智，是諸菩薩由此淨戒，普勝一切聲聞、獨覺。<p>「又，滿慈子！初發無上正等覺心一菩薩戒，一切有情皆所成就十善業道，此戒於彼，百倍為勝，千倍為勝，乃至鄔波尼殺曇倍亦復為勝。<p>「又，滿慈子！假使世間一切有情，皆具成就十善業道；彼所有戒，於發無上正等覺心，諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。<p>「又，滿慈子！假使世間一切有情，皆具成就前五神通；彼所有戒，於發無上正等覺心諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。<p>「又，滿慈子！假使世間一切有情，皆具安住慈、悲、喜、捨；彼所有戒，於發無上正等覺心諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。<p>「又，滿慈子！假使世間一切有情，皆具成就隨順空忍；彼所有戒，於發無上正等覺心諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。<p>「又，滿慈子！假使世間一切有情，皆具成就順無相忍；彼所有戒，於發無上正等覺心諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。<p>「又，滿慈子！假使世間一切有情，皆具成就順無願忍；彼所有戒，於發無上正等覺心諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。<p>「又，滿慈子！假使世間一切有情，皆具成就第八者法；彼所有戒，於發無上正等覺心諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。」<p>爾時，滿慈子白舍利子言：「我今欲問尊者第八所有義趣，頗見開許為我解釋此義趣耶？」<p>舍利子言：「隨意發問，我既聞已當為解釋。」<p>滿慈子言：「為即色蘊是第八耶？」<p>舍利子言：「不也！具壽！」<p>滿慈子言：「為離色蘊有第八耶？」<p>舍利子言：「不也！具壽！」<p>滿慈子言：「為即受、想、行、識蘊是第八耶？」<p>舍利子言：「不也！具壽！」<p>滿慈子言：「為離受、想、行、識蘊有第八耶？」<p>舍利子言：「不也！具壽！」<p>滿慈子言：「為即眼處是第八耶？」<p>舍利子言：「不也！具壽！」<p>滿慈子言：「為離眼處有第八耶？」<p>舍利子言：「不也！具壽！」<p>滿慈子言：「為即耳、鼻、舌、身、意處是第八耶？」<p>舍利子言：「不也！具壽！」<p>滿慈子言：「為離耳、鼻、舌、身、意處有第八耶？」<p>舍利子言：「不也！具壽！」<p>滿慈子言：「為即色處是第八耶？」<p>舍利子言：「不也！具壽！」<p>滿慈子言：「為離色處有第八耶？」<p>舍利子言：「不也！具壽！」<p>滿慈子言：「為即聲、香、味、觸、法處是第八耶？」<p>舍利子言：「不也！具壽！」<p>滿慈子言：「為離聲、香、味、觸、法處有第八耶？」<p>舍利子言：「不也！具壽！」<p>滿慈子言：「為即眼界是第八耶？」<p>舍利子言：「不也！具壽！」<p>滿慈子言：「為離眼界有第八耶？」<p>舍利子言：「不也！具壽！」<p>滿慈子言：「為即耳、鼻、舌、身、意界是第八耶？」<p>舍利子言：「不也！具壽！」<p>滿慈子言：「為離耳、鼻、舌、身、意界有第八耶？」<p>舍利子言：「不也！具壽！」<p>滿慈子言：「為即色界是第八耶？」<p>舍利子言：「不也！具壽！」<p>滿慈子言：「為離色界有第八耶？」<p>舍利子言：「不也！具壽！」<p>滿慈子言：「為即聲、香、味、觸、法界是第八耶？」<p>舍利子言：「不也！具壽！」<p>滿慈子言：「為離聲、香、味、觸、法界有第八耶？」<p>舍利子言：「不也！具壽！」<p>滿慈子言：「為即眼識界是第八耶？」<p>舍利子言：「不也！具壽！」<p>滿慈子言：「為離眼識界有第八耶？」<p>舍利子言：「不也！具壽！」<p>滿慈子言：「為即耳、鼻、舌、身、意識界是第八耶？」<p>舍利子言：「不也！具壽！」<p>滿慈子言：「為離耳、鼻、舌、身、意識界有第八耶？」<p>舍利子言：「不也！具壽！」<p>滿慈子言：「為即眼觸是第八耶？」<p>舍利子言：「不也！具壽！」<p>滿慈子言：「為離眼觸有第八耶？」<p>舍利子言：「不也！具壽！」<p>滿慈子言：「為即耳、鼻、舌、身、意觸是第八耶？」<p>舍利子言：「不也！具壽！」<p>滿慈子言：「為離耳、鼻、舌、身、意觸有第八耶？」<p>舍利子言：「不也！具壽！」<p>滿慈子言：「為即眼觸為緣所生諸受是第八耶？」<p>舍利子言：「不也！具壽！」<p>滿慈子言：「為離眼觸為緣所生諸受有第八耶？」<p>舍利子言：「不也！具壽！」<p>滿慈子言：「為即耳、鼻、舌、身、意觸為緣所生諸受是第八耶？」<p>舍利子言：「不也！具壽！」<p>滿慈子言：「為離耳、鼻、舌、身、意觸為緣所生諸受有第八耶？」<p>舍利子言：「不也！具壽！」<p>滿慈子言：「為即地界是第八耶？」<p>舍利子言：「不也！具壽！」<p>滿慈子言：「為離地界有第八耶？」<p>舍利子言：「不也！具壽！」<p>滿慈子言：「為即水、火、風、空、識界是第八耶？」<p>舍利子言：「不也！具壽！」<p>滿慈子言：「為離水、火、風、空、識界有第八耶？」<p>舍利子言：「不也！具壽！」<p>滿慈子言：「若爾，尊者說何等法名為第八？云何令我了知尊者所說義趣如理受持？」<p>舍利子言：「若於諸法平等性中，以如實智知平等性、證平等性，由此智故所作已息。我於此中不見第八，亦復不見知平等智，此中無我、無我所故，云何於中可相徵詰？」<p>滿慈子言：「云何尊者前後所說非互相違？謂前說言：『一切第八所有淨戒，於發無上正等覺心諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。』今復說言：『我於此中都不見有第八及智。』」<p>舍利子言：「我先所說，為初學者，不為已入平等性者；我先所說，欲使有情趣入正法，不為已入平等性者；我先所說，欲使有情知大乘行出過二乘，不說諸法平等實性；我先所說，欲使有情如實覺了佛乘、大乘淨戒殊勝，故作是說：假使世間一切有情皆具成就第八者法，彼所有戒，於發無上正等覺心諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。不說諸法平等實性離我、我所，何所相違？<p>「又，滿慈子！一切預流、一來、不還及阿羅漢、獨覺淨戒，於發無上正等覺心諸菩薩眾初發心時一菩薩戒，百分不及一，千分不及一，乃至鄔波尼殺曇分亦不及一。<p>「具壽當知！諸有欲令聲聞、獨覺所有淨戒勝菩薩戒，彼為欲令聲聞、獨覺所有淨戒勝如來戒，當知彼類欲與如來共諍勝劣。譬如有人與王子諍，當知彼人欲與王諍；如是若有欲令聲聞、獨覺淨戒勝菩薩戒，則為欲令聲聞、獨覺所有淨戒勝如來戒，當知彼類欲與如來共諍勝劣。何以故？滿慈子！諸菩薩法不可勝故，菩薩是真法王子故。<p>「又，滿慈子！譬如有人無手無足，而作是說：『我能渡至大海彼岸。』彼有虛言而無實義，由增上慢作如是說。如是若有聲聞、獨覺作如是言：『我所有戒勝菩薩戒。』當知彼言都無實義。何以故？滿慈子！菩薩功德如大海故。如彼愚人實無手足，而言：『我能越渡大海。』如是有趣二乘之人，實無菩薩殊勝功德，而言：『我勝菩薩淨戒。』無有是處。何以故？滿慈子！菩薩淨戒無邊際故。」<p>時，滿慈子便問具壽舍利子言：「何緣故說菩薩淨戒無邊際耶？」<p>舍利子言：「菩薩淨戒普能解脫無量有情犯戒惡故，普能安立無量有情清淨戒故。」<p>時，滿慈子復問具壽舍利子言：「尊者所說犯戒惡者是何增語？」<p>舍利子言：「我、我所執及餘煩惱名犯戒惡，謂任持想、若我想、若有情想、若命者想、若生者想、若養者想、若士夫想、若補特伽羅想、若有想、若無想，如是諸想及餘煩惱，是犯戒惡增語。所顯菩薩淨戒，普能解脫無量有情如是所說犯戒惡故，量無邊際；又諸菩薩所有淨戒，普能安立無量有情令住淨戒，是故菩薩安住大乘所得淨戒量無邊際，聲聞、獨覺所不能及，普勝聲聞、獨覺淨戒。又，滿慈子！諸菩薩名普勝一切聲聞、獨覺，謂修淨戒波羅蜜多，迴向趣求一切智智。」<p>爾時，滿慈子問舍利子言：「云何菩薩有漏淨戒，能勝二乘無漏淨戒？」<p>舍利子言：「聲聞、獨覺無漏淨戒，唯求自利迴向涅槃，菩薩淨戒普為度脫無量有情，迴向無上正等菩提，是故菩薩所有淨戒，能勝二乘無漏淨戒。<p>「又，滿慈子！若諸菩薩心作分限饒益有情引發淨戒，是諸菩薩所起淨戒，不勝二乘無漏淨戒，不名淨戒波羅蜜多。然諸菩薩心無分限，普為度脫無量有情，求大菩提引發淨戒，是故菩薩所起淨戒，能勝二乘無漏淨戒，名為淨戒波羅蜜多。<p>「又，滿慈子！如日輪出放大光明，螢火等光悉皆隱沒；如是菩薩修行淨戒波羅蜜多，迴向趣求一切智智，普勝一切聲聞、獨覺迴向涅槃所有淨戒。<p>「又，滿慈子！如月輪出放大光明，一切星光皆被映奪；如是菩薩修行淨戒波羅蜜多，迴向趣求一切智智，普勝一切聲聞、獨覺迴向涅槃所有淨戒。<p>「又，滿慈子！若時菩薩隨念如來，迴向趣求一切智智，由起殊勝相應心力，引得淨戒波羅蜜多，爾時名為行自行處，普勝一切聲聞、獨覺。」<p>時，滿慈子便問具壽舍利子言：「若時菩薩不現發起一切智心，爾時菩薩為名何等？」<p>舍利子言：「若時菩薩不現發起一切智心，爾時菩薩名無記心相續而住，是時菩薩應知猶名具戒菩薩，於菩薩戒未名毀犯，不名棄捨菩薩淨戒。若時菩薩不現發起一切智心，爾時菩薩迴向聲聞或獨覺地，是時菩薩捨菩薩地失自行處。若諸菩薩隨爾所時迴向聲聞或獨覺地，是諸菩薩即爾所時於無上乘應知名死，雖非實死而得死名。如工幻師或彼弟子，執小兒手引上高梯，幻解身支分分墮落；時彼眷屬咸謂命終，傷歎悲號生大苦惱：『如何此子倏忽滅亡，我等親族無由重見！』菩薩亦爾，捨大菩提退住聲聞或獨覺地，失一切智應知如死，如彼小兒雖不失命，而彼親屬起於死想。<p>「又，滿慈子！於意云何？菩薩淨戒與諸異生、聲聞、獨覺所有淨戒有何差別？」<p>滿慈子言：「如是諸戒真如法性實無差別。」<p>舍利子言：「如是諸戒真如法性雖無差別，而亦可說有差別相，此差別相應說云何？」<p>滿慈子言：「如諸菩薩求證無上正等菩提，異生、聲聞、獨覺不爾；如是菩薩所有淨戒，與彼諸戒說有差別。」<p>舍利子言：「由此菩薩所有淨戒，勝諸異生、聲聞、獨覺所有淨戒，謂菩薩戒迴向趣求一切智智，名為淨戒波羅蜜多，餘戒不爾，是謂差別。何以故？滿慈子！菩薩淨戒普勝三千大千世界及餘無量無邊有情，除佛世尊所有淨戒，於餘淨戒最勝第一。所以者何？菩薩淨戒能引無量無邊有情，解脫生死及諸惡趣。由此因緣，菩薩淨戒於諸異生、聲聞、獨覺所有淨戒為最為勝、為尊為高、為妙為微妙、為上為無上。<p>「又，滿慈子！如雪山王具山王德，餘山不具；若具德者得山王名，若不具德不立王號。如是菩薩所有淨戒，迴向無上正等菩提，不離趣求一切智智故，名淨戒波羅蜜多；獨覺、聲聞、異生淨戒不欲迴向無上菩提，遠離所求一切智智，不名淨戒波羅蜜多。<p>「又，滿慈子！諸菩薩眾所有淨戒，普勝異生、聲聞、獨覺所有淨戒。」<p>時，滿慈子便問具壽舍利子言：「何緣菩薩摩訶薩眾所有淨戒，普勝異生、聲聞、獨覺所有淨戒？」<p>舍利子言：「菩薩淨戒普為利樂一切有情，迴向趣求一切智智，異生、聲聞、獨覺不爾，是故菩薩所有淨戒，普勝異生、聲聞、獨覺所有淨戒。」<p>時，滿慈子便讚具壽舍利子言：「善哉！善哉！如是！如是！誠如所說。如是讚說菩薩淨戒，令菩薩眾轉復精勤，受持菩薩所有淨戒。尊者定應承佛神力說，諸菩薩所有淨戒，普勝異生、聲聞、獨覺所有淨戒。」<p>爾時，佛告阿難陀言：「汝應受持諸菩薩眾所有淨戒波羅蜜多相應法教，如舍利子與滿慈子共所演說，如是演說定不虛妄。假使有取妙高山王，上昇梵世投之於下；彼適投已，發誠諦言：『若菩薩戒普勝異生、聲聞、獨覺諸淨戒者，令此山王虛空中住。』言已便住，必不墮落。何以故？阿難陀！諸菩薩戒，除如來戒，於餘淨戒若有漏、若無漏為最為勝、為尊為高、為妙為微妙、為上為無上。」<p>時，舍利子，佛神力故，便見東方有一佛土，去此佛土過百千界，其中如來現為無量人、天等眾宣說正法。<p>爾時，佛告舍利子言：「汝見東方過百千界有一佛土，現有如來為無量眾說正法不？」<p>舍利子言：「唯然！已見！未知彼界、彼佛何名？」<p>爾時，世尊告舍利子：「彼佛世界名曰明燈，其中如來、應、正等覺現說法者，號為月光。彼佛有一聲聞弟子，名為有頂神通第一，以神通力往餘世界，右手拔取妙高山王，上昇梵世投之於下；彼適投已發誠諦言：『若菩薩戒，除如來戒，於餘淨戒若有漏、若無漏為最為勝、為尊為高、為妙為微妙、為上為無上，如是所說不虛妄者，令此山王虛空中住。』言已便住更不復下。」<p>爾時，世尊告舍利子：「汝復見彼妙高山王住虛空中更不下不？」<p>時，舍利子白言：「已見！世尊！」<p>復告舍利子言：「今彼山王住虛空者，由依菩薩所有淨戒，除如來戒，發誠諦言普勝異生、聲聞等戒，是故我說決定不虛。彼佛眾中聲聞弟子，以神通力往餘世界，右手拔取妙高山王，上昇梵世投之於下，投已復發誠諦之言，言已山王住虛空者，為證我說定不虛妄。時，彼如來聲聞弟子，依菩薩戒發誠諦言，令彼山王還住本處。」<p>時，舍利子見已讚言：「甚奇！世尊！所言誠諦。諸菩薩戒威力難思，一切世間無能及者。」<p>時，舍利子便白佛言：「若有欲勝菩薩戒者，當知彼欲勝如來戒。所以者何？除如來戒，定無能勝菩薩戒者。若修菩薩淨戒圓滿，即名如來、應、正等覺，是故菩薩戒不可勝。」<p>時，滿慈子便問具壽舍利子言：「有退菩薩所有淨戒豈難勝耶？」<p>舍利子言：「定無菩薩住菩薩心有退轉者，若有退轉便非菩薩。如善射師箭不中的，應知彼類非善射師；菩薩亦爾，若不能發一切智智相應之心，雖復勤修布施、淨戒、安忍、精進、靜慮、般若波羅蜜多，而不迴向一切智智，當知彼非具戒菩薩。又，滿慈子！若有菩薩修諸功德，不解云何菩薩迴向一切智智？而緣聲聞或獨覺地所有功德，謂是所求一切智智。當知彼類猶得名為具戒菩薩。何以故？滿慈子！彼無菩薩方便善巧，不解迴向一切智智，緣二乘地所有功德，謂是所求一切智智，意樂不壞故，亦名為具戒菩薩。持菩薩戒由有迴向一切智智故，得名為持菩薩戒，攝受淨戒波羅蜜多。彼於後時若遇善友，能緣真實一切智智，迴向無上正等菩提，定當證得一切智智。
。
<juan>大般若波羅蜜多經卷第五百八十七<p>第十二淨戒波羅蜜多分之四<p>「又，滿慈子！有二菩薩俱證無上正等菩提：一、有菩薩有方便善巧故，疾證無上正等菩提。二、有菩薩無方便善巧故，遲證無上正等菩提。具壽當知！寧為菩薩遲證無上正等菩提，不墮聲聞或獨覺地。若諸菩薩速求無上正等菩提，應知此中容有二事：一者、若無方便善巧，便證實際墮二乘地。二者、若有方便善巧，疾證無上正等菩提。如火宅中有眾寶聚，有人求寶入此宅中，其人爾時容有二事：一者、若無方便善巧，死於火宅。二者、若有方便善巧，持寶而出。如是菩薩速求無上正等菩提，應知此中容有二事：一者、若無方便善巧，便證實際墮二乘地如死火宅。二者、若有方便善巧，疾證無上正等菩提如持寶出。是故當知寧為菩薩遲證無上正等菩提，不為速求墮二乘地。」<p>時，滿慈子便問具壽舍利子言：「速證實際豈非菩薩方便善巧？」<p>舍利子言：「速證實際非為菩薩方便善巧。所以者何？墮二乘地非為方便善巧等流，乃是無方便善巧等流果，退失所求大菩提故。夫為菩薩求大菩提，饒益有情不求實際，故證實際非巧便果。<p>「又，滿慈子！若諸菩薩作是思惟：『我能行施，非餘菩薩。』是諸菩薩行於非處，行非處故戒有毀缺，不名布施波羅蜜多。<p>「又，滿慈子！若諸菩薩作是思惟：『我能護戒，非餘菩薩。』是諸菩薩行於非處，行非處故戒有毀缺，不名淨戒波羅蜜多。<p>「又，滿慈子！若諸菩薩作是思惟：『我能修忍，非餘菩薩。』是諸菩薩行於非處，行非處故戒有毀缺，不名安忍波羅蜜多。<p>「又，滿慈子！若諸菩薩作是思惟：『我能精進，非餘菩薩。』是諸菩薩行於非處，行非處故戒有毀缺，不名精進波羅蜜多。<p>「又，滿慈子！若諸菩薩作是思惟：『我能修定，非餘菩薩。』是諸菩薩行於非處，行非處故戒有毀缺，不名靜慮波羅蜜多。<p>「又，滿慈子！若諸菩薩作是思惟：『我能修慧，非餘菩薩。』是諸菩薩行於非處，行非處故戒有毀缺，不名般若波羅蜜多。<p>「又，滿慈子！若諸菩薩作是思惟：『我能行內空，非餘菩薩。』是諸菩薩行於非處，行非處故戒有毀缺，不能究竟行於內空。<p>「又，滿慈子！若諸菩薩作是思惟：『我能行外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空，非餘菩薩。』是諸菩薩行於非處，行非處故戒有毀缺，不能究竟行於外空乃至無性自性空。<p>「又，滿慈子！若諸菩薩作是思惟：『我能觀無明，非餘菩薩。』是諸菩薩行於非處，行非處故戒有毀缺，不能究竟觀於無明。<p>「又，滿慈子！若諸菩薩作是思惟：『我能觀行、識、名色、六處、觸、受、愛、取、有、生、老死，非餘菩薩。』是諸菩薩行於非處，行非處故戒有毀缺，不能究竟觀行乃至老死。<p>「又，滿慈子！若諸菩薩作是思惟：『我能觀苦聖諦，非餘菩薩。』是諸菩薩行於非處，行非處故戒有毀缺，不能究竟觀苦聖諦。<p>「又，滿慈子！若諸菩薩作是思惟：『我能觀集、滅、道聖諦，非餘菩薩。』是諸菩薩行於非處，行非處故戒有毀缺，不能究竟觀集、滅、道聖諦。<p>「又，滿慈子！若諸菩薩作是思惟：『我能修行四靜慮，非餘菩薩。』是諸菩薩行於非處，行非處故戒有毀缺，不能圓滿修四靜慮。<p>「又，滿慈子！若諸菩薩作是思惟：『我能修行四無量、四無色定，非餘菩薩。』是諸菩薩行於非處，行非處故戒有毀缺，不能圓滿修四無量、四無色定。<p>「又，滿慈子！若諸菩薩作是思惟：『我能修行四念住，非餘菩薩。』是諸菩薩行於非處，行非處故戒有毀缺，不能圓滿修四念住。<p>「又，滿慈子！若諸菩薩作是思惟：『我能修行四正斷、四神足、五根、五力、七等覺支、八聖道支，非餘菩薩。』是諸菩薩行於非處，行非處故戒有毀缺，不能圓滿修四正斷乃至八聖道支。<p>「又，滿慈子！若諸菩薩作是思惟：『我能修行空解脫門，非餘菩薩。』是諸菩薩行於非處，行非處故戒有毀缺，不能圓滿修空解脫門。<p>「又，滿慈子！若諸菩薩作是思惟：『我能修行無相、無願解脫門，非餘菩薩。』是諸菩薩行於非處，行非處故戒有毀缺，不能圓滿修無相、無願解脫門。<p>「又，滿慈子！若諸菩薩作是思惟：『我能修行八解脫，非餘菩薩。』是諸菩薩行於非處，行非處故戒有毀缺，不能圓滿修八解脫。<p>「又，滿慈子！若諸菩薩作是思惟：『我能修行八勝處、九次第定、十遍處，非餘菩薩。』是諸菩薩行於非處，行非處故戒有毀缺，不能圓滿修八勝處、九次第定、十遍處。<p>「又，滿慈子！若諸菩薩作是思惟：『我能修行淨觀地智，非餘菩薩。』是諸菩薩行於非處，行非處故戒有毀缺，不能圓滿修淨觀地智。<p>「又，滿慈子！若諸菩薩作是思惟：『我能修行種性地、第八地、具見地、薄地、離欲地、已辦地、獨覺地、菩薩地、如來地智，非餘菩薩。』是諸菩薩行於非處，行非處故戒有毀缺，不能圓滿修種性地智乃至如來地智。<p>「又，滿慈子！若諸菩薩作是思惟：『我能修行極喜地，非餘菩薩。』是諸菩薩行於非處，行非處故戒有毀缺，不能圓滿修極喜地。<p>「又，滿慈子！若諸菩薩作是思惟：『我能修行離垢地、發光地、焰慧地、極難勝地、現前地、遠行地、不動地、善慧地、法雲地，非餘菩薩。』是諸菩薩行於非處，行非處故戒有毀缺，不能圓滿修離垢地乃至法雲地。<p>「又，滿慈子！若諸菩薩作是思惟：『我能修行一切陀羅尼門，非餘菩薩。』是諸菩薩行於非處，行非處故戒有毀缺，不能圓滿修一切陀羅尼門。<p>「又，滿慈子！若諸菩薩作是思惟：『我能修行一切三摩地門，非餘菩薩。』是諸菩薩行於非處，行非處故戒有毀缺，不能圓滿修一切三摩地門。<p>「又，滿慈子！若諸菩薩作是思惟：『我能修行五眼，非餘菩薩。』是諸菩薩行於非處，行非處故戒有毀缺，不能圓滿修於五眼。<p>「又，滿慈子！若諸菩薩作是思惟：『我能修行六神通，非餘菩薩。』是諸菩薩行於非處，行非處故戒有毀缺，不能圓滿修六神通。<p>「又，滿慈子！若諸菩薩作是思惟：『我能修行如來十力，非餘菩薩。』是諸菩薩行於非處，行非處故戒有毀缺，不能圓滿修如來十力。<p>「又，滿慈子！若諸菩薩作是思惟：『我能修行四無所畏、四無礙解、大慈、大悲、大喜、大捨、十八佛不共法，非餘菩薩。』是諸菩薩行於非處，行非處故戒有毀缺，不能圓滿修四無所畏乃至十八佛不共法。<p>「又，滿慈子！若諸菩薩作是思惟：『我能修行三十二相，非餘菩薩。』是諸菩薩行於非處，行非處故戒有毀缺，不能圓滿修三十二相。<p>「又，滿慈子！若諸菩薩作是思惟：『我能修行八十隨好，非餘菩薩。』是諸菩薩行於非處，行非處故戒有毀缺，不能圓滿修八十隨好。<p>「又，滿慈子！若諸菩薩作是思惟：『我能修行無忘失法，非餘菩薩。』是諸菩薩行於非處，行非處故戒有毀缺，不能圓滿修無忘失法。<p>「又，滿慈子！若諸菩薩作是思惟：『我能修行恒住捨性，非餘菩薩。』是諸菩薩行於非處，行非處故戒有毀缺，不能圓滿修恒住捨性。<p>「又，滿慈子！若諸菩薩作是思惟：『我能修行一切智，非餘菩薩。』是諸菩薩行於非處，行非處故戒有毀缺，不能圓滿修一切智。<p>「又，滿慈子！若諸菩薩作是思惟：『我能修行道相智、一切相智，非餘菩薩。』是諸菩薩行於非處，行非處故戒有毀缺，不能圓滿修道相智、一切相智。<p>「又，滿慈子！若諸菩薩作是思惟：『我能修行一切菩薩摩訶薩行，非餘菩薩。』是諸菩薩行於非處，行非處故戒有毀缺，不能圓滿修一切菩薩摩訶薩行。<p>「又，滿慈子！若諸菩薩作是思惟：『我能修行諸佛無上正等菩提，非餘菩薩。』是諸菩薩行於非處，行非處故戒有毀缺，不能圓滿修諸佛無上正等菩提。<p>「又，滿慈子！若諸菩薩作是思惟：『我能嚴淨佛土，非餘菩薩。』是諸菩薩行於非處，行非處故戒有毀缺，不能圓滿嚴淨佛土。<p>「又，滿慈子！若諸菩薩作是思惟：『我能成熟有情，非餘菩薩。』是諸菩薩行於非處，行非處故戒有毀缺，不能圓滿成熟有情。<p>「又，滿慈子！若諸菩薩作是思惟：『我能隨喜他諸功德，非餘菩薩。』是諸菩薩行於非處，行非處故戒有毀缺，不能圓滿隨喜他諸功德。<p>「又，滿慈子！若諸菩薩作是思惟：『我能迴向一切智智，非餘菩薩。』是諸菩薩行於非處，行非處故戒有毀缺，不能圓滿迴向一切智智。<p>「又，滿慈子！若諸菩薩作是思惟：『我能以一食施所獲功德，勝餘菩薩住經殑伽沙數大劫捨轉輪王上妙飲食布施一切所獲功德。』是諸菩薩行於非處，行非處故戒有毀缺，不能圓滿修行布施。<p>「又，滿慈子！若諸菩薩作是思惟：『我能一心集諸功德，勝餘菩薩住經殑伽沙數大劫集諸功德。』是諸菩薩行於非處，行非處故戒有毀缺，不能圓滿集諸功德。<p>「又，滿慈子！若諸菩薩作是思惟：『我能修行方便善巧，非餘菩薩。』是諸菩薩行於非處，行非處故戒有毀缺，不能圓滿修方便善巧。<p>「具壽當知！若諸菩薩方便善巧修諸功德，若起如是種種思惟，應知彼非方便善巧。何以故？滿慈子！菩薩不應欲勝菩薩，菩薩不應輕慢菩薩，菩薩不應降伏菩薩；菩薩於餘諸菩薩所供養恭敬，應如供養恭敬如來。」<p>爾時，滿慈子問舍利子言：「菩薩為但應恭敬菩薩，為亦應恭敬諸餘有情？」<p>舍利子言：「諸菩薩眾應普恭敬一切有情，謂諸菩薩如敬如來，如是亦應敬餘菩薩；如敬菩薩，如是亦應敬餘有情，心無差別。何以故？滿慈子！諸菩薩眾於諸有情心應謙下，應深恭敬，應與自在，應離憍慢。如是菩薩於諸有情，深心恭敬如佛菩薩。如是菩薩應作是念：『我證無上正等覺時，當為有情說深法要，令斷煩惱得般涅槃，或得菩提究竟安樂，或令解脫諸惡趣苦。』<p>「又，滿慈子！如是菩薩於有情類應起慈心，於諸有情心離憍慢，作如是念：『我當修學方便善巧，令諸有情一切皆得最第一性。所以者何？第一性者所謂佛性，我當方便令諸有情皆得成佛。』如是菩薩於有情類皆起慈心，欲使有情一切皆得居法王位，此法王位最勝最尊，於法有情俱得自在，是故菩薩摩訶薩眾應普恭敬一切有情，慈心遍滿無揀別故，如來法身遍一切故。」<p>時，滿慈子便問具壽舍利子言：「云何菩薩作如是念：『我當恭敬一切有情，我證無上正等覺已，教誡教授一切有情，皆令證得最第一性，一切皆得居法王位。』如工幻師或彼弟子，於四衢道幻作大王及四種軍勇健難敵，此中幻王不作是念：『我今具有四種勇軍勢力難敵。』四種幻軍不作是念：『我等一切皆屬大王，隨王意轉。』何以故？舍利子！此中一切若王、若軍，皆非實有、都無自性，實有自性皆所不攝。如世尊說諸法如幻，一切有情亦復如是，既皆如幻誰恭敬誰？誰復令誰得第一性？居法王位說何等法？」<p>舍利子言：「如是！如是！有情及法一切如幻。當知此中如幻菩薩恭敬一切如幻有情，方便善巧教誡教授，令得第一如幻佛性，居法王位說如幻法。然諸菩薩雖作是念，而於其中都無所執。若諸菩薩於諸法中少有所見，是諸菩薩非行般若波羅蜜多，若時菩薩於諸法中都無所見，是時菩薩不離般若波羅蜜多。如是菩薩方便善巧，雖行精進波羅蜜多，教化有情令得成佛，而於諸法都無所見，謂不見有少分法性，實能令他得第一性，亦不見有少分法性，實能令他居法王位，雖無所見而不退轉。當知菩薩能著廣大精進甲冑都無所執，謂諸菩薩知法王位雖皆如幻都非實有，而能精勤求趣不退，雖勤精進求趣佛果，而於諸法都無所見，雖無所見，而不退轉。如是菩薩雖知天、人、阿素洛等皆悉敗壞，而於其中無敗壞想，達一切種皆如幻故。如是菩薩方便善巧，求證無上正等菩提，欲為有情說寂靜法，謂雖種種名句、文身方便宣說一切法性，而法本性皆不可說。<p>「又，滿慈子！一切法性不可顯示、不可宣說。菩薩證得大菩提時，雖為有情說諸法性，而作是念：『我於菩提都無所得，亦常於法不為有情有所宣說。我雖證得無上菩提，而此菩提實不可證；我雖宣說一切法性，而諸法性實不可說。能說、所說俱無自性，能證、所證亦不可得。』是故菩薩摩訶薩眾欲證無上正等菩提，於諸法中不應執著，雖無執著而不退轉，由無退轉心不沈沒，由不沈沒攝受精進，是為精進波羅蜜多。復以精進波羅蜜多，迴向趣求一切智智，圓滿淨戒波羅蜜多。復以淨戒波羅蜜多，迴向趣求一切智智，令此淨戒波羅蜜多轉勝、轉增、轉明、轉淨。如是菩薩修學淨戒波羅蜜多，速得圓滿增、勝、明、淨，皆由菩薩迴向趣求一切智智。」<p>時，滿慈子便問具壽舍利子言：「若一切法皆如幻事都非實有，云何菩薩迴向趣求一切智智而得成立？」<p>舍利子言：「若一切法少分實有非如幻事，則諸菩薩畢竟不能迴向趣求一切智智；以一切法無少實有非如幻事故，諸菩薩迴向趣求一切智智。如是菩薩有所堪能迴向趣求一切智智精勤無倦，皆由了達諸法非實、如幻、如化有所堪能，當知即是菩薩精進波羅蜜多。」<p>滿慈子言：「如是菩薩有所堪能迴向趣求一切智智精勤無倦，是何法業而說堪能？即是精進如何修學如是堪能？」<p>舍利子言：「堪能即是方便善巧之所作業。菩薩要依方便善巧，知一切法皆如幻事。菩薩安住方便善巧，不怖法空、不墮實際。譬如有人住高山頂，兩手堅執輕固傘蓋，臨山峯刃翹足引頸，俯觀巖下險絕深坑；傘蓋承風力所持御，雖臨險岸而不墮落；如是菩薩方便善巧大悲般若力所任持，雖如實觀諸法如幻虛妄顯現本性空寂，而心都無下劣怖畏，於法實際亦不證入。何以故？滿慈子！是諸菩薩方便善巧，大悲般若力所任持，不怖法空、不證實際。如持傘蓋俯峻峯巖，觀險絕坑無怖無墮；如是菩薩摩訶薩眾被戴堅固甲冑，攝受方便善巧，成就第一圓滿淨戒波羅蜜多為所依止，雖求無上正等菩提，而不見法已正、當證。應知如是菩薩淨戒波羅蜜多，一切皆由方便善巧所攝受故，能至無上正等菩提。如是菩薩方便善巧所攝受故，常不遠離所學六種波羅蜜多，是諸菩薩由不遠離所學六種波羅蜜多，漸次隣近一切智智，超勝一切聲聞、獨覺，何以故？滿慈子！是諸菩薩專意趣求如無價寶一切智故。<p>「又，滿慈子！如有二人作大方便，入深山窟求無價寶。彼入未久便見兩邊。有諸少價金銀等寶，俱見不取漸次前行；復見兩邊有多價寶，一見貪著荷負而還，一見不取更復前進，至極勝處獲無價寶，恣意持還多所饒益。如是菩薩作大方便，求證無上正等菩提，欲為有情作大饒益，趣入佛法略有二種：一、有菩薩無方便善巧故，雖聞世間種種善法心不貪染，而聞二乘所有功德心便愛味，由愛味故精勤攝受，遠離所求一切智智，退失無上正等覺心；如彼初人見少價寶雖不貪著，而見多價貪著持還失無價寶。二、有菩薩有方便善巧故，初聞世間種種善法心不貪染，次聞二乘所有功德亦不愛味，由不愛味便不思惟，由不思惟便不修習，既不修習方便厭捨。所以者何？此諸菩薩知世善法多諸過患，不能究竟自利利他，障礙所求一切智智；聲聞、獨覺功德善根，雖出世間而但自利，不能普利一切有情，亦障所求一切智智，故不愛味亦不思惟，於彼善根不樂修習。由斯超越彼二乘地，勤求無上正等菩提，漸次證得一切智智；如彼後人見少價寶及多價寶俱不貪著，漸次深入至極勝處，獲無價寶恣意持還，與諸有情作大饒益。<p>「如是菩薩方便善巧，既不貪染世間善法，於二乘法亦不愛味，由斯漸次趣大菩提，修多百千難行苦行，供養恭敬無量如來，成熟有情、嚴淨佛土，至極圓滿得一切智，利益安樂無量有情，如無價寶多所饒益。如是菩薩方便善巧，雖聞二乘種種功德，而能了達皆非究竟，雖能取證而深厭捨，雖深厭捨而能巧說，方便饒益彼類有情，令善修行證涅槃樂。如是菩薩方便善巧，能不攝受二乘功德，精進修行諸菩薩行，趣證無上正等菩提，作諸有情利益安樂。」<p>爾時，滿慈子問舍利子言：「若諸菩薩住不退位，於何等行不應味著？」<p>舍利子言：「彼於六種波羅蜜多不應味著。何以故？滿慈子！若深味著布施、淨戒、安忍、精進、靜慮、般若波羅蜜多，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於六種波羅蜜多，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著種種空觀。何以故？滿慈子！若深味著內空、外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空觀，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是種種空觀，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著真如等觀。何以故？滿慈子！若深味著諸法真如、法界、法性，不虛妄性、不變異性、平等性、離生性、法定、法住、實際、虛空界、不思議界觀，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是真如等觀，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著諸緣起觀。何以故？滿慈子！若深味著，無明緣行，行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老死，無明滅故行滅，乃至生滅故老死滅觀，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是諸緣起觀，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著諸聖諦觀。何以故？滿慈子！若深味著苦、集、滅、道四聖諦觀，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是諸聖諦觀，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著助菩提分。何以故？滿慈子！若深味著四念住、四正斷、四神足、五根、五力、七等覺支、八聖道支，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是助菩提分，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著三解脫門。何以故？滿慈子！若深味著空、無相、無願解脫門，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是三解脫門，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著陀羅尼門、三摩地門。何以故？滿慈子！若深味著陀羅尼門、三摩地門，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是陀羅尼門、三摩地門，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著靜慮、無量、等至、解脫。何以故？滿慈子！若深味著靜慮、無量、等至、解脫，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是靜慮、無量、等至、解脫，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著勝處、遍處、九次第定。何以故？滿慈子！若深味著勝處、遍處、九次第定，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是勝處、遍處、九次第定，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著修諸地智。何以故？滿慈子！若深味著修諸地智，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是修諸地智，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著五眼、六神通。何以故？滿慈子！若深味著五眼、六神通，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是五眼、六神通，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著如來十力、四無所畏、四無礙解。何以故？滿慈子！若深味著如來十力、四無所畏、四無礙解，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是如來十力、四無所畏、四無礙解，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著大慈、大悲、大喜、大捨。何以故？滿慈子！若深味著大慈、大悲、大喜、大捨，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是大慈、大悲、大喜、大捨，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著十八佛不共法。何以故？滿慈子！若深味著十八佛不共法，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是十八佛不共法，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著無忘失法、恒住捨性。何以故？滿慈子！若深味著無忘失法、恒住捨性，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是無忘失法、恒住捨性，雖應精勤勇猛修習，時無間斷如救頭然，而於其中不應味著。』<p>「又，滿慈子！彼諸菩薩不應味著一切智、道相智、一切相智。何以故？滿慈子！若深味著一切智、道相智、一切相智，心便雜染，不能如實利樂有情，亦復不能嚴淨佛土，由斯經久乃能證得所求無上正等菩提，故彼菩薩應作是念：『我於如是一切智、道相智、一切相智，雖應精勤勇猛修習，時無間斷如救頭然，而於其中不應味著。』<p>「又，滿慈子！若諸菩薩欲證無上正等菩提，不應現行如是分別：『我由如是菩薩淨戒，攝受諸相及諸隨好。』若諸菩薩現行如是分別心者，應知名為犯菩薩戒。是故菩薩不應貪求諸相隨好求趣無上正等菩提。若諸菩薩取著相好受持淨戒，應知名為取著淨戒有所毀犯；若諸菩薩取著淨戒有所毀犯，定不能證所求無上正等菩提。」
。
<juan>大般若波羅蜜多經卷第五百八十八<p>第十二淨戒波羅蜜多分之五<p>爾時，世尊告舍利子：「汝能如是安住妙智，謂如實知如是菩薩取著淨戒有所毀犯，如是菩薩不取著戒無所毀犯。」<p>時，舍利子便白佛言：「我信如來、應、正等覺所說妙法起如是智，非我自能作如是說。如我解佛所說義者，諸菩薩眾若暫起心，欣讚聲聞或獨覺地，應知毀犯菩薩淨戒；諸菩薩眾若暫起心，厭毀聲聞或獨覺地，應知毀犯菩薩淨戒。所以者何？若諸菩薩欣讚聲聞或獨覺地，便於彼地心生愛著，不能趣求一切智智，於菩薩戒有所毀犯；若諸菩薩厭毀聲聞或獨覺地，便於彼地心生輕蔑，即障所求一切智智，於菩薩戒有所毀犯，是故菩薩於二乘地，不應欣讚亦不厭毀。若諸菩薩於二乘地，心不恭敬或生愛著，當知皆是行於非處。若諸菩薩行於非處，應知名為犯戒菩薩，亦名取著淨戒相者，不能證得一切智智，是故菩薩於二乘地，但應遠離、不應讚毀。若諸菩薩於二乘地不遠離者，定不能得所求無上正等菩提。<p>「復次，世尊！若諸菩薩緣五欲境起味著心，雖復名為非理作意，而不甚礙無上菩提。所以者何？非理作意墮煩惱數，由彼煩惱令諸菩薩受彼彼生，若時若時諸菩薩眾於彼彼趣受彼彼身，爾時爾時布施、淨戒、安忍、精進、靜慮、般若波羅蜜多及餘無量無邊佛法漸學圓滿；若時若時布施、淨戒、安忍、精進、靜慮、般若波羅蜜多及餘無量無邊佛法漸學圓滿，爾時爾時是諸菩薩漸得鄰近一切智智。是故，世尊！我謂煩惱於諸菩薩有大恩德，謂能隨順一切智智。若諸菩薩能觀煩惱能助引發一切智智，於菩薩眾有大恩德，是諸菩薩應知已證於一切事方便善巧，如是菩薩應知安住菩薩淨戒波羅蜜多。應知如是諸菩薩眾，於菩薩戒無所毀犯，亦不取著菩薩淨戒。」<p>爾時，佛讚舍利子言：「善哉！善哉！如是！如是！汝能善說諸菩薩眾有於淨戒有所取著、有所毀犯，有於淨戒無所取著、無所毀犯。汝顯如來是實語者，是法語者，是善記說法隨法者。<p>「又，舍利子！若菩薩摩訶薩安住淨戒波羅蜜多，作是思惟：『十方無量無邊世界無量有情，由我所住菩薩淨戒波羅蜜多增上威力，無淨戒者皆得淨戒，有惡戒者皆得遠離；由我所學菩薩淨戒波羅蜜多增上威力，攝受如是諸有情類，皆得殊勝利益安樂。』是菩薩摩訶薩當知成就方便善巧，若時若時以自淨戒波羅蜜多，迴施無量無邊世界無量有情，爾時爾時所住淨戒波羅蜜多漸次增長；若時若時所住淨戒波羅蜜多漸次增長，爾時爾時復能攝受無量淨戒波羅蜜多；若時若時復能攝受無量淨戒波羅蜜多，爾時爾時復能攝受無量無數微妙佛法，由斯疾得一切智智。<p>「又，舍利子！若菩薩摩訶薩安住淨戒波羅蜜多，作是思惟：『十方無量無邊世界無量有情，由我所住菩薩淨戒波羅蜜多增上威力，未發無上菩提心者，皆能發心；已發無上菩提心者，皆永不退；若於無上正等覺心已不退者，速能圓滿一切智智。』是菩薩摩訶薩方便善巧，緣諸菩薩迴施淨戒波羅蜜多，若時若時迴施淨戒波羅蜜多，爾時爾時能不遠離一切智心；若時若時能不遠離一切智心，爾時爾時漸次鄰近一切智智。是菩薩摩訶薩由此善根增上威力，復能攝受無量淨戒波羅蜜多令漸增廣，亦能攝受無量無數微妙佛法令漸圓滿。<p>「又，舍利子！若菩薩摩訶薩安住淨戒波羅蜜多，以自所住菩薩淨戒波羅蜜多施一菩薩所獲福聚，勝施殑伽沙數世界犯戒有情皆令圓滿受持淨戒。若菩薩摩訶薩安住淨戒波羅蜜多，以自所住菩薩淨戒波羅蜜多，迴施十方諸有情類，令住淨戒遠離毀犯，所獲福聚無量無邊。有菩薩摩訶薩安住淨戒波羅蜜多，以自所住菩薩淨戒波羅蜜多施一菩薩所獲福聚，於前菩薩所獲福聚，百倍為勝，千倍為勝，乃至鄔波尼殺曇倍亦復為勝。何以故？舍利子！是菩薩摩訶薩以自所住菩薩淨戒波羅蜜多施一菩薩，令其攝受一切智智，亦令任持一切智智。此一菩薩既能攝受一切智智，復能任持一切智智，則能攝受、任持無量無邊世界無量有情，皆令安住所有淨戒離諸毀犯，如是展轉多所饒益。<p>「譬如大舍一柱十間，無量眾生於中止住，共相嬉戲歡娛受樂。有暴惡人欲伐其柱，時，有善士告惡人言：『今此舍中多諸族類，共相嬉戲歡娛受樂，若伐此柱其舍崩摧，損害此中無量生命。』如是善士為欲利樂其中止住無量有情，遮彼惡人不令伐柱。時，有男子讚善士言：『善哉！善哉！汝今已施無量生類壽命安樂。』如是菩薩欲證無上正等菩提，應以大乘布施、淨戒、安忍、精進、靜慮、般若波羅蜜多及餘無量無邊佛法教誡教授，令證無上正等菩提，與諸有情作大饒益；若以獨覺及聲聞乘功德善根教誡教授，便障無量無邊有情、阿羅漢等殊勝功德。<p>「若有菩薩欲證無上正等菩提，能以大乘布施、淨戒、安忍、精進、靜慮、般若波羅蜜多及餘無量無邊佛法教誡教授，令其攝受一切智智，亦令任持一切智智。既令攝受一切智智，亦令任持一切智智，即施無量無邊有情、阿羅漢等殊勝功德。如是菩薩欲證無上正等菩提，能以大乘布施、淨戒、安忍、精進、靜慮、般若波羅蜜多及餘無量無邊佛法教誡教授，即為教誡教授無量無邊有情，令行種種安樂妙行。如是菩薩安住淨戒波羅蜜多，作是思惟：『由我所住菩薩淨戒波羅蜜多，願諸有情皆具淨戒遠離毀犯。願以如是迴施善根，一切有情皆得正念，由正念故皆生喜樂。』彼諸有情聞此語已，心離毀犯受持淨戒。<p>「復有菩薩安住淨戒波羅蜜多，能起一心以所住戒施一菩薩，於前功德，百倍為勝，千倍為勝，乃至鄔波尼殺曇倍亦復為勝。如是菩薩若時若時為有情故，以所住戒迴施菩薩，爾時爾時菩薩淨戒波羅蜜多漸次增長，疾能證得一切智智。<p>「如是菩薩安住淨戒波羅蜜多，迴施有情所獲福聚種種差別。」<p>爾時，舍利子白佛言：「世尊！如是菩薩云何應知如是菩薩經幾劫數當得出離？如是菩薩發趣大乘已經久如？」<p>爾時，佛告舍利子言：「應知如是菩薩能以布施、淨戒、安忍、精進、靜慮、般若波羅蜜多，教誡教授諸有情類，令發無上正等覺心，無倒修行諸菩薩行，疾證無上正等菩提，與諸有情作大饒益。應知如是菩薩能以布施、淨戒、安忍、精進、靜慮、般若波羅蜜多，為諸有情迴向願得一切智智，謂作是念：『願我迴此所修布施波羅蜜多施諸有情，令慳貪者皆能布施；願我迴此所修淨戒波羅蜜多施諸有情，令犯戒者皆得淨戒；願我迴此所修安忍波羅蜜多施諸有情，令瞋忿者皆得安忍；願我迴此所修精進波羅蜜多施諸有情，令懈怠者皆得精進；願我迴此所修靜慮波羅蜜多施諸有情，令亂心者皆得靜慮；願我迴此所修般若波羅蜜多施諸有情，令惡慧者皆得妙慧。』」<p>時，舍利子復白佛言：「如是菩薩迴己善根施有情類，經幾劫數修行大乘當得出離？」<p>爾時，佛告舍利子言：「如是菩薩迴己善根施有情類，五百大劫修行大乘當得出離。<p>「又，舍利子！如是菩薩或有成就方便善巧，欲疾證得一切智智；彼即於此賢劫之中，願成如來、應、正等覺，墮千佛數，證得無上正等菩提。如慈氏佛空諸惡趣，初會說法百千俱胝諸聲聞眾成阿羅漢；如是菩薩我說已於二千劫中修菩提行，求證無上正等菩提，欲為有情作大饒益。諸餘菩薩若具如前諸行、狀、相，當知彼經五百大劫修學大乘當得出離，如是菩薩當知已住不退轉位。」<p>時，舍利子復白佛言：「若諸菩薩聞說如是波羅蜜多相應法教應生歡喜。所以者何？若諸菩薩聞說如是波羅蜜多相應法教生歡喜者，定不捨離諸佛世尊，諸佛世尊亦不捨彼。」<p>爾時，佛告舍利子言：「如是！如是！如汝所說。若諸菩薩聞說如是波羅蜜多相應法教，經一晝夜深心歡喜相續住者，是諸菩薩當知已久發趣大乘；若諸菩薩聞說如是波羅蜜多相應法教，經二晝夜深心歡喜相續住者，是諸菩薩當知復久發趣大乘；若諸菩薩聞說如是波羅蜜多相應法教，經三晝夜展轉乃至經七晝夜，深心歡喜相續住者，是諸菩薩當知更久乃至甚久發趣大乘。」<p>時，舍利子便白佛言：「如我解佛所說義者，是諸菩薩發趣大乘，已經百劫、或二百劫、或三百劫，展轉乃至或七百劫。是諸菩薩修行大乘，經七百劫當得出離。是諸菩薩由此因緣，功德善根漸次增長。是諸菩薩方便善巧聞說如是波羅蜜多相應法教，雖深歡喜而無染著。是諸菩薩本性清淨，聞說大乘深心歡喜。」<p>爾時，佛告舍利子言：「如是！如是！如汝所說。汝承佛力能說如是波羅蜜多相應法教。若諸菩薩摩訶薩眾具如前說諸行、狀、相，當知已久發趣大乘，如是菩薩摩訶薩眾已於菩提心不退轉。若諸菩薩聞說如是波羅蜜多相應法教不生歡喜，是諸菩薩發趣大乘當知未久。我於如是新趣大乘諸菩薩眾，亦為宣說波羅蜜多相應法教，令勤修學漸當證得一切智智。」<p>爾時，舍利子白佛言：「世尊！甚奇！如來、應、正等覺於諸菩薩皆不棄捨。」<p>爾時，佛告舍利子言：「汝謂如來、應、正等覺唯不棄捨諸菩薩耶？汝今不應作如是見。何以故？舍利子！一切如來、應、正等覺皆不棄捨一切有情，一切如來、應、正等覺皆深愍念一切有情，於諸有情常作是念：『以何方便，令彼有情於生死苦速得解脫？』<p>「又，舍利子！汝等當知！諸佛世尊其心平等，如於佛所起純淨心，安住慈悲與樂拔苦，如是愍念一切有情，平等欲令離苦得樂。<p>「又，舍利子！若諸如來、應、正等覺，於諸佛所住別異心，於諸菩薩住別異心，於諸獨覺住別異心，於阿羅漢住別異心，於不還者住別異心，於一來者住別異心，於預流者住別異心，於隨法行住別異心，於隨信行住別異心，於外五通住別異心，於諸成就別解脫戒住別異心，於諸成就十善業道住別異心，於諸成就十惡業道住別異心，於旃荼羅、補羯娑等住別異心，則諸如來、應、正等覺心有差別、隨欲而行，應非如來、應、正等覺。<p>「又舍利子！然諸如來、應、正等覺，如於佛所起純淨心，安住慈悲與樂拔苦，於菩薩所亦復如是。如於菩薩起純淨心，安住慈悲與樂拔苦，於獨覺所亦復如是。如於獨覺起純淨心，安住慈悲與樂拔苦，於阿羅漢亦復如是。如於阿羅漢起純淨心，安住慈悲與樂拔苦，於不還者亦復如是。如於不還者起純淨心，安住慈悲與樂拔苦，於一來者亦復如是。如於一來者起純淨心，安住慈悲與樂拔苦，於預流者亦復如是。如於預流者起純淨心，安住慈悲與樂拔苦，於隨法行亦復如是。如於隨法行起純淨心，安住慈悲與樂拔苦，於隨信行亦復如是。如於隨信行起純淨心，安住慈悲與樂拔苦，於外五通亦復如是。如於外五通起純淨心，安住慈悲與樂拔苦，於諸成就別解脫戒亦復如是。如於成就別解脫戒起純淨心，安住慈悲與樂拔苦，於諸成就十善業道亦復如是。如於成就十善業道起純淨心，安住慈悲與樂拔苦，於諸成就十惡業道亦復如是。如於成就十惡業道起純淨心，安住慈悲與樂拔苦，於旃荼羅、補羯娑等亦復如是。由此如來、應、正等覺心無差別、不隨欲行故，名如來、應、正等覺。是故諸佛具大悲慧、住一切法平等性中，於諸有情皆不棄捨。<p>「又，舍利子！我都不見諸佛世尊於所緣境及於少事起愛恚者，若諸如來、應、正等覺於所緣事起愛恚等，無有是處。何以故？舍利子！諸佛世尊於愛恚等一切煩惱皆永斷故。<p>「又，舍利子！然諸如來、應、正等覺於諸菩薩最不棄捨。何以故？舍利子！以諸如來、應、正等覺般涅槃後，有諸菩薩精進修行布施、淨戒、安忍、精進、靜慮、般若波羅蜜多漸次圓滿；精勤修學內空、外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空，無顛倒智漸次圓滿；精勤修學諸法真如、法界、法性、不虛妄性、不變異性、平等性、離生性、法定、法住、實際、虛空界、不思議界無顛倒智漸次圓滿；精勤修學無明緣行，行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老死無顛倒智漸次圓滿；精勤修學無明滅故行滅，行滅故識滅，識滅故名色滅，名色滅故六處滅，六處滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老死滅無顛倒智漸次圓滿；精勤修學苦、集、滅、道聖諦無顛倒智漸次圓滿；精勤修學四靜慮、四無量、四無色定漸次圓滿；精勤修學四念住、四正斷、四神足、五根、五力、七等覺支、八聖道支漸次圓滿；精勤修學空、無相、無願解脫門漸次圓滿；精勤修學八解脫、八勝處、九次第定、十遍處漸次圓滿；精勤修學淨觀地、種姓地、第八地、具見地、薄地、離欲地、已辦地、獨覺地、菩薩地、如來地無顛倒智漸次圓滿；精勤修學極喜地、離垢地、發光地、焰慧地、極難勝地、現前地、遠行地、不動地、善慧地、法雲地漸次圓滿；精勤修學一切陀羅尼門、一切三摩地門漸次圓滿；精勤修學五眼、六神通漸次圓滿；精勤修學如來十力、四無所畏、四無礙解、大慈、大悲、大喜、大捨、十八佛不共法漸次圓滿；精勤修學三十二大士相、八十隨好漸次圓滿；精勤修學無忘失法、恒住捨性漸次圓滿；精勤修學一切智、道相智、一切相智漸次圓滿；精勤修學預流向、預流果、一來向、一來果、不還向、不還果、阿羅漢向、阿羅漢果、獨覺因道、獨覺菩提無顛倒智漸次圓滿；精勤修學一切菩薩摩訶薩行漸次圓滿；精勤修學諸佛無上正等菩提漸次圓滿；精勤修學離斷生命、離不與取、離欲邪行、離虛誑語、離麁惡語、離離間語、離雜穢語、離貪欲、離瞋恚、離邪見業道漸次圓滿；精勤修學施設種種法門妙智漸次圓滿。與諸世間作法明照，度脫無量無邊有情，離生死苦證涅槃樂。<p>「諸佛世尊觀如是義，教誡教授如是菩薩，由此因緣最不棄捨諸菩薩眾。以諸菩薩於諸如來、應、正等覺般涅槃後，證得無上正等菩提，與諸世間作法明照，令修正行獲大饒益，故於菩薩最不棄捨。」<p>時，舍利子便白佛言：「如是！世尊！如是！善逝！誠如聖教。於諸如來般涅槃後，十方世界有菩薩摩訶薩證得無上正等菩提，與諸世間作法明照。譬如大樹多諸果葉，枯滅之後小樹續生，莖、幹、枝、條漸高漸廣，周匝蔭影一踰繕那，無量眾生止息於下，得免風雨寒熱等難，採擿果、葉而受用之，諸有智人咸共稱讚。如是大樹果、葉、蔭影，利樂有情不異於昔，唯諸愚者不解依趣。<p>「如是菩薩於佛世尊般涅槃後，漸次修學布施、淨戒、安忍、精進、靜慮、般若波羅蜜多及餘無邊諸佛妙法漸次圓滿，各於三千大千世界，證得無上正等菩提，紹先如來、應、正等覺，如實利樂無量有情，種種佛事令不斷絕。謂為無邊諸有情類，方便宣說十善業道、施、戒、修等種種法門令勤修學，脫惡趣苦生天、人中受諸快樂。或為無邊諸有情類，方便宣說蘊、處、界等，無我、有情、命者、生者、養者、士夫、補特伽羅、意生、儒童、作者、受者、知者、見者，令勤精進，無倒觀察苦、集、滅、道四種聖諦，修四念住、四正斷、四神足、五根、五力、七等覺支、八聖道支、三解脫門及餘善法，斷諸煩惱得般涅槃。<p>「或為無邊諸有情類，方便宣說所有色蘊常無常性皆不可得，所有受、想、行、識蘊常無常性亦不可得；方便宣說所有色蘊樂無樂性皆不可得，所有受、想、行、識蘊樂無樂性亦不可得；方便宣說所有色蘊我無我性皆不可得，所有受、想、行、識蘊我無我性亦不可得；方便宣說所有色蘊淨不淨性皆不可得，所有受、想、行、識蘊淨不淨性亦不可得；方便宣說所有色蘊寂靜不寂靜性皆不可得，所有受、想、行、識蘊寂靜不寂靜性亦不可得；方便宣說所有色蘊遠離不遠離性皆不可得，所有受、想、行、識蘊遠離不遠離性亦不可得。<p>「方便宣說所有眼處常無常性皆不可得，所有耳、鼻、舌、身、意處常無常性亦不可得；方便宣說所有眼處樂無樂性皆不可得，所有耳、鼻、舌、身、意處樂無樂性亦不可得；方便宣說所有眼處我無我性皆不可得，所有耳、鼻、舌、身、意處我無我性亦不可得；方便宣說所有眼處淨不淨性皆不可得，所有耳、鼻、舌、身、意處淨不淨性亦不可得；方便宣說所有眼處寂靜不寂靜性皆不可得，所有耳、鼻、舌、身、意處寂靜不寂靜性亦不可得；方便宣說所有眼處遠離不遠離性皆不可得，所有耳、鼻、舌、身、意處遠離不遠離性亦不可得。<p>「方便宣說所有色處常無常性皆不可得，所有聲、香、味、觸、法處常無常性亦不可得；方便宣說所有色處樂無樂性皆不可得，所有聲、香、味、觸、法處樂無樂性亦不可得；方便宣說所有色處我無我性皆不可得，所有聲、香、味、觸、法處我無我性亦不可得；方便宣說所有色處淨不淨性皆不可得，所有聲、香、味、觸、法處淨不淨性亦不可得；方便宣說所有色處寂靜不寂靜性皆不可得，所有聲、香、味、觸、法處寂靜不寂靜性亦不可得；方便宣說所有色處遠離不遠離性皆不可得，所有聲、香、味、觸、法處遠離不遠離性亦不可得。<p>「方便宣說所有眼界常無常性皆不可得，所有耳、鼻、舌、身、意界常無常性亦不可得；方便宣說所有眼界樂無樂性皆不可得，所有耳、鼻、舌、身、意界樂無樂性亦不可得；方便宣說所有眼界我無我性皆不可得，所有耳、鼻、舌、身、意界我無我性亦不可得；方便宣說所有眼界淨不淨性皆不可得，所有耳、鼻、舌、身、意界淨不淨性亦不可得；方便宣說所有眼界寂靜不寂靜性皆不可得，所有耳、鼻、舌、身、意界寂靜不寂靜性亦不可得；方便宣說所有眼界遠離不遠離性皆不可得，所有耳、鼻、舌、身、意界遠離不遠離性亦不可得。<p>「方便宣說所有色界常無常性皆不可得，所有聲、香、味、觸、法界常無常性亦不可得；方便宣說所有色界樂無樂性皆不可得，所有聲、香、味、觸、法界樂無樂性亦不可得；方便宣說所有色界我無我性皆不可得，所有聲、香、味、觸、法界我無我性亦不可得；方便宣說所有色界淨不淨性皆不可得，所有聲、香、味、觸、法界淨不淨性亦不可得；方便宣說所有色界寂靜不寂靜性皆不可得，所有聲、香、味、觸、法界寂靜不寂靜性亦不可得；方便宣說所有色界遠離不遠離性皆不可得，所有聲、香、味、觸、法界遠離不遠離性亦不可得。<p>「方便宣說所有眼識界常無常性皆不可得，所有耳、鼻、舌、身、意識界常無常性亦不可得；方便宣說所有眼識界樂無樂性皆不可得，所有耳、鼻、舌、身、意識界樂無樂性亦不可得；方便宣說所有眼識界我無我性皆不可得，所有耳、鼻、舌、身、意識界我無我性亦不可得；方便宣說所有眼識界淨不淨性皆不可得，所有耳、鼻、舌、身、意識界淨不淨性亦不可得；方便宣說所有眼識界寂靜不寂靜性皆不可得，所有耳、鼻、舌、身、意識界寂靜不寂靜性亦不可得；方便宣說所有眼識界遠離不遠離性皆不可得，所有耳、鼻、舌、身、意識界遠離不遠離性亦不可得。<p>「方便宣說所有苦聖諦常無常性皆不可得，所有集、滅、道聖諦常無常性亦不可得；方便宣說所有苦聖諦樂無樂性皆不可得，所有集、滅、道聖諦樂無樂性亦不可得；方便宣說所有苦聖諦我無我性皆不可得，所有集、滅、道聖諦我無我性亦不可得；方便宣說所有苦聖諦淨不淨性皆不可得，所有集、滅、道聖諦淨不淨性亦不可得；方便宣說所有苦聖諦寂靜不寂靜性皆不可得，所有集、滅、道聖諦寂靜不寂靜性亦不可得；方便宣說所有苦聖諦遠離不遠離性皆不可得，所有集、滅、道聖諦遠離不遠離性亦不可得。<p>「方便宣說如是等類無量法門令勤精進，方便善巧無倒觀察離諸戲論，方便修行布施、淨戒、安忍、精進、靜慮、般若波羅蜜多及餘無量無邊佛法，究竟證得一切智智。諸有情類有覺慧者，聞如是法精進修行，隨其所應得甘露味，或暫或永利益安樂，唯有愚癡諸外道等，不能聽受，沈淪諸趣。諸佛世尊觀如是義，偏於菩薩教誡教授。以諸菩薩於諸如來、應、正等覺般涅槃後，修菩薩行漸次圓滿，證得無上正等菩提，與諸世間作法明照。譬如大樹多所蔭影，利益安樂無量有情。」<p>時，舍利子復白佛言：「如我解佛所說義者，教誡教授聲聞乘人，若百若千乃至無數，皆令安住阿羅漢果，不如為一菩薩乘人方便善巧說深法要，所謂六種波羅蜜多相應之法，令彼聞已，發起一念與一切智相應之心。如是法要於前教法，為最為勝、為尊為高、為妙為微妙、為上為無上，以所發心於聲聞等所有功德最為勝故。」<p>爾時，佛讚舍利子言：「善哉！善哉！如汝所說。汝能為佛作真弟子，聰叡明了，調善無畏教誡教授菩薩乘人，令勤修行諸菩薩行，疾證無上正等菩提，與諸有情作大饒益。」<p>爾時，佛告阿難陀言：「汝應受持如舍利子所說菩薩摩訶薩眾所修淨戒波羅蜜多，勿令忘失！」<p>阿難陀曰：「唯然！世尊！我已受持如舍利子所說菩薩摩訶薩眾所修淨戒波羅蜜多，必不忘失！令諸菩薩未發無上菩提心者，速令發心；已發無上菩提心者，令永不退；若於無上正等菩提已不退者，令速圓滿一切智智。」<p>時，薄伽梵說是經已，具壽舍利子、具壽滿慈子、具壽阿難陀，及餘聲聞、諸菩薩眾，并餘一切天、龍、藥叉、人非人等，聞佛所說皆大歡喜、信受奉行。