<juan>摩訶般若波羅蜜經卷第一<p>序品第一<p>如是我聞：<p>一時佛住王舍城耆闍崛山中，共摩訶比丘僧大數五千分，皆是阿羅漢——諸漏已盡無復煩惱，心得好解脫、慧得好解脫，其心調柔軟摩訶那伽，所作已辦，棄擔能擔逮得己利，盡諸有結，正智已得解脫——唯阿難在學地得須陀洹。復有五百比丘尼、優婆塞、優婆夷等，皆得聖諦。復有菩薩摩訶薩——皆得陀羅尼及諸三昧行，空、無相、無作，已得等忍、得無閡陀羅尼，悉是五通，言必信受無復懈怠，已捨利養名聞，說法無所悕望，度深法忍得無畏力，過諸魔事，一切業障悉得解脫。巧說因緣法。從阿僧祇劫以來發大誓願，顏色和悅，常先問訊，所語不麁，於大眾中而無所畏。無數億劫說法巧出，解了諸法如幻、如焰、如水中月、如虛空、如響、如揵闥婆城、如夢、如影、如鏡中像、如化，得無閡無所畏。悉知眾生心行所趣，以微妙慧而度脫之。意無罣閡，大忍成就，如實巧度。願受無量諸佛國土，念無量國土諸佛三昧常現在前，能請無量諸佛。能斷種種見纏及諸煩惱，遊戲出生百千三昧——諸菩薩如是等種種無量功德成就，其名曰颰陀婆羅菩薩、罽那伽羅菩薩、導師菩薩、那羅達菩薩、星得菩薩、水天菩薩、主天菩薩、大意菩薩、益意菩薩、增意菩薩、不虛見菩薩、善進菩薩、勢勝菩薩、常懃菩薩、不捨精進菩薩、日藏菩薩、不缺意菩薩、觀世音菩薩、文殊師利菩薩、執寶印菩薩、常舉手菩薩、彌勒菩薩，如是等無量百千萬億那由他諸菩薩摩訶薩。一切菩薩皆是補處，紹尊位者。<p>爾時世尊自敷師子座，結跏趺坐，直身繫念在前，入三昧王三昧，一切三昧悉入其中。是時世尊從三昧安詳而起，以天眼觀視世界，舉身微笑，從足下千輻相輪中放六百萬億光明，足十指、兩踝、兩❥、兩膝、兩髀、腰脊腹脇背臍、心胸德字、肩臂手十指、項、口四十齒、鼻兩孔、兩眼、兩耳、白毫相、肉髻，各各放六百萬億光明。從是諸光出大光明，遍照三千大千國土；從三千大千國土，遍照東方如恒河沙等諸佛國土，南西北方四維上下亦復如是。若有眾生遇斯光者，必得阿耨多羅三藐三菩提。光明出過東方如恒河沙等諸佛國土，南西北方四維上下亦復如是。<p>爾時世尊舉身毛孔皆亦微笑而放諸光，遍照三千大千國土，復至十方如恒河沙等諸佛國土。若有眾生遇斯光者，必得阿耨多羅三藐三菩提。爾時世尊以常光明遍照三千大千國土，亦至東方如恒河沙等諸佛國土，乃至十方亦復如是。若有眾生遇斯光者，必得阿耨多羅三藐三菩提。<p>爾時世尊出廣長舌相，遍覆三千大千國土。熈怡微笑，從其舌根放無量千萬億光，是一一光化成千葉金色寶花。是諸花上皆有化佛，結跏趺坐說六波羅蜜。眾生聞者必得阿耨多羅三藐三菩提。復至十方如恒河沙等諸佛國土皆亦如是。<p>爾時世尊故在師子座入師子遊戲三昧，以神通力感動三千大千國土六種震動，東踊西沒、西踊東沒、南踊北沒、北踊南沒、邊踊中沒、中踊邊沒，地皆柔軟，令眾生和悅。是三千大千國土中地獄、餓鬼、畜生及八難處，即時解脫得生天上。從四天王天處乃至他化自在天處，是諸天人自識宿命，皆大歡喜來詣佛所。頭面禮佛足却住一面。如是十方如恒河沙等國土地皆六種震動，一切地獄、餓鬼、畜生及八難處即時解脫，得生天上齊第六天。爾時三千大千國土，眾生盲者得視，聾者得聽，瘂者能言，狂者得正，亂者得定，裸者得衣，飢渴者得飽滿，病者得愈，形殘者得具足。一切眾生皆得等心，相視如父如母如兄如弟如姊如妹，亦如親族及善知識。是時眾生等行十善業道、淨修梵行，無諸瑕穢，恬然快樂，譬如比丘入第三禪皆得好慧，持戒自守不嬈眾生。<p>爾時世尊在師子座上坐，於三千大千國土中其德特尊，光明色像威德巍巍，遍至十方如恒河沙等諸佛國土。譬如須彌山王光色殊特，眾山無能及者。爾時，世尊以常身示此三千大千國土一切眾生。是時首陀會天、梵眾天、他化自在天、化樂天、兜率陀天、夜摩天、三十三天、四天王天及三千大千國土人與非人，以諸天花、天瓔珞、天澤香、天末香，天青蓮花、赤蓮花、白蓮花、紅蓮花、天樹葉香持詣佛所，是諸天花乃至天樹葉香以散佛上，所散寶花於此三千大千國土上，在虛空中化成大臺。是花臺邊垂諸瓔珞，雜色花蓋五色繽紛，是諸花蓋瓔珞遍滿三千大千世界。以是花蓋瓔珞嚴飾故，此三千大千國土皆作金色，及十方如恒河沙等諸佛國土皆亦如是。爾時三千大千國土及十方眾生，各各自念佛獨為我說法不為餘人。<p>爾時世尊在師子座熈怡微笑，光從口出，遍照三千大千國土。以此光故，此間三千大千國土中眾生，皆見東方如恒河沙等諸佛及僧；彼間如恒河沙等國土中眾生，亦見此間三千大千國土中釋迦牟尼佛及諸大眾。南西北方四維上下亦復如是。<p>是時東方過如恒河沙等諸佛國土，其國最在邊國名多寶，佛號寶積，今現在為諸菩薩摩訶薩說般若波羅蜜。彼國有菩薩名曰普明，見大光明、見地大動又見佛身，到寶積佛所白佛言：「世尊！今何因緣，有此光明照於世間，地大震動又見佛身？」<p>寶積佛報普明言：「善男子！西方度如恒河沙等國，有世界名娑婆，佛號釋迦牟尼，今現在欲為諸菩薩摩訶薩說般若波羅蜜。是其神力。」<p>是時普明菩薩白寶積佛言：「世尊！我今當往見釋迦牟尼佛禮拜供養，及見彼諸菩薩摩訶薩紹尊位者——皆得陀羅尼及諸三昧，於諸三昧而得自在。」<p>佛告普明：「欲往隨意，宜知是時。」<p>爾時，寶積佛以千葉金色蓮花與普明菩薩而告之曰：「善男子！汝以此花散釋迦牟尼佛上。生彼娑婆國中諸菩薩難勝難及，汝當一心以遊彼國。」<p>爾時普明菩薩從寶積佛受千葉金色光明蓮花，與無數出家、在家菩薩及諸童男童女，俱共發引，皆供養恭敬尊重讚歎東方諸佛，持諸花香、瓔珞澤香、末香塗香、衣服幢蓋，向釋迦牟尼佛所。到已，頭面禮佛足一面立，白佛言：「世尊！寶積如來致問：『世尊！少惱少患、起居輕利、氣力安樂不？』又以此千葉金色蓮花供養世尊。」<p>爾時釋迦牟尼佛受是千葉金色蓮花，以散東方如恒河沙等諸國土中。佛所散寶花滿東方如恒河沙等諸佛國土，一一花上皆有菩薩結跏趺坐說六波羅蜜，聞此法者必至阿耨多羅三藐三菩提。諸出家、在家菩薩及諸童男童女，頭面禮釋迦牟尼佛足，各以供養具供養恭敬尊重讚歎釋迦牟尼佛。是諸出家、在家菩薩及諸童男童女，各各以善根福德力故，得供養釋迦牟尼佛多陀阿伽度、阿羅訶、三藐三佛陀。<p>南方度如恒河沙等諸佛國土，其國最在邊國名離一切憂，佛號無憂德，菩薩名離憂。西方度如恒河沙等諸佛國土，其國最在邊國名滅惡，佛號寶山，菩薩名儀意。北方度如恒河沙等諸佛國土，其國最在邊國名勝，佛號勝王，菩薩名德勝。下方度如恒河沙等諸佛國土，其國最在邊國名善，佛號善德，菩薩名花上。上方度如恒河沙等諸佛國土，其國最在邊國名喜，佛號喜德，菩薩名德喜。如是一切皆如東方。<p>爾時，是三千大千國土皆成為寶花遍䨱，地懸繒幡蓋，香樹花樹皆悉莊嚴。譬如花積世界普花佛國，妙德菩薩、善住意菩薩及餘大威神諸菩薩皆在彼住。<p>爾時，佛知一切世界，若天世界、若魔世界、若梵世界，若沙門、婆羅門及天，若犍闥婆、人、阿修羅等，及諸菩薩摩訶薩紹尊位者，一切皆集。<p>佛知眾會已集，佛告舍利弗：「菩薩摩訶薩欲以一切種智知一切法，當習行般若波羅蜜。」<p>舍利弗白佛言：「世尊！菩薩摩訶薩云何欲以一切種智知一切法當習行般若波羅蜜？」<p>佛告舍利弗：「菩薩摩訶薩以不住法住般若波羅蜜中，以無所捨法應具足檀那波羅蜜，施者、受者及財物不可得故；罪不罪不可得故，應具足尸羅波羅蜜；心不動故，應具足羼提波羅蜜；身心精進不懈怠故，應具足毘梨耶波羅蜜；不亂不味故，應具足禪那波羅蜜；於一切法不著故，應具足般若波羅蜜。菩薩摩訶薩以不住法住般若波羅蜜中，不生故，應具足四念處、四正懃、四如意足、五根、五力、七覺分、八聖道分，空三昧、無相三昧、無作三昧，四禪、四無量心、四無色定、八背捨、八勝處、九次第定、十一切處，九相——脹相、壞相、血塗相、膿爛相、青相、噉相、散相、骨相、燒相，念佛、念法、念僧、念戒、念捨、念天、念入出息、念死，十想——無常想、苦想、無我想、食不淨想、一切世間不可樂想、死想、不淨想、斷想、離欲想、盡想，十一智——法智、比智、他心智、世智、苦智、集智、滅智、道智、盡智、無生智、如實智，三三昧——有覺有觀三昧、無覺有觀三昧、無覺無觀三昧，三根——未知欲知根、知根、知已根。舍利弗！菩薩摩訶薩欲遍知佛十力、四無所畏、四無閡智、十八不共法、大慈大悲，當習行般若波羅蜜。菩薩摩訶薩欲具足道慧，當習行般若波羅蜜。菩薩摩訶薩欲以道慧具足道種慧，當習行般若波羅蜜。欲以道種慧具足一切智，當習行般若波羅蜜。欲以一切智具足一切種智，當習行般若波羅蜜。欲以一切種智斷煩惱習，當習行般若波羅蜜。舍利弗！菩薩摩訶薩應如是學般若波羅蜜。<p>「復次，舍利弗！菩薩摩訶薩欲上菩薩位，當學般若波羅蜜。欲過聲聞、辟支佛地住阿惟越致地，當學般若波羅蜜。菩薩摩訶薩欲住六神通，當學般若波羅蜜。欲知一切眾生意所趣向，當學般若波羅蜜。菩薩摩訶薩欲勝一切聲聞、辟支佛智慧，當學般若波羅蜜。欲得諸陀羅尼門諸三昧門，當學般若波羅蜜。一切求聲聞、辟支佛人布施時，欲以隨喜心過其上者，當學般若波羅蜜。一切求聲聞、辟支佛人持戒時，欲以隨喜心過其上者，當學般若波羅蜜。一切求聲聞、辟支佛人三昧、智慧、解脫、解脫知見，欲以隨喜心過其上者，當學般若波羅蜜。一切求聲聞、辟支佛人諸禪定解脫三昧，欲以隨喜心過其上者，當學般若波羅蜜。菩薩摩訶薩行少施、少戒、少忍、少進、少禪、少智，欲以方便力迴向故而得無量無邊功德者，當學般若波羅蜜。菩薩摩訶薩欲行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜，當學般若波羅蜜。菩薩摩訶薩欲使世世身體與佛相似，欲具足三十二相、八十隨形好，當學般若波羅蜜。欲生菩薩家、欲得童真地、欲得不離諸佛者，當學般若波羅蜜。欲以諸善根供養諸佛，恭敬尊重讚歎隨意成就，當學般若波羅蜜。欲滿一切眾生所願，飲食、衣服、臥具、塗香、車乘、房舍、床榻、燈燭等，當學般若波羅蜜。<p>「復次，舍利弗！菩薩摩訶薩欲使如恒河沙等國土眾生，立於檀那波羅蜜，立於尸羅、羼提、毘梨耶、禪那、般若波羅蜜，當學般若波羅蜜。欲植一善根於佛福田中，至得阿耨多羅三藐三菩提不盡者，當學般若波羅蜜。<p>「復次，舍利弗！菩薩摩訶薩欲令十方諸佛稱讚其名，當學般若波羅蜜。<p>「復次，舍利弗！菩薩摩訶薩欲一發意到十方如恒河沙等諸佛國土，當學般若波羅蜜<p>「復次，舍利弗！菩薩摩訶薩欲發一音使十方如恒河沙等諸佛國土聞聲，當學般若波羅蜜。<p>「復次，舍利弗！菩薩欲使諸佛國土不斷者，當學般若波羅蜜。<p>「復次，舍利弗！菩薩摩訶薩欲住內空、外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空，當學般若波羅蜜。菩薩摩訶薩欲知諸法因緣、次第緣、緣緣、增上緣，當學般若波羅蜜。<p>「復次，舍利弗！菩薩摩訶薩欲知諸法如、法性、實際，當學般若波羅蜜。舍利弗！菩薩摩訶薩應如是住般若波羅蜜。<p>「復次，舍利弗！菩薩摩訶薩欲數知三千大千國土中大地諸山微塵，當學般若波羅蜜。菩薩摩訶薩析一毛為百分，欲以一分毛盡舉三千大千國土中大海、江河、池泉諸水而不嬈水性，當學般若波羅蜜。三千大千國土中諸火一時皆然，譬如劫盡燒時，菩薩摩訶薩欲一吹令滅者，當學般若波羅蜜。三千大千國土中諸大風起，欲吹破三千大千國土及諸須彌山如摧腐草，菩薩摩訶薩欲以一指障其風力令不起者，當學般若波羅蜜。菩薩摩訶薩欲一結跏趺坐遍滿三千大千國土虛空，當學般若波羅蜜。菩薩摩訶薩欲以一毛舉三千大千國土中諸須彌山王，擲過他方無量阿僧祇諸佛國土不嬈眾生，欲以一食供養十方各如恒河沙等諸佛及僧，當學般若波羅蜜。欲以一衣花香瓔珞、末香塗香燒香、燈燭幢幡花蓋等供養諸佛及僧，當學般若波羅蜜。<p>「復次，舍利弗！菩薩摩訶薩欲使十方各如恒河沙等國土中眾生，悉具於戒、三昧、智慧、解脫、解脫知見，令得須陀洹果、斯陀含果、阿那含果、阿羅漢果，乃至令得無餘涅槃，當學般若波羅蜜。<p>「復次，舍利弗！菩薩摩訶薩行般若波羅蜜布施時，應如是分別：『如是布施得大果報，如是布施得生剎利大姓、婆羅門大姓、居士大家，如是布施得生四天王天處、三十三天、夜摩天、兜率陀天、化樂天、他化自在天，因是布施得入初禪、二禪、三禪、四禪、無邊空處、無邊識處、無所有處、非有想非無想處，因是布施得生八聖道分，因是布施能得須陀洹道乃至佛道，當學般若波羅蜜。』<p>「復次，舍利弗！菩薩摩訶薩行般若波羅蜜布施時，以慧方便力故，能具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。」<p>舍利弗白佛言：「世尊！菩薩摩訶薩云何布施時以慧方便力故，具足檀那波羅蜜乃至般若波羅蜜？」<p>佛告舍利弗：「施人、受人、財物不可得故，能具足檀那波羅蜜；罪、不罪不可得故，具足尸羅波羅蜜；心不動故，具足羼提波羅蜜；身心精進不懈怠故，具足毘梨耶波羅蜜；不亂不味故，具足禪那波羅蜜；知一切法不可得故，具足般若波羅蜜。<p>「復次，舍利弗！菩薩摩訶薩欲得過去未來現在諸佛功德，當學般若波羅蜜。<p>「復次，舍利弗！菩薩摩訶薩欲到有為、無為法彼岸，當學般若波羅蜜。菩薩摩訶薩欲知過去未來現在諸法如、法相、無生際者，當學般若波羅蜜。<p>「復次，舍利弗！菩薩摩訶薩欲在一切聲聞、辟支佛前，欲給侍諸佛，欲為諸佛內眷屬，欲得大眷屬，欲得菩薩眷屬，欲淨報大施，當學般若波羅蜜。<p>「復次，舍利弗！菩薩摩訶薩欲不起慳心、破戒心、瞋恚心、懈怠心、亂心、癡心者，當學般若波羅蜜。<p>「復次，舍利弗！菩薩摩訶薩欲使一切眾生立於布施福處、持戒福處、修定福處、勸導福處，欲令眾生立於財福、法福者，當學般若波羅蜜。<p>「復次，舍利弗！菩薩摩訶薩欲得五眼，當學般若波羅蜜。何等五眼？肉眼、天眼、慧眼、法眼、佛眼。菩薩摩訶薩欲以天眼見十方如恒河沙等國土中諸佛，欲以天耳聞十方諸佛所說法，欲知諸佛心，當學般若波羅蜜。欲聞十方諸佛所說法，聞已乃至阿耨多羅三藐三菩提不忘者，當學般若波羅蜜。<p>「復次，舍利弗！菩薩摩訶薩欲見過去未來諸佛國土及見現在十方諸佛國土，當學般若波羅蜜。<p>「復次，舍利弗！菩薩摩訶薩欲聞十方諸佛所說十二部經——修多羅、祇夜、受記經、伽陀、憂陀那、因緣經、阿波陀那、如是語經、本生經、方廣經、未曾有經、論議經，諸聲聞等聞與不聞，盡欲誦受持者，當學般若波羅蜜。十方如恒河沙等世界中，諸佛所說法，已說、今說、當說，聞已欲一切信持自行亦為他人說，當學般若波羅蜜。<p>「復次，舍利弗！菩薩摩訶薩，過去諸佛已說、未來諸佛當說，欲聞，聞已自利亦利他人，當學般若波羅蜜。十方如恒河沙等諸世界中間闇處，日月所不照處，欲持光明普照者，當學般若波羅蜜。十方如恒河沙等世界中，無有佛名、法名、僧名，欲使一切眾生皆得正見聞三寶名者，當學般若波羅蜜。菩薩摩訶薩欲令十方如恒河沙等諸世界中眾生，以我力故，盲者得視、聾者得聽、狂者得念、裸者得衣、飢渴者得飽滿，當學般若波羅蜜。<p>「復次，舍利弗！菩薩摩訶薩若欲令十方如恒河沙等世界中眾生諸在三惡趣者，以我力故皆得人身，當學般若波羅蜜。欲令十方如恒河沙等世界中眾生，以我力故，立於戒、三昧、智慧、解脫、解脫知見，令得須陀洹果乃至阿耨多羅三藐三菩提，當學般若波羅蜜。<p>「復次，舍利弗！菩薩摩訶薩欲學諸佛威儀者，當學般若波羅蜜。菩薩摩訶薩欲得如象王視觀，當學般若波羅蜜。菩薩作是願：『使我行時離地四指、足不蹈地，我當共四天王天乃至阿迦尼吒天無量千萬億諸天眾，圍遶恭敬至菩提樹下。』當學般若波羅蜜。『我當於菩提樹下坐，四天王天乃至阿迦尼吒天，以天衣為座。』當學般若波羅蜜。『我得阿耨多羅三藐三菩提時，行住坐臥處欲使悉為金剛。』當學般若波羅蜜。<p>「復次，舍利弗！菩薩摩訶薩欲出家日即成阿耨多羅三藐三菩提，即是日轉法輪，轉法輪時無量阿僧祇眾生遠塵離垢，諸法中得法眼淨，無量阿僧祇眾生一切法不受故，諸漏心得解脫，無量阿僧祇眾生於阿耨多羅三藐三菩提得不退轉，當學般若波羅蜜。我得阿耨多羅三藐三菩提時，以無量阿僧祇聲聞為僧，我一說法時便於座上盡得阿羅漢，當學般若波羅蜜。我當以無量阿僧祇菩薩摩訶薩為僧，我一說法時無量阿僧祇菩薩皆得阿惟越致，欲得壽命無量光明具足，當學般若波羅蜜。我成阿耨多羅三藐三菩提時，世界中無婬欲、瞋恚、愚癡亦無三毒之名，一切眾生成就如是智慧善、施善、戒善、定善、梵行善不嬈眾生，當學般若波羅蜜。使我般涅槃後，法無滅盡亦無滅盡之名，當學般若波羅蜜。我得阿耨多羅三藐三菩提時，十方如恒河沙等世界中眾生聞我名者，必得阿耨多羅三藐三菩提。欲得如是等功德者，當學般若波羅蜜。」<p>摩訶般若波羅蜜經奉鉢品第二<p>佛告舍利弗：「若菩薩摩訶薩行般若波羅蜜能作是功德，是時四天王皆大歡喜，意念言：『我等當以四鉢奉上菩薩，如前天王奉先佛鉢。』三十三天乃至他化自在天亦皆歡喜，意念言：『我等當給侍供養菩薩，減損阿修羅種，增益諸天眾。』三千大千國土四天王天乃至阿迦尼吒天皆大歡喜，意念言：『我等當請是菩薩轉法輪。』舍利弗！是菩薩摩訶薩行般若波羅蜜增益六波羅蜜時，諸善男子、善女人各各歡喜，念言：『我等當為是人作父母妻子、親族知識。』爾時四天王天乃至阿迦尼吒天皆大歡喜，各自念言：『我等當作方便，令是菩薩離於婬欲，從初發意常作童真，莫使與色欲共會，若受五欲障生梵天，何況阿耨多羅三藐三菩提。』以是故，舍利弗！菩薩摩訶薩斷婬欲出家者，應得阿耨多羅三藐三菩提非不斷。」<p>舍利弗白佛言：「世尊！菩薩摩訶薩要當有父母妻子、親族知識耶？」<p>佛告舍利弗：「或有菩薩有父母妻子、親族知識。或有菩薩從初發心斷婬欲修童真行，乃至得阿耨多羅三藐三菩提不犯色欲。或有菩薩方便力故受五欲已，出家得阿耨多羅三藐三菩提。譬如幻師若幻弟子，善知幻法幻作五欲於中共相娛樂。於汝意云何，是人於此五欲頗有實受不？」<p>舍利弗言：「不也，世尊！」<p>佛告舍利弗：「菩薩摩訶薩以方便力故化作五欲，於中受樂成就眾生，亦復如是。是菩薩摩訶薩不染於欲，種種因緣毀呰五欲，欲為熾然、欲為穢惡、欲為毀壞、欲為如怨。是故，舍利弗！當知菩薩為眾生故受五欲。」<p>舍利弗白佛言：「菩薩摩訶薩云何應行般若波羅蜜？」<p>佛告舍利弗：「菩薩摩訶薩行般若波羅蜜時，不見菩薩、不見菩薩字，不見般若波羅蜜，亦不見我行般若波羅蜜，亦不見我不行般若波羅蜜。何以故？菩薩、菩薩字性空，空中無色，無受想行識；離色亦無空，離受想行識亦無空。色即是空，空即是色；受想行識即是空，空即是識。何以故？舍利弗！但有名字故謂為菩提，但有名字故謂為菩薩，但有名字故謂為空。所以者何？諸法實性無生無滅、無垢無淨故。菩薩摩訶薩如是行，亦不見生亦不見滅，亦不見垢亦不見淨。何以故？名字是因緣和合作法，但分別憶想假名說。是故菩薩摩訶薩行般若波羅蜜時，不見一切名字，不見故不著。」<p>摩訶般若波羅蜜經習應品第三（丹本名為習相應品）<p>佛告舍利弗：「菩薩摩訶薩行般若波羅蜜時，應如是思惟：『菩薩但有名字，佛亦但有字，般若波羅蜜亦但有字，色但有字，受想行識亦但有字。』舍利弗！如我但有字，一切我常不可得。眾生、壽者、命者、生者、養育眾數人者，作者、使作者，起者、使起者，受者、使受者，知者、見者，是一切皆不可得。不可得空故，但以名字說。菩薩摩訶薩亦如是行般若波羅蜜，不見我、不見眾生，乃至不見知者、見者，所說名字亦不可見。菩薩摩訶薩作如是行般若波羅蜜，除佛智慧，過一切聲聞、辟支佛上，用不可得空故。所以者何？是菩薩摩訶薩諸名字法、名字所著處，亦不可得故。舍利弗！菩薩摩訶薩能如是行，為行般若波羅蜜。譬如滿閻浮提竹麻稻茅，諸比丘其數如是，智慧如舍利弗、目揵連等，欲比菩薩行般若波羅蜜智慧，百分不及一，千分百千億分乃至算數、譬喻所不能及。何以故？菩薩摩訶薩用智慧度脫一切眾生故。舍利弗！置滿閻浮提如舍利弗、目揵連等。若滿三千大千國土如舍利弗、目揵連等，復置是事。若滿十方如恒河沙等國土如舍利弗、目揵連等智慧，欲比菩薩行般若波羅蜜智慧，百分不及一，千分百千億分乃至算數、譬喻所不能及。<p>「復次，舍利弗！菩薩摩訶薩行般若波羅蜜一日修智慧，出過一切聲聞、辟支佛上。」<p>舍利弗白佛言：「世尊！聲聞所有智慧，若須陀洹、斯陀含、阿那含、阿羅漢、辟支佛智慧、佛智慧，是諸眾智無有差別，不相違背無生性空。若法不相違背無生性空，是法無有別異。云何世尊言菩薩摩訶薩行般若波羅蜜一日修智慧出過聲聞、辟支佛上？」<p>佛告舍利弗：「於汝意云何？菩薩摩訶薩行般若波羅蜜一日修智慧，心念：『我行道慧益一切眾生，當以一切種智知一切法，度一切眾生。』諸聲聞、辟支佛智慧，為有是事不？」<p>舍利弗言：「不也，世尊！」<p>「舍利弗！於汝意云何？諸聲聞、辟支佛頗有是念：『我等當得阿耨多羅三藐三菩提，度一切眾生，令得無餘涅槃不？』」<p>舍利弗言：「不也，世尊！」<p>佛告舍利弗：「以是因緣故，當知諸聲聞、辟支佛智慧，欲比菩薩摩訶薩智慧，百分不及一，千分百千億分乃至算數、譬喻所不能及。舍利弗！於汝意云何？諸聲聞、辟支佛頗有是念：『我行六波羅蜜成就眾生、莊嚴國土，具佛十力、四無所畏、四無閡智、十八不共法，度脫無量阿僧祇眾生，令得涅槃不？』」<p>舍利弗言：「不也，世尊！」<p>佛告舍利弗：「菩薩摩訶薩能作是念：『我當行六波羅蜜乃至十八不共法，成阿耨多羅三藐三菩提，度脫無量阿僧祇眾生令得涅槃。』譬如螢火蟲不作是念：『我力能照閻浮提普令大明。』諸阿羅漢、辟支佛亦如是，不作是念：『我等行六波羅蜜乃至十八不共法，得阿耨多羅三藐三菩提，度脫無量阿僧祇眾生令得涅槃。』舍利弗！譬如日出時，光明遍照，閻浮提無不蒙明者。菩薩摩訶薩亦如是。行六波羅蜜乃至十八不共法，得阿耨多羅三藐三菩提，度脫無量阿僧祇眾生令得涅槃。」<p>舍利弗白佛言：「云何菩薩摩訶薩過聲聞、辟支佛地，住阿惟越致地，淨於佛道？」<p>佛告舍利弗：「菩薩摩訶薩從初發意行六波羅蜜，住空、無相、無作法，能過一切聲聞、辟支佛地，住阿惟越致地，淨於佛道。」<p>舍利弗白佛言：「菩薩摩訶薩住何等地，能為諸聲聞、辟支佛作福田？」<p>佛告舍利弗：「菩薩摩訶薩從初發意行六波羅蜜，乃至坐道場，於其中間常為諸聲聞、辟支佛作福田。何以故？以有菩薩摩訶薩因緣故，世間諸善法生。何等是善法？所謂十善道、五戒、八分成就齋，四禪、四無量心、四無色定，四念處、四正勤、四如意足、五根、五力、七覺分、八聖道分，盡現於世。以菩薩因緣故，六波羅蜜、十八空，佛十力、四無所畏、四無閡智、十八不共法、大慈大悲、一切種智，盡現於世。以菩薩因緣故，有剎利大姓、婆羅門大姓、居士大家，四天王天乃至非有想非無想天，皆現於世。以菩薩因緣故，有須陀洹、斯陀含、阿那含、阿羅漢、辟支佛、佛，皆現於世。」<p>舍利弗白佛言：「菩薩摩訶薩淨畢施福不？」<p>佛言：「不也。何以故？本已淨畢故。舍利弗！菩薩摩訶薩為大施主。施何等？施諸善法。何等善法？十善道、五戒乃至十八不共法、一切種智，以是施與。」<p>舍利弗白佛言：「世尊！菩薩摩訶薩云何習應般若波羅蜜與般若波羅蜜相應？」<p>佛告舍利弗：「菩薩摩訶薩習應色空，是名與般若波羅蜜相應。習應受想行識空，是名與般若波羅蜜相應。復次，舍利弗！菩薩摩訶薩習應眼空，是名與般若波羅蜜相應。習應耳鼻舌身心空，是名與般若波羅蜜相應。習應色空，是名與般若波羅蜜相應。習應聲香味觸法空，是名與般若波羅蜜相應。習應眼界空、色界空、眼識界空，是名與般若波羅蜜相應。習應耳聲識、鼻香識、舌味識、身觸識、意法識界空，是名與般若波羅蜜相應。習應苦空，是名與般若波羅蜜相應。習應集滅道空，是名與般若波羅蜜相應。習應無明空，是名與般若波羅蜜相應。習應行、識、名色、六入、觸、受、愛、取、有、生、老死空，是名與般若波羅蜜相應。習應一切諸法空，若有為、若無為，是名與般若波羅蜜相應。復次，舍利弗！菩薩摩訶薩習應性空，是名與般若波羅蜜相應。如是，舍利弗！菩薩摩訶薩行般若波羅蜜習應七空，所謂性空、自相空、諸法空、無所得空、無法空、有法空、無法有法空，是名與般若波羅蜜相應。」<p>佛告舍利弗：「菩薩摩訶薩習應七空時，不見色若相應若不相應，不見受想行識若相應若不相應，不見色若生相若滅相，不見受想行識若生相若滅相，不見色若垢相若淨相，不見受想行識若垢相若淨相，不見色與受合，不見受與想合，不見想與行合，不見行與識合。何以故？無有法與法合者，其性空故。舍利弗！色空中無有色，受想行識空中無有識。舍利弗！色空故無惱壞相，受空故無受相，想空故無知相，行空故無作相，識空故無覺相。何以故？舍利弗！色不異空、空不異色，色即是空、空即是色，受想行識亦如是。舍利弗！是諸法空相，不生不滅、不垢不淨、不增不減。是空法非過去、非未來、非現在，是故空中無色，無受想行識，無眼耳鼻舌身意，無色聲香味觸法，無眼界乃至無意識界，亦無無明亦無無明盡，乃至亦無老死亦無老死盡，無苦集滅道，亦無智亦無得，亦無須陀洹無須陀洹果，無斯陀含無斯陀含果，無阿那含無阿那含果，無阿羅漢無阿羅漢果，無辟支佛無辟支佛道，無佛亦無佛道。舍利弗！菩薩摩訶薩如是習應，是名與般若波羅蜜相應。舍利弗！是菩薩摩訶薩行般若波羅蜜，不見般若波羅蜜若相應若不相應，不見檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜若相應若不相應，亦不見色若相應若不相應，不見受想行識若相應若不相應，不見眼乃至意、色乃至法，眼色識界乃至意法識界若相應若不相應，不見四念處乃至八聖道分、佛十力乃至一切種智若相應若不相應。如是，舍利弗！當知菩薩摩訶薩與般若波羅蜜相應。<p>「復次，舍利弗！菩薩摩訶薩行般若波羅蜜時，空不與空合，無相不與無相合，無作不與無作合。何以故？空、無相、無作無有合與不合。舍利弗！菩薩摩訶薩如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜時，入諸法自相空，入已，色不作合不作不合，受想行識不作合不作不合，色不與前際合。何以故？不見前際故。色不與後際合。何以故？不見後際故。色不與現在合。何以故？不見現在故。受想行識亦如是。<p>「復次，舍利弗！菩薩摩訶薩行般若波羅蜜，前際不與後際合，後際不與前際合，現在不與前際後際合，前際後際亦不與現在合，三際名空故。舍利弗！菩薩摩訶薩如是習應者，是名與般若波羅蜜相應。<p>「復次，舍利弗！菩薩摩訶薩行般若波羅蜜，薩婆若不與過去世合。何以故？過去世不可見，何況薩婆若與過去世合。薩婆若不與未來世合。何以故？未來世不可見，何況薩婆若與未來世合。薩婆若不與現在世合。何以故？現在世不可見，何況薩婆若與現在世合。舍利弗！菩薩摩訶薩如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜，色不與薩婆若合，色不可見故。受想行識亦如是。眼不與薩婆若合，眼不可見故。耳鼻舌身意亦如是。色不與薩婆若合，色不可見故。聲香味觸法亦如是。舍利弗！菩薩摩訶薩如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜，檀那波羅蜜不與薩婆若合，檀那波羅蜜不可見故。乃至般若波羅蜜亦如是。四念處不與薩婆若合，四念處不可見故。乃至八聖道分亦如是。佛十力乃至十八不共法不與薩婆若合，佛十力乃至十八不共法不可見故。舍利弗！菩薩摩訶薩如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜，佛不與薩婆若合，薩婆若不與佛合。菩提不與薩婆若合，薩婆若不與菩提合。何以故？佛即是薩婆若，薩婆若即是佛。菩提即是薩婆若，薩婆若即是菩提。舍利弗！菩薩摩訶薩行般若波羅蜜如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜，不習色有不習色無，受想行識亦如是。不習色有常不習色無常，受想行識亦如是。不習色苦不習色樂，受想行識亦如是。不習色我不習色非我，受想行識亦如是。不習色寂滅不習色不寂滅，受想行識亦如是。不習色空不習色非空，受想行識亦如是。不習色有相不習色無相，受想行識亦如是。不習色有作不習色無作，受想行識亦如是。是菩薩摩訶薩行般若波羅蜜時不作是念：『我行般若波羅蜜、不行般若波羅蜜、非行非不行般若波羅蜜。』舍利弗！菩薩摩訶薩如是習應，是名與般若波羅蜜相應。<p>「復次，舍利弗！菩薩摩訶薩不為般若波羅蜜故行般若波羅蜜，不為檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜故行般若波羅蜜，不為阿惟越致地故行般若波羅蜜，不為成就眾生故行般若波羅蜜，不為淨佛國土故行般若波羅蜜，不為佛十力、四無所畏、四無閡智、十八不共法故行般若波羅蜜，不為內空故行般若波羅蜜，不為外空、內外空、空空、大空、第一義空、有為空、無為空、畢竟空、無始空、散空、性空、諸法空、自相空、不可得空、無法空、有法空、無法有法空故行般若波羅蜜，不為如、法性、實際故行般若波羅蜜。何以故？是菩薩摩訶薩行般若波羅蜜時，不壞諸法相故。如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜，不為如意神通故行般若波羅蜜，不為天耳故、不為他心智故、不為宿命智故、不為天眼故、不為漏盡神通故行般若波羅蜜。何以故？菩薩摩訶薩行般若波羅蜜，尚不見般若波羅蜜，何況見菩薩神通。舍利弗！菩薩摩訶薩如是行，是名與般若波羅蜜相應。<p>「復次，舍利弗！菩薩摩訶薩行般若波羅蜜，不作是念：『我以如意神通飛到東方，供養恭敬如恒河沙等諸佛。』南西北方四維上下亦如是。<p>「復次，舍利弗！菩薩摩訶薩行般若波羅蜜，不作是念：『我以天耳聞十方諸佛所說法。』不作是念：『我以他心智知十方眾生心所念。』不作是念：『我以宿命通知十方眾生宿命所作。』不作是念：『我以天眼見十方眾生死此生彼。』舍利弗！菩薩摩訶薩如是行，是名與般若波羅蜜相應，亦能度無量阿僧祇眾生。舍利弗！菩薩摩訶薩能如是行般若波羅蜜，惡魔不能得其便，世間眾事所欲隨意，十方各如恒河沙等諸佛皆悉擁護是菩薩，令不墮聲聞、辟支佛地。四天王天乃至阿迦尼吒天皆亦擁護是菩薩，不令有閡。是菩薩所有重罪現世輕受。何以故？是菩薩摩訶薩用普慈加眾生故。舍利弗！菩薩摩訶薩如是行，是名與般若波羅蜜相應。<p>「復次，舍利弗！菩薩摩訶薩行般若波羅蜜時，疾得諸陀羅尼門、諸三昧門，所生處常值諸佛，乃至阿耨多羅三藐三菩提初不離見佛。舍利弗！菩薩摩訶薩如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜時，不作是念：『有法與法若合若不合、若等若不等。』何以故？是菩薩摩訶薩不見是法與餘法若合若不合、若等若不等。舍利弗！菩薩摩訶薩如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜，不作是念：『我當疾得法性若不得。』何以故？法性非得相故。舍利弗！菩薩摩訶薩如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜時，不見有法出法性者。如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜時，不作是念：『法性分別諸法。』如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜時，不作是念：『是法能得法性若不得。』何以故？是菩薩不見用是法能得法性若不得。舍利弗！菩薩摩訶薩如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜時，法性不與空合，空不與法性合。如是習應，是名與般若波羅蜜相應。<p>「復次，舍利弗！菩薩摩訶薩行般若波羅蜜時，眼界不與空合、空不與眼界合，色界不與空合、空不與色界合，眼識界不與空合、空不與眼識界合，乃至意界不與空合、空不與意界合，法界不與空合、空不與法界合，意識界不與空合、空不與意識界合。是故，舍利弗！是空相應名為第一相應。舍利弗！空行菩薩摩訶薩不墮聲聞、辟支佛地，能淨佛土、成就眾生，疾得阿耨多羅三藐三菩提。舍利弗！諸相應中般若波羅蜜相應為最第一，最尊最勝最妙，為無有上。何以故？是菩薩摩訶薩行般若波羅蜜相應，所謂空、無相、無作故，當知是菩薩如受記無異、若近受記。舍利弗！菩薩摩訶薩如是相應者，能為無量阿僧祇眾生作益厚。是菩薩摩訶薩亦不作是念：『我與般若波羅蜜相應，諸佛當授我記，我當近受記，我當淨佛土，我得阿耨多羅三藐三菩提當轉法輪。』何以故？是菩薩摩訶薩不見有法出法性者，亦不見有法行般若波羅蜜，亦不見有法諸佛授記，亦不見有法得阿耨多羅三藐三菩提。何以故？菩薩摩訶薩行般若波羅蜜時，不生我相、眾生相乃至知者、見者相。何以故？眾生畢竟不生不滅故，眾生無有生無有滅。若法無有生相、無有滅相，云何有法當行般若波羅蜜？如是，舍利弗！菩薩摩訶薩不見眾生故，為行般若波羅蜜。眾生不受故、眾生空故、眾生不可得故、眾生離故，為行般若波羅蜜。舍利弗！菩薩摩訶薩於諸相應中為最第一相應，所謂空相應，是空相應勝餘相應。菩薩摩訶薩如是習空，能生大慈大悲。菩薩摩訶薩如是習相應，不生慳心、不生犯戒心、不生瞋心、不生懈怠心、不生亂心、不生無智心。」
。
<juan>摩訶般若波羅蜜經卷第二<p>往生品第四<p>舍利弗白佛言：「世尊！菩薩摩訶薩行般若波羅蜜能如是習相應者，從何處終來生此間？從此間終當生何處？」<p>佛告舍利弗：「是菩薩摩訶薩行般若波羅蜜能如是習相應者，或從他方佛國來生此間，或從兜率天上來生此間，或從人道中來生此間。舍利弗！從他方佛國來者，疾與般若波羅蜜相應。與般若波羅蜜相應故，捨身來生此間，諸深妙法皆現在前，後還與般若波羅蜜相應。在所生處，常值諸佛。舍利弗！有一生補處菩薩，兜率天上終來生是間。是菩薩不失六波羅蜜，隨所生處，一切陀羅尼門、諸三昧門疾現在前。舍利弗！有菩薩人中命終還生人中者，除阿惟越致。是菩薩根鈍，不能疾與般若波羅蜜相應，諸陀羅尼門、諸三昧門不能疾現在前。舍利弗！汝所問菩薩摩訶薩與般若波羅蜜相應，從此間終當生何處者？舍利弗！此菩薩摩訶薩從一佛國至一佛國，常值諸佛，終不離諸佛。舍利弗！有菩薩摩訶薩不以方便入初禪乃至第四禪，亦行六波羅蜜。是菩薩摩訶薩得禪故生長壽天，隨彼壽終來生是間，得人身，值遇諸佛。是菩薩諸根不利。舍利弗！有菩薩摩訶薩入初禪乃至第四禪，亦行般若波羅蜜，不以方便故捨諸禪生欲界。是菩薩諸根亦鈍。舍利弗！有菩薩摩訶薩入初禪乃至第四禪，入慈心乃至捨，入虛空處乃至非有想非無想處，修四念處乃至八聖道分，行佛十力乃至大慈大悲。是菩薩用方便力不隨禪生，不隨無量心生，不隨四無色定生，在所有佛處於中生，常不離般若波羅蜜行。如是菩薩賢劫中當得阿耨多羅三藐三菩提。舍利弗！有菩薩摩訶薩入初禪乃至第四禪，入慈心乃至捨，入虛空處乃至非有想非無想處，以方便力故不隨禪生，還生欲界，若剎利大姓、婆羅門大姓、居士大家生，為成就眾生故。舍利弗！有菩薩摩訶薩入初禪乃至第四禪，入慈心乃至捨，入虛空處乃至非有想非無想處，以方便力故不隨禪生，或生四天王天處，或生三十三天、夜摩天、兜率陀天、化樂天、他化自在天，於是中成就眾生亦淨佛土，常值諸佛。舍利弗！有菩薩摩訶薩行般若波羅蜜，以方便力故入初禪，此間命終生梵天處作大梵王，從梵天處遊一佛國至一佛國，在所有諸佛得阿耨多羅三藐三菩提，未轉法輪者勸請令轉。舍利弗！有菩薩摩訶薩一生補處行般若波羅蜜，以方便力故入初禪乃至第四禪，入慈心乃至捨，入虛空處乃至非有想非無想處，修四念處乃至八聖道分，入空三昧無相無作三昧，不隨禪生，生有佛處修梵行。若生兜率天上，隨其壽終具足善根不失正念，與無數百千億萬諸天圍繞恭敬來生此間，得阿耨多羅三藐三菩提。<p>「復次，舍利弗！有菩薩摩訶薩得六神通，不生欲界、色界、無色界，從一佛國至一佛國，供養恭敬尊重讚歎諸佛。舍利弗！有菩薩摩訶薩遊戲神通，從一佛國至一佛國，所至到處無有聲聞、辟支佛乘，乃至無二乘之名。舍利弗！有菩薩摩訶薩遊戲神通，從一佛國至一佛國，所至到處其壽無量。舍利弗！有菩薩摩訶薩遊戲神通，從一國土至一國土，所至到處有無佛法僧處，讚佛法僧功德，諸眾生用聞佛名法名僧名故，於此命終生諸佛前。舍利弗！有菩薩摩訶薩初發意時，得初禪乃至第四禪，得四無量心、得四無色定，修四念處乃至十八不共法。是菩薩不生欲界、色界、無色界中，常生有益眾生之處。舍利弗！有菩薩摩訶薩初發意時行六波羅蜜，上菩薩位，得阿惟越致地。舍利弗！有菩薩摩訶薩初發意時，便得阿耨多羅三藐三菩提轉法輪，與無量阿僧祇眾生作益厚已入無餘涅槃，是佛般涅槃後，餘法若住一劫若減一劫。舍利弗！有菩薩摩訶薩初發意時與般若波羅蜜相應，與無數百千億菩薩從一佛國至一佛國，為淨佛國土故。舍利弗！有菩薩摩訶薩行般若波羅蜜時，得四禪、四無量心、四無色定，遊戲其中入初禪，從初禪起入滅盡定，從滅盡定起乃至入四禪，從四禪起入滅盡定，從滅盡定起入虛空處，從虛空處起入滅盡定，從滅盡定起乃至入非有想非無想處，從非有想非無想處起入滅盡定。如是，舍利弗！菩薩摩訶薩行般若波羅蜜以方便力故入超越定。舍利弗！有菩薩摩訶薩行般若波羅蜜時，修四念處乃至十八不共法，不取須陀洹果、斯陀含果、阿那含果、阿羅漢果、辟支佛道，以方便力為度眾生故，起八聖道分。以是八聖道分，令得須陀洹果乃至辟支佛道。」<p>佛告舍利弗：「一切阿羅漢、辟支佛果及智，是菩薩摩訶薩無生法忍。舍利弗！是菩薩摩訶薩如是行般若波羅蜜，當知是阿惟越致地中住。舍利弗！有菩薩摩訶薩住六波羅蜜莊嚴兜率天道，當知是賢劫中菩薩。舍利弗！有菩薩摩訶薩修四禪乃至十八不共法，未證四諦，當知是菩薩一生補處。舍利弗！有菩薩摩訶薩無量阿僧祇劫修行得阿耨多羅三藐三菩提。舍利弗！有菩薩摩訶薩住六波羅蜜，常懃精進利益眾生，不說無益之事。舍利弗！有菩薩摩訶薩行六波羅蜜，常懃精進利益眾生，從一佛國至一佛國斷眾生三惡道。舍利弗！有菩薩摩訶薩住六波羅蜜，以檀那為首安樂一切眾生。須飲食與飲食，衣服臥具、瓔珞花香、房舍燈燭，隨人所須盡給與之。舍利弗！有菩薩摩訶薩行般若波羅蜜時變身如佛，為地獄中眾生說法，為畜生、餓鬼中眾生說法。舍利弗！有菩薩摩訶薩行六波羅蜜時變身如佛，遍至十方如恒河沙等諸佛國土為眾生說法，亦供養諸佛及淨佛國土，聞諸佛說法。觀採十方淨妙國相而已，自起殊勝國土，其中菩薩摩訶薩皆是一生補處。舍利弗！有菩薩摩訶薩行六波羅蜜時，成就三十二相，諸根淨利。諸根淨利故眾人愛敬，以愛敬故漸以三乘法而度脫之。如是，舍利弗！菩薩摩訶薩行般若波羅蜜時應學身清淨、口清淨。舍利弗！有菩薩摩訶薩行六波羅蜜時得諸根淨，以是淨根而不自高亦不下他。舍利弗！有菩薩摩訶薩從初發心住檀那波羅蜜、尸羅波羅蜜乃至阿惟越致地，終不墮三惡道。舍利弗！有菩薩摩訶薩從初發心乃至阿惟越致地，常不捨十善行。舍利弗！有菩薩摩訶薩住檀那波羅蜜、尸羅波羅蜜中，作轉輪聖王，安立眾生於十善道，亦以財物布施眾生。舍利弗！有菩薩摩訶薩住檀那波羅蜜、尸羅波羅蜜，無量千萬世作轉輪聖王，值遇無量百千諸佛，供養恭敬尊重讚歎。舍利弗！有菩薩摩訶薩常為眾生以法照明亦以自照，乃至阿耨多羅三藐三菩提終不離照明。舍利弗！是菩薩摩訶薩於佛法中已得尊重。舍利弗！以是故，菩薩摩訶薩行般若波羅蜜時，身、口、意不淨不令妄起。」<p>舍利弗白佛言：「世尊！云何菩薩身業不淨、口業不淨、意業不淨？」<p>佛告舍利弗：「若菩薩摩訶薩作是念：『是身、是口、是意。』如是取相作緣，舍利弗！是名身、口、意不淨。舍利弗！菩薩摩訶薩行般若波羅蜜時，不得身、不得口、不得意。舍利弗！菩薩摩訶薩行般若波羅蜜時，若得身、若得口、若得意，用是得身、口、意故，能生慳心、犯戒心、瞋心、懈心、亂心、愚心。當知是菩薩行六波羅蜜時，不能除身、口、意麤業。」<p>舍利弗白佛言：「世尊！菩薩摩訶薩云何除身、口、意麤業？」<p>佛告舍利弗：「若菩薩摩訶薩不得身、口、意，如是菩薩摩訶薩能除身、口、意麤業。復次，舍利弗！若菩薩摩訶薩從初發意行十善道，不生聲聞心、不生辟支佛心，如是菩薩摩訶薩能除身、口、意麤業。復次，舍利弗！有菩薩摩訶薩行般若波羅蜜淨佛道時，行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜，是名菩薩摩訶薩除身、口、意麤業。」<p>舍利弗白佛言：「世尊！何等是菩薩摩訶薩佛道？」<p>佛告舍利弗：「佛道者，若菩薩摩訶薩不得身、不得口、不得意，不得檀那波羅蜜、不得尸羅波羅蜜、不得羼提波羅蜜、不得毘梨耶波羅蜜、不得禪那波羅蜜、不得般若波羅蜜，不得聲聞、不得辟支佛、不得菩薩、不得佛，舍利弗！是名菩薩摩訶薩佛道。所謂一切諸法不可得故。舍利弗！有菩薩摩訶薩行六波羅蜜時無能壞者。」<p>舍利弗白佛言：「世尊！云何菩薩摩訶薩行六波羅蜜時無能壞者？」<p>佛告舍利弗：「若菩薩摩訶薩行六波羅蜜時，不念有色乃至識，不念有眼乃至意，不念有色乃至法，不念有眼界乃至意識界，不念有四念處乃至八聖道分，不念有檀那波羅蜜乃至般若波羅蜜，不念有佛十力乃至十八不共法，不念有須陀洹果乃至阿羅漢果，不念有辟支佛乃至阿耨多羅三藐三菩提。舍利弗！菩薩摩訶薩如是行，增益六波羅蜜，無能壞者。舍利弗！有菩薩摩訶薩住般若波羅蜜中具足智慧，用是智慧，常不墮惡道，不生弊惡人中，不作貧窮人，所受身體不為人、天、阿修羅所憎惡。」<p>舍利弗白佛言：「世尊！何等是菩薩摩訶薩智慧？」<p>佛告舍利弗：「菩薩摩訶薩用是智慧成就，見十方如恒河沙等諸佛、聽法、見僧，亦見嚴淨佛土。菩薩摩訶薩以是智慧，不作佛想，不作菩薩想，不作聲聞、辟支佛想，不作我想，不作佛國想。用是智慧，行檀那波羅蜜亦不得檀那波羅蜜，乃至行般若波羅蜜亦不得般若波羅蜜，行四念處亦不得四念處，乃至行十八不共法亦不得十八不共法。舍利弗！是名菩薩摩訶薩智慧。用是智慧，能具足一切法亦不得一切法。舍利弗！有菩薩摩訶薩行般若波羅蜜時淨於五眼：肉眼、天眼、慧眼、法眼、佛眼。」<p>舍利弗白佛言：「世尊。云何菩薩摩訶薩肉眼淨？」<p>佛告舍利弗：「有菩薩肉眼見百由旬，有菩薩肉眼見二百由旬，有菩薩肉眼見一閻浮提，有菩薩肉眼見二天下、三天下、四天下，有菩薩肉眼見小千國土，有菩薩肉眼見中千國土，有菩薩肉眼見三千大千國土。舍利弗！是為菩薩摩訶薩肉眼淨。」<p>舍利弗白佛言：「世尊！云何菩薩摩訶薩天眼淨？」<p>佛告舍利弗：「有菩薩摩訶薩天眼見一切四天王天所見，見三十三天、夜摩天、兜率陀天、化樂天、他化自在天所見，見梵天王所見乃至阿迦尼吒天所見。菩薩天眼所見者，四天王天乃至阿迦尼吒天所不知不見。舍利弗！是菩薩摩訶薩天眼，見十方如恒河沙等諸國土中眾生死此生彼。舍利弗！是名菩薩摩訶薩天眼淨。」<p>舍利弗白佛言：「世尊！云何菩薩摩訶薩慧眼淨？」<p>佛告舍利弗：「慧眼菩薩不作是念：『有法若有為若無為，若世間若出世間，若有漏若無漏。』是慧眼菩薩亦無法不見、無法不聞、無法不知、無法不識。舍利弗！是名菩薩摩訶薩慧眼淨。」<p>舍利弗白佛言：「世尊！云何菩薩摩訶薩法眼淨？」<p>佛告舍利弗：「菩薩摩訶薩以法眼知是人隨信行、是人隨法行、是人無相行，是人行空解脫門、是人行無相解脫門、是人行無作解脫門得五根，得五根故得無間三昧，得無間三昧故得解脫智，得解脫智故斷三結——我見、疑、戒取——是人名須陀洹；是人得思惟道薄婬恚癡，當得斯陀含；增進思惟道斷婬恚癡，得阿那含；增進思惟道斷色染、無色染、無明、慢、掉，得阿羅漢。是人行空、無相、無作解脫門得五根，得五根故得無間三昧，得無間三昧故得解脫智，得解脫智故知所有集法皆是滅法，作辟支佛。是為菩薩摩訶薩法眼淨。<p>「復次，舍利弗！菩薩摩訶薩知是菩薩初發意，行檀那波羅蜜乃至行般若波羅蜜，成就信根、精進根，善根純厚用方便力故，為眾生受身，若生剎利大姓、若生婆羅門大姓、若生居士大家、若生四天王天處乃至他化自在天處，是菩薩於其中住成就眾生，隨其所樂皆給施之，亦淨佛國土值遇諸佛，供養恭敬尊重讚歎，乃至阿耨多羅三藐三菩提亦不墮聲聞、辟支佛地。是名菩薩摩訶薩法眼淨。<p>「復次，舍利弗！菩薩摩訶薩知是菩薩於阿耨多羅三藐三菩提退，知是菩薩於阿耨多羅三藐三菩提不退；知是菩薩受阿耨多羅三藐三菩提記，知是菩薩未受阿耨多羅三藐三菩提記；知是菩薩到阿惟越致地，知是菩薩未到阿惟越致地；知是菩薩具足神通，知是菩薩未具足神通；知是菩薩以具足神通，飛到十方如恒河沙等世界見諸佛，供養恭敬尊重讚歎。知是菩薩未得神通、當得神通；知是菩薩當淨佛土、不淨佛土；是菩薩成就眾生、未成就眾生；是菩薩為諸佛所稱譽、所不稱譽；是菩薩親近諸佛、不親近諸佛；是菩薩壽命有量、壽命無量；是菩薩得佛時比丘眾有量、比丘眾無量；是菩薩得阿耨多羅三藐三菩提時以菩薩為僧、不以菩薩為僧；是菩薩當修苦行難行、不修苦行難行；是菩薩一生補處、未一生補處；是菩薩受最後身、未受最後身；是菩薩能坐道場、不能坐道場；是菩薩有魔、無魔。如是，舍利弗！是為菩薩摩訶薩法眼淨。」<p>舍利弗白佛言：「世尊！云何菩薩摩訶薩佛眼淨？」<p>佛告舍利弗：「有菩薩摩訶薩求佛道，心次第入如金剛三昧，得一切種智，爾時成就十力、四無所畏、四無閡智、十八不共法、大慈大悲。是菩薩摩訶薩用一切種智，一切法中無法不見、無法不聞、無法不知、無法不識。舍利弗！是為菩薩摩訶薩得阿耨多羅三藐三菩提時佛眼淨。如是，舍利弗！菩薩摩訶薩欲得五眼，當學六波羅蜜。何以故？舍利弗！是六波羅蜜中攝一切善法，若聲聞法、辟支佛法、菩薩法、佛法。舍利弗！若有實語能攝一切善法者，般若波羅蜜是。舍利弗！般若波羅蜜能生五眼，菩薩學五眼者得阿耨多羅三藐三菩提。<p>「舍利弗！有菩薩摩訶薩行般若波羅蜜時修神通波羅蜜，以是神通波羅蜜受種種如意事，能動大地，變一身為無數身、無數身還為一身，隱顯自在，山壁樹木皆過無閡如行空中，履水如地、陵虛如鳥，出沒地中如出入水，身出烟焰如大火聚，身中出水如雪山水流，日月大德威力難當而能摩捫，乃至梵天身得自在，亦不著是如意神通。神通事及己身皆不可得，自性空故、自性離故、自性無生故。不作是念：『我得如意神通。』除為薩婆若心。如是，舍利弗！菩薩摩訶薩行般若波羅蜜時得如意神通智證。<p>「是菩薩以天耳淨過於人耳，聞二種聲：天聲、人聲，亦不著是天耳神通。天耳與聲及己身皆不可得，自性空故、自性離故、自性無生故。不作是念：『我有是天耳。』除為薩婆若心。如是，舍利弗！菩薩摩訶薩行般若波羅蜜時得天耳神通智證。<p>「是菩薩如實知他眾生心，若欲心如實知欲心，離欲心如實知離欲心，瞋心如實知瞋心，離瞋心如實知離瞋心，癡心如實知癡心，離癡心如實知離癡心，渴愛心如實知渴愛心，無渴愛心如實知無渴愛心，有受心如實知有受心，無受心如實知無受心，攝心如實知攝心，散心如實知散心，小心如實知小心，大心如實知大心，定心如實知定心，亂心如實知亂心，解脫心如實知解脫心，不解脫心如實知不解脫心，有上心如實知有上心，無上心如實知無上心；亦不著是心。何以故。是心非心相，不可思議故、自性空故、自性離故、自性無生故。不作是念：『我得他心智證。』除為薩婆若心。如是，舍利弗！菩薩摩訶薩行般若波羅蜜時得他心神通智證。<p>「是菩薩以宿命智證通，念一心乃至百心，念一日乃至百日，念一月乃至百月，念一歲乃至百歲，念一劫乃至百劫、無數百劫、無數千劫、無數百千劫乃至無數百千萬億劫世。我是處，如是姓、如是名字、如是生、如是食、如是久住、如是壽限、如是長壽、如是受苦樂。我是中死生彼處，彼處死生是處，有相有因緣，亦不著是宿命神通。宿命神通事及己身皆不可得，自性空故、自性離故、自性無生故。不作是念：『我有是宿命神通。』除為薩婆若心。如是，舍利弗！菩薩摩訶薩行般若波羅蜜時得宿命神智證。<p>「是菩薩以天眼見眾生死時生時、端正醜陋、惡處好處、若大若小。知眾生隨業因緣，是諸眾生身惡業成就、口惡業成就、意惡業成就故，謗毀賢聖人，受邪見因緣故，身壞墮惡道生地獄中。是諸眾生身善業成就、口善業成就、意善業成就，不謗毀賢聖人，受正見因緣故，命終入善道生天上。亦不著是天眼通，天眼通事及己身皆不可得，自性空故、自性離故、自性無生故。不作是念：『我有是天眼神通。』除為薩婆若心。如是，舍利弗！菩薩摩訶薩行般若波羅蜜時得天眼神通智證。亦見十方如恒河沙等世界中眾生生死，乃至生天上。四神通亦如是。<p>「是菩薩摩訶薩漏盡神通，雖得漏盡神通，不墮聲聞、辟支佛地，乃至阿耨多羅三藐三菩提亦不依異法。亦不著是漏盡神通，漏盡神通事及己身皆不可得，自性空故、自性離故、自性無生故。不作是念：『我得漏盡神通。』除為薩婆若心。如是，舍利弗！菩薩摩訶薩行般若波羅蜜時得漏盡神通智證。<p>「如是，舍利弗！菩薩摩訶薩行般若波羅蜜時具足神通波羅蜜，具足神通波羅蜜已，增益阿耨多羅三藐三菩提。<p>「舍利弗！有菩薩摩訶薩行般若波羅蜜時，住檀那波羅蜜淨薩婆若道，畢竟空，不生慳心故。舍利弗！有菩薩摩訶薩行般若波羅蜜時，住尸羅波羅蜜淨薩婆若道，畢竟空，罪不罪不著故。舍利弗！有菩薩摩訶薩行般若波羅蜜時，住羼提波羅蜜淨薩婆若道，畢竟空，不瞋故。舍利弗！有菩薩摩訶薩行般若波羅蜜時，住毘梨耶波羅蜜淨薩婆若道，畢竟空，身心精進不懈怠故。舍利弗！有菩薩摩訶薩行般若波羅蜜時，住禪那波羅蜜淨薩婆若道，畢竟空，不亂不味故。舍利弗！有菩薩摩訶薩行般若波羅蜜時，住般若波羅蜜淨薩婆若道，畢竟空，不生癡心故。如是，舍利弗！菩薩摩訶薩行般若波羅蜜時，住六波羅蜜淨薩婆若道，畢竟空故、不來不去故、不施不受故、非戒非犯故、非忍非瞋故、不進不怠故、不定不亂故、不智不愚故。爾時菩薩摩訶薩不分別布施不布施、持戒犯戒、忍辱瞋恚、精進懈怠、定心亂心、智慧愚癡，不分別毀害輕慢恭敬。何以故？舍利弗！無生法中無有受毀者、無有受害者、無有受輕慢恭敬者。舍利弗！菩薩摩訶薩行般若波羅蜜得如是諸功德，聲聞、辟支佛所無有，得是功德具足成就眾生、淨佛國土，得一切種智。復次，舍利弗！菩薩摩訶薩行般若波羅蜜時，一切眾生中生等心。一切眾生中生等心已，得一切諸法等。得一切諸法等已，立一切眾生於諸法等中。是菩薩摩訶薩現世為十方諸佛所愛念，亦為一切菩薩一切聲聞、辟支佛所愛念。是菩薩在所生處，眼終不見不愛色，乃至意不覺不愛法。如是，舍利弗！菩薩摩訶薩行般若波羅蜜，不減於阿耨多羅三藐三菩提。」<p>說是般若波羅蜜品時，三百比丘從座起，以所著衣上佛，發阿耨多羅三藐三菩提心——佛爾時微笑，種種色光從口中出。爾時，慧命阿難從座起，整衣服，合掌右膝著地，白佛言：「佛何因緣微笑？」佛告阿難：「是三百比丘，從是已後六十一劫當作佛，皆號名大相。是三百比丘捨此身，當生阿閦佛國。」——及六萬欲天子皆發阿耨多羅三藐三菩提心，於彌勒佛法中出家行佛道。<p>是時，佛之威神故，此間四部眾見十方面各千佛——是十方國土嚴淨，此娑婆國土所不及——爾時十千人作願：「我等修淨願行，修淨願行故當生彼佛世界。」<p>爾時佛知是善男子深心，而佛微笑，種種光從口中出。阿難整衣服合掌白佛：「佛何因緣微笑？」<p>佛告阿難：「汝見是十千人不？」<p>阿難言：「見。」<p>佛言：「是十千人於此壽終，當生彼世界，終不離諸佛。後當作佛，皆號莊嚴王佛。」<p>摩訶般若波羅蜜經歎度品第五<p>爾時慧命舍利弗、慧命大目揵連、慧命須菩提、慧命摩訶迦葉如是等諸多知識比丘，及諸菩薩摩訶薩，諸優婆塞、優婆夷，從座起，合掌白佛言：「世尊！摩訶波羅蜜是菩薩摩訶薩般若波羅蜜，尊波羅蜜、第一波羅蜜、勝波羅蜜、妙波羅蜜、無上波羅蜜、無等波羅蜜、無等等波羅蜜、如虛空波羅蜜，是菩薩摩訶薩般若波羅蜜。世尊！自相空波羅蜜是菩薩摩訶薩般若波羅蜜。世尊！自性空波羅蜜是菩薩摩訶薩般若波羅蜜。諸法空波羅蜜、無法有法空波羅蜜、開一切功德波羅蜜、成就一切功德波羅蜜、不可壞波羅蜜是諸菩薩摩訶薩般若波羅蜜。諸菩薩摩訶薩行是般若波羅蜜無等等布施，具足無等等檀那波羅蜜，得無等等身、得無等等法，所謂阿耨多羅三藐三菩提。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜亦如是。世尊本亦復行此般若波羅蜜，具足無等等六波羅蜜，得無等等法、得無等等色、得無等等受想行識，佛轉無等等法輪。過去佛亦如是行此般若波羅蜜，具足無等等布施乃至轉無等等法輪。未來世佛亦行此般若波羅蜜，當作無等等布施乃至當轉無等等法輪。以是故，世尊！菩薩摩訶薩欲度一切彼岸，當習行般若波羅蜜。世尊！是行般若波羅蜜菩薩摩訶薩，一切世間天及人、阿修羅應當禮敬供養。」<p>佛告眾弟子及諸菩薩摩訶薩：「如是，如是！諸善男子！是行般若波羅蜜者，一切世間天及人、阿修羅應當作禮恭敬供養。何以故？因菩薩來故，出生人道天道，剎利大姓、婆羅門大姓、居士大家、轉輪聖王、四天王天乃至阿迦尼吒天，出生須陀洹乃至阿羅漢、辟支佛、諸佛。因菩薩來故，世間便有飲食、衣服、臥具、房舍、燈燭、摩尼、真珠、頗梨、琉璃、珊瑚、金銀等諸寶物生。舍利弗！世間所有樂具——若人中、若天上、若離欲樂——是一切樂具皆由菩薩有。何以故？舍利弗！菩薩摩訶薩行菩薩道時，住六波羅蜜，自行布施亦以布施成就眾生，乃至自行般若波羅蜜亦以般若波羅蜜成就眾生。舍利弗！是故菩薩摩訶薩為安樂一切眾生故出現於世。」<p>摩訶般若波羅蜜經舌相品第六<p>爾時世尊出舌相遍覆三千大千世界，從其舌相出無數無量色光明，普照十方如恒河沙等諸佛世界。是時，東方如恒河沙等世界中無量無數諸菩薩見是大光明，各各白其佛言：「世尊！是誰力故，有是大光明普照諸佛世界？」<p>諸佛告諸菩薩言：「諸善男子！西方有世界名娑婆，是中有佛名釋迦牟尼，是其舌相出大光明，普照東方如恒河沙等諸佛世界，南西北方四維上下亦復如是，為諸菩薩摩訶薩說般若波羅蜜故。」是時諸菩薩各白其佛言：「我欲往供養釋迦牟尼佛及諸菩薩摩訶薩，并欲聽般若波羅蜜。」諸佛告諸菩薩：「善男子！汝自知時。」<p>是時，諸菩薩摩訶薩持諸供養具，無量花蓋幢幡、瓔珞眾香、金銀寶花，向娑婆世界，詣釋迦牟尼佛所。爾時四天王諸天乃至阿迦尼吒諸天，各持天上天香末香澤香、天樹香葉香、天種種蓮花青赤紅白，向釋迦牟尼佛所。是諸菩薩摩訶薩及諸天所散諸花，於三千大千世界虛空中化成四柱大寶臺，種種異色莊嚴分明。<p>是時釋迦牟尼佛眾中有十萬億人，皆從座起，合掌白佛言：「世尊！我等於未來世中亦當得如是法，如今釋迦牟尼佛弟子、侍從、大眾、說法亦爾。」<p>是時，佛知善男子至心於一切諸法不生不滅、不出不作，得是法忍。佛便微笑，種種色光從口中出。<p>阿難白佛言：「世尊！何因緣故微笑？」<p>佛告阿難：「是眾中十萬億人，於諸法中得無生忍。是諸人於未來世，過六十八億劫當作佛，劫名花積，佛皆號覺花。」<p>摩訶般若波羅蜜經三假品第七<p>爾時佛告慧命須菩提：「汝當教諸菩薩摩訶薩般若波羅蜜，如諸菩薩摩訶薩所應成就般若波羅蜜。」<p>即時諸菩薩摩訶薩及聲聞大弟子、諸天等作是念：「慧命須菩提自以智慧力當為諸菩薩摩訶薩說般若波羅蜜耶？為是佛力？」<p>慧命須菩提知諸菩薩摩訶薩大弟子、諸天心所念，語慧命舍利弗：「諸佛弟子所說法、所教授，皆是佛力。佛所說法、法相不相違背，是善男子學是法、得證此法。佛說如燈。舍利弗！一切聲聞、辟支佛實無是力能為菩薩摩訶薩說般若波羅蜜。」<p>爾時慧命須菩提白佛言：「世尊所說菩薩菩薩字，何等法名菩薩？世尊！我等不見是法名菩薩，云何教菩薩般若波羅蜜？」<p>佛告須菩提：「般若波羅蜜亦但有名字，名為般若波羅蜜。菩薩菩薩字亦但有名字，是名字不在內、不在外、不在中間。須菩提！譬如說我名和合故有，是我名不生不滅，但以世間名字故說。如眾生、壽者、命者、生者、養育者，眾數人作者使作者、起者使起者、受者使受者、知者見者等，和合法故有。是諸名不生不滅，但以世間名字故說。般若波羅蜜、菩薩菩薩字亦如是，皆和合故有，是亦不生不滅，但以世間名字故說。須菩提！譬如身和合故有，是亦不生不滅，但以世間名字故說。須菩提！譬如色受想行識亦和合故有，是亦不生不滅，但以世間名字故說。須菩提！般若波羅蜜、菩薩菩薩字亦如是，皆是和合故有，是亦不生不滅，但以世間名字故說。須菩提！譬如眼和合故有，是亦不生不滅，但以世間名字故說，是眼不在內、不在外、不在中間。耳鼻舌身意和合故有，是亦不生不滅，但以世間名字故說。色乃至法亦如是。眼界和合故有，是亦不生不滅，但以世間名字故說。乃至意識界亦如是。須菩提！般若波羅蜜、菩薩、菩薩字亦如是，皆和合故有，是亦不生不滅，但以世間名字故說，是名字不在內、不在外、不在中間。須菩提！譬如內身名為頭，但有名字，項肩臂脊脇髀膞腳皆和合故有，是法及名字亦不生不滅，但以名字故說，是名字亦不在內、亦不在外、不在中間。須菩提！般若波羅蜜、菩薩、菩薩字亦如是，皆和合故有，但以名字故說，是亦不生不滅，不在內、不在外、不在中間。須菩提！譬如外物草木枝葉莖節，如是一切但以名字故說，是法及名字亦不生不滅，非內、非外、非中間住。須菩提！般若波羅蜜、菩薩、菩薩字亦如是，皆和合故有，是法及名字亦不生不滅，非內、非外、非中間住。須菩提！譬如過去諸佛名和合故有，是亦不生不滅，但以名字故說，是亦非內、非外、非中間住。般若波羅蜜、菩薩、菩薩字亦如是。須菩提！譬如夢響影幻焰，佛所化，皆是和合故有，但以名字說，是法及名字不生不滅，非內、非外、非中間住。般若波羅蜜、菩薩、菩薩字亦如是。如是，須菩提！菩薩摩訶薩行般若波羅蜜，名假施設、受假施設、法假施設，如是應當學。<p>「復次，須菩提！菩薩摩訶薩行般若波羅蜜時，不見色名字是常，不見受想行識名字是常。不見色名字無常，不見受想行識名字無常。不見色名字樂，不見色名字苦。不見色名字我，不見色名字無我。不見色名字空，不見色名字無相，不見色名字無作，不見色名字寂滅。不見色名字垢，不見色名字淨。不見色名字生，不見色名字滅。不見色名字內，不見色名字外，不見色名字中間住。受想行識亦如是。眼、色、眼識、眼觸，眼觸因緣生諸受，乃至意、法、意識、意觸，意觸因緣生諸受亦如是。何以故？菩薩摩訶薩行般若波羅蜜，般若波羅蜜字、菩薩菩薩字，有為性中亦不見，無為性中亦不見。菩薩摩訶薩行般若波羅蜜，是法皆不作分別。是菩薩行般若波羅蜜，住不壞法中修四念處時，不見般若波羅蜜、不見般若波羅蜜字，不見菩薩、不見菩薩字。乃至修十八不共法時，不見般若波羅蜜、不見般若波羅蜜字，不見菩薩、不見菩薩字。菩薩摩訶薩如是行般若波羅蜜時，但知諸法實相。諸法實相者，無垢無淨。如是，須菩提。菩薩摩訶薩行般若波羅蜜時，當作是知名字假施設。知假名字已，不著色、不著受想行識，不著眼乃至意，不著色乃至法，不著眼識乃至不著意識，不著眼觸乃至不著意觸，不著眼觸因緣生受——若苦、若樂、若不苦不樂——乃至不著意觸因緣生受——若苦、若樂、若不苦不樂——不著有為性、不著無為性，不著檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，不著三十二相、不著菩薩身，不著菩薩肉眼乃至不著佛眼，不著智波羅蜜、不著神通波羅蜜，不著內空乃至不著無法有法空，不著成就眾生、不著淨佛國土、不著方便法。何以故？是諸法無著者，無著法、無著處，皆無故。如是，須菩提！菩薩摩訶薩行般若波羅蜜時，不著一切法，便增益檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，入菩薩位得阿惟越致地，具足菩薩神通，遊一佛國至一佛國成就眾生，恭敬尊重讚歎諸佛，為淨佛國土，為見諸佛供養。供養之具，善根成就故隨意悉得。亦聞諸佛所說法，聞已乃至阿耨多羅三藐三菩提終不忘失，得諸陀羅尼門諸三昧門。如是，須菩提！菩薩摩訶薩行般若波羅蜜時！當知諸法名假施設。須菩提！於汝意云何，色是菩薩不？受想行識是菩薩不？」<p>「不也，世尊！」<p>「眼耳鼻舌身意是菩薩不？」<p>「不也，世尊！」<p>「色聲香味觸法是菩薩不？」<p>「不也，世尊！」<p>「眼識乃至意識是菩薩不？」<p>「不也，世尊！」<p>「須菩提！於汝意云何，地種是菩薩不？」<p>「不也，世尊！」<p>「水火風空識種是菩薩不？」<p>「不也，世尊！」<p>「於須菩提意云何，無明是菩薩不？」<p>「不也，世尊！」<p>「乃至老死是菩薩不？」<p>「不也，世尊！」<p>「於須菩提意云何，離色離受想行識乃至離老死是菩薩不？」<p>「不也，世尊！」<p>「須菩提！於汝意云何，色如相是菩薩不？」<p>「不也，世尊！」<p>「乃至老死如相是菩薩不？」<p>「不也，世尊！」<p>「離色如相乃至離老死如相是菩薩不？」<p>「不也，世尊！」<p>佛告須菩提：「汝觀何等義，言色非菩薩乃至老死非菩薩？離色非菩薩乃至離老死非菩薩？色如相非菩薩乃至老死如相非菩薩？離色如相非菩薩乃至離老死如相非菩薩？」<p>須菩提言：「世尊！眾生畢竟不可得，何況當是菩薩。色不可得，何況色離色、色如離色如是菩薩，乃至老死不可得，何況老死離老死、老死如離老死如是菩薩。」<p>佛告須菩提：「善哉，善哉！如是，須菩提！菩薩摩訶薩、眾生不可得故，般若波羅蜜亦不可得。當作是學。於須菩提意云何，色是菩薩義不？」<p>「不也，世尊！受想行識是菩薩義不？」<p>「不也，世尊！」<p>「於須菩提意云何，色常是菩薩義不？」<p>「不也，世尊！」<p>「受想行識常是菩薩義不？」<p>「不也，世尊！」<p>「色無常是菩薩義不？」<p>「不也，世尊！」<p>「受想行識無常是菩薩義不？」<p>「不也，世尊！」<p>「色樂是菩薩義不？」<p>「不也，世尊！」<p>「受想行識樂是菩薩義不？」<p>「不也，世尊！」<p>「色苦是菩薩義不？」<p>「不也，世尊！」<p>「受想行識苦是菩薩義不？」<p>「不也，世尊！」<p>「色我是菩薩義不？」<p>「不也，世尊！受想行識我是菩薩義不？」<p>「不也，世尊！」<p>「色非我是菩薩義不？」<p>「不也，世尊！」<p>「受想行識非我是菩薩義不？」<p>「不也，世尊！」<p>「於須菩提意云何，色空是菩薩義不？」<p>「不也，世尊！」<p>「受想行識空是菩薩義不？」<p>「不也，世尊！」<p>「色非空是菩薩義不？」<p>「不也，世尊！」<p>「受想行識非空是菩薩義不？」<p>「不也，世尊！」<p>「色相是菩薩義不？」<p>「不也，世尊！」<p>「受想行識相是菩薩義不？」<p>「不也，世尊！」<p>「色無相是菩薩義不？」<p>「不也，世尊！」<p>「受想行識無相是菩薩義不？」<p>「不也，世尊！」<p>「色作是菩薩義不？」<p>「不也，世尊！」<p>「受想行識作是菩薩義不？」<p>「不也，世尊！」<p>「色無作是菩薩義不？」<p>「不也，世尊！」<p>「受想行識無作是菩薩義不？」<p>「不也，世尊！乃至老死亦如是。」<p>佛告須菩提：「汝觀何等義，言色非菩薩義、受想行識非菩薩義，乃至色受想行識無作非菩薩義，乃至老死亦如是？」<p>須菩提白佛言：「世尊！色畢竟不可得，何況色是菩薩義，受想行識亦如是。世尊！色常畢竟不可得，何況色無常是菩薩義，乃至識亦如是。世尊！色樂畢竟不可得，何況色苦是菩薩義，乃至識亦如是。世尊！色我畢竟不可得，何況色非我是菩薩義，乃至識亦如是。世尊！色有畢竟不可得，何況色空是菩薩義，乃至識亦如是。世尊！色相畢竟不可得，何況色無相是菩薩義，乃至識亦如是。世尊！色作畢竟不可得，何況色無作是菩薩義，乃至識亦如是。」<p>佛告須菩提：「善哉，善哉！如是，須菩提！菩薩摩訶薩行般若波羅蜜，色義不可得，受想行識義不可得乃至無作義不可得，當作是學般若波羅蜜。須菩提！汝言：『我不見是法名菩薩。』須菩提！諸法不見諸法。諸法不見法性，法性不見諸法。法性不見地種，地種不見法性。乃至識種不見法性，法性不見識種。法性不見眼色眼識性，眼色眼識性不見法性。乃至法性不見意法意識性，意法意識性不見法性。須菩提！有為性不見無為性，無為性不見有為性。何以故？離有為不可說無為，離無為不可說有為。如是，須菩提！菩薩摩訶薩行般若波羅蜜，於諸法無所見，是時不驚不畏不怖，心亦不沒不悔。何以故？是菩薩摩訶薩不見色受想行識故，不見眼乃至意，不見色乃至法，不見婬怒癡，不見無明乃至老死，不見我乃至知者見者，不見欲界、色界、無色界，不見聲聞心、辟支佛心，不見菩薩不見菩薩法，不見佛、不見佛法、不見佛道。是菩薩一切法不見故，不驚不畏不怖不沒不悔。」<p>須菩提白佛言：「世尊！何因緣故，是菩薩心不沒不悔？」<p>佛告須菩提：「菩薩摩訶薩一切心、心數法不可得不可見，以是故菩薩摩訶薩心不沒不悔。」<p>「世尊！云何菩薩心不驚不畏不怖？」<p>佛告須菩提：「是菩薩意及意識不可得不可見，以是故不驚不畏不怖。如是，須菩提！菩薩摩訶薩一切法不可得故應行般若波羅蜜。須菩提！菩薩摩訶薩一切行處，不得般若波羅蜜、不得菩薩、不得菩薩名亦不得菩薩心，即是教菩薩摩訶薩。」
。
<juan>摩訶般若波羅蜜經卷第三<p>勸學品第八<p>爾時須菩提白佛言：「世尊！菩薩摩訶薩欲具足檀那波羅蜜，當學般若波羅蜜，欲具足尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，當學般若波羅蜜。菩薩摩訶薩欲知色，當學般若波羅蜜，乃至欲知識，當學般若波羅蜜。欲知眼乃至意，欲知色乃至法，欲知眼識乃至意識，欲知眼觸乃至意觸，欲知眼觸因緣生受乃至意觸因緣生受，當學般若波羅蜜。欲斷婬怒癡，當學般若波羅蜜。菩薩摩訶薩欲斷身見、戒取、疑、婬欲、瞋恚，色愛、無色愛、調慢、無明等一切結使及纏，當學般若波羅蜜。欲斷四縛、四結、四顛倒，當學般若波羅蜜。欲知十善道，欲知四禪，欲知四無量心、四無色定、四念處乃至十八不共法，當學般若波羅蜜。菩薩摩訶薩欲入覺意三昧，當學般若波羅蜜。欲入六神通、九次第定、超越三昧，當學般若波羅蜜。欲得師子遊戲三昧，當學般若波羅蜜。欲得師子奮迅三昧，欲得一切陀羅尼門，當學般若波羅蜜。菩薩摩訶薩欲得首楞嚴三昧、寶印三昧、妙月三昧、月幢相三昧、一切法印三昧、觀印三昧、畢法性三昧、畢住相三昧、如金剛三昧、入一切法門三昧、三昧王三昧、王印三昧、淨力三昧、高出三昧、必入一切辯才三昧、入諸法名三昧、觀十方三昧、諸陀羅尼門印三昧、一切法不忘三昧、攝一切法聚印三昧、虛空住三昧、三分清淨三昧、不退神通三昧、出鉢三昧、諸三昧幢相三昧，欲得如是等諸三昧門，當學般若波羅蜜。復次，世尊！菩薩摩訶薩欲滿一切眾生願，當學般若波羅蜜。欲得具足如是善根、常不墮惡趣，欲得不生卑賤之家，欲得不住聲聞、辟支佛地中，欲得不墮菩薩頂者，當學般若波羅蜜。」<p>爾時，慧命舍利弗問須菩提：「云何為菩薩摩訶薩墮頂？」<p>須菩提言：「舍利弗！若菩薩摩訶薩不以方便行六波羅蜜，入空、無相、無作三昧，不墮聲聞、辟支佛地，亦不入菩薩位，是名菩薩摩訶薩法生故墮頂。」<p>舍利弗問須菩提：「云何名菩薩生？」<p>須菩提答舍利弗言：「生名法愛。」<p>舍利弗言：「何等法愛？」<p>須菩提言：「菩薩摩訶薩行般若波羅蜜，色是空受念著，受想行識是空受念著。舍利弗！是名菩薩摩訶薩順道法愛生。復次，舍利弗！菩薩摩訶薩色是無相受念著，受想行識是無相受念著。色是無作受念著，受想行識是無作受念著。色是寂滅受念著，受想行識是寂滅受念著。色是無常乃至識、色是苦乃至識、色是無我乃至識受念著。是為菩薩順道法愛生。是苦應知、集應斷、盡應證、道應修，是垢法、是淨法，是應近、是不應近，是菩薩所應行、是非菩薩所應行，是菩薩道、是非菩薩道，是菩薩學、是非菩薩學，是菩薩檀那波羅蜜乃至般若波羅蜜、是非菩薩檀那波羅蜜乃至般若波羅蜜，是菩薩方便、是非菩薩方便，是菩薩熟、是非菩薩熟。舍利弗！菩薩摩訶薩行般若波羅蜜，是諸法受念著，是為菩薩摩訶薩順道法愛生。」<p>舍利弗問須菩提：「云何名菩薩摩訶薩無生？」<p>須菩提言：「菩薩摩訶薩行般若波羅蜜時，內空中不見外空、外空中不見內空，外空中不見內外空、內外空中不見外空，內外空中不見空空、空空中不見內外空，空空中不見大空、大空中不見空空，大空中不見第一義空、第一義空中不見大空，第一義空中不見有為空、有為空中不見第一義空，有為空中不見無為空、無為空中不見有為空，無為空中不見畢竟空、畢竟空中不見無為空，畢竟空中不見無始空、無始空中不見畢竟空，無始空中不見散空、散空中不見無始空，散空中不見性空、性空中不見散空，性空中不見諸法空、諸法空中不見性空，諸法空中不見自相空、自相空中不見諸法空，自相空中不見不可得空、不可得空中不見自相空，不可得空中不見無法空、無法空中不見不可得空，無法空中不見有法空、有法空中不見無法空，有法空中不見無法有法空、無法有法空中不見有法空。舍利弗！菩薩摩訶薩行般若波羅蜜，得入菩薩位。<p>「復次，舍利弗！菩薩摩訶薩欲學般若波羅蜜，應如是學。不念色受想行識，不念眼乃至意，不念色乃至法，不念檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜乃至十八不共法。如是，舍利弗！菩薩摩訶薩行般若波羅蜜，得是心不應念不應高，無等等心不應念不應高，大心不應念不應高。何以故？是心非心，心相常淨故。」<p>舍利弗語須菩提：「云何名心相常淨？」<p>須菩提言：「若菩薩知是心相，與婬怒癡不合不離，諸纏流縛若諸結使一切煩惱不合不離，聲聞、辟支佛心不合不離。舍利弗！是名菩薩心相常淨。」<p>舍利弗語須菩提：「有是無心相心不？」<p>須菩提報舍利弗言：「無心相中，有心相、無心相可得不？」<p>舍利弗言：「不可得。」<p>須菩提言：「若不可得，不應問：『有是無心相心不？』」<p>舍利弗復問：「何等是無心相？」<p>須菩提言：「諸法不壞不分別，是名無心相。」<p>舍利弗復問須菩提：「但是心不壞不分別，色亦不壞不分別，乃至佛道亦不壞不分別耶？」<p>須菩提言：「若能知心相不壞不分別，是菩薩亦能知色乃至佛道不壞不分別。」<p>爾時，慧命舍利弗讚須菩提言：「善哉，善哉！汝真是佛子，從佛口生，從見法生，從法化生，取法分不取財分。法中自信身得證，如佛所說，得無諍三昧中汝最第一，實如佛所舉。須菩提！菩薩摩訶薩應如是學般若波羅蜜，是中亦當分別知。菩薩如汝所說行，則不離般若波羅蜜。須菩提！善男子、善女人，欲學聲聞地亦當應聞般若波羅蜜，持誦讀正憶念如說行；欲學辟支佛地亦當應聞般若波羅蜜，持誦讀正憶念如說行；欲學菩薩地亦當應聞般若波羅蜜，持誦讀正憶念如說行。何以故？是般若波羅蜜中廣說三乘，是中菩薩摩訶薩、聲聞、辟支佛當學。」<p>摩訶般若波羅蜜經集散品第九<p>爾時，慧命須菩提白佛言：「世尊！我不覺不得是菩薩行般若波羅蜜，當為誰說般若波羅蜜？世尊！我不得一切諸法集散，若我為菩薩作字言菩薩，或當有悔。世尊！是字不住亦不不住。何以故？是字無所有故。以是故，是字不住亦不不住。世尊！我不得色集散乃至識集散。若不可得，云何當作名字？世尊！以是因緣故，是字不住亦不不住。何以故？是字無所有故。世尊！我亦不得眼集散乃至意集散。若不可得，云何當作名字言是菩薩？世尊！是眼名字乃至意名字，不住亦不不住。何以故？是名字無所有故。以是故，是字不住亦不不住。世尊！我不得色集散乃至法集散。若不可得，云何當作名字言是菩薩？世尊！是色字乃至法字，不住亦不不住。何以故？是字無所有故。以是故，是字不住亦不不住。眼識乃至意識，眼觸乃至意觸，眼觸因緣生受，乃至意觸因緣生受亦如是。世尊！我不得無明集散，乃至不得老死集散。世尊！我不得無明盡集散，乃至不得老死盡集散。世尊！我不得婬怒癡集散，諸邪見集散皆亦如是。世尊！我不得六波羅蜜集散、四念處集散，乃至八聖道分集散，空、無相、無作集散，四禪、四無量心、四無色定集散，念佛、念法、念僧、念戒、念捨、念天，念善念入出息、念身、念死集散。我亦不得佛十力，乃至十八不共法集散。世尊！我若不得六波羅蜜乃至十八不共法集散，云何當作字言是菩薩？世尊！是字不住亦不不住。何以故？是字無所有故。以是故，是字不住亦不不住。世尊！我不得如夢五陰集散，我亦不得如嚮如影如焰如化五受陰集散，亦如上說。世尊！我不得離集散，我不得寂滅不生不滅、不示不垢不淨集散。世尊！我不得如、法性、實際、法相、法位集散，亦如上說。我不得諸善不善法集散，我不得有為無為法、有漏無漏法集散，過去未來現在法集散，不過去不未來不現在法集散。何等是不過去不未來不現在？所謂無為法。世尊！我亦不得無為法集散。世尊！我亦不得佛集散。世尊！我亦不得十方如恒河沙等世界諸佛及菩薩、聲聞集散。世尊！若我不得諸佛集散，云何當教菩薩摩訶薩般若波羅蜜？世尊！是菩薩字，不住亦不不住。何以故？是字無所有故。以是故，是字不住亦不不住。世尊！我不得是諸法實相集散，云何當與菩薩作字言是菩薩？世尊！是諸法實相，名字不住亦不不住。何以故？是名字無所有故。以是故，是名字不住亦不不住。世尊！諸法因緣和合假名施設，所謂菩薩是名字，於五蔭中不可說，十二入、十八界乃至十八不共法中不可說，於和合法中亦無可說。世尊！譬如夢於諸法中不可說，嚮影焰化於諸法中亦不可說。譬如名虛空，亦無法中可說。世尊！如地水火風名，亦無法中可說。戒、三昧、智慧、解脫、解脫知見名，亦無法中可說。如須陀洹名字，乃至阿羅漢、辟支佛名字，亦無法中可說。如佛名、法名，亦無法中可說。所謂若善若不善，若常若無常，若苦若樂，若我若無我，若寂滅若離，若有若無。世尊！我以是義故，心悔一切諸法集散相不可得，云何為菩薩作字言是菩薩？世尊！是字不住亦不不住。何以故？是字無所有故。以是故，是字不住亦不不住。世尊！若菩薩摩訶薩聞作是說般若波羅蜜如是相如是義，心不沒不悔不驚不畏不怖，當知是菩薩必住阿惟越致性中，住不住法故。<p>「復次，世尊！菩薩摩訶薩欲行般若波羅蜜，色中不應住，受想行識中不應住，眼耳鼻舌身意中不應住，色聲香味觸法中不應住，眼識乃至意識中不應住，眼觸乃至意觸中不應住，眼觸因緣生受乃至意觸因緣生受中不應住，地種水火風種空識種中不應住，無明乃至老死中不應住。何以故？世尊！色、色相空。受想行識、識相空。世尊！色空不名為色，離空亦無色。色即是空，空即是色。受想行識，識空不名為識，離空亦無識。識即是空，空即是識。乃至老死、老死相空。世尊！老死空不名老死，離空亦無老死。老死即是空，空即是老死。世尊！以是因緣故，菩薩摩訶薩欲行般若波羅蜜，不應色中住，乃至老死中不應住。<p>「復次，世尊！菩薩摩訶薩欲行般若波羅蜜，四念處中不應住。何以故？四念處、四念處相空。世尊！四念處空不名四念處，離空亦無四念處。四念處即是空，空即是四念處。乃至十八不共法亦如是。世尊！以是因緣故，菩薩摩訶薩欲行般若波羅蜜，四念處乃至十八不共法中不應住。<p>「復次，世尊！菩薩摩訶薩欲行般若波羅蜜，檀那波羅蜜中不應住，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜中不應住。何以故？檀那波羅蜜、檀那波羅蜜相空，乃至般若波羅蜜、般若波羅蜜相空。世尊！檀那波羅蜜空不名檀那波羅蜜，離空亦無檀那波羅蜜。檀那波羅蜜即是空，空即是檀那波羅蜜。乃至般若波羅蜜亦如是。世尊！以是因緣故，菩薩摩訶薩欲行般若波羅蜜，不應六波羅蜜中住。<p>「復次，世尊！菩薩摩訶薩欲行般若波羅蜜，文字中不應住。一字門、二字門如是種種字門中不應住。何以故？諸字、諸字相空故。亦如上說。<p>「復次，世尊！菩薩摩訶薩欲行般若波羅蜜，諸神通中不應住。何以故？諸神通、諸神通相空。神通空不名神通，離空亦無神通。神通即是空，空即是神通。世尊！以是因緣故，菩薩摩訶薩欲行般若波羅蜜，諸神通中不應住。<p>「復次，世尊！菩薩摩訶薩欲行般若波羅蜜，色是無常不應住，受想行識是無常不應住。何以故？無常、無常相空。世尊！無常空不名無常，離空亦無無常。無常即是空，空即是無常。世尊！以是因緣故，菩薩摩訶薩欲行般若波羅蜜，色是無常不應住，受想行識是無常不應住。色是苦不應住，受想行識是苦不應住。色是無我不應住，受想行識是無我不應住。色是空不應住，受想行識是空不應住。色是寂滅不應住，受想行識是寂滅不應住。色是離不應住，受想行識是離不應住。亦如上說。<p>「復次，世尊！菩薩摩訶薩欲行般若波羅蜜，如中不應住。何以故？如、如相空。世尊！如相空不名如，離空亦無如。如即是空，空即是如。世尊！菩薩摩訶薩欲行般若波羅蜜，法性、法相、法位、實際中不應住。何以故？實際、實際空。世尊！實際空不名實際，離空亦無實際。實際即是空，空即是實際。<p>「復次，世尊！菩薩摩訶薩欲行般若波羅蜜，一切陀羅尼門中不應住，一切三昧門中不應住。何以故？陀羅尼門、陀羅尼門相空，三昧門、三昧門相空。世尊！陀羅尼門、三昧門空不名陀羅尼門、三昧門，離空亦無陀羅尼、三昧門。陀羅尼、三昧門即是空，空即是陀羅尼、三昧門。世尊！以是因緣故，菩薩摩訶薩欲行般若波羅蜜，如乃至陀羅尼、三昧門中不應住。<p>「世尊！如菩薩摩訶薩欲行般若波羅蜜，無方便故，以吾我心於色中住，是菩薩作色行。以吾我心於受想行識中住，是菩薩作識行。若菩薩作行者，不受般若波羅蜜，亦不具足般若波羅蜜。不具足般若波羅蜜故，不能得成就薩婆若。世尊！如菩薩摩訶薩欲行般若波羅蜜，無方便故，以吾我心於十二入乃至陀羅尼、三昧門中住，是菩薩作十二入乃至作陀羅尼、三昧門行。若菩薩作行者，不受般若波羅蜜，亦不具足般若波羅蜜。不具足般若波羅蜜故，不能得成就薩婆若。何以故？色是不受，受想行識是不受。色不受則非色，性空故。受想行識不受則非識，性空故。十二入是不受乃至陀羅尼、三昧門是不受，十二入不受則非十二入，乃至陀羅尼、三昧門不受則非陀羅尼、三昧門，性空故。般若波羅蜜亦不受，般若波羅蜜不受則非般若波羅蜜，性空故。如是菩薩摩訶薩欲行般若波羅蜜，應觀諸法性空。如是觀心無行處，是名菩薩摩訶薩不受三昧廣大之用，不與聲聞、辟支佛共。是薩婆若慧亦不受，內空故，外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空故。何以故？是薩婆若不可以相行得，相行有垢故。何等是垢相？色相乃至陀羅尼、三昧門相，是名垢相。是相若受若修可得薩婆若者，先尼梵志於一切智中終不生信。云何為信？信般若波羅蜜分別解知稱量思惟，不以相法、不以無相法。如是先尼梵志不取相住信行中，用性空智入諸法相中，不受色，不受受想行識。何以故？諸法自相空故不可得受。是先尼梵志非內觀得故見是智慧，非外觀得故見是智慧，非內外觀得故見是智慧，亦不無智慧觀得故見是智慧。何以故？梵志不見是法，智者知法知處故。此梵志非內色中見是智慧，非內受想行識中見是智慧，非外色中見是智慧，非外受想行識中見是智慧，非內外色中見是智慧，非內外受想行識中見是智慧，亦不離色受想行識中見是智慧，內外空故。先尼梵志此中心得信解於一切智。以是故，梵志信諸法實相，一切法不可得故。如是信解已，無法可受。諸法無相，無憶念故。是梵志於諸法亦無所得，無取無捨，取捨不可得故。是梵志亦不念智慧，諸法相無念故。世尊！是名菩薩摩訶薩般若波羅蜜。此彼岸不度故，是菩薩色受想行識不受。一切法不受故，乃至諸陀羅尼、三昧門亦不受。一切法不受故，是菩薩於是中亦不取涅槃，未具足四念處乃至八聖道分，未具足十力乃至十八不共法故。何以故？是四念處非四念處，乃至十八不共法非十八不共法，是諸法非法亦不非法，是名菩薩摩訶薩般若波羅蜜，色不受乃至十八不共法不受。<p>「復次，世尊！菩薩摩訶薩欲行般若波羅蜜，應如是思惟：『何者是般若波羅蜜？何以故名般若波羅蜜？是誰般若波羅蜜？』若菩薩摩訶薩行般若波羅蜜如是念：『若法無所有、不可得，是般若波羅蜜。』」<p>爾時舍利弗問須菩提：「何等法無所有、不可得？」<p>須菩提言：「般若波羅蜜，是法無所有、不可得；禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，是法無所有、不可得。內空故，外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空故。舍利弗！色法無所有、不可得，受想行識法無所有、不可得，內空法無所有、不可得，乃至無法有法空法無所有、不可得。舍利弗！四念處法無所有、不可得，乃至十八不共法無所有、不可得。舍利弗！諸神通法無所有、不可得，如如法無所有、不可得，法性、法相、法位、法住、實際法無所有、不可得。舍利弗！佛無所有、不可得，薩婆若法無所有、不可得，一切種智法無所有、不可得，內空乃至無法有法空故。舍利弗！若菩薩摩訶薩如是思惟、如是觀時，心不沒不悔不驚不畏不怖，當知是菩薩不離般若波羅蜜行。」<p>舍利弗問須菩提：「何因緣故，當知菩薩不離般若波羅蜜行？」<p>須菩提言：「色離色性，受想行識離識性，六波羅蜜離六波羅蜜性，乃至實際離實際性。」<p>舍利弗復問須菩提：「云何是色性？云何是受想行識性？云何乃至實際性？」<p>須菩提言：「無所有是色性，無所有是受想行識性，乃至無所有是實際性。舍利弗！以是因緣故，當知色離色性，受想行識離識性，乃至實際離實際性。舍利弗！色亦離色相，受想行識亦離識相，乃至實際亦離實際相。相亦離相，性亦離性。」<p>舍利弗問須菩提：「菩薩摩訶薩若如是學，得成就薩婆若耶？」<p>須菩提言：「如是，如是！舍利弗！若菩薩摩訶薩如是學，得成就薩婆若。何以故？以諸法不生、不成就故。」<p>舍利弗問須菩提：「何因緣故，諸法不生、不成就？」<p>須菩提言：「色色空，是色生、成就不可得。受想行識識空，是識生、成就不可得。乃至實際實際空，是實際生、成就不可得。舍利弗！菩薩摩訶薩如是學，漸近薩婆若，漸得身清淨、心清淨、相清淨。漸得身清淨、心清淨、相清淨故，是菩薩不生染心、不生瞋心、不生癡心、不生憍慢心、不生慳貪心、不生邪見心。是菩薩不生染心乃至不生邪見心故，終不生母人腹中，常得化生。從一佛國至一佛國，成就眾生、淨佛國土，乃至阿耨多羅三藐三菩提終不離諸佛。舍利弗！菩薩摩訶薩當作是行般若波羅蜜，當作是學般若波羅蜜。」<p>摩訶般若波羅蜜經相行品第十<p>爾時須菩提白佛言：「世尊！若菩薩摩訶薩無方便欲行般若波羅蜜，若行色為行相，若行受想行識為行相。若色是常行為行相，若受想行識是常行為行相。若色是無常行為行相，若受想行識是無常行為行相。若色是樂行為行相，若受想行識是樂行為行相。若色是苦行為行相，若受想行識是苦行為行相。若色是有行為行相，若受想行識是有行為行相。若色是空行為行相，若受想行識是空行為行相。若色是我行為行相，若受想行識是我行為行相。若色是無我行為行相，若受想行識是無我行為行相。若色是離行為行相，若受想行識是離行為行相。若色是寂滅行為行相，若受想行識是寂滅行為行相。世尊！若菩薩摩訶薩無方便行四念處為行相，乃至行十八不共法為行相。世尊！若菩薩摩訶薩行般若波羅蜜時作是念：『我行般若波羅蜜。』有所得行亦是行相。世尊！若菩薩摩訶薩作是念：『能如是行，是修行般若波羅蜜。』亦是行相。當知是菩薩摩訶薩行般若波羅蜜無方便。」<p>須菩提語舍利弗：「若菩薩摩訶薩行般若波羅蜜時，色受念妄解。若色受念妄解為色故作行，若為色故作行，不能得離生老病死憂悲苦惱及後世苦。若菩薩摩訶薩行般若波羅蜜時無方便，眼受念妄解乃至意，色乃至法，眼識界乃至意識界，眼觸乃至意觸，眼觸因緣生受乃至意觸因緣生受，四念處乃至十八不共法受念妄解，為十八不共法故作行。若為作行，是菩薩不能得離生老病死憂悲苦惱及後世苦。如是菩薩尚不能得聲聞、辟支佛地證，何況得阿耨多羅三藐三菩提，無有是處。舍利弗！當知是菩薩摩訶薩行般若波羅蜜無方便。」<p>舍利弗問須菩提：「云何當知菩薩摩訶薩行般若波羅蜜有方便？」<p>須菩提語舍利弗：「若菩薩摩訶薩欲行般若波羅蜜時，不行色、不行受想行識，不行色相、不行受想行識相。不行色受想行識常。不行色受想行識無常，不行色受想行識樂，不行色受想行識苦，不行色受想行識我，不行色受想行識無我，不行色受想行識空，不行色受想行識無相，不行色受想行識無作，不行色受想行識離，不行色受想行識寂滅。何以故？舍利弗！是色空為非色，離空無色、離色無空，色即是空、空即是色。受想行識空為非識，離空無識、離識無空，空即是識、識即是空。乃至十八不共法空為非十八不共法，離空無十八不共法、離十八不共法無空，空即是十八不共法、十八不共法即是空。如是，舍利弗！當知是菩薩摩訶薩行般若波羅蜜有方便。是菩薩摩訶薩如是行般若波羅蜜，能得阿耨多羅三藐三菩提。是菩薩摩訶薩行般若波羅蜜時，行亦不受、不行亦不受、行不行亦不受、非行非不行亦不受，不受亦不受。」<p>舍利弗語須菩提：「菩薩摩訶薩行般若波羅蜜時，何因緣故不受？」<p>須菩提言：「是般若波羅蜜自性不可得故不受。何以故？無所有法是般若波羅蜜。舍利弗！以是故，菩薩摩訶薩行般若波羅蜜，行亦不受、不行亦不受、行不行亦不受、非行非不行亦不受，不受亦不受。何以故？一切法性無所有，不隨諸法行，不受諸法相故。是名菩薩摩訶薩諸法無所受三昧廣大之用，不與聲聞辟支佛共。是菩薩摩訶薩行是三昧不離，疾得阿耨多羅三藐三菩提。」<p>舍利弗言：「但不離是三昧令菩薩摩訶薩疾得阿耨多羅三藐三菩提？更有餘三昧？」<p>須菩提語舍利弗言：「更有諸三昧，菩薩摩訶薩行是三昧疾得阿耨多羅三藐三菩提。」<p>舍利弗言：「何等三昧，菩薩摩訶薩行是，疾得阿耨多羅三藐三菩提？」<p>須菩提言：「諸菩薩摩訶薩有三昧，名首楞嚴行，是三昧令菩薩摩訶薩疾得阿耨多羅三藐三菩提。有名寶印三昧、師子遊戲三昧、妙月三昧、月幢相三昧、出諸法印三昧、觀頂三昧、畢法性三昧、畢幢相三昧、金剛三昧、入法印三昧、三昧王安立三昧、王印三昧、放光三昧、力進三昧、出生三昧、必入辯才三昧、入名字三昧、觀方三昧、陀羅尼印三昧、不忘三昧、攝諸法海印三昧、遍覆虛空三昧、金剛輪三昧、寶斷三昧、能照耀三昧、不求三昧三昧、無處住三昧、無心三昧、淨燈三昧、無邊明三昧、能作明三昧、普遍明三昧、堅淨諸三昧三昧、無垢明三昧、作樂三昧、電光三昧、無盡三昧、威德三昧、離盡三昧、不動三昧、莊嚴三昧、日光三昧、月淨三昧、淨明三昧、能作明三昧、作行三昧、知相三昧、如金剛三昧、心住三昧、遍照三昧、安立三昧、寶頂三昧、妙法印三昧、法等三昧、生喜三昧、到法頂三昧、能散三昧、壞諸法處三昧、字等相三昧、離字三昧、斷緣三昧、不壞三昧、無種相三昧、無處行三昧、離闇三昧、無去三昧、不動三昧、度緣三昧、集諸德三昧、住無心三昧、妙淨花三昧、覺意三昧、無量辯三昧、無等等三昧、度諸法三昧、分別諸法三昧、散疑三昧、無住處三昧、一相三昧、生行三昧、一行三昧、不一行三昧、妙行三昧、達一切有底散三昧、入言語三昧、離音聲字語三昧、然炬三昧、淨相三昧、破相三昧、一切種妙足三昧、不憙苦樂三昧、不盡行三昧、多陀羅尼三昧、取諸邪正相三昧、滅憎愛三昧、逆順三昧、淨光三昧、堅固三昧、滿月淨光三昧、大莊嚴三昧、能照一切世三昧、等三昧、無諍行三昧、無住處樂三昧、如住定三昧、壞身三昧、壞語如虛空三昧、離著如虛空不染三昧。舍利弗！是菩薩摩訶薩行是諸三昧，疾得阿耨多羅三藐三菩提。復有無量阿僧祇三昧門、陀羅尼門，菩薩摩訶薩學是三昧門、陀羅尼門，疾得阿耨多羅三藐三菩提。」<p>慧命須菩提隨佛心言：「當知諸菩薩摩訶薩行是三昧者，已為過去諸佛所授記，今現在十方諸佛亦授是菩薩記。是菩薩不見是諸三昧，亦不念是三昧，亦不念：『我當入是三昧，我今入是三昧，我已入是三昧。』是菩薩摩訶薩都無分別念。」<p>舍利弗問須菩提：「菩薩摩訶薩住是諸三昧已，從過去佛受記耶？」<p>須菩提報言：「不也，舍利弗！何以故？般若波羅蜜不異諸三昧，諸三昧不異般若波羅蜜。菩薩不異般若波羅蜜及三昧，般若波羅蜜及三昧不異菩薩。般若波羅蜜即是三昧，三昧即是般若波羅蜜。菩薩即是般若波羅蜜及三昧，般若波羅蜜及三昧即是菩薩。」<p>舍利弗語須菩提：「若三昧不異菩薩，菩薩不異三昧。三昧即是菩薩，菩薩即是三昧。菩薩云何知一切諸法等三昧？」<p>須菩提言：「若菩薩入是三昧，是時不作是念：『我以是法入是三昧。』以是因緣故，舍利弗！是菩薩於諸三昧不知不念。」<p>舍利弗言：「何以故不知不念？」<p>須菩提言：「諸三昧無所有故，是菩薩不知不念。」<p>爾時佛讚言：「善哉，善哉！須菩提！如我說汝行無諍三昧第一，與此義相應。菩薩摩訶薩應如是學般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，四念處乃至十八不共法亦應如是學。」<p>舍利弗白佛言：「世尊！菩薩摩訶薩如是學，為學般若波羅蜜耶？」<p>佛告舍利弗：「菩薩摩訶薩如是學，為學般若波羅蜜，是法不可得故。乃至學檀那波羅蜜，是法不可得故。學四念處乃至十八不共法，是法不可得故。」<p>舍利弗白佛言：「世尊！如是菩薩摩訶薩學般若波羅蜜，是法不可得耶？」<p>佛言：「如是菩薩摩訶薩學般若波羅蜜，是法不可得。」<p>舍利弗言：「世尊！何等法不可得？」<p>佛言：「我不可得，乃至知者、見者不可得，畢竟淨故。五陰不可得，十二入不可得，十八界不可得，畢竟淨故。無明不可得，畢竟淨故。乃至老死不可得，畢竟淨故。苦諦不可得，畢竟淨故。集滅道諦不可得，畢竟淨故。欲界不可得，畢竟淨故。色界、無色界不可得，畢竟淨故。四念處不可得，畢竟淨故。乃至十八不共法不可得，畢竟淨故。六波羅蜜不可得，畢竟淨故。須陀洹不可得，畢竟淨故。斯陀含、阿那含、阿羅漢、辟支佛不可得，畢竟淨故。菩薩不可得，畢竟淨故。佛不可得，畢竟淨故。」<p>舍利弗白佛言：「世尊！何等是畢竟淨？」<p>佛言：「不出不生、無得無作，是名畢竟淨。」<p>舍利弗白佛言：「世尊！菩薩摩訶薩若如是學，為學何等法？」<p>佛告舍利弗：「菩薩摩訶薩如是學，於諸法無所學。何以故？舍利弗！諸法相不如凡人所著。」<p>舍利弗白佛言：「世尊！諸法實相云何有？」<p>佛言：「諸法無所有如是有，如是無所有。是事不知，名為無明。」<p>舍利弗白佛言：「世尊！何等無所有，是事不知名為無明？」<p>佛告舍利弗：「色受想行識無所有，內空乃至無法有法空故。四念處乃至十八不共法無所有，內空乃至無法有法空故。是中凡夫以無明力渴愛故，妄見分別，說是無明。是凡夫為二邊所縛，是人不知不見諸法無所有，而憶想分別，著色乃至十八不共法。是人著故，於無所有法而作識知見，是凡人不知不見。何等不知不見？不知不見色，乃至十八不共法亦不知不見。以是故，墮凡夫數，如小兒，是人不出。於何不出？不出欲界、不出色界、不出無色界，不出聲聞、辟支佛法中。是人亦不信。不信何等？不信色空，乃至不信十八不共法空。是人不住。不住何等？不住檀那波羅蜜，乃至不住般若波羅蜜。不住阿惟越致地乃至十住、十八不共法。以是因緣故，名為凡夫如小兒，亦名著者。何等為著？著色乃至識，著眼入乃至意入，著眼識界乃至意識界，著婬怒癡，著諸邪見，著四念處乃至著佛道。」<p>舍利弗白佛言：「世尊！菩薩摩訶薩作如是學，亦不學般若波羅蜜，不得薩婆若？」<p>佛語舍利弗：「菩薩摩訶薩作如是學，亦不學般若波羅蜜，不得薩婆若。」<p>舍利弗白佛言：「世尊！何以故，菩薩摩訶薩亦不學般若波羅蜜，不得薩婆若？」<p>佛告舍利弗：「菩薩摩訶薩無方便故，想念分別著般若波羅蜜、著禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，乃至十八不共法、一切種智想念分別著。以是因緣故，菩薩摩訶薩如是學，亦不學般若波羅蜜，不得薩婆若。」<p>舍利弗白佛言：「世尊！若菩薩摩訶薩如是學，不學般若波羅蜜，不得薩婆若？」<p>佛告舍利弗：「菩薩摩訶薩如是學，不學般若波羅蜜，不得薩婆若。」<p>舍利弗白佛言：「世尊！菩薩摩訶薩今云何應學般若波羅蜜，得薩婆若？」<p>佛告舍利弗：「若菩薩摩訶薩學般若波羅蜜時，不見般若波羅蜜。舍利弗！菩薩摩訶薩如是學般若波羅蜜，得薩婆若，以不可得故。」<p>舍利弗白佛言：「世尊！云何名不可得？」<p>佛言：「諸法內空乃至無法有法空故。」
。
<juan>摩訶般若波羅蜜經卷第四<p>幻學品第十一（丹本云幻人品）<p>爾時慧命須菩提白佛言：「世尊！若當有人問言：『幻人學般若波羅蜜，當得薩婆若不？幻人學禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，學四念處乃至十八不共法及一切種智，得薩婆若不？』我當云何答？」<p>佛告須菩提：「我還問汝，隨汝意答我。須菩提！於汝意云何，色與幻有異不？受想行識與幻有異不？」<p>須菩提言：「不也，世尊！」<p>佛言：「於汝意云何，眼與幻有異不？乃至意與幻有異不？色乃至法與幻有異不？眼界乃至意識界與幻有異不？眼觸乃至意觸，眼觸因緣生受乃至意觸因緣生受，與幻有異不？」<p>須菩提言：「不也，世尊！」<p>「於汝意云何，四念處與幻有異不？乃至八聖道分與幻有異不？」<p>「不也，世尊！」<p>「於汝意云何，空、無相、無作與幻有異不？」<p>「不也，世尊！」<p>「須菩提！於汝意云何，檀那波羅蜜與幻有異不？乃至十八不共法與幻有異不？」<p>「不也，世尊！」<p>「須菩提！於汝意云何，阿耨多羅三藐三菩提與幻有異不？」<p>「不也，世尊！何以故？色不異幻、幻不異色，色即是幻、幻即是色。世尊！受想行識不異幻、幻不異受想行識，識即是幻、幻即是識。世尊！眼不異幻、幻不異眼，眼即是幻、幻即是眼。眼觸因緣生受乃至意觸因緣生受，亦如是。世尊！四念處不異幻、幻不異四念處，四念處即是幻、幻即是四念處。乃至阿耨多羅三藐三菩提不異幻、幻不異阿耨多羅三藐三菩提，阿耨多羅三藐三菩提即是幻、幻即是阿耨多羅三藐三菩提。」<p>佛告須菩提：「於汝意云何，幻有垢有淨不？」<p>「不也，世尊！」<p>「須菩提！於汝意云何，幻有生有滅不？」<p>「不也，世尊！」<p>「若幻不生不滅，是法能學般若波羅蜜、當得薩婆若不？」<p>「不也，世尊！」<p>「於汝意云何，五受蔭假名是菩薩不？」<p>「如是，世尊！」<p>「於汝意云何，五受蔭假名有生滅垢淨不？」<p>「不也，世尊！」<p>「於汝意云何，若法但有名字，非身非身業，非口非口業，非意非意業，不生不滅不垢不淨，如是法能學般若波羅蜜、得薩婆若不？」<p>「不也，世尊！」<p>「菩薩摩訶薩若能如是學般若波羅蜜，當得薩婆若，以無所得故。」<p>須菩提白佛言：「世尊！菩薩摩訶薩應如是學般若波羅蜜，得阿耨多羅三藐三菩提，如幻人學。何以故？世尊！當知五蔭即是幻人、幻人即是五蔭。」<p>佛告須菩提：「於汝意云何，是五蔭學般若波羅蜜，當得薩婆若不？」<p>「不也，世尊！何以故？是五蔭性無所有，無所有性亦不可得。」<p>佛告須菩提：「於汝意云何，如夢五蔭學般若波羅蜜，當得薩婆若不？」<p>「不也，世尊！何以故？夢性無所有，無所有性亦不可得。」<p>「於汝意云何，如嚮如影如焰如化五蔭學般若波羅蜜，當得薩婆若不？」<p>「不也，世尊！何以故？嚮影焰化性無所有，無所有性亦不可得。六情亦如是。世尊！五蔭即是六情、六情即是五蔭。如是法皆內空故不可得，乃至無法有法空故不可得。」<p>須菩提白佛言：「世尊！新發大乘意菩薩聞說般若波羅蜜，將無恐怖？」<p>佛告須菩提：「若新發大乘意菩薩於般若波羅蜜無方便，亦不得善知識，是菩薩或驚或怖或畏。」<p>須菩提白佛言：「世尊！何等是方便？菩薩行是方便，不驚不畏不怖。」<p>佛告須菩提：「有菩薩摩訶薩行般若波羅蜜，應薩婆若心，觀色無常相，是亦不可得。觀受想行識無常相，是亦不可得。須菩提！是名菩薩摩訶薩行般若波羅蜜有方便。<p>「復次，須菩提！菩薩摩訶薩應薩婆若心，觀色苦相，是亦不可得，受想行識亦如是。應薩婆若心，觀色無我相，是亦不可得，受想行識亦如是。<p>「復次，須菩提！菩薩摩訶薩應薩婆若心，觀色空相，是亦不可得，受想行識亦如是。觀色無相相，是亦不可得，受想行識亦如是。觀色無作相，是亦不可得，乃至識亦如是。觀色寂滅相，是亦不可得，乃至識亦如是。觀色離相，是亦不可得，乃至識亦如是。是名菩薩摩訶薩行般若波羅蜜有方便。<p>「復次，須菩提！菩薩摩訶薩行般若波羅蜜，觀色無常相，是亦不可得。觀色苦相、無我相、空相、無相相、無作相、寂滅相、離相，是亦不可得，受想行識亦如是。是時菩薩作是念：『我當為一切眾生說是無常法，是亦不可得。當為一切眾生說苦相，說無我相、空相、無相相、無作相、寂滅相、離相，是亦不可得。是名菩薩摩訶薩檀那波羅蜜。』<p>「復次，須菩提！菩薩摩訶薩不以聲聞、辟支佛心，觀色無常亦不可得。不以聲聞、辟支佛心，觀識無常亦不可得。不以聲聞、辟支佛心，觀色苦、無我、空、無相、無作、寂滅、離亦不可得，受想行識亦如是。是名菩薩摩訶薩尸羅波羅蜜。<p>「復次，須菩提！菩薩摩訶薩行般若波羅蜜，是諸法無常相，乃至離相忍欲樂。是名菩薩摩訶薩羼提波羅蜜。<p>「復次，須菩提！菩薩摩訶薩行般若波羅蜜，應薩婆若心，觀色無常相亦不可得，乃至離相亦不可得，受想行識亦如是。應薩婆若心不捨不息。是名菩薩摩訶薩毘梨耶波羅蜜。<p>「復次，須菩提！菩薩摩訶薩行般若波羅蜜，不起聲聞、辟支佛意及餘不善心。是名菩薩摩訶薩禪那波羅蜜。<p>「復次，須菩提！菩薩摩訶薩行般若波羅蜜，如是思惟：『不以空色故色空，色即是空、空即是色，受想行識亦如是。不以空眼故眼空，眼即是空、空即是眼，乃至意觸因緣生受。不以空受故受空，受即是空、空即是受。不以空四念處故四念處空，四念處即是空、空即是四念處。乃至不以空十八不共法故十八不共法空，十八不共法即是空、空即是十八不共法。』如是，須菩提！菩薩摩訶薩行般若波羅蜜，不驚不畏不怖。」<p>須菩提白佛言：「世尊！何等是菩薩摩訶薩善知識守護故，聞說是般若波羅蜜，不驚不畏不怖？」<p>佛告須菩提：「菩薩摩訶薩善知識者，說色無常亦不可得，持是善根不向聲聞、辟支佛道，但向一切智。是名菩薩摩訶薩善知識。說受想行識無常亦不可得，持是善根不向聲聞、辟支佛道，但向一切智。是名菩薩摩訶薩善知識。須菩提！菩薩摩訶薩復有善知識，說色苦亦不可得，說受想行識苦亦不可得，說色無我、受想行識無我亦不可得，說色空、無相、無作、寂滅、離亦不可得，受想行識空、無相、無作、寂滅、離亦不可得，持是善根不向聲聞、辟支佛道，但向一切智。須菩提！是名菩薩摩訶薩善知識。須菩提！菩薩摩訶薩復有善知識，說眼無常乃至離亦不可得，乃至意觸因緣生受，說無常乃至離亦不可得，持是善根不向聲聞、辟支佛道，但向一切智。是名菩薩摩訶薩善知識。須菩提！菩薩摩訶薩復有善知識，說修四念處法乃至離亦不可得，持是善根不向聲聞、辟支佛道，但向一切智。須菩提！是名菩薩摩訶薩善知識。乃至說修十八不共法、修一切智亦不可得，持是善根不向聲聞、辟支佛道，但向一切智。是名菩薩摩訶薩善知識。」<p>須菩提白佛言：「云何菩薩摩訶薩行般若波羅蜜無方便，隨惡知識，聞說是般若波羅蜜驚畏怖？」<p>佛告須菩提：「菩薩摩訶薩離一切智心，修般若波羅蜜，得是般若波羅蜜，念是般若波羅蜜，禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，皆得皆念。復次，須菩提！菩薩摩訶薩離薩婆若心，觀色內空乃至無法有法空，觀受想行識內空乃至無法有法空，觀眼內空乃至無法有法空，乃至意觸因緣生受內空乃至無法有法空，於諸法空有所念有所得。復次，須菩提！菩薩摩訶薩行般若波羅蜜離薩婆若心，修四念處亦念亦得，乃至修十八不共法亦念亦得。如是，須菩提！菩薩摩訶薩行般若波羅蜜，以無方便故，聞是般若波羅蜜驚畏怖。」<p>須菩提白佛言：「世尊！云何菩薩摩訶薩隨惡知識，聞般若波羅蜜驚畏怖？」<p>佛告須菩提：「菩薩摩訶薩惡知識，教離般若波羅蜜，離禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜。須菩提！是名菩薩摩訶薩惡知識。須菩提！菩薩摩訶薩復有惡知識，不說魔事、不說魔罪，不作是言：『惡魔作佛形像來，教菩薩離六波羅蜜。』語菩薩言：『善男子！用修般若波羅蜜為？用修禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜為？』當知是菩薩摩訶薩惡知識。<p>「復次，須菩提！惡魔復作佛形像到菩薩所，為說聲聞經若修妬路乃至憂波提舍，教詔分別演說如是經，不為說魔事魔罪，當知是菩薩摩訶薩惡知識。<p>「復次，須菩提！惡魔作佛形像到菩薩所，作是語：『善男子！汝無真菩薩心，亦非阿惟越致地，汝亦不能得阿耨多羅三藐三菩提。』不為說如是魔事魔罪，當知是菩薩惡知識。<p>「復次，須菩提！惡魔作佛形像到菩薩所，語菩薩言：『善男子！色空，無我、無我所，受想行識空，無我、無我所。眼空，無我、無我所。乃至意觸因緣生受空，無我、無我所。檀那波羅蜜空乃至般若波羅蜜空。四念處空乃至十八不共法空。汝用阿耨多羅三藐三菩提為？』如是魔事魔罪不說不教，當知是菩薩惡知識。<p>「復次，須菩提！惡魔作辟支佛身到菩薩所，語菩薩言：『善男子！十方皆空，是中無佛、無菩薩、無聲聞。』如是魔事魔罪不說不教，當知是菩薩摩訶薩惡知識。<p>「復次，須菩提！惡魔作和上阿闍梨身來到菩薩所，教離菩薩道，教離一切種智，教離四念處乃至八聖道分，教離檀那波羅蜜，乃至教離十八不共法，教入空、無相、無作，作是言：『善男子！汝修念是諸法得聲聞證，用阿耨多羅三藐三菩提為？』如是魔事魔罪不說不教，當知是菩薩惡知識。<p>「復次，須菩提！惡魔作父母形像到菩薩所，語菩薩言：『子！汝為須陀洹果證故懃精進，乃至阿羅漢果證故懃精進。汝用阿耨多羅三藐三菩提為？求阿耨多羅三藐三菩提，當受無量阿僧祇劫生死，截手截腳受諸苦痛。』如是魔事魔罪不說不教，當知是菩薩惡知識。<p>「復次，須菩提！惡魔作比丘形像到菩薩所，語菩薩言：『眼無常可得法乃至意無常可得法，眼苦、眼無我，眼空、無相、無作、寂滅、離說可得法，乃至意亦如是。』用有所得法說四念處，乃至用有所得法說十八不共法。須菩提！如是魔事魔罪不說不教，當知是菩薩惡知識，知已當遠離之。」<p>摩訶般若波羅蜜經句義品第十二<p>爾時須菩提白佛言：「世尊！云何為菩薩句義？」<p>佛告須菩提：「無句義是菩薩句義。何以故？阿耨多羅三藐三菩提無有義處亦無我，以是故，無句義是菩薩句義。須菩提！譬如鳥飛虛空無有跡，菩薩句義無所有亦如是。須菩提！譬如夢中所見無處所，菩薩句義無所有亦如是。須菩提！譬如幻無有實義，如焰、如響、如影、如佛所化無有實義，菩薩句義無所有亦如是。須菩提！譬如如、法性、法相、法位、實際無有義，菩薩句義無所有亦如是。須菩提！譬如幻人色無有義，幻人受想行識無有義，菩薩摩訶薩行般若波羅蜜時，菩薩句義無所有亦如是。須菩提！如幻人眼無有義，乃至意無有義。須菩提！如幻人色無有義，乃至法無有義。眼觸因緣生受，乃至意觸因緣生受無有義，菩薩摩訶薩行般若波羅蜜時，菩薩句義無所有亦如是。須菩提！如幻人行內空時無有義，乃至行無法有法空無有義，菩薩摩訶薩行般若波羅蜜時，菩薩句義無所有亦如是。須菩提！如幻人行四念處乃至十八不共法無有義，菩薩摩訶薩行般若波羅蜜時，菩薩句義無所有亦如是。須菩提！如多陀阿伽度、阿羅訶、三藐三佛陀色無有義，是色無有故，菩薩摩訶薩行般若波羅蜜時，菩薩句義無所有亦如是。須菩提！如多陀阿伽度、阿羅訶、三藐三佛陀受想行識無有義，是識無有故，菩薩摩訶薩行般若波羅蜜時，菩薩句義無所有亦如是。須菩提！如佛眼無處所乃至意無處所，色乃至法無處所，眼觸乃至意觸因緣生受無處所，菩薩摩訶薩行般若波羅蜜時，菩薩句義無所有亦如是。須菩提！如佛內空無處所，乃至無法有法空無處所，菩薩摩訶薩行般若波羅蜜時，菩薩句義無所有亦如是。須菩提！如佛四念處無處所，乃至十八不共法無處所，菩薩摩訶薩行般若波羅蜜時，菩薩句義無所有亦如是。須菩提！如有為性中無無為性義，無為性中無有為性義，菩薩摩訶薩行般若波羅蜜時，菩薩句義無所有亦如是。須菩提！如不生不滅義無處所，菩薩摩訶薩行般若波羅蜜時，菩薩句義無所有亦如是。須菩提！如不作不出不得不垢不淨無處所，菩薩句義無所有亦如是。」<p>須菩提白佛言：「何法不生不滅故無處所？何法不作不出不得不垢不淨故無處所？」<p>佛告須菩提：「色不生不滅故無處所，受想行識不生不滅故無處所，乃至不垢不淨亦如是。入界不生不滅故無處所，乃至不垢不淨亦如是。四念處不生不滅故無處所，乃至不垢不淨亦如是，乃至十八不共法不生不滅故無處所，乃至不垢不淨亦如是。須菩提！菩薩摩訶薩行般若波羅蜜時，菩薩句義無所有亦如是。須菩提！如四念處淨義畢竟不可得，須菩提！菩薩摩訶薩行般若波羅蜜時，菩薩句義無所有亦如是。須菩提！如四正懃乃至十八不共法淨義畢竟不可得，菩薩摩訶薩行般若波羅蜜時，菩薩句義無所有亦如是。須菩提！如淨中我不可得，我無所有故。乃至淨中知者見者不可得，知見無所有故。須菩提！菩薩摩訶薩行般若波羅蜜時，菩薩句義無所有亦如是。須菩提！譬如日出時無有黑闇，菩薩摩訶薩行般若波羅蜜時，菩薩句義無所有亦如是。須菩提！譬如劫燒時無一切物，菩薩摩訶薩行般若波羅蜜時，菩薩句義無所有亦如是。須菩提！佛戒中無破戒。須菩提！菩薩摩訶薩行般若波羅蜜時，菩薩句義無所有亦如是。須菩提！如佛定中無亂心，佛慧中無愚癡，佛解脫中無不解脫，佛解脫知見中無不解脫知見。須菩提！菩薩摩訶薩行般若波羅蜜時，菩薩句義無所有亦如是。須菩提！譬如佛光中日月光不現，佛光中四王天、三十三天、夜摩天、兜率陀天、化樂天、他化自在天、梵眾天，乃至阿迦貳吒天光不現。須菩提！菩薩摩訶薩行般若波羅蜜時，菩薩句義無所有亦如是。何以故？是阿耨多羅三藐三菩提、菩薩、菩薩句義，是一切法皆不合不散、無色無形無對，一相所謂無相。如是，須菩提！菩薩摩訶薩一切法無閡相中，應當學亦應當知。」<p>須菩提白佛言：「世尊！何等是一切法？云何一切法中無閡相應學應知？」<p>佛告須菩提：「一切法者，善法不善法、記法無記法、世間法出世間法、有漏法無漏法、有為法無為法、共法不共法。須菩提！是名一切法。菩薩摩訶薩是一切法無閡相中應學應知。」<p>須菩提白佛言：「世尊！何等名世間善法？」<p>佛告須菩提：「世間善法者，孝順父母，供養沙門婆羅門，敬事尊長，布施福處、持戒福處、修禪福處，勸導福事，方便生福德，世間十善道，九相——脹相、血相、壞相、膿爛相、青相、噉相、散相、骨相、燒相——四禪、四無量心、四無色定，念佛、念法、念僧、念戒、念捨、念天、念善、念安般、念身、念死，是名世間善法。何等不善法？奪他命、不與取、邪婬、妄語、兩舌、惡口、非時語、貪、惱害、邪見，是十不善道等，是名不善法。何等記法？若善法若不善法，是名記法。何等無記法？無記身業、口業、意業，無記四大，無記五蔭、十二入、十八界，無記報，是名無記法。何等名世間法？世間法者，五蔭、十二入、十八界，十善道，四禪、四無量心、四無色定，是名世間法。何等名出世間法？四念處、四正懃、四如意足、五根、五力、七覺分、八聖道分，空解脫門、無相解脫門、無作解脫門，三無漏根——未知欲知根、知根、知已根，三三昧——有覺有觀三昧、無覺有觀三昧、無覺無觀三昧——明解脫念慧正憶八背捨。何等八？色觀色，是初背捨。內無色相外觀色，是二背捨。淨背捨身作證，是三背捨。過一切色相故，滅有對相故，一切異相不念故，入無邊虛空處，是四背捨。過一切無邊虛空處，入一切無邊識處，是五背捨。過一切無邊識處，入無所有處，是六背捨。過一切無所有處，入非有想非無想處，是七背捨。過一切非有想非無想處，入滅受想定，是八背捨。九次第定。何等九？離欲離惡不善法，有覺有觀，離生喜樂，入初禪。滅諸覺觀內清淨故，一心無覺無觀定生喜樂，入第二禪。離喜故行捨受身樂，聖人能說能捨念行樂，入第三禪。斷苦樂故，先滅憂喜故，不苦不樂捨念淨，入第四禪。過一切色相故，滅有對相故，一切異相不念故，入無邊虛空處。過一切無邊虛空處，入無邊識處。過一切無邊識處，入無所有處。過一切無所有處，入非有想非無想處。過一切非有想非無想處，入滅受想定。復有出世間法，內空乃至無法有法空，佛十力、四無所畏、四無礙智、十八不共法、一切智，是名出世間法。何等為有漏法？五受蔭、十二入、十八界，六種六觸、六受，四禪乃至四無色定，是名有漏法。何等為無漏法？四念處乃至十八不共法及一切智，是名無漏法。何等為有為法？若法生住滅，欲界、色界、無色界，五蔭乃至意觸因緣生受，四念處乃至十八不共法及一切智，是名有為法。何等為無為法？不生不住不滅，若染盡、瞋盡、癡盡，如、不異、法相、法性、法位、實際，是名無為法。何等為共法？四禪、四無量心、四無色定，如是等是名共法。何等名不共法？四念處乃至十八不共法，是名不共法。菩薩摩訶薩於是自相空法中，不應著不動故，菩薩亦應知一切法不二相不動故，是名菩薩義。」<p>摩訶般若波羅蜜經金剛品第十三（丹本云摩訶薩品）<p>爾時須菩提白佛言：「世尊！何以故名為摩訶薩？」<p>佛告須菩提：「是菩薩於必定眾中為上首，是故名摩訶薩。」<p>須菩提白佛言：「世尊！何等為必定眾，是菩薩摩訶薩而為上首？」<p>佛告須菩提：「必定眾者，性地人八人，須陀洹、斯陀含、阿那含、阿羅漢、辟支佛，初發心菩薩乃至阿惟越致地菩薩。須菩提！是為必定眾菩薩為上首。菩薩摩訶薩於是中生大心，不可壞如金剛，當為必定眾作上首。」<p>須菩提白佛言：「世尊！何等是菩薩摩訶薩生大心，不可壞如金剛？」<p>佛告須菩提：「菩薩摩訶薩應生如是心：『我當於無量生死中大誓莊嚴，我應當捨一切所有，我應當等心於一切眾生，我應當以三乘度脫一切眾生，令入無餘涅槃。我度一切眾生已，無有乃至一人入涅槃者。我應當解一切諸法不生相，我應當純以薩婆若心行六波羅蜜，我應當學智慧了達一切法，我應當了達諸法一相智門，我應當了達乃至無量相智門。』須菩提！是名菩薩摩訶薩生大心，不可壞如金剛。是菩薩摩訶薩住是心中，於諸必定眾而為上首，是法用無所得故。須菩提！菩薩摩訶薩應生如是心：『我當代十方一切眾生，若地獄眾生、若畜生眾生、若餓鬼眾生，受苦痛，為一一眾生無量百千億劫代受地獄中苦，乃至是眾生入無餘涅槃。以是法故，為是眾生受諸懃苦。是眾生入無餘涅槃已，然後自種善根，無量百千億阿僧祇劫當得阿耨多羅三藐三菩提。』須菩提！是為菩薩摩訶薩生大心，不可壞如金剛，住是心中為必定眾作上首。復次，須菩提！菩薩摩訶薩生大快心，住是大快心中為必定眾作上首。」<p>須菩提白佛言：「世尊！何等是菩薩摩訶薩大快心？」<p>佛言：「菩薩摩訶薩從初發意乃至阿耨多羅三藐三菩提，不生染心、瞋恚心、愚癡心，不生慢心，不生聲聞、辟支佛心，是名菩薩摩訶薩大快心。住是心中為必定眾作上首，亦不念有是心。復次，須菩提！菩薩摩訶薩應生不動心。」<p>須菩提白佛言：「云何名不動心？」<p>佛言：「常念一切種智心，亦不念有是心，是名菩薩摩訶薩不動心。<p>「復次，須菩提。菩薩摩訶薩於一切眾生中，應生利益安樂心。云何名利益安樂心？救濟一切眾生，不捨一切眾生，是事亦不念有是心，是名菩薩摩訶薩於一切眾生中生利益安樂心。如是，須菩提！是菩薩摩訶薩行般若波羅蜜，於必定眾中最為上首。<p>「復次，須菩提！菩薩摩訶薩應當行欲法喜法、樂法心。何等是法？所謂不破諸法實相是名為法。何等名欲法喜法？信法、忍法、受法，是名欲法喜法。何等名樂法？常修行是法，是名樂法。如是，須菩提！菩薩摩訶薩行般若波羅蜜，於必定眾中能為上首，是法用無所得故。<p>「復次，須菩提！菩薩摩訶薩行般若波羅蜜時，住內空乃至無法有法空，能為必定眾作上首，是法用無所得故。<p>「復次，須菩提！菩薩摩訶薩行般若波羅蜜時，住四念處中乃至住十八不共法中，能為必定眾作上首，是法用無所得故。<p>「復次，須菩提！菩薩摩訶薩行般若波羅蜜時，住如金剛三昧乃至離著虛空不染三昧中住，於必定眾作上首，是法用無所得故。如是，須菩提！菩薩摩訶薩住是諸法中，能為必定眾作上首。以是因緣，故名為摩訶薩。」<p>摩訶般若波羅蜜經樂說品第十四（丹本作斷見品）<p>爾時慧命舍利弗白佛言：「世尊！我亦欲說所以為摩訶薩。」<p>佛告舍利弗：「便說。」<p>舍利弗言：「我見、眾生見、壽見、命見，生見、養育見，眾數見、人見，作見、使作見，起見、使起見，受見、使受見，知者見、見者見，斷見、常見，有見、無見，蔭見、入見、界見，諦見、因緣見，四念處見乃至十八不共法見，佛道見、成就眾生見、淨佛國土見、佛見、轉法輪見，為斷如是諸見故而為說法，是名摩訶薩。」<p>須菩提語舍利弗言：「何因緣故，色見是妄見？何因緣故，受想行識乃至轉法輪見是名妄見？」<p>舍利弗語須菩提：「菩薩摩訶薩行般若波羅蜜時，無方便故得色生見，用有所得故；得受想行識乃至轉法輪生見，用有所得故。是中菩薩摩訶薩行般若波羅蜜，以方便力斷諸見網故而為說法，用無所得故。」<p>爾時須菩提白佛言：「世尊！我亦欲說所以為摩訶薩。」<p>佛言：「便說。」<p>須菩提言：「世尊！是阿耨多羅三藐三菩提心，無等等心，不共聲聞、辟支佛心。何以故？是一切智心無漏不繫故，是一切智心無漏不繫中亦不著，以是因緣故，名摩訶薩。」<p>舍利弗語須菩提：「何等為菩薩摩訶薩無等等心，不共聲聞、辟支佛心？」<p>須菩提言：「菩薩摩訶薩從初發意以來，終不見法有生有滅、有增有減、有垢有淨。舍利弗！若法無生無滅乃至無垢無淨，是中無聲聞心、無辟支佛心、無阿耨多羅三藐三菩提心、無佛心。舍利弗！是名菩薩摩訶薩無等等心，不共聲聞、辟支佛心。」<p>舍利弗語須菩提：「如須菩提說，一切智心、無漏心、不繫心中亦不著。須菩提！色亦不著，受想行識亦不著，四念處亦不著，乃至十八不共法亦不著。何以但說是心不著？」<p>須菩提言：「如是，如是！舍利弗！色亦不著，乃至十八不共法亦不著。」<p>舍利弗語須菩提：「凡夫人心亦無漏、不繫，性空故，諸聲聞、辟支佛心、諸佛心亦無漏、不繫，性空故。」<p>須菩提言：「如是，舍利弗！」<p>舍利弗言須菩提：「若色亦無漏、不繫，性空故。受想行識亦無漏、不繫，性空故。乃至意觸因緣生受亦無漏，不繫，性空故？」<p>須菩提言：「爾。」<p>舍利弗言：「四念處亦無漏、不繫，性空故。乃至十八不共法亦無漏、不繫，性空故？」<p>須菩提言：「爾。如舍利弗所言，凡夫人心亦無漏、不繫，性空故。乃至十八不共法亦無漏、不繫，性空故。」<p>舍利弗語須菩提：「如須菩提所說，空無心故不著是心。須菩提！色無故不著色，受想行識乃至意觸因緣生受無故不著受。四念處無故不著四念處，乃至十八不共法無故不著十八不共法。」<p>須菩提言：「如是，舍利弗！色無故色中不著，乃至十八不共法無故十八不共法中不著。如是，舍利弗！菩薩摩訶薩行般若波羅蜜時，以阿耨多羅三藐三菩提心，無等等心，不共聲聞辟支佛心，不念有是心亦不著是心，用一切法無所有故。以是故，名摩訶薩。」<p>摩訶般若波羅蜜經辯才品第十五（丹本名為富樓那品）<p>爾時富樓那彌多羅尼子白佛言：「世尊！我亦樂說所以為摩訶薩。」<p>佛言：「便說。」<p>富樓那彌多羅尼子言：「是菩薩大誓莊嚴，是菩薩發趣大乘，是菩薩乘於大乘，以是故，是菩薩名摩訶薩。」<p>舍利弗語富樓那言：「云何名菩薩摩訶薩大誓莊嚴？」<p>富樓那語舍利弗：「菩薩摩訶薩不分別為爾所人故，住檀那波羅蜜、行檀那波羅蜜。為一切眾生故，住檀那波羅蜜、行檀那波羅蜜。不為爾所人故，住尸羅波羅蜜、行尸羅波羅蜜，羼提波羅蜜、毘梨耶波羅蜜、禪那波羅蜜、般若波羅蜜。為一切眾生故，住般若波羅蜜、行般若波羅蜜。菩薩摩訶薩大誓莊嚴，不齊限眾生，我當度若干人不度餘人？不言：『我令若干人至阿耨多羅三藐三菩提，餘人不至。』是菩薩摩訶薩普為一切眾生故大誓莊嚴。復作是念：『我當自具足檀那波羅蜜，亦令一切眾生行檀那波羅蜜。自具足尸羅波羅蜜、羼提波羅蜜、毘梨耶波羅蜜、禪那波羅蜜，自具足般若波羅蜜，亦令一切眾生行般若波羅蜜。』<p>「復次，舍利弗！菩薩摩訶薩行檀那波羅蜜時，所有布施應薩婆若心，共一切眾生迴向阿耨多羅三藐三菩提。舍利弗！是名菩薩摩訶薩行檀那波羅蜜時檀那波羅蜜大誓莊嚴。復次，舍利弗！菩薩摩訶薩行檀那波羅蜜時，應薩婆若心布施，不向聲聞、辟支佛地。舍利弗！是名菩薩摩訶薩行檀那波羅蜜時尸羅波羅蜜大誓莊嚴。復次，舍利弗！菩薩摩訶薩行檀那波羅蜜時，應薩婆若心布施，是諸施法信忍欲，是名行檀那波羅蜜時羼提波羅蜜大誓莊嚴。復次，舍利弗！菩薩摩訶薩行檀那波羅蜜時，應薩婆若心布施，懃修不息，是名行檀那波羅蜜時毘梨耶波羅蜜大誓莊嚴。復次，舍利弗！菩薩摩訶薩行檀那波羅蜜時！應薩婆若心布施！攝心不起聲聞、辟支佛意，是名行檀那波羅蜜時禪那波羅蜜大誓莊嚴。復次，舍利弗！菩薩摩訶薩行檀那波羅蜜時，應薩婆若心布施，觀諸法如幻，不得施者、不得所施物、不得受者，是名行檀那波羅蜜時般若波羅蜜大誓莊嚴。如是，舍利弗！菩薩摩訶薩應薩婆若心，不取不得諸波羅蜜相，當知是菩薩摩訶薩大誓莊嚴。<p>「復次，舍利弗。菩薩摩訶薩行尸羅波羅蜜時，應薩婆若心布施，共一切眾生迴向阿耨多羅三藐三菩提，是名菩薩摩訶薩行尸羅波羅蜜時檀那波羅蜜。復次，舍利弗！菩薩摩訶薩行尸羅波羅蜜時，是諸法信忍欲，是名菩薩摩訶薩行尸羅波羅蜜時羼提波羅蜜。復次，舍利弗！菩薩摩訶薩行尸羅波羅蜜時，懃修不息，是名菩薩摩訶薩行尸羅波羅蜜時毘梨耶波羅蜜。復次，舍利弗！菩薩摩訶薩行尸羅波羅蜜時，不受聲聞、辟支佛心，是名菩薩摩訶薩行尸羅波羅蜜時禪那波羅蜜。復次，舍利弗！菩薩摩訶薩行尸羅波羅蜜時，觀一切法如幻，亦不念有是戒，用無所得故，是名菩薩摩訶薩行尸羅波羅蜜時般若波羅蜜。如是，舍利弗！菩薩摩訶薩行尸羅波羅蜜時攝諸波羅蜜，以是故名大誓莊嚴。<p>「復次，舍利弗！菩薩摩訶薩行羼提波羅蜜時，應薩婆若心布施，共一切眾生迴向阿耨多羅三藐三菩提，是為菩薩摩訶薩行羼提波羅蜜時檀那波羅蜜。復次，舍利弗！菩薩摩訶薩行羼提波羅蜜時，不受聲聞、辟支佛心，但受薩婆若心，是名菩薩摩訶薩行羼提波羅蜜時尸羅波羅蜜。復次，舍利弗！菩薩摩訶薩行羼提波羅蜜時，應薩婆若心，身心精進不休息，是名菩薩摩訶薩行羼提波羅蜜時毘梨耶波羅蜜。復次，舍利弗！菩薩摩訶薩行羼提波羅蜜時，攝心一處，雖有苦事心不散亂，是名菩薩摩訶薩行羼提波羅蜜時禪那波羅蜜。復次，舍利弗！菩薩摩訶薩行羼提波羅蜜時，應薩婆若心，觀諸法空，無作者、無受者，若有呵罵割截者，心如幻如夢，是名菩薩摩訶薩行羼提波羅蜜時般若波羅蜜。<p>「復次，舍利弗！菩薩摩訶薩行毘梨耶波羅蜜時，應薩婆若心布施，時不令身心懈怠，是名菩薩摩訶薩行毘梨耶波羅蜜時檀那波羅蜜。復次，舍利弗！菩薩摩訶薩行毘梨耶波羅蜜時，應薩婆若心，始終具足清淨持戒，是名菩薩摩訶薩行毘梨耶波羅蜜時尸羅波羅蜜。復次，舍利弗！菩薩摩訶薩行毘梨耶波羅蜜時，應薩婆若心，修行忍辱，是名菩薩摩訶薩行毘梨耶波羅蜜時羼提波羅蜜。復次，舍利弗！菩薩摩訶薩行毘梨耶波羅蜜時，應薩婆若心，攝心離欲入諸禪定，是名菩薩摩訶薩行毘梨耶波羅蜜時禪那波羅蜜。復次，舍利弗！菩薩摩訶薩行毘梨耶波羅蜜時，應薩婆若心，不取一切諸法相，於不取相亦不著，是名菩薩摩訶薩行毘梨耶波羅蜜時般若波羅蜜。如是，舍利弗！菩薩摩訶薩行毘梨耶波羅蜜時攝諸波羅蜜。<p>「復次，舍利弗！菩薩摩訶薩行禪那波羅蜜時，應薩婆若心，定心布施不令心亂，是名菩薩摩訶薩行禪那波羅蜜時檀那波羅蜜。復次，舍利弗！菩薩摩訶薩行禪那波羅蜜時，應薩婆若心，持戒、禪定力故，破戒諸法不令得入，是名菩薩摩訶薩行禪那波羅蜜時尸羅波羅蜜。復次，舍利弗！菩薩摩訶薩行禪那波羅蜜時，應薩婆若心，慈悲定故忍諸惱害，是名菩薩摩訶薩行禪那波羅蜜時羼提波羅蜜。復次，舍利弗！菩薩摩訶薩行禪那波羅蜜時，應薩婆若心，於禪不味不著，常求增進，從一禪至一禪，是名菩薩摩訶薩行禪那波羅蜜時毘梨耶波羅蜜。復次，舍利弗！菩薩摩訶薩行禪那波羅蜜時，應薩婆若心，於一切法無所依止，亦不隨禪生，是名菩薩摩訶薩行禪那波羅蜜時般若波羅蜜。如是，舍利弗！菩薩摩訶薩行禪那波羅蜜時攝諸波羅蜜。<p>「復次，舍利弗！菩薩摩訶薩行般若波羅蜜時，應薩婆若心布施，內外所有無所愛惜，不見與者、受者及以財物，是名菩薩摩訶薩行般若波羅蜜時檀那波羅蜜。復次，舍利弗！菩薩摩訶薩行般若波羅蜜時，應薩婆若心，持戒、破戒二事不見故，是名菩薩摩訶薩行般若波羅蜜時尸羅波羅蜜。復次，舍利弗！菩薩摩訶薩行般若波羅蜜時，應薩婆若心，不見呵者、罵者、打者、殺者，亦不見用是空能忍辱，是名菩薩摩訶薩行般若波羅蜜時羼提波羅蜜。復次，舍利弗！菩薩摩訶薩行般若波羅蜜時，應薩婆若心，觀諸法畢竟空，以大悲心故行諸善法，是名菩薩摩訶薩行般若波羅蜜時毘梨耶波羅蜜。復次，舍利弗！菩薩摩訶薩行般若波羅蜜時，應薩婆若心入禪定，觀諸禪離相、空相、無相相、無作相，是名菩薩摩訶薩行般若波羅蜜時禪那波羅蜜。如是，舍利弗！菩薩摩訶薩行般若波羅蜜時攝諸波羅蜜。舍利弗！如是名為菩薩摩訶薩大誓莊嚴。是大誓莊嚴菩薩，十方諸佛歡喜，於大眾中稱名讚歎：『某國土某菩薩摩訶薩大誓莊嚴，成就眾生、淨佛國土。』」<p>慧命舍利弗問富樓那彌多羅尼子：「云何菩薩摩訶薩發趣大乘？」<p>富樓那語舍利弗：「菩薩摩訶薩行六波羅蜜時，離諸欲、離諸惡不善法，有覺有觀離生喜樂入初禪，乃至入第四禪中，以慈廣大無二無量無怨恨、無惱心行，遍滿一方、二三四方四維上下，遍一切世間；悲、喜、捨心亦如是。是菩薩入禪時、起時，諸禪無量心及支共一切眾生迴向薩婆若，是名菩薩摩訶薩禪那波羅蜜發趣大乘。是菩薩摩訶薩住禪無量心，作是念：『我當得一切種智，為斷一切眾生煩惱故當說法。』是名菩薩摩訶薩行禪那波羅蜜時檀那波羅蜜。若菩薩摩訶薩應薩婆若心，修初禪住初禪，二三四禪亦如是，不受餘心，所謂聲聞、辟支佛心，是名菩薩摩訶薩行禪那波羅蜜時尸羅波羅蜜。若菩薩摩訶薩應薩婆若心入諸禪，作是念：『我為斷一切眾生煩惱故當說法。』是諸心欲樂忍，是名菩薩摩訶薩行禪那波羅蜜時羼提波羅蜜。若菩薩摩訶薩應薩婆若心入諸禪，諸善根皆迴向薩婆若，懃修不息，是名菩薩摩訶薩行禪那波羅蜜時毘梨耶波羅蜜。若菩薩摩訶薩應薩婆若心入四禪及支，觀無常相、苦相、無我相、空相、無相相、無作相，共一切眾生迴向薩婆若，是名菩薩摩訶薩行禪那波羅蜜時般若波羅蜜。舍利弗！是名菩薩摩訶薩發趣大乘。<p>「復次，菩薩摩訶薩發趣大乘行慈心，作是念：『我當安樂一切眾生入悲心，我當救濟一切眾生入喜心，我當度一切眾生入捨心，我當令一切眾生得諸漏盡。』是名菩薩摩訶薩行無量心時檀那波羅蜜。<p>「復次，菩薩摩訶薩是諸禪無量心，不向聲聞、辟支佛地，但迴向薩婆若，是名菩薩摩訶薩行無量心時尸羅波羅蜜。復次，舍利弗！菩薩摩訶薩行四無量心，不貪聲聞、辟支佛地，但忍樂欲薩婆若，是名菩薩摩訶薩行無量心時羼提波羅蜜。若菩薩摩訶薩應薩婆若心，行四無量心，但行清淨行，是名菩薩摩訶薩行無量心時毘梨耶波羅蜜。復次，菩薩摩訶薩入禪入無量心時，亦不隨禪無量心生，是名菩薩摩訶薩行無量心時方便般若波羅蜜。舍利弗！是名菩薩摩訶薩發趣大乘。<p>「復次，舍利弗！菩薩摩訶薩發趣大乘，一切種修四念處乃至一切種修八聖道分，一切種修三解脫門乃至十八不共法，是名菩薩摩訶薩發趣大乘。<p>「復次，舍利弗！菩薩摩訶薩內空中智慧用無所得故，乃至無法有法空中智慧用無所得故，是名菩薩摩訶薩發趣大乘。復次，舍利弗！菩薩摩訶薩一切法中不亂不定智慧，是名菩薩摩訶薩發趣大乘。復次，舍利弗！菩薩摩訶薩發趣大乘，非常非無常智慧，非樂非苦、非實非空、非我非無我智慧，是名菩薩摩訶薩發趣大乘，用無所得故。復次，舍利弗！菩薩摩訶薩智不行過去世、不行未來世、不行現在世，亦非不知三世，是名菩薩摩訶薩發趣大乘，用無所得故。復次，菩薩摩訶薩發趣大乘，智不行欲界、不行色界、不行無色界，亦非不知欲界、色界、無色界，用無所得故，是名菩薩摩訶薩發趣大乘。復次，菩薩摩訶薩發趣大乘，智不行世間法、不行出世間法，不行有為法、不行無為法，不行有漏法、不行無漏法，亦非不知世間法、出世間法，有為無為法、有漏無漏法，用無所得故。舍利弗！是名菩薩摩訶薩發趣大乘。」<p>摩訶般若波羅蜜經乘乘品第十六<p>爾時慧命舍利弗問富樓那：「云何名菩薩摩訶薩乘於大乘？」<p>富樓那答舍利弗言：「菩薩摩訶薩行般若波羅蜜時，乘檀那波羅蜜，亦不得檀波羅蜜，亦不得菩薩，亦不得受者，是法用無所得故，是名菩薩摩訶薩乘檀那波羅蜜。菩薩摩訶薩行般若波羅蜜時，乘尸羅波羅蜜、羼提波羅蜜、毘梨耶波羅蜜、禪那波羅蜜，乘般若波羅蜜亦不得般若波羅蜜，亦不得菩薩，是法用無所得故，是為菩薩摩訶薩乘於般若波羅蜜。如是，舍利弗！是為菩薩摩訶薩乘於大乘。<p>「復次，舍利弗。菩薩摩訶薩摩訶衍一心應薩婆若，修四念處法法壞故，乃至一心應薩婆若，修十八不共法法壞故，是亦不可得。如是，舍利弗！是名菩薩摩訶薩乘於大乘。復次，舍利弗！菩薩摩訶薩作是念：『菩薩但有名字，眾生不可得故。』是名菩薩摩訶薩乘於大乘。<p>「復次，舍利弗！若菩薩摩訶薩作是念：『色但有名字，色不可得故。受想行識但有名字，識不可得故。眼但有名字，眼不可得故。乃至意亦如是。四念處但有名字，四念處不可得故。乃至八聖道分但有名字，八聖道分不可得故。內空但有名字，內空不可得故。乃至無法有法空但有名字，無法有法空不可得故。乃至十八不共法但有名字，十八不共法不可得故。諸法如但有名字，如不可得故。法相、法性、法位、實際但有名字，實際不可得故。阿耨多羅三藐三菩提及佛但有名字，佛不可得故。』如是，舍利弗！是名菩薩摩訶薩乘於大乘。<p>「復次，舍利弗！若菩薩摩訶薩從初發意以來，具足菩薩神通成就眾生，從一佛國至一佛國，恭敬供養尊重讚歎諸佛，從諸佛聽受法教，所謂菩薩大乘。是菩薩乘是大乘，從一佛國至一佛國，淨佛國土、成就眾生，初無佛國想亦無眾生想。此人住不二法中，為眾生受身，隨其所應，自變其形而教化之，乃至一切智終不離菩薩乘。是名菩薩乘是乘。得一切種智已轉法輪，聲聞、辟支佛及天、龍、鬼神、阿修羅、世間人民所不能轉。爾時十方如恒河沙等諸佛，皆歡喜稱名讚歎，作是言：『某方某國某菩薩摩訶薩，乘於大乘，得一切種智轉法輪。』舍利弗！是名菩薩摩訶薩乘於大乘。」
。
<juan>摩訶般若波羅蜜經卷第五<p>莊嚴品第十七<p>爾時須菩提白佛言：「世尊！菩薩摩訶薩大莊嚴，何等是大莊嚴？何等菩薩能大莊嚴？」<p>佛語須菩提：「菩薩摩訶薩摩訶衍大莊嚴，所謂檀那波羅蜜乃至般若波羅蜜莊嚴，四念處莊嚴乃至八聖道分，內空莊嚴乃至無法有法空，十力乃至十八不共法及一切種智莊嚴，變身如佛莊嚴。光明遍照三千大千國土，亦照東方如恒河沙等國土，南西北方四維上下亦復如是。三千大千國土六種震動，亦動東方如恒河沙等諸國土，南西北方四維上下亦復如是。是菩薩摩訶薩住檀那波羅蜜摩訶衍大莊嚴。是三千大千國土變為琉璃，化作轉輪聖王，須食與食、須飲與飲，衣服臥具、花香瓔珞、搗香澤香、房舍燈燭醫藥，種種所須盡給與之。與已而為說法，所謂應六波羅蜜。眾生聞是法者，終不離六波羅蜜，乃至阿耨多羅三藐三菩提。如是，須菩提！是名菩薩摩訶薩摩訶衍大莊嚴。須菩提！譬如工幻師、若幻師弟子，於四衢道中化作大眾，於前須食與食、須飲與飲，乃至種種所須盡給與之？於須菩提意云何，是幻師實有眾生有所與不？」<p>須菩提言：「不也，世尊！」<p>「須菩提！菩薩摩訶薩亦如是，化作轉輪聖王，種種具足，須食與食、須飲與飲，乃至種種所須盡給與之。雖有所施，實無所與。何以故？須菩提！諸法相如幻故。復次，須菩提！菩薩摩訶薩住尸羅波羅蜜，現生轉輪聖王家，以十善道教化眾生，有以四禪、四無量心、四無色定、四念處乃至十八不共法教化眾生。眾生聞是法者，至阿耨多羅三藐三菩提終不離是法。譬如幻師、若幻師弟子，於四衢道中化作大眾，以十善道教化令行，又以四禪、四無量心、四無色定、四念處乃至十八不共法教化令行。須菩提，於汝意云何，是幻師實有眾生教令行十善道乃至行十八不共法不？」<p>須菩提言：「不也，世尊！」<p>「須菩提！菩薩摩訶薩亦如是，以十善道教化眾生令行乃至十八不共法，實無眾生行十善道乃至十八不共法。何以故？諸法相如幻故。須菩提！是名菩薩摩訶薩大莊嚴。復次，須菩提！菩薩摩訶薩住羼提波羅蜜，教化眾生令行羼提波羅蜜。須菩提！云何菩薩摩訶薩住羼提波羅蜜，教化眾生令行羼提波羅蜜？須菩提！菩薩摩訶薩從初發心已來如是大莊嚴，若一切眾生罵詈刀杖傷害，菩薩摩訶薩於此中不起一念，亦教一切眾生行此忍辱。譬若幻師、若幻師弟子，於四衢道中化作大眾，令行忍辱，餘如上說。須菩提！是名菩薩摩訶薩大莊嚴。復次，須菩提！菩薩摩訶薩住毘梨耶波羅蜜，教一切眾生令行毘梨耶波羅蜜。須菩提！云何菩薩摩訶薩住毘梨耶波羅蜜，教一切眾生令行毘梨耶波羅蜜？須菩提！菩薩摩訶薩應薩婆若心，身心精進教化眾生。譬如幻師、若幻師弟子，於四衢道中化作大眾，教令行身心精進，餘如上說。是名菩薩摩訶薩大莊嚴。復次，須菩提！菩薩摩訶薩住禪那波羅蜜，教一切眾生令行禪那波羅蜜。須菩提！云何菩薩摩訶薩住禪那波羅蜜，教一切眾生令行禪那波羅蜜？須菩提！菩薩摩訶薩住諸法等中，不見法若亂若定。如是，須菩提！菩薩摩訶薩住禪那波羅蜜，教一切眾生令行禪那波羅蜜，乃至阿耨多羅三藐三菩提終不離禪那波羅蜜。譬如工幻師、若幻師弟子，於四衢道中化作大眾，教令行禪那波羅蜜，餘如上說。須菩提！是名菩薩摩訶薩大莊嚴。復次，須菩提！菩薩摩訶薩住般若波羅蜜，教一切眾生令行般若波羅蜜，須菩提！云何菩薩摩訶薩住般若波羅蜜，教一切眾生令行般若波羅蜜？須菩提！菩薩摩訶薩行般若波羅蜜時，無有法得此岸彼岸。如是菩薩摩訶薩住般若波羅蜜中，教一切眾生令行般若波羅蜜。譬如工幻師、若幻師弟子。於四衢道中化作大眾，教令行般若波羅蜜。須菩提！是名菩薩摩訶薩大莊嚴。<p>「復次，須菩提！菩薩摩訶薩大莊嚴，十方如恒河沙等國土中眾生隨其所應自變其身，住檀那波羅蜜乃至般若波羅蜜，亦教眾生令行檀那波羅蜜乃至般若波羅蜜。是眾生行是法，乃至阿耨多羅三藐三菩提終不離是法。須菩提！譬如工幻師、若幻師弟子，於四衢道中化作眾生，教令行六波羅蜜，餘如上說。如是，須菩提！是名菩薩摩訶薩大莊嚴。復次，須菩提！菩薩摩訶薩大莊嚴，應薩婆若心，不生是念：『我教若干人住檀那波羅蜜，不教若干人住檀那波羅蜜。』乃至般若波羅蜜亦如是。不生是念：『我教若干人住四念處，不教若干人住四念處。』乃至十八不共法亦如是。亦不生是念：『我教若干人令得須陀洹果、斯陀含果、阿那含果、阿羅漢果、辟支佛道、一切種智，亦不教若干人令得須陀洹果乃至一切種智。我當令無量無邊阿僧祇眾生，住檀那波羅蜜乃至般若波羅蜜，立眾生於四念處乃至十八不共法，令無量無邊阿僧祇眾生得須陀洹果乃至一切種智。』譬如工幻師、若幻師弟子，於四衢道中化作大眾，教令行六波羅蜜乃至得一切種智，餘如上說。須菩提！是名菩薩摩訶薩大莊嚴。」<p>爾時須菩提白佛言：「世尊！如我從佛所聞義，菩薩摩訶薩無大莊嚴為大莊嚴，諸法自相空故。所謂色色相空，受想行識識相空，眼眼相空乃至意意相空，色色相空乃至法法相空，眼識眼識相空乃至意識意識相空，眼觸眼觸相空乃至意觸意觸相空。眼觸因緣生受受相空乃至意觸因緣生受受相空。世尊！檀那波羅蜜檀那波羅蜜相空乃至般若波羅蜜般若波羅蜜相空，內空內空相空乃至無法有法空無法有法空相空，四念處四念處相空乃至十八不共法十八不共法相空，菩薩菩薩相空。世尊！以是因緣故，當知菩薩摩訶薩無大莊嚴為大莊嚴。」<p>佛告須菩提：「如是，如是！如汝所言。須菩提！薩婆若非作法，眾生亦非作法，菩薩為是眾生大莊嚴。」<p>須菩提白佛言：「世尊！何因緣故，薩婆若非作法，是眾生亦非作法，菩薩為是眾生大莊嚴？」<p>佛語須菩提：「作者不可得故，薩婆若非作非起法，是諸眾生亦非作非起法。何以故？須菩提！色非作非不作，受想行識非作非不作，眼非作非不作乃至意非作非不作。色乃至法，眼識乃至意識，眼觸乃至意觸，眼觸因緣生受乃至意觸因緣生受，非作非不作。須菩提！我非作非不作，乃至知者、見者非作非不作。何以故？是諸法畢竟不可得故。須菩提！夢非作非不作。何以故？畢竟不可得故。幻、響、影、焰、化非作非不作。何以故？畢竟不可得故。須菩提！內空非作非不作，畢竟不可得故。乃至無法有法空非作非不作，畢竟不可得故。須菩提！四念處非作非不作，畢竟不可得故。乃至十八不共法非作非不作。何以故？是法皆畢竟不可得故。須菩提！諸法如、法相、法性、法住、法位、實際非作非不作，畢竟不可得故。須菩提！菩薩非作非不作，畢竟不可得故。薩婆若及一切種智非作非不作，畢竟不可得故。以是因緣故，須菩提！薩婆若非作非起法，是眾生亦非作非起法，菩薩為是眾生大莊嚴。」<p>爾時須菩提白佛言：「如我觀佛所說義，世尊！色無縛無脫，受想行識無縛無脫。」<p>爾時富樓那彌多羅尼子語須菩提：「色是無縛無脫，受想行識是無縛無脫。」<p>須菩提言：「如是，如是！色是無縛無脫，受想行識是無縛無脫。」<p>富樓那問須菩提：「何等色無縛無脫？何等受想行識無縛無脫？」<p>須菩提言：「如夢色無縛無脫，如夢受想行識無縛無脫，如嚮如影如幻如焰如化色受想行識無縛無脫。富樓那彌多羅尼子！過去色無縛無脫，過去受想行識無縛無脫。未來色無縛無脫，未來受想行識無縛無脫。現在色無縛無脫，現在受想行識無縛無脫。何以故無縛無脫？是色無所有故無縛無脫，受想行識無所有故無縛無脫，離故、寂滅故、不生故無縛無脫。富樓那！善色受想行識亦無縛無脫，不善色受想行識無縛無脫，無記色無縛無脫、無記受想行識無縛無脫，世間出世間、有漏無漏色無縛無脫，受想行識亦無縛無脫。何以故？無所有故、離故、寂滅故、不生故無縛無脫。富樓那！一切法亦無縛無脫，無所有故、離故、寂滅故、不生故無縛無脫。富樓那！檀那波羅蜜無縛無脫，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜無縛無脫，無所有故、離故、寂滅不生故無縛無脫。富樓那！內空亦無縛無脫乃至無法有法空亦無縛無脫，四念處無縛無脫乃至十八不共法無縛無脫，無所有故、離故、寂滅故、不生故無縛無脫。阿耨多羅三藐三菩提無縛無脫，一切智、一切種智無縛無脫，菩薩無縛無脫，佛亦無縛無脫，無所有故、離故、寂滅故、不生故無縛無脫。富樓那！諸法如、法相、法性、法住、法位、實際、無為法無縛無脫，無所有故、離故、寂滅故、不生故無縛無脫。富樓那！是名菩薩摩訶薩無縛無脫。檀那波羅蜜乃至般若波羅蜜，四念處乃至一切種智，無縛無脫。是菩薩摩訶薩住無縛無脫檀那波羅蜜中乃至住無縛無脫般若波羅蜜，住無縛無脫四念處乃至住無縛無脫一切種智，無縛無脫成就眾生，無縛無脫淨佛國土，無縛無脫諸佛當供養，無縛無脫當聽法，無縛無脫諸佛終不離。無縛無脫諸神通終不離，無縛無脫五眼終不離，無縛無脫陀羅尼門終不離，無縛無脫諸三昧門終不離，無縛無脫當生道種智，無縛無脫當得一切種智，無縛無脫法輪轉，無縛無脫眾生安立三乘。如是，富樓那！菩薩摩訶薩行無縛無脫六波羅蜜，當知一切法無縛無脫，無所有故、離故、寂滅故、不生故。富樓那！是名菩薩摩訶薩無縛無脫大莊嚴。」<p>摩訶般若波羅蜜經問乘品第十八（丹本名為摩訶衍品）<p>爾時須菩提白佛言：「世尊！何等是菩薩摩訶薩摩訶衍？云何當知菩薩摩訶薩發趣大乘？是乘發何處？是乘至何處？當住何處？誰當乘是乘出者？」<p>佛告須菩提：「汝問何等是菩薩摩訶衍？須菩提！六波羅蜜是菩薩摩訶薩摩訶衍。何等六？檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。云何名檀那波羅蜜？須菩提！菩薩摩訶薩以應薩婆若心，內外所有布施共一切眾生迴向阿耨多羅三藐三菩提，用無所得故。須菩提！是名菩薩摩訶薩檀那波羅蜜。云何名尸羅波羅蜜？須菩提！菩薩摩訶薩以應薩婆若心，自行十善道亦教他行十善道，以無所得故。是名菩薩摩訶薩尸羅波羅蜜。云何名羼提波羅蜜？須菩提！菩薩摩訶薩以應薩婆若心，自具足忍辱亦教他行忍辱，以無所得故。是名菩薩摩訶薩羼提波羅蜜。云何名毘梨耶波羅蜜？須菩提！菩薩摩訶薩以應薩婆若心，行五波羅蜜懃修不息，亦安立一切眾生於五波羅蜜，以無所得故。是名菩薩摩訶薩毘梨耶波羅蜜。云何名禪那波羅蜜？須菩提！菩薩摩訶薩以應薩婆若心，自以方便入諸禪不隨禪生，亦教他令入諸禪，以無所得故。是名菩薩摩訶薩禪那波羅蜜。云何名般若波羅蜜？須菩提！菩薩摩訶薩以應薩婆若心，不著一切法亦觀一切法性，以無所得故，亦教他不著一切法亦觀一切法性，以無所得故。是名菩薩摩訶薩般若波羅蜜。須菩提！是為菩薩摩訶薩摩訶衍。<p>「復次，須菩提！菩薩摩訶薩復有摩訶衍，所謂內空、外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空。」<p>須菩提白佛言：「何等為內空？」<p>佛言：「內法名眼耳鼻舌身意。眼眼空，非常非滅故。何以故？性自爾。耳耳空、鼻鼻空、舌舌空、身身空、意意空，非常非滅故。何以故？性自爾。是名內空。何等為外空？外法名色聲香味觸法。色色空，非常非滅故。何以故？性自爾。聲聲空、香香空、味味空、觸觸空、法法空，非常非滅故。何以故？性自爾。是名外空。何等為內外空？內外法名內六入、外六入。內法內法空，非常非滅故。何以故？性自爾。外法外法空，非常非滅故。何以故？性自爾。是名內外空。何等為空空？一切法空，是空亦空，非常非滅故。何以故？性自爾。是名空空。何等為大空？東方東方相空，非常非滅故。何以故？性自爾。南西北方四維上下南西北方四維上下空，非常非滅故。何以故？性自爾。是名大空。何等為第一義空？第一義名涅槃。涅槃涅槃空，非常非滅故。何以故？性自爾。是名第一義空。何等為有為空？有為法名欲界色界無色界。欲界欲界空，色界色界空，無色界無色界空，非常非滅故。何以故？性自爾。是名有為空。何等為無為空？無為法名若無生相無住相無滅相。無為法無為法空，非常非滅故。何以故？性自爾。是為無為空。何等為畢竟空？畢竟名諸法畢竟不可得，非常非滅故。何以故？性自爾。是名畢竟空。何等為無始空？若法初來處不可得，非常非滅故。何以故？性自爾。是名無始空。何等為散空？散名諸法無滅。非常非滅故。何以故？性自爾。是為散空。何等為性空？一切法性，若有為法性若無為法性，是性非聲聞、辟支佛所作，非佛所作亦非餘人所作，是性性空，非常非滅故。何以故？性自爾。是名性空。何等為自相空？自相名色壞相、受受相、想取相、行作相、識識相，如是等有為無為法各各自相空，非常非滅故。何以故？性自爾。是名自相空。何等為諸法空？諸法名色受想行識，眼耳鼻舌身意，色聲香味觸法，眼界色界眼識界，乃至意界法界意識界。是諸法諸法空，非常非滅故。何以故？性自爾。是為諸法空。何等為不可得空？求諸法不可得是不可得空。非常非滅故。何以故？性自爾。是名不可得空。何等為無法空？若法無，是亦空，非常非滅故。何以故？性自爾。是名無法空。何等為有法空？有法名諸法和合中有自性相，是有法空，非常非滅故。何以故？性自爾。是名有法空。何等為無法有法空？諸法中無法，諸法和合中有自性相，是無法有法空，非常非滅故。何以故？性自爾。是名無法有法空。<p>「復次，須菩提！法法相空，無法無法相空，自法自法相空，他法他法相空。何等名法法相空？法名五蔭，五蔭空，是名法法相空。何等名無法無法相空？無法名無為法，是名無法無法空。何等名自法自法空？諸法自法空，是空非知作、非見作，是名自法自法空。何等名他法他法空？若佛出、若佛未出，法住、法相、法位、法性、如、實際，過此諸法空，是名他法他法空。是名菩薩摩訶薩摩訶衍。<p>「復次，須菩提！菩薩摩訶薩摩訶衍，所謂名首楞嚴三昧、寶印三昧、師子遊戲三昧、妙月三昧、月幢相三昧、出諸法三昧、觀頂三昧、畢法性三昧、畢幢相三昧、金剛三昧、入法印三昧、三昧王安立三昧、放光三昧、力進三昧、高出三昧、必入辯才三昧、釋名字三昧、觀方三昧、陀羅尼印三昧、無誑三昧、攝諸法海三昧、遍覆虛空三昧、金剛輪三昧、寶斷三昧、能照三昧、不求三昧、無住三昧、無心三昧、淨燈三昧、無邊明三昧、能作明三昧、普照明三昧、堅淨諸三昧三昧、無垢明三昧、歡喜三昧、電光三昧、無盡三昧、威德三昧、離盡三昧、不動三昧、不退三昧、日燈三昧、月淨三昧、淨明三昧、能作明三昧、作行三昧、知相三昧、如金剛三昧、心住三昧、普明三昧、安立三昧、寶聚三昧、妙法印三昧、法等三昧、斷喜三昧、到法頂三昧、能散三昧、分別諸法句三昧、字等相三昧、離字三昧、斷緣三昧、不壞三昧、無種相三昧、無處行三昧、離朦昧三昧、無去三昧、不變異三昧、度緣三昧、集諸功德三昧、住無心三昧、淨妙華三昧、覺意三昧、無量辯三昧、無等等三昧、度諸法三昧、分別諸法三昧、散疑三昧、無處三昧、一莊嚴三昧、生行三昧、一行三昧、不一行三昧、妙行三昧、達一切有底散三昧、入名語三昧、離音聲字語三昧、然炬三昧、淨相三昧、破相三昧、一切種妙足三昧、不喜苦樂三昧、無盡相三昧、陀羅尼三昧、攝諸邪正相三昧、滅憎愛三昧、逆順三昧、淨光三昧、堅固三昧、滿月淨光三昧、大莊嚴三昧、能照一切世三昧、三昧等三昧、攝一切有諍無諍三昧、不樂一切住處三昧、如住定三昧、壞身衰三昧、壞語如虛空三昧、離著虛空不染三昧。<p>「云何名首楞嚴三昧？知諸三昧行處，是名首楞嚴三昧。云何名寶印三昧？住是三昧能印諸三昧，是名寶印三昧。云何名師子遊戲三昧？住是三昧能遊戲諸三昧中如師子，是名師子遊戲三昧。云何名妙月三昧？住是三昧能照諸三昧如淨月，是名妙月三昧。云何名月幢相三昧？住是三昧能持諸三昧相，是名月幢相三昧。云何名出諸法三昧？住是三昧能出生諸三昧，是名出諸法三昧。云何名觀頂三昧？住是三昧能觀諸三昧頂，是名觀頂三昧。云何名畢法性三昧？住是三昧決定知法性，是名畢法性三昧。云何名畢幢相三昧？住是三昧能持諸三昧幢，是名畢幢相三昧。云何名金剛三昧？住是三昧能破諸三昧，是名金剛三昧。云何名入法印三昧？住是三昧入諸法印，是名入法印三昧。云何名三昧王安立三昧？住是三昧，一切諸三昧中安立住如王，是名三昧王安立三昧。云何名放光三昧？住是三昧能放光照諸三昧，是名放光三昧。云何名力進三昧？住是三昧，於諸三昧能作勢力，是名力進三昧。云何名高出三昧？住是三昧能增長諸三昧，是名高出三昧。云何名必入辯才三昧？住是三昧能辯說諸三昧，是名必入辯才三昧。云何名釋名字三昧？住是三昧能釋諸三昧名字，是名釋名字三昧。云何名觀方三昧？住是三昧能觀諸三昧方，是名觀方三昧。云何名陀羅尼印三昧？住是三昧持諸三昧印，是名陀羅尼印三昧。云何名無誑三昧？住是三昧於諸三昧不欺誑，是名無誑三昧。云何名攝諸法海三昧？住是三昧，能攝諸三昧如大海水，是名攝諸法海三昧。云何名遍覆虛空三昧？住是三昧，遍覆諸三昧如虛空，是名遍覆虛空三昧。云何名金剛輪三昧？住是三昧能持諸三昧分，是名金剛輪三昧。云何名斷寶三昧？住是三昧斷諸三昧煩惱垢，是名斷寶三昧。云何名能照三昧？住是三昧，能以光明顯照諸三昧，是名能照三昧。云何名不求三昧？住是三昧無法可求，是名不求三昧。云何名無住三昧？住是三昧中不見一切法住，是名無住三昧。云何名無心三昧？住是三昧，心心數法不行，是名無心三昧。云何名淨燈三昧？住是三昧，於諸三昧中作明如燈，是名淨燈三昧。云何名無邊明三昧？住是三昧，與諸三昧作無邊明，是名無邊明三昧。云何名能作明三昧？住是三昧，即時能為諸三昧作明，是名能作明三昧。云何名普照明三昧？住是三昧即能照諸三昧門，是名普照明三昧。云何名堅淨諸三昧三昧？住是三昧能堅淨諸三昧相，是名堅淨諸三昧三昧。云何名無垢明三昧？住是三昧能除諸三昧垢，亦能照一切三昧，是名無垢明三昧。云何名歡喜三昧？住是三昧能受諸三昧喜，是名歡喜三昧。云何名電光三昧？住是三昧，照諸三昧如電光，是名電光三昧。云何名無盡三昧？住是三昧，於諸三昧不見盡，是名無盡三昧。云何名威德三昧？住是三昧，於諸三昧威德照然，是名威德三昧。云何名離盡三昧？住是三昧不見諸三昧盡，是名離盡三昧。云何名不動三昧？住是三昧，令諸三昧不動不戲，是名不動三昧。云何名不退三昧？住是三昧能不見諸三昧退，是名不退三昧。云何名日燈三昧？住是三昧放光照諸三昧門，是名日燈三昧。云何名月淨三昧？住是三昧能除諸三昧闇，是名月淨三昧。云何名淨明三昧？住是三昧，於諸三昧得四無闇智，是名淨明三昧。云何名能作明三昧？住是三昧，於諸三昧門能作明，是名能作明三昧。云何名作行三昧？住是三昧，能令諸三昧各有所作，是名作行三昧。云何名知相三昧？住是三昧見諸三昧知相，是名知相三昧。云何名如金剛三昧？住是三昧，能貫達諸法亦不見達，是名如金剛三昧。云何名心住三昧？住是三昧，心不動不轉不惱，亦不念有是心，是名心住三昧。云何名普明三昧？住是三昧普見諸三昧明，是名普明三昧。云何名安立三昧？住是三昧，於諸三昧安立不動，是名安立三昧。云何名寶聚三昧？住是三昧，普見諸三昧如見寶聚，是名寶聚三昧。云何名妙法印三昧？住是三昧，能印諸三昧，以無印印故，是名妙法印三昧。云何名法等三昧？住是三昧，觀諸法等無法不等，是名法等三昧。云何名斷喜三昧？住是三昧斷一切法中喜，是名斷喜三昧。云何名到法頂三昧？住是三昧，滅諸法闇亦在諸三昧上，是名到法頂三昧。云何名能散三昧？住是三昧中能破散諸法，是名能散三昧。云何名分別諸法句三昧？住是三昧，分別諸三昧諸法句，是名分別諸法句三昧。云何名字等相三昧？住是三昧得諸三昧字等，是名字等相三昧。云何名離字三昧？住是三昧，諸三昧中乃至不見一字，是名離字三昧。云何名斷緣三昧？住是三昧斷諸三昧緣，是名斷緣三昧。云何名不壞三昧？住是三昧，不得諸法變異，是名不壞三昧。云何名無種相三昧？住是三昧不見諸法種種，是名無種相三昧。云何名無處行三昧？住是三昧不見諸三昧處，是名無處行三昧。云何名離矇昧三昧？住是三昧，離諸三昧微闇，是名離朦昧三昧。云何名無去三昧？住是三昧，不見一切三昧去相，是名無去三昧。云何名不變異三昧？住是三昧，不見諸三昧變異相，是名不變異三昧。云何名度緣三昧？住是三昧，度一切三昧緣境界，是名度緣三昧。云何名集諸功德三昧？住是三昧集諸三昧功德，是名集諸功德三昧。云何名住無心三昧？住是三昧，於諸三昧心不入，是名住無心三昧。云何名淨妙花三昧？住是三昧，令諸三昧得淨妙如花，是名淨妙花三昧。云何名覺意三昧？住是三昧，諸三昧中得七覺分，是名覺意三昧。云何名無量辯三昧？住是三昧，於諸法中得無量辯，是名無量辯三昧。云何名無等等三昧？住是三昧，諸三昧中得無等等相，是名無等等三昧。云何名度諸法三昧？住是三昧，度一切三界，是名度諸法三昧。云何名分別諸法三昧？住是三昧，諸三昧及諸法分別見，是名分別諸法三昧。云何名散疑三昧？住是三昧得散諸法疑，是名散疑三昧。云何名無住處三昧？住是三昧，不見諸法住處，是名無住處三昧。云何名一莊嚴三昧？住是三昧，終不見諸法二相，是名一莊嚴三昧。云何名生行三昧？住是三昧，不見諸行生，是名生行三昧。云何名一行三昧？住是三昧，不見諸三昧此岸彼岸，是名一行三昧。云何名不一行三昧？住是三昧，不見諸三昧一相，是名不一行三昧。云何名妙行三昧？住是三昧，不見諸三昧二相，是名妙行三昧。云何名達一切有底散三昧？住是三昧，入一切有、一切三昧，智慧通達，亦無所達，是名達一切有底散三昧。云何名入名語三昧？住是三昧，入一切三昧名語，是名入名語三昧。云何名離音聲字語三昧？住是三昧，不見諸三昧音聲字語，是名離音聲字語三昧。云何名然炬三昧？住是三昧威德照明如炬，是名然炬三昧。云何名淨相三昧？住是三昧淨諸三昧相，是名淨相三昧。云何名破相三昧？住是三昧，不見諸三昧相，是名破相三昧。云何名一切種妙足三昧？住是三昧，一切諸三昧種皆具足，是名一切種妙足三昧。云何名不憙苦樂三昧？住是三昧，不見諸三昧苦樂，是名不憙苦樂三昧。云何名無盡相三昧？住是三昧，不見諸三昧盡，是名無盡相三昧。云何名多陀羅尼三昧？住是三昧能持諸三昧，是名多陀羅尼三昧。云何名攝諸邪正相三昧？住是三昧，於諸三昧不見邪正相，是名攝諸邪正相三昧。云何名滅憎愛三昧？住是三昧，不見諸三昧憎愛，是名滅憎愛三昧。云何名逆順三昧？住是三昧，不見諸法諸三昧逆順，是名逆順三昧。云何名淨光三昧？住是三昧，不得諸三昧明垢，是名淨光三昧？云何名堅固三昧？住是三昧，不得諸三昧不堅固，是名堅固三昧。云何名滿月淨光三昧？住是三昧，諸三昧滿足如月十五日，是名滿月淨光三昧。云何名大莊嚴三昧？住是三昧，大莊嚴成就諸三昧，是名大莊嚴三昧。云何名能照一切世三昧？住是三昧，諸三昧及一切法能照，是名能照一切世三昧。云何名三昧等三昧？住是三昧，於諸三昧不得定亂相，是名三昧等三昧。云何名攝一切有諍無諍三昧？住是三昧，能使諸三昧不分別有諍無諍，是名攝一切有諍無諍三昧。云何名不樂一切住處三昧？住是三昧，不見諸三昧依處，是名不樂一切住處三昧。云何名如住定三昧？住是三昧不過諸三昧如相，是名如住定三昧。云何名壞身衰三昧？住是三昧不得身相，是名壞身衰三昧。云何名壞語如虛空三昧？住是三昧，不見諸三昧語業如虛空，是名壞語如虛空三昧。云何名離著虛空不染三昧？住是三昧，見諸法如虛空無閡，亦不染是三昧，是名離著虛空不染三昧。須菩提！是名菩薩摩訶薩摩訶衍。」<p>摩訶般若波羅蜜經廣乘品第十九（丹本名為四念處品）<p>佛告須菩提：「菩薩摩訶薩摩訶衍，所謂四念處。何等四？須菩提！菩薩摩訶薩內身中循身觀，亦無身覺，以不可得故；外身中、內外身中循身觀，亦無身覺，以不可得故。懃精進一心，除世間貪憂。內受內心內法，外受外心外法，內外受內外心內外法，循法觀，亦無法覺，以不可得故。懃精進一心，除世間貪憂。須菩提！菩薩摩訶薩云何內身中循身觀？須菩提！若菩薩摩訶薩行時知行、住時知住、坐時知坐、臥時知臥，知身所行如是知。須菩提！菩薩摩訶薩如是內身中循身觀，懃精進一心，除世間貪憂，以不可得故。復次，須菩提！菩薩摩訶薩若來若去、視瞻一心、屈申俯仰、服僧伽梨、執持衣鉢、飲食臥息、坐立睡覺、語默、入出禪定，亦常一心。如是，須菩提！菩薩摩訶薩行般若波羅蜜，內身中循身觀，以不可得故。復次，須菩提！菩薩摩訶薩內身中循身觀時，一心念，入息時知入息、出息時知出息，入息長時知入息長、出息長時知出息長、入息短時知入息短、出息短時知出息短。譬如鏇師、若鏇師弟子，繩長知長、繩短知短。菩薩摩訶薩亦如是，一心念，入息時知入息、出息時知出息，入息長時知入息長、出息長時知出息長、入息短時知入息短、出息短時知出息短。如是，須菩提！菩薩摩訶薩內身中循身觀，懃精進一心，除世間貪憂，以不可得故。<p>「復次，須菩提！菩薩摩訶薩觀身四大，作是念：『身中有地大水大火大風大，譬如屠牛師、若屠牛弟子，以刀殺牛，分作四分。作四分已，若立若坐觀此四分。』菩薩摩訶薩亦如是，行般若波羅蜜時，種種觀身四大——地大水大火大風大。如是，須菩提！菩薩摩訶薩內身中循身觀，以不可得故。<p>「復次，須菩提！菩薩摩訶薩觀內身，從足至頂周匝薄皮，種種不淨充滿身中，作是念：『身中有髮毛爪齒、薄皮厚皮、筋肉骨髓、脾腎心膽、肝肺小腸大腸胃脬、屎尿垢汗淚涕涎唾膿血、黃白淡癊肪❥腦膜。』譬如田夫倉中隔盛雜穀，種種充滿稻麻黍粟豆麥，明眼之人開倉即知是麻是黍、是稻是粟、是麥是豆，分別悉知。菩薩摩訶薩亦如是，觀是身從足至頂周匝薄皮，種種不淨充滿身中，髮毛爪齒乃至腦膜。如是，須菩提！菩薩摩訶薩觀內身，懃精進一心，除世間貪憂，以不可得故。<p>「復次，須菩提！菩薩摩訶薩若見是棄死人身，一日二日至于五日，膖脹青瘀膿汁流出，自念：『我身亦如是相、如是法，未脫此法。』如是，須菩提！菩薩摩訶薩內身中循身觀，懃精進一心，除世間貪憂，以不可得故。復次，須菩提！菩薩摩訶薩若見是棄死人身，若六日若七日，烏鵄鵰鷲、犲狼狐狗，如是等種種禽獸攫裂食之，自念：『我身如是相、如是法，未脫此法。』如是，須菩提！菩薩摩訶薩內身中循身觀，懃精進一心，除世間貪憂，以不可得故。復次，須菩提！菩薩摩訶薩若見是棄死人身，種種禽獸食已不淨爛臭，自念：『我身如是相、如是法，未脫此法。』乃至除世間貪憂。復次，須菩提！菩薩摩訶薩若見是棄死人身，骨璅血肉塗染筋骨相連，自念：『我身如是相、如是法，未脫此法。』乃至除世間貪憂。復次，須菩提！菩薩摩訶薩若見是棄死人身，骨璅血肉已離筋骨相連，自念：『我身如是相、如是法，未脫此法。』乃至除世間貪憂。復次，須菩提！菩薩摩訶薩若見是棄死人身，骨璅已散在地，自念：『我身如是相、如是法，未脫此法。』如是，須菩提！菩薩摩訶薩觀內身，乃至除世間貪憂。復次，須菩提！菩薩摩訶薩若見是棄死人身，骨散在地腳骨異處，❥骨髀骨、腰骨脇骨、脊骨手骨、項骨髑髏各各異處，自念：『我身如是相、如是法，未脫此法。』如是，須菩提！菩薩摩訶薩觀內身，乃至除世間貪憂。復次，須菩提！菩薩摩訶薩見是棄死人骨在地歲久，風吹日曝色白如貝，自念：『我身如是相、如是法，未脫此法。』如是，須菩提！菩薩摩訶薩觀內身，乃至除世間貪憂，以不可得故。復次，須菩提！菩薩摩訶薩見是棄死人骨在地歲久，其色如鴿，腐朽爛壞與土共合，自念：『我身如是相、如是法，未脫此法。』如是，須菩提！菩薩摩訶薩內身中循身觀，懃精進一心，除世間貪憂，以不可得故。外身、內外身亦如是，受念處、心念處、法念處亦應如是廣說。須菩提！是名菩薩摩訶薩摩訶衍。<p>「復次，須菩提！菩薩摩訶薩摩訶衍，所謂四正懃。何等四？須菩提！菩薩摩訶薩未生諸惡不善法為不生故，欲生懃精進攝心行道；已生諸惡不善法為斷故，欲生懃精進攝心行道；未生諸善法為生故，欲生懃精進攝心行道；已生諸善法為住、不失、修滿、增廣故，欲生懃精進攝心行道。以不可得故。須菩提！是名菩薩摩訶薩摩訶衍。<p>「復次，須菩提！菩薩摩訶薩摩訶衍，所謂四如意分。何等四？欲定斷行成就修如意分，心定斷行成就修如意分，精進定斷行成就修如意分，思惟定斷行成就修如意分，以不可得故。須菩提！是名菩薩摩訶薩摩訶衍。<p>「復次，須菩提！菩薩摩訶薩摩訶衍，所謂五根。何等五？信根、精進根、念根、定根、慧根，是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂五力。何等五？信力、精進力、念力、定力、慧力，是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂七覺分。何等七？菩薩摩訶薩修念覺分，依離、依無染、向涅槃，擇法覺分、精進覺分、喜覺分、除覺分、定覺分、捨覺分，依離、依無染、向涅槃，以不可得故，是名菩薩摩訶薩摩訶衍。<p>「復次，須菩提！菩薩摩訶薩摩訶衍，所謂八聖道分。何等八？正見、正思惟、正語、正業、正命、正精進、正念、正定，是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂三三昧。何等三？空、無相、無作三昧。空三昧名諸法自相空，是名空解脫門。無相名壞諸法相不憶不念，是名無相解脫門。無作名諸法中不願作，是名無作解脫門。是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂苦智、集智、滅智、道智、盡智、無生智、法智、比智、世智、他心智、如實智。云何名苦智？知苦不生，是名苦智。云何名集智？知集應斷，是名集智。云何名滅智？知苦滅，是名滅智。云何名道智？知八聖道分，是名道智。云何名盡智？知諸婬恚癡盡，是名盡智。云何名無生智？知諸有中無生，是名無生智。云何名法智？知五蔭本事，是名法智。云何名比智？知眼無常乃至意觸因緣生受無常，是名比智。云何名世智？知因緣名字，是名世智。云何名他心智？知他眾生心，是名他心智。云何名如實智？諸佛一切種智，是名如實智。須菩提！是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂三根：未知欲知根、知根、智者根。云何名未知欲知根？諸學人未得果信根、精進根、念根、定根、慧根，是名未知欲知根。云何名知根？諸學人得果信根乃至慧根，是名知根。云何名智者根？諸無學人——若阿羅漢、若辟支佛、諸佛——信根乃至慧根，是名智者根。須菩提！是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂三三昧。何等三？有覺有觀三昧、無覺有觀三昧、無覺無觀三昧。云何名有覺有觀三昧？離諸欲、離惡不善法，有覺有觀，離生喜樂入初禪，是名有覺有觀三昧。云何名無覺有觀三昧？初禪二禪中間，是名無覺有觀三昧。云何名無覺無觀三昧？從二禪乃至非有想非無想定，是名無覺無觀三昧。須菩提！是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂十念。何等十？念佛、念法、念僧、念戒、念捨、念天、念善、念出入息、念身、念死。須菩提！是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂四禪、四無量心、四無色定、八背捨、九次第定。須菩提！是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂佛十力。何等十？佛如實知一切法是處不是處相，一力也。如實知他眾生過去未來現在諸業、諸受法，知造業處、知因緣、知報，二力也。如實知諸禪解脫三昧定垢淨分別相，三力也。如實知他眾生諸根上下相，四力也。如實知他眾生種種欲解，五力也。如實知世間種種無數性，六力也。如實知一切至處道，七力也。知種種宿命有相有因緣——一世二世乃至百千世劫，初劫盡我在彼眾生中生，如是姓、如是名，如是飲食苦樂、壽命長短。彼中死，是間生。是間死，還生是間。此間生，名姓、飲食苦樂、壽命長短亦如是——八力也。佛天眼淨過諸天眼，見眾生死時生時，端正醜陋、若大若小、若墮惡道若墮善道，如是業因緣受報，是諸眾生惡身業成就、惡口業成就、惡意業成就，謗毀聖人，受邪見業因緣故，身壞死時入惡道生地獄中。是諸眾生身善業成就、口善業成就、意善業成就，不謗毀聖人，受正見因緣故，身壞死時入善道生天上。九力也。佛如實知諸漏盡故，無漏心解脫、無漏慧解脫，現在法中自證知入是法，所謂我生已盡、梵行已作，從今世不復見後世。十力也。須菩提！是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂四無所畏。何等四？佛作誠言：『我是一切正智人。』若有沙門、婆羅門，若天、若魔、若梵，若復餘眾，如實難言：『是法不知。』乃至不見是微畏相。以是故，我得安隱、得無所畏，安住聖主處，在大眾中師子吼能轉梵輪。諸沙門、婆羅門，若天、若魔、若梵，若復餘眾，實不能轉。一無畏也。佛作誠言：『我一切漏盡。』若有沙門、婆羅門，若天、若魔、若梵，若復餘眾，如實難言：『是漏不盡。』乃至不見是微畏相。以是故，我得安隱、得無所畏，安住聖主處，在大眾中師子吼能轉梵輪。諸沙門、婆羅門，若天、若魔、若梵，若復餘眾，實不能轉。二無畏也。佛作誠言：『我說障法。』若有沙門、婆羅門，若天、若魔、若梵，若復餘眾，如實難言：『受是法不障道。』乃至不見是微畏相。以是故，我得安隱、得無所畏，安住聖主處，在大眾中師子吼能轉梵輪。諸沙門、婆羅門，若天、若魔、若梵，若復餘眾，實不能轉。三無畏也。佛作誠言：『我所說聖道能出世間，隨是行能盡苦。』若有沙門、婆羅門，若天、若魔、若梵，若復餘眾，如實難言：『行是道不能出世間、不能盡苦。』乃至不見是微畏相。以是故，我得安隱、得無所畏，安住聖主處，在大眾中師子吼能轉梵輪。諸沙門、婆羅門，若天、若魔、若梵，若復餘眾，實不能轉。四無畏也。須菩提！是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂四無閡智。何等四？義無閡、法無閡、辭無閡、樂說無閡。須菩提！是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂十八不共法。何等十八？一、諸佛身無失，二、口無失，三、念無失，四、無異相，五、無不定心，六、無不知己捨心，七、欲無減，八、精進無減，九、念無減，十、慧無減，十一、解脫無減，十二、解脫知見無減，十三、一切身業隨智慧行，十四、一切口業隨智慧行，十五、一切意業隨智慧行，十六、智慧知見過去世無閡無障，十七、智慧知見未來世無閡無障，十八、智慧知見現在世無閡無障。須菩提！是名菩薩摩訶薩摩訶衍，以不可得故。<p>「復次，須菩提！菩薩摩訶薩摩訶衍，所謂字等語等諸字入門。何等為字等語等諸字入門？阿字門，一切法初不生故。羅字門，一切法離垢故。波字門，一切法第一義故。遮字門，一切法終不可得故，諸法不終不生故。那字門，諸法離名，性相不得不失故。邏字門，諸法度世間故，亦愛支因緣滅故。陀字門，諸法善心生故，亦施相故。婆字門，諸法婆字離故。荼字門，諸法荼字淨故。沙字門，諸法六自在王性清淨故。和字門，入諸法語言道斷故。多字門，入諸法如相不動故。夜字門，入諸法如實不生故。咤字門，入諸法折伏不可得故。迦字門，入諸法作者不可得故。娑字門，入諸法時不可得故，諸法時來轉故。磨字門，入諸法我所不可得故。伽字門，入諸法去者不可得故。他字門，入諸法處不可得故。闍字門，入諸法生不可得故。❥字門，入諸法❥字不可得故。駄字門，入諸法性不可得故。賒字門，入諸法定不可得故。呿字門，入諸法虛空不可得故。叉字門，入諸法盡不可得故。哆字門，入諸法有不可得故。若字門，入諸法智不可得故。拕字門，入諸法拕字不可得故。婆字門，入諸法破壞不可得故。車字門，入諸法欲不可得故，如影五陰亦不可得故。摩字門，入諸法摩字不可得故。火字門，入諸法喚不可得故。嗟字門，入諸法嗟字不可得故。伽字門，入諸法厚不可得故。他字門，入諸法處不可得故。拏字門，入諸法不來不去不立不坐不臥故。頗字門，入諸法遍不可得故。歌字門，入諸法聚不可得故。醝字門，入諸法醝字不可得故。遮字門，入諸法行不可得故。咤字門，入諸法傴不可得故。荼字門，入諸法邊竟處故不終不生，過荼無字可說。何以故？更無字故。諸字無礙，無名亦滅，不可說不可示、不可見不可書。須菩提！當知一切諸法如虛空。須菩提！是名陀羅尼門。所謂阿字義，若菩薩摩訶薩，是諸字門印阿字印，若聞若受若誦若讀、若持若為他說，如是知當得二十功德。何等二十？得強識念，得慚愧，得堅固心，得經旨趣，得智慧，得樂說無礙，易得諸餘陀羅尼門，得無疑悔心，得聞善不喜聞惡不怒，得不高不下住心無增無減，得善巧知眾生語，得巧分別五陰、十二入、十八界、十二因緣、四緣、四諦，得巧分別眾生諸根利鈍，得巧知他心，得巧分別日月歲節，得巧分別天耳通，得巧分別宿命通，得巧分別生死通，得能巧說是處非處，得巧知往來坐起等身威儀。須菩提！是陀羅尼門字門、阿字門等，是名菩薩摩訶薩摩訶衍。」
。
<juan>摩訶般若波羅蜜經卷第六<p>發趣品第二十<p>佛告須菩提：「汝問：『云何菩薩摩訶薩大乘發趣？』若菩薩摩訶薩行六波羅蜜時，從一地至一地，是名菩薩摩訶薩大乘發趣。」<p>須菩提白佛言：「世尊！云何菩薩摩訶薩從一地至一地？」<p>佛言：「菩薩摩訶薩知一切法無來去相，亦無有法若來若去、若至若不至、諸法相不滅故。菩薩摩訶薩於諸地不念不思惟，而修治地業亦不見地。何等菩薩摩訶薩治地業？菩薩摩訶薩住初地時行十事：一者、深心堅固、用無所得故。二者、於一切眾生中等心，眾生不可得故。三者、布施、施者、受者不可得故。四者、親近善知識，亦不自高。五者、求法，一切法不可得故。六者、常出家，家不可得故。七者、愛樂佛身，相好不可得故。八者、演出法教，諸法分別不可得故。九者、破憍慢，法生慧不可得故。十者、實語，諸語不可得故。菩薩摩訶薩如是初地中住，修治十事治地業。<p>「復次，須菩提！菩薩摩訶薩住二地中常念八法。何等八？一者、戒清淨。二者、知恩報恩。三者、住忍辱力。四者、受歡喜。五者、不捨一切眾生。六者、入大悲心。七者、信師恭敬諮受。八者、勤求諸波羅蜜。須菩提！是名菩薩摩訶薩住二地中滿足八法。<p>「復次，須菩提！菩薩摩訶薩住三地中行五法。何等五？一者、多學問，無厭足。二者、淨法施，亦不自高。三者、淨佛國土，亦不自高。四者、受世間無量懃苦，不以為厭。五者、住慚愧處。須菩提！是名菩薩摩訶薩住三地中應滿足五法。<p>「復次，須菩提！菩薩摩訶薩住四地中應受行不捨十法。何等十？一者、不捨阿蘭若住處。二者、少欲。三者、知足。四者、不捨頭陀功德。五者、不捨戒。六者、穢惡諸欲。七者、厭世間心，順涅槃心。八者、捨一切所有。九者、心不沒。十者、不惜一切物。須菩提！是名菩薩摩訶薩住四地中不捨十法。<p>「復次，須菩提！菩薩摩訶薩住五地中遠離十二法。何等十二？一者、遠離親白衣。二者、遠離比丘尼。三者、遠離慳惜他家。四者、遠離無益談說。五者、遠離瞋恚。六者、遠離自大。七者、遠離蔑人。八者、遠離十不善道。九者、遠離大慢。十者、遠離自用。十一者、遠離顛倒。十二者、遠離婬怒癡。須菩提！是為菩薩摩訶薩住五地中遠離十二事。<p>「復次，須菩提！菩薩摩訶薩住六地中當具足六法。何等六？所謂六波羅蜜。復有六法所不應為。何等六？一者、不作聲聞、辟支佛意。二者、布施不應生憂心。三者、見有所索心不沒。四者、所有物布施。五者、布施之後心不悔。六者、不疑深法。須菩提！是名菩薩摩訶薩住六地中應滿具六法、遠離六法。<p>「復次，須菩提！菩薩摩訶薩住七地中應遠離二十法所不應著。何等二十？一者、不著我。二者、不著眾生。三者、不著壽命。四者、不著眾數乃至知者見者。五者、不著斷見。六者、不著常見。七者、不應作相。八者、不應作因見。九者、不著名色。十者、不著五陰。十一者、不著十八界。十二者不著十二入。十三者、不著三界。十四者、不作著處。十五者、不作所期處。十六者、不作依處。十七者、不著依佛見。十八者、不著依法見。十九者、不著依僧見。二十者、不著依戒見。是二十法所不應著。復有二十法應具足滿。何等二十？一者、具足空。二者、無相證。三者、知無作。四者、三分清淨。五者、一切眾生中慈悲智具足。六者、不念一切眾生。七者、一切法等觀，是中亦不著。八者、知諸法實相，是事亦不念。九者、無生法忍。十者、無生智。十一者、說諸法一相。十二者、破分別相。十三者、轉憶想。十四者、轉見。十五者、轉煩惱。十六者、等定慧地。十七者、調意。十八者、心寂滅。十九者、無閡智。二十者、不染愛。須菩提！是名菩薩摩訶薩住七地中應具足二十法。<p>「復次，須菩提！菩薩摩訶薩住八地中應具足五法。何等五？順入眾生心。遊戲諸神通。見諸佛國。如所見佛國，自莊嚴其國。如實觀佛身，自莊嚴佛身。是五法具足滿。復次，須菩提！菩薩摩訶薩住八地中復具足五法。何等五？知上下諸根。淨佛國土。入如幻三昧。常入三昧。隨眾生所應善根受身。須菩提！是為菩薩摩訶薩住八地中具足五法。<p>「復次，須菩提！菩薩摩訶薩住九地中應具足十二法。何等十二？受無邊世界所度之分。菩薩得如所願。知諸天、龍、夜叉、揵闥婆語而為說法。處胎成就。家成就。所生成就。姓成就。眷屬成就。出生成就。出家成就。莊嚴佛樹成就。一切諸善功德成滿具足。須菩提！是名菩薩摩訶薩住九地中應具足十二法。<p>「須菩提！十地菩薩當知如佛。」<p>爾時慧命須菩提白佛言：「世尊！云何菩薩摩訶薩深心治地業？」<p>佛言：「菩薩摩訶薩應薩婆若心集一切善根，是名菩薩摩訶薩深心治地業。」<p>「云何菩薩於一切眾生中等心？」<p>佛言：「若菩薩摩訶薩應薩婆若心生四無量心，所謂慈、悲、喜、捨，是名於一切眾生中等心。」<p>「云何菩薩修布施？」<p>佛言：「菩薩施與一切眾生，無所分別，是名修布施。」<p>「云何菩薩親近善知識？」<p>佛言：「能教人入薩婆若中住。如是善知識親近諮受恭敬供養，是名親近善知識。」<p>「云何菩薩求法？」<p>佛言：「菩薩應薩婆若心求法，不墮聲聞、辟支佛地，是名求法。」<p>「云何菩薩常出家治地業？」<p>佛言：「菩薩世世不雜心出家，佛法中出家，無能障閡者，是名常出家治地業。」<p>「云何菩薩愛樂佛身治地業？」<p>佛言：「若菩薩見佛身相，乃至阿耨多羅三藐三菩提終不離念佛，是名愛樂佛身治地業。」<p>「云何菩薩演出法教治地業？」<p>佛言：「菩薩若佛現在、若佛滅度後，為眾生說法，初中後善，妙義好語淨潔純具，所謂修多羅乃至憂波提舍，是名演出法教治地業。」<p>「云何菩薩破於憍慢治地業？」<p>佛言：「菩薩破是憍慢故，終不生下賤家，是名破於憍慢治地業。」<p>「云何菩薩實語治地業？」<p>佛言：「菩薩如所說行，是名實語治地業。是為菩薩摩訶薩初住地中修行十事治地業。」<p>「云何菩薩戒清淨？」<p>「若菩薩摩訶薩不念聲聞、辟支佛心及諸破戒、障佛道法，是名戒清淨。」<p>「云何菩薩知恩報恩？」<p>「若菩薩摩訶薩行菩薩道，乃至小恩尚不忘何況多，是名知恩報恩。」<p>「云何菩薩住忍辱力？」<p>「若菩薩於一切眾生無瞋無惱，是名住忍辱力。」<p>「云何菩薩受歡喜？」<p>「所謂成就眾生以此為喜，是名受歡喜。」<p>「云何菩薩不捨一切眾生？」<p>「若菩薩念欲救一切眾生故，是名不捨一切眾生。」<p>「云何菩薩入大悲心？」<p>「若菩薩如是念：『我為一一眾生故，如恒河沙等劫地獄中受懃苦，乃至是人得佛道入涅槃。』如是名為為一切十方眾生忍苦，是名入大悲心。」<p>「云何菩薩信師恭敬諮受？」<p>「若菩薩於諸師如世尊想，是名信師恭敬諮受。」<p>「云何菩薩懃求諸波羅蜜？」<p>「若菩薩一心求諸波羅蜜無異事，是名懃求諸波羅蜜。是為菩薩摩訶薩住二地中滿足八法。」<p>「云何菩薩摩訶薩多學問無厭足？」<p>「諸佛所說法，若此間世界、若十方世界諸佛所說法，盡欲聞持，是名多學問無厭足。」<p>「云何菩薩淨法施？」<p>「有所法施乃至不求阿耨多羅三藐三菩提，何況餘事，是名不求名利法施。」<p>「云何菩薩淨佛國土？」<p>「以諸善根迴向淨佛國土，是名淨佛國土。」<p>「云何菩薩受世間無量懃苦不以為厭？」<p>「諸善根備具故，能成就眾生亦莊嚴佛土，乃至具足薩婆若，終不疲厭，是名受無量懃苦不以為厭。」<p>「云何菩薩住慚愧處？」<p>「恥諸聲聞、辟支佛意，是名住慚愧處。是為菩薩摩訶薩住三地中滿足五法。」<p>「云何菩薩不捨阿練若住處？」<p>「能過聲聞辟支佛地，是名不捨阿練若住處。」<p>「云何菩薩少欲？」<p>「乃至阿耨多羅三藐三菩提尚不欲，何況餘欲，是名少欲。」<p>「云何菩薩知足？」<p>「得一切種智，是名知足。」<p>「云何菩薩不捨頭陀功德？」<p>「觀諸深法忍，是名不捨頭陀功德。」<p>「云何菩薩不捨戒？」<p>「不取戒相，是名不捨戒。」<p>「云何菩薩穢惡諸欲？」<p>「欲心不生故，是名穢惡諸欲。」<p>「云何菩薩厭世間心、順涅槃心？」<p>「知一切法不作故，是名厭世間心、順涅槃心。」<p>「云何菩薩捨一切所有？不惜內外諸法故，是名捨一切所有。」<p>「云何菩薩心不沒？」<p>「二種識處心不生故，是名心不沒。」<p>「云何菩薩不惜一切物？」<p>「於一切物不著不念，是名不惜一切物。是為菩薩於四地中不捨十法。」<p>「云何菩薩遠離親白衣？」<p>「菩薩出家所生，從一佛國至一佛國，常出家剃頭著染衣，是名遠離親白衣。」<p>「云何菩薩遠離比丘尼？」<p>「不共比丘尼住，乃至彈指頃亦不生念，是名遠離比丘尼。」<p>「云何菩薩遠離慳惜他家？」<p>「菩薩如是思惟：『我應安樂眾生，他今助我安樂，云何生慳？』是名遠離慳惜他家。」<p>「云何菩薩遠離無益談處？」<p>「若有談處或生聲聞、辟支佛心，我當遠離，是名遠離無益談處。」<p>「云何菩薩遠離瞋恚？」<p>「不令瞋心、惱心、鬪心得入，是名遠離瞋恚。」<p>「云何菩薩遠離自大？」<p>「所謂不見內法故，是名遠離自大。」<p>「云何菩薩遠離篾人？」<p>「所謂不見外法故，是名遠離篾人。」<p>「云何菩薩遠離十不善道？」<p>「是十不善道能障八聖道，何況阿耨多羅三藐三菩提，是名遠離十不善道。」<p>「云何菩薩遠離大慢？」<p>「是菩薩不見法可作大慢者，是名遠離大慢。」<p>「云何菩薩遠離自用？」<p>「是菩薩不見是法可自用者，是名遠離自用。」<p>「云何菩薩遠離顛倒？」<p>「顛倒處不可得故，是名遠離顛倒。」<p>「云何菩薩遠離婬怒癡？」<p>「婬怒癡處不可見故，是名遠離婬怒癡。是為菩薩住五地中遠離十二法。」<p>「云何菩薩住六地中具足六法？」<p>「所謂六波羅蜜。諸佛及聲聞、辟支佛住六波羅蜜中能度彼岸，是名具足六法。」<p>「云何菩薩不作聲聞、辟支佛意？」<p>「作是念：『聲聞、辟支佛意，非阿耨多羅三藐三菩提道。』」<p>「云何菩薩布施不生憂心？」<p>「作是念：『此非阿耨多羅三藐三菩提道。』」<p>「云何菩薩見有所索心不沒？」<p>「作是念：『此非阿耨多羅三藐三菩提道。』」<p>「云何菩薩所有物布施？」<p>「菩薩初發心時布施，不言：『是可與；是不可與。』」<p>「云何菩薩布施之後心不悔？」<p>「慈悲力故。」<p>「云何菩薩不疑深法？」<p>「信功德力故。是為菩薩住六地中遠離六法。」<p>「云何菩薩不著我？」<p>「畢竟無我故。」<p>「云何菩薩不著眾生、不著壽命、不著眾數乃至知者、見者？」<p>「是諸法畢竟不可得故。」<p>「云何菩薩不著斷見？」<p>「無有法斷，諸法畢竟不生故。」<p>「云何菩薩不著常見？」<p>「若法不生，是不作常。」<p>「云何菩薩不應取相？」<p>「無諸煩惱故。」<p>「云何菩薩不應作因見？」<p>「諸見不可見故。」<p>「云何菩薩不著名色？」<p>「名色處相無故。」<p>「云何菩薩不著五陰、不著十八界、不著十二入？」<p>「是諸法性無故。」<p>「云何菩薩不著三界？」<p>「三界性無故。」<p>「云何菩薩不應作著心？云何菩薩不應作願？云何菩薩不應作依止？」<p>「是諸法性無故。」<p>「云何菩薩不著依佛見？」<p>「作依見不見佛故。」<p>「云何菩薩不著依法見？」<p>「法不可見故。」<p>「云何菩薩不著依僧見？」<p>「僧相無為，不可依故。」<p>「云何菩薩不著依戒見？」<p>「罪無罪不著故。是為菩薩住七地中二十法所不應著。」<p>「云何菩薩應具足空？」<p>「具足諸法自相空故。」<p>「云何菩薩無相證？」<p>「不念諸相故。」<p>「云何菩薩知無作？」<p>「於三界中不作故。」<p>「云何菩薩三分清淨？」<p>「十善道具足故。」<p>「云何菩薩一切眾生中慈悲智具足？」<p>「得大悲故。」<p>「云何菩薩不念一切眾生？」<p>「淨國土具足故。」<p>「云何菩薩一切法等觀？」<p>「於諸法不損益故。」<p>「云何菩薩知諸法實相？」<p>「諸法實相無知故。」<p>「云何菩薩無生忍？」<p>「為諸法不生不滅，不作忍故。」<p>「云何菩薩無生智？」<p>「知名色不生故。」<p>「云何菩薩說諸法一相？」<p>「心不行二相故。」<p>「云何菩薩破分別相？」<p>「一切法不分別故。」<p>「云何菩薩轉憶想？」<p>「小大無量想轉故。」<p>「云何菩薩轉見？」<p>「於聲聞、辟支佛地見轉故。」<p>「云何菩薩轉煩惱？」<p>「斷諸煩惱故。」<p>「云何菩薩等定慧地？」<p>「所謂得一切種智故。」<p>「云何菩薩調意？」<p>「於三界不動故。」<p>「云何菩薩心寂滅？」<p>「制六根故。」<p>「云何菩薩無閡智？」<p>「得佛眼故。」<p>「云何菩薩不染愛？」<p>「捨六塵故。是為菩薩住七地中具足二十法。」<p>「云何菩薩順入眾生心？」<p>「菩薩以一心知一切眾生心及心數法。」<p>「云何菩薩遊戲諸神通？」<p>「以是神通從一佛國至一佛國，亦不作佛國想。」<p>「云何菩薩觀諸佛國？」<p>「自住其國見無量諸佛國，亦無佛國想。」<p>「云何菩薩如所見佛國，自莊嚴其國？」<p>「住轉輪聖王地，遍至三千大千世界，以自莊嚴。」<p>「云何菩薩如實觀佛身？」<p>「如實觀法身故。是為菩薩住八地中具足五法。」<p>「云何菩薩知上下諸根？」<p>「菩薩住佛十力，知一切眾生上下諸根。」<p>「云何菩薩淨佛國土？」<p>「淨眾生故。」<p>「云何菩薩如幻三昧？」<p>「住是三昧能成辦一切事，亦不生心相故。」<p>「云何菩薩常入三昧？」<p>「菩薩得報生三昧故。」<p>「云何菩薩隨眾生所應善根受身？」<p>「菩薩知眾生所應生善根而為受身，成就眾生故。是為菩薩住八地中具足五法。」<p>「云何菩薩受無邊世界所度之分？」<p>「十方無量世界中眾生，如諸佛法所應度者而度脫之。」<p>「云何菩薩得如所願？」<p>「得六波羅蜜具足故。」<p>「云何菩薩知諸天、龍、夜叉、揵闥婆語？」<p>「辭辯力故。」<p>「云何菩薩胎生成就？<p>「菩薩世世常化生故。<p>「云何菩薩家成就？」<p>「常在大家生故。」<p>「云何菩薩所生成就？」<p>「若剎利家生、若婆羅門家生故。」<p>「云何菩薩姓成就？」<p>「如過去菩薩所生姓，從此中生故。」<p>「云何菩薩眷屬成就？」<p>「純諸菩薩摩訶薩為眷屬故。」<p>「云何菩薩出生成就？」<p>「生時光明遍照無量無邊世界，亦不取相故。」<p>「云何菩薩出家成就？」<p>「出家時無量百千億諸天侍從出家，是一切眾生必至三乘。」<p>「云何菩薩莊嚴佛樹成就？」<p>「是菩提樹以黃金為根，七寶為莖節枝葉，莖節枝葉光明遍照十方阿僧祇三千大千世界。」<p>「云何菩薩一切諸善功德成滿具足？」<p>「菩薩得眾生清淨，佛國亦淨。是為菩薩住九地中具足十二法。」<p>「云何菩薩住十地中當知如佛？」<p>「若菩薩摩訶薩具足六波羅蜜、四念處，乃至十八不共法、一切種智具足滿，斷一切煩惱及習，是名菩薩摩訶薩住十地中當知如佛。須菩提！菩薩摩訶薩住是十地中，以方便力故行六波羅蜜，行四念處乃至十八不共法，過乾慧地、性地、八人地、見地、薄地、離欲地、已作地、辟支佛地、菩薩地，過是九地住於佛地，是為菩薩十地。如是，須菩提！是名菩薩摩訶薩大乘發趣。」<p>摩訶般若波羅蜜經出到品第二十一<p>佛告須菩提：「汝所問：『是乘何處出？至何處住？』者。」佛言：「是乘從三界中出，至薩婆若中住，以不二法故。何以故？摩訶衍、薩婆若是二法，不合不散、無色無形無對，一相所謂無相。若人欲使實際出，是人為欲使無相法出。若人欲使如、法性、不可思議性出，是人為欲使無相法出。若人欲使色空出，是人為欲使無相法出。若人欲使受想行識空出，是人為欲使無相法出。何以故？須菩提！色空相不出三界亦不住薩婆若。受想行識空相不出三界亦不住薩婆若。所以者何？色色相空，受想行識識相空故。若人欲使眼空出，是人為欲使無相法出。若人欲使耳鼻舌身意空出，是人為欲使無相法出。若人欲使乃至意觸因緣生受空出，是人為欲使無相法出。何以故？須菩提！眼空不出三界亦不住薩婆若，乃至意觸因緣生受空不出三界亦不住薩婆若。所以者何？眼眼相空，乃至意觸因緣生受意觸因緣生受相空故。若人欲使夢出，是人為欲使無相法出。若人欲使幻、焰、響、影、化出，是人為欲使無相法出。何以故？須菩提！夢相不出三界亦不住薩婆若，幻、焰、響、影、化相亦不出三界亦不住薩婆若。須菩提！若人欲使檀那波羅蜜出，是人為欲使無相法出。若人欲使尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜出，是人為欲使無相法出。何以故？檀那波羅蜜相不出三界亦不住薩婆若，尸羅波羅蜜乃至般若波羅蜜不出三界亦不住薩婆若。所以者何？檀那波羅蜜檀那波羅蜜相空，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜般若波羅蜜相空故。若人欲使內空出乃至無法有法空出，是人為欲使無相法出。何以故？須菩提！內空相乃至無法有法空相不出三界亦不住薩婆若。所以者何？內空內空性空乃至無法有法空無法有法空性空故。若人欲使四念處出，是人為欲使無相法出。何以故？四念處性不出三界亦不住薩婆若。所以者何？四念處性四念處性空故。若人欲使四正懃、四如意足、五根、五力、七覺分、八聖道分出，是人為欲使無相法出。何以故？八聖道分性不出三界不住薩婆若。所以者何？八聖道分性八聖道分性空故。乃至十八不共法亦如是。須菩提！若人欲使阿羅漢出生處，是人為欲使無相法出。若人欲使辟支佛出生處，是人為欲使無相法出。若人欲使多陀阿伽度、阿羅訶、三藐三佛陀出生處，是人為欲使無相法出。何以故？阿羅漢性、辟支佛性佛性不出三界亦不住薩婆若。所以者何？阿羅漢性阿羅漢性空、辟支佛性辟支佛性空、佛性佛性空故。若人欲使須陀洹果、斯陀含果、阿那含果、阿羅漢果、辟支佛道、佛道、一切種智出，是人為欲使無相法出。如上說。若人欲使名字、假名施設相、但有語言出，是人為欲使無相法出。何以故？名字空不出三界亦不住薩婆若。所以者何？名字相名字相空故。乃至施設亦如是。是人欲使不生不滅法、不垢不淨無作法出，是人為欲使無相法出。何以故？不生乃至無作法性不出三界亦不住薩婆若。所以者何？不生性乃至無作性性空故。須菩提！以是因緣故，摩訶衍從三界中出，至薩婆若中，住不動故。<p>「須菩提！汝所問：『是乘至何處住？』者，須菩提！是大乘無住處。何以故？一切法無住相故，是乘若住不住法住。須菩提！譬如法性不生不滅、不垢不淨無、相無作，非住非不住。須菩提！是乘亦如是，非住非不住。何以故？法性相非住非不住。所以者何？法性相空故，乃至無作性無作性空故。諸餘法亦如是。須菩提！以是因緣故，是乘無所住。以不住法、不動法故。<p>「須菩提！汝所問：『誰當乘是乘出？』者，無有人乘是乘出者。何以故？是乘及出者，所用法及出時，是一切法皆無所有。若一切法無所有，用何等法當出？何以故？我不可得乃至知者、見者不可得，畢竟淨故。不可思議性不可得，畢竟淨故。陰入界不可得，畢竟淨故。檀那波羅蜜不可得，畢竟淨故。乃至般若波羅蜜不可得，畢竟淨故。內空不可得，畢竟淨故。乃至無法有法空不可得，畢竟淨故。四念處不可得，乃至十八不共法不可得，畢竟淨故。須陀洹不可得，乃至阿羅漢、辟支佛、菩薩、佛不可得，畢竟淨故。須陀洹果乃至阿羅漢果、辟支佛道、佛道、一切種智不可得，畢竟淨故。不生不滅、不垢不淨、無起無作不可得，畢竟淨故。過去世未來現在世生住滅不可得，畢竟淨故。增減不可得，畢竟淨故。何法不可得故不可得？法性不可得故不可得，如、實際、不可思議性、法相、法位、檀那波羅蜜不可得故不可得，乃至般若波羅蜜不可得故不可得。內空不可得故不可得，乃至無法有法空不可得故不可得。四念處不可得故不可得，乃至十八不共法不可得故不可得。須陀洹不可得故不可得，乃至佛不可得故不可得。須陀洹果不可得故不可得，乃至佛道不可得故不可得。不生不滅乃至不起不作不可得故不可得。<p>「復次，須菩提！初地不可得故不可得，乃至第十地不可得故不可得，畢竟淨故。云何為初地乃至十地？所謂乾慧地、性地、八人地、見地、薄地、離欲地、已作地、辟支佛地、菩薩地、佛地。內空中初地不可得，乃至無法有法空中，初地不可得。內空乃至無法有法空中，第二第三第四第五第六第七第八第九第十地不可得。何以故？須菩提！初地非得非不得，乃至十地非得非不得，畢竟淨故。內空乃至無法有法空中，成就眾生不可得，畢竟淨故。內空乃至無法有法空中，淨佛國土不可得，畢竟淨故。內空乃至無法有法空中，五眼不可得，畢竟淨故。如是，須菩提！菩薩摩訶薩以一切諸法不可得故，乘是摩訶衍出三界，住薩婆若。」<p>摩訶般若波羅蜜經勝出品第二十二<p>慧命須菩提白佛言：「世尊！摩訶衍摩訶衍者，勝出一切世間及諸天、人、阿修羅。世尊！是摩訶衍與虛空等，如虛空受無量無邊阿僧祇眾生，摩訶衍亦如是，受無量無邊阿僧祇眾生。世尊！是摩訶衍不見來處、不見去處、不見住處，是摩訶衍前際不可得、後際不可得、中際不可得，三世等是摩訶衍。世尊！以是故是乘名摩訶衍。」<p>佛告須菩提：「如是，如是！菩薩摩訶薩摩訶衍，所謂六波羅蜜，檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，是名菩薩摩訶薩摩訶衍。復次，須菩提！菩薩摩訶薩摩訶衍，一切陀羅尼門、一切三昧門，所謂首楞嚴三昧乃至離著虛空不染三昧，是名菩薩摩訶薩摩訶衍。復次，須菩提！菩薩摩訶薩摩訶衍，所謂內空乃至無法有法空，是名菩薩摩訶薩摩訶衍。復次，須菩提！菩薩摩訶薩摩訶衍，所謂四念處乃至十八不共法，是名菩薩摩訶薩摩訶衍。如須菩提所言，是摩訶衍勝出一切世間及諸天、人、阿修羅。須菩提！若欲界當有實、不虛妄、不異諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。須菩提！以欲界虛妄憶想分別和合名字等，有一切無常想無法。以是故，摩訶衍勝出一切世間及諸天、人、阿修羅。須菩提！色界、無色界若當實有不虛妄、不異諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。須菩提！以色界、無色界虛妄憶想分別和合名字等，有一切無常破壞相無法。以是故，摩訶衍勝出一切世間及諸天、人、阿修羅。須菩提！若色當實有、不虛妄、不異諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。須菩提！以色虛妄憶想分別和合名字等，有一切無常破壞相無法。以是故，是摩訶衍勝出一切世間及諸天、人、阿修羅。受想行識亦如是。須菩提！若眼乃至意，色乃至法，眼識乃至意識，眼觸乃至意觸，眼觸因緣生受乃至意觸因緣生受，若當實有、不虛妄、不異諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。須菩提！以眼乃至意觸因緣生受虛妄憶想分別和合名字等，有一切無常破壞相無法。以是故，摩訶衍勝出一切世間及諸天、人、阿修羅。須菩提！若法性是有法非無法者，是摩訶衍不能勝出一切世間及諸天、人、阿修羅。須菩提！以法性無法非法，以是故，摩訶衍勝出一切世間及諸天、人、阿修羅。須菩提！若如、實際、不可思議性是有法非無法者，是摩訶衍不能勝出一切世間及諸天、人、阿修羅。須菩提！以如、實際、不可思議性無法非法，以是故，摩訶衍勝出一切世間及諸天、人、阿修羅。須菩提！若檀那波羅蜜是有法非無法者，是摩訶衍不能勝出一切世間及諸天、人、阿修羅。以檀那波羅蜜無法非法，以是故，摩訶衍勝出一切世間及諸天、人、阿修羅。若尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜是有法非無法者，是摩訶衍不能勝出一切世間及諸天、人、阿修羅。以尸羅波羅蜜乃至般若波羅蜜無法非法，以是故，摩訶衍勝出一切世間及諸天、人、阿修羅。須菩提！若內空乃至無法有法空是有法非無法者，是摩訶衍不能勝出一切世間及諸天、人、阿修羅。以內空乃至無法有法空無法非法，以是故，摩訶衍勝出一切世間及諸天、人、阿修羅。須菩提！若四念處乃至十八不共法是有法非無法者，是摩訶衍不能勝出一切世間及諸天、人、阿修羅。以四念處乃至十八不共法無法非法，以是故，摩訶衍勝出一切世間及諸天、人、阿修羅。須菩提！若性人法是有法非無法者，是摩訶衍不能勝出一切世間及諸天、人、阿修羅。以性人法無法非法，以是故，摩訶衍勝出一切世間及諸天、人、阿修羅。須菩提！若八人法、須陀洹法、斯陀含法、阿那含法、阿羅漢法、辟支佛法、佛法是有法非無法者，是摩訶衍不能勝出一切世間及諸天、人、阿修羅。以八人法乃至佛法無法非法，以是故，摩訶衍勝出一切世間及諸天、人、阿修羅。須菩提！若性地人是有法非無法者，是摩訶衍不能勝出一切世間及諸天、人、阿修羅。以性地人無法非法，以是故，摩訶衍勝出一切世間及諸天、人、阿修羅。須菩提！若八人法、須陀洹乃至佛是有法非無法者，是摩訶衍不能勝出一切世間及諸天、人、阿修羅。以八人乃至佛無法非法，以是故，摩訶衍勝出一切世間及諸天、人、阿修羅。須菩提！若一切世間及諸天、人、阿修羅是有法非無法者，是摩訶衍不能勝出一切世間及諸天、人、阿修羅。以一切世間及諸天人阿修羅無法非法，以是故，摩訶衍勝出一切世間及諸天、人、阿修羅。須菩提！若菩薩摩訶薩從初發心乃至道場，於其中間諸心若是有法非無法者，是摩訶衍不能勝出一切世間及諸天、人、阿修羅。以菩薩從初發心乃至道場，於其中間諸心無法非法，以是故，摩訶衍勝出一切世間及諸天、人、阿修羅。須菩提！若菩薩摩訶薩如金剛慧是有法非無法者，是菩薩摩訶薩不能知一切結使及習，無法非法得一切種智。須菩提！以菩薩摩訶薩如金剛慧無法非法，是故菩薩知一切結使及習無法非法，得一切種智。以是故，摩訶衍勝出一切世間及諸天、人、阿修羅。須菩提！若諸佛三十二相是有法非無法者，諸佛威德不能照然勝出一切世間及諸天、人、阿修羅。須菩提！以諸佛三十二相無法非法，以是故，諸佛威德照然勝出一切世間及諸天、人、阿修羅。須菩提！若諸佛光明是有法非無法者，諸佛光明不能普照如恒河沙等國土。須菩提！以諸佛光明無法非法，以是故，諸佛能以光明普照如恒河沙等國土。須菩提！若諸佛六十種莊嚴音聲是有法非無法者，諸佛不能以六十種莊嚴音聲遍至十方無量阿僧祇國土。須菩提！以諸佛六十種莊嚴音聲無法非法，以是故，諸佛能以六十種莊嚴音聲遍至十方無量阿僧祇國土。須菩提！諸佛法輪若當是有法非無法者，諸佛不能轉法輪，諸沙門、婆羅門，若天、若魔、若梵及世間餘眾所不能如法轉者。須菩提！以諸佛法輪無法非法，以是故，諸佛轉法輪，諸沙門、婆羅門，若天、若魔、若梵及世間餘眾不能如法轉者。須菩提！諸佛為眾生轉法輪，是眾生若實有法非無法者，不能令是眾生於無餘涅槃而般涅槃。須菩提！以諸佛為眾生轉法輪，是眾生無法非法，以是故，能令眾生於無餘涅槃中，已滅今滅當滅。」<p>摩訶般若波羅蜜經等空品第二十三（丹本作含受品）<p>佛告須菩提：「汝所言衍與空等。如是，如是！須菩提！摩訶衍與虛空等。須菩提！如虛空無東方，無南方西方北方四維上下。須菩提！摩訶衍亦如是，無東方，無南方西方北方四維上下。須菩提！如虛空非長非短、非方非圓。須菩提！摩訶衍亦如是，非長非短、非方非圓。須菩提！如虛空非青非黃非赤非白非黑。摩訶衍亦如是，非青非黃非赤非白非黑。以是故，說摩訶衍與空等。須菩提！如虛空非過去、非未來、非現在。摩訶衍亦如是，非過去、非未來、非現在。以是故，說摩訶衍與空等。須菩提！如虛空不增不減。摩訶衍亦如是，亦不增亦不減。須菩提！如虛空無垢無淨。摩訶衍亦如是，無垢無淨。須菩提！如虛空無生無滅、無住無異。摩訶衍亦如是，無生無滅、無住無異。須菩提！如虛空非善非不善、非記非無記。摩訶衍亦如是，非善非不善、非記非無記。以是故，說摩訶衍與空等。如虛空無見無聞、無覺無識。摩訶衍亦如是，無見無聞、無覺無識。如虛空不可知不可識不可見、不可斷不可證不可修。摩訶衍亦如是，不可知不可識不可見、不可斷不可證不可修。以是故，說摩訶衍與空等。如虛空非染相非離相。摩訶衍亦如是，非染相非離相。如虛空不繫欲界、不繫色界、不繫無色界。摩訶衍亦如是，不繫欲界、不繫色界、不繫無色界。如虛空無初發心亦無二三四五六七八九第十心。摩訶衍亦如是，無初發心乃至無第十心。如虛空無乾慧地、性人地、八人地、見地、薄地、離欲地、已作地。摩訶衍亦如是，無乾慧地乃至已辦地。如虛空無須陀洹果、無斯陀含果、無阿那含果、無阿羅漢果。摩訶衍亦如是，無須陀洹果乃至無阿羅漢果。如虛空無聲聞地、無辟支佛地、無佛地。摩訶衍亦如是，無聲聞地乃至佛地。以是故，說摩訶衍與虛空等。如虛空非色非無色、非可見非不可見、非有對非無對、非合非散。摩訶衍亦如是，非色非無色、非可見非不可見、非有對非無對、非合非散。以是故，說摩訶衍與空等。須菩提！如虛空非常非無常、非樂非苦、非我非無我。摩訶衍亦如是，非常非無常、非樂非苦、非我非無我。以是故，說摩訶衍與空等。須菩提！如虛空非空非不空、非相非無相、非作非無作。摩訶衍亦如是，非空非不空、非相非無相、非作非無作。以是故，說摩訶衍與空等。須菩提！如虛空非寂滅非不寂滅、非離非不離。摩訶衍亦如是，非寂滅非不寂滅、非離非不離。以是故，說摩訶衍與空等。須菩提！如虛空非闇非明。摩訶衍亦如是，非闇非明。以是故，說摩訶衍與空等。須菩提！如虛空非可得非不可得。摩訶衍亦如是，非可得非不可得。以是故，說摩訶衍與空等。須菩提！如虛空非可說非不可說。摩訶衍亦如是，非可說非不可說。以是故，說摩訶衍與空等。須菩提。以是諸因緣故。說摩訶衍與空等。須菩提！如汝所言：『如虛空受無量無邊阿僧祇眾生，摩訶衍亦受無量無邊阿僧祇眾生。』如是，如是！須菩提！眾生無有故，當知虛空無有。虛空無有故，當知摩訶衍亦無有。以是因緣故，摩訶衍受無量無邊阿僧祇眾生。何以故？是眾生、虛空、摩訶衍，是法皆不可得故。<p>「復次，須菩提！摩訶衍無所有故，當知阿僧祇無所有。阿僧祇無所有故，當知無量無所有。無量無所有故，當知無邊無所有。無邊無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。何以故？是眾生、虛空、摩訶衍、阿僧祇、無量、無邊，是一切法不可得故。<p>「復次，須菩提！我無所有乃至知者、見者無所有故，當知如、法、性實際無所有。如、法性、實際無所有故，當知乃至無量，無邊，阿僧祇無所有。無量，無邊，阿僧祇無所有故，當知一切法無所有。以是因緣故，須菩提！是摩訶衍受無量無邊阿僧祇眾生。何以故？是眾生乃至知者、見者、實際，乃至無量、無邊、阿僧祇，是一切法不可得故。<p>「復次，須菩提！我無所有乃至知者、見者無所有故，當知不可思議性無所有。不可思議性無所有故，當知色受想行識無所有。色受想行識無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無所有。阿僧祇無所有故，當知無量無所有。無量無所有故，當知無邊無所有。無邊無所有故，當知一切諸法無所有。以是因緣故，須菩提！當知摩訶衍受無量無邊阿僧祇眾生。何以故？須菩提！我乃至知者、見者等一切法皆不可得故。<p>「復次，須菩提！我無所有乃至知者、見者無所有故，當知眼無所有，耳鼻舌身意無所有。眼乃至意無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無所有。阿僧祇無所有故，當知無量無所有。無量無所有故，當知無邊無所有。無邊無所有故，當知一切諸法無所有。以是因緣故，須菩提！摩訶衍受無量無邊阿僧祇眾生。何以故？須菩提！我乃至一切諸法皆不可得故。<p>「復次，須菩提！我無所有乃至知者、見者無所有故，當知檀那波羅蜜無所有，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜無所有。般若波羅蜜無所有故，當知虛空無所有。虛空無所有故，當知摩訶衍無所有。摩訶衍無所有故，當知無量無邊阿僧祇無所有。無量無邊阿僧祇無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。何以故？我、眾生乃至一切諸法皆不可得故。<p>「復次，須菩提！我無所有乃至知者、見者無所有故，當知內空無所有，乃至無法有法空無所有。無法有法空無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無量無邊無所有。阿僧祇無量無邊無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。何以故？我、眾生乃至一切諸法皆不可得故。<p>「復次，須菩提。我、眾生乃至知者、見者無所有故，當知四念處無所有。四念處無所有故，乃至十八不共法無所有。十八不共法無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無量無邊無所有。阿僧祇無量無邊無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。何以故？我、眾生乃至一切諸法皆不可得故。<p>「復次，須菩提！我、眾生無所有乃至知者、見者無所有故，當知性地無所有，乃至已作地無所有。已作地無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無量無邊無所有。阿僧祇無量無邊無所有故，當知一切諸法無所有。以是因緣故，是摩訶衍受無量無邊阿僧祇眾生。何以故？我、眾生乃至一切諸法皆不可得故。<p>「復次，須菩提！我、眾生乃至知者、見者無所有故，當知須陀洹無所有。須陀洹無所有故，當知斯陀含無所有。斯陀含無所有故，當知阿那含無所有。阿那含無所有故，當知阿羅漢無所有。阿羅漢無所有故，當知乃至一切諸法無所有。以是因緣故，須菩提！摩訶衍受無量無邊阿僧祇眾生。何以故？須菩提！我乃至一切諸法皆不可得故。<p>「復次，須菩提！我乃至知者、見者無所有故，當知聲聞乘無所有。聲聞乘無所有故，當知辟支佛乘無所有。辟支佛乘無所有故，當知佛乘無所有。佛乘無所有故，當知聲聞人無所有。聲聞人無所有故，當知須陀洹無所有。須陀洹無所有故，乃至佛無所有。佛無所有故，當知一切種智無所有。一切種智無所有故，當知虛空無所有。虛空無所有故，當知摩訶衍無所有。摩訶衍無所有故，當知乃至一切諸法無所有。以是因緣故，是摩訶衍受無量無邊阿僧祇眾生。何以故？我乃至一切諸法皆不可得故。須菩提！譬如涅槃性中受無量無邊阿僧祇眾生，是摩訶衍亦受無量無邊阿僧祇眾生。以是因緣故，須菩提！如虛空受無量無邊阿僧祇眾生，是摩訶衍亦如是受無量無邊阿僧祇眾生。<p>「須菩提！汝所言：『是摩訶衍不見來處、不見去處、不見住處。』如是，如是！須菩提！是摩訶衍不見來處、不見去處、不見住處。何以故？須菩提！一切諸法不動相故。是法無來處、無去處、無住處。何以故？須菩提！色無所從來亦無所去亦無所住，受想行識無所從來亦無所去亦無所住。須菩提！色法無所從來亦無所去亦無所住，受想行識法無所從來亦無所去亦無所住。須菩提！色如無所從來亦無所去亦無所住，受想行識如無所從來亦無所去亦無所住。須菩提！色性無所從來亦無所去亦無所住，受想行識性無所從來亦無所去亦無所住。須菩提！色相無所從來亦無所去亦無所住，受想行識相無所從來亦無所去亦無所住。須菩提！眼、眼法、眼如、眼性、眼相無所從來亦無所去亦無所住，耳鼻舌身意、意法、意如、意性、意相無所從來亦無所去亦無所住。色聲香味觸法亦如是。須菩提！地種、地種法、地種如、地種性、地種相無所從來亦無所去亦無所住，水火風空識種、識種法、識種如、識種性、識種相亦如是。須菩提！如、如法、如如、如性、如相無所從來亦無所去亦無所住。須菩提！實際、實際法、實際如、實際性、實際相無所從來亦無所去亦無所住。須菩提！不可思議、不可思議法、不可思議如、不可思議性、不可思議相無所從來亦無所去亦無所住。須菩提！檀那波羅蜜、檀那波羅蜜法、檀那波羅蜜如、檀那波羅蜜性、檀那波羅蜜相無所從來亦無所去亦無所住，尸羅波羅蜜羼提波羅蜜毘梨耶波羅蜜禪那波羅蜜般若波羅蜜、般若波羅蜜法、般若波羅蜜如、般若波羅蜜性、般若波羅蜜相無所從來亦無所去亦無所住。須菩提！四念處、四念處法、四念處如、四念處性、四念處相無所從來亦無所去亦無所住。乃至十八不共法亦如是。須菩提！菩薩、菩薩法、菩薩如、菩薩性、菩薩相無所從來亦無所去亦無所住。佛、佛法、佛如、佛性、佛相無所從來亦無所去亦無所住。阿耨多羅三藐三菩提，阿耨多羅三藐三菩提法、如、性、相無所從來亦無所去亦無所住。須菩提！有為法、有為法法、有為法如、有為法性、有為法相無所從來亦無所去亦無所住。須菩提！無為法、無為法法、無為法如、無為法性、無為法相無所從來亦無所去亦無所住。以是因緣故，須菩提！是摩訶衍不見來處、不見去處、不見住處。<p>「須菩提！汝所言：『是摩訶衍前際不可得、後際不可得、中際不可得，是衍名三世等。以是故，說名摩訶衍。』如是，如是！須菩提！是摩訶衍前際不可得、後際不可得、中際不可得，是衍名三世等。以是故，說名摩訶衍。何以故？須菩提！過去世過去世空，未來世未來世空，現在世現在世空，三世等三世等空，摩訶衍摩訶衍空，菩薩菩薩空。何以故？須菩提！是空非一非二非三非四非五非異。以是故，說名三世等是菩薩摩訶薩摩訶衍。是衍中等不等相不可得故，染不染不可得、瞋不瞋不可得、癡不癡不可得、慢不慢不可得，乃至一切善法不善法不可得。是衍中常不可得、無常不可得，樂不可得、苦不可得，實不可得、空不可得，我不可得、無我不可得，欲界不可得、色界不可得、無色界不可得，度欲界不可得、度色界不可得、度無色界不可得。何以故？是摩訶衍自法不可得故。須菩提！過去色過去色空，未來現在色未來現在色空，過去受想行識過去受想行識空，未來現在受想行識未來現在受想行識空，空中過去色不可得。何以故？空中空亦不可得，何況空中過去色可得。空中未來現在色不可得。何以故？空中空亦不可得，何況空中未來現在色可得。空中過去受想行識不可得。何以故？空中空亦不可得，何況空中過去受想行識可得。空中未來現在受想行識不可得。何以故？空中空亦不可得，何況空中未來現在受想行識可得。須菩提！過去檀那波羅蜜不可得，未來檀那波羅蜜不可得，現在檀那波羅蜜不可得。三世等中檀那波羅蜜亦不可得。何以故？等中過去世不可得，未來世不可得，現在世不可得。等中等亦不可得，何況等中過去世未來世現在世可得。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜亦如是。<p>「復次，須菩提！過去世中四念處不可得，乃至過去世中十八不共法不可得。未來世現在世亦如是。復次，須菩提！三世等中四念處不可得，三世等中乃至十八不共法亦不可得。何以故？等中過去世四念處不可得，等中未來世四念處不可得，等中現在世四念處不可得。乃至十八不共法亦如是。等中等亦不可得，何況等中過去世四念處，未來現在世四念處可得。等中等亦不可得，何況等中過去世乃至十八不共法可得。未來現在世乃至十八不共法亦如是。復次，須菩提！過去世凡夫人不可得，未來世現在世中凡夫人不可得。三世等中凡夫人亦不可得。何以故？眾生不可得，乃至知者、見者不可得故。過去世中聲聞、辟支佛、菩薩、佛不可得，未來現在世聲聞、辟支佛、菩薩、佛不可得。三世等中聲聞、辟支佛、菩薩、佛不可得。何以故？眾生不可得乃至知者、見者不可得故。如是，須菩提！菩薩摩訶薩住般若波羅蜜中學三世等相，當具足一切種智，是名菩薩摩訶薩摩訶衍。所謂三世等相，菩薩摩訶薩住是衍中，勝一切世間及諸天、人、阿脩羅，成就薩婆若。」<p>爾時須菩提白佛言：「世尊！善哉，善哉！是菩薩摩訶薩摩訶衍。何以故？過去諸菩薩摩訶薩是衍中學得一切種智，未來世諸菩薩摩訶薩亦是衍中學當得一切種智。世尊！今十方無量阿僧祇國土中諸菩薩摩訶薩亦是衍中學得一切種智。以是故，世尊！是衍實是菩薩摩訶薩摩訶衍。」<p>佛告須菩提：「如是，如是！過去未來現在諸佛是摩訶衍中學，已得一切種智，當得、今得。」
。
<juan>摩訶般若波羅蜜經卷第七<p>會宗品第二十四<p>爾時慧命富樓那彌多羅尼子白佛言：「世尊！佛使須菩提為諸菩薩摩訶薩說般若波羅蜜，今乃說摩訶衍為？」<p>須菩提白佛言：「世尊！我說摩訶衍，將無離般若波羅蜜耶？」<p>佛言：「不也，須菩提！汝說摩訶衍，隨般若波羅蜜不離。何以故？一切所有善法、助道法，若聲聞法、若辟支佛法、若菩薩法、若佛法，是一切法皆攝入般若波羅蜜中。」<p>須菩提白佛言：「世尊！何等諸善法、助道法、聲聞法、辟支佛法、菩薩法、佛法，皆攝入般若波羅蜜中？」<p>佛告須菩提：「所謂檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，四念處、四正懃、四如意足、五根、五力、七覺分、八聖道分，空、無相、無作解脫門，佛十力、四無所畏、四無閡智、大慈大悲、十八不共法，無錯謬相常捨行。須菩提！是諸餘善法、助道法，若聲聞法、若辟支佛法、若菩薩法、若佛法，皆攝入般若波羅蜜中。須菩提！若菩薩摩訶薩摩訶衍，若般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，若色受想行識，眼色眼識、眼觸眼觸因緣生諸受，乃至意法意識、意觸意觸因緣生諸受，地種乃至識種，四念處乃至八聖道分，空、無相、無作解脫門，及諸善法，若有漏若無漏、若有為若無為，若苦諦、集諦、滅諦、道諦，若欲界、若色界、若無色界，若內空乃至無法有法空，諸三昧門、諸陀羅尼門，佛十力乃至十八不共法，若佛法、佛法性、如、實際、不可思議性、涅槃，是一切諸法皆不合不散、無色無形無對無閡無等，一相所謂無相。須菩提！以是因緣故，汝所說摩訶衍隨順般若波羅蜜。何以故？須菩提！摩訶衍不異般若波羅蜜，般若波羅蜜不異摩訶衍，般若波羅蜜、摩訶衍無二無別。檀那波羅蜜不異摩訶衍，摩訶衍不異檀那波羅蜜，檀那波羅蜜、摩訶衍無二無別。乃至禪那波羅蜜亦如是。須菩提！四念處不異摩訶衍，摩訶衍不異四念處，四念處、摩訶衍無二無別。乃至十八不共法不異摩訶衍，摩訶衍不異十八不共法，十八不共法、摩訶衍無二無別。以是因緣故，須菩提！汝說摩訶衍即是說般若波羅蜜。」<p>摩訶般若波羅蜜經十無品第二十五<p>慧命須菩提白佛言：「世尊！菩薩摩訶薩前際不可得，後際不可得，中際不可得，色無邊故，當知菩薩摩訶薩亦無邊。受想行識無邊故，當知菩薩摩訶薩亦無邊。色是菩薩摩訶薩，是亦不可得。受想行識是菩薩摩訶薩，是亦不可得。如是，世尊！於一切種、一切處求菩薩不可得。世尊！我當教何等菩薩摩訶薩般若波羅蜜？世尊！菩薩摩訶薩但有名字。如說我名字，我畢竟不生。如我諸法亦如是無自性。何等色畢竟不生？何等受想行識畢竟不生？世尊！是畢竟不生不名為色，是畢竟不生不名為受想行識。世尊！若畢竟不生法，當教是般若波羅蜜耶？離畢竟不生亦無菩薩行阿耨多羅三藐三菩提。若菩薩聞作是說，心不沒不悔不驚不怖不畏，當知是菩薩摩訶薩能行般若波羅蜜。」<p>舍利弗問須菩提：「何因緣故，言菩薩摩訶薩前際不可得，後際不可得，中際不可得？須菩提！何因緣故，言色無邊故，當知菩薩亦無邊。受想行識無邊故，當知菩薩亦無邊。須菩提！何因緣故，言色是菩薩，是亦不可得，受想行識是菩薩，是亦不可得？須菩提！何因緣故，言於一切種、一切處菩薩不可得，當教何等菩薩般若波羅蜜？須菩提！何因緣故，言菩薩摩訶薩但有名字？須菩提！何因緣故，言如說我名字，我畢竟不生？如我諸法亦如是無自性。何等色畢竟不生？何等受想行識畢竟不生？須菩提！何因緣故，言畢竟不生不名為色，畢竟不生不名為受想行識？須菩提！何因緣故，言若畢竟不生法，當教是般若波羅蜜耶？須菩提！何因緣故，言離畢竟不生亦無菩薩行阿耨多羅三藐三菩提？須菩提！何因緣故，言若菩薩聞作是說，心不沒不悔不驚不怖不畏，若能如是行，是名菩薩摩訶薩行般若波羅蜜？」<p>爾時須菩提報舍利弗言：「眾生無所有故，菩薩前際不可得。眾生空故，菩薩前際不可得。眾生離故，菩薩前際不可得。舍利弗！色無有故，菩薩前際不可得；受想行識無有故，菩薩前際不可得。色空故，菩薩前際不可得；受想行識空故，菩薩前際不可得。色離故，菩薩前際不可得；受想行識離故，菩薩前際不可得。舍利弗！色性無故，菩薩前際不可得；受想行識性無故，菩薩前際不可得。舍利弗！檀那波羅蜜無有故，菩薩前際不可得；尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜無有故，菩薩前際不可得。何以故？舍利弗！空中前際不可得，後際不可得，中際不可得。空不異菩薩，菩薩不異前際。舍利弗！空、菩薩、前際是諸法無二無別。以是因緣故，舍利弗！菩薩前際不可得。舍利弗！檀那波羅蜜空故，檀那波羅蜜離故，檀那波羅蜜性無故，菩薩前際不可得；尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜空故，般若波羅蜜離故，般若波羅蜜性無故，菩薩前際不可得。何以故？舍利弗！空中前際不可得，後際不可得，中際不可得。空不異菩薩亦不異前際。舍利弗！空、菩薩、前際無二無別。以是因緣故，舍利弗！菩薩、前際不可得。<p>「復次，舍利弗！內空無所有故，菩薩前際不可得，乃至無法有法空無所有故，菩薩前際不可得；內空空故，內空離故，內空性無故，乃至無法有法空空故、離故、性無故，菩薩前際不可得。餘如上說。<p>「復次，舍利弗！四念處無所有故，菩薩前際不可得；四念處空故、離故、性無故，菩薩前際不可得。乃至十八不共法無所有故，菩薩前際不可得；十八不共法空故、離故、性無故，菩薩前際不可得。餘如上說。以是因緣故，舍利弗！菩薩前際不可得。<p>「復次，舍利弗！一切三昧門、一切陀羅尼門無有故，菩薩前際不可得；三昧門、陀羅尼門空故、離故、性無故，菩薩前際不可得。餘如上說。<p>「復次，舍利弗！法性無有故，菩薩前際不可得；法性空故、離故、性無故，菩薩前際不可得。餘如上說。<p>「復次，舍利弗！如無有故、空故、離故、性無故，實際無有故、空故、離故、性無故，不可思議性無有故、空故、離故、性無故，菩薩前際不可得。餘如上說。<p>「復次，舍利弗！聲聞無有故，菩薩前際不可得；聲聞空故、離故、性無故，菩薩前際不可得。辟支佛無有故、空故、離故、性無故，菩薩前際不可得。佛無有故、空故、離故、性無故，菩薩前際不可得。阿耨多羅三藐三菩提無有故乃至性無故，菩薩前際不可得。復次，一切種智無有故乃至性無故，菩薩前際不可得。何以故？舍利弗！空，前際不可得，後際不可得，中際不可得，菩薩不可得。舍利弗！空不異菩薩亦不異前際。空、菩薩、前際，是諸法無二無別。以是因緣故，舍利弗！菩薩前際不可得，後際、中際亦如是。<p>「如舍利弗言，色無邊故，當知菩薩亦無邊，受想行識無邊故，當知菩薩亦無邊。舍利弗！色如虛空，受想行識如虛空。何以故？舍利弗！如虛空，邊不可得、中不可得。無邊無中故，但說名虛空。如是，舍利弗！色，邊不可得、中不可得，是色空故，空中亦無邊亦無中。受想行識，邊不可得、中不可得，識空故，空中亦無邊亦無中。以是因緣故，舍利弗！色無邊故，當知菩薩亦無邊；受想行識無邊故，當知菩薩亦無邊。乃至十八不共法亦如是。<p>「如舍利弗言，色是菩薩，是亦不可得；受想行識是菩薩，是亦不可得。舍利弗！色色相空，受想行識識相空。檀那波羅蜜檀那波羅蜜相空，乃至般若波羅蜜亦如是。內空內空相空，乃至無法有法空無法有法空相空。四念處四念處相空，乃至十八不共法十八不共法相空。如、法性、實際、不可思議性不可思議性相空。三昧門三昧門相空，陀羅尼門陀羅尼門相空，一切智一切智相空，道智道智相空，一切種智一切種智相空。聲聞乘聲聞乘相空，辟支佛乘辟支佛乘相空，佛乘佛乘相空。聲聞人聲聞人相空，辟支佛人辟支佛人相空，佛佛相空。空中色不可得，受想行識不可得。以是因緣故，舍利弗！色是菩薩，是亦不可得；受想行識是菩薩，是亦不可得。<p>「如舍利弗言，何因緣故，於一切種、一切處菩薩不可得，當教何等菩薩般若波羅蜜？舍利弗！色色中不可得，色受中不可得；受受中不可得，受色中不可得，受想中不可得；想想中不可得，想色受中不可得，想行中不可得；行行中不可得，行色受想中不可得，行識中不可得；識識中不可得，識色受想行中不可得。舍利弗！眼眼中不可得，眼耳中不可得；耳耳中不可得，耳眼中不可得，耳鼻中不可得；鼻鼻中不可得，鼻眼耳中不可得，鼻舌中不可得；舌舌中不可得，舌眼耳鼻中不可得，舌身中不可得；身身中不可得，身眼耳鼻舌中不可得，身意中不可得；意意中不可得，意眼耳鼻舌身中不可得。六入、六識、六觸，六觸因緣生受亦如是。檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，性法乃至辟支佛法，初地乃至十地，一切智、道種智、一切種智亦如是。須陀洹乃至阿羅漢、辟支佛、菩薩、佛亦如是。菩薩菩薩中不可得，菩薩般若波羅蜜中不可得；般若波羅蜜般若波羅蜜中不可得，般若波羅蜜菩薩中不可得，般若波羅蜜中教化無所有不可得；教化中教化無所有不可得，教化中菩薩及般若波羅蜜無所有不可得。舍利弗！如是一切法無所有不可得。以是因緣故，於一切種、一切處菩薩不可得，當教何等菩薩般若波羅蜜？<p>「如舍利弗言，何因緣故，說菩薩摩訶薩但有假名？舍利弗！色是假名，受想行識是假名。色名非色，受想行識名非識。何以故？名名相空，若空則非菩薩。以是因緣故，舍利弗！菩薩但有假名。復次，舍利弗！檀那波羅蜜但有名字，名字中非有檀那波羅蜜，檀那波羅蜜中非有名字。以是因緣故，菩薩但有假名。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜但有名字，名字中無有般若波羅蜜，般若波羅蜜中無有名字。以是因緣故，菩薩但有假名。舍利弗！內空但有名字，乃至無法有法空但有名字。名字中無內空，內空中無名字。何以故？名字、內空俱不可得。乃至無法有法空亦如是。以是因緣故，舍利弗！菩薩但有假名。舍利弗！四念處但有名字，乃至十八不共法但有名字。一切三昧門、一切陀羅尼門，乃至一切種智亦如是。以是因緣故，舍利弗！我說菩薩但有假名。<p>「如舍利弗言，何因緣故，說我名字畢竟不生？舍利弗！我畢竟不可得，云何當有生？乃至知者、見者畢竟不可得，云何當有生？舍利弗！色畢竟不可得，云何當有生？受想行識畢竟不可得，云何當有生？眼畢竟不可得，乃至意觸因緣生受畢竟不可得，云何當有生？檀那波羅蜜畢竟不可得，乃至般若波羅蜜畢竟不可得，云何當有生！內空畢竟不可得，乃至無法有法空畢竟不可得，云何當有生？四念處畢竟不可得，乃至十八不共法畢竟不可得，云何當有生？諸三昧門、諸陀羅尼門畢竟不可得，云何當有生？聲聞乃至佛畢竟不可得，云何當有生？以是因緣故，舍利弗！我說如我名字，我亦畢竟不生。<p>「如舍利弗所言，如我諸法亦如是無自性。舍利弗！諸法和合生故無自性。舍利弗！何等和合生無自性？舍利弗！色和合生無自性，受想行識和合生無自性。眼和合生無自性，乃至意和合生無自性。色乃至法，眼界乃至法界，地種乃至識種，眼觸乃至意觸，眼觸因緣生受乃至意觸因緣生受，和合生無自性。檀那波羅蜜乃至般若波羅蜜，和合生無自性。四念處乃至十八不共法，和合生無自性。復次，舍利弗！一切法無常亦不失。」<p>舍利弗問須菩提：「何等法無常亦不失？」<p>須菩提言：「色無常亦不失，受想行識無常亦不失。何以故？法若無常，即是動相、即是空相。以是因緣故，舍利弗！一切有為法無常亦不失。復次，舍利弗！若有漏法、若無漏法，若有記法、若無記法。何以故？若法無常，即是動相、即是空相。以是因緣故，舍利弗！一切作法無常亦不失。復次，舍利弗！一切法非常非滅。」<p>舍利弗言：「何等法非常非滅？」<p>須菩提言：「色非常非滅。何以故？性自爾。受想行識非常非滅。何以故？性自爾。乃至意觸因緣生受非常非滅。何以故？性自爾。以是因緣故，舍利弗！諸法和合生無自性。<p>「如舍利弗所言，何因緣故，色畢竟不生？受想行識畢竟不生？」<p>須菩提言：「色非作法，受想行識非作法。何以故？作者不可得故。舍利弗！眼非作法。何以故？作者不可得故。乃至意亦如是。眼界乃至意觸因緣生受亦如是。復次，舍利弗！一切諸法皆非起非作。何以故？作者不可得故。以是因緣故，舍利弗！色畢竟不生，受想行識畢竟不生。<p>「如舍利弗所言，何因緣故，畢竟不生是不名為色，畢竟不生是不名受想行識？」<p>須菩提言：「色性空，是空無生無滅無住異。受想行識性空，是空無生無滅無住異。眼乃至一切有為法性空，是空無生無滅無住異。以是因緣故，舍利弗！畢竟不生不名色，畢竟不生不名受想行識。<p>「如舍利弗所言，何因緣故，畢竟不生法當教是般若波羅蜜耶？」<p>須菩提言：「畢竟不生即是般若波羅蜜，般若波羅蜜即是畢竟不生。般若波羅蜜、畢竟不生無二無別。以是因緣故，舍利弗！我說畢竟不生當教是般若波羅蜜耶？<p>「如舍利弗所言，何因緣故，離畢竟不生無菩薩行阿耨多羅三藐三菩提？」<p>須菩提言：「菩薩摩訶薩行般若波羅蜜時，不見畢竟不生異般若波羅蜜，亦不見畢竟不生異菩薩。畢竟不生及菩薩無二無別。不見畢竟不生異色。何以故？是畢竟不生及色無二無別。不見畢竟不生異受想行識。何以故？畢竟不生、受想行識無二無別。乃至一切種智亦如是。以是因緣故，舍利弗！離畢竟不生無菩薩行阿耨多羅三藐三菩提。<p>「如舍利弗所言，何因緣故，菩薩聞作是說，心不沒不悔不驚不怖不畏，是名菩薩行般若波羅蜜？」<p>須菩提言：「菩薩摩訶薩不見諸法有覺知想，見一切諸法如夢、如響、如幻、如焰、如影、如化。舍利弗！以是因緣故，菩薩聞作是說，心不沒不悔不驚不怖不畏。」<p>須菩提白佛言：「世尊！菩薩摩訶薩行般若波羅蜜如是觀諸法，是時菩薩摩訶薩不受色、不示色、不住色、不著色，亦不言是色。受想行識亦不受、不示、不住、不著，亦不言是受想行識。眼不受、不示、不住、不著、亦不言是眼。耳鼻舌身意不受、不示、不住、不著，亦不言是意。檀那波羅蜜不受，不示，不住，不著，亦不言是檀那波羅蜜。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，不受、不示、不住、不著，亦不言是般若波羅蜜。內空不受、不示、不住、不著，亦不言是內空。乃至無法有法空亦如是。復次，世尊！菩薩摩訶薩行般若波羅蜜時，四念處不受、不示、不住、不著，亦不言是四念處。乃至十八不共法不受、不示、不住、不著，亦不言是十八不共法。一切三昧門、一切陀羅尼門乃至一切種智，不受、不示、不住、不著，亦不言是一切種智。復次，世尊！菩薩摩訶薩行般若波羅蜜時，不見色乃至不見一切種智。何以故？色不生是非色，受想行識不生是非識。眼不生是非眼，耳鼻舌身意不生是非意。檀那波羅蜜不生是非檀那波羅蜜，乃至般若波羅蜜不生是非般若波羅蜜。何以故？色、不生不二不別。乃至般若波羅蜜、不生不二不別。內空、不生是非內空，乃至無法有法空不生是非無法有法空。何以故？內空乃至無法有法空、不生不二不別。世尊！四念處不生非四念處。何以故？四念處、不生不二不別。何以故？世尊！是不生法非一非二非三非異。以是故，四念處、不生不二不別。乃至十八不共法不生非十八不共法。何以故。十八不共法、不生不二不別。何以故？世尊！是不生法非一非二非三非異。以是故，十八不共法不生非十八不共法。世尊！如不生是非如，乃至不可思議性不生是非不可思議性。世尊！是阿耨多羅三藐三菩提不生，一切智、一切種智不生是非一切種智。何以故？是阿耨多羅三藐三菩提乃至一切種智、不生不二不別。何以故？世尊！是不生非一非二非三非異。以是故，乃至一切種智不生非一切種智。世尊！色不滅相是非色。何以故？色及不滅相不二不別。何以故？世尊！是不滅法非一非二非三非異。以是故，色不滅相是非色，受想行識不滅相是非識。何以故？識及不滅不二不別。何以故？世尊！是不滅法非一非二非三非異。以是故，識不滅是非識。檀那波羅蜜乃至般若波羅蜜，內空乃至無法有法空，四念處乃至十八不共法亦如是。世尊！以是故，色入無二法數，受想行識入無二法數，乃至一切種智入無二法數。」<p>摩訶般若波羅蜜經無生品第二十六<p>爾時慧命舍利弗語須菩提：「菩薩摩訶薩行般若波羅蜜觀諸法。何等是菩薩？何等是般若波羅蜜？何等是觀？」<p>須菩提語舍利弗：「汝所問何等是菩薩？為阿耨多羅三藐三菩提，是人發大心，以是故名為菩薩。亦知一切法、一切種相，是中亦不著。知色相亦不著，乃至知十八不共法相亦不著。」<p>舍利弗問須菩提：「何等為一切法相？」<p>須菩提言：「若以名字因緣和合等知諸法，是色是聲香味觸法、是內是外、是有為法是無為法，以是名字相語言知諸法，是名知諸法相。如舍利弗所問，何等是般若波羅蜜？遠離故是名般若波羅蜜。何等法遠離？遠離陰、界、入，遠離檀那波羅蜜乃至禪那波羅蜜，遠離內空乃至無法有法空。以是故，遠離名般若波羅蜜。復次，遠離四念處，乃至遠離十八不共法，遠離一切智。以是因緣故，遠離名般若波羅蜜。如舍利弗所問，何等是觀？舍利弗！菩薩摩訶薩行般若波羅蜜時，觀色非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離，受想行識亦如是。檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門乃至一切種智，觀非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離。舍利弗！是名菩薩摩訶薩行般若波羅蜜時觀諸法。」<p>舍利弗問須菩提：「何因緣故，色不生是非色，受想行識不生是非識，乃至一切種智不生是非一切種智？」<p>須菩提言：「色色相空，色空中無色無生。以是因緣故，色不生是非色；受想行識識相空，識空中無識無生。以是因緣故，受想行識不生是非受想行識。舍利弗！檀那波羅蜜檀那波羅蜜相空，檀那波羅蜜空中無檀那波羅蜜無生；尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜般若波羅蜜相空，般若波羅蜜空中無般若波羅蜜無生。以是因緣故，舍利弗！般若波羅蜜不生是非般若波羅蜜。內空乃至無法有法空，四念處乃至十八不共法、一切種智亦如是。以是因緣故，內空不生是非內空，乃至一切種智不生是非一切種智。」<p>舍利弗問須菩提：「汝何因緣故，言色不二是非色，受想行識不二是非識，乃至一切種智不二是非一切種智？」<p>須菩提答言：「所有色所有不二，所有受想行識所有不二，是一切法皆不合不散、無色無形無對，一相所謂無相。眼乃至一切種智亦如是。以是因緣故，舍利弗！色不二是非色，受想行識不二是非識，乃至一切種智不二是非一切種智。」<p>舍利弗問須菩提：「何因緣故，言是色入無二法數，受想行識入無二法數，乃至一切種智入無二法數？」<p>須菩提答言：「色不異無生、無生不異色，色即是無生、無生即是色。受想行識不異無生、無生不異識，識即是無生、無生即是識。以是因緣故，舍利弗！色入無二法數，受想行識入無二法數，乃至一切種智亦如是。」<p>爾時須菩提白佛言：「世尊！若菩薩摩訶薩行般若波羅蜜如是觀諸法，是時見色無生，畢竟淨故；見受想行識無生，畢竟淨故。見我無生乃至知者、見者無生，畢竟淨故。見檀那波羅蜜無生乃至般若波羅蜜無生，畢竟淨故。見內空無生乃至無法有法空無生，畢竟淨故。見四念處無生乃至十八不共法無生，畢竟淨故。見一切三昧、一切陀羅尼無生，畢竟淨故。乃至見一切種智無生，畢竟淨故。見凡人凡人法無生，畢竟淨故。見須陀洹須陀洹法、斯陀含斯陀含法、阿那含阿那含法、阿羅漢阿羅漢法、辟支佛辟支佛法、菩薩菩薩法、佛佛法無生，畢竟淨故。」<p>舍利弗語須菩提：「如我聞須菩提所說義，色是不生，受想行識是不生，乃至佛佛法是不生。若爾者，今不應得須陀洹須陀洹果、斯陀含斯陀含果、阿那含阿那含果、阿羅漢阿羅漢果、辟支佛辟支佛道，不應得菩薩摩訶薩一切種智，亦無六道別異，亦不得菩薩摩訶薩五種菩提。須菩提！若一切法不生相，何以故須陀洹為斷三結故修道？斯陀含為薄婬恚癡故修道？阿那含為斷五下分結故修道？阿羅漢為斷五上分結故修道？辟支佛為辟支佛法故修道？何以故菩薩摩訶薩作難行為眾生受種種苦？何以故佛得阿耨多羅三藐三菩提？何以故佛轉法輪？」<p>須菩提語舍利弗：「我不欲令無生法有所得，我亦不欲令無生法中得須陀洹須陀洹果，乃至不欲令無生法中得阿羅漢阿羅漢果、辟支佛辟支佛道。我亦不欲令菩薩作難行為眾生受種種苦，菩薩亦不以難行心行道。何以故？舍利弗！生難心苦心不能利益無量阿僧祇眾生。舍利弗！今菩薩憐愍眾生，於眾生如父母兄弟想，如兒子及己身想。如是能利益無量阿僧祇眾生，用無所得故。所以者何？菩薩摩訶薩應生如是心：『如我一切處、一切種不可得，內外法亦如是。』若生如是想則無難心苦心。何以故？是菩薩於一切種、一切處、一切法不受故。舍利弗！我亦不欲令無生中佛得阿耨多羅三藐三菩提，亦不欲令無生中轉法輪，亦不欲令以無生法得道。」<p>舍利弗語須菩提：「今欲令以生法得道、以無生法得道？」<p>須菩提語舍利弗：「我不欲令以生法得道。」<p>舍利弗言：「今須菩提欲令以無生法得道？」<p>須菩提言：「我亦不欲令以無生法得道。」<p>舍利弗言：「如須菩提所說，無知無得。」<p>須菩提言：「有知有得不以二法。今以世間名字故有知有得，世間名字故，有須陀洹乃至阿羅漢、辟支佛、諸佛。第一實義中無知無得，無須陀洹乃至無佛。」<p>「須菩提！若世間名字故有知有得，六道別異亦世間名字故有；非以第一實義耶？」<p>須菩提言：「如是，如是！舍利弗！如世間名字故有知有得，六道別異亦世間名字故有；非以第一實義。何以故？舍利弗！第一實義中無業無報、無生無滅、無淨無垢。」<p>舍利弗語須菩提：「不生法生？生法生？」<p>須菩提言：「我不欲令不生法生，亦不欲令生法生。」<p>舍利弗言：「何等不生法不欲令生？」<p>須菩提言：「色是不生法，自性空不欲令生；受想行識是不生法，自性空不欲令生。乃至阿耨多羅三藐三菩提是不生法，自性空不欲令生。」<p>舍利弗語須菩提：「生生？不生生？」<p>須菩提言：「非生生亦非不生生。何以故？舍利弗！生、不生是二法不合不散、無色無形無對，一相所謂無相。舍利弗！以是因緣故，非生生亦非不生生。」<p>爾時舍利弗語須菩提：「須菩提樂說無生法及無生相。」<p>須菩提語舍利弗：「我樂說無生法亦樂說無生相。何以故？諸無生法、無生相及樂說語言，是一切法皆不合不散、無色無形無對，一相所謂無相。」<p>舍利弗語須菩提：「汝樂說不生法亦樂說不生相，是樂說語言亦不生？」<p>須菩提言：「如是，如是！舍利弗！何以故？舍利弗！色不生，受想行識不生。眼不生乃至意不生，地種不生乃至識種不生，身行不生、口行不生、意行不生，檀那波羅蜜不生乃至一切種智不生。以是因緣故，舍利弗！我樂說不生法亦樂說不生相，是樂說語言亦不生。」<p>爾時舍利弗語須菩提：「須菩提於說法人中應最在上。何以故？須菩提隨所問皆能答。」<p>須菩提言：「諸法無所依故。」<p>舍利弗語須菩提：「云何諸法無所依？」<p>須菩提言：「色性常空，不依內、不依外、不依兩中間；受想行識性常空，不依內、不依外、不依兩中間。眼耳鼻舌身意性常空，不依內、不依外、不依兩中間；色性常空乃至法性常空，不依內、不依外、不依兩中間。檀那波羅蜜性常空乃至般若波羅蜜性常空，不依內、不依外、不依兩中間。內空性常空乃至無法有法空性常空，不依內、不依外、不依兩中間。舍利弗！四念處性常空乃至一切種智性常空，不依內、不依外、不依兩中間。以是因緣故，舍利弗！一切諸法無所依，性常空故。如是，舍利弗！菩薩摩訶薩行六波羅蜜時，應淨色受想行識，乃至應淨一切種智。」<p>舍利弗問須菩提：「菩薩摩訶薩云何行六波羅蜜時淨菩薩道？」<p>須菩提言：「有世間檀那波羅蜜，有出世間檀那波羅蜜。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，有世間、有出世間。」<p>舍利弗問須菩提：「云何世間檀那波羅蜜？云何出世間檀那波羅蜜？」<p>須菩提言：「若菩薩摩訶薩作施主，能施沙門、婆羅門、貧窮乞人，須食與食，須飲與飲，須衣與衣，臥具床榻房舍、香華瓔珞醫藥，種種所須資生之物，若妻子國土、頭目手足支節等內外之物，盡以給施。施時作是念：『我與彼取，我不慳貪。我為施主，我能捨一切。我隨佛教施，我行檀那波羅蜜。』作是施已，用得法與一切眾生共之，迴向阿耨多羅三藐三菩提，念言：『是布施因緣，令眾生得今世樂，後當令得入涅槃樂。』是人布施有三礙。何等三？我相、他相、施相。著是三相布施，是名世間檀那波羅蜜。何因緣故名世間？於世間中不動不出，是名世間檀那波羅蜜。云何名出世間檀那波羅蜜？所謂三分清淨。何等三？菩薩摩訶薩布施時，我不可得、不見受者、施物不可得亦不望報，是名菩薩摩訶薩三分清淨檀那波羅蜜。復次，舍利弗！菩薩摩訶薩布施時，施與一切眾生，眾生亦不可得。以此布施迴向阿耨多羅三藐三菩提，乃至不見微細法相。舍利弗！是名出世間檀那波羅蜜。何以故名為出世間？於世間中能動能出，是故名出世間檀那波羅蜜。尸羅波羅蜜有所依是名世間尸羅波羅蜜，無所依是為出世間尸羅波羅蜜。餘如檀那波羅蜜說。羼提波羅蜜、毘梨耶波羅蜜、禪那波羅蜜、般若波羅蜜有所依是名世間，無所依是名出世間。餘亦如檀那波羅蜜中說。如是，舍利弗！菩薩摩訶薩行六波羅蜜時淨菩薩道。」<p>舍利弗問須菩提：「云何菩薩摩訶薩為阿耨多羅三藐三菩提道？」<p>須菩提言：「四念處是菩薩摩訶薩為阿耨多羅三藐三菩提道，乃至八聖道分，空解脫門、無相解脫門、無作解脫門，內空乃至無法有法空，一切三昧門、一切陀羅尼門，佛十力、四無所畏、四無礙智、十八不共法、大慈大悲。舍利弗！是名菩薩摩訶薩為阿耨多羅三藐三菩提道。」<p>爾時舍利弗讚須菩提言：「善哉，善哉！何等波羅蜜力？」<p>須菩提言：「是般若波羅蜜力。所以者何？般若波羅蜜能生一切諸善法，若聲聞法、辟支佛法、菩薩法、佛法。舍利弗！般若波羅蜜能受一切諸善法，聲聞法、辟支佛法、菩薩法、佛法。舍利弗！過去諸佛行般若波羅蜜得阿耨多羅三藐三菩提，未來諸佛亦行般若波羅蜜當得阿耨多羅三藐三菩提。舍利弗！今現在十方諸國土中諸佛亦行是般若波羅蜜得阿耨多羅三藐三菩提。舍利弗！若菩薩摩訶薩聞說般若波羅蜜時不疑不難，當知是菩薩摩訶薩行菩薩道。行菩薩道者救一切眾生故，心不捨一切眾生。以無所得故，是菩薩常應不離是念，所謂大悲念。」<p>舍利弗復問：「欲使菩薩摩訶薩常不離是念，所謂大悲念。若菩薩摩訶薩常不離大悲念，今一切眾生皆當作菩薩。何以故？須菩提！一切眾生亦不離諸念故。」<p>須菩提言：「善哉，善哉！舍利弗！汝欲難我而成我義。何以故？眾生無故念亦無，眾生性無故念性亦無，眾生法無故念法亦無，眾生離故念亦離，眾生空故念亦空，眾生不可知故念亦不可知。舍利弗！色無故念亦無，色性無故念性亦無，色法無故念法亦無，色離故念亦離，色空故念亦空，色不可知故念亦不可知；受想行識亦如是。眼乃至意，色乃至法，地種乃至識種，檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，一切智、一切種智乃至阿耨多羅三藐三菩提無故念亦無，乃至阿耨多羅三藐三菩提不可知故念亦不可知。舍利弗！菩薩摩訶薩行是道，我欲使不離是念，所謂大悲念。」<p>爾時佛讚須菩提言：「善哉，善哉！是菩薩摩訶薩般若波羅蜜，其有說者亦當如是說。汝所說般若波羅蜜，皆是承佛意故。菩薩摩訶薩學般若波羅蜜，應如汝所說學。」<p>須菩提說是般若波羅蜜品時，三千大千國土六種震動：東踊西沒，西踊東沒，南踊北沒，北踊南沒，中踊邊沒，邊踊中沒。爾時佛微笑。須菩提白佛：「何因緣故笑？」<p>佛告須菩提：「如我於此國土說般若波羅蜜，東方無量阿僧祇國土中諸佛亦為諸菩薩摩訶薩說般若波羅蜜，南西北方四維上下亦說是般若波羅蜜。說是般若波羅蜜品時，十二那由他諸天人得無生法忍。十方諸佛說是般若波羅蜜時，無量阿僧祇眾生亦發阿耨多羅三藐三菩提心。」<p>摩訶般若波羅蜜經問住品第二十七（丹本作天主品）<p>爾時三千大千世界諸四天王天等，各與無數百千億諸天俱來在會中。三千大千世界諸釋提桓因等，諸忉利天、須夜摩天王等，諸夜摩天、兜率陀天王等，諸兜率陀天、須涅蜜陀天王等，諸妙化天、婆舍跋提天王等，諸自在行天各與無數百千億諸天俱來在會中。三千大千世界諸梵天王等，乃至首陀婆諸天等，各與無數百千億諸天俱來在會中。是諸四天王天乃至首陀婆諸天，業報生身光明，於佛常光百分千分千萬億分不能及一，乃至不可以算數譬喻為比。世尊光明最勝最妙最上第一，諸天業報光明在佛光邊不照不現，譬如燋柱比閻浮檀金。<p>爾時釋提桓因白大德須菩提：「是三千大千世界諸四天王天乃至首陀婆諸天，一切和合欲聽須菩提說般若波羅蜜義。須菩提！菩薩摩訶薩云何應住般若波羅蜜中？何等是菩薩摩訶薩般若波羅蜜？云何菩薩摩訶薩應行般若波羅蜜？」<p>須菩提語釋提桓因言：「憍尸迦！我今當承順佛意、承佛神力，為諸菩薩摩訶薩說般若波羅蜜。如菩薩摩訶薩所應住般若波羅蜜中，諸天子！今未發阿耨多羅三藐三菩提心者應當發心。諸天子若入聲聞正位，是人不能發阿耨多羅三藐三菩提心。何以故？與生死作障隔故。是人若發阿耨多羅三藐三菩提心者，我亦隨喜。所以者何？上人應更求上法，我終不斷其功德。憍尸迦！何等是般若波羅蜜？菩薩摩訶薩應薩婆若心，念色無常、念色苦、念色空、念色無我，念色如病、如敗癰瘡、如箭入身，痛惱衰壞憂畏不安，以無所得故。受想行識亦如是。眼耳鼻舌身意，地種水火風空識種，觀無常乃至憂畏不安，是亦無所得故。觀色寂滅離、不生不滅、不垢不淨，受想行識亦如是。觀地種乃至識種寂滅離、不生不滅、不垢不淨，亦無所得故。<p>「復次，憍尸迦！菩薩摩訶薩應薩婆若心，觀無明緣諸行，乃至老死因緣大苦聚集，亦無所得故。觀無明滅故諸行滅，乃至生滅故老死滅，老死滅故憂悲苦惱大苦聚滅，以無所得故。<p>「復次，憍尸迦！菩薩摩訶薩應薩婆若心，修四念處，以無所得故。乃至修佛十力、十八不共法，以無所得故。<p>「復次，憍尸迦！菩薩摩訶薩應薩婆若心，行檀那波羅蜜，以無所得故。行尸羅波羅蜜、羼提波羅蜜、毘梨耶波羅蜜、禪那波羅蜜，以無所得故。<p>「復次，憍尸迦！菩薩摩訶薩行般若波羅蜜時，作是觀：『但諸法諸法共相因緣潤益增長分別校計，是中無我無我所，菩薩迴向心不在阿耨多羅三藐三菩提心中，阿耨多羅三藐三菩提心不在迴向心中，迴向心於阿耨多羅三藐三菩提心中不可得，阿耨多羅三藐三菩提心於迴向心中不可得。』菩薩雖觀一切法，亦無法可得，是名菩薩摩訶薩般若波羅蜜。」<p>釋提桓因問大德須菩提：「云何菩薩迴向心不在阿耨多羅三藐三菩提心中？云何阿耨多羅三藐三菩提心不在迴向心中？云何迴向心於阿耨多羅三藐三菩提心中不可得？云何阿耨多羅三藐三菩提心於迴向心中不可得？」<p>須菩提語釋提桓因言：「憍尸迦！迴向心、阿耨多羅三藐三菩提心非心是非心相，非心相中不可迴向。是非心相常非心相，不可思議相常不可思議相，是名菩薩摩訶薩般若波羅蜜。」<p>爾時佛讚須菩提言：「善哉，善哉！須菩提！汝為諸菩薩摩訶薩說般若波羅蜜，安慰諸菩薩摩訶薩心。」<p>須菩提白佛言：「世尊！我應報恩，不應不報恩。過去諸佛及諸弟子，為諸菩薩說六波羅蜜示教利喜，世尊爾時亦在中學得阿耨多羅三藐三菩提。我今亦當為諸菩薩說六波羅蜜示教利喜，令得阿耨多羅三藐三菩提。」<p>爾時須菩提語釋提桓因言：「憍尸迦！汝今當聽菩薩摩訶薩般若波羅蜜中，如所應住、所不應住。憍尸迦！色色空，受想行識受想行識空。菩薩菩薩空。是色空、菩薩空不二不別，受想行識空、菩薩空不二不別。憍尸迦！菩薩摩訶薩般若波羅蜜中應如是住。復次，眼眼空乃至意意空，菩薩菩薩空。眼空乃至菩薩空不二不別。六塵亦如是。地種地種空，乃至識種識種空。菩薩菩薩空。憍尸迦！地種空乃至識種空、菩薩空不二不別。憍尸迦！菩薩摩訶薩般若波羅蜜中應如是住。無明無明空，乃至老死老死空。無明滅無明滅空，乃至老死滅老死滅空。菩薩菩薩空。憍尸迦！無明空乃至老死空，無明滅空乃至老死滅空，菩薩空不二不別。憍尸迦！菩薩摩訶薩般若波羅蜜中應如是住。檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，聲聞乘、辟支佛乘、佛乘，聲聞、辟支佛、菩薩、佛亦如是，一切種智一切種智空。菩薩菩薩空。一切種智空、菩薩空不二不別。憍尸迦！菩薩摩訶薩般若波羅蜜中應如是住。」<p>爾時釋提桓因問須菩提：「云何般若波羅蜜中所不應住？」<p>須菩提言：「憍尸迦！菩薩摩訶薩不應色中住。以有所得故。不應受想行識中住。以有所得故。不應眼中住乃至不應意中住，不應色中住乃至不應法中住。眼識乃至意識，眼觸乃至意觸，眼觸因緣生受乃至意觸因緣生受中不應住。以有所得故。地種乃至識種中不應住。以有所得故。檀那波羅蜜乃至般若波羅蜜，四念處乃至十八不共法中不應住。以有所得故。須陀洹果中不應住。以有所得故。乃至阿羅漢果、辟支佛道、菩薩道、佛道、一切種智中不應住。以有所得故。<p>「復次，憍尸迦！菩薩摩訶薩，色是常不應住，色是無常不應住，受想行識亦如是。色若樂若苦、若淨若不淨、若我若無我、若空若不空、若寂滅若不寂滅、若離若不離不應住。以有所得故。受想行識亦如是。<p>「復次，憍尸迦！菩薩摩訶薩，須陀洹果無為相、斯陀含果無為相、阿那含果無為相、阿羅漢果無為相不應住。辟支佛道無為相、佛道無為相不應住。須陀洹福田不應住，斯陀含、阿那含、阿羅漢、辟支佛、佛福田不應住。<p>「復次，憍尸迦！菩薩摩訶薩初地中不應住。以有所得故。乃至十地中不應住，以有所得故。<p>「復次，菩薩摩訶薩住初發心中，我當具足檀那波羅蜜不應住。乃至我當具足般若波羅蜜不應住。具足六波羅蜜當入菩薩位不應住。入菩薩位已當住阿惟越致地不應住。菩薩當具足五神通不應住。以有所得故。菩薩住五神通已，我當遊無量阿僧祇佛國土，禮敬供養諸佛聽法，聽法已為他人說。菩薩摩訶薩如是不應住，以有所得故。如諸佛國土嚴淨，我亦當莊嚴國土不應住。以有所得故。成就眾生令入佛道不應住。到無量阿僧祇國土諸佛所，尊重愛敬供養，以香華瓔珞澤香搗香、幢幡華蓋、百千億種寶衣供養諸佛不應住。以有所得故。我當令無量阿僧祇眾生發阿耨多羅三藐三菩提心，如是菩薩不應住。我當生五眼——肉眼、天眼、慧眼、法眼、佛眼——不應住。我當生一切三昧門不應住。隨所欲遊戲諸三昧不應住。我當生一切陀羅尼門不應住。我當得佛十力不應住。我當得四無所畏、四無礙智、十八不共法不應住。我當具足大慈大悲不應住。我當具足三十二相不應住。我當具足八十隨形好不應住。以有所得故。是八人是信行人、是法行人，如是不應住。須陀洹極七世生不應住。家家不應住。須陀洹命終垢盡不應住。須陀洹中間入涅槃不應住。是人向斯陀含果證不應住。是人斯陀含一來入涅槃不應住。是人向阿那含果證不應住。斯陀含一種不應住。是人阿那含彼間入涅槃不應住。是人向阿羅漢果證不應住。是人阿羅漢今世入無餘涅槃不應住。是辟支佛不應住。過聲聞、辟支佛地，我當住菩薩地不應住。道種智中不應住。以有所得故。一切種、一切法知已，斷諸煩惱及習不應住。佛得阿耨多羅三藐三菩提當轉法輪不應住。作佛事度無量阿僧祇眾生入涅槃不應住。四如意足中不應住。入是三昧住如恒河沙等劫壽不應住。我當得壽命無央數劫不應住。三十二相一一相百福莊嚴不應住。我一世界如十方恒河沙等世界不應住。我三千大千世界純是金剛不應住。我菩提樹當出如是香，眾生聞者無有婬欲瞋恚愚癡，亦無聲聞、辟支佛心，是一切人必當得阿耨多羅三藐三菩提。若眾生聞是香者，身病意病皆悉除盡不應住。當使我世界中無有色受想行識名字不應住。當使我世界中無有檀那波羅蜜名字乃至無有般若波羅蜜名字，當使我世界中無有四念處名字乃至無有十八不共法名字，亦無須陀洹名字乃至無有佛名字不應住。以有所得故。何以故？諸佛得阿耨多羅三藐三菩提時，一切諸法無所得故。如是，憍尸迦！菩薩於般若波羅蜜中不應住，以有所得故。」<p>爾時舍利弗心念：「菩薩今云何應住般若波羅蜜中？」<p>須菩提知舍利弗心所念，語舍利弗言：「於汝意云何，諸佛何所住？」<p>舍利弗語須菩提：「諸佛法無有住處。諸佛不色中住，不受想行識中住，不有為性中住，不無為性中住，不四念處中住，乃至不十八不共法中住，不一切種智中住。」<p>「舍利弗！菩薩摩訶薩般若波羅蜜中應如是住。如諸佛住，於諸法中非住非不住。舍利弗！菩薩摩訶薩般若波羅蜜中應如是學！我當住不住法故。」<p>爾時會中有諸天子作是念：「諸夜叉語言字句所說尚可了知，須菩提所說語言論議解釋般若波羅蜜了不可知。」<p>須菩提知諸天子心所念，語諸天子：「不解不知耶？」<p>諸天子言：「大德！不解不知。」<p>須菩提語諸天子：「汝等法應不知我無所論說，乃至我不說一字亦無聽者。何以故？諸字非般若波羅蜜，般若波羅蜜中無聽者，諸佛阿耨多羅三藐三菩提無字無說。諸天子！如佛化作化人，是化人復化作四部眾——比丘、比丘尼、優婆塞、優婆夷——化人於四部眾中說法。於汝意云何，是中有說者、有聽者、有知者不？」<p>諸天子言：「不也，大德！」<p>須菩提言：「一切法皆如化，此中無說者、無聽者、無知者。諸天子！譬如人夢中見佛說法，於汝意云何，是中有說者、有聽者、有知者不？」<p>諸天子言：「不也，大德！」<p>須菩提語諸天子：「一切諸法皆如夢，無說、無聽、無知者。諸天子！譬如二人在大深㵎，各住一面讚佛法眾，有二響出。於諸天子意云何，是二響展轉相解不？」<p>諸天子言：「不也，大德！」<p>須菩提語諸天子：「一切法亦如是，無說、無聽、無知者。諸天子！譬如工幻師於四衢道中化作佛及四部眾，於中說法。於諸天子意云何，是中有說者、有聽者、有知者不？」<p>諸天子言：「不也，大德！」<p>須菩提語諸天子：「一切諸法如幻，無說者、無聽者、無知者。」<p>爾時諸天子心念：「須菩提所說欲令易解，轉深轉妙。」<p>須菩提知諸天子心所念，語諸天子言：「色非深非妙，受想行識非深非妙。色性非深非妙，受想行識性非深非妙。眼性乃至意性，色性乃至法性，眼界性乃至意界性，眼識乃至意識，眼觸乃至意觸，眼觸因緣生受乃至意觸因緣生受。檀那波羅蜜乃至般若波羅蜜，內空乃至無法有法空，四念處乃至十八不共法，一切諸三昧門、一切諸陀羅尼門，乃至一切種智、一切種智性，非深非妙。」<p>諸天子復作是念：「是所說法中不說色，不說受想行識，不說眼乃至意觸因緣生受，不說檀那波羅蜜乃至般若波羅蜜，不說內空乃至無法有法空，不說四念處乃至十八不共法，不說陀羅尼門三昧門乃至一切種智，不說須陀洹果乃至阿羅漢果，不說辟支佛道，不說阿耨多羅三藐三菩提道。是法中不說名字語言。」<p>須菩提知諸天子心所念，語諸天子言：「如是，如是！諸天子！是法中諸佛阿耨多羅三藐三菩提不可說相，是中無說者、無聽者、無知者。以是故，諸天子！善男子、善女人欲住須陀洹果欲證須陀洹果者，是人不離是忍。斯陀含、阿那含、阿羅漢果、辟支佛道、佛道，欲住欲證不離是忍。如是，諸天子！菩薩摩訶薩從初發心般若波羅蜜中應作如是住，以無說無聽故。」
。
<juan>摩訶般若波羅蜜經卷第八<p>幻聽品第二十八（丹本作幻人聽法品）<p>爾時諸天子心念：「應用何等人聽須菩提所說法？」<p>須菩提知諸天子心所念，語諸天子言：「如幻化人聽法，我應用如是人。何以故？如是人無聞無聽、無知無證故。」<p>諸天子語須菩提：「是眾生如幻，聽法者亦如幻；眾生如化，聽法者亦如化耶？」<p>「如是，如是！諸天子！眾生如幻，聽法者亦如幻；眾生如化，聽法者亦如化。諸天子！我如幻如夢，眾生乃至知者、見者亦如幻如夢。諸天子！色如幻如夢，受想行識如幻如夢，眼乃至意觸因緣生受如幻如夢。內空乃至無法有法空、檀那波羅蜜乃至般若波羅蜜，如幻如夢。諸天子！四念處乃至十八不共法如幻如夢，須陀洹果如幻如夢，斯陀含果、阿那含果、阿羅漢果、辟支佛道，如幻如夢。諸天子！佛道如幻如夢。」<p>爾時諸天子問須菩提：「汝說佛道如幻如夢，汝說涅槃亦復如幻如夢耶？」<p>須菩提語諸天子：「我說佛道如幻如夢，我說涅槃亦如幻如夢。若當有法勝於涅槃者，我說亦復如幻如夢。何以故？諸天子！是幻夢、涅槃不二不別。」<p>爾時慧命舍利弗、摩訶目揵連、摩訶拘絺羅、摩訶迦旃延、富樓那彌多羅尼子、摩訶迦葉，及無數千菩薩，問須菩提：「般若波羅蜜如是甚深，難見難解難知、寂滅微妙。誰當受者？」<p>爾時阿難語諸大弟子及諸菩薩：「阿惟越致諸菩薩摩訶薩，能受是甚深難見難解難知、寂滅微妙般若波羅蜜；正見成就人，漏盡阿羅漢所願已滿亦能信受。復次，善男子、善女人，多見佛於諸佛所，多供養，種善根，親近善知識，有利根，是人能受，不言是法非法。」<p>須菩提言：「不以空分別色，不以色分別空，受想行識亦如是。不以無相、無作分別色，不以色分別無相、無作，受想行識亦如是。不以無生無滅、寂滅、離分別色，不以色分別無生無滅、寂滅、離，受想行識亦如是。眼乃至意觸因緣生受亦如是。檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，須陀洹乃至阿羅漢、辟支佛、佛、一切智，不以空分別一切智，不以一切智分別空，不以空分別一切種智，不以一切種智分別空，無相、無作、無生無滅、寂滅、離亦如是。」<p>須菩提語諸天子言：「是般若波羅蜜甚深，誰能受者？是般若波羅蜜中無法可示、無法可說。若無法可示、無法可說，受人亦不可得。」<p>爾時舍利弗語須菩提言：「般若波羅蜜中廣說三乘之教及護持菩薩之教。從初發意地乃至十地，檀那波羅蜜乃至般若波羅蜜，四念處乃至八聖道分，佛十力乃至十八不共法護持菩薩之教。菩薩摩訶薩如是行般若波羅蜜，常化生，不失神通，遊諸佛國具足善根，隨其所欲供養諸佛即得如願，從諸佛所聽受法教，乃至薩婆若初不斷絕，未曾離三昧時。當得捷疾辯、利辯、不盡辯、不可斷辯、隨應辯、義辯、一切世間最上辯。」<p>須菩提言：「如是，如是！如舍利弗言，般若波羅蜜廣說三乘之教及護持菩薩之教，乃至菩薩摩訶薩得一切世間最上辯，不可得故。我乃至知者、見者不可得，色受想行識、檀那波羅蜜乃至般若波羅蜜不可得，內空乃至無法有法空不可得，四念處乃至八聖道分、佛十力乃至一切種智，亦不可得故。」<p>舍利弗語須菩提：「何因緣故，般若波羅蜜中廣說三乘而不可得？何因緣故，般若波羅蜜中護持菩薩？何因緣故，菩薩摩訶薩得捷疾辯乃至一切世間最上辯？不可得故。」<p>須菩提語舍利弗言：「以內空故，般若波羅蜜廣說三乘不可得。外空乃至無法有法空故，廣說三乘不可得。內空故，護持菩薩乃至一切世間最上辯。不可得故。外空乃至無法有法空故，護持菩薩乃至一切世間最上辯。不可得故。」<p>摩訶般若波羅蜜經散花品第二十九<p>爾時釋提桓因及三千大千世界中四天王天乃至阿迦尼吒諸天，作是念：「慧命須菩提為雨法雨。我等寧可化作花，散佛、菩薩摩訶薩、比丘僧、須菩提及般若波羅蜜上。」即時釋提桓因及三千大千世界中諸天，化作花，散佛、菩薩摩訶薩、比丘僧及須菩提上，亦供養般若波羅蜜。是時三千大千世界花悉周遍於虛空中，化成花臺，端嚴殊妙。<p>須菩提心念：「是諸天子所散花，天上未曾見如是花比，是花是化花、非樹生花。是諸天子所散花，從心樹生、非樹生花。」<p>釋提桓因知須菩提心所念，語須菩提言：「大德！是花非生花亦非意樹生。」<p>須菩提語釋提桓因言：「憍尸迦！汝言是華非生花亦非意樹生。憍尸迦！是花若非生法，不名為花。」<p>釋提桓因語須菩提言：「大德！但是花不生，色亦不生，受想行識亦不生。」<p>須菩提言：「憍尸迦！非但是花不生，色亦不生。若不生，是不名為色。受想行識亦不生，若不生是不名為識。六入、六識、六觸，六觸因緣生諸受亦如是。檀那波羅蜜不生，若不生，是不名檀那波羅蜜。乃至般若波羅蜜不生，若不生，是不名般若波羅蜜。內空不生，若不生，是不名內空。乃至無法有法空不生，若不生，是不名無法有法空。四念處不生，若不生，是不名四念處。乃至十八不共法不生，若不生，是不名十八不共法。乃至一切種智不生，若不生，是不名一切種智。」<p>爾時釋提桓因心念：「是慧命須菩提，其智甚深，不壞假名而說諸法相。」<p>佛知釋提桓因心所念，語釋提桓因言：「如是，如是！憍尸迦！須菩提其智甚深，不壞假名而說諸法相。」<p>釋提桓因白佛言：「世尊！大德須菩提云何不壞假名而說諸法相？」<p>佛告釋提桓因：「色但假名，須菩提不壞假名而說諸法相。受想行識但假名，須菩提亦不壞假名而說諸法相。所以者何？是諸法相無壞不壞故，須菩提所說亦無壞不壞。眼乃至意觸因緣生諸受亦如是。檀那波羅蜜乃至般若波羅蜜，內空乃至無法有法空，四念處乃至十八不共法亦如是。須陀洹果乃至阿羅漢果，辟支佛道、菩薩道、佛道，一切智、一切種智，亦如是。須陀洹乃至阿羅漢、辟支佛佛是但假名，須菩提不壞假名而說諸法相。何以故？是諸法相無壞不壞故，須菩提所說亦無壞不壞。如是，憍尸迦！須菩提不壞假名而說諸法相。」<p>須菩提語釋提桓因言：「如是，如是！憍尸迦！如佛所說，諸法但假名。菩薩摩訶薩當作是知，諸法但假名。應如是學般若波羅蜜。憍尸迦！菩薩摩訶薩作如是學，為不學色、不學受想行識。何以故？不見色當可學者，不見受想行識當可學者。菩薩摩訶薩如是學，為不學檀那波羅蜜。何以故？不見檀那波羅蜜當可學者。乃至不學般若波羅蜜。何以故？不見般若波羅蜜當可學者。如是學，為不學內空乃至無法有法空。何以故？不見內空乃至無法有法空當可學者。如是學，為不學四念處乃至十八不共法。何以故？不見四念處乃至十八不共法當可學者。如是學，為不學須陀洹果乃至一切種智。何以故？不見須陀洹果乃至一切種智當可學者。」<p>爾時釋提桓因語須菩提言：「菩薩摩訶薩何因緣故，不見色乃至不見一切種智？」<p>須菩提言：「色色空乃至一切種智一切種智空。憍尸迦！色空不學色空，乃至一切種智空不學一切種智空。憍尸迦！若如是不學空，是名學空，以不二故。是菩薩摩訶薩學色空，以不二故，乃至學一切種智空，不二故。若學色空不二故，乃至學一切種智空不二故，是菩薩摩訶薩能學檀那波羅蜜，不二故。乃至能學般若波羅蜜，不二故。能學四念處，不二故。乃至能學十八不共法，不二故。能學須陀洹果，不二故。乃至能學一切種智，不二故。是菩薩能學無量無邊阿僧祇佛法，若能學無量無邊阿僧祇佛法，是菩薩不為色增學不為色減學。乃至不為一切種智增學，不為一切種智減學。若不為色增減學，乃至不為一切種智增減學，是菩薩不為色受學，不為色滅學，亦不為受想行識受學，亦不為滅學。乃至一切種智，亦不為受學，亦不為滅學。」<p>舍利弗語須菩提：「菩薩摩訶薩如是學，不為受色學，不為滅色學。乃至一切種智，亦不為受學，亦不為滅學。」<p>須菩提言：「菩薩摩訶薩若如是學，不為受色學，不為滅色學。乃至一切種智，亦不為受學，亦不為滅學。須菩提！何因緣故，菩薩摩訶薩不為受色學，不為滅色學？乃至一切種智，亦不為受學，亦不為滅學？」<p>須菩提言：「是色不可受亦無受色者，乃至一切種智不可受亦無受者，內外空故。如是，舍利弗！菩薩摩訶薩一切法不受故，能到一切種智。」<p>是時舍利弗語須菩提：「菩薩摩訶薩如是學般若波羅蜜，能到一切種智耶？」<p>須菩提言：「菩薩摩訶薩如是學般若波羅蜜，能到一切種智，一切法不受故。」<p>舍利弗語須菩提：「若菩薩摩訶薩於一切法不受不滅學者，菩薩摩訶薩云何能到一切種智？」<p>須菩提言：「菩薩摩訶薩行般若波羅蜜，不見色生不見色滅，不見色受不見色不受，不見色垢不見色淨，不見色增不見色減。何以故？舍利弗！色色性空故，受想行識亦不見生亦不見滅，亦不見受亦不見不受，亦不見垢亦不見淨，亦不見增亦不見減。何以故？識識性空故。乃至一切種智，亦不見生亦不見滅，亦不見受亦不見不受，亦不見垢亦不見淨，亦不見增亦不見減。何以故？一切種智一切種智性空故。如是，舍利弗！菩薩摩訶薩為一切法不生不滅、不受不捨、不垢不淨、不合不散、不增不減故，學般若波羅蜜，能到一切種智。無所學、無所到故。」<p>爾時釋提桓因語舍利弗：「菩薩摩訶薩般若波羅蜜當於何處求？」<p>舍利弗言：「菩薩摩訶薩般若波羅蜜，當於〈須菩提品〉中求。」<p>釋提桓因語須菩提：「是汝神力使舍利弗言：『菩薩摩訶薩般若波羅蜜，當於〈須菩提品〉中求。』？」<p>須菩提語釋提桓因：「非我神力。」<p>釋提桓因語須菩提：「是誰神力？」<p>須菩提言：「是佛神力。」<p>釋提桓因言：「一切法皆無受處，何以故言：『是佛神力。』？離無受處相，如來不可得；離如，如來亦不可得。」<p>須菩提語釋提桓因言：「如是，如是！憍尸迦！離無受處相，如來不可得；離如，如來亦不可得。無受處相中如來不可得，如中如來不可得。色如中如來如不可得，如來如中色如不可得。色法相中如來法相不可得，如來法相中色法相不可得。受想行識法相中，乃至一切種智如法，亦如是。憍尸迦！如來色如中不合不散，受想行識如中不合不散。如來離色如不合不散，離受想行識如不合不散。乃至一切種智亦如是。如來色法相中不合不散，受想行識法相中不合不散。如來離色法相中不合不散，離受想行識法相中不合不散。乃至一切種智亦如是。憍尸迦！如是等一切法中不合不散，是佛神力用無所受法故。如憍尸迦言：『菩薩摩訶薩般若波羅蜜，當於何處求？』憍尸迦！不應色中求般若波羅蜜，亦不應離色求般若波羅蜜。不應受想行識中求，亦不應離受想行識求。何以故？是般若波羅蜜、色受想行識，是一切法皆不合不散、無色無形無對，一相所謂無相。乃至一切種智中不應求般若波羅蜜，亦不應離一切種智求般若波羅蜜。何以故？是般若波羅蜜、一切種智，是一切法皆不合不散、無色無形無對、一相所謂無相。何以故？般若波羅蜜非色亦非離色，非受想行識亦非離受想行識，乃至非一切種智亦非離一切種智。般若波羅蜜非色如亦非離色如，非受想行識如亦非離受想行識如。般若波羅蜜非色法亦非離色法，非受想行識法亦非離受想行識法，乃至非一切種智如亦非離一切種智如。般若波羅蜜非一切種智法亦非離一切種智法。何以故？憍尸迦！是一切法皆無所有、不可得。以無所有、不可得故，般若波羅蜜非色亦非離色，非色如亦非離色如，非色法亦非離色法，乃至非一切種智亦非離一切種智，非一切種智如亦非離一切種智如，非一切種智法亦非離一切種智法。」<p>釋提桓因語須菩提：「是摩訶波羅蜜，是菩薩摩訶薩般若波羅蜜；無量波羅蜜、無邊波羅蜜，是菩薩摩訶薩般若波羅蜜。諸須陀洹須陀洹果，從是般若波羅蜜中學成。乃至諸阿羅漢阿羅漢果、諸辟支佛辟支佛道、諸菩薩摩訶薩，皆從是般若波羅蜜中學成。能成就眾生、淨佛國土；得阿耨多羅三藐三菩提，皆從是學成。」<p>須菩提語釋提桓因言：「如是，如是！憍尸迦！是摩訶波羅蜜，是菩薩摩訶薩般若波羅蜜。無量波羅蜜、無邊波羅蜜，是菩薩摩訶薩般若波羅蜜。從是中學成須陀洹果乃至阿羅漢果、辟支佛道、諸菩薩摩訶薩，從是般若波羅蜜中學成。能成就眾生、淨佛國土，得阿耨多羅三藐三菩提——已得、今得、當得。憍尸迦！色大故，般若波羅蜜亦大。何以故？是色前際不可得、後際不可得、中際不可得。受想行識大故，般若波羅蜜亦大。何以故？受想行識前際不可得、後際不可得、中際不可得。乃至一切種智亦如是。以是因緣故，憍尸迦！是摩訶波羅蜜是菩薩摩訶薩般若波羅蜜。憍尸迦！色無量故，般若波羅蜜無量。何以故？色量不可得故。憍尸迦！譬如虛空量不可得，色亦如是，量不可得。虛空無量故，色無量。色無量故，般若波羅蜜無量。受想行識乃至一切種智無量故，般若波羅蜜無量。何以故？一切種智量不可得。譬如虛空量不可得，一切種智亦如是，量不可得。虛空無量故，一切種智無量。一切種智無量故，般若波羅蜜無量。以是因緣故，憍尸迦！是菩薩摩訶薩般若波羅蜜無量。憍尸迦！色無邊故，諸菩薩摩訶薩般若波羅蜜無邊。何以故？憍尸迦！是色前際不可得、後際不可得、中際不可得。受想行識無邊故，般若波羅蜜無邊。何以故？受想行識前際、後際、中際皆不可得故。乃至一切種智無邊故，般若波羅蜜無邊。何以故？一切種智前、後、中際皆不可得故。以是因緣故，憍尸迦！是般若波羅蜜無邊，色無邊，乃至一切種智無邊。復次，憍尸迦！緣無邊故，般若波羅蜜無邊。」<p>「須菩提！云何緣無邊故，般若波羅蜜無邊？」<p>須菩提言：「緣一切無邊法故，般若波羅蜜無邊。」<p>「云何緣一切無邊法故，般若波羅蜜無邊？」<p>須菩提言：「緣無邊法性故，般若波羅蜜無邊。復次，憍尸迦！緣無邊如故，般若波羅蜜無邊。」<p>釋提桓因言：「云何緣無邊如故，般若波羅蜜無邊？」<p>須菩提言：「如無邊故，緣亦無邊；緣無邊故，如亦無邊。以是因緣故，諸菩薩摩訶薩般若波羅蜜無邊。復次，憍尸迦！眾生無邊故，般若波羅蜜無邊。」<p>釋提桓因問須菩提：「云何眾生無邊故，般若波羅蜜無邊？」<p>須菩提言：「於意云何，何等法名眾生？」<p>釋提桓因言：「無有法名眾生，假名故為眾生。是名字本無有法亦無所趣，強為作名。」<p>「憍尸迦！於汝意云何，是般若波羅蜜中說眾生有實不？」<p>釋提桓因言：「無也。」<p>「憍尸迦！若般若波羅蜜實不說眾生，無邊亦不可得。憍尸迦！於汝意云何，佛如恒河沙劫壽說眾生眾生名字。頗有眾生法有生有滅不？」<p>釋提桓因言：「不也。」<p>「何以故？眾生從本已來常清淨故。以是因緣故，憍尸迦！眾生無邊故，當知般若波羅蜜亦無邊。」<p>摩訶般若波羅蜜經三歎品第三十（丹本作顧視品）<p>爾時諸天王及諸天、諸梵王及諸梵天、伊賒那天及諸神仙并諸天女，同時三反稱歎：「快哉，快哉！慧命須菩提所說法，皆是佛出世間因緣恩力演布是教。若有菩薩摩訶薩行是般若波羅蜜不遠離者，我輩視是人如佛。何以故？是般若波羅蜜中雖無法可得——所謂色受想行識乃至一切種智；而有三乘之教——所謂聲聞乘、辟支佛乘、佛乘。」<p>爾時佛告諸天子：「如是，如是！諸天子！如汝所言，是般若波羅蜜中雖無法可得——所謂色受想行識乃至一切種智；而有三乘之教——所謂聲聞乘辟支佛乘佛乘。諸天子！若有菩薩摩訶薩行是般若波羅蜜不遠離者，視是人當如佛。以無所得故。何以故？是般若波羅蜜中廣說三乘之教，所謂聲聞、辟支佛、佛乘。檀那波羅蜜中佛不可得，離檀那波羅蜜佛亦不可得。乃至般若波羅蜜中佛不可得，離般若波羅蜜佛亦不可得。內空乃至無法有法空，四念處乃至十八不共法，一切種智亦如是。」<p>佛語諸天子：「菩薩摩訶薩若能學是一切法，所謂檀那波羅蜜乃至一切種智，以是事故，當視是菩薩摩訶薩如佛。諸天子！我昔於然燈佛時，花嚴城內四衢道頭見佛聞法，即得不離檀那波羅蜜行，不離尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜行。不離內空乃至無法有法空，四念處乃至八聖道分。不離四禪、四無量心、四無色定、一切三昧門、一切陀羅尼門。不離四無所畏、佛十力、四無礙智、十八不共法、大慈大悲，及餘無量諸佛法行。無所得故。是時然燈佛記我當來世過一阿僧祇劫當作佛，號釋迦牟尼多陀阿伽度、阿羅訶、三藐三佛陀、毘侈遮羅那、修伽度、路伽憊、無上士、調御丈夫、天人師、佛世尊。」<p>爾時諸天子白佛言：「世尊！甚希有是般若波羅蜜，能令諸菩薩摩訶薩得薩婆若，於色不取不捨故，於受想行識不取不捨故，乃至一切種智不取不捨故。」<p>爾時佛觀四眾和合——比丘、比丘尼、優婆塞、優婆夷——及諸菩薩摩訶薩，并四天王天乃至阿迦尼吒諸天皆會坐。普觀是已，佛告釋提桓因言：「憍尸迦！若菩薩摩訶薩、若比丘、若比丘尼、若優婆塞、若優婆夷、若諸天子、若諸天女，是般若波羅蜜，若聽受持親近讀誦、為他說正憶念、不離薩婆若心，諸天子！是人，魔若魔民不能得其便。何以故？是善男子、善女人，諦了知色空，空不能得空便，無相不能得無相便，無作不能得無作便。諦了知受想行識空，空不能得空便，乃至無作不能得無作便。乃至諦了知一切種智空，空不能得空便，乃至無作不能得無作便。何以故？是諸法自相性不可得，無事可得便，誰受惱者？<p>「復次，憍尸迦！是善男子、善女人，人非人不能得其便。何以故？是善男子、善女人，一切眾生中善修慈心，悲、喜、捨心，以無所得故。憍尸迦！是善男子、善女人，終不橫死。何以故？是善男子、善女人行檀那波羅蜜，於一切眾生等心供給故。<p>「復次，憍尸迦！三千大千世界四天王天、三十三天、夜摩天、兜率陀天、化樂天、他化自在天、梵天、光音天、遍淨天、廣果天，是諸天中有發阿耨多羅三藐三菩提心者，未聞是般若波羅蜜、未受持親近，是諸天子今應聞受持親近讀誦、正憶念、不離薩婆若心。<p>「復次，憍尸迦！諸善男子、善女人聞是般若波羅蜜，受持親近讀誦、正憶念、不離薩婆若心，是諸善男子、善女人，若在空舍、若在曠野、若人住處，終不怖畏。何以故？是善男子、善女人明於內空，以無所得故。明於外空乃至無法有法空，以無所得故。」<p>爾時三千大千世界中諸四天王天、三十三天、夜摩天、兜率陀天、化樂天、他化自在天，乃至首陀婆諸天，白佛言：「世尊！是善男子、善女人能受持般若波羅蜜，親近讀誦、正憶念、不離薩婆若心者，我等常當守護。何以故？世尊！以菩薩摩訶薩因緣故，斷三惡道、斷天人貧、斷諸災患疾病飢餓。以菩薩因緣故，便有十善道現於世間，四禪、四無量心、四無色定，檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，內空乃至無法有法空，四念處乃至一切種智。以菩薩因緣故，世間便有剎利大姓、婆羅門大姓、居士大家、諸王及轉輪聖王，四天王天乃至阿迦尼吒天。以菩薩因緣故，有須陀洹須陀洹果乃至阿羅漢阿羅漢果、辟支佛辟支佛道。以菩薩因緣故，有成就眾生、淨佛國土，便有諸佛出現於世，便有轉法輪，知有佛寶、法寶、比丘僧寶。世尊！以是因緣故，一切世間諸天及人、阿修羅，應守護是菩薩摩訶薩。」<p>佛語釋提桓因：「如是，如是！憍尸迦！以菩薩摩訶薩因緣故，斷三惡道乃至三寶出現於世。以是故，諸天及人、阿修羅，常應守護供養、恭敬尊重讚歎是菩薩摩訶薩。憍尸迦！供養恭敬尊重讚歎是菩薩摩訶薩，即是供養我。以是故，是諸菩薩摩訶薩，諸天及人、阿修羅，常應守護供養、恭敬尊重讚歎。憍尸迦！若三千大千世界滿中聲聞、辟支佛，譬如竹葦稻麻叢林。若有善男子、善女人供養恭敬、尊重讚歎。不如供養恭敬尊重讚歎初發心菩薩摩訶薩不離六波羅蜜所得福德。何以故？不以聲聞、辟支佛因緣故，有菩薩摩訶薩及諸佛出現於世。以有菩薩摩訶薩因緣故，有聲聞、辟支佛、諸佛出現於世。以是故，憍尸迦！是諸菩薩摩訶薩，一切世間諸天及人、阿修羅，常應守護供養恭敬尊重讚歎。」<p>摩訶般若波羅蜜經滅諍品第三十一（丹本名為現功德品）<p>爾時釋提桓因白佛言：「世尊！甚奇希有。諸菩薩摩訶薩，是般若波羅蜜若聞受持、親近讀誦、為他說、正憶念時，得如是今世功德。亦成就眾生、嚴淨佛國土。從一佛國至一佛國供養諸佛，所欲供養之具隨意即得。從諸佛聞法，至得阿耨多羅三藐三菩提終不中忘。亦得家成就、母成就、生成就、眷屬成就、相成就、光明成就、眼成就、耳成就、三昧成就、陀羅尼成就。是菩薩以方便力故，變身如佛，從一國至一國到無佛處，讚檀那波羅蜜乃至般若波羅蜜，讚四禪、四無量心、四無色定，讚四念處乃至十八不共法，以方便力而為說法，以三乘法度脫眾生，所謂聲聞、辟支佛、佛乘。世尊！快哉希有。受持般若波羅蜜，為已總攝五波羅蜜乃至十八不共法，亦攝須陀洹果乃至阿羅漢果、辟支佛道、佛道，一切智、一切種智。」<p>佛告釋提桓因：「如是，如是！憍尸迦！持般若波羅蜜，為已總攝五波羅蜜乃至一切種智。復次，憍尸迦！是般若波羅蜜受持親近讀誦、為他說、正憶念，是善男子、善女人所得今世功德，汝一心諦聽。」<p>釋提桓因言：「唯然，世尊！受教。」<p>佛告釋提桓因言：「憍尸迦！若有外道諸梵志、若魔若魔民、若增上慢人，欲乖錯破壞菩薩般若波羅蜜心。是諸人適生此心，即時滅去，終不從願。何以故？憍尸迦！菩薩摩訶薩長夜行檀那波羅蜜，行尸羅、羼提、毘梨耶、禪那、般若波羅蜜。以眾生長夜貪諍故，菩薩悉捨內外物，安立眾生於檀那波羅蜜中。以眾生長夜破戒故，菩薩悉捨內外法，安立眾生於戒。以眾生長夜鬪諍故，菩薩悉捨內外法，安立眾生於忍辱。以眾生長夜懈怠故，菩薩悉捨內外法，安立眾生於精進。以眾生長夜亂心故，菩薩悉捨內外法，安立眾生於禪那。以眾生長夜愚癡故，菩薩悉捨內外法，安立眾生於般若波羅蜜。以眾生長夜為愛結故流轉生死，是菩薩摩訶薩以方便力斷眾生愛結，安立眾生於四禪、四無量心、四無色定，四念處乃至八聖道分，空、無相、無作三昧。安立眾生於須陀洹果乃至阿羅漢果、辟支佛道、佛道。憍尸迦！是為菩薩摩訶薩行般若波羅蜜得現世功德、後世功德，得阿耨多羅三藐三菩提、轉法輪，所願滿足入無餘涅槃。憍尸迦！是為菩薩摩訶薩後世功德。<p>「復次，憍尸迦！善男子、善女人，是般若波羅蜜若聞受持親近讀誦、為他說、正憶念，其所住處，魔若魔民、若外道梵志、增上慢人，欲輕毀難問破壞般若波羅蜜，終不能成。其人惡心轉滅，功德轉增，聞是般若波羅蜜故，漸以三乘道得盡眾苦。譬如，憍尸迦！有藥名摩祇。有蛇飢行索食，見虫欲噉。虫趣藥所，藥氣力故，蛇不能前，即自還去。何以故？以是藥力能勝毒故。憍尸迦！摩祇藥有如是力。是善男子、善女人，是般若波羅蜜若聞受持親近讀誦、為他說、正憶念，若有種種鬪諍起，欲來破壞者，以般若波羅蜜威力故，隨所起處即疾消滅。其人即生善心增益功德。何以故？是般若波羅蜜能滅諸法諍亂。何等諸法？所謂婬、怒、癡、無明乃至大苦聚、諸蓋結使纏。我見、人見、眾生見，斷見常見、垢見淨見、有見無見。如是一切諸見，慳貪犯戒、瞋恚懈怠、亂意無智，常想樂想淨想我想，如是等愛行，著色著受想行識，著檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，著內空、外空、內外空乃至無法有法空，著四念處乃至十八不共法，著一切智、一切種智，著涅槃。是一切法諍亂，盡能消滅不令增長。<p>「復次，憍尸迦！三千大千世界中諸四天王天、諸釋提桓因、諸梵天王乃至阿迦尼吒天，常守護是善男子、善女人能聞受持般若波羅蜜，供養讀誦、為他說、正憶念般若波羅蜜者。十方現在諸佛亦共擁護是善男子、善女人能聞受持、供養讀誦、為他說、正憶念般若波羅蜜者。是善男子、善女人，不善法滅，善法轉增。所謂檀那波羅蜜轉增，以無所得故。乃至般若波羅蜜轉增，以無所得故。內空轉增，乃至無法有法空轉增，以無所得故。四念處乃至十八不共法轉增，以無所得故。諸三昧門、諸陀羅尼門、一切智、一切種智轉增，以無所得故。是善男子、善女人所說，人皆信受。親友堅固。不說無益之語，不為瞋恚所覆，不為憍慢、慳貪、嫉妬所覆。是人自不殺生，教人不殺生，讚歎不殺生法，亦歡喜讚歎不殺生者。自遠離不與取，亦教人遠離不與取，讚遠離不與取法，亦歡喜讚歎遠離不與取者。自不邪婬，教人不邪婬，讚不邪婬法，亦歡喜讚歎不邪婬者。自不妄語，教人不妄語，讚不妄語法，亦歡喜讚歎不妄語者。兩舌、惡口、無利益語亦如是。自不貪，教人不貪，讚不貪法，亦歡喜讚歎不貪者。不瞋惱、不邪見亦如是。自行檀那波羅蜜，教人行檀那波羅蜜，讚檀那波羅蜜法，亦歡喜讚歎行檀那波羅蜜者。自行尸羅波羅蜜，教人行尸羅波羅蜜，讚尸羅波羅蜜法，亦歡喜讚歎行尸羅波羅蜜者。自行羼提波羅蜜，教人行羼提波羅蜜，讚羼提波羅蜜法，亦歡喜讚歎行羼提波羅蜜者。自行毘梨耶波羅蜜，教人行毘梨耶波羅蜜，讚毘梨耶波羅蜜法，亦歡喜讚歎行毘梨耶波羅蜜者。自行禪那波羅蜜，教人行禪那波羅蜜，讚禪那波羅蜜法，亦歡喜讚歎行禪那波羅蜜者。自行般若波羅蜜，教人行般若波羅蜜，讚般若波羅蜜法，亦歡喜讚歎行般若波羅蜜者。自修內空，教人修內空，讚內空法，亦歡喜讚歎修內空者。乃至自修無法有法空，教人修無法有法空，讚無法有法空法，亦歡喜讚歎修無法有法空者。自入一切三昧中，教人入一切三昧中，讚一切三昧法，亦歡喜讚歎行一切三昧者。自得陀羅尼，教人得陀羅尼，讚陀羅尼法，亦歡喜讚歎得陀羅尼者。自入初禪，教人入初禪，讚初禪法，亦歡喜讚歎入初禪者。二禪、三禪、四禪亦如是。自入慈心中，教人入慈心，讚慈心法，亦歡喜讚歎入慈心者。悲、喜、捨心亦如是。自入無邊空處，教人入無邊空處，讚無邊空處法，亦歡喜讚歎入無邊空處者。無邊識處、無所有處、非有想非無想處亦如是。自修四念處，教人修四念處，讚四念處法，亦歡喜讚歎修四念處者。四正懃、四如意足、五根、五力、七覺分、八聖道分亦如是。自修空、無相、無作三昧，教人修空、無相、無作三昧，讚空、無相、無作三昧法，亦歡喜讚歎修空、無相、無作三昧者。自入八背捨，教人入八背捨，讚八背捨法，亦歡喜讚歎入八背捨者。自入九次第定，教人入九次第定，讚九次第定法，亦歡喜讚歎入九次第定者。自修佛十力、四無所畏、四無礙智、大慈大悲、十八不共法，亦如是。自行無謬錯法，自行常捨法，教人行無謬錯法、常捨法，讚無錯謬法、常捨法法，亦歡喜讚歎行無錯謬法、常捨法者。自得一切種智，教人得一切種智，讚一切種智法，亦歡喜讚歎得一切種智者。是菩薩摩訶薩行六波羅蜜時，所有布施與眾生共已，迴向阿耨多羅三藐三菩提，以無所得故。所有持戒忍辱精進禪定智慧，與眾生共已，迴向阿耨多羅三藐三菩提，以無所得故。是善男子、善女人，如是行六波羅蜜時，作是念：『我若不布施，當生貧窮家，不能成就眾生、淨佛國土，亦不能得一切種智。我若不持戒，當生三惡道中，尚不得人身，何況能成就眾生、淨佛國土、得一切種智。我若不修忍辱，則當諸根毀壞色不具足，不能得菩薩具足色身，眾生見者必至阿耨多羅三藐三菩提，亦不能得以具足色身成就眾生、淨佛國土、得一切種智。我若懈怠，不能得菩薩道，亦不能得成就眾生、淨佛國土、得一切種智。我若亂心，不能得生諸禪定，不能以此禪定成就眾生、淨佛國土、得一切種智。我若無智，不能得方便智，以方便智過聲聞、辟支佛地，成就眾生、淨佛國土、得一切種智。』是菩薩復如是思惟：『我不應隨慳貪故，不具足檀那波羅蜜。不應隨犯戒故，不具足尸羅波羅蜜。不應隨瞋恚故，不具足羼提波羅蜜。不應隨懈怠故，不具足毘梨耶波羅蜜。不應隨亂意故，不具足禪那波羅蜜。不應隨癡心故，不具足般若波羅蜜。若不具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，我終不能成就一切種智。』如是善男子、善女人，是般若波羅蜜受持親近讀誦、為他說、正憶念，亦不離薩婆若心，得是今世後世功德。」<p>釋提桓因白佛言：「世尊！希有。是菩薩摩訶薩般若波羅蜜，為迴向薩婆若心故亦為不高心故。」<p>佛告釋提桓因言：「憍尸迦！云何菩薩摩訶薩般若波羅蜜，為迴向薩婆若心故亦為不高心故？」<p>釋提桓因白佛言：「世尊！菩薩摩訶薩，若行世間檀那波羅蜜，布施諸佛、辟支佛、聲聞及諸貧窮乞匃行路人。是菩薩無方便故，生高心。若行世間尸羅波羅蜜，言：『我行尸羅波羅蜜，我能具足尸羅波羅蜜。』無方便故，生高心。言：『我行羼提波羅蜜、毘梨耶波羅蜜、禪那波羅蜜，我行般若波羅蜜，我修般若波羅蜜。』以是世間般若波羅蜜無方便故，生高心。世尊！菩薩修世間四念處時，自念言：『我修四念處，我具足四念處。』無方便力故，生高心。『我修四正懃、四如意足、五根、五力、七覺分、八聖道分。』自念言：『我修空、無相、無作三昧。我修一切三昧門，當得一切陀羅尼門。我修佛十力、四無所畏、十八不共法，我當成就眾生，我當淨佛國土，我當得一切種智。』著吾我，無方便力故，生高心。世尊！如是菩薩摩訶薩行世間善法，著吾我故，生高心。世尊！若菩薩摩訶薩行出世間檀那波羅蜜，不得施者、不得受者、不得施物。如是菩薩摩訶薩行出世間檀那波羅蜜。為迴向薩婆若故，亦不生高心。行尸羅波羅蜜，尸羅不可得。行羼提波羅蜜，羼提不可得。行毘梨耶波羅蜜，毘梨耶不可得。行禪那波羅蜜，禪那不可得。行般若波羅蜜，般若不可得。修四念處，四念處不可得。乃至修十八不共法，十八不共法不可得。修大慈大悲，大慈大悲不可得。乃至修一切種智，一切種智不可得。世尊！如是菩薩摩訶薩般若波羅蜜，為迴向薩婆若故亦為不生高心故。」
。
<juan>摩訶般若波羅蜜經卷第九<p>大明品第三十二（丹本作寶塔品）<p>爾時佛告釋提桓因言：「若有善男子、善女人聞是深般若波羅蜜，受持親近讀誦、正憶念、不離薩婆若心、兩陣戰時，是善男子、善女人誦般若波羅蜜故，入軍陣中終不失命，刀箭不傷。何以故？是善男子、善女人長夜行六波羅蜜，自除婬欲刀箭，亦除他人婬欲刀箭；自除瞋恚刀箭，亦除他人瞋恚刀箭；自除愚癡刀箭，亦除他人愚癡刀箭；自除邪見刀箭，亦除他人邪見刀箭；自除纏垢刀箭，亦除他人纏垢刀箭；自除諸結使刀箭，亦除他人結使刀箭。憍尸迦！以是因緣，是善男子、善女人不為刀箭所傷。<p>「復次，憍尸迦！是善男子、善女人聞是深般若波羅蜜，受持親近讀誦、正憶念、不離薩婆若心。若以毒藥熏、若以蠱道、若以火坑、若以深水、若欲刀殺、若與其毒，如是眾惡皆不能傷。何以故？是般若波羅蜜是大明呪，是無上明呪。若善男子、善女人於是明呪中學，自不惱身，亦不惱他，亦不兩惱。何以故？是善男子、善女人，不得我、不得眾生、不得壽命，乃至知者、見者皆不可得。不得色受想行識，乃至一切種智亦不可得。以不得故，不自惱身，亦不惱他，亦不兩惱。學是大明呪故，得阿耨多羅三藐三菩提，觀一切眾生心隨意說法。何以故？過去諸佛學是大明呪得阿耨多羅三藐三菩提，當來諸佛學是大明呪當得阿耨多羅三藐三菩提，今現在諸佛學是大明呪得阿耨多羅三藐三菩提。<p>「復次，憍尸迦！般若波羅蜜若有但書寫經卷於舍供養，不受不讀不誦不說、不正憶念，是處若人若非人，不能得其便。何以故？是般若波羅蜜為三千大千世界中諸四天王諸天乃至阿迦尼吒諸天子，及十方無量阿僧祇世界中諸四天王天乃至阿迦尼吒諸天所守護故。是般若波羅蜜所止處，諸天皆來供養、恭敬尊重讚歎禮拜已去。是善男子、善女人但書寫般若波羅蜜於舍供養，不受不讀不誦不說、不正憶念，今世得如是功德。譬如若人若畜生來入菩提樹下諸邊內外，設有人非人持惡意來，不能得其便。何以故？是處過去諸佛於中得阿耨多羅三藐三菩提，未來諸佛、現在諸佛亦於中得阿耨多羅三藐三菩提。得佛已，施一切眾生無恐無畏，令無量阿僧祇眾生受天上人中福樂，亦令無量阿僧祇眾生得須陀洹果，乃至得阿耨多羅三藐三菩提。以般若波羅蜜力故，是處得恭敬禮拜，花香瓔珞搗香澤香幢蓋伎樂供養。」<p>釋提桓因白佛言：「世尊！若善男子、善女人書寫般若波羅蜜，花香瓔珞乃至伎樂供養。若有人佛般涅槃後，若供養舍利，若起塔供養恭敬尊重讚歎、花香瓔珞乃至伎樂供養。是二何者得福多？」<p>佛告釋提桓因：「我還問汝，隨汝意答我。於汝意云何，如佛得一切種智及得是身，從何道學得是一切種智、得是身？」<p>釋提桓因白佛言：「佛從般若波羅蜜中學得一切種智及相好身。」<p>佛告釋提桓因言：「如是，如是！憍尸迦！佛從般若波羅蜜中學得一切種智。憍尸迦！不以相好身名為佛，得一切種智故名為佛。憍尸迦！是佛一切種智從般若波羅蜜中生。以是故，憍尸迦！是佛身，一切種智所依處，佛因是身得一切種智。善男子！當作是思惟：『是身一切種智所依處。』是故我涅槃後，舍利當得供養。<p>「復次，憍尸迦！善男子、善女人若聞是般若波羅蜜，書寫受持親近讀誦、正憶念，花香瓔珞搗香澤香幢蓋伎樂，恭敬供養、尊重讚歎。是善男子、善女人則為供養一切種智。以是故，憍尸迦！若有善男子、善女人書是般若波羅蜜，若受持親近讀誦說、正憶念，恭敬尊重讚歎，花香瓔珞乃至伎樂供養。若復有善男子、善女人，佛般涅槃後供養舍利起塔，香花乃至伎樂恭敬尊重讚歎。若有善男子、善女人，書持是般若波羅蜜，恭敬尊重讚歎，花香瓔珞乃至伎樂供養。是人得福多。何以故？是般若波羅蜜中生五波羅蜜，生內空乃至無法有法空、四念處乃至十八不共法，一切三昧、一切禪定、一切陀羅尼門，皆從般若波羅蜜中生。成就眾生、淨佛國土，皆從般若波羅蜜中生。菩薩家成就色成就、資生之物成就、眷屬成就、大慈大悲成就，皆從般若波羅蜜中生。剎利大姓、婆羅門大姓、居士大家，皆從般若波羅蜜中生。四天王天乃至阿迦尼吒天，須陀洹乃至阿羅漢、辟支佛、諸菩薩摩訶薩、諸佛、諸佛一切種智，皆從般若波羅蜜中生。」<p>爾時釋提桓因白佛言：「世尊！閻浮提人不供養是般若波羅蜜，不恭敬不尊重不讚歎，為不知供養多所利益耶？」<p>佛告釋提桓因言：「憍尸迦！於汝意云何，閻浮提中幾所人信佛不壞，信法、信僧不壞？幾所人於佛無疑、於法無疑、於僧無疑？幾所人於佛決了，於法、於僧決了？」<p>釋提桓因白佛言：「世尊！閻浮提人於佛法僧得不壞信少，於佛法僧無疑決了亦少。」<p>「憍尸迦！於汝意云何，閻浮提幾所人得三十七品、三解脫門、八背捨、九次第定、四無礙智、六神通？閻浮提幾所人斷三結故得須陀洹道？幾所人斷三結，亦婬瞋癡薄故，得斯陀含道？幾所人斷五下分結得阿那含道？幾所人斷五上分結故得阿羅漢道？閻浮提幾所人求辟支佛？幾所人發阿耨多羅三藐三菩提心？」<p>釋提桓因白佛言：「世尊！閻浮提中少所人得三十七品，乃至少所人發阿耨多羅三藐三菩提心。」<p>佛告釋提桓因言：「如是，如是！憍尸迦！少所人信佛不壞、信法不壞、信僧不壞，少所人於佛無疑、於法無疑、於僧無疑，少所人於佛決了、於法決了、於僧決了。憍尸迦！亦少所人得三十七品、三解脫門、八背捨、九次第定、四無礙智、六神通。憍尸迦！亦少所人斷三結得須陀洹，斷三結亦婬瞋癡薄得斯陀含，斷五下分結得阿那含，斷五上分結得阿羅漢。少所人求辟支佛，於是中亦少所人發阿耨多羅三藐三菩提心，於發心中亦少所人行菩薩道。何以故？是眾生前世不見佛、不聞法、不供養比丘僧，不布施、不持戒、不忍辱、不精進、不禪定、不智慧，不聞內空外空乃至無法有法空，亦不聞不修四念處乃至十八不共法，亦不聞不修諸三昧門、諸陀羅尼門，亦不修一切智、一切種智。憍尸迦！以是因緣故，當知少所眾生信佛不壞、信法不壞、信僧不壞，乃至少所眾生求辟支佛道，於是中少所眾生發阿耨多羅三藐三菩提心，於發心中少所眾生行菩薩道，於是中亦少所眾生得阿耨多羅三藐三菩提。憍尸迦！我以佛眼見東方無量阿僧祇眾生發心行阿耨多羅三藐三菩提行菩薩道，是眾生遠離般若波羅蜜方便力故，若一若二住阿惟越致地，多墮聲聞、辟支佛地。南西北方四維上下亦復如是。以是故、憍尸迦！善男子、善女人發心求阿耨多羅三藐三菩提者，應聞般若波羅蜜，應受持親近讀誦說、正憶念。受持親近讀誦說、正憶念已，當書經卷，恭敬供養尊重讚歎，花香瓔珞乃至伎樂。諸餘善法入般若波羅蜜中者，亦應聞受持乃至正憶念。何等是諸餘善法？所謂檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜，內空外空乃至無法有法空，諸三昧門、諸陀羅尼門，四念處乃至十八不共法、大慈大悲。如是等無量諸善法，皆入般若波羅蜜中，是亦應聞受持乃至正憶念。何以故？是善男子、善女人當如是念：『佛本為菩薩時，如是行、如是學，所謂般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，內空乃至無法有法空，諸三昧門、諸陀羅尼門，四念處乃至十八不共法、大慈大悲。如是等無量諸佛法，我等亦應隨學。何以故？般若波羅蜜是我等所尊，禪那波羅蜜乃至無量諸餘善法亦是我等所尊。此是諸佛法印，諸辟支佛、阿羅漢、阿那含、斯陀含、須陀洹法印。諸佛學是般若波羅蜜乃至一切種智得度彼岸，諸辟支佛、阿羅漢、阿那含、斯陀含、須陀洹亦學是般若波羅蜜乃至一切智得度彼岸。』以是故，憍尸迦！若善男子、善女人，若佛在世、若般涅槃後，應依止般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，乃至一切種智亦應依止。何以故？是般若波羅蜜乃至一切種智，是諸聲聞、辟支佛、菩薩摩訶薩及一切世間天、人、阿修羅所可依止。憍尸迦！若有善男子、善女人，佛般涅槃後為供養佛故，作七寶塔高一由旬，天香天花天瓔珞天搗香天澤香天衣天幢蓋天伎樂，供養恭敬尊重讚歎。憍尸迦！於汝意云何，是善男子、善女人從是因緣得福多不？」<p>釋提桓因言：「世尊！甚多，甚多！」<p>佛言：「不如是善男子、善女人聞是般若波羅蜜，書寫受持親近、正憶念、不離薩婆若心，亦恭敬尊重讚歎，若華香瓔珞搗香澤香幢蓋伎樂供養。是善男子、善女人福德多。」<p>佛告憍尸迦：「置一七寶塔。若善男子、善女人供養佛故，佛般涅槃後滿閻浮提起七寶塔，皆高一由旬，恭敬尊重讚歎，香花瓔珞幢蓋伎樂供養。憍尸迦！於汝意云何，是善男子、善女人得福多不？」<p>釋提桓因言：「世尊！其福甚多。」<p>佛言：「不如是善男子、善女人如前供養般若波羅蜜其福多。憍尸迦！復置一閻浮提滿中七寶塔。有善男子、善女人供養佛故，佛般涅槃後滿四天下起七寶塔，皆高一由旬供養如前。憍尸迦！於汝意云何，是善男子、善女人其福多不？」<p>釋提桓因言：「甚多，甚多。」<p>佛言：「不如是善男子、善女人書持般若波羅蜜，恭敬尊重讚歎，花香乃至伎樂供養，其福甚多。憍尸迦！復置四天下滿中七寶塔。若有善男子、善女人，供養佛故，佛般涅槃後滿小千國土起七寶塔，皆高一由旬，供養如前。憍尸迦！於汝意云何，是善男子、善女人其福多不？」<p>釋提桓因言：「甚多。」<p>佛言：「不如是善男子、善女人書是般若波羅蜜，受持恭敬尊重讚歎，花香乃至伎樂供養，其福甚多。憍尸迦！復置小千國土滿中七寶塔。若有善男子、善女人，供養佛故，佛般涅槃後滿二千中國土起七寶塔，皆高一由旬，供養如前。故不如供養般若波羅蜜其福甚多。復置二千中國土七寶塔。若有善男子、善女人，供養佛故，佛般涅槃後滿三千大千國土中起七寶塔，皆高一由旬，盡形壽供養天華天香天瓔珞，乃至天伎樂供養。於汝意云何，是善男子、善女人得福多不？」<p>釋提桓因言：「世尊！甚多，甚多！」<p>佛言：「不如是善男子、善女人書是般若波羅蜜，受持恭敬尊重讚歎，香花乃至伎樂供養，其福甚多。復置三千大千國土中七寶塔。若三千大千國土中眾生，一一眾生供養佛故，佛般涅槃後各起七寶塔，恭敬尊重讚歎華香乃至伎樂供養。若有善男子、善女人書持般若波羅蜜，乃至正憶念、不離薩婆若心，亦恭敬尊重讚歎花香瓔珞乃至伎樂供養，是人得福甚多。」<p>釋提桓因白佛言：「如是，如是！世尊！若人供養恭敬尊重讚歎是般若波羅蜜，則為供養過去未來現在諸佛。世尊！若十方如恒河沙等國土中眾生，一一眾生供養佛故，佛般涅槃後各起七寶塔，高一由旬。是人若一劫、若減一劫，恭敬尊重讚歎，花香乃至伎樂供養。世尊！是善男子、善女人得福多不？」<p>佛言：「甚多。」<p>釋提桓因言：「若有善男子、善女人書持是般若波羅蜜，乃至正憶念，亦恭敬尊重讚歎，花香乃至伎樂供養，其福大多。何以故？世尊！一切善法皆入般若波羅蜜中，所謂十善道，四禪，四無量心，四無色定，三十七品，三解脫門——空、無相、無作，四諦——苦諦、集諦、滅諦、道諦，六神通，八背捨，九次第定，檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，內空乃至無法有法空，諸三昧門、諸陀羅尼門，佛十力、四無所畏、四無礙智、大慈大悲、十八不共法，一切智、道種智、一切種智。世尊！是名一切諸佛法印。是法中，一切聲聞及辟支佛，過去未來現在諸佛，學是法得度彼岸。」<p>摩訶般若波羅蜜經述成品第三十三<p>爾時佛告釋提桓因言：「如是，如是！憍尸迦！是諸善男子、善女人書持是般若波羅蜜經卷，受學親近讀誦說、正憶念，加復供養華香瓔珞搗香澤香幢蓋伎樂，當得無量無數不可思議不可稱量無邊福德。何以故？諸佛一切智、一切種智，皆從般若波羅蜜中生。諸菩薩摩訶薩禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，皆從般若波羅蜜中生。內空乃至無法有法空，四念處乃至十八不共法，皆從般若波羅蜜中生。諸佛五眼皆從般若波羅蜜中生。成就眾生、淨佛國土，道種智、一切種智諸佛法，皆從般若波羅蜜中生。聲聞乘、辟支佛乘、佛乘，皆從般若波羅蜜中生。以是故，憍尸迦！善男子、善女人書持是般若波羅蜜經卷，親近讀誦說、正憶念，加復供養花香乃至伎樂，過出前供養七寶塔，百分千分萬分百千萬分不及一，乃至算數、譬喻所不能及。何以故？憍尸迦！若般若波羅蜜在於世者，佛寶、法寶、比丘僧寶終不滅。若般若波羅蜜在於世者，十善道、四禪、四無量心、四無色定，檀那波羅蜜乃至般若波羅蜜，四念處乃至十八不共法，一切智、一切種智，皆現於世。若般若波羅蜜在於世者，世間便有剎利大姓、婆羅門大姓、居士大家，四天王天乃至阿迦尼吒諸天，須陀洹果乃至阿羅漢果，辟支佛道、菩薩摩訶薩、無上佛道，轉法輪，成就眾生、淨佛國土。」<p>摩訶般若波羅蜜經勸持品第三十四<p>爾時三千大千國土所有四天王天乃至阿迦尼吒天語釋提桓因，諸天言：「應受是般若波羅蜜，應持應親近應讀誦說、正憶念。何以故？受持般若波羅蜜乃至正憶念故，一切所修集善法當具足滿，增益諸天眾、減損阿修羅。諸天子受持般若波羅蜜乃至正憶念故，佛種不斷，法種、僧種不斷。佛種、法種、僧種不斷故，便有檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜皆現於世。四念處乃至十八不共法、菩薩道皆現於世。須陀洹果、斯陀含果、阿那含果、阿羅漢果、辟支佛道、佛道，須陀洹乃至佛皆現於世。」<p>爾時佛告釋提桓因言：「憍尸迦！汝當受是般若波羅蜜，持讀誦說、正憶念。何以故？若諸阿修羅生心欲與三十三天共鬪。憍尸迦！汝爾時當誦念般若波羅蜜，諸阿修羅惡心即滅更不復生。憍尸迦！若諸天子、天女五死相現時，當墮不如意處。汝當於其前誦讀般若波羅蜜。是諸天子、天女聞般若波羅蜜功德故，還生本處。何以故？聞般若波羅蜜有大利益故。<p>「復次，憍尸迦！若有善男子、善女人，若諸天子、天女，聞是般若波羅蜜經耳。是功德故，漸當得阿耨多羅三藐三菩提。何以故？憍尸迦！過去諸佛及弟子，皆學是般若波羅蜜，得阿耨多羅三藐三菩提，入無餘涅槃。憍尸迦！未來世諸佛、今現在十方諸佛及弟子，皆學是般若波羅蜜，得阿耨多羅三藐三菩提，入無餘涅槃。何以故？憍尸迦！是般若波羅蜜攝一切善法，若聲聞法、若辟支佛法、若菩薩法、若佛法。」<p>釋提桓因白佛言：「世尊！般若波羅蜜是大明呪、無上明呪、無等等明呪。何以故？世尊！是般若波羅蜜能除一切不善，能與一切善法。」<p>佛語釋提桓因言：「如是，如是！憍尸迦！般若波羅蜜是大明呪、無上明呪、無等等明呪。何以故？憍尸迦！過去諸佛因是明呪故，得阿耨多羅三藐三菩提。未來世諸佛、今現在十方諸佛，亦因是明呪，得阿耨多羅三藐三菩提。因是明呪故，世間便有十善道，便有四禪、四無量心、四無色定，便有檀那波羅蜜乃至般若波羅蜜，四念處乃至十八不共法，便有法性、如、法相、法住、法位、實際，便有五眼，須陀洹果乃至阿羅漢果、辟支佛道，一切智、一切種智。憍尸迦！菩薩摩訶薩因緣故，十善出於世間。四禪、四無量心乃至一切種智，須陀洹乃至諸佛出於世間。譬如月滿照明，星宿亦能照明。如是，憍尸迦！一切世間善法、正法，十善乃至一切種智，若諸佛不出時，皆從菩薩生。是菩薩摩訶薩方便力，皆從般若波羅蜜生。是菩薩摩訶薩以是方便力，行檀那波羅蜜乃至禪那波羅蜜，內空乃至無法有法空，四念處乃至十八不共法，不證聲聞、辟支佛地，亦能成就眾生、淨佛國土，壽命成就、國土成就、菩薩眷屬成就，得一切種智，皆從般若波羅蜜生。<p>「復次，憍尸迦。若善男子、善女人聞般若波羅蜜，受持親近乃至正憶念，是人當得今世後世功德成就。」<p>釋提桓因白佛言：「世尊！何等是善男子、善女人受持般若波羅蜜乃至正憶念，得今世功德？」<p>佛告釋提桓因言：「若有善男子、善女人受持般若波羅蜜乃至正憶念，終不中毒死，兵刃不傷、水火不害，乃至四百四病所不能中；除其宿命業報。<p>「復次，憍尸迦！若有官事起，是善男子、善女人讀誦是般若波羅蜜故，往至官所，無能譴責者。何以故？是般若波羅蜜威力故。若善男子、善女人誦讀是般若波羅蜜，到王所若太子、大臣所。王及太子、大臣皆歡喜問訊和意共語。何以故？是諸善男子、善女人常有慈悲喜捨，心向眾生故。憍尸迦！若善男子、善女人受持般若波羅蜜乃至正憶念，得如是等種種今世功德。憍尸迦！何等是善男子、善女人得後世功德？是善男子善女人終不離十善道、四禪、四無量心、四無色定、六波羅蜜、四念處乃至十八不共法。是人終不墮三惡道，受身貌具。終不生貧窮下賤、工師、除廁人、擔死人家。常得三十二相，常得化生，生諸現在佛國。終不離菩薩神通，若欲從一佛國至一佛國，供養諸佛、聽諸佛法，即得隨意所遊佛國。能成就眾生、淨佛國土。漸得阿耨多羅三藐三菩提。憍尸迦！是名後世功德。以是故，憍尸迦！善男子、善女人應當受持是般若波羅蜜，親近讀誦說、正憶念，花香乃至伎樂供養，常不離薩婆若心。是善男子、善女人乃至阿耨多羅三藐三菩提，得今世後世功德成就。」<p>摩訶般若波羅蜜經遣異品第三十五（丹梵志品）<p>爾時諸外道異學梵志來向佛所，欲求佛短。是時釋提桓因心念：「是諸外道梵志來向佛所，欲求佛短。我今當誦念從佛所受般若波羅蜜。是諸外道梵志等，終不能中道作礙，斷說般若波羅蜜。」釋提桓因作是念已，即誦般若波羅蜜。是時諸外道梵志遙繞佛復道還去。<p>時舍利弗心念：「是中何因緣，諸外道梵志遙繞佛復道還去？」<p>佛知舍利弗心念，告舍利弗：「是釋提桓因誦念般若波羅蜜。以是因緣故，諸外道梵志遙繞佛復道還去。舍利弗！是諸外道梵志，我不見一念善心。是諸外道梵志，持惡心來欲索佛短。舍利弗！我不見說般若波羅蜜時，一切世間若天若魔若梵、若沙門眾婆羅門眾中，有持惡意來能得短者。何以故？舍利弗！是三千大千國土中，諸四天王天乃至阿迦尼吒天，諸聲聞、辟支佛、諸菩薩摩訶薩，守護是般若波羅蜜。所以者何？是諸天人皆從般若波羅蜜中生故。<p>「復次，舍利弗！十方如恒河沙等國土中，諸佛及聲聞、辟支佛、菩薩摩訶薩、諸天龍鬼神等，皆守護是般若波羅蜜。所以者何？是諸佛等皆從般若波羅蜜中生故。」爾時惡魔心念：「今佛四眾現前集會，亦有欲界色界諸天子，是中必有菩薩摩訶薩受記當得阿耨多羅三藐三菩提。我寧可至佛所破壞其意。」<p>是時惡魔化作四種兵來至佛所，爾時釋提桓因心念：「是四種兵，或是惡魔化作，欲來向佛。何以故？是四種兵嚴飾，頻婆娑羅王四種兵所不類，波斯匿王四種兵所不類，諸釋子四種兵所不類，諸梨昌四種兵皆所不類，此是惡魔化作四種兵。是惡魔長夜索佛便，欲惱眾生。我寧可誦念般若波羅蜜。」釋提桓因即時誦念般若波羅蜜，惡魔聞其所誦，漸漸復道還去。<p>爾時會中四天王諸天子乃至阿迦尼吒諸天子，化作天花於虛空中而散佛上，作是言：「世尊！願令般若波羅蜜久住閻浮提。所以者何？閻浮提人受持般若波羅蜜，隨所住時，佛寶亦住不滅，法寶、僧寶亦住不滅。」<p>爾時十方如恒河沙等世界中諸天，亦皆散花，作是言：「世尊！願令般若波羅蜜久住閻浮提。若般若波羅蜜久住，佛、法、僧亦當久住，亦分別知菩薩摩訶薩道。復次，所在住處善男子、善女人，有書持般若波羅蜜經卷，是處則為照明、已離諸冥。」<p>佛告釋提桓因等諸天子：「如是，如是！憍尸迦及諸天子！閻浮提人受持般若波羅蜜，隨所住時，佛寶如是住，法寶、僧寶亦如是住。乃至在所住處善男子、善女人，有書持般若波羅蜜經卷，是處則為照明、已離諸冥。」<p>爾時諸天子化作天花散佛上，作是言：「世尊！若有善男子、善女人受持般若波羅蜜乃至正憶念，魔若魔民不能得其便。世尊！我等亦當擁護是善男子、善女人。何以故？若善男子、善女人受持般若波羅蜜乃至正憶念，我等視是人如佛、若次佛。」<p>是時釋提桓因白佛言：「世尊！善男子、善女人受持般若波羅蜜乃至正憶念者，當知是人先世於佛所作功德多，親近供養諸佛，為善知識所護。世尊！諸佛一切智應當從般若波羅蜜中求，般若波羅蜜亦當從一切智中求。所以者何？般若波羅蜜不異一切智，一切智不異般若波羅蜜，般若波羅蜜、一切智不二不別。是故我等視是人即是佛、若次佛。」<p>佛告釋提桓因言：「如是，如是！憍尸迦！諸佛一切智即是般若波羅蜜，般若波羅蜜即是一切智。何以故？憍尸迦！諸佛一切智皆從般若波羅蜜中生。般若波羅蜜不異一切智，一切智不異般若波羅蜜，般若波羅蜜、一切智不二不別。」<p>摩訶般若波羅蜜經尊導品第三十六（丹阿難稱譽品）<p>爾時慧命阿難白佛言：「世尊！何以不稱譽檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜乃至十八不共法，但稱譽般若波羅蜜？」<p>佛告阿難：「般若波羅蜜於五波羅蜜乃至十八不共法為尊導。阿難！於汝意云何，不迴向薩婆若布施得稱檀那波羅蜜不？」<p>「不也，世尊！」<p>「不迴向薩婆若尸羅、羼提、毘梨耶、禪那、智慧，是般若波羅蜜不？」<p>「不也，世尊！」<p>「以是故知，般若波羅蜜於五波羅蜜乃至十八不共法為尊導，是故稱譽。」<p>阿難白佛言：「世尊！云何布施迴向薩婆若作檀那波羅蜜，乃至作般若波羅蜜？」<p>佛告阿難：「以無二法布施迴向薩婆若，是名檀那波羅蜜。以不生不可得故迴向薩婆若布施，是名檀那波羅蜜。乃至以無二法智慧迴向薩婆若，是名般若波羅蜜。以不生不可得故迴向薩婆若智慧，是名般若波羅蜜。」<p>阿難白佛言：「世尊！云何以不二法迴向薩婆若布施，是名檀那波羅蜜。乃至以不二法迴向薩婆若智慧，是名般若波羅蜜？」<p>佛告阿難：「以色不二法故，受想行識不二法故，乃至阿耨多羅三藐三菩提不二法故。」<p>「世尊！云何色不二法乃至阿耨多羅三藐三菩提不二法？」<p>佛言：「色色相空。何以故？檀那波羅蜜、色不二不別，乃至阿耨多羅三藐三菩提、檀那波羅蜜不二不別。五波羅蜜亦如是。以是故，阿難！但稱譽般若波羅蜜。於五波羅蜜乃至一切種智為尊導。阿難！譬如大地，以種散中，得因緣和合便生。是諸種子依地而生。如是，阿難！五波羅蜜依般若波羅蜜得生，四念處乃至一切種智亦依般若波羅蜜得生。以是故，阿難！般若波羅蜜於五波羅蜜乃至十八不共法為尊導。」<p>爾時釋提桓因白佛言：「世尊！佛說善男子、善女人受持般若波羅蜜乃至正憶念者，功德未盡。何以故？受持般若波羅蜜乃至正憶念，則受三世諸佛無上道。所以者何？欲得薩婆若當從般若波羅蜜中求，欲得般若波羅蜜當從薩婆若中求。世尊！受持般若波羅蜜乃至正憶念故，十善道現於世間，四禪、四無量心、四無色定乃至十八不共法現於世間。受持般若波羅蜜乃至正憶念故，世間便有剎利大姓、婆羅門大姓、居士大家，四天王天乃至阿迦尼吒諸天。受持般若波羅蜜乃至正憶念故，便有須陀洹乃至阿羅漢、辟支佛、菩薩摩訶薩。受持般若波羅蜜乃至正憶念故，諸佛出於世間。」<p>爾時佛告釋提桓因言：「憍尸迦！善男子、善女人受持般若波羅蜜乃至正憶念，我不說但有爾所功德。何以故？憍尸迦！是善男子、善女人受持般若波羅蜜乃至正憶念、不離薩婆若心，無量戒眾成就，定眾、慧眾、解脫眾、解脫知見眾成就。復次，憍尸迦！是善男子、善女人能受持般若波羅蜜乃至正憶念、不離薩婆若心，當知是人為如佛。復次，憍尸迦！一切聲聞、辟支佛，所有戒眾、定眾、智眾、解脫眾、解脫知見眾，不及是善男子、善女人戒眾乃至解脫知見眾，百分千分百千萬億分，乃至算數、譬喻所不能及。何以故？是善男子、善女人，於聲聞、辟支佛地中心得解脫，更不求大乘法故。復次，憍尸迦！若有善男子、善女人書持般若波羅蜜經卷，供養恭敬尊重，華香瓔珞乃至伎樂，亦得今世後世功德。」<p>爾時釋提桓因白佛言：「世尊！是善男子、善女人受持般若波羅蜜乃至正憶念、不離薩婆若心，供養般若波羅蜜，恭敬尊重，華香乃至伎樂。我常當守護是人。」<p>佛告釋提桓因：「憍尸迦！是善男子、善女人欲讀誦說是般若波羅蜜時，無量百千諸天皆來聽法。是善男子、善女人說般若波羅蜜法，諸天子益其膽力。是諸法師若疲極不欲說法，諸天益其膽力故便能更說。善男子、善女人受是般若波羅蜜乃至正憶念，供養花香乃至伎樂故，亦得是今世功德。復次，憍尸迦！是善男子、善女人於四部眾中說般若波羅蜜時，心無怯弱；若有論難亦無畏想。何以故？是善男子、善女人為般若波羅蜜所護持故。般若波羅蜜中亦分別一切法，若世間若出世間、若有漏若無漏、若善若不善、若有為若無為、若聲聞法若辟支佛法、若菩薩法若佛法。善男子、善女人住內空乃至住無法有法空故，不見有能難般若波羅蜜者，亦不見受難者，亦不見般若波羅蜜。如是善男子、善女人為般若波羅蜜所擁護故，無有能難壞者。復次，善男子、善女人受持般若波羅蜜乃至正憶念時，不沒不畏不怖。何以故？是善男子、善女人不見是法沒者、恐怖者。憍尸迦！善男子、善女人受持般若波羅蜜乃至正憶念，花香供養乃至幡蓋，亦得是現世功德。<p>「復次，憍尸迦！善男子、善女人受持般若波羅蜜乃至正憶念，書持經卷，花香供養乃至幡蓋，是人為父母所愛，宗親知識所念，諸沙門婆羅門所敬，十方諸佛及菩薩摩訶薩、辟支佛、阿羅漢乃至須陀洹所愛敬，一切世間若天、若魔、若梵及阿修羅等皆亦愛敬。是人行檀那波羅蜜，檀那波羅蜜無有斷絕時。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，亦無有斷絕時。修內空不斷乃至修無法有法空不斷，修四念處不斷乃至修十八不共法不斷，修諸三昧門不斷，修諸陀羅尼門不斷，修諸菩薩神通不斷，成就眾生、淨佛國土不斷，乃至修一切種智不斷。是人亦能降伏難論毀謗。善男子、善女人受持般若波羅蜜乃至正憶念、不離薩婆若心，書持經卷，香花供養乃至幡蓋，亦得是今世後世功德。<p>「復次，憍尸迦！善男子、善女人書持經卷，在所處三千大千世界中，所有諸四天王天，發阿耨多羅三藐三菩提心者，皆來到是處見般若波羅蜜，受讀誦說，供養禮拜還去。三十三天、夜摩天、兜率陀天、化樂天、他化自在天，梵眾天、梵輔天、梵會天、大梵天、光天、少光天、無量光天、光音天、淨天、少淨天、無量淨天、遍淨天、無蔭行天、福德天、廣果天，發阿耨多羅三藐三菩提心者，皆來到是處見般若波羅蜜，受讀誦說，供養禮拜還去。淨居諸天，所謂無誑天、無熱天、妙見天、喜見天、色究竟天，皆來到是處見是般若波羅蜜，受讀誦說，供養禮拜還去。<p>「復次，憍尸迦！十方世界中諸四天王天乃至廣果天，發阿耨多羅三藐三菩提心，及淨居天并餘諸天龍鬼神、揵闥婆、阿修羅、迦樓羅、緊那羅、摩睺羅伽亦來見般若波羅蜜，受讀誦說，供養禮拜還去。是善男子、善女人應作是念：『十方世界中諸四天王天乃至廣果天，發阿耨多羅三藐三菩提心，及淨居天并餘諸天龍鬼神、揵闥婆、阿修羅、迦樓羅、緊那羅、摩睺羅伽來見般若波羅蜜，受讀誦說，供養禮拜。我則法施已。』憍尸迦！三千大千世界中所有諸四天王天乃至阿迦尼吒天，及十方世界中諸四天王天乃至阿迦尼吒天，發阿耨多羅三藐三菩提心者，擁護是善男子、善女人，諸惡不能得便，除其宿命重罪。憍尸迦！是善男子、善女人亦得是今世功德。所謂諸天子發阿耨多羅三藐三菩提心，皆來到是處。何以故？憍尸迦！諸天子發阿耨多羅三藐三菩提心，欲救護一切眾生、不捨一切眾生、安樂一切眾生故。」<p>爾時釋提桓因白佛言：「世尊！善男子、善女人云何當知諸四天王天乃至阿迦尼吒天來，及十方國土中諸四天王天乃至阿迦尼吒天來，見般若波羅蜜，受讀誦說，供養禮拜？」<p>時佛告釋提桓因：「憍尸迦！若善男子、善女人見大淨光明，必知有大德諸天來見般若波羅蜜，受讀誦說，供養禮拜時。復次，憍尸迦！善男子、善女人若聞異妙香，必知有大德諸天來見般若波羅蜜，受讀誦說，供養禮拜時。復次，憍尸迦。善男子、善女人行淨潔故，諸天來到其處見般若波羅蜜，受讀誦說，供養歡喜禮拜。是中有小鬼輩即時出去，不能堪任是大德諸天威德故。以是大德諸天來故。是善男子、善女人生大心，以是故，般若波羅蜜所住處，四面不應有諸不淨，應當然燈燒香、散眾名花、眾香塗地、眾蓋幢幡種種嚴飾。復次，憍尸迦！善男子、善女人說法時終無疲極，自覺身輕心樂。隨法偃息，臥覺安隱無諸惡夢。夢中見諸佛三十二相、八十隨形好，比丘僧恭敬圍遶而為說法。在諸佛邊聽受法教，所謂六波羅蜜、四念處乃至十八不共法。分別六波羅蜜義，分別四念處，乃至十八不共法亦分別其義。亦見菩提樹莊嚴殊妙，見諸菩薩趣菩提樹得阿耨多羅三藐三菩提，見諸佛成已轉法輪，見百千萬菩薩共集法論議：應如是求薩婆若；應如是成就眾生；應如是淨佛國土。亦見十方無數百千萬億諸佛，亦聞其名號某方某國某佛，若干百千萬菩薩、若干百千萬聲聞恭敬圍遶說法。復見十方無數百千萬億諸佛般涅槃。復見無數百千萬億諸佛七寶塔，見供養諸塔，恭敬尊重讚歎，香花乃至幡蓋。憍尸迦！是善男子、善女人，見如是善夢，臥安覺安。諸天益其氣力，自覺身體輕便，不大貪著飲食、衣服、臥具、湯藥，於四供養其心輕微。譬如比丘坐禪，從禪定起心與定合，不貪著飲食，其心輕微。何以故？憍尸迦！諸天法應以諸味之精益其氣力故。十方諸佛及天龍鬼神、阿修羅、揵闥婆、迦樓羅、緊那羅、摩睺羅伽，亦益其氣力。如是，憍尸迦！善男子、善女人欲得今世如是功德，應當受持般若波羅蜜，親近讀誦說、正憶念，亦不離薩婆若心。憍尸迦！善男子、善女人雖不能受持乃至正憶念，應當書持經卷，恭敬供養，尊重讚歎，香花瓔珞乃至幡蓋。憍尸迦！若善男子、善女人聞是般若波羅蜜，受持讀誦說、正憶念，書經卷，恭敬供養，尊重讚歎，花香乃至幡蓋。是善男子、善女人功德甚多。勝於供養十方諸佛及弟子，恭敬尊重讚歎，衣服、飲食、臥具、湯藥；諸佛及弟子般涅槃後起七寶塔，恭敬供養尊重讚歎，花香乃至幡蓋。」
。
<juan>摩訶般若波羅蜜經卷第十<p>後秦龜茲國三藏鳩摩羅什譯<p>法稱品第三十七<p>佛告釋提桓因言：「憍尸迦！若滿閻浮提佛舍利作一分，復有人書般若波羅蜜經卷作一分。二分之中，汝取何所？」<p>釋提桓因白佛言：「世尊！若滿閻浮提佛舍利作一分，般若波羅蜜經卷作一分。二分之中，我寧取般若波羅蜜經卷。何以故？世尊！我於佛舍利非不恭敬、非不尊重。世尊！以是舍利從般若波羅蜜中生，般若波羅蜜修熏故，是舍利得供養恭敬尊重讚歎。」<p>爾時舍利弗問釋提桓因：「憍尸迦！是般若波羅蜜不可取，無色無形無對，一相所謂無相。汝云何欲取？何以故？是般若波羅蜜不為取故出，不為捨故出，不為增減聚散、損益垢淨故出。是般若波羅蜜不與諸佛法，不捨凡人法；不與辟支佛法、阿羅漢法學法，不捨凡人法；不與無為性，不捨有為性；不與內空乃至無法有法空，不與四念處乃至一切種智，不捨凡人法。」<p>釋提桓因語舍利弗：「如是，如是！舍利弗！若有人知是般若波羅蜜，不與諸佛法、不捨凡人法，乃至不與一切種智、不捨凡人法。是菩薩摩訶薩能行般若波羅蜜、能修般若波羅蜜。何以故？般若波羅蜜不行二法相故。不二法相是般若波羅蜜，不二法相是禪那波羅蜜乃至檀那波羅蜜。」<p>爾時佛讚釋提桓因言：「善哉，善哉！憍尸迦！如汝所說，般若波羅蜜不行二法相故。不二法相是般若波羅蜜，不二法相是禪那波羅蜜乃至檀那波羅蜜。憍尸迦！若人欲得法性二相者，是人為欲得般若波羅蜜二相。何以故？憍尸迦！法性、般若波羅蜜無二無別，乃至檀那波羅蜜亦如是。若人欲得實際不可思議性二相者，是人為欲得般若波羅蜜二相。何以故？般若波羅蜜、不可思議性無二無別。」<p>釋提桓因白佛言：「世尊！一切世間人及諸天、阿修羅，應禮拜供養般若波羅蜜。何以故？諸菩薩摩訶薩般若波羅蜜中學得阿耨多羅三藐三菩提。世尊！我常在善法堂上坐，若我不在座時，諸天子來供養我故，為我坐處作禮，繞竟還去。諸天子作是念：『釋提桓因在是處坐，為諸三十三天說法故。』如是，世尊！在所處書是般若波羅蜜經卷，受持讀誦、為他演說，是處十方世界中諸天、龍、夜叉、揵闥婆、阿修羅、迦樓羅、緊那羅、摩睺羅伽，皆來禮拜般若波羅蜜，供養已去。何以故？是般若波羅蜜中生諸佛，及生一切眾生樂具故。諸佛舍利亦是一切種智住處因緣。以是故，世尊！二分中我取般若波羅蜜。<p>「復次，世尊。我若受持讀誦般若波羅蜜，心深入法中。我是時不見怖畏相。何以故？世尊！是般若波羅蜜無相無貌、無言無說。世尊！無相無貌、無言無說，是般若波羅蜜，乃至是一切種智。世尊！般若波羅蜜若當有相非無相者，諸佛不應知一切法無相無貌、無言無說，得阿耨多羅三藐三菩提。為弟子說諸法亦無相無貌、無言無說。世尊！以般若波羅蜜實是無相無貌、無言無說故。諸佛知一切諸法無相無貌、無言無說，得阿耨多羅三藐三菩提，為弟子說諸法亦無相無貌、無言無說。以是故，世尊！是般若波羅蜜，一切世間諸天、人、阿修羅，應恭敬供養尊重讚歎，香華瓔珞乃至幡蓋。<p>「復次，世尊！若有人受持般若波羅蜜，親近讀誦說、正憶念及書，供養華香乃至幡蓋，是人不墮地獄、畜生、餓鬼道中，不墮聲聞、辟支佛地，乃至得阿耨多羅三藐三菩提常見諸佛，從一佛國至一佛國供養諸佛，恭敬尊重讚歎，華香乃至幡蓋。<p>「復次，世尊！滿三千大千世界佛舍利作一分，書般若波羅蜜經卷作一分。是二分中，我故取般若波羅蜜。何以故？世尊！是般若波羅蜜中生諸佛舍利。以是故，舍利得供養恭敬尊重讚歎。是善男子、善女人供養恭敬舍利故，受天上、人中福樂，常不墮三惡道，如所願，漸以三乘法入涅槃。是故，世尊！若有見現在佛、若見般若波羅蜜經卷，等無異。何以故？世尊！是般若波羅蜜與佛無二無別故。<p>「復次，世尊！如佛住三事示現說十二部經——修多羅、祇夜乃至優波提舍。復有善男子、善女人受持誦說是般若波羅蜜，等無異。何以故？世尊！是般若波羅蜜中生三事示現及十二部經——修多羅乃至優波提舍——故。<p>「復次，世尊！十方諸佛住三事示現說十二部經——修多羅乃至優波提舍。復有人受般若波羅蜜為他人說，等無有異。何以故？般若波羅蜜中生諸佛，亦生十二部經——修多羅乃至優波提舍。<p>「復次，世尊！若有供養十方如恒河沙等世界中諸佛！恭敬尊重讚歎！華香乃至幡蓋。復有人書般若波羅蜜經卷！恭敬尊重讚歎！華香乃至幡蓋。其福正等。何以故？十方諸佛皆從般若波羅蜜中生。<p>「復次，世尊！善男子、善女人聞是般若波羅蜜，受持讀誦、正憶念，亦為他人說。是人不墮地獄道，畜生、餓鬼道，亦不墮聲聞、辟支佛地。何以故？當知是善男子、善女人正住阿惟越致地中故。是般若波羅蜜遠離一切苦惱衰病。<p>「復次，世尊！若有善男子、善女人書是般若波羅蜜經卷，受持親近供養，恭敬尊重讚歎。是人離諸恐怖。世尊！譬如負債人親近國王供給左右，債主反更供養恭敬是人，是人不復畏怖。何以故？世尊！此人依近於王，憑恃有力故。如是，世尊！諸佛舍利，般若波羅蜜修熏故，得供養恭敬。世尊！當知般若波羅蜜如王，舍利如負債人。負債人依王故得供養，舍利亦依般若波羅蜜修熏故得供養。世尊！當知諸佛一切種智亦以般若波羅蜜修熏故得成就。以是故，世尊！二分中我取般若波羅蜜。何以故？世尊！般若波羅蜜中生諸佛舍利三十二相，般若波羅蜜中亦生佛十力、四無所畏、四無礙智、十八不共法、大慈大悲。世尊！般若波羅蜜中生五波羅蜜，使得波羅蜜名字。般若波羅蜜中生諸佛一切種智。<p>「復次，世尊！所在三千大千世界中，若有受持供養，恭敬尊重讚歎般若波羅蜜，是處若人若非人不能得其便，是人漸漸得入涅槃。世尊！般若波羅蜜為大利益如是，於三千大千世界中能作佛事。世尊！在所處有般若波羅蜜則為有佛。世尊！譬如無價摩尼珠寶，在所住處非人不得其便。若男子、女人有熱病，以是寶著身上，熱病即時除愈。若有風病、若有冷病、若有雜熱風冷病，以寶著身上，皆悉除愈。若闇中，是寶能令明。熱時能令涼，寒時能令溫。寶所住處，其地不寒不熱，時節和適。其處亦無諸餘毒螫。若男子、女人為毒蛇所螫，以寶示之，毒即除滅。<p>「復次，世尊！若男子、女人眼痛膚瞖盲瞽，以寶近之，即時除愈。若有癩瘡惡腫，以寶著身上，病即除愈。<p>「復次，世尊！是摩尼寶所在水中，水隨作一色。世尊！是寶若以青物裹著水中，水色則為青。若黃赤白紅縹物裹著水中，水隨作黃赤白紅縹色。如是等種種色物裹著水中，水隨作種種色。世尊！若水濁，以寶著中水，即為清。是寶其德如是。」<p>爾時阿難問釋提桓因言：「憍尸迦！是摩尼寶，為是天上寶？為是閻浮提寶？」<p>釋提桓因語阿難：「是天上寶。閻浮提人亦有是寶，但功德相少不具足。天上寶清淨輕妙，不可以譬喻為比。」<p>「復次，世尊！是摩尼寶若著篋中，舉寶出，其功德薰篋故，人皆愛敬。如是，世尊！在所在處有書般若波羅蜜經卷，是處則無眾惱之患，亦如摩尼寶所著處則無眾難。世尊！佛般涅槃後舍利得供養，皆是般若波羅蜜力。禪那波羅蜜乃至檀那波羅蜜，內空乃至無法有法空，四念處乃至十八不共法，一切智，法相、法住、法位、法性、實際、不可思議性、一切種智是諸功德力。善男子、善女人作是念：『是佛舍利，一切智、一切種智、大慈大悲、斷一切結使及習、常捨、行不錯謬法等諸佛功德住處。』以是故，舍利得供養。世尊！舍利是諸功德寶波羅蜜住處，不垢不淨波羅蜜住處，不生不滅波羅蜜、不入不出波羅蜜、不增不損波羅蜜、不來不去不住波羅蜜。是佛舍利是諸法相波羅蜜住處，以是諸法相波羅蜜修薰故，舍利得供養。<p>「復次，世尊！置三千大千世界滿中舍利。如恒河沙等諸世界滿其中舍利作一分，有人書般若波羅蜜經卷作一分。二分之中我取般若波羅蜜。何以故？是般若波羅蜜中生諸佛舍利，是般若波羅蜜修薰故，舍利得供養。世尊！若有善男子、善女人供養舍利，恭敬尊重讚歎，其功德報不可得邊。受人中、天上福樂，所謂剎利大姓、婆羅門大姓、居士大家，四天王天處乃至他化自在天中受福樂。亦以是福德因緣故當得盡苦。若受是般若波羅蜜，讀誦解說、正憶念，是人能具足禪那波羅蜜乃至能具足檀那波羅蜜，能具足四念處，乃至能具足十八不共法，過聲聞、辟支佛地，住菩薩位。住菩薩位已，得菩薩神通，從一佛國至一佛國。是菩薩為眾生故受身，隨其所應成就眾生，若作轉輪聖王、若作剎利大姓、若作婆羅門大姓成就眾生。以是故，世尊！我不為輕慢不恭敬故不取舍利，以善男子、善女人供養般若波羅蜜則為供養舍利故。<p>「復次，世尊！有人欲見十方無量阿僧祇諸世界中現在佛法身、色身，是人應聞受持般若波羅蜜，讀誦、正憶念、為他人演說。如是善男子、善女人，當見十方無量阿僧祇世界中諸佛法身、色身。是善男子、善女人行般若波羅蜜，亦應以法相修念佛三昧。復次，善男子、善女人欲見現在諸佛，應當受是般若波羅蜜乃至正憶念。<p>「復次，世尊！有二種法相：有為諸法相、無為諸法相。云何有為諸法相？所謂內空中智慧乃至無法有法空中智慧，四念處中智慧乃至八聖道分中智慧，佛十力、四無所畏、四無礙智、十八不共法中智慧，善法中不善法中、有漏法中無漏法中、世間法中出世間法中智慧，是名有為諸法法相。云何名無為諸法法相？若法無生無滅、無住無異、無垢無淨、無增無減諸法自性。云何名諸法自性？諸法無所有性是諸法自性。是名無為諸法相。」<p>爾時佛告釋提桓因：「如是，如是！憍尸迦！過去諸佛因是般若波羅蜜得阿耨多羅三藐三菩提，過去諸佛弟子亦因般若波羅蜜得須陀洹道乃至阿羅漢、辟支佛道，未來現在世十方無量阿僧祇諸佛，因是般若波羅蜜得阿耨多羅三藐三菩提。未來現在諸佛弟子，亦因是般若波羅蜜得須陀洹道乃至辟支佛道。何以故？般若波羅蜜中廣說三乘義，以無相法故；無生無滅法故；無垢無淨法故；無作無起、不入不出、不增不損、不取不捨法故。以俗法故非第一義。何以故？是般若波羅蜜非此非彼、非高非下、非等非不等、非相非無相、非世間非出世間、非有漏非無漏、非有為非無為、非善非不善、非過去非未來非現在。何以故？憍尸迦！般若波羅蜜不取聲聞、辟支佛法，亦不捨凡人法。」<p>釋提桓因白佛言：「世尊！菩薩摩訶薩行般若波羅蜜，知一切眾生心，亦不得眾生，乃至知者、見者亦不得。是菩薩不得色、不得受想行識，不得眼乃至意，不得色乃至法，不得眼觸因緣生受乃至意觸因緣生受，不得四念處乃至十八不共法，不得阿耨多羅三藐三菩提，不得諸佛法，不得佛。何以故？般若波羅蜜不為得法故出。何以故？般若波羅蜜性無所有、不可得。所用法不可得，處亦不可得。」<p>佛告釋提桓因言：「如是，如是！憍尸迦！如汝所說，菩薩摩訶薩長夜行般若波羅蜜，阿耨多羅三藐三菩提不可得，何況菩薩及菩薩法。」<p>爾時釋提桓因白佛言：「世尊！菩薩摩訶薩但行般若波羅蜜，不行餘波羅蜜耶？」<p>佛告釋提桓因言：「憍尸迦！菩薩盡行六波羅蜜法，以無所得故，行檀那波羅蜜不得施者、不得受者、不得財物，行尸羅波羅蜜不得戒、不得持戒人、不得破戒人，乃至行般若波羅蜜不得智慧、不得智慧人、不得無智慧人。憍尸迦！菩薩摩訶薩行布施時，般若波羅蜜為作明導，能具足檀那波羅蜜。菩薩摩訶薩行持戒時，般若波羅蜜為作明導，能具足尸羅波羅蜜。菩薩摩訶薩行忍辱時，般若波羅蜜為作明導，能具足羼提波羅蜜。菩薩摩訶薩行精進時，般若波羅蜜為作明導，能具足毘梨耶波羅蜜。菩薩摩訶薩行禪那時，般若波羅蜜為作明導，能具足禪那波羅蜜。菩薩摩訶薩觀諸法時，般若波羅蜜為作明導，能具足般若波羅蜜。一切法以無所得故，所謂色乃至一切種智。憍尸迦！譬如閻浮提諸樹，種種葉、種種華、種種果、種種色，其蔭無差別。諸波羅蜜入般若波羅蜜中，至薩婆若無差別亦如是，以無所得故。」<p>釋提桓因白佛言：「世尊！般若波羅蜜大功德成就。世尊！般若波羅蜜一切功德成就。世尊！般若波羅蜜無量功德成就、無邊功德成就、無等功德成就。世尊！若有善男子、善女人書是般若波羅蜜經卷，恭敬供養尊重讚歎，華香乃至幡蓋，如般若波羅蜜所說正憶念。復有善男子、善女人書般若波羅蜜經卷與他人。其福何所為多？」<p>佛告釋提桓因：「憍尸迦！我還問汝，隨汝意報我。若有善男子善女人供養諸佛舍利，恭敬尊重讚歎華香乃至幡蓋。若復有人分舍利如芥子許與他人，令供養恭敬尊重讚歎，華香乃至幡蓋。其福何所為多？」<p>釋提桓因白佛言：「世尊！如我從佛聞法中義，有善男子、善女人自供養舍利乃至幡蓋。若復有人分舍利如芥子許與他人令供養，其福甚多。世尊！佛見是福利眾生故，入金剛三昧中碎金剛身作末舍利。何以故？有人佛滅度後供養佛舍利乃至如芥子許，其福報無邊乃至盡苦。」<p>佛告釋提桓因言：「如是，如是！憍尸迦！若善男子、善女人書般若波羅蜜經卷，供養恭敬，香花乃至幡蓋。若復有人書般若波羅蜜經卷與他人令學，是善男子、善女人其福甚多。復次，憍尸迦！善男子、善女人如般若波羅蜜中義為他人說，開示分別令易解。是善男子、善女人，勝於前善男子、善女人功德所從聞般若波羅蜜，當視其人如佛，亦如高勝梵行人。何以故？當知般若波羅蜜即是佛，般若波羅蜜不異佛，佛不異般若波羅蜜。過去未來現在諸佛，皆從般若波羅蜜中學，得阿耨多羅三藐三菩提及高勝梵行人。高勝梵行人者，所謂阿惟越致菩薩摩訶薩，亦學是般若波羅蜜，當得阿耨多羅三藐三菩提。聲聞人學是般若波羅蜜，得阿羅漢道。求辟支佛道人學是般若波羅蜜，得辟支佛道。菩薩學是般若波羅蜜，得入菩薩位。以是故，憍尸迦！善男子、善女人欲供養現在佛，恭敬尊重讚歎，花香乃至幡蓋，當供養般若波羅蜜。我見是利益，初得阿耨多羅三藐三菩提時作是念：『誰有可供養恭敬尊重讚歎依止住者？』憍尸迦！我於一切世間中，若天若魔若梵、若沙門婆羅門中，不見與我等者，何況有勝者。我又自思念：『我所得法自致作佛。我供養是法，恭敬尊重讚歎，當依止住。何等是法？所謂般若波羅蜜。』憍尸迦！我自供養是般若波羅蜜，恭敬尊重讚歎已，依止住。何況善男子、善女人欲得阿耨多羅三藐三菩提，而不供養般若波羅蜜，恭敬尊重讚歎，花香瓔珞乃至幡蓋？何以故？般若波羅蜜中生諸菩薩摩訶薩，諸菩薩摩訶薩中生諸佛。以是故，憍尸迦！善男子、善女人，若求佛道、若求辟支佛道、若求聲聞道，皆應供養般若波羅蜜，恭敬尊重讚歎，花香乃至幡蓋。」<p>摩訶般若波羅蜜經法施品第三十八（丹十善品）<p>佛告釋提桓因言：「憍尸迦！若有善男子、善女人，教一閻浮提人行十善道。於汝意云何，以是因緣故得福多不？」<p>答言：「甚多，世尊！」<p>佛言：「不如是善男子、善女人書持般若波羅蜜經卷，與他人令讀誦說，得福多。何以故？是般若波羅蜜中廣說諸無漏法，善男子、善女人從是中學，已學今學當學，入正法位中，已入今入當入，得須陀洹果，已得今得當得，乃至阿羅漢果。求辟支佛道亦如是。諸菩薩摩訶薩求阿耨多羅三藐三菩提，入正法位中，已入今入當入，得阿耨多羅三藐三菩提，已得今得當得。憍尸迦！何等是無漏法？所謂四念處乃至八聖道分、四聖諦，內空乃至無法有法空，佛十力乃至十八不共法。善男子、善女人學是法，得阿耨多羅三藐三菩提，已得今得當得。憍尸迦！若有善男子、善女人，教一人令得須陀洹果，是人得福德勝教一閻浮提人行十善道。何以故？憍尸迦！教一閻浮提人行十善道，不離地獄、畜生、餓鬼苦。憍尸迦！教一人令得須陀洹果，離三惡道故。乃至阿羅漢果、辟支佛道亦如是。憍尸迦！若善男子、善女人，教一閻浮提人令得須陀洹果，斯陀含、阿那含、阿羅漢、辟支佛道。不如善男子、善女人教一人令得阿耨多羅三藐三菩提得福多。何以故？憍尸迦！以菩薩因緣故，生須陀洹乃至阿羅漢、辟支佛。以菩薩因緣故，生諸佛。以是因緣故，憍尸迦！當知善男子、善女人書般若波羅蜜經卷，與他人令書持讀誦說，得福多。何以故？是般若波羅蜜中廣說諸善法。是善法中學，便出生剎利大姓、婆羅門大姓、居士大家，四天王天乃至非有想非無想天，便有四念處乃至一切種智，便有須陀洹乃至阿羅漢、辟支佛，便有諸佛。憍尸迦！置一閻浮提人。若有善男子、善女人教四天下國土中眾生令行十善道。於汝意云何，是人以是因緣故，得福多不？」<p>答言：「甚多，世尊！」<p>佛言：「不如善男子、善女人書般若波羅蜜經卷與他人，令書持讀誦說，得福多。餘如上說。憍尸迦！置四天下國土中眾生。若教小千國土中眾生令行十善道，亦如是。憍尸迦！置小千國土中眾生。若教二千中國土中眾生令行十善道。若有善男子、善女人書般若波羅蜜經卷，與他人令書持讀誦說，是人得福多。餘如上說。憍尸迦！置二千中國土中眾生。若教三千大千國土中所有眾生令行十善道。復有人書般若波羅蜜經卷，與他人令書持讀誦說，是人福德多。憍尸迦！置三千大千國土中眾生。若教如恒河沙等國土中所有眾生令行十善道。若復有人書般若波羅蜜經卷，與他人令書持讀誦說，其福多。餘如上說。<p>「復次，憍尸迦！有人教一閻浮提眾生，令立四禪、四無量心、四無色定、五神通。於汝意云何，是善男子、善女人福德多不？」<p>釋提桓因言：「甚多，世尊！」<p>佛言：「不如是善男子、善女人書般若波羅蜜經卷與他人，令書持讀誦說，得福多。何以故？是般若波羅蜜中廣說諸善法。餘如上說。憍尸迦！置閻浮提中眾生。復置四天下國土中眾生、小千國土中眾生、二千中國土中眾生、三千大千國土中眾生。憍尸迦！若有人教十方如恒河沙等國土中眾生，令立四禪、四無量心、四無色定、五神通。於汝意云何？是人福德多不？」<p>答言：「甚多，世尊！」<p>佛言：「不如是善男子、善女人書般若波羅蜜經卷與他人，令書持讀誦說，得福多。何以故？是般若波羅蜜中廣說諸善法。餘如上說。<p>「復次，憍尸迦！若有善男子、善女人受是般若波羅蜜，持讀誦說、正憶念。是人福德勝教閻浮提人行十善道，立四禪、四無量心、四無色定、五神通。正憶念者，受持親近般若波羅蜜乃至正憶念，不以二法不以不二法；受持親近禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜乃至正憶念，不以二法不以不二法；為阿耨多羅三藐三菩提，正憶念內空乃至一切種智，不以二法不以不二法。<p>「復次，憍尸迦！若有善男子、善女人，為他人種種因緣演說般若波羅蜜義，開示分別令易解。憍尸迦！何等是般若波羅蜜義？憍尸迦！般若波羅蜜義者，不應以二相觀、不應以不二相觀，非有相非無相，不入不出、不增不損、不垢不淨、不生不滅、不取不捨，不住非不住，非實非虛、非合非散，非著非不著、非因非不因、非法非不法、非如非不如、非實際非不實際。憍尸迦！若善男子、善女人能以是般若波羅蜜義為他人種種因緣演說，開示分別令易解，是善男子、善女人所得福德甚多，勝自受持般若波羅蜜，親近讀誦說、正憶念。<p>「復次，憍尸迦！善男子、善女人自受持般若波羅蜜，親近讀誦說、正憶念，亦為他人種種因緣演說般若波羅蜜義，開示分別令易解。是善男子、善女人所得功德甚多。」<p>釋提桓因白佛言：「世尊！善男子、善女人應如是演說般若波羅蜜義，開示分別令易解。」<p>佛語釋提桓因言：「如是，憍尸迦！是善男子、善女人應如是演說般若波羅蜜義，開示分別令易解。憍尸迦！善男子、善女人如是演說般若波羅蜜義，開示分別令易解，得無量無邊阿僧祇福德。若有善男子、善女人供養十方無量阿僧祇諸佛，盡其壽命隨其所須，恭敬尊重讚歎，花香乃至幡蓋供養。若復有善男子、善女人，種種因緣為他人廣說般若波羅蜜義，開示分別令易解。是善男子、善女人功德甚多。何以故？諸過去未來現在佛，皆於是般若波羅蜜中學，得阿耨多羅三藐三菩提，已得今得當得。復次，憍尸迦！若善男子、善女人於無量無邊阿僧祇劫行檀那波羅蜜。不如是善男子、善女人以般若波羅蜜為他人演說其義，開示分別令易解，其福甚多，以無所得故。云何名有所得？憍尸迦！若菩薩摩訶薩用有所得故布施，布施時作是念：『我與彼受所施者物。』是名得檀那，不得波羅蜜；『我持戒此是戒。』是名得戒，不得波羅蜜；『我忍辱，為是人忍辱。』是名得忍辱，不得波羅蜜；『我精進，為是事勤精進。』是名得精進，不得波羅蜜；『我修禪那，所修是禪那。』是名得禪那，不得波羅蜜；『我修慧，所修是慧。』是名得慧，不得波羅蜜。憍尸迦！是善男子、善女人如是行者，不得具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。」<p>釋提桓因白佛言：「世尊！菩薩摩訶薩云何修具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜？」<p>佛告釋提桓因言：「菩薩摩訶薩布施時，不得與者、不得受者、不得所施物，是人得具足檀那波羅蜜。乃至修般若波羅蜜時，不得智、不得所修智，是人得具足般若波羅蜜。憍尸迦！是為菩薩摩訶薩具足檀那波羅蜜乃至般若波羅蜜。善男子、善女人如是行般若波羅蜜，當為他人演說其義，開示分別令易解。禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，演說其義，開示分別令易解。何以故？憍尸迦！未來世當有善男子、善女人，欲說般若波羅蜜而說相似般若波羅蜜。有善男子、善女人發阿耨多羅三藐三菩提心，聞是相似般若波羅蜜，失正道。善男子、善女人應為是人具足演說般若波羅蜜義，開示分別令易解。」<p>釋提桓因白佛言：「世尊！何等是相似般若波羅蜜？」<p>佛言：「有善男子、善女人說有所得般若波羅蜜，是為相似般若波羅蜜。」<p>釋提桓因白佛言：「世尊！云何善男子、善女人說有所得般若波羅蜜，是為相似般若波羅蜜？」<p>佛言：「善男子、善女人說有所得般若波羅蜜，是為相似般若波羅蜜。相似般若波羅蜜者，說色無常。作是言：『能如是行，是行般若波羅蜜。』行者求色無常，是為行相似般若波羅蜜。說受想行識無常，作是言：『能如是行，是行般若波羅蜜。』行者求受想行識無常，是為行相似般若波羅蜜。說眼無常乃至說意無常，說色無常乃至說法無常。說眼界無常，色界、眼識界無常，乃至說意界、法界、意識界無常。說地種無常乃至說識種無常。說眼識界無常乃至說意識界無常。說眼觸無常乃至說意觸無常。說眼觸因緣生受無常乃至說意觸因緣生受無常。廣說如五陰。說色苦乃至說意觸因緣生受苦。說色無我乃至說意觸因緣生受無我。皆如五陰說。行者行檀那波羅蜜時，為說色無常、苦、無我，乃至意觸因緣生受說無常、苦、無我。尸羅波羅蜜乃至般若波羅蜜亦如是。行四禪、四無量心、四無色定，為說無常、苦、無我。行四念處，為說無常、苦、無我。乃至行薩婆若時，為說無常、苦、無我。作如是教：『能如是行者，是為行般若波羅蜜。』憍尸迦！是名相似般若波羅蜜。<p>「復次，憍尸迦！若是善男子、善女人當來世說相似般若波羅蜜，作是言：『汝善男子、善女人修行般若波羅蜜，汝修行般若波羅蜜時當得初地乃至當得十地。』禪那波羅蜜乃至檀那波羅蜜亦如是。行者以相似有所得、以總相修是般若波羅蜜。憍尸迦！是名相似般若波羅蜜。<p>「復次，憍尸迦！善男子、善女人欲說般若波羅蜜，作是言：『汝善男子、善女人修行般若波羅蜜已，當過聲聞、辟支佛地。』是名相似般若波羅蜜。<p>「復次，憍尸迦！善男子、善女人為求佛道者如是說：『汝善男子、善女人修行般若波羅蜜已，入菩薩位得無生法忍，得無生忍已便住菩薩神通，從一佛國至一佛國，供養諸佛，恭敬尊重讚歎。』如是說者，是名相似般若波羅蜜。<p>「復次，憍尸迦！善男子、善女人為求佛道者如是說：『汝善男子、善女人學是般若波羅蜜，受持讀誦說、正憶念，當得無量無邊阿僧祇功德。』如是說者，是名相似般若波羅蜜。復次，善男子、善女人為求佛道者如是說：『如過去未來現在諸佛功德善本，從初發心至成得佛，都合集迴向阿耨多羅三藐三菩提。』如是說者，是名相似般若波羅蜜。」<p>釋提桓因白佛言：「世尊！云何善男子、善女人為求佛道者不說相似般若波羅蜜？」<p>佛言：「若善男子、善女人為求佛道者說般若波羅蜜：『善男子！汝修行般若波羅蜜，莫觀色無常。何以故？色色性空。是色性非法若非法，即名為般若波羅蜜。般若波羅蜜中色非常非無常。何以故？是中色尚不可得，何況常無常。』憍尸迦！善男子、善女人如是說者，是名不說相似般若波羅蜜。受想行識亦如是。<p>「復次，憍尸迦！善男子、善女人為求佛道者說：『汝，善男子！修行般若波羅蜜，於諸法莫有所過、莫有所住。何以故？般若波羅蜜中無有法可過可住。所以者何？一切法自性空。自性空是非法，若非法即是般若波羅蜜。般若波羅蜜中無有法可入可出、可生可滅。』憍尸迦！是善男子、善女人如是說，是名不說相似般若波羅蜜。廣說如上。與相似相違，是名不說相似般若波羅蜜。如是，憍尸迦！善男子、善女人應如是演說般若波羅蜜義。若如是說般若波羅蜜義，所得功德勝於前者。<p>「復次，憍尸迦！閻浮提中所有眾生皆教令得須陀洹。於汝意云何，是人得福多不？」<p>答言：「甚多，世尊！」<p>佛言：「不如是善男子、善女人以般若波羅蜜為他人種種因緣演說其義，開示分別令易解，如是言：『善男子、善女人！汝來受是般若波羅蜜，勤誦讀說、正憶念，如般若波羅蜜中所說行。何以故？是般若波羅蜜中出生諸須陀洹。』憍尸迦！置閻浮提中眾生，復置四天下眾生，小千國土、二千中國土、三千大千國土眾生。若有人教十方如恒河沙國土中眾生，盡教令得須陀洹。於汝意云何，是人得福多不？」<p>答言：「甚多，世尊！」<p>佛言：「不如是善男子、善女人以般若波羅蜜為他人種種因緣演說其義，開示分別令易解，如是言：『善男子！汝來受是般若波羅蜜，勤誦讀說、正憶念，如般若波羅蜜中所說行？何以故。般若波羅蜜中出生諸須陀洹。』<p>「復次，憍尸迦！若有善男子、善女人教閻浮提中人令得斯陀含、阿那含、阿羅漢。於汝意云何，是人得福多不？」<p>答言：「甚多，世尊！」<p>佛言：「不如是善男子、善女人以般若波羅蜜為他人種種因緣演說其義，開示分別令易解，如是言：『善男子！汝來受是般若波羅蜜，勤誦讀說、正憶念，如般若波羅蜜中所說行。何以故？般若波羅蜜中出生諸斯陀含、阿那含、阿羅漢故。』乃至十方如恒河沙等國土中眾生，亦如是。<p>「復次，憍尸迦！若善男子、善女人教一閻浮提中眾生令得辟支佛道。於汝意云何，是人得福多不？」<p>答言：「甚多，世尊！」<p>佛言：「不如是善男子、善女人以般若波羅蜜為他人種種因緣演說其義，開示分別令易解，如是言：『善男子！汝來受是般若波羅蜜，勤讀誦解說、正憶念，如般若波羅蜜中所說行。何以故？般若波羅蜜中出生諸辟支佛道故。』四天下乃至十方如恒河沙等國土中眾生，亦如是。<p>「復次，憍尸迦！善男子、善女人教一閻浮提中眾生，令發阿耨多羅三藐三菩提心。於汝意云何，是人得福多不？」<p>答言：「甚多，世尊！」<p>佛言：「不如是善男子、善女人以般若波羅蜜為他人種種因緣演說其義，開示分別令易解，亦如是言：『汝當隨般若波羅蜜中學，當得一切智法。汝若得一切智法，汝便得修行般若波羅蜜增益具足。若得修行般若波羅蜜增益具足，汝當得阿耨多羅三藐三菩提。』何以故？憍尸迦！般若波羅蜜中生諸初發意菩薩摩訶薩故。乃至十方如恒河沙等國土，亦如是。<p>「復次，憍尸迦！善男子、善女人教一閻浮提中眾生令住阿惟越致地。於汝意云何，是人福德多不？」<p>答言：「甚多，世尊！」<p>佛言：「不如是善男子、善女人以般若波羅蜜為他人種種因緣演說其義，開示分別令易解，亦如是言：『汝來，善男子！受是般若波羅蜜，乃至如般若波羅蜜中所說行，汝便得一切智法。得一切智法已，乃至便得阿耨多羅三藐三菩提。』何以故？般若波羅蜜中生諸菩薩摩訶薩阿惟越致地故。乃至十方如恒河沙等國土，亦如是。<p>「復次，憍尸迦！一閻浮提中眾生發意求阿耨多羅三藐三菩提，若有善男子、善女人為是人廣說般若波羅蜜及其義解，開示分別，如是言：『汝來，善男子！受是般若波羅蜜，乃至如般若波羅蜜中所說行，學已汝當得阿耨多羅三藐三菩提。』復有人為一阿惟越致菩薩演說般若波羅蜜及其義解，開示分別：『汝來受是般若波羅蜜，乃至如般若波羅蜜中所說行，學已汝當得阿耨多羅三藐三菩提。』是善男子所得功德甚多。乃至十方如恒河沙等國土中，亦如是。<p>「復次，憍尸迦！若有一閻浮提中眾生皆得阿惟越致、阿耨多羅三藐三菩提。復有善男子、善女人以般若波羅蜜為是人演說其義，於是中有一菩薩疾欲得阿耨多羅三藐三菩提。若有善男子、善女人為此菩薩說般若波羅蜜及其義解，是人功德最多。乃至十方如恒河沙等國土，亦如是。」<p>釋提桓因白佛言：「世尊！如菩薩摩訶薩轉轉近阿耨多羅三藐三菩提者，如是應轉轉教行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，應教內空乃至無法有法空，四念處乃至八聖道分，佛十力、四無所畏、四無礙智、十八不共法，亦應供養衣服、臥具、飲食、湯藥，隨其所須。是善男子、善女人，法施、財施供養是菩薩，所得功德勝於前者。何以故？世尊！是菩薩摩訶薩疾得阿耨多羅三藐三菩提故。」<p>爾時慧命須菩提語釋提桓因言：「善哉，善哉！憍尸迦！汝為聖弟子，安慰諸菩薩摩訶薩，為阿耨多羅三藐三菩提者，以法施、財施利益，法應爾。何以故？菩薩中生諸佛聖眾。若菩薩不發阿耨多羅三藐三菩提心者，是菩薩不能學六波羅蜜乃至十八不共法。若不學六波羅蜜乃至十八不共法，不能得阿耨多羅三藐三菩提。若不能得阿耨多羅三藐三菩提者，則無聲聞、辟支佛。以是故，憍尸迦！諸菩薩摩訶薩學六波羅蜜乃至十八不共法。學六波羅蜜乃至十八不共法時，得阿耨多羅三藐三菩提。得阿耨多羅三藐三菩提故，斷地獄、畜生、餓鬼道，世間便有剎利大姓、婆羅門大姓、居士大家，四天王天乃至非有想非無想天，乃至檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，內空乃至無法有法空，四念處乃至十八不共法出現於世，聲聞乘、辟支佛乘、佛乘皆現於世。」
。
<juan>摩訶般若波羅蜜經卷第十一<p>隨喜品第三十九（丹隨喜迴向品）<p>爾時彌勒菩薩摩訶薩語慧命須菩提：「有菩薩摩訶薩隨喜福德與一切眾生共之，迴向阿耨多羅三藐三菩提，以無所得故。若聲聞、辟支佛福德，若一切眾生福德，若布施、若持戒、若修定、若隨喜，是菩薩摩訶薩隨喜福德與一切眾生共之，迴向阿耨多羅三藐三菩提，其福德最上第一，最妙無上無與等。何以故？聲聞、辟支佛及一切眾生，布施，持戒，修定，隨喜，為自調、為自淨、為自度故起，所謂四念處乃至八聖道分，空，無相，無作。菩薩隨喜福德迴向阿耨多羅三藐三菩提，持是功德為調一切眾生、為淨一切眾生、為度一切眾生故起。」<p>爾時慧命須菩提白彌勒菩薩言：「諸菩薩摩訶薩念十方無量無邊阿僧祇國土中無量無邊阿僧祇諸滅度佛，從初發心至得阿耨多羅三藐三菩提，入無餘涅槃乃至法盡。於其中間，諸善根應六波羅蜜及諸聲聞人善根——若布施福德，持戒、修定福德——及諸學人無漏善根；無學人無漏善根；諸佛戒眾、定眾、慧眾、解脫眾、解脫知見眾、一切智、大慈大悲及餘無量阿僧祇諸佛法、及諸佛所說法。是法中學得須陀洹果乃至得阿羅漢果、辟支佛道，入菩薩摩訶薩位；及餘眾生種諸善根。是諸善根一切和合隨喜福德，迴向阿耨多羅三藐三菩提，最上第一最妙無上無與等。如是隨喜已，持是隨喜福德迴向阿耨多羅三藐三菩提。若有善男子行菩薩乘者作是念：『我是心迴向阿耨多羅三藐三菩提。』是生心緣事。若善男子取相迴向阿耨多羅三藐三菩提，如所念，可得不？」<p>彌勒菩薩語須菩提：「是善男子行菩薩乘迴向阿耨多羅三藐三菩提，心是緣事。若善男子取相，不得如所念。」<p>須菩提語彌勒菩薩：「若諸緣諸事無所有，是善男子行菩薩乘者，取相於十方諸佛諸善根，從初發心乃至法盡，及聲聞諸善根學無學善根，一切和合隨喜功德，迴向阿耨多羅三藐三菩提。以無相故，是菩薩將無顛倒。無常謂常，想顛倒、心顛倒、見顛倒，不淨謂淨、苦謂為樂、無我謂我，想顛倒、心顛倒、見顛倒。若如緣如事，為阿耨多羅三藐三菩提亦如是，迴向心亦如是，檀那波羅蜜，尸羅、羼提、毘梨耶、禪那、般若波羅蜜乃至十八不共法亦如是。若爾者，何等是緣？何等是事？何等是阿耨多羅三藐三菩提？何等是善根？何等是隨喜心迴向阿耨多羅三藐三菩提？」<p>彌勒菩薩語須菩提：「若諸菩薩摩訶薩久行六波羅蜜，多供養諸佛種善根，與善知識相隨，善學自相空法。是諸菩薩是緣是事，諸佛諸善根隨喜福德，不取相迴向阿耨多羅三藐三菩提，以不二法非不二法、非相非不相、非可得法非不可得法、非淨非垢不生不滅法，是名迴向阿耨多羅三藐三菩提。若諸菩薩不久行六波羅蜜，不多供養諸佛，不種善根，不與善知識相隨，不善學自相空法。是諸菩薩是諸緣是諸事，諸佛諸善根隨喜福德諸心取相，迴向阿耨多羅三藐三菩提，是不名迴向。須菩提！如是般若波羅蜜義乃至一切種智義，所謂內空乃至無法有法空，不應為新學菩薩說。何以故？是菩薩所有少許信樂恭敬清淨心皆忘失。當在阿惟越致菩薩摩訶薩前說。若有為善知識所護、若久供養諸佛種諸善根，應為是人說如是般若波羅蜜義乃至一切種智義，所謂內空乃至無法有法空。是人聞是法，不沒不驚不畏不怖。須菩提！菩薩摩訶薩隨喜福德，應如是迴向阿耨多羅三藐三菩提。所謂菩薩用心隨喜福德迴向阿耨多羅三藐三菩提，是心盡滅變離是緣是事，是諸善根亦盡滅變離。是中何等是隨喜心？何等是諸緣？何等是諸事？何等是諸善根隨喜迴向阿耨多羅三藐三菩提？二心不俱，是心性亦不可得迴向。菩薩云何隨喜心迴向阿耨多羅三藐三菩提？若菩薩摩訶薩行般若波羅蜜時，如是知是般若波羅蜜無有法，乃至檀那波羅蜜亦無有法，色無有法，受想行識乃至阿耨多羅三藐三菩提無有法。菩薩摩訶薩應如是隨喜功德，迴向阿耨多羅三藐三菩提。若能如是迴向，是名隨喜功德迴向阿耨多羅三藐三菩提。」<p>爾時釋提桓因語須菩提：「新發意菩薩聞是事，將無驚懼怖畏？須菩提！云何新發意菩薩作諸善根迴向阿耨多羅三藐三菩提？復云何隨喜福德迴向阿耨多羅三藐三菩提？」<p>須菩提語釋提桓因：「若新發意菩薩行般若波羅蜜，不受是般若波羅蜜，以無所得故、無相故。乃至檀那波羅蜜亦如是。多信解內空，乃至多信解無法有法空，多信解四念處乃至十八不共法，常與善知識相隨。是善知識為說六波羅蜜義，開示分別。如是教授，令常不離般若波羅蜜，乃至得入菩薩法位，終不離般若波羅蜜乃至不離檀那波羅蜜，不離四念處乃至十八不共法。亦教語魔事。聞種種魔事已，不增不減。何以故？是菩薩摩訶薩不受一切法故。是菩薩亦常不離諸佛，乃至得菩薩位。於中種善根，以是善根故生菩薩家，至得阿耨多羅三藐三菩提，終不離是善根。<p>「復次，新發意菩薩摩訶薩於過去十方無量無邊阿僧祇國土中諸佛，斷生死道、斷諸戲論道，盡棄重擔滅聚落刺，斷諸有結正智解脫。及弟子所作功德，於是中若剎利大姓、婆羅門大姓、居士大家，四天王天乃至淨居天所種善根，是一切和合稱量，以隨喜心，最上第一最妙無上無與等應隨喜。隨喜已，迴向阿耨多羅三藐三菩提。」<p>爾時彌勒菩薩語須菩提：「若新發意菩薩摩訶薩念諸佛及弟子諸善，根隨喜功德最上第一最妙無上無與等。隨喜已，應迴向阿耨多羅三藐三菩提。云何菩薩不墮想顛倒、心顛倒、見顛倒？」<p>須菩提言：「若菩薩摩訶薩念諸佛及僧，於是中不生佛想、不生僧想，無善根想，用是心迴向阿耨多羅三藐三菩提，是心中亦不生心想。菩薩如是迴向，想不顛倒、心不顛倒、見不顛倒。若菩薩摩訶薩念諸佛及僧善根取相，取相已，迴向阿耨多羅三藐三菩提。菩薩如是名為想顛倒、心顛倒、見顛倒。若菩薩摩訶薩用是心念諸佛及僧諸善根，是心念時即知盡滅，若盡滅是法不可得，迴向所用迴向心亦是盡滅相，所迴向處及法亦如是相。若如是相迴向，是名正迴向、非邪迴向。菩薩摩訶薩應如是迴向阿耨多羅三藐三菩提。<p>「復次，若菩薩摩訶薩過去諸佛善根及弟子善根，是中凡夫人聞法種善根，若諸天、龍、夜叉、乾闥婆、阿修羅、迦樓羅、緊那羅、摩睺羅伽，聞法種善根，若剎利大姓、婆羅門大姓、居士大家，四天王天乃至阿迦尼吒天，聞法種善根，發阿耨多羅三藐三菩提心，是一切福德和合稱量，隨喜功德最上第一最妙無上無與等，迴向阿耨多羅三藐三菩提。是時菩薩若如是知，是諸法盡滅，所迴向處及法亦自性空，能如是迴向，是名真迴向阿耨多羅三藐三菩提。<p>「復次，若菩薩如是知，無有法能迴向法。何以故？一切法自性空故。若如是迴向，是名正迴向阿耨多羅三藐三菩提。如是菩薩摩訶薩行般若波羅蜜乃至檀那波羅蜜，不墮想顛倒、心顛倒、見顛倒。何以故？菩薩不著是迴向，亦不見以諸善根迴向菩提心處，是名菩薩摩訶薩無上迴向。<p>「復次，若菩薩摩訶薩知所作福德離五陰、十二入、十八界，亦知般若波羅蜜是離相，乃至檀那波羅蜜是離相，內空乃至無法有法空是離相，四念處乃至十八不共法是離相。如是菩薩摩訶薩隨喜心起福德，名迴向阿耨多羅三藐三菩提。<p>「復次，若菩薩摩訶薩隨喜福德，知隨喜福德自性離，亦知諸佛離佛性，諸善根亦離善根性，菩提心菩提心性亦離，迴向迴向性亦離，菩薩菩薩性亦離，般若波羅蜜般若波羅蜜性亦離，禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜檀那波羅蜜性亦離，乃至十八不共法十八不共法性亦離。菩薩摩訶薩應如是行離相般若波羅蜜，是名菩薩摩訶薩般若波羅蜜中生隨喜福德。<p>「復次，菩薩摩訶薩諸過去滅度佛諸善根，若欲迴向，應如是迴向。作是念：『如諸佛滅度相，諸善根相亦如是，滅度法相亦如是。我用心迴向，是心相亦如是。』若能如是迴向，當知是迴向阿耨多羅三藐三菩提。如是迴向，不墮想顛倒、心顛倒、見顛倒。若菩薩摩訶薩行般若波羅蜜時，取諸佛善根相，迴向阿耨多羅三藐三菩提，是不名為迴向。何以故？諸過去佛及善根，非相緣非無相緣。若菩薩摩訶薩作如是取相，是不名善根迴向阿耨多羅三藐三菩提，如是菩薩摩訶薩墮想顛倒、心顛倒、見顛倒。若菩薩摩訶薩諸佛及諸善根及諸心不取相，是名以諸善根迴向阿耨多羅三藐三菩提，如是菩薩摩訶薩不墮想顛倒、心顛倒、見顛倒。」<p>爾時彌勒菩薩問須菩提：「云何菩薩摩訶薩於諸善根不取相，能迴向阿耨多羅三藐三菩提？」<p>須菩提言：「以是事故，當知菩薩摩訶薩所學般若波羅蜜中，應有般若波羅蜜方便力。若是福德離般若波羅蜜，不得迴向阿耨多羅三藐三菩提。何以故？般若波羅蜜中諸佛不可得，諸善根不可得，迴向阿耨多羅三藐三菩提心亦不可得。於是中菩薩摩訶薩行般若波羅蜜時，應如是思惟：『過去諸佛及弟子身皆滅，諸善根亦滅。我今取相分別諸佛諸善根及諸心，以是取相迴向阿耨多羅三藐三菩提，諸佛所不許。』何以故？取相有所得故。所謂於過去諸佛取相分別。是故菩薩摩訶薩欲以諸善根迴向阿耨多羅三藐三菩提，不應有得、不應取相如是迴向。若有得、取相迴向，諸佛不說有大利益。何以故？是迴向雜毒故。譬如美食雜毒，雖有好色好香，為人所貪而其中雜毒。愚癡之人食之歡喜，貪其好色香美可口。飯欲消時，受若死若死等苦。若善男子、善女人不諦受、不諦取相、不諦誦讀、不解中義。如是教他言：『汝，善男子！過去未來現在十方諸佛，從初發意已來至得阿耨多羅三藐三菩提，入無餘涅槃乃至法盡，於其中間行般若波羅蜜時作諸善根，行禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜時作諸善根，修四禪、四無量心、四無色定、四念處乃至八聖道分、佛十力乃至修十八不共法時作諸善根，淨佛國土、成就眾生作諸善根，及諸佛戒眾、定眾、慧眾、解脫眾、解脫知見眾、一切種智、無錯謬法常捨行，及諸弟子是中所種善根，及諸佛所記當作辟支佛，是中諸天、龍、阿修羅、迦樓羅、緊陀羅、摩睺羅伽等所種善根。是諸福德稱量和合隨喜，迴向阿耨多羅三藐三菩提。是迴向以取相得法故，如雜毒食，得法者終無正迴向。』何以故？是得法雜毒，有相有動有戲論。若如是迴向，則為謗佛，不隨佛教、不隨法說。是善男子、善女人求佛道應如是學。過去未來現在諸佛，從初發意乃至法盡，及弟子行般若波羅蜜時作善根乃至脩一切種智。餘如上說。云何諸善根迴向阿耨多羅三藐三菩提正迴向？有求佛道善男子、善女人行般若波羅蜜不欲謗諸佛者，諸福德應如是迴向。如諸佛所知，以無上智慧，是諸善根相是諸善根性我亦如是隨喜。如諸佛所知，我亦如是迴向阿耨多羅三藐三菩提。求菩薩道善男子、善女人，應如是迴向阿耨多羅三藐三菩提。若如是迴向則為不謗佛，如佛所教、如佛法說。是菩薩摩訶薩迴向則無雜毒。<p>「復次，求佛道善男子、善女人行般若波羅蜜時，諸善根應如是迴向。如色不繫欲界、不繫色界、不繫無色界。不繫法者，不名過去、不名未來、不名現在。如受想行識不繫欲界、不繫色界、不繫無色界。不繫法者，不名過去未來現在。十二入、十八界亦如是。如般若波羅蜜不繫欲界、不繫色界、不繫無色界。不繫法者，不名過去未來現在。禪那波羅蜜乃至檀那波羅蜜亦如是，內空乃至無法有法空亦如是。如四念處不繫欲界、不繫色界、不繫無色界。不繫法者，不名過去未來現在。乃至八聖道分亦如是，佛十力乃至十八不共法亦如是。如、法性、法相、法住、法位、實際、不可思議性，戒、定、慧、解脫、解脫知見眾、一切種智、無錯謬法常捨行，不繫欲界、不繫色界、不繫無色界。不繫法者，不名過去未來現在。是迴向、所迴向處、行者不繫，皆亦如是。是諸佛亦不繫，諸善根亦不繫，是諸聲聞、辟支佛善根亦不繫。不繫法者，不名過去未來現在。若菩薩摩訶薩行般若波羅蜜時，如是知色不繫三界，不繫法者，不名過去未來現在。若法過去未來現在者，不可以取相、有所得法迴向阿耨多羅三藐三菩提。何以故？是色無生。若法無生則無法，無法中不可迴向。受想行識亦如是。檀那波羅蜜乃至般若波羅蜜，四念處乃至無錯謬法常捨行，不繫三界。不繫法者，亦非過去未來現在。若非過去未來現在法者，不可以取相、有所得法迴向阿耨多羅三藐三菩提。何以故？是法無生。若無生則無法，無法中不可迴向。菩薩摩訶薩如是迴向則無雜毒。若求佛道善男子、善女人，以取相、得法，以諸善根迴向阿耨多羅三藐三菩提，是名邪迴向。若邪迴向，諸佛所不稱譽。用是邪迴向，不能具足檀那波羅蜜乃至般若波羅蜜，不能具足四念處乃至八聖道分，內空乃至無法有法空，佛十力乃至無錯謬法常捨行，不能具足淨佛國土、成就眾生。若不能淨佛國土、成就眾生，則不能得阿耨多羅三藐三菩提。何以故？是迴向雜毒故。<p>「復次，菩薩摩訶薩行般若波羅蜜時，應作是念：『如諸佛所知，諸善根迴向是真迴向。我亦應以是法相迴向。』是名正迴向。」<p>爾時佛讚須菩提：「善哉，善哉！如汝所為，為作佛事。為諸菩薩摩訶薩說所應迴向法，以無相無得無出、無垢無淨無法性、自相空常自性空、如法性如實際故。須菩提！若三千大千國土中眾生皆行十善道、四禪、四無量心、四無色定、五神通。於須菩提意云何，是眾生得福多不？」<p>「甚多，世尊！」<p>佛言：「不如是善男子、善女人於諸善根心不著，迴向阿耨多羅三藐三菩提。須菩提！是善男子、善女人福德，最上第一最妙無上無與等。<p>「復次，須菩提！若三千大千國土中眾生皆得須陀洹乃至阿羅漢、辟支佛。若有善男子、善女人盡形壽供養恭敬尊重讚歎，衣服、飲食、臥具、醫藥供給所須。於須菩提意云何，是善男子、善女人，是因緣故，得福德多不？」<p>「甚多，世尊！」<p>佛言：「不如是善男子、善女人於諸善根心不著，迴向阿耨多羅三藐三菩提，最上第一最妙無上無與等。復次，須菩提！若三千大千國土中眾生皆發阿耨多羅三藐三菩提心。十方如恒河沙等國土中一一眾生，如恒河沙等劫，恭敬尊重讚歎供養是菩薩，衣服、飲食、臥具、醫藥供給所須。於須菩提意云何，是善男子、善女人，是因緣故，得福多不？」<p>「甚多，世尊！無量無邊阿僧祇，不可以譬喻為比。世尊！若是福德有形者，十方如恒河沙等國土所不受。」<p>佛告須菩提：「善哉，善哉！如汝所言。雖爾，不如善男子、善女人於諸善根心不著，迴向阿耨多羅三藐三菩提，最上第一最妙無上無與等。是無著迴向功德，比前功德，百倍千倍百千萬億倍，乃至算數、譬喻所不能及。何以故？是善男子、善女人取相、得法，行十善道、四禪、四無量心、四無色定、五神通。取相、得法供養須陀洹，恭敬尊重讚歎，衣服、飲食、臥具、醫藥供給所須；乃至取相供養菩薩故。」<p>爾時四天王天與二萬諸天合掌禮佛，作是言：「世尊！菩薩摩訶薩最大迴向，以方便力故、以無所得故、以無相法故、以無覺法故，諸善根迴向阿耨多羅三藐三菩提。如是迴向，不墮二法。」<p>爾時釋提桓因亦與無數百千億三十三天及餘諸天子，持天華瓔珞搗香澤香天衣幡蓋鼓天伎樂以供養佛，如是言：「世尊！菩薩摩訶薩最大迴向，以方便力故、以無所得故、以無相法故、以無覺法故，諸善根迴向阿耨多羅三藐三菩提。如是迴向，不墮二法。」<p>須夜摩天王與千天子，刪兜率陀、化樂、他化自在諸天王各與千天子俱，供養佛已，作如是言：「世尊！菩薩摩訶薩最大迴向，以方便力故、以無所得故、以無相法故、以無覺法故，諸善根迴向阿耨多羅三藐三菩提。如是迴向，不墮二法。」<p>爾時諸梵天與無數百千億那由他諸天俱詣佛所，頭面禮佛足，發大音聲如是言：「未曾有也。世尊！菩薩摩訶薩為般若波羅蜜所護，以方便力故，勝前善男子、善女人取相、有所得者。」<p>光音天乃至阿迦尼吒天與無數百千億那由他諸天俱詣佛所，頭面禮足，發大音聲如是言：「未曾有也。世尊！菩薩摩訶薩為般若波羅蜜所護，以方便力故，勝前善男子、善女人取相、有所得者。」<p>爾時佛告四天王天乃至阿迦尼吒諸天子：「若三千大千世界中所有眾生皆發阿耨多羅三藐三菩提心，是一切菩薩念過去未來現在諸佛及聲聞、辟支佛諸善根，從初發意乃至法住，於其中間所有善根并餘一切眾生所有善根，所謂布施、持戒、忍辱、精進、一心、智慧，檀那波羅蜜乃至般若波羅蜜，戒眾、定眾、慧眾、解脫眾、解脫知見眾。如是等諸餘無量佛法，一切和合隨喜，隨喜已迴向阿耨多羅三藐三菩提，以取相、有所得故。復有善男子、善女人發阿耨多羅三藐三菩提心，念過去未來現在諸佛及聲聞、辟支佛，從初發意乃至法住，於其中間所有善根，并餘一切眾生所有善根，所謂布施、持戒、忍辱、精進、一心、智慧，檀那波羅蜜乃至無量諸佛法，一切和合稱量，以無所得故、無二法故、無有相法故、不著法故、無覺法故，是最上隨喜，第一最妙無上無與等隨喜。隨喜已，迴向阿耨多羅三藐三菩提。是善男子、善女人功德，勝前善男子、善女人功德，百倍千倍百千萬億倍，乃至算數、譬喻所不能及。」<p>爾時須菩提白佛言：「世尊！世尊說善男子、善女人和合諸善根稱量，隨喜迴向，最上第一最妙無上無與等。世尊！云何名隨喜最上乃至無與等？」<p>佛言：「若善男子、善女人於過去未來現在諸法，不取不捨、不念非不念、不得非不得，是諸法中亦無有法生者滅者、若垢若淨。諸法不增不減、不來不去、不合不散、不入不出，如過去未來現在諸法相，如如相、法性、法住、法位，我亦如是隨喜。隨喜已，迴向阿耨多羅三藐三菩提。如是迴向，最上第一最妙無上無與等。須菩提！是隨喜法，比餘隨喜，百倍千倍百千萬億倍，乃至算數、譬喻所不能及。復次，須菩提！求佛道善男子、善女人，於過去未來現在諸佛及聲聞、辟支佛，從初發心乃至法住，於其中間所有善根，若布施乃至智慧，檀那波羅蜜乃至無量諸佛法，及餘一切眾生所有善根，若欲隨喜者，應如是隨喜。作是念：『布施與解脫等，戒、忍、精進、禪、智與解脫等；色與解脫等，受想行識亦與解脫等；內空與解脫等，乃至無法有法空亦與解脫等；四念處與解脫等，乃至八聖道分亦與解脫等；佛十力與解脫等，乃至一切種智亦與解脫等，戒眾、定眾、慧眾、解脫眾、解脫知見眾亦與解脫等；隨喜與解脫等；過去未來現在諸法與解脫等；十方諸佛與解脫等；諸佛迴向與解脫等；諸佛與解脫等；諸佛滅度與解脫等；諸佛弟子聲聞、辟支佛與解脫等；諸佛弟子滅度與解脫等；諸佛法相與解脫等，諸聲聞、辟支佛法相與解脫等，一切諸法相亦與解脫等。我以是諸善根相隨喜功德，迴向阿耨多羅三藐三菩提，亦與解脫等。不生不滅故。』須菩提！是名諸菩薩摩訶薩隨喜功德，最上第一最妙無上無與等。須菩提！菩薩成就是隨喜功德，當疾得阿耨多羅三藐三菩提。<p>「復次，須菩提！十方如恒河沙等現在諸佛及諸弟子，現在若有求佛道善男子、善女人盡形壽供養是諸佛及弟子一切所須，供養恭敬尊重讚歎，衣服、飲食、臥具、醫藥。是諸佛滅度後，晝夜懃修供養恭敬尊重讚歎，華香乃至幡蓋伎樂，以取相、有所得故。持戒、忍辱、精進、禪定、修智慧，以取相、有所得故。復有善男子、善女人發意求阿耨多羅三藐三菩提，行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，以不取相、無所得法方便力，諸善根迴向阿耨多羅三藐三菩提，是福德最上第一最妙無上無與等，勝前福德百倍千倍百千萬倍，乃至算數、譬喻所不能及。如是，須菩提！菩薩摩訶薩行檀那波羅蜜時，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜時，以方便力故，諸善根應迴向阿耨多羅三藐三菩提。以不取相、無所得法故。」<p>摩訶般若波羅蜜經照明品第四十（丹本名大度品）<p>爾時慧命舍利弗白佛言：「世尊！是般若波羅蜜？」<p>佛言：「是般若波羅蜜。」<p>「世尊！般若波羅蜜能照一切法，畢竟淨故。世尊！應禮般若波羅蜜。世尊！般若波羅蜜不著三界。世尊！般若波羅蜜除諸闇冥，一切煩惱諸見除故。世尊！般若波羅蜜一切助道法中最上。世尊！般若波羅蜜安隱，能斷一切怖畏苦惱故。世尊！般若波羅蜜能與光明，五眼莊嚴故。世尊！般若波羅蜜能示導墮邪道眾生，離二邊故。世尊！般若波羅蜜是一切種智，一切煩惱及習斷故。世尊！般若波羅蜜是諸菩薩摩訶薩母，能生諸佛法故。世尊！般若波羅蜜不生不滅，自相空故。世尊！般若波羅蜜遠離生死，非常非滅故。世尊！般若波羅蜜無救者作護，施一切珍寶故。世尊！般若波羅蜜具足力，無能破壞故。世尊！般若波羅蜜能轉三轉十二行法輪，一切諸法不轉不還故。世尊！般若波羅蜜能示諸法性，無法有法空故。世尊！應云何供養般若波羅蜜？」<p>佛言：「當如供養世尊。禮般若波羅蜜當如禮世尊。何以故？世尊不異般若波羅蜜，般若波羅蜜不異世尊；世尊即是般若波羅蜜，般若波羅蜜即是世尊。是般若波羅蜜中出生諸佛、菩薩、辟支佛、阿羅漢、阿那含、斯陀含、須陀洹。般若波羅蜜中生十善道、四禪、四無量心、四無色定、五神通，內空乃至無法有法空，四念處乃至八聖道分。是般若波羅蜜中生佛十力、十八不共法、大慈大悲、一切種智。」<p>爾時釋提桓因心念：「何因緣故，舍利弗問是事？」念已，語舍利弗：「何因緣故問是事？」<p>舍利弗語釋提桓因言：「憍尸迦！諸菩薩摩訶薩為般若波羅蜜守護，以漚惒拘舍羅力故。於過去未來現在諸佛，從初發心乃至法住，於其中間所作善根一切和合隨喜，迴向阿耨多羅三藐三菩提。以是因緣故，我問是事。憍尸迦！菩薩摩訶薩般若波羅蜜，勝檀那波羅蜜，尸羅、羼提、毘梨耶、禪那波羅蜜。譬如生盲人，若百若千若百千，而無前導，不能趣道入城。憍尸迦！五波羅蜜亦如是。離般若波羅蜜如盲無導，不能趣道，不能得一切智。憍尸迦！若五波羅蜜得般若波羅蜜將導，是時五波羅蜜名為有眼。般若波羅蜜將導，得波羅蜜名字。」<p>釋提桓因語舍利弗：「如所言，般若波羅蜜將導五波羅蜜故，得波羅蜜名字。舍利弗！若無檀那波羅蜜助，五波羅蜜不得波羅蜜名字；若無尸羅波羅蜜、羼提波羅蜜、毘梨耶波羅蜜、禪那波羅蜜，五波羅蜜不得波羅蜜名字。若爾者，何以故獨讚般若波羅蜜？」<p>舍利弗言：「如是，如是！憍尸迦！無檀那波羅蜜，五波羅蜜不得波羅蜜名字；無尸羅波羅蜜、羼提波羅蜜、毘梨耶波羅蜜、禪那波羅蜜，五波羅蜜不得波羅蜜名字。但菩薩摩訶薩住般若波羅蜜中，能具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜。以是故，憍尸迦！般若波羅蜜於五波羅蜜中，最上第一最妙無上無與等。」<p>舍利弗白佛言：「世尊！云何應生般若波羅蜜？」<p>佛告舍利弗：「色不生故，般若波羅蜜生；受想行識不生故，般若波羅蜜生。檀那波羅蜜不生故，般若波羅蜜生；乃至禪那波羅蜜不生故，般若波羅蜜生。內空乃至無法有法空，四念處乃至八聖道分，佛十力乃至一切智、一切種智不生故，般若波羅蜜生。如是諸法不生故，般若波羅蜜應生。」<p>舍利弗言：「世尊！云何色不生故，般若波羅蜜生？乃至一切諸法不生故，般若波羅蜜應生？」<p>佛言：「色不起不生、不得不失故。乃至一切諸法不起不生、不得不失故，般若波羅蜜生。」<p>舍利弗白佛言：「如是生般若波羅蜜，與何等法合？」<p>佛言：「無所與合。以是故，得名般若波羅蜜。」<p>「世尊！不與何等法合？」佛言：「不與不善法合、不與善法合，不與世間法合、不與出世間法合，不與有漏法合、不與無漏法合，不與有罪法合、不與無罪法合，不與有為法合、不與無為法合。何以故？般若波羅蜜不為得法故生。以是故，於諸法無所合。」<p>爾時釋提桓因白佛言：「世尊！是般若波羅蜜亦不合薩婆若。」<p>佛言：「如是，憍尸迦！般若波羅蜜亦不合薩婆若，亦不得故。」<p>釋提桓因言：「世尊！云何般若波羅蜜亦不合薩婆若亦不得？」<p>佛言：「般若波羅蜜不如名字、不如相、不如起作法合。」<p>釋提桓因言：「今云何合？」<p>佛言：「若菩薩摩訶薩如不取不受不住不著不斷，如是合亦無所合。如是，憍尸迦！般若波羅蜜一切法合亦無所合。」<p>爾時釋提桓因白佛言：「未曾有也。世尊！是般若波羅蜜力，為一切法不起不生、不得不失故生。」<p>須菩提白佛言：「世尊！若菩薩摩訶薩行般若波羅蜜時，作是念：『般若波羅蜜若一切法合、若不合。』是菩薩摩訶薩則捨般若波羅蜜、遠離般若波羅蜜。」<p>佛告須菩提：「復有因緣，菩薩摩訶薩捨般若波羅蜜、遠離般若波羅蜜。若菩薩摩訶薩作是念：『是般若波羅蜜無所有，空虛不堅固。』是菩薩摩訶薩則捨般若波羅蜜、遠離般若波羅蜜。須菩提！以是因緣故，捨離般若波羅蜜。」<p>須菩提白佛言：「世尊！信般若波羅蜜，為不信何法？」<p>佛告須菩提：「信般若波羅蜜，則不信色，不信受想行識，不信眼乃至意，不信色乃至法，不信眼識界乃至意識界，不信檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜，不信內空乃至無法有法空，不信四念處乃至八聖道分，不信佛十力乃至十八不共法，不信須陀洹果、斯陀含果、阿那含果、阿羅漢果、辟支佛道、不信菩薩道、不信阿耨多羅三藐三菩提乃至一切種智。」<p>須菩提白佛言：「世尊！云何信般若波羅蜜時不信色乃至一切種智？」<p>佛告須菩提：「色不可得故，信般若波羅蜜不信色。乃至一切種智不可得故，信般若波羅蜜不信一切種智。以是故，須菩提！信般若波羅蜜時，不信色乃至不信一切種智。」<p>須菩提白佛言：「世尊！是般若波羅蜜名為摩訶波羅蜜。」<p>「須菩提！何因緣故，是般若波羅蜜名為摩訶波羅蜜？」<p>須菩提言：「世尊！是般若波羅蜜不作色大、不作色小，受想行識，不作大、不作小。眼乃至意，色乃至法，眼識界乃至意識界，不作大、不作小。檀那波羅蜜乃至禪那波羅蜜，不作大、不作小。內空乃至無法有法空，不作大、不作小。四念處乃至阿耨多羅三藐三菩提，不作大、不作小。諸佛法不作大、不作小。諸佛不作大、不作小。是般若波羅蜜不作色合、不作色散，受想行識不作合、不作散，乃至諸佛不作合、不作散。不作色無量、不作色非無量，乃至諸佛不作無量、不作非無量。不作色廣、不作色狹，乃至諸佛不作廣、不作狹。不作色有力、不作色無力，乃至諸佛不作有力、不作無力。世尊！以是因緣故，是般若波羅蜜名摩訶波羅蜜。世尊！若新發意菩薩摩訶薩，若不遠離般若波羅蜜、不遠離禪那波羅蜜、不遠離毘梨耶波羅蜜、不遠離羼提波羅蜜、不遠離尸羅波羅蜜、不遠離檀那波羅蜜，如是念：『是般若波羅蜜不作色大、不作色小，乃至諸佛不作大、不作小；不作色合、不作色散，不作色無量、不作色非無量，不作色有力、不作色無力，乃至諸佛不作有力、不作無力。』世尊！菩薩摩訶薩若如是知，是為不行般若波羅蜜。何以故？是非般若波羅蜜相。所謂作色大小乃至諸佛作大小，色有力無力乃至諸佛有力無力。世尊！是菩薩摩訶薩用有所得故，有大過失。所謂行般若波羅蜜時，作色大作色小乃至諸佛作有力作無力。何以故？有所得相者，無阿耨多羅三藐三菩提。所以者何？眾生不生故，般若波羅蜜不生；色不生故，般若波羅蜜不生；乃至佛不生故，般若波羅蜜不生。眾生性無故，般若波羅蜜性無；色性無故，般若波羅蜜性無；乃至佛性無故，般若波羅蜜性無。眾生非法故，般若波羅蜜非法；色非法故，般若波羅蜜非法；乃至佛非法故，般若波羅蜜非法。眾生空故，般若波羅蜜空；色空故，般若波羅蜜空；乃至佛空故，般若波羅蜜空。眾生離故，般若波羅蜜離；色離故，般若波羅蜜離；乃至佛離故，般若波羅蜜離。眾生無有故，般若波羅蜜無有；色無有故，般若波羅蜜無有；乃至佛無有故，般若波羅蜜無有。眾生不可思議故，般若波羅蜜不可思議；色不可思議故，般若波羅蜜不可思議；乃至佛不可思議故，般若波羅蜜不可思議。眾生不滅故，般若波羅蜜不滅；色不滅故，般若波羅蜜不滅；乃至佛不滅故，般若波羅蜜不滅。眾生不可知故，般若波羅蜜不可知；色不可知故，般若波羅蜜不可知；乃至佛不可知故，般若波羅蜜不可知。眾生力不成就故，般若波羅蜜力不成就；色力不成就故，般若波羅蜜力不成就；乃至佛力不成就故，般若波羅蜜力不成就。世尊！以是因緣故，諸菩薩摩訶薩般若波羅蜜名為摩訶波羅蜜。」<p>摩訶般若波羅蜜經信毀品第四十一（丹泥梨品）<p>爾時慧命舍利弗白佛言：「世尊！有菩薩摩訶薩信解是般若波羅蜜者，從何處終，來生是間？發阿耨多羅三藐三菩提心來為幾時？為供養幾佛？行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，供養幾佛來為幾時，能隨順解深般若波羅蜜義？」<p>佛告舍利弗：「是菩薩摩訶薩供養十方諸佛，來生是間。是菩薩發阿耨多羅三藐三菩提心來，無量無邊阿僧祇百千萬億劫。是菩薩摩訶薩從初發心常行六波羅蜜，供養無量無邊不可思議阿僧祇諸佛，來生是間。舍利弗！是菩薩摩訶薩若見若聞般若波羅蜜，作是念：『我見佛，從佛聞法。』舍利弗！是菩薩摩訶薩能隨順解深般若波羅蜜義，以無相、無二、無所得故。」<p>須菩提白佛言：「世尊！是般若波羅蜜可聞可見耶？」<p>佛告須菩提：「是般若波羅蜜，無有聞者、無有見者。般若波羅蜜無聞無見，諸法鈍故。禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜無聞無見，諸法鈍故。內空無聞無見，諸法鈍故。乃至無法有法空無聞無見，諸法鈍故。四念處無聞無見，諸法鈍故。乃至八聖道分無聞無見，諸法鈍故。佛十力乃至十八不共法無聞無見，諸法鈍故。須菩提！佛及佛道無聞無見，諸法鈍故。」<p>須菩提白佛言：「世尊！是菩薩幾時行佛道，能習行如是深般若波羅蜜？」<p>佛告須菩提：「是中應分別說。須菩提！有菩薩摩訶薩初發意，習行深般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜。以方便力故，於法無所破壞，不見諸法無利益者，亦終不遠離行六波羅蜜，亦不遠離諸佛。從一佛國至一佛國，若欲以善根力供養諸佛，隨意即得。終不生母人腹中，終不離諸神通，終不生諸煩惱及聲聞、辟支佛心。從一佛國至一佛國，成就眾生、淨佛國土。須菩提！如是等諸菩薩摩訶薩能習行深般若波羅蜜。須菩提！有菩薩摩訶薩多見諸佛若無量百千萬億，從諸佛所行布施、持戒、忍辱、精進、一心、智慧，皆以有所得故。是菩薩聞說深般若波羅蜜時，便從眾中起去，不恭敬深般若波羅蜜及諸佛。是菩薩今在此眾中坐，聞是甚深般若波羅蜜，不樂故便捨去。何以故？是善男子、善女人等，先世聞深般若波羅蜜時棄捨去，今世聞深般若波羅蜜亦棄捨去。身心不和，是人種愚癡因緣業種，是愚癡因緣罪故，聞說深般若波羅蜜呰毀。呰毀深般若波羅蜜故，則為呰毀過去未來現在諸佛一切智、一切種智。是人毀呰三世諸佛一切智故，起破法業。破法業因緣集故，無量百千萬億歲墮大地獄中。是破法人輩，從一大地獄至一大地獄，若火劫起時，至他方大地獄中生在彼間。從一大地獄至一大地獄，彼間若火劫起時，復至他方大地獄中生在彼間。從一大地獄至一大地獄，如是遍十方，彼間若火劫起故從彼死。破法業因緣未盡故，還來是間大地獄中生此間，亦從一大地獄至一大地獄受無量苦。此間火劫起時，復生十方他國土，生畜生中，受破法罪業苦，如地獄中說。重罪轉薄或得人身，生盲人家、生旃陀羅家、生除廁擔死人種種下賤家。若無眼、若一眼、若眼瞎，無舌、無耳、無手。所生處無佛、無法、無佛弟子處。何以故？種破法業積集厚重具足故，受是果報。」<p>爾時舍利弗白佛言：「世尊！五逆罪與破法罪相似耶？」<p>佛告舍利弗：「不應言相似。所以者何？若有人聽說是甚深般若波羅蜜時，毀呰不信般若波羅蜜，作是言：『不應學是法，是非法、非善、非佛教。諸佛不說是語。』是人自呰毀般若波羅蜜亦教他人毀呰般若波羅蜜，自壞其身亦壞他人身，自飲毒殺身亦飲他人毒，自失身亦失他人身，自不知不信毀呰深般若波羅蜜亦教他人令不信不知。舍利弗！如是人，我不聽聞其名字，何況眼見、共住。何以故？當知是人名為污法人，為墮衰濁黑性。如是人，若有聽其言信用其語，亦受如是苦。舍利弗！若人破般若波羅蜜，當知是名為壞法人。」<p>舍利弗白佛言：「世尊！世尊說壞法之人所受重罪，不說是人所受身體大小？」<p>佛告舍利弗：「不須說是人受身大小。何以故？是壞法人若聞自所受身體大小，便當吐熱血，若死若近死苦。是破法人聞如是身有如是重罪，是人便大愁毒，如箭入心，漸漸乾枯。作是念：『破法罪故，得如是大醜身，受如是無量苦。』以是故，佛不聽舍利弗問是人所受身體大小。」<p>舍利弗白佛言：「願佛說之，為未來世作明，令知破法業積集故，得如是大醜身、受如是苦。」<p>佛告舍利弗：「後世人若聞是破法業積集厚重具足，受大地獄中久久無量苦。聞是久久無量時苦，足為未來世作明誡。」<p>舍利弗白佛言：「世尊！若白淨性善男子、善女人，聞是法，足作依止，寧失身命不壞法。自念：『我若破法，當受如是苦。』」<p>爾時須菩提白佛言：「世尊！善男子、善女人，應好攝身口意業，無受如是諸苦。或不見佛、或不聞法、或不親近僧，或生無佛國土中、或生人中墮貧窮家，或人不信受其言。」<p>須菩提白佛言：「世尊！以積集口業故，有如是破法重罪耶？」<p>佛告須菩提：「以積集口業故，有是破法重罪。須菩提！是愚癡人在佛法中出家受戒，破深般若波羅蜜，毀呰不受。須菩提！若破般若波羅蜜、毀呰般若波羅蜜，則為破十方諸佛一切智。一切智破故，則為破佛寶。破佛寶故，破法寶。破法寶故，破僧寶。破三寶故，則破世間正見。破世間正見故，則破四念處，乃至破一切種智法。破一切種智法故，則得無量無邊阿僧祇罪。得無量無邊阿僧祇罪已，則受無量無邊阿僧祇憂苦。」<p>須菩提白佛言：「世尊！是愚癡人毀呰破壞是深般若波羅蜜，有幾因緣？」<p>佛告須菩提：「有四因緣，是愚癡人毀呰破是深般若波羅蜜。」<p>須菩提言：「世尊！何等四？」<p>佛言：「是愚癡人為魔所使故，欲毀呰破壞深般若波羅蜜；是名初因緣。是愚癡人不信深法，不信不解，心不得清淨；是第二因緣故。是愚癡人欲毀呰破壞深般若波羅蜜，是愚癡人與惡知識相隨，心沒懈怠，堅著五受陰；是第三因緣故。是愚癡人欲毀呰破壞深般若波羅蜜，是愚癡人多行瞋恚、自高輕人；是第四因緣故。是愚癡人欲毀呰破壞深般若波羅蜜。須菩提！以是四因緣故，愚癡人欲破壞深般若波羅蜜。」<p>須菩提白佛言：「世尊！是般若波羅蜜，不懃精進、種不善根、惡友相得，此人難信難解。」<p>佛言：「如是，如是！須菩提！深般若波羅蜜，不懃精進、種不善根、惡友相得，此人難信難解。」<p>須菩提白佛言：「世尊！是般若波羅蜜，云何甚深難信難解？」<p>「須菩提！色不縛不解。何以故？無所有性是色。受想行識不縛不解。何以故？無所有性是受想行識。檀那波羅蜜不縛不解。何以故？無所有性是檀那波羅蜜。尸羅波羅蜜不縛不解。何以故？無所有性是尸羅波羅蜜。羼提波羅蜜不縛不解。何以故？無所有性是羼提波羅蜜。毘梨耶波羅蜜不縛不解。何以故？無所有性是毘梨耶波羅蜜。禪那波羅蜜不縛不解。何以故？無所有性是禪那波羅蜜。般若波羅蜜不縛不解。何以故？無所有性是般若波羅蜜。須菩提！內空不縛不解。何以故？無所有性是內空。乃至無法有法空不縛不解。何以故？無所有性是無法有法空。四念處不縛不解。何以故？無所有性是四念處。乃至一切智、一切種智不縛不解。何以故？無所有性是一切智、一切種智。須菩提！色本際不縛不解。何以故？色本際無所有性是色。受想行識乃至一切種智本際不縛不解。何以故？本際無所有性是一切種智。須菩提！色後際不縛不解。何以故？後際無所有性是色。受想行識乃至一切種智後際不縛不解。何以故？後際無所有性是一切種智。須菩提！現在色不縛不解。何以故？現在色無所有性是色。受想行識乃至現在一切種智不縛不解。何以故？現在無所有性是一切種智。」<p>須菩提白佛言：「世尊！是般若波羅蜜，不勤精進、不種善根、惡友相得、懈怠少進憙忘、無巧便慧，如此之人實難信難解。」<p>佛言：「如是，如是！須菩提！是般若波羅蜜，不勤精進、不種善根、惡友相得、繫屬於魔、懈怠少進憙忘、無巧便慧，如此之人實難信難解。何以故？色淨果亦淨，受想行識淨果亦淨。乃至阿耨多羅三藐三菩提淨果亦淨。<p>「復次，須菩提！色淨故即般若波羅蜜淨，般若波羅蜜淨即色淨。受想行識淨故即般若波羅蜜淨，般若波羅蜜淨即受想行識淨。乃至一切種智淨即般若波羅蜜淨，般若波羅蜜淨即一切種智淨。色淨、般若波羅蜜淨，無二無別、無斷無壞。乃至一切種智淨、般若波羅蜜淨，無二無別、無斷無壞。<p>「復次，須菩提！不二淨故色淨。不二淨故乃至一切種智淨。何以故？是不二淨、色淨，乃至一切種智淨，無二無別故。我淨、眾生淨，乃至知者、見者淨故。色淨、受想行識淨，乃至一切種智淨。色淨乃至一切種智淨故，我淨，眾生乃至知者見者淨。何以故？是我、眾生乃至知者、見者淨，色淨乃至一切種智淨，不二不別、無斷無壞。<p>「復次，須菩提！婬淨故色淨，乃至一切種智淨。何以故？婬淨、色淨乃至一切種智淨，不二不別。瞋癡淨故色淨，乃至一切種智淨。何以故？瞋癡淨、色淨乃至一切種智淨，不二不別。<p>「復次，須菩提！無明淨故諸行淨，諸行淨故識淨，識淨故名色淨，名色淨故六入淨，六入淨故觸淨，觸淨故受淨，受淨故愛淨，愛淨故取淨，取淨故有淨，有淨故生淨，生淨故老死淨。老死淨故般若波羅蜜淨。般若波羅蜜淨故，乃至檀那波羅蜜淨。檀那波羅蜜淨故內空淨，內空淨故乃至無法有法空淨。無法有法空淨故四念處淨，四念處淨故乃至一切智淨。一切智淨故，一切種智淨。何以故？是一切智淨、一切種智淨，不二不別、無斷無壞。<p>「復次，須菩提！般若波羅蜜淨故色淨，乃至般若波羅蜜淨故一切智淨。是般若波羅蜜淨、一切智淨，不二不別故。須菩提！禪那波羅蜜淨故乃至一切智淨，毘梨耶波羅蜜、羼提波羅蜜、尸羅波羅蜜、檀那波羅蜜淨故，乃至一切智淨。內空淨故乃至一切智淨，四念處淨故乃至一切智淨。<p>「復次，須菩提！一切智淨故，乃至般若波羅蜜淨。如是一一如先說。<p>「復次，須菩提！有為淨故無為淨。何以故？有為淨、無為淨，不二不別、不斷不壞故。<p>「復次，須菩提！過去淨故未來現在淨，未來淨故過去現在淨，現在淨故過去未來淨。何以故？現在淨、過去未來淨，不二不別、不斷不壞故。」
。
<juan>摩訶般若波羅蜜經卷第十二<p>歎淨品第四十二<p>爾時舍利弗白佛言：「世尊！是淨甚深。」<p>佛言：「畢竟淨故。」<p>舍利弗言：「何法淨故，是淨甚深？」<p>佛言：「色淨故，是淨甚深。受想行識淨故。四念處淨故，乃至八聖道分淨故。佛十力淨故，乃至十八不共法淨故。菩薩淨、佛淨故，一切智、一切種智淨故。是淨甚深。」<p>「世尊！是淨明。」<p>佛言：「畢竟淨故。」<p>舍利弗言：「何法淨故，是淨明？」<p>佛言：「般若波羅蜜淨故是淨明，乃至檀那波羅蜜淨故是淨明。四念處乃至一切智淨故是淨明。」<p>「世尊！是淨不相續。」<p>佛言：「畢竟淨故。」<p>舍利弗言：「何法不相續故，是淨不相續？」<p>佛言：「色不去不相續故，是淨不相續。乃至一切種智不去不相續故，是淨不相續。」<p>「世尊！是淨無垢。」<p>佛言：「畢竟淨故。」<p>舍利弗言：「何法無垢故，是淨無垢？」<p>佛言：「色性常淨故，是淨無垢。乃至一切種智性常淨故，是淨無垢。」<p>「世尊！是淨無得無著。」<p>佛言：「畢竟淨故。」<p>舍利弗言：「何法無得無著故，是淨無得無著？」<p>佛言：「色無得無著故，是淨無得無著。乃至一切種智無得無著故，是淨無得無著。」<p>「世尊！是淨無生。」<p>佛言：「畢竟淨故。」<p>舍利弗言：「何法無生故，是淨無生？」<p>佛言：「色無生故，是淨無生。乃至一切種智無生故，是淨無生。」<p>「世尊！是淨不生欲界中。」<p>佛言：「畢竟淨故。」<p>舍利弗言：「云何是淨不生欲界中？」<p>佛言：「欲界性不可得故，是淨不生欲界中。」<p>「世尊！是淨不生色界中。」<p>佛言：「畢竟淨故。」<p>舍利弗言：「云何是淨不生色界中？」<p>佛言：「色界性不可得故，是淨不生色界中。」<p>「世尊！是淨不生無色界中。」<p>佛言：「畢竟淨故。」<p>舍利弗言：「云何是淨不生無色界中？」<p>佛言：「無色界性不可得故，是淨不生無色界中。」<p>「世尊！是淨無知。」<p>佛言：「畢竟淨故。」<p>舍利弗言：「云何是淨無知？」<p>佛言：「諸法鈍故，是淨無知。」<p>「世尊！色無知，是淨淨。」<p>佛言：「畢竟淨故。」<p>舍利弗言：「云何色無知，是淨淨？」<p>佛言：「色自性空故色無知，是淨淨。」<p>「世尊！受想行識無知，是淨淨。」<p>佛言：「畢竟淨故。」<p>舍利弗言：「云何受想行識無知，是淨淨？」<p>佛言：「受想行識自性空故無知，是淨淨。」<p>「世尊！一切法淨故，是淨淨。」<p>佛言：「畢竟淨故。」<p>舍利弗言：「云何一切法淨故，是淨淨？」<p>佛言：「一切法不可得故一切法淨，是淨淨。」<p>「世尊！是般若波羅蜜於薩婆若無益無損」<p>佛言：「畢竟淨故。」<p>舍利弗言：「云何般若波羅蜜於薩婆若無益無損？」<p>佛言：「法常住相故，般若波羅蜜於薩婆若無益無損。」<p>「世尊！是般若波羅蜜淨，於諸法無所受。」<p>佛言：「畢竟淨故。」<p>舍利弗言：「云何般若波羅蜜淨，於諸法無所受？」<p>佛言：「法性不動故，是般若波羅蜜淨於諸法無所受。」<p>爾時慧命須菩提白佛言：「世尊！我淨故，色淨。」<p>佛言：「畢竟淨故。」<p>須菩提言：「以何因緣，我淨故色淨、畢竟淨？」<p>佛言：「我無所有故，色無所有、畢竟淨。」<p>「世尊！我淨故，受想行識淨。」<p>佛言：「畢竟淨故。」<p>須菩提言：「何因緣故，我淨受想行識淨、畢竟淨？」<p>佛言：「我無所有故，受想行識無所有、畢竟淨。」<p>「世尊！我淨故檀那波羅蜜淨，我淨故尸羅波羅蜜淨，我淨故羼提波羅蜜淨，我淨故毘梨耶波羅蜜淨，我淨故禪那波羅蜜淨。世尊！我淨故般若波羅蜜淨。世尊！我淨故四念處淨。世尊！我淨故乃至八聖道分淨。世尊！我淨故佛十力淨。世尊！我淨故乃至十八不共法淨。」<p>佛言：「畢竟淨故。」<p>須菩提言：「何因緣故，我淨檀那波羅蜜淨，我淨乃至十八不共法淨？」<p>佛言：「我無所有故，檀那波羅蜜無所有故淨，乃至十八不共法無所有故淨。」<p>「世尊！我淨故須陀洹果淨，我淨故斯陀含果淨，我淨故阿那含果淨，我淨故阿羅漢果淨，我淨故辟支佛道淨，我淨故佛道淨。」<p>佛言：「畢竟淨。」<p>須菩提言：「何因緣故，我淨須陀洹果淨，斯陀含果淨，阿那含果淨，阿羅漢果淨，辟支佛道淨，佛道淨？」<p>佛言：「自相空故。」<p>「世尊！我淨故一切智淨。」<p>佛言：「畢竟淨故。」<p>須菩提言：「何因緣故，我淨故一切智淨？」<p>佛言：「無相無念故。」<p>「世尊！以二淨故，無得無著。」<p>佛言：「畢竟淨。」<p>須菩提言：「何因緣故，以二淨故，無得無著是畢竟淨？」<p>佛言：「無垢無淨故。」<p>「世尊！我無邊故色淨受想行識淨。」<p>佛言：「畢竟淨。」<p>須菩提言：「何因緣故，我無邊故色淨、受想行識淨？」<p>佛言：「畢竟空、無始空故。」<p>須菩提白佛言：「世尊！若菩薩摩訶薩能如是知，是名菩薩摩訶薩般若波羅蜜。」<p>佛言：「畢竟淨故。」<p>須菩提言：「何因緣故，菩薩摩訶薩能如是知，是名菩薩摩訶薩般若波羅蜜？」<p>佛言：「知道種故。」<p>「世尊！若菩薩摩訶薩行般若波羅蜜，以方便力故，作是念：『色不知色，受想行識不知識，過去法不知過去法，未來法不知未來法，現在法不知現在法。』」<p>佛言：「菩薩摩訶薩行般若波羅蜜，以方便力故，不作是念：『我施與彼人，我持戒如是持戒，我修忍如是修忍，我精進如是精進，我入禪如是入禪，我修智慧如是修智慧，我得福德如是得福德，我當入菩薩法位中，我當淨佛國土、成就眾生，我當得一切種智。』須菩提！是菩薩摩訶薩行般若波羅蜜，以方便力故，無諸憶想分別。內空、外空、內外空、空空、大空、第一義空、有為空、無為空、畢竟空、無始空、散空、性空、諸法空、自相空故。須菩提！是名菩薩摩訶薩行般若波羅蜜，以方便力故，無所礙。」<p>爾時釋提桓因問須菩提：「云何是求菩薩道善男子礙法？」<p>須菩提報釋提桓因言：「憍尸迦！有求菩薩道善男子、善女人取心相，所謂取檀那波羅蜜相，取尸羅波羅蜜相、羼提波羅蜜相、毘梨耶波羅蜜相、禪那波羅蜜相、般若波羅蜜相；取內空相、外空、內外空乃至無法有法空相；取四念處相乃至八聖道分相；取佛十力相乃至十八不共法相；取諸佛相；取於諸佛種善根相。是一切福德和合取相，迴向阿耨多羅三藐三菩提，憍尸迦！是名求菩薩道善男子、善女人礙法。用是法故，不能無礙行般若波羅蜜。何以故？憍尸迦！是色相不可迴向，受想行識相不可迴向，乃至一切種智相不可迴向。復次，憍尸迦！若菩薩摩訶薩示教利喜他人阿耨多羅三藐三菩提，應示教利喜一切諸法實相。若求菩薩道善男子、善女人行檀那波羅蜜時，不應作是分別言：『我施與、我持戒、我忍辱、我精進、我入禪定、我修智慧。我行內空、外空、內外空，乃至我行無法有法空。我修四念處，乃至我行阿耨多羅三藐三菩提。』善男子、善女人應如是示教利喜他人阿耨多羅三藐三菩提，若如是示教利喜阿耨多羅三藐三菩提，自無錯謬，亦如佛所說法示教利喜，令是善男子、善女人遠離一切礙法。」<p>爾時佛讚須菩提：「善哉，善哉！如汝為諸菩薩說諸礙法。須菩提！汝今更聽我說微細礙相。須菩提！汝一心好聽。」<p>佛告須菩提：「有善男子、善女人發阿耨多羅三藐三菩提心，取相念諸佛。須菩提！所可有相皆是礙相。又於諸佛從初發意乃至法住，於其中間，所有善根取相憶念。取相憶念已，迴向阿耨多羅三藐三菩提。須菩提！所可有相皆是礙相。又於諸佛及弟子所有善根及餘眾生善根，取相迴向阿耨多羅三藐三菩提。須菩提！所可有相皆是礙相。何以故？不應取相憶念諸佛，亦不應取相憶念諸佛善根」<p>須菩提白佛言：「世尊！是般若波羅蜜甚深。」<p>佛言：「一切法常離故。」<p>須菩提言：「世尊！我當禮般若波羅蜜。」<p>佛告須菩提：「是般若波羅蜜無起無作故，無有能得者。」<p>須菩提言：「世尊！一切諸法亦不可知、不可得。」<p>佛言：「一切法一性非二性。須菩提！是一法性是亦無性，是無性即是性，是性不起不滅。如是，須菩提！菩薩摩訶薩若知諸法一性，所謂無性無起無作，則遠離一切礙相。」<p>須菩提白佛言：「世尊！是般若波羅蜜難知難解。」<p>佛言：「如所言，是般若波羅蜜無見者、無聞者、無知者、無識者、無得者。」<p>「世尊！是般若波羅蜜不可思議。」<p>佛言：「如所言，是般若波羅蜜不從心生，不從色受想行識生，乃至不從十八不共法生。」<p>摩訶般若波羅蜜經無作品第四十三（丹面各千佛品）<p>須菩提白佛言：「是般若波羅蜜無所作。」<p>佛言：「作者不可得故，色不可得，乃至一切法不可得故。」<p>「世尊！若菩薩摩訶薩欲行般若波羅蜜，應云何行？」<p>佛告須菩提：「菩薩摩訶薩欲行般若波羅蜜，不行色是行般若波羅蜜，不行受想行識是行般若波羅蜜，乃至不行一切種智是行般若波羅蜜。不行色常無常是行般若波羅蜜，乃至一切種智不行常無常是行般若波羅蜜。不行色若苦若樂是行般若波羅蜜，乃至不行一切種智若苦若樂是行般若波羅蜜。不行色是我非我是行般若波羅蜜，乃至不行一切種智是我非我是行般若波羅蜜。不行色淨不淨是行般若波羅蜜，乃至不行一切種智淨不淨是行般若波羅蜜。何以故？是色無所有性，云何有常無常、苦樂、我無我、淨不淨？受想行識亦無所有性，云何有常無常乃至淨不淨？乃至一切種智無所有性，云何有常無常乃至淨不淨？<p>「復次，須菩提！菩薩摩訶薩行般若波羅蜜時，不行色不具足是行般若波羅蜜，不行受想行識不具足是行般若波羅蜜，乃至不行一切種智不具足是行般若波羅蜜。何以故？色不具足者，是不名色。如是亦不行，為行般若波羅蜜。受想行識不具足者，是不名識。如是亦不行，為行般若波羅蜜。乃至不行一切種智不具足者，是不名一切種智。如是亦不行，為行般若波羅蜜。」<p>須菩提白佛言：「未曾有也！世尊善說求菩薩道善男子、善女人礙不礙相。」<p>佛言：「如是，如是！須菩提！佛善說求菩薩道善男子、善女人礙不礙相。復次，須菩提！若菩薩摩訶薩行般若波羅蜜時，不行色不礙，是行般若波羅蜜；不行受想行識不礙，是行般若波羅蜜。不行眼不礙，是行般若波羅蜜；不行耳鼻舌身不礙，是行般若波羅蜜；不行意不礙，是行般若波羅蜜；不行檀那波羅蜜不礙，是行般若波羅蜜；不行尸羅波羅蜜不礙，是行般若波羅蜜；不行羼提波羅蜜不礙，是行般若波羅蜜。不行毘梨耶波羅蜜不礙，是行般若波羅蜜；不行禪那波羅蜜不礙，是行般若波羅蜜；不行般若波羅蜜不礙，是行般若波羅蜜。乃至不行一切種智不礙，是行般若波羅蜜。須菩提！菩薩摩訶薩如是行般若波羅蜜時，知色是不礙，知受想行識是不礙，乃至知一切種智是不礙；知須陀洹果不礙，知斯陀含果不礙，知阿那含果不礙，知阿羅漢果不礙，知辟支佛道不礙，知阿耨多羅三藐三菩提道不礙。」<p>爾時慧命須菩提白佛言：「未曾有也。世尊！是甚深法，若說亦不增不減，若不說亦不增不減。」<p>佛語須菩提：「如是，如是！是甚深法，若說亦不增不減，若不說亦不增不減。譬如佛盡形壽若讚若毀虛空，讚時亦不增不減，毀時亦不增不減。須菩提！如幻人，若讚時不增不減，毀時亦不增不減。讚時不喜，毀時不憂。須菩提！諸法法相亦如是。若說亦如本不異，若不說亦如本不異。」<p>須菩提白佛言：「世尊！諸菩薩摩訶薩所為甚難，修行是般若波羅蜜時不憂不喜而能習般若波羅蜜，於阿耨多羅三藐三菩提亦不轉還。何以故？世尊！修般若波羅蜜如修虛空，如虛空中無般若波羅蜜，無禪那、無毘梨耶、無羼提、無尸羅、無檀那波羅蜜。如虛空中無色、無受想行識，亦無內空、外空、內外空乃至無法有法空。無四念處乃至無八聖道分。無佛十力乃至無十八不共法。無須陀洹果斯陀含果阿那含果阿羅漢果。無辟支佛道、無阿耨多羅三藐三菩提。修般若波羅蜜亦如是。世尊！應禮是諸菩薩摩訶薩能大誓莊嚴。世尊！是人為眾生大誓莊嚴勤精進，如為虛空大誓莊嚴勤精進。世尊！是人欲度眾生如欲度虛空。世尊！是諸菩薩摩訶薩大誓莊嚴，如為虛空等眾生大誓莊嚴。世尊！是人大誓莊嚴欲度眾生，為如舉虛空。世尊！諸菩薩摩訶薩得大精進力，欲度眾生故，發阿耨多羅三藐三菩提心。世尊！諸菩薩摩訶薩大誓莊嚴，欲度眾生故，發阿耨多羅三藐三菩提心。世尊！諸菩薩摩訶薩大勇猛為度如虛空等眾生故，發阿耨多羅三藐三菩提心。何以故？世尊！若三千大千世界滿中諸佛，譬如竹葦甘蔗稻麻叢林。諸佛若一劫、若減一劫常說法，一一佛度無量無邊阿僧祇眾生令入涅槃。世尊！是眾生性亦不減亦不增。何以故？眾生無所有故，眾生離故。乃至十方世界中諸佛所度眾生亦如是。世尊！以是因緣故，我如是說：『是人欲度眾生故，發阿耨多羅三藐三菩提心，為欲度虛空。』」<p>是時有一比丘作是言：「我禮般若波羅蜜。般若波羅蜜中雖無法生、無法滅，而有戒眾、定眾、慧眾、解脫眾、解脫知見眾，而有諸須陀洹、諸斯陀含、諸阿那含、諸阿羅漢、諸辟支佛。有諸佛而有佛寶、法寶、比丘僧寶，而有轉法輪。」<p>爾時釋提桓因語須菩提：「若菩薩摩訶薩習般若波羅蜜，為習何法？」<p>須菩提語釋提桓因言：「憍尸迦！是菩薩摩訶薩習般若波羅蜜，為習空法。」<p>釋提桓因白佛言：「世尊！若善男子、善女人受持是般若波羅蜜，親近讀誦說、正憶念。我當作何等護？」<p>爾時須菩提語釋提桓因言：「憍尸迦！汝頗見是法可守護者不？」<p>釋提桓因言：「不也，須菩提！我不見是法可守護者。」<p>須菩提言：「憍尸迦！若善男子、善女人如般若波羅蜜中所說行，即是守護。所謂常不遠離如所說般若波羅蜜行，是善男子、善女人，若人、若非人不得其便。當知是善男子、善女人，不遠離般若波羅蜜。憍尸迦！若人欲護行般若波羅蜜菩薩，為欲護虛空。憍尸迦！於汝意云何，汝能護夢、焰、影、響、幻、化不？」<p>釋提桓因言：「不能護。」<p>「若人欲護行般若波羅蜜諸菩薩摩訶薩，亦如是，但自疲苦。憍尸迦！於汝意云何，能護佛所化不？」<p>釋提桓因言：「不能護。」<p>「若人欲護行般若波羅蜜諸菩薩摩訶薩，亦如是。憍尸迦！於汝意云何，能護法性、實際、如、不可思議性不？」<p>釋提桓因言：「不能護。」<p>「若人欲護行般若波羅蜜諸菩薩摩訶薩，亦如是。」<p>爾時釋提桓因問須菩提：「云何菩薩摩訶薩行般若波羅蜜，知見諸法如夢、如焰、如影、如響、如幻、如化？諸菩薩摩訶薩如所知見故，不念夢、不念是夢、不念用夢、不念我夢，焰、影、響、幻、化亦如是。」<p>須菩提言：「憍尸迦！若菩薩摩訶薩行般若波羅蜜，不念色、不念是色、不念用色、不念我色，是菩薩摩訶薩亦能不念夢、不念是夢、不念用夢、不念我夢。乃至化亦不念化、不念是化、不念用化、不念我化。受想行識亦如是。乃至一切智，不念一切智、不念是一切智、不念用一切智、不念我一切智，是菩薩摩訶薩亦能不念夢、不念是夢、不念用夢、不念我夢。乃至化亦如是。如是，憍尸迦！菩薩摩訶薩知諸法如夢、如焰、如影、如響、如幻、如化。」<p>爾時佛神力故，三千大千世界中諸四天王天、三十三天、夜摩天、兜率陀天、化樂天、他化自在天、梵身天、梵輔天、梵眾天、大梵天、少光天乃至淨居天，是一切諸天以天栴檀華遙散佛上，來詣佛所，頭面禮佛足，却住一面。爾時四天王天、釋提桓因及三十三天——梵天王乃至諸淨居天——佛神力故，見東方千佛說法，亦如是相、如是名字，說是般若波羅蜜品。諸比丘皆字須菩提，問難般若波羅蜜品者皆字釋提桓因。南西北方四維上下亦如是，各千佛現。<p>爾時佛告須菩提：「彌勒菩薩摩訶薩得阿耨多羅三藐三菩提時，亦當於是處說般若波羅蜜。賢劫中諸菩薩摩訶薩得阿耨多羅三藐三菩提時，亦當於是處說般若波羅蜜。」<p>須菩提白佛言：「世尊！彌勒菩薩摩訶薩得阿耨多羅三藐三菩提時，用何相、何因、何義說是般若波羅蜜義？」<p>佛告須菩提：「彌勒菩薩摩訶薩得阿耨多羅三藐三菩提時，『色非常非無常』，當如是說法。『色非苦非樂、色非我非無我、色非淨非不淨』，當如是說法。『色非縛非解』，當如是說法。『受想行識非常非無常』乃至『非縛非解』，當如是說法。『色非過去、色非未來、色非現在』，當如是說法。受想行識亦如是。色畢竟淨，當如是說法。『受想行識畢竟淨』，當如是說法。乃至『一切智畢竟淨』，當如是說法。」<p>須菩提白佛言：「世尊！是般若波羅蜜清淨。」<p>佛言：「色清淨故，般若波羅蜜清淨。受想行識清淨故，般若波羅蜜清淨。」<p>「世尊！云何色清淨故，般若波羅蜜清淨？云何受想行識清淨故，般若波羅蜜清淨？」<p>佛言：「若色不生不滅、不垢不淨，是名色清淨。受想行識不生不滅、不垢不淨，是名受想行識清淨。復次，須菩提！虛空清淨故，般若波羅蜜清淨。」<p>「世尊！云何虛空清淨故，般若波羅蜜清淨？」<p>佛言：「虛空不生不滅故清淨。般若波羅蜜亦如是。復次，須菩提！色不污故，般若波羅蜜清淨。受想行識不污故，般若波羅蜜清淨。」<p>「世尊！云何色不污故，般若波羅蜜清淨？受想行識不污故，般若波羅蜜清淨？」<p>佛言：「如虛空不可污故，虛空清淨。」<p>「世尊！云何如虛空不可污故，虛空清淨？」<p>佛言：「虛空不可取故，虛空清淨。虛空清淨故，般若波羅蜜清淨。復次，須菩提！虛空可說故，般若波羅蜜清淨。」<p>「世尊！云何虛空可說故，般若波羅蜜清淨？」<p>佛言：「因虛空中二聲出故。般若波羅蜜亦如虛空，可說故清淨。須菩提！虛空不可說故，般若波羅蜜清淨。」<p>「世尊！云何虛空不可說故，般若波羅蜜清淨？」<p>佛言：「如虛空無可說故，般若波羅蜜清淨。復次，如虛空不可得故，般若波羅蜜清淨。」<p>「世尊！云何如虛空不可得故，般若波羅蜜清淨？」<p>佛言：「如虛空無所得相，般若波羅蜜亦如虛空，無所得故清淨。復次，須菩提！一切法不生不滅、不垢不淨故，般若波羅蜜清淨。」<p>「世尊！云何一切法不生不滅、不垢不淨故，般若波羅蜜清淨？」<p>佛言：「一切法畢竟清淨故，般若波羅蜜清淨。」<p>須菩提白佛言：「世尊！若善男子、善女人受持是般若波羅蜜，親近正憶念者，終不病眼，耳鼻舌身亦終不病，身無形殘亦不衰老，終不橫死。無數百千萬諸天——四天王天乃至淨居諸天——皆悉隨從聽受。六齋日——月八日、二十三日、十四日、二十九日、十五日、三十日，諸天眾會善男子、善女人為法師者在所說般若波羅蜜處皆悉來集。是善男子、善女人在大眾中說是般若波羅蜜，得無量無邊阿僧祇不可思議不可稱量福德。」<p>佛告須菩提：「如是，如是！是善男子善女人，若六齋日——月八日、二十三日、十四日、二十九日、十五日、三十日——在諸天眾前說是般若波羅蜜義，是善男子、善女人得無量無邊阿僧祇不可思議不可稱量福德。何以故？須菩提？般若波羅蜜是大珍寶。何等是大珍寶？是般若波羅蜜能拔地獄、畜生、餓鬼及人中貧窮，能與剎利大姓、婆羅門大姓、居士大家，能與四天王天處乃至非有想非無想處，能與須陀洹果、斯陀含果、阿那含果、阿羅漢果、辟支佛道、阿耨多羅三藐三菩提。何以故？是般若波羅蜜中廣說十善道、四禪、四無量心、四無色定、四念處乃至八聖道分，檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜；廣說內空乃至無法有法空；廣說佛十力乃至一切智。從是中學，出生剎利大姓、婆羅門大姓、居士大家，出生四天王天、三十三天、夜摩天、兜率陀天、化樂天、他化自在天，梵身天、梵輔天、梵眾天、大梵天、光天、少光天、無量光天、光音天、淨天、少淨天、無量淨天、遍淨天、阿那婆迦天、得福天、廣果天、無想天、阿浮訶那天、不熱天、快見天、妙見天、阿迦尼吒天，虛空無邊處天、識無邊處天、無所有處天、非有想非無想處天。是法中學，得須陀洹果、斯陀含果、阿那含果、阿羅漢果，得辟支佛道，得阿耨多羅三藐三菩提。以是故，須菩提！般若波羅蜜名為大珍寶。珍寶波羅蜜中無有法可得，若生若滅、若垢若淨、若取若捨。珍寶波羅蜜亦無有法若善若不善、若世間若出世間、若有漏若無漏、若有為若無為。以是故，須菩提！是名無所得珍寶波羅蜜。須菩提！是珍寶波羅蜜無有法能染污。何以故？所用染法不可得故。須菩提！以是故，名無染珍寶波羅蜜須菩提。若菩薩摩訶薩行般若波羅蜜時，亦如是不知，亦如是不分別，亦如是不可得，亦如是不戲論，是為能修行般若波羅蜜，亦能禮覲諸佛，從一佛國至一佛國，供養恭敬尊重讚歎諸佛，遊諸佛剎，成就眾生、淨佛國土。須菩提！是般若波羅蜜於諸法無有力無非力，亦無受亦無與，不生不滅、不垢不淨、不增不減。是般若波羅蜜亦非過去非未來非現在，不捨欲界不住欲界，不捨色界不住色界，不捨無色界不住無色界。是般若波羅蜜，不與檀那波羅蜜亦不捨，不與尸波羅蜜亦不捨，不與羼提波羅蜜亦不捨，不與毘梨耶波羅蜜亦不捨，不與禪那波羅蜜亦不捨，不與般若波羅蜜亦不捨。不與內空亦不捨，乃至不與無法有法空亦不捨。不與四念處亦不捨，乃至不與八聖道分亦不捨。不與佛十力亦不捨，乃至不與十八不共法亦不捨。不與須陀洹果亦不捨，乃至不與阿羅漢果亦不捨。不與辟支佛道亦不捨，乃至不與一切智亦不捨。是般若波羅蜜不與阿羅漢法、不捨凡人法，不與辟支佛法、不捨阿羅漢法，不與佛法、不捨辟支佛法。是般若波羅蜜亦不與無為法、不捨有為法。何以故？若有諸佛、若無諸佛，是諸法相常住不異。法相、法住、法位常住，不謬不失故。」<p>爾時諸天子虛空中立，發大音聲，踊躍歡喜，以漚鉢羅華、波頭摩華、拘物頭華、分陀利華而散佛上。作如是言：「我等於閻浮提見第二法輪轉。」是中無量百千天子得無生法忍。<p>佛告須菩提：「是法輪轉，非第一轉、非第二轉。是般若波羅蜜不為轉、不為還故出，無法有法空故。」<p>須菩提白佛言：「世尊！云何無法有法空故，般若波羅蜜不為轉、不為還故出？」<p>佛言：「般若波羅蜜般若波羅蜜相空，乃至檀那波羅蜜檀那波羅蜜相空。內空內空相空，乃至無法有法空無法有法空相空。四念處四念處相空，乃至八聖道分八聖道分相空。佛十力佛十力相空，乃至十八不共法十八不共法相空。須陀洹果須陀洹果相空，斯陀含果斯陀含果相空，阿那含果阿那含果相空，阿羅漢果阿羅漢果相空，辟支佛道辟支佛道相空，一切種智一切種智相空。」<p>須菩提白佛言：「世尊！諸菩薩摩訶薩般若波羅蜜，是摩訶波羅蜜。何以故？雖一切法自性空，而諸菩薩摩訶薩因般若波羅蜜得阿耨多羅三藐三菩提，亦無法可得，轉法輪亦無法可轉，亦無法可還。是摩訶波羅蜜中亦無有法可見。何以故？是法不可得若轉、若還，一切法畢竟不生故。何以故？是空相不能轉、不能還，無相相不能轉、不能還，無作相不能轉、不能還。若能如是說般若波羅蜜，教照開示、分別顯現、解釋淺易，有能如是教者，是名清淨說般若波羅蜜，亦無說者、亦無受者、亦無證者。若無說無受、無證亦無滅者，是說法中亦無畢定福田。」<p>摩訶般若波羅蜜經遍歎品第四十四（丹百波羅蜜品）<p>爾時慧命須菩提白佛言：「世尊！無邊波羅蜜是般若波羅蜜。」<p>佛言：「如虛空無邊故。」<p>「世尊！等波羅蜜是般若波羅蜜。」<p>佛言：「諸法等故。」<p>「世尊！離波羅蜜是般若波羅蜜。」<p>佛言：「畢竟空故。」<p>「世尊！不壞波羅蜜是般若波羅蜜。」<p>佛言：「一切法不可得故。」<p>「世尊！無彼岸波羅蜜是般若波羅蜜。」<p>佛言：「無名無身故。」<p>「世尊！空種波羅蜜是般若波羅蜜。」<p>佛言：「入出息不可得故。」<p>「世尊！不可說波羅蜜是般若波羅蜜。」<p>佛言：「覺觀不可得故。」<p>「世尊！無名波羅蜜是般若波羅蜜。」<p>佛言：「受想行識不可得故。」<p>「世尊！不去波羅蜜是般若波羅蜜。」<p>佛言：「一切法不來故。」<p>「世尊！無移波羅蜜是般若波羅蜜。」<p>佛言：「一切法不可伏故。」<p>「世尊！盡波羅蜜是般若波羅蜜。」<p>佛言：「一切法畢竟盡故。」<p>「世尊！不生波羅蜜是般若波羅蜜。」<p>佛言：「一切法不滅故。」<p>「世尊！不滅波羅蜜是般若波羅蜜。」<p>佛言：「一切法不生故。」<p>「世尊！無作波羅蜜是般若波羅蜜。」<p>佛言：「作者不可得故。」<p>「世尊！無知波羅蜜是般若波羅蜜。」<p>佛言：「知者不可得故。」<p>「世尊！不到波羅蜜是般若波羅蜜。」<p>佛言：「生死不可得故。」<p>「世尊！不失波羅蜜是般若波羅蜜。」<p>佛言：「一切法不失故。」<p>「世尊！夢波羅蜜是般若波羅蜜。」<p>佛言：「乃至夢中所見不可得故。」<p>「世尊！響波羅蜜是般若波羅蜜。」<p>佛言：「聞聲者不可得故。」<p>「世尊！影波羅蜜是般若波羅蜜」<p>佛言：「鏡面不可得故。」<p>「世尊！焰波羅蜜是般若波羅蜜。」<p>佛言：「水流不可得故。」<p>「世尊！幻波羅蜜是般若波羅蜜。」<p>佛言：「術事不可得故。」<p>「世尊！不垢波羅蜜是般若波羅蜜。」<p>佛言：「諸煩惱不可得故。」<p>「世尊！無淨波羅蜜是般若波羅蜜。」<p>佛言：「煩惱虛誑故。」<p>「世尊！不污波羅蜜是般若波羅蜜。」<p>佛言：「處不可得故。」<p>「世尊！不戲論波羅蜜是般若波羅蜜。」<p>佛言：「一切戲論破故。」<p>「世尊！不念波羅蜜是般若波羅蜜。」<p>佛言：「一切念破故。」<p>「世尊！不動波羅蜜是般若波羅蜜。」<p>佛言：「法性常住故。」<p>「世尊！無染波羅蜜是般若波羅蜜。」<p>佛言：「知一切法無妄解故。」<p>「世尊！不起波羅蜜是般若波羅蜜。」<p>佛言：「一切法無分別故。」<p>「世尊！寂滅波羅蜜是般若波羅蜜。」<p>佛言：「一切法相不可得故。」<p>「世尊！無欲波羅蜜是般若波羅蜜。」<p>佛言：「欲不可得故。」<p>「世尊！無瞋波羅蜜是般若波羅蜜。」<p>佛言：「瞋恚不實故。」<p>「世尊！無癡波羅蜜是般若波羅蜜。」<p>佛言：「無明黑闇滅故。」<p>「世尊！無煩惱波羅蜜是般若波羅蜜。」<p>佛言：「分別憶想虛妄故。」<p>「世尊！無眾生波羅蜜是般若波羅蜜。」<p>佛言：「眾生無所有故。」<p>「世尊！無斷波羅蜜是般若波羅蜜。」<p>佛言：「諸法不起故。」<p>「世尊！無二邊波羅蜜是般若波羅蜜。」<p>佛言：「離二邊故。」<p>「世尊！不壞波羅蜜是般若波羅蜜。」<p>佛言：「一切法不相離故。」<p>「世尊！不取波羅蜜是般若波羅蜜。」<p>佛言：「過聲聞、辟支佛地故。」<p>「世尊！不分別波羅蜜是般若波羅蜜。」<p>佛言：「諸妄想不可得故。」<p>「世尊！無量波羅蜜是般若波羅蜜。」<p>佛言：「諸法量不可得故。」<p>「世尊！虛空波羅蜜是般若波羅蜜。」<p>佛言：「一切法無所有故。」<p>「世尊！無常波羅蜜是般若波羅蜜」<p>佛言：「一切法破壞故。」<p>「世尊！苦波羅蜜是般若波羅蜜。」<p>佛言：「一切法苦惱相故。」<p>「世尊！無我波羅蜜是般若波羅蜜。」<p>佛言：「一切法不著故。」<p>「世尊！空波羅蜜是般若波羅蜜。」<p>佛言：「一切法不可得故。」<p>「世尊！無相波羅蜜是般若波羅蜜。」<p>佛言：「一切法不生故。」<p>「世尊！內空波羅蜜是般若波羅蜜。」<p>佛言：「內法不可得故。」<p>「世尊！外空波羅蜜是般若波羅蜜。」<p>佛言：「外法不可得故。」<p>「世尊！內外空波羅蜜是般若波羅蜜」<p>佛言：「內外法不可得故。」<p>「世尊！空空波羅蜜是般若波羅蜜。」<p>佛言：「空空法不可得故。」<p>「世尊！大空波羅蜜是般若波羅蜜。」<p>佛言：「一切法不可得故。」<p>「世尊！第一義空波羅蜜是般若波羅蜜。」<p>佛言：「涅槃不可得故。」<p>「世尊！有為空波羅蜜是般若波羅蜜。」<p>佛言：「有為法不可得故。」<p>「世尊！無為空波羅蜜是般若波羅蜜。」<p>佛言：「無為法不可得故。」<p>「世尊！畢竟空波羅蜜是般若波羅蜜。」<p>佛言：「諸法畢竟不可得故。」<p>「世尊！無始空波羅蜜是般若波羅蜜。」<p>佛言：「諸法無始，不可得故。」<p>「世尊！散空波羅蜜是般若波羅蜜。」<p>佛言：「散法不可得故。」<p>「世尊！性空波羅蜜是般若波羅蜜。」<p>佛言：「有為、無為性不可得故。」<p>「世尊！諸法空波羅蜜是般若波羅蜜。」<p>佛言：「一切法不可得故。」<p>「世尊！無所得空波羅蜜是般若波羅蜜。」<p>佛言：「無所有故。」<p>「世尊！自相空波羅蜜是般若波羅蜜。」<p>佛言：「諸法自相離故。」<p>「世尊！無法空波羅蜜是般若波羅蜜。」佛言：<p>「無法不可得故。」<p>「世尊！有法空波羅蜜是般若波羅蜜。」<p>佛言：「有法不可得故。」<p>「世尊！無法有法空波羅蜜是般若波羅蜜。」<p>佛言：「無法有法相不可得故。」<p>「世尊！念處波羅蜜是般若波羅蜜。」<p>佛言：「身、受、心、法不可得故。」<p>「世尊！正勤波羅蜜是般若波羅蜜。」<p>佛言：「善不善法不可得故。」<p>「世尊！如意足波羅蜜是般若波羅蜜。」<p>佛言：「四如意足不可得故。」<p>「世尊！根波羅蜜是般若波羅蜜。」<p>佛言：「五根不可得故。」<p>「世尊！力波羅蜜是般若波羅蜜。」<p>佛言：「五力不可得故。」<p>「世尊！覺波羅蜜是般若波羅蜜。」<p>佛言：「七覺分不可得故。」<p>「世尊！道波羅蜜是般若波羅蜜。」<p>佛言：「八聖道分不可得故。」<p>「世尊！無作波羅蜜是般若波羅蜜。」<p>佛言：「無作不可得故。」<p>「世尊！空波羅蜜是般若波羅蜜。」<p>佛言：「空相不可得故。」<p>「世尊！無相波羅蜜是般若波羅蜜。」<p>佛言：「寂滅相不可得故。」<p>「世尊！背捨波羅蜜是般若波羅蜜。」<p>佛言：「八背捨不可得故。」<p>「世尊！定波羅蜜是般若波羅蜜。」<p>佛言：「九次第定不可得故。」<p>「世尊！檀那波羅蜜是般若波羅蜜。」<p>佛言：「慳貪不可得故。」<p>「世尊！尸羅波羅蜜是般若波羅蜜。」<p>佛言：「破戒不可得故。」<p>「世尊！羼提波羅蜜是般若波羅蜜。」<p>佛言：「忍不忍不可得故。」<p>「世尊！毘梨耶波羅蜜是般若波羅蜜。」<p>佛言：「懈怠精進不可得故。」<p>「世尊！禪那波羅蜜是般若波羅蜜。」<p>佛言：「定亂不可得故。」<p>「世尊！般若波羅蜜是般若波羅蜜。」<p>佛言：「癡慧不可得故。」<p>「世尊！十力波羅蜜是般若波羅蜜。」<p>佛言：「一切法不可伏故。」<p>「世尊！四無所畏波羅蜜是般若波羅蜜。」<p>佛言：「道種智不沒故。」<p>「世尊！無礙智波羅蜜是般若波羅蜜。」<p>佛言：「一切法無障無礙故。」<p>「世尊！佛法波羅蜜是般若波羅蜜。」<p>佛言：「過一切法故。」<p>「世尊！如實說者波羅蜜是般若波羅蜜。」<p>佛言：「一切語如實故。」<p>「世尊！自然波羅蜜是般若波羅蜜。」<p>佛言：「一切法中自在故。」<p>「世尊！佛波羅蜜是般若波羅蜜。」<p>佛言：「知一切法一切種智故。」
。
<juan>摩訶般若波羅蜜經卷第十三<p>聞持品第四十五（丹本耳品）<p>爾時釋提桓因作是念：「若善男子、善女人得聞般若波羅蜜經耳者，是人於前世佛作功德，與善知識相隨。何況受持親近讀誦、正憶念、如說行，當知是善男子、善女人多親近諸佛。能得聽受親近讀誦乃至正憶念、如說修行、能問能答，當知是善男子、善女人於前世多供養親近諸佛故。聞是深般若波羅蜜不驚不怖不畏，當知是人亦於無量億劫行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。」<p>爾時舍利弗白佛言：「世尊！若有善男子、善女人聞是深般若波羅蜜不驚不怖不畏，聞已受持親近如說習行，當知是善男子、善女人如阿惟越致菩薩摩訶薩。何以故？世尊！是般若波羅蜜甚深，若先世不久行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，終不能信解深般若波羅蜜。世尊！若有善男子、善女人呰毀深般若波羅蜜者，當知是人前世亦呰毀深般若波羅蜜。何以故？是善男子、善女人聞說深般若波羅蜜時，無有信樂、心不清淨。是善男子、善女人先世不難不問諸佛及弟子：『云何應行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜？云何應修內空乃至云何應修無法有法空？云何應修四念處乃至云何應修八聖道分？云何應修佛十力乃至云何應修十八不共法？』」<p>釋提桓因語舍利弗：「是深般若波羅蜜，若有善男子、善女人不久行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，不行內空、外空乃至無法有法空，不行四禪、四無量心、四無色定，不行四念處乃至八聖道分，不行佛十力乃至十八不共法。如是人不信解是般若波羅蜜，有何可怪？大德舍利弗！我禮般若波羅蜜，禮般若波羅蜜是禮一切智。」<p>佛告釋提桓因言：「如是，如是！憍尸迦！禮般若波羅蜜是禮一切智。何以故？憍尸迦！諸佛一切智皆從般若波羅蜜生，一切智即是般若波羅蜜。以是故，憍尸迦！善男子、善女人欲住一切智，當住般若波羅蜜。善男子、善女人欲生道種智，當習行般若波羅蜜。欲斷一切諸結及習，當習行般若波羅蜜。善男子、善女人欲轉法輪，當習行般若波羅蜜。善男子、善女人欲得須陀洹果、斯陀含果、阿那含果、阿羅漢果，當習行般若波羅蜜。欲得辟支佛道，當習行般若波羅蜜。欲教眾生令得須陀洹果、斯陀含果、阿那含果、阿羅漢果、辟支佛道，當習行般若波羅蜜。若善男子、善女人欲教眾生令得阿耨多羅三藐三菩提，若欲總攝比丘僧，當習行般若波羅蜜。」<p>釋提桓因白佛言：「世尊！菩薩摩訶薩欲行般若波羅蜜時，云何名住般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜？云何住內空、外空乃至無法有法空？云何住四禪、四無量心、四無色定、五神通？云何住四念處乃至八聖道分？云何住佛十力乃至十八不共法？世尊！菩薩摩訶薩云何習行般若波羅蜜乃至檀那波羅蜜，內空乃至十八不共法？」<p>佛語釋提桓因言：「善哉，善哉！憍尸迦！汝能樂問是事，皆是佛神力。憍尸迦！若菩薩摩訶薩行般若波羅蜜時，若不住色中，為習行般若波羅蜜。若不住受想行識中，為習行般若波羅蜜。眼耳鼻舌身意、色聲香味觸法、眼界乃至意識界亦如是。憍尸迦！若菩薩摩訶薩不住般若波羅蜜中，為習般若波羅蜜。不住禪那波羅蜜中，為習禪那波羅蜜。不住毘梨耶波羅蜜中，為習毘梨耶波羅蜜。不住羼提波羅蜜中，為習羼提波羅蜜。不住尸羅波羅蜜中，為習尸羅波羅蜜。不住檀那波羅蜜中，為習檀那波羅蜜。如是，憍尸迦！是名菩薩摩訶薩不住般若波羅蜜中為習般若波羅蜜。憍尸迦！不住內空中為習內空，乃至不住無法有法空中為習無法有法空。不住四禪中為習四禪，不住四無量心中為習四無量心，不住四無色定中為習四無色定，不住五神通中為習五神通。不住四念處中為習四念處，乃至不住八聖道分中為習八聖道分。不住佛十力中為習佛十力，乃至不住十八不共法中為習十八不共法。何以故？憍尸迦！是菩薩不得色可住可習處，乃至十八不共法不得十八不共法可住可習處。復次，憍尸迦！菩薩摩訶薩不習色，若不習色是名習色。受想行識乃至十八不共法亦如是。何以故？是菩薩摩訶薩色前際不可得、中際不可得、後際不可得，乃至十八不共法亦如是。」<p>舍利弗白佛言：「世尊！是般若波羅蜜甚深。」<p>佛言：「色如甚深故，般若波羅蜜甚深。受想行識如甚深故，般若波羅蜜甚深。乃至十八不共法亦如是。」<p>舍利弗言：「世尊！是般若波羅蜜難可測量。」<p>佛言：「色難可測量故，般若波羅蜜難可測量。受想行識乃至十八不共法難可測量故，般若波羅蜜難可測量。」<p>「世尊！是般若波羅蜜無量。」<p>佛言：「色無量故，般若波羅蜜無量。受想行識乃至十八不共法無量故，般若波羅蜜無量。」<p>佛告舍利弗：「若菩薩摩訶薩行般若波羅蜜時，不行色甚深，為行般若波羅蜜。不行受想行識乃至不行十八不共法甚深，為行般若波羅蜜。何以故？色甚深相為非色，受想行識乃至十八不共法甚深相為非十八不共法。如是不行，為行般若波羅蜜。舍利弗！若菩薩摩訶薩行般若波羅蜜時，不行色難測量，為行般若波羅蜜。不行受想行識乃至不行十八不共法難測量，為行般若波羅蜜。何以故？色難測量相為非色，受想行識乃至十八不共法難測量相為非十八不共法。舍利弗！若菩薩摩訶薩行般若波羅蜜時，不行色無量，為行般若波羅蜜。不行受想行識乃至不行十八不共法無量，為行般若波羅蜜。何以故？色是無量相為非色，受想行識乃至十八不共法無量相為非十八不共法。」<p>舍利弗白佛言：「世尊！是般若波羅蜜甚深甚深相，難見難解，不可思量。不應在新發意菩薩前說。何以故？新發意菩薩聞是甚深般若波羅蜜，或當驚怖，心生疑悔，不信不行。是甚深般若波羅蜜，當在阿惟越致菩薩摩訶薩前說。是菩薩聞是甚深般若波羅蜜，不驚不怖、心不疑悔則能信行。」<p>釋提桓因問舍利弗：「若在新發意菩薩摩訶薩前說是深般若波羅蜜，有何等過？」<p>舍利弗報釋提桓因言：「憍尸迦！若在新發意菩薩前說是深般若波羅蜜，或當驚怖、呰毀不信，是新發意菩薩或有是處。若新發意菩薩聞是深般若波羅蜜，毀呰不信，種三惡道業。是業因緣故，久久難得阿耨多羅三藐三菩提。」<p>釋提桓因問舍利弗：「頗有未受記菩薩摩訶薩聞是深般若波羅蜜不驚不怖者不？」舍利弗言：「如是，憍尸迦！若有菩薩摩訶薩聞是深般若波羅蜜不驚不怖，當知是菩薩得受阿耨多羅三藐三菩提記不久，不過一佛兩佛。」<p>佛告舍利弗：「如是，如是！是菩薩摩訶薩久發意行六波羅蜜，多供養諸佛，聞是深般若波羅蜜不驚不怖不畏，聞即受持，如般若波羅蜜中所說行。」<p>爾時舍利弗白佛言：「世尊！我欲說譬喻。如求菩薩道善男子、善女人，夢中修行般若波羅蜜，入禪定、勤精進、具足忍辱、守護於戒、行布施。修行內空、外空乃至坐於道場。當知是善男子、善女人近阿耨多羅三藐三菩提。何況菩薩摩訶薩欲得阿耨多羅三藐三菩提，覺時修行般若波羅蜜，入禪定、勤精進、具足忍辱、守護於戒、行布施，而不疾成阿耨多羅三藐三菩提坐於道場？世尊！善男子、善女人善根成就，得聞般若波羅蜜，受持乃至如說修行。當知是菩薩摩訶薩久發意種善根，多供養諸佛，與善知識相隨，是人能受持般若波羅蜜乃至正憶念，當知是人近受阿耨多羅三藐三菩提記。當知是善男子、善女人如阿惟越致菩薩摩訶薩，於阿耨多羅三藐三菩提不動轉，能得深般若波羅蜜，得已能受持讀誦乃至正憶念。世尊！譬如人欲過百由旬若二百三百四百由旬曠野嶮道，先見諸相，若放牧者、若壃界、若園林。如是等諸相故，知近城邑聚落。是人見是相已，作是念：『如我所見相，當知城邑聚落不遠。』心得安隱，不畏賊難惡虫飢渴。世尊！菩薩摩訶薩亦如是。若得是深般若波羅蜜受持讀誦乃至正憶念，當知近受得阿耨多羅三藐三菩提記不久，當知是菩薩摩訶薩，不應畏墮聲聞、辟支佛地。是諸先相，所謂甚深般若波羅蜜，得聞得見得受持乃至正憶念故。」<p>佛告舍利弗：「如是，如是！汝更樂說者便說。」<p>「世尊！譬如人欲見大海，發心往趣。不見樹相、不見山相，是人雖未見大海，知大海不遠。何以故？大海處平，無樹相、無山相故。如是，世尊！菩薩摩訶薩聞是深般若波羅蜜，受持乃至正憶念時，雖未佛前受劫數之記，若百劫千劫百千萬億劫，是菩薩自知近受阿耨多羅三藐三菩提記不久。何以故？『我得聞是深般若波羅蜜，受持讀誦乃至正憶念故。』世尊！譬如初春，諸樹故葉已墮，當知此樹新葉華果出在不久。何以故？見是諸樹先相故，知今不久華葉果出。是時閻浮提人見樹先相，皆悉歡喜。世尊！菩薩摩訶薩得聞是深般若波羅蜜，受持讀誦乃至正憶念、如說行，當知是菩薩善根成就，多供養諸佛。是菩薩應作是念：『先世善根所追，趣阿耨多羅三藐三菩提。以是因緣故，得見得聞是深般若波羅蜜，受持讀誦乃至正憶念、如說行。』是中諸天子曾見佛者，歡喜踊躍，作是念言：『先諸菩薩摩訶薩亦有如是受記先相，今是菩薩摩訶薩受阿耨多羅三藐三菩提記亦不久。』世尊！譬如母人懷妊，身體苦重、行步不便、坐起不安、眠食轉少，不憙語言、厭本所習，受苦痛故。有異母人見其先相，當知產生不久。菩薩摩訶薩亦如是，種善根，多供養諸佛，久行六波羅蜜，與善知識相隨，善根成就，得聞深般若波羅蜜，受持讀誦乃至正憶念、如說行。諸人亦知是菩薩摩訶薩得阿耨多羅三藐三菩提記不久。」<p>佛告舍利弗言：「善哉，善哉！汝所樂說皆是佛力。」<p>爾時須菩提白佛言：「希有世尊！諸多陀阿伽度、阿羅訶、三藐三佛陀，善付諸菩薩摩訶薩事。」<p>佛告須菩提：「諸菩薩摩訶薩發阿耨多羅三藐三菩提心，安隱多眾生，令無量眾生得樂，憐愍饒益諸天人故。是諸菩薩行菩薩道時，以四事攝無量百千眾生，所謂布施、愛語、利益、同事。亦以十善道成就眾生，自行初禪亦教他人令行初禪，乃至自行非有想非無想處亦教他人令行乃至非有想非無想處。自行檀那波羅蜜亦教他人令行檀那波羅蜜，自行尸羅波羅蜜亦教他人令行尸羅波羅蜜，自行羼提波羅蜜亦教他人令行羼提波羅蜜，自行毘梨耶波羅蜜亦教他人令行毘梨耶波羅蜜，自行禪那波羅蜜亦教他人令行禪那波羅蜜，自行般若波羅蜜亦教他人令行般若波羅蜜。是菩薩得般若波羅蜜，以方便力教眾生，令得須陀洹果，自於內不證。教眾生令得斯陀含果、阿那含果、阿羅漢果，自於內不證。教眾生令得辟支佛道，自於內不證。自行六波羅蜜亦教無量百千萬諸菩薩令行六波羅蜜。自住阿惟越致地亦教他人住阿惟越致地。自淨佛國土亦教他人淨佛國土。自成就眾生亦教他人成就眾生。自得菩薩神通亦教他人令得菩薩神通。自淨陀羅尼門亦教他人淨陀羅尼門。自具足樂說辯才亦教他人具足樂說辯才。自受色成就亦教他人受色成就。自成就三十二相亦教他人成就三十二相。自成就童真地亦教他人成就童真地。自成就佛十力亦教他人令成就佛十力。自行四無所畏亦教他人行四無所畏。自行十八不共法亦教他人令行十八不共法。自行大慈大悲亦教他人行大慈大悲。自得一切種智亦教他人令得一切種智。自離一切結使及習亦教他人令離一切結使及習。自轉法輪亦教他人轉法輪。」<p>須菩提白佛言：「希有世尊！諸菩薩摩訶薩大功德成就，所謂為一切眾生行般若波羅蜜，欲得阿耨多羅三藐三菩提。世尊！云何諸菩薩摩訶薩具足修行般若波羅蜜？」<p>佛告須菩提：「若菩薩摩訶薩行般若波羅蜜時，不見色增相亦不見減相，不見受想行識增相亦不見減相，乃至一切種智不見增相亦不見減相。菩薩摩訶薩是時具足般若波羅蜜。復次，須菩提！菩薩摩訶薩行般若波羅蜜時，不見是法是非法，不見是過去法是未來現在法，不見是善法不善法、有記法無記法，不見是有為法無為法，不見欲界、色界、無色界，不見檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，乃至不見一切種智。如是菩薩摩訶薩具足修行般若波羅蜜。何以故？諸法無相故。諸法空、欺誑、無堅固，無覺者、無壽命者。」<p>須菩提言：「世尊！世尊所說不可思議。」<p>佛告須菩提：「色不可思議故所說不可思議，受想行識不可思議故所說不可思議，六波羅蜜不可思議故所說不可思議，乃至一切種智不可思議故所說不可思議。須菩提！若菩薩摩訶薩行般若波羅蜜時，知色是不可思議，受想行識是不可思議，乃至知一切種智是不可思議。是菩薩則不能具足般若波羅蜜。」<p>須菩提白佛言：「世尊！是深般若波羅蜜，誰當信解者？」<p>佛言：「若有菩薩摩訶薩久行六波羅蜜，種善根，多親近供養諸佛，與善知識相隨，是菩薩能信解深般若波羅蜜。」<p>須菩提白佛言：「世尊！云何菩薩摩訶薩久行六波羅蜜，種善根，多親近供養諸佛，與善知識相隨？」<p>佛言：「若菩薩摩訶薩不分別色，不分別色相，不分別色性；不分別受想行識，不分別識相，不分別識性。眼耳鼻舌身意，色聲香味觸法，眼界乃至意識界，亦如是。不分別欲界、色界、無色界，不分別三界相、性。不分別檀那波羅蜜乃至般若波羅蜜，內空乃至無法有法空，四念處乃至八聖道分，佛十力乃至十八不共法，不分別檀乃至十八不共法相，不分別十八不共法性。不分別道種智，不分別道種智相、性。不分別一切種智，不分別一切種智相，不分別一切種智性。何以故？須菩提！色不可思議，受想行識不可思議，乃至一切種智不可思議。如是，須菩提！是名菩薩摩訶薩久行六波羅蜜，種善根，多親近供養諸佛，與善知識相隨。」<p>須菩提白佛言：「世尊！色甚深故，般若波羅蜜甚深，受想行識甚深乃至一切種智甚深故，般若波羅蜜甚深。世尊！是般若波羅蜜珍寶聚，有須陀洹果寶故，有斯陀含果、阿那含果、阿羅漢果、辟支佛道、阿耨多羅三藐三菩提寶故。有四禪、四無量心、四無色定、五神通，四念處乃至八聖道分，佛十力、四無所畏、四無礙智、大慈大悲、十八不共法，一切智、一切種智寶故。世尊！是般若波羅蜜清淨聚。色清淨故，般若波羅蜜清淨聚。受想行識清淨乃至一切種智清淨故，般若波羅蜜清淨聚。」<p>須菩提言：「世尊！甚可怪，說是般若波羅蜜時，多有留難。」<p>佛言：「如是，如是！須菩提！是甚深般若波羅蜜多有留難。以是事故，善男子、善女人若欲書是般若波羅蜜時，應當疾書；若讀誦思惟說、正憶念、修行時，亦應疾修行。何以故？是甚深般若波羅蜜，若書讀誦思惟說、正憶念、修行時，不欲令諸難起故。善男子、善女人若能一月書成，當應勤書。若二月三月四月五月六月七月、若一歲書成，亦當勤書。讀誦思惟說、正憶念、修行，若一月得成就乃至一歲得成就，應當勤成就。何以故？須菩提！是珍寶中多有難起故。」<p>須菩提言：「世尊！是甚深般若波羅蜜中，惡魔憙作留難故，不得令書，不得令讀誦思惟說、正憶念、修行。」<p>佛告須菩提：「惡魔雖欲留難是深般若波羅蜜，令不得書讀誦思惟說、正憶念、修行，亦不能破壞是菩薩摩訶薩書般若波羅蜜乃至修行。」<p>爾時舍利弗白佛言：「世尊！誰力故，令惡魔不能留難菩薩摩訶薩書深般若波羅蜜乃至修行？」<p>佛言：「是佛力故，惡魔不能留難菩薩摩訶薩書深般若波羅蜜乃至修行。舍利弗！亦是十方國土現在諸佛力故，是諸佛擁護念是菩薩故，令魔不能留難菩薩摩訶薩令不書成就般若波羅蜜乃至修行。何以故？十方國土中現在無量無邊阿僧祇諸佛，擁護念是菩薩書深般若波羅蜜乃至修行，法應爾，亦無能作留難。舍利弗！善男子、善女人應當作是念：『我書是深般若波羅蜜乃至修行，皆是十方諸佛力。』」<p>舍利弗言：「世尊！若有善男子、善女人書是深般若波羅蜜乃至修行，皆是佛力故，當知是人是諸佛所護。」<p>佛言：「如是，如是！舍利弗！當知若有善男子、善女人書是深般若波羅蜜乃至修行，皆是佛力故，當知亦是諸佛所護。」<p>舍利弗言：「世尊！十方現在無量無邊阿僧祇諸佛，皆識、皆以佛眼見是善男子、善女人書深般若波羅蜜時乃至修行時。」<p>佛言：「如是，如是！舍利弗！十方現在無量無邊阿僧祇諸佛，皆識、皆以佛眼見是善男子、善女人書深般若波羅蜜時乃至修行時。舍利弗！是中求菩薩道善男子！善女人若書是深般若波羅蜜，受持讀誦、正憶念、如說修行，當知是人近阿耨多羅三藐三菩提不久。舍利弗！善男子、善女人書是深般若波羅蜜，受持讀誦乃至正憶念，是人於深般若波羅蜜多信解相，亦供養恭敬尊重讚歎是深般若波羅蜜，華香瓔珞乃至幡蓋供養。舍利弗！諸佛皆識、皆以佛眼見是善男子、善女人。是善男子、善女人供養功德，當得大利益、大果報。舍利弗！是善男子、善女人以是供養功德因緣故，終不墮惡道中，乃至阿惟越致地，終不遠離諸佛。舍利弗！是善男子、善女人，是善根因緣故，乃至阿耨多羅三藐三菩提，終不遠離六波羅蜜，終不遠離內空乃至無法有法空，終不遠離四念處乃至八聖道分，終不遠離佛十力乃至阿耨多羅三藐三菩提。舍利弗！是深般若波羅蜜，佛般涅槃後當至南方國土。是中比丘、比丘尼、優婆塞、優婆夷，當書是深般若波羅蜜，當受持讀誦思惟說、正憶念、修行。以是善根因緣故，終不墮惡道中，受天上人中樂，增益六波羅蜜，供養恭敬尊重讚歎諸佛，漸以聲聞、辟支佛、佛乘而得涅槃。舍利弗！是深般若波羅蜜從南方當轉至西方，所在處，是中比丘、比丘尼、優婆塞、優婆夷，當書是深般若波羅蜜，當受持讀誦思惟說、正憶念、修行。以是善根因緣故，終不墮惡道中，受天上人中樂，增益六波羅蜜，供養恭敬尊重讚歎諸佛，漸以聲聞、辟支佛、佛乘而得涅槃。舍利弗！是深般若波羅蜜從西方當轉至北方，所在處，是中比丘、比丘尼、優婆塞、優婆夷，當書是深般若波羅蜜，當受持讀誦思惟說、正憶念、修行。以是善根因緣故，終不墮惡道中，受天上人中樂，增益六波羅蜜，供養恭敬尊重讚歎諸佛，漸以聲聞、辟支佛、佛乘而得涅槃。舍利弗！是深般若波羅蜜，是時北方當作佛事。何以故？舍利弗？我法盛時無滅相。舍利弗！我已念是善男子、善女人受是深般若波羅蜜乃至修行。是善男子、善女人能書是般若波羅蜜，恭敬供養尊重讚歎，華香乃至幡蓋。舍利弗！是善男子、善女人以是善根因緣故，終不墮惡道中，受天上人中樂，增益六波羅蜜，供養恭敬尊重讚歎諸佛，漸以聲聞、辟支佛、佛乘而得涅槃。何以故？舍利弗！我以佛眼見是人，我亦稱譽讚歎。十方國土中無量無邊阿僧祇諸佛，亦以佛眼見是人，亦稱譽讚歎。」<p>舍利弗白佛言：「世尊！是深般若波羅蜜後時當在北方廣行耶？」<p>佛言：「如是，如是！舍利弗！是深般若波羅蜜後時在北方當廣行。舍利弗！後時於北方，是善男子、善女人若聞是深般若波羅蜜，若書受持讀誦思惟說、正憶念、如說修行，當知是善男子、善女人久發大乘心，多供養諸佛，種善根，久與善知識相隨。」<p>舍利弗白佛言：「世尊！後時北方當有幾所善男子、善女人求佛道，書深般若波羅蜜乃至如說修行？」<p>佛告舍利弗：「後時北方雖多有求佛道善男子、善女人，少有聞是深般若波羅蜜不沒不驚、不怖不畏。何以故？是人多親近供養諸佛，多諮問諸佛，是人必能具足般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，具足四念處乃至具足十八不共法。舍利弗！是善男子、善女人善根純熟故，能多利益眾生為阿耨多羅三藐三菩提。何以故？我今為是善男子、善女人說應薩婆若法，過去諸佛亦為是善男子、善女人說應薩婆若法。以是因緣故，是人後生時，續得阿耨多羅三藐三菩提心，亦為他人說阿耨多羅三藐三菩提法。是善男子、善女人皆一心和合，魔若魔民不能沮壞阿耨多羅三藐三菩提心，何況惡行人毀呰行深般若波羅蜜者能壞其阿耨多羅三藐三菩提心？舍利弗！是求菩薩道諸善男子、善女人，聞是深般若波羅蜜，得大法喜法樂，亦立多人於善根為阿耨多羅三藐三菩提。是善男子、善女人於我前立誓願：『我行菩薩道時，當度無數百千萬億眾生，令發阿耨多羅三藐三菩提心，示教利喜，乃至阿惟越致地受記。』我知其心，我亦隨喜。是善男子、善女人亦於過去諸佛前立誓願：『我行菩薩道時，當度無數百千萬億眾生，令發阿耨多羅三藐三菩提心，示教利喜，乃至阿惟越致地受記。』諸過去佛亦知其心而隨喜。舍利弗！是諸善男子、善女人所為心大，所受色聲香味觸法亦大，亦能大施。能大施已，種大善根。種大善根已，得大果報。為攝眾生故受身，能於眾生中捨內外所有物。以是善根因緣，發願欲生他方國土現在諸佛說深般若波羅蜜處。於諸佛前聞是深般若波羅蜜已，亦於彼示教利喜百千萬億眾生，令發阿耨多羅三藐三菩提心。」<p>舍利弗白佛言：「希有世尊！佛於過去未來現在法，無法不知、無法如相不知，眾生之行無事不知。今佛悉知過去諸佛及菩薩、聲聞，亦知今現在十方諸佛國土菩薩及聲聞，亦知未來諸佛及菩薩、聲聞。世尊！未來世有善男子、善女人勤求六波羅蜜，受持讀誦乃至修行，有得有不得。」<p>佛告舍利弗：「若善男子、善女人一心精進勤求，當得應六波羅蜜諸經。」<p>舍利弗白佛言：「善男子、善女人如是勤行者，得是應六波羅蜜深經耶？」<p>佛語舍利弗：「是善男子、善女人得是應六波羅蜜深經。何以故？善男子、善女人為阿耨多羅三藐三菩提故，與眾生說法示教利喜，令住六波羅蜜。以是因緣故，是善男子、善女人後身轉生，易得應六波羅蜜深經。得已如六波羅蜜所說修行精勤不息，乃至淨佛國土、成就眾生，得阿耨多羅三藐三菩提。」<p>摩訶般若波羅蜜經魔事品第四十六<p>爾時慧命須菩提白佛言：「世尊！是善男子、善女人發阿耨多羅三藐三菩提心，行六波羅蜜，成就眾生、淨佛國土。佛已讚歎說其功德。世尊！云何是善男子、善女人求於佛道，生諸留難？」<p>佛告須菩提：「樂說辯不即生，當知是菩薩魔事。」<p>須菩提言：「世尊！何因緣故，樂說辯不即生是菩薩魔事？」<p>佛言：「有菩薩摩訶薩行般若波羅蜜時，難具足六波羅蜜。以是因緣故，樂說辯不即生是菩薩魔事。復次，須菩提！樂說辯卒起，當知亦是菩薩魔事。」<p>「世尊！何因緣故，樂說辯卒起復是魔事？」<p>佛言：「菩薩摩訶薩行檀那波羅蜜乃至般若波羅蜜，著樂說法。以是因緣故，樂說辯卒起，當知是菩薩魔事。復次，須菩提！書是般若波羅蜜經時，偃蹇慠慢，當知是菩薩魔事。復次，須菩提！書是經時，戲笑亂心，當知是菩薩魔事。復次，須菩提！若書是經時，輕笑不敬，當知是菩薩魔事。復次，須菩提！若書是經時，心亂不定，當知是菩薩魔事。復次，須菩提！書是經時，各各不和合，當知是為菩薩魔事。復次，須菩提！善男子、善女人作是念：『我不得是經中滋味。』便棄捨去，當知是為菩薩魔事。復次，須菩提！受持般若波羅蜜，讀誦說若正憶念時，偃蹇慠慢，當知是為菩薩魔事。復次，須菩提！若受持般若波羅蜜經時，親近、正憶念時，轉相形笑，當知是為菩薩魔事。復次，須菩提！若受持般若波羅蜜經，讀誦、正憶念、修行時，共相輕蔑，當知是為菩薩魔事。若受持般若波羅蜜，讀誦乃至正憶念時，散亂心，當知是為菩薩魔事。若受持般若波羅蜜，讀誦乃至正憶念時，心不和合，當知是為菩薩魔事。」<p>須菩提白佛言：「世尊！世尊說：『善男子、善女人作是念：「我不得經中滋味。」便棄捨去，當知是為菩薩魔事。』世尊！何因緣故，菩薩不得經中滋味，便棄捨去？」<p>佛言：「是菩薩摩訶薩前世不久行般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜。是人聞說是般若波羅蜜，便從座起，作是念言：『我於般若波羅蜜中無記。』心不清淨，便從座起去，當知是為菩薩魔事。」<p>須菩提白佛言：「世尊！何因緣故不與受記，聞說是般若波羅蜜時便從座起去？」<p>佛告須菩提：「若菩薩未入法位中，諸佛不與受阿耨多羅三藐三菩提記。復次，須菩提，聞說般若波羅蜜時，菩薩作是念：『我是中無名字。』心不清淨，當知是為菩薩魔事。」<p>須菩提言：「何因緣故，是深般若波羅蜜中不說是菩薩名字？」<p>佛言：「未受記菩薩，諸佛不記名字。復次，須菩提！是菩薩摩訶薩作是念：『是般若波羅蜜中，無我生處、名字、若聚落城邑。』是人不欲聽聞般若波羅蜜，便從會中起去。是人如所起念時，念念却一劫，補當更勤精進求阿耨多羅三藐三菩提。復次，須菩提！菩薩學餘經，棄捨般若波羅蜜，終不能至薩婆若。善男子、善女人為捨其根而攀枝葉，當知是為菩薩魔事。」<p>須菩提白佛言：「世尊！何等是餘經，善男子、善女人所學不能至薩婆若？」<p>佛言：「是聲聞所應行經，所謂四念處、四正勤、四如意足、五根、五力、七覺分、八聖道分，空、無相、無作解脫門。善男子、善女人住是中，得須陀洹果、斯陀含果、阿那含果、阿羅漢果，是名聲聞所行，不能至薩婆若。如是善男子、善女人捨般若波羅蜜親近是餘經。何以故？須菩提！般若波羅蜜中出生諸菩薩摩訶薩，成就世間、出世間法。須菩提！菩薩摩訶薩學般若波羅蜜時，亦學世間、出世間法。須菩提！譬如狗，不從大家求食，反從作務者索。如是，須菩提！當來世有善男子、善女人棄深般若波羅蜜而攀枝葉，取聲聞、辟支佛所應行經，當知是為菩薩魔事。須菩提！譬如有人欲得見象，見已反觀其跡。須菩提！於汝意云何，是人為黠不？」<p>須菩提言：「為不黠。」<p>佛言：「諸求佛道善男子、善女人亦復如是。得深般若波羅蜜棄捨去，取聲聞、辟支佛所應行經。須菩提！當知是為菩薩魔事。須菩提！譬如人欲見大海，反求牛跡水。作是念：『大海水能與此等不？』須菩提！於汝意云何，是人為黠不？」<p>須菩提言：「為不黠。」<p>佛言：「當來世有求佛道善男子、善女人亦如是，得深般若波羅蜜棄捨去，取聲聞辟支佛所應行經，當知是亦菩薩摩訶薩魔事。須菩提！譬如工匠、若工匠弟子，欲擬作帝釋勝殿而揆則日月宮殿。須菩提！於汝意云何，是人為黠不？」<p>須菩提言：「為不黠。」<p>「如是，須菩提！當來世有薄福德善男子、善女人求佛道者，得是深般若波羅蜜便棄捨去，於聲聞、辟支佛所應行經中求薩婆若。須菩提！於汝意云何，是人為黠不？」<p>須菩提言：「為不黠。」<p>佛言：「當知亦是菩薩魔事。須菩提！譬如有人欲見轉輪聖王，見而不識。後見諸小國王，取其相貌，如是言：『轉輪聖王與此何異。』須菩提！於汝意云何，是人為黠不。」<p>須菩提言：「為不黠。」<p>「須菩提！當來世有薄福德善男子、善女人求佛道者，得是深般若波羅蜜棄捨去，取聲聞、辟支佛所應行經持求薩婆若。須菩提！於汝意云何，是人為黠不？」<p>須菩提言：「為不黠。」<p>「當知是為菩薩魔事。須菩提！譬如飢人得百味食棄捨去，反食六十日穀飯。須菩提！於汝意云何，是人為黠不？」<p>須菩提言：「為不黠。」<p>佛言：「當來世有求佛道善男子、善女人，得聞深般若波羅蜜棄捨去，取聲聞、辟支佛所應行經持求薩婆若。於汝意云何，是人為黠不？」<p>須菩提言：「為不黠。」<p>「當知是亦菩薩魔事。須菩提！譬如人得無價摩尼珠，反持比水精珠。須菩提！於汝意云何，是人為黠不？」<p>須菩提言：「為不黠。」<p>佛言：「當來世有求佛道善男子、善女人，得聞深般若波羅蜜棄捨去，取聲聞、辟支佛所應行經持求薩婆若。是人為黠不？」<p>須菩提言：「為不黠。」<p>「當知是亦菩薩魔事。復次，須菩提！是求佛道善男子、善女人，書是深般若波羅蜜時，樂說不如法事，不得書成般若波羅蜜。所謂樂說色聲香味觸法，樂說持戒、禪定、無色定，樂說檀那波羅蜜乃至般若波羅蜜，樂說四念處乃至阿耨多羅三藐三菩提。何以故？須菩提！是般若波羅蜜中無樂說相。須菩提！般若波羅蜜不可思議相，般若波羅蜜不生不滅相，般若波羅蜜不垢不淨相，般若波羅蜜不亂不散相，般若波羅蜜無說相，般若波羅蜜無言無義相，般若波羅蜜無所得相。何以故？須菩提！般若波羅蜜中無是諸法。須菩提！若有善男子、善女人求菩薩道者，書是般若波羅蜜經時，以是諸法散亂心，當知亦是菩薩魔事。」<p>須菩提白佛言：「世尊！是般若波羅蜜可書耶？」<p>佛言：「不可書。何以故？般若波羅蜜自性無故，禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，乃至一切種智，自性無故。若自性無，是不名為法。無法不能書無法。須菩提！若求菩薩道善男子、善女人作是念：『無法是深般若波羅蜜。』當知即是菩薩魔事。」<p>「世尊！是求菩薩道善男子、善女人，用字書般若波羅蜜，自念：『我書是般若波羅蜜。』以字著般若波羅蜜，當知亦是菩薩魔事。何以故？世尊！是般若波羅蜜無文字，禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，無有文字。世尊！色無文字，受想行識無文字，乃至一切種智無文字。世尊！若求菩薩道善男子、善女人，著無文字般若波羅蜜，乃至著無文字一切種智，當知是亦菩薩魔事。讀誦說、正憶念、如說修行，亦如是。」<p>「復次，須菩提！求佛道善男子、善女人，書是般若波羅蜜時，國土念起、聚落念起、城郭念起、方念起，若聞毀謗其師起念，若念父母及兄弟姊妹、諸餘親里，若念賊、若念旃陀羅，若念眾女、若念婬女。如是等種種諸餘異念留難，惡魔復益其念，破壞書般若波羅蜜，破壞讀誦說、正憶念、如說修行。須菩提！當知是亦菩薩魔事。復次，須菩提！求佛道善男子、善女人，得名譽恭敬、布施供養，所謂衣服、飲食、臥床、疾藥、種種樂具。善男子、善女人書是般若波羅蜜經，受讀誦乃至正憶念時，受著是事，不得書成般若波羅蜜乃至正憶念，當知是亦菩薩魔事。復次，須菩提！求佛道善男子、善女人書般若波羅蜜，乃至如說修行時，惡魔方便持諸餘深經與是菩薩摩訶薩，有方便力者不應貪著惡魔所與諸餘深經。何以故？是經不能令人至薩婆若故。是中無方便菩薩摩訶薩聞是諸餘深經，便捨深般若波羅蜜。須菩提！我是般若波羅蜜中，廣說諸菩薩摩訶薩方便道，諸菩薩摩訶薩應當從是中求。須菩提！今善男子、善女人求菩薩道，捨是深般若波羅蜜，於魔所與聲聞辟支佛深經中求方便道，當知亦是菩薩魔事。
。
<juan>摩訶般若波羅蜜經卷第十四<p>兩過品第四十七（丹兩不和合品）<p>「復次，須菩提！聽法人欲書持般若波羅蜜、讀誦問義、正憶念；說法人懈惰不欲為說。當知是為菩薩魔事。須菩提！說法之人心不懈惰，欲令書持般若波羅蜜；聽法者不欲受之。二心不和，當知是為魔事。復次，須菩提！聽法人欲書持般若波羅蜜、讀誦乃至正憶念；說法者欲至他方。當知是為魔事。須菩提！說法人欲令書持般若波羅蜜；聽法者欲至他方。二心不和，當知是為魔事。<p>「復次，須菩提！說法人貴重布施衣服、飲食、臥具、醫藥資生之物；聽法人少欲知足，行遠離行，攝念精進、一心、智慧。兩不和合，不得書持般若波羅蜜、受持讀誦問義、正憶念，當知是為魔事。須菩提！說法人少欲知足，行遠離行，攝念精進、一心、智慧；聽法者貴重布施衣服、飲食、臥具、醫藥資生之物。兩不和合，不得書持般若波羅蜜、讀誦問義、正憶念，當知是為魔事。<p>「復次，須菩提！說法者受十二頭陀：一作阿蘭若，二常乞食，三納衣，四一坐食，五節量食，六中後不飲漿，七塚間住，八樹下住，九露地住，十常坐不臥，十一次第乞食，十二但三衣；聽法人不受十二頭陀，不作阿蘭若乃至不受但三衣。兩不和合，不得書持般若波羅蜜、讀誦問義、正憶念，當知是為魔事。須菩提！聽法者受十二頭陀，作阿蘭若乃至但受三衣；說法人不受十二頭陀，不作阿蘭若乃至不受但三衣。兩不和合，不得書持般若波羅蜜、讀誦問義、正憶念，當知是為魔事。<p>「復次，須菩提！說法者有信有善，欲書深般若波羅蜜乃至正憶念；聽法者無信破戒惡行，不欲書受深般若波羅蜜乃至正憶念。當知是為魔事。須菩提！聽法者有信有善持戒；說法者無信破戒惡行。兩不和合，當知是為魔事。<p>「復次，須菩提！說法者能一切施心不慳惜；聽法者悋惜不捨。當知是為魔事。須菩提！聽法者一切能施心不慳惜；說法者悋法不施。兩不和合，不得書持般若波羅蜜乃至正憶念，當知是為魔事。<p>「復次，須菩提！聽法者欲供養說法人衣服、飲食、臥具、醫藥資生所須；說法者不欲受之。當知是為魔事。須菩提！說法者欲供給聽法人衣服乃至資生所須；聽法者不欲受之。兩不和合，不得書持般若波羅蜜乃至正憶念，當知是為魔事。<p>「復次，須菩提！說法者易悟；聽法人闇鈍。當知是為魔事。須菩提！聽法者易悟；說法人闇鈍。兩不和合，不得書持般若波羅蜜乃至正憶念，當知是為魔事。<p>「復次，須菩提！說法者知十二部經次第義，所謂修妬路乃至優波提舍；聽法者不知十二部經次第義。當知是為魔事。聽法者知十二部經次第義；說法人不知十二部經次第義。兩不和合，不得書深般若波羅蜜乃至正憶念，當知是為魔事。<p>「復次，須菩提。說法者成就六波羅蜜；聽法人不成就六波羅蜜。兩不和合，不得書深般若波羅蜜乃至正憶念，當知是為魔事。聽法者有六波羅蜜；說法人無六波羅蜜。兩不和合，不得書深般若波羅蜜乃至正憶念，當知是為魔事。<p>「復次，須菩提！說法者於六波羅蜜有方便力；聽法人於六波羅蜜無方便力。兩不和合，不得書深般若波羅蜜乃至正憶念，當知是為魔事。聽法者於六波羅蜜有方便力；說法人於六波羅蜜無方便力。兩不和合，不得書深般若波羅蜜乃至正憶念，當知是為魔事。<p>「復次，須菩提！說法者得陀羅尼；聽法人無陀羅尼。兩不和合，不得書深般若波羅蜜乃至正憶念，當知是為魔事。聽法者得陀羅尼；說法者無陀羅尼。兩不和合，不得書深般若波羅蜜乃至正憶念，當知是為魔事。<p>「復次，須菩提！說法者欲令書持般若波羅蜜讀誦乃至正憶念；聽法人不欲書持般若波羅蜜讀誦乃至正憶念。兩不和合，不得書般若波羅蜜乃至正憶念，當知是為魔事。聽法者欲書讀誦說般若波羅蜜；說法者不欲令書般若波羅蜜乃至不欲令說。兩不和合，不得書深般若波羅蜜乃至正憶念，當知是為魔事。<p>「復次，須菩提！說法者離貪欲、瞋恚、睡眠、掉悔、疑；聽法人貪欲、瞋恚、睡眠、掉悔、疑。當知是為魔事。聽法者離貪欲、瞋恚、睡眠、掉悔、疑；說法人貪欲、瞋恚、睡眠、掉悔、疑。兩不和合，不得書深般若波羅蜜乃至正憶念，當知是為魔事。<p>「復次，須菩提！書是深般若波羅蜜乃至正憶念時，或有人來說三惡道中苦劇：『汝何不於是身盡苦速入涅槃，何用是阿耨多羅三藐三菩提為？』兩不和合，不得書深般若波羅蜜乃至正憶念，當知是為魔事。<p>「復次，須菩提！書是深般若波羅蜜、受持讀誦說、正憶念時，或有人來讚四天王諸天，讚三十三天、夜摩天、兜率陀天、化樂天、他化自在天、梵天乃至非有想非無想天，讚初禪乃至非有想非無想定。作是言：『善男子！欲界中受五欲快樂，色界中受禪生樂，無色界中受寂滅樂，是事亦無常、苦、空、無我，變相、盡相、散相、離相、滅相。汝何不於是身中取須陀洹果、斯陀含果、阿那含果、阿羅漢果、辟支佛道，何用是世間生死中受種種苦求阿耨多羅三藐三菩提為？』兩不和合，不得書深般若波羅蜜乃至正憶念，當知是為魔事。<p>「復次，須菩提！說法者一身無累自在無礙；聽法人多將人眾。兩不和合，不得書深般若波羅蜜乃至正憶念，當知是為魔事。聽法者一身無累自在無礙；說法者多將人眾。兩不和合，不得書深般若波羅蜜乃至正憶念，當知是為魔事。<p>「復次，須菩提！說法者如是言：『汝能隨我意者，當與汝般若波羅蜜，令書讀誦說、正憶念。若不隨我意者則不與汝。』兩不和合，不得書深般若波羅蜜、讀誦說、正憶念，當知是為魔事。<p>「復次，須菩提！聽法者欲得追隨如其意；說法者不聽。兩不和合，不得書深般若波羅蜜乃至正憶念，當知是為魔事。<p>「復次，須菩提！說法者欲得財利故，與般若波羅蜜令書持乃至正憶念；聽法者以是因緣故，不欲從受。兩不和合，不得書深般若波羅蜜乃至正憶念，當知是為魔事。聽法者為財利故，欲書深般若波羅蜜讀誦說；說法者以是因緣故，不欲與。兩不和合，不得書深般若波羅蜜讀誦說，當知是為魔事。<p>「復次，須菩提！說法者欲至他方危命之處；聽法者不欲隨去。兩不和合，不得書深般若波羅蜜乃至正憶念，當知是為魔事。聽法者欲至他方危命之處；說法者不欲去。兩不和合，不得書深般若波羅蜜乃至正憶念，當知是為魔事。<p>「復次，須菩提！說法者欲至他方飢餓穀貴無水之處；聽法者不欲隨去。兩不和合，不得書深般若波羅蜜乃至正憶念，當知是為魔事。聽法者欲至他方飢餓穀貴無水之處；說法者不欲去。兩不和合，不得書深般若波羅蜜乃至正憶念，當知是為魔事。<p>「復次，須菩提！說法者欲至他方豐樂之處；聽法者欲隨從去。說法者言：『善男子！汝為利養故追隨我，汝善自思惟。若得、若不得，無令後悔。』以是小因緣故，兩不和合。聽法者聞之心厭，作是念：『是為拒逆，不欲與我相隨。』便即止不去。兩不和合，不得書深般若波羅蜜乃至正憶念，當知是為魔事。<p>「復次，須菩提！說法者欲過曠野，賊怖、旃陀羅怖、獵師怖、惡獸毒蛇怖；聽法者欲隨逐去。說法者言：『善男子！汝何用到彼，彼中多有諸怖，賊怖乃至毒蛇怖。』聽法者聞之，知其不欲與般若波羅蜜書持乃至正憶念，心厭不欲追隨。以是少因緣故，兩不和合，當知是為魔事。<p>「復次，須菩提！說法者多有檀越數往問訊，以是因緣故，語聽法者：『我有因緣，應往到彼。』聽法人知其意，便止不去。兩不和合，不得書深般若波羅蜜乃至正憶念，當知是為魔事。<p>「復次，須菩提！惡魔作比丘形像來，方便破壞般若波羅蜜，不得令書持讀誦說正憶念。」<p>須菩提白佛言：「世尊！何因緣故，惡魔作比丘形像，方便破壞般若波羅蜜，不得令書持乃至正憶念？」<p>佛言：「惡魔作比丘形像來，壞善男子善女人心，令遠離般若波羅蜜。作是言：『如我所說經即是般若波羅蜜，此經非般若波羅蜜。』須菩提！是中破壞諸比丘時，有未受記菩薩便墮疑惑。墮疑惑故，不得書深般若波羅蜜，不受不持乃至不作正憶念。兩不和合，不得書成般若波羅蜜乃至正憶念，當知是為魔事。<p>「復次，須菩提！惡魔作比丘身到菩薩所，如是言：『若菩薩行般若波羅蜜，於實際作證，得須陀洹果、斯陀含果、阿那含果、阿羅漢果，得辟支佛道。』以是不和合，不得書般若波羅蜜乃至正憶念，當知是為魔事。<p>「復次，須菩提！說是深般若波羅蜜時，多有魔事起，留難般若波羅蜜是為魔事。菩薩摩訶薩應當覺知，知已遠離。」<p>須菩提言：「世尊！何等是魔事留難，菩薩應當覺知，知已遠離？」<p>佛言：「似般若波羅蜜諸魔事起，似禪那波羅蜜、似毘梨耶波羅蜜、似羼提波羅蜜、似尸羅波羅蜜、似檀那波羅蜜魔事起。菩薩應當覺知，知已遠離。<p>「復次，須菩提！聲聞、辟支佛所應行經，是菩薩摩訶薩應當知是魔事而遠離之。<p>「復次，須菩提！內空、外空乃至無法有法空，四念處乃至八聖道分，空、無相、無作解脫門，用是法得須陀洹果、斯陀含果、阿那含果、阿羅漢果、辟支佛道。如是等諸經，惡魔作比丘形像，方便與菩薩摩訶薩。以是不和合故，不得書深般若波羅蜜乃至正憶念，當知是為魔事。<p>「復次，須菩提！惡魔作佛身金色丈光到菩薩所，是菩薩貪著。貪著因緣故，耗減薩婆若。以是不和合故，不得書般若波羅蜜乃至正憶念，當知是為魔事。<p>「復次，須菩提！惡魔作佛身及比丘僧到菩薩前，是菩薩起貪著意，作是念：『我於當來世亦當如是。』從比丘僧為說法，是菩薩貪著魔身故，耗減薩婆若，不得書成般若波羅蜜，當知是為魔事。<p>「復次，須菩提！惡魔化作無數百千萬億菩薩，行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，指示善男子、善女人。善男子、善女人見已貪著，貪著故耗減薩婆若，不得書深般若波羅蜜乃至正憶念，當知是為魔事。何以故？是深般若波羅蜜中，無有色、無有受想行識，乃至無阿耨多羅三藐三菩提。須菩提！是般若波羅蜜若無有色乃至無阿耨多羅三藐三菩提，是中無佛、無聲聞、無辟支佛、無菩薩。何以故？一切諸法自性空故。<p>「復次，須菩提！善男子、善女人書是深般若波羅蜜，受讀誦說、正憶念時，多有留難起。須菩提！譬如閻浮提中珍寶金銀琉璃、車❥瑪瑙珊瑚等，多難多賊。如是，須菩提！善男子、善女人書是深般若波羅蜜乃至正憶念時，多賊多留難起。」<p>須菩提白佛言：「如是，世尊！閻浮提中珍寶金銀琉璃、車❥瑪瑙珊瑚等，多賊多難。世尊！善男子！善女人亦如是，書是深般若波羅蜜乃至正憶念時，多留難起，多有魔事。何以故？是愚癡人為魔所使，善男子、善女人書是深般若波羅蜜乃至正憶念時、破壞令遠離。世尊！是愚癡人少智少慧，是善男子、善女人書深般若波羅蜜乃至正憶念時，破壞令遠離。是愚癡人心不樂大法，是故不書是深般若波羅蜜，不受不讀不誦、不正憶念、不如說修行，亦壞他人令不得書深般若波羅蜜乃至如說修行。」<p>佛言：「如是，如是！須菩提！新發大乘意善男子、善女人，為魔所使，不種善根、不供養諸佛、不隨善知識故，不書深般若波羅蜜乃至不正憶念而作留難。是善男子、善女人少智少慧、心不樂大法，是故不能書是深般若波羅蜜乃至正憶念，魔事起故。須菩提！若善男子、善女人能書是深般若波羅蜜乃至正憶念時，魔事不起，能具足禪那波羅蜜乃至檀那波羅蜜，能具足四念處乃至一切種智。須菩提，當知佛力故，是善男子、善女人能書是深般若波羅蜜乃至正憶念，亦能具足禪那波羅蜜乃至檀那波羅蜜，具足內空乃至無法有法空，具足四念處乃至八聖道分，佛十力乃至一切種智。須菩提！十方現在無量無邊阿僧祇諸佛亦助是善男子、善女人，令得書是深般若波羅蜜乃至正憶念。十方阿惟越致諸菩薩摩訶薩亦擁護祐助是善男子、善女人，書深般若波羅蜜乃至正憶念。」<p>摩訶般若波羅蜜經佛母品第四十八<p>佛告須菩提：「譬如母人有子，若五若十、若二十若三十若四十若五十、若百若千。母中得病，諸子各各勤求救療。作是念：『我等云何令母安隱無諸苦患不樂之事，風寒冷熱、蚊虻蛇蚖侵犯母身，是我等憂。』其諸子等常求樂具供養其母。所以者何？生育我等示我世間。如是，須菩提！佛常以佛眼視是深般若波羅蜜。何以故？是深般若波羅蜜能示世間相。十方現在諸佛亦以佛眼常視是深般若波羅蜜。何以故？是深般若波羅蜜能生諸佛，能與諸佛一切智，能示世間相。以是故，諸佛常以佛眼視是深般若波羅蜜。又以般若波羅蜜能生禪那波羅蜜乃至檀那波羅蜜，能生內空乃至無法有法空，能生四念處乃至八聖道分，能生佛十力乃至一切種智。如是般若波羅蜜能生須陀洹、斯陀含、阿那含、阿羅漢、辟支佛、諸佛。須菩提！所有諸佛已得阿耨多羅三藐三菩提，今得當得，皆因深般若波羅蜜因緣故得。須菩提！若求佛道善男子、善女人，當書是深般若波羅蜜乃至正憶念，諸佛常以佛眼視是人。須菩提！是求菩薩道善男子、善女人，諸十方佛常守護，令不退阿耨多羅三藐三菩提。」<p>須菩提白佛言：「如世尊所說，般若波羅蜜能生諸佛，能示世間相。世尊！般若波羅蜜云何能生諸佛？云何能示世間相？云何諸佛從般若波羅蜜生？云何諸佛說世間相？」<p>佛告須菩提：「是深般若波羅蜜中生佛十力乃至十八不共法、一切種智。須菩提！得是諸法因緣故，名為佛。須菩提！以是故，深般若波羅蜜能生諸佛。須菩提！諸佛說五陰是世間相。」<p>須菩提言：「世尊！云何深般若波羅蜜中說五陰相？云何深般若波羅蜜中示五陰如？」<p>「須菩提！般若波羅蜜不示五陰破、不示五陰壞，不示生不示滅、不示垢不示淨、不示增不示減、不示入不示出、不示過去不示未來不示現在。何以故？空相不破不壞，無相相、無作相不破不壞，不起法、不生法、無所有法、性法不破不壞相如是示。如是，須菩提！佛說深般若波羅蜜能示世間相。<p>「復次，須菩提！諸佛因般若波羅蜜，悉知無量無邊阿僧祇眾生心所行。須菩提！是深般若波羅蜜中，無眾生無眾生名、無色無色名、無受想行識無受想行識名，無眼乃至無意、無眼識乃至無意識、無眼觸乃至無意觸，乃至無一切種智無一切種智名。如是，須菩提！是深般若波羅蜜能示世間相。須菩提！是深般若波羅蜜亦不示色，不示受想行識，乃至不示一切種智。何以故？須菩提！是深般若波羅蜜中尚無般若波羅蜜，何況色乃至一切種智？<p>「復次，須菩提！所有眾生名數，若有色若無色、若有想若無想、若非有想若非無想、若此間國土若遍十方國土，是諸眾生若攝心若亂心，是攝心亂心，佛如實知。須菩提！云何佛知眾生攝心亂心相？以法相故知。用何等法相故知？須菩提！是法相中尚無法相相，何況有攝心亂心？須菩提！以是法相故，佛知眾生攝心亂心。<p>「復次，須菩提！佛知眾生攝心亂心。云何知？須菩提！以盡相故知、以無染相故知、以滅相故知、以斷相故知、以寂相故知、以離相故知。如是，須菩提！佛因般若波羅蜜知眾生攝心亂心。<p>「復次，須菩提！佛因般若波羅蜜知眾生染心，如實知染心、瞋心、癡心，如實知瞋心、癡心。」<p>須菩提白佛言：「世尊！云何佛知眾生染心，如實知染心；瞋心、癡心，如實知瞋心、癡心？」<p>佛告須菩提：「染心如實相則無染心相。何以故？如實相中心、心數法尚不可得，何況當得染心、不染心？須菩提！瞋心、癡心如實相則無瞋心、無癡心相。何以故？如實相中心、心數法尚不可得，何況當得瞋心不瞋心、癡心不癡心。如是，須菩提！佛因般若波羅蜜，眾生染心如實知染心，瞋心、癡心如實知瞋心、癡心。<p>「復次，須菩提！佛因般若波羅蜜，眾生無染心如實知無染心，無瞋心、無癡心如實知無瞋心、無癡心。」<p>須菩提白佛言：「世尊！云何眾生無染心如實知無染心？無瞋心如實知無瞋心？無癡心如實知無癡心？」<p>佛告須菩提：「是心無染相中，染相、不染相不可得。何以故？須菩提！二心不俱故。如是，須菩提！佛因般若波羅蜜，眾生無染心如實知無染心。須菩提！是無瞋心、無癡心相中，癡心、不癡心不可得。何以故？二心不俱故。如是，須菩提！佛因般若波羅蜜，眾生無瞋心、無癡心如實知。<p>「復次，須菩提！佛因般若波羅蜜，是眾生廣心如實知廣心。」<p>須菩提白佛言：「世尊！云何佛因般若波羅蜜，是眾生廣心如實知廣心？」<p>「須菩提！佛知諸眾生心相不廣不狹、不增不減、不來不去，心相離故。是心不廣不狹乃至不來不去。何以故？是心性無故。誰作廣、誰作狹乃至來去？如是，須菩提！佛因般若波羅蜜，是眾生廣心如實知廣心。復次，須菩提！佛因般若波羅蜜，是眾生大心如實知大心。」<p>須菩提白佛言：「世尊！云何佛因般若波羅蜜，是眾生大心如實知大心？」<p>佛告須菩提：「佛因般若波羅蜜，不見眾生心來相去相，不見眾生心生相滅相住異相。何以故？是諸心性無故，誰來誰去、誰生滅住異？如是，須菩提！佛因般若波羅蜜，是眾生大心如實知大心。<p>「復次，須菩提！佛因般若波羅蜜，眾生無量心如實知無量心。」<p>須菩提白佛言：「世尊！云何佛因般若波羅蜜，眾生無量心如實知無量心？」<p>佛告須菩提：「佛因般若波羅蜜，知是眾生心不見住不見不住。何以故？是無量心相無依止故，誰有住不住處？如是，須菩提！佛因般若波羅蜜，眾生無量心如實知無量心。<p>「復次，須菩提！佛因般若波羅蜜，眾生不可見心如實知不可見心。」<p>須菩提白佛言：「世尊！云何佛因般若波羅蜜，眾生不可見心如實知不可見心？」<p>佛告須菩提：「眾生心是無相，佛如實知無相，自相空故。復次，須菩提！佛知眾生心五眼不能見。如是，須菩提！佛因般若波羅蜜，眾生不可見心如實知不可見心。<p>「復次，須菩提！佛因深般若波羅蜜，眾生心數出沒屈申如實知。」<p>「世尊！云何佛因深般若波羅蜜，眾生心數出沒屈申如實知？」<p>佛言：「一切眾生心數出沒屈申等，皆依色受想行識生。須菩提！佛於是中知眾生心數出沒屈申，所謂神及世間常，是事實、餘妄語，是見依色。神及世間無常，是事實、餘妄語，是見依色。神及世間常亦無常，是事實餘妄語，是見依色。神及世間非常非無常，是事實、餘妄語，是見依色。神及世間常，是事實、餘妄語，是見依受。神及世間無常，是事實、餘妄語，是見依受。神及世間常亦無常，是事實、餘妄語，是見依受。神及世間非常非無常，是事實、餘妄語，是見依受。神及世間常，是事實、餘妄語，是見依想。神及世間無常，是事實、餘妄語，是見依想。神及世間常亦無常，是事實、餘妄語，是見依想。神及世間非常非無常，是事實、餘妄語，是見依想。神及世間常，是事實、餘妄語，是見依行。神及世間無常，是事實、餘妄語，是見依行。神及世間常亦無常，是事實、餘妄語，是見依行。神及世間非常非無常，是事實、餘妄語，是見依行。神及世間常，是事實、餘妄語，是見依識。神及世間無常，是事實、餘妄語，是見依識。神及世間常亦無常，是事實、餘妄語，是見依識。神及世間非常非無常，是事實、餘妄語，是見依識。世間有邊，是事實、餘妄語，是見依色。世間無邊，是事實、餘妄語，是見依色。世間有邊無邊，是事實、餘妄語，是見依色。世間非有邊非無邊，是事實、餘妄語，是見依色。依受想行識亦如是。神即是身，是見依色。神異身異，是見依色。依受想行識亦如是。死後有如去，是事實、餘妄語，是見依色。死後無如去，是事實、餘妄語，是見依色。死後或有如去或無如去，是事實、餘妄語，是見依色。死後非有如去非無如去，是事實、餘妄語，是見依色。依受想行識亦如是。如是，須菩提！佛因般若波羅蜜，眾生出沒屈申如實知。<p>「復次，須菩提！佛知色相。云何知色相？知色如如相不壞，無分別、無相、無憶、無戲論、無得。色相亦如是。須菩提！佛知受想行識相。云何知受想行識相？知識如如相不壞，無分別、無相、無憶、無戲論、無得。受想行識相亦如是。如是，須菩提！佛知眾生如相及眾生心數出沒屈申如相。是五陰如相、諸行如相，即是一切法如相。何等是一切法如相？所謂六波羅蜜如相。六波羅蜜如相即是三十七品如相，三十七品如相即是十八空如相，十八空如相即是八背捨如相，八背捨如相即是九次第定如相，九次第定如相即是佛十力如相，佛十力如相即是四無所畏、四無礙智、大慈大悲乃至十八不共法如相，十八不共法如相即是一切種智如相，一切種智如相即是善法不善法、世間法出世間法、有漏法無漏法如相。有漏法、無漏法如相，即是過去未來現在諸法如相。過去未來現在諸法如相，即是有為法無為法如相。有為法無為法如相，即是須陀洹果如相。須陀洹果如相，即是斯陀含果如相。斯陀含果如相，即是阿那含果如相。阿那含果如相，即是阿羅漢果如相。阿羅漢果如相，即是辟支佛道如相。辟支佛道如相，即是阿耨多羅三藐三菩提如相。阿耨多羅三藐三菩提如相，即是諸佛如相。諸佛如相皆是一如相。不二不別、不盡不壞，是名一切諸法如相。佛因般若波羅蜜得是如相，以是因緣故，般若波羅蜜能生諸佛能示世間相。如是，須菩提！佛知一切法如相，非不如相、不異相。得是如相故，佛名如來。」<p>須菩提白佛言：「世尊！是諸法如相，非不如相、不異相甚深。世尊！諸佛用是如，為人說阿耨多羅三藐三菩提。世尊！誰能信解是者？唯有阿惟越致菩薩及具足正見人漏盡阿羅漢。何以故？佛得是甚深如法，為人說故。」<p>佛告須菩提：「是如無盡相故甚深。」<p>須菩提言：「何法無盡相故甚深？」<p>佛言：「一切法無盡故。如是，須菩提！佛得是一切諸法如已，為眾生說。」<p>摩訶般若波羅蜜經問相品第四十九<p>爾時三千大千世界中所有欲界天子、色界天子，遙散華香來至佛所，頂禮佛足却一面住，白佛言：「世尊所說般若波羅蜜甚深，何等是深般若波羅蜜相？」<p>佛告欲界、色界諸天子：「諸天子！空相是深般若波羅蜜相，無相、無作、無起、無生無滅、無垢無淨。無所有法、無相、無所依止、虛空相，是深般若波羅蜜相。諸天子！如是等相是深般若波羅蜜相，佛為眾生用世間法故說，非第一義。諸天子！如是諸相，一切世間天、人、阿修羅不能破壞。何以故？是一切世間天、人、阿修羅亦是相故。諸天子！相不能破相，相不能知相，相不能知無相，無相不能知相。是相是無相，相無相皆無所有。謂知相、知者、知法皆不可得故。何以故？諸天子！是諸相非色作，非受想行識作。非檀那波羅蜜作，非尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜作。非內空作，非外空作，非內外空作，非無法空作，非有法空作，非無法有法空作。非四念處作，乃至非一切種智作。諸天子！是相非人所有，非非人所有，非世間非出世間，非有漏非無漏，非有為非無為。」<p>佛復告諸天子：「譬如有人問：『何等是虛空相？』此人為正問不？」<p>諸天子言：「世尊！此不正問。何以故？世尊！是虛空無有相可說，虛空無為無起故。」<p>佛告欲界、色界諸天子：「有佛無佛，相性常住。佛得如實相性故，名為如來。」<p>諸天子白佛言：「世尊！世尊所得諸相性甚深。得是相故，得無礙智。住是相中，以般若波羅蜜集諸法自相。」<p>諸天子言：「希有世尊！是深般若波羅蜜是諸佛常所行道處，行是道得阿耨多羅三藐三菩提。得阿耨多羅三藐三菩提已，通達一切法相，若色相、若受想行識相，乃至一切種智相。」<p>佛言：「如是，如是！諸天子！惱壞相是色相，佛得是無相。覺者受相、取者想相、起作者行相、了別者識相，佛得是無相。能捨者檀那波羅蜜相、無熱惱者尸羅波羅蜜相、不變異者羼提波羅蜜相、不可伏者毘梨耶波羅蜜相、攝心者禪那波羅蜜相、捨離者般若波羅蜜相，佛得是無相。心無所嬈惱者，是四禪、四無量心、四無色定相，佛得是無相。出世間者三十七品相，佛得是無相。苦者無作脫門相、集者空脫門相、寂滅者無相脫門相，佛得是無相。勝者十力相、不恐怖者無所畏相、遍知者四無礙智相、餘人無得者十八不共法相，佛得是無相。愍念眾生者大慈大悲相、實者無錯謬相、無所取者常捨相、現了知者一切種智相，佛得是無相。如是，諸天子！佛得一切諸法無相，以是因緣故，佛名無礙智。」<p>爾時佛告須菩提：「般若波羅蜜是諸佛母，般若波羅蜜能示世間相，是故佛依止是法行，供養恭敬尊重讚歎是法。何等是法？所謂般若波羅蜜。諸佛依止般若波羅蜜住，恭敬供養尊重讚歎是般若波羅蜜。何以故？是般若波羅蜜出生諸佛。佛知作人。若人正問知作人者，正答無過於佛。何以故？須菩提！佛知作人故。須菩提！佛所乘來法，佛所從來道，得阿耨多羅三藐三菩提。是乘是道，佛還恭敬供養尊重讚歎受持守護。須菩提！是名佛知作人。<p>「復次，須菩提！佛知一切法無作相，作者無所有故。一切法無起相，形事不可得故。須菩提！佛因般若波羅蜜，知一切法無作相。以是因緣故，佛知作人。<p>「復次，須菩提！佛因般若波羅蜜，得一切法不生，以無所得故。以是因緣故，般若波羅蜜能生諸佛、能示世間相。」<p>須菩提言：「世尊！若一切法無知者、無見者，云何般若波羅蜜能生諸佛、能示世間相？」<p>佛告須菩提：「如是，如是！一切法實無知者、無見者。云何無知者、無見者？一切法空、虛誑、不堅固，是故一切法無知者、無見者。<p>「復次，須菩提！一切法云何無知者、無見者？一切法無依止、無所繫。以是故，一切法無知者、無見者。如是，須菩提！般若波羅蜜能生諸佛、能示世間相：不見色故示世間相，不見受想行識故示世間相，乃至不見一切種智故示世間相。如是，須菩提！般若波羅蜜能生諸佛、能示世間相。」<p>須菩提言：「世尊！云何不見色故，般若波羅蜜示世間相？不見受想行識乃至一切種智故，示世間相？」<p>佛告須菩提：「若不緣色生識，是名不見色相故示。不緣受想行識生識，乃至不緣一切種智生識，是名不見一切種智相故示。如是，須菩提！是深般若波羅蜜能生諸佛、能示世間相。<p>「復次，須菩提！般若波羅蜜云何能生諸佛、能示世間相？須菩提！般若波羅蜜示世間空。云何示世間空？示五陰世間空，示十二入世間空，示十八界世間空，示十二因緣世間空，示我見、根本六十二見世間空；示十善道世間空，示四禪、四無量心、四無色定世間空，示三十七品世間空；示六波羅蜜世間空；示內空世間空，示外空世間空，示內外空世間空，示無法空世間空，示有法空世間空，示無法有法空世間空，示有為空世間空，示無為空世間空；示佛十力世間空，示十八不共法世間空，乃至示一切種智世間空。如是，須菩提！般若波羅蜜能生諸佛、能示世間相。<p>「復次，須菩提！佛因是般若波羅蜜，示世間空、知世間空、覺世間空、思惟世間空、分別世間空。如是，須菩提！般若波羅蜜能生諸佛、能示世間相。<p>「復次，須菩提！般若波羅蜜示佛世間空。云何示佛世間空？示五陰世間空，乃至示一切種智世間空。如是，須菩提！般若波羅蜜能生諸佛、能示世間相。<p>「復次，須菩提！般若波羅蜜示佛世間不可思議。云何示世間不可思議？示五陰世間不可思議，乃至示一切種智世間不可思議。<p>「復次，須菩提！般若波羅蜜示佛世間離。云何示世間離？示五陰世間離，乃至示一切種智世間離。如是，須菩提！般若波羅蜜示佛世間離。<p>「復次，須菩提！般若波羅蜜示佛世間寂滅。云何示世間寂滅？示五陰世間寂滅，乃至示一切種智世間寂滅。<p>「復次，須菩提！般若波羅蜜示佛世間畢竟空。云何示世間畢竟空？示五陰世間畢竟空，乃至示一切種智世間畢竟空。<p>「復次，須菩提！般若波羅蜜示佛世間性空。云何示世間性空？示五陰世間性空，乃至示一切種智世間性空。<p>「復次，須菩提！般若波羅蜜示佛世間無法空。云何示世間無法空？示五陰世間無法空，乃至示一切種智世間無法空。<p>「復次，須菩提！般若波羅蜜示世間有法空。云何示世間有法空？示五陰世間有法空，乃至示一切種智世間有法空。<p>「復次，須菩提！般若波羅蜜示佛世間無法有法空。云何示世間無法有法空？示五陰世間無法有法空，乃至示一切種智世間無法有法空。<p>「復次，須菩提！般若波羅蜜示佛世間獨空。云何示世間獨空？示五陰世間獨空，乃至示一切種智世間獨空。<p>「如是，須菩提！般若波羅蜜能生諸佛、能示佛世間相。須菩提！是深般若波羅蜜示世間相，所謂不生今世後世相。何以故？諸法無可用生今世後世相故。」<p>須菩提白佛言：「世尊！是般若波羅蜜為大事故起。世尊！是般若波羅蜜為不可思議事故起。世尊！是般若波羅蜜為不可稱事故起。世尊！是般若波羅蜜為無量事故起。世尊！是般若波羅蜜為無等等事故起。」<p>佛言：「如是，如是！須菩提！般若波羅蜜為大事故起；為不可思議事故起；為不可稱事故起；為無量事故起；為無等等事故起。須菩提！云何是般若波羅蜜為大事故起？須菩提！諸佛大事者，所謂救一切眾生，不捨一切眾生。須菩提！云何是般若波羅蜜為不可思議事故起？須菩提！不可思議事者，所謂諸佛法、如來法、自然人法、一切智人法。以是故，須菩提！諸佛般若波羅蜜為諸佛不可思議事故起。須菩提！云何般若波羅蜜為不可稱事故起？須菩提！一切眾生中無有能思惟稱佛法、如來法、自然人法、一切智人法。以是故，須菩提！般若波羅蜜為不可稱事故起。須菩提！云何般若波羅蜜為無量事故起？須菩提！一切眾生中無有能量佛法、如來法、自然人法、一切智人法。以是故，須菩提！般若波羅蜜為不可量事故起。須菩提！云何般若波羅蜜為無等等事故起？須菩提！一切眾生中無有能與佛等者，何況過。以是故，須菩提！般若波羅蜜為無等等事故起。」<p>須菩提白佛言：「世尊！但佛法、如來法、自然人法、一切智人法，不可思議、不可稱、無有量、無等等事起耶？」<p>佛告須菩提：「如是，如是！佛法、如來法、自然人法、一切智人法，不可思議、不可稱、無有量、無等等。色亦不可思議、不可稱、無有量、無等等，受想行識亦不可思議、不可稱、無有量、無等等，乃至一切種智、法性、法相，不可思議、不可稱、無有量、無等等。是中心、心數法不可得。<p>「復次，須菩提！色不可思議，是亦不可得，乃至色無等等，是亦不可得。受想行識乃至一切種智無等等，是亦不可得。」<p>須菩提白佛言：「世尊！何因緣，色不可思議乃至無等等，是亦不可得？受想行識乃至一切種智無等等，是亦不可得？」<p>佛語須菩提：「色量不可得故，受想行識量不可得故，乃至一切種智量不可得故。」<p>須菩提白佛言：「世尊！何因緣，色量不可得？乃至一切種智量不可得？」<p>佛告須菩提：「色不可思議故，乃至色無等等故，量不可得。乃至一切種智不可思議故，乃至一切種智無等等故，量不可得。須菩提！於汝意云何，不可思議乃至無等等，寧可得不？色受想行識乃至一切種智，可得不？」<p>須菩提言：「世尊！不可得。」<p>「以是故，須菩提！一切法不可思議，乃至無等等亦如是。須菩提！諸佛法不可思議、不可稱、無有量、無等等。須菩提！是名諸佛法不可思議乃至無等等。須菩提！是諸佛法不可思議，過思議相故；不可稱，過稱故；無有量，過量故；無等等，過等等故。須菩提！是因緣故，一切法亦不可思議乃至無等等。須菩提！不可思議，名是義不可思議；不可稱，名是義不可稱；無有量，名是義不可量；無等等，名是義無等等。須菩提！是諸佛法不可思議乃至無等等。不可思議，如虛空不可思議；不可稱，如虛空不可稱；無有量，如虛空無有量；無等等，如虛空無等等。須菩提！是亦名諸佛法不可思議乃至無等等。佛法如是無量，一切世間天及人、阿修羅，無能思議籌量者。」<p>說是諸佛法不可思議、不可稱、無有量、無等等品時，五百比丘一切法不受故，漏盡、心解脫，得阿羅漢。二十（丹千）比丘尼亦不受一切法故，漏盡得阿羅漢。六萬優婆塞、三萬優婆夷諸法中遠塵離垢，諸法中法眼生。二十（丹千）萬菩薩摩訶薩得無生法忍，於是賢劫中當受記。
。
<juan>摩訶般若波羅蜜經卷第十五<p>成辦品第五十（丹本大事起品）<p>爾時須菩提白佛言：「世尊！是深般若波羅蜜為大事故起，不可思議事故起，不可稱事故起，無有量事故起。世尊！是深般若波羅蜜無等等事故起。」<p>佛告須菩提：「如是，如是！是深般若波羅蜜為大事故起，乃至無等等事故起。何以故？般若波羅蜜中含受五波羅蜜，般若波羅蜜中含受內空、外空乃至無法有法空，含受四念處乃至八聖道分。是深般若波羅蜜中含受佛十力乃至一切種智。譬如灌頂王國土中尊，諸有官事皆委大臣，國王安樂無事自恣。如是，須菩提！所有聲聞、辟支佛法，若菩薩法、若佛法，一切皆在般若波羅蜜中，般若波羅蜜能成辦其事。以是故，須菩提！般若波羅蜜為大事故起，乃至無等等事故起。<p>「復次，須菩提！是般若波羅蜜，不取色、不著色故，能成辦。受想行識不取不著故，能成辦。乃至一切種智不取不著故，能成辦。須陀洹果乃至阿羅漢果、辟支佛道，乃至阿耨多羅三藐三菩提，不取不著故，能成辦。」<p>須菩提白佛言：「云何色不取不著故，般若波羅蜜能成辦？云何受想行識乃至阿耨多羅三藐三菩提不取不著故，般若波羅蜜能成辦？」<p>佛告須菩提：「於汝意云何，頗見是色可取、可著不？」<p>須菩提言：「不也，世尊！」<p>「須菩提！於汝意云何，頗見受想行識乃至阿耨多羅三藐三菩提可取可著不？」<p>須菩提言：「不也，世尊！」<p>佛言：「善哉，善哉！須菩提！我亦不見是色可取可著。不見故不取，不取故不著。我亦不見受想行識乃至阿耨多羅三藐三菩提及一切種智可取可著。不見故不取，不取故不著。須菩提！我亦不見佛法、如來法、自然人法、一切智人法可取可著。不見故不取，不取故不著。以是故，須菩提！諸菩薩摩訶薩色亦不應取亦不應著，受想行識乃至佛法、如來法、自然人法、一切智人法亦不應取亦不應著。」<p>爾時欲界、色界諸天子白佛言：「世尊！是般若波羅蜜甚深，難見難解，不可思惟比類知，微妙善巧智慧寂滅者可知。能信是般若波羅蜜者，當知是菩薩多供養諸佛，多種善根，與善知識相隨，能信解深般若波羅蜜。世尊！若三千大千世界中所有眾生，皆作信行法行人、八人、須陀洹、斯陀含、阿那含、阿羅漢、辟支佛若智若斷，不如是菩薩一日行深般若波羅蜜忍欲思惟籌量。何以故？是信行法行人、八人、須陀洹、斯陀含、阿那含、阿羅漢、辟支佛若智若斷，即是菩薩摩訶薩無生法忍。」<p>佛告欲、色界諸天子：「如是，如是！諸天子！若信行法行人、八人、須陀洹乃至阿羅漢、辟支佛，即是菩薩摩訶薩無生法忍。諸天子！若善男子、善女人聞是深般若波羅蜜、書持受讀誦說、正憶念，是善男子、善女人疾得涅槃，勝求聲聞、辟支佛乘善男子、善女人遠離深般若波羅蜜，行餘經若一劫、若減一劫。何以故？是深般若波羅蜜中廣說上妙法。是信行法行人、八人、須陀洹、斯陀含、阿那含、阿羅漢、辟支佛所應學，菩薩摩訶薩亦所應學，學已得阿耨多羅三藐三菩提。」<p>是時欲、色界諸天子俱發聲言：「世尊！是般若波羅蜜名摩訶波羅蜜。世尊！是般若波羅蜜名不可思議、不可稱、無有量、無等等波羅蜜。信行法行人、八人學是深般若波羅蜜，得成須陀洹、斯陀含、阿那含、阿羅漢、辟支佛，學是深般若波羅蜜得成菩薩摩訶薩，是深般若波羅蜜中學得阿耨多羅三藐三菩提，是深般若波羅蜜亦不增亦不減。」<p>是時欲、色界諸天子，頂禮佛足繞佛而去。去是不遠，忽然不現，各還本處。<p>須菩提白佛言：「世尊！若菩薩摩訶薩聞是深般若波羅蜜即時信解者，從何處終、來生是間？」<p>佛告須菩提：「若菩薩摩訶薩聞是深般若波羅蜜即時信解，不沒不却不難不疑不悔、歡喜樂聽，聽已憶念，不遠離是深般若波羅蜜，若行若住若坐若臥終不廢忘，常隨法師。譬如新生犢子不離其母。菩薩摩訶薩亦如是，為聞深般若波羅蜜故，終不遠離法師。乃至得是深般若波羅蜜，口誦心解、正見通達。須菩提！當知是菩薩從人道中終，還生是間人中。何以故？是求佛道者前世時聞深般若波羅蜜，書持恭敬尊重讚歎，華香乃至幡蓋供養。以是因緣故，人中命終，還生人中，聞是深般若波羅蜜即時信解。」<p>須菩提白佛言：「世尊！頗有菩薩摩訶薩如是功德成就，他方國土供養諸佛，於彼命終、來生是間，聞深般若波羅蜜即時信解，書持讀誦、正憶念。有是者不？」<p>佛言：「有菩薩如是功德成就，他方國土供養諸佛，於彼命終來生是間，聞是深般若波羅蜜即時信解，書持讀誦、正憶念。何以故？是菩薩摩訶薩從他方諸佛所聞是深般若波羅蜜，信解書持讀誦說、正憶念，於彼間終、來生此間，當知是人是先世功德成就。<p>「復次，須菩提！有菩薩從彌勒菩薩摩訶薩聞是深般若波羅蜜。以是善根因緣故，來生此間。須菩提！復有菩薩摩訶薩前世時雖聞深般若波羅蜜，不問中事；來生人中，聞是深般若波羅蜜心有疑悔難悟。須菩提！如是菩薩當知先世雖聞是深般若波羅蜜，不問故，今續疑悔難悟。須菩提！若菩薩先世雖聞禪那波羅蜜，不問中事；今世聞般若波羅蜜時，不問故，續生疑悔。須菩提！若菩薩先世雖聞毘梨耶波羅蜜，不問中事；今世聞般若波羅蜜，不問故，續復疑悔。須菩提！若菩薩先世雖聞羼提波羅蜜，不問中事；今世聞般若波羅蜜，不問故，續復疑悔。須菩提！若菩薩先世雖聞尸羅波羅蜜，不問中事；今世聞般若波羅蜜，不問故，續復疑悔。須菩提！若菩薩先世雖聞檀那波羅蜜，不問中事；今世聞般若波羅蜜，不問故，續復疑悔。<p>「復次，須菩提！菩薩摩訶薩先世雖聞內空、外空、內外空乃至無法有法空，不問中事；來生人中，聞是深般若波羅蜜，不問故，續復疑悔難悟。<p>「復次，須菩提！菩薩摩訶薩先世雖聞四念處乃至八聖道分，四禪、四無量心、四無色定、五神通，佛十力乃至一切種智，不問中事；來生人中，聞是深般若波羅蜜，不問故，續復疑悔難悟。<p>「復次，須菩提！菩薩摩訶薩先世聞深般若波羅蜜，問中事而不行，捨身生時，聞是深般若波羅蜜，若一日二日三日四日五日，其心堅固無能壞者。若離所聞時便退失。何以故？先世聞是深般若波羅蜜時，雖問中事，不如說行。是人或時欲聞、或時不欲聞，心輕不固、志亂不定。譬如輕毛隨風東西。須菩提！當知是菩薩發意不久，不與善知識相隨，不多供養諸佛，先世不書是深般若波羅蜜，不讀不誦、不正憶念，不學般若波羅蜜，不學禪那波羅蜜，不學毘梨耶波羅蜜，不學羼提波羅蜜，不學尸羅波羅蜜，不學檀那波羅蜜，不學內空乃至無法有法空，不學四念處乃至八聖道分，不學四禪、四無量心、五神通、佛十力，乃至不學一切種智。如是，須菩提！當知是菩薩摩訶薩新發大乘意，少信少樂故，不能書是深般若波羅蜜，不能受持讀誦說、正憶念。須菩提！若求佛道善男子、善女人，不書是深般若波羅蜜，不受持讀誦、不說、不正憶念，亦不為深般若波羅蜜所護，乃至不為一切種智所護，是人亦不如說行深般若波羅蜜，乃至不如說行一切種智。是人或墮二地，若聲聞地、若辟支佛地。何以故？是善男子、善女人不書是深般若波羅蜜，不讀不誦、不說、不正憶念，是人亦不為深般若波羅蜜所護，亦不如說行。以是故，是善男子、善女人於二地中當墮一地。」<p>摩訶般若波羅蜜經譬喻品第五十一<p>佛告須菩提：「譬如大海中船破壞，其中人若不取木、不取器物、不取浮囊、不取死尸，須菩提！當知是人不到彼岸，沒海中死。須菩提！若船破時，其中人取木，取器物、浮囊、死尸，當知是人終不沒死，安隱無礙得到彼岸。須菩提！求佛道善男子、善女人亦復如是。若但有信樂，不依深般若波羅蜜，不書不讀不誦、不正憶念，不依禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，不書不讀不誦、不正憶念，乃至不依一切種智，不書不讀不誦、不正憶念。須菩提！當知是善男子中道衰耗，是人未到一切種智，於聲聞、辟支佛地取證。須菩提！若有求佛道善男子、善女人為阿耨多羅三藐三菩提故，有信有忍、有淨心有深心、有欲有解、有捨有精進。是人依深般若波羅蜜，書持讀誦說、正憶念。是善男子、善女人為阿耨多羅三藐三菩提故，有諸信忍、淨心深心、欲解捨精進，為深般若波羅蜜所護，乃至一切種智所護。為深般若波羅蜜守護故，乃至一切種智守護故，終不中道衰耗，過聲聞、辟支佛地，能淨佛國土、成就眾生，當得阿耨多羅三藐三菩提。<p>「須菩提！譬如男子女人持坏瓶取水，當知是瓶不久爛壞。何以故？是瓶未熟故，還歸於地。如是，須菩提！善男子、善女人雖有為阿耨多羅三藐三菩提心，有信有忍、有淨心有深心、有欲有解、有捨有精進，不為般若波羅蜜方便力所守護，不為禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜所守護，不為內空乃至無法有法空、四念處乃至八聖道分、佛十力乃至一切種智所守護。須菩提！當知是人中道衰耗，墮聲聞、辟支佛地。<p>「須菩提！譬如男子女人持熟瓶取水，若河若井、若池若泉，當知是瓶持水安隱。何以故？是瓶成熟故。如是，須菩提！善男子、善女人求阿耨多羅三藐三菩提，有諸信忍、淨心深心、欲解捨精進，為般若波羅蜜方便力所護，為禪定、精進、忍辱、持戒、布施乃至一切種智所護故，須菩提！當知是人不中道衰耗，過聲聞、辟支佛地，能淨佛國土、成就眾生，得阿耨多羅三藐三菩提。<p>「須菩提！譬如大海邊船未裝治，便持財物著上。須菩提！當知是船中道壞沒，人船財物各在一處，是賈客無方便力故，亡其重寶。如是，須菩提！是求佛道善男子、善女人，雖有為阿耨多羅三藐三菩提心，有信忍、淨心深心、欲解捨精進，不為般若波羅蜜方便力所守護，乃至不為一切種智所守護故，當知是人中道衰耗，失大珍寶。大珍寶者，所謂一切種智。衰耗者，墮聲聞、辟支佛地。須菩提！譬如人有智方便裝治海邊大船，然後推著水中，持財物著上，上船而去。當知是船不中道沒壞，必得安隱到所至處。如是，須菩提！善男子、善女人為阿耨多羅三藐三菩提，有信忍、淨心深心、欲解捨精進，為般若波羅蜜方便力所守護，為禪定、精進、忍辱、持戒、布施乃至一切種智所護故，當知是菩薩得到阿耨多羅三藐三菩提，不中道墮聲聞、辟支佛地。<p>「須菩提！譬如有人年百二十歲，年耆根熟，又有風冷熱病若雜病。須菩提！於汝意云何，是人能從床起不？」<p>須菩提言：「不能。」<p>佛言：「是人或有能起者，云何？」<p>須菩提言：「是人雖能起，不能遠行若十里若二十里，以其老病故。」<p>「如是，須菩提！善男子、善女人雖有為阿耨多羅三藐三菩提心，有信忍、淨心深心、欲解捨精進，不為般若波羅蜜方便力所守護，乃至不為一切種智所守護故，當知是人中道墮聲聞、辟支佛地。何以故？不為般若波羅蜜方便力所守護故。須菩提！如向老人百二十歲，年耆根熟，又有風冷熱病若雜病。是人而欲起行，有兩健人各扶一掖，語老人言：『莫有所難，隨所欲至，我等二人終不相捨。』如是，須菩提！若善男子、善女人為阿耨多羅三藐三菩提，有信忍、淨心深心、欲解捨精進，為般若波羅蜜方便力所護，乃至為一切種智所護，當知是人不中道墮聲聞、辟支佛地，能到是處，所謂阿耨多羅三藐三菩提。」<p>爾時佛復讚須菩提言：「善哉，善哉！須菩提！汝為諸菩薩摩訶薩問佛是事。須菩提！若有求佛道善男子、善女人，從初發意已來，以我我所心布施、持戒、忍辱、精進、禪定、智慧。是善男子、善女人布施時，作是念：『我是施主，我施是人，我施是物。我持戒，我修忍辱，我精進，我入禪，我修智慧。』是善男子、善女人念有是施、是我施，乃至念有是慧、是我慧。何以故？檀那波羅蜜中無如是分別，遠離此彼岸是檀那波羅蜜相。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜中無如是分別。何以故？遠離此彼岸是般若波羅蜜相。是人不知此岸、不知彼岸，是人不為檀那波羅蜜乃至不為一切種智所護故，墮聲聞、辟支佛地，不能到薩婆若。須菩提！云何求佛道人無方便？須菩提！求佛道人從初發心以來，無方便行布施、持戒、忍辱、精進、禪定、修智慧。是人作如是念：『我布施，施是人，以是物施。我持戒、修忍辱、勤精進、入禪定，修智慧、如是修智慧。』是人念有是施、是我施，以是施自高。念有是戒，是我戒，以是戒自高。念有是忍，是我忍，以是忍自高。念有是精進，是我精進，以是精進自高。念有是禪定，是我禪定，以是禪定自高。念有是慧，是我慧，以是慧自高。何以故？檀那波羅蜜中無如是分別，遠離此彼岸是檀那波羅蜜相。遠離此彼岸是尸羅波羅蜜相，遠離此彼岸是羼提波羅蜜相，遠離此彼岸是毘梨耶波羅蜜相，遠離此彼岸是禪那波羅蜜相，遠離此彼岸是般若波羅蜜相。何以故？般若波羅蜜中無是憶念分別。是求佛道善男子、善女人，不知此岸、不知彼岸，是人不為檀那波羅蜜所護，不為尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜所護，乃至不為一切種智所護故，或墮聲聞道中、或墮辟支佛道中，不能得到薩婆若。如是，須菩提！菩薩摩訶薩不為般若波羅蜜方便力所守護故，或墮聲聞地或墮辟支佛地。須菩提！云何菩薩摩訶薩為般若波羅蜜方便力所護故，不墮聲聞、辟支佛道中，疾得阿耨多羅三藐三菩提？須菩提！菩薩從初已來，以方便力布施，無我我所心布施，乃至無我我所心修智慧。是人不作是念：『我有是施，是我施。』不以是施自高，乃至般若波羅蜜亦如是。是菩薩不念：『我布施。』不念：『我施是人，用是物施。』不念：『我持戒，有是戒。』不念：『我忍辱，有是忍辱。』不念：『我精進，有是精進。』不念：『我禪定，有是禪定。』不念：『我修智慧，有是智慧。』何以故？是檀那波羅蜜中無如是分別，遠離此彼岸是檀那波羅蜜相。遠離此彼岸是尸羅波羅蜜相，遠離此彼岸是羼提波羅蜜相，遠離此彼岸是毘梨耶波羅蜜相，遠離此彼岸是禪那波羅蜜相，遠離此彼岸是般若波羅蜜相。何以故？是般若波羅蜜中無如是憶念分別。是菩薩摩訶薩知此岸知彼岸，是人為檀那波羅蜜所護，為尸羅波羅蜜所護，為羼提波羅蜜、毘梨耶波羅蜜、禪那波羅蜜、般若波羅蜜所護，乃至為一切種智所護故，不墮聲聞辟支佛地，得到薩婆若。如是，須菩提！菩薩摩訶薩為般若波羅蜜方便力所護故，不墮聲聞辟支佛地，疾得阿耨多羅三藐三菩提。」<p>摩訶般若波羅蜜經知識品第五十二<p>爾時慧命須菩提白佛言：「世尊！新學菩薩摩訶薩，云何應學般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜？」<p>佛告須菩提：「新學菩薩摩訶薩若欲學般若波羅蜜，禪那、精進、忍辱、持戒、檀那波羅蜜，先當親近供養善知識，能說是深般若波羅蜜者。是人作是教：『汝善男子！所有布施，一切迴向阿耨多羅三藐三菩提。善男子！所有持戒、忍辱、精進、禪定、智慧，一切迴向阿耨多羅三藐三菩提。汝莫以色是阿耨多羅三藐三菩提，莫以受想行識是阿耨多羅三藐三菩提；莫以檀那波羅蜜是阿耨多羅三藐三菩提，莫以尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜是阿耨多羅三藐三菩提；莫以內空乃至無法有法空是阿耨多羅三藐三菩提；莫以四念處、四正勤、四如意足、五根、五力、七覺分、八聖道分是阿耨多羅三藐三菩提；莫以四禪、四無量心、四無色定、五神通是阿耨多羅三藐三菩提；莫以佛十力乃至十八不共法是阿耨多羅三藐三菩提。所以者何？不取色便得阿耨多羅三藐三菩提，不取受想行識便得阿耨多羅三藐三菩提；不取檀那波羅蜜乃至般若波羅蜜，便得阿耨多羅三藐三菩提；不取內空乃至無法有法空、四念處乃至十八不共法，便得阿耨多羅三藐三菩提。善男子！行是深般若波羅蜜時莫貪色。何以故？善男子！是色非可貪者。莫貪受想行識。何以故？受想行識非可貪者。善男子！莫貪檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜；莫貪內空乃至無法有法空；莫貪四念處乃至八聖道分；莫貪四禪、四無量心、四無色定、五神通；莫貪佛十力乃至一切種智。何以故？一切種智非可貪者。善男子！莫貪須陀洹果乃至阿羅漢果，莫貪辟支佛道，莫貪菩薩法位，莫貪阿耨多羅三藐三菩提。何以故？阿耨多羅三藐三菩提非可貪者。所以者何？諸法性空故。』」<p>須菩提白佛言：「世尊！諸菩薩摩訶薩能為難事，於一切性空法中求阿耨多羅三藐三菩提，欲得阿耨多羅三藐三菩提。」<p>佛言：「如是，如是！須菩提！菩薩摩訶薩能為難事，於一切性空法中求阿耨多羅三藐三菩提，欲得阿耨多羅三藐三菩提。須菩提！諸菩薩摩訶薩為安隱世間故，發阿耨多羅三藐三菩提心；為樂世間故、為救世間故、為世間歸故、為世間依處故、為世間洲故、為世間究竟道故、為世間將導故、為世間趣故，發阿耨多羅三藐三菩提心。須菩提！云何菩薩摩訶薩為安隱世間故，發阿耨多羅三藐三菩提心？須菩提！菩薩摩訶薩得阿耨多羅三藐三菩提時，拔出六道眾生，著無畏岸涅槃處。須菩提！是為菩薩摩訶薩為安隱世間故！發阿耨多羅三藐三菩提心。云何菩薩摩訶薩為樂世間故，發阿耨多羅三藐三菩提心？須菩提！菩薩摩訶薩得阿耨多羅三藐三菩提時，拔出眾生種種憂苦愁惱，著無畏岸涅槃處。須菩提！是為菩薩摩訶薩為樂世間故，發阿耨多羅三藐三菩提心。云何菩薩摩訶薩為救世間故，發阿耨多羅三藐三菩提心？須菩提！菩薩摩訶薩得阿耨多羅三藐三菩提時，救眾生生死中種種苦，亦為斷是苦故而為說法。眾生聞法，漸以三乘而得度脫。須菩提！是為菩薩摩訶薩為救世間故，發阿耨多羅三藐三菩提心。云何菩薩摩訶薩為世間歸故，發阿耨多羅三藐三菩提心？須菩提！菩薩摩訶薩得阿耨多羅三藐三菩提時，拔出眾生生老病死相憂悲愁惱法，著無畏岸涅槃處。須菩提！是為菩薩摩訶薩為世間歸故，發阿耨多羅三藐三菩提心。云何菩薩摩訶薩為世間依處故，發阿耨多羅三藐三菩提心？須菩提！菩薩摩訶薩得阿耨多羅三藐三菩提時，為眾生說一切法無依處。須菩提！是為菩薩摩訶薩為世間依處故，發阿耨多羅三藐三菩提心。」<p>須菩提白佛言：「世尊！云何一切法無依處？」<p>佛言：「色不相續即是色無生，色無生即是色不滅，色無滅即是色無依處；受想行識乃至一切種智亦如是。須菩提！是為菩薩摩訶薩為世間依處故，發阿耨多羅三藐三菩提心。云何菩薩摩訶薩為世間究竟道故，發阿耨多羅三藐三菩提心？須菩提！菩薩摩訶薩得阿耨多羅三藐三菩提時，為眾生說如是法：色究竟相非是色，受想行識乃至一切種智究竟相非是一切種智。須菩提！如究竟相，一切法相亦如是。」<p>須菩提言：「世尊！若一切法相如究竟相者，云何諸菩薩摩訶薩皆應得阿耨多羅三藐三菩提？何以故？世尊！色究竟相中無有分別，受想行識究竟相中無有分別，乃至一切種智究竟相中無有分別，所謂是色、是受想行識，乃至是一切種智。」<p>佛告須菩提：「如是，如是！色究竟相中無有分別，受想行識乃至一切種智究竟相中無有分別，所謂是色乃至是一切種智。須菩提！是為菩薩摩訶薩難事，如是觀諸法寂滅相而心不沒不却。何以故？菩薩摩訶薩作是念：『是諸深法，我應如是知，得阿耨多羅三藐三菩提。如是寂滅微妙法，當為眾生說。』是為菩薩摩訶薩為世間究竟道故，發阿耨多羅三藐三菩提心。云何菩薩摩訶薩為世間洲故，發阿耨多羅三藐三菩提心？須菩提！譬如江河大海四邊水斷是名為洲。須菩提！色亦如是前後際斷，受想行識前後際斷，乃至一切種智前後際斷。以是前後際斷故，一切法亦斷。須菩提！是一切法前後際斷故，即是寂滅，即是妙寶，所謂空、無所得、愛盡、無餘、離欲、涅槃。須菩提！若菩薩摩訶薩得阿耨多羅三藐三菩提時，以寂滅微妙法為眾生說。須菩提！是為菩薩摩訶薩為世間洲故，發阿耨多羅三藐三菩提心。云何菩薩摩訶薩為世間將導故，發阿耨多羅三藐三菩提心？須菩提！菩薩摩訶薩得阿耨多羅三藐三菩提時，為眾生說色不生不滅不垢不淨，說受想行識不生不滅不垢不淨，說十二入、十八界、四念處乃至八聖道分、四禪、四無量心、四無色定、五神通不生不滅不垢不淨，說須陀洹果乃至阿羅漢果、辟支佛道不生不滅不垢不淨，說佛十力乃至一切種智不生不滅不垢不淨。須菩提！是為菩薩摩訶薩為世間將導故，發阿耨多羅三藐三菩提心。云何菩薩摩訶薩為世間趣故，發阿耨多羅三藐三菩提心？須菩提！菩薩摩訶薩得阿耨多羅三藐三菩提時，為眾生說色趣空，說受想行識趣空，乃至說一切種智趣空。為眾生說色非趣非不趣。何以故？是色空相，非趣非不趣。說受想行識非趣非不趣。何以故？是受想行識空相，非趣非不趣。乃至一切種智非趣非不趣。何以故？是一切種智空相，非趣非不趣。如是，須菩提！菩薩摩訶薩為世間趣故，發阿耨多羅三藐三菩提心。何以故？一切法趣空，是趣不過。何以故？空中趣不趣不可得故。須菩提！一切法趣無相，是趣不過。何以故？無相中趣不趣不可得故。須菩提！一切法趣無作，是趣不過。何以故？無作中趣不趣不可得故。須菩提！一切法趣無起，是趣不過。何以故？無起中趣不趣不可得故。須菩提！一切法趣無所有、不生不滅不垢不淨，是趣不過。何以故？無所有、不生不滅不垢不淨中趣不趣不可得故。須菩提！一切法趣夢，是趣不過。何以故？夢中趣不趣不可得故。須菩提！一切法趣幻、趣響、趣影、趣化，是趣不過。何以故？是化等中趣不趣不可得故。須菩提！一切法趣無量無邊，是趣不過。何以故？無量無邊中趣不趣不可得故。須菩提！一切法趣不與不取，是趣不過。何以故？不與不取中趣非趣不可得故。須菩提！一切法趣不舉不下，是趣不過。何以故？不舉不下中趣不趣不可得故。須菩提！一切法趣不來不去，是趣不過。何以故？不來不去中趣不趣不可得故。須菩提！一切法趣不入不出、不合不散、不著不斷，是趣不過。何以故？不著不斷中趣不趣不可得故。須菩提！一切法趣我、眾生、壽命、人、起使、起作使、作者、知者、見者，是趣不過。何以故？我乃至知者見者畢竟不可得，云何當有趣不趣？須菩提！一切法趣有常，是趣不過。何以故？有常畢竟不可得，云何當有趣不趣？須菩提！一切法趣樂、淨、我，是趣不過。何以故？樂、淨、我畢竟不可得，云何當有趣不趣？須菩提！一切法趣無常、苦、不淨、無我，是趣不過。何以故？無常、苦、不淨、無我畢竟不可得，云何當有趣不趣？須菩提！一切法趣欲事，是趣不過。何以故？欲事畢竟不可得，云何當有趣不趣？須菩提！一切法趣瞋事、癡事、見事，是趣不過。何以故？瞋事、癡事、見事畢竟不可得，云何當有趣不趣？須菩提！一切法趣如，是趣不過。何以故？如中無來無去故。須菩提！一切法趣法性、實際、不可思議性，是趣不過。何以故？法性、實際、不可思議性中無來無去故。須菩提！一切法趣平等，是趣不過。何以故？平等中趣非趣不可得故。須菩提！一切法趣不動相，是趣不過。何以故？不動相中趣不趣不可得故。須菩提！一切法趣色，是趣不過。何以故？色畢竟不可得，云何當有趣不趣？須菩提！一切法趣受想行識，是趣不過。何以故？受想行識畢竟不可得，云何當有趣不趣？十二入、十八界亦如是。須菩提！一切法趣檀那波羅蜜，是趣不過。何以故？檀那畢竟不可得，云何當有趣不趣？須菩提！一切法趣尸羅波羅蜜，是趣不過。何以故？尸羅畢竟不可得故，云何當有趣不趣？須菩提！一切法趣羼提波羅蜜，是趣不過。何以故？羼提畢竟不可得故，云何當有趣不趣？須菩提！一切法趣毘梨耶波羅蜜，是趣不過。何以故？毘梨耶畢竟不可得故，云何當有趣不趣。須菩提！一切法趣禪那波羅蜜，是趣不過。何以故？禪那畢竟不可得故，云何當有趣不趣？須菩提！一切法趣般若波羅蜜，是趣不過。何以故？般若波羅蜜畢竟不可得故，云何當有趣不趣？須菩提！一切法趣內空，是趣不過。何以故？內空畢竟不可得故，云何當有趣不趣？須菩提！一切法趣外空，是趣不過。何以故？外空畢竟不可得故，云何當有趣不趣？須菩提！一切法趣內外空，是趣不過。何以故？內外空畢竟不可得故，云何當有趣不趣？乃至一切法趣無法有法空、是趣不過。何以故？無法有法空畢竟不可得故，云何當有趣不趣？須菩提！一切法趣四念處乃至八聖道分，是趣不過。何以故？四念處乃至八聖道分畢竟不可得故，云何當有趣不趣？須菩提！一切法趣佛十力乃至一切種智，是趣不過。何以故？一切種智中趣不趣不可得故。須菩提！一切法趣須陀洹果、斯陀含果、阿那含果、阿羅漢果、辟支佛道，是趣不過。何以故？須陀洹果乃至辟支佛道中趣不趣不可得故。須菩提！一切法趣阿耨多羅三藐三菩提，是趣不過。何以故？阿耨多羅三藐三菩提中趣不趣不可得故。須菩提！一切法趣須陀洹乃至佛，是趣不過。何以故？須陀洹乃至佛中趣不趣不可得故。」<p>須菩提白佛言：「世尊！是深般若波羅蜜，誰能信解者？」<p>佛告須菩提：「有菩薩摩訶薩，先於諸佛所久行六波羅蜜，善根純熟，供養無數百千萬億諸佛，與善知識相隨，是輩人能信解是深般若波羅蜜。」<p>須菩提白佛言：「世尊！能信解是深般若波羅蜜者，有何等性？何等相？何等貌？」<p>佛言：「欲瞋癡斷離是性相貌，是菩薩摩訶薩則能信解深般若波羅蜜。」<p>摩訶般若波羅蜜經趣智品第五十三<p>須菩提白佛言：「世尊！是諸菩薩摩訶薩解深般若波羅蜜者，當趣何所？」<p>佛告須菩提：「是菩薩摩訶薩解深般若波羅蜜，當趣一切種智。」<p>須菩提白佛言：「世尊！是菩薩摩訶薩能趣一切種智者，則為一切眾生所歸趣修般若波羅蜜故。世尊！修般若波羅蜜即是修一切法。世尊！無所修是修般若波羅蜜；不受修、壞修是修般若波羅蜜。」<p>佛告須菩提：「何法壞故，般若波羅蜜為壞修？」<p>「世尊！色壞故，般若波羅蜜為壞修；受想行識、十二處、十八界壞故，般若波羅蜜為壞修；我乃至知者見者壞故，般若波羅蜜為壞修。世尊！檀那波羅蜜壞故，般若波羅蜜為壞修；乃至般若波羅蜜壞故，般若波羅蜜為壞修。內空乃至無法有法空，四念處乃至十八不共法，須陀洹果乃至一切種智壞故，般若波羅蜜為壞修。」<p>佛言：「如是，如是！須菩提！色壞故，般若波羅蜜為壞修；乃至一切種智壞故，般若波羅蜜為壞修。」<p>爾時佛告須菩提：「是深般若波羅蜜中，阿惟越致菩薩摩訶薩應當驗知。若菩薩摩訶薩於是深般若波羅蜜中不著，當知是阿惟越致相。禪那波羅蜜乃至檀那波羅蜜中不著，四念處乃至一切種智中不著，當知是阿惟越致。若阿惟越致菩薩摩訶薩行深般若波羅蜜時，不以他語為堅要，亦不隨他教行。阿惟越致菩薩摩訶薩不為欲心、瞋心、癡心所牽。若阿惟越致菩薩摩訶薩，不遠離六波羅蜜。若阿惟越致菩薩摩訶薩，聞說深般若波羅蜜時，心不驚不沒不怖不畏不悔，歡喜樂聞、受持讀誦、正憶念、如說行。須菩提！當知是菩薩先世已問是深般若波羅蜜中事，已受持讀誦說、正憶念。何以故？是菩薩摩訶薩有大威德故，聞是深般若波羅蜜，心不驚不怖不畏不沒不悔，歡喜樂聞、受持讀誦、正憶念。」<p>須菩提白佛言：「世尊！若菩薩摩訶薩聞深般若波羅蜜，不驚不怖乃至正憶念。世尊！是菩薩摩訶薩云何行是般若波羅蜜？」<p>佛言：「隨順一切種智心，是菩薩摩訶薩應如是行般若波羅蜜。」<p>「世尊！云何名隨順一切種智心，是菩薩摩訶薩應如是行般若波羅蜜？」<p>佛言：「以空隨順，是為菩薩摩訶薩行深般若波羅蜜。以無相、無作、無所有、不生不滅不垢不淨隨順，是菩薩摩訶薩應如是行般若波羅蜜。以如夢、幻、焰、響、化隨順，是行般若波羅蜜。」<p>須菩提白佛言：「佛說以空隨順乃至如夢如幻隨順，是行般若波羅蜜。世尊！是菩薩摩訶薩行何法，若色、若受想行識乃至一切種智？」<p>佛告須菩提：「菩薩摩訶薩不行色、不行受想行識，乃至不行一切種智。何以故？是菩薩行處，無作法、無壞法，無所從來亦無所去，無住處，是法不可數、無有量。若無數無量，是法不可得，不可以色得乃至不可以一切種智得。何以故？色即是薩婆若，薩婆若即是色。乃至一切種智即是薩婆若，薩婆若即是一切種智。若色如相乃至一切種智如相，皆是一如，無二無別。色如相、薩婆若如相，一如，無二無別。乃至一切種智亦如是。」
。
<juan>摩訶般若波羅蜜經卷第十六<p>大如品第五十四（丹本大如相品）<p>爾時欲界諸天子、色界諸天子，以天末栴檀香，以天青蓮華、赤蓮華、紅蓮華、白蓮華遙散佛上，來至佛所，頂禮佛足，一面住，白佛言：「世尊！諸佛阿耨多羅三藐三菩提甚深，難見難解，不可思惟知。微妙寂滅智者能知，一切世間所不能信。何以故？是深般若波羅蜜中如是說：『色即是薩婆若，薩婆若即是色。乃至一切種智即是薩婆若，薩婆若即是一切種智。色如相、薩婆若如相，是一如，無二無別。乃至一切種智如相、薩婆若如相，一如，無二無別。』」<p>佛告欲、色界諸天子：「如是，如是！諸天子！色即是薩婆若，薩婆若即是色。乃至一切種智即是薩婆若，薩婆若即是一切種智。色如相乃至一切種智如相，一如，無二無別。諸天子！以是義故，佛初成道時，心樂默然，不樂說法。何以故？是諸佛阿耨多羅三藐三菩提法甚深，難見難解，不可思惟知。微妙寂滅智者能知，一切世間所不能信。何以故？阿耨多羅三藐三菩提，無得者、無得處、無得時，是名諸法甚深相，所謂無有二法。諸天子！如虛空甚深故，是法甚深。如甚深故，是法甚深。法性甚深、實際甚深，不可思議、無邊甚深故，是法甚深。無來無去甚深故，是法甚深。不生不滅、無垢無淨、無知無得甚深故，是法甚深。諸天子！我甚深乃至知者、見者甚深故，是法甚深。諸天子！色甚深、受想行識甚深故，是法甚深。檀那波羅蜜甚深，乃至般若波羅蜜甚深故，是法甚深。內空乃至無法有法空甚深故，是法甚深。四念處甚深，乃至一切種智甚深故，是法甚深。」<p>爾時欲、色界諸天子白佛言：「世尊！是所說法，一切世間所不能信。世尊！是甚深法不為受色故說，不為捨色故說。不為受受想行識故說，不為捨受想行識故說。不為受須陀洹果故說，不為捨須陀洹果故說。乃至不為受一切種智故說，不為捨一切種智故說。說諸世間皆受著行，所謂色是我、是我所，受想行識是我、是我所，乃至十八不共法是我、是我所。須陀洹果是我、是我所，乃至一切種智是我、是我所。」<p>佛告諸天子：「如是，如是！諸天子！是法非為受色故說，非為捨色故說，乃至非為受一切種智故說，非為捨一切種智故說。諸天子！若有菩薩為受色故行，乃至為受一切種智故行，是菩薩不能修般若波羅蜜，不能修禪那波羅蜜、毘梨耶波羅蜜、羼提波羅蜜、尸羅波羅蜜，不能修檀那波羅蜜，乃至不能修一切種智。」<p>須菩提白佛言：「世尊！是法隨順一切法。云何是法隨順一切法？」<p>「是法隨順般若波羅蜜，乃至隨順檀那波羅蜜。是法隨順內空，乃至隨順無法有法空。是法隨順四念處，乃至隨順一切種智。是法無礙，不礙於色、不礙受想行識，乃至不礙一切種智。諸天子！是法名無礙相，如虛空等故，如、法性、法住、實際、不可思議性等故，空、無相、無作等故。是法不生相，色不生不可得故，受想行識不生不可得故，乃至一切種智不生不可得故。是法無處，色處不可得故，受想行識處不可得故，乃至一切種智處不可得故。」<p>是時欲、色界諸天子白佛言：「世尊！須菩提是佛子，隨佛口生。何以故？須菩提所說皆與空合。」<p>爾時須菩提語諸天子：「汝等言：『須菩提是佛子，隨佛生。』云何為隨佛生？諸天子！如相故，須菩提隨佛生。何以故？如來如相不來不去，須菩提如相亦不來不去，是故須菩提隨佛生。復次，須菩提從本以來隨佛生。何以故？如來如相即是一切法如相，一切法如相即是如來如相。是如相中亦無如相，是故須菩提為隨佛生。復次，如來如常住相，須菩提如亦常住相。如來如相無異無別，須菩提如相亦如是無異無別。是故須菩提為隨佛生。如來如相無有礙處，一切法如相亦無礙處。是如來如相、一切法如相，一如，無二無別。是如相無作，終不不如，是故是如相一如，無二無別，是故須菩提為隨佛生。如來如相一切處無念無別，須菩提如相亦如是一切處無念無別。如來如相不異不別不可得，須菩提如相亦如是。以是故，須菩提為隨佛生。如來如相不遠離諸法如相，是如終不不如，是故須菩提如不異故，為隨佛生，亦無所隨。復次，如來如相不過去不未來不現在，諸法如相亦不過去不未來不現在，是故須菩提為隨佛生。復次，如來如不在過去如中，過去如不在如來如中。如來如不在未來如中，未來如不在如來如中。如來如不在現在如中，現在如不在如來如中。過去未來現在如、如來如，一如，無二無別。色如、如來如，受想行識如、如來如，是色如、受想行識如、如來如，一如，無二無別。我如乃至知者見者如、如來如，一如，無二無別。檀那波羅蜜如乃至般若波羅蜜如、內空如乃至無法有法空如、四念處如乃至一切種智如、如來如，一如，無二無別。」<p>「須菩提！菩薩摩訶薩得是如故，名為如來。」<p>說是如相品時，是三千大千世界大地六種震動：東踊西沒，西踊東沒，南踊北沒，北踊南沒，中央踊四邊沒，四邊踊中央沒。是時諸欲天子、諸色天子，以天末栴檀香散佛上及散須菩提上，白佛言：「未曾有也。世尊！須菩提以如來如隨佛生。」<p>須菩提復為諸天子說言：「諸天子！須菩提不從色中隨佛生，亦不從色如中隨佛生；不離色隨佛生，亦不離色如隨佛生。須菩提不從受想行識中隨佛生，亦不從受想行識如中隨佛生；不離受想行識隨佛生，亦不離受想行識如隨佛生。乃至不從一切種智中隨佛生，亦不從一切種智如中隨佛生；亦不離一切種智中隨佛生，亦不離一切種智如中隨佛生。須菩提不從無為中隨佛生，亦不從無為如中隨佛生；亦不離無為中隨佛生，亦不離無為如中隨佛生。何以故？是一切法皆無所有、不可得，無隨生者亦無隨生法。」<p>爾時舍利弗白佛言：「世尊！是如實不虛，法相、法住、法位甚深，是中色不可得，色如不可得。何以故？色尚不可得，何況色如當可得？受想行識不可得，受想行識如不可得。何以故？受想行識尚不可得，何況受想行識如當可得？乃至一切種智不可得，一切種智如不可得。何以故？一切種智尚不可得，何況一切種智如當可得？」<p>佛告舍利弗：「如是，如是！舍利弗！是如實不虛，法相、法住、法位甚深，是中色不可得，色如不可得。何以故？色尚不可得，何況色如當可得？乃至一切種智不可得，一切種智如不可得。何以故？一切種智尚不可得，何況一切種智如當可得？」<p>舍利弗說是如相時，二百比丘不受一切法故，漏盡，得阿羅漢。五百比丘尼遠塵離垢，諸法中得法眼，生天人中。五千菩薩摩訶薩得無生法忍。六十菩薩諸法不受故，漏盡，心得解脫，成阿羅漢。<p>「舍利弗！是六十菩薩先世值五百佛親近供養，於五百佛法中行布施、持戒、忍辱、精進、禪定，無般若波羅蜜，無方便力故，行別異相，作是念：『是布施、是持戒、是忍辱、是精進、是禪定。』無般若波羅蜜，無方便力故，布施、持戒、忍辱、精進、禪定行異別相。行異別相故，不得無異相。不得無異相故，不得入菩薩位。不得入菩薩位故，得須陀洹果乃至得阿羅漢果。舍利弗！菩薩摩訶薩雖有道若空、若無相、若無作法，遠離般若波羅蜜無方便力故，便於實際作證，取聲聞乘。」<p>舍利弗白佛言：「世尊！何因緣故，俱行空、無相、無作法，遠離方便力，於實際作證，取聲聞乘？菩薩摩訶薩亦修空、無相、無作法，有方便力故，得阿耨多羅三藐三菩提？」<p>佛告舍利弗：「有菩薩遠離薩婆若心，修空、無相、無作法，無方便力故，取聲聞乘。舍利弗！復有菩薩摩訶薩不遠離薩婆若心，修空、無相、無作法，有方便力故，入菩薩位，得阿耨多羅三藐三菩提。舍利弗！譬如有鳥身長百由旬若二百三百由旬而無有翅，從三十三天自投閻浮提。舍利弗！於汝意云何，是鳥中道作是念：『欲還上三十三天。』能得還不？」<p>「不得也，世尊！」<p>「舍利弗！是鳥復作是願：『到閻浮提，欲使身不痛不惱。』舍利弗！於汝意云何，是鳥得不痛不惱不？」<p>舍利弗言：「不得也，世尊！是鳥到地，若痛若惱若死、若死等苦。何以故？世尊！是鳥身大而無翅故。」<p>「舍利弗！菩薩摩訶薩亦如是。雖如恒河沙等劫修布施、持戒、忍辱、精進、禪定，發大事、生大心，為得阿耨多羅三藐三菩提故，受無量願。是菩薩遠離般若波羅蜜方便力故，若墮阿羅漢、若墮辟支佛道。何以故？是菩薩遠離薩婆若心布施、持戒、忍辱、精進、禪定，無般若波羅蜜無方便力故，墮聲聞地、若辟支佛道中。舍利弗！菩薩摩訶薩雖念過去未來現在諸佛持戒、禪定、智慧、解脫、解脫知見，取相受持，是人不知不解諸佛戒、定、慧、解脫、解脫知見，但聞空、無相、無作名字聲，而取名字聲迴向阿耨多羅三藐三菩提。菩薩摩訶薩若如是迴向，住聲聞、辟支佛地中，不能得過。何以故？遠離般若波羅蜜方便力，持諸善根迴向阿耨多羅三藐三菩提故。舍利弗！有菩薩摩訶薩從初發意以來，不遠離薩婆若心，行布施、持戒、忍辱、精進、禪定。不遠離般若波羅蜜方便力故，不取相於過去未來現在諸佛戒、定、慧、解脫、解脫知見，不取空解脫門相，不取無相、無作解脫門相。舍利弗！當知是菩薩摩訶薩不墮聲聞、辟支佛道，直至阿耨多羅三藐三菩提。何以故？是菩薩摩訶薩從初發意以來，行布施不取相，持戒、忍辱、精進、禪定不取相，過去未來現在諸佛戒、定、慧、解脫、解脫知見不取相。舍利弗！是名菩薩方便力，以離相心行布施、持戒、忍辱、精進、禪定，乃至離相心行一切種智。」<p>舍利弗白佛言：「世尊！如我解佛所說義，若菩薩摩訶薩不遠離般若波羅蜜方便力，當知是菩薩近阿耨多羅三藐三菩提。何以故？是菩薩摩訶薩從初發心以來，無法可知，若色、若受想行識，乃至一切種智。世尊！有求菩薩道善男子、善女人，遠離般若波羅蜜及方便力，當知是人於阿耨多羅三藐三菩提或得或不得。何以故？世尊！是求菩薩道善男子、善女人，所有布施皆取相，所有持戒、忍辱、精進、禪定皆取相。以是故，是善男子、善女人於阿耨多羅三藐三菩提不定。世尊！以是因緣故，菩薩摩訶薩欲得阿耨多羅三藐三菩提，不應遠離般若波羅蜜方便力。是菩薩摩訶薩住般若波羅蜜方便力中，以無得無相心應布施、持戒、忍辱精、進禪、定，乃至以無得無相心應修一切種智。」<p>爾時欲、色界諸天子白佛言：「世尊！阿耨多羅三藐三菩提難得。何以故？是菩薩摩訶薩應知一切諸法，是法亦不可得。」<p>佛言：「如是，如是！諸天子！阿耨多羅三藐三菩提難得，我不得一切法。一切種智亦無所得。無能知、無可知、無知者。何以故？諸法畢竟淨故。」<p>須菩提白佛言：「世尊！如佛所說，阿耨多羅三藐三菩提難得。如我解佛所說義，我心思惟是阿耨多羅三藐三菩提易得。何以故？無有得阿耨多羅三藐三菩提者，亦無可得法。一切法一切法相空，無法可得、無能得者。何以故？一切法空故。亦無法可增、亦無法可減。所謂布施、持戒、忍辱、精進、禪定，乃至一切種智，是法皆無可得者、無能得者。世尊！以是因緣故，我意謂阿耨多羅三藐三菩提為易得。何以故？世尊！色色相空，受想行識識相空，乃至一切種智一切種智相空。」<p>舍利弗語須菩提：「若一切法空如虛空，虛空不作是念：『我當得阿耨多羅三藐三菩提。』若菩薩摩訶薩信解一切諸法空如虛空，是阿耨多羅三藐三菩提易得者，今恒河沙等諸菩薩摩訶薩求阿耨多羅三藐三菩提，何以退還？須菩提！以是故知，阿耨多羅三藐三菩提不易得。」<p>須菩提語舍利弗：「於意云何，色於阿耨多羅三藐三菩提退還不？」<p>舍利弗言：「不。」<p>「受想行識於阿耨多羅三藐三菩提退還不？」<p>舍利弗言：「不。」<p>「乃至一切種智於阿耨多羅三藐三菩提退還不？」<p>舍利弗言：「不。」<p>「離色，有法於阿耨多羅三藐三菩提退還不？」<p>舍利弗言：「不。」<p>「離受想行識，有法於阿耨多羅三藐三菩提退還不？」<p>舍利弗言：「不。」<p>「乃至離一切種智，有法於阿耨多羅三藐三菩提退還不？」<p>舍利弗言：「不。」<p>「舍利弗！於意云何，色如相於阿耨多羅三藐三菩提退還不？」<p>舍利弗言：「不。」<p>「受想行識如相乃至一切種智如相，於阿耨多羅三藐三菩提退還不？」<p>舍利弗言：「不。」<p>「離色如相，有法於阿耨多羅三藐三菩提退還不？」<p>舍利弗言：「不。」<p>「離受想行識如相，乃至離一切種智如相，有法於阿耨多羅三藐三菩提退還不？」<p>舍利弗言：「不。」<p>「舍利弗！於意云何，如於阿耨多羅三藐三菩提退還不？」<p>舍利弗言：「不。」<p>「法性、法住、法位、實際、不可思議性於阿耨多羅三藐三菩提退還不？」<p>舍利弗言：「不。」<p>「舍利弗！於意云何，離如，有法於阿耨多羅三藐三菩提退還不？」<p>舍利弗言：「不。」<p>「離法性、法住、法位、實際、不可思議性，有法於阿耨多羅三藐三菩提退還不？」<p>舍利弗言：「不。」<p>須菩提語舍利弗：「若諸法畢竟不可得，何等法於阿耨多羅三藐三菩提退還？」<p>舍利弗語須菩提：「如須菩提所說，是法忍中無有菩薩於阿耨多羅三藐三菩提退還者、若不退還。佛說求道者有三種：阿羅漢道、辟支佛道、佛道。是三種為無分別。如須菩提說，獨有一菩薩摩訶薩求佛道。」<p>是時富樓那彌多羅尼子語舍利弗：「應當問須菩提，為有一菩薩乘不？」<p>爾時舍利弗問須菩提：「須菩提！為欲說有一菩薩乘？」<p>須菩提語舍利弗：「於諸法如中，欲使有三種乘——聲聞乘、辟支佛乘、佛乘——耶？」<p>舍利弗言：「不也。」<p>「舍利弗！如中可得分別有三乘不？」<p>舍利弗言：「不也。」<p>「舍利弗！是如有若一相若二相若三相不？」<p>舍利弗言：「不也。」<p>「舍利弗！汝欲於如中乃至有一菩薩不？」<p>舍利弗言：「不也。」<p>「如是四種中，三乘人不可得。舍利弗！云何作是念：『是求聲聞乘人；是求辟支佛乘人；是求佛乘人。』舍利弗！菩薩摩訶薩聞是諸法如相，心不驚不沒不悔不疑，是名菩薩摩訶薩能成就阿耨多羅三藐三菩提。」<p>爾時佛讚須菩提言：「善哉，善哉！須菩提！汝所說者皆是佛力。須菩提！若菩薩摩訶薩聞說是如無有諸法別異，心不驚不怖不畏不難不沒不悔，當知是菩薩能成就阿耨多羅三藐三菩提。」<p>舍利弗白佛言：「世尊！成就何等菩提？」<p>佛言：「成就佛阿耨多羅三藐三菩提。」<p>須菩提白佛言：「世尊！若菩薩摩訶薩欲成就阿耨多羅三藐三菩提，應云何行？」<p>佛言：「應起等心，於一切眾生亦等心與語，無有偏黨。於一切眾生中起大慈心，亦以大慈心與語。於一切眾生中下意，亦以下意與語。於一切眾生中應生安隱心，亦以安隱心與語。於一切眾生中應生無礙心，亦以無礙心與語。於一切眾生中應生無惱心，亦以無惱心與語。於一切眾生中應生愛敬心，如父如母、如兄如弟、如姊妹、如兒子、如親族、如知識，亦以愛敬心與語。是菩薩摩訶薩應自不殺生，亦教人不殺生，讚不殺生法，歡喜讚歎諸不殺者。乃至自不行邪見，亦教他人不行邪見，讚歎不邪見法，歡喜讚歎不邪見者。如是，須菩提！菩薩摩訶薩欲成就阿耨多羅三藐三菩提，當如是行。<p>「復次，須菩提！菩薩摩訶薩欲成就阿耨多羅三藐三菩提，應自行初禪，亦教他人行初禪，讚歎行初禪法，歡喜讚歎行初禪者；二禪、三禪、四禪亦如是。<p>「復次，須菩提！菩薩摩訶薩欲成就阿耨多羅三藐三菩提，應自行慈心，亦教人行慈心，讚歎行慈心法，歡喜讚歎行慈心者；悲、喜、捨心亦如是。自行虛空處，亦教人行虛空處，讚歎行虛空處法，歡喜讚歎行虛空處者；識處、無所有處、非有想非無想處亦如是。自具足檀那波羅蜜，亦教人具足檀那波羅蜜，讚歎具足檀那波羅蜜法，歡喜讚歎具足檀那波羅蜜者；尸羅波羅蜜，羼提、毘梨耶、禪那、般若波羅蜜亦如是。復次，菩薩摩訶薩欲成就阿耨多羅三藐三菩提，自行內空，亦教人行內空，讚歎行內空法，歡喜讚歎行內空者；乃至無法有法空亦如是。自行四念處，亦教人行四念處，讚歎行四念處法，歡喜讚歎行四念處者；乃至八聖道分亦如是。自修空三昧，無相、無作三昧，亦教人修空、無相、無作三昧，讚歎修空、無相、無作三昧法，歡喜讚歎修空、無相、無作三昧者。自行八背捨，亦教人行八背捨，讚歎行八背捨法，歡喜讚歎行八背捨者；自行九次第定，亦教人行九次第定，讚歎行九次第定法，歡喜讚歎行九次第定者。自具足佛十力，亦教人具足佛十力，讚歎具足佛十力法，歡喜讚歎具足佛十力者；自行四無所畏、四無礙智、十八不共法、大慈大悲，亦教人行四無所畏乃至大慈大悲，讚歎行四無所畏乃至大慈大悲法，歡喜讚歎行四無所畏乃至大慈大悲者。自逆順觀十二因緣，亦教人行逆順觀十二因緣，讚歎逆順觀十二因緣法，歡喜讚歎逆順觀十二因緣者。須菩提！菩薩摩訶薩欲成就阿耨多羅三藐三菩提，應如是行。<p>「復次，須菩提！菩薩摩訶薩欲成就阿耨多羅三藐三菩提，自應知苦、斷集、證滅、修道，亦教人知苦、斷集、證滅、修道，讚歎知苦、斷集、證滅、修道法，歡喜讚歎知苦、斷集、證滅、修道者。自生須陀洹果證智、亦不證實際，亦教人著須陀洹果中，讚歎須陀洹果法，歡喜讚歎得須陀洹果者；斯陀含果、阿那含果、阿羅漢果亦如是。自生辟支佛道證智，亦不證辟支佛道，亦教人著辟支佛道中，讚歎得辟支佛道法，歡喜讚歎得辟支佛道者。自入菩薩位，亦教人入菩薩位，讚歎入菩薩位法，歡喜讚歎入菩薩位者。自淨佛國土、成就眾生，亦教人淨佛國土、成就眾生，讚歎淨佛國土、成就眾生法，歡喜讚歎淨佛國土、成就眾生者。自起菩薩神通，亦教人起菩薩神通，讚歎起菩薩神通法，歡喜讚歎起菩薩神通者。自生一切種智，亦教人生一切種智，讚歎生一切種智法，歡喜讚歎生一切種智者。自斷一切結使習，亦教人斷一切結使習，讚歎斷一切結使習法，歡喜讚歎斷一切結使習者。須菩提！菩薩摩訶薩欲成就阿耨多羅三藐三菩提，應如是行。<p>「復次，須菩提！菩薩摩訶薩欲成就阿耨多羅三藐三菩提，自取壽命成就，亦教人取壽命成就，讚歎取壽命成就法，歡喜讚歎取壽命成就者。自成就法住，亦教人成就法住，讚歎成就法住法，歡喜讚歎成就法住者。須菩提！菩薩摩訶薩欲成就阿耨多羅三藐三菩提，應如是行，亦應如是學般若波羅蜜方便力。是菩薩如是學、如是行時，當得無礙色，得無礙受想行識，乃至得無礙法住。何以故？是菩薩摩訶薩從本以來不受色，不受受想行識，乃至不受一切種智。何以故？色不受者為非色，乃至一切種智不受者為非一切種智。」<p>說是菩薩行品時，二千菩薩得無生法忍。<p>摩訶般若波羅蜜經不退品第五十五<p>須菩提白佛言：「世尊！以何等行、何等類、何等相貌，知是阿惟越致菩薩摩訶薩？」<p>佛告須菩提：「若菩薩摩訶薩能知凡夫地、聲聞地、辟支佛地、佛地是諸地如相中無二無別，亦不念亦不分別，入是如中聞是事直過無疑。何以故？是如中無一無二相故。是菩薩摩訶薩亦不作無益語，但說利益相應語，不視他人長短。須菩提！以是行、類、相貌，知是阿惟越致菩薩摩訶薩。」<p>須菩提言：「世尊！復以何行、類、相貌，知是阿惟越致菩薩摩訶薩？」<p>佛告須菩提：「若菩薩摩訶薩能觀一切法無行、無類、無相貌，當知是名阿惟越致菩薩摩訶薩。」<p>須菩提白佛言：「世尊！若一切法無行、無類、無相貌，菩薩於何等法轉，名不轉？」<p>佛言：「若菩薩摩訶薩色中轉，受想行識中轉，是名菩薩不轉。<p>「復次，須菩提！菩薩摩訶薩檀那波羅蜜中轉，乃至般若波羅蜜中轉；內空中乃至無法有法空中轉；四念處中乃至十八不共法中轉；聲聞、辟支佛地中轉，乃至阿耨多羅三藐三菩提中轉，當知是菩薩摩訶薩不轉。何以故？須菩提！色性無，是菩薩何所住？乃至阿耨多羅三藐三菩提性無，是菩薩何所住？<p>「復次，須菩提！菩薩摩訶薩不觀相外道沙門、婆羅門面貌言語，不作是念：『是諸外道，若沙門、若婆羅門實知實見，若說正見，無有是事。』復次，菩薩不生疑、不著戒取、不墮邪見，亦不求世俗吉事以為清淨，不以華香瓔珞幡蓋伎樂禮拜供養餘天。須菩提！以是行、類、相貌，當知是名阿惟越致菩薩摩訶薩。<p>「復次，須菩提！阿惟越致菩薩摩訶薩常不生下賤家，乃至不生八難之處，常不受女人身。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩常行十善道，自不殺生，不教人殺生，讚歎不殺生法，歡喜讚歎不殺生者；乃至自不邪見，不教人邪見，不讚歎邪見法，不歡喜讚歎行邪見者。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩乃至夢中，亦不行十不善道。以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩為益一切眾生故，行檀那波羅蜜；乃至為益一切眾生故，行般若波羅蜜。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩所有諸法，受讀誦說、正憶念，所謂修妬路乃至憂波提舍。是菩薩法施時，作是念：『是法施因緣故，滿一切眾生願。以是法施功德，與一切眾生共之，迴向阿耨多羅三藐三菩提。』<p>「須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩於甚深法中不疑不悔。」<p>須菩提言：「世尊！菩薩於甚深法中，何因緣故，不疑不悔？」<p>佛言：「是阿惟越致菩薩都不見有法可生疑處，若色受想行識，乃至阿耨多羅三藐三菩提，不見是法可生疑處悔處。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩身、口、意業柔軟。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩以慈身、口、意業成就。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩不與五蓋俱——婬欲、瞋恚、睡眠、掉、悔疑。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩一切處無所愛著。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩出入去來、坐臥行住，常念一心。出入去來、坐臥行住、舉足下足，安隱詳序，常念一心，視地而行。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩所著衣服及諸臥具，人不惡穢，好樂淨潔、少於疾病。須菩提！以是行、類、相貌，當知是名阿惟越致菩薩摩訶薩。<p>「復次，須菩提！常人身中有八萬戶蟲侵食其身，是阿惟越致菩薩摩訶薩身無是蟲。何以故？是菩薩功德出過世間，以是故，是菩薩無是戶蟲。是菩薩功德增益，隨其功德得身清淨、得心清淨。須菩提！以是行、類、相貌，當知是名阿惟越致菩薩摩訶薩。」<p>須菩提白佛言：「世尊！云何菩薩摩訶薩得身清淨、得心清淨？」<p>佛言：「菩薩摩訶薩隨其所得增益善根，滅除心曲心邪。須菩提！是名菩薩摩訶薩身清淨、心清淨。以是身、心清淨故，能過聲聞、辟支佛地，入菩薩位中。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩不貴利養，雖行十二頭陀，不貴阿蘭若法乃至不貴但三衣法。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩常不生慳貪心，不生破戒心、瞋動心、懈怠心、散亂心，不生愚癡心，不生嫉妬心。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩心住不動，智慧深入，一心聽受所從聞法，及世間事皆與般若波羅蜜合。是菩薩摩訶薩不見產業之事不入法性者，是事一切皆見與般若波羅蜜合。以是因緣故，須菩提！是名阿惟越致菩薩、阿惟越致相。<p>「復次，須菩提！若惡魔於阿惟越致菩薩前化作八大地獄，一一地獄中有千億萬菩薩，皆被燒煮受諸辛酸苦毒。語菩薩言：『是諸菩薩皆是阿惟越致，佛所授記，墮大地獄中。汝若為佛授阿惟越致記者，當入是大地獄中。佛為授汝地獄記。汝不如還捨菩薩心，可得不墮地獄，得生天上。』須菩提！若是菩薩見是事、聞是事，心不動不疑不驚，作是念：『阿惟越致菩薩若墮地獄、畜生、餓鬼中，終無是處。』須菩提！以是行、類、相貌，當知是名阿惟越致菩薩摩訶薩。<p>「復次，須菩提！惡魔化作比丘，被服來至菩薩所，語菩薩言：『汝先聞應如是淨修六波羅蜜，乃至應如是淨修，得阿耨多羅三藐三菩提。是事汝疾悔捨。汝先於過去未來現在諸佛所，從初發心乃至法住，於其中間所作善根，隨喜迴向阿耨多羅三藐三菩提。是事汝亦疾放捨。若汝疾捨，我當語汝真佛法。汝先所聞皆非佛法、非佛教，皆是文飾合集作耳；我所說是真佛法。』若是菩薩聞作是說心驚疑悔，當知是菩薩未得諸佛授記，未定住阿惟越致性中。若是菩薩心不動不驚不疑不悔，隨順依止無作、無生法，不信他語、不隨他行，行六波羅蜜時不隨他語，乃至行阿耨多羅三藐三菩提時亦不隨他語。須菩提！譬如漏盡阿羅漢，不信他語、不隨他行，現見諸法實相，惡魔不能轉。如是，須菩提！阿惟越致菩薩摩訶薩亦如是，求聲聞道、辟支佛道人，不能破壞、不能折伏其心。須菩提！是菩薩摩訶薩必定住阿惟越致地中。不隨他語乃至佛語，不直信取，何況求聲聞、辟支佛人及惡魔、外道、梵志語，終無是處。何以故？是菩薩不見有法可隨信者，所謂若色受想行識，若色如乃至識如，乃至不見若阿耨多羅三藐三菩提、阿耨多羅三藐三菩提如。須菩提！以是行、類、相貌，當知是名阿惟越致菩薩摩訶薩。<p>「復次，須菩提！魔作比丘身來到菩薩所，語菩薩言：『汝所行者是生死法，非薩婆若道。汝今身取苦盡證。』是時惡魔為菩薩用世間行說似道法，是似道法三界繫，所謂骨相、若初禪乃至非有想非無想。語：『善男子！用是道、用是行，當得須陀洹果乃至當得阿羅漢果。汝行是道，今世苦盡，汝用受生死中種種苦惱為？今是四大身尚不用受，何況當更受來身。』須菩提！若是菩薩摩訶薩心不驚不疑不悔，作是念：『是比丘益我不少，為我說似道法。行是似道法，不至須陀洹果證，不得至阿羅漢、辟支佛道證，何況得至阿耨多羅三藐三菩提？』是菩薩摩訶薩益復歡喜，作是念：『是比丘益我不少，為我說遮道法。我知是遮道法，是不遮學三乘道。』是時惡魔知菩薩歡喜，作是言：『善男子！汝欲見是菩薩摩訶薩供養如恒河沙等諸佛，衣被、飲食、臥具、醫藥，資生所須；亦於如恒河沙等諸佛所行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，亦親近如恒河沙等諸佛，諮問菩薩摩訶薩道：「世尊！菩薩摩訶薩云何住菩薩摩訶薩乘？云何行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，四念處乃至大慈大悲？」是菩薩摩訶薩如佛所教，如是住、如是行、如是修，是菩薩摩訶薩如是教、如是學，尚不得阿耨多羅三藐三菩提、不得薩婆若，何況汝當得阿耨多羅三藐三菩提？』若菩薩摩訶薩聞是事，心不異不驚，益復歡喜，作是念：『是比丘益我不少，為我說遮道法。是遮道法不得須陀洹道，乃至不得阿羅漢、辟支佛道，何況得阿耨多羅三藐三菩提？』是時惡魔知是菩薩心不沒不驚，即於是處化作多比丘，語菩薩言：『此皆是發意求佛道菩薩，今皆住阿羅漢地。是輩尚不能得阿耨多羅三藐三菩提，汝云何能得？』若菩薩摩訶薩，即作是念：『此是惡魔說似道行。菩薩摩訶薩行般若波羅蜜，不應轉阿耨多羅三藐三菩提心，亦不應墮聲聞、辟支佛道中。』復作是念：『行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜乃至一切種智，不得阿耨多羅三藐三菩提，無有是處。』須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩作是念：『若菩薩能如佛所說，不遠離般若波羅蜜心乃至一切種智，是菩薩終不退阿耨多羅三藐三菩提。若菩薩覺知魔事，亦不失阿耨多羅三藐三菩提。』以是行、類、相貌，當知是阿惟越致菩薩摩訶薩相。」<p>須菩提白佛言：「世尊！於何法轉，名為不轉？」<p>佛言：「於色相轉，於受想行識相轉，於十二入相、十八界相、婬欲瞋恚愚癡相、邪見相、四念處相乃至聲聞、辟支佛相，乃至佛相轉，以是故，名為不退轉菩薩摩訶薩相。何以故？是阿惟越致菩薩摩訶薩以是自相空法，入菩薩位，得無生法忍。何以故名無生法忍？是中乃至少許法不可得，不可得故不作，不作故無生，是名無生法忍。菩薩摩訶薩以是行、類、相貌，當知是阿惟越致菩薩摩訶薩。
。
<juan>摩訶般若波羅蜜經卷第十七<p>堅固品第五十六（丹本轉不轉品）<p>「復次，須菩提！惡魔到菩薩所壞其心，作是言：『薩婆若與虛空等，空無所有相。諸法亦與虛空等，空無所有相。是虛空等諸法空無所有相中，無有得阿耨多羅三藐三菩提者，亦無有不得者。是諸法皆如虛空，空無所有相。汝唐受勤苦。汝所聞阿耨多羅三藐三菩提，皆是魔事，非佛所說。汝當放捨是願，汝莫長夜受是不安隱憂苦，墮惡道中。』是諸善男子、善女人聞是語時，應如是念：『是惡魔事，壞我阿耨多羅三藐三菩提心。諸法雖如虛空，無所有、自相空，而眾生不知不見不解。我亦以如虛空等無所有、自相空，大誓莊嚴，得一切種智，為眾生說法令得解脫，得須陀洹果、斯陀含果、阿那含果、阿羅漢果、辟支佛道、阿耨多羅三藐三菩提。』須菩提！菩薩摩訶薩從初發意已來，聞如是法，應堅固其心不動不轉。菩薩摩訶薩以是堅固心、不動不轉心行六波羅蜜，當入菩薩位中。」<p>須菩提白佛言：「世尊！不轉故，名阿惟越致？轉故，名阿惟越致？」<p>佛言：「不轉故，名阿惟越致；轉故，亦名阿惟越致。」<p>須菩提白佛言：「世尊！云何不轉故，名阿惟越致？轉故，亦名阿惟越致？」<p>佛告須菩提：「若菩薩摩訶薩於聲聞地、辟支佛地不轉，是故名不轉。若菩薩摩訶薩於聲聞地、辟支佛地轉，是故亦名不轉。須菩提！以是行、類、相貌，當知是名阿惟越致菩薩摩訶薩相。以是行、類、相貌故，惡魔不能壞其心令離阿耨多羅三藐三菩提。<p>「復次，須菩提！阿惟越致菩薩若欲入初禪，第二第三第四禪，乃至滅定禪，即得入。<p>「復次，須菩提！阿惟越致菩薩摩訶薩若欲修四念處乃至修八聖道分，空、無相、無作三昧乃至五神通，即得修。是菩薩雖修四念處乃至五神通，是人不受四念處果；雖修諸禪，不受諸禪果，乃至不受滅定禪果。不證須陀洹果，乃至不證辟支佛道。是菩薩故為眾生受身，隨其所應而利益之。須菩提！以是行、類、相貌，當知是名阿惟越致菩薩摩訶薩。<p>「復次，須菩提！阿惟越致菩薩摩訶薩常憶念阿耨多羅三藐三菩提，終不遠離薩婆若心。不遠離薩婆若心故，不貴色、不貴相，不貴聲聞、辟支佛，不貴檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，不貴四禪、四無量心、四無色定，不貴五神通，不貴四念處乃至八聖道分，不貴佛十力乃至十八不共法，不貴淨佛國土，不貴成就眾生，不貴見佛，不貴種善根。何以故？一切法自相空。不見可貴法、能生貴心者。何以故？是一切法與虛空等，無所有、自相空。須菩提！是阿惟越致菩薩摩訶薩成就是心，於四種身威儀中，出入來去、坐臥行住，一心不亂。須菩提！以是行、類、相貌，當知是阿惟越致菩薩摩訶薩。<p>「復次，須菩提！阿惟越致菩薩摩訶薩若在居家，以方便力為利益眾生故受五欲，布施眾生，須食與食、須飲與飲，衣服、臥具乃至資生所須，盡給與之。是菩薩自行檀那波羅蜜，教人行檀那，讚歎行檀那法，歡喜讚歎行檀那波羅蜜者；尸羅波羅蜜乃至般若波羅蜜亦如是。須菩提！阿惟越致菩薩摩訶薩在家時，能以滿閻浮提珍寶施與眾生，乃至三千大千世界滿中珍寶給施眾生。亦不自為常修梵行，不陵易虜掠他人令其憂惱。須菩提！以是行、類、相貌，當知是名阿惟越致菩薩摩訶薩。<p>「復次，須菩提！阿惟越致菩薩摩訶薩，執金剛神王常隨逐，作是願：『是菩薩摩訶薩當得阿耨多羅三藐三菩提，我常隨逐，乃至五性執金剛神常隨守護。』以是故，若天、若魔、若梵、若餘世間大力者，不能破壞。是名菩薩摩訶薩薩婆若心，乃至得阿耨多羅三藐三菩提。須菩提！是名菩薩摩訶薩阿惟越致相。<p>「復次，須菩提！菩薩摩訶薩常具足菩薩五根——信根、精進根、念根、定根、慧根——是名阿惟越致相。<p>「復次，須菩提！阿惟越致菩薩摩訶薩為上人、不為下人。」<p>須菩提白佛言：「世尊！云何為上人？」<p>佛告須菩提：「若菩薩摩訶薩一心行阿耨多羅三藐三菩提，心不散亂，是名上人。以是行、類、相貌，當知是名阿惟越致相。<p>「復次，須菩提！阿惟越致菩薩一心常念佛道，為淨命故，不作呪術、合和諸藥，不呪鬼神令著男女問其吉凶、男女祿相壽命長短。何以故？須菩提！是菩薩摩訶薩知諸法自相空，不見諸法相故，不行邪命行淨命。須菩提！以是行、類、相貌，當知是名阿惟越致菩薩摩訶薩相。<p>「復次，須菩提！今當更說阿惟越致菩薩摩訶薩行、類、相貌。一心諦聽。」<p>佛告須菩提：「菩薩摩訶薩行般若波羅蜜，常不遠離阿耨多羅三藐三菩提心故，不說五陰事，不說十二入事，不說十八界事。何以故？常念觀五陰空相，十二入、十八界空相故。是菩薩摩訶薩不好說官事。何以故？是菩薩諸法空相中住，不見法若貴若賤。不好說賊事。何以故？諸法自相空故，不見若得若失。不好說軍事。何以故？諸法自相空故，不見若多若少。不好說鬪事。何以故？是菩薩摩訶薩住諸法如中，不見法有憎有愛。不好說婦女事。何以故？住諸法空中，不見好醜故。不好說聚落事。何以故？諸法自相空故，不見法若合若散。不好說城邑事。何以故？住諸法實際中，不見有勝有負。不好說國事。何以故？住實際中，不見法有所屬有不屬。不好說我事。何以故？法性中住，不見法有我無我，乃至不見知者、見者。如是等不說種種世間事，但好說般若波羅蜜不遠離薩婆若心，若行檀那波羅蜜時，不為慳貪事。行尸羅波羅蜜時，不為破戒事。行羼提波羅蜜時，不為瞋諍事。行毘梨耶波羅蜜時，不為懈怠事。行禪那波羅蜜時，不為散亂事。行般若波羅蜜時，不為愚癡事。是菩薩雖行一切法空，而愛樂法。是菩薩雖行法性，常讚不壞法而愛樂善知識——所謂諸佛及菩薩、聲聞、辟支佛——諸能教化，令樂住阿耨多羅三藐三菩提者。是人常願欲見諸佛、聞在所處。佛國土中有現在佛，隨願往生。如是心常晝夜行，所謂念佛心。如是，須菩提！阿惟越致菩薩摩訶薩行初禪乃至非有想非無想處，以方便力故，起欲界心，若眾生能行十善道者及現在有佛處，在中生。以是行、類、相貌，當知是名阿惟越致菩薩摩訶薩。<p>「復次，須菩提！阿惟越致菩薩摩訶薩行般若波羅蜜時，住內空、外空乃至無法有法空，住四念處乃至空、無相、無作解脫門，於自地中了了，不疑我是阿惟越致、非阿惟越致。何以故？乃至不見少許法於阿耨多羅三藐三菩提中若轉若不轉。須菩提！譬如人得須陀洹果、住須陀洹地中，自了了知，終不疑不悔。阿惟越致菩薩摩訶薩亦如是，住阿惟越致地中終不疑。住是地中，淨佛國土、成就眾生。種種魔事起即時覺知，亦不隨魔事、破壞魔事。須菩提！譬如有人作五逆罪，五逆罪心乃至死時常逐不捨，雖有異心不能障隔。須菩提！阿惟越致菩薩摩訶薩亦如是，自住其地、心常不動。一切世間天、人、阿修羅不能動轉。何以故？是菩薩摩訶薩出一切世間天、人、阿修羅上，入正法位中，自證地中住，具足諸菩薩神通，能淨佛國土、成就眾生。從一佛國至一佛國，於十方佛所殖諸善根，親近諮問諸佛。是菩薩如是住，種種魔事起覺而不隨，以方便力處魔事著實際中。自證地中不疑不悔。何以故？實際中無疑相故。知是實際非一非二，以是因緣故，是人乃至轉身，終不向聲聞、辟支佛地。是菩薩摩訶薩諸法自相空中，不見法若生若滅、若垢若淨。須菩提！是菩薩摩訶薩乃至轉身，亦不疑我當得阿耨多羅三藐三菩提、若不得。何以故？須菩提！諸法自相空即是阿耨多羅三藐三菩提。須菩提！是菩薩摩訶薩住自證地中，不隨他語，無能壞者。何以故？是阿惟越致菩薩摩訶薩成就不動智慧故。須菩提！以是行、類、相貌，當知是名阿惟越致菩薩摩訶薩。<p>「復次，須菩提！菩薩摩訶薩，若惡魔作佛身來，語菩薩言：『汝今於是間取阿羅漢道，汝亦無阿耨多羅三藐三菩提記，汝亦未得無生忍法，汝亦無是阿惟越致行、類、相貌，亦無是相得受阿耨多羅三藐三菩提記。』須菩提！若菩薩摩訶薩聞是語，心不異，不沒不驚不怖不畏。是菩薩應自知：『我必從諸佛受阿耨多羅三藐三菩提記。』何以故？『諸菩薩以是法受記，我亦有是法得受記。』須菩提！若惡魔、若為魔所使，作佛形像來，與菩薩受聲聞、辟支佛記。須菩提！是菩薩作是念：『是惡魔、若魔所使，作佛形像來。諸佛不應教菩薩遠離阿耨多羅三藐三菩提教，住聲聞、辟支佛道。』須菩提！以是行、類、相貌，當知是名阿惟越致相。<p>「復次，須菩提！惡魔復作佛身來，到菩薩所，作是言：『汝所學經書非佛所說，亦非聲聞說，是魔所說。』須菩提！是菩薩摩訶薩當作是知：『是惡魔、若魔所使，教我遠離阿耨多羅三藐三菩提。』須菩提！當知是菩薩已為過去佛所受記，住阿惟越致地。何以故？諸菩薩所有阿惟越致行、類、相貌，是菩薩亦有是行、類、相貌，是名阿惟越致菩薩相。<p>「復次，須菩提！阿惟越致菩薩摩訶薩行般若波羅蜜時，為護持諸法故，不惜身命，何況餘物。是菩薩護持法故，作是念：『我不為護持一佛法，我為護持三世十方諸佛法故。』須菩提！云何菩薩摩訶薩護持法故，不惜身命？須菩提！如佛說一切諸法真空，是時有愚癡人破壞不受，作是言：『是非法、非善、非世尊教。』須菩提！菩薩護持如是法故，不惜身命。菩薩亦應作是念：『未來世諸佛，我亦在是數中，在中受記，是法亦是我法。』以是故，不惜身命。須菩提！菩薩見是利益故，護持法，不惜身命。須菩提！以是行、類、相貌，知是阿惟越致相。<p>「復次，須菩提！阿惟越致菩薩摩訶薩聞佛說法，不疑不悔。聞已受持，終不忘失。何以故？得陀羅尼故。」<p>須菩提言：「世尊！得何等陀羅尼，聞佛所說諸經而不忘失？」<p>佛告須菩提：「菩薩得聞持等陀羅尼故，佛說諸經，不忘不失、不疑不悔。」<p>須菩提白佛言：「世尊！但聞佛說法不忘不失、不疑不悔？聲聞、辟支佛說，天、龍、鬼神、阿修羅、緊那羅、摩睺羅伽說，亦復不忘不失、不疑不悔耶？」<p>佛告須菩提：「所有言說眾事，得陀羅尼菩薩皆不忘不失、不疑不悔。須菩提！如是行、類、相貌成就，當知是阿惟越致菩薩摩訶薩。」<p>摩訶般若波羅蜜經深奧品第五十七（丹本燈炷品）<p>須菩提白佛言：「世尊！是阿惟越致菩薩摩訶薩大功德成就。世尊！是阿惟越致菩薩摩訶薩無量功德成就、無邊功德成就。」<p>佛告須菩提：「如是，如是！是阿惟越致菩薩摩訶薩大功德成就，是阿惟越致菩薩摩訶薩無量無邊功德成就。何以故？是菩薩摩訶薩得無量無邊智慧，不與一切聲聞、辟支佛共故。阿惟越致菩薩住是智慧中，生四無閡智。得是無閡智故，一切世間天及人無能窮盡。」<p>須菩提白佛言：「世尊！佛能以恒河沙等劫歎說阿惟越致菩薩摩訶薩行、類、相貌。」<p>須菩提言：「世尊！何等深奧處，阿惟越致菩薩摩訶薩住是中行六波羅蜜時，具足四念處乃至具足一切種智？」<p>佛讚須菩提：「善哉，善哉！須菩提！汝為阿惟越致菩薩摩訶薩問是深奧處。須菩提！深奧處者，空是其義。無相、無作、無起、無生、無染、寂滅、離、如、法性、實際、涅槃，須菩提！如是等法是為深奧義。」<p>須菩提白佛言：「世尊！但空乃至涅槃是深奧，非一切法深奧耶。」<p>佛言：「一切法亦是深奧義。須菩提！色亦深奧，受想行識亦深奧；眼亦深奧乃至意，色乃至法，眼界乃至意識界；檀那波羅蜜乃至般若波羅蜜；四念處乃至阿耨多羅三藐三菩提亦深奧。」<p>「世尊！云何色深奧乃至阿耨多羅三藐三菩提亦深奧？」<p>佛言：「色如深奧故，色深奧。受想行識如乃至阿耨多羅三藐三菩提如深奧故，阿耨多羅三藐三菩提深奧。」<p>「世尊！云何色如深奧乃至阿耨多羅三藐三菩提如深奧？」<p>「須菩提！是色如，非是色、非離色。乃至識如，非是識、非離識。乃至阿耨多羅三藐三菩提如，非是阿耨多羅三藐三菩提、非離阿耨多羅三藐三菩提。」<p>須菩提白佛言：「希有世尊！微妙方便力故，令阿惟越致菩薩摩訶薩離色處涅槃，亦令離受想行識處涅槃，亦令離一切法，若世間若出世間、若有諍若無諍、若有漏若無漏法處涅槃。」<p>佛言：「如是，如是！須菩提！佛以微妙方便力故，令阿惟越致菩薩離色處涅槃，乃至離有漏無漏法處涅槃。<p>「復次，須菩提！若菩薩摩訶薩如是甚深法與般若波羅蜜相應觀察籌量思惟，作是念：『我應如是行，如般若波羅蜜中教。我應如是學，如般若波羅蜜中說。』須菩提！若是菩薩摩訶薩能如說行、如說學，如般若波羅蜜中觀，具足勤精進、一念生時，當得無量無邊阿僧祇福德。是菩薩摩訶薩超越無量劫，近阿耨多羅三藐三菩提。何況常行般若波羅蜜，應阿耨多羅三藐三菩提念。須菩提！譬如多婬欲人與端正淨潔女人共期。此女人限閡不得時往，於須菩提意云何，是人所念為在何處？」<p>「世尊！是人念念常在彼女人所，恒作是念，憶想當來與共坐臥歡樂。」<p>「須菩提！是人一日一夜為有幾念生？」<p>須菩提言：「世尊！是人一日一夜，其念甚多甚多。」<p>佛告須菩提：「菩薩摩訶薩念般若波羅蜜，如般若波羅蜜中說行是道，一念頃超越劫數，亦如彼人一日一夜心念之數。是菩薩摩訶薩行般若波羅蜜，遠離眾罪，所謂離阿耨多羅三藐三菩提罪。是菩薩摩訶薩行般若波羅蜜，一日所得善根功德，假令滿如恒河沙等三千大千世界中功德，猶亦不減於餘殘功德，百分不及一分，千分千億萬分乃至算數、譬喻所不能及。<p>「復次，須菩提！若菩薩摩訶薩遠離般若波羅蜜，如恒河沙等劫布施三寶——佛寶、法寶、比丘僧寶。須菩提！於汝意云何，是菩薩摩訶薩以是因緣故得福多不？」<p>須菩提言：「世尊！甚多，無量無邊阿僧祇。」<p>佛告須菩提：「不如菩薩摩訶薩深般若波羅蜜中一日如說修行得福多。何以故？般若波羅蜜是諸菩薩摩訶薩道，乘是道疾得阿耨多羅三藐三菩提。須菩提！若菩薩摩訶薩遠離般若波羅蜜，如恒河沙等劫供養須陀洹、斯陀含、阿那含、阿羅漢、辟支佛及諸佛。於須菩提意云何，是菩薩摩訶薩以是因緣故得福多不？」<p>須菩提言：「世尊！甚多，甚多。」<p>佛言：「不如是菩薩摩訶薩深般若波羅蜜如說修行一日得福多。何以故？菩薩摩訶薩行是般若波羅蜜，過一切聲聞、辟支佛地，入菩薩位，漸漸得阿耨多羅三藐三菩提。須菩提！菩薩摩訶薩遠離般若波羅蜜，如恒河沙等劫行布施、持戒、忍辱、精進、禪定、智慧。於汝意云何，是人以是因緣故得福多不？」<p>須菩提言：「世尊！甚多，甚多。」<p>佛言：「不如是菩薩摩訶薩行般若波羅蜜如說修行，一日布施、持戒、忍辱、精進、禪定、智慧得福多。何以故？須菩提！般若波羅蜜是菩薩摩訶薩母故；是般若波羅蜜能生諸菩薩摩訶薩，諸菩薩摩訶薩住般若波羅蜜中，能具足一切佛法故。須菩提！若菩薩摩訶薩遠離般若波羅蜜，如恒河沙劫壽行法施。須菩提！於汝意云何，是人得福多不？」<p>須菩提言：「甚多，世尊！」<p>佛言：「不如是善男子、善女人深般若波羅蜜如說修行，乃至一日法施得福多。何以故？須菩提！是菩薩摩訶薩不遠離般若波羅蜜，則不遠離一切種智；不遠離一切種智，則不遠離般若波羅蜜。以是故，須菩提！菩薩摩訶薩欲得阿耨多羅三藐三菩提，不當遠離般若波羅蜜。須菩提！若菩薩摩訶薩如恒河沙等劫遠離般若波羅蜜，修行四念處乃至八聖道分，內空乃至一切種智。須菩提！於汝意云何，是善男子、善女人得福多不？」<p>須菩提言：「世尊！甚多，甚多！」<p>佛言：「不如是善男子、善女人深般若波羅蜜如說一日修行四念處乃至一切種智得福多。何以故？須菩提！若菩薩摩訶薩不遠離般若波羅蜜，於薩婆若轉者，無有是處。須菩提！若菩薩摩訶薩遠離般若波羅蜜，於薩婆若轉，則有是處。須菩提！以是故，菩薩摩訶薩常不應遠離般若波羅蜜行。須菩提！若菩薩摩訶薩遠離般若波羅蜜，如恒河沙等劫壽財施、法施及禪定福德，迴向阿耨多羅三藐三菩提。於汝意云何，是人得福多不？」<p>須菩提言：「世尊！甚多，甚多！」<p>佛言：「不如是善男子、善女人深般若波羅蜜如說修行，乃至一日財施、法施、禪定福德迴向阿耨多羅三藐三菩提得福多。何以故？是第一迴向，所謂般若波羅蜜迴向。若遠離般若波羅蜜迴向，是不名迴向。須菩提！以是故，若菩薩摩訶薩欲得阿耨多羅三藐三菩提，應方便學般若波羅蜜迴向。須菩提！若善男子、善女人遠離般若波羅蜜，如恒河沙劫壽過去未來現在諸佛及弟子善根和合隨喜，迴向阿耨多羅三藐三菩提。須菩提！於汝意云何，是人得福多不？」<p>須菩提言：「世尊！甚多，甚多！」<p>佛言：「不如是善男子、善女人深般若波羅蜜如說修行，乃至一日隨喜善根，迴向阿耨多羅三藐三菩提得福多。須菩提！以是故，菩薩摩訶薩欲得阿耨多羅三藐三菩提，應學般若波羅蜜中方便，迴向阿耨多羅三藐三菩提。」<p>須菩提白佛言：「世尊！如佛所說，因緣起法從妄想生，非實。云何善男子、善女人得大福德？世尊！以是因緣起法，不應得正見、入法位，不應得須陀洹果，乃至不應得阿耨多羅三藐三菩提果。」<p>佛告須菩提：「如是，如是！須菩提！以是因緣起法，不應得正見、入法位，乃至不應得阿耨多羅三藐三菩提。須菩提！行般若波羅蜜菩薩摩訶薩，知因緣起法亦空、無堅固、虛誑不實。何以故？須菩提！是菩薩摩訶薩善學內空，乃至善學無法有法空故，是菩薩摩訶薩住是十八空，種種觀作法空，即不遠離般若波羅蜜。若菩薩摩訶薩如是漸漸不離般若波羅蜜，漸漸得無數、無量、無邊福德。」<p>須菩提白佛言：「世尊！無數、無量、無邊有何等異？」<p>「須菩提！無數者，名不墮數中，若有為性中、若無為性中。無量者，量不可得，若過去若未來若現在。無邊者，諸法邊不可得。」<p>須菩提言：「世尊！頗有色亦無數、無量、無邊？頗有受想行識亦無數、無量、無邊？」<p>「須菩提！有因緣，色亦無數、無量、無邊，受想行識亦無數、無量、無邊。」<p>「世尊！何等因緣故，色亦無數、無量、無邊？受想行識亦無數、無量、無邊？」<p>佛告須菩提：「色空故，無數、無量、無邊；受想行識空故，無數、無量、無邊。」<p>「世尊！但色空、受想行識空，非一切法空耶？」<p>「須菩提！我不常說一切法空耶？」<p>須菩提言：「世尊！佛說一切法空。世尊！諸法空即是不可盡，無有數、無量、無邊。世尊！空中數不可得、量不可得、邊不可得。以是故，世尊！是不可盡，無數、無量、無邊義無有是異。」<p>佛告須菩提：「如是，如是！是法義無別異。須菩提！是法不可說，佛以方便力故分別說，所謂不可盡、無數、無量、無邊、無著，空、無相、無作、無起、無生、無滅、無染、涅槃。佛種種因緣，以方便力說。」<p>須菩提白佛言：「希有世尊！諸法實相不可說，而佛以方便力故說。世尊！如我解佛所說義，一切法亦不可說。」<p>佛言：「如是，如是！須菩提！一切法不可說。一切法不可說相即是空，是空不可說。」<p>「世尊！不可說義有增有減不？」<p>佛言：「不也，須菩提！不可說義無增無減。」<p>「世尊！若不可說義無增無減，檀那波羅蜜亦當無增無減，乃至般若波羅蜜亦當無增無減。四念處乃至八聖道分亦當無增無減，四禪、四無量心、四無色定、五神通、八背捨、八勝處、九次第定，佛十力、四無所畏、四無閡智、十八不共法，亦當無增無減。世尊！若菩薩摩訶薩六波羅蜜不增，乃至十八不共法不增者，云何菩薩摩訶薩得阿耨多羅三藐三菩提？」<p>佛言：「如是，如是！須菩提！不可說義無增無減。菩薩摩訶薩習行般若波羅蜜有方便力故，不作是念：『我增般若波羅蜜，乃至增檀那波羅蜜。』當作是念：『但名字故，名檀那波羅蜜。』是菩薩摩訶薩行檀那波羅蜜時，是心及諸善根如阿耨多羅三藐三菩提相迴向。乃至行般若波羅蜜時，是心及諸善根如阿耨多羅三藐三菩提相迴向。」<p>須菩提白佛言：「世尊！何等是阿耨多羅三藐三菩提？」<p>佛言：「一切法如相，是名阿耨多羅三藐三菩提。」<p>須菩提白佛言：「世尊！何等是一切法如相是阿耨多羅三藐三菩提？」<p>佛告須菩提：「色如相，受想行識如相，乃至涅槃如相，是阿耨多羅三藐三菩提是如相，亦不增不減。須菩提！是菩薩摩訶薩不離般若波羅蜜，常觀是如法，不見有增有減。以是因緣故，須菩提！不可說義無增無減。檀那波羅蜜亦不增不減，乃至十八不共法亦不增不減。須菩提！菩薩摩訶薩以是不增不減法故，應般若波羅蜜行。」<p>須菩提白佛言：「世尊！菩薩摩訶薩用初心得阿耨多羅三藐三菩提？用後心得阿耨多羅三藐三菩提？世尊！是初心不至後心，後心不在初心。世尊！如是心、心數法不具，云何善根增益？若善根不增，云何當得阿耨多羅三藐三菩提？」<p>佛告須菩提：「我當為汝說譬喻，智者得譬喻則於義易解。須菩提！譬如然燈，為用初焰燋炷？為用後焰燋炷？」<p>須菩提言：「世尊！非初焰燋炷，亦非離初焰。世尊！非後焰燋炷，亦非離後焰。」<p>「須菩提！於汝意云何，炷為燋不？」<p>「世尊！炷實燋。」<p>佛告須菩提：「菩薩摩訶薩如是，不用初心得阿耨多羅三藐三菩提，亦不離初心得阿耨多羅三藐三菩提；不用後心得阿耨多羅三藐三菩提，亦不離後心得阿耨多羅三藐三菩提；而得阿耨多羅三藐三菩提。須菩提！是中菩薩摩訶薩從初發意行般若波羅蜜，具足十地，得阿耨多羅三藐三菩提。」<p>須菩提白佛言：「世尊！何等是十地，菩薩具足已得阿耨多羅三藐三菩提？」<p>佛言：「菩薩摩訶薩具足乾慧地、性地、八人地、見地、薄地、離欲地、已作地、辟支佛地、菩薩地、佛地，具足是地，得阿耨多羅三藐三菩提。須菩提！菩薩摩訶薩學是十地已，非初心得阿耨多羅三藐三菩提，亦不離初心得阿耨多羅三藐三菩提；非後心得阿耨多羅三藐三菩提，亦非離後心得阿耨多羅三藐三菩提；而得阿耨多羅三藐三菩提。」<p>須菩提言：「世尊！是因緣法甚深，所謂非初心、非離初心，非後心、非離後心得阿耨多羅三藐三菩提，而得阿耨多羅三藐三菩提。」<p>佛告須菩提：「於汝意云何，若心滅已，是心更生不？」<p>「不也，世尊！」<p>「須菩提！於汝意云何，心生是滅相不？」<p>「世尊！是滅相。」<p>「須菩提！於汝意云何，心滅相是滅不？」<p>「不也，世尊！」<p>佛告須菩提：「於汝意云何，亦如是住不？」<p>須菩提言：「世尊！亦如是住，如如住。」<p>佛告須菩提：「於汝意云何，若是心如如住，當作實際證不？」<p>「不也，世尊！」<p>佛告須菩提：「於汝意云何，是如甚深不？」<p>「世尊！甚深，甚深！」<p>「須菩提！於汝意云何，但如是心不？」<p>「不也，世尊！」<p>「離如是心不？」<p>「不也，世尊！」<p>「須菩提！於汝意云何，如見如不？」<p>「不也，世尊！」<p>「須菩提！於汝意云何，若菩薩能如是行，為行深般若波羅蜜不？」<p>須菩提言：「世尊！若菩薩摩訶薩能如是行，為行深般若波羅蜜。」<p>「須菩提！於汝意云何，若菩薩摩訶薩如是行，是何處行？」<p>須菩提言：「世尊！若菩薩摩訶薩作如是行，為無處所行。何以故？菩薩摩訶薩行般若波羅蜜，住諸法如中，無如是念、無念處亦無念者。」<p>佛告須菩提：「若菩薩摩訶薩如是行，為何處行？」<p>須菩提言：「世尊！是菩薩摩訶薩如是行，為第一義中行。二行不可得故。」<p>「須菩提！於汝意云何，若菩薩第一義、無念中行，為行相不？」<p>「不也，世尊！」<p>「於汝意云何，是菩薩摩訶薩壞相不？」<p>「不也，世尊！」<p>佛告須菩提：「云何名不壞相？」<p>須菩提言：「世尊！是菩薩摩訶薩行般若波羅蜜，不作是念：『我當壞諸法相。』世尊！菩薩摩訶薩行般若波羅蜜，未具足佛十力、四無所畏、四無礙智、大慈大悲、十八不共法，不得阿耨多羅三藐三菩提。世尊！菩薩摩訶薩以方便力故，於諸法亦不取相亦不壞相。何以故？世尊！是菩薩摩訶薩知一切諸法自相空故。菩薩摩訶薩住是自相空中，為眾生故，入三三昧，用是三三昧成就眾生。」<p>須菩提言：「世尊！云何菩薩摩訶薩入三三昧成就眾生？」<p>佛言：「菩薩住是三三昧，見眾生作法中行，菩薩以方便力教令得無作；見眾生我相中行，以方便力教令行空；見眾生一切相中行，以方便力故教令行無相。如是，須菩提！菩薩摩訶薩行般若波羅蜜，入三三昧，以三三昧成就眾生。」<p>摩訶般若波羅蜜經夢行品第五十八（丹夢入三昧品）<p>爾時舍利弗問須菩提：「若菩薩摩訶薩夢中入三三昧——空、無相、無作三昧——寧有益於般若波羅蜜不？」<p>須菩提報舍利弗：「若菩薩晝日入三三昧，有益於般若波羅蜜；夜夢中亦當有益。何以故？晝夜夢中等無有異。舍利弗！若菩薩摩訶薩晝日行般若波羅蜜有益，是菩薩夢中行般若波羅蜜亦應有益。」<p>舍利弗問須菩提：「菩薩摩訶薩若夢中所作業，是業有集成不？如佛所說，一切法如夢。以是故，不應集成。何以故？夢中無有法集成。若覺時憶想分別，應有集成。」<p>須菩提語舍利弗：「若人夢中殺眾生。覺已憶念取相分別：『我殺是快耶？』舍利弗！是事云何？」<p>舍利弗言：「無緣業不生，無緣思不生；有緣業生，有緣思生。」<p>「舍利弗！如是，如是！無緣業不生，無緣思不生；有緣業生，有緣思生。於見聞覺知法中心生，不從不見聞覺知法中心生，是中心有淨有垢。以是故，舍利弗！有緣故業生，不從無緣生；有緣故思生，不從無緣生。」<p>舍利弗語須菩提：「如佛說，一切諸業、諸思自相離。云何言：『有緣故業生，無緣業不生；有緣故思生，無緣思不生。』」<p>須菩提語舍利弗：「取相故，有緣業生，不從無緣生；取相故，有緣思生，不從無緣生。」<p>舍利弗語須菩提：「若菩薩摩訶薩夢中有布施、持戒、忍辱、精進、禪定、智慧，是善根福德迴向阿耨多羅三藐三菩提。是實迴向不？」<p>須菩提語舍利弗：「彌勒菩薩今現在前，佛授不退轉記、當作佛。當問彌勒，彌勒當答。」<p>舍利弗白彌勒菩薩：「須菩提言：『彌勒菩薩今現在前，佛授不退轉記、當作佛。彌勒當答。』」<p>彌勒菩薩語舍利弗：「當以彌勒名答耶？若色受想行識答耶？若色空答耶？若受想行識空答耶。是色不能答，受想行識不能答，色空不能答，受想行識空不能答。我不見是法可答，不見能答者。我不見是人受記，亦不見法可受記者，亦不見受記處。是一切法皆無二無別。」<p>舍利弗語彌勒菩薩：「如仁者所說，如是為得法作證不？」<p>彌勒答舍利弗：「如我所說法如是不證。」<p>爾時舍利弗作是念：「彌勒菩薩智慧甚深，久行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，用無所得故，能如是說。」<p>爾時佛告舍利弗：「於汝意云何，汝用是法得阿羅漢。見是法不？」<p>舍利弗言：「不見也。」<p>「舍利弗！菩薩摩訶薩行般若波羅蜜亦如是。不作是念：『是法當得受記、是法已受記、是法當得阿耨多羅三藐三菩提。』如是，舍利弗！菩薩摩訶薩行般若波羅蜜，不疑我若得若不得，自知實得阿耨多羅三藐三菩提。」<p>佛告須菩提：「有菩薩摩訶薩行檀那波羅蜜時，若見眾生飢寒凍餓、衣服弊壞。菩薩摩訶薩當作是願：『我隨爾所時行檀那波羅蜜，我得阿耨多羅三藐三菩提時，令我國土眾生無如是事。衣服飲食資生之具，當如四天王天、三十三天、夜摩天、兜率陀天、化樂天、他化自在天。』須菩提！菩薩摩訶薩作如是行，能具足檀那波羅蜜，近阿耨多羅三藐三菩提。<p>「復次，須菩提！菩薩摩訶薩行尸羅波羅蜜時，見眾生殺生乃至邪見，短命多病、顏色不好，無有威德、貧乏財物，生下賤家、形殘醜陋。當作是願：『我隨爾所時行尸羅波羅蜜，如我得佛時，令我國土眾生無如是事。』須菩提！菩薩摩訶薩作如是行，能具足尸羅波羅蜜，近阿耨多羅三藐三菩提。<p>「復次，須菩提！菩薩摩訶薩行羼提波羅蜜時，見諸眾生互相瞋恚罵詈，刀杖瓦石共相殘害奪命。當作是願：『我隨爾所時行羼提波羅蜜，我作佛時，令我國土眾生無如是事。相視如父如母、如兄如弟如姊妹、如善知識，皆行慈悲。』須菩提！菩薩摩訶薩作如是行，能具足羼提波羅蜜，近阿耨多羅三藐三菩提。<p>「復次，須菩提！菩薩摩訶薩行毘梨耶波羅蜜時，見眾生懈怠不勤精進，棄捨三乘——聲聞、辟支佛、佛乘。當作是願：『我隨爾所時行毘梨耶波羅蜜，如我得阿耨多羅三藐三菩提時，令我國土眾生無如是事。一切眾生勤修精進，於三乘道各得度脫。』須菩提！菩薩摩訶薩作如是行，能具足毘梨耶波羅蜜，近阿耨多羅三藐三菩提。<p>「復次，須菩提！菩薩摩訶薩行禪那波羅蜜時，見眾生為五蓋所覆，婬欲、瞋恚、睡眠、調悔、疑，失於初禪乃至第四禪，失慈悲喜捨、虛空處、識處、無所有處、非有想非無想處。當作是願：『我隨爾所時行禪那波羅蜜，如我得阿耨多羅三藐三菩提時，令我國土眾生無如是事。』須菩提！菩薩摩訶薩作如是行，能具足禪那波羅蜜，近阿耨多羅三藐三菩提。<p>「復次，須菩提！菩薩摩訶薩行般若波羅蜜時，見眾生愚癡，失世間、出世間正見，或說無業無業因緣、或說神常、或說斷滅、或說無所有。當作是願：『我隨爾所時行般若波羅蜜，淨佛國土、成就眾生，如我得阿耨多羅三藐三菩提時，令我國土眾生無如是事。』須菩提！菩薩摩訶薩作如是行，能具足般若波羅蜜，疾近一切種智。<p>「復次，須菩提！菩薩摩訶薩行六波羅蜜時，見眾生住於三聚：一者必正聚，二者必邪聚，三者不定聚。當作是願：『我隨爾所時行六波羅蜜，淨佛國土、成就眾生，我得佛時，令我國土眾生無邪聚乃至無其名。』須菩提！菩薩摩訶薩作如是行，能具足六波羅蜜，疾近一切種智。<p>「復次，須菩提！菩薩摩訶薩行六波羅蜜時，見地獄中眾生，畜生、餓鬼中眾生。當作是願：『我隨爾所時行六波羅蜜，淨佛國土、成就眾生，我得佛時，令我國土中乃至無三惡道名。』須菩提！菩薩摩訶薩作如是行，能具足六波羅蜜，近一切種智。<p>「復次，須菩提！菩薩摩訶薩行六波羅蜜時，見是大地株杌荊棘、山陵溝坑穢惡之處。當作是願：『我隨爾所時行六波羅蜜，淨佛國土、成就眾生，我作佛時，令我國土無如是惡，地平如掌。』須菩提！菩薩摩訶薩作如是行，能具足六波羅蜜，近一切種智。<p>「復次，須菩提！菩薩摩訶薩行六波羅蜜時，見是大地純土，無有金銀珍寶。當作是願：『我隨爾所時行六波羅蜜，淨佛國土、成就眾生，我作佛時，令我國土以黃金沙布地。』須菩提！菩薩摩訶薩作如是行，能具足六波羅蜜，近一切種智。<p>「復次，須菩提！菩薩摩訶薩行六波羅蜜時，見眾生有所戀著。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無所戀著。』須菩提！菩薩摩訶薩作如是行，能具足六波羅蜜，近阿耨多羅三藐三菩提。<p>「復次，須菩提！菩薩摩訶薩行六波羅蜜時，見四姓眾生——剎帝利、婆羅門、毘舍、首陀羅。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無四姓之名。』須菩提！菩薩摩訶薩作如是行，能具足六波羅蜜，近阿耨多羅三藐三菩提。<p>「復次，須菩提！菩薩摩訶薩行六波羅蜜時，見眾生有下中上、下中上家。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無如是優劣。』須菩提！菩薩摩訶薩作如是行，能具足六波羅蜜，近一切種智。<p>「復次，須菩提！菩薩摩訶薩行六波羅蜜時，見眾生種種別異色。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無種種別異色，一切眾生皆端正淨潔妙色成就。』須菩提！菩薩摩訶薩作如是行，能具足六波羅蜜，近一切種智。<p>「復次，須菩提！菩薩摩訶薩行六波羅蜜時，見眾生有主。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無有主名，乃至無其形像；除佛法王。』須菩提！菩薩摩訶薩作如是行，能具足六波羅蜜，近一切種智。<p>「復次，須菩提！菩薩摩訶薩行六波羅蜜時，見眾生有六道別異。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無六道之名——是地獄、是畜生、是餓鬼、是神、是天、是人——一切眾生皆同一業，修四念處乃至八聖道分。』須菩提！菩薩摩訶薩作如是行，能具足六波羅蜜，疾近一切種智。<p>「復次，須菩提！菩薩摩訶薩行六波羅蜜時，見眾生有四生——卵生、胎生、濕生、化生。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無三種生，等一化生。』須菩提！菩薩摩訶薩作如是行，能具足六波羅蜜，近一切種智。<p>「復次，須菩提！菩薩摩訶薩行六波羅蜜時，見眾生無五神通。當作是願：『我隨爾所時行六波羅蜜，淨佛國土、成就眾生，我作佛時，令我國土眾生一切皆得五通。』乃至疾近一切種智。<p>「復次，須菩提！菩薩摩訶薩行六波羅蜜時，見眾生有大小便患。當作是願：『我作佛時，令我國土中眾生，皆以歡喜為食，無有便利之患。』乃至近一切種智。<p>「復次，須菩提！菩薩摩訶薩行六波羅蜜時，見眾生無有光明。當作是願：『我作佛時，令我國土中眾生皆有光明。』乃至近一切種智。<p>「復次，須菩提！菩薩摩訶薩行六波羅蜜時，見有日月時節歲數。當作是願：『我作佛時，令我國土中無有日月時節歲數之名。』乃至近一切種智。<p>「復次，須菩提！菩薩摩訶薩行六波羅蜜時，見眾生短命。當作是願：『我作佛時，令我國土中眾生壽命無量劫。』乃至近一切種智。<p>「復次，須菩提！菩薩摩訶薩行六波羅蜜時，見眾生無有相好。當作是願：『我作佛時，令我國土中眾生皆有三十二相成就。』乃至近一切種智。<p>「復次，須菩提！菩薩摩訶薩行六波羅蜜時，見眾生離諸善根。當作是願：『我作佛時，令我國土中眾生諸善根成就，以是善根故，能供養諸佛。』乃至近一切種智。<p>「復次，須菩提！菩薩摩訶薩行六波羅蜜時，見眾生有三毒四病。當作是願：『我作佛時，令我國土眾生無四種病、冷熱風病、三種雜病及三毒病。』乃至近一切種智。<p>「復次，須菩提！菩薩摩訶薩行六波羅蜜時，見眾生有三乘。當作是願：『我作佛時，令我國土中眾生無二乘之名，純一大乘。』乃至近一切種智。<p>「復次，須菩提！菩薩摩訶薩行六波羅蜜時，見眾生有增上慢。當作是願：『我作佛時，令我國土中眾生無增上慢之名。』乃至近一切種智。<p>「復次，須菩提！菩薩摩訶薩行六波羅蜜時，應作是願：『若我光明、壽命有量，僧數有限，當作是願：「我行六波羅蜜，淨佛國土、成就眾生，我作佛時，令我光明、壽命無量，僧數無限。」』乃至近一切種智。<p>「復次，須菩提！菩薩摩訶薩行六波羅蜜時，應作是願：『若我國土有量，當作是願：「我隨爾所時行六波羅蜜，淨佛國土、成就眾生，我作佛時，令我一國土如恒河沙等諸佛國土。」』須菩提！菩薩摩訶薩作如是行，能具足六波羅蜜，近一切種智。<p>「復次，須菩提！菩薩摩訶薩行六波羅蜜時，當作是念：『雖生死道長、眾生性多，爾時應如是正憶念：「生死邊如虛空，眾生性邊亦如虛空，是中實無生死往來亦無解脫者。」』菩薩摩訶薩作如是行，能具足六波羅蜜近一切種智。」
。
<juan>摩訶般若波羅蜜經卷第十八<p>河天品第五十九<p>爾時有女人字恒伽提婆，在眾中坐。是女人從座起，偏袒右肩，右膝著地，合手白佛言：「世尊！我當行六波羅蜜，取淨佛國土。如佛般若波羅蜜中所說，我盡當行。」是時女人以金銀華及水陸生華種種莊嚴供養之具，金縷織成㲲兩張，以散佛上。散已，於佛頂上虛空中化成四柱寶臺，端正嚴好。是女人持是功德，與一切眾生共之，迴向阿耨多羅三藐三菩提。<p>爾時世尊知是女人深心因緣，即時微笑。如諸佛法，種種色光從口中出——青黃赤白紅縹——遍照十方無量無邊佛國，還繞佛三匝，從頂上入。爾時阿難從座起，右膝著地，合手白佛：「佛何因緣微笑？諸佛法不以無因緣而笑。」<p>佛告阿難：「是恒伽提婆姊，未來世中當作佛，劫名星宿，佛號金華阿難。是女人畢是女身，受男子形，當生阿閦佛阿鞞羅提國土，於彼淨修梵行。阿難！是菩薩在彼國土亦號金華。是金華菩薩於彼壽終，復至他方佛國。從一佛國至一佛國，不離諸佛。譬如轉輪聖王，從一觀至一觀，從生至終足不蹈地。阿難！是金華菩薩摩訶薩亦如是，從一佛國至一佛國，乃至阿耨多羅三藐三菩提，未常不見佛。」<p>時阿難作是念言：「是金華菩薩摩訶薩後作佛時，諸菩薩摩訶薩會，當知為如佛會。」<p>佛知阿難意所念，告阿難言：「如是，如是！金華佛時菩薩摩訶薩會，當知為如佛會。阿難！是金華佛，比丘僧無量無邊，不可稱不可數，若干百千萬億那由他。阿難！是金華菩薩作佛時，其國土無有眾惡，如上所說。」<p>阿難白佛言：「世尊！是女人從何處殖德本、種善根？」<p>佛告阿難：「是女人從然燈佛種善根、初發阿耨多羅三藐三菩提心，以是功德迴向阿耨多羅三藐三菩提，亦以金華散然燈佛上，求阿耨多羅三藐三菩提。阿難！如我爾時以五華散然燈佛上，求阿耨多羅三藐三菩提。然燈佛知我善根成就，與我受阿耨多羅三藐三菩提記。是女人聞我受記，發心言：『願我當來世，亦如是菩薩，得受阿耨多羅三藐三菩提記。』阿難！當知是女人於然燈佛初發心。」<p>阿難白佛言：「世尊！是女人久習行阿耨多羅三藐三菩提。」<p>佛言：「如是，如是！是女人久習行阿耨多羅三藐三菩提。」<p>摩訶般若波羅蜜經不證品第六十（丹學空不證品）<p>須菩提白佛言：「世尊！若菩薩摩訶薩欲行般若波羅蜜，云何學空三昧？云何入空三昧？云何學無相、無作三昧？云何入無相、無作三昧？云何學四念處？云何修四念處？乃至云何學八聖道分？云何修八聖道分？」<p>佛告須菩提：「菩薩摩訶薩行般若波羅蜜時，應觀色空，受想行識空，十二入、十八界空，乃至應觀欲、色、無色界空。作是觀時，不令心亂。是菩薩摩訶薩若心不亂則不見是法，若不見是法則不作證。何以故？是菩薩摩訶薩善學自相空故，不有餘、不有分，證法、證者皆不可見。」<p>須菩提白佛言：「世尊！如佛所說，菩薩摩訶薩不應空法作證。世尊！云何菩薩住空法中而不作證？」<p>佛告須菩提：「若菩薩摩訶薩具足觀空，先作是願：『我今不應空法作證，我今學時非是證時。』菩薩摩訶薩不專攝心繫在緣中，以是故，菩薩摩訶薩於阿耨多羅三藐三菩提中不退，亦不取漏盡證。須菩提！若菩薩摩訶薩如是大善妙法成就。何以故？住是空中，作是念：『我今是學時非是證時。』須菩提！菩薩摩訶薩應如是念：『我是學檀那波羅蜜時，非是證時。學尸羅波羅蜜、羼提波羅蜜、毘梨耶波羅蜜、禪那波羅蜜時，修四念處時，乃至修八聖道分時，非是證時。修空三昧、無相三昧、無作三昧時，非是證時。修佛十力、四無所畏、四無礙智、十八不共法、大慈大悲時，非是證時。我今學一切種智時，非是得須陀洹果證乃至阿羅漢果、辟支佛道證時。』如是、須菩提！菩薩摩訶薩行般若波羅蜜，學空觀，住空中；學無相、無作觀，住無相、無作中；修四念處不證四念處，乃至修八聖道分不證八聖道分。是菩薩雖學三十七品、雖行三十七品，而不作須陀洹果證乃至辟支佛道。須菩提！譬如壯夫勁勇猛健，善於兵法六十四能，堅持器仗安立不動，巧諸伎術端正淨潔，人所愛敬，少修事業得報利多。以是因緣故，眾所恭敬尊重讚歎，見人敬重倍復歡喜。少有因緣當至他處，扶將老弱過諸嶮難恐怖之處，安慰父母曉喻妻子：『莫有恐懅，我能過此必無所苦。』嶮難道中多有怨賊潛伏劫害，其人智力具足故，能度惡道還歸本處，不遇賊害歡喜安樂。須菩提！菩薩摩訶薩亦如是。於一切眾生中慈悲喜捨心遍滿足，爾時菩薩摩訶薩住四無量心、具足六波羅蜜，不取漏盡證、學一切種智，入空、無相、無作解脫門。是時菩薩不隨一切諸相，亦不證無相三昧。以不證無相三昧故，不墮聲聞、辟支佛地。須菩提！譬如有翼之鳥飛騰虛空而不墮墜，雖在空中亦不住空。須菩提！菩薩摩訶薩亦如是。學空解脫門，學無相、無作解脫門，亦不作證。以不證故，不墮聲聞、辟支佛地。未具足佛十力、大慈大悲、無量諸佛法一切種智，亦不證空、無相、無作解脫門。須菩提！譬如健人學諸射法善於射術，仰射空中，復以後箭射於前箭，箭箭相拄不令前墮，隨意自在。若欲令墮，便止後箭爾乃墮地。須菩提！菩薩摩訶薩亦如是。行般若波羅蜜，以方便力故，為阿耨多羅三藐三菩提。諸善根未具足，不於實際作證；若善根成就，是時便於實際作證。以是故，須菩提！菩薩摩訶薩行般若波羅蜜時，應如是觀諸法法相。」<p>須菩提白佛言：「世尊！菩薩摩訶薩所為甚難。何以故？雖學是諸法相、學實際、學如、學法性、學畢竟空，乃至學自相空及三解脫門，終不中道墮落。世尊！是甚希有。」<p>佛告須菩提：「是菩薩摩訶薩不捨一切眾生故，作如是願。須菩提！若是菩薩摩訶薩作是念：『我不應捨一切眾生，一切眾生沒在無所有法中，我應當度。』爾時即入空解脫門、無相解脫門、無作解脫門。須菩提！當知是菩薩摩訶薩成就方便力，未得一切種智，行是解脫門亦不中道取實際證。<p>「復次，須菩提！菩薩摩訶薩欲觀是諸甚深法，所謂內空乃至無法有法空，四念處乃至三解脫門。爾時菩薩摩訶薩應生如是心：『是諸眾生長夜行我相乃至知者、見者相，著於得法。為眾生斷是諸相故，得阿耨多羅三藐三菩提時當說法。』爾時菩薩行空解脫門，無相、無作解脫門，亦不應取實際證。以不證故，不墮須陀洹果乃至辟支佛道。須菩提！是菩薩摩訶薩以是心欲成就善根故，不中道實際作證，不失四禪、四無量心、四無色定，四念處乃至八聖道分，空、無相、無作，佛十力、四無所畏、四無礙智、大慈大悲、十八不共法。是時菩薩摩訶薩成就一切助道法，乃至阿耨多羅三藐三菩提終不耗減。是菩薩有方便力故，常增益善法，諸根通利，勝於阿羅漢、辟支佛根。<p>「復次，須菩提！若菩薩摩訶薩作是念：『眾生長夜著四顛倒——常相、樂相、淨相、我相——為是眾生故，求薩婆若。我得阿耨多羅三藐三菩提時，為說無常法，苦、不淨、無我法。』是菩薩成就是心，以方便力行般若波羅蜜，不得佛三昧，未具足佛十力、四無所畏、四無礙智、大慈大悲、十八不共法，亦不實際作證。爾時菩薩修無作解脫門，雖未得阿耨多羅三藐三菩提，亦不實際作證。<p>「復次，須菩提！若菩薩摩訶薩作是念：『眾生長夜著得法，所謂我、眾生乃至知者、見者，是色、是受想行識，是入、是界，是四禪、四無量心、四無色定。我如是行，如我得阿耨多羅三藐三菩提時，令眾生無是得法。』菩薩是心成就以方便力行般若波羅蜜，未具足佛十力、四無所畏、四無礙智、大慈大悲、十八不共法，不於實際作證。爾時菩薩具足修空三昧。<p>「復次，須菩提！若菩薩摩訶薩作是念：『眾生長夜行諸相，所謂男相女相、色相無色相。我如是行，如我得阿耨多羅三藐三菩提時，令眾生無是諸相過失。』是心成就，以方便力行般若波羅蜜，未具足佛十力乃至十八不共法，不於實際作證。爾時菩薩摩訶薩具足修無相三昧。須菩提！若菩薩摩訶薩學六波羅蜜，學內空乃至無法有法空，學四念處乃至空、無相、無作解脫門，學佛十力、四無所畏、四無礙智、大慈大悲，學十八不共法。如是智慧成就，若著作法、若住三界，無有是處。是菩薩摩訶薩學助道法、行助道法時，應當試問：『菩薩摩訶薩欲得阿耨多羅三藐三菩提，云何學是法？』觀空不證空、實際，以不證故，不墮須陀洹果乃至辟支佛道。觀無相、無作、無起、無生、無所有，亦不取證實際，而修行般若波羅蜜。應如是問。須菩提！若諸菩薩摩訶薩若試問時，是菩薩若如是答：『菩薩摩訶薩但應觀空，但應觀無相、無作、無起、無生、無所有。是菩薩摩訶薩不應學空、無相、無作、無起、無生、無所有，不應學是助道法。』須菩提！當知是菩薩諸佛未授阿耨多羅三藐三菩提記。何以故？是人不能說阿惟越致菩薩所學相，不能示、不能答。若是菩薩摩訶薩能說、能示、能答阿惟越致所學相，當知是菩薩摩訶薩已習學菩薩道入薄地，如餘阿惟越致菩薩摩訶薩阿惟越致地。」<p>須菩提白佛言：「世尊！頗有未得阿惟越致菩薩能如是答不？」<p>佛言：「有。須菩提！是菩薩摩訶薩六波羅蜜若聞若不聞，能如是答，如阿惟越致菩薩摩訶薩。」<p>須菩提言：「世尊！多有菩薩求佛道，少有菩薩能如是答，如阿惟越致菩薩摩訶薩學道、無學道中。」<p>佛語須菩提：「如是，如是！是菩薩甚少。何以故？菩薩摩訶薩少有如是得受記阿惟越致慧地。若有得受記，是人能如是答。是人善根明了，諸天世人所不能壞。」<p>摩訶般若波羅蜜經夢誓品第六十一（丹夢中不證品）<p>佛告須菩提：「若菩薩摩訶薩乃至夢中不貪聲聞、辟支佛地，亦不貪三界，觀諸法如夢、如幻、如響、如焰、如化亦不作證。須菩提！當知是阿惟越致菩薩摩訶薩、阿惟越致相。<p>「復次，須菩提！菩薩摩訶薩夢中見佛與無數百千萬億比丘、比丘尼、優婆塞、優婆夷、天、龍、鬼神、緊那羅等說法，從佛聞法，即解中義、隨法行。須菩提！當知是阿惟越致菩薩摩訶薩、阿惟越致相。<p>「復次，須菩提！菩薩摩訶薩夢中見佛三十二相、八十隨形好，放大光明踊在虛空，於大比丘僧中說法，現大神力化作化人，到他國土施作佛事。須菩提！當知是阿惟越致菩薩摩訶薩、阿惟越致相。<p>「復次，須菩提！若菩薩摩訶薩夢中見兵起，若破聚落、若破城邑、若失火時，若見虎狼師子猛害之獸，若見欲來斷其頭者，若見父母喪亡、兄弟姊妹及諸親友知識死者，見如是等種種愁苦之事而不驚不怖亦不憂惱。從夢覺已，即時思惟：『三界虛妄皆如夢耳。我得阿耨多羅三藐三菩提時，亦當為眾生說三界如夢。』須菩提！當知是阿惟越致菩薩摩訶薩、阿惟越致相。<p>「復次，須菩提！云何當知是阿惟越致菩薩摩訶薩得阿耨多羅三藐三菩提時國中無三惡道？須菩提！菩薩摩訶薩若夢中見地獄、畜生、餓鬼，作是念：『我當勤精進，得阿耨多羅三藐三菩提時，令我國中無一切三惡道。何以故？是夢及諸法無二無別。』須菩提！當知是阿惟越致菩薩摩訶薩、阿惟越致相。<p>「復次，須菩提！菩薩摩訶薩夢中見地獄火燒眾生，作是誓：『若我實是阿惟越致者，是火當滅，是火即滅。』若地獄火即滅，是阿惟越致相。復次，若菩薩晝日見城郭火起，作是念：『我夢中見阿惟越致行、類、相貌。我今實有是者。』自立誓言：『是火當滅。』若火滅者，當知是菩薩得受阿耨多羅三藐三菩提記，住阿惟越致地。若火不滅，燒一家置一家，燒一里置一里。須菩提！當知被燒家破，法業因緣厚集，以是故，燒一家置一家，是諸眾生今世受破法餘殃故被燒。須菩提！以是因緣故，當知是阿惟越致菩薩摩訶薩、阿惟越致相。」<p>佛告須菩提：「今當更為汝說阿惟越致行、類、相貌。須菩提！若男子、若女人為非人所持，是時菩薩摩訶薩作是念：『若我為過去諸佛所受記，我心清淨求阿耨多羅三藐三菩提，行清淨正道，遠離聲聞、辟支佛心，遠離聲聞、辟支佛念，應當成阿耨多羅三藐三菩提，我必得阿耨多羅三藐三菩提，非不得。十方國土中現在無量諸佛，無所不知、無所不見、無所不解、無所不證。諸佛知我深心審定，必當得阿耨多羅三藐三菩提。』以是至誠誓故，是男子、女人為非人所持、為非人所惱，是非人當遠去。須菩提！是菩薩摩訶薩如是誓，若非人不去者，當知是菩薩摩訶薩未從過去諸佛受阿耨多羅三藐三菩提記。須菩提！若菩薩摩訶薩如是誓，若非人去者，當知是菩薩摩訶薩已從過去諸佛受阿耨多羅三藐三菩提記。須菩提！以是行、類、相貌，當知是阿惟越致菩薩摩訶薩、阿惟越致相。<p>「復次，須菩提！菩薩摩訶薩遠離六波羅蜜及方便力，不久行四念處乃至不久行空、無相、無作三昧，未入菩薩位。是菩薩為惡魔所嬈，菩薩作是誓：『若我實從諸佛受記者，是非人當去。』是時惡魔即作方便，勅非人令去。惡魔有威力，勝諸非人故，非人即去。是時菩薩作是念：『以我誓力故，非人去。』不知是惡魔力，恃是證故，輕弄毀蔑諸餘菩薩，作是言：『我已從諸佛受記，汝等未得。』用是空誓，無方便力故，生增上慢。以是事故，遠離薩婆若，遠離阿耨多羅三藐三菩提。須菩提！當知是人墮於二地，若聲聞地、若辟支佛地。以是誓因緣故，起於魔事。是人以不親近依止善知識，不問阿惟越致相故，為魔所縛益復堅固。所以者何？是菩薩不久行六波羅蜜，無方便力故。須菩提！當知是為菩薩魔事。須菩提！云何菩薩摩訶薩不久行六波羅蜜，乃至未入菩薩位，為惡魔所嬈？須菩提！惡魔變化作種種身，語菩薩言：『汝於諸佛所得受阿耨多羅三藐三菩提記，汝字某、汝父字某、汝母字某、汝兄弟姊妹字某、汝七世父母名字如是，汝在某方某國某城某聚落中生。』若見菩薩性行和柔，語菩薩言：『汝先世亦復柔和。』若見急性卒暴，便言：『汝先世亦爾。』若見菩薩修阿蘭若行，語言：『汝先世亦修阿蘭若行。』若見菩薩乞食納衣、中後不飲漿、一坐食、一鉢他食、死尸間住、露地住、樹下止、常坐不臥如敷座、但受三衣，若少欲、若知足、若遠離住、若不塗腳、若少言語，便語言：『汝先世亦有是行。何以故？汝今有此頭陀功德，汝先世亦必有是功德。』是菩薩聞是先世事及名姓，聞今讚頭陀功德，即歡喜，生憍慢心。是時惡魔語菩薩言：『汝有如是功德、如是相，汝實從諸佛受阿耨多羅三藐三菩提記。』須菩提！惡魔或作比丘被服、或作居士形、或作父母身，來到菩薩所，如是言：『汝已得受阿耨多羅三藐三菩提記。何以故？是阿惟越致功德相，汝盡具足有之。』須菩提！我所說實阿惟越致行、類、相貌，是人永無。須菩提！當知是菩薩摩訶薩為魔所持。何以故？是阿惟越致行、類、相貌，是人永無，以聞是名字故，生憍慢心，輕弄毀蔑餘人。須菩提！是名菩薩摩訶薩為魔所持，當知是為菩薩魔事。<p>「復次，須菩提！菩薩摩訶薩不久行六波羅蜜，不知名字相、不知色相、不知受想行識相。惡魔來語言：『汝當來世得阿耨多羅三藐三菩提時，有如是名字。』隨其本念說其名號。是無智無方便菩薩作是念：『我先亦有是成佛名號念，是人如我所念說，是人所說合我本念，我必為諸佛所受記。』須菩提！我所說阿惟越致行、類、相貌，是人永無，但以空名字輕弄毀蔑餘人。以是事故，遠離阿耨多羅三藐三菩提。是菩薩摩訶薩遠離般若波羅蜜，無方便力，遠離善知識，與惡知識相得故，墮二地——聲聞、辟支佛地。若有即是身悔過，久久往來生死中，然後還依止般若波羅蜜。若值善知識，常隨逐親近故，當得阿耨多羅三藐三菩提。是人於是身若不即悔，當墮二地若，阿羅漢地、若辟支佛地。須菩提！譬如比丘於四重禁法若犯一事，非沙門、非釋子，是人現身不得四沙門果。須菩提！是菩薩著空名字，菩薩心亦如是，輕弄毀蔑餘人故，當知是罪重於比丘四禁。須菩提！置是重罪，其罪過於五逆，以受是名字故，生高心輕弄毀蔑餘人。若生是心，當知其罪甚重。如是名字等微細魔事，菩薩皆當覺知。<p>「復次，須菩提！菩薩在空閑山澤曠遠之處，魔來到菩薩所，讚歎遠離法，作是言：『善男子！汝所行者是佛所稱譽遠離法。』須菩提！我不讚是遠離，所謂但在空閑山澤曠遠之處名為遠離。」<p>須菩提言：「世尊！若空閑山澤曠遠之處，非遠離法者，云何更有異遠離法？」<p>佛告須菩提：「若菩薩摩訶薩遠離聲聞、辟支佛心，住空閑山澤曠遠之處，是佛所許遠離法。須菩提！如是遠離法，菩薩摩訶薩應所修行。晝夜行是遠離法，是名遠離行菩薩。須菩提！若惡魔所說遠離法，空閑山澤曠遠之處，是菩薩心在憒閙，所謂不遠離聲聞、辟支佛心，不勤修般若波羅蜜，是菩薩摩訶薩不能具足一切種智。是菩薩行惡魔所說遠離法，心不清淨，而輕餘菩薩城傍心淨，無聲聞、辟支佛、憒閙心，亦無諸餘雜惡心，具足禪定、解脫智慧、神通者。是離般若波羅蜜無方便菩薩摩訶薩，雖在絕曠百由旬外，禽獸鬼神羅剎所住之處，若一歲百千萬億歲若過萬億歲，不知是菩薩遠離法。所謂諸菩薩以是遠離法，深心發阿耨多羅三藐三菩提不雜行，是菩薩憒閙行而依受著是遠離，是人所行，佛所不許。須菩提！我所說實遠離法，是菩薩不在是中，亦不見是遠離相。何以故？但行是空遠離故。爾時惡魔來，在虛空中住，讚言：『善哉，善哉！善男子！此是佛所說真遠離法，汝行是遠離，疾得阿耨多羅三藐三菩提。』是菩薩摩訶薩念著是遠離，而輕易諸餘求佛道清淨比丘以為憒閙。以憒閙為不憒閙，以不憒閙為憒閙，應恭敬而不恭敬，不應恭敬而恭敬。是菩薩作是言：『非人念我，來稱讚我，我所行者是真遠離。住城傍者誰當稱美汝？』以是因緣故，輕餘菩薩摩訶薩。須菩提！當知是名菩薩旃陀羅污染諸菩薩。是人以像菩薩，實是天上人中之大賊，亦是沙門被服中賊。如是人，諸求佛道者所不應親近、不應供養恭敬。何以故？須菩提！當知是人墮增上慢。以是故，若菩薩摩訶薩欲不捨一切智，欲得阿耨多羅三藐三菩提，一心欲求阿耨多羅三藐三菩提，欲利益一切眾生，不應親近是人、恭敬供養。菩薩摩訶薩法，常應勤求自利、厭患世間，心常遠離三界，於是人當起慈悲喜捨心：『我行菩薩道，不應生如是過罪；若生當疾滅。』須菩提！菩薩摩訶薩當善覺是事，是事中善自勉出。<p>「復次，須菩提！菩薩摩訶薩深心欲得阿耨多羅三藐三菩提者，當親近恭敬供養善知識。」<p>須菩提白佛言：「世尊！何等是菩薩摩訶薩善知識？」<p>佛告須菩提：「諸佛是菩薩摩訶薩善知識，諸菩薩摩訶薩亦是菩薩善知識。須菩提！阿羅漢亦是菩薩善知識，是為菩薩摩訶薩善知識。<p>「復次，須菩提！六波羅蜜亦是菩薩善知識，四念處乃至十八不共法亦是菩薩善知識。須菩提！如、實際、法性亦是菩薩善知識。須菩提！六波羅蜜是菩薩。」<p>「世尊！六波羅蜜是菩薩摩訶薩道，六波羅蜜是大明，六波羅蜜是炬，六波羅蜜是智，六波羅蜜是慧，六波羅蜜是救，六波羅蜜是歸，六波羅蜜是洲，六波羅蜜是究竟道，六波羅蜜是父是母；四念處乃至一切種智亦如是。何以故？六波羅蜜、三十七道法，亦是過去諸佛父母。六波羅蜜、三十七道法，亦是未來現在十方諸佛父母。何以故？須菩提！六波羅蜜、三十七道法中，生過去未來現在十方諸佛故。以是故，須菩提！菩薩摩訶薩欲得阿耨多羅三藐三菩提，淨佛國土、成就眾生，當學六波羅蜜、三十七道法及四攝法攝取眾生。何等四？布施、愛語、利益、同事。須菩提！以是利益故，我言：『六波羅蜜及三十七道法是諸菩薩摩訶薩世尊、是道、是大明、是炬、是智、是慧、是救、是歸、是洲、是究竟道、是父是母。」<p>「須菩提！以是故，菩薩摩訶薩欲不隨他人教住，欲斷一切眾生疑，欲淨佛國土、成就眾生，當學是般若波羅蜜。所以者何？是般若波羅蜜中廣說諸法，是菩薩摩訶薩所應學處。」<p>爾時須菩提白佛言：「世尊！何等是般若波羅蜜相？」<p>佛告須菩提：「如虛空相，是般若波羅蜜相。須菩提！般若波羅蜜無所有相。」<p>須菩提白佛言：「世尊！頗有因緣如般若波羅蜜相，諸法相亦如是耶？」<p>佛告須菩提：「如是，如是！如般若波羅蜜相，諸法相亦如是。何以故？須菩提！一切法離相、自性空相。以是因緣故，須菩提！如般若波羅蜜相，諸法相亦如是，所謂離相、空相故。」<p>須菩提白佛言：「世尊！若一切法一切法離、一切法一切法空，云何知眾生若垢若淨？世尊！離相法無垢無淨，空相法無垢無淨，離相、空相法不能得阿耨多羅三藐三菩提，離相、空相無法可得。世尊！離相中、空相中無有菩薩得阿耨多羅三藐三菩提者。世尊！我云何當知佛所說義？」<p>佛告須菩提：「於汝意云何，是眾生長夜行我、我所心不？」<p>「如是，世尊！眾生長夜行我、我所心。」<p>「於汝意云何，是我、我所心離相不？空相不？」<p>須菩提言：「世尊！我、我所心，離相、空相。」<p>「於汝意云何，以此我、我所心，眾生往來生死中不？」<p>「如是，世尊！以此我、我所心，眾生往來生死中。」<p>「如是，須菩提！眾生往來生死中故，知有垢惱。須菩提！若眾生無我、我所心，無著心，是眾生不復往來生死中，若不往來生死中則無垢惱。如是，須菩提！眾生有淨。」<p>須菩提白佛言：「世尊！若菩薩摩訶薩如是行，為不行色、不行受想行識，為不行四念處乃至八聖道分，為不行內空乃至無法有法空，為不行佛十力乃至一切種智。何以故？是法不可得，亦無行者、亦無行處、亦無行法。世尊！菩薩摩訶薩如是行，一切世間諸天、人、阿修羅，不能降伏是菩薩摩訶薩；一切聲聞、辟支佛所不能及。何以故？所住處無能及故，所謂菩薩位。世尊！是菩薩摩訶薩行應薩婆若心，無能及者。」<p>「須菩提！菩薩摩訶薩如是行疾近薩婆若。須菩提！於汝意云何，若閻浮提眾生盡得人身，得人身已，皆得阿耨多羅三藐三菩提。若有善男子、善女人盡其形壽供養恭敬尊重讚歎，持是善根迴向阿耨多羅三藐三菩提。是人以是因緣得福多不？」<p>須菩提言：「甚多，世尊！」<p>佛言：「不如是善男子、善女人於大眾中說是般若波羅蜜，顯示分別、照明開演，亦應般若波羅蜜行、正憶念，其福多。乃至三千大千世界中眾生亦如是。須菩提！於汝意云何，閻浮提中眾生一時皆得人身，得人身已，若善男子、善女人教行十善道、四禪、四無量心、四無色定，教令得須陀洹道乃至阿羅漢、辟支佛道，教令得阿耨多羅三藐三菩提，持是善根迴向阿耨多羅三藐三菩提。須菩提！於汝意云何，是善男子、善女人得福多不？」<p>須菩提言：「甚多，世尊！」<p>佛言：「不如是善男子、善女人以是甚深般若波羅蜜為眾生說，顯示分別、照明開演，亦不離薩婆若，得福多。乃至三千大千世界亦如是。是菩薩摩訶薩不遠離應薩婆若心，則到一切福田邊。何以故？除諸佛，無有餘法如菩薩摩訶薩勢力。何以故？諸菩薩摩訶薩行般若波羅蜜時，於一切眾生中起大慈心，見諸眾生趣死地故而起大悲，行是道時歡悅而生大喜，不與想俱便得大捨。須菩提！是為菩薩摩訶薩大智光明。大智明者，所謂六波羅蜜。須菩提！是諸善男子、善女人雖未作佛，能為一切眾生作大福田，於阿耨多羅三藐三菩提亦不轉，所受供養衣服、飲食、臥床、疾藥、資生所須，行應般若波羅蜜念，能必報施主之恩，疾近薩婆若。以是故，須菩提！若菩薩摩訶薩欲不虛食國中施，欲示眾生三乘道，欲為眾生作大明，欲拔出三界牢獄，欲與一切眾生眼，應常行般若波羅蜜。常行般若波羅蜜時，若欲有所說但說般若波羅蜜。說般若波羅蜜已，常憶念般若波羅蜜。常憶念般若波羅蜜已，常行般若波羅蜜，不令餘念得生，晝夜勤行般若波羅蜜相應念不息不休。須菩提！譬如士夫未曾得摩尼珠，後時得，得已大歡喜踊躍。後復失之，便大憂愁，常憶念是摩尼珠，作是念：『我奈何忽忘此大寶？』須菩提！菩薩摩訶薩亦如是，常憶念般若波羅蜜，不離薩婆若心。」<p>須菩提白佛言：「世尊？一切念性自離，一切念性自空。云何菩薩摩訶薩行般若波羅蜜，不離應薩婆若念？是遠離、空法中，無菩薩亦無念，無應薩婆若。」<p>佛告須菩提：「若菩薩摩訶薩如是知一切法性自離，一切法性自空，非聲聞、辟支佛作亦非佛作，諸法相常住、法相、法住、法位、如、實際，是名菩薩行般若波羅蜜不離薩婆若念。何以故？般若波羅蜜性自離、性自空，不增不減故。」<p>須菩提白佛言：「世尊！若般若波羅蜜性自離、性自空，云何菩薩摩訶薩與般若波羅蜜等，得阿耨多羅三藐三菩提？」<p>佛告須菩提：「菩薩摩訶薩與般若波羅蜜等，不增不減。何以故？如、法性、實際，不增不減故。所以者何？般若波羅蜜非一非異故。若菩薩聞如是般若波羅蜜相，心不驚不沒不畏不怖不疑，須菩提！當知是菩薩摩訶薩行般若波羅蜜，當知是菩薩摩訶薩必住阿惟越致地中。」<p>須菩提白佛言：「世尊！般若波羅蜜空、無所有、不堅固，是行般若波羅蜜不？」<p>「不也，須菩提！」<p>「世尊！離空更有法行般若波羅蜜不？」<p>「不也，須菩提！」<p>「世尊！是般若波羅蜜行般若波羅蜜不？」<p>「不也，須菩提！」<p>「世尊！離般若波羅蜜行般若波羅蜜不？」<p>「不也，須菩提！」<p>「世尊！色是行般若波羅蜜不？」<p>「不也，須菩提！」<p>「世尊！受想行識是行般若波羅蜜不？」<p>「不也，須菩提！」<p>「世尊！六波羅蜜是行般若波羅蜜不？」<p>「不也，須菩提！」<p>「世尊！四念處乃至十八不共法，是行般若波羅蜜不？」<p>「不也，須菩提！」<p>「世尊！色空相、虛誑不實、無所有、不堅固相、色如相、法相、法住、法位、實際，是行般若波羅蜜不？」<p>「不也，須菩提！」<p>「世尊！受想行識乃至十八不共法，空相、虛誑不實、無所有、不堅固相、如相、法相、法住、法位、實際，是行般若波羅蜜不？」<p>「不也，須菩提！」<p>「世尊！若是諸法皆不行般若波羅蜜，云何行名菩薩摩訶薩行般若波羅蜜？」<p>佛告須菩提：「於汝意云何，汝見有法行般若波羅蜜者不？」<p>「不也，世尊！」<p>「須菩提！汝見般若波羅蜜，菩薩摩訶薩可行處不？」<p>「不也，世尊！」<p>「須菩提！汝所不見法，是法可得不？」<p>「不也，世尊！」<p>「須菩提！若法不可得，是法當生不？」<p>「不也，世尊！」<p>「須菩提！是名菩薩摩訶薩無生法忍。菩薩摩訶薩成就是忍，得受阿耨多羅三藐三菩提記。須菩提！是名諸佛無所畏無礙智。菩薩摩訶薩行是法勤精進，若不得大智一切種智，所謂阿耨多羅三藐三菩提智。若不得者，無有是處。何以故？是菩薩摩訶薩得無生法忍故，乃至阿耨多羅三藐三菩提不減不退。」<p>須菩提白佛言：「世尊！諸法無生相，此中得阿耨多羅三藐三菩提記不？」<p>「不也，須菩提！」<p>「世尊！諸法生相，此中得阿耨多羅三藐三菩提記不？」<p>「不也，須菩提！」<p>「世尊！諸法非生非不生相，得阿耨多羅三藐三菩提記不？」<p>「不也，須菩提！」<p>「世尊！諸菩薩摩訶薩云何知諸法，得阿耨多羅三藐三菩提記？」<p>佛告須菩提：「汝見有法得阿耨多羅三藐三菩提記不？」<p>「不也，世尊！我不見有法得阿耨多羅三藐三菩提記，我亦不見法有得者、得處。」<p>佛言：「如是，如是！須菩提！若菩薩摩訶薩於一切法無所得時，不作是念：『我當得阿耨多羅三藐三菩提；用是事得阿耨多羅三藐三菩提，是名阿耨多羅三藐三菩提處。』何以故？諸菩薩摩訶薩行般若波羅蜜，無諸憶想分別。所以者何？般若波羅蜜中無諸分別憶想故。」
。
<juan>摩訶般若波羅蜜經卷第十九<p>魔愁品第六十二（丹云同學品）<p>爾時釋提桓因白佛言：「世尊！是般若波羅蜜甚深難見，無諸憶想分別，畢竟離故。世尊！是眾生聞是般若波羅蜜，能持讀誦說，正憶念、親近、如說行，乃至阿耨多羅三藐三菩提不雜餘心、心數法者，不從小功德來。」<p>佛言：「如是，如是！聞是深般若波羅蜜乃至不雜餘心、心數法者，不從小功德來。憍尸迦！於汝意云何？若閻浮提眾生成就十善道、四禪、四無量心、四無色定。復有善男子、善女人受持深般若波羅蜜，讀誦親近、正憶念、如說行，勝於閻浮提眾生成就十善道乃至四無色定，百倍千倍千萬億倍乃至算數、譬喻所不能及。」<p>爾時有一比丘語釋提桓因：「憍尸迦！是善男子、善女人行般若波羅蜜功德，勝於仁者。」<p>釋提桓因言：「是善男子、善女人一發心勝於我，何況聞是般若波羅蜜，書持讀誦、正憶念、如說行。是善男子、善女人行般若波羅蜜，非但勝我，亦勝一切世間天及人、阿修羅；非但勝一切世間天及人、阿修羅，亦勝諸須陀洹、斯陀含、阿那含、阿羅漢、辟支佛；非但勝是須陀洹乃至辟支佛，亦勝菩薩行五波羅蜜，遠離般若波羅蜜者；非但勝菩薩行五波羅蜜，遠離般若波羅蜜者，亦勝菩薩行般若波羅蜜，無方便力者。是菩薩摩訶薩如說行般若波羅蜜，不斷佛種、常見諸佛、疾近道場；菩薩如是行，為欲拔出眾生沈沒長流者；是菩薩如是學，為不學聲聞、辟支佛學。菩薩如是學，四天王天來至菩薩所，如是言：『善男子！當勤疾學，坐道場成阿耨多羅三藐三菩提時，如過去諸佛所受四鉢亦當應受，我當持來奉上菩薩。』及諸餘天——四天王天、三十三天、夜摩天、兜率陀天、化樂天、他化自在天，梵天乃至首陀會天——亦當供養。十方諸佛亦常念是菩薩摩訶薩如說行是深般若波羅蜜者。是菩薩諸所有世間危難勤苦之事，永無復有；一切世間有四百四病，是菩薩身中無是諸病。以行深般若波羅蜜故，得是現世功德。」<p>爾時阿難作是念：「釋提桓因自以力說耶？以佛神力說乎？」<p>釋提桓因知阿難意所念，語阿難言：「我之所說，皆佛威神。」<p>佛告阿難：「如是，如是！如釋提桓因所說，皆佛威神。阿難！是菩薩摩訶薩習學是深般若波羅蜜時，三千大千世界中諸惡魔皆生狐疑：『今是菩薩，為當得阿耨多羅三藐三菩提？當中道於實際作證墮聲聞、辟支佛地？』復次，阿難！若菩薩摩訶薩不離般若波羅蜜時，魔復大愁毒，如箭入心。是時魔復放大火風四方俱起，欲令菩薩心沒恐怖懈怠，於薩婆若中乃至起一亂念。」<p>阿難白佛言：「世尊！魔為都嬈亂諸菩薩？有不嬈亂者？」<p>佛告阿難：「有嬈者，有不嬈者。」<p>阿難白佛言：「世尊！何等菩薩為惡魔所嬈？」<p>佛言：「有菩薩摩訶薩先世聞是深般若波羅蜜，心不信解。如是菩薩，魔得其便。<p>「復次，阿難！菩薩聞說是深般若波羅蜜時，意疑是般若波羅蜜為實有、為實無？如是菩薩魔得其便。<p>「復次，阿難！有菩薩遠離善知識，為惡知識所攝故，不聞深般若波羅蜜。不聞故不知不見，不問：『云何應行般若波羅蜜？云何應修般若波羅蜜？』是菩薩，惡魔得其便。<p>「復次，阿難！若菩薩遠離般若波羅蜜受惡法，是菩薩為惡魔得便。魔作是念：『是輩當有伴黨，當滿我願。是菩薩自墮二地，亦使他人墮於二地。』<p>「復次，阿難！若菩薩聞說深般若波羅蜜時，語他人言：『是般若波羅蜜甚深，我尚不能得底，汝復用聞、用學是般若波羅蜜為？』如是菩薩，魔得其便。<p>「復次，阿難！若菩薩輕餘菩薩言：『我行般若波羅蜜、行遠離空；汝無是功德。』是時惡魔大歡喜踊躍。若有菩薩自恃名姓多人知識故，輕餘行善菩薩，是人無實阿惟越致行、類、相貌、功德。無是功德故，生諸煩惱，但著虛名故，輕賤餘人言：『汝不在如我所得法中。』爾時惡魔作是念：『今我境界宮殿不空，增益三惡道。』惡魔助其威力，令餘人信受其語。信受其語故，受行其經，如說修學。如說修學時，增益諸結使。是諸人心顛倒故，身、口、意業所作皆受惡報。以是因緣，增益三惡道，魔之眷屬宮殿益多。阿難！魔見是利故，大歡喜踊躍。阿難！若行菩薩道者與求聲聞道家共諍鬪，魔作是念：『是遠離薩婆若。』阿難！若菩薩、菩薩共諍鬪瞋恚罵詈，是時惡魔便大歡喜踊躍，言：『兩離薩婆若遠。』復次，阿難！若未受記菩薩向得記菩薩生惡心諍鬪罵詈，隨起念多少，劫若干劫數。若不捨一切種智，然後乃補爾所劫大莊嚴。」<p>阿難白佛言：「世尊！是惡心乃經爾所劫數，於其中間寧得出除不？」<p>佛言：「阿難！我雖說求菩薩道及聲聞人得出罪，阿難！若求菩薩道人共諍鬪瞋恚罵詈懷恨，不悔不捨者，我不說有出，必當更爾所劫數。若不捨一切種智，然後乃大莊嚴。阿難！若是菩薩鬪諍瞋恚罵詈，便自改悔，作是念：『我為大失！我當為一切眾生下屈，今世後世皆使和解，我當忍受一切眾生履踐，如橋梁如聾如瘂。云何以惡語報人？我不應壞是甚深阿耨多羅三藐三菩提心。我得阿耨多羅三藐三菩提時，應當度是一切苦惱眾生，云何當起瞋恚？』」<p>阿難白佛言：「世尊！菩薩、菩薩共住云何？」<p>佛告阿難：「菩薩、菩薩共住，相視當如世尊。何以故？是菩薩摩訶薩應作是念：『是我真伴，共乘一舡。彼學我學，所謂檀那波羅蜜乃至一切種智。若是菩薩雜行、離薩婆若心，我不應如是學。若是菩薩不雜行、不離薩婆若心，我亦應如是學。』菩薩摩訶薩如是學者，是為同學。」<p>摩訶般若波羅蜜經等學品第六十三<p>須菩提白佛言：「世尊！何等是菩薩摩訶薩等法？菩薩所應學。」<p>「須菩提！內空是菩薩等法；外空乃至無法有法空，是菩薩等法。須菩提！色、色相空，受想行識、識相空，乃至阿耨多羅三藐三菩提、阿耨多羅三藐三菩提相空。須菩提！是名菩薩摩訶薩等法。住是等法，得阿耨多羅三藐三菩提。」<p>須菩提白佛言：「世尊！若菩薩摩訶薩為色盡故學，為學薩婆若；為色離故學、為色滅故學，為學薩婆若；為色不生故學，為學薩婆若。受想行識亦如是。修行四念處乃至十八不共法，盡、離、滅、不生故，學為學薩婆若。」<p>佛告須菩提：「如須菩提所說，為色盡、離、滅、不生故學，為學薩婆若；受想行識乃至十八不共法盡、離、滅、不生故學，為學薩婆若。」<p>佛告須菩提：「於汝意云何，色如、受想行識如，乃至阿耨多羅三藐三菩提如、佛如，是諸如，盡、滅、斷不？」<p>須菩提言：「不也，世尊！」<p>佛告須菩提：「菩薩摩訶薩如是學如，為學薩婆若。是如不作證、不滅不斷。須菩提！菩薩摩訶薩如是學如，為學薩婆若。須菩提！菩薩摩訶薩如是學，為學六波羅蜜，為學四念處乃至十八不共法。若學六波羅蜜乃至十八不共法，為學薩婆若。須菩提！如是學，為盡諸學邊。如是學，魔若魔天所不能壞。如是學，直到阿惟越致地。如是學，為學佛所行道。如是學，為得擁護法，為學大慈大悲，為學淨佛國土、成就眾生。須菩提！如是學，為學三轉十二行法輪故。如是學，為學度眾生。如是學，為學不斷佛種。如是學，為學開甘露門。如是學，為學欲示無為性。須菩提！下劣之人不能作是學。如是學者，為欲拔沈沒生死眾生。菩薩摩訶薩如是學，終不墮地獄、餓鬼、畜生中，終不生邊地，終不生旃陀羅家，終不聾盲瘖瘂拘癖，諸根不缺、眷屬成就、終不孤窮。菩薩如是學，終不殺生乃至終不邪見。如是學，不作邪命活，不攝惡人及破戒者。如是學，以方便力故不生長壽天。何等是方便力？如般若波羅蜜品中所說。菩薩摩訶薩以方便力故，入四禪、四無量心、四無色定，不隨禪無量無色定生。須菩提！菩薩如是學，一切法中得清淨，所謂淨聲聞、辟支佛心。」<p>須菩提白佛言：「世尊！一切法本性清淨，云何言菩薩一切法中得清淨？」<p>佛告須菩提：「如是，如是！一切諸法本性清淨。若菩薩摩訶薩於是法中心通達不沒，即是般若波羅蜜。如是諸法，一切凡夫人不知不見。菩薩摩訶薩為是眾生故，行檀那波羅蜜乃至般若波羅蜜，行四念處乃至一切種智。須菩提！菩薩如是學，於一切法中得智、力、無所畏。如是學，為了知一切眾生心所趣向。譬如大地，少所處出金銀珍寶。須菩提！眾生亦如是，少所人能學般若波羅蜜，多墮聲聞、辟支佛地。須菩提！譬如少所人受行轉輪聖王業，多受行小王業。如是，須菩提！少所眾生行般若波羅蜜求一切智，多行聲聞、辟支佛道。須菩提！諸菩薩摩訶薩發心求阿耨多羅三藐三菩提中，少有如說行，多住聲聞、辟支佛地。多有菩薩摩訶薩行般若波羅蜜，無方便力故，少所人住阿惟越致地。須菩提！以是故，菩薩摩訶薩欲在阿惟越致地、欲在阿惟越致數中，應當學是深般若波羅蜜。<p>「復次，須菩提！菩薩摩訶薩學是般若波羅蜜時，不生慳貪心，不生破戒、瞋恚、懈怠、散亂、愚癡心，不生諸餘過失心。不生取色相心、取受想行識相心，不生取四念處相心，乃至不生取阿耨多羅三藐三菩提相心。何以故？是菩薩摩訶薩行是深般若波羅蜜，無有法可得。以不可得故，於諸法不生心取相。須菩提！菩薩摩訶薩如是學深般若波羅蜜，總攝諸波羅蜜，令諸波羅蜜增長，諸波羅蜜悉隨從。何以故？須菩提！是深般若波羅蜜，諸波羅蜜悉入中。須菩提！譬如我見中悉攝六十二見。如是，須菩提！是深般若波羅蜜悉攝諸波羅蜜。須菩提！譬如人死，命根滅故，餘根悉隨滅。如是，須菩提！菩薩摩訶薩行深般若波羅蜜時，諸波羅蜜悉隨從。須菩提！菩薩摩訶薩欲令諸波羅蜜度彼岸，應學深般若波羅蜜。須菩提！菩薩摩訶薩學是深般若波羅蜜者，出一切眾生之上。須菩提！於汝意云何，三千大千世界中眾生多不？」<p>須菩提言：「一閻浮提中眾生尚多，何況三千大千世界？」<p>佛告須菩提：「若三千大千世界中眾生，一時皆得人身，悉得阿耨多羅三藐三菩提。若有菩薩盡形壽供養爾所佛衣服、飲食、臥具、湯藥、資生所須。須菩提！於汝意云何，是人以是因緣故得福德多不？」<p>須菩提言：「甚多，甚多！」<p>佛言：「不如是善男子、善女人學般若波羅蜜如說行、正憶念，得福多。何以故？般若波羅蜜有勢力，能令菩薩摩訶薩得阿耨多羅三藐三菩提。須菩提！以是故，菩薩摩訶薩欲出一切眾生之上，當學般若波羅蜜；欲為無救護眾生作救護，欲與無歸依眾生作歸依，欲與無究竟道眾生作究竟道，欲與盲者作目，欲得佛功德，欲作諸佛自在遊戲，欲作諸佛師子吼，欲撞擊佛鐘鼓，欲吹佛貝，欲昇佛高座說法，欲斷一切眾生疑，當學深般若波羅蜜。須菩提！菩薩摩訶薩若學深般若波羅蜜，諸善功德無事不得。」<p>須菩提白佛言：「世尊！寧復得聲聞、辟支佛功德不？」<p>佛言：「聲聞、辟支佛功德皆能得，但不於中住。以智觀已，直過入菩薩位中。須菩提！菩薩摩訶薩如是學，近薩婆若，疾得阿耨多羅三藐三菩提。須菩提！菩薩摩訶薩如是學，為一切世間天及人、阿修羅作福田。須菩提！菩薩摩訶薩如是學，過諸聲聞、辟支佛福田之上，疾近薩婆若。須菩提！菩薩摩訶薩如是學，是名不捨不離般若波羅蜜，常行般若波羅蜜。須菩提！菩薩摩訶薩如是學深般若波羅蜜，當知是不退轉菩薩，疾近薩婆若，遠離聲聞、辟支佛，近阿耨多羅三藐三菩提。須菩提！是菩薩摩訶薩行般若波羅蜜時，若作是念：『是般若波羅蜜，我以是般若波羅蜜得一切種智。』若如是念，不名行般若波羅蜜。須菩提！若不作是念：『是般若波羅蜜，是人般若波羅蜜，是般若波羅蜜法，是人行是般若波羅蜜得阿耨多羅三藐三菩提。』是名行般若波羅蜜。須菩提！若菩薩作是念：『無是般若波羅蜜，無人有是般若波羅蜜，無有行是般若波羅蜜得阿耨多羅三藐三菩提。何以故？一切法如、法性、實際、常住故。』如是行，是為菩薩摩訶薩行般若波羅蜜。」<p>摩訶般若波羅蜜經淨願品第六十四（丹隨喜品）<p>爾時釋提桓因作是念：「菩薩摩訶薩行般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜，乃至十八不共法時，出一切眾生之上，何況得阿耨多羅三藐三菩提時。是諸眾生聞是薩婆若信解者，得人中之善利、壽命中最，何況發阿耨多羅三藐三菩提意。是眾生能發阿耨多羅三藐三菩提意者，其餘眾生應當願樂。」爾時釋提桓因以天文陀羅華而散佛上，發是言：「以是福德，若有求阿耨多羅三藐三菩提者，令此人具足佛法，具足一切智，具足自然法。若求聲聞者，令具足聲聞法。世尊！若有菩薩發阿耨多羅三藐三菩提意者，我終不生一念令其轉還，我亦不生一念令其轉還墮聲聞、辟支佛地。世尊！我願諸菩薩倍復精進於阿耨多羅三藐三菩提，見眾生生死中種種苦惱，欲利益安樂一切世間天及人、阿修羅。以是心，作是願：『我既自度亦當度未度者，我既自脫當脫未脫者，我既安隱當安未安者，我既滅度當使未入滅度者得滅度。』世尊！善男子、善女人於初發意菩薩功德隨喜心，得幾許福德？於久發意菩薩功德隨喜心，得幾許福德？於阿惟越致菩薩功德隨喜心，得幾許福德？於一生補處菩薩功德隨喜心，得幾許福德？」<p>佛告釋提桓因言：「憍尸迦！四天下國土可稱知斤兩，是隨喜福德不可稱量。復次，憍尸迦！是三千大千世界皆可稱知斤兩，是隨喜心福德不可稱量。復次，憍尸迦！三千大千世界滿中海水，取一髮破為百分，以一分髮渧取海水，可知渧數，是隨喜心福德不可數知。」<p>釋提桓因白佛言：「世尊！若眾生心不隨喜阿耨多羅三藐三菩提者，皆是魔眷屬。諸心不隨喜者，從魔中來生。何以故？世尊！是諸發隨喜心菩薩，為破魔境界故生。是故欲愛敬三尊者，應生隨喜心。隨喜已，應迴向阿耨多羅三藐三菩提，以不一不二相故。」<p>佛言：「如是，如是！憍尸迦！若有人於菩薩心能如是隨喜迴向者，常值諸佛，終不見惡色、終不聞惡聲、終不嗅惡香、終不食惡味、終不觸惡觸，終無不隨念，終不遠離諸佛，從一佛土至一佛土，親近諸佛種善根。何以故？善男子、善女人為無量阿僧祇初發意菩薩諸善根，隨喜迴向，為無量阿僧祇第二地第三地乃至第十地、一生補處諸菩薩摩訶薩善根，隨喜迴向阿耨多羅三藐三菩提。以是善根因緣故，疾近阿耨多羅三藐三菩提。是諸菩薩得阿耨多羅三藐三菩提已，度無量無邊阿僧祇眾生。憍尸迦！以是因緣故，善男子、善女人於初發意菩薩善根，應隨喜迴向阿耨多羅三藐三菩提，非心、非離心。於久發意阿惟越致一生補處善根，隨喜迴向阿耨多羅三藐三菩提，非心、非離心。」<p>須菩提白佛言：「世尊！是心如幻，云何能得阿耨多羅三藐三菩提？」<p>佛告須菩提：「於汝意云何，汝見是心如幻不？」<p>「不也，世尊！我不見幻，亦不見心如幻。」<p>「須菩提！於汝意云何，若無幻亦無心如幻，汝見是心不？」<p>「不也，世尊！」<p>「須菩提！於汝意云何，離幻、離心如幻，汝見更有法得阿耨多羅三藐三菩提不？」<p>「不也，世尊！我不見離幻、離心如幻，更有法得阿耨多羅三藐三菩提。世尊！我不見更有法何等法可說若有若無，是法相畢竟離故，不墮有、不墮無。若法畢竟離者，不能得阿耨多羅三藐三菩提。無所有法亦不應得阿耨多羅三藐三菩提。何以故？世尊！一切法無所有，是中無垢者、無淨者。世尊！以是故，般若波羅蜜畢竟離，禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜畢竟離，乃至阿耨多羅三藐三菩提亦畢竟離。若法畢竟離，則不應修、不應壞。行般若波羅蜜亦無有法可得，畢竟離故。世尊！若般若波羅蜜畢竟離者，云何因般若波羅蜜得阿耨多羅三藐三菩提？阿耨多羅三藐三菩提亦畢竟離，二離中云何能有所得？」<p>佛告須菩提：「善哉，善哉！是般若波羅蜜畢竟離，禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜畢竟離，乃至一切種智畢竟離。須菩提，若般若波羅蜜畢竟離，乃至一切種智畢竟離，以是故，能得阿耨多羅三藐三菩提。須菩提！若般若波羅蜜非畢竟離，乃至一切種智非畢竟離，是不名般若波羅蜜，不名禪波羅蜜乃至一切種智。須菩提！若般若波羅蜜畢竟離，乃至一切種智畢竟離。以是故，須菩提！非不因般若波羅蜜得阿耨多羅三藐三菩提，亦不以離得離而得阿耨多羅三藐三菩提。非不因般若波羅蜜。」<p>須菩提白佛言：「世尊！菩薩摩訶薩所行義甚深。」<p>佛言：「如是，須菩提！菩薩摩訶薩所行義甚深。須菩提！諸菩薩摩訶薩能為難事，所謂行是深義而不證聲聞、辟支佛地。」<p>須菩提白佛言：「世尊！如我從佛聞義，菩薩摩訶薩所行不為難。何以故？是菩薩摩訶薩不得是義可作證，亦不得般若波羅蜜作證，亦無作證者。世尊！若一切法不可得，何等是義可作證？何等是般若波羅蜜作證？何等是作證者作證已得阿耨多羅三藐三菩提？世尊！是名菩薩摩訶薩無所得行。菩薩行是，於一切法皆得明了。世尊！若菩薩摩訶薩聞是法，心不驚不沒不怖不畏，是名為行般若波羅蜜。是菩薩摩訶薩行般若波羅蜜時，不見我行般若波羅蜜，亦不見是般若波羅蜜，亦不見我當得阿耨多羅三藐三菩提。何以故？菩薩摩訶薩行般若波羅蜜時，不作是念：『聲聞、辟支佛地去我遠，薩婆若去我近。』世尊！譬如虛空不作是念：『有法去我遠、去我近。』何以故？世尊！虛空無分別故。世尊！行般若波羅蜜菩薩亦不作是念：『聲聞、辟支佛地去我遠，薩婆若去我近。』何以故？般若波羅蜜中無分別故。世尊！譬如幻人不作是念：『幻師去我近，觀人去我遠。』何以故？幻人無分別故。行般若波羅蜜菩薩不作是念：『聲聞、辟支佛地去我遠，薩婆若去我近。』世尊！譬如鏡中像不作是念：『所因者去我近，餘者去我遠。』何以故？像無分別故。行般若波羅蜜菩薩亦不作是念：『聲聞、辟支佛地去我遠，薩婆若去我近。』何以故？般若波羅蜜中無分別故。世尊！行般若波羅蜜菩薩無愛無憎。何以故？般若波羅蜜自性不可得故。世尊！譬如佛，無愛無憎。行般若波羅蜜菩薩無愛無憎亦如是。何以故？般若波羅蜜中無憎無愛故。世尊！譬如佛，一切分別想斷。行般若波羅蜜菩薩亦如是，一切分別想斷，畢竟空故。世尊！譬如佛所化人不作是念：『聲聞、辟支佛去我遠，阿耨多羅三藐三菩提去我近。』何以故？佛所化人無分別故。行般若波羅蜜菩薩亦如是，不作是念：『聲聞、辟支佛去我遠，阿耨多羅三藐三菩提去我近。』世尊！譬如有所為故作化，所化事無分別。世尊！般若波羅蜜亦如是，有所為事而修是事成就，而般若波羅蜜亦無分別。世尊！譬如工匠、若工匠弟子有所為故，作木人若男若女、象馬牛羊。是所作亦能有所作，是牛馬無分別。世尊！般若波羅蜜亦如是，有所為故說是事成就，而般若波羅蜜亦無分別。」<p>舍利弗問須菩提：「但般若波羅蜜無分別？禪那波羅蜜乃至檀那波羅蜜亦無分別？」<p>須菩提語舍利弗：「禪那波羅蜜無分別，乃至檀那波羅蜜亦無分別。」<p>舍利弗問須菩提：「色無分別乃至識亦無分別，眼乃至意無分別，色乃至法無分別，眼識觸乃至意識觸無分別，眼觸因緣生受乃至意觸因緣生受，四禪、四無量心、四無色定、四念處乃至八聖道分、空、無相、無作，佛十力、四無所畏、四無礙智、大慈大悲、十八不共法、阿耨多羅三藐三菩提無為性，亦無分別。須菩提！若色無分別乃至無為性無分別，若一切法無分別，云何分別有六道生死：是地獄是、餓鬼、是畜生、是天、是人、是阿修羅？云何分別是須陀洹、斯陀含、阿那含、阿羅漢、辟支佛、諸佛？」<p>須菩提報舍利弗：「眾生顛倒因緣故，造作身、口、意業，隨欲本業報受六道身——地獄、餓鬼、畜生、人、天、阿修羅身。如汝言：『云何分別有須陀洹乃至佛道？』舍利弗！須陀洹即是無分別故有，須陀洹果亦是無分別故有，乃至阿羅漢阿羅漢果、辟支佛辟支佛道、佛佛道亦是無分別故有。舍利弗！過去諸佛亦是無分別、斷分別故有。以是故，舍利弗！當知一切法無有分別、不壞相，諸法如、法性、實際故。舍利弗！如是，菩薩摩訶薩應行無分別般若波羅蜜。行無分別般若波羅蜜已，便得無分別阿耨多羅三藐三菩提。」<p>摩訶般若波羅蜜經度空品第六十五（丹稱揚品）<p>舍利弗語須菩提：「菩薩摩訶薩行般若波羅蜜，為行真實法？為行無真實法？」<p>須菩提報舍利弗：「菩薩摩訶薩行般若波羅蜜，為行無真實法。何以故？是般若波羅蜜無真實，乃至一切種智無真實故。菩薩摩訶薩行般若波羅蜜，無真實不可得，何況真實？乃至行一切種智，無真實法不可得，何況真實法？」<p>爾時欲、色界諸天子作是念：「諸有善男子、善女人發阿耨多羅三藐三菩提意，如深般若波羅蜜所說義，行於等法、不作實際證，不墮聲聞、辟支佛地，應當為作禮。」<p>須菩提語諸天子：「諸菩薩摩訶薩於等法不證聲聞、辟支佛地，不為難。諸菩薩摩訶薩大莊嚴：『我當度無量無邊阿僧祇眾生。』知眾生畢竟不可得而度眾生，是乃為難。諸天子！諸菩薩摩訶薩發阿耨多羅三藐三菩提心，作是願：『我當度一切眾生，眾生實不可得。』是人欲度眾生，如欲度虛空。何以故？虛空離故，當知眾生亦離；虛空空故，當知眾生亦空；虛空無堅固，當知眾生亦無堅固；虛空虛誑，當知眾生亦虛誑。諸天子！以是因緣故，當知菩薩所作為難。為利益無所有眾生故而大莊嚴，是人為眾生結誓，為欲與虛空共鬪。是菩薩結誓已，亦不得眾生而為眾生結誓。何以故？眾生離故，當知大誓亦離；眾生虛誑故，當知大誓亦虛誑。若菩薩摩訶薩聞是深法，心不驚不沒，當知是菩薩摩訶薩行般若波羅蜜。何以故？色離即是眾生離，受想行識離即是眾生離，色離即是六波羅蜜離，受想行識離即是六波羅蜜離，乃至一切種智離即是六波羅蜜離。若菩薩摩訶薩聞是一切諸法離相，心不驚不沒不怖不畏，當知是菩薩摩訶薩行般若波羅蜜。」<p>佛告須菩提：「何因緣故，菩薩摩訶薩於深般若波羅蜜中心不沒？」<p>須菩提白佛言：「世尊！般若波羅蜜無所有故不沒，般若波羅蜜離故不沒，般若波羅蜜寂滅故不沒。世尊！以是因緣故，菩薩於深般若波羅蜜中心不沒。何以故？是菩薩不得沒者、不得沒事、不得沒處，是一切法皆不可得故。世尊！若菩薩摩訶薩聞是法，心不驚不沒不怖不畏，當知是菩薩為行般若波羅蜜。何以故？沒者、沒事、沒處，是法皆不可得故。菩薩摩訶薩如是行般若波羅蜜，諸天及釋提桓因天、梵天王天及世界主天皆為作禮。」<p>佛告須菩提：「不但釋提桓因諸天梵王，及諸天世界主及諸天，禮是菩薩摩訶薩行般若波羅蜜者，過是上光音天、遍淨天、廣果天、淨居天，皆為是菩薩摩訶薩作禮。須菩提！今現在十方無量諸佛，亦念是行般若波羅蜜菩薩摩訶薩。當知是菩薩為如佛。須菩提！若如恒河沙等國土中眾生悉使為魔，是一一魔復化作魔，如恒河沙等魔，是一切魔不能留難菩薩行般若波羅蜜。須菩提！菩薩摩訶薩成就二法，魔不能壞。何等二？觀一切法空；不捨一切眾生。須菩提！菩薩成就此二法，魔不能壞。<p>「復次，須菩提！菩薩摩訶薩復有二法成就，魔不能壞。何等二？所作如所言；亦為諸佛所念。菩薩成就此二法，魔不能壞。須菩提！菩薩如是行，是諸天皆來到菩薩所，親近諮問勸喻安慰，作是言：『善男子！汝疾得阿耨多羅三藐三菩提不久。善男子！汝常當行是空、無相、無作行。何以故？善男子！汝行是行，無護眾生汝為作護，無依眾生為作依，無救眾生為作救，無究竟道眾生為作究竟道，無歸眾生為作歸，無洲眾生為作洲，冥者為作明，盲者為作眼。』何以故？是菩薩摩訶薩行般若波羅蜜，十方現在無量阿僧祇諸佛在大眾中說法時，自讚歎稱揚是菩薩摩訶薩名姓，言：『某甲菩薩成就般若波羅蜜功德。』須菩提！如我今說法時，自稱揚寶相菩薩、尸棄菩薩。復有諸菩薩摩訶薩在阿閦佛國中行般若波羅蜜淨修梵行，我亦稱揚是菩薩名姓。須菩提！亦如東方現在諸佛說法時，是中有菩薩摩訶薩淨修梵行，佛亦歡喜自稱揚讚歎是菩薩；南西北方四維上下亦如是。復有菩薩從初發意欲具足佛道乃至得一切種智，諸佛說法時亦歡喜，自稱揚讚歎是菩薩。何以故？是諸菩薩摩訶薩所行甚難，不斷佛種行。」<p>須菩提白佛言：「世尊！何等菩薩摩訶薩，諸佛說法時自讚歎稱揚。」<p>佛告須菩提：「阿惟越致菩薩，諸佛說法時自讚歎稱揚。」<p>須菩提言：「何等阿惟越致菩薩為佛所讚？」<p>佛言：「如阿閦佛為菩薩時所行所學，諸菩薩亦如是學。是諸阿惟越致菩薩，諸佛說法時歡喜讚歎。<p>「復次，須菩提！有菩薩行般若波羅蜜，信解一切法無生，未得無生忍法；信解一切法空，未得無生忍法；信解一切法虛誑不實、無所有、不堅固，未得無生忍法。須菩提！如是等諸菩薩摩訶薩，諸佛說法時歡喜自讚歎稱揚名字。須菩提！若諸菩薩摩訶薩，諸佛說法時歡喜自讚歎者，是菩薩滅聲聞、辟支佛地，當得阿耨多羅三藐三菩提記。須菩提！若菩薩摩訶薩，諸佛說法時歡喜自讚歎者，是菩薩當住阿惟越致地，住是地已，當得薩婆若。<p>「復次，須菩提！菩薩摩訶薩聞是深般若波羅蜜，其心明利、不疑不悔，作是念：『是事如佛所說。』是菩薩亦當於阿閦佛及諸菩薩所，廣聞是深般若波羅蜜亦信解。信解已，如佛所說當住阿惟越致地。如是，須菩提！但聞般若波羅蜜得大利益，何況信解？信解已，如說住、如說行、如說住。如說行已，住一切種智中。」<p>須菩提白佛言：「世尊！若佛說菩薩摩訶薩如所說住、如所說行，住薩婆若。若菩薩摩訶薩無所得法，云何住薩婆若？」<p>佛告須菩提：「菩薩摩訶薩住諸法如中、住薩婆若。」<p>須菩提言：「世尊！除如更無法可得，誰住如中？住如中已，當得阿耨多羅三藐三菩提，誰住如中當說法？如尚不可得，何況住如得阿耨多羅三藐三菩提？誰住如中而說法，無有是處。」<p>佛告須菩提：「如汝所言：『除如更無法，誰住如中？住如中已，當得阿耨多羅三藐三菩提。誰住如中當說法？如尚不可得，何況住如得阿耨多羅三藐三菩提？誰住如中而說法，無有是處。』」<p>佛言：「如是，如是！須菩提！除如更無有法可得，誰住如中？住如中已，當得阿耨多羅三藐三菩提，誰住如中當說法？如尚不可得，何況住如得阿耨多羅三藐三菩提。誰住如中而說法？何以故？是如，生不可得、滅不可得，住、異不可得。若法生滅住異不可得，是中誰當住如？誰當住如已得阿耨多羅三藐三菩提？誰當住如而說法，無有是處。」<p>釋提桓因白佛言：「世尊！諸菩薩摩訶薩所為甚難，深般若波羅蜜中欲得阿耨多羅三藐三菩提。何以故？世尊！無有如中住者，亦無當得阿耨多羅三藐三菩提者，亦無說法者。菩薩摩訶薩於是處，心不驚不沒、不怖不畏、不疑不悔。」<p>爾時須菩提語釋提桓因：「汝憍尸迦說菩薩摩訶薩所為甚難，是甚深法中，心不驚不沒、不怖不畏、不疑不悔。憍尸迦！諸法空中，誰驚誰沒、誰怖誰畏、誰疑誰悔？」<p>是時釋提桓因語須菩提：「須菩提所說，但為空事無罣礙。譬如仰射空中箭去無礙。須菩提說法無礙亦如是。」
。
<juan>摩訶般若波羅蜜經卷第二十<p>累教品第六十六（丹囑累品）<p>爾時釋提桓因白佛言：「世尊！我如是說、如是答，為隨順法不？為正答不？」<p>佛告釋提桓因言：「憍尸迦！汝所說所答實皆隨順。」<p>釋提桓因言：「希有世尊！須菩提所樂說，皆是為空、為無相、為無作，為四念處乃至為阿耨多羅三藐三菩提。」<p>佛告釋提桓因：「須菩提比丘行空時，檀那波羅蜜不可得，何況行檀那波羅蜜者；乃至般若波羅蜜不可得，何況行般若波羅蜜者。四念處不可得，何況修四念處者；乃至八聖道分不可得，何況修八聖道分者。禪解脫三昧定不可得，何況修禪解脫三昧定者。佛十力不可得，何況修佛十力者；四無所畏不可得，何況能生四無所畏者；四無礙智不可得，何況生四無礙智者；大慈大悲不可得，何況行大慈大悲者；十八不共法不可得，何況生十八不共法者；阿耨多羅三藐三菩提不可得，何況得阿耨多羅三藐三菩提者；一切智不可得，何況得一切智者；如來不可得，何況當作如來者；無生法不可得，何況得無生法作證者；三十二相不可得，何況得三十二相者；八十隨形好不可得，何況得八十隨形好者。何以故？憍尸迦！須菩提比丘一切法離行，一切法無所得行，一切法空行，一切法無相行，一切法無作行。憍尸迦！是為須菩提比丘所行。欲比菩薩摩訶薩般若波羅蜜行者，百分不及一，千分千萬億分乃至算數、譬喻所不能及。何以故？除佛行，是菩薩摩訶薩行般若波羅蜜，於聲聞、辟支佛諸行中最尊最妙最上。以是故，菩薩摩訶薩欲得於一切眾生中最上，當行是般若波羅蜜行。何以故？憍尸迦！諸菩薩摩訶薩行般若波羅蜜時，過聲聞、辟支佛地，入菩薩位，能具足佛法，得一切種智，斷一切煩惱習作佛。」<p>是時會中諸三十三天，以天曼陀羅華散佛及僧。是時八百比丘從座起，以華散佛，偏袒右肩合掌，右膝著地，白佛言：「世尊！我等當行是無上行，聲聞、辟支佛所不能行。」<p>爾時佛知諸比丘心行，便微笑。如諸佛法，種種色光——青黃赤白紅縹——從口中出，遍照三千大千世界，繞佛三匝還從頂入。爾時阿難偏袒右肩，右膝著地，白佛言：「世尊！何因緣微笑？諸佛不以無因緣而笑。」<p>佛告阿難：「是八百比丘於星宿劫中，當得阿耨多羅三藐三菩提。佛名散華，皆同一字，比丘僧、國土、壽命皆等。各各過十萬歲，出家作佛，是時諸國土常雨五色天華。以是故，阿難！菩薩摩訶薩欲行最上行，應當行般若波羅蜜。」<p>佛告阿難：「若有善男子、善女人能行是深般若波羅蜜，當知是菩薩人中死、此間生，若兜率天上死、來生此間，若人中、若兜率天上廣聞是深般若波羅蜜。阿難！我見是諸菩薩摩訶薩能行是深般若波羅蜜。阿難！若有善男子、善女人聞是深般若波羅蜜，受持讀誦親近、正憶念，轉復以般若波羅蜜教行菩薩道者，當知是菩薩面從佛聞深般若波羅蜜，乃至親近，亦從諸佛種善根。善男子、善女人當作是念：『我等非聲聞所種善根，亦不從聲聞所聞是深般若波羅蜜。』阿難！若有善男子、善女人受持是深般若波羅蜜，讀誦親近、隨義隨法行，當知是善男子、善女人則為面見佛。阿難！若有善男子、善女人聞是深般若波羅蜜，信心清淨不可沮壞，當知是善男子、善女人曾供養佛種善根，與善知識相得。阿難！於諸佛福田種善根雖不虛誑，要得聲聞、辟支佛、佛而得解脫，應當深了了行六波羅蜜乃至一切種智。阿難！若菩薩深了了行六波羅蜜乃至一切種智，是人若住聲聞、辟支佛道，不得阿耨多羅三藐三菩提，無有是處。是故，阿難！我以般若波羅蜜囑累汝。阿難！汝若受持一切法，除般若波羅蜜，若忘若失，其過小小無有大罪。阿難！汝受持深般若波羅蜜，若失一句，其過甚大。阿難！汝若受持深般若波羅蜜，還忘失，其罪甚多。以是故，阿難！囑累汝是深般若波羅蜜，汝當善受持讀誦令利。阿難！若有善男子、善女人受持般若波羅蜜，則為受持過去未來現在諸佛阿耨多羅三藐三菩提。阿難！若善男子、善女人現在供養我，恭敬尊重讚歎，華香瓔珞擣香澤香衣服幡蓋，應當受持般若波羅蜜，讀誦說，親近供養，恭敬尊重讚歎，華香乃至幡蓋。阿難！供養般若波羅蜜則為供養我，亦供養過去未來現在佛已。若有善男子、善女人聞說深般若波羅蜜，信心清淨恭敬愛樂，則為信心清淨恭敬愛樂過去未來現在諸佛已。阿難！汝愛樂佛不捨離，當愛樂般若波羅蜜莫捨離。阿難！深般若波羅蜜乃至一句，不應令失。阿難！我說囑累因緣甚多，今但略說。如我為世尊，般若波羅蜜亦是世尊。以是故，阿難！種種因緣囑累汝般若波羅蜜。阿難！今我於一切世間天、人、阿修羅中囑累汝，諸欲不捨佛、不捨法、不捨僧、不捨過去未來現在諸佛阿耨多羅三藐三菩提者，慎莫捨般若波羅蜜。阿難！是我所教化弟子法。阿難！若善男子、善女人受持深般若波羅蜜，讀誦說、正憶念，復為他人種種廣說其義，開示演暢分明令易解，是善男子、善女人疾得阿耨多羅三藐三菩提，疾近薩婆若。何以故？般若波羅蜜中生諸佛阿耨多羅三藐三菩提。阿難！過去未來諸佛阿耨多羅三藐三菩提，皆從般若波羅蜜中生。今現在東方南方西方北方四維上下諸佛阿耨多羅三藐三菩提，亦從般若波羅蜜生。以是故，阿難！諸菩薩摩訶薩欲得阿耨多羅三藐三菩提，應當學六波羅蜜。何以故？阿難！六波羅蜜是菩薩摩訶薩母，生諸菩薩故。阿難！若有菩薩摩訶薩學是六波羅蜜，皆得阿耨多羅三藐三菩提。以是故，我以六波羅蜜倍復囑累汝。阿難！是六波羅蜜是諸佛無盡法藏。阿難！十方諸佛現在說法，皆從六波羅蜜法藏中出。過去諸佛亦從六波羅蜜中，學得阿耨多羅三藐三菩提。未來諸佛亦從六波羅蜜中，學得阿耨多羅三藐三菩提。過去未來現在諸佛弟子，皆從六波羅蜜中學得滅度，已得今得當得滅度。阿難！汝為聲聞人說法，令三千大千世界中眾生皆得阿羅漢果證，猶未為我弟子事。汝若以般若波羅蜜相應一句義教菩薩摩訶薩，則為我弟子事，我亦歡喜，勝教三千大千世界中眾生令得阿羅漢。<p>「復次，阿難！是三千大千世界中眾生，不前不後一時皆得阿羅漢果證。是諸阿羅漢，行布施功德，持戒、禪定功德。是功德多不？」<p>阿難言：「甚多，世尊！」<p>佛言：「不如弟子以般若波羅蜜相應法為菩薩摩訶薩說，乃至一日，其福甚多。置一日，但半日。置半日，但一食頃。置一食頃，但須臾間說，其福甚多。何以故？菩薩摩訶薩善根，勝一切聲聞、辟支佛故。菩薩摩訶薩自欲得阿耨多羅三藐三菩提，亦示教利喜他人，令得阿耨多羅三藐三菩提。阿難！如是菩薩行六波羅蜜，行四念處，乃至行一切種智，增益善根，若不得阿耨多羅三藐三菩提，無有是處。」說是般若波羅蜜品時，佛在四眾中，天、人、龍、鬼神、緊陀羅、摩睺羅伽等，於大眾前而現神足變化。一切大眾皆見阿閦佛，比丘僧圍繞說法，大眾譬如大海水，皆是阿羅漢——漏已盡、無復煩惱，皆得自在，得俱解脫、心解脫、慧解脫，其心調柔譬如大象；所作已辦逮得己利，盡諸有結，正智得解脫，一切心、心數法中得自在。及諸菩薩摩訶薩，無量功德成就。爾時佛攝神足，一切大眾不復見阿閦佛、聲聞人、菩薩摩訶薩及其國土。不與眼作對？何以故。佛攝神足故。爾時佛告阿難：「如是，阿難！一切法不與眼作對，法法不相見，法法不相知。如是，阿難！如阿閦佛、弟子、菩薩、國土。不與眼作對。如是，阿難！一切法不與眼作對，法法不相知，法法不相見。何以故？一切法無知無見、無作無動、不可捉不可思議，如幻人無受無覺無真實。菩薩摩訶薩如是行，為行般若波羅蜜，亦不著諸法。阿難！菩薩摩訶薩如是學，名為學般若波羅蜜。欲得諸波羅蜜，當學般若波羅蜜。何以故？如是學，名為第一學、最上學、微妙學。如是學，安樂利益一切世間，無護者為作護。如是學諸佛所學，諸佛住是學中，能以右手舉三千大千世界還著本處，是中眾生無覺知者。何以故？阿難！諸佛學是般若波羅蜜，過去未來現在法中得無閡智見。阿難！般若波羅蜜於諸學中，最尊第一微妙無上。阿難！有人欲得般若波羅蜜邊際，為欲得虛空邊際。何以故？阿難！般若波羅蜜無有量，我初不說般若波羅蜜量。名眾、句眾、字眾是有量，般若波羅蜜無有量。」<p>阿難白佛言：「世尊！般若波羅蜜何以故無有量？」<p>佛告阿難：「般若波羅蜜無盡故，無有量；般若波羅蜜離故，無有量。阿難！過去諸佛皆學是般若波羅蜜得度，是般若波羅蜜故不盡；未來世諸佛亦學是般若波羅蜜得度，是般若波羅蜜故不盡；現在十方諸佛皆學是般若波羅蜜得度，是般若波羅蜜故不盡。已不盡、今不盡、當不盡。阿難！欲盡般若波羅蜜，為欲盡虛空。般若波羅蜜不可盡，已不盡、今不盡、當不盡。禪那波羅蜜乃至檀那波羅蜜不可盡，已不盡、今不盡、當不盡。乃至一切種智亦如是。何以故？是一切法皆無生。若法無生，云何有盡？」<p>爾時佛出覆面舌相，告阿難：「從今日於四眾中，廣演開示分別般若波羅蜜，當令分明易解。何以故？是深般若波羅蜜中廣說諸法相，是中求聲聞、辟支佛，求佛者，皆當於中學，學已各得成就。阿難！是深般若波羅蜜則是一切字門，行是深般若波羅蜜能入陀羅尼門。學是陀羅尼，諸菩薩得一切樂說辯才。阿難！般若波羅蜜是三世諸佛妙法。以是故，阿難！我為汝了了說。若有人受持深般若波羅蜜，讀誦親近，是人則能持三世諸佛阿耨多羅三藐三菩提。阿難！我說般若波羅蜜是行者足。汝持是般若波羅蜜得陀羅尼故，則能持一切諸法。」<p>摩訶般若波羅蜜經無盡品第六十七<p>爾時須菩提作是念：「是諸佛阿耨多羅三藐三菩提甚深。我當問佛。」作是念已，白佛言：「世尊！是般若波羅蜜不可盡。」<p>佛言：「虛空不可盡故，般若波羅蜜不可盡。」<p>「世尊！云何應生般若波羅蜜。」<p>佛言：「色不可盡故，般若波羅蜜應生；受想行識不可盡故，般若波羅蜜應生。檀那波羅蜜不可盡故，般若波羅蜜應生；尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜不可盡故，般若波羅蜜應生。乃至一切種智不可盡故，般若波羅蜜應生。<p>「復次，須菩提！癡空不可盡故，菩薩摩訶薩般若波羅蜜應生；行空不可盡故，菩薩般若波羅蜜應生；識空不可盡故，菩薩般若波羅蜜應生；名色空不可盡故，菩薩般若波羅蜜應生；六處空不可盡故，菩薩般若波羅蜜應生；六觸空不可盡故，菩薩般若波羅蜜應生；受空不可盡故，菩薩般若波羅蜜應生；愛空不可盡故，菩薩般若波羅蜜應生；取空不可盡故，菩薩般若波羅蜜應生；有空不可盡故，菩薩般若波羅蜜應生；生空不可盡故，菩薩般若波羅蜜應生；老死憂悲苦惱空不可盡故，菩薩般若波羅蜜應生。如是，須菩提！菩薩摩訶薩般若波羅蜜應生。須菩提！是十二因緣是獨菩薩法，能除諸邊顛倒，坐道場時應如是觀，當得一切種智。須菩提！若有菩薩摩訶薩以虛空不可盡法，行般若波羅蜜，觀十二因緣，不墮聲聞、辟支佛地，住阿耨多羅三藐三菩提。須菩提！若求菩薩道而轉還者，皆離般若波羅蜜念故。是人不知云何行般若波羅蜜。應以虛空不可盡法觀十二因緣。須菩提！若求菩薩道而轉還者，皆不得是方便力故，於阿耨多羅三藐三菩提而轉還。須菩提！若菩薩摩訶薩於阿耨多羅三藐三菩提不轉還者，皆得是方便力故。須菩提！菩薩摩訶薩應以虛空不可盡法觀般若波羅蜜，應以虛空不可盡法生般若波羅蜜。如是，須菩提！菩薩摩訶薩觀十二因緣時，不見法無因緣生，不見法常不滅，不見法有我、人、壽者、命者、眾生乃至知者、見者，不見法無常，不見法苦，不見法無我，不見法寂滅非寂滅。如是，須菩提！菩薩摩訶薩行般若波羅蜜，應如是觀十二因緣。須菩提！若菩薩摩訶薩能如是行般若波羅蜜，是時不見色若常若無常、若苦若樂、若我若無我、若寂滅若非寂滅。受想行識亦如是。須菩提！菩薩摩訶薩是時亦不見般若波羅蜜，亦不見以是法見般若波羅蜜、禪那波羅蜜乃至阿耨多羅三藐三菩提。亦不見阿耨多羅三藐三菩提，亦不見以是法見阿耨多羅三藐三菩提。如是，須菩提！一切法不可得故，是為應般若波羅蜜行。若菩薩行無所得般若波羅蜜時，惡魔愁毒，如箭入心。譬如人新喪父母。如是，須菩提！惡魔見菩薩行無所得般若波羅蜜時，便大愁毒，如箭入心。」<p>須菩提白佛言：「世尊！但一魔愁毒？三千大千世界中魔亦復愁毒？」<p>佛告須菩提：「三千大千世界中諸惡魔皆愁毒，如箭入心，各於其坐不能自安。須菩提！菩薩摩訶薩能如是行般若波羅蜜，是時一切世間天及人、阿修羅，不能得其便令其憂惱。須菩提！以是故，菩薩摩訶薩欲得阿耨多羅三藐三菩提，當行是般若波羅蜜。菩薩摩訶薩行般若波羅蜜時，具足修檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。須菩提！菩薩摩訶薩行般若波羅蜜時，具足諸波羅蜜。」<p>須菩提白佛言：「世尊！菩薩摩訶薩行般若波羅蜜時，云何具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜？」<p>佛告須菩提：「菩薩摩訶薩所有布施，皆迴向薩婆若。如是，須菩提！菩薩摩訶薩行般若波羅蜜時，具足檀那波羅蜜。須菩提！菩薩摩訶薩所有持戒，皆迴向薩婆若，是為具足尸羅波羅蜜。菩薩摩訶薩所有忍辱，皆迴向薩婆若，是為具足羼提波羅蜜。菩薩摩訶薩所有精進，皆迴向薩婆若，是為具足毘梨耶波羅蜜。菩薩摩訶薩所有禪定，皆迴向薩婆若，是為具足禪那波羅蜜。菩薩摩訶薩所有智慧，皆迴向薩婆若，是為具足般若波羅蜜。如是，須菩提！菩薩摩訶薩行般若波羅蜜，具足六波羅蜜。」<p>摩訶般若波羅蜜經攝五品第六十八（丹本六度相攝品）<p>須菩提白佛言：「世尊！云何菩薩摩訶薩住檀那波羅蜜取尸羅波羅蜜？」<p>佛告須菩提：「菩薩摩訶薩布施時，持是布施迴向薩婆若，於眾生中住慈身、口、意業，是為菩薩住檀那波羅蜜取尸羅波羅蜜。」<p>「世尊！云何菩薩住檀那波羅蜜取羼提波羅蜜？」<p>佛告須菩提：「菩薩布施時，受者瞋恚罵辱惡言加之，是時菩薩忍辱不生瞋恚心，是為菩薩住檀那波羅蜜取羼提波羅蜜。」<p>「世尊！云何菩薩住檀那波羅蜜取毘梨耶波羅蜜？」<p>佛言：「菩薩布施時，受者瞋恚罵辱惡言加之，菩薩增益布施心，作是念：『我應當施，不應有所惜。』即時生身精進、心精進，是為菩薩住檀那波羅蜜取毘梨耶波羅蜜。」<p>「世尊！云何菩薩摩訶薩住檀那波羅蜜取禪那波羅蜜？」<p>佛言：「菩薩布施時，迴向薩婆若，不趣聲聞、辟支佛地，但一心念薩婆若，是為菩薩住檀那波羅蜜取禪那波羅蜜。」<p>「世尊！云何菩薩摩訶薩住檀那波羅蜜取般若波羅蜜？」<p>佛言：「菩薩布施時，知布施空、如幻，不見為眾生布施有益無益，是為菩薩住檀那波羅蜜取般若波羅蜜。」<p>須菩提白佛言：「世尊！云何菩薩摩訶薩住尸羅波羅蜜，取檀那波羅蜜、羼提波羅蜜、毘梨耶波羅蜜、禪那波羅蜜、般若波羅蜜？」<p>佛告須菩提：「菩薩摩訶薩住尸羅波羅蜜中，身、口、意生布施福德，助阿耨多羅三藐三菩提。持是功德，不取聲聞、辟支佛地。住尸羅波羅蜜中，不奪他命、不劫奪他物、不行邪婬、不妄語、不兩、舌不惡口、不綺語、不貪嫉、不瞋恚、不邪見。所有布施，飢者與食、渴者與飲、須乘與乘、須衣與衣、須香與香、須瓔珞與瓔珞，塗香臥具房舍燈燭資生所須，盡給與之。持是布施，與眾生共之，迴向阿耨多羅三藐三菩提。如是迴向，不墮聲聞、辟支佛地。須菩提！是為菩薩摩訶薩住尸羅波羅蜜取檀那波羅蜜。」<p>「世尊！云何菩薩摩訶薩住尸羅波羅蜜取羼提波羅蜜？」<p>佛言：「菩薩摩訶薩住尸羅波羅蜜中，若有眾生來節節支解，菩薩於是中不生瞋恚心乃至一念。作是言：『我得大利，眾生來取我支節用，我無一念瞋恚。』是為菩薩住尸羅波羅蜜中取羼提波羅蜜。」<p>「世尊！云何菩薩摩訶薩住尸羅波羅蜜取毘梨耶波羅蜜。」<p>佛言：「若菩薩摩訶薩身精進、心精進，常不捨，作是念：『一切眾生在生死中，我當拔著甘露地。』是為菩薩住尸羅波羅蜜中取毘梨耶波羅蜜。」<p>「世尊！云何菩薩摩訶薩住尸羅波羅蜜取禪那波羅蜜？」<p>佛言：「菩薩入初禪第二第三第四禪，不貪聲聞、辟支佛地。作是念：『我當住禪那波羅蜜中，度一切眾生生死。』是為菩薩住尸羅波羅蜜取禪那波羅蜜。」<p>「世尊！云何菩薩摩訶薩住尸羅波羅蜜取般若波羅蜜？」<p>佛言：「菩薩住尸羅波羅蜜中，無有法可見——若作法、若無作法、若數法、若相法、若有若無——但見諸法不過如相。以般若波羅蜜漚惒拘舍羅力故，不墮聲聞、辟支佛地，是為菩薩住尸羅波羅蜜取般若波羅蜜。」<p>須菩提白佛言：「世尊！云何菩薩摩訶薩住羼提波羅蜜取檀那波羅蜜？」<p>佛言：「菩薩從初發心乃至道場，於其中間，若一切眾生來瞋恚罵詈、若節節支解。菩薩住於忍辱，作是念：『我應布施一切眾生，不應不與。是眾生須食與食、須飲與飲，乃至資生所須盡皆與之。持是功德與一切眾生共之，迴向阿耨多羅三藐三菩提。』是菩薩迴向時不生二心：誰迴向者？迴向何處？是為菩薩住羼提波羅蜜取檀那波羅蜜。」<p>「世尊！云何菩薩摩訶薩住羼提波羅蜜取尸羅波羅蜜？」佛言：「菩薩從初發心乃至道場，於其中間，終不奪他命、不與不取，乃至不邪見，亦不貪聲聞、辟支佛地。持是功德與一切眾生共之，迴向阿耨多羅三藐三菩提。是菩薩迴向時，三種心不生：誰迴向阿耨多羅三藐三菩提？用何法迴向？迴向何處？是為菩薩住羼提波羅蜜取尸羅波羅蜜。」<p>「世尊！云何菩薩摩訶薩住羼提波羅蜜取毘梨耶波羅蜜？」<p>佛言：「菩薩住羼提波羅蜜，生精進，作是念：『我當往一由旬，若十由旬百千萬億由旬，過一國土乃至過百千萬億國土，乃至教一人令持五戒，何況令得須陀洹果乃至阿羅漢果、辟支佛道、阿耨多羅三藐三菩提。持是功德與一切眾生共之，迴向阿耨多羅三藐三菩提。』是為菩薩住羼提波羅蜜取毘梨耶波羅蜜。」<p>「世尊！云何菩薩摩訶薩住羼提波羅蜜取禪那波羅蜜？」<p>佛言：「菩薩住羼提波羅蜜，離欲、離惡不善法，有覺有觀，離生喜樂，入初禪乃至入第四禪。是諸禪中，淨心、心數法皆迴向薩婆若。迴向時、是菩薩諸禪及禪支皆不可得。是為菩薩住羼提波羅蜜取禪那波羅蜜。」<p>「世尊！云何菩薩摩訶薩住羼提波羅蜜取般若波羅蜜？」<p>佛言：「菩薩住羼提波羅蜜，觀諸法若離相、若寂滅相、若無盡相，不以寂滅相作證，乃至坐道場得一切種智，從道場起便轉法輪。是為菩薩住羼提波羅蜜取般若波羅蜜，不取不捨故。」<p>須菩提白佛言：「世尊！云何菩薩摩訶薩住毘梨耶波羅蜜取檀那波羅蜜？」<p>佛告須菩提：「菩薩住毘梨耶波羅蜜，身心精進不懈不息，作是念：『我必當應得阿耨多羅三藐三菩提，不應不得。』是菩薩為利益眾生故，往一由旬若百千萬億由旬，若過一國土若過百千萬億國土，住毘梨耶波羅蜜中。若不得一人教令入佛道中、若聲聞道中、若辟支佛道中，或得一人教令行十善道精進不懈，法施及以財施令具足。持是功德與眾生共之，迴向阿耨多羅三藐三菩提，不迴向聲聞、辟支佛地。是為菩薩住毘梨耶波羅蜜取檀那波羅蜜。」<p>「世尊！云何菩薩摩訶薩住毘梨耶波羅蜜取尸羅波羅蜜？」<p>佛言：「菩薩住毘梨耶波羅蜜，從初發意乃至坐道場，自不殺生不教他殺，讚不殺生法，歡喜讚歎不殺生者，乃至自遠離邪見教他遠離邪見，讚不邪見法，歡喜讚歎不邪見者。是菩薩行尸羅波羅蜜因緣，不求欲界、色界、無色界福，不求聲聞、辟支佛地。持是功德與眾生共之，迴向阿耨多羅三藐三菩提，不生三種心：不見迴向者、不見迴向法、不見迴向處。是為菩薩住毘梨耶波羅蜜取尸羅波羅蜜。」<p>「世尊！云何菩薩摩訶薩住毘梨耶波羅蜜取羼提波羅蜜？」<p>佛言：「菩薩住毘梨耶波羅蜜，從初發意乃至坐道場，於其中間，若人若非人來節節支解，菩薩作是念：『割我者誰？截我者誰？奪我者誰？』復作是念：『我大得善利，我為眾生故受身，眾生還自來取。』是時菩薩正憶念諸法實相。持是功德與眾生共之，迴向阿耨多羅三藐三菩提，不向聲聞、辟支佛地。是為菩薩住毘梨耶波羅蜜取羼提波羅蜜。」<p>「世尊！云何菩薩摩訶薩住毘梨耶波羅蜜取禪那波羅蜜？」<p>佛言：「菩薩住毘梨耶波羅蜜，離欲、離惡不善法，有覺有觀，離生喜樂，入初禪第二第三第四禪，入慈悲喜捨，乃至入非有想非無想處。持是禪無量無色定，不受果報，生於利益眾生之處，以六波羅蜜成就眾生，所謂檀那波羅蜜乃至般若波羅蜜，從一佛國至一佛國，親近供養諸佛種善根故。是為菩薩住毘梨耶波羅蜜取禪那波羅蜜。」<p>「世尊！云何菩薩摩訶薩住毘梨耶波羅蜜取般若波羅蜜？」<p>佛言：「菩薩住毘梨耶波羅蜜，不見檀那波羅蜜法、不見檀那波羅蜜相，乃至不見禪那波羅蜜法、不見禪那波羅蜜相。四念處乃至一切種智，亦不見法亦不見相。見一切法非法非非法，於法中無所著。是菩薩所作、如所言。是為菩薩住毘梨耶波羅蜜取般若波羅蜜。」<p>須菩提白佛言：「世尊！云何菩薩摩訶薩住禪那波羅蜜取檀那波羅蜜？」<p>佛言：「菩薩摩訶薩住禪那波羅蜜，離諸欲、離惡不善法，有覺有觀，離生喜樂，入初禪第二第三第四禪，入慈悲喜捨，乃至非有想非無想處。住禪那波羅蜜中心不亂，行二施以施眾生：法施、財施。自行二施，教他行二施，讚歎二施法，歡喜讚歎行二施者。持是功德與眾生共之，迴向阿耨多羅三藐三菩提，不向聲聞、辟支佛地。是為菩薩住禪那波羅蜜取檀那波羅蜜。」<p>「世尊！云何菩薩摩訶薩住禪那波羅蜜取尸羅波羅蜜？」<p>佛言：「菩薩住禪那波羅蜜，不生婬慾、瞋恚、愚癡心，不生惱他心，但修行一切智相應心。持是功德與眾生共之，迴向阿耨多羅三藐三菩提，不向聲聞、辟支佛地。是為菩薩住禪那波羅蜜取尸羅波羅蜜。」<p>「世尊！云何菩薩摩訶薩住禪那波羅蜜取羼提波羅蜜？」<p>佛言：「菩薩住禪那波羅蜜，觀色如聚沫，觀受如泡，觀想如野馬，觀行如芭蕉，觀識如幻。作是觀時，見五陰無堅固相，作是念：『割我者誰？截我者誰？誰受？誰想？誰行？誰識？誰罵者？誰受罵者？誰生瞋恚？』是為菩薩住禪那波羅蜜取羼提波羅蜜。」<p>「世尊！云何菩薩摩訶薩住禪那波羅蜜取毘梨耶波羅蜜？」<p>佛言：「菩薩住禪那波羅蜜，離欲、離惡不善法，有覺有觀，離生喜樂，入初禪第二第三第四禪。是諸禪及支不取相，生種種神通，履水如地、入地如水，如先說。天耳聞二種聲：若天、若人。知他心：若攝心、若亂心，乃至有上心、無上心。憶種種宿命，如先說。以天眼淨過人眼，見眾生乃至如業受報，如先說。菩薩住是五神通，從一佛國至一佛國，親近供養諸佛、種善根，成就眾生、淨佛國土。持是功德與眾生共之，迴向阿耨多羅三藐三菩提。是為菩薩住禪那波羅蜜取毘梨耶波羅蜜。」<p>「世尊！云何菩薩摩訶薩住禪那波羅蜜取般若波羅蜜？」<p>佛言：「菩薩住禪那波羅蜜，不得色、不得受想行識，不得檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜，不得般若波羅蜜，不得四念處乃至不得一切種智，不得諸法有為性、不得諸法無為性。不得故不作，不作故不生，不生故不滅。何以故？有佛無佛是如、法相、法性、常住、不生不滅，常一心應薩婆若行。是為菩薩住禪那波羅蜜取般若波羅蜜。」<p>須菩提白佛言：「世尊！云何菩薩摩訶薩住般若波羅蜜取檀那波羅蜜？」<p>佛言：「菩薩住般若波羅蜜，內空，內空不可得；外空，外空不可得；內外空，內外空不可得；空空，空空不可得；乃至一切法空，一切法空不可得。菩薩住是十四空中，不得色相若空若不空，不得受想行識相若空若不空，不得四念處若空若不空，乃至不得阿耨多羅三藐三菩提若空若不空，不得有為性、無為性若空若不空。是菩薩摩訶薩如是住般若波羅蜜中，有所布施——若飲食、衣服、種種資生之具——觀是布施空。何等空？施者、受者及財物空，不令慳著心生。何以故？菩薩摩訶薩行般若波羅蜜，從初發意乃至坐道場，無有妄想分別。如諸佛得阿耨多羅三藐三菩提時無慳著心，菩薩摩訶薩亦如是，行般若波羅蜜時無慳著心。是菩薩所可尊者，般若波羅蜜是。是為菩薩住般若波羅蜜取檀那波羅蜜。」<p>「世尊！云何菩薩摩訶薩住般若波羅蜜取尸羅波羅蜜？」<p>佛言：「菩薩住般若波羅蜜，不生聲聞、辟支佛心。何以故？是菩薩，聲聞、辟支佛地不可得，趣向聲聞、辟支佛心亦不可得。是菩薩摩訶薩從初發意乃至坐道場，於其中間，自不殺生不教他殺，讚不殺法，歡喜讚歎不殺生者，乃至自不邪見，不教他邪見，讚歎不邪見法，歡喜讚歎不邪見者。以是持戒因緣，無法可取，若聲聞、若辟支佛地，何況餘法？是為菩薩住般若波羅蜜取尸羅波羅蜜。」<p>「世尊！云何菩薩摩訶薩住般若波羅蜜取羼提波羅蜜？」<p>佛言：「菩薩住般若波羅蜜，隨順法忍生，作是念：『諸法中無有法若起若滅、若生若死、若受罵詈、若受惡口、若割若截若破、若縛若打若殺。』是菩薩從初發意乃至道場，若一切眾生來，罵詈惡口、刀杖瓦石、割截傷害，心不動恚，作是念：『甚可怪！此法中無有法受罵詈惡口割截傷害者，而眾生受諸苦惱。』是為菩薩住般若波羅蜜取羼提波羅蜜。」<p>「世尊！云何菩薩摩訶薩住般若波羅蜜取毘梨耶波羅蜜？」<p>佛言：「菩薩住般若波羅蜜，為眾生說法，令行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。教令行四念處乃至八聖道分，令得須陀洹果，斯陀含、阿那含、阿羅漢果、辟支佛道，令得阿耨多羅三藐三菩提。不住有為性中，不住無為性中。是為菩薩住般若波羅蜜取毘梨耶波羅蜜。」<p>「世尊！云何菩薩摩訶薩住般若波羅蜜取禪那波羅蜜？」<p>佛言：「菩薩住般若波羅蜜，除諸佛三昧，入餘一切三昧，若聲聞三昧、若辟支佛三昧、若菩薩三昧，皆行皆入。是菩薩住諸三昧，逆順出入八背捨。何等八？內有色相外觀色，是初背捨。內無色相外觀色，二背捨。淨背捨身作證，三背捨。過一切色相滅有對相，不念種種相故，入無量虛空處，四背捨。過一切虛空處入無邊識處，五背捨。過一切識處入無所有處，六背捨。過一切無所有處入非有想非無想處，七背捨。過一切非有想非無想處入滅受想處，八背捨。於是八背捨，逆順出入九次第定。何等九？離諸欲、離諸惡不善法，有覺有觀，離生喜樂，入初禪，乃至過非有想非無想處入滅受想定，是名九次第定逆順出入。是菩薩依八背捨、九次第定，入師子奮迅三昧。云何名師子奮迅三昧？須菩提！菩薩離欲、離惡不善法，有覺有觀，離生喜樂，入初禪乃至入滅受想定。從滅受想定起，還入非有想非無想處。非有想非無想處起，乃至還入初禪。是菩薩依師子奮迅三昧，入超越三昧。云何為超越三昧？須菩提！菩薩離欲、離諸惡不善法，有覺有觀，離生喜樂，入初禪。從初禪起乃至入非有想非無想處，非有想非無想處起入滅受想定；滅受想定起還入初禪，從初禪起入滅受想定。滅受想定起入二禪，二禪起入滅受想定。滅受想定起入三禪，三禪起入滅受想定。滅受想定起入四禪，四禪起入滅受想定。滅受想定起入空處，空處起入滅受想定。滅受想定起入識處，識處起入滅受想定。滅受想定起入無所有處，無所有處起入滅受想定。滅受想定起入非有想非無想處，非有想非無想處起入滅受想定。滅受想定起入散心中，散心中起入滅受想定，滅受想定起還入散心中。散心中起入非有想非無想處，非有想非無想處起還住散心中。散心中起入無所有處，無所有處起住散心中。散心中起入識處，識處起住散心中。散心中起入空處，空處起住散心中。散心中起入第四禪中，第四禪中起住散心中。散心中起入第三禪中，第三禪中起住散心中。散心中起入第二禪中，第二禪中起住散心中。散心中起入初禪中，初禪中起住散心中。是菩薩摩訶薩住超越三昧，得諸法等相。是為菩薩住般若波羅蜜取禪那波羅蜜。」
。
<juan>摩訶般若波羅蜜經卷第二十一<p>方便品第六十九<p>爾時須菩提白佛言：「世尊！是菩薩摩訶薩如是方便力成就者，發意以來幾時？」<p>佛告須菩提：「是菩薩摩訶薩能成就方便力者，發意以來無量億阿僧祇劫。」<p>須菩提言：「世尊！是菩薩摩訶薩如是成就方便力者，為供養幾佛？」<p>佛言：「是菩薩成就方便力者，供養如恒河沙等諸佛。」<p>須菩提白佛言：「世尊！菩薩得如是方便力者，種何等善根？」<p>佛言：「菩薩成就如是方便力者，從初發意以來，於檀那波羅蜜無不具足，於尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜無不具足。」<p>須菩提白佛言：「世尊！菩薩摩訶薩成就如是方便力者，甚希有。」<p>佛言：「如是，如是！須菩提！菩薩摩訶薩成就如是方便力者，甚希有。須菩提！譬如日月周行照四天下，多有所益。般若波羅蜜亦如是，照五波羅蜜，多有所益。須菩提！譬如轉輪聖王，若無輪寶不得名為轉輪聖王。輪寶成就故，得名轉輪聖王。五波羅蜜亦如是，若離般若波羅蜜不得波羅蜜名字。不離般若波羅蜜故，得波羅蜜名字。須菩提！譬如無夫婦人易可侵陵。五波羅蜜亦如是，遠離般若波羅蜜，魔若魔天壞之則易。譬如有夫婦人難可侵陵。五波羅蜜亦如是，得般若波羅蜜，魔若魔天不能沮壞。須菩提！譬如軍將鎧仗具足，隣國強敵所不能壞。五波羅蜜亦如是，不遠離般若波羅蜜，魔若魔天、若增上慢人，乃至菩薩旃陀羅所不能壞。須菩提！譬如諸小國王隨時朝侍轉輪聖王。五波羅蜜亦復如是，隨順般若波羅蜜。譬如眾川萬流皆入於恒河，隨入大海。五波羅蜜亦如是，般若波羅蜜所守護故，隨到薩婆若。譬如人之右手所作事便。般若波羅蜜亦如是。如人左手造事不便。五波羅蜜亦如是。譬如眾流若大若小俱入大海，合為一味。五波羅蜜亦如是，為般若波羅蜜所護，隨般若波羅蜜入薩婆若，得波羅蜜名字。譬如轉輪聖王四種兵，輪寶在前導。王意欲住，輪則為住，令四種兵滿其所願，輪亦不離其處。般若波羅蜜亦如是，導五波羅蜜到薩婆若，常是中住，不過其處。譬如轉輪聖王常四種兵，輪寶在前導。般若波羅蜜亦如是，導五波羅蜜到薩婆若。住般若波羅蜜，亦不分別檀那波羅蜜隨從我，尸羅波羅蜜、羼提波羅蜜、毘梨耶波羅蜜、禪那波羅蜜不隨我。檀那波羅蜜亦不分別我隨從般若波羅蜜，尸羅波羅蜜、羼提波羅蜜、毘梨耶波羅蜜、禪那波羅蜜不隨從。尸羅波羅蜜、羼提波羅蜜、毘梨耶波羅蜜、禪那波羅蜜亦如是。何以故？諸波羅蜜性無所、能作，自性空、虛誑如野馬。」<p>爾時須菩提白佛言：「世尊！若一切法自性空，云何菩薩摩訶薩行六波羅蜜，當得阿耨多羅三藐三菩提？」<p>「須菩提！菩薩摩訶薩行六波羅蜜時，作是念：『是世間心皆顛倒，我若不行方便力，不能度脫眾生生死。我當為眾生故，行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。』是菩薩為眾生故，捨內外物，捨時作是念：『我無所捨。何以故？是物必當壞敗。』菩薩作如是思惟，能具足檀那波羅蜜。為眾生故，終不破戒。何以故？菩薩作是念：『我為眾生發阿耨多羅三藐三菩提，若殺生，是所不應；乃至我為眾生發阿耨多羅三藐三菩提，若作邪見，若貪著聲聞、辟支佛地，是所不應。』菩薩摩訶薩如是思惟，能具足尸羅波羅蜜。菩薩為眾生故，不瞋心，乃至不生一念。菩薩如是思惟：『我應利益眾生，云何而起瞋心？』菩薩如是，能具足羼提波羅蜜。菩薩為眾生故，乃至阿耨多羅三藐三菩提，常不生懈怠心。菩薩如是行，能具足毘梨耶波羅蜜。菩薩為眾生故，乃至得阿耨多羅三藐三菩提，不生散亂心。菩薩如是行，能具足禪那波羅蜜。菩薩為眾生故，乃至阿耨多羅三藐三菩提，終不離智慧。何以故？除智慧，不可以餘法度脫眾生故。菩薩如是行，能具足般若波羅蜜。」<p>須菩提白佛言：「世尊！若諸波羅蜜無差別相，云何般若波羅蜜於五波羅蜜中第一最上微妙？」<p>佛告須菩提：「如是，如是！諸波羅蜜雖無差別，若無般若波羅蜜，五波羅蜜不得波羅蜜名字。因般若波羅蜜，五波羅蜜得波羅蜜名字。須菩提！譬如種種色身，到須彌山王邊皆同一色。五波羅蜜亦如是，因般若波羅蜜到薩婆若中一種無異。不分別是檀那波羅蜜、是尸羅波羅蜜、是羼提波羅蜜、是毘梨耶波羅蜜、是禪那波羅蜜、是般若波羅蜜。何以故？是諸波羅蜜無自性故。以是因緣故，諸波羅蜜無差別。」<p>須菩提白佛言：「世尊！若隨實義無分別，云何般若波羅蜜於五波羅蜜中最上微妙？」<p>佛言：「如是，如是！須菩提！雖實義中無有分別，但以世俗法故，假說檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。為欲度眾生生死，是眾生實不生不死、不起不退。須菩提！眾生無所有故，當知一切法無所有。以是因緣故，般若波羅蜜於五波羅蜜中最上最妙。須菩提！譬如閻浮提眾女人中，玉女寶第一最上最妙。般若波羅蜜亦如是，於五波羅蜜中第一最上最妙。」<p>須菩提白佛言：「世尊！佛以何意故，說般若波羅蜜最上最妙？」<p>佛告須菩提：「是般若波羅蜜取一切善法，到薩婆若中住不住故。」<p>須菩提白佛言：「世尊！般若波羅蜜有法可取可捨不？」<p>佛言：「不也，須菩提！般若波羅蜜無法可取、無法可捨。何以故？一切法不取不捨故。」<p>「世尊！般若波羅蜜於何等法不取不捨？」<p>佛言：「般若波羅蜜於色不取不捨，於受想行識乃至阿耨多羅三藐三菩提不取不捨。」<p>「世尊！云何不取色，乃至不取阿耨多羅三藐三菩提？」<p>佛言：「若菩薩不念色，乃至不念阿耨多羅三藐三菩提，是名不取色乃至不取阿耨多羅三藐三菩提。」<p>須菩提言：「世尊！若不念色，乃至不念阿耨多羅三藐三菩提，云何得增益善根？善根不增，云何具足諸波羅蜜？若不具足諸波羅蜜，云何得阿耨多羅三藐三菩提？」<p>佛告須菩提：「若菩薩不念色，乃至不念阿耨多羅三藐三菩提，是時善根增益。善根增益故，具足諸波羅蜜。諸波羅蜜具足故，得阿耨多羅三藐三菩提。何以故？不念色乃至不念阿耨多羅三藐三菩提時，便得阿耨多羅三藐三菩提。」<p>「世尊！何因緣故，色不念時乃至阿耨多羅三藐三菩提不念時，便得阿耨多羅三藐三菩提？」<p>佛言：「以念故，著欲界、色界、無色界；不念故，無所著。如是，須菩提！菩薩摩訶薩行般若波羅蜜不應有所著。」<p>「世尊！菩薩摩訶薩如是行般若波羅蜜，當住何處？」<p>佛言：「菩薩摩訶薩如是行，不住色乃至不住一切種智。」<p>「世尊！何因緣故，色中不住乃至一切種智中不住？」<p>佛言：「不著故不住。何以故？是菩薩不見有法可著可住。如是，須菩提！菩薩摩訶薩以不著不住法行般若波羅蜜。須菩提！若菩薩摩訶薩作是念：『若能如是行、如是修，是行般若波羅蜜。我今行般若波羅蜜、修般若波羅蜜。』若如是取相則遠離般若波羅蜜，若遠離般若波羅蜜則遠離檀那波羅蜜，乃至遠離一切種智。何以故？般若波羅蜜無有著處亦無著者，自性無故。菩薩摩訶薩若復如是取相，則於般若波羅蜜退。若退般若波羅蜜，則是退阿耨多羅三藐三菩提不得受記。菩薩摩訶薩復作是念：『住是般若波羅蜜，能生檀那波羅蜜，乃至能生大悲。』若作是念，則為失般若波羅蜜。失般若波羅蜜者，則不能生檀那波羅蜜，乃至不能生大悲。菩薩若復作是念：『諸佛知諸法無受相故，得阿耨多羅三藐三菩提。』菩薩若作如是演說開示教詔，則失般若波羅蜜。何以故？諸佛於諸法無所知、無所得亦無法可說，何況當有所得？無有是處。」<p>須菩提白佛言：「世尊！菩薩行般若波羅蜜，云何無是過失？」<p>佛言：「若菩薩摩訶薩行般若波羅蜜，作是念：『諸法無所有、不可取。若法無所有、不可取，則無所得。』若如是行，為行般若波羅蜜。若菩薩摩訶薩著無所有法，則遠離般若波羅蜜。何以故？般若波羅蜜中無有著法故。」<p>須菩提白佛言：「世尊！般若波羅蜜遠離般若波羅蜜耶？檀那波羅蜜遠離檀那波羅蜜耶？乃至一切種智遠離一切種智耶？世尊！若般若波羅蜜遠離般若波羅蜜，乃至一切種智遠離一切種智，菩薩云何得般若波羅蜜？乃至得一切種智？」<p>佛言：「菩薩摩訶薩行般若波羅蜜時，不生色是色、誰色，乃至一切種智不生是一切種智、誰一切種智。如是菩薩能生般若波羅蜜，乃至能生一切種智。<p>「復次，須菩提！菩薩摩訶薩行般若波羅蜜時，不觀色若常若無常、若苦若樂、若我若非我、若空若不空、若離若非離。何以故？自性不能生自性，乃至一切種智亦如是。若菩薩摩訶薩行般若波羅蜜，如是觀色乃至觀一切種智，能生般若波羅蜜，乃至能生一切種智。譬如轉輪聖王有所至處，四種兵皆隨從。般若波羅蜜亦如是，有所至處五波羅蜜皆悉隨從，到薩婆若中住。譬如善御駕駟不失平道，隨意所至。般若波羅蜜亦如是，御五波羅蜜不失正道，至薩婆若。」<p>須菩提言：「世尊！何等是菩薩摩訶薩道？何等是非道？」<p>佛言：「聲聞道非菩薩道，辟支佛道非菩薩道；一切智道是菩薩摩訶薩道。須菩提！是名菩薩摩訶薩道、非道。」<p>須菩提言：「世尊！諸菩薩摩訶薩般若波羅蜜，為大事故興，所謂示是道、是非道？」<p>佛言：「如是，如是！須菩提！般若波羅蜜為大事故興，所謂示是道、是非道。須菩提！是般若波羅蜜為度無量眾生故興，為利益阿僧祇眾生故興。般若波羅蜜雖作是利益，亦不受色，亦不受受想行識，亦不受聲聞、辟支佛地。須菩提！般若波羅蜜是諸菩薩摩訶薩導，示阿耨多羅三藐三菩提，能令遠離聲聞、辟支佛地，住薩婆若。般若波羅蜜無所生無所滅，諸法常住故。」<p>須菩提言：「世尊！若般若波羅蜜無所生無所滅，菩薩摩訶薩行般若波羅蜜時，應云何布施。云何應持戒。云何應忍辱。云何應勤精進？云何應入禪定？云何應修智慧？」<p>佛告須菩提：「菩薩摩訶薩念薩婆若應布施，念薩婆若應持戒、忍辱、精進、禪定、智慧。是菩薩摩訶薩持是功德與眾生共之，應迴向阿耨多羅三藐三菩提。若如是迴向，則具足修六波羅蜜及慈悲心諸功德。須菩提！若菩薩摩訶薩不遠離六波羅蜜，則不遠離薩婆若。以是故，須菩提！菩薩摩訶薩欲得阿耨多羅三藐三菩提，應學應行六波羅蜜。菩薩摩訶薩行六波羅蜜，具足一切善根，當得阿耨多羅三藐三菩提。以是故，須菩提！菩薩摩訶薩應習行六波羅蜜。」<p>須菩提言：「世尊！云何菩薩摩訶薩應習行六波羅蜜？」<p>佛言：「菩薩摩訶薩應如是觀，色不合不散，受想行識不合不散，乃至一切種智不合不散。是名菩薩摩訶薩習行六波羅蜜。<p>「復次，須菩提！菩薩摩訶薩應作是念：『我當不住色中，不住受想行識中，乃至不住一切種智中。』如是應習行六波羅蜜。何以故？是色無所住，乃至薩婆若無所住。如是，須菩提！菩薩摩訶薩以無住法習行六波羅蜜，應當得阿耨多羅三藐三菩提。須菩提！譬如士夫欲食菴羅果、若波那婆果，當種其子，隨時溉灌守護，漸漸生長，時節和合便有果實得而食之。須菩提！菩薩摩訶薩亦如是，欲得阿耨多羅三藐三菩提，當學六波羅蜜，以布施攝取眾生，持戒、忍辱、精進、禪定、智慧攝取眾生，度眾生生死。如是行，當得阿耨多羅三藐三菩提。以是故，須菩提！菩薩摩訶薩欲不隨他人語，當學般若波羅蜜。欲淨佛國土、成就眾生，欲坐道場，欲轉法輪，當學般若波羅蜜。」<p>須菩提白佛言：「世尊！應如是學般若波羅蜜耶？」<p>佛言：「菩薩應如是學般若波羅蜜。欲於諸法得自在，當學般若波羅蜜。何以故？學是般若波羅蜜，於一切諸法中得自在故。<p>「復次，須菩提！般若波羅蜜於一切諸法中最大。譬如大海於萬川中最大。般若波羅蜜亦如是，於一切諸法中最大。以是故，諸欲求聲聞、辟支佛及菩薩道，應當學般若波羅蜜、檀那波羅蜜乃至一切種智。須菩提！譬如射師執如意弓箭，不畏怨敵。菩薩摩訶薩亦如是，行般若波羅蜜乃至一切種智，魔若魔天所不能壞。以是故，須菩提！菩薩摩訶薩欲得阿耨多羅三藐三菩提，應學般若波羅蜜。是行般若波羅蜜菩薩，為十方諸佛所念。」<p>須菩提白佛言：「世尊！云何十方諸佛念是菩薩摩訶薩？」<p>佛告須菩提：「菩薩摩訶薩行檀那波羅蜜時，十方諸佛皆念；行尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜時，十方諸佛皆念。云何念？布施不可得，持戒、忍辱、精進、禪定、智慧不可得，乃至一切種智不可得。菩薩能如是不得諸法故，諸佛念是菩薩摩訶薩。<p>「復次，須菩提！諸佛不以色故念，不以受想行識故念，乃至不以一切種智故念。」<p>須菩提言：「世尊！菩薩摩訶薩多有所學，實無所學？」<p>佛言：「如是，如是！須菩提！菩薩多有所學，實無所學。何以故？是菩薩所學諸法，皆不可得。」<p>須菩提白佛言：「世尊！佛所說法若略若廣，於此法中諸菩薩摩訶薩欲求阿耨多羅三藐三菩提。六波羅蜜若略若廣，應當受持親近讀誦。讀誦已，思惟正觀，心、心數法不行故。」<p>佛告須菩提：「如是，如是！菩薩摩訶薩略廣學六波羅蜜，當知一切法略廣相。」<p>須菩提言：「世尊！云何菩薩摩訶薩知一切法略廣相！」<p>佛言：「知色如相，知受想行識乃至知一切種智如相。如是能知一切法略廣相。」<p>須菩提言：「世尊！云何色如相？云何受想行識乃至一切種智如相？」<p>佛告須菩提：「是色如，無生無滅，無住、異，是名色如相。乃至一切種智如相，無生無滅，無住、異，是名一切種智如相。是中菩薩摩訶薩應學。<p>「復次，須菩提！菩薩摩訶薩知諸法實際時，知一切法略廣相。」<p>「世尊！何等是諸法實際？」<p>佛言：「無際是名實際。菩薩學是際，知一切諸法略廣相。須菩提！若菩薩摩訶薩知諸法法性，是菩薩能知一切法略廣相。」<p>「世尊！何等是諸法法性？」<p>佛言：「色性是名法性，是性無分、無非分。須菩提！菩薩摩訶薩知法性故，知一切法略廣相。」<p>須菩提白佛言：「世尊！復云何應知一切法略廣相？」<p>佛言：「若菩薩摩訶薩知一切法不合不散。」<p>須菩提言：「世尊！何等法不合不散？」<p>佛言：「色不合不散，受想行識不合不散，乃至一切種智不合不散。有為性、無為性不合不散。何以故？是諸法自性無，云何有合散？若法自性無，是為非法。法與非法不合不散。如是，應當知一切法略廣相。」<p>須菩提言：「世尊！是名菩薩摩訶薩略攝般若波羅蜜。世尊！是略攝般若波羅蜜中，初發意菩薩摩訶薩應學，乃至十地菩薩摩訶薩亦應學。是菩薩摩訶薩學是略攝般若波羅蜜，則知一切法略廣相。世尊！是門利根菩薩摩訶薩所入。」<p>佛言：「鈍根菩薩亦可入是門，中根菩薩、散心菩薩亦可入是門，是門無礙，若菩薩摩訶薩一心學者皆入是門。懈怠少精進、妄憶念亂心者，所不能入；精進不懈怠、正憶念攝心者能入。欲住阿惟越致地，欲逮一切種智者能入。是菩薩摩訶薩如般若波羅蜜所說當學，如禪波羅蜜所說當學，乃至如檀波羅蜜所說當學，是菩薩摩訶薩當得一切智。是菩薩摩訶薩行般若波羅蜜，所有魔事欲起即滅。以是故，菩薩摩訶薩欲得方便力，當行般若波羅蜜。若菩薩摩訶薩如是行、如是習、如是修般若波羅蜜，是時無量阿僧祇國土中現在諸佛，念是行般若波羅蜜菩薩。何以故？是般若波羅蜜中生過去未來現在諸佛故。以是故，菩薩摩訶薩應如是思惟：『過去未來現在諸佛所得法，我亦當得。』如是，須菩提！菩薩摩訶薩應習般若波羅蜜。若如是習般若波羅蜜，疾得阿耨多羅三藐三菩提。以是故，菩薩摩訶薩常應不遠離薩婆若念。若菩薩摩訶薩如是行般若波羅蜜，乃至彈指頃，是菩薩福德甚多。若有人教三千大千國土中眾生自恣布施，教令持戒、禪定、智慧，教令得解脫、得解脫知見，教令得須陀洹果乃至阿羅漢果、辟支佛道。不如是菩薩修般若波羅蜜，乃至彈指頃。何以故？是般若波羅蜜中生布施、持戒、禪定、智慧、須陀洹果乃至辟支佛道。十方現在諸佛亦從般若波羅蜜中生，過去未來諸佛亦從般若波羅蜜中生故。<p>「復次，須菩提！菩薩摩訶薩應薩婆若念行般若波羅蜜，若須臾時若半日若一日若一月若百日，若一歲若百歲若一劫若百劫乃至無量無邊阿僧祇劫，是菩薩修是般若波羅蜜福德甚多。勝於教十方恒河沙等世界中眾生布施、持戒、禪定、智慧、解脫、解脫知見，教令得須陀洹果乃至辟支佛道。何以故？諸佛從般若波羅蜜中生，說是布施、持戒、禪定、智慧、解脫、解脫知見，須陀洹果乃至辟支佛道。若有菩薩摩訶薩如般若波羅蜜所說住，當知是菩薩摩訶薩是阿惟越致，為諸佛所念。如是方便力成就，當知是菩薩親近供養無量千萬億諸佛、種善根，與善知識相隨，久行六波羅蜜，久修十八空、四念處乃至八聖道分，佛十力乃至一切種智。當知是菩薩住法王子地，滿足諸願，常不離諸佛、不離諸善根，從一佛國至一佛國。當知是菩薩辯才無盡，具足得陀羅尼。身色具足、受記具足，故為眾生受身。當知是菩薩善知字門、善知非字門，善於言、善於不言，善於一言、善於二言、善於多言，善知女語、善知男語，善知色乃至識，善知世間性、善知涅槃性，善知法相，善知有為相、善知無為相，善知有法、善知無法，善知自性、善知他性，善知合法、善知散法，善知相應法、善知不相應法、善知相應不相應法，善知如、善知不如，善知法性、善知法位，善知緣、善知無緣，善知陰、善知界、善知入，善知四諦、善知十二因緣、善知四禪、善知四無量心、善知無色定，善知六波羅蜜、善知四念處乃至善知一切種智。善知有為性、善知無為性，善知有性、善知無性，善知色觀、善知受想行識觀乃至善知一切種智觀，善知色色相空、善知受想行識識相空乃至善知菩提菩提相空，善知捨道、善知不捨道，善知生、善知滅、善知住異，善知欲、善知瞋、善知癡，善知不欲、善知不瞋、善知不癡，善知見、善知不見，善知邪見、善知正見、善知一切見，善知名、善知色、善知名色，善知因緣、善知次第緣、善知緣緣、善知增上緣，善知行相，善知苦、善知集、善知滅、善知道，善知地獄、善知餓鬼、善知畜生、善知人、善知天。善知地獄趣、善知餓鬼趣善、知畜生趣、善知人趣、善知天趣，善知須陀洹、善知須陀洹果、善知須陀洹道，善知斯陀含、善知斯陀含果、善知斯陀含道，善知阿那含、善知阿那含果、善知阿那含道，善知阿羅漢、善知阿羅漢果、善知阿羅漢道，善知辟支佛、善知辟支佛果、善知辟支佛道，善知佛、善知一切智、善知一切智道，善知諸根、善知諸根具足，善知慧、善知疾慧、善知有力慧、善知利慧、善知出慧、善知達慧、善知廣慧、善知深慧、善知大慧、善知無等慧、善知實慧，善知過去世、善知未來世、善知現在世，善知方便、善知待眾生，善知心、善知深心，善知義、善知語，善知分別三乘。須菩提！菩薩摩訶薩行般若波羅蜜、生般若波羅蜜、修般若波羅蜜，得如是等利益。」<p>摩訶般若波羅蜜經三慧品第七十<p>須菩提白佛言：「世尊！菩薩摩訶薩云何行般若波羅蜜？云何生般若波羅蜜？云何修般若波羅蜜？」<p>佛言：「色寂滅故、色空故、色虛誑故、色不堅實故，應行般若波羅蜜；受想行識亦如是。如汝所問：『云何生般若波羅蜜？』如虛空生故，應生般若波羅蜜。如汝問：『云何修般若波羅蜜？』修諸法破壞故，應修般若波羅蜜。」<p>須菩提言：「世尊！行般若波羅蜜、生般若波羅蜜、修般若波羅蜜，應幾時？」<p>佛言：「從初發意乃至坐道場，應行、應生、應修般若波羅蜜。」<p>須菩提白佛言：「世尊！次第心應行般若波羅蜜。」<p>佛言：「常不捨薩婆若心，不令餘念得入，為行般若波羅蜜、為生般若波羅蜜、為修般若波羅蜜。若心、心數法不行故，為行般若波羅蜜、為生般若波羅蜜、為修般若波羅蜜。」<p>須菩提白佛言：「世尊！菩薩摩訶薩修般若波羅蜜，當得薩婆若不？」<p>佛言：「不。」<p>「世尊！不修般若波羅蜜，得薩婆若不。」<p>佛言：「不。」<p>「世尊！修不修得薩婆若不？」<p>佛言：「不。」<p>「世尊！非修非不修得薩婆若不？」<p>佛言：「不。」<p>「世尊！若不爾，云何當得薩婆若？」<p>佛言：「菩薩摩訶薩得薩婆若如如相。」<p>「世尊！云何如如相？」<p>「如實際。」<p>「云何如實際？」<p>「如法性。」<p>「云何如法性？」<p>「如我性、眾生性、壽命性。」<p>「世尊！云何我性、眾生性、壽命性？」<p>佛告須菩提：「於汝意云何，我、眾生、壽命法可得不？」<p>須菩提言：「不可得。」<p>佛言：「若我、眾生、壽命不可得，云何當說有我性、眾生性、壽命性？若般若波羅蜜中不說有一切法當得一切種智。」<p>須菩提言：「世尊！但般若波羅蜜是不可說，禪那波羅蜜乃至檀那波羅蜜亦不可說。」<p>佛告須菩提：「般若波羅蜜不可說，檀那波羅蜜乃至一切法，若有為、若無為，若聲聞法、若辟支佛法、若菩薩法、若佛法、亦不可說。」<p>「世尊！若一切法不可說，云何說是地獄、是畜生、是餓鬼、是人、是天，是須陀洹，是斯陀含、阿那含、阿羅漢、辟支佛，是諸佛？」<p>佛告須菩提：「於汝意云何，是眾生名字實可得不？」<p>須菩提言：「世尊！不可得。」<p>佛言：「若眾生不可得，云何當說有地獄、餓鬼、畜生、人、天、須陀洹乃至佛？如是，須菩提！菩薩摩訶薩行般若波羅蜜時，應當學一切法不可說。」<p>須菩提言：「世尊！菩薩摩訶薩行般若波羅蜜時，應學色，應學受想行識，乃至應學一切種智。」<p>佛告須菩提：「菩薩摩訶薩學般若波羅蜜時，應學色不增不減，乃至應學一切種智不增不減。」<p>須菩提言：「世尊！云何色不增不減學，乃至一切種智不增不減學？」<p>佛言：「不生不滅故學。」<p>「世尊！云何名不生不滅學？」<p>佛言：「不起不作，諸行業若有若無故。」<p>「世尊！云何名不起不作，諸行業若有若無？」<p>佛言：「觀諸法自相空故。」<p>「世尊！云何應觀諸法自相空？」<p>佛言：「應觀色色相空，應觀受想行識識相空；應觀眼眼相空，乃至意色，乃至法眼識界，乃至意識界意識界相空；應觀內空內空相空，乃至應觀自相空自相空相空；應觀四禪四禪相空，乃至滅受想定滅受想定相空；應觀四念處四念處相空，乃至阿耨多羅三藐三菩提阿耨多羅三藐三菩提相空。如是，須菩提！菩薩行般若波羅蜜時，應行諸法自相空。」<p>「世尊！若色色相空，乃至阿耨多羅三藐三菩提阿耨多羅三藐三菩提相空，云何菩薩摩訶薩應行般若波羅蜜？」<p>佛言：「不行是名行般若波羅蜜。」<p>「世尊！云何不行是行般若波羅蜜？」<p>佛言：「般若波羅蜜不可得故，菩薩不可得，行亦不可得，行者、行法、行處亦不可得故，是名菩薩摩訶薩行不行般若波羅蜜。一切諸戲論不可得故。」<p>「世尊！若不行是菩薩摩訶薩行般若波羅蜜，初發意菩薩云何行般若波羅蜜？」<p>「須菩提！菩薩從初發意以來，應學空無所得法。是菩薩用無所得法故布施、持戒、忍辱、精進、禪定，用無所得法故修智慧，乃至一切種智亦如是。」<p>須菩提白佛言：「世尊！云何名有所得？云何名無所得？」<p>佛告須菩提：「諸有二者，是有所得；無有二者，是無所得。」<p>「世尊！何等是二有所得？何等是不二無所得？」<p>佛言：「眼、色為二，乃至意、法為二，乃至阿耨多羅三藐三菩提、佛為二。是名為二。」<p>「世尊！從有所得中無所得？從無所得中無所得？」<p>佛言：「不從有所得中無所得，不從無所得中無所得。須菩提！有所得、無所得平等，是名無所得。如是，須菩提！菩薩摩訶薩於有所得、無所得平等法中應學。須菩提！菩薩摩訶薩如是學般若波羅蜜，是名無所得者，無有過失。」<p>須菩提白佛言：「世尊！若菩薩行般若波羅蜜，不行有所得、不行無所得，云何從一地至一地，得一切種智？」<p>佛告須菩提：「菩薩摩訶薩行般若波羅蜜時，不住有所得中從一地至一地。何以故？有所得中住，不能從一地至一地。何以故？須菩提！無所得是般若波羅蜜相，無所得是阿耨多羅三藐三菩提相，無所得亦是行般若波羅蜜者相。須菩提！菩薩摩訶薩應如是行般若波羅蜜。」<p>須菩提白佛言：「世尊！若般若波羅蜜不可得，阿耨多羅三藐三菩提亦不可得，行般若波羅蜜者亦不可得，云何菩薩摩訶薩分別諸法相是色、是受想行識，乃至是阿耨多羅三藐三菩提？」<p>佛告須菩提：「菩薩摩訶薩行般若波羅蜜時，不得色、不得受想行識，乃至不得阿耨多羅三藐三菩提。」<p>「世尊！若菩薩摩訶薩行般若波羅蜜，色不可得，乃至阿耨多羅三藐三菩提不可得，云何具足檀那波羅蜜，乃至具足般若波羅蜜，入菩薩法位中。入已，淨佛國土、成就眾生，得一切種智。得一切種智已，轉法輪、作佛事，度眾生生死？」<p>佛告須菩提：「菩薩摩訶薩不為色故行般若波羅蜜，乃至不為阿耨多羅三藐三菩提故行般若波羅蜜。」<p>須菩提白佛言：「世尊！菩薩為何事故，行般若波羅蜜？」<p>佛言：「無所為故，行般若波羅蜜。何以故？一切諸法無所為、無所作，般若波羅蜜亦無所為、無所作，阿耨多羅三藐三菩提亦無所為、無所作，菩薩亦無所為、無所作。如是，須菩提！菩薩摩訶薩應行般若波羅蜜無所為、無所作。」<p>須菩提白佛言：「世尊！若諸法無所為、無所作，不應分別有三乘——聲聞、辟支佛、佛乘。」<p>佛告須菩提：「諸法無所為、無所作中無有分別，有所為、有所作中有分別。何以故？凡夫愚人不聞聖法，著五受陰，所謂色受想行識，著檀那波羅蜜乃至著阿耨多羅三藐三菩提。是人念：『有是色、得是色。』乃至念：『有是阿耨多羅三藐三菩提、得是阿耨多羅三藐三菩提。』是菩薩作是念：『我當得阿耨多羅三藐三菩提、我當度眾生生死。』須菩提！我以五眼觀，尚不得色乃至阿耨多羅三藐三菩提，何況是狂愚人無目而欲得阿耨多羅三藐三菩提、度脫眾生生死？」<p>須菩提白佛言：「世尊！若佛以五眼觀，不見眾生生死中可度者。今世尊云何得阿耨多羅三藐三菩提，分別眾生有三聚——正定、邪定、不定？」<p>「須菩提！我得阿耨多羅三藐三菩提，初不得眾生三聚，若正定、若邪定、若不定。須菩提！以眾生無法有法想；我以除其妄著世俗法故，說有得非第一義。」<p>「世尊！非住第一義得阿耨多羅三藐三菩提耶？」<p>佛言：「不也。」<p>「世尊！住顛倒得阿耨多羅三藐三菩提耶？」<p>佛言：「不也。」<p>「世尊！若不住第一義中得，亦不住顛倒中得，將無世尊、不得阿耨多羅三藐三菩提耶？」<p>佛言：「不也，我實得阿耨多羅三藐三菩提。無所住，若有為相、若無為相。須菩提！譬如佛所化人，不住有為相、不住無為相，化人亦有來有去、亦坐亦立。須菩提！是化人若行檀那波羅蜜，行尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，行四禪、四無量心、四無色定、五神通，行四念處乃至行八聖道分，入空三昧、無相三昧、無作三昧，行內空乃至無法有法空，行八背捨、九次第定，佛十力、四無所畏、四無礙智、大慈大悲，得阿耨多羅三藐三菩提、轉法輪。是化人化作無量眾生有三聚。須菩提！於汝意云何，是化人有行檀那波羅蜜，乃至有三聚眾生不？」<p>須菩提言：「不也。」<p>「須菩提！佛亦如是，知諸法如化，如化人度化眾生，無有實眾生可度。如是，須菩提！菩薩摩訶薩行般若波羅蜜，如佛所化人行。」<p>須菩提白佛言：「世尊！若一切法如化，佛與化人有何等差別？」<p>佛告須菩提：「佛與化人無有差別。何以故？佛能有所作，化人亦能有所作。」<p>「世尊！若無佛，化獨能有所作不？」<p>佛言：「能有所作。」<p>須菩提言：「世尊！云何無佛化能有所作？」<p>「須菩提！譬如過去有佛名須扇多，為欲度菩薩故，化作佛而自滅度。是化佛住半劫作佛事，授應菩薩行者記已滅度。一切世間眾生謂佛實滅度。須菩提！化人實無生無滅。如是，須菩提！菩薩行般若波羅蜜，當信知諸法如化。」<p>「世尊！若佛、佛所化人無差別者，云何令布施清淨？如人供養佛，是眾生乃至無餘涅槃，福德不盡。若供養化佛，是人乃至無餘涅槃福德，亦應不盡耶？」<p>佛語須菩提：「佛以諸法實相故，與一切眾生、天及人作福田。化佛亦以諸法實相故，與一切眾生、天及人作福田。」<p>佛告須菩提：「置是化佛及於化佛所種福德。若有善男子、善女人但以敬心念佛，是善根因緣，乃至畢苦，其福不盡。須菩提！置是敬心念佛。若有善男子、善女人，但以一華散虛空中念佛，乃至畢苦，其福不盡。須菩提！置是敬心念佛、散華念佛。若有人一稱南無佛，乃至畢苦，其福不盡。如是，須菩提！佛福田中種，其福無量。以是故，須菩提！當知佛與化佛無有差別！諸法相無異故。須菩提！菩薩摩訶薩應如是行般若波羅蜜，入諸法實相中。是諸法實相不應壞，所謂般若波羅蜜相乃至阿耨多羅三藐三菩提相。」<p>須菩提白佛言：「世尊！若諸法實相不應壞，佛何以壞諸法相，言：『是色、是受想行識，是內法是外法，是善法是不善法，是有漏是無漏，是世間是出世間，是有諍法是無諍法，是有為法是無為法等。』世尊！將無壞諸法相？」<p>佛告須菩提：「不也。以名字相故示諸法，欲令眾生解佛不壞諸法法相。」<p>須菩提白佛言：「世尊！若以名字相故說諸法，令眾生解。世尊！若一切法無名無相，云何以名相示眾生欲令解？」<p>佛告須菩提：「隨世俗法有名相，實無著處。須菩提！如凡人聞說苦，著名隨相。須菩提！諸佛及弟子，不著名、不隨相。須菩提！若名著名、相著相，空亦應著空，無相亦應著無相，無作亦應著無作，實際亦應著實際，法性亦應著法性，無為性亦應著無為性。須菩提！是一切法但有名相，是法不住名相中。如是，須菩提！菩薩摩訶薩但名相中住，應行般若波羅蜜，是名相中亦不應著。」<p>「世尊！若一切有為法但名相者，菩薩摩訶薩為誰故發阿耨多羅三藐三菩提心，受種種勤苦？菩薩行道時，布施、持戒，行忍辱、勤精進，入禪定，修智慧。行四禪、四無量心、四無色定、四念處乃至八聖道分，行空、行無相、行無作，行佛十力乃至具足大慈悲。」<p>佛言：「如須菩提所說，若一切有為法但有名相者，菩薩摩訶薩為誰故行菩薩道？須菩提！若有為法但有名相、等是名相，名相亦空。以是故，菩薩摩訶薩行菩薩道，得一切種智。得一切種智已，轉法輪。轉法輪已，以三乘法度脫眾生。是名相亦無生無滅，無住、異。」<p>爾時須菩提白佛言：「世尊！世尊說一切種智。」<p>佛告須菩提：「我說一切種智。」<p>須菩提言：「佛說一切智、說道種智、說一切種智，是三種智有何差別？」<p>佛告須菩提：「薩婆若是一切聲聞、辟支佛智；道種智是菩薩摩訶薩智；一切種智是諸佛智。」<p>須菩提白佛言：「世尊！何因緣故，薩婆若是聲聞、辟支佛智？」<p>佛告須菩提：「一切名，所謂內外法，是聲聞、辟支佛能知，不能用一切道、一切種智。」<p>須菩提言：「世尊！何因緣故，道種智是諸菩薩摩訶薩智？」<p>佛告須菩提：「一切道，菩薩摩訶薩應知，若聲聞道、辟支佛道、菩薩道應具足知，亦應用是道度眾生，亦不作實際證。」<p>須菩提白佛言：「世尊！如佛說菩薩摩訶薩應具足佛道，不應以是道實際作證耶？」<p>佛告須菩提：「是菩薩未淨佛土、未成就眾生，是時不應實際作證。」<p>須菩提白佛言：「世尊！菩薩住道中，應實際作證？」<p>佛言：「不也。」<p>「世尊！住非道中，實際作證？」<p>佛言：「不也。」<p>「世尊！住道非道，實際作證？」<p>佛言：「不也。」<p>「世尊！住非道亦非非道，實際作證？」<p>佛言：「不也。」<p>「世尊！菩薩摩訶薩住何處應實際作證？」<p>佛告須菩提：「於汝意云何，汝住道中，不受諸法故，漏盡得解脫不？」<p>須菩提言：「不也，世尊！」<p>「汝住非道，漏盡得解脫不？」<p>「不也，世尊！」<p>「汝住道非道，漏盡得解脫不？」<p>「不也，世尊！」<p>「汝住非道亦非非道，漏盡得解脫不？」<p>「不也，世尊！我無所住，不受諸法，漏盡心得解脫。」<p>佛告須菩提：「菩薩摩訶薩亦如是，無所住應實際作證。」<p>須菩提言：「世尊！云何為一切種智相？」<p>佛言：「一相故，名一切種智，所謂一切法寂滅相。復次，諸法行類相貌，名字顯示說，佛如實知。以是故，名一切種智。」<p>須菩提白佛言：「世尊！一切智、道種智、一切種智，是三智結斷有差別、有盡有餘不？」<p>佛言：「煩惱斷無差別。諸佛煩惱習一切悉斷，聲聞、辟支佛煩惱習不悉斷。」<p>「世尊！是諸人不得無為法，得斷煩惱耶？」<p>佛言：「不也。」<p>「世尊！無為法中可得差別不？」<p>佛言：「不也。」<p>「世尊！若無為法中不可得差別。何以故說是人煩惱習斷？是人煩惱習不斷？」<p>佛告須菩提：「習非煩惱。是聲聞、辟支佛身口有似婬欲、瞋恚、愚癡相；凡夫愚人為之得罪。是三毒習，諸佛無有。」<p>須菩提白佛言：「世尊！若道無法，涅槃亦無法。何以故，分別說是須陀洹、是斯陀含、是阿那含、是阿羅漢、是辟支佛、是菩薩、是佛。」<p>佛告須菩提：「是皆以無為法而有分別，是須陀洹、是斯陀含、是阿那含、是阿羅漢、是辟支佛、是菩薩、是佛。」<p>「世尊」<p>「實以無為法故，分別有須陀洹乃至佛。」<p>佛告須菩提：「世間言說故有差別，非第一義。第一義中無有分別說。何以故？第一義中無言說道，斷結故說後際。」<p>須菩提言：「世尊！諸法自相空中，前際不可得，何況說有後際？」<p>佛告須菩提：「如是，如是，諸法自相空中無有前際，何況有後際，無有是處。須菩提！以眾生不知諸法自相空故，為說是前際、是後際；諸法自相空中，前際、後際不可得。如是，須菩提！菩薩摩訶薩應以自相空法行般若波羅蜜。須菩提！若菩薩行自相空法則無所著，若內法、若外法，若有為法、若無為法，若聲聞法、若辟支佛法、若佛法。」<p>須菩提白佛言：「常說般若波羅蜜，般若波羅蜜以何義故名般若波羅蜜？」<p>佛言：「得第一義，度一切法到彼岸，以是義故名般若波羅蜜。<p>「復次，須菩提！諸佛、菩薩、辟支佛、阿羅漢，用是般若波羅蜜得度彼岸，以是義故名般若波羅蜜。<p>「復次，須菩提！分別籌量破壞一切法乃至微塵，是中不得堅實，以是義故名般若波羅蜜。<p>「復次，須菩提！諸法如、法性、實際，皆入般若波羅蜜中，以是義故名般若波羅蜜。<p>「復次，須菩提！是般若波羅蜜無有法若合若散、若有色若無色、若可見若不可見、若有對若無對、若有漏若無漏、若有為若無為。何以故？是般若波羅蜜無色無形無對、一相所謂無相。<p>「復次，須菩提！是般若波羅蜜能生一切法，一切樂說辯、一切照明。須菩提！是般若波羅蜜，魔若魔天、聲聞、辟支佛人及餘異道梵志、怨讎惡人，不能壞菩薩行般若波羅蜜。何以故？是人輩般若波羅蜜中皆不可得故。須菩提！是菩薩摩訶薩應如是行般若波羅蜜義。<p>「復次，須菩提！菩薩摩訶薩欲行深般若波羅蜜義，應行無常義、苦義、空義、無我義，亦應行苦智義、集智義、滅智義、道智義，法智義、比智義，世智義、他心智義、盡智義、無生智義、如實智義。如是，須菩提！菩薩摩訶薩為般若波羅蜜義故，應行般若波羅蜜。」<p>須菩提白佛言：「世尊！是深般若波羅蜜中，義與非義皆不可得，云何菩薩為深般若波羅蜜義故，應行般若波羅蜜？」<p>佛告須菩提：「菩薩摩訶薩為深般若波羅蜜義故，應如是念：『貪欲非義，如是義不應行；瞋恚、愚癡非義，如是義不應行。一切邪見無義，如是義不應行。』何以故？三毒如相無有義、無有非義。一切邪見如相無有義、無有非義。<p>「復次，須菩提！菩薩摩訶薩應作是念：『色非義非非義，乃至識非義非非義；檀那波羅蜜乃至阿耨多羅三藐三菩提非義非非義。』何以故？須菩提！佛得阿耨多羅三藐三菩提時，無有法可得若義、若非義。須菩提！有佛無佛諸法法相常住，無有義、無有非義。如是，須菩提！菩薩摩訶薩行般若波羅蜜，應離義及非義。」<p>須菩提白佛言：「世尊！何以故般若波羅蜜非義非非義？」<p>佛告須菩提：「一切有為法無作相，以是故，般若波羅蜜非義非非義。」<p>「世尊！一切賢聖——若佛、若佛弟子——皆以無為為義，云何佛言：『般若波羅蜜無有義非義。』」<p>佛言：「雖一切賢聖——若佛、若佛弟子——皆以無為為義，亦不以增、亦不以損。須菩提！譬如虛空如，不能益眾生、不能損眾生。如是，須菩提！菩薩摩訶薩般若波羅蜜，無有增、無有損。」<p>「世尊！菩薩摩訶薩不學無為般若波羅蜜，得一切種智耶？」<p>佛言：「如是，如是！須菩提！菩薩摩訶薩學是無為般若波羅蜜，當得一切種智，不以二法故。」<p>「世尊！不二法能得不二法耶？」<p>佛言：「不也。」<p>須菩提言：「二法能得不二法耶？」<p>佛言：「不也。」<p>須菩提言：「世尊！菩薩摩訶薩若不以二法、不以不二法，云何當得一切種智？」<p>「須菩提！無所得即是得，以是得無所得。」
。
<juan>摩訶般若波羅蜜經卷第二十二<p>道樹品第七十一（丹種樹品）<p>須菩提白佛言：「世尊！是般若波羅蜜甚深。世尊！諸菩薩摩訶薩不得眾生，而為眾生求阿耨多羅三藐三菩提，是為甚難。世尊！譬如人欲於虛空中種樹，是為甚難。世尊！菩薩摩訶薩亦如是，為眾生故求阿耨多羅三藐三菩提，眾生亦不可得。」<p>佛告須菩提：「如是，如是！諸菩薩摩訶薩所為甚難，為眾生故求阿耨多羅三藐三菩提，度著吾我顛倒眾生。須菩提！譬如人種樹，不識樹根莖枝葉華果而愛護溉灌，漸漸長大華葉果實成就，皆得用之。如是，須菩提！諸菩薩摩訶薩為眾生故求阿耨多羅三藐三菩提，漸漸行六波羅蜜，得一切種智成佛樹，以葉華果實益眾生。須菩提！何等為葉益眾生？因菩薩摩訶薩得離三惡道，是為葉益眾生。何等為華益眾生？因菩薩得生剎利大姓、婆羅門大姓、居士大家，四天王天處乃至非有想非無想處，是為華益眾生。何等為果益眾生？是菩薩得一切種智，令眾生得須陀洹果、斯陀含果、阿那含果、阿羅漢果、辟支佛道、佛道，是眾生漸漸以三乘法於無餘涅槃而般涅槃，是為果益眾生。是菩薩摩訶薩不得眾生實法，而度眾生令離我顛倒著。作是念：『一切諸法中無眾生，我所為眾生求一切種智，是眾生實不可得。』」<p>須菩提白佛言：「世尊！當知是菩薩為如佛。所以者何？是菩薩因緣故，斷一切地獄種、一切畜生種、一切餓鬼種，斷一切諸難，斷一切貧窮下賤道，斷一切欲界、色界、無色界。」<p>佛言：「如是，如是！須菩提！當知是菩薩摩訶薩如佛。須菩提！若菩薩摩訶薩不發心求阿耨多羅三藐三菩提，世間則無過去未來現在諸佛，世間亦無辟支佛、阿羅漢、阿那含、斯陀含、須陀洹，三惡趣及三界亦無斷時。須菩提！汝所說：『是菩薩摩訶薩當知如佛。』如是，如是！須菩提！當知是菩薩實如佛。何以故？以如故說如來，以如故說辟支佛、阿羅漢、一切賢聖，以如故說為色乃至識，以如故說一切法乃至有為性、無為性。是諸如如實無異，以是故說名為如。諸菩薩摩訶薩學是如得一切種智，得名如來。以是因緣故，說菩薩摩訶薩當知如佛，以如相故。如是，須菩提！菩薩摩訶薩應學如般若波羅蜜。菩薩學如般若波羅蜜，則能學一切法如。學一切法如，則得具足一切法如。具足一切法如已，住一切法如得自在。住一切法如得自在已，善知一切眾生根。善知一切眾生根已，知一切眾生根具足。知一切眾生根具足已，亦知一切眾生業因緣。知一切眾生業因緣已，得願智具足。得願智具足已，淨三世慧。淨三世慧已，饒益一切眾生。饒益一切眾生已，淨佛國土。淨佛國土已，得一切種智。得一切種智已，轉法輪。轉法輪已，安立眾生於三乘，令入無餘涅槃。如是，須菩提！菩薩摩訶薩欲得一切功德自利利人，應發阿耨多羅三藐三菩提心。」<p>須菩提白佛言：「世尊！是諸菩薩摩訶薩能如說行深般若波羅蜜，一切世間天及人、阿修羅應當為作禮。」<p>佛告須菩提：「如是，如是！菩薩摩訶薩能如說行般若波羅蜜，一切世間天及人、阿修羅應當為作禮。」<p>「世尊！是初發意菩薩摩訶薩為眾生故求阿耨多羅三藐三菩提，得幾所福德？」<p>佛告須菩提：「若千世界中眾生，皆發聲聞、辟支佛意，於汝意云何，其福多不？」<p>須菩提言：「甚多無量。」<p>佛告須菩提：「其福不如初發意菩薩摩訶薩，百倍千倍巨億萬倍，乃至算數、譬喻所不能及。何以故？發聲聞、辟支佛意者，皆因菩薩出故。菩薩終不因聲聞、辟支佛出；二千世界、三千大千世界中亦如是。置是三千大千世界中發意求聲聞辟支佛者。若三千大千世界中眾生皆住乾慧地，其福多不？」<p>須菩提言：「甚多無量。」<p>佛言：「不如初發意菩薩，百倍千倍巨億萬倍，乃至算數、譬喻所不能及。置是住乾慧地眾生。若三千大千世界中眾生，皆住性地、八人地、見地、薄地、離欲地、已辦地、辟支佛地。是一切福德，欲比初發意菩薩，百倍千倍巨億萬倍，乃至算數、譬喻所不能及。須菩提！若三千大千世界中初發意菩薩，不如入法位菩薩，百倍千倍巨億萬倍，乃至算數、譬喻所不能及。若三千大千世界中入法位菩薩，不如向佛道菩薩，百千萬倍巨億萬倍，乃至算數、譬喻所不能及。若三千大千世界中向佛道菩薩，不如佛功德，百千萬倍巨億萬倍，乃至算數、譬喻所不能及。」<p>須菩提白佛言：「世尊！初發心菩薩摩訶薩當念何等法？」<p>佛言：「應念一切種智。」<p>須菩提言：「何等是一切種智？一切種智何等緣？何等增上？何等行？何等相？」<p>佛告須菩提：「一切種智，無所有、無念、無生、無示。如須菩提所問：『一切種智何等緣？何等增上？何等行？何等相？』須菩提！一切種智無法緣，念為增上，寂滅為行，無相為相。須菩提！是名一切種智緣、增上、行、相。」<p>須菩提白佛言：「世尊！但一切種智無法？色受想行識亦無法、內外法亦無法、四禪、四無量心、四無色定，四念處、四正勤、四如意足、五根、五力、七覺分、八聖道分，空三昧、無相三昧、無作三昧，八背捨、九次第定，佛十力、四無所畏、四無礙智、十八不共法、大慈大悲大喜大捨，初神通、第二第三第四第五第六神通，有為相無為相亦無法。」<p>佛告須菩提：「色亦無法，乃至有為相無為相亦無法。」<p>須菩提言：「世尊！何因緣故，一切種智無法，色無法乃至有為無為相亦無法？」<p>佛言：「一切種智自性無故，若法自性無是名無法。色乃至有為無為相亦如是。」<p>「世尊！何因緣故，諸法自性無？」<p>佛言：「諸法和合，因緣生法中無自性。若無自性，是名無法。以是故，須菩提！菩薩摩訶薩當知一切法無性。何以故？一切法性空故。以是故，當知一切法無性。」<p>須菩提白佛言：「世尊！若一切法無性，初發意菩薩以何等方便力，能行檀那波羅蜜淨佛國土、成就眾生，能行尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，行初禪乃至第四禪，行慈心乃至捨心，行空處乃至非有想非無想處，內空乃至無法有法空，四念處乃至八聖道分，空三昧、無相三昧、無作三昧，八背捨、九次第定，佛十力、四無所畏、四無礙智、十八不共法、大慈大悲，能行一切種智，淨佛國土、成就眾生？」<p>佛告須菩提：「菩薩摩訶薩能學諸法無性，亦能淨佛國土、成就眾生。知國土眾生亦無性，即是方便力。須菩提！是菩薩摩訶薩行檀那波羅蜜修學佛道，行尸羅波羅蜜修學佛道，行羼提波羅蜜、毘梨耶波羅蜜、禪那波羅蜜、般若波羅蜜修學佛道，乃至行一切種智修學佛道，亦知佛道無性。是菩薩摩訶薩行六波羅蜜修學佛道，乃至未成就佛十力、四無所畏、四無礙智、十八不共法、大慈大悲、一切種智，是為修學佛道。能具足是佛道因緣已，以一念相應慧得一切種智，爾時一切煩惱習永盡，以不生故。是時以佛眼觀三千大千世界，無法尚不可得，何況有法？如是，須菩提！菩薩摩訶薩應行無性般若波羅蜜。須菩提！是名菩薩摩訶薩方便力，無法尚不可得，何況有法？須菩提！是菩薩摩訶薩若布施時，布施無法尚不可知，何況有法？受者及菩薩心，無法尚不可知，何況有法？乃至一切種智，得者、得法、得處，無法尚不可知，何況有法？何以故？一切法本性爾，非佛作，非聲聞、辟支佛作，亦非餘人作，一切法無作者故。」<p>須菩提白佛言：「世尊！諸法、諸法性離耶？」<p>佛言：「如是，如是！諸法、諸法性離。」<p>「世尊！若諸法、諸法性離，云何離法能知離法若有若無？何以故？無法不能知無法，有法不能知有法，無法不能知有法，有法不能知無法。世尊！如是一切法無所有相，云何菩薩摩訶薩作是分別，是法若有若無？」<p>佛言：「菩薩摩訶薩以世諦故，示眾生若有若無，非以第一義。」<p>「世尊！世諦、第一義諦有異耶？」<p>「須菩提！世諦、第一義諦無異也。何以故？世諦如，即是第一義諦如。以眾生不知不見是如故，菩薩摩訶薩以世諦示若有若無。復次，須菩提！眾生於五受陰中有著相故，不知無所有，為是眾生故，示若有若無，令知清淨無所有。如是，須菩提！菩薩摩訶薩應當作是行般若波羅蜜。」<p>摩訶般若波羅蜜經道行品第七十二<p>須菩提白佛言：「世尊！世尊說菩薩行。何等是菩薩行？」<p>佛言：「菩薩行者，為阿耨多羅三藐三菩提行，是名菩薩行。」<p>「世尊！云何菩薩摩訶薩為阿耨多羅三藐三菩提行，是名菩薩行？」<p>佛言：「若菩薩摩訶薩行色空，行受想行識空，行眼空乃至意，行色空乃至法，行眼界空乃至意識界，行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，行內空，行外空，行內外空，行空空，行大空、第一義空、有為空、無為空、畢竟空、無始空、散空、諸法空、性空、自相空、無法空、有法空、無法有法空，行初禪第二第三第四禪，行慈悲喜捨，行無量虛空處、無量識處、無所有處、非有想非無想處，行四念處、四正勤、四如意足、五根、五力、七覺分、八聖道分，行空三昧，行無相三昧，行無作三昧，行八背捨、九次第定，行佛十力，行四無所畏，行四無礙智，行十八不共法，行大慈大悲，行淨佛國土，行成就眾生。行諸辯才，行文字入無文字，行諸陀羅尼門，行有為性，行無為性，如阿耨多羅三藐三菩提不作二。如是，須菩提！菩薩摩訶薩行般若波羅蜜，名為阿耨多羅三藐三菩提行，是名菩薩行。」<p>須菩提白佛言：「世尊。說言佛，何義故名佛？」<p>佛告須菩提：「知諸法實義故名為佛。復次，得諸法實相故名為佛。復次，通達實義故名為佛。復次，如實知一切法故名為佛。」<p>須菩提言：「何義故名菩提？」<p>「須菩提！空義是菩提義，如義、法性義、實際義是菩提義。復次，須菩提！名相言說是菩提義，菩提實義不可壞。不可分別是菩提義。復次，須菩提！諸法實相不誑不異是菩提義，以是故名菩提。復次，須菩提！是菩提是諸佛所有故名菩提。復次，須菩提！諸佛正遍知故名菩提。」<p>須菩提白佛言：「世尊！若菩薩摩訶薩為是菩提行六波羅蜜，乃至行一切種智，於諸法何得何失、何增何減、何生何滅、何垢何淨？」<p>佛告須菩提：「若菩薩摩訶薩為菩提行六波羅蜜，乃至行一切種智，於諸法無得無失、無增無減、無生無滅、無垢無淨。何以故？菩薩摩訶薩行般若波羅蜜，不為得失、增減、生滅、垢淨故出。」<p>須菩提言：「世尊！若菩薩摩訶薩行般若波羅蜜，若不為得失乃至不為淨垢故出。菩薩摩訶薩云何行般若波羅蜜，能取檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜？云何行內空乃至無法有法空？云何行禪、無量心、無色定？云何行四念處乃至八聖道分？云何行空、無相、無作解脫門？云何行佛十力、四無所畏、四無礙智、十八不共法、大慈大悲？云何行菩薩十地？云何過聲聞、辟支佛地，入菩薩位中？」<p>佛告須菩提：「菩薩摩訶薩行般若波羅蜜時，不以二法故，行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。不以二法乃至行一切種智。」<p>須菩提言：「世尊！若菩薩摩訶薩不以二法故，行檀那波羅蜜乃至般若波羅蜜，不以二法故乃至行一切種智。菩薩從初發意乃至後意，云何善根增益？」<p>佛告須菩提：「若行二法者，善根不得增益。何以故？一切凡夫人皆依二法，不得增益善根。菩薩摩訶薩行不二法，從初發意乃至後意，於其中間增益善根。以是故，菩薩摩訶薩，一切世間天及人、阿修羅，無能伏、無能壞其善根，令墮聲聞、辟支佛地。及諸眾惡不善法，不能制菩薩，令不能行檀那波羅蜜增益善根，乃至般若波羅蜜亦如是。須菩提！菩薩摩訶薩應如是行般若波羅蜜。」<p>「世尊！菩薩摩訶薩為善根故行般若波羅蜜不？」<p>佛言：「不也，須菩提！菩薩亦不為善根故行般若波羅蜜，亦不為非善根故行般若波羅蜜。何以故？須菩提！菩薩摩訶薩法，未供養諸佛，未具足善根，未得真知識，不能得一切種智。」<p>須菩提言：「世尊！云何菩薩摩訶薩供養諸佛，具足善根，得真知識，能得一切種智？」<p>佛告須菩提：「菩薩摩訶薩從初發意供養諸佛，諸佛所說十二部經，修妬路乃至憂波提舍，是菩薩聞持誦利心觀了達。了達故得陀羅尼，得陀羅尼故能起無礙智，起無礙智故所生處乃至薩婆若終不忘失。亦於諸佛所種善根，為是善根所護，終不墮惡道諸難。以是善根因緣故，得深心清淨。得深心清淨故，能淨佛國土、成就眾生。以善根所護故，常不離真知識，所謂諸佛、諸菩薩摩訶薩，及諸聲聞、能讚歎佛法眾者。如是，須菩提！菩薩摩訶薩應供養諸佛、種善根、親近善知識。」<p>摩訶般若波羅蜜經三善品第七十三（丹本種善根品）<p>須菩提白佛言：「世尊！菩薩摩訶薩若不供養諸佛、不具足善根、不得真知識，當得薩婆若不？」<p>佛告須菩提：「菩薩摩訶薩供養諸佛、種善根、得真知識，一切種智尚難得；何況不供養諸佛、不種善根、不得真知識？」<p>須菩提白佛言：「世尊！菩薩摩訶薩供養諸佛、種善根、得真知識。何以故不能得一切種智？」<p>佛告須菩提：「是菩薩摩訶薩遠離方便力，不從諸佛聞方便力，所種善根不具足，不常隨善知識教。」<p>「世尊！何等是方便力？菩薩摩訶薩行是方便力，得一切種智？」<p>佛言：「菩薩摩訶薩從初發意，行檀那波羅蜜，應薩婆若念，布施佛、若辟支佛、若聲聞、若人、若非人。是時不生布施想、受者想。何以故？觀一切法自相空，無生、無定相、無所轉，入諸法實相，所謂一切法無作、無起相。菩薩以是方便力故，增益善根。增益善根故，行檀那波羅蜜，淨佛國土、成就眾生。布施不受世間果報，但欲救度一切眾生故行檀那波羅蜜。<p>「復次，須菩提！菩薩摩訶薩從初發意，行尸羅波羅蜜，應薩婆若念，持戒時不墮婬怒癡中，亦不墮諸煩惱纏縛及諸不善破道法，若慳貪、破戒、瞋恚、懈怠、亂意、愚癡、慢、大慢、慢慢、我慢、增上慢、不如慢、邪慢，若聲聞心，若辟支佛心。何以故？是菩薩摩訶薩觀一切法自相空，無生、無定相、無所轉，入諸法實相，所謂一切法無作、無起相。菩薩成就是方便力故，增益善根。增益善根故，行尸羅波羅蜜，淨佛國土、成就眾生。持戒不受世間果報，但欲救度一切眾生故行尸羅波羅蜜。<p>「復次，須菩提！菩薩摩訶薩從初發意，行羼提波羅蜜，應薩婆若念，方便力成就故，行見諦道、思惟道，亦不取須陀洹果，斯陀含、阿那含、阿羅漢果。何以故？是菩薩摩訶薩知諸法自相空，無生、無定相、無所轉，雖行是助道法而過聲聞，辟支佛地。須菩提！是名菩薩無生法忍。<p>「復次，須菩提！菩薩摩訶薩從初發意，行毘梨耶波羅蜜，入初禪乃至入第四禪，入四無量心、四無色定。雖出入諸禪而不受果報。何以故？是菩薩成就是方便力故，知諸禪定自相空，無生、無定相、無所轉，淨佛國土、成就眾生，精進不受世間果報，但欲救度一切眾生故行毘梨耶波羅蜜。<p>「復次，須菩提！菩薩摩訶薩從初發意，行禪那波羅蜜，應薩婆若念，入八背捨、九次第定，亦不證須陀洹果乃至不證阿羅漢果。何以故？是菩薩摩訶薩知諸法自相空，無生、無定、相無所轉。<p>「復次，須菩提！菩薩摩訶薩從初發意，行般若波羅蜜，學佛十力、四無所畏、四無礙智、十八不共法、大慈大悲，乃至未得一切種智，未淨佛國土，未成就眾生，於其中間應如是學。何以故？是菩薩摩訶薩知諸法自相空，無生、無定相、無所轉。須菩提！菩薩摩訶薩應如是行般若波羅蜜，不受果報。」<p>摩訶般若波羅蜜經遍學品第七十四<p>爾時須菩提白佛言：「世尊！是菩薩摩訶薩大智慧成就，行是深法，亦不受果報？」<p>佛告須菩提：「如是，如是！菩薩摩訶薩大智慧成就，行是深般若波羅蜜，亦不受果報。何以故？是菩薩摩訶薩諸法性中不動故。」<p>「世尊！何等諸法性中不動？」<p>佛言：「於無所有性中不動。復次，須菩提！菩薩摩訶薩，色性中不動，受想行識性中不動；檀那波羅蜜性中不動，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜性中不動；四禪性中不動，四無量性中不動，四無色定性中不動；四念處性中不動，乃至八聖道分性中不動；空三昧、無相三昧、無作三昧，乃至大慈大悲性中不動。何以故？須菩提！是諸法性即是無所有。須菩提！以無所有法不能得所有法。」<p>須菩提言：「世尊！所有法能得所有法不？」<p>佛言：「不也。」<p>「世尊！所有法能得無所有法不？」<p>佛言：「不也。」<p>「世尊！無所有法能得無所有法不？」<p>佛言：「不也。」<p>「世尊！若無所有不能得所有，所有不能得所有，所有不能得無所有，無所有不能得無所有。將無世尊不得道耶？」<p>佛言：「有得。」<p>「不以此四句，世尊！云何有得？」<p>佛言：「非所有、非無所有，無諸戲論是名得道。」<p>須菩提白佛言：「世尊：何等是菩薩摩訶薩戲論？」<p>佛告須菩提：「菩薩摩訶薩觀色若常、若無常，是為戲論。觀受想行識若常、若無常，是為戲論。觀色若苦、若樂，受想行識若苦、若樂，是為戲論。觀色若我、若非我，受想行識若我、若非我；色若寂滅、若不寂滅，受想行識若寂滅、若不寂滅，是為戲論。苦聖諦應見、集聖諦應斷、滅聖諦應證、道聖諦應修，是為戲論。應修四禪、四無量心、四無色定，是為戲論。應修四念處、四正勤、四如意足、五根、五力、七覺分、八聖道分，是為戲論。應修空解脫門、無相解脫門、無作解脫門，是為戲論。應修八背捨、九次第定，是為戲論。我當過須陀洹果、斯陀含果、阿那含果、阿羅漢果、辟支佛道，是為戲論。我當具足菩薩十地，是為戲論。我當入菩薩位，是為戲論。我當淨佛國土，是為戲論。我當成就眾生，是為戲論。我當生佛十力、四無所畏、四無礙智、十八不共法，是為戲論。我當得一切種智，是為戲論。我當斷一切煩惱習，是為戲論。須菩提！是菩薩摩訶薩行般若波羅蜜時，色若常、若無常，不可戲論故不戲論。受想行識若常、若無常，不可戲論故不戲論。乃至一切種智，不可戲論故不戲論。何以故？性不戲論性，無性不戲論無性。離性、無性，更無法可得所謂戲論者、戲論法、戲論處。以是故，須菩提！色無戲論，受想行識乃至一切種智無戲論。如是，須菩提！菩薩摩訶薩應行無戲論般若波羅蜜。」<p>須菩提白佛言：「世尊！云何色不可戲論？乃至一切種智不可戲論？」<p>佛告須菩提：「色性無，乃至一切種智性無。須菩提！若法性無，即是無戲論。以是故，色不可戲論，乃至一切種智不可戲論。須菩提！若菩薩摩訶薩能如是行無戲論般若波羅蜜，是時得入菩薩位。」<p>須菩提白佛言：「世尊！若諸法無有性，菩薩行何等道入菩薩位？為用聲聞道？為用辟支佛道？為用佛道？」<p>佛告須菩提：「不以聲聞道、不以辟支佛道、不以佛道得入菩薩位，菩薩摩訶薩遍學諸道，得入菩薩位。須菩提！譬如八人先學諸道然後入正位，未得果而先生果道。菩薩亦如是，先遍學諸道然後入菩薩位，亦未得一切種智而先生金剛三昧，爾時以一念相應慧，得一切種智。」<p>須菩提白佛言：「世尊！若菩薩摩訶薩遍學諸道入菩薩位者，八人，向須陀洹、得須陀洹，向斯陀含、得斯陀含，向阿那含、得阿那含，向阿羅漢、得阿羅漢，辟支佛道、佛道，是諸道各各異。世尊！若菩薩摩訶薩遍學諸道然後入菩薩位者，是菩薩若生八道應作八人，生見道應作須陀洹，生思惟道應作斯陀含、作阿那含、作阿羅漢，若生辟支佛道作辟支佛。世尊！若菩薩摩訶薩作八人然後入菩薩位，無有是處。不入菩薩位得一切種智，亦無是處。作須陀洹乃至作辟支佛然後入菩薩位，亦無是處。不入菩薩位得一切種智，亦無是處。世尊！我云何當知菩薩摩訶薩遍學諸道得入菩薩位？」<p>佛告須菩提：「如是，如是！若菩薩摩訶薩作八人、得須陀洹果，乃至得阿羅漢果、得辟支佛道，然後入菩薩位，無有是處。不入菩薩位當得一切種智，無有是處。須菩提！若菩薩摩訶薩從初發意行六波羅蜜時，以智觀過八地。何等八地？乾慧地、性地、八人地、見地、薄地、離欲地、已辦地、辟支佛地。直過，以道種智入菩薩位。入菩薩位已，以一切種智斷一切煩惱習。須菩提！是八人若智若斷，是菩薩無生法忍。須陀洹若智若斷、斯陀含若智若斷、阿那含若智若斷、阿羅漢若智若斷、辟支佛若智若斷，皆是菩薩無生忍。菩薩學如是聲聞、辟支佛道，以道種智入菩薩位。入菩薩位已，以一切種智斷一切煩惱習，得佛道。如是，須菩提！菩薩摩訶薩遍學諸道具足，應得阿耨多羅三藐三菩提。得阿耨多羅三藐三菩提已，以果饒益眾生。」<p>須菩提白佛言：「世尊！世尊所說道，聲聞道、辟支佛道、佛道。何等是菩薩道種智？」<p>佛告須菩提：「菩薩摩訶薩應生一切道種淨智。須菩提！何等是道種淨智？若諸法相貌所可顯示法，菩薩應正知。正知已，為他演說開示，令諸眾生得解。是菩薩摩訶薩應解一切音聲語言，以是音聲說法，遍滿三千大千世界如響相。以是故，須菩提！菩薩摩訶薩應先具足學一切道。道智具足已，應分別知眾生深心，所謂地獄眾生、地獄道、地獄因、地獄果，應知應障。畜生、餓鬼道，畜生、餓鬼因，畜生、餓鬼果，應知應障。諸龍、鬼神、犍闥婆、緊陀羅、摩睺羅伽、阿修羅道因果，應知應障。人道因果應知。諸天道因果應知，四天王天、三十三天、夜摩天、兜率陀天、化樂天、他化自在天，梵天、光音天、遍淨天、廣果天、無想天、阿婆羅呵天、無熱天、易見天、憙見天、阿迦尼吒天道，因果應知。無邊虛空處、無邊識處、無所有處、非有想非無想處道，因果應知。四念處、四正勤、四如意足、五根、五力、七覺分、八聖道分，因果應知。空解脫門、無相解脫門、無作解脫門，佛十力、四無所畏、四無礙智、十八不共法、大慈大悲，因果應知。菩薩以是道，令眾生入須陀洹道，乃至阿羅漢、辟支佛道，乃至阿耨多羅三藐三菩提道。須菩提！是名菩薩摩訶薩淨道種智。菩薩學是道種智已，入眾生深心相。入已，隨眾生心如應說法，所言不虛。何以故？是菩薩摩訶薩善知眾生根相，知一切眾生心、心數法生死所趣。須菩提！菩薩摩訶薩如是應行般若波羅蜜。何以故？一切諸助善道法皆入般若波羅蜜中，諸菩薩摩訶薩、聲聞、辟支佛所應行。」<p>須菩提白佛言：「世尊！若四念處乃至阿耨多羅三藐三菩提，是一切法皆不合不散、無色無形無對，一相所謂無相。世尊！云何是助道法能取阿耨多羅三藐三菩提？世尊！是不合不散、無色無形無對、一相所謂無相法，無所取、無所捨。譬如虛空無取無捨。」<p>佛言：「如是，如是！須菩提！諸法自相空，無所取、無所捨。須菩提！有眾生不知諸法自相空，為是眾生故，顯示助道法。令至阿耨多羅三藐三菩提。<p>「復次，須菩提！所有色受想行識，所有檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，所有內空、外空乃至無法有法空，初禪乃至非有想非無想處，四念處乃至八聖道分，三解脫門、八背捨、九次第定，佛十力、四無所畏、四無礙智、十八不共法、大慈大悲、一切種智等諸法，於是聖法中皆不合不散、無色無形無對，一相所謂無相。以世俗法故，為眾生說令解，非以第一義。須菩提！於是一切法中，菩薩摩訶薩以智見如法應學。學已分別諸法應用、不應用。須菩提言」<p>「世尊！何等法菩薩分別已，應用、不應用。」佛言：「聲聞、辟支佛法，分別知不應用。一切種智，分別知應用。如是，須菩提！菩薩摩訶薩於是聖法中，應學般若波羅蜜。」<p>須菩提白佛言：「世尊！何以故說名聖法？何等是聖法？」<p>佛告須菩提：「諸聲聞、辟支佛法，諸菩薩摩訶薩及諸佛，於欲瞋癡不合不散，身見、戒取疑不合不散，欲染瞋恚不合不散，色染、無色染、悼慢、無明不合不散，初禪乃至第四禪不合不散，慈悲喜捨、虛空處乃至非有想非無想處不合不散，四念處乃至八聖道分不合不散，內空乃至大悲、有為性無為性不合不散。何以故？是一切法皆無色無形無對，一相所謂無相。無色法與無色法不合不散，無形法與無形法不合不散，無礙法與無礙法不合不散，一相法與一相法不合不散，無相法與無相法不合不散。須菩提！是無色無形無礙，一相所謂無相。般若波羅蜜，諸菩薩摩訶薩應學，學已不得諸法相。」<p>須菩提白佛言：「世尊！菩薩摩訶薩不學色相耶？不學受想行識相耶？不學眼相乃至意相，不學色相乃至法相；不學地種相乃至識種相；不學檀那波羅蜜相，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜相；不學內空乃至無法有法空；不學初禪相乃至第四禪相；不學慈相乃至捨相；不學無邊空相乃至非有想非無想相；不學四念處相乃至八聖道分相；不學空三昧相，無相、無作三昧相；不學八背捨、九次第定相；不學佛十力相、四無所畏相、四無礙智相、十八不共法相、大慈大悲相；不學苦聖諦相，集、滅、道聖諦相；不學逆順十二因緣相；不學有為性相、無為性相耶？世尊！若不學諸法相，菩薩摩訶薩云何學諸法相若有為、若無為，學已過聲聞、辟支佛地？若不過聲聞、辟支佛地，云何入菩薩位？若不入菩薩位，云何當得一切種智？若不得一切種智，云何當轉法輪？若不轉法輪，云何以三乘度眾生生死？」<p>佛告須菩提：「若諸法實有相，菩薩應學是相。須菩提！以一切法實無相無色無形無礙，一相所謂無相。以是故，須菩提！菩薩摩訶薩不學相、不學無相。何以故？有佛無佛，諸法一相性常住。」<p>須菩提白佛言：「世尊！若一切法非有相、非無相，菩薩摩訶薩云何修般若波羅蜜？若不修般若波羅蜜，不能過聲聞、辟支佛地；若不過聲聞、辟支佛地，不能入菩薩位；若不入菩薩位、不得無生法忍；若不得無生法忍，不能得諸菩薩神通；若不得菩薩神通，不能淨佛國土、成就眾生；若不淨佛國土、成就眾生，不能得一切種智；若不得一切種智、不能轉法輪；若不轉法輪，不能令眾生得須陀洹果，斯陀含、阿那含、阿羅漢果，辟支佛道；不能令得阿耨多羅三藐三菩提，亦不能令眾生得布施福，亦不能令得持戒、修定福。」<p>佛告須菩提：「如是，如是！諸法無相，非一相、非異相。若修無相，是修般若波羅蜜。」<p>須菩提言：「世尊！云何修無相是修般若波羅蜜？」<p>佛言：「修諸法壞，是修般若波羅蜜。」<p>「世尊！云何修諸法壞是修般若波羅蜜？」<p>佛言：「修色壞，是修般若波羅蜜，修受想行識壞，是修般若波羅蜜。修眼壞、耳鼻舌身意法壞，是修般若波羅蜜。修色法壞、聲香味觸法壞，是修般若波羅蜜。修不淨觀壞，是修般若波羅蜜。修初禪壞、第二第三第四禪壞，是修般若波羅蜜。修慈悲喜捨壞，是修般若波羅蜜。修無邊空處、無邊識處、無所有處、非有想非無想處壞，是修般若波羅蜜。修念佛、念法、念僧、念戒、念捨、念天、念滅、念阿那般那壞，是修般若波羅蜜。修無常相、苦相、無我相、空相，集相、因相、生相、緣相，閉相、滅相、妙相、出相，道相、正相、跡相、離相壞，是修般若波羅蜜。修十二因緣壞，修我相，眾生、壽命相壞，乃至修知者、見者相壞，是修般若波羅蜜。修常相、樂相、淨相、我相壞，是修般若波羅蜜。修四念處乃至修八聖道分壞，是修般若波羅蜜。修空三昧、無相三昧、無作三昧壞，是修般若波羅蜜。修八背捨、九次第定壞，是修般若波羅蜜。修有覺有觀三昧、無覺有觀三昧、無覺無觀三昧壞，是修般若波羅蜜。修苦聖諦、集聖諦、滅聖諦、道聖諦壞，是修般若波羅蜜。修苦智、集智、滅智、道智壞，是修般若波羅蜜。修盡智、無生智壞，是修般若波羅蜜。修法智、比智、世智、他心智壞，是修般若波羅蜜。修檀那波羅蜜壞，是修般若波羅蜜；修尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜壞，是修般若波羅蜜。修內空、外空、內外空、空空、大空、第一義空、有為空、無為空、畢竟空、無始空、散空、性空、諸法空、自相空、不可得空、無法空、有法空、無法有法空壞，是修般若波羅蜜。修佛十力、四無所畏、四無礙智、十八不共法壞，是修般若波羅蜜。修須陀洹果、斯陀含果、阿那含果、阿羅漢果、辟支佛道壞，是修般若波羅蜜。修一切智壞，是修般若波羅蜜。修斷一切煩惱習壞，是修般若波羅蜜。」<p>須菩提白佛言：「世尊！云何名修色壞，乃至修斷一切煩惱習壞，是修般若波羅蜜？」<p>佛告須菩提：「菩薩摩訶薩行般若波羅蜜時，不念有色法，是修般若波羅蜜。不念有受想行識，乃至不念有斷一切煩惱習法，是為修般若波羅蜜。何以故？有法念者，不修般若波羅蜜。須菩提！有法念者，不修檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。何以故？須菩提！是人著法，不行檀那波羅蜜乃至般若波羅蜜。如是著者，無有解脫、無有道、無有涅槃。有法念者，不修四念處、四正勤、四如意足、五根、五力、七覺分、八聖道分，不修空三昧乃至不修一切種智。何以故？是人著法故。」<p>須菩提白佛言：「世尊！何等是有法？何等是無法？」<p>佛告須菩提：「二是有法，不二是無法。」<p>「世尊！何等是二？」<p>佛言：「色相是二，受想行識相是二；眼相乃至意相是二，色相乃至法相是二；檀那波羅蜜乃至佛相、阿耨多羅三藐三菩提相，有為無為性相是二。須菩提！一切相皆是二，一切二皆是有法，適有有法便有生死，適有生死不得離生老病死憂悲苦惱。以是因緣故，須菩提！當知二相者，無有檀那波羅蜜乃至般若波羅蜜，無有道、無有果乃至無有順忍，何況見色相乃至見一切種智相。若無修道，云何得須陀洹果乃至阿羅漢果、辟支佛道，阿耨多羅三藐三菩提及斷一切煩惱習。」
。
<juan>摩訶般若波羅蜜經卷第二十三<p>三次品第七十五（丹本次第行品）<p>爾時須菩提白佛言：「世尊！若有法相者，尚不得順忍，何況得道？世尊！若無法相者，當得順忍不？若乾慧地、若性地、若八人地、若見地、若薄地、若離欲地、若已辦地、若辟支佛地、若菩薩地、若佛地、若修道，因是修道，當斷煩惱不？以是煩惱故，不得過聲聞、辟支佛地，入菩薩位。若不入菩薩位，則不得一切種智。不得一切種智，則不能得斷一切煩惱習。世尊！若無有法相，是諸法則不生。若不生是諸法，則不能得一切種智。」<p>佛告須菩提：「如是，如是！若無有法者，則有順忍，乃至斷一切煩惱習。」<p>須菩提白佛言：「世尊！菩薩摩訶薩行般若波羅蜜時，有法相不？所謂色相乃至識相；眼相乃至意相，色相乃至法相，眼界相乃至意識界相；四念處相乃至一切種智相。若色相若色斷相，乃至識相識斷相，十二入、十八界亦如是；若無明相若無明斷相，乃至憂悲愁惱相憂悲愁惱斷相；若欲相若欲斷相，若瞋相若瞋斷相，若癡相若癡斷相；若苦相若苦斷相，若集相若集斷相，若盡相若盡斷相，若道相若道斷相；乃至一切種智相，斷一切煩惱習相？」<p>佛言：「不也，須菩提！菩薩摩訶薩行般若波羅蜜時，無有法相非法相，即是菩薩順忍。若無有法相無有非法相，即是修道，亦是道果。須菩提！菩薩摩訶薩有法是菩薩道，無法是菩薩果。以是因緣故，當知一切法無所有性。」<p>須菩提白佛言：「世尊！若一切法無所有性，佛云何知一切法無所有性故得成佛，於一切法得自在力？」<p>佛告須菩提：「如是，如是！一切法無所有性。我本行菩薩道修六波羅蜜，離諸欲、離惡不善法，有覺有觀，離生喜樂，入初禪乃至入第四禪。於是諸禪及支不取相，不念有是禪、不受禪味、不得是禪，無染清淨行四禪，我於是諸禪不受果報。依四禪住，起五神通——身通、天耳、知他人心、宿命通、天眼通——於諸神通不取相，不念有是神通，不受神通味，不得是神通。我於是五神通不分別行，須菩提！我爾時用一念相應慧得阿耨多羅三藐三菩提，所謂是苦聖諦，是集、是滅、是道聖諦，成就十力、四無所畏、四無礙智、十八不共法、大慈大悲，得作佛，分別三聚眾生：正定、邪定、不定。」<p>須菩提白佛言：「云何世尊於諸法無所有性中起四禪六神通，亦無眾生而分別作三聚？」<p>佛告須菩提：「若諸欲惡不善法若有性——若自性、若他性——我本為菩薩行時，不能觀諸欲惡不善法無所有性入初禪。以諸欲惡不善法無有性，若自性、若他性皆是無所有性故，我本行菩薩道時，離諸欲惡不善法，入初禪乃至入第四禪。須菩提！若諸神通有性——若自性、若他性——我不能知是神通無所有性，得阿耨多羅三藐三菩提。須菩提！以神通無有性，若自性、若他性皆是無所有性。以是故，諸佛於神通知無所有性，得阿耨多羅三藐三菩提。」<p>須菩提言：「世尊！若菩薩摩訶薩知諸法無所有性，因四禪、五神通得阿耨多羅三藐三菩提。世尊！新學菩薩摩訶薩，云何於諸法無所有性中次第行、次第學、次第道，以是次第行、次第學、次第道，得阿耨多羅三藐三菩提？」<p>佛告須菩提：「菩薩摩訶薩若初從諸佛聞，若從多供養諸佛菩薩聞，若諸阿羅漢、若諸阿那含、若諸斯陀含、若諸須陀洹所聞：『得無所有故是佛，得無所有故是阿羅漢、阿那含、斯陀含、須陀洹，一切賢聖皆以得無所有故有名。一切有為作法無所有性，乃至無有如毫末許所有。』是菩薩摩訶薩聞是已，作是念：『若一切法無有性、得無所有性故是佛、乃至得無所有性故是須陀洹。我若當得阿耨多羅三藐三菩提、若不得，一切法常無有性。我何以不發心得阿耨多羅三藐三菩提？得阿耨多羅三藐三菩提已，一切眾生行於有相，當令住無所有中。』須菩提！菩薩摩訶薩如是思惟已，發阿耨多羅三藐三菩提心，為度一切眾生故。菩薩摩訶薩所行次第行、次第學、次第道者，如過去諸菩薩摩訶薩所行道，得阿耨多羅三藐三菩提。是新發意菩薩應學六波羅蜜，所謂檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。是菩薩摩訶薩若行檀那波羅蜜時，自行布施亦教人布施，讚歎布施功德，歡喜讚歎行布施者。以是布施因緣故，得大財富。是菩薩遠離慳心，布施眾生食飲衣服、香華瓔珞、房舍臥具燈燭，種種資生所須，盡給與之。菩薩摩訶薩行是布施及持戒，生天人中，得大尊貴。以是持戒、布施故，得禪定眾。以是布施、持戒、禪定故，得智慧眾、解脫眾、解脫知見眾。是菩薩因是布施、持戒、禪定眾、智慧眾、解脫眾、解脫知見眾故，過聲聞、辟支佛地，入菩薩位。入菩薩位已，得淨佛國土、成就眾生，得一切種智。得一切種智已，轉法輪。轉法輪已，以三乘法度脫眾生生死。如是，須菩提！菩薩以是布施，次第行、次第學、次第道，是事皆不可得。何以故？自性無所有故。<p>「復次，須菩提！菩薩摩訶薩從初發意以來，自行持戒教人持戒，讚歎持戒功德，歡喜讚歎行持戒者。持戒及布施因緣故，生天人中得大尊貴。見貧窮者施以財物，不持戒者教令持戒，亂意者教令禪定，愚癡者教令智慧，無解脫者教令解脫，無解脫知見者教令解脫知見。以是持戒、禪定、智慧、解脫、解脫知見故，過聲聞、辟支佛地，入菩薩位。入菩薩位已，得淨佛國土。淨佛國土已，成就眾生。成就眾生已，得一切種智。得一切種智已，轉法輪。轉法輪已，以三乘法度脫眾生。如是，須菩提！菩薩以是持戒，次第行、次第學、次第道，是事皆不可得。何以故？一切法自性無所有故。<p>「復次，須菩提！菩薩摩訶薩從初已來，自行羼提波羅蜜，教人行羼提，讚歎羼提功德，歡喜讚歎行羼提者。行羼提波羅蜜時，布施眾生各令滿足，教令持戒、教令禪定乃至解脫知見。以是布施、持戒、禪定、智慧因緣故，過阿羅漢、辟支佛地，入菩薩位中。入菩薩位中已，得淨佛國土。得淨佛國土已，成就眾生。成就眾生已，得一切種智。得一切種智已，轉法輪。轉法輪已，以三乘法度脫眾生生死。如是，須菩提！菩薩以羼提波羅蜜，次第行、次第學、次第道，是事皆不可得。何以故？一切法自性無所有故。<p>「復次，須菩提！菩薩摩訶薩從初已來，自行毘梨耶，教人行毘梨耶，讚歎行毘梨耶功德，歡喜讚歎行毘梨耶者，乃至是事皆不可得，自性無所有故。<p>「復次，須菩提！菩薩摩訶薩從初已來，自入禪、入無量心、入無色定，亦教人入禪、入無量心、入無色定，讚歎入禪、入無量心、入無色定功德，歡喜讚歎行禪、無量心、無色定者。是菩薩住諸禪定無量心，布施眾生各令滿足，教令持戒，教令禪定、智慧。以是布施、禪定、智慧、解脫、解脫知見因緣故，過聲聞、辟支佛地，入菩薩位。入菩薩位已，淨佛國土。淨佛國土已，成就眾生。成就眾生已，得一切種智。得一切種智，已轉法輪。轉法輪已，以三乘法度脫一切眾生。乃至是事皆不可得，自性無所有故。<p>「復次，須菩提！菩薩摩訶薩從初以來，行般若波羅蜜，布施眾生各令滿足，教令持戒、禪定、智慧、解脫、解脫知見。是菩薩行般若波羅蜜時，自行六波羅蜜，亦教他人令行六波羅蜜，讚歎六波羅蜜功德，歡喜讚歎行六波羅蜜者。是菩薩以是檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜因緣及方便力，過聲聞、辟支佛地，入菩薩位。乃至是事不可得，自性無所有故。須菩提！是名初發意菩薩摩訶薩次第行、次第學、次第道。<p>「復次，須菩提！菩薩摩訶薩次第行、次第學、次第道，菩薩摩訶薩從初已來，以一切種智相應心，信解諸法無所有性，修六念，所謂念佛、念法、念僧、念戒、念捨、念天。須菩提！云何菩薩摩訶薩修念佛？菩薩摩訶薩念佛，不以色念，不以受想行識念。何以故？是色自性無，受想行識自性無。若法自性無，是為無所有。何以故？無憶故，是為念佛。<p>「復次，須菩提！菩薩摩訶薩念佛，不以三十二相念，亦不念金色身，不念丈光，不念八十隨形好。何以故？是佛身自性無故。若法無性，是為無所有。何以故？無憶故，是為念佛。<p>「復次，須菩提！不應以戒眾念佛，不應以定眾、智慧眾、解脫眾、解脫知見眾念佛。何以故？是眾無有自性。若法無自性，是為無所有。何以故？無憶故，是為念佛。<p>「復次，須菩提！不應以十力念佛，不應以四無所畏、四無礙智、十八不共法念佛，不應以大慈大悲念佛。何以故？是諸法自性無。若法自性無，是為非法。無所念，是為念佛。<p>「復次，須菩提！不應以十二因緣法念佛。何以故？是因緣法自性無。若法自性無，是為非法。無所念，是為念佛。如是，須菩提！菩薩摩訶薩行般若波羅蜜時應念佛，是為菩薩初發意次第行、次第學、次第道。是菩薩摩訶薩次第行、次第學、次第道中住，能具足四念處、四正勤、四如意足、五根、五力、七覺分、八聖道分，修行空三昧，無相、無作三昧，乃至一切種智，諸法性無所有故。是菩薩知諸法性無所有，是中無有性、無無性。<p>「須菩提！云何菩薩摩訶薩應修念法？須菩提！菩薩摩訶薩行般若波羅蜜時，不念善法、不念不善法，不念有記法、不念無記法，不念世間法、不念出世間法，不念淨法、不念不淨法，不念聖法、不念凡夫法，不念有漏法、不念無漏法，不念欲界繫法、色界繫法、無色界繫法，不念有為法、無為法。何以故？是諸法自性無。若法自性無，是為非法。無所念，是為念法。念法中學，無所有性故，乃至當得一切種智。是菩薩得阿耨多羅三藐三菩提時，得諸法無所有性。是無所有性中，非有相、非無相。如是，須菩提！菩薩摩訶薩應修念法，於是法中乃至無少許念，何況念法？<p>「須菩提！菩薩摩訶薩云何應修念僧？須菩提！菩薩摩訶薩念僧無為法故，分別有佛弟子眾，是中乃至無少許念，何況念僧？如是菩薩摩訶薩應念僧。<p>「須菩提！菩薩摩訶薩云何應修念戒？須菩提！菩薩摩訶薩從初發意已來，應念聖戒、無缺戒、無隙戒、無瑕戒、無濁戒、無著戒、自在戒、智者所讚戒、具足戒、隨定戒。應念是戒無所有性，乃至無少許念，何況念戒？<p>「須菩提！菩薩摩訶薩從初發意已來，應念捨。若自念捨、若念他捨，若捨財、若捨法、若捨煩惱。觀是捨不可得故，乃至無少許念，何況念捨？如是，須菩提！菩薩摩訶薩應念捨。<p>「須菩提！云何菩薩摩訶薩應念天？須菩提！菩薩作是念：『四天王諸天所有信、戒、施、聞、慧，此間命終生彼天處，我亦有是信、戒、施、聞、慧。乃至他化自在天所有信、戒、施、聞、慧，此間命終生彼天處，我亦有是信、戒、施、聞、慧。』如是，須菩提！菩薩摩訶薩應念是天，無所有性中尚無少許念，何況念天？須菩提！菩薩摩訶薩行是六念，是名次第行、次第學、次第道。」<p>爾時須菩提白佛言：「世尊！若一切法無所有性，所謂念色乃至識，眼乃至意，色乃至法，眼界乃至意識界，是無所有性。檀那波羅蜜乃至般若波羅蜜，內空乃至無法有法空，四念處乃至八聖道分，佛十力乃至一切種智，是無所有性。世尊！若一切法無所有性者，是則無道、無智、無果。」<p>佛告須菩提：「汝見是色性實有不？乃至一切種智性實有不？」<p>須菩提言：「不見也，世尊！」<p>佛告須菩提：「汝若不見諸法實有，云何作是問？」<p>須菩提言：「世尊！我於是法不敢有疑，但為當來世諸比丘求聲聞、辟支佛道、菩薩道者。是人當如是言：『若一切法無所有性，誰垢誰淨、誰縛誰解？』是不知不解故，而破於戒、破正見、破威儀、破淨命。是人破此事故，當墮三惡道。世尊！我畏當來世有如是事，以是故，問佛世尊。我於是法中信，不疑不悔。」<p>摩訶般若波羅蜜經一念品第七十六（丹無漏行六度品）<p>須菩提白佛言：「世尊！若一切法性無所有，菩薩見何等利益故，為眾生發阿耨多羅三藐三菩提？」<p>佛告須菩提：「以一切法性無所有故，菩薩以是故，為眾生求阿耨多羅三藐三菩提。何以故？須菩提！諸有得有著者，難可解脫。須菩提！諸得相者，無有道、無有果、無阿耨多羅三藐三菩提。」<p>須菩提白佛言：「世尊！無得相者，有道、有果、有阿耨多羅三藐三菩提不？」<p>「須菩提！無所得即是道、即是果、即是阿耨多羅三藐三菩提，法性不壞故。若無所得法欲得道、欲得果、欲得阿耨多羅三藐三菩提，為欲壞法性。」<p>須菩提白佛言：「世尊！若無所得法即是道、即是果、即是阿耨多羅三藐三菩提，云何有菩薩初地乃至十地？云何有無生法忍？云何有報得神通？云何有報得布施、持戒、忍辱、精進、禪定、智慧。住是果報法中，能成就眾生、能淨佛國土，及供養諸佛衣服飲食、香華瓔珞、房舍臥具燈燭，種種資生所須之具。乃至得阿耨多羅三藐三菩提，不斷是福德，乃至般涅槃後，舍利及弟子得供養，爾乃滅盡？」<p>佛告須菩提：「以諸法無所得相故，得菩薩初地乃至十地。有報得神通、布施、持戒、忍辱、精進、禪定、智慧、成就眾生、淨佛國土，亦以善根因緣故能利益眾生，乃至般涅槃後舍利及弟子得供養。」<p>須菩提白佛言：「世尊！若諸法無所得相，布施、持戒、忍辱、精進、禪定、智慧、諸神通，有何差別？」<p>佛告須菩提：「無所得法布施、持戒、忍辱、精進、禪定、智慧、神通，無有差別，以眾生著布施乃至神通故，分別說。」<p>「世尊！云何無所得法布施乃至神通無有差別？」<p>「須菩提！菩薩摩訶薩行般若波羅蜜時，不得布施，施者、受者皆不可得而行布施，不得戒而持戒、不得忍而行忍、不得精進而行精進、不得禪而行禪、不得智慧而行智慧、不得神通而行神通、不得四念處而行四念處，乃至不得八聖道分而行八聖道分，不得空三昧無相無作三昧而行空無相無作三昧，不得眾生而成就眾生，不得淨佛國土而淨佛國土，不得諸佛法而得阿耨多羅三藐三菩提。如是，須菩提！菩薩摩訶薩應如是行無所得般若波羅蜜。菩薩摩訶薩行是無所得般若波羅蜜時，魔若魔天不能破壞。」<p>須菩提白佛言：「世尊！云何菩薩摩訶薩行般若波羅蜜時，一念中具足六波羅蜜，四禪、四無量心、四無色定，四念處、四正勤、四如意足、五根、五力、七覺分、八聖道分，三解脫門，佛十力、四無所畏、四無礙智、十八不共法、大慈大悲、三十二相、八十隨形好？」<p>佛告須菩提：「菩薩摩訶薩所有布施，不遠離般若波羅蜜；所修持戒、忍辱、精進、禪定，不遠離般若波羅蜜；四禪、四無量心、四無色定，修四念處乃至八十隨形好，不遠離般若波羅蜜。」<p>須菩提白佛言：「世尊！云何菩薩摩訶薩不遠離般若波羅蜜，一念中具足行六波羅蜜乃至八十隨形好？」<p>佛言：「菩薩行般若波羅蜜時，所有布施不遠離般若波羅蜜，以不二相。持戒時亦不二相，修忍辱、勤精進、入禪定亦不二相，乃至八十隨形好亦不二相。」<p>須菩提白佛言：「世尊！云何菩薩摩訶薩布施時不二相？乃至修八十隨形好不二相？」<p>「須菩提！菩薩摩訶薩行般若波羅蜜時，欲具足檀那波羅蜜。檀那波羅蜜中攝諸波羅蜜及四念處，乃至八十隨形好。」<p>「世尊！云何菩薩布施時攝諸無漏法？」<p>佛告須菩提：「若菩薩摩訶薩行般若波羅蜜時，住無漏心布施。於無漏心中不見相，所謂誰施、誰受、所施何物。以是無相心、無漏心，斷愛、斷慳貪心，而行布施。是時不見布施，乃至不見阿耨多羅三藐三菩提法。是菩薩無相心、無漏心，持戒不見是戒，乃至不見一切佛法。無相心、無漏心，忍辱不見是忍辱，乃至不見一切佛法。以無相心、無漏心，精進不見是精進，乃至不見一切佛法。以無相心、無漏心，入禪定不見是禪定，乃至不見一切佛法。以無相心、無漏心，修智慧不見是智慧，乃至不見一切佛法。以無相心、無漏心，修四念處不見是四念處，乃至八十隨形好。」<p>「世尊！若諸法無相、無作，云何具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜？云何具足四念處、四正勤、四如意足、五根、五力、七覺分、八聖道分？云何具足空三昧、無相三昧、無作三昧，佛十力、四無所畏、四無礙智、十八不共法、大慈大悲？云何具足三十二相、八十隨形好？」<p>佛告須菩提：「菩薩摩訶薩行般若波羅蜜，以無相心、無漏心布施，須食與食，乃至種種所須盡給與之。若內若外、若支解其身、若國城妻子，布施眾生。若有人來語菩薩言：『何用是布施為？是無所益行般若波羅蜜。』菩薩作是念：『是人雖來呵我布施，我終不悔。我當勤行布施，不應不與。施已，與一切眾生共之，迴向阿耨多羅三藐三菩提。』亦不見是相：誰施、誰受、所施何物、迴向者誰？何等是迴向法？何等是迴向處——所謂阿耨多羅三藐三菩提——是相皆不可見。何以故？一切法以內空故空，外空故空，內外空故空，空空、有為空、無為空、畢竟空、無始空、散空、性空、一切法空、自相空故空。如是觀，作是念：『迴向者誰？迴向何處？用何法迴向是名正迴向？』爾時菩薩能成就眾生、淨佛國土，能具足檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，乃至三十七助道法，空、無相、無作三昧，乃至十八不共法。是菩薩如是具足檀那波羅蜜，而不受世間果報。譬如他化自在諸天，隨意所須即皆得之。菩薩亦如是，心生所願隨意即得。是菩薩摩訶薩以是布施果報故，能供養諸佛，亦能滿足一切眾生，天及人、阿修羅。是菩薩以檀那波羅蜜攝取眾生，用方便力，以三乘法度脫眾生生死。如是，須菩提！菩薩摩訶薩於無相、無得、無作諸法中，具足檀那波羅蜜。須菩提！菩薩摩訶薩云何於無相、無得、無作法中具足尸羅波羅蜜？須菩提！是菩薩摩訶薩行尸羅波羅蜜時，持種種戒，所謂聖無漏入八聖道分戒、自然戒、報得戒、受得戒、心生戒，如是等不缺不破、不雜不濁不著自在戒、智所讚戒。用是戒無所取，若色、若受想行識；若三十二相、八十隨形好；若剎利大姓，若婆羅門大姓、居士大家；若四天王天、三十三天、夜摩天、兜率陀天、化樂天、他化自在天，梵眾天、光音天、遍淨天、廣果天、無想天、無煩天、無熱天、妙見天、喜見天、阿迦膩吒天，虛空處天、識處天、無所有處天、非有想非無想處天；若須陀洹果、若斯陀含果、若阿那含果、若阿羅漢果、若辟支佛道，若轉輪聖王、若天王。但為一切眾生共之，迴向阿耨多羅三藐三菩提。以無相、無得、無二迴向，為世俗法故，非第一實義。是菩薩具足尸羅波羅蜜，以方便力起四禪，不味著故得五神通。因四禪得天眼，是菩薩住二種天眼：修得、報得。得天眼已，見東方現在諸佛，乃至得阿耨多羅三藐三菩提，如所見事不失；南西北方四維上下現在諸佛，乃至得阿耨多羅三藐三菩提，如所見不失。是菩薩用天耳淨，過於人耳，聞十方諸佛說法，如所聞不失，能自饒益亦益他人。是菩薩以知他心智，知十方諸佛心及知一切眾生心，亦能饒益一切眾生。是菩薩用宿命智，知過去諸業因緣。是業因緣不失故，是眾生在在處處所生悉知。是菩薩用是漏盡智，令眾生得須陀洹果乃至阿羅漢果、辟支佛道，在在處處皆令眾生入善法中。如是，須菩提！菩薩摩訶薩於諸法無相、無得、無作中具足尸羅波羅蜜。」<p>「世尊！云何諸法無相、無作、無得，菩薩摩訶薩能具足羼提波羅蜜？」<p>「須菩提！菩薩摩訶薩從初發意以來乃至坐道場，於其中間，若一切眾生來，以瓦石刀杖加是菩薩，菩薩是時不起瞋心乃至不生一念。爾時菩薩應修二種忍：一者一切眾生惡口罵詈、若加刀杖瓦石，瞋心不起；二者一切法無生無生法忍。菩薩若人來惡口罵詈，或以瓦石刀杖加之。爾時菩薩應如是思惟：『罵我者誰？譏訶者誰？誰打擲者？誰有受者？』即時菩薩應思惟：『諸法實性，所謂畢竟空、無法、無眾生。諸法尚不可得，何況有眾生？』如是觀諸法相時，不見罵者、不見割截者。是菩薩如是觀諸法相時，即得無生法忍。云何名無生法忍？知諸法相常不生，諸煩惱從本以來亦常不生。是菩薩摩訶薩住是二忍，能具足四禪、四無量心、四無色定、四念處，乃至八聖道分、三解脫門，佛十力、四無所畏、四無礙智、十八不共法、大慈大悲。是菩薩住是聖無漏出世間法，不共一切聲聞、辟支佛，具足聖神通。住聖神通已，以天眼見東方諸佛，是人得念佛三昧，乃至阿耨多羅三藐三菩提，終不斷絕；南西北方四維上下亦復如是。是菩薩用天耳聞十方諸佛所說法，如所聞為眾生說。是菩薩亦知十方諸佛心及知一切眾生念，知已隨其心而說法。是菩薩以宿命智知一切眾生宿世善根，為眾生說法，令其歡喜。是菩薩以漏盡神通教化眾生，令得三乘。是菩薩摩訶薩行般若波羅蜜，以方便力成就眾生，具足一切種智、得阿耨多羅三藐三菩提、轉法輪。如是，須菩提！菩薩摩訶薩無相、無得、無作法中具足羼提波羅蜜。」<p>須菩提言：「世尊！菩薩摩訶薩云何於諸法無相、無作、無得法中，能具足毘梨耶波羅蜜？」<p>佛告須菩提：「菩薩摩訶薩行般若波羅蜜時，成就身精進、心精進，入初禪乃至入第四禪，受種種神通力，能分一身為多身，乃至手捫摸日月。成就身精進故，飛至東方過無量百千萬諸佛世界，供養諸佛飲食、衣服、醫藥、臥具、華香、瓔珞種種所須，乃至阿耨多羅三藐三菩提，福德果報終不滅盡。是菩薩得阿耨多羅三藐三菩提時，一切世間天及人勤設供養衣服、飲食，乃至入無餘涅槃後，舍利及弟子得供養，亦以是神通力故。至諸佛所聽受法教，乃至阿耨多羅三藐三菩提，終不違失。是菩薩修一切種智時，淨佛國土、成就眾生。如是，須菩提！菩薩摩訶薩行般若波羅蜜，成就身精進，能具足毘梨耶波羅蜜。須菩提！云何菩薩成就心精進，能具足毘梨耶波羅蜜？須菩提！菩薩摩訶薩心精進，以是心精進聖無漏，入八聖道分，不令身口不善業得入。亦不取諸法相，若常、若無常，若苦、若樂，若我、若無我，若有為、若無為，若欲界、若色界、若無色界，若有漏性、若無漏性，若初禪乃至第四禪，若慈悲喜捨，若無邊虛空處乃至非有想非無想處，若四念處、四正勤、四如意足、五根、五力、七覺分、八聖道分，若空、無相、無作，若佛十力乃至十八不共法。不取相若常、若無常，若苦、若樂，若我、若無我，若須陀洹果、若斯陀含果、若阿那含果、若阿羅漢果、若辟支佛道、若菩薩道、若阿耨多羅三藐三菩提。若是須陀洹、斯陀含、阿那含、阿羅漢，若是辟支佛、是菩薩是佛。不取相是眾生斷三結故得須陀洹，是眾生三毒薄故得斯陀含，是眾生斷下分結故得阿那含，是眾生斷上分結故得阿羅漢，是眾生以辟支佛道故作辟支佛，是眾生行道種智故名菩薩。亦不取是諸法相。何以故？不可以性取相，是性無故。是菩薩以是心精進故，廣利益眾生，亦不得眾生。是為菩薩具足毘梨耶波羅蜜，具足諸佛法，淨佛國土、成就眾生，不可得故。是菩薩身精進、心精進成就故，攝取一切諸善法，是法亦不著故。從一佛國至一佛國，為利益眾生，所作神通隨意無礙，若雨諸華、若散諸香、若作伎樂、若動大地、若放光明、若示七寶莊嚴國土、若現種種身、若放大智光明，令知聖道，令遠離殺生乃至邪見。或以布施利益眾生，或以持戒，或以支解身體、或以妻子、或以國土、或以己身給施，隨所方便利益眾生。如是，須菩提！菩薩摩訶薩行般若波羅蜜，無相、無作、無得諸法中，用身心精進，能具足毘梨耶波羅蜜。」<p>「世尊！云何菩薩摩訶薩行般若波羅蜜，住無相、無作、無得法中，能具足禪那波羅蜜？」<p>「須菩提！菩薩摩訶薩除佛諸禪定，餘一切諸禪三昧皆能具足。是菩薩離諸欲、諸惡不善法，離生喜樂，有覺有觀，入初禪乃至入第四禪。以是慈悲喜捨心，遍滿一方乃至十方，一切世間遍滿。是菩薩過一切色相，滅有對相，不念別異相故，入無邊空處，乃至入非有想非無想處。是菩薩於禪那波羅蜜中住，逆順入八背捨、九次第定，入空三昧，無相、無作三昧。或時入無相三昧，或時入如電光三昧，或時入聖正三昧，或時入如金剛三昧。是菩薩住禪那波羅蜜中，修三十七助道法，用道種智入一切禪定，過乾慧地、性地、八人地、見地、薄地、離欲地、已辦地、辟支佛地，入菩薩位。入菩薩位已，具足佛地。是諸地中行，乃至阿耨多羅三藐三菩提，不中道取道果。是菩薩住是禪那波羅蜜中，從一佛國至一佛國，供養諸佛。從諸佛所殖諸善根、淨佛國土。從一國至一國，利益眾生。以布施攝取眾生，或以持戒、或以三昧、或以智慧、或以解脫、或以解脫知見攝取眾生，教眾生令得須陀洹果、斯陀含果、阿那含果、阿羅漢果、辟支佛道。諸有善法，能令眾生得道，皆教令得。是菩薩住此禪那波羅蜜中，能生一切陀羅尼門，得四無礙智，報得諸神通。是菩薩終不入母人胞胎，終不受五欲。無生不生，雖生不為生法所污。何以故？是菩薩見一切作法如幻而利益眾生，亦不得眾生及一切法。教眾生令得無所得處，是世俗法故，非第一實義。住是禪那波羅蜜，一切行禪定解脫三昧，乃至阿耨多羅三藐三菩提，終不離禪那波羅蜜。是菩薩行如是道種智時，得一切種智，斷一切煩惱習。斷已，自益其身亦益他人。自益益他已，為一切世間天及人、阿修羅作福田。如是，須菩提！菩薩摩訶薩行般若波羅蜜時，能具足無相禪那波羅蜜。」<p>「世尊！云何菩薩摩訶薩行般若波羅蜜時，住無相、無作、無得法中，修具足般若波羅蜜？」<p>「須菩提！菩薩摩訶薩行般若波羅蜜時，於諸法不見定實相。是菩薩見色不定、非實相，乃至見識不定、非實相，不見色生乃至不見識生。若不見色生乃至不見識生，一切法若有漏、若無漏，不見來處，不見去處亦不見集處。如是觀時，不得色性乃至識性，亦不得有漏、無漏法性。是菩薩行般若波羅蜜時，信解一切諸法無所有性。如是信解已，行內空乃至無法有法空，於諸法無所著，若色若受想行識乃至阿耨多羅三藐三菩提。是菩薩行無所有般若波羅蜜，能具足菩薩道，所謂六波羅蜜乃至三十七助道法，佛十力、四無所畏、四無礙智、十八不共法、三十二相、八十隨形好。是菩薩住空淨佛道中，所謂六波羅蜜、三十七助道法，報得神通，以是法饒益眾生。宜以布施攝，教令布施；宜以持戒攝，教令持戒；宜以禪定、智慧、解脫、解脫知見攝，教令修禪定、智慧、解脫、解脫知見；宜以諸道法教者，教令得須陀洹果，得斯陀含果、阿那含果、阿羅漢果、辟支佛道；宜以佛道化者，教令得菩薩道，具足佛道。如是等，隨其所應道地而教化之，各令得所。是菩薩現種種神通力時，過無量恒河沙等國土，度脫眾生生死。隨其所須，皆供給之，各各滿足。從一國土至一國土，見淨妙國土，以自莊嚴己佛國土。譬如他化自在天中資生所須，隨意自至，亦如諸淨佛國離於求欲。是人以是報得檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，報得五神通、行菩薩道。道種智成就一切功德、當得阿耨多羅三藐三菩提。是菩薩爾時不受色法乃至識，不受一切法若善、若不善，若世間、若出世間，若有漏、若無漏，若有為、若無為，如是一切法皆不受。是菩薩得阿耨多羅三藐三菩提時，國土一切所有資生之物皆無有主。何以故？是菩薩行一切法不受，以不可得故。如是，須菩提！菩薩摩訶薩無相法中能具足般若波羅蜜。」<p>摩訶般若波羅蜜經六喻品第七十七（丹夢化六度品）<p>須菩提白佛言：「世尊！云何無相、不可分別、自相空諸法中，具足修六波羅蜜，所謂檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜？世尊！云何無異法中而分別說異相？云何般若波羅蜜攝檀、尸、羼、精進、禪？云何行異相法，以一相道得果？」<p>佛告須菩提：「菩薩摩訶薩住五陰如夢、如響、如影、如焰、如幻、如化。住是中行布施、持戒、修忍辱、勤精進、入禪定、修智慧。知是五陰實如夢、如響、如影、如焰、如幻、如化，五陰如夢無相，乃至如化無相。何以故？夢無自性，響、影、焰、幻、化皆無自性。若法無自性，是法無相。若法無相，是法一相，所謂無相。以是因緣故，須菩提！當知菩薩布施無相、施者無相、受者無相。能如是知布施，是能具足檀那波羅蜜，乃至能具足般若波羅蜜；能具足四念處乃至八聖道分；能具足內空乃至無法有法空；能具足空三昧，無相、無作三昧；能具足八背捨、九次第定、五神通、五百陀羅尼門；能具足佛十力、四無所畏、四無礙智、十八不共法。是菩薩住是報得無漏法中，飛到東方無量國土，供養諸佛衣服、飲食，乃至隨其所須而供養之。亦利益眾生，應以布施攝者而布施攝之，應以持戒攝者教令持戒，應以忍辱、精進、禪定、智慧攝者，教令忍辱、精進、禪定、智慧而攝取之；乃至應以種種善法攝者，以種種善法而攝取之。是菩薩成就是一切善法，受世間身，不為世間生死所污。為眾生故，於天上人中受尊貴富樂，以是尊貴富樂攝取眾生。是菩薩以知一切法無相故，知須陀洹果亦不於中住，知斯陀含果、阿那含果、阿羅漢果亦不於中住，知辟支佛道亦不於中住。何以故？是菩薩用一切種智知一切法已，應當得一切種智，不與聲聞、辟支佛共。如是，須菩提！菩薩摩訶薩知一切法無相已，知六波羅蜜無相，乃至知一切佛法無相。<p>「復次，須菩提！是菩薩摩訶薩住五陰，如夢、如響、如影、如焰、如幻、如化，能具足無相尸羅波羅蜜，具足戒，不缺、不破、不雜、不著、聖人所讚、無漏戒，入八聖道分。住是戒中持一切戒，所謂名字戒、自然戒、律儀戒，作戒、無作戒，威儀戒、非威儀戒。是菩薩摩訶薩成就諸戒，不作是願：『我以此戒因緣故，生剎利大姓、婆羅門大姓、居士大家，若小王家、若轉輪聖王家，若四天王天處生，若三十三天、夜摩天、兜率陀天、化樂天、他化自在天。』不作是願：『我持戒因緣故，當得須陀洹果、斯陀含果、阿那含果、阿羅漢果、辟支佛道。』何以故？一切法無相，所謂一相。無相法不能得無相法，有相法不能得有相法，無相法不能得有相法，有相法不能得無相法。如是，須菩提！菩薩摩訶薩行般若波羅蜜時，能具足無相尸羅波羅蜜而入菩薩位。入菩薩位已，得無生法忍，行道種智，得報得五神通。住五百陀羅尼門，得四無閡智。從一佛國至一佛國，供養諸佛，成就眾生、淨佛國土。雖入五道中，生死業報不能染污。須菩提！譬如化轉輪聖王，雖坐臥行住，不見來處、不見去處、不見住處坐處臥處，而能利益眾生亦不得眾生。菩薩亦如是。須菩提！譬如須扇多佛得阿耨多羅三藐三菩提，為三乘轉法輪，無有得菩薩記者。化作佛已，捨身壽命，入無餘涅槃。須菩提！菩薩亦如是，行般若波羅蜜時能具足尸羅波羅蜜。能具足尸羅波羅蜜已，攝一切善法。<p>「復次，須菩提！菩薩摩訶薩行般若波羅蜜時住五陰，如夢、如響、如影、如焰、如幻、如化，具足無相羼提波羅蜜。」<p>「世尊！云何菩薩摩訶薩具足無相羼提波羅蜜？」<p>「須菩提！菩薩摩訶薩住二忍中，能具足羼提波羅蜜。何等二忍？生忍、法忍。從初發意乃至坐道場，於其中間，若一切眾生來罵詈麁惡語，或以瓦石刀杖加是菩薩，是菩薩欲具足羼提波羅蜜故，乃至不生一念惡。是菩薩如是思惟：『罵我者誰？割我者誰？以惡言加我者誰？以瓦石刀杖害我者誰？』何以故？是菩薩於一切法得無相忍故，云何作是念：『是人罵我害我。』？若菩薩摩訶薩如是行，能具足羼提波羅蜜。以是羼提波羅蜜具足故，得無生法忍。」<p>須菩提白佛言：「世尊！云何為無生法忍？是忍何所斷？何所知？」<p>佛告須菩提：「得法忍，乃至不生少許不善法，是故名無生忍。一切菩薩所斷煩惱盡，是名斷。用智慧知一切法不生，是名知。」<p>須菩提白佛言：「世尊！諸聲聞、辟支佛無生法忍，菩薩無生法忍，有何等異？」<p>佛告須菩提：「諸須陀洹若智若斷，是名菩薩忍。斯陀含若智若斷，是名菩薩忍；阿那含若智若斷，是名菩薩忍；阿羅漢若智若斷，是名菩薩忍；辟支佛若智若斷，是名菩薩忍；是為異。須菩提！菩薩摩訶薩成就是忍，勝一切聲聞、辟支佛。住是報得無生忍中行菩薩道，能具足道種智。具足道種智故，常不離三十七助道法及空、無相、無作三昧，常不離五神通。不離五神通故，能成就眾生、淨佛國土。能成就眾生、淨佛國土已，當得一切種智。如是，須菩提！菩薩摩訶薩具足無相羼提波羅蜜。<p>「復次，須菩提！菩薩摩訶薩住無相五陰，如夢、如響、如影、如焰、如幻、如化，行身精進、心精進。以身精進故，起神通。起神通故，到十方國土，供養諸佛、饒益眾生。以身精進力，教化眾生令住三乘。如是，須菩提！菩薩摩訶薩行般若波羅蜜，能具足無相精進波羅蜜。是菩薩以心精進、聖無漏精進，入八聖道分中，能具足毘梨耶波羅蜜。是毘梨耶波羅蜜皆攝一切善法，所謂四念處、四正勤、四如意足、五根、五力、七覺分、八聖道分，四禪、四無量心、四無色定、八背捨、九次第定，佛十力、四無所畏、四無礙智、十八不共法。是中菩薩行是法，應具足一切種智。具足一切種智已，斷一切煩惱習，具足滿三十二相身，放無等無量光明。放光明已，三轉十二行法輪。法輪轉故，三千大千國土六種震動，光明遍照三千大千國土。三千大千國土中眾生聞說法聲，皆以三乘法而得度脫。如是，須菩提！菩薩摩訶薩住精進波羅蜜中，能大饒益，及能具足一切種智。<p>「復次，須菩提！菩薩住無相五陰，如夢、如響、如影、如焰、如幻、如化，能具足禪那波羅蜜。」<p>「世尊！云何菩薩住五陰，如夢、如響、如影、如焰、如幻、如化，能具足禪那波羅蜜？」<p>「須菩提！菩薩摩訶薩，入初禪乃至入第四禪；入慈悲喜捨入無量心；入無邊虛空處乃至非有想非無想處；入空三昧，無相、無作三昧，入如電光三昧，入如金剛三昧，入聖正三昧；除諸佛三昧，諸餘三昧若共聲聞、辟支佛三昧，皆證皆入；亦不受三昧味，亦不受三昧果。何以故？是菩薩知是三昧無相、無所有性，當云何於無相法受無相法味？無所有法受無所有法味？若不受味，則不隨禪定力生若色界、若無色界。何以故？是菩薩不見是二界，亦不見是禪，亦不見入禪者，亦不見用是法入禪者，不見入禪處，若不得是法。爾時菩薩能具足無相禪那波羅蜜，菩薩用是禪那波羅蜜，能過聲聞、辟支佛地。」<p>須菩提白佛言：「世尊！云何菩薩具足無相禪那波羅蜜故，能過聲聞、辟支佛地？」<p>佛告須菩提：「是菩薩善學內空、善學外空，乃至善學無法有法空。於是諸空無法可住處，若須陀洹果，斯陀含、阿那含、阿羅漢果乃至一切種智，是諸法空亦空。菩薩摩訶薩行如是諸空，能入菩薩位中。」<p>須菩提白佛言：「世尊！云何菩薩摩訶薩位？云何非位？」<p>「須菩提！一切有所得，是非菩薩位；一切無所得，是菩薩位。」<p>「世尊！何等是有所得？何等是無所得？」<p>「須菩提！色是有所得，受想行識是有所得，眼耳鼻舌身意乃至一切種智是有所得，是非菩薩位。須菩提！菩薩位者，是諸法不可示、不可說。何等法不可示、不可說？若色乃至一切種智。何以故？須菩提！色性是不可示、不可說，乃至一切種智性是不可示、不可說。須菩提！如是名菩薩位。是菩薩入位中，一切禪定三昧具足，尚不隨禪定三昧力生，何況住淫怒癡於中起罪業生？菩薩但住如幻法中饒益眾生，亦不得眾生，亦不得幻，若無所得。是時能成就眾生、淨佛國土。如是，須菩提！是名菩薩具足無相禪那波羅蜜，乃至能轉法輪，所謂不可得法輪。<p>「復次，須菩提！菩薩摩訶薩行般若波羅蜜，知一切法如夢、如響、如影、如焰、如幻、如化。」<p>須菩提白佛言：「世尊！菩薩摩訶薩云何知一切法如夢、如響、如影、如焰、如幻、如化？」<p>「須菩提！菩薩摩訶薩行般若波羅蜜時，不見夢、不見見夢者，不見響、不見聞響者，不見影、不見見影者，不見焰、不見見焰者，不見幻、不見見幻者，不見化、不見見化者。何以故？是夢、響、影、焰、幻、化，皆是凡夫愚人顛倒法故。阿羅漢不見夢、不見見夢者，乃至不見化、不見見化者。辟支佛、菩薩摩訶薩、諸佛，亦不見夢亦不見見夢者，乃至不見化亦不見見化者。何以故？一切法無所有性不生、不定。若法無所有性不生、不定，菩薩摩訶薩當云何行般若波羅蜜？是中取生相、定相，是處不然。何以故？若諸法少多有性、有生、有定，不名般若波羅蜜。如是，須菩提！菩薩摩訶薩行般若波羅蜜，不著色乃至不著識；不著欲、色、無色界；不著諸禪解脫三昧；不著四念處乃至八聖道分；不著空三昧，無相、無作三昧；不著檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。不著故，能具足菩薩初地，於初地中亦不生著。何以故？是菩薩不得是地，云何生著？乃至十地亦如是。是菩薩行般若波羅蜜，亦不得般若波羅蜜。若行般若波羅蜜時不得般若波羅蜜，是時見一切法皆入般若波羅蜜中，亦不得是法。何以故？是諸法與般若波羅蜜無二無別。何以故？諸法入如、法性、實際故無分別。」<p>須菩提白佛言：「世尊！若諸法無相、無分別，云何說是善、是不善，是有漏、是無漏，是世間、是出世間，是有為、是無為？」<p>「須菩提！於汝意云何，諸法實相中，有法可說是善是不善，乃至是有為是無為；是須陀洹果乃至阿羅漢，是辟支佛、是菩薩、是阿耨多羅三藐三菩提不？」<p>「世尊！不可說也。」<p>「須菩提！以是因緣故，當知一切法無相、無分別、無生、無定、不可示。須菩提！我本行菩薩道時，亦無有法可得性，若色、若受想行識乃至若有為、若無為，須陀洹果乃至阿耨多羅三藐三菩提。如是，須菩提！菩薩摩訶薩行般若波羅蜜，從初發意乃至阿耨多羅三藐三菩提，應善學諸法性。善學諸法性，是名阿耨多羅三藐三菩提道。行是道，能具足六波羅蜜，成就眾生、淨佛國土。住是法中，得阿耨多羅三藐三菩提，以三乘法度脫眾生，亦不著三乘。如是，須菩提！菩薩摩訶薩以無相法，應學般若波羅蜜。」
。
<juan>摩訶般若波羅蜜經卷第二十四<p>四攝品第七十八<p>須菩提白佛言：「世尊！若諸法如夢、如響、如影、如焰、如幻、如化，無有實事、無所有性、自相空者，云何分別是善法，是不善法，是世間法、是出世間法，是有漏法，是無漏法，是有為法、是無為法，是法能得須陀洹果、斯陀含果、阿那含果、阿羅漢果，能得辟支佛道，能得阿耨多羅三藐三菩提？」<p>佛告須菩提：「凡夫愚人得夢、得見夢者，乃至得化、得見化者，起身口意善業、不善業、無記業，起福業、若罪業，作不動業。是菩薩摩訶薩行般若波羅蜜住二空中——畢竟空、無始空——為眾生說法，作是言：『諸眾生！是色空無所有，受想行識空無所有，十二入、十八界空無所有。色是夢，受想行識是夢，十二入、十八界是夢。色是響、是影、是焰、是幻、是化，受想行識亦如是，十二入、十八界是夢、是響、是影、是焰、是幻、是化。是中無陰、入、界，無夢亦無見夢者，無響亦無聞響者，無影亦無見影者，無焰亦無見焰者，無幻亦無見幻者，無化亦無見化者，一切法無根本實性無所有。汝等於無陰中見有陰，無入見有入，無界見有界，是一切法皆從因緣和合生，以顛倒心起屬業果報。汝等何以故於諸法空無根本中而取根本相？』是時菩薩摩訶薩行般若波羅蜜，以方便力故，於慳法中拔出眾生，教行檀那波羅蜜。持是布施功德得大福報，從大福報拔出教令持戒。持戒功德生天上尊貴處，復拔出令住初禪。初禪功德生梵天處，二禪、三禪、四禪，無邊空處、識處、無所有處、非有想非無想處亦如是。眾生行是布施及布施果報，持戒及持戒果報，禪定及禪定果報，種種因緣拔出安置無餘涅槃及涅槃道中，所謂四念處、四正勤、四如意足、五根、五力、七覺分、八聖道分，空解脫門無相、無作解脫門，八背捨九、次第定，佛十力、四無所畏、四無礙智、十八不共法，安隱眾生，令住聖無漏法。無色無形無礙法中，有可得須陀洹果者，安隱教化令住須陀洹果；可得斯陀含果、阿那含果、阿羅漢果、辟支佛道者，令住斯陀含果、阿那含果、阿羅漢果、辟支佛道；可得阿耨多羅三藐三菩提者，安隱教化令住阿耨多羅三藐三菩提中。」<p>須菩提白佛言：「世尊！諸菩薩摩訶薩甚希有難及，能行是深般若波羅蜜。諸法無所有性，畢竟空、無始空而分別諸法，是善是不善、是有漏是無漏，乃至是有為是無為。」<p>佛告須菩提：「如是，如是！諸菩薩摩訶薩甚希有難及，能行是深般若波羅蜜。諸法無所有性，畢竟空、無始空而分別諸法。須菩提！汝等若知是菩薩摩訶薩希有難及法，則知一切聲聞、辟支佛不能報，何況餘人？」<p>須菩提白佛言：「世尊！何等是菩薩摩訶薩希有難及法，諸聲聞、辟支佛所無有？」<p>佛告須菩提：「一心諦聽！有菩薩摩訶薩行般若波羅蜜，住報得六波羅蜜中，及住報得五神通、三十七助道法，住諸陀羅尼諸無礙智，到十方國土，可以布施度者以布施攝之，可以持戒度者以持戒攝之，可以忍辱、精進、禪定、智慧度者，隨其所應而攝取之；可以初禪度者以初禪攝之，可以二禪、三禪、四禪、無邊空處、無邊識處、無所有處、非有想非無想處度者，隨其所應而攝取之；可以慈心悲喜捨心度者，以慈悲喜捨心而攝取之；可以四念處、四正勤、四如意足、五根、五力、七覺分、八聖道分，空三昧，無相、無作三昧度者，隨而攝之。」<p>「世尊！菩薩摩訶薩云何以布施饒益眾生？」<p>「須菩提！菩薩行般若波羅蜜時布施，隨其所須飲食衣服、車馬香華瓔珞，種種所須盡給與之，若供養佛、辟支佛、阿羅漢、阿那含、斯陀含、須陀洹等無異，若施入正道中。人及凡人下至禽獸，皆無分別，等一布施。何以故？一切法不異、不分別故，是菩薩無異無別。布施已，當得無分別法報，所謂一切種智。須菩提！若菩薩摩訶薩見乞丐者，若生是心：『佛是福田，我應供養；禽獸非福田，不應供養。』是非菩薩法。何以故？菩薩摩訶薩發阿耨多羅三藐三菩提心，不作是念：『是眾生應以布施饒益，是不應布施是眾生。』布施因緣故，生剎利大姓、婆羅門大姓、居士大家。乃至以是布施因緣，以三乘法度之，令入無餘涅槃。若眾生來從菩薩乞，亦不生異心分別：『應與是，不應與是。』何以故？是菩薩為是眾生故，發阿耨多羅三藐三菩提心。若分別簡擇，便墮諸佛、菩薩、辟支佛、學無學人，一切世間天及人呵責處：『誰請汝救一切眾生？汝為一切眾生舍，一切眾生護，一切眾生依，而分別簡擇應與不應與。』復次，若菩薩摩訶薩行般若波羅蜜時，若人若非人來，欲求乞菩薩身體支節。是時不應生二心：若與、若不與。何以故？是菩薩摩訶薩為眾生故受身，眾生來取，何可不與？『我以饒益眾生故受是身，眾生不乞，自應與之。何況乞而不與？』菩薩摩訶薩行般若波羅蜜，應如是學。<p>「復次，須菩提！若菩薩摩訶薩見有乞者，應生是念：『是中誰與？誰受？所施何物？是一切法自性皆不可得，以畢竟空故。』空相法無與、無奪。何以故？畢竟空故，內空、外空、內外空、大空、第一義空、自相空故。住是諸空布施，是時具足檀那波羅蜜。具足檀那波羅蜜故，若斷內外法時，作是念：『截我者誰？割我者誰？』<p>「復次，須菩提！我以佛眼見東方如恒河沙等諸菩薩摩訶薩，入大地獄，令火滅湯冷，以三事教化：一者神通，二者知他心，三者說法。是菩薩以神通力，令大地獄火滅湯冷；知他心，以慈悲喜捨隨意說法。是眾生於菩薩生清淨心，從地獄得脫，漸以三乘法得盡苦際。南西北方四維上下亦如是。<p>「復次，須菩提！我以佛眼觀十方世界，見如恒河沙等國土中諸菩薩，為諸佛給使，供給諸佛，隨意愛樂尊敬。若諸佛所說盡能受持，乃至阿耨多羅三藐三菩提，終不忘失。<p>「復次，須菩提！我以佛眼觀十方如恒河沙等國土中諸菩薩摩訶薩，為畜生故，捨其壽命，割截身體分散諸方。諸有眾生食是諸菩薩摩訶薩肉者，皆愛敬菩薩。以愛敬故，即得離畜生道，值遇諸佛，聞佛說法，如說修行，漸以三乘——聲聞、辟支佛、佛法——於無餘涅槃而般涅槃。如是，須菩提！諸菩薩摩訶薩所益甚多，教化眾生令發阿耨多羅三藐三菩提心，如說修行乃至於無餘涅槃而般涅槃。<p>「復次，須菩提！我以佛眼見十方如恒河沙等國土中諸菩薩摩訶薩，除諸餓鬼飢渴苦，是諸餓鬼皆愛敬菩薩。以愛敬故，得離餓鬼道，值遇諸佛，聞諸佛說法，如說修行，漸以三乘——聲聞、辟支佛、佛法——而般涅槃乃至無餘涅槃。如是，須菩提！菩薩摩訶薩為度眾生故，行大悲心。<p>「復次，須菩提！我以佛眼見諸菩薩摩訶薩在四天王天上說法，在三十三天、夜摩天、兜率陀天、化樂天、他化自在天上說法。諸天聞菩薩說法，漸以三乘而得滅度。須菩提！是諸天眾中有耽著五欲者，是菩薩示現火起，燒其宮殿，而為說法。作是言：『諸天！一切有為法悉皆無常。誰常安者？』<p>「復次，須菩提！我以佛眼觀十方世界，見如恒河沙等國土中，諸梵天著於邪見，諸菩薩摩訶薩教令遠離邪見。作是言：『汝等云何於空相虛妄諸法中而生邪見？』如是，須菩提！菩薩摩訶薩住大慈心為眾生說法。須菩提！是為諸菩薩希有難及法。<p>「復次，須菩提！我以佛眼觀十方世界如恒河沙等國土中諸菩薩摩訶薩，以四事攝取眾生。何等四？布施、愛語、利益、同事。云何菩薩以布施攝取眾生？須菩提！菩薩以二種施攝取眾生：財施、法施。何等財施攝取眾生？須菩提！菩薩摩訶薩以金銀琉璃、頗梨真珠、珂貝珊瑚等諸寶物，或以飲食衣服、臥具房舍、燈燭華香瓔珞，若男若女、若牛羊象馬車乘，若以己身給施眾生。語眾生言：『汝等若有所須，各來取之。如取己物，莫得疑難。』是菩薩施已，教三歸依——歸依佛、歸依法、歸依僧——或教受五戒，或教一日戒，或教初禪，乃至教非有想非無想定。或教慈悲喜捨，或教念佛、念法、念僧、念戒、念捨、念天，或教不淨觀，或教安那般那觀或相或觸，或教四念處、四正勤、四如意足、五根、五力、七覺分、八聖道分，空三昧無相無作三昧，八背捨、九次第定，佛十力、四無所畏、四無礙智、十八不共法、大慈大悲、三十二相、八十隨形好，或教須陀洹果、斯陀含果、阿那含果、阿羅漢果，或教辟支佛道，或教阿耨多羅三藐三菩提。如是，須菩提！菩薩摩訶薩行般若波羅蜜，以方便力教眾生財施已，復教令得無上安隱涅槃。須菩提！是名菩薩摩訶薩希有難及法。須菩提！菩薩云何以法施攝取眾生？須菩提！法施有二種：一者世間，二者出世間。何等為世間法施？敷演顯示世間法，所謂不淨觀、安那般那念、四禪、四無量心、四無色定。如是等世間法，及諸餘共凡夫所行法，是名世間法施。是菩薩如是世間法施已，種種因緣教化，令遠離世間法。遠離世間法已，以方便力令得聖無漏法及聖無漏法果。何等是聖無漏法？何等是聖無漏法果？聖無漏法者，三十七助道法、三解脫門。聖無漏法果者，須陀洹果乃至阿羅漢果、辟支佛道、阿耨多羅三藐三菩提。<p>「復次，須菩提！菩薩摩訶薩聖無漏法，須陀洹果中智慧乃至阿羅漢果中智慧、辟支佛道中智慧，三十七助道法中智慧，六波羅蜜中智慧乃至大慈大悲中智慧。如是等一切法，若世間、若出世間智慧，若有漏、若無漏，若有為、若無為，是法中一切種智，是名菩薩摩訶薩聖無漏法。何等為聖無漏法果？斷一切煩惱習相續，是名聖無漏法果。」<p>須菩提白佛言：「世尊！菩薩摩訶薩得一切種智不？」<p>佛言：「如是，如是！須菩提！菩薩摩訶薩得一切種智。」<p>須菩提言：「菩薩與佛有何等異？」<p>佛言：「有異。菩薩摩訶薩得一切種智，是名為佛。所以者何？菩薩心與佛心無有異。菩薩住是一切種智中，於一切法無不照明，是名菩薩摩訶薩世間法施。須菩提！菩薩摩訶薩因緣世間法施，得出世間法施。如是，須菩提！菩薩摩訶薩教眾生令得世間法，以方便力故，教令得出世間法。須菩提！何等是菩薩出世間法？不共凡夫法同，所謂四念處、四正勤、四如意足、五根、五力、七覺分、八聖道分，三解脫門、八背捨、九次第定，佛十力、四無所畏、四無礙智、十八不共法、三十二相、八十隨形好，五百陀羅尼門，是名出世間法。須菩提！云何為四念處？菩薩摩訶薩觀內身循身觀，觀外身循身觀，觀內外身循身觀，勤精進以一心智慧觀。觀身集因緣生，觀身滅，觀身集生滅行，是道無所依，於世間無所受。受、心、法念處亦如是。須菩提！云何為四正勤？未生惡不善法為不生故勤生欲精進，已生惡不善法為斷故勤生欲精進，未生善法為生故勤生欲精進，已生諸善法為增長修具足故勤生欲精進，是名四正勤。須菩提！云何為四如意足？欲三昧斷行成就初如意足，精進三昧、心三昧、思惟三昧斷行成就如意足。云何為五根？信根、進根、念根、定根、慧根。云何為五力？信力、精進力、念力、定力、慧力。云何為七覺分？念覺分、擇法覺分、精進覺分、喜覺分、除息覺分、定覺分、捨覺分。云何為八聖道分？正見、正思惟、正語、正業、正命、正精進、正念、正定。云何為三三昧？空三昧門，無相、無作三昧門。云何為空三昧？以空行、無我行攝心，是名空三昧。云何為無相三昧？以寂滅行、離行攝心，是名無相三昧。云何為無作三昧？無常行、苦行攝心，是名無作三昧。云何為八解脫？內色相外觀色是初解脫；內無色相外觀色是二解脫；淨解脫是三解脫；過一切色相、滅一切有對相，不念一切異相故，觀無邊虛空入無邊虛空處；乃至過一切非有想非無想處，入滅受想解脫，是名八解脫。云何九次第定？行者離欲惡不善法，有覺有觀，離生喜樂，入初禪、第二、第三、第四禪，乃至過非有想非無想處，入滅受想定，是名九次第定。云何為佛十力？是處不是處；如實知眾生過去未來現在諸業、諸法、諸受，知造業處，知因緣知報；諸禪定解脫三昧定，垢淨分別相如實知；知他眾生諸根上下相；知他眾生種種欲解；知世間種種無數性；知一切到道相；知種種宿命，一世乃至無量劫如實知，天眼見眾生乃至生善惡道；漏盡故，無漏心解脫如實知，是為佛十力。云何為四無所畏？佛作誠言：『我是一切正智人。』若有沙門婆羅門、若天若魔若梵、若復餘眾，如實言：『是法不知。』乃至不見是微畏相。以是故，我得安隱得無所畏，安住聖主處，在大眾中作師子吼、能轉梵輪。諸沙門婆羅門、若天若魔若梵、若復餘眾，實不能轉。一無所畏。佛作誠言：『我一切漏盡。』若有沙門婆羅門、若天若魔若梵、若復餘眾，如實言：『是漏不盡。』乃至不見是微畏相。以是故，我得安隱得無所畏，安住聖主處，在大眾中作師子吼、能轉梵輪。諸沙門婆羅門、若天若魔若梵、若復餘眾，實不能轉。二無畏也。佛作誠言：『我說障法。』若有沙門婆羅門、若天若魔若梵、若復餘眾，如實言：『受是法不障道。』乃至不見是微畏相。以是故，我得安隱得無所畏，安住聖主處，在大眾中作師子吼、能轉梵輪。諸沙門婆羅門、若天若魔若梵、若復餘眾，實不能轉。三無畏也。佛作誠言：『我所說聖道能出世間，隨是行能盡苦。』若有沙門婆羅門、若天若魔若梵、若復餘眾，如實言：『行是道不能出世間、不能盡苦。』乃至不見是微畏相。以是故，我得安隱得無所，畏安住聖主處，在大眾中師子吼、能轉梵輪。諸沙門婆羅門、若天若魔若梵、若復餘眾，實不能轉。四無畏也。云何為四無礙智？一者義無礙智，二者法無礙智，三者辭無礙智，四者樂說無礙智。云何為義無礙智？緣義智慧，是為義無礙智。云何為法無礙智？緣法智慧，是為法無礙智。云何為辭無礙智？緣辭智慧，是為辭無礙智。云何為樂說無礙智？緣樂說智慧，是為樂說無礙智。云何為十八不共法？一、諸佛身無失，二、口無失，三、念無失，四、無異想，五、無不定心，六、無不知已捨心，七、欲無減，八、精進無減，九、念無減，十、慧無減，十一、解脫無減，十二、解脫知見無減，十三、一切身業隨智慧行，十四、一切口業隨智慧行，十五、一切意業隨智慧行，十六、智慧知過去世無礙，十七、智慧知未來世無礙，十八、智慧知現在世無礙。云何三十二相？一者足下安平立，平如奩底；二者足下千輻輞輪，輪相具足；三者手足指長，勝於餘人；四者手足柔軟，勝餘身分；五者足跟廣具足滿好；六者手足指合縵網妙好，勝於餘人。七者足趺高平好與跟相稱；八者伊泥延鹿❥❥纖好，如伊泥延鹿王；九者平住兩手摩膝；十者陰藏相，如馬王象王；十一者身縱廣等，如尼俱盧樹；十二者一一孔一毛生，色青柔軟而右旋；十三者毛上向，青色柔軟而右旋；十四者金色相，其色微妙勝閻浮檀金；十五者身光面一丈；十六者皮薄細滑，不受塵垢、不停蚊蚋；十七者七處滿。兩足下、兩手中、兩肩上、項中，皆滿字相分明；十八者兩腋下滿；十九者上身如師子；二十者身廣端直；二十一者肩圓好；二十二者四十齒；二十三者齒白齊密而根深；二十四者四牙最白而大；二十五者方頰車如師子；二十六者味中得上味，咽中二處津液流出；二十七者舌大軟薄，能覆面至耳髮際；二十八者梵音深遠，如迦蘭頻伽聲；二十九者眼色如金精；三十者眼睫如牛王；三十一者眉間白毫相，軟白如兜羅綿；三十二者頂髻肉骨成。是三十二相佛身成就。光明遍照三千大千國土，若欲廣照則遍滿十方無量阿僧祇國土，為眾生故受丈光。若放無量光明，則無日月時節歲數。佛音聲遍滿三千大千國土，若欲大聲則遍滿十方無量阿僧祇國土，隨眾生多少音聲遍至。云何為八十隨形好？一者無見頂；二者鼻直高好孔不現；三者眉如初生月，紺琉璃色；四者耳輪埵成；五者身堅實，如那羅延；六者骨際如鈎鎖；七者身一時迴，如象王；八者行時足去地四寸而印文現；九者爪如赤銅色，薄而潤澤；十者膝骨堅著圓好；十一者身淨潔；十二者身柔軟；十三者身不曲；十四者指長纖圓；十五者指文莊嚴；十六者脈深；十七者踝不現；十八者身潤澤；十九者身自持不逶迤；二十者身滿足；二十一者識滿足；二十二者容儀備足；二十三者住處安無能動者；二十四者威震一切；二十五者一切樂觀；二十六者面不大長；二十七者正容貌不撓色；二十八者面具足滿；二十九者脣赤如頻婆果色；三十者音響深；三十一者臍深圓好；三十二者毛右旋；三十三者手足滿；三十四者手足如意；三十五者手文明直；三十六者手文長；三十七者手文不斷；三十八者一切惡心眾生見者和悅；三十九者面廣姝好；四十者面淨滿如月；四十一者隨眾生意和悅與語；四十二者毛孔出香氣；四十三者口出無上香；四十四者儀容如師子；四十五者進止如象王；四十六者行法如鵝王；四十七者頭如摩陀那果；四十八者一切聲分具足；四十九者牙利；五十者舌色赤；五十一者舌薄；五十二者毛紅色；五十三者毛潔淨；五十四者廣長眼；五十五者孔門相具；五十六者手足赤白，如蓮華色；五十七者臍不出；五十八者腹不現；五十九者細腹；六十者身不傾動；六十一者身持重；六十二者其身大；六十三者身長；六十四者手足潔淨軟澤；六十五者邊光各一丈；六十六者光照身而行；六十七者等視眾生；六十八者不輕眾生；六十九者隨眾生音聲，不過不減；七十者說法不著；七十一者隨眾語言而為說法；七十二者一發音報眾聲；七十三者次第有因緣說法；七十四者一切眾生不能盡觀相；七十五者觀無厭足；七十六者髮長好；七十七者髮不亂；七十八者髮旋好；七十九者髮色如青珠；八十者手足有德相。須菩提！是為八十隨形好佛身成就。如是，須菩提！菩薩摩訶薩以二施攝取眾生，所謂財施、法施，是為菩薩希有難及事。云何為菩薩摩訶薩愛語攝取眾生？菩薩摩訶薩以六波羅蜜為眾生說法，作是言：『汝行六波羅蜜攝一切善法。』云何為菩薩摩訶薩利行攝取眾生？菩薩摩訶薩長夜教眾生令行六波羅蜜。云何為菩薩摩訶薩同事攝取眾生？菩薩摩訶薩以五神通力故，種種變化入五道中與眾生同事，以此四事而攝取之。<p>「復次，須菩提！菩薩摩訶薩行般若波羅蜜時，教化眾生：『善男子！當善學分別諸字，亦當善知一字乃至四十二字。一切語言皆入初字門，一切語言亦入第二字門，乃至第四十二字門，一切語言皆入其中。一字皆入四十二字，四十二字亦入一字。』是眾生應如是善學四十二字，善學四十二字已，能善說字法；善說字法已，善說無字法。須菩提！如佛善知字法、善知字、善知無字，為無字法故說字法。何以故？須菩提！過一切名字法故，名為佛法。」<p>須菩提白佛言：「世尊！若眾生畢竟不可得，法亦不可得，法性亦不可得，畢竟空、無始空故。世尊！菩薩摩訶薩云何行般若波羅蜜，行禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜時，行四禪、四無量心、四無色定、三十七助道法、十八空，行空、無相、無作三昧，八解脫、九次第定，佛十力、四無所畏、四無礙智、十八不共法、三十二相、八十隨形好，云何住報得五神通為眾生說法？眾生實不可得。眾生不可得故，色不可得乃至識亦不可得。五陰不可得故，六波羅蜜乃至八十隨形好皆不可得。是不可得中，無眾生、無色乃至無八十隨形好。世尊！云何菩薩摩訶薩行般若波羅蜜為眾生說法？世尊！菩薩行般若波羅蜜時，菩薩尚不可得，何況當有菩薩法？」<p>佛告須菩提：「如是，如是！如汝所言，眾生不可得故，當知是內空、外空、內外空、空空、大空、第一義空、有為空、無為空、畢竟空、無始空、散空、諸法空、自相空、性空、不可得空、無法空、有法空、無法有法空。眾生不可得故，當知五陰空，十二入、十八界空，十二因緣空，四諦空，我空、壽者、命者、生者、養育者、眾數者、人者、作者使作者、起者使起者、受者使受者、知者見者皆空。眾生不可得故，當知四禪空，四無量心空、四無色定空；當知四念處空乃至八聖道分空，空空、無相空、無作空，八解脫空、九次第定空。眾生不可得故，當知佛十力空、四無所畏空、四無礙智空、十八不共法空；當知須陀洹果空、斯陀含果空、阿那含果空、阿羅漢果空、辟支佛道空；當知菩薩地空、阿耨多羅三藐三菩提空。須菩提！菩薩摩訶薩如是見一切法空，為眾生說法，不失諸空相。是菩薩如是觀時，知一切法無礙；知一切法無礙已，不壞諸法相、不二不分別，但為眾生如實說法。譬如佛所化人，化人復化作無量千萬億人。有教令布施者，有教持戒、有教忍辱、有教精進、有教禪定、有教智慧，有教四禪、四無量心、四無色定者。於汝意云何，佛所化人有分別破壞諸法不？」<p>須菩提言：「不也，世尊！是化人無心、無心數法，云何分別破壞諸法？」<p>「以是故，須菩提！當知菩薩摩訶薩行般若波羅蜜，為眾生如應說法，拔出眾生於顛倒地，令眾生各得如所應住地，以不縛不脫法故。何以故？須菩提！是色不縛不脫，受想行識不縛不脫。色無縛無脫不是色，受想行識無縛無脫不是識。何以故？色畢竟清淨故。受想行識乃至一切法，若有為、若無為，亦畢竟清淨故。如是，須菩提！菩薩摩訶薩為眾生說法，亦不得眾生及一切法，一切法不可得故。菩薩以不住法故，住諸法相中，所謂色空乃至有為無為法空。何以故？色乃至有為無為法，自性不可得故，無有住處。無所有法不住無所有法，自性法不住自性法，他性法不住他性法。何以故？是一切法皆不可得故。不可得法當住何處？如是，須菩提！菩薩摩訶薩行般若波羅蜜，以是諸空，能如是說法，如是行般若波羅蜜，於諸佛及聲聞、辟支佛無有過。何以故？諸佛及菩薩、辟支佛、阿羅漢得是法已，為眾生說法，亦不轉諸法相。何以故？如、法性、實際不可轉故。所以者何？諸法性無故。」<p>須菩提白佛言：「世尊！若法性、如、實際不轉，色與法性異不？色與如、實際異不？受想行識乃至有為無為法，世間出世間、有漏無漏異不？」<p>佛言：「不也。色不異法性、不異如、不異實際，受想行識乃至有漏無漏亦不異。」<p>須菩提白佛言：「世尊！若色不異法性、不異如、不異實際，受想行識乃至有漏無漏不異者，云何分別黑法有黑報，所謂地獄、餓鬼、畜生；白法有白報，所謂諸天及人；黑白法有黑白報；不黑不白法有不黑不白報，所謂須陀洹果、斯陀含果、阿那含果、阿羅漢果、辟支佛道、阿耨多羅三藐三菩提？」<p>佛告須菩提：「世諦故，分別說有果報，非第一義。第一義中不可說因緣果報。何以故？是第一義實無有相、無有分別亦無言說。所謂色乃至有漏無漏法，不生不滅相、不垢不淨，畢竟空、無始空故。」<p>須菩提白佛言：「世尊！若以世諦故，分別說有果報，非第一義者；一切凡夫人，應有須陀洹果、斯陀含果、阿那含果、阿羅漢果、辟支佛道、阿耨多羅三藐三菩提。」<p>佛告須菩提：「於汝意云何，凡夫人為知是世諦、是第一義諦不？若知，是凡夫人應是須陀洹果乃至阿耨多羅三藐三菩提。須菩提！以凡夫人實不知世諦，不知第一義諦，不知道，不知分別道果，云何當有諸果？須菩提！聖人知世諦、知第一義諦，有道、有修道。以是故，聖人差別有諸果。」<p>須菩提白佛言：「世尊！修道得果不？」<p>佛言：「不也，須菩提！修道不得果，不修道亦不得果，亦不離道得果，亦不住道中得果。如是，須菩提！菩薩摩訶薩行般若波羅蜜時，為眾生故分別果，亦不分別是有為、性無為性。」<p>「世尊！若不分別有為性、無為性、得諸果者，云何世尊自說三結盡故名須陀洹，婬怒癡薄故名斯陀含果，五此間結盡故名阿那含果，五彼間結盡故名阿羅漢，所有集法皆滅散相故名辟支佛道，一切煩惱習斷故名阿耨多羅三藐三菩提？世尊！我當云何知不分別有為性，無為性、得諸果？」<p>佛告須菩提：「汝以須陀洹果、斯陀含果、阿那含果、阿羅漢果、辟支佛道、阿耨多羅三藐三菩提，是諸果是有為？是無為？」<p>須菩提言：「世尊！皆是無為。」<p>「須菩提！無為法中有分別不？」<p>「不也，世尊！」<p>「若善男子、善女人通達一切法若有為、若無為一相，所謂無相，是時有分別若有為、若無為不？」<p>「不也，世尊！」<p>「如是，須菩提！菩薩摩訶薩為眾生說法，不分別諸法，所謂內空故，乃至無法有法空故。是菩薩自得無所著法，亦教人令得無所著法，若檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，初禪乃至第四禪、慈悲喜捨、無邊虛空處乃至非有想非無想處，若四念處乃至一切種智。是菩薩自不著故，亦教他人令得無所著。無所著故，無所礙。譬如佛所化人布施，亦不受布施報，但為度眾生故。乃至行一切種智，不受一切種智報。菩薩摩訶薩亦如是，行六波羅蜜乃至一切法，有漏無漏、有為無為，不住亦不受報，但為度眾生故。何以故？是菩薩摩訶薩善達一切諸法相故。」<p>摩訶般若波羅蜜經善達品第七十九<p>須菩提白佛言：「世尊！云何菩薩善達諸法相？」<p>佛告須菩提：「譬如化人，不行婬怒癡，不行色乃至識，不行內外法，不行諸煩惱結使，不行有漏法無漏法、世間法出世間法、有為法無為法，亦無聖果。菩薩亦如是，無有是法，亦不分別是法，是名善達諸法相。」<p>須菩提言：「世尊！化人云何有修道？」<p>佛言：「化人修道，不垢不淨，亦不在五道生死。須菩提！於汝意云何，佛所化人有根本實事不？有垢有淨不？」<p>須菩提言：「不也。佛所化人，無有根本實事，亦無垢亦無淨，亦不在五道生死。」<p>「如是，須菩提！菩薩摩訶薩善達諸法相亦如是。」<p>須菩提言：「世尊！一切色如化不？受想行識如化不？」<p>佛言：「一切色如化，一切受想行識如化。」<p>「世尊！若一切色如化，一切受想行識如化，一切法如化。化人無色無受想行識，無垢無淨，無五道生死亦無解脫處。菩薩有何等功用？」<p>佛告須菩提：「於汝意云何，菩薩摩訶薩本行菩薩道時，頗見有眾生從地獄、餓鬼、畜生、天、人中得解脫不？」<p>須菩提言：「不也，世尊！」<p>佛言：「如是，如是！須菩提！菩薩摩訶薩亦如是，不見眾生從三界得解脫。何以故？菩薩摩訶薩見知一切法如幻如化。」<p>「世尊！若菩薩摩訶薩見知一切法如幻如化，為何事故，行六波羅蜜、四禪、四無量心、四無色定、三十七助道法，乃至行大慈悲、淨佛國土、成就眾生？」<p>佛告須菩提：「若眾生自知諸法如幻如化，菩薩摩訶薩終不於阿僧祇劫為眾生行菩薩道。須菩提！以眾生自不知諸法如幻如化，以是故，菩薩摩訶薩於無量阿僧祇劫行六波羅蜜，成就眾生、淨佛國土，得阿耨多羅三藐三菩提。」<p>須菩提白佛言：「世尊！若一切法如夢、如響、如影、如焰、如幻、如化。眾生在何處住，菩薩行六波羅蜜而拔出之？」<p>「須菩提！眾生但住名相虛妄憶想分別中。是故菩薩行般若波羅蜜，於名相虛妄中拔出眾生。」<p>須菩提白佛言：「世尊！何等是名？何等是相？」<p>佛言：「此名強作，但假施設。所謂此色、此受想行識，此男此女、此大此小，此地獄、此畜生、此餓鬼、此人、此天，此有為此無為，此是須陀洹果、斯陀含果、阿那含果、阿羅漢果、辟支佛道，此佛道。須菩提！一切和合法皆是假名，以名取諸法，是故為名。一切有為法但有名相，凡夫愚人於中生著。菩薩摩訶薩行般若波羅蜜，以方便力故，於名字中教令遠離。作是言：『諸眾生！是名但有空名，虛妄憶想分別中生，汝等莫著虛妄憶想。此事本末皆無，自性空故，智者所不著。』如是，須菩提！菩薩摩訶薩行般若波羅蜜，以方便力故，為眾生說法。須菩提！是為名。何等為相？須菩提！有二種相，凡夫人所著處。何等為二？一者色相，二者無色相。須菩提！何等名色相？諸所有色，若麁若細、若好若醜皆是空。是空法中，憶想分別著心取相，是名為色相。何等是無色相？諸無色法，憶想分別著心取相故生煩惱，是名無色相。是菩薩摩訶薩行般若波羅蜜，以方便力故，教眾生遠離是相著，無相法中令不墮二法，所謂是相、是無相。如是，須菩提！菩薩摩訶薩行般若波羅蜜，教眾生遠離相，令住無相性中。」<p>須菩提白佛言：「世尊！若一切法但有名相，云何菩薩行般若波羅蜜能自饒益亦教他人令得善利？云何菩薩具足諸地，從一地至一地，教化眾生令得三乘？」<p>佛告須菩提：「若諸法根本定有，非但名相者，菩薩摩訶薩行般若波羅蜜時，不能自利益，亦不能利益他人。須菩提！諸法無有根本實事，但有名相。是故菩薩行般若波羅蜜時，能具足禪那波羅蜜，無相故；毘梨耶波羅蜜、羼提波羅蜜、尸羅波羅蜜、檀那波羅蜜，無相故。具足四禪波羅蜜，四無量心波羅蜜，四無色定波羅蜜，無相故。具足四念處波羅蜜，無相故；乃至具足八聖道分波羅蜜，無相故。具足內空波羅蜜，無相故；乃至具足無法有法空波羅蜜，無相故。具足解脫波羅蜜，無相故；具足九次第定波羅蜜，無相故。具足佛十力波羅蜜，乃至具足十八不共法波羅蜜，無相故。是菩薩無相故，自具足是諸善法，亦教他人令具足善法，無相故。須菩提！若諸法相當實有如毫釐許者，菩薩摩訶薩行般若波羅蜜時，不能知諸法無相、無憶念，得阿耨多羅三藐三菩提。亦教眾生令得無漏法。何以故？一切無漏法無相、無憶念故。如是，須菩提！菩薩摩訶薩行般若波羅蜜，以無漏法利益眾生。」<p>須菩提白佛言：「世尊！若一切法無相、無憶念，云何數是聲聞法、是辟支佛法、是菩薩法、是佛法？」<p>佛告須菩提：「於汝意云何，無相法與聲聞法異不？」<p>「不也，世尊！無相法與辟支佛法、菩薩法、佛法異不？」<p>「不也，世尊！」<p>佛告須菩提：「無相法即是須陀洹果、斯陀含果、阿那含果、阿羅漢果、辟支佛法、菩薩法、佛法。」<p>須菩提言：「如是，世尊！」<p>「須菩提！以是因緣故，當知一切法皆是無相。須菩提！菩薩摩訶薩學是一切法無相，得增益善法，所謂六波羅蜜、四禪、四無量心、四無色定、四念處，乃至十八不共法。何以故？菩薩不以餘法為要，如三解脫門，所謂空、無相、無作。所以者何？一切善法皆入三解脫門。何以故？一切法自相空，是名空解脫門；一切法無相，是名無相解脫門；一切法無作無起相，是名無作解脫門。若菩薩摩訶薩學三解脫門，是時能學五陰相，能學十二入相，能學十八界相，能學四聖諦、十二因緣法，能學內空、外空乃至無法有法空，能學六波羅蜜、四念處乃至八聖道分，能學佛十力、四無所畏、四無礙智、十八不共法。」<p>須菩提白佛言：「世尊！云何菩薩摩訶薩行般若波羅蜜，能學五受陰相？」<p>佛告須菩提：「菩薩摩訶薩行般若波羅蜜，知色相、知色生滅、知色如。云何知色相？知色畢竟空，內分分異、虛、無實，譬如水沫無堅固，是為知色相。云何知色生滅？色生時無所從來，去無所至，若不來不去，是為知色生滅相。云何知色如？是色如、不生不滅、不來不去、不增不減、不垢不淨，是名知色如。須菩提！如名如實、不虛、如前，後中亦爾，常不異，是為知色如。云何知受相？云何知受生滅？云何知受如？菩薩知諸受相，如水中泡，一起一滅，是為知受相。知受生滅者，是諸受，無所從來、去無所至，是為知受生滅。知受如者，是如不生不滅、不來不去、不增不減、不垢不淨，是為知受如。云何知想相？云何知想生滅？云何知想如？知想相者，是想如焰水不可得而妄生水想，是為知想相。知想生滅者，是想無所從來、去無所至，是為知想生滅。知想如者，諸想如不生不滅、不來不去、不增不減、不垢不淨，不轉於實相，是為知想如。云何知行相？云何知行生滅？云何知行如？知行相者，行如芭蕉，葉葉除却不得堅實，是為知行相。知行生滅者，諸行生無所從來、去無所至，是為知行生滅。知行如者，諸行不生不滅、不來不去、不增不減、不垢不淨，是為知行如。云何知識相？云何知識生滅？云何知識如？知識相者，識如幻師，幻作四種兵，無有實。識相亦如是，是為知識相。知識生滅者，是識生時無所從來、滅時無所去，是為知識生滅。知識如者，知識不生不滅、不來不去、不垢不淨、不增不減，是為知識如。云何知諸入？眼眼性空乃至意意性空，色色性空乃至法法性空。云何知界？眼眼界空、色色界空、眼識眼識界空，乃至意識界亦如是。云何知四聖諦？知苦聖諦時遠離二法，知苦諦不二不別，是名苦聖諦。集、盡、道亦如是。云何知苦如？知苦聖諦即是如，如即是苦聖諦。集、盡、道亦如是。云何知十二因緣？知十二因緣不生相，是名知十二因緣。」<p>須菩提白佛言：「世尊！若菩薩摩訶薩行般若波羅蜜時，各各分別知諸法，將無以色性壞法性，乃至一切種智性壞法性耶？」<p>佛告須菩提：「若法性外更有法者，應壞法性；法性外，法不可得，是故不壞。何以故？須菩提！佛及佛弟子知法性外法不可得，不可得故，不說法性外有法。如是，須菩提！菩薩摩訶薩行般若波羅蜜，應學法性。」<p>須菩提白佛言：「世尊！菩薩摩訶薩若學法性，為無所學。」<p>佛告須菩提：「菩薩摩訶薩學法性則學一切法。何以故？一切法即是法性。」<p>須菩提白佛言：「世尊！何因緣故，一切法即是法性？」<p>佛言：「一切法皆入無相、無為性中，以是因緣故，學法性則學一切法。」<p>須菩提白佛言：「世尊！若一切法即是法性，菩薩摩訶薩何以學般若波羅蜜、禪那波羅蜜、毘梨耶波羅蜜、羼提波羅蜜、尸羅波羅蜜、檀那波羅蜜？菩薩摩訶薩何以學初禪、第二第三第四禪？菩薩摩訶薩何以學慈悲喜捨？何以學無邊虛空處、無邊識處、無所有處、非有想非無想處？何以學四念處、四正勤、四如意足、五根、五力、七覺分、八聖道分？何以學空、無相、無作解脫門？何以學八背捨、九次第定，佛十力、四無所畏、四無礙智、十八不共法？何以學六神通？何以學三十二相、八十隨形好？何以學生剎利大姓、婆羅門大姓、居士大家？何以學生四天王天處、三十三天、夜摩天、兜率陀天、化樂天、他化自在天？何以學生梵天王住處、光音天、遍淨天、廣果天、無想天、淨居天？何以學生無邊空處、生無邊識處、生無所有處、生非有想非無想處？何以學初發意地，第二第三第四第五第六第七第八第九第十地？何以學聲聞地、辟支佛地、菩薩法位？何以學成就眾生、淨佛國土？何以學諸陀羅尼？何以學樂說法？何以學阿耨多羅三藐三菩提，學已得一切種智、知一切法？世尊！諸法法性中無是分別。世尊！將無菩薩墮非道中。何以故？世尊！法性中無如是分別，法性中無色、無受想行識，諸法性亦不遠離色受想行識。色即是法性，法性即是色，受想行識亦如是，一切法亦如是。」<p>佛告須菩提：「如是，如是！如汝所言。色即是法性，受想行識即是法性。須菩提！菩薩摩訶薩行般若波羅蜜時，若法性外見有法者，為不求阿耨多羅三藐三菩提。菩薩摩訶薩行般若波羅蜜時，知一切法性即是阿耨多羅三藐三菩提。以是故，菩薩摩訶薩行般若波羅蜜時，知一切法即是法性已，以無名相法以名相說，所謂是色、是受想行識，乃至是阿耨多羅三藐三菩提。須菩提！譬如工幻師、若幻弟子，多人處立幻，作種種形色男女象馬、端嚴園林，及諸廬館流泉浴池、衣服臥具、香華瓔珞、餚膳飲食，作眾伎樂以樂眾人；又復幻作人，令布施、持戒、忍辱、精進、禪定、修智慧。是幻師復幻作剎利大姓、婆羅門大姓、居士大家，四天王天處、須彌山三十三天、夜摩天、兜率陀天、化樂天、他化自在天以示眾人；復幻作梵眾天乃至非有想非無想天；又幻作須陀洹、斯陀含、阿那含、阿羅漢、辟支佛、菩薩摩訶薩，從初發意行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，行初地乃至行十地，入菩薩位遊戲神通，成就眾生、淨佛國土，遊戲諸禪解脫三昧，行佛十力、四無所畏、四無礙智、十八不共法、大慈大悲，具足佛身三十二相、八十隨形好，以示眾人。是中無智之人歎未曾有，是人多能巧為眾事娛樂眾人，種種形色乃至三十二相、八十隨形好莊嚴佛身。其中有智之土思惟言：『未曾有也，是中無有實事，而以無所有法娛樂眾人令有形相，無事事相、無有有相。』如是，須菩提！菩薩摩訶薩不見離法性有法行般若波羅蜜，以方便力故，雖不得眾生而自布施，亦教人布施，讚歎布施法，歡喜讚歎行布施者；自持戒，亦教人持戒；自忍辱，亦教人忍辱；自精進，亦教人精進；自行禪，亦教人行禪；自修智慧，亦教人修智慧，讚歎修智慧法，歡喜讚歎修智慧者。自行十善，亦教他人行十善，讚歎行十善法，歡喜讚歎行十善者。自受行五戒，亦教他人受行五戒，讚歎五戒法，歡喜讚歎受行五戒者。自受八戒齋，亦教他人受八戒齋，讚歎八戒齋法。歡喜讚歎行八戒齋者。自行初禪乃至自行第四禪，自行慈悲喜捨，自行無邊空處乃至非有想非無想處，亦教他人行。自行四念處乃至八聖道分，自行三解脫門、佛十力，乃至自行十八不共法，亦教他人行十八不共法，讚歎十八不共法，歡喜讚歎行十八不共法者。須菩提！若法性前後中有異者，是菩薩摩訶薩不能以方便力故示法性成就眾生。須菩提！以法性前後中無異，是故菩薩行般若波羅蜜，為利益眾生故行菩薩道。」
。
<juan>摩訶般若波羅蜜經卷第二十五<p>實際品第八十<p>須菩提白佛言：「世尊！若眾生畢竟不可得，菩薩為誰故行般若波羅蜜？」<p>佛告須菩提：「菩薩為實際故行般若波羅蜜。須菩提！實際、眾生際異者，菩薩不行般若波羅蜜。須菩提！實際！眾生際不異。以是故，菩薩摩訶薩為利益眾生故行般若波羅蜜。復次，須菩提！菩薩摩訶薩行般若波羅蜜時，以不壞實際法，立眾生於實際中。」<p>須菩提白佛言：「世尊！若實際即是眾生際，菩薩則為建立實際於實際。世尊！若建立實際於實際，則為建立自性於自性。世尊！不應建立自性於自性。世尊！云何菩薩摩訶薩行般若波羅蜜時，建立眾生於實際？」<p>佛告須菩提：「實際不可建立於實際，自性不可建立於自性。須菩提！今菩薩摩訶薩行般若波羅蜜時，以方便力故，建立眾生於實際，實際亦不異眾生際，實際、眾生際無二無別。」<p>須菩提白佛言：「世尊！何等是諸菩薩摩訶薩方便力，用是方便力，菩薩摩訶薩行般若波羅蜜時，建立眾生於實際，亦不壞實際相？」<p>佛告須菩提：「若菩薩摩訶薩行般若波羅蜜時，以方便力故，建立眾生於布施。建立已，說布施先後際相空，作是言：『如是布施，前際空、後際空、中際亦空；施者亦空、施報亦空、受者亦空。諸善男子！是一切法實際中不可得。汝等莫念布施異、施者異、施報異、受者異。若汝等不念布施異、施者異、施報異、受者異，是時布施能取甘露味，得甘露味果。汝善男子！以是布施故，莫著色、莫著受想行識。何以故？是布施布施相空，施者施者空，施報施報空，受者受者空。空中布施不可得、施者不可得、施報不可得、受者不可得。何以故？是諸法畢竟自性空故。』<p>「復次，須菩提！菩薩摩訶薩行般若波羅蜜時，以方便力故教眾生持戒，語眾生言：『汝善男子！除捨殺生法，乃至除捨邪見法。何以故？善男子！如汝所分別法，是諸法無如是性。汝善男子！當諦思惟何等是眾生而欲奪命？用何等物奪命？乃至邪見亦如是。』須菩提！菩薩摩訶薩如是方便力成就眾生，是菩薩摩訶薩即為眾生說布施、持戒果報：『是布施、持戒果報自性空。知布施、持戒果報自性空已，是中不著。不著故，心不散，能生智慧。以是智慧斷一切結使煩惱習，入無餘涅槃。是世俗法，非第一實義。何以故？空中無有滅亦無使滅者，諸法畢竟空即是涅槃。』<p>「復次，須菩提！菩薩摩訶薩見眾生瞋恚惱心，教言：『汝善男子來！修行忍辱作忍辱人，當樂忍辱。汝所瞋者自性空。汝來，善男子！如是思惟：「我於何所法中瞋？誰為瞋者？所瞋者誰？是法皆空，是性空法無不空時。是空非諸佛作，非辟支佛、聲聞作，非菩薩摩訶薩作，非諸天、鬼神、龍王、阿修羅、緊陀羅、摩睺羅伽，非四天王天乃至非他化自在天，非梵眾天乃至非淨居天，非無邊空處乃至非有想非無想諸天所作。」汝當如是思惟：「瞋誰？誰是瞋者？何等是瞋事？是一切法性空，性空法無有所瞋。」』如是，須菩提！菩薩摩訶薩行般若波羅蜜時，以是因緣建立眾生於性空，次第漸漸示教利喜，令得阿耨多羅三藐三菩提。是世俗法，非第一實義。何以故？是性空中無有得者、無有得法、無有得處。須菩提！是名實際性空法。菩薩摩訶薩為眾生故行是法，眾生亦不可得。何以故？一切法離眾生相。<p>「復次，須菩提！菩薩摩訶薩行般若波羅蜜時，方便力故，見眾生懈怠，教令身精進心精進。作是言：『諸善男子！諸法性空中，無懈怠法、無懈怠者、無懈怠事。是一切法性皆空，無過性空者。汝等生身精進、心精進，為生善法故莫懈怠。善法者，若布施、若持戒、若忍辱、若精進、若禪定、若智慧；若諸禪定、解脫、三昧；若四念處乃至八聖道分；若空解脫門，無相、無作解脫門；乃至十八不共法莫懈怠。諸善男子！是一切法性空中當知無礙相，無礙法中無懈怠者、無懈怠法。』如是，須菩提！菩薩摩訶薩行般若波羅蜜時，教眾生令住性空，不墮二法。何以故？是性空中無二無別故。是無二法，則無可著處。<p>「復次，須菩提！菩薩摩訶薩行性空般若波羅蜜時，教眾生令精進。作是言：『諸善男子！勤精進若布施、若持戒、若忍辱、若精進、若禪定、若智慧；若禪定、解脫、三昧；若四念處乃至八聖道分；若空解脫門，無相、無作解脫門；若佛十力、若四無所畏、若四無礙智、若十八不共法、若大慈大悲。是諸法，汝等莫念二相、莫念不二相。何以故？是法性皆空。是性空法，不應用二相念、不應用不二相念。』如是，須菩提！菩薩摩訶薩行般若波羅蜜，以方便力故成就眾生。成就眾生已，次第教令得須陀洹果、斯陀含果、阿那含果、阿羅漢果、辟支佛道、菩薩位，令得阿耨多羅三藐三菩提。<p>「復次，須菩提！菩薩摩訶薩行般若波羅蜜時，見眾生亂心，以方便力，為利益眾生故，作是言：『諸善男子！當修禪定。汝莫生亂想，當生一心。何以故？是法性皆空性，空中無有法可得，若亂、若一心。汝等住是三昧，所有作業，若身、若口、若意，若布施、若持戒、若行忍辱、若勤精進、若行禪定、若修智慧，若行四念處乃至若行八聖道分，若行諸解脫、次第定，若行佛十力、四無所畏、四無礙智、十八不共法、大慈大悲、三十二相、八十隨形好，若聲聞道、若辟支佛道、若菩薩道、若佛道，若須陀洹果、斯陀含果、阿那含果、阿羅漢果、辟支佛道、若一切種智，若成就眾生、若淨佛國土。汝等皆當應隨所願，得住性空故。』如是，須菩提！菩薩摩訶薩行般若波羅蜜，方便力為利益眾生故，從初發意終不懈廢，常求善法利益眾生。從一佛國至一佛國，供養諸佛，從諸佛聞法，捨身受身乃至阿耨多羅三藐三菩提，終不忘失。是菩薩常得諸陀羅尼法，諸根具足，所謂身根、語根、意根。何以故？是菩薩摩訶薩常修一切種智。修一切種智故，一切諸道皆修，若聲聞道、若辟支佛道、若菩薩神通道。行神通道菩薩常利益眾生，終不忘失。是菩薩住報得神通，利益眾生，入生死五道終不耗減。如是，須菩提！菩薩摩訶薩行般若波羅蜜住性空，以禪定利益眾生。<p>「復次，須菩提！菩薩摩訶薩行般若波羅蜜住性空，以方便力故利益眾生，作是言：『汝等諸善男子！觀一切法性空。善男子！汝等當作諸業，若身業、若口業、若意業，取甘露味，得甘露果。性空中無有法退。何以故？性空不退，亦無退者。以性空非法亦非非法，於無所有法中，云何當有退？』須菩提！菩薩摩訶薩行般若波羅蜜時，如是教眾生常不懈廢。是菩薩自行十善，亦教他人行十善，五戒、八戒成就齋亦如是。自行初禪，亦教他人令行初禪，乃至第四禪亦如是。常自行慈心，亦教他人令行慈心，乃至捨心亦如是。自行無邊空處，亦教他人令行無邊空處，乃至非有想非無想處亦如是。自行四念處，亦教他人令行四念處，乃至八聖道分、佛十力乃至八十隨形好亦如是。自於須陀洹果中生智慧亦不住是中，亦教他人令得須陀洹果，乃至阿羅漢亦如是。自於辟支佛道中生智慧亦不住是中，亦教他人令得辟支佛道。自生阿耨多羅三藐三菩提道，亦教他人令生阿耨多羅三藐三菩提道。如是，須菩提！菩薩摩訶薩行菩薩道時，方便力故，終不懈廢。」<p>須菩提白佛言：「世尊！若諸法性常空，常空中眾生不可得，法、非法亦不可得。菩薩摩訶薩云何求一切種智？」<p>佛告須菩提：「如是，如是！如汝所言。諸法性皆空，空中眾生不可得，法、非法亦不可得。須菩提！若一切法性不空，菩薩摩訶薩不依性空成阿耨多羅三藐三菩提、為眾生說性空法。須菩提！色性空，受想行識性空。菩薩摩訶薩行般若波羅蜜時，說五陰性空法，說十二入、十八界性空法，說四禪、四無量心、四無色定，四念處乃至八聖道分性空法，說三解脫門、八背捨、九次第定，佛十力、四無所畏、四無礙智、十八不共法、大慈大悲、三十二相、八十隨形好性空法，說須陀洹果、斯陀含果、阿那含果、阿羅漢果、辟支佛道、一切種智斷煩惱習性空法。須菩提！若內空性不空，外空乃至無法有法空性不空者，則壞空性。是性空不常不斷。何以故？是性空無住處，亦無所從來，亦無所從去。須菩提！是名法住相。是中無法，無聚無散、無增無減、無生無滅、無垢無淨，是為諸法相。菩薩摩訶薩住是中，發阿耨多羅三藐三菩提心，不見法有所發，無發無住是名法住相。是菩薩摩訶薩行般若波羅蜜時，見一切法性空，不轉阿耨多羅三藐三菩提。何以故？是菩薩不見有法能障礙，當何處生疑？是名阿耨多羅三藐三菩提性空。不得眾生、不得我、不得人、不得壽、不得命，乃至不得知者、見者，性空中色不可得，受想行識不可得，乃至八十隨形好不可得。須菩提！譬如佛化作四眾——比丘、比丘尼、優婆塞、優婆夷——常為是諸眾說法，千萬億劫不斷。」<p>佛告須菩提：「是諸化眾，當得須陀洹果、斯陀含果、阿那含果、阿羅漢果，得阿耨多羅三藐三菩提記不？」<p>須菩提言：「不也，世尊！何以故？是諸化眾無有根本實事故。一切諸法性空，亦無根本實事。何等是眾生得須陀洹果乃至阿羅漢果，得阿耨多羅三藐三菩提記？」<p>「須菩提！菩薩摩訶薩亦如是，為眾生說性空法，是眾生實不可得。以眾生墮顛倒故，拔眾生令住不顛倒。顛倒即是無顛倒，顛倒、不顛倒雖一相，而多顛倒、少不顛倒。無顛倒處中則無我無眾生，乃至無知者、見者。無顛倒處中亦無色，無受想行識，無十二入乃至無阿耨多羅三藐三菩提，是名諸法性空。菩薩摩訶薩住是中行般若波羅蜜時，於眾生相顛倒中拔出眾生，所謂無眾生有眾生相中拔出，乃至知者、見者相中拔出。於無色色相中、無受想行識受想行識相中拔出眾生，十二入、十八界乃至一切有漏法亦如是。須菩提！亦有諸無漏法，所謂四念處、四正勤、四如意足、五根、五力、七覺分、八聖道分。如是等法雖無漏法，亦不如第一義相。第一義相者，無作、無為、無生、無相、無說，是名第一義，亦名性空，亦名諸佛道。是中不得眾生，乃至不得知者、見者。不得色受想行識，乃至不得八十隨形好。何以故？菩薩摩訶薩非為道法故求阿耨多羅三藐三菩提心，為諸法實相性空故求阿耨多羅三藐三菩提。是性空前際亦是性空，後際亦是性空，中際亦是性空。常性空，無不性空時。菩薩摩訶薩行是性空般若波羅蜜，為眾生種種著相欲拔出故，求道種智。求道種智時遍行一切道，若聲聞道、若辟支佛道、若菩薩道。是菩薩具足一切道，拔出眾生於邪想著，淨佛國土已，隨其壽命得阿耨多羅三藐三菩提。須菩提！過去十方諸佛道所謂性空，未來現在十方諸佛道亦性空。離性空，世間無道、無道果。要從親近諸佛聞是諸法性空，行是法不失薩婆若。」<p>須菩提白佛言：「世尊！甚希有。」<p>「諸菩薩摩訶薩有行是性空法，亦不壞性空相，所謂色與性空異，受想行識與性空異，乃至阿耨多羅三藐三菩提與性空異。須菩提！色即是性空、性空即是色，乃至阿耨多羅三藐三菩提。阿耨多羅三藐三菩提即是性空、性空即是阿耨多羅三藐三菩提。」<p>佛告須菩提：「若色與性空異，若受想行識與性空異，乃至阿耨多羅三藐三菩提與性空異，菩薩摩訶薩不能得一切種智。須菩提！今色不異性空，乃至阿耨多羅三藐三菩提不異性空。以是故，菩薩摩訶薩知一切法性空，發意求阿耨多羅三藐三菩提。何以故？是中無有法若實若常，但凡夫著色受想行識，凡夫取色相、取受想行識相有我，心著內外法故，受後身色受想行識。以是因緣故，不得脫生老病死愁憂苦惱，往來五道。以是事故，菩薩摩訶薩行性空波羅蜜，不壞色等諸法相，若空、若不空。何以故？色性空相不壞色，所謂是色是空，是受想行識乃至阿耨多羅三藐三菩提亦如是。譬如虛空不壞虛空，內虛空不壞外虛空，外虛空不壞內虛空。如是，須菩提！色不壞色空相，色空相不壞色。何以故？是二法無有性能有所壞，所謂是空、是非空，乃至阿耨多羅三藐三菩提亦如是。」<p>須菩提白佛言：「世尊！若一切法空無分別，云何菩薩摩訶薩從初發意以來作是願：『我當得阿耨多羅三藐三菩提。』世尊！若一切法無分別，云何菩薩發心言：『我當得阿耨多羅三藐三菩提。』世尊！若分別諸法，不能得阿耨多羅三藐三菩提。」<p>佛告須菩提：「如是，如是！若菩薩摩訶薩行二相者，無阿耨多羅三藐三菩提。若分別作二分者，無阿耨多羅三藐三菩提。若不二、不分別諸法，則是阿耨多羅三藐三菩提。菩提是不二相、不壞相。須菩提！是菩提，不色中行，不受想行識中行，乃至菩提亦不菩提中行。何以故？色即是菩提、菩提即是色，不二不分別，乃至十八不共法亦如是。是菩提非取故行、非捨故行。」<p>須菩提白佛言：「世尊！若菩薩摩訶薩菩提非取故行、非捨故行，菩薩摩訶薩菩提何處行？」<p>佛告須菩提：「於汝意云何，如佛所化人，在何處行？若取中行？若捨中行？」<p>須菩提言：「世尊！非取中行、非捨中行。」<p>佛言：「菩薩摩訶薩菩提亦如是，非取中行、非捨中行。須菩提！於汝意云何，阿羅漢夢中菩提何處行？若取中行、若捨中行不？」<p>「不也，世尊！非取中行、非捨中行。世尊！阿羅漢畢竟不眠，云何夢中菩提若取中行、若捨中行？」<p>「須菩提！菩薩摩訶薩阿耨多羅三藐三菩提亦如是，非取中行、非捨中行，所謂色中行乃至一切種智中行。」<p>「世尊！將無菩薩摩訶薩不行十地，不行六波羅蜜，不行三十七助道法，不行十四空，不行諸禪定、解脫、三昧，不行佛十力乃至八十隨形好，住五神通，淨佛國土、成就眾生，得阿耨多羅三藐三菩提？」<p>佛告須菩提：「如是，如是！如汝所言。今菩薩離菩提無處行，若不具足十地、六波羅蜜、四禪、四無量心、四無色定、四念處，乃至八聖道分，空、無相、無作，佛十力乃至八十隨形好，常捨行不誑法、不錯謬法。不具足是諸法，終不得阿耨多羅三藐三菩提。是菩薩摩訶薩住色相中，住受想行識相中，乃至住阿耨多羅三藐三菩提相中，能具足十地，乃至得阿耨多羅三藐三菩提。是相常寂滅，無有法能增能減、能生能滅、能垢能淨、能得道、能得果。世諦法故，菩薩摩訶薩得阿耨多羅三藐三菩提，非第一實義。何以故？第一義中無有色乃至無阿耨多羅三藐三菩提，亦無行阿耨多羅三藐三菩提者。是一切法皆以世諦故說，非第一義。須菩提！菩薩摩訶薩從初發意以來，行阿耨多羅三藐三菩提，菩提亦不增、眾生亦不減，菩薩亦不增減。須菩提！於意云何，若人初得道時，住無間三昧，得無漏根，成就若須陀洹果、若斯陀含果、若阿那含果、若阿羅漢果。汝爾時有所得，若夢、若心、若道、若道果不？」<p>須菩提言：「世尊！不得也。」<p>佛言：「須菩提！云何當知得阿羅漢道者？」<p>「世尊！世諦法故，分別名阿羅漢道。」<p>佛言：「如是，如是！須菩提！世諦故，說名菩薩，說名色受想行識乃至一切種智。是菩提中無法可得，若增若減，以諸法性空故。諸法性空尚不可得，何況得初地心乃至十地心，六波羅蜜，三十七助道法，空三昧，無相、無作三昧，乃至一切佛法當有所得，無有是處。如是，須菩提！菩薩摩訶薩行阿耨多羅三藐三菩提，得阿耨多羅三藐三菩提，利益眾生。」<p>摩訶般若波羅蜜經具足品第八十一（丹照明品）<p>須菩提白佛言：「世尊！若菩薩摩訶薩行六波羅蜜、十八空、三十七助道法，佛十力、四無所畏、四無礙智、十八不共法，不具足菩薩道，不能得阿耨多羅三藐三菩提。世尊！菩薩摩訶薩當云何具足菩薩道，能得阿耨多羅三藐三菩提？」<p>佛告須菩提：「若菩薩摩訶薩行般若波羅蜜時，以方便力故，行檀那波羅蜜，不得施、不得施者、不得受者，亦不遠離是法行檀那波羅蜜，是則照明菩薩道。如是，須菩提！菩薩以方便力故，具足菩薩道。具足已，能得阿耨多羅三藐三菩提。持戒、忍辱、精進、禪定、智慧，乃至十八不共法亦如是。」<p>舍利弗白佛言：「世尊！云何菩薩摩訶薩習般若波羅蜜？」<p>佛告舍利弗：「若菩薩摩訶薩行般若波羅蜜，以方便力故，不壞色、不隨色。何以故？是色性無故，不壞不隨，乃至受想行識亦如是。舍利弗！菩薩摩訶薩行般若波羅蜜，以方便力故，檀那波羅蜜不壞不隨。何以故？檀那波羅蜜性無故，乃至十八不共法亦如是。」<p>舍利弗白佛言：「世尊！若諸法無自性可壞可隨者，云何菩薩摩訶薩能習般若波羅蜜諸菩薩摩訶薩所學處？何以故？菩薩摩訶薩不學般若波羅蜜，不能得阿耨多羅三藐三菩提。」<p>佛告舍利弗：「如汝所言，菩薩不學般若波羅蜜，不能得阿耨多羅三藐三菩提，不離方便力故可得。舍利弗！若菩薩摩訶薩行般若波羅蜜，若有一法性可得，應當取；若不可得，何所取？所謂此是般若波羅蜜，是禪那波羅蜜，是毘梨耶波羅蜜，是羼提波羅蜜、尸羅波羅蜜、檀那波羅蜜，是色受想行識乃至是阿耨多羅三藐三菩提。舍利弗！是般若波羅蜜不可取相，乃至一切諸佛法不可取相。舍利弗！是名不取般若波羅蜜乃至佛法，是菩薩摩訶薩所應學。菩薩摩訶薩於是中學時，學相亦不可得，何況般若波羅蜜？佛法、菩薩法、辟支佛法、聲聞法、凡夫人法？何以故？舍利弗！諸法無一法有性，如是無性諸法，何等是凡夫人、須陀洹、斯陀含、阿那含、阿羅漢、辟支佛、菩薩、佛？若無是諸賢聖，云何有法？以是法故，分別說是凡夫人、須陀洹、斯陀含、阿那含、阿羅漢、辟支佛、菩薩、佛。」<p>舍利弗白佛言：「世尊！若諸法無性無實、無根本，云何知是凡夫人乃至是佛？」<p>佛告舍利弗：「凡夫人所著處，色有性有實不？」<p>「不也，世尊！」<p>「但以顛倒心故，受想行識乃至十八不共法亦如是。舍利弗！菩薩摩訶薩行般若波羅蜜時，以方便力故，見諸法無性、無根本故，能發阿耨多羅三藐三菩提心。」<p>舍利弗白佛言：「世尊！云何菩薩摩訶薩行般若波羅蜜時，以方便力故，見諸法無性、無根本故，能發阿耨多羅三藐三菩提心？」<p>佛告舍利弗：「菩薩摩訶薩行般若波羅蜜時，不見諸法根本住中退沒、生懈怠心。舍利弗！今諸法根本，實無我、無所有性、常空，但顛倒愚癡故，眾生著陰、入、界。是菩薩摩訶薩見諸法無所有性、常空、自相空時，行般若波羅蜜自立。如幻師為眾生說法，慳者為說布施法，破戒者為說持戒法，瞋者為說忍辱法，懈怠者為說精進法，亂者為說禪定法，愚癡者為說智慧法。令眾生住布施乃至智慧，然後為說聖法能出苦。用是法故，得須陀洹果，乃至得阿羅漢果、辟支佛道，乃至阿耨多羅三藐三菩提。」<p>舍利弗白佛言：「世尊！菩薩摩訶薩得是眾生無所有，教令布施、持戒乃至智慧，然後為說聖法能出苦。以是法故，得須陀洹果乃至阿耨多羅三藐三菩提。」<p>佛告舍利弗：「菩薩摩訶薩行般若波羅蜜時，無有有所得過罪。何以故？舍利弗！是菩薩摩訶薩行般若波羅蜜時，不得眾生，但空法相續故，名為眾生。舍利弗！菩薩摩訶薩住二諦中為眾生說法：世諦、第一義諦。舍利弗！二諦中眾生雖不可得，菩薩摩訶薩行般若波羅蜜，以方便力故，為眾生說法。眾生聞是法，今世吾我尚不可得，何況當得阿耨多羅三藐三菩提者及所用法？如是，舍利弗！菩薩摩訶薩行般若波羅蜜時，以方便力故，為眾生說法。」<p>舍利弗白佛言：「世尊！是菩薩摩訶薩心曠大，無有法可得，若一相、若異相、若別相，而能如是大誓莊嚴。用是莊嚴故，不生欲界、不生色界、不生無色界，不見有為性、不見無為性，而於三界中度脫眾生，亦不得眾生。何以故？眾生不縛不解。眾生不縛不解故，無垢無淨。無垢無淨故，無分別五道。無分別五道故，無業、無煩惱。無業、無煩惱故，亦不應有果報。以是果報故，生三界中。」<p>佛告舍利弗：「如是，如是！如汝所言。若眾生先有後無，諸佛菩薩則有過罪；諸法五道生死亦如是。若先有後無，諸佛菩薩則有過罪。舍利弗！今有佛無佛，諸法相常住不異。是法相中，尚無我、無眾生、無壽命乃至無知者、無見者，何況當有色受想行識？若無是法，云何當有五道往來、拔出眾生處。舍利弗！是諸法性常空，以是故，諸菩薩摩訶薩從過去佛聞是法相，發阿耨多羅三藐三菩提意。是中無有法我當得，亦無有眾生定著處法不可出，但以眾生顛倒故著。以是故，菩薩摩訶薩發大誓莊嚴，常不退阿耨多羅三藐三菩提。是菩薩不疑：『我當不得阿耨多羅三藐三菩提；我必當得阿耨多羅三藐三菩提。』得阿耨多羅三藐三菩提已，用實法利益眾生，令出顛倒。舍利弗！譬如幻師幻作百千萬億人，與種種飲食令飽滿，歡喜唱言：『我得大福。』於汝意云何，是中有人食飲飽滿不？」<p>「不也，世尊！」<p>佛言：「如是。舍利弗！菩薩摩訶薩從初發意以來，行六波羅蜜、四禪、四無量心、四無色定、四念處，乃至八聖道分、十四空、三解脫門、八背捨、九次第定，佛十力乃至十八不共法，具足菩薩道，成就眾生、淨佛國土；無眾生法可度。」<p>須菩提白佛言：「世尊！何等是菩薩摩訶薩道？菩薩行是道，能成就眾生、淨佛國土。」<p>佛告須菩提：「菩薩摩訶薩從初發意以來，行檀那波羅蜜，行尸羅、羼提、毘梨耶、禪那、般若波羅蜜，乃至行十八不共法，成就眾生、淨佛國土。」<p>須菩提白佛言：「世尊！云何菩薩摩訶薩行檀那波羅蜜成就眾生？」<p>佛告須菩提：「有菩薩摩訶薩行檀那波羅蜜時，自布施，亦教眾生布施，作是言：『諸善男子！汝等莫著布施。汝著布施故，當更受身；受身故，多受眾苦。諸善男子！諸法相中無所施、無施者、無受者，是三法性皆空，是性空法不可取，不可取相是性空。』如是，須菩提！菩薩摩訶薩行檀那波羅蜜時，布施眾生，是中不得布施、不得施者、不得受者。何以故？無所得波羅蜜是名為檀那波羅蜜。是菩薩不得是三法故，能教眾生令得須陀洹果，乃至令得阿羅漢果、辟支佛道、阿耨多羅三藐三菩提。如是，須菩提！菩薩摩訶薩行檀那波羅蜜時，成就眾生。是菩薩自行布施，亦教他人行布施，讚歎布施法，歡喜讚歎行布施者。是菩薩如是布施已，生剎利大姓、婆羅門大姓、居士大家，若作小王、若轉輪聖王，是時以四事攝取眾生。何等四？布施、愛語、利行、同事。是四事攝取眾生已，眾生漸漸住於戒、四禪、四無量心、四無色定，四念處、八聖道分，空、無相、無作三昧，得入正位中，得須陀洹果乃至得阿羅漢果，若得辟支佛道，若教令得阿耨多羅三藐三菩提。作是言：『諸善男子！汝等當發阿耨多羅三藐三菩提心，是阿耨多羅三藐三菩提易得耳。何以故？無有定法眾生所著處，但顛倒故，眾生著處。是故汝等自離生死，亦當教他離生死；汝等當發心，能自利益，亦當得利益他人。』須菩提！菩薩摩訶薩應如是行檀那波羅蜜。是行檀那波羅蜜因緣故，從初發意以來，終不墮惡道，常作轉輪聖王。何以故！隨其所種，得大果報。是菩薩作轉輪聖王時，見有乞者，不作是念：『我為餘事故，受轉輪聖王果，但為利益一切眾生故。』是時作是言：『此是汝物，汝自取之。莫有所難，我無所惜。我為眾生故受生死，憐愍汝等故具足大悲。』行是大悲饒益眾生，亦不得實定眾生相，但有假名字故可說是眾生。是名字亦空，如響聲實不可說相。須菩提！菩薩摩訶薩應如是行檀那波羅蜜，於眾生中無所惜，乃至不惜自身肌肉，何況外物？以是法故，能出眾生生死。何等是法？所謂檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，乃至十八不共法，令眾生從生死中得脫。<p>「復次，須菩提！菩薩摩訶薩住檀那波羅蜜中，布施已，作是言：『諸善男子！汝等持戒來，我當供給汝等，令無所乏短，衣食臥具乃至資生所須，盡當給汝。汝等乏少故破戒，我當給汝所須，令無所乏，若飲食乃至七寶。汝等住是戒律儀中，漸漸當得盡苦，成於三乘而得度脫，若聲聞乘、辟支佛乘、佛乘。』<p>「復次，須菩提！菩薩摩訶薩住檀那波羅蜜中，若見眾生瞋惱，作是言：『諸善男子！汝等以何因緣故瞋惱？我當與汝所須，汝等所欲從我取之，悉當給汝令無所乏，若飲食衣服乃至資生所須。』是菩薩住檀那波羅蜜中，教眾生忍辱，作是言：『一切法中無有堅實。汝等所瞋，是因緣亦空、無堅實，皆從虛妄憶想生。汝以無根本瞋恚壞心，惡口罵詈、刀杖相加以至害命。汝等莫以是虛妄法起瞋故，墮地獄、畜生、餓鬼中，及餘惡道受無量苦。汝等莫以是虛妄無實諸法故而作罪業，以是罪業故，尚不得人身，何況得生佛世？諸人！佛世難值、人身難得，汝等莫失好時，若失好時則不可救。』是菩薩摩訶薩如是教化眾生，自行忍辱，亦教他人令行忍辱，讚歎忍辱法，歡喜讚歎行忍辱者。是菩薩令眾生住忍辱中，漸以三乘得盡眾苦。如是，須菩提！菩薩摩訶薩住檀那波羅蜜，令眾生住忍辱。<p>「須菩提！云何菩薩摩訶薩住檀那波羅蜜，令眾生精進？須菩提！菩薩見眾生懈怠，如是言：『汝等何以懈怠？』眾生言：『因緣少故。』是菩薩行檀那波羅蜜時，語諸人言：『我當令汝因緣具足，若布施、若持戒、若忍辱，如是等因緣故，令汝具足。』是眾生得菩薩利益因緣故，身精進、口精進、心精進。身精進、口精進、心精進故，一切善法具足，修聖無漏法。修聖無漏法故，當得須陀洹果，乃至阿羅漢果、辟支佛道，若得阿耨多羅三藐三菩提。如是，須菩提！菩薩摩訶薩行檀那波羅蜜時，住精進波羅蜜攝取眾生。<p>「須菩提！云何菩薩摩訶薩行檀那波羅蜜時，教化眾生，令修禪那波羅蜜？」<p>佛告須菩提言：「菩薩見眾生亂心，作是言：『汝等可修禪定。』眾生言：『我等因緣不具足故。』菩薩言：『我當與汝等作因緣，以是因緣故，令汝心不隨覺觀，心不馳散。』眾生以是因緣故，斷覺觀，入初禪二禪三禪四禪，行慈悲喜捨心。眾生以是禪無量心因緣故，能修四念處乃至八聖道分。修三十七助道法時，漸入三乘而般涅槃，終不失道。如是，須菩提！菩薩摩訶薩行檀那波羅蜜時，以檀那波羅蜜攝取眾生，令行禪那波羅蜜。<p>「須菩提！云何菩薩摩訶薩行檀那波羅蜜，以般若波羅蜜攝取眾生？須菩提！菩薩見眾生愚癡無有智慧，作是言：『汝等何以故不修智慧？』眾生言：『因緣未具足故。』菩薩住檀那波羅蜜中，作是言：『汝等所須得智慧具足，從我取之，所謂布施、持戒、忍辱、精進、入禪定。是因緣具足已，汝等如是思惟：「思惟般若波羅蜜時，有法可得不？若我、若眾生、若壽命，乃至知者、見者可得不？若色受想行識，若欲界、色界、無色界，若六波羅蜜，若三十七助道法，若須陀洹果，若斯陀含、阿那含、阿羅漢果、辟支佛道，若阿耨多羅三藐三菩提可得不？」』是眾生如是思惟時，於般若波羅蜜中無有法可得、可著處。若不著諸法，是時不見法有生有滅、有垢有淨，不分別是地獄、是畜生、是餓鬼、是阿修羅眾、是天、是人，是持戒、是破戒，是須陀洹、是斯陀含、是阿那含、是阿羅漢、是辟支佛、是佛。如是，須菩提！菩薩摩訶薩行檀那波羅蜜時，以般若波羅蜜攝取眾生。<p>「須菩提！云何菩薩摩訶薩住檀那波羅蜜中，以尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，乃至三十七助道法，攝取眾生？須菩提！菩薩摩訶薩住檀那波羅蜜中，以供養具利益眾生。以是利益因緣故，眾生能修四念處、四正勤、四如意足、五根、五力、七覺分、八聖道分。眾生行是三十七助道法，於生死中得解脫。如是，須菩提！菩薩摩訶薩以無漏聖法攝取眾生。<p>「復次，須菩提！菩薩摩訶薩教化眾生時，如是言：『諸善男子！汝等從我取所須物，若飲食衣服、臥具香華，乃至七寶等種種資生所須，汝當以是攝取眾生。汝等長夜利益安樂，莫作是念：「是物非我所有，我長夜為眾生故集此諸物。」汝等當取是物，如己物無異，教化眾生，令行布施、持戒、忍辱、精進、禪定、智慧，乃至令得三十七助道法，佛十力乃至十八不共法，亦令得諸無漏果，所謂須陀洹果乃至阿羅漢果、辟支佛道、阿耨多羅三藐三菩提。』如是，須菩提！菩薩摩訶薩行檀那波羅蜜時，應如是教化眾生，令得離三惡道及一切生死往來苦。<p>「復次，須菩提！菩薩摩訶薩住尸羅波羅蜜，教化眾生，作是語：『眾生！汝等少何因緣故破戒，我當與汝作具足因緣，若布施乃至智慧，及種種資生所須。』是菩薩摩訶薩住尸羅波羅蜜，利益眾生，令行十善、遠離十不善道。是諸眾生持諸戒，不破戒、不缺戒、不濁戒、不雜戒、不取戒，漸以三乘而得盡苦。尸羅波羅蜜為首，如檀那波羅蜜說。餘四波羅蜜亦如是。」
。
<juan>摩訶般若波羅蜜經卷第二十六<p>淨土品第八十二（丹本淨佛國品）<p>爾時須菩提作是念：「何等是菩薩摩訶薩道？菩薩住是道，能作如是大誓莊嚴。」<p>佛知須菩提心所念，告須菩提：「六波羅蜜是菩薩摩訶薩道，三十七助道法是菩薩摩訶薩道，十八空是菩薩摩訶薩道，八解脫、九次第定是菩薩摩訶薩道，佛十力乃至十八不共法是菩薩摩訶薩道；一切法亦是菩薩摩訶薩道。須菩提！於汝意云何，頗有法菩薩所不學，能得阿耨多羅三藐三菩提不？須菩提！無有法，菩薩所不應學者。何以故？若菩薩不學一切法，不能得一切種智。」<p>須菩提白佛言：「世尊！若一切法空，云何言菩薩學一切法？將無世尊、無戲論中作戲論耶？所謂是法是非法、是世間法是出世間法、是有漏是無漏、是有為是無為、是凡夫人法是阿羅漢法、是辟支佛法是佛法。」<p>佛告須菩提：「如是，如是！一切法實空。須菩提！若一切法不空者，菩薩摩訶薩不得阿耨多羅三藐三菩提。須菩提！今一切法實空故，菩薩摩訶薩能得阿耨多羅三藐三菩提。須菩提！如汝所言，若一切法空，將無佛於無戲論中作戲論，分別此彼，是世間法是出世間法，乃至是佛法。須菩提！若世間眾生知一切法空，菩薩摩訶薩不學一切法得一切種智。須菩提！今眾生實不知一切法空。以是故，菩薩摩訶薩得阿耨多羅三藐三菩提已，分別諸法，為眾生說。須菩提！於是菩薩道，從初以來應如是思惟：『一切諸法中，定性不可得，但從和合因緣起法故，有名字諸法。我當思惟諸法實性無所著，若六波羅蜜性，若三十七助道法，若須陀洹果，乃至阿羅漢果、若辟支佛道、若阿耨多羅三藐三菩提。何以故？一切法一切法性空，空不著空，空亦不可得，何況空中有著？』須菩提！菩薩摩訶薩如是思惟，不著一切法而學一切法。住是學中，觀眾生心行——是眾生心，在何處行？知眾生虛妄不實中行，是時菩薩作是念：『是眾生著不實虛妄法，易度耳。』是時菩薩摩訶薩住般若波羅蜜中，以方便力故，如是教化眾生言：『汝諸眾生！當行布施，可得饒財，亦莫恃布施果而自貢高。何以故？是中無堅實法。持戒、忍辱、精進、禪定、智慧亦如是。諸眾生！行是法可得須陀洹果乃至阿羅漢果、辟支佛道、佛道，莫念有是法。』如是教化，是名行菩薩道，於諸法無所著故。何以故？一切法無著相，以性無故、性空故。須菩提！是菩薩摩訶薩如是行菩薩道時，無所住。是菩薩用不住法故，行檀那波羅蜜亦不住是中，行尸羅波羅蜜亦不住是中，行羼提波羅蜜亦不住是中，行毘梨耶波羅蜜亦不住是中，行禪那波羅蜜亦不住是中，行般若波羅蜜亦不住是中。行初禪亦不住是中。何以故？是初禪初禪相空，行禪者亦空，所用法亦空；第二第三第四禪亦如是。慈悲喜捨、四無色定、八解脫、九次第定亦如是。得須陀洹果亦不住是中，得斯陀含果、阿那含果、阿羅漢果亦不住是中，得辟支佛道亦不住是中。」<p>須菩提白佛言：「世尊！何因緣故，不住是中？」<p>佛言：「二因緣故，不住是中。何等二？一者諸道果性空、無住處，亦無所用法，亦無住者。二者不以少事為足，作是念：『我不應不得須陀洹果，我必應當得須陀洹果，我但不應是中住。乃至辟支佛道，我不應不得，我必應當得，我但不應是中住。乃至得阿耨多羅三藐三菩提不應住。何以故？我從初發意以來更無餘心？一心向阿耨多羅三藐三菩提。』須菩提！菩薩一心向阿耨多羅三藐三菩提中，遠離餘心，所作身、口、意業皆應阿耨多羅三藐三菩提。須菩提！是菩薩摩訶薩住是一心，能生菩提道。」<p>須菩提白佛言：「世尊！若一切諸法不生，云何菩薩摩訶薩能生菩提道？」<p>佛告須菩提：「如是，如是！一切法無生。云何無生？無所作、無所起者，一切法不生。」<p>須菩提白佛言：「世尊！有佛無佛，諸法法相不常住耶？」<p>佛言：「如是，如是！有佛無佛，是諸法法相常住。以眾生不知是法住法相，為是故，菩薩摩訶薩為眾生故生菩提道。用是道，拔出眾生生死。」<p>須菩提白佛言：「世尊！用生道得菩提？」<p>佛言：「不也。」<p>「世尊！用不生道得菩提？」<p>佛言：「不也。」<p>「世尊！用不生非不生得菩提？」<p>佛言：「不也。」<p>須菩提言：「世尊！云何當得菩提？」<p>佛言：「非用道得菩提，亦不用非道得菩提。須菩提！菩提即是道、道即是菩提。」<p>須菩提白佛言：「世尊！若菩提即是道、道即是菩提。若爾者，今菩薩未作佛時，應當得阿耨多羅三藐三菩提。云何說諸佛多陀阿伽度、阿羅訶、三藐三佛陀有三十二相、八十種隨形好、十力、四無所畏、四無礙智、十八不共法、大慈大悲？」<p>佛告須菩提：「於汝意云何，佛得菩提不？」<p>「不也，世尊！佛不得菩提。何以故？佛即是菩提、菩提即是佛。」<p>「如須菩提所問，菩薩時亦應得菩提。須菩提！是菩薩摩訶薩具足六波羅蜜，具足三十七助道法，具足佛十力、四無所畏、四無礙智、十八不共法，具足住如金剛三昧，用一念相應慧得阿耨多羅三藐三菩提，是時名為佛，一切法中得自在。」<p>須菩提白佛言：「世尊！云何菩薩摩訶薩淨佛國土？」<p>佛言：「有菩薩從初發意以來，自除身麁業、除口麁業、除意麤業，亦淨他人身、口、意麁業。」<p>「世尊！何等是菩薩摩訶薩身麁業、口麁業、意麁業？」<p>佛告須菩提：「不善業若殺生乃至邪見，是名菩薩摩訶薩身、口、意麁業。<p>「復次，須菩提！慳貪心、破戒心、瞋心、懈怠心、亂心、愚癡心，是名菩薩意麁業。復次，戒不淨，是名菩薩身、口麁業。<p>「復次，須菩提！若菩薩遠離四念處行，是名菩薩麤業。遠離四正勤、四如意足、五根、五力、七覺分、八聖道分；空三昧，無相、無作三昧，亦名菩薩麁業。<p>「復次，須菩提！菩薩摩訶薩貪須陀洹果證，乃至貪阿羅漢果證、辟支佛道，是名菩薩摩訶薩麁業。<p>「復次，須菩提！菩薩取色相、受想行識相，眼耳鼻舌身意相，色聲香味觸法相，男相女相，欲界相、色界相、無色界相，善法相不善法相，有為法相無為法相，是名菩薩麁業。菩薩摩訶薩皆遠離如是麁業相，自布施，亦教他人布施，須食與食、須衣與衣，乃至種種資生所須，盡給與之，亦教他人種種布施。持是福德與一切眾生共之，迴向淨佛國土故；持戒、忍辱、精進、禪定、智慧亦如是。是菩薩摩訶薩或以三千大千國土滿中珍寶施與三尊，作是願言：『我以善根因緣故，令我國土皆以七寶成。』<p>「復次，須菩提！菩薩摩訶薩以天妓樂、樂佛及塔，作是願言：『以是善根因緣，令我國土中常聞天樂。』<p>「復次，須菩提！菩薩摩訶薩以三千大千國土滿中天香，供養諸佛及諸佛塔，作是願言：『以是善根因緣，令我國土中常有天香。』<p>「復次，須菩提！菩薩摩訶薩以百味食，施佛及僧，作是願言：『以是善根因緣故，令我國土中眾生皆得百味食。』<p>「復次，須菩提！菩薩摩訶薩以天香細滑，施佛及僧，作是願言：『以是善根因緣故，令我國土中一切眾生受天香細滑。』<p>「復次，須菩提！菩薩摩訶薩以隨意五欲，施佛及僧并一切眾生，作是願言：『以是善根因緣故，令我國土中弟子及一切眾生皆得隨意五欲。』是菩薩以隨意五欲，共一切眾生，迴向淨佛國土。作是願言：『我得佛時，是國土中如天五欲，應心而至。』<p>「復次，須菩提！菩薩摩訶薩行般若波羅蜜時，作是願言：『我當自入初禪，亦教一切眾生入初禪第二第三第四禪，慈悲喜捨心，乃至三十七助道法亦如是。我得阿耨多羅三藐三菩提時，令一切眾生不遠離四禪，乃至不遠離三十七助道法。』如是，須菩提！菩薩摩訶薩能淨佛國土。是菩薩隨爾所時行菩薩道滿足諸願，是菩薩自成就一切善法，亦成就一切眾生善法。是菩薩受身端正，所化眾生亦得端正。所以者何？福德因緣厚故。須菩提！菩薩摩訶薩應如是淨佛國土。是國土中乃至無三惡道之名，亦無邪見、三毒、二乘——聲聞、辟支佛——之名。耳不聞有無常、苦、空之聲，亦無我所有，乃至無諸結使煩惱之名，亦無分別諸果之名。風吹七寶之樹，隨所應度而出音聲，所謂空、無相、無作；如諸法實相之音，有佛無佛，一切法相一切法相空，空中無有相，無相中則無可作出。如是法音，若晝若夜、若坐若臥若立若行，常聞此法。是菩薩得阿耨多羅三藐三菩提時，十方國土中諸佛讚歎，眾生聞是佛名，必至阿耨多羅三藐三菩提。是佛得阿耨多羅三藐三菩提時說法，眾生聞者，無有不信而生疑，言：『是法？是非法？』何以故？諸法實相中皆是法，無有非法。諸有薄福之人，於諸佛及弟子中，不種善根、不隨善知識，沒在我見中，乃至沒在一切種種見中，墮在邊見，若斷若常。如是人以邪見故，非佛言佛、佛言非佛。如是人非法言法、法言非法。如是人破法故，身壞命終墮惡道地獄中。諸佛得阿耨多羅三藐三菩提時，見此眾生往來五道，令離邪聚立正定聚中，更不墮惡道。如是，須菩提！菩薩摩訶薩淨佛國土中，眾生無雜穢心，若世間法若出世間法、若有漏若無漏、若有為若無為，乃至是國土中眾生必至阿耨多羅三藐三菩提。須菩提！是為菩薩摩訶薩淨佛國土。」<p>摩訶般若波羅蜜經畢定品第八十三<p>須菩提白佛言：「世尊！是菩薩摩訶薩為畢定？為不畢定？」<p>佛告須菩提：「菩薩摩訶薩畢定，非不畢定。」<p>「世尊！何處畢定？為聲聞道中？為辟支佛道中？為佛道中？」<p>佛言：「菩薩摩訶薩非聲聞、辟支佛道中畢定，是佛道中畢定。」<p>須菩提白佛言：「世尊！為初發意菩薩畢定？為最後身菩薩畢定？」<p>佛言：「初發意菩薩亦畢定，阿惟越致菩薩亦畢定，後身菩薩亦畢定。」<p>「世尊！畢定菩薩墮惡道中生不？」<p>「不也，須菩提！於汝意云何，若八人，若須陀洹、斯陀含、阿那含、阿羅漢、辟支佛生惡道中不？」<p>「不也，世尊！」<p>「如是，須菩提！菩薩摩訶薩從初發意已來，布施、持戒、忍辱、精進、行禪定、修智慧，斷一切不善業，若墮惡道、若生長壽天、若不得修善法處、若生邊國、若生惡邪見家、無作見家，是中無佛名、無法名、無僧名，無有是處。須菩提！初發意菩薩於阿耨多羅三藐三菩提，以深心行十不善道，無有是處。」<p>「世尊！若菩薩摩訶薩有如是善根功德成就，如佛自說本生受不善果報，是時善根為何所在？」<p>佛告須菩提：「菩薩摩訶薩為利益眾生故，隨而受身，以是身利益眾生。須菩提！菩薩摩訶薩作畜生時，有是方便力，若怨賊欲來殺害，以是無上忍辱、無上慈悲心捨身，不惱惡賊。汝諸聲聞、辟支佛無有是力。以是故，須菩提！當知菩薩摩訶薩欲具足大慈心，為憐愍利益眾生故，受畜生身。」<p>須菩提白佛言：「世尊！菩薩摩訶薩住何等善根中受如是諸身？」<p>佛告須菩提：「菩薩摩訶薩從初發意乃至道場，於其中間，無有善根不具足者。具足已，當得阿耨多羅三藐三菩提。以是故，菩薩摩訶薩從初發意，應當學具足一切善根。學善根已，當得一切種智，當斷一切煩惱習。」<p>須菩提白佛言：「世尊！云何菩薩摩訶薩成就如是白淨無漏法，而生惡道畜生中？」<p>佛告須菩提：「於汝意云何，佛成就白淨無漏法不？」<p>須菩提言：「佛一切白淨無漏法成就。」<p>「須菩提！若佛自化作畜生身，作佛事、度眾生，實是畜生不？」<p>須菩提言：「不也。」<p>佛言：「菩薩摩訶薩亦如是，成就白淨無漏法，為度眾生故，受畜生身，用是身教化眾生。」<p>佛告須菩提：「如阿羅漢作變化身，能使眾生歡喜不？」<p>須菩提言：「能。」<p>佛言：「如是，如是！須菩提！菩薩摩訶薩用是白淨無漏法，隨應度眾生而受身，以是身利益眾生，亦不受苦。須菩提！於汝意云何，幻師幻作種種形，若象馬牛羊男女如是等，以示眾生。須菩提！是象馬牛羊男女等，有實不？」<p>須菩提言：「不也，世尊！」<p>佛言：「如是，須菩提！菩薩摩訶薩白淨無漏法成就，現作種種身，以示眾生故。以是身饒益一切，亦不受苦。」<p>須菩提白佛言：「世尊！菩薩摩訶薩大方便力，得聖無漏智慧，而隨所應度眾生身而作種種形，以度眾生。世尊！菩薩摩訶薩住何等白淨法，能作如是方便而不受染污？」<p>佛言：「菩薩用般若波羅蜜作如是方便力，於十方如恒河沙等國土中饒益眾生，亦不貪著是身。何以故？著者、著法、著處，是三法皆不可得，自性空故。空不著空，空中無著者亦無著處。何以故？空中空相不可得。須菩提！是名不可得空。菩薩住是中，能得阿耨多羅三藐三菩提。」<p>「世尊！菩薩但住般若波羅蜜中得阿耨多羅三藐三菩提，不住餘法中耶？」<p>「須菩提！頗有法不入般若波羅蜜者不？」<p>「世尊！若般若波羅蜜自性空，云何一切法皆入般若波羅蜜中？世尊！空中無有法若入、若不入。」<p>「須菩提！一切法一切法相空不？」<p>「世尊！空。」<p>「須菩提！若一切法一切法相空，云何言一切法不入空中？」<p>須菩提白佛言：「世尊！云何菩薩摩訶薩行般若波羅蜜時，住一切法空中，能起神通波羅蜜。住是神通波羅蜜中，到十方如恒河沙等國土，供養現在諸佛，聞諸佛說法，於諸佛所種善根？」<p>佛告須菩提：「菩薩摩訶薩行般若波羅蜜時，觀是十方如恒河沙等國土皆空，是國土中諸佛性亦空，但假名字故諸佛現身，所假名字亦空。若十方國土及諸佛性不空者，空為有偏。以空不偏故，一切法一切法相空。以是故，一切法一切法相空。是故菩薩摩訶薩行般若波羅蜜，用方便力，生神通波羅蜜。住是神通波羅蜜中，起天眼、天耳、如意足、知他心、宿命智，知眾生生死。若菩薩遠離神通波羅蜜，不能得饒益眾生，亦不能得阿耨多羅三藐三菩提。是菩薩摩訶薩神通波羅蜜，是阿耨多羅三藐三菩提利益道。何以故？用是天眼，自見諸善法，亦教他人令得諸善法，於善法亦不著，諸善法自性空故。空無所著，若著則受味，是空中無有味。是菩薩摩訶薩行般若波羅蜜時，能生如是天眼，用是眼觀一切法空，見是法空不取相、不作業，亦為人說是法，亦不得眾生相、不得眾生名。如是菩薩摩訶薩用無所得法故，起神通波羅蜜。用是神通波羅蜜，神通所應作者能作。是菩薩用天眼過於人眼，見十方國土。見已，飛到十方饒益眾生，或以布施、或以持戒、或以忍辱、或以精進、或以禪定、或以智慧，饒益眾生。或以三十七助道法，或以諸禪、解脫、三昧，或以聲聞法、或以辟支佛法、或以菩薩法、或以佛法，饒益眾生。為慳者如是說法：『諸眾生！當行布施，貧窮是苦惱法，貧窮之人自不能益，何能益他？以是故，汝等當勤布施，自身得樂，亦能令他得樂。莫以貧窮故，共相食噉，不得離三惡道。』為破戒者說法：『諸眾生！破戒法大苦惱，破戒之人自不能益，何能益他？破戒法受苦果報，若在地獄、若在餓鬼、若在畜生。汝等墮三惡道中，自不能救，何能救人？以是故，汝等不應墮破戒心，死時有悔。』若有共相瞋諍者，如是說法：『諸眾生莫共相瞋，瞋亂人心不順善法。汝等今共相瞋亂心，或墮地獄，若餓鬼、畜生中。以是故，汝等不應生一念瞋恚心，何況多？』為懈怠眾生說法，令得精進；散亂眾生令得禪定；愚癡眾生令得智慧亦如是。行婬欲者令觀不淨，瞋恚令觀慈心，愚癡眾生令觀十二因緣，行非道眾生令入正道，所謂聲聞道、辟支佛道、佛道。為是眾生如是說法：『如汝等所著，是法性空，性空法中不可得著，不著相是空相。』如是，須菩提！菩薩摩訶薩行般若波羅蜜時，住神通波羅蜜中，為眾生作利益。須菩提！菩薩若遠離神通，不能隨眾生意善說法。以是故，須菩提！菩薩摩訶薩行般若波羅蜜時，應起神通。須菩提！譬如鳥無翅不能高翔。菩薩無神通，不能隨意教化眾生。以是故，須菩提！菩薩摩訶薩行般若波羅蜜，應起諸神通。起諸神通已，若欲饒益眾生，隨意能益。是菩薩用天眼見如恒河沙等諸國土，及見是國土中眾生。見已，以神通力往到其所，知眾生心，隨其所應而為說法，或說布施、或說持戒、或說禪定，乃至說涅槃法。是菩薩用天耳聞二種音聲，若人、若非人。用天耳聞十方諸佛所說法，皆能受持，如所聞法為眾生說，或說布施乃至說涅槃。是菩薩淨他心智，用他心智知眾生心，隨其所應而為說法，或說布施乃至或說涅槃。是菩薩宿命智，種種本生處憶念，亦自憶亦憶他人。用是宿命智念過去在在處處諸佛名字及弟子眾。有眾生信樂宿命者，為現宿命事而為說法，或說布施乃至或說涅槃。用如意神通力到種種無量諸佛國土，供養諸佛，從諸佛種善根，還來本國。是菩薩漏盡神通智證，用是漏盡神通智證故，為眾生隨應說法，或說布施乃至或說涅槃。如是，須菩提！菩薩摩訶薩行般若波羅蜜時，應如是起諸神通。菩薩用修是神通故，隨意受身，苦樂不染。譬如佛所化人，作一切事，苦樂不染。菩薩摩訶薩行般若波羅蜜時，應如是遊戲神通，能淨佛國土、成就眾生。<p>「復次，須菩提！菩薩摩訶薩不淨佛國土、不成就眾生，不能得阿耨多羅三藐三菩提。何以故？因緣不具足故，不能得阿耨多羅三藐三菩提。」<p>須菩提白佛言：「世尊！何等是菩薩摩訶薩因緣？具足已，得阿耨多羅三藐三菩提。」<p>佛告須菩提：「一切善法是菩薩阿耨多羅三藐三菩提因緣。」<p>須菩提白佛言：「世尊！何等是善法？以是善法故，得阿耨多羅三藐三菩提。」<p>佛告須菩提：「菩薩從初發意已來，檀那波羅蜜是善法因緣，是中無分別是布施者、是受者，性空故。用是檀那波羅蜜，能自利益，亦能利益眾生，從生死拔出，令得涅槃。是諸善法，皆是菩薩摩訶薩阿耨多羅三藐三菩提因緣。行是道，過去未來現在諸菩薩摩訶薩得度生死，已度、今度、當度。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，四禪、四無量心、四無色定，四念處乃至八聖道分，十八空，八解脫、九次第定、陀羅尼門，佛十力、四無所畏、四無礙智、十八不共法。如是等功德，皆是阿耨多羅三藐三菩提道。須菩提！是名善法。菩薩摩訶薩具足是善法已，當得一切種智。得一切種智已，當轉法輪。轉法輪已，當度眾生。」<p>摩訶般若波羅蜜經差別品第八十四（丹本作四諦品）<p>須菩提白佛言：「世尊！若是諸法是菩薩法，何等是佛法？」<p>佛告須菩提：「如汝所問，是諸法是菩薩法，何等是佛法者。須菩提！菩薩法亦是佛法。若知一切種，是得一切種智，斷一切煩惱習，菩薩當得是法。佛以一念相應慧知一切法已，得阿耨多羅三藐三菩提。須菩提！是為菩薩佛之差別。譬如向道、得果異，是二人俱為聖人，而有得、向之異。如是，須菩提！若菩薩摩訶薩無礙道中行，是名菩薩。解脫道中無一切闇蔽，是名為佛。」<p>須菩提白佛言：「世尊！若一切法自相空，自相空法中云何有差別之異，是地獄、是餓鬼、是畜生、是天、是人，是性地人、是八人地、是須陀洹人，是斯陀含、阿那含、阿羅漢人，是辟支佛、是菩薩、是多陀阿伽度、阿羅訶、三藐三佛陀。世尊！如諸人不可得，業因緣亦不可得，果報亦不可得。」<p>佛言：「如是，如是！如汝所言。自相空法中無眾生，無業因緣，無果報。須菩提！若有眾生不知是諸法自相空，是眾生作業因緣，若善、若惡、若無動。罪業因緣故，墮三惡道中；福業因緣故，在人天中生；無動業因緣故，色、無色界中生。是菩薩摩訶薩行檀那波羅蜜乃至十八不共法時，盡受行是助道法，入如金剛三昧，得阿耨多羅三藐三菩提。得已，饒益眾生。是利當不失故，不墮五道生死中。」<p>須菩提白佛言：「世尊！佛得阿耨多羅三藐三菩提已，得六道生死不？」<p>佛言：「不得也。」<p>須菩提言：「世尊！得業若黑、若白、若黑白、若不黑不白不？」<p>佛言：「不也。」<p>「世尊！若不得，云何說是地獄、餓鬼、畜生、人、天，須陀洹乃至阿羅漢、辟支佛、菩薩、諸佛。」<p>「須菩提！若眾生知諸法自相空，菩薩摩訶薩不求阿耨多羅三藐三菩提，亦不拔眾生於三惡趣，乃至五道往來生死中。須菩提！以眾生實不知諸法自性空故，不得脫五道生死。是菩薩從諸佛所聞諸法自相空，發意求阿耨多羅三藐三菩提。須菩提！諸法不爾，如凡人所著，是眾生於無所有法中，顛倒妄想分別得法，無眾生有眾生相，無色有色相，無受想行識有受想行識相；乃至一切有為法無所有，用顛倒妄想心，作身、口、意業因緣，往來五道生死中不得脫。是菩薩摩訶薩行般若波羅蜜時，一切善法內般若波羅蜜中，行菩薩道，得阿耨多羅三藐三菩提。得阿耨多羅三藐三菩提已，為眾生說四聖諦——苦、集、苦滅、苦滅道——開示分別，一切助道善法皆入四聖諦中。用是助道善法故，分別有三寶。何等三？佛寶、法寶、僧寶。不信拒逆是三寶故，不得離五道生死。」<p>須菩提白佛言：「世尊！用苦聖諦得度？用苦智得度？用集聖諦得度？用集智得度？用滅聖諦得度？用滅智得度？用道聖諦得度？用道智得度？」<p>佛告須菩提：「非苦聖諦得度，亦非苦智。乃至非道聖諦得度，亦非道智。須菩提！是四聖諦平等故，我說即是涅槃。不以苦聖諦，不以集、滅、道聖諦，亦不以苦智、不以集滅道智得涅槃。」<p>須菩提白佛言：「世尊！何等是四聖諦平等相？」<p>「須菩提！若無苦、無苦智，無集、無集智，無滅、無滅智，無道、無道智，是名四聖諦平等相。復次，須菩提！是四聖諦，如、不異、法相、法性、法住、法位、實際，有佛無佛，法相常住，為不誑不失故。是菩薩摩訶薩行般若波羅蜜時，為通達實諦故，行般若波羅蜜。」<p>須菩提白佛言：「世尊！云何菩薩摩訶薩為通達實諦故，行般若波羅蜜，如通達實諦故，不墮聲聞、辟支佛地，直入菩薩位中。」<p>佛告須菩提：「若菩薩摩訶薩如實見諸法，見已得無所有法。得無所有法已，見一切法空，四聖諦所攝、四聖諦所不攝法皆空。若如是觀，是時便入菩薩位中，是為菩薩住性地中，不從頂墮。用是頂墮故，墮聲聞、辟支佛地。是菩薩住性中，能生四禪、四無量心、四無色定。是菩薩住是初定地中，分別一切諸法，通達四聖諦，知苦不生緣苦心，乃至知道不生緣道心，但順阿耨多羅三藐三菩提心，觀諸法如實相。」<p>「世尊！云何觀諸法如實相？」<p>佛言：「觀諸法空。」<p>「世尊！何等空觀？」<p>佛言：「自相空。是菩薩用如是智慧觀一切法空，無法性可見，住是性中，得阿耨多羅三藐三菩提。何以故？無性相是阿耨多羅三藐三菩提，非諸佛所作、非辟支佛所作，亦非阿羅漢所作，亦非向道人所作，亦非得果人所作，亦非菩薩所作。但眾生不知不見諸法如實相，以是事故，菩薩摩訶薩行般若波羅蜜，以方便力故為眾生說法。」<p>摩訶般若波羅蜜經七譬品第八十五<p>須菩提白佛言：「世尊！若諸法性無所有，非佛所作，非辟支佛所作，非阿羅漢所作，非阿那含、斯陀含、須陀洹所作，非向道人、非得果人、非菩薩所作。云何分別有諸法異，是地獄、是畜生、是餓鬼、是人、是天，乃至是非有想非無想天。用是業因緣故，知有生地獄者。是業因緣故，知有生畜生、餓鬼者。是業因緣故，知有生人中、生四天王天，乃至生非有想非無想天者。是業因緣故，知有得須陀洹、斯陀含、阿那含、阿羅漢、辟支佛者。是業因緣故，知是諸菩薩摩訶薩。是業因緣故，知是多陀阿伽度、阿羅訶、三藐三佛陀？世尊！無性法中無有業用。作業因緣故，若墮地獄、餓鬼、畜生，若人、若天，乃至生非有想非無想天。以是業因緣故，得須陀洹、斯陀含、阿那含、阿羅漢、辟支佛。菩薩摩訶薩行菩薩道，當得一切種智。得一切種智故，能拔出眾生於生死中。」<p>佛告須菩提：「如是，如是！無性法中無業、無果報。須菩提！凡夫人不入聖法，不知諸法無性相，顛倒愚癡故，起種種業因緣。是諸眾生隨業得身，若地獄身、若畜生身、若餓鬼身、若人身、若天身——四天王天身乃至非有想非無想天身。是無性法，無業、無果報，無性常是無性。如須菩提所言，若一切法無性，云何是須陀洹乃至諸佛得一切種智？須菩提！於汝意云何，道是無性不？須陀洹果乃至諸佛一切種智是無性不？」<p>須菩提言：「世尊！道無性，須陀洹果亦無性，乃至諸佛一切種智亦無性。」<p>「須菩提！無性法能得無性法不？」<p>「不也，世尊！」<p>佛告須菩提：「有性法能得有性法不？」<p>「不也，世尊！」<p>「須菩提！無性法及道，是一切法皆不合不散，無色無形無對，一相所謂無相。須菩提！是菩薩摩訶薩行般若波羅蜜時，以方便力，見眾生以顛倒故著五陰，無常中常相、苦中樂相、不淨中淨相、無我中我相，著無所有處。是菩薩以方便力故，於無所有中拔出眾生。」<p>須菩提白佛言：「世尊！凡夫人所著，頗有實不異不？著故起業，業因緣故五道生死中不得脫。」<p>佛告須菩提：「凡夫人所著起業處，無如毛髮許實事，但顛倒故。須菩提！今為汝說譬喻，智者以譬喻得解。須菩提！於汝意云何，如夢中所見人受五欲樂，有實住處不？」<p>須菩提白佛言：「世尊！夢尚虛妄不可得，何況住夢中受五欲樂？」<p>「於汝意云何，諸法若有漏若無漏、若有為若無為，頗有不如夢者不？」<p>「世尊！諸法若有漏若無漏、若有為若無為，無不如夢者。」<p>佛告須菩提：「於汝意云何，夢中有五道生死往來不？」<p>「世尊！無也。」<p>「於汝意云何，夢中有修道，用是修道，若著垢、若得淨不？」<p>「不也，世尊！何以故？是夢法無有實事，不可說垢淨。」<p>「於汝意云何，鏡中像有實事不？能起業因緣，用是業因緣，墮地獄、餓鬼、畜生，若人、若天——四天王天處乃至非有想非無想天處——不？」<p>須菩提言：「不也，世尊！是像無有實事，但誑小兒。是事云何當有業因緣，用是業因緣當墮地獄乃至非有想非無想處？」<p>「於汝意云何，是鏡中像有修道，用是修道，若著垢、若得淨不？」<p>須菩提言：「不也，世尊！何以故？是像空、無實事，不可說垢淨。」<p>「於汝意云何，如深㵎中有響，是響有業因緣，用是業因緣，若墮地獄乃至生非有想非無想處不？」<p>須菩提言：「不也，世尊！是事空，無有實音聲，云何當有業因緣，用是業因緣，墮地獄乃至生非有想非無想處？」<p>「於汝意云何，是響頗有修道，用是修道，若著垢、若得淨不？」<p>「不也，世尊！是事無實，不可說是垢是淨。」<p>「於汝意云何，如焰非水水相、非河河相，是焰頗有業因緣，用是業因緣，墮地獄乃至生非有想非無想處不？」<p>「不也，世尊！焰中水畢竟不可得，但誑無智人眼，云何當有業因緣，用是業，墮地獄乃至生非有想非無想處？」<p>「於汝意云何，是焰有修道，用是修道，若著垢、若得淨不？」<p>「不也，世尊！是焰無有實事，不可說垢淨。」<p>「於汝意云何，犍闥婆城，如日出時見犍闥婆城，無智人無城有城想，無廬館有廬館想，無園有園想。是揵闥婆城頗有業因緣，用是業因緣，墮地獄乃至生非有想非無想處不？」<p>「不也，世尊！是揵闥婆城畢竟不可得，但誑愚夫眼，云何當有業因緣，用是業因緣，墮地獄乃至生非有想非無想處？」<p>「於汝意云何，是揵闥婆城有修道，用是修道，若著垢、若得淨不？」<p>「不也，世尊！是揵闥婆城無有實事，不可說垢淨。」<p>「須菩提！於汝意云何，幻師幻作種種物，若象若馬、若牛若羊、若男若女。於汝意云何，是幻有業因緣，用是業因緣，墮地獄乃至生非有想非無想處不？」<p>「不也，世尊！是幻法空、無實事，云何當有業因緣，用是業因緣，墮地獄乃至生非有想非無想處？」<p>「於汝意云何，是幻有修道，用是修道，若著垢、若得淨不？」<p>「不也，世尊！是法無有實事，不可說垢淨。」<p>「須菩提！於汝意云何，如佛所化人，是化人有業因緣，用是業因緣，墮地獄乃至生非有想非無想處不？」<p>「不也，世尊！是化人無有實事，云何當有業因緣，用是業因緣，墮地獄乃至生非有想非無想處？」<p>「於汝意云何，是化人有修道，用是修道，若著垢、若得淨不？」<p>「不也，世尊！是事無有實，不可說垢淨。」<p>佛告須菩提：「於汝意云何，於是空相中，有垢者、有淨者不？」<p>「不也，世尊！是中無所有，無有著垢者無有淨者。」<p>「須菩提！如無有著垢者、無有淨者。以是因緣故，亦無垢淨。何以故？住我我所眾生有垢有淨，實見者不垢不淨。如實見者不垢不淨，如是亦無垢淨。」<p>摩訶般若波羅蜜經平等品第八十六<p>須菩提白佛言：「世尊！見實者不垢不淨，見不實者亦不垢不淨。何以故？一切法性無所有故。世尊！無所有中無垢無淨，有所有中亦無垢無淨。世尊！無所有中、有所有中亦無垢無淨。世尊！云何如實語者不垢不淨，不實語者亦不垢不淨？」<p>佛告須菩提：「是諸法平等相，我說是淨。須菩提！何等是諸法平等？所謂如、不異、不誑、法相、法性、法住、法位、實際，有佛無佛，法性常住，是名淨。世諦故說，非最第一義。最第一義，過一切語言、論議、音聲。」<p>須菩提白佛言：「世尊！若一切法空、不可說，如夢、如響、如焰、如影、如幻、如化。云何菩薩摩訶薩用是如夢、如響、如焰、如影、如幻、如化法，無有根本定實，云何能發阿耨多羅三藐三菩提心，作是願：『我當具足檀那波羅蜜乃至具足般若波羅蜜；我當具足神通波羅蜜，具足智波羅蜜；具足四禪、四無量心、四無色定、四念處，乃至具足八聖道分；我當具足三解脫門、八解脫、九次第定；我當具足佛十力，乃至具足十八不共法；我當具足三十二相、八十隨形好，具足諸陀羅尼門、諸三昧門；我當放大光明遍照十方，知諸眾生心，如應說法。』？」<p>佛告須菩提：「於汝意云何，汝所說諸法如夢、如響、如焰、如影、如幻、如化不？」<p>須菩提言：「爾。世尊！世尊！若一切法如夢乃至如化，菩薩摩訶薩云何行般若波羅蜜？世尊！是夢乃至化，虛妄不實。世尊！不應用不實虛妄法能具足檀那波羅蜜乃至十八不共法。」<p>佛告須菩提：「如是，如是！不實虛妄法不能具足檀那波羅蜜乃至十八不共法。行是不實虛妄法，不能得阿耨多羅三藐三菩提。須菩提！是一切法，皆是憶想思惟作法。用是思惟憶想作法，不能得一切種智。須菩提！是一切法能助道，不能得益果，所謂是諸法無生、無出、無相，菩薩從初發心已來所作善業，若檀那波羅蜜乃至一切種智。何以故？知諸法皆如夢乃至如化，如是等法不具足檀那波羅蜜乃至一切種智，不能得成就眾生淨佛國土、得阿耨多羅三藐三菩提。是菩薩摩訶薩所作善業，檀那波羅蜜乃至一切種智，如夢乃至如化。亦知一切眾生如夢中行，乃至知如化中行。是菩薩摩訶薩不取般若波羅蜜是有法，用是不取故，得一切種智。知是諸法如夢，無所取，乃至諸法如化，無所取。何以故？般若波羅蜜是不可取相，禪那波羅蜜乃至十八不共法是不可取相。是菩薩摩訶薩知一切法是不可取相已，發心求阿耨多羅三藐三菩提。何以故？一切法不可取相，無根本定實，如夢乃至如化。用不可取相法，不能得不可取相法。但以眾生不知不見如是諸法相，是菩薩摩訶薩為是眾生故，求阿耨多羅三藐三菩提。是菩薩從初發意已來，所有布施為一切眾生故，乃至有所修智慧皆為一切眾生，不為己身。菩薩摩訶薩不為餘事故求阿耨多羅三藐三菩提，但為一切眾生故。是菩薩行般若波羅蜜時，見眾生無眾生，但眾生相中住，乃至無知者、無見者，知見相中住，令眾生遠離顛倒。遠離已，置甘露性中。住是中，無有妄想，所謂眾生相乃至知者、見者相。是時菩薩動心、念心、戲論心皆捨，常行不動心、不念心、不戲論心。須菩提！以是方便力故，菩薩摩訶薩行般若波羅蜜時自無所著，亦教一切眾生令得無所著。世諦故，非第一義。」<p>須菩提白佛言：「世尊！世尊得阿耨多羅三藐三菩提時得諸佛法。以世諦故得？以第一義中得？」<p>佛言：「以世諦故，說佛得是法。是法中無有法可得、是人得是法。何以故？是人得是法，是為大有所得。用二法，無道、無果。」<p>須菩提白佛言：「世尊！若行二法，無道、無果。行不二法，有道、有果不？」<p>佛言：「行二法，無道、無果；行不二法，亦無道、無果。若無二法、無不二法，即是道、即是果。何以故？用如是法得道、得果，用如是法不得道、不得果；是為戲論。諸平等法中無有戲論，無有戲論是諸法平等。」<p>須菩提白佛言：「世尊！諸法無所有性，是中何等是平等？」<p>佛言：「若無有有法、無有無法，亦不說諸法平等相，除平等更無餘法，離一切法平等相平等相者，若凡夫、若聖人，不能行、不能到。」<p>須菩提白佛言：「世尊！乃至佛亦不能行亦不能到？」<p>佛言：「是諸法平等，一切聖人皆不能行亦不能到，所謂諸須陀洹、斯陀含、阿那含、阿羅漢、辟支佛、諸菩薩摩訶薩及諸佛。」<p>須菩提白佛言：「世尊！佛者一切諸法中行力自在，云何說佛亦不能行亦不能到？」<p>佛告須菩提：「若諸法平等與佛有異，應當如是問。須菩提！今諸凡夫人平等，諸須陀洹、斯陀含、阿那含、阿羅漢、辟支佛、諸菩薩摩訶薩、諸佛及聖法皆平等。是一平等無二。所謂是凡夫人、是須陀洹乃至佛，是一切法等中皆不可得。」<p>須菩提白佛言：「世尊！若諸法等中皆不可得是凡夫人乃至是佛。世尊！凡夫人、須陀洹乃至佛，為無有分別。」<p>佛告須菩提：「如是，如是！諸法平等中無有分別是凡夫人、是須陀洹乃至是佛。」<p>「世尊！若無分別諸凡夫人、須陀洹乃至佛，云何分別有三寶現於世，佛寶、法寶、僧寶？」<p>佛言：「於汝意云何，佛寶、法寶、僧寶與諸法等異不？」<p>須菩提白佛言：「如我從佛所聞義，佛寶、法寶、僧寶與諸法等無異。世尊！是佛寶、法寶、僧寶即是平等。是法皆不合不散，無色無形無對，一相所謂無相。佛有是力，能分別無相諸法處所，是凡夫人、是須陀洹、是斯陀含、是阿那含、是阿羅漢、是辟支佛、是菩薩摩訶薩、是諸佛。」<p>佛告須菩提：「如是，如是！若諸佛得阿耨多羅三藐三菩提不分別諸法，當知是地獄、是餓鬼、是畜生、是人、是天，是四天王天乃至是他化自在天、梵天，乃至是非有想非無想天處。是四念處乃至八聖道分，內空乃至無法有法空，佛十力乃至十八不共法不？」<p>須菩提言：「不知也，世尊！」<p>「以是故，須菩提！當知佛有大恩力，於諸法等中不動而分別諸法。」<p>須菩提白佛言：「世尊！如佛於諸法平等中不動，凡夫人亦於諸法平等中亦不動，須陀洹乃至辟支佛亦於諸法平等中不動。世尊！若諸法等相，即是凡夫人相，即是須陀洹相，乃至諸佛即是平等相。世尊！今諸法各各相，所謂色相異、受想行識相異，眼相異、耳鼻舌身意相異，地相異、水火風空識相異，欲相異、瞋癡相異，邪見相異，禪相異，無量心相異，無色定相異，四念處相異乃至八聖道分相異，檀那波羅蜜相異乃至般若波羅蜜相異，三解脫門相異，十八空相異，佛十力相異，四無所畏相異，四無礙智相異，十八不共法相異，有為法相異，無為法相異，是凡夫人相異，乃至佛相異。諸法各各相，云何菩薩摩訶薩行般若波羅蜜時，諸法異相中不作分別？若不作分別，不能行般若波羅蜜。若不行般若波羅蜜，不能從一地至一地。若不從一地至一地，不能入菩薩位。不能入菩薩位故，不能過聲聞、辟支佛地。不能過聲聞、辟支佛地故，不能具足神通波羅蜜。不具足神通波羅蜜故，不能具足檀那波羅蜜，乃至不能具足般若波羅蜜，從一佛國至一佛國，供養諸佛，於諸佛所種善根，用是善根能成就眾生、淨佛國土。」<p>佛告須菩提：「如汝所問，是諸法相亦是凡夫人，亦是須陀洹乃至佛。」<p>「世尊！是諸法各各相，所謂色相異乃至有為無為法相異。云何菩薩摩訶薩觀一切相不作分別？」<p>「須菩提！於汝意云何，是色相空不？乃至諸佛相空不？」<p>「世尊！實空。」<p>「須菩提！空中各各相法可得不？所謂色相乃至諸佛相。」<p>須菩提言：「不可得。」<p>佛言：「以是因緣故，當知諸法平等中，非凡夫人亦不離凡夫人，乃至非佛亦不離佛。」<p>須菩提白佛言：「世尊！是平等，為是有為法？為是無為法？」<p>佛言：「非有為法、非無為法。何以故？離有為法，無為法不可得；離無為法，有為法不可得。須菩提！是有為性、無為性，是二法不合不散，無色無形無對，一相所謂無相。佛亦以世諦故說，非以第一義。何以故？第一義中無身行、無口行、無意行，亦不離身、口、意行得第一義。是諸有為法、無為法平等相，即是第一義。菩薩摩訶薩行般若波羅蜜時，第一義中不動而行菩薩事饒益眾生。」<p>摩訶般若波羅蜜經如化品第八十七<p>須菩提白佛言：「世尊！若諸法平等、無可為作，云何菩薩摩訶薩行般若波羅蜜，於平等法中不動而行菩薩事，以布施、愛語、利益、同事？」<p>佛告須菩提：「如是，如是！如汝所言。是諸法平等、無所作。若是眾生自知諸法平等，佛不用神力於諸法平等中不動而拔出眾生吾我想，以空度五道生死，乃至知者、見者相。度色相乃至識相，眼相乃至意相，地種相乃至識種相，遠離有為性相，令得無為性相，無為性相即是空。」<p>須菩提言：「世尊！用何等空故，一切法空？」<p>佛言：「菩薩遠離一切法相，用是空故，一切法空。須菩提！於汝意云何，若有化人作化人，是化頗有實事、不空者不？」<p>須菩提言：「不也，世尊！是化人無有實事而不空。」<p>「是空及化人，二事不合不散，以空故。空不應分別是空、是化。何以故？是二事等，空中不可得所謂是空、是化。何以故？須菩提！色即是化、受想行識即是化，乃至一切種智即是化。」<p>須菩提白佛言：「世尊！世間法是化，出世間法亦復是化不？所謂四念處、四正勤、四如意足、五根、五力、七覺分、八聖道分、三解脫門，佛十力、四無所畏、四無礙智、十八不共法；并諸法果及賢聖人，所謂須陀洹、斯陀含、阿那含、阿羅漢、辟支佛、菩薩摩訶薩、諸佛。世尊！是法亦是化不？」<p>佛告須菩提：「一切法皆是化。於是法中，有聲聞法變化，有辟支佛法變化，有菩薩摩訶薩法變化，有諸佛法變化。有煩惱法變化，有業因緣法變化。以是因緣故，須菩提！一切法皆是變化。」<p>須菩提白佛言：「世尊！是諸煩惱斷，所謂須陀洹果、斯陀含果、阿那含果、阿羅漢果、辟支佛道。斷諸煩惱習斷，皆是變化不？」<p>佛告須菩提：「若有法生滅相者，皆是變化。」<p>須菩提言：「世尊！何等法非變化？」<p>佛言：「若法無生無滅，是非變化。」<p>須菩提言：「何等是不生不滅非變化？」<p>佛言：「不誑相涅槃，是法非變化。」<p>「世尊！如佛自說諸法平等，非聲聞作、非辟支佛作、非諸菩薩摩訶薩作、非諸佛作；有佛無佛，諸法性常空。性空即是涅槃，云何言涅槃一法非如化？」<p>佛告須菩提：「如是，如是！諸法平等，非聲聞所作乃至性空即是涅槃。若新發意菩薩聞是一切法畢竟性空，乃至涅槃亦皆如化，心則驚怖。為是新發意菩薩故，分別生滅者如化，不生不滅者不如化。」<p>須菩提白佛言：「世尊！云何教新發意菩薩令知性空？」<p>佛告須菩提：「諸法本有今無耶？」
。
<juan>摩訶般若波羅蜜經卷第二十七<p>常啼品第八十八<p>佛告須菩提：「菩薩摩訶薩求般若波羅蜜，應如薩陀波崙菩薩摩訶薩。是菩薩今在大雷音佛所行菩薩道。」<p>須菩提白佛言：「世尊！薩陀波崙菩薩摩訶薩云何求般若波羅蜜？」<p>佛言：「薩陀波崙菩薩摩訶薩本求般若波羅蜜時，不惜身命、不求名利，於空閑林中聞空中聲言：『汝善男子！從是東行，莫念疲極、莫念睡眠、莫念飲食、莫念晝夜、莫念寒熱、莫念內莫念外。善男子！行時莫觀左右。汝行時莫壞身相、莫壞色相、莫壞受想行識相。何以故？若壞是諸相，於佛法中則為有礙。若於佛法中有礙，便往來五道生死中，亦不能得般若波羅蜜。』<p>「爾時薩陀波崙菩薩報空中言：『我當從教。何以故？我欲為一切眾生作大明，欲集一切諸佛法，欲得阿耨多羅三藐三菩提故。』<p>「薩陀波崙菩薩復聞空中聲言：『善哉，善哉！善男子！汝於空、無相、無作之法，應生信心，以離相心求般若波羅蜜，離我相乃至離知者、見者相。當遠離惡知識，當親近供養善知識。何等是善知識？能說空、無相、無作、無生無滅法及一切種智，令人心入歡喜信樂，是為善知識。善男子！汝若如是行，不久當聞般若波羅蜜——若從經卷中聞，若從菩薩所說聞。善男子！汝所從聞是般若波羅蜜處，應生心如佛想。善男子！汝當知恩，應作是念：「所從聞是般若波羅蜜者，即是我善知識。我用聞是法故，疾得不退轉於阿耨多羅三藐三菩提。親近諸佛，常生有佛國土中，遠離眾難，得具足無難處。」善男子！當思惟籌量是功德，於所從聞法處生心如佛想。汝善男子！莫以世利心故隨逐法師，但為愛法、恭敬法故隨逐說法菩薩。爾時當覺知魔事。若惡魔與說法菩薩作五欲因緣，假為法故令受；若說法菩薩入實法門，以功德力故受而無所染。又以三事故受是五欲——以方便力故，欲令眾生種善根故，欲與眾生同其事故受——汝於是中莫生污心，當起淨想。自念：「我未得漚和拘舍羅，大師以方便法，為度眾生令獲福德故，受是諸欲。於菩薩智慧無著無礙，不為欲染。」善男子！即當觀諸法實相。何等諸法實相？所謂一切法不垢不淨。何以故？一切法自性空，無眾生、無人、無我；一切法如幻、如夢、如響、如影、如焰、如化。善男子！觀是諸法實相已，當隨法師，汝不久當成就般若波羅蜜。復次，善男子！汝當復覺知魔事。若說法菩薩見欲受般若波羅蜜人，意不存念，汝不應起心怨恨。汝但當以法故生恭敬心，莫起厭懈意，常應隨逐法師。』<p>「爾時薩陀波崙菩薩受是空中教已，從是東行。不久，復作是念：『我云何不問空中聲：「我當何處去？去當遠近？當從誰聞般若波羅蜜？」』是時即住，啼哭憂愁，作是念：『我住是中過一日一夜，若二三四五六七日七夜，於此中住，不念疲極乃至不念飢渴寒熱，不聞聽受般若波羅蜜因緣，終不起也。』<p>「須菩提！譬如人有一子卒死，憂愁苦毒，唯懷㤇惱不生餘念。如是，須菩提！薩陀波崙菩薩爾時無有異心，但念：『我何時當聞般若波羅蜜？我云何不問空中聲：「我應何處去？去當遠近？當從誰聞般若波羅蜜？」』<p>「須菩提！薩陀波崙菩薩如是愁念時，空中有佛語薩陀波崙菩薩言：『善哉，善哉！善男子！過去諸佛行菩薩道時，求般若波羅蜜，亦如汝今日。善男子！汝以是勤精進、愛樂法故，從是東行，去此五百由旬，有城名眾香。其城七重七寶莊嚴，臺觀欄楯皆以七寶校飾。七寶之塹，七寶行樹周匝七重。其城縱廣十二由旬，豐樂安靜人民熾盛，五百市里街巷相當，端嚴如畫，橋津如地寬博清淨。七重城上皆有七寶樓櫓，寶樹行列，以黃金白銀、硨❥碼碯、珊瑚琉璃、頗梨紅色真珠以為枝葉，寶繩連綿金為鈴網以覆城上，風吹鈴聲其音和雅。譬如巧作五樂，甚可喜樂。金網寶鈴其音如是，以樂眾生。其城四邊，流池清淨冷暖調適，中有諸船七寶嚴飾。是諸眾生宿業所致，乘此寶船娛樂遊戲。諸池水中種種蓮華青黃赤白，眾雜好華遍覆水上。是三千大千國土，所有眾華皆在其中。其城四邊有五百園觀，七寶莊嚴，甚可愛樂。一一園中各有五百池水，池水各各縱廣十里，皆以七寶校成，雜色莊嚴。諸池水中亦有青黃赤白蓮華彌覆水上，是諸蓮華大如車輪，青色青光、黃色黃光、赤色赤光、白色白光。諸池水中，鳧鴈鴛鴦異類眾鳥，音聲相和。是諸園觀適無所屬，是諸眾生宿業果報，長夜信樂深法，行般若波羅蜜因緣故，受是果報。善男子！是眾香城中有大高臺，曇無竭菩薩摩訶薩宮舍在上。其宮縱廣一由旬，皆以七寶校成，雜色莊嚴，甚可憙樂。垣牆七重皆亦七寶，七寶欄楯，七寶樓閣。寶塹七重，皆以七寶周匝深塹，七寶累成。七重行樹，七寶枝葉，七重圍繞。其宮舍中有四種娛樂園：一名常喜，二名離憂，三名華飾，四名香飾。一一園中各有八池：一名賢，二名賢上，三名歡喜，四名喜上，五名安隱，六名多安隱，七名遠離，八名阿惟越致。諸池四邊面各一寶，黃金、白銀、琉璃、頗梨。玫瑰為池，底其上布金沙。一一池側有八梯陛，種種妙寶以為嚴飾，諸梯陛間有閻浮檀金芭蕉行樹。一切池中種種蓮華，青黃赤白彌覆水上。諸池四邊生好華樹，風吹諸華墮池水中。其池成就八種功德，香若栴檀，色味具足，輕且柔軟。曇無竭菩薩與六萬八千婇女，五欲具足共相娛樂，及城中男女俱入常喜等園賢等池中，五欲具足共相娛樂。善男子！曇無竭菩薩與諸婇女遊戲娛樂已，日三時說般若波羅蜜。眾香城中男女大小，於其城中多聚人處敷大法座。其座四足，或以黃金、或以白銀、或以琉璃、或以頗梨，敷以綩綖雜色茵褥，垂諸幃帶，以妙白㲲而覆其上，散以種種雜妙華香。座高五里，張白珠帳。其地四邊，散五色華，燒眾名香，澤香塗地，供養恭敬般若波羅蜜故。曇無竭菩薩於此座上說般若波羅蜜，彼諸人眾如是恭敬供養曇無竭，為聞般若波羅蜜故。於是大會，百千萬眾諸天世人一處和集，中有聽者、中有受者、中有持者、中有誦者、中有書者、中有正觀者、中有如說行者。是時眾生以是因緣故，皆不墮惡道，不退轉於阿耨多羅三藐三菩提。汝善男子！往詣曇無竭菩薩所，當聞般若波羅蜜。善男子！曇無竭菩薩世世是汝善知識，能教汝阿耨多羅三藐三菩提，示教利喜。曇無竭菩薩本求般若波羅蜜時，亦如汝今。汝去，莫計晝夜、莫生障礙心，汝不久當聞般若波羅蜜。』<p>「爾時薩陀波崙菩薩摩訶薩歡喜心悅，作是念：『我當何時得見是善男子，得聞般若波羅蜜？』<p>「須菩提！譬如有人為毒箭所中，更無餘念，唯念：『何時當得良醫，拔出毒箭除我此苦。』如是，須菩提！薩陀波崙菩薩摩訶薩更無餘念，但作是願：『我何時當得見曇無竭菩薩，令我得聞般若波羅蜜？我聞是般若波羅蜜，斷諸有心。』<p>「是時薩陀波崙菩薩於是處住，念曇無竭菩薩一切法中得無礙智見，即得無量三昧門現在前。所謂諸法性觀三昧、諸法性不可得三昧、破諸法無明三昧、諸法不異三昧、諸法不壞自在三昧、諸法能照明三昧、諸法離暗三昧、諸法無異相續三昧、諸法不可得三昧、散華三昧、諸法無我三昧、如幻威勢三昧、得如鏡像三昧、得一切眾生語言三昧、一切眾生歡喜三昧、入分別音聲三昧、得種種語言字句莊嚴三昧、無畏三昧、性常默然三昧、得無礙解脫三昧、離塵垢三昧、名字語句莊嚴三昧、見諸法三昧、諸法無礙頂三昧、如虛空三昧、如金剛三昧、不畏著色三昧、得勝三昧、轉眼三昧、畢法性三昧、能與安隱三昧、師子吼三昧、勝一切眾生三昧、華莊嚴三昧、斷疑三昧、隨一切堅固三昧、出諸法得神通力無畏三昧、能達諸法三昧、諸法財印三昧、諸法無分別見三昧、離諸見三昧、離一切闇三昧、離一切相三昧、解脫一切著三昧、除一切懈怠三昧、得深法明三昧、不可奪三昧、破魔三昧、不著三界三昧、起光明三昧、見諸佛三昧。如是薩陀波崙菩薩住是諸三昧中，即見十方無量阿僧祇諸佛，為諸菩薩摩訶薩說般若波羅蜜。<p>「是時十方諸佛安慰薩陀波崙菩薩言：『善哉，善哉！善男子！我等本行菩薩道時，求般若波羅蜜，得是諸三昧，亦如汝今所得。我等得是諸三昧，善入般若波羅蜜，成就方便力，住阿惟越致地。我等觀是諸三昧性，不見有法出三昧、入三昧者，亦不見行佛道者，亦不見得阿耨多羅三藐三菩提者。善男子！是名般若波羅蜜，所謂不念有是諸法。善男子！我等於無所念法中住，得是金色身、丈光明、三十二相、八十隨形好，不可思議智慧，無上戒、無上三昧、佛無上智慧，一切功德皆悉具足。一切功德具足故，佛尚不能取相說盡，何況聲聞、辟支佛及諸餘人？以是故，善男子！於是佛法中倍應恭敬愛念生清淨心，於善知識中應生如佛想。何以故？為善知識守護故，菩薩疾得阿耨多羅三藐三菩提。』<p>「是時薩陀波崙菩薩白十方諸佛言：『何等是我善知識，所應親近供養者？』<p>「十方諸佛告薩陀波崙菩薩言：『汝善男子！曇無竭菩薩世世教化成就汝阿耨多羅三藐三菩提。曇無竭菩薩守護汝，教汝般若波羅蜜方便力，是汝善知識。汝供養曇無竭菩薩，若一劫若二若三乃至過百劫頂戴恭敬，以一切樂具，三千世界中所有妙色聲香味觸，盡以供養，未能報須臾之恩。何以故？曇無竭菩薩摩訶薩因緣故，令汝得如是等諸三昧，得般若波羅蜜方便力。』諸佛如是教化安慰薩陀波崙菩薩，令歡喜已，忽然不現。<p>「是時薩陀波崙菩薩從三昧起，不復見佛，作是念：『是諸佛從何所來、去至何所？』不見諸佛故，復惆悵不樂誰斷我疑。復作是念：『曇無竭菩薩久遠已來常行般若波羅蜜，得方便力及得諸陀羅尼，於菩薩法中得自在，多供養過去諸佛。世世為我師，常利益我。我當問曇無竭菩薩，諸佛從何所來、去至何處？』<p>「爾時薩陀波崙菩薩於曇無竭菩薩生恭敬愛樂尊重心，作是念：『我當以何供養曇無竭菩薩？今我貧窮，無華香瓔珞、燒香澤香、衣服幡蓋、金銀真珠琉璃、頗梨珊瑚琥珀，無有如是等物可以供養般若波羅蜜及說法師曇無竭菩薩。我法不應空往曇無竭菩薩所，我若空往，喜悅心不生。我當賣身得財，為般若波羅蜜故，供養法師曇無竭菩薩。何以故？我世世喪身無數無始生死中，或死或賣，或為欲因緣故，世世在地獄中受無量苦惱，未曾為清淨法故、為供養說法師故喪身。』<p>「是時薩陀波崙菩薩中道入一大城，至市肆上高聲唱言：『誰欲須人？誰欲須人？誰欲買人？』<p>「爾時惡魔作是念：『是薩陀波崙愛法故，欲自賣身為般若波羅蜜故，供養曇無竭菩薩，當得正問般若波羅蜜及方便力：「云何菩薩摩訶薩行般若波羅蜜，疾得阿耨多羅三藐三菩提？」當得多聞具足如大海水。是時不可沮壞，得具足一切功德，饒益諸菩薩摩訶薩，為阿耨多羅三藐三菩提故過我境界，亦教餘人出我境界，得阿耨多羅三藐三菩提。我今當壞其事。』<p>「爾時惡魔隱蔽諸婆羅門、居士，令不聞其自賣之聲，除一長者女，魔不能蔽。爾時薩陀波崙賣身不售，憂愁啼哭，在一面立，啼泣而言：『我為大罪，賣身不售。我自賣身為般若波羅蜜故，供養曇無竭菩薩。』<p>「爾時釋提桓因作是念：『是薩陀波崙菩薩愛法自賣其身，為般若波羅蜜故，欲供養曇無竭菩薩。我當試之，知是善男子實以深心愛法故捨是身不？』是時釋提桓因化作婆羅門身，在薩陀波崙菩薩邊行，問言：『汝善男子！何以憂愁啼哭顏色憔悴在一面立？』<p>「答言：『婆羅門！我愛敬法，自賣身，為般若波羅蜜故，欲供養曇無竭菩薩。今我賣身無有買者，自念薄福無財寶物，自欲賣身供養般若波羅蜜及曇無竭菩薩，而無買者。』<p>「爾時婆羅門語薩陀波崙菩薩言：『善男子！我不須人。我今欲祀天，當須人心、人血、人髓。汝能賣與我不？』<p>「爾時薩陀波崙菩薩作是念：『我得大利、得第一利。我今便為具足般若波羅蜜方便力，得是買心、髓、血者。』是時心大歡喜悅樂無憂，以柔和心語婆羅門言：『汝所須者，我盡與汝。』<p>「婆羅門言：『善男子！汝須何價？』<p>「答言：『隨汝意與我。』即時薩陀波崙右手執利刀刺左臂出血，割右髀肉，復欲破骨出髓。<p>「時有一長者女在閣上，遙見薩陀波崙菩薩自割身體不惜壽命，作是念：『是善男子以何因緣故，困苦其身？我當往問。』長者女即下閣，到薩陀波崙所問言：『善男子！何因緣困苦其身？用是心、血、髓作何等？』<p>「薩陀波崙答言：『賣與婆羅門，為般若波羅蜜故，供養曇無竭菩薩。』<p>「長者女言：『善男子！作是賣身欲自出心、髓、血，欲供養曇無竭菩薩，得何等功德利？』<p>「薩陀波崙答言：『善女人！是人善學般若波羅蜜及方便力，是人當為我說菩薩所應作、菩薩所行道。我學是法、學是道，得阿耨多羅三藐三菩提時，為眾生作依止，當得金色身、三十二相、八十隨形好、丈光、無量明、大慈大悲大喜大捨、四無所畏、佛十力、四無礙智、十八不共法、六神通，不可思議清淨戒、禪定、智慧，得阿耨多羅三藐三菩提，於諸法中得無礙一切智見，以無上法寶分布與一切眾生。如是等諸功德利，我當從彼得之。』<p>「是時長者女聞是上妙佛法，大歡喜，心驚毛竪，語薩陀波崙菩薩言：『善男子！甚希有。汝所說者微妙難值？為是一一功德法故，應捨如恒河沙等身。何以故？汝所說者甚大微妙。汝善男子！汝今所須，盡當相與，金銀真珠、琉璃頗梨、琥珀珊瑚等諸珍寶物，及華香瓔珞、塗香燒香、幡蓋衣服伎樂等物供養之具，供養般若波羅蜜及曇無竭菩薩。汝善男子！莫自困苦其身。我亦欲往曇無竭菩薩所，共汝殖諸善根，為得如是微妙法，如汝所說故。』<p>「爾時釋提桓因即復本身，讚薩陀波崙菩薩言：『善哉，善哉！善男子！汝堅受是事，其心不動。諸過去佛行菩薩道時，亦如是求般若波羅蜜及方便力，得阿耨多羅三藐三菩提。善男子！我實不用人心、血、髓，但來相試。汝願何等，我當相與。』<p>「薩陀波崙言：『與我阿耨多羅三藐三菩提。』<p>「釋提桓因言：『此非我力所辦，是諸佛境界。必相供養，更索餘願。』<p>「薩陀波崙言：『汝若於此無力，必見供養，令我是身平復如故。』是時薩陀波崙身即平復，無有瘡瘢，如本不異。釋提桓因與其願已，忽然不現。<p>「爾時長者女語薩陀波崙菩薩言：『善男子！來到我舍，有所須者，從我父母索之，盡當相與。我亦當辭我父母，與諸侍從共汝往供養曇無竭菩薩，為求法故。』<p>「即時薩陀波崙菩薩與長者女，俱到其舍，在門外住。長者女入白父母：『與我眾妙華香及諸瓔珞、塗香燒香、幡蓋衣服、金銀琉璃、頗梨真珠、琥珀珊瑚，及諸伎樂供養之具，亦聽我身及五百侍女先所給使，共薩陀波崙菩薩，到曇無竭菩薩所，為供養般若波羅蜜故。曇無竭菩薩當為我等說法，我當如說行，當得諸佛法。』<p>「女父母語女言：『薩陀波崙菩薩是何等人？』<p>「女言：『是人今在門外。是善男子以深心求阿耨多羅三藐三菩提，欲度一切眾生無量生死苦。是善男子為法故，自賣其身，供養般若波羅蜜。般若波羅蜜名菩薩所學道，為供養般若波羅蜜，及供養曇無竭菩薩故，在市肆上高聲唱言：「誰欲須人？誰欲須人？誰欲買人。」賣身不售，在一面立，憂愁啼哭。是時釋提桓因化作婆羅門來，欲試之。問言：「善男子！何以憂愁啼哭，在一面立？」答言：「婆羅門！我欲賣身，為供養般若波羅蜜及曇無竭菩薩摩訶薩故。而我薄福，賣身不售。」婆羅門語是善男子：「我不須人。我欲祀天，當用人心、人血、人髓。汝能賣不？」是時是善男子不復憂愁，其心和悅，語是婆羅門：「如汝之所須，我盡相與。」婆羅門言：「汝須何價？」答言：「隨汝意與我。」即時是善男子，右手執利刀刺左臂出血，割右髀肉，復欲破骨出髓。我在閣上遙見是事，我爾時作是念：「是人何故困苦其身？我當往問。」我即下閣往問：「善男子！汝何因緣故，自困苦其身？」是善男子答我言：「姊！我為法故，欲供養般若波羅蜜及曇無竭菩薩說法者。我貧窮無所有，無金銀琉璃、硨磲碼碯、珊瑚琥珀、頗梨真珠、華香伎樂。姊！我為供養法故，自賣其身。今得買者，須人心、人血、人髓。我用是價，供養般若波羅蜜及曇無竭菩薩說法者。」我問是善男子：「汝今自出身、心、血髓，欲供養曇無竭菩薩，得何功德？」是善男子言：「曇無竭菩薩當為我說般若波羅蜜及方便力。此是菩薩所應學、菩薩所應作、菩薩所應行道。我當學是道，得阿耨多羅三藐三菩提，為一切眾生作依止。我當得金色身、三十二相、八十隨形好、丈光、無量明、大慈大悲大喜大捨、四無所畏、四無礙智，佛十力、十八不共法、六神通，不可思議清淨戒、禪定、智慧，得阿耨多羅三藐三菩提，於諸法中得無礙一切智見，以無上法寶分布與一切眾生。如是等微妙大法，我當從彼得之。」我聞是微妙不可思議法諸佛功德，聞其大願，我心歡喜，作是念：「是清淨、微妙、最大、甚希有乃如是，為一一法故，應捨如恒河沙等身。今善男子為法，能受苦行難事，所謂不惜身命。我多有妙寶，云何而不生願，求如是法，供養般若波羅蜜及曇無竭菩薩？」我如是思惟已，語薩陀波崙菩薩：「汝善男子！莫困苦其身。我當白我父母，多與汝金銀琉璃、硨❥瑪瑙、珊瑚琥珀、頗梨真珠、華香瓔珞、塗香末香、衣服幡蓋及諸伎樂，供養般若波羅蜜及曇無竭菩薩說法者。我亦求父母與諸侍女共汝俱去，供養曇無竭菩薩說法者，共汝殖諸善根，為得如是等微妙清淨法，如汝所說。」<p>「『父母！今聽我并五百侍女先所給者，亦聽我持眾妙華香瓔珞、塗香末香、衣服幡蓋伎樂、金銀琉璃供養之具，與薩陀波崙菩薩共去，供養般若波羅蜜及曇無竭菩薩說法者，為得如是等清淨微妙諸佛法故。」』<p>「爾時父母報女言：『汝所讚者，希有難及。說是善男子為法精進大樂法相，及是諸佛法不可思議，一切世間最為第一，一切眾生歡樂因緣。是善男子為是法故，大誓莊嚴。我等聽汝往見曇無竭菩薩，親近供養。汝發大心，為諸佛故如是精進，我等云何當不隨喜？』<p>「是女為供養曇無竭菩薩故，得蒙聽許。報父母言：『我等亦隨是心歡喜，我終不斷人善法因緣。』<p>「是時長者女，莊嚴七寶車五百乘，身及侍女種種寶物裝飾供養之具，持種種水陸生華及金銀寶華、眾色寶衣、好香擣香澤香、瓔珞及眾味飲食，共薩陀波崙菩薩、五百侍女各載一車，恭敬圍繞漸漸東去。見眾香城七寶莊嚴，七重圍繞七寶之塹，七寶行樹皆亦七重。其城縱廣十二由旬，豐樂安靜甚可憙樂，人民熾盛，五百市里街巷相當端嚴如畫，橋津如地寬博清淨。遙見眾香城既入城中，見曇無竭菩薩坐高臺法座上，無量百千萬億眾恭敬圍繞說法。薩陀波崙菩薩見曇無竭菩薩時，心即歡喜。譬如比丘入第三禪，攝心安隱。見已，作是念：『我等儀不應載車趣曇無竭菩薩。』作是念已，下車步進；長者女并五百侍女皆亦下車。薩陀波崙菩薩與長者女及五百侍女，眾寶莊嚴圍繞恭敬，俱到曇無竭菩薩所。<p>「爾時曇無竭菩薩摩訶薩有七寶臺，赤牛頭栴檀以為莊嚴，真珠羅網以覆臺上，四角皆懸摩尼珠寶以為燈明，及四寶香爐常燒名香，為供養般若波羅蜜故。其臺中有七寶大床，四寶小床重敷其上。以黃金牒書般若波羅蜜置小床上，種種幡蓋莊嚴垂覆其上。<p>「薩陀波崙菩薩及諸女人，見是妙臺眾寶嚴飾，及見釋提桓因與無量百千萬諸天，以天曼陀羅華、碎末栴檀磨眾寶屑以散臺上，鼓天伎樂於虛空中娛樂此臺。爾時薩陀波崙菩薩問釋提桓因：『憍尸迦！何因緣故，與無量百千萬諸天以天曼陀羅華、碎末栴檀磨眾寶屑以散臺上，鼓天伎樂於虛空中娛樂此臺？』<p>「釋提桓因答言：『汝善男子！不知耶？此是摩訶般若波羅蜜，是諸菩薩摩訶薩母，能生諸佛、攝持菩薩。菩薩學是般若波羅蜜，成就一切諸功德，得諸佛法一切種智。』<p>「是時薩陀波崙即歡喜悅樂，問釋提桓因言：『憍尸迦！是般若波羅蜜，諸菩薩摩訶薩母，能生諸佛攝持菩薩。菩薩學是般若波羅蜜，成就一切功德，得諸佛法一切種智。今在何處？』<p>「釋提桓因言：『善男子！是臺中有七寶大床，四寶小床重敷其上。以黃金牒書般若波羅蜜置小床上，曇無竭菩薩以七寶印印之，我等不能得開以示汝。』<p>「是時薩陀波崙與長者女及五百侍女，取供養具華香瓔珞幡蓋分作二分，一分供養般若波羅蜜，一分供養法座上曇無竭菩薩。爾時薩陀波崙菩薩與五百女人，持華香瓔珞、幡蓋伎樂及諸珍寶供養般若波羅蜜已，然後到曇無竭菩薩所。到已，見曇無竭菩薩在法座上坐，以諸華香瓔珞、擣香澤香、金銀寶華、幡蓋寶衣散曇無竭菩薩上，為法故供養。是時諸華香寶衣於曇無竭菩薩上虛空中化成華臺，碎末栴檀、寶屑、金銀寶華化成寶帳，寶帳之上所散種種寶衣化為寶蓋，寶蓋四邊垂諸寶幡。薩陀波崙及諸女人見曇無竭菩薩所作變化，大歡喜作是念：『未曾有也。曇無竭大師神德乃爾。行菩薩道時神通力尚能如是，何況得阿耨多羅三藐三菩提時？』是時長者女及五百女人清淨信心敬重曇無竭菩薩，皆發阿耨多羅三藐三菩提心，作是願言：『如曇無竭菩薩得菩薩諸深法，如曇無竭菩薩供養般若波羅蜜，如曇無竭菩薩於大眾中演說顯示般若波羅蜜義，如曇無竭菩薩得般若波羅蜜方便力、成就神通，於菩薩事中得自在；我等亦當如是。』<p>「是時薩陀波崙菩薩及五百女人，香華寶物供養般若波羅蜜及曇無竭菩薩已，頭面禮曇無竭菩薩，合掌恭敬一面立。一面立已，白曇無竭菩薩言：『我本求般若波羅蜜時，於空閑林中聞空中聲言：「善男子！汝從是東行，當得聞般若波羅蜜。」我受是語東行，東行不久作是念：「我何不問空中聲：『我當何處去？去是遠近？當從誰聞？』」我是時大憂愁啼哭，於是處住七日七夜，憂愁故乃至不念飲食，但念：「我何時當得聞般若波羅蜜？」我如是憂愁，一心念般若波羅蜜。見佛身在虛空中，語我言：「善男子！汝大欲、大精進心莫放捨，以是大欲、大精進心，從是東行，去是五百由旬，有城名眾香。是中有菩薩摩訶薩名曇無竭，從是人所，當得聞般若波羅蜜。是曇無竭菩薩，世世是汝善知識，常守護汝。」我從佛受教誨已，便東行，更無餘念，但念：「我何時當見曇無竭菩薩為我說般若波羅蜜？」我爾時中道住，於一切法中得無礙智見，得觀諸法性等諸三昧現在前。住是三昧已，見十方無量阿僧祇諸佛說是般若波羅蜜。諸佛讚我言：「善哉，善哉！善男子！我本求般若波羅蜜時，得諸三昧亦如汝今日。得是諸三昧已，遍得諸佛法。」諸佛為我廣說法，安慰我已，忽然不現。我從三昧起，作是念：「諸佛從何處來、去至何所？」我不見諸佛故大愁憂，復作是念：「曇無竭菩薩供養先佛，殖善根，久行般若波羅蜜，善知方便力，於菩薩道中得自在，是我善知識，守護我。我當問曇無竭菩薩是事：『諸佛從何所來、去至何所？』」我今問大師：「是諸佛從何處來、去至何處？」大師為我說諸佛所從來、所至處，令我得知。知已，亦常不離見諸佛。』<p>摩訶般若波羅蜜經法尚品第八十九（丹本曇無竭品）<p>「爾時曇無竭菩薩摩訶薩語薩陀波崙菩薩言：『善男子！諸佛無所從來，去亦無所至。何以故？諸法如、不動相，諸法如即是佛。善男子！無生法無來無去，無生法即是佛。無滅法無來無去，無滅法即是佛。實際法無來無去，實際法即是佛。空無來無去，空即是佛。善男子！無染無來無去，無染即是佛。寂滅無來無去，寂滅即是佛。虛空性無來無去，虛空性即是佛。善男子！離是諸法更無佛。諸佛如、諸法如，一如無分別。善男子！是如常一，無二無三，出諸數，法無所有故。譬如春末月日中熱時，有人見焰動，逐之求水望得。於汝意云何，是水從何池、何山、何泉來？今何所去？若入東海、西海、南海、北海耶？』<p>「薩陀波崙言：『大師！焰中尚無水，云何當有來處去處？』<p>「曇無竭菩薩語薩陀波崙菩薩言：『善男子！愚夫無智為熱渴所逼，見焰動，無水生水想。善男子！若有人分別諸佛有來有去，當知是人皆是愚夫。何以故？善男子！諸佛不可以色身見，諸佛法身無來無去，諸佛來處去處亦如是。善男子！譬如幻師幻作種種，若象若馬、若牛若羊、若男若女如是等種種諸物。於汝意云何，是幻事從何處來、去至何所？』<p>「薩陀波崙菩薩言：『大師！幻事無實，云何當有來去處？』<p>「『善男子！是人分別佛有來有去，亦如是。善男子！譬如夢中見若象若馬、若牛若羊、若男若女。於汝意云何，夢中所見有來處有去處不？』<p>「薩陀波崙言：『大師！是夢中所見虛妄，云何當有來去？』<p>「『善男子！是人分別佛有來有去，亦如是。善男子！佛說諸法如夢。若有眾生不知諸法如夢，以名字色身是佛。是人分別諸佛有來有去，不知諸法實相故，皆是愚夫無智之數。是諸人數數往來五道，遠離般若波羅蜜，遠離諸佛法。善男子！佛說諸法如幻如夢。若有眾生如實知，是人不分別諸法若來若去、若生若滅。若不分別諸法若來若去、若生若滅，則能知佛所說諸法實相。是人行般若波羅蜜，近阿耨多羅三藐三菩提，名為真佛弟子，不虛妄食人信施，是人應受供養，為世間福田。善男子！譬如大海水中諸寶，不從東方來，不從南方西方北方四維上下來；眾生善根因緣故，海生此寶。此寶亦不無因無緣而生，是寶皆從因緣和合生，是寶若滅亦不去至十方。諸緣合故有，諸緣離故滅。善男子！諸佛身亦如是，從本業因緣果報生。生時不從十方來，滅時亦不去至十方。但諸緣合故有，諸緣離故滅。善男子！譬如箜篌聲，出時無來處，滅時無去處。眾緣和合故生，有槽有頸、有皮有弦、有柱有棍、有人以手鼓之。眾緣和合而有是聲，是聲亦不從槽出，不從頸出，不從皮出，不從弦出，不從棍出，亦不從人手出。眾緣和合爾乃有聲，是因緣離時亦無去處。善男子！諸佛身亦如是，從無量功德因緣生，不從一因一緣一功德生。亦不無因緣有，眾緣和合故有。諸佛身不獨從一事成，來無所從、去無所至。善男子！應當如是知諸佛來相去相。善男子！亦當知一切法無來去相。汝若知諸佛及諸法無來無去、無生無滅相，必得阿耨多羅三藐三菩提，亦能行般若波羅蜜及方便力。』<p>「爾時釋提桓因以天曼陀羅華與薩陀波崙菩薩摩訶薩，作是言：『善男子！以是華供養曇無竭菩薩摩訶薩，我應當守護供養汝。所以者何？汝因緣力故，今日饒益百千萬億眾生，便為得阿耨多羅三藐三菩提。善男子！如是善人甚為難遇，為饒益一切眾生故，無量阿僧祇劫受諸勤苦。』<p>「薩陀波崙菩薩摩訶薩受釋提桓因曼陀羅華，散曇無竭菩薩上，白言：『大師！我從今日以身屬師，供給供養。』如是白已，合掌師前立。<p>「是時長者女及五百侍女白薩陀波崙菩薩言：『我等從今日亦以身屬師。我等以是善根因緣故，當得如是法，亦如師所得。共師世世供養諸佛，世世常供養師。』<p>「是時薩陀波崙菩薩語長者女及五百女人：『若汝等以誠心屬我者，我當受汝。』<p>「諸女言：『我等以誠心屬師，當隨師教。』<p>「是時薩陀波崙菩薩與長者女及五百女人，并諸莊飾寶物上妙供具及五百乘七寶車，奉上曇無竭菩薩，白言：『大師！我持是五百女人奉給大師，是五百乘車隨師所用。』<p>「爾時釋提桓因讚薩陀波崙菩薩言：『善哉，善哉！善男子！菩薩摩訶薩捨一切所有，應如是。如是布施，疾得阿耨多羅三藐三菩提。作如是供養說法人，必得聞般若波羅蜜及方便力。過去諸佛本行菩薩道時亦如是，住布施中得聞般若波羅蜜及方便力，得阿耨多羅三藐三菩提。』<p>「爾時曇無竭菩薩欲令薩陀波崙菩薩善根具足故，受五百乘車、長者女及五百侍女。受已，還與薩陀波崙菩薩。<p>「是時曇無竭菩薩說法日沒，起入宮中。薩陀波崙菩薩摩訶薩作是念：『我為法故來，不應坐臥，當以二儀——若行、若立——以待法師從宮中出說法。』<p>「爾時曇無竭菩薩，七歲一心入無量阿僧祇菩薩三昧，及行般若波羅蜜方便力。薩陀波崙菩薩七歲經行住立，不坐不臥，無有睡眠。無欲恚惱，心不著味，但念：『曇無竭菩薩摩訶薩何時當從三昧起出而說法？』薩陀波崙菩薩過七歲已，作是念：『我當為曇無竭菩薩摩訶薩敷說法座，曇無竭菩薩摩訶薩當座上說法。我當灑掃清淨，散種種華莊嚴是處，為曇無竭菩薩摩訶薩當說般若波羅蜜及方便力故。』是時薩陀波崙菩薩與長者女及五百侍女，為曇無竭菩薩摩訶薩敷七寶床。五百女人各脫上衣以敷座上，作是念：『曇無竭菩薩摩訶薩當坐此座上，說般若波羅蜜及方便力。』<p>「薩陀波崙菩薩敷座已，求水灑地而不能得。所以者何？惡魔隱蔽令水不現。魔作是念：『薩陀波崙菩薩求水不得，於阿耨多羅三藐三菩提乃至生一念劣心異心，則智慧不照、善根不增，於一切智而有稽留。』<p>「爾時薩陀波崙菩薩作是念：『我當自刺其身以血灑地，令無塵土來坌大師。我何用此身，此身必當破壞。我從無始生死以來，數數喪身，未曾為法。』即以利刀自刺出血灑地。薩陀波崙菩薩及長者女并五百侍女皆無異心，惡魔亦不能得便。<p>「是時釋提桓因作是念：『未曾有也。薩陀波崙菩薩愛法乃爾，以刀自刺出血灑地。薩陀波崙及眾女人心不動轉，惡魔波旬不能壞其善根。其心堅固，發大莊嚴，不惜身命，以深心欲求阿耨多羅三藐三菩提，當度一切眾生無量生死苦。』釋提桓因讚薩陀波崙菩薩言：『善哉，善哉！善男子！汝精進力大，堅固難動、不可思議。汝愛法求法最為無上。善男子！過去諸佛亦如是，以深心愛法、惜法、重法，集諸功德，得阿耨多羅三藐三菩提。』<p>「薩陀波崙菩薩作是念：『我為曇無竭菩薩摩訶薩敷法座，掃灑清淨已訖，當於何處得好名華莊嚴此地？若曇無竭菩薩摩訶薩法座上坐說法時，亦當散華供養。』<p>「釋提桓因知薩陀波崙菩薩心所念，即以三千石天曼陀羅華與薩陀波崙。薩陀波崙受華，以半散地，留半待曇無竭菩薩摩訶薩坐法座上說法時當供養。<p>「爾時曇無竭菩薩摩訶薩過七歲已，從諸三昧起，為說般若波羅蜜故，與無量百千萬眾恭敬圍繞，往法座上坐。薩陀波崙菩薩摩訶薩見曇無竭菩薩摩訶薩時，心得悅樂，譬如比丘入第三禪。爾時薩陀波崙菩薩摩訶薩及長者女并五百侍女，到曇無竭菩薩摩訶薩所，散天曼陀羅華，頭面禮畢，退坐一面。曇無竭菩薩見其坐已，告薩陀波崙菩薩言：『善男子！諦聽，諦受！今當為汝說般若波羅蜜相。善男子！諸法等故，當知般若波羅蜜亦等。諸法離故，當知般若波羅蜜亦離。諸法不動故，當知般若波羅蜜亦不動。諸法無念故，當知般若波羅蜜亦無念。諸法無畏故，當知般若波羅蜜亦無畏。諸法一味故，當知般若波羅蜜亦一味。諸法無邊故，當知般若波羅蜜亦無邊。諸法無生故，當知般若波羅蜜亦無生。諸法無滅故，當知般若波羅蜜亦無滅。虛空無邊故，當知般若波羅蜜亦無邊。大海水無邊故，當知般若波羅蜜亦無邊。須彌山莊嚴故，當知般若波羅蜜亦莊嚴。虛空無分別故，當知般若波羅蜜亦無分別。色無邊故，當知般若波羅蜜亦無邊。受想行識無邊故，當知般若波羅蜜亦無邊。地種無邊故，當知般若波羅蜜亦無邊。水種、火種、風種無邊故，當知般若波羅蜜亦無邊。空種無邊故，當知般若波羅蜜亦無邊。如金剛等故，當知般若波羅蜜亦等。諸法無分別故，當知般若波羅蜜亦無分別。諸法性不可得故，當知般若波羅蜜性亦不可得。諸法無所有等故，當知般若波羅蜜亦無所有等。諸法無作故，當知般若波羅蜜亦無作。諸法不可思議故，當知般若波羅蜜亦不可思議。』<p>「是時薩陀波崙菩薩摩訶薩即於坐處得諸三昧，所謂諸法等三昧、諸法離三昧、不動三昧、無念三昧、諸法無畏三昧、諸法一味三昧、諸法無邊三昧、諸法無生三昧、諸法無滅三昧、虛空無邊三昧、大海水無邊三昧、須彌山莊嚴三昧、虛空無分別三昧、色無邊三昧、受想行識無邊三昧、地種無邊三昧、水種火種風種空種無邊三昧、如金剛等三昧、諸法無分別三昧、諸法不可思議三昧，如是等得六百萬諸三昧門。」<p>爾時佛告須菩提：「如我今於三千大千世界中與諸比丘僧圍繞，以是相、以是像貌、以是名字說般若波羅蜜。薩陀波崙得是六百萬三昧門，見東方南西北方四維上下如恒河沙等三千大千世界中諸佛與諸比丘恭敬圍繞，以如是相、如是像貌、如是名字說是摩訶般若波羅蜜，亦如是。薩陀波崙菩薩從是以後，多聞智慧不可思議，如大海水。常不離諸佛，生於有佛國中，乃至夢中未曾不見佛時。一切眾難皆悉已斷，在所佛國隨願往生。須菩提！當知是般若波羅蜜因緣，能成就菩薩摩訶薩一切功德，得一切種智。以是故，須菩提！諸菩薩摩訶薩若欲學六波羅蜜，欲深入諸佛智慧，欲得一切種智，應受持般若波羅蜜，讀誦、正憶念、廣為他人說，亦書寫經卷，供養尊重讚歎香華乃至伎樂。何以故？般若波羅蜜是過去未來現在十方諸佛母，十方諸佛所尊重故。」<p>摩訶般若波羅蜜經囑累品第九十<p>爾時佛告阿難：「於汝意云何，佛是汝大師不？汝是佛弟子不？」<p>阿難言：「世尊！佛是我大師，修伽陀是我大師；我是佛弟子。」<p>佛言：「如是，如是！我是汝大師，汝是我弟子。若如弟子所應作者，汝已作竟。阿難！汝用身、口、意慈業供養供給我，亦常如我意無有違失。阿難！我身現在，汝愛敬供養供給心常清淨。我滅度後，是一切愛敬供養供給事，當愛敬供養般若波羅蜜；乃至第二第三以般若波羅蜜囑累汝。阿難！汝莫忘失，莫作最後斷種人。阿難！隨爾所時般若波羅蜜在世，當知爾所時有佛在世說法。阿難！若有書般若波羅蜜，受持讀誦、正憶念、為人廣說，恭敬尊重讚歎，華香幡蓋寶衣燈燭種種供養，當知是人不離見佛、不離聞法，為常親近佛。」<p>佛說般若波羅蜜已，彌勒等諸菩薩摩訶薩，慧命須菩提、慧命舍利弗、大目揵連、摩訶迦葉、富樓那彌多羅尼子、摩訶拘絺羅、大迦旃延、阿難等，并一切大眾，及一切世間諸天、人、揵闥婆、阿修羅等，聞佛所說，皆大歡喜。