<juan>佛說能斷金剛般若波羅蜜多經<p>如是我聞：<p>一時薄伽梵，在名稱大城，戰勝林施孤獨園，與大苾芻眾千二百五十人俱，及大菩薩眾。爾時，世尊於日初分時，著衣持鉢，入城乞食。次第乞已，還至本處。飯食訖，收衣鉢，洗足已，於先設座，加趺端坐，正念而住。時諸苾芻來詣佛所，頂禮雙足，右繞三匝，退坐一面。<p>爾時，具壽妙生，在大眾中，承佛神力，即從座起，偏袒右肩，右膝著地，合掌恭敬白佛言：「希有！世尊！希有！善逝。如來應正等覺，能以最勝利益，益諸菩薩；能以最勝付囑，囑諸菩薩。世尊！若有發趣菩薩乘者，云何應住？云何修行？云何攝伏其心？」<p>佛告妙生：「善哉，善哉！如是，如是！如汝所說：『如來以勝利益，益諸菩薩；以勝付囑，囑諸菩薩。』妙生！汝應諦聽，極善作意，吾當為汝分別解說。若有發趣菩薩乘者，應如是住，如是修行，如是攝伏其心。」妙生言：「唯然，世尊！願樂欲聞。」<p>佛告妙生：「若有發趣菩薩乘者，當生如是心：『所有一切眾生之類，若卵生、胎生、濕生、化生，若有色、無色，有想、無想，非有想、非無想，盡諸世界所有眾生，如是一切，我皆令入無餘涅槃而滅度之。』雖令如是無量眾生證圓寂已，而無有一眾生入圓寂者。何以故？妙生！若菩薩有眾生想者，則不名菩薩。所以者何？由有我想、眾生想、壽者想、更求趣想故。<p>「復次，妙生！菩薩不住於事，應行布施。不住隨處，應行布施。不住色、聲、香、味、觸、法，應行布施。妙生！菩薩如是布施，乃至相想，亦不應住。何以故？由不住施，福聚難量。<p>「妙生！於汝意云何？東方虛空可知量不？」妙生言：「不爾，世尊！」「南西北方，四維上下，十方虛空，可知量不？」妙生言：「不爾，世尊！」「妙生！菩薩行不住施，所得福聚不可知量，亦復如是。」<p>「妙生！於汝意云何？可以具足勝相觀如來不？」妙生言：「不爾，世尊！不應以勝相觀於如來。何以故？如來說勝相，即非勝相。」<p>「妙生！所有勝相，皆是虛妄。若無勝相，即非虛妄。是故應以勝相無相觀於如來。」妙生言：「世尊！頗有眾生，於當來世，後五百歲，正法滅時，聞說是經，生實信不？」<p>佛告妙生：「莫作是說：『頗有眾生，於當來世，後五百歲，正法滅時，聞說是經，生實信不？』妙生！當來之世，有諸菩薩，具戒具德具慧，而彼菩薩，非於一佛承事供養，植諸善根；已於無量百千佛所，而行奉事，植諸善根。是人乃能於此經典生一信心。<p>「妙生！如來悉知是人，悉見是人，彼諸菩薩當生當攝無量福聚。何以故？由彼菩薩，無我想、眾生想、壽者想、更求趣想。<p>「彼諸菩薩，非法想，非非法想，非想，非無想。何以故？若彼菩薩有法想，即有我執、有情執、壽者執、更求趣執。若有非法想，彼亦有我執、有情執、壽者執、更求趣執。妙生！是故菩薩，不應取法，不應取非法。以是義故，如來密意宣說筏喻法門，諸有智者，法尚應捨，何況非法。<p>「妙生！於汝意云何？如來於無上菩提有所證不？復有少法是所說不？」妙生言：「如我解佛所說義，如來於無上菩提實無所證，亦無所說。何以故？佛所說法，不可取，不可說，彼非法，非非法。何以故？以諸聖者，皆是無為所顯現故。」<p>「妙生！於汝意云何？若善男子、善女人，以滿三千大千世界七寶持用布施，得福多不？」妙生言：「甚多，世尊！何以故？此福聚者，則非是聚，是故如來說為福聚、福聚。」<p>「妙生！若有善男子、善女人，以滿三千大千世界七寶，持用布施；若復有人，能於此經乃至一四句頌，若自受持，為他演說，以是因緣所生福聚，極多於彼無量無數。何以故？妙生！由諸如來無上等覺，從此經出；諸佛世尊，從此經生。是故妙生！佛法者，如來說非佛法，是名佛法。<p>「妙生！於汝意云何？諸預流者頗作是念：『我得預流果。』不？」妙生言：「不爾，世尊！何以故？諸預流者，無法可預，故名預流。不預色、聲、香、味、觸、法，故名預流。世尊！若預流者作是念：『我得預流果。』者，則有我執，有情壽者更求趣執。」<p>「妙生！於汝意云何？諸一來者頗作是念：『我得一來果。』不？」妙生言：「不爾，世尊！何以故？由彼無有少法證一來性，故名一來。」<p>「妙生！於汝意云何？諸不還者頗作是念：『我得不還果。』不？」妙生言：「不爾，世尊！何以故？由彼無有少法證不還性，故名不還。」<p>「妙生！於汝意云何？諸阿羅漢頗作是念：『我得阿羅漢果。』不？」妙生言：「不爾，世尊！由彼無有少法名阿羅漢。世尊！若阿羅漢作是念：『我得阿羅漢果。』者，則有我執，有情壽者更求趣執。世尊！如來說我得無諍住中最為第一。世尊！我是阿羅漢離於欲染，而實未曾作如是念：『我是阿羅漢。』世尊！若作是念：『我得阿羅漢。』者，如來即不說我妙生得無諍住，最為第一。以都無所住，是故說我得無諍住、得無諍住。」<p>「妙生！於汝意云何？如來昔在然燈佛所，頗有少法是可取不？」妙生言：「不爾，世尊！如來於然燈佛所，實無可取。」<p>「妙生！若有菩薩作如是語：『我當成就莊嚴國土。』者，此為妄語。何以故？莊嚴佛土者，如來說非莊嚴，由此說為國土莊嚴。是故，妙生！菩薩不住於事，不住隨處，不住色、聲、香、味、觸、法，應生其心；應生不住事心，應生不住隨處心，應生不住色、聲、香、味、觸、法心。<p>「妙生！譬如有人，身如妙高山王，於意云何？是身為大不？」妙生言：「甚大，世尊！何以故？彼之大身，如來說為非身。以彼非有，說名為身。」<p>「妙生！於汝意云何？如弶伽河中所有沙數，復有如是沙等弶伽河，此諸河沙，寧為多不？」妙生言：「甚多，世尊！河尚無數，況復其沙。」<p>「妙生！我今實言告汝。若復有人，以寶滿此河沙數量世界，奉施如來，得福多不？」妙生言：「甚多，世尊！」<p>「妙生！若復有人，於此經中受持一頌，并為他說，而此福聚，勝前福聚無量無邊。<p>「妙生！若國土中有此法門，為他解說，乃至四句伽他，當知此地，即是制底，一切天、人、阿蘇羅等，皆應右繞而為敬禮；何況盡能受持讀誦，當知是人則為最上第一希有。又此方所，即為有佛，及尊重弟子。<p>「妙生！於汝意云何？頗有少法是如來所說不？」妙生言：「不爾，世尊！無有少法是如來所說。」<p>「妙生！三千大千世界所有地塵，是為多不？」妙生言：「甚多，世尊！何以故？諸地塵，佛說非塵，故名地塵。此諸世界，佛說非界，故名世界。」<p>「妙生！於汝意云何？可以三十二大丈夫相觀如來不？」妙生言：「不爾，世尊！不應以三十二相觀於如來。何以故？三十二相，佛說非相，是故說為大丈夫相。」<p>「妙生！若有男子女人，以弶伽河沙等身命布施；若復有人，於此經中受持一頌，并為他說，其福勝彼無量無數。」<p>爾時，妙生聞說是經，深解義趣，涕淚悲泣而白佛言：「希有！世尊！我從生智以來，未曾得聞如是深經。世尊！當何名此經？我等云何奉持？」<p>佛告妙生：「是經名為『般若波羅蜜多』，如是應持。何以故？佛說般若波羅蜜多，則非般若波羅蜜多。」<p>「世尊！若復有人，聞說是經生實想者，當知是人最上希有。世尊！此實想者，即非實想，是故如來說名實想、實想。世尊！我聞是經，心生信解，未為希有。若當來世，有聞是經，能受持者，是人則為第一希有。何以故？彼人無我想、眾生想、壽者想、更求趣想。所以者何？世尊！我想、眾生想、壽者想、更求趣想，即是非想。所以者何？諸佛世尊離諸想故。」<p>「妙生！如是，如是！若復有人，得聞是經，不驚不怖不畏，當知是人第一希有。何以故？妙生！此最勝波羅蜜多，是如來所說諸波羅蜜多。如來說者，即是無邊佛所宣說，是故名為最勝波羅蜜多。<p>「妙生！如來說忍辱波羅蜜多，即非忍辱波羅蜜多。何以故？如我昔為羯陵伽王割截支體時，無我想、眾生想、壽者想、更求趣想。我無是想，亦非無想。所以者何？我有是想者，應生瞋恨。妙生！又念過去於五百世，作忍辱仙人，我於爾時，無如是等想。是故應離諸想，發趣無上菩提之心，不應住色、聲、香、味、觸、法，都無所住而生其心；不應住法，不應住非法，應生其心。何以故？若有所住，即為非住。是故佛說：『菩薩應無所住而行布施。』<p>「妙生！菩薩為利益一切眾生，應如是布施。此眾生想，即為非想；彼諸眾生，即非眾生。何以故？諸佛如來離諸想故。妙生！如來是實語者，如語者，不誑語者，不異語者。<p>「妙生！如來所證法及所說法，此即非實非妄。妙生！若菩薩心住於事而行布施，如人入闇，則無所見。若不住事而行布施，如人有目，日光明照，見種種色，是故菩薩不住於事應行其施。<p>「妙生！若有善男子、善女人，能於此經受持讀誦，為他演說。如是之人，佛以智眼悉知悉見，當生當攝無量福聚。<p>「妙生！若有善男子、善女人，初日分以弶伽河沙等身布施，中日分復以弶伽河沙等身布施，後日分亦以弶伽河沙等身布施，如是無量百千萬億劫，以身布施。若復有人，聞此經典，不生毀謗，其福勝彼，何況書寫受持讀誦，為人解說。<p>「妙生！是經有不可思議不可稱量無邊功德，如來為發大乘者說，為發最上乘者說。若有人能受持讀誦，廣為他說，如來悉知悉見是人皆得成就不可量、不可稱、不可思議福業之聚，當知是人則為以肩荷負如來無上菩提。何以故？妙生！若樂小法者，則著我見、眾生見、壽者見、更求趣見，是人若能讀誦受持此經，無有是處。<p>「妙生！所在之處若有此經，當知此處則是制底，一切世間天、人、阿蘇羅，所應恭敬，作禮圍繞，以諸香花供養其處。<p>「妙生！若有善男子、善女人，於此經典受持讀誦演說之時，或為人輕辱。何以故？妙生！當知是人於前世中造諸惡業，應墮惡道，由於現在得遭輕辱，此為善事，能盡惡業，速至菩提故。<p>「妙生！我憶過去過無數劫，在然燈佛先，得值八十四億那庾多佛，悉皆供養承事，無違背者。若復有人，於後五百歲正法滅時，能於此經受持讀誦，解其義趣，廣為他說，所得功德，以前功德比此功德，百分不及一，千萬億分算分勢分比數分因分，乃至譬喻亦不能及。妙生！我若具說受持讀誦此經功德，或有人聞，心則狂亂，疑惑不信。妙生！當知是經不可思議，其受持者，應當希望不可思議所生福聚。」<p>復次，妙生白佛言：「世尊！若有發趣菩薩乘者。應云何住？云何修行？云何攝伏其心？」<p>佛告妙生：「若有發趣菩薩乘者，當生如是心：『我當度脫一切眾生，悉皆令入無餘涅槃。雖有如是無量眾生證於圓寂，而無有一眾生證圓寂者。』何以故？妙生！若菩薩有眾生想者，則不名菩薩。所以者何？妙生！實無有法可名發趣菩薩乘者。<p>「妙生！於汝意云何？如來於然燈佛所，頗有少法是所證不？」妙生言：「如來於然燈佛所，無法可證，而得菩提。」<p>佛言：「如是，如是！妙生！實無有法，如來於然燈佛所，有所證悟，得大菩提。若證法者，然燈佛則不與我授記：『摩納婆！汝於來世，當得作佛，號釋迦牟尼。』以無所得故，然燈佛與我授記，當得作佛，號釋迦牟尼。何以故？妙生！言如來者，即是實性真如之異名也。<p>「妙生！若言：『如來證得無上正等覺。』者，是為妄語。何以故？實無有法，如來證得無上正覺。妙生！如來所得正覺之法，此即非實非虛。是故佛說：『一切法者，即是佛法。』妙生！一切法、一切法者，如來說為非法，是故如來說一切法者，即是佛法。<p>「妙生！譬如丈夫，其身長大。」<p>妙生言：「世尊！如來說為大身者，即說為非身，是名大身。」<p>佛告妙生：「如是，如是！若菩薩作是語：『我當度眾生令寂滅。』者，則不名菩薩。妙生！頗有少法名菩薩不？」答言：「不爾，世尊！」<p>「妙生！是故如來說：『一切法無我、無眾生、無壽者、無更求趣。』<p>「妙生！若有菩薩言：『我當成就佛土嚴勝、佛土嚴勝。』者，如來說為非是嚴勝，是故如來說為嚴勝。妙生！若有信解一切法無性、一切法無性者，如來說名真是菩薩、菩薩。<p>「妙生！於汝意云何？如來有肉眼不？」妙生言：「如是，世尊！如來有肉眼。」<p>「如來有天眼不？」「如是，世尊！如來有天眼。」<p>「如來有慧眼不？」「如是，世尊！如來有慧眼。」<p>「如來有法眼不？」「如是，世尊！如來有法眼。」<p>「如來有佛眼不？」「如是，世尊！如來有佛眼。」<p>「妙生！於汝意云何？如弶伽河中所有沙數，復有如是沙等弶伽河，隨諸河沙，有爾所世界，是為多不？」妙生言：「甚多，世尊！」<p>「妙生！此世界中所有眾生，種種性行，其心流轉，我悉了知。何以故？妙生！心陀羅尼者，如來說為無持，由無持故，心遂流轉。何以故？妙生！過去心不可得，未來心不可得，現在心不可得。<p>「妙生。於汝意云何？若人以滿三千大千世界七寶布施，是人得福多不？」妙生言：「甚多，世尊！」<p>「妙生！若此福聚是福聚者，如來則不說為福聚、福聚。<p>「妙生！於汝意云何？可以色身圓滿觀如來不？」「不爾，世尊！不應以色身圓滿觀於如來。何以故？色身圓滿、色身圓滿者，如來說非圓滿，是故名為色身圓滿。」<p>「妙生！可以具相觀如來不？」「不爾，世尊！不應以具相觀於如來。何以故？諸具相者，如來說非具相，是故如來說名具相。」<p>「妙生！於汝意云何？如來作是念：『我說法。』耶？汝勿作是見。若言：『如來有所說法。』者，則為謗我。何以故？言說法、說法者，無法可說，是名說法。」<p>妙生白佛言：「世尊！於當來世，頗有眾生，聞說是經，生信心不？」<p>佛告妙生：「有生信者，彼非眾生，非非眾生。何以故？眾生、眾生者，如來說非眾生，是名眾生。<p>「妙生！於汝意云何？佛得無上正等覺時，頗有少法所證不？」妙生言：「實無有法是佛所證。」<p>佛告妙生：「如是，如是！此中無有少法可得，故名無上正等菩提。妙生！是法平等，無有高下，故名無上正等菩提。以無我、無眾生、無壽者、無更求趣性，其性平等，故名無上正等菩提。一切善法皆正覺了，故名無上正等正覺。妙生！善法者，如來說為非法，故名善法。<p>「妙生！若三千大千世界中，所有諸妙高山王，如是等七寶聚，有人持用布施。若復有人，於此經中，乃至一四句頌，若自受持，及為他說。以前福聚比此福聚，假令分此以為百分，彼亦不能及一分，或千分億分算分勢分數分因分，乃至譬喻亦不能及一。<p>「妙生！於汝意云何？如來度眾生不？汝莫作是見：『如來度眾生。』何以故？曾無有一眾生是如來度者。若有眾生是如來度者，如來則有我見、眾生見、壽者見、更求趣見。妙生！我等執者，如來說為非執，而諸愚夫妄為此執。妙生！愚夫眾生，如來說為非生，故名愚夫眾生。<p>「妙生！於汝意云何？應以具相觀如來不？」「不爾，世尊！不應以具相觀於如來。」<p>「妙生！若以具相觀如來者，轉輪聖王應是如來，是故不應以具相觀於如來，應以諸相非相觀於如來。」<p>爾時，世尊而說頌曰：「若以色見我，以音聲求我，是人起邪觀，不能當見我。應觀佛法性，即導師法身，法性非所識，故彼不能了。<p>「妙生！『諸有發趣菩薩乘者，其所有法是斷滅不？』汝莫作是見。何以故？趣菩薩乘者，其法不失。<p>「妙生！若有男子、女人，以滿弶伽河沙世界七寶布施。若復有人，於無我理、不生法中，得忍解者，所生福聚，極多於彼無量無數。<p>「妙生！菩薩不應取其福聚。」妙生言：「菩薩豈不取福聚耶？」<p>佛告妙生：「是應正取，不應越取，是故說取。<p>「妙生！如有說言：『如來若來若去、若坐若臥。』者，是人不解我所說義。何以故？妙生！都無去來，故名如來。<p>「妙生！若有男子、女人，以三千大千世界土地碎為墨塵。妙生！於汝意云何？是極微聚，寧為多不？」妙生言：「甚多，世尊！何以故？若聚性是實者，如來不說為極微聚極微聚。何以故？極微聚者，世尊說為非極微聚，故名極微聚。世尊！如來所說三千大千世界，說為非世界，故名三千大千世界。何以故？若世界實有，如來則有聚執。佛說聚執者，說為非聚執，是故說為聚執。」<p>「妙生！此聚執者，是世言論，然其體性，實無可說，但是愚夫異生之所妄執。<p>「妙生！如有說云：『佛說我見、眾生見、壽者見、更求趣見。』者，是為正說為不正耶？」妙生言：「不爾，世尊！何以故？若有我見如來說者，即是非見，故名我見。」<p>「妙生！諸有發趣菩薩乘者，於一切法，應如是知，如是見，如是解。如是解者，乃至法想亦無所住。何以故？妙生！法想、法想者，如來說為非想，故名法想、法想。<p>「妙生！若有人以滿無量無數世界七寶，持用布施。若復有人，能於此經，乃至受持讀誦四句伽他，令其通利，廣為他人正說其義，以是因緣所生福聚，極多於彼無量無數。云何正說？無法可說，是名正說。」<p>爾時，世尊說伽他曰：「一切有為法，如星、翳、燈、幻，露、泡、夢、電、雲，應作如是觀。」<p>爾時，薄伽梵說是經已，具壽妙生，及諸菩薩摩訶薩、苾芻、苾芻尼、鄔波索迦、鄔波斯迦，一切世間天、人、阿蘇羅等，皆大歡喜，信受奉行。