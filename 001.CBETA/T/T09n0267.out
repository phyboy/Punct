<juan>不退轉法輪經卷第一<p>經在北涼錄第二譯
1 序品<p>序品第一<p>如是我聞：<p>一時，佛在舍衛國祇樹給孤獨園，與大比丘僧千二百五十人俱，及諸菩薩摩訶薩眾無量無邊阿僧祇數。爾時，世尊於中夜後入廣大光明照三昧；是時文殊師利法王子，於中夜後入大光明照三昧；彌勒菩薩於中夜後亦入遍炬三昧。是時世尊從三昧起，與舍利弗於中夜後共出其房，到文殊師利法王子所住之處。<p>時尊者舍利弗，見文殊師利法王子房及世尊房左右皆悉滿中池水，其池水中亦有無量種種蓮華遍布水上，而諸蓮華各放光明，普照祇洹及舍衛國，乃至三千大千世界皆悉照明；大聞法音遍於十方一切世界，其中菩薩互共諮請發問論議。時尊者舍利弗既入室已，見文殊師利寂然禪定，在前而立，尊者舍利弗即便彈指謦咳出聲；爾時世尊及舍利弗等，見文殊師利法王子神通變化，各見其身在大海中。是時舍利弗，在文殊師利室中不能得出，欲踊虛空亦不能去，而不自知從何處來，況復能以神通而去？<p>是時尊者舍利弗結加趺坐，忽然而見文殊師利在其目前正身端坐。文殊師利神通力故，不離本處令舍利弗見文殊師利過恒河沙有世界，名阿鞞跋致論議音聲；彼中有佛，號善住光華開敷，現在於世，有無量億千菩薩圍遶；見彼佛身於諸毛孔皆出蓮華，其一一華光明遍照三千大千世界，華有千葉，皆以紺瑠璃為莖，馬瑙為鬚，眾寶為臺；其華臺上，見諸菩薩結加趺坐，彼諸菩薩皆住阿鞞跋致當得阿耨多羅三藐三菩提，於諸陀羅尼門成就大忍，以三十二相而自莊嚴，身色如真金微妙第一。爾時善住光華開敷佛，臍中出大蓮華，其色眾多華葉無量，亦以紺琉璃為莖，金剛為葉，因陀琉璃為鬚，龍堅栴檀王為臺，世間塵水所不能染。<p>舍利弗見此華臺空無所有，文殊師利入中而坐，與蓮華臺俱上至有頂，文殊師利遶佛三匝，一心合掌，頂禮佛足，於蓮華臺中結加趺坐正念向佛。是時善住光華開敷如來問文殊師利言：「汝從何方而來到此？」<p>文殊師利白佛言：「世尊！我從娑婆世界故到此土。」<p>彼佛國中有二菩薩，一名善音，二名善聲，是二菩薩摩訶薩，皆已住阿鞞跋致地，決定當得阿耨多羅三藐三菩提，俱從蓮華臺中而出，更整衣服，右膝著地，一心合掌各白佛言：「世尊！娑婆世界去此幾何？」<p>爾時善住光華開敷佛答二菩薩言：「娑婆世界去此佛剎恒河沙世界之外，文殊師利從彼而來。」<p>是時善音、善聲菩薩俱白佛言：「世尊！於彼世界，佛號何等？今欲知之。」<p>爾時善住光華開敷佛即便答言：「娑婆世界有佛、如來、多陀阿伽度、阿羅呵、三藐三佛陀，號釋迦牟尼，今現在世。」<p>是二菩薩復更問言：「釋迦牟尼佛為說何法？」<p>彼佛答言：「說三乘法。」<p>而彼菩薩復白佛言：「云何名為三乘？」<p>佛言：「所謂聲聞乘、辟支佛乘、佛乘，釋迦牟尼佛常作如是說三乘法。」<p>時彼菩薩復白佛言：「世尊！諸佛說法何故不同？」<p>佛言：「一切諸佛有所說法悉皆同等。」<p>彼諸菩薩復白佛言：「云何同等？」<p>佛言：「不退法輪，一切諸佛皆悉等說。」<p>時彼菩薩復白佛言：「世尊！何以故，釋迦牟尼佛說三乘法？」<p>佛言：「娑婆世界眾生心多下劣，若說一乘則不能解，是故釋迦牟尼佛以善方便為諸眾生出五濁世，分別說三，引導眾生令入一乘。」<p>時二菩薩白佛言：「世尊！釋迦牟尼佛說法為最甚難？」<p>佛言：「釋迦牟尼佛說法實為甚難。」<p>善音、善聲菩薩白佛言：「世尊！我等今者快得善利，不生如是下劣惡國。」<p>爾時佛答二菩薩言：「莫作是語，當疾捨離。」<p>善音、善聲菩薩復白佛言：「世尊！以何因緣令捨是語？彼惡世中說此法難，以是故，我等今者不生喜樂。」<p>佛言：「於此世界二十億那由他劫修諸善根，不如娑婆世界於一食頃與諸般若波羅蜜相應，令一眾生歸依三寶受持五戒，遠離聲聞、辟支佛心，使發無上菩提道意。甚難於彼二十億那由他者，況復有能勸人出家讚歎功德，廣為說法令出三界，作如是教逮得己利，修集善法入諸禪定。何以故？此諸眾生，多為煩惱之所濁亂。」<p>是二菩薩復白佛言：「世尊！云何於彼世界，諸眾生等，多為煩惱而濁亂耶？」<p>佛言：「若我盡壽更為汝等說娑婆世界眾生濁亂，貪欲、瞋恚、愚癡，無量諸惡不善諸法，猶不可盡，惟佛能知業報善惡。」<p>爾時善音、善聲彼菩薩等俱共歎言：「是真釋迦牟尼佛！是真釋師子！是真釋仙！」作如是等三種讚歎，善哉說法，善知心念，亦為廣說諸不善法貪欲、瞋恚、愚癡、邪見、無量諸惡，巧說善趣及向聲聞、辟支佛道，皆歸於佛，成就佛智第一清淨，發菩提心，隨順解脫，入佛智慧。為諸眾生，成熟善根，心無所染。彼諸菩薩皆悉共取七寶蓮華若干種色，有百千萬億葉，如金剛寶藏，天紺琉璃為鬚，龍堅栴檀為臺，眾寶為莖，不著塵水。眼識所知，其華微妙，於虛空中而自迴轉，不可執持，猶如影幻從業報生，亦從解脫諸三昧生。於虛空中取已，遙散娑婆世界釋迦牟尼佛上，持諸華鬘華蓋悉是眾寶，亦有寶雲、寶蓋及雜綵繒蓋、末香、塗香、無量種色，供養釋迦牟尼佛已，五體投地向佛作禮，皆作是言：「南無釋迦牟尼佛！此娑婆世界菩薩摩訶薩莊嚴大乘，精進無懈，修諸功德，悉能護持過去、未來、現在諸佛一切正法，為欲拔濟苦惱眾生，作大照明住於一乘，我等欲往見釋迦牟尼佛，及娑婆世界諸大菩薩摩訶薩眾，以大莊嚴而自莊嚴，為紹佛種使不斷絕。」<p>善住光華開敷如來聞諸菩薩作是語已，觀察其心，復重為說諸佛功德，示教利喜，告諸菩薩言：「汝當隨學釋迦牟尼佛本所行道，於一切眾生發大慈心，生利益心，於諸深法莫生驚怖及諸誹謗，而起無相，具足善根不求果報，如是菩薩摩訶薩，皆悉當往釋迦牟尼佛國，以本願力俱生於彼，護持正法隨順諸佛本所修學，汝可往見。」<p>彼二菩薩作如是言：「我當乘佛神力，及過去、未來諸佛之力而詣於彼。」<p>善住光華開敷如來告善音、善聲菩薩等：「汝今當共文殊師利詣娑婆世界。」亦語文殊師利：「與二菩薩俱共到彼。」<p>時二菩薩語文殊師利言：「我等欲見釋迦牟尼佛及諸菩薩一切大眾，當依汝神力得見彼佛。」<p>文殊師利語二菩薩言：「善男子！汝等應當先禮彼佛，亦應親近、供養、恭敬無數諸佛，悉為利益十方世界一切眾生，為欲增長佛菩提故，亦為成就佛智慧故。」<p>彼二菩薩即如其教作如是言：「我等亦當隨逐供養諸佛如來，親近禮拜尊重讚歎，當學文殊師利，為欲利益一切眾生。」<p>爾時文殊師利，便禮善住光華開敷如來，遶佛三匝，恭敬尊重，與諸菩薩并舍利弗俱詣於彼，到已聽法，受佛教勅諦觀如來，散華供養，末香、塗香、繒蓋、幢幡清淨第一，悉為過去諸佛神力之所護持，念慧堅固，悉遍供養佛、法、僧寶，為一切眾生得解脫故。如大力士屈伸臂頃，於彼東方恒河沙佛前忽然而見，於諸佛所即便勸請廣說清淨不退轉法輪。<p>是諸佛國無有女人，亦無二乘聲聞、辟支佛名，亦如善住光華開敷佛國等無有異，諸世界中純大菩薩以為莊嚴。是諸菩薩毛孔臍中皆出蓮華，蓮華臺中皆有菩薩，一一蓮華臺上皆有文殊師利，悉作如是神通變化，供養諸佛。<p>南、西、北方、四維、上、下，乃至十方世界，悉有文殊師利，說不退轉法輪，皆有二菩薩，從華臺中而出問佛：「彼娑婆世界云何名為說三乘法？」皆悉欲隨文殊師利，見釋迦牟尼佛。爾時文殊師利法王子於十方世界，安慰諸菩薩等：「我當共汝俱往至彼娑婆世界。」到閻浮提，天將欲明。<p>是時阿難，天既未曉，門籥孔中而見光明，即起出外，便見大光遍照祇洹，淨水澄潔湛然盈滿，淵明鏡徹、無諸塵垢，林樹精舍悉皆不現。阿難見已即作是言：「今何因緣忽有是相？尋念此瑞必說大法。」爾時阿難入其水中，足不沈沒，水不著身，心意歡喜，即往佛所遶佛住處，有十千蓮華聞大音樂，見諸蓮華皆出光明，其光遍照祇洹精舍，及舍衛國閻浮提內，三千大千世界，悉皆大明如晝光照。阿難踊躍發大歡喜，右膝著地，恭敬合掌一心向佛。<p>爾時明相便已顯現，日欲出時見十千蓮華，中有一蓮華，於祇洹林最勝特出，尊者阿難發心念言：「今日世尊必應說法，我當敷座以待如來，見有如是說法相故。」即便為佛敷師子座，於一瞬頃剎那中間佛坐已定。爾時大地六種震動，乃至十方恒沙世界，亦復如是六返震動，三千大千世界遍布天華，拘物頭華、分陀利華、優鉢羅華，諸果華樹自然而出。<p>時諸比丘皆悉欲出，見其大水而心驚怖，都不敢出。見祇洹林僧房，池水悉已盈滿清淨無垢，一切樹木及諸僧房，堂舍園苑亦皆不現，惟見光明無不遍照。諸比丘等俱作是言：「今此瑞相必說大法。」<p>爾時世尊從禪定起安詳而坐，十方世界一切諸佛，放大光明，若干寶網百千萬億無數種色，眼識所識不可執捉。文殊師利共十方恒河沙等諸佛世界大菩薩等，為欲利益無量眾生，於一一諸佛、多陀阿伽度、阿羅呵、三藐三佛陀，皆悉禮拜、供養、恭敬、尊重讚歎，與如是等諸菩薩摩訶薩俱，神通變化不可思議，欲令眾生使信佛法教化利益，隨其所應皆得聞見，方便為說悉令解悟。<p>爾時文殊師利知釋迦牟尼佛坐已，一切大地六返震動，有諸菩薩從地踊出，一阿僧祇、百阿僧祇，乃至百千萬億那由他數阿僧祇等悉來集會，俱共遶佛至百千匝。復持無數蓮華若干種色，其葉無量不可思議，而散佛上，能令眾生一心專念發趣勝慧，所散之華遍覆三千大千世界，龍堅栴檀種種諸香，持戒、忍辱、精進、禪定、智慧、方便、神通波羅蜜，皆是無想助道之香，并諸栴檀眾雜妙香，悉為十方諸佛神通之所護持，以用供養釋迦牟尼佛。<p>爾時文殊師利為欲供養諸如來故，與眾菩薩莊嚴妙塔，持諸摩尼八楞寶珠，及眾寶樹繒蓋幢幡，以雜寶網羅覆其上。亦以摩尼造作僧房，門屏戶牖種種嚴飾，池泉、流渠及諸大河，優鉢羅華、拘物頭華、分陀利華，眾寶蓮華而覆水上，八功德水亦常盈滿，異類眾鳥皆悉遊集，諸天寶樹隨念皆現，救度眾生使得解脫，為修佛智發菩提心，皆是文殊師利不可思議神通變化，乘佛神力及誓願力，亦是釋迦牟尼佛本行願力。文殊師利作是變化，為欲成就調伏眾生，心不思議見不思議，發大莊嚴入聖境界。<p>爾時文殊師利并諸菩薩摩訶薩眾，莊嚴一切如意華樹至於佛前，是諸菩薩若欲坐時，文殊師利先現其相，於剎那頃，無相蓮華從毛孔出，莖若干種無量百千雜色，其葉無數不可思議，金剛寶藏以為光網，天紺琉璃以為其鬚，龍堅栴檀以為其臺，有諸菩薩而在其中結加趺坐。<p>爾時釋迦牟尼佛放臍中光，普照六道幽闇之處，億千種光皆如阿提目多伽色，種種無數光明細軟，如蓮華藏清淨香潔，周遍十方通達無礙。蓮華臺中出妙樓閣，佛所護持與法界等，如寂滅樂解脫之色，空、無相、無願、無作、無為、無生、無滅，與三世等，悉入空界過於眼境。<p>文殊師利在樓閣上正身端坐，心不動搖念佛境界，自證空法得金剛三昧，善學釋迦牟尼佛法，決定成就無緣三昧，深入佛慧。文殊師利并諸菩薩摩訶薩，於十方世界作佛事已，心樂正法常勤修集，亦於過去諸佛法中，久種善根，皆是文殊師利之所攝持，志行菩提心無退沒，猶如師子處無畏座。<p>佛告阿難：「汝語祇洹諸比丘眾，及舍衛國諸比丘尼，如來世尊今欲說法。令舍衛國優婆塞、優婆夷等，信樂三寶善根純熟，悉皆來集一時聽法。」<p>爾時尊者阿難，從其僧房及經行處，皆即告言：「佛欲說法。」時有比丘已來集者，復有比丘住在房中，各言：「已見說法光相，而我等輩不能得往？」阿難復問：「何故不來？」諸比丘言：「今見祇洹大水盈滿，無諸樹木惟見光明，未敢便去。」<p>爾時阿難即往佛所，白言：「世尊！諸比丘不能得來。何以故？見祇洹中大水悉滿清淨無垢，亦復不見精舍樹木，以是義故皆不得來。」<p>佛告阿難：「彼諸比丘，於無水中而生水想，無色中生於色想，無受、想、行、識中生受、想、行、識想，無聲聞、辟支佛作聲聞、辟支佛想。阿難！汝今更往喚諸比丘，從其僧房及經行處悉來聽法。」<p>爾時阿難即承佛教到舍衛國，勅諸比丘并比丘尼、優婆塞、優婆夷等：「世尊今者為欲說法，令使我喚，宜速往聽。」諸比丘、比丘尼、優婆塞、優婆夷，皆悉來集至於佛前。<p>佛告目連：「汝今當從三千大千世界諸菩薩摩訶薩等發大莊嚴，比丘、比丘尼、優婆塞、優婆夷，皆趣大乘，天、龍、夜叉、乾闥婆、阿脩羅、伽樓羅、緊那羅、摩睺羅伽、人非人等，亦皆集會而來聽法，所未聞者皆悉得聞。天、人、阿脩羅皆來聽法，已於過去無量諸佛宿殖善根發趣大乘，求大乘者成最勝乘，亦名清淨第一之乘，菩薩摩訶薩發大莊嚴而自莊嚴，修此乘者，普告令知悉來集會。」<p>目連白佛言：「唯然世尊！」如壯力士屈伸臂頃，遍至三千大千世界，於諸菩薩大莊嚴所，諸比丘、比丘尼、優婆塞、優婆夷，天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，以佛神力及誓願力皆悉聞知。即還佛所，白言：「世尊！我悉告已。」爾時四眾一切雲集，縱廣千由旬，高五千由旬，滿中天人心樂聞法。文殊師利白佛言：「世尊！四眾已集。」是時諸天遍滿虛空，皆悉合掌而白佛言：「今此大眾皆悉驚懼，如來威德不敢輒坐，惟願世尊，賜聽令坐。」<p>爾時如來，即現瑞相，於剎那頃，有閻浮提金蓮華百千萬億葉，從地踊出，光色照耀猶如火藏，以天琉璃為鬚，赤真珠為臺，七寶為莖。一切大眾皆各自知，坐如來前。比丘、比丘尼、優婆塞、優婆夷、天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，皆面向佛，瞻仰世尊。爾時文殊師利菩薩最為上首，諸菩薩摩訶薩，皆以三十二相而自嚴身，色如真金，勇猛精進，威德熾盛。爾時諸菩薩摩訶薩文殊師利等，皆從華臺起合掌向佛，勸請世尊一心念佛。<p>爾時文殊師利白佛言：「世尊！四眾皆集寂然已定，一切諸天遍滿虛空，惟願世尊廣說清淨不退法輪。」是時比丘、比丘尼、優婆塞、優婆夷、無量百千諸天，有信行、法行者并諸八輩，有須陀洹想，斯陀含想，阿那含想，阿羅漢想，聲聞想，辟支佛想，佛想，各作是想：「願佛演說安慰其心。何因緣故，說信行、法行乃至八輩、須陀洹、斯陀含、阿那含、阿羅漢？何以故作如是說？」世尊默然。<p>爾時尊者舍利弗白佛言：「世尊！我於夜後分天欲明時，從坐而起，出其住處，即向文殊師利房。到已前入其舍，見如來室有十千蓮華周匝踊出，天鼓自鳴，聞歌詠聲，見祇洹林及舍衛國三千大千世界光明普照。今何因緣而現此瑞？」舍利弗作是語已，佛即告言：「為說法故先現斯瑞。」是時文殊師利請問如來：「為說何法先現此瑞？」<p>爾時阿難復白佛言：「世尊！我於夜後天欲明時，於戶牖中光從而入，見已即從坐起，便出其房，見祇洹林滿中淨水，無垢無濁，不見樹木、精舍、僧房，惟見大光。何因何緣先現此瑞？」爾時世尊告阿難言：「如來為說清淨法輪，亦是文殊師利神力勸請瑞相。」<p>爾時世尊為文殊師利，即說偈言：「此乘清淨，成得佛智；文殊妙辯，發問斯義。一乘無垢，得佛上智；文殊為顯，故作斯問。乘無分別，離諸戲論；文殊為顯，故作斯問。本無有來，亦復無去；猶如涅槃，文殊所問。實無得果，亦無所說；但以方便，引導眾生。遠離音聲，聲即一相；文殊為顯，故作斯問。尋聲求聲，無聲可取；聲名字空，文殊所問。是聲如風，無所依止；聲即解脫，文殊所問。阿難諦聽！文殊所問；方便菩提，皆無所有。佛及菩提，有聲無實；亦無方所，諸法皆然。菩提無色，因緣無生；無有去來，是諸佛說。無為無相，如空無見；菩提無說，文殊所問。去來今佛，一切皆然；智無方所，無聞無見。性相如是，顯現法界；但以假名，開示真實。修清淨施，持戒無缺；忍辱堅固，志求菩提。精進無懈，修禪攝意；智慧清淨，以求菩提。佛善方便，度諸神通；無依眾生，為說菩提。分別三乘，四果差別；以如實智，隨應救世。現五濁剎，為諸下劣；於一乘道，驚疑不信。故說四果，開示羅漢；從聲聞門，入佛教門。說數無數，因緣差別；現見四諦，證諸法相。聲聞羅漢，緣覺辟支；同得無生，是為菩薩。行空無相，無願三昧；入解脫門，安住涅槃。去來今際，心無所著；能開十方，無生無為。如是深法，阿難文殊；方便發問，無相慧力。乘一乘道，知法無相；是故問佛，今說諸果。三世平等，知空無相；諸聲寂滅，無佛菩提。無數恒沙，諸佛世界；來求菩提，文殊召集。聞彼諸佛，菩薩所行；欲說三乘，集娑婆界。文殊發問，為決疑惑；乘果分別，請說菩提。以佛神力，及誓願力；故說三乘，度苦眾生。令勤修習，文殊聲辯；願救世說，菩薩所行。億千諸天，供養救世；生果想者，安慰彼疑。如是比丘，及比丘尼，清信男女，作最勝相。文殊所問，為慰疑惑；是諸菩薩，為法故來。」
2 信行品<p>不退轉法輪經信行品第二<p>爾時，世尊說是偈已，阿難白佛言：「如來今為文殊師利轉不退法輪？」作如是問，佛言：「如是，如是！」<p>阿難復白佛言：「世尊！如來今轉不退法輪耶？」佛言：「如是，如是！阿難！如來實轉不退轉法輪。」<p>阿難復白佛言：「如來云何方便，說於信行、法行如是八輩，須陀洹、斯陀含、阿那含、阿羅漢、聲聞、辟支佛，是諸人等，如來皆為顯示菩薩法耶？何故復言：『為下劣眾生出五濁世，不解大乘，如來自在成就方便，見諸眾生大心者少多懷下劣。是故世尊，知其根性開示佛法方便濟度，以無量善法教化眾生，令滅諸苦得盡生死，離諸衰惱令住正證無為涅槃，乃至使得一切種智？』」<p>爾時世尊告阿難言：「菩薩摩訶薩為無量無邊眾生，令生信解佛之知見，及無數諸佛所知之法，無色乃至受、想、行、識，無染、無著是名信行。復次，阿難！菩薩摩訶薩能信如來一切法空作如是解，亦復名為菩薩信行。菩薩摩訶薩信佛智慧，心生欣樂，云何智慧，都不見法，以不見故名為信行。復次，阿難！菩薩摩訶薩不染五欲，不捨信心，是名菩薩信行。菩薩摩訶薩復作是念：『以不思議法施諸眾生猶如如相。』能信如是不思議法施者，是名菩薩信行。菩薩摩訶薩以歡喜故，能捨己身而不厭足，於一切處不生嫉恚，所作之施皆悉迴向，作是迴向已而亦不取菩提之想，以不壞故，是名菩薩信行。<p>「復次，阿難！菩薩摩訶薩以清淨信正念向佛，心無垢穢，亦信無垢，諸法平等，無有眾生、壽命、我、人，無陰、界、入，亦自不著壽命處所，是名信行解脫。教化眾生令信佛法，以調伏心迴向菩提，亦不見心相，能知六界、陰、入平等悉同法界，以無分別故，則知法界無有異相，是名信施。一切無常，一切行苦，一切行空，一切行無我，於是法中得智慧力，信施信聖戒不戲論戒，得禪定力信寂滅界，是名信施菩薩。雖教化眾生常信寂滅，然不取於眾生之相，觀諸眾生同於寂滅，善知一切眾生無相，悉同法界非見非不見。何以故？法界即是一切眾生心界，是名菩薩摩訶薩信行。<p>「復次，阿難！菩薩摩訶薩觀一切眾生無有真實，無住無滅性相本空，是故不見一切眾生、無依止處，觀一切眾生同涅槃界。何以故？一切眾生悉入空界。菩薩能令如是無量眾生皆生信解，是名菩薩摩訶薩信行。」<p>爾時世尊，欲重宣此義，而說偈言：「多信眾生，見無數佛；不著色相，是名信行。信一切法，開示空相；成就解脫，是名信行。常信正法，欣樂求佛；何時當得，不思議智？觀察五欲，無可信者；逮得信力，是名信行。如是之信，最為善哉；當修法施，供養大仙。不思議施，故得信辯；無下劣想，是名信行。悉捨一切，所愛之身；而無捨想，是名信行。能施一切，不懷嫉妬；捨菩提想，是名信行。信心清淨，無諸濁穢；亦無壽命，是名信行。雖修行施，不求果報；得深信力，是名信行。棄捨六入，不念果報；善解六界，是名信行。己自調伏，亦調伏他；令信佛法，是名信行。得是信已，迴向菩提；而無心相，是名信行。知於六界，悉同法界；雖說法界，不得界相。諸行無常，苦空非我；亦不取著，是名信行。能信聖戒，無諸戲論；成就禪定，是名信行。信諸眾生，同寂滅相；知無相已，是名信行。不著眾生，同入法界；是眾生界，即不思議。以信生信，是名為信；菩薩無畏，是名信行。眾生決定，無所有想；體性如空，無處無證。眾生涅槃，是二俱空；於彼生信，是名信行。菩薩無畏，信諸眾生；不取名字，從信而生。能如是信，常念不失；阿難憶持，顯示分別。如是諸法，無量無數；佛所證覺，菩薩顯現。<p>「復次，阿難！如來多陀阿伽度，如是深義具足信力則為廣說，是名菩薩摩訶薩信行。」<p>爾時世尊見諸眾生信力堅固，復重頌曰：「一切聞者，心皆歡喜；是諸佛子，所說功德。菩薩顯現，不可思議；諸佛菩提，不信者信。不染假名，亦無心數；不著十方，名最勝信。菩薩顯說，常修信法；不取於空，顯示寂滅。救世所說，如是解脫；色相亦然，如說修行。菩薩顯說，智者能信；佛不思議，無量憶念。菩薩所信，虛空無邊；佛智無量，號名丈夫。志求無著，不為貪欲、造作不善，而捨樂法。是名菩薩，能行法施；菩薩之信，善誓所印。法施不思議，信施而飲食；摩尼金象馬，車乘奴婢等。妻子諸男女，捨所有國土；手足支節等，頭目及髓腦。眼耳與鼻舌，菩薩之勝信；捨身無染著，亦不念行施。我本修法施，以求於佛智；捨身無染著，一切施歡喜。恒與善知識，棄捨危脆身；於諸眾生中，信心常清淨。聞法信諸佛，是名為菩薩；知眼耳鼻舌，身根皆無常。不堅如聚沫，深信而捨身；為無依眾生，建立於四攝。慈心於一切，信佛無量智；見造惡眾生，為發無上心。深信於菩提，不取諸心相；眾生不求道，愚惑於六界。謂一切真實，無界說界相；見流轉眾生，愚癡著諸邊。菩薩信無我，諸行皆無常；見諸破戒者，信戒不思議。淨戒立禪定，菩薩住攝心；若見懈怠者，求佛精進力。調伏諸三昧，總持正法智；愚癡著壽命，觀陰無壽者。眾生性寂滅，諸法相亦然；信陰無來去，善惡業不斷。因淨不淨業，不離於生死；眾生同法界，法界即生死。是名不思議，菩薩無畏信；勝信不思議，精勤修法智。不為於少智，名為淨信說；同信諸眾生，常住無所有。於空無有著，一切法不住；眾生空亦空，同於涅槃界。說法常無相，令眾生信解；一切法性空，平等觀眾生。三有中勝智，得如是信持；亦名最上信，好樂無畏法。佛法中智人，自信勸他信；如是展轉教，增長諸功德。淨心無染著，利益之福田，欣樂調伏施，淨戒及忍辱，精進禪定等，智慧為開導，方便現淨智，令眾得勝樂。命終離惡趣，菩薩智最勝；神通化眾生，世界六種動。光明悉普照，菩薩之妙智；無相師子吼，東西南北等。四維及上下，皆出於法音；誓於佛不疑，教他亦令然。以是因緣故，顯現無量相；住於此智者，惟佛能證知。
。
<juan>不退轉法輪經卷第二<p>在北涼錄第二譯<p>信行品之餘<p>「阿難！是名如來多陀阿伽度、阿羅呵、三藐三佛陀為諸菩薩如是方便演說信行。」<p>阿難言：「云何如來復為諸菩薩說於法行？」<p>佛語阿難：「汝今當知！菩薩摩訶薩不住佛法而能顯示不離法界，究竟不思議界，受持諸法心無下劣；雖說諸法，而於法相無所取著，無念無住；總持諸法如實相性，不取於法不捨非法，非樂於法非不樂法；雖能如是而離諸法相，以善調伏心常安樂，善說諸法而無擾亂，於諸法相不離於身亦不住身，是身前際等法界，如虛空無來無去，同真際如如相，是佛所說菩薩證知清淨無垢，觀一切法空無見無取。何以故？無故、離故、不著故。不見諸法，無所執持無有諍論，顯現法界無言無說，體性本空心行處滅，是心不可得，亦不可思議，但示寂滅無緣境界，護持諸法，無所依止。何以故？一切法無體無相故。是菩薩法一相無相，不可稱譽無果說法，若為他說法相名字一切章句，皆已自證，成就此法名為種性菩薩摩訶薩。得是種性已，於諸法中，無來無去，無取無捨，持一切法，無動無壞，以不壞故，是名法行。成就法故，便見一切諸法無相，得法利故，亦名法行。」<p>爾時世尊而說偈言：「法無退轉，諸佛亦爾；若能持者，是名法行。顯示佛法，無形無相；甚深無染，是名法行。不離諸界，即不思議；到於法界，是名法行。護持諸法，如佛顯示；心無瑕穢，是名法行。轉不退輪，名為無相；而不取著，是名法行。無取無住，受持法智；如是持者，是名法行。心常好樂，求法無厭；遠離懈怠，是名法行。聞法受持，無漏無依；善住安樂，是名法行。若說法者，不念不著；無相受持，是名法行。善身善住，住無處所；是身非身，名知身相。無前後際，等於法性；無去無來，名知身相。亦如諸佛，顯示菩薩；得是法已，是名法行。空界性相，一切無著；能如是持，是名法行。又於諸法，空無所見；若無所見，則無障礙。顯示無相，無有諍論；無言無說，亦無所有。離諸心相，而無所得；若心無得，名不思議。無來無去，非不顯現；無緣無說，名不思議。若持是法，不可依止；名無所有，是名持法。如是法者，菩薩所說；無合無散，顯示無作。名為行處，是種性處；得如是利，名為行處。從是種性，無可譏呵；得如是界，是名持法。見法無減，雖行無去；來而不來，不見有法。若來若去，諸法亦爾；如是持法，亦無動搖。不增不減，是無作法；若無增減，是名持法。法相如如，無緣無說；得此法者，是名持法。是故阿難！顯示菩薩；得深法利，是名持法。是故阿難！顯示持法；為不信者，而說是法。如是分別，為菩薩說；皆以方便，開示佛法。<p>「如是，阿難！如來正覺為諸菩薩摩訶薩說斯方便顯示持法。」<p>佛告阿難：「云何如來為諸菩薩摩訶薩說八正道法？云何菩薩摩訶薩離於八邪、向八解脫，出過凡夫？修八正道，而無到處，遠離諸邊，住於中道；越凡夫地，安住菩提，亦不住菩提相；離諸邪見，修於正見，不取身相，亦復不住菩提之相；佛身無為，離於諸數，修佛相者，則得眾生一相無相；出離眾生生死陰界，安住無為畢竟空舍，見一切法無生無住。何以故？諸法性相皆無住故。遠離世間及出世間，住寂滅處；不染世間，不著出世間；若法非法，有為無為，皆悉遠離；捨於斷常，住平等相，知過去、未來、現在心數無有異相，亦不得菩提心相。何以故？一切諸心皆平等故。身相亦爾，是故不為毒火刀箭之所傷害。何以故？已離一切煩惱毒故。常生淨國離諸惡趣，雖住諸趣而證菩提，常住安隱亦無依止，以如是義，一切刀兵不能加害。何以故？見寂滅菩提空無住處。以無住故一切毒箭皆不能害，是名無縛。乘於疾乘亦不住乘，是名無縛。何以故？無所得故，是故刀箭不害其身。知諸法空求不可得，一切毒害所不能侵。何以故？行普之慈遍覆一切故。行菩提慈不得諸眾生故，行空之慈諸法寂滅故，行無熱慈遠離諸煩惱故。行如是慈能令刀兵皆不害身，欲、色、無色界亦悉平等，知一切界一切法性同於菩提等無異相，若能如是心無思慮，亦無調戲寂滅清淨。菩薩摩訶薩知一切法如呼聲響，離一切相，盡同法界，無歸無趣，善解一切音聲語言，無示無說離音聲相，不自高己離於我想，過於一切言說音聲而無過相，是故悉知一切法寂滅。亦不得一切法相，出過諸法心無所歸，於諸言音亦不染著。」<p>爾時世尊而說偈言：「離於八邪，而修八正；九次八解，是名八輩。出過凡夫，不住菩提；法中之雄，是名八輩。出過凡夫，不住菩提；離菩提相，是名八輩。捨諸邪見，修行正見；既到道已，是名八輩。過諸身相，不住菩提；離證佛身，是名八輩。離眾生想，常修佛想；度禪定想，是名八輩。離眾生窟，入涅槃城；諸法無住，是名八輩。出於世間，開示聖道；會寂滅界，是名八輩。離諸世間，說佛法相；心無所證，是名八輩。無有有際，亦無無際；遠離有無，是名八輩。寂滅無為，捨於斷常；深入平等，是名八輩。不取過去，及未來心；現在亦爾，是名八輩。說有初心，而發菩提；心相自空，何名菩提？無到無出，亦無菩提；毒火刀箭，所不能害。斷於諸趣，永離依止；無來無去，而無所害。無向菩提，顯說音聲；自證如實，不由他教。不得是趣，及諸非趣；聲念念滅，大乘速顯。常說安隱，第一空法；若能速證，是名無縛。疾乘是法，菩薩所記；心無棄捨，是名無縛。刀兵惡趣，所不侵逼；身得無畏，毒不能害。菩薩行慈，普遍一切；離於諍訟，是名無縛。不取身相，善分別身；到菩提道，棄捨惡趣。除其愚癡，神通自在；得明菩提，是名八輩。知欲色界，及與無色；三界同相，是名八輩。諸界平等，離惱菩提；妄想無智，所不能染。出一切相，無所譏嫌；若有所說，皆趣法界。說無所趣，同於法界；心住法忍，是名八輩。若欲修行，住寂滅法；不自稱己，而為他說。出過聲相，度無聲相；不著音聲，是名八輩。因聲解脫，知法無相；亦無住處，無趣無出。阿難當知，如是八輩；於諸說中，最為第一。」<p>爾時，世尊告阿難言：「汝今當知！如來等正覺為諸菩薩摩訶薩方便說示如是八輩。」<p>阿難言：「云何如來世尊為諸菩薩摩訶薩說須陀洹？」<p>佛言：「須陀洹者，所為得入聖道流，名不思議佛法。若菩薩摩訶薩，能如是修不見道及所修道，度一切相，流注佛法非色非生，於一切法無著，一切法無處，一切法無緣，一切法無住，一切法無所有，一切法不成就。菩薩摩訶薩若到是道，得堅精進、堅勢力、堅智、堅慧，不生懈怠，安住寂滅，乘如實道，救護眾生最勝無上，不取是道，亦復不住；修如是道求一切法，而無所得，不沒不動，無住想、無道想、無世間想、無佛想；悉皆平等無諸蓋障，智行境界無所罣礙；於一切法及諸邪見住平等相，開佛知見示深法門，分別身見出過我想，是名須陀洹。不取佛道究竟無礙，樂求佛道不著有戒，亦不取佛戒，非戒取戒，非取相戒；三結已離不住三界，如佛所學修行聖道，離一切想不取於緣；無諸障礙入於佛道，心得寂滅，不著壽命、我、人等見；諸根清淨，遠離煩惱；為修菩提而行於施，悉捨一切，救苦眾生，使度四流令立涅槃；盡諸有相顯示無相。若見四眾不生怖畏，志求寂滅淨菩提道，已離怖畏無有死畏。何以故？現證寂滅離諸塵垢，善住佛道知去來趣亦無去來，而善分別眾生之想，心無戲論究竟佛道，是名菩薩摩訶薩須陀洹相。」
3 聲聞辟支佛品<p>不退轉法輪經聲聞辟支佛品第三<p>爾時世尊即說偈言：「說於四道，佛難思議；若有住者，不退菩提。猶如虛空，無所依止；無住無緣，離於取著。是名為道，得堅固意；乘如是乘，無上救世。不住彼此，不處中流；不著佛道，名須陀洹。一切世間，及佛餘法；究竟彼岸，名須陀洹。滅諸蓋障，顯示佛道；盡一切相，名須陀洹。不高己身，而起佛法；開示知見，入於佛慧。先起我想，顛倒眾惡；如是知已，不著佛道。本疑於佛，為得不得；究竟無著，不取道想。不起戒取，善住佛戒；常修正勤，不取戒想。斷於三結，不著三界；行於佛道，知眾生想。雖修菩提，而不取想；心行寂滅，清淨佛道。歡喜布施，遠離顰蹙；住於正命，心無戲論。悉捨一切，濟苦眾生；得無上施，名須陀洹。斷數數生，無相無著；遠離恐怖，出世間畏。法及非法，一切皆捨；不著諸陰，名世間明。安處四眾，而無所畏；顯示寂滅，淨修佛法。無眾生想，亦非實想；是名無染，分別怖畏。離一切畏，亦無死畏；處於寂滅，離垢安隱。已過惡趣，是故不畏；善說諸道，無漏無相。菩薩之法，示須陀洹；為諸下劣，故作是說。以巧方便，顯示佛法；為放逸者，故顯此法。救世世尊，多方便說；隨其本行，而示佛道。阿難當知，是須陀洹；為小智者，說如是事。不解方便，愚癡狹劣；不識甚深，而生諍論。以百千法，示須陀洹；須陀洹者，顯菩提法。<p>「如是，阿難！如來等正覺，為諸菩薩摩訶薩以善方便說須陀洹。」<p>阿難言：「云何名如來等正覺為菩薩摩訶薩說斯陀含？」<p>「阿難當知！菩薩摩訶薩隨順於智，佛智不可思議，修無量因，亦不取因相及菩提智；能斷一切惑而求佛智慧，讚歎金剛三昧出過一切諸禪定上；滅一切結煩惱暗障，悉見於佛，得一切佛法平等正觀；以無量因求無所得，如佛證法不動眾生，亦不動於眾生之界而取法界；無量眾生，於曠劫中多所乏少，不能成就菩提之道，引諸眾生到不退轉，志求於佛，根、力、覺、道，禪定解脫名無色定。我今當以如是等法，開示眾生令得解悟而求佛道，欲坐道場求如實智，通達佛眼不思議眼，為欲利益一切眾生求於佛眼，如是智慧為最為上。悉知諸法甚深之相，而自於智無所分別，安立眾生住於諸法中，使知一切法不住，為得是法而來集會，名斯陀含。來已見眾生界及不思議界通達無礙，不取境界亦無得無到，云何當有成就眾生？不見成就眾生故，於一切法及眾生界，非見非不見，而知眾生，流注法界，明了法界，同於菩提；解於法界，及眾生界，無量佛道，無得無分別，同於道智，近無等智，離垢清淨，得無所得，證無所證，是名真智。菩薩摩訶薩求如是智名斯陀含。」<p>爾時世尊而說偈言：「隨順此智者，是名不思議；為求佛慧故，故名斯陀含。無量因緣說，成就菩提道；修行是法故，我常往來求。不動三昧相，滅除煩惱結；是故專修習，成就而不退。亦知法非法，通達無礙相；住諸法實際，修於斯陀含。隨順佛所說，如聞而修行；為得此法故，我常往來求。法界未曾有，不動於眾生；是名斯陀含，寂滅去來相。眾生無智慧，愚癡甚苦惱；為欲安立故，而求佛智慧。根力覺道等，禪定及解脫；勤修三昧相，而求佛智慧。究竟菩提道，諸佛之所行；是名斯陀含，發行而常求。若得如是法，佛眼難思議；是名斯陀含，恒求於佛眼。如佛所應求，為救護依止；我今所求者，一切智最上。是智之所知，諸法相真實；於智無染著，是智為最上。是智之所知，諸法相真實；心常無所染，恒求如是法。利安諸眾生，一切智中上；是名斯陀含，往來之所求。諦觀於法界，眾生不思議；是名斯陀含，為求眾生界。知眾生界已，不著於眾生；是名斯陀含，而求無所得。若不得眾生，一切法無相；能作如是知，開導諸眾生。雖觀一切法，不見觀察相；執心無亂意，而求諸佛法。如是清淨智，遠離一切垢；不得是智相，是名為求道。開示諸眾生，菩薩所不譏；是名究竟智，為得彼故來。阿難汝當知，為說斯陀含；少智諸眾生，妄相著是非。阿難汝當知，為說斯陀含；使精勤眾生，令作如是解。常善修多聞，決定甚深法；逮得真實義，速成於菩提。<p>「阿難！是名如來等正覺為諸菩薩摩訶薩方便說斯陀含。」<p>阿難言：「云何名如來等正覺為諸菩薩摩訶薩說阿那含？」<p>佛告阿難：「菩薩摩訶薩出過一切世間之相，究竟佛行心無行處，雖知去來，而常不取去來之相，知一切法無依住亦不來還。何以故？不見諸法有去無去。出過凡夫除凡夫想，不著佛想逮無住法。何以故？究竟一切寂滅法界，亦不得佛與凡夫差別之相。遠離惡道除其貪欲，不著眾味離於四食，開示知見，不取一切六十二見，不見有相，不著無相，悉離有無；於諸蓋障作涅槃相，無轉無不轉除惡道垢；摧伏眾魔遠離愚癡，拔無明箭竭無明種，害無明怨照除貪瞋，斷諸結使開示諸有，拔愛欲箭除諸憍慢，曉了陰相究竟明處，常樂佛乘不思議乘，到於一切諸法實相。菩薩摩訶薩若能如是出於淤泥，離於繫著得本願藏，亦得過去、未來諸佛之藏，悉於一切伏藏中上，亦為過去諸佛之所建立，而心平等不高不下，得如是乘，於諸眾生，為最為勝第一無上，菩薩摩訶薩究竟佛乘；於一切法悉得無相，菩薩摩訶薩於諸法中斷於疑網證不還果。復次，阿難！菩薩摩訶薩以四弘誓攝取一切眾生，安立一切眾生，悉入佛乘住菩提道。云何安住菩提？所謂眾生相，如實覺悟住眾生界。何以故？善知空界不思議界離眾生想。何以故？是賢聖界即眾生界。不思議界即是空相，亦無眾生離諸結使，猶如虛空無形相，實無所有，無染無著，知一切眾生，悉皆平等不出不沒，究竟菩提離眾生相，猶如空界無所覺了。何以故？無法可得。如是無得，即是一切法相及眾生相，心所覺了即非覺了。何以故？無法可得。如是無得即是無證，是故名為得阿那含。一切眾生，一切諸法，佛法僧等，出如是相，名阿那含。」<p>爾時世尊即說偈言：「不復還來，滅凡夫法；捨世間行，名阿那含。知無去來，無住無依；無有處所，是故不來。捨於凡夫，為佛救護；更不復來，名阿那含。法無有去，亦無來相；無來無去，名阿那含。斷諸貪欲，不著四食；不退道場，名阿那含。除滅一切，六十二見；而無所去，名阿那含。離一切有，心無常相；解了如實，是故不來。涅槃寂滅，離諸煩惱；滅去來相，是故不來。斷諸惡趣，離一切垢；證於涅槃，是故不來。摧伏怨敵，諸魔軍將；超出假名，是故不來。拔無明箭，害一切愛；棄捨喜欲，是故不來。滅諸結使，開示陰相；得決定智，名阿那含。拔憂惱刺，破憍慢山；善解五陰，名阿那含。究竟照明，莊嚴佛乘；出欲淤泥，名阿那含。悉知伏藏，諸伏藏上；佛所安置，是故不來。安住最勝，佛乘無上；斷除諸結，名阿那含。以四弘誓，建立菩提；住菩提已，是故不來。知諸空界，難可思議；除滅諸想，是故不來。於諸眾生，及法界相；而無所得，是故不來。心無所取，不隨於相；安住菩提，名阿那含。眾生界空，不可思議；知如是法，是故不來。如是阿難，顯示那含；諸無礙相，安立佛法。<p>「阿難當知！如來等正覺為諸菩薩摩訶薩，隨宜方便說阿那含。」<p>佛告阿難：「我今復說菩薩摩訶薩阿羅漢。滅一切行，修佛所行，捨諸有為，而能成熟一切眾生，亦斷一切眾生苦惱，是名阿羅漢。不得眾生相，亦不得苦惱相，是名阿羅漢。滅諸取著，住於無相，知諸法空，離一切相，悉無所有，除諸眾生一切妄想顛倒癡惑，了達空法不可思議，是阿羅漢得不思議菩提，成就如是法，故名阿羅漢。如過去諸佛所應說法，未來、現在一切諸佛亦如是說，無有戲論具足清白，演說真實菩提之法，名阿羅漢。安立眾生住菩提道，無所取著，名阿羅漢。應行諸波羅蜜慈，得佛大慈滿足眾生，無相之慈亦能安立一切眾生，如是修慈無所分別，不取眾生及以慈相，名阿羅漢。為一切眾生說法，而於諸法都無所取，若能如是名阿羅漢。分別顯示根、力、覺、道，於諸眾生無染無著，名阿羅漢。善知一切眾生心行，發起菩提，能如是者名阿羅漢。演說一切有為諸行而不取著，名阿羅漢。亦為諸餘一切眾生，說無著行、無取行，作如是說，名阿羅漢。遊諸佛國心無去相悉到佛所，以無相智如佛而見，名阿羅漢。若能如是成就佛國具足諸功德，亦名不思議平等無垢清淨福田，空行福田，阿鞞跋致福田，第一清淨無女人相福田，離諸結使貪欲福田，如佛證知能盡一切蓋障福田，摧伏諸魔塵勞福田，悉制外道邪見福田，一切福田，莊嚴福田，離於一切怖畏福田，無諍福田，寂滅福田，神通福田，最勝福田，無窟宅福田，無盡福田，具足菩薩所行福田，得佛自在最上福田，佛所護持福田，變化福田，以是法印印諸眾生令得安隱巧說福田，一切瓔珞莊嚴佛界決定涅槃寂滅福田，亦於一切福田中成就如是福田。能知一切法不生不滅，名阿羅漢。除諸染著，見來瞋者而心不惱，名阿羅漢。於一切法不取其相，名阿羅漢。滅除習智修最上智而能速證，名阿羅漢。以是威儀建立菩提菩提勢力，名阿羅漢。如是菩提亦名不思議，不思議者亦名不動，如是不動，能令無數億種眾生，安立菩提，無所取著，皆住平等，同於壞相，無所有相，知一切法，皆入菩提，住無所住，阿羅漢。如是知已，能為眾生說如斯法而不染著，雖有言說亦無說相，度諸眾生，亦復不取諸眾生想，斷常二邊於身不動，不斷煩惱而離憍慢，於一切法無生寂滅無行，不壞色相，不壞受、想、行、識諸凡夫法相，而心不動；以求解脫安住佛法，亦非安住須陀洹果相解脫，斯陀含、阿那含、阿羅漢果相解脫。妄見一切起諸顛倒取佛智慧解脫，妄見取菩提心解脫，妄見修菩提施解脫，妄見修菩提戒解脫，妄見惱害忍辱解脫，妄見懈怠精進解脫，妄見亂想禪定解脫，妄見愚癡智慧解脫，妄見聲聞凡夫解脫，妄見父母、妻子、男女、眷屬，如是等一切解脫，妄見貪嗜諸欲無量苦惱，而生親愛起於染著，是結使法是惱害處，於此法中生二種相，為除妄想度脫眾生，名阿羅漢。為除利養貪求妄想及在家出家想，於諸鄙賤及最勝法皆悉平等，而亦不見此凡夫法彼是佛法，為斷如是妄想顛倒說解脫法，若欲嚴淨佛國教化成就如是眾生是名涅槃，如是眾生不名涅槃，如是眾生生於諸有，如是眾生不生諸有，如是眾生行於菩提，如是眾生不行菩提，如是眾生毀破禁戒，如是眾生受持禁戒，如是眾生名有智慧，如是眾生名無智慧；若有眾生，起於二心而生妄想，為除如是眾生妄想，非福田非不福田，如是眾生勤行精進，如是眾生不勤精進，是愚癡法，是智人法，是女人法，是男子法，是聖法，是非聖法，起於二想，為除如是二心妄想故，菩薩住於不退菩提亦非不退菩提，有受菩提記亦非受菩提記，有近菩提座非近菩提座，有如是二心起虛妄想，如是菩提逮得菩提，菩薩不得菩提真實解脫，以要言之，著一切法皆是妄想。是故阿難！阿羅漢為斷一切眾生妄想，使得解脫故能如是說無相法，是名菩薩摩訶薩阿羅漢。」<p>爾時世尊而說偈言：「除一切行，離生死行；出於世間，名阿羅漢。滅煩惱結，度脫一切；諸苦眾生，名阿羅漢。不得眾生，及諸結使；於法無利，名阿羅漢。滅除妄想，住無妄想；知諸法空，名阿羅漢。知空最勝，而得無相；盡一切相，名阿羅漢。滅諸眾生，一切惡相；棄一切相，名阿羅漢。除諸邊際，得無想法；而自證知，名阿羅漢。為得菩提，難可思議；發勝精進，名阿羅漢。若說於法，無毀無濁；安立菩提，名阿羅漢。為淨福田，令眾得樂；不得眾生，名阿羅漢。若說諸法，一切無取；無法非法，名阿羅漢。覺道根力，為眾顯示；得第一果，名阿羅漢。善知眾生，淨於菩提；為說是相，名阿羅漢。世間所說，一切諸行；於行無著，名阿羅漢。勇猛世尊，難思福田；隨佛住處，為人演說。若欲見佛，無見不見；如佛所見，名阿羅漢。是應福田，賢聖福田；無上精進，名阿羅漢。遠離染欲，於瞋不瞋；亦說菩提，名阿羅漢。知一切法，寂滅無相；是故菩提，名阿羅漢。不動一切，諸眾生界；令無數億，安住菩提。眾生菩提，悉住無相；知彼平等，名阿羅漢。得無等等，同一切法；而知無相，平等菩提。能如是解，說名羅漢；知如實法，清淨無濁。為眾說法，而無所說；度無量眾，亦無動搖。不得眾生，斷常諸邊；而眾皆見，度脫苦惱。究竟諸法，無生無滅；而已方便，度脫眾生。不壞於色，受想行識，亦復如是，即名解脫。於諸凡夫，而無動相；建立佛法，安住解脫。能令眾生，不念果報；佛解脫相，為人說法。妄取菩提，修行布施；持戒忍辱，為除妄想。懈怠懶惰，取相精進；除解脫相，羅漢所說。生禪定想，愚無智慧；為令解脫，說阿羅漢。此無相法，能除虛妄；如是說法，名阿羅漢。眾生虛妄，取聲聞想；無解脫相，羅漢說法。父母妻子，愚癡取著；則非菩提，染著生死。兄弟姊妹，妄生親愛；寂滅解脫，名阿羅漢。造諸行業，貪著親愛；見即生戀，本是我親。更相染著，互共親愛；不識離別，令魔自在。不離世間，為最極惡；如是過患，羅漢所說。於諸結使，皆悉覺悟；二俱虛妄，羅漢所說。為利多人，行無戲論；如是解脫，羅漢所說。在家出家，多生妄想；凡愚取著，羅漢解脫。見家繫縛，廣顯正法；凡愚妄想，羅漢解脫。棄捨凡夫，無利佛法；捨利無利，名阿羅漢。見有高下，若干等種；眾生取想，羅漢解脫。成就取相，多所修習；如是著相，善能解脫。得佛福田，究竟真實；妄取是田，羅漢解脫。無滅非滅，亦物非物；雖修菩提，不得菩提。持戒毀戒，有智無智；眾生愚癡，起於二想。人多取著，有若干種；解脫此想，羅漢所說。作福田想，非福田想；無智凡愚，作種種想。於諸女人，及與男子；聖非聖法，作二種心。如是眾生，凡愚無智；取著二想，羅漢解脫。退不退法，有記無記；近坐菩提，不取菩提。得菩提已，畢竟寂滅；永離生死，取涅槃想。斷眾生縛，滅一切相；是故羅漢，為名解脫。菩薩法爾，現為羅漢；不起法忍，即羅漢智。如是羅漢，菩薩不譏；心常住於，最上菩提。」<p>爾時，世尊告阿難言：「汝今當知！是名如來等正覺為諸菩薩摩訶薩方便說阿羅漢。」<p>阿難言：「云何如來等正覺復為諸菩薩摩訶薩說名聲聞？」<p>佛言：「阿難！菩薩能使無量阿僧祇眾生，以佛法聲令一切聞，故名聲聞。亦令得聞不可思議聲，聞不可思議聲已，而於菩提無有戲論，以清淨聲令彼得聞，亦名聲聞。又使得聞唯涅槃樂更無餘樂，聞如是聲亦名聲聞。又使得聞根、力、覺、道、禪定、解脫，諸三昧等，念處、正勤證於無餘，如是之法令無數眾皆悉得聞亦名聲聞。是身苦、空、無我，而諸陰相皆不可得，凡夫愚癡，分別此身妄起取著，聞如是聲亦名聲聞。又得眼界虛偽不實，乃至佛眼皆同眼界不可思議，能令眾生如實而見，於一切法無成就相名成就眼，如是法相使眾生聞名為聲聞。如呼聲響令眾生聞名為聲聞。不應於聲而妄取著，無有聲相亦無所得，聞如是聲名為聲聞。不應於香而取香相亦無所得，譬如有人夢中聞香實無有香，於無香中妄起香想，但是顛倒自生分別，而取香相凡愚信受，聞如是聲名為聲聞。舌入相空猶如肉段不能知味，亦如聚沫不可為喻，過於喻故非味非具，分別味相實無所得，如是味界及不思議界平等無二，離心無念亦無思惟實無心想，聞如是聲名為聲聞。已所知法皆令他聞名為聲聞。若聞於身分別身相，身相體性本空非生非不生，是名菩提，令無量眾得聞是聲名為聲聞。心性無體實無所有，皆如幻化非生非滅，能令眾生皆悉得聞名為聲聞。」<p>佛告阿難：「聲聞法施不可思議，得證是道名不思議，以是不思議法施能生菩提。何以故？種子相似生故。無果為果，非財施所得，從聞信解名為聲聞。財施微小法施為上，如是法施不嫉於他，亦無施相不著是施，譬如幻化無分別，不生願求不取施想無願求故。阿難當知！如是施者成就菩提，從聞信解名為聲聞。盡一切相離諸結使，出過聲聞一切僧上，發大音聲演說佛法。何以故？得具足聲出過一切諸音聲故。出是聲已令聞佛法，知諸聲相非一非異成就正信，說法無二亦非不二，聞如是法名為聲聞。」<p>爾時世尊而說偈言：「無量眾生聞，佛法不思議；菩薩廣大辯，是名為聲聞。聞已信菩提，無濁無戲論；令一切悉聞，是名為聲聞。聞於涅槃樂，是樂最第一；普令聞寂滅，是名為聲聞。諸力及覺道，念處與根等；速得於究竟，是名為聲聞。聞此身苦空，無有堅實相；貪恚癡所侵，是故分別身。亦聞於眼入，非實而見實；眾生多愚癡，凡夫盲無智。若得於佛眼，正見不思議；逮得如是眼，無復諸愚癡。諸法無成就，一切眾生聞；以如是因緣，亦名為聲聞。一切諸法相，猶如呼聲響；此中無聞者，亦無有說者。令無數眾聞，是名為聲聞；此中無所聞，無有染著者。譬如人夢中，雖聞多種香；無一成就者，如是知香體。遠離一切垢，亦無聞香者；菩薩之解脫，多顛倒眾生。聞舌猶肉段，不能得知味；肉段若知味，亦應知平等。分別如是相，貪味為最惡；此界難思議，是名知於味。決定知味已，菩薩無所著；令眾聞決定，是名為聲聞。觀身分別相，本性空無生；若知於真實，無生無能生。菩提如是相，亦無生能生；普令眾生聞，是名為聲聞。意亦如是知，體性無所有；空無體性故，能令一切聞。如物法無生，無滅亦無二；無相無所見，是名為聲聞。咸使聞其施，法施不思議；修行趣道場，成就於菩提。譬如種種子，各得相似果；修施不思議，證道亦復然。悉施諸財物，法施為最勝；捨心無貪嫉，是名菩提道。心常不取著，雖施無依怙；若能如是施，速證於菩提。能離一切相，悉捨諸結使；無有諸染著，是名為聲聞。其聲甚微妙，於諸聲最上；此聲令遠聞，佛法不思議。能令一切知，諸聲無所依；非一亦非異，是名為聲聞。欲令一切聞，諸佛之所說；隨所聞法音，皆發於菩提。聞諸福田中，佛福田最勝；隨佛所住處，親近救世尊。使聞三千界，安住於虛空；眾生亦復爾，皆同涅槃相。所說四大界，分別為眾生；猶如虛空相，等於不思議。諸界如是相，亦無有能知；是中無生死，無惱無涅槃。諸法無真實，眾生亦皆然；是名寂滅界，云何見生者。為無量眾生，晝夜常聞知；不著己名利，但為眾生說。當知是聲聞，欲令一切聞；實非聲聞法，但現為聲聞。世雄假名說，說法中最上；是故知眾生，一切皆如相。是名為聲聞，無漏除結縛；解脫一切結，而為眾生說。顯示離諸縛，清淨無調戲；見已為人說，佛法皆亦然。不久當得見，如佛所說法；菩薩所修行，於法無染著。是名為聲聞，無縛而清淨；亦使一切聞，如聞而修行。阿難汝當知，我以方便說；如是知聲聞，菩薩無所依。<p>「阿難當知！是名如來等正覺為諸菩薩摩訶薩方便說名聲聞。」<p>阿難言：「云何如來等正覺復為諸菩薩摩訶薩說辟支佛法？」<p>佛言：「阿難！菩薩現見一切法。云何現見？所謂知諸法無諍皆是假名，不壞法性而能見法證法，是名辟支佛。佛不思議，於一切法及諸眾生，同涅槃相等無差別，無形無相清淨寂滅，實際、眾生際、涅槃際，猶如影幻無分齊無所有，於此諸際亦無際相，非言非說無所依止亦無所說。何以故？如我空無生無滅知眾生際，則知法際、生死際即是佛際，知如是際，是名辟支佛。現知於色，色者則名色陰，色陰盡已，但有言說，無我我所。何以故？如說色陰，但有言說，是空無生無滅，言無言相，云何以言說？說是色陰，亦現見受、想、行、識，乃至說是識陰，知假名識陰等，但有言說；言說皆空無生無滅非實非虛。言說尚無，何況陰相，如是五陰，從假名起，是名辟支佛。何以故？因於名字言說為色，色但假名，無因非因，說名為因，是陰因緣不可說相，一切諸法無依無緣，如是覺知名辟支佛。」<p>爾時世尊而說偈言：「現見一切法，皆悉知無諍；不生亦不壞，無有濁亂相。現見一切法，本性皆空寂；體相如是者，則無有決定。現見究竟處，一切法亦然；是名為正智，緣覺不思議。眾生及涅槃，前際不可得；是際無有生，佛亦難思議。如眾生涅槃，無生無出處；若法無生相，是名為涅槃。眾生與涅槃，皆如水中影；有像無眾生，是名為涅槃。眾生與涅槃，一切假名說；無生亦無滅，但有假名字。如是言說相，知無有眾生；是義應當知，眾生即涅槃。一切言說空，無心亦無法；以言說非言，決定無知者。非言際無依，言說亦無住；如是言說相，眾生不思議。眾生及涅槃，實際非實際；出離得安隱，永趣寂滅宅。一切眾生際，猶如於影響；無因亦無緣，實際不思議。一切諸法本，但以假名說；是際無所有，不得名字相。實際無言說，亦無能知者；以空無實際，眾生不思議。實際無言說，言說無所成；真實相如如，眾生亦無際。言說相自空，非以言故知；如汝之所說，眾生莫能思。如是實際相，非思議能知；是名正覺說，辟支難思議。現見於色陰，但有假名字；如是陰相性，常離於言說。無有真實相，乃名為出世；如是知諸陰，本性無住處。是色無所有，假名以為陰；但有空名字，不生亦不滅。言說及諸法，無有決定處；若無有言說，是名說色陰。現見於痛陰，想行亦如是；乃至識陰等，但有假言說。見陰不可說，離於一切相；本性無所有，不生亦不住。如所說真實，遠離一切法；如是知諸相，體性無住處。假名之所說，說陰等亦空；知言說空已，無生亦無滅。言說及諸法，無有決定處；若無有言說，是名為識陰。是陰離言說，不可得限量；無生無滅相，亦無所依處。解脫諸煩惱，非業非果報；非覺亦非陰，非言非涅槃。是想無決定，亦無有智慧；內外不可得，無懈怠精勤。無調戲疑惑，亦無有成就；不驚不怖畏，無有一切色。亦不見於空，無相亦復然；無有一異相，非縛亦非解。一切諸言音，是聲無所入；是名為律陀，非言所能及。究竟於現見，而說無盡法；得是三昧已，不著於言說。此智若現見，等說阿律陀；律陀同諸法，默然而演說。於此現見倒，不從他因緣；是名為正覺，緣覺不思議。
。
<juan>不退轉法輪經卷第三<p>在北涼錄第二譯
4 重釋二乘相品<p>重釋二乘相品第四<p>「阿難！如是菩薩摩訶薩現知明無明，知行無行，知識知識相，知名色知名色相，知六入知六入相，知觸知觸相，知受知受相，知愛知愛相，知取知取相，知有知有相，知生知生相，知老死知老死相，修集現見名辟支佛。」<p>爾時世尊而說偈言：「現見無明，而無所知；亦無成就，如水中影。明亦不動，不著於法；若不著法，是名明相。無明如空，一切法相；到於現見，是名緣覺。若說諸行，非內非外；亦非從佛，而起於行。是行假名，決定非有；無生無滅，猶如虛空。到此現見，菩薩無畏；是名正覺，緣覺難思。知一切法，皆如幻化；明如幻已，是名現見。不如實知，是識行處；是想分別，知識法空。識智非智，一切不著；若知於法，識如幻想。名色因緣，皆有為相；無決定體，亦無成就。離於六入，說六入相；言說音聲，體性皆空。觸無因緣，從六入生；分別是觸，如幻皆空。是觸無體，從妄想生；觸無真實，亦無住處。現見於觸，知無觸相；成就厭離，名辟支佛。若證於受，不堅如泡；性相皆空，究竟無實。斷於愛結，得無愛法；得盡諸欲，是名緣覺。分別於取，空無所有；如熱時炎，無有成就。無有作想，生想亦爾；知生體性，空寂無有。得離於老，亦不畏死；無所成就，不受後有。現見此法，無所依止；以緣覺聲，實修菩薩。<p>「阿難！汝今當知，是如來等正覺為諸菩薩摩訶薩方便說辟支佛。」<p>爾時阿難即從坐起，整其衣服，合掌向佛而說偈言：「涅槃非涅槃，救度於世間；猶如空中結，以空而自解。若能如是說，亦名有所說；世尊善方便，而說無著法。」<p>爾時，阿難說是偈已白佛言：「世尊！一切世間愚癡所蔽而自欺誑，不解如來作假名說。信行、法行、八輩等法，須陀洹、斯陀含、阿那含、阿羅漢、聲聞、緣覺。」<p>爾時佛告阿難：「汝於過去佛不忘假名殖諸善根，以善解假名故，不為愚闇之所劫奪。何以故？假名諸法，如幻、如水中影、如熱時炎、如呼聲響。如是假名，阿難！汝今當知，不為諸惡之所侵害，具足莊嚴而自莊嚴，能知諸法假名因緣，無所忘失成就精進，而亦不取精進之相，無有忘失，得最勝智亦不取智相。」<p>爾時世尊即說偈言：「愚癡諸眾生，懈怠少智者；則不知假名，應當勤精進。能解於假名，如實知諸陰；救度於世間，令得真實智。知假名空已，便即菩提覺；亦不得菩提，是名說菩提。假名即空相，空不能知空；空但有音聲，離一切諍論。顯示如是義，於空無所取；亦無可證處，云何有得者？是名為空空。<p>「如是阿難！當知空法甚深無量，不生放逸亦無所失，是名說辟支佛具足行地。」<p>爾時眾中有五百億比丘皆得信行，從座而起，在世尊前俱說偈言：「離疑得正智，救世無上主；世尊說假名，信行住菩提。」<p>爾時眾中復有五百億法行比丘，聞說偈已，從座而起，整其衣服，俱說偈言：「我等除疑惑，菩提之照明；如來說假法，法行住菩提。」<p>爾時眾中復有十億八輩比丘，聞說偈已，從座而起，住於佛前，俱說偈言：「我先離疑悔，久修於八輩；如來說假名，八輩住菩提。」<p>爾時眾中復有十億須陀洹，聞說偈已，從座而起，住於佛前，俱說偈言：「我今蒙照明，救世之聖主；知佛所說法，開示於假名。」<p>爾時眾中復有二百五萬斯陀含比丘，聞說偈已，從座而起，住於佛前，俱說偈言：「我先有取著，而得斯陀含；今離諸妄想，寂靜無戲論。」<p>爾時眾中復有十億阿那含，聞說偈已，從座而起，住於佛前，俱說偈言：「救世無上尊，令我離戲論；拔離果想已，照明菩提道。」<p>爾時眾中復有三十五億比丘，皆住四禪得阿羅漢，聞說偈已，從座而起，住於佛前，俱說偈言：「我今得離垢，自證於無餘；諸乘入一乘，如幻無決定。」<p>爾時眾中復有二萬比丘，聞說偈已，從座而起，住於佛前，俱說偈言：「我本著妄說，世尊說假名；自謂為聲聞，住於假名法。」<p>爾時眾中復有五千比丘，住辟支佛乘，聞是偈已，從座而起，住於佛前，俱說偈言：「我今得現見，為緣覺菩提；如來說假名，緣覺不思議。」<p>爾時眾中復有百萬比丘尼，取須陀洹、斯陀含、阿那含、阿羅漢果想，聞說偈已，從座而起，住於佛前，俱說偈言：「願於女身相，皆入平等法；世尊無異說，照明為最上。」<p>爾時眾中復有八百萬優婆塞、優婆夷，皆作須陀洹、斯陀含、阿那含、阿羅漢果想，聞說偈已，從座而起，住於佛前，而說偈言：「我今心無垢，淨如毘琉璃；今始名出家，得住於佛法。」<p>爾時虛空中有六十億那由他諸天，以天曼陀羅華而散佛上，於如來前，俱說偈言：「我先取乘想，貪著於諸果；我今悉捨離，始覺菩提道。」
5 除想品<p>不退轉法輪經除想品第五<p>爾時眾中復有無量百千阿羅漢，舍利弗、大目揵連、須菩提、阿那律、阿㝹樓馱、劫賓那、憍梵波提而為上首，從座而起，整其衣服，住世尊前，曲躬恭敬，白佛言：「世尊！我今發真實願，離於妄想摧伏眾魔，具足五逆，具足五欲，具足邪見，離於正見，斷於無量眾生命者，我今當令悉成菩提入無餘涅槃。」爾時世尊默然而住。<p>無量百千在會大眾皆生疑惑：「何故爾耶？而今我等盡皆盲冥無所覺知，諸阿羅漢尚作是說，何況凡夫？」各坐一處而不動搖，一切坐者不能得起，若有立者亦不能坐，皆言：「何故作如是說？」<p>爾時阿難即為大眾百千萬億眾生故，以佛神力令自知心亦知他心，問文殊師利言：「如是大眾百千億等，聞諸羅漢作是說已，皆生疑惑，唯願文殊為我分別說其因緣。」爾時如來默然而住。<p>文殊師利告阿難言：「是不退轉地菩薩，見諸大德因緣故作如是說。」<p>阿難言：「文殊師利！不退轉地是菩提耶？」<p>文殊師利答言：「如是，如是！不退轉地是諸大德菩提。」<p>阿難問言：「諸尊者何故作如是說？」<p>爾時文殊師利語阿難言：「無明為母，從行生愛，究竟滅盡悉除怨害；倒想為父，離於顛倒除滅欲愛，作阿羅漢堅固不壞；盡凡夫想及以僧想，壞是想故能修一切無壞法想，乃至不取如來之想，習學無生究竟永離。尊者阿難！諸大德作如是說：『我今云何具足五逆？』何以故？無來去想，是故名為具足五逆。又阿難言：『何者為五欲？』是諸比丘，知於五欲，如夢、如幻、如水上泡、如呼聲響，如是智慧具足。云何具足智慧不增不減？云何五欲亦不增不減？何以故？如是五欲究竟無體無相，如實知已，即五欲相得證智慧，是故名為具足五欲。以是義故，諸大德作如是說：『我今具足五欲。』阿難！何者是具足邪見離於正見？於一切法而皆取著，是名邪見；邪見者是虛妄想，一切諸法非依非無依，猶如虛空無歸無依。何以故？一切法無實可得，應如是知。一切法皆悉平等，除其等想，是名正見。何以故？如是等想，即是惡想。以是義故，諸大德比丘，不見等想，亦不見惡想。何以故？盡一切想，名佛菩提。逮菩提已，而亦不見少法可得。阿難！以是因緣，大德比丘作如是說：『離於正見具足邪見。』阿難！何以故是諸比丘言：『我今實斷百千眾生命。』諸大德出是語時，百千萬億諸天，聞如是說，皆即得解諸法如夢、如幻、如水中影、如呼聲響，得如是解已，便斷眾生、丈夫、壽命及人等想，亦即得解脫無有種，於菩提善根一切諸法，皆無起、無作、無所修習，聞說假名深信無疑，及優婆塞、優婆夷等，皆悉除斷眾生、丈夫、壽命及人等想。除是想已，便得不復數數受生。何以故？斷除眾生、丈夫、壽命人及餓鬼想，有是想故數受生死，離是想已，即得究竟自證無生。以是因緣，諸大德！如是方便善說假名，言斷無量眾生之命，是故說言具足得佛菩提。我今於無餘涅槃而般涅槃，得佛相好，以是教化無量百千萬億眾生，滅諸結使如佛所證。何以故？令諸眾生皆發阿耨多羅三藐三菩提心，得無生忍已令得菩提，亦不捨煩惱，不近佛法，從意生煩惱盡滅無餘。以是因緣，諸大德皆言：『我今得到菩提。』阿難！是故今者名為無生。何以故？如是善男子、善女人，發阿耨多羅三藐三菩提心，照明諸法，發菩提心已，亦無所得，離菩提相及一切法相，於無餘涅槃入般涅槃。阿難！如是族姓男女乘菩薩乘，不以見日而生晝想，凡夫愚人若見日時便作日想，則非智者。何以故？阿難！若日有體非虛妄者，則可積聚，以虛妄故，亦無過去、未來，夜亦如是。若日作日想，夜作夜想，則是凡愚妄想所見。阿難！是菩薩乘，修行阿耨多羅三藐三菩提，有善知識，不應晝生晝想，夜生夜想。何以故？離一切想，能住菩提如來之道。」<p>爾時文殊師利而說偈言：「無明以為母，從行之所生；若斷其根本，是名為除害。喜愛諸倒想，是說名為父；若能如實知，究竟無所有。知彼悉虛妄，則斷諸根本；無緣亦無住，是說名除害。若說諸羅漢，凡夫不思議；如實不壞相，是滅名究竟。我本著僧想，如實知是已；諸法皆無壞，亦令一切聞。先取於如來，是名為虛妄；知彼無異想，平等同一空。拔斷其根本，是名無生智；若能如是說，顯現禪定力。若說具諸欲，如是五名字；能離如是想，猶如於幻夢。不增亦不減，是名具五欲；在於救世前，彼作如是說。知欲本性空，猶如夢化相；畢竟無有生，具足如實智。知諸邪見過，虛妄生分別；以此究竟智，一切皆具足。虛妄無取著，離於和合相；如是善知已，無相無所有。同智一切過，邪見正見等；逮得真實法，邪正相俱滅。眾生生死想，愚癡妄分別；若不得眾生，則無有生死。眾生多方便，捨離於命想；遠離是想已，知命想最惡。若離眾生想，分別壽命等；斷多眾生命，是彼之所說。捨離於死想，愚癡所分別；究竟得無生，是名為實法。滅除諸結使，得證於無相；菩提無有色，無滅亦無果。魔怨不能障，自覺於菩提；諸法無諍論，無生性寂滅。」<p>爾時文殊師利說是偈已，如是無量百千眾生除諸疑悔，離疑悔已心生歡喜得法照明，各脫上服供養文殊師利，作如是言：「能令我等皆得此法悉作是說，亦令眾生心證諸法，皆得如彼文殊師利所解實相。」<p>爾時阿難白佛言：「世尊！云何如是百千萬億眾生皆生疑悔，何故如來不自為說令斷疑悔？」<p>於是佛告阿難言：「如是百千萬億眾生，皆從文殊師利發菩提心，於文殊師利而得調伏。」<p>阿難復言：「皆得阿耨多羅三藐三菩提耶？」<p>佛言：「如是！阿難！一切眾生皆不退轉於阿耨多羅三藐三菩提。何以故？皆由文殊師利善知識故。」<p>阿難言：「如是等諸比丘，信行、法行、須陀洹、斯陀含、阿那含、阿羅漢、聲聞、辟支佛想盡，不退轉於阿耨多羅三藐三菩提耶？」<p>佛言：「有難信者，少智下劣者，懈怠、懶惰、少精進者，貪嗜飲食近於五欲，樂處憒閙心不遠離，忘失正念無智慧者，心無正定常驚亂者，增上慢者，取著增上慢者，貪著己身樂於壽命不觀無常，多諸貪嫉愚癡無智，毀破禁戒心生惱害，於佛法中起於疑惑，見無智者，近惡知識遠離善知識，亦不恭敬善知識，不學般若波羅蜜，不修陀羅尼諸經之王，常起妄見，著妄見已得於惡師貪樂衣鉢，於和上阿闍梨無恭敬心，亦不樂親近，於初、中、後夜心生懈怠，兩舌難信好喜妄語，惡口貪嫉親近邪見，習邪見已常修邪觀不好學戒，心無慚愧無所顧畏，親近愚癡樂行外道，不信空、無相、無願、無生、無滅，於一切法不生信心。阿難！如是人等難可解悟。」<p>爾時世尊默然而住。是時阿難承佛神力，問文殊師利言：「如來何故默然而住？」<p>文殊師利答言：「於末法中，後未來世多有眾生，在於彼世成就如是心，不信法不能解了，是故如來默然而住。」<p>阿難言：「復有眾生能信如是法不？」<p>文殊師利答言：「亦有眾生少能信者。阿難！少有眾生能識於寶，多有眾生不識是寶。阿難！少有眾生能生信解。如是說法城邑聚落，多有眾生棄捨不信。何以故？是彼眾生宿世因緣，本作謗法罪業障故。」<p>阿難言：「唯願文殊，當令是諸眾生信解所說。」<p>文殊師利言：「汝當問佛，佛自為汝分別解說。」<p>爾時阿難白佛言：「惟願世尊，時為我說，族姓男女少信解者，彼得聞已生大歡喜。」<p>爾時世尊遍觀四方，面門出舌，普覆三千大千世界，從其舌根出大光明，遍照東方恒河沙等諸佛世界，如是南、西、北方、四維、上、下，各於十方恒河沙世界。爾時四眾，以佛神力亦見東方恒河沙世界諸佛同說此法，亦皆遙聞不增不減，如是次第十方世界亦復如是。於是世界諸佛說法如此，大眾皆悉見聞，得見聞已，亦皆一心勸請：「世尊！惟願哀愍，重為我等分別演說，使見無量無邊不可稱數諸佛所說，不增不減不可思議諸佛正法。唯願世尊，時為說之，還攝舌相。」<p>佛告阿難：「頗有作妄語人能得如是舌相不耶？」<p>阿難言：「不也。世尊！若有實語、柔軟語諸有智者，善能調順利益語，慈、悲、喜、捨如是等，乃至一切智人，得是舌相。惟願世尊，為族姓男女有少信者分別解說，亦為憐愍不解者說，當使此輩心生悔恨。」<p>爾時佛告阿難：「四眾已集正身端坐，天、龍、夜叉、乾闥婆、阿脩羅、緊那羅、迦樓羅、摩睺羅伽、人非人等，諸來在坐能聽法者，皆不退轉於阿耨多羅三藐三菩提心，各於此地而說正法，不增不減如今所說。」<p>爾時四眾，及天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，心生歡喜，皆脫上服以奉於佛；或散華香，或散華鬘，或以金鬘，或以銀鬘，或以琉璃鬘，或以頗梨鬘，或以馬瑙鬘，或以毘盧旃鬘；或以曼陀羅華，摩訶曼陀羅華，曼殊沙華，摩訶曼殊沙華，或以所作之華而散佛上；或以天優鉢羅華，拘物頭華，芬陀利華，以散佛上；於虛空中，天樂自鳴，龍雨真珠；諸婦女等，以身瓔珞，各脫上服以供養佛；整其衣服右膝著地，合掌向佛皆共同音，白佛言：「世尊！如來無二。」<p>爾時佛告阿難：「如是！如是！如彼所說，如來無二，永盡愚癡；如來世尊無有悋惜，無一切過；已離過故，離於諸欲，一切塵垢清淨無染，憍慢、貪嫉悉斷無餘；智慧具足覺悟正法，到於彼岸，猶如大梵得大自在，威儀具足究竟諸行，得四具足；天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，而不取著有為無為，不染生死，從佛世尊得正解脫，得具足見、無闕失見，具足親近。」<p>阿難言：「云何如來，得具足見、無闕失見，具足聞佛、具足見佛、具足親近。」<p>佛告阿難：「汝不知耶？」<p>阿難言：「我實不知。」<p>佛言：「汝今諦聽！當為汝說。」<p>阿難言：「唯然世尊！願為解說。」<p>「阿難！汝今聞我釋迦牟尼佛，已聞、當聞，如是等，皆得不退於阿耨多羅三藐三菩提。何以故？一切法身若有所說，其見聞者皆悉利益。阿難！若以一華供養如來，及般涅槃後，為佛舍利起塔供養，亦得不退於阿耨多羅三藐三菩提。」<p>阿難：「乃至畜生，得聞佛名，亦得阿耨多羅三藐三菩提耶？」<p>佛言：「阿難！復有人聞釋迦牟尼佛音聲，稱其名號，皆是阿耨多羅三藐三菩提種子。若善男子、善女人聞釋迦牟尼佛名號，如其所說皆實不虛。阿難！譬如尼拘陀樹，若一、若二、若三、若四，乃至五、十、百、千無量等眾，止息其下皆蒙覆蔭。阿難！於汝意云何？尼拘陀子為大小耶？」<p>阿難言：「尼拘樹子最為甚小。」<p>佛告阿難：「如是尼拘陀樹，以水雨、糞土、人功因緣，積其日月漸漸長大。」<p>阿難言：「如是世尊！」<p>佛告阿難：「以尼拘樹子本甚微小，以水土日月因緣故，漸漸長大。如是阿難！得聞釋迦牟尼佛名，善根種子終不敗壞，不退於阿耨多羅三藐三菩提，亦復如是。何以故？無相種子於一切不住，是故不壞；以不壞故，如是種子不可毀壞，亦不取相，是故於一切法不壞。」<p>阿難白佛言：「世尊！為是如來本願之力，為是諸佛法應爾耶？」<p>佛即答言：「以本願力故，若有眾生聞我名者，皆得不退於阿耨多羅三藐三菩提；一切諸佛法亦如是。何以故？一切佛法皆平等故。」<p>阿難言：「一切佛法平等有何利益？」<p>佛言：「能令眾生雖不聞法，以發願力故亦使得同聞法利益。」<p>爾時阿難白佛言：「世尊！如來成就未曾有法故，能大利益諸菩薩摩訶薩等。」<p>佛言：「如是，如是！阿難！我今雖為眾生作大利益，若聞法者，無不得住利益福田；我於過去供養諸佛，不惜身命，一切皆捨，離諸貪嫉，勤修精進，諸根清淨，於一切法，不取不著，無所依止。是故阿難！我成菩提能大利益一切眾生。」
6 降魔品<p>不退轉法輪經降魔品第六<p>爾時阿難白佛言：「世尊！說是《不退轉法輪》，能令惡魔使不擾亂。何以故？」<p>佛言：「是文殊師利神通之力，能使波旬不令得聞。文殊師利發真實誓，能令惡魔聞空中聲：『釋迦牟尼佛轉不退法輪。』」<p>爾時波旬，身毛皆竪心生驚怖，作如是言：「見此世界皆非世界。」憂愁涕泣身變朽老，如百歲人髮白面皺。是時魔王，形體膚髮亦皆俱老。爾時魔王，將四種兵魔及魔天，皆詣佛所；亦如如來初成道時，嚴治器杖而來向佛；各見己身皆悉朽老，如百歲人形體攣曲，持杖而行到於佛前。時四種兵及虛空諸天，皆聞釋迦牟尼佛轉不退法輪；而此四兵皆不能進，即住一面心生驚疑，悉不能得隨魔王意。爾時魔王，獨至佛所無有伴黨，而白佛言：「世尊！我今衰老，願賜手力，本所有國皆非我有，如來大悲憐愍一切，寧不與我一人以為手力？」<p>於是佛告波旬：「我觀眾生界分甚多，譬如恒沙無有量數，日日成佛得般涅槃，若一劫若過一劫，不能令彼眾生界減。」<p>爾時魔王白佛言：「世尊！眾生界分雖多無量，我無一人可為手力，或當傾危誰見扶侍？惟願如來慈哀慰喻，令得還宮并諸眷屬。」<p>於是佛告波旬：「顛倒眾生諸不信者皆屬於汝，是汝手力，是卿等侶。」<p>爾時波旬甚大喜悅作如是言：「我今當令一切眾生不起信心皆生疑惑，墮疑惑者悉是我力。」爾時波旬白佛言：「唯願世尊，重見慰喻令我歡喜。如佛言曰：『若得聞佛稱其名號，皆得不退於阿耨多羅三藐三菩提。』唯願如來，默然莫作是說：『若有聞者是諸眾生，當勤精進修於菩提。』唯願世尊，如是慰喻。」<p>爾時佛告波旬：「勿生愁惱，歡喜而去，我今當令無一眾生發菩提心；亦無眾生而能動於眾生界者；乃至無一眾生於色動，及受、想、行、識動；乃至無一眾生於身見、疑、戒取等動；亦無眾生於過去、未來、現在想動；無有眾生於殺、盜、婬、妄語、兩舌、惡口、綺語、貪欲、瞋恚、邪見等動；乃至不見眾生於諸邪有而能動者；我亦不見眾生修行布施、持戒、忍辱、精進、禪定、智慧；不見眾生於眾生想，壽命想，父母想，兄弟想，妻子男女想，晝夜想，一月想，半月想，歲數想，劫想，施想，戒想，忍辱想，精進想，禪定想，智慧想，力無畏想，五根想，七覺意想，八正道想，佛想，法想，僧想，菩提想，無礙想，一切法不動想，無有眾生於此諸想而能動者；波旬勿生憂惱，歡喜而去。」<p>爾時波旬聞是語已，離諸憂惱，便大歡喜，即於此處還復壯年，并以天華而散佛上，遶佛三匝，於世尊前，而說偈言：「我今心歡喜，救世三佛陀；佛所說無異，真實不虛妄。」<p>爾時波旬說是偈已，歡喜而去，還於本宮五欲自娛，更不復起擾亂之心。魔去不久，爾時大地六種震動。<p>阿難白佛言：「世尊！今此大地，以何因緣六種震動，非魔力耶？」<p>佛言：「是我神力為遣魔故，令此大地六種震動。爾時有六十四百千眾生，得無生法忍，是故大地六種震動。」<p>阿難白佛言：「世尊！頗有眾生起疑惑不？」<p>佛言：「復有十億眾生，心生疑惑：『我等今者，無謬聞乎？』各皆迷亂，不識四方，從何而來？以癡冥故，悉不相見。」<p>爾時阿難白佛言：「唯願世尊，當疾哀愍為彼眾生作大照明令離疑惑。如來所說假名法相，若不可知悉墮地獄。」阿難白佛言：「世尊！如來何故令此魔王心得少惱歡喜而去？『都無一人住於菩提，亦無眾生能動眾生界，於色、受、想、行、識亦無能動，乃至身見一切取相六十二見，過去、未來、現在種種相動者，亦無眾生於殺、盜、婬、妄語、惡口、兩舌、綺語、貪、瞋、恚、邪見等動者。』何故如來作如是慰喻魔王波旬言？『無眾生修行布施、持戒、忍辱、精進、禪、智，乃至無眾生、壽命、父母、兄弟、妻子、男女、晝夜等想，亦無一月、半月、歲數、時節、諸劫之想。』如來何故作如是說，慰喻波旬少惱而去？『亦無眾生於菩提心想動，於根、力、無畏想動，根、覺、意、道想動，無佛想、法想、僧想、菩提想、無礙想動，菩薩想動。』如來何故慰喻波旬少惱而去？復言：『當使無一眾生同於法想。』世尊何故作如是說？唯願如來，為此等眾作大照明，當使未來一切眾生得蒙照明，得照明已，當令此法次第相續使不斷壞。若有眾生，深心信解受持是法者，當為是人演其因緣。如來何故作如是說？」<p>爾時世尊即為無數百千眾生除諸疑惑，重說偈言：「菩提無住處，亦無能住者；以是因緣故，說無住菩提。菩提及眾生，非一亦非異；以是因緣故，說無住菩提。眾生本不動，其界亦復然；是法無成就，究竟無所得。眾生體相空，其界難思議；無有能動者，惟一切智知。如所說諸陰，眾生無動相；陰即是眾生，無二無住相。陰以空為體，性相即不動；若無相可取，云何有動者？是故知諸陰，亦無有動相；言說永寂滅，無相亦無體。身即是陰相，陰即名行處；非行處而行，說陰名為空。所說空界者，不生亦不起；如是同於陰，是名不可動。身見相無體，亦無法可得；不得故無動，我今如是說。不取眾生相，究竟無所住；亦無有心相，形處不可得。若說於諸見，現示六十二；如是眾生等，亦如水中像。諸見同水像，六十二亦然；無我無所有，其性不可動。過去及未來，現在亦復爾；無相無所有，皆如炎水像。是名為無我，不得眾生想；眾生不可動，亦無能動者。譬如殺生者，處生死曠野；亦住於寂滅，是名為不動。欲令眾生動，眾生不可得；實無有眾生，是名說不動。菩提無有斷，亦無有能度；是故當勤修，不得於動者。法施不思議，度過去眾生；應當勤修習，是名不可動。度脫於邪欲，亦不得邪想；應當勤修習，是名不可動。妄語諸眾生，為令得解脫；當發大精進，如彼不動相。惡口及兩舌，綺語亦復然；如是平等相，如炎無所有。諸法皆如是，亦無依止處；猶如呼聲響，善知寂滅相。過去諸無明，著我故生憂；若證於無我，是名為不動。能知煩惱害，體性本無相；無相即菩提，是名為不動。深證諸邪見，得修於正智；離邪見叢林，是名為不動。若心得無欲，現受寶女抱；乃至諸童女，智者所遠離。以邪相持戒，而不捨正法；智者無心意，惟求於聖道。是名修法忍，顯示於外道；無心而行忍，亦不近涅槃。外道自顯異，五熱為精進；非智所修學，苦行非菩提。外道所說定，取相為行處；非佛所讚歎，亦不令他學。菩薩無所畏，能攝諸眾生；以是因緣說，取相所不動。非取著所攝，能生菩提心；菩提不取相，是故不能動。父母兄弟等，姊妹及妻子；譬如於幻化，是故不能動。一切取相法，皆悉無所有；若住無所有，是故不能動。若有晝夜想，一月及半月；如是一切想，如炎水中像。布施及持戒，修忍辱精進；皆起於取著，是相則為動。菩薩大勢力，禪定修智慧；若有無畏想，一切想非想。覺意及正道，本有菩提想；愚癡之所起，智者則遠離。佛及眾法想，乃至有僧想；如是種種想，皆說為動想。菩提名無想，種智即菩提；遠離如是想，菩提難思議。是故作是說，來者如水像；若動彼想已，則不遠菩提。菩提與眾生，一切法如如；故我如是說，不知惡魔心。」<p>佛次第說遣魔偈已，十億眾生斷除疑惑得法照明，於一切法得無生忍。得是忍已，十億眾生，住於佛前，而說偈言：「佛道難思議，最勝之第一；故號為世尊，除疑蒙安慰。一切皆照明，安住於佛道；神光遍十方，見無數億佛。見佛得聞法，色相莊嚴身；除穢得淨智，救世能度者。於億福田中，佛福田最勝；隨佛所住處，無上救世尊。」<p>爾時十億眾生，聞說偈已，皆以盛服，供養於佛及供養法，作如是言：「當令一切眾生，悉聞是法，皆共來集。」<p>爾時阿難白佛言：「世尊！轉是遣魔法輪，諸族姓男女得聞是已，皆悉解脫信受無疑得幾所福？」<p>佛言：「阿難！若族姓男女，日初出時，親近供養恭敬尊重讚歎百佛，於中時親近供養百佛，乃至晡時供養百佛，於初夜時供養百佛，於中夜時供養百佛，於後夜時供養百佛；以眾妙樂具最上衣服，於二萬歲供養於佛；日常六時尊重讚歎，行、住、坐、臥修行供養，初不暫息。阿難！於汝意云何？得福多不？」<p>阿難言：「得福甚多，不可以譬喻知其限數。」<p>佛言：「阿難！若族姓男女，得聞如是遣魔章句，其義次第聞已，復能信解不生疑惑，是人功德倍多於彼。」
。
<juan>不退轉法輪經卷第四<p>在北涼錄第二譯
7 受記品<p>受記品第七<p>佛告：「善男子！復有三菩薩摩訶薩，從東方來，住大乘道，持曼陀羅華百千萬葉，如日初出。」<p>阿難見已，一切眾會亦皆同見，生未曾有想。爾時阿難白佛言：「世尊！是三族姓子從何處來？」<p>佛言：「從東方過恒河沙須彌蓮華世界，有佛名雲上功德如來，今現在彼；此中有三善男子，初聞法時於彼國來。」<p>爾時三菩薩住世尊前，以曼陀蓮華散於佛上。散已作如是言：「我於此法深生信解，無有疑惑。何以故？如來世尊已於此法得無疑滯，是故我今亦無疑滯。」<p>爾時是三菩薩其第一者白佛言：「世尊！若有人說：『如來我即如來。』於此法中都無疑惑。」<p>第二菩薩復白佛言：「世尊！若有人稱說：『世尊我即世尊。』亦於此法悉無疑惑。」<p>第三菩薩白佛言：「世尊！若有人稱說：『阿羅訶三藐三佛陀，我即阿羅訶三藐三佛陀。』亦於此法悉無疑惑。」<p>爾時大眾無量百千億眾生，悉皆戰動心不喜樂：「我從昔來，初不聞說於一世界而有二佛；云何今者，是三大士各稱為佛？於世尊前互相指言，唯佛如來天人中尊，於一切法皆得自在，明達三世悉無罣礙，是三菩薩何故今日俱作是說？」<p>爾時阿難白佛言：「世尊！是三菩薩名字何等，能於佛前作師子吼？」<p>佛時答言：「其第一者，名樂欲如來聲正住；第二者，名樂欲世尊聲正住；第三者，名樂欲佛聲正住。阿難！以是因緣故，此三大士作如是說。」<p>阿難白佛言：「世尊！如是百千萬億眾生，心皆驚駭，以此事故。」<p>是諸菩薩更作是說：「復有聞者，心不驚疑增長淨善，譬如年少好自嚴餝，形體淨潔，加復洗浴，香油塗身，以赤栴檀香汁灑體，復倍香潔，其身光澤。若聞此法信受不疑，亦復如是。」<p>阿難白佛言：「世尊！云何菩薩作如是說？」<p>佛言：「此三菩薩善解假名，故作是說。」<p>阿難言：「如是，如是！此菩薩等，善說假名；惟願世尊，重為我說，亦令大眾蒙法照明。」<p>爾時世尊，便為如是百千萬億眾生，解其疑悔決定善根，即於爾時而說偈言：「若能見過去，未來亦復然；如實知諸法，是名為如來。現在亦如是，去來悉同等；非一亦非異，究竟寂滅相。譬如過去佛，行施不思議；彼施亦如是，是故說假名。譬如過去佛，住無礙菩提；彼住亦復爾，是名為如來。一切法不住，菩提亦寂滅；不得菩提相，是名為如來。若說過去戒，未來亦如是；現在皆同等，是名為如來。過去世行忍，菩薩截手足；彼忍亦如是，是名住於忍。若發大精進，本求於菩提；得是精進已，是名為如來。一切法平等，獲彼如實證；亦不取我相，是名為如來。不取於諸法，一切悉平等；知彼平等已，無相無所有。如是等三昧，不取諸法相；安住於禪定，是名為如來。一切法性相，及所說諸法；知其性相已，如實無所有。當知諸法空，智慧非福田；知彼非智已，得到智彼岸。若到於彼岸，智慧不思議；而不得此智，到寂滅彼岸。如相非到智，無有此彼岸；不得如是智，是名為如來。菩提非如得，凡愚所不思；一切法無礙，是名為如來。若得於無礙，而到大智處；一切法無利，證無礙菩提。如本所修道，救世者濟度；得彼無依道，能知於體相。如是修習已，獲於最勝道；調伏此道已，知一切皆空。知其初中後，皆與諸法同；此法平等已，是名為如來。道若如菩提，是名住菩提；猶如虛空相，是名為如來。如是說法已，如悉平等相；若於此無疑，是名住菩提。阿難知假名，言說為如來；言說亦如是，智者所行處。菩薩無所畏，明智不退轉；一切所行處，作如是顯說。阿難是次第，如來之所說；為諸菩薩等，令得於無礙。」<p>爾時阿難作如是言，而說偈言：「以何因緣故，能知諸法相？是菩薩無礙，亦名為世尊。」<p>世尊答曰：「於百千萬億，無量無數劫；爾乃成菩提，佛道難思議。成就菩提已，為眾生住世；處處實無上，是名為世尊。久超輪迴趣，不受於生死；救度眾生故，是名為世尊。不處輪迴趣，亦不入生死；云何拔眾苦，號世無上尊？不念於諸法，亦不懷危脆；不得眾生相，能度諸苦惱。無生死輪轉，亦不住生死；令眾如是住，是名為世尊。得諸法無畏，於佛亦復然；無邊無有際，說法若干種。諸法究竟空，佛法之體性；如是成就已，而不見諸法。若能專修行，空空之體性；心得於無畏，是名知空法。如實知諸法，一切皆妄想；顯現無所畏，如是實法相。已過怖畏處，亦離於淨居；無恐亦無畏，超度諸惡道。勉濟億眾生，生死之大畏；不得於生死，而能度眾生。安置於眾生，寂滅涅槃岸；亦無眾生相，是名為世尊。諸法猶虛空，顯示現眾生；於彼亦無畏，是名為世尊。一切法平等，顯現若干種；菩提無分別，不得菩提相。眾生如是學，得成於菩提；如說如修行，則無恐怖想。分別菩提想，猶如眾生想；超過一切想，是名為世尊。滅除一切想，菩薩則無垢；不得名字相，是名為世尊。能知一切法，同於盡滅離；過去不可得，是名為世尊。不重名字故，是以不求名；離著名字者，而為廣說法。菩提離名字，如彼之所住；眾生重名字，遠離於菩提。名如呼聲響，分別則多種；聲亦無分別，而恃空名稱。不著一切聲，名亦無所依；菩提無戲論，是名為世尊。如是等諸法，世尊之所說；非菩薩所得，是名為世尊。若解於修道，無有能知者；安住於菩提，除礙名無漏。阿難是假名，但以言語說；是以我今稱，自號為世尊。」<p>阿難復說偈言：「以何因緣故，菩薩作是說？復以何因緣，自號稱為佛？」<p>佛答言：「阿難！是佛子，一切法無礙，覺悟無礙法，自號稱為佛。佛知煩惱過，不使得自在；已離於結使，自號稱為佛。但以空為佛，亦無有身相；此中無真實，云何身可得？不堅生堅想，凡愚計為身；如實覺悟已，自號稱為佛。覺愚癡無智，體性無所有；明智之所得，自號稱為佛。本有過去想，覺已得無想；知想及無想，不令想自在。覺了於色陰，本自無生住；凡愚妄分別，非色非成就。覺知無根本，本來無有性；是故無所受，一切法無依。想如熱時炎，因緣無所有；是故滅除想，一切法亦然。不得是身行，身相不堅固；若知身行空，是故不著身。是身及行相，皆悉如芭蕉；如是覺真實，自號稱為佛。求識真實相，不在於身內；亦復不在外，云何有生處。是識若無生，一切法亦然；悉無其處所，有為不可得。如是知識已，畢竟無所有；體性猶如幻，亦無有生者。若不能見識，眾生亦復然；實無有眾生，云何能知識？是識無有實，諸法畢竟空；法及於眾生，一切無成就。一切法無相，彼已決定覺；寂滅無戲論，自號稱為佛。證知於佛法，正覺之所住；一切法皆無，自號稱為佛。如來猶菩提，正覺之所住；佛及菩提相，究竟不可得。若生於心處，亦如住菩提；心同菩提已，佛猶如幻化。阿難！是假名，但以言語說；以如名為佛，我是救世者。如是相似生，同佛音聲說；若得此法音，安住於菩提。不著於菩提，當作如是知；不應起疑意，一切法無求。於諸法無疑，眾生中最上；如是相似法，當知真實相。<p>「作如是說：『如來、世尊、佛等三號。』」<p>於是百千億數眾生白佛言：「世尊！我等實蒙光明得除疑悔，菩薩摩訶薩，能作如是種種假名，說為如來、世尊及佛，我今如是知已，如是解已，於一切法逮得忍力。如來世尊，作大利益，猶如父母，以佛神力及智慧手，挽出我等，令不迷亂而無所擾，猶如一切不動。世尊！譬如虛空無能動者。如是世尊！於一切法心得不動，亦復如是。何以故？一切諸法皆同虛空，如佛覺了無有動相。」爾時百千億大眾遶佛三匝，去佛不遠却坐一面。<p>說是如來、世尊、佛名品時，常照淨根菩薩從坐而起，更整衣服，偏袒右肩右膝著地，持種種華散於佛上，各以偈頌，讚歎世尊：「眾生貪著果，悉令得解脫；成就離果想，故我禮智者。能說於諸果，令知平等想；正覺證平等，歸命禮最上。眾生多貪著，行處種種果；佛以解脫故，我今禮智者。顯現於諸法，安住平等處；得覺平等已，敬禮牟尼尊。眾生多繫縛，種種諸果報；佛悉令解脫，歸命禮最上。成就寂滅道，不住種種果；善知假名相，頂禮世智者。」<p>爾時照明淨根菩薩摩訶薩說是偈已，遶佛三匝，去佛不遠，瞻仰尊顏目不暫捨。<p>是時蓮華勝藏菩薩摩訶薩，從坐而起，整其衣服，偏袒右肩，右膝著地，以種種華而散佛上，復以偈頌，讚歎於佛：「眾生多取想，能令悉除滅；離畏得歡喜，敬禮牟尼尊。寂滅離諸有，無畏而說法；是名世雄猛，敬禮牟尼尊。知有本空寂，其體不可得；諸有中最妙，敬禮牟尼尊。永離於三有，滅除諸結使；離畏得無畏，敬禮牟尼尊。無畏亦無懼，施中得最上；出過一切施，敬禮牟尼尊。離畏得無畏，拔除憂毒箭；解脫於諸法，敬禮牟尼尊。」<p>爾時蓮華功德藏菩薩，說如是偈讚世尊已，而白佛言：「若有眾生，於後末世得聞是經，心不驚畏，我當禮敬。」<p>爾時離垢意菩薩，於世尊前，復說偈言：「常應散眾華，智者所修行；得聞是經已，當令得解脫。」<p>爾時離垢意菩薩摩訶薩，於世尊前，復說偈曰：「佛法甚深廣，顯說如是經；當有少眾生，信受不疑惑。貪著於我見，於身取身想；不信於此經，是名無智者。」<p>爾時蓮華眼菩薩摩訶薩，於世尊前，復說偈言：「實為諸眾生，開示眼目導；如是之經法，唯善者不疑。」<p>爾時不思議解脫菩薩摩訶薩，於世尊前，復說偈言：「世號人中尊，眾生不思議；說如是等經，聞則無疑悔。」<p>爾時常憶念菩薩摩訶薩，於世尊前，復說偈言：「若不憶念者，數數生死中；不著於諸法，修行則無疑。」<p>爾時寶衣解脫菩薩摩訶薩，於世尊前，復說偈言：「多衣滿一億，淨潔而細緻。初摩而纏覆，修行則無疑。」<p>爾時施食菩薩摩訶薩，於世尊前，復說偈言：「所設眾飲食，具足諸餚饍；日日應常施，修行無有疑。」<p>爾時悲行菩薩摩訶薩，於世尊前，復說偈言：「應悲諸眾生，數數而號哭；此經甚深妙，厭惡不修學。若從地獄來，則樂處地獄；雖似修功德，須臾尋生疑。親近惡知識，不信甚深法；愚癡網自蔽，如是生疑惑。諸有破戒者，惡心見其過；聞經不信受，誹謗於此行。懈怠少精進，不住於菩提；無智心下劣，不解如是行。眾生多樂著，我見心自在；常處於三界，無能修行者。愚癡起惡心，無智染諸欲；樂處於憒閙，作是誹謗行。愚癡少智人，饕餮嗜飲食；不修清淨法，故作誹謗行。眾生多貪著，偏執取妄想；不識於假名，唯救世能度。」<p>爾時能遠離解脫菩薩摩訶薩，於世尊前，而說偈言：「遠離諸眾生，如棄於糞穢；虛偽猶泥錢，解脫著果想。譬如壞死屍，其惡甚可厭；若謗如是行，應疾速遠離。如賊劫村落，處於曠嶮路；聞者悉遠避，願莫值是惡。若見壞爛者，厭惡如賊害；有誹謗此經，如是惡莫見。」<p>爾時阿難白佛言：「世尊！如是菩薩摩訶薩，甚為希有，其意明了，為是自定力耶？為是佛神力乎？」<p>佛言：「皆是乘佛神力能作是說；亦是此經功德威力，逮得無礙。何以故？如是族姓子，以於六十億佛所，從於佛口常聞此法不增不減，亦如從我得聞不異，是故憶念過去一切諸禪定力及佛神力。」<p>阿難言：「如是，如是！信如所說，此諸菩薩，現可證知。」
8 現見品<p>不退轉法輪經現見品第八<p>爾時阿難白佛言：「世尊！若聞是法，次第信解不生疑惑，如是族姓男女，得成就幾所福？」<p>佛告阿難：「若族姓男女，住阿耨多羅三藐三菩提，復以閻浮提滿中七寶供養者，是人功德，不如得聞此經次第句義信解不疑其福甚多。置閻浮提滿中七寶供養諸佛，假設恒河沙世界滿中珍寶供養諸佛，復有善男子、善女人，得聞是經次第句義，信解不疑心亦不悔，是人功德復倍於彼。」<p>爾時世尊，而說偈言：「假使三千界，滿中諸珍寶；供養於如來，救度於世間。若佛說此經，有能諦聽者；智慧得解脫，其福倍過彼。譬如恒河沙，於此諸世界；七寶悉充滿，盡施一切智。於佛之所說，信受是經典；是為解脫智，其福亦倍彼。」<p>爾時阿難白佛言：「世尊！若有族姓男女，信解是經受持讀誦復為人說，得幾所福？」<p>佛告阿難：「如是族姓男女，住無上道，於百劫中修行布施，供養如來，遠離此經，百劫持戒百劫，忍辱、精進、禪定、智慧，復於百劫得五神通，修世間智具足戒身，若有遠離此經典者，是則不名尊重供養於諸如來。若有善男子、善女人，信解是經，受持讀誦復為他說，其所得福倍多於上。」<p>爾時世尊，而說偈言：「假使滿百劫，一切諸餚饍；供養救世者，不名尊重供。若欲供養者，當受持是經；捨除福報想，修行法供養。如是供養者，是名真供養；以法為供養，如來法身故。假使滿百劫，以衣服供養；救世之世尊，多諸衣服施。不名為供養，有能持經者；是名真供養，最上之第一。假使滿百劫，常散諸天華；奉上諸世尊，不名為供養。若作第一供，救世能度者；應受持此經，能除果報相。若造七寶塔，為救世建立；一切如須彌，不名供養佛。此為最大供，眾供養中上；能持此經者，不見我身相。假使滿百劫，修持於禁戒；而不持此經，不名為最勝。聽經而持戒，於戒為最上；亦於持經中，而無持經想。不名為犯戒，亦不為破戒；能學此經者，如我之所說。若能學此經，亦善學菩提；雖同學菩提，而實無所學。能如是持戒，此經所顯示；於戒得具足，是名持戒者。假設滿百劫，有人修忍辱；撾罵不還報，一切皆能忍。乃至截手足，而不起異想；亦不生怨嫌，一切無所念。能行是忍者，具足滿百劫；雖修如意忍，而心不為勝。是忍最第一，亦名為善修；若復聞此經，信解而受持。是名最勝忍，第一無有上；若於此經中，聞已能信解。欲求於無礙，無上佛智者；當受持此經，則能速具得。假使滿百劫，精進常不坐；經行已過時，除去於睡眠。智者修是經，應為人演說；則得無所畏，是名勝精進。假設滿百劫，而得五神通；若不聞此經，不名勝神通。若能持此經，是名勝神通；神通中最上，知義而不著。假設滿百劫，常作明智人；成就世間智，決了於世間。若不學此經，不名為智者；若能持此經，乃名為勇健。若能如是知，是名為智者；受持此經典，聞則能信解。顯示於此經，智者所行處；若能持此經，應加勤精進。」<p>爾時阿難，復說偈言：「行滿百由旬，或至千由旬；當詣於智者，有是經法處。常應到彼所，為聽是經故；聽已而信解，其心恒隨順。假滿世界火，百千億由旬；若有此經處，智者宜疾聽。若求聖禪定，諸禪中最上；當說如是經，為滅諸結使。若有欲捨去，樂著於世間；為顯示此經，如佛之所說。若欲見諸佛，阿閦為最上；於諸受持中，此經為第一。欲得一切樂，修諸菩薩行；應當說此經，速到安樂處。欲見三佛陀，安養難思議；應為演此經，如佛之所說。」<p>爾時佛告阿難：「善哉！善哉！說是經時，族姓男女，若得聞者，心不散亂，讀誦此經，遠離一切諸親近處，亦悉滅除一切想識；若欲見佛即便得見，臨壽終時，則能面見百千諸佛。何以故？如是族姓子等，為一切諸佛之所護念，說是經已，復能受持讀誦信解，亦為他人分別演說。」
9 安養國品<p>不退轉法輪經安養國品第九<p>爾時比丘、比丘尼、優婆塞、優婆夷四眾之中，時有童女，名曰師子，與五百童女俱白佛言：「世尊！若有女人讀誦此經，復能為他分別解說，得幾所福？」<p>佛告師子童女：「若有女人住阿耨多羅三藐三菩提，受持讀誦如是經典，為人能說，當知此等是最後女身，更不復受。何以故？已能受持讀誦此經為他說故，而心無亂，一切結使皆得除滅。若是女人應起結使，亦令不起。」<p>師子白佛言：「世尊！云何是女人相能生煩惱？」<p>佛言：「師子！若有女人，見他端正女人及諸瓔珞摩尼等寶而自莊嚴，受於快樂見是事已，便生染著不解觀察，譬如畫瓶但飾其外；凡愚臭穢亦復如是，不淨所熏屎尿充滿不知觀察；如是等相便生樂著，而起染心，以是因緣常受女身。」<p>復告師子言：「一切女人多生嫉妬、欺誑、妄語，心口俱異，或對面語，為乞匃故，往至比丘所而不為法，生瞋恚心及睡調心，但為憒閙，親近俗事，而於此經作不利益，不肯聽受不說不誦，晝夜常起諸煩惱心，遠離解脫。有如是等心故，受女身不得遠離。是故師子！一切女人皆悉應作如是觀察：『我當云何斷諸結使，不令復有如是女人無利益事。』當聽是經，受持讀誦，亦為他說。何以故？得聞是經分別次第，必能離於一切結使。」<p>時師子言：「若有女人，讀誦此經為他解說，求捨女身當可得不？」<p>佛言：「師子！若有女人受持讀誦此經典者，是最後女身更不復受，除其方便神通變化現受女者。師子！譬如有人然大火聚，而自投之，既投火已，復作是言：『莫燒我身，亦使我身莫作異色。』師子！於汝意云何？是人雖作此語，得如所言不？」<p>師子答言：「不也。世尊！何以故？是大火聚性能燒物滅除身色。」<p>佛言：「師子！此經亦復如是，能燒一切結使行薪。若欲捨女身相，即得離欲，成就佛法。欲見無量無數阿僧祇諸佛得無礙辯，欲發慈心一切眾生者，亦當受持讀誦書寫此經。」<p>是時師子及五百童女白佛言：「世尊！我從定光佛所，得聞是經受持讀誦，我今復為無量眾生重說顯示。」<p>爾時阿難白佛言：「世尊！今此師子及五百童女，何故不轉女身？」<p>佛告阿難：「汝今謂是師子及五百童女是實女耶？」<p>阿難言：「如是！世尊。」<p>佛答阿難：「莫作是語。何以故？如此師子及五百童女，皆示現為女身，非真實也。何以故？但為未來眾生示現變化，憐愍一切諸女人故，現為女像，厭離女身。何以故？若作男形，則不能入一切處故。阿難！此師子等亦非男非女。何以故？一切諸法皆非男非女，出過一切法，無相可得，是真照明。阿難！是師子等隨順世法故受女身，為化諸女隨已修學。」<p>爾時有五百比丘尼，從坐而起，頭面禮足白佛言：「世尊！我等從今以往，當受持讀誦書寫此經，為他解說。何以故？我等受此女身無所利益，宜速厭離。自從今日若未解者當令得解，若未聞者當令得聞，初、中、後夜除其睡眠繫念思惟。」<p>佛言：「諸比丘尼！善哉，善哉！汝等發大莊嚴以自莊嚴，興大精進，勇猛第一皆悉厭離樂捨女身；為欲利益一切佛法，受持此經，書寫讀誦，為他演說；汝等皆是最後受於女身。」<p>諸比丘尼聞是語已，踊躍歡喜，皆脫上服以供養佛。作是施已，而說偈言：「我等蒙安慰，為得男子身；如來無二言，人中最上說。」<p>爾時四部眾中，有五百長者夫人，從坐而起整其衣服，右膝著地長跪叉手，白佛言：「世尊！我等亦從今日受持讀誦，書寫解說，但是女身為他所制不得自在，懷妊十月，云何當得免斯苦耶。何以故？若處深宮為王拘攝，或為父母兒婿禁制，從今已往，當勤精進專行修習，乃至終身受持正法。」<p>於是世尊讚歎五百長者夫人：「善哉，善哉！如汝所說，汝等從今永捨女身，不復繼屬承事他人，亦無懷妊十月等苦，離於婬欲及諸胞胎，世世常生淨佛國土。」<p>爾時阿難白佛言：「世尊！如是諸姊，得離女身生何淨土？」<p>佛言：「此諸姊等，當生寶藏蓮華光世界。」<p>阿難白佛言：「世尊！如彼世界，佛號何等？」<p>佛言：「於彼世界有佛，號一切寶如意王光明如來、至真、等正覺，今現在彼，為諸眾生，種種說法。如是族姓女等，悉生彼國，於彼佛所，得聞此經。」<p>爾時長者夫人，聞佛說已，歡喜踊躍，即解瓔珞價直百千，以奉散佛，如是供養。供養已即說偈言：「我等蒙安慰，捨離於女身；如來無二言，所說皆真實。女身為最惡，當願速捨離；凡愚之所迷，不知真實相。胎生女最惡，願更不復受；得離女胎已，菩提為無上。」<p>爾時諸長者夫人，瞻仰如來目不暫捨。<p>釋提桓因以天曼陀羅華散於佛上：「我等亦當受持此經。」<p>佛言：「憍尸迦！汝若與阿修羅戰時，常使得勝，不令退散。」<p>爾時文殊師利法王子，與百千億眾生，皆悉發於善根因緣。文殊師利白佛言：「世尊！如來未發菩提心時，我已轉此不退法輪。」<p>佛言：「文殊師利！十方無量億諸菩薩等，皆發大勝光明猶如日輪，如是大地亦皆六返震動，諸天雨華盈沒於膝。」<p>爾時阿難白佛言：「世尊！以何因緣，大地六返振動，諸天雨華？」<p>佛言：「是無量百千億天，聞文殊師利所說，心生歡喜，故雨此華。而作是言：『我等皆當受持書寫讀誦此經，亦願當得如文殊師利說如是法。』得聞經已，心生歡喜，大地一切普皆振動，諸天雨華。」<p>爾時阿難白佛言：「世尊！是經能成諸大功德，是經甚深最為希有。若有眾生，得聞是經一經耳者，當知是人不從小功德來。」<p>佛言：「如是。阿難！當知是族姓男女，皆已供養過去諸佛，是故今於此會得聞是經，心生信解，乃能受持讀誦解說。有此經處即是一切天人中塔，利益無量其福不虛。若是經卷所住之處，及能受持乃至書寫者，皆應供養如世尊想。聞是經者命終皆得不墮惡道，降伏眾魔，建立法幢，常然法炬照諸幽冥，能吹法蠡到菩提樹，擊大法鼓開闡法門，雨大法雨。有求法者皆悉滿足，顯示法界，盡開過去諸佛伏藏。知一切法，除色、受、想、行、識想，遠離眼、耳、鼻、舌、身、意想，離一切法想乃至佛想。若聞是經，信解受持讀誦之者，是真佛子，皆從法生。阿難！若有善男子等，若欲食法味，坐於道場菩提樹下，如我不異，皆當受持讀誦此經，為他人說，乃至手持經卷，恭敬供養。」<p>阿難白佛言：「世尊！於末劫中，當有人能受持讀誦，手持此經恭敬供養不？」<p>佛言：「若今聞經明信解了，於將來世，亦能受持讀誦為他解說，手持此經禮拜供養。若有沙門婆羅門天人及阿脩羅，今聞此經，於未來世更不聞者，無有是處。何以故？以今聞法因緣力故，若於後世亦得聞法，必能信解。譬如長者多諸男女，其家大富財寶無量，金銀、琉璃、珊瑚、虎珀、車❥、馬瑙、真珠、珂貝，奴婢僮僕象馬車乘，有如是等一切財寶，置之於後遊行他方，還至本處得此寶不？」<p>阿難言：「得。何以故？此諸財寶本屬已故。」<p>佛言：「阿難！如是法寶，今得聞者，即是己法，後還復聞。我今亦以佛眼，見現在世受持讀誦此經典者，後則還得如今無異。若未來世有諸眾生受持此經者，皆以佛眼觀察，如今所見等無有異。若有誹謗此經典者，我以佛眼明見此人，亦如今日。」<p>阿難白佛言：「世尊！若人不信不解誹謗是經，當趣何所？」<p>佛言：「止！止！阿難！莫作是問。」<p>阿難白佛言：「世尊！唯願說之。當使未來眾生有不信者聞斯果報，則便恐怖令生信解。」<p>佛言：「若是誹謗不信果報所受苦痛，與五逆業其罪同等。若以利刀殺害眾生，滿三千大千世界，於意云何，是人罪報當趣何所？」<p>阿難言：「是人業報當趣惡道。」<p>佛言：「阿難！汝今應當作如是知。若恒河沙諸佛入涅槃後，為供養舍利造作塔廟，有人惡心焚燒毀壞。於意云何，是人當得幾所罪報？」<p>阿難言：「如是人等受報甚苦，則不可說亦不可聞。」<p>「若誹謗此經，說其過惡所得罪報，亦復如是不可得聞。何以故？是人毀壞過去、未來、現在諸佛一切法眼故。」佛言：「若見有人受持讀誦此經典者，而起誹謗輕笑毀訾，教他不信，令使是人，不得讀誦如法受持，當知是人其罪甚重復多於彼。」<p>阿難言：「若滿三千大千世界眾生，具足十善住菩提道，若有壞如是等人眼者，得幾所罪？」<p>佛言：「是人當於無量阿僧祇劫，所受諸身則常生盲。於地獄中受苦無間，常挑其目。」佛言：「若有一人於此經中而生誹謗心不信者，我說是人罪亦如彼。」<p>阿難言：「若有菩薩住於菩提，信解此經受持不疑，當趣何所？」<p>佛言：「是名隨順供養諸佛等無有異。」<p>阿難言：「若復有人不信是經而自誹謗，亦教他人令生誹謗。如此人者，當受何身？受何等苦？」<p>佛言：「止！止！阿難！莫作是問。」<p>阿難言：「惟願世尊，時為解說，令此四眾，若有疑惑生不信者，聞佛說已，當自悔過得生信心。」<p>佛言：「若復有人，不信是經向他誹謗，當得十千由旬身，受如是大形獲無量苦。」<p>阿難言：「是人不慎舌故，復有何相？」<p>佛言：「此人罪報，其舌縱廣一千由旬，以五百億大熱鐵犁，而耕其舌；復以五百億大熱鐵丸，雨其舌上。何以故？不慎惡業誹謗過故，受如是苦。」<p>爾時四眾聞是語已，身毛皆竪，悲泣盈目自投於地，皆共同聲唱如是言：「世尊！若族姓男女，如是誹謗當獲斯罪，是故我今代其懺悔使滅眾罪，不受如是大惡果報。今於佛前及餘十方無量佛前，我等愚冥不自知過，唯有佛眼實見實證，皆悉懺悔。自今以後不敢重作，猶如嬰兒無所識知，不能曉了分別善根，我今至誠深自咎責。惟願世尊，當垂憐愍受我懺悔。」<p>佛言：「善哉！善哉！」<p>是時四眾各言：「我今誠心自歸，所有諸罪悉皆懺悔不敢覆藏。」<p>佛言：「汝等如是至心懺悔，一切善法無不增長。」<p>爾時阿難白佛言：「世尊！今此眾中有生疑者，惡業罪障亦如是耶？」<p>佛時答言：「於此眾中若生疑者，可即懺悔，所有餘罪受報輕微。」<p>阿難言：「云何受罪輕微？」<p>佛言：「是人臨命終時，諸毛孔中皆悉受苦，喻如泥犁等無有異。何以故？能信如來所說言教，及信無量阿僧祇佛，亦自悔過。阿難！是族姓男女則不捨過去、未來、現在一切佛眼，若彼欲見無量阿僧祇佛，及見無量金剛葉蓮華光明遍照殊勝妙相。」<p>爾時釋提桓因現長者身，以種種華散諸四眾，唱如是言：「當以此華供養於佛，乃至供養如是經典。」<p>爾時四眾即取諸華以散佛上變成華蓋，而白佛言：「世尊！以何因緣現是瑞相，今於佛前有是蓮華，及無量恒河沙一切佛前，亦復皆有如是等華？」<p>佛言：「為說是經功德威力故現此瑞，如是相者當知皆是神力所持。」<p>爾時阿難白佛言：「世尊！佛威神力乃至如是護持法耶？」<p>佛言：「阿難！實我神力護持是法，乃至恒河沙諸佛亦皆護持。」<p>爾時阿難白佛言：「世尊！此經當何名？斯經云何受持？」<p>佛言：「是經名為『無著果』，無有種種諸雜惡報，如是受持。信行、法行、八輩、須陀洹、斯陀含、阿那含、阿羅漢、辟支佛解是假名無有真實，如是受持。名為『捨魔』，如是受持。亦名『六波羅蜜』，如是受持。何以故？阿難！若有如是信解，受持讀誦，書寫此經為他人說，當知是善男子、善女人，即是具足六波羅蜜。」<p>阿難言：「云何受持讀誦，書寫此經為他人說，即得具足六波羅蜜？」<p>佛言：「若善男子、善女人等，有能信解此經典者，即具足檀波羅蜜；於此法中心不犯戒，是名具足尸波羅蜜；若讀是經心忍不退，是名具足羼提波羅蜜；能於此經心不退沒，是名具足毘離耶波羅蜜；信樂此經心不散亂，是名具足禪波羅蜜；諦了此經無分別相，是名具足般若波羅蜜。是故此經，與六波羅蜜相應。亦名『一切諸佛所說不退法輪廣博嚴淨』。」<p>阿難言：「是經名字不可得聞，何況得見？初、中、後善，具足受持。」<p>佛言：「如是！如是！實如汝說。」<p>阿難言：「得聞此經，是人生死餘幾所耶？」<p>佛言：「若人得聞《不退法輪廣博嚴淨方等經》名，此人生死餘則千劫。」<p>阿難言：「若聞此經名字，信解能受發菩提心，是人功德當住何地？」<p>佛言：「若有得聞是經名者，則受阿耨多羅三藐三菩提記，得不退轉地。」<p>爾時四眾前，皆有蓮華座若干種色，復有百千萬億種葉。時諸四眾踊躍歡喜，各取此華以奉散佛，而作是言：「我等皆當為人廣說如是經典，分別顯示使不斷絕。」<p>爾時世尊熙怡微笑，作天伎樂，香風時來其氣芬馥，多有諸天於虛空中，亦作無量種種天樂，雨諸天香，細末栴檀，沈水膠香，閻浮檀金末及諸銀末，摩尼寶網羅覆其上，及五種色曼陀羅華，摩訶曼陀羅華，曼殊沙華，摩訶曼殊沙華，迦迦羅華，摩訶迦迦羅華，一切優鉢羅華，拘物頭華，芬陀利華，及香瓔珞塗香末香，一切諸天所有供養，遍滿虛空。地上人民，亦整衣服散華供養。復有諸餘眾生，皆以臂腳寶環手釧，解頸諸瓔無量寶冠，以奉上佛。復有諸餘眾生，以其金銀散於佛上。復有諸餘眾生心皆歡喜，出大音聲唱言：「善哉！善哉！」及諸象馬出和雅音，虛空諸鳥隨類音聲以用供養，地獄眾生皆得暫樂，畜生眾生更相愛念，如父母想，閻羅王界一切眾生亦暫受樂，餓鬼眾生皆悉得除飢渴苦惱。爾時天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，各受快樂，更相慈愍猶如父子。<p>爾時阿難白佛言：「世尊！如來今者，以何因緣而微笑耶？」<p>爾時佛告阿難：「一切四眾比丘、比丘尼、優婆塞、優婆夷，天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，若於今世後世聞此經者，皆得不退轉於阿耨多羅三藐三菩提。能為他人廣說是經無所損減，亦如我今分別解說等無有異。阿難！聞此經已心生信解，即是佛種，何況受持讀誦修行。當知是人去一切種智則為不遠，當得一切智自然智，是故此經名『不退轉法輪之印』，能為諸菩薩等作大利益，亦為一切眾生，發於無上道心因緣。能發心已，便於此經具足成就。阿難！如來以一切智示諸眾生，若復有人，雖離佛智，但聞此經，即得自然智及佛智利，亦即受記，是故此經名為『不退轉法輪廣博嚴淨』，亦名『成就具足善根莊嚴方便為作利益行大乘者』。阿難當知！」<p>爾時如來廣說是經，無量菩薩皆得成就無生法忍；無量無邊阿僧祇等億數眾生，皆悉得住不退轉於阿耨多羅三藐三菩提。<p>佛說經已，文殊師利、舍利弗阿難等，及諸四眾比丘、比丘尼、優婆塞、優婆夷，天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，皆大歡喜，頂受奉行，作禮而去。