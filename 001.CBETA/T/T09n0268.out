<juan>佛說廣博嚴淨不退轉輪經卷第一<p>如是我聞：<p>一時佛在舍衛國祇陀林中給孤獨園精舍，與大比丘眾千二百五十人俱。爾時世尊於夜後分入無垢光三昧，文殊師利法王子於夜後分入遍照三昧，彌勒菩薩摩訶薩於夜後分入遍炬三昧。爾時尊者舍利弗，於夜後分明相出時，佛神力故從自房出詣文殊師利房。爾時尊者舍利弗，欲入文殊師利房時，遙見佛精舍邊有十千蓮花迴旋圍繞，聞大音樂歌頌之聲，彼諸蓮花出大光明，遍照祇洹及舍衛國，乃至三千大千世界。<p>爾時尊者舍利弗，便不復見文殊師利房，而自見身在文殊師利前立，見文殊師利結加趺坐而入三昧；即便彈指不能令寤，高聲謦咳亦不能寤。爾時尊者舍利弗，見文殊師利如此神力，自見其身處大海水，欲從其所，以神足力，乘虛還詣本所住房，而不能去。<p>爾時尊者舍利弗，即於文殊師利前結加趺坐，一心瞻仰目不暫眴。時文殊師利與舍利弗東行，過一恒河沙世界到一佛土，其世界名說不退轉音聲，佛號華光開敷遍身如來，即見彼佛身諸毛孔皆出蓮花，其花遍滿一萬由旬，皆出光明遍照三千大千世界，其華開敷有百千葉，金剛為根，光網為莖，阿牟茶馬瑙為鬚，閻浮那提寶為臺；其花臺上有菩薩坐，已於阿耨多羅三藐三菩提不退轉，得陀羅尼具五神通逮得諸忍，以三十二相而自嚴身，身真金色。<p>爾時華光開敷遍身如來，臍中出一蓮花，光色嚴淨有百千葉，金剛為根，青琉璃為莖，因陀羅網寶為鬚，優勒迦娑羅栴檀寶王為臺，其花明淨塵垢不污，空無坐者。爾時文殊師利，往蓮花臺上結加趺坐，即與花俱上昇虛空乃至有頂，還至佛所右遶三匝頭頂禮敬，還坐花上一心合掌瞻仰世尊。爾時花光開敷遍身如來，知而故問文殊師利：「從何所來？」文殊師利白花光開敷遍身如來言：「我從娑婆世界來。」<p>爾時彼佛有二侍菩薩摩訶薩，一名美音，二名妙音，已於阿耨多羅三藐三菩提不退轉，從蓮華臺下整衣服右膝著地，一心合掌白佛言：「娑婆世界去此近遠？」爾時花光開敷遍身如來告二菩薩摩訶薩言：「善男子！娑婆世界今在西方，過恒河沙佛土，文殊師利從彼土來。」時二菩薩復白佛言：「娑婆世界現在說法佛名何等？」佛言：「彼佛名釋迦牟尼，今現在說法。」復白佛言：「彼佛世尊為說何法？」佛言：「釋迦牟尼佛說三乘法。」復白佛言：「云何名三乘？」佛言：「三乘者所謂：聲聞乘、辟支佛乘、佛乘。」時二菩薩白佛言：「諸佛說法皆不等耶？」佛言：「諸佛說法皆悉平等。」時二菩薩白佛言：「云何平等？」佛言：「一切諸佛皆說廣博嚴淨不退轉輪法，是故平等。」時二菩薩白佛言：「何故釋迦文佛說三乘法？」佛言：「娑婆世界眾生，心樂小法不堪大乘，諸佛如來以方便力說三乘法；釋迦文佛出五濁世，彼諸眾生不能堪受大乘之法，以方便故分別說三。」時二菩薩白佛言：「釋迦文佛於娑婆世界說法甚難。」佛言：「如是！如是！彼佛說法實為甚難。」<p>時二菩薩白佛言：「我等今者獲大善利不生彼國。」佛言：「善男子！莫作是言，應速悔過。」時二菩薩白佛言：「世尊！我聞彼國說法甚難，乃無一念樂生彼國。何故悔過？」佛言：「速捨此語，應當悔過。所以者何？若於此土二十億百千那由他劫種諸善根，不如彼佛世界，以一食頃說諸波羅蜜，教一眾生，受三自歸，奉持五戒，遠離聲聞心，如是菩薩所行甚難；何況以出家正法發菩提心而作饒益，如是菩薩倍為甚難功德無量。所以者何？娑婆世界多穢惡故。」時二菩薩白佛言：「娑婆世界有何穢惡？」佛告美音、妙音：「娑婆世界穢惡之事，以我神口盡汝壽量說不可盡。所以者何？彼土眾生煩惱厚重，多行貪欲、瞋恚、愚癡，無量無邊諸不善法，我以佛智乃能具知。」<p>時二菩薩，即三讚歎：「善哉，善哉！釋迦牟尼！善哉，善哉！釋迦師子！善哉，善哉！釋迦仙王！」作是歎已，一心合掌懺悔：「先來諸不善心，若離貪欲、瞋恚、愚癡，無量無邊諸不善法；若曾發心求聲聞、辟支佛，今悉懺悔。」亦欲明淨求佛智心順解脫心，為得佛智故，為一切眾生故，以無著善根相應心，持七寶花，其花皆出百千光色，有百千葉，金剛為根，因陀羅寶網為鬚，優勒迦娑羅栴檀寶王為臺，以一切諸寶王為莖，其花明淨塵垢不污，可以眼識識，不可以手觸，猶如幻化果報，從三昧正觀生，於虛空中遙散釋迦文佛上；所散之花，於虛空中變成花鬘、華雲、華蓋、寶鬘、寶雲、寶蓋、繒鬘、繒雲、繒蓋，供養釋迦牟尼佛。復以百千種色花鬘、末香、塗香、細末、栴檀，遙散釋迦牟尼佛上而以供養。即於彼處五體投地，頂禮釋迦牟尼佛足，作如是言：「南無釋迦牟尼佛及娑婆世界諸菩薩摩訶薩，發大莊嚴成就大精進力諸先舊者，能持正法有大威力，能利益一切眾生而作照明，正求一乘，能守護三世佛法城塹，不斷佛種住娑婆世界者。」作如是言：「我今應往彼土見釋迦牟尼佛，并諸菩薩摩訶薩及餘眾生。」<p>爾時花光開敷遍身如來，聞二菩薩作如是言，又籌量觀察深心所行，復以佛法誡勅安慰告言：「善男子！汝今欲往娑婆世界，見釋迦牟尼佛，并諸菩薩及餘眾生者，當生尊重心、憐愍心、饒益心。所以者何？彼諸菩薩，於甚深法不生怖畏，亦不誹謗，能奉三世諸佛教戒，以無著心種諸善根，不為果報勤行諸波羅蜜。此諸菩薩摩訶薩等，以本願故生彼佛土，為守護諸佛法城塹故，亦欲遍學一切佛法故。汝等今欲往彼見耶？」<p>時二菩薩白佛言：「世尊！若承佛神力及三世諸佛威勢護助，願欲往見。」<p>爾時華光開敷遍身如來告，美音、妙音菩薩摩訶薩：「今欲往者，當與文殊師利法王子俱往。善男子當共汝往。」<p>爾時美音、妙音菩薩摩訶薩，語文殊師利法王子言：「我今因仁者力，欲往娑婆世界，見釋迦如來并諸菩薩及餘眾生。」<p>文殊師利言：「善男子！我今欲往十方世界，多供養恭敬尊重讚歎禮拜諸佛，為令一切眾生入佛菩提得佛智故。」<p>時二菩薩語文殊師利言：「我今亦共仁者至十方世界，多供養恭敬尊重讚歎禮拜諸佛。如仁者為一切眾生入佛菩提得佛智故，我亦隨學。」<p>爾時文殊師利，頂禮花光開敷遍身如來，右遶三匝尊重恭敬，與彼菩薩并尊者舍利弗，受佛教已一心瞻仰漸漸却退，以如幻花而用散佛，以眾花鬘聚、塗香末香聚、諸幢幡蓋聚，皆是先佛威神之力，能生歡喜踊躍欣樂，以供養佛，以供養法，為令眾生得解脫故。供養佛已，猶如壯士屈伸臂頃，於彼佛前忽然不現，在東方恒河沙佛前自然而現，皆悉如上說廣博嚴淨不退轉輪法。<p>彼佛世界無有女人，亦無聲聞、辟支佛乘，世界莊嚴皆如蓮華開敷遍身如來佛土，菩薩莊嚴充滿其國亦復如是。彼國諸佛臍中皆出一大蓮花，文殊師利而坐其上，恭敬供養現諸神變皆亦如上。南、西、北方、四維、上、下亦復如是，一一方面恒河沙諸佛如來，文殊師利而現其前，彼諸世尊，皆說廣博嚴淨不退轉輪法。亦遣侍者菩薩摩訶薩，此諸菩薩下蓮花臺，一心念佛合掌恭敬諮問彼佛：「云何名三乘？」亦欲因文殊師利威神力往娑婆世界見釋迦牟尼佛聽受法教。文殊師利皆悉安慰，十方世界諸菩薩摩訶薩：「我當共汝至娑婆世界，見釋迦牟尼佛。」如是時間於此娑婆世界閻浮提中夜猶未曉。<p>爾時尊者阿難從房門孔有光來入，即從床起出自房時，見有光明照祇陀林日猶未出，見祇陀林大水盈滿，其水澄清無諸擾濁，房舍園林悉皆不現便作是念：「今日必說未曾有法，故現斯瑞。」爾時尊者阿難，舉足入水不沒不濕，心生歡喜詣佛精舍，見一萬蓮花迴旋圍遶世尊精舍，聞大音樂歌頌之聲，彼諸蓮花出大光明，照祇陀林及舍衛國，乃至三千大千世界。佛威神故乃令阿難，心生歡喜，右膝著地一心合掌頂禮世尊，如是時間天已明了。<p>爾時佛精舍邊迴旋蓮華中有一蓮華，忽然而來至祇陀林處中而住。尊者阿難見是事已便作此念：「我今應往為佛世尊敷置法座。所以者何？今有此瑞必說大法。」爾時阿難為佛世尊敷置法座，當爾之時，大地六變震動，乃至十方恒沙世界皆亦震動——動、遍動、等遍動，起、遍起、等遍起，震、遍震、等遍震，搖、遍搖、等遍搖，踊、遍踊、等遍踊，吼、遍吼、等遍吼。是時天雨優鉢羅華、波頭摩花、拘物頭華、分陀利花，如是等花遍滿三千大千世界，華果諸樹自然而現。<p>時比丘僧欲出祇陀園門而不能出，見祇陀林大水盈滿，其水澄清無諸擾濁，房舍園林悉皆不現，唯見大光遍照祇洹，集在房門而作是言：「今現此瑞必說大法。」<p>爾時世尊從三昧安祥而起，出自精舍，昇所敷座。當爾之時，釋迦牟尼佛及十方佛放大光網，其光皆有百千種色照明正法，令諸眾生生歡喜故。爾時文殊師利，遊諸佛土皆與二菩薩俱，所經佛土皆悉禮拜供養諸佛尊重讚歎，為眾生故，為得佛智故，為攝眾生受教化故，現不可思議神變之事，隨其所樂而為說法。<p>時文殊師利法王子，知釋迦牟尼佛已昇法座，與諸菩薩摩訶薩，從地踊出住於佛前，與無量阿僧祇百千萬億那由他菩薩摩訶薩，遶釋迦牟尼佛滿百千匝，持百千萬種種色花。其花有不可思議百千萬葉，皆生歡喜踊躍欣樂以散佛上，所散諸花遍滿三千大千世界。復以優迦娑羅細末栴檀而散佛上，復以種種花香，其香亦有百千種色，常出戒香、忍香、精進香、禪香、慧香、智方便香、神通香、六波羅蜜香、無所著香、具諸道品方便之香，其栴檀香，能生歡喜踊躍欣樂，其香光明，皆是十方諸佛神力之所守護，為供養釋迦牟尼佛故，發大精進、勇猛精進、超勝精進、堅固精進、無等等精進，供養釋迦牟尼佛。<p>爾時文殊師利與諸菩薩摩訶薩，便莊嚴此土，化作八楞摩尼寶樹八觚分明；亦有種種寶樹莊嚴，寶蓋幢幡以摩尼寶網，及諸鈴網而嚴飾之；變此大地成摩尼寶，於其地上造諸堂閣，窓牖都欄妙寶牆壁；大小諸河，泉源花池，優鉢羅花、波頭摩花、芬陀利花、摩尼寶花，充滿其中；以甘露水，其水八味流注池中；有種種鳥遊集其上；作是變現為令眾生心歡喜故，為得佛智故，發大堪忍故，發菩薩心故，現如是等無量神變。是諸佛力，亦是文殊師利法王子力，亦是釋迦牟尼佛本願之力。爾時文殊師利及諸菩薩摩訶薩，作是神變已住於佛前。<p>爾時世尊放從法生光，遍照文殊師利及諸菩薩摩訶薩身。為令坐故，佛便微笑身出蓮華，其花有百千種色出，無量百千不可思議光，金剛為根，因陀羅寶為鬚，優勒迦娑羅栴檀寶王為臺，在虛空中。諸菩薩摩訶薩，於其華上結加趺坐。釋迦牟尼佛，於自臍中放一光明，其光名曰照諸眾生最勝金剛王，即此光中有億那由他蓮花，其花亦出若干種色，其色寂靜無量無邊過於日光，清淨香潔遍照十方。其蓮花中自然變成微妙花帳，而是花帳諸佛所護，從法性生安隱寂靜，順解脫門空、無相、無作，不生不滅相應，踰過三世平等眼所見。文殊師利安坐花帳身相顯現，一心合掌正念觀佛，所謂佛能通達一切諸法，能生金剛三昧，於一切法無所得三昧。<p>爾時世尊，知文殊師利及十方諸佛所使菩薩摩訶薩，樂求法者專向一乘，已於先佛種諸善根，為文殊師利之所守護無怯弱心，勤修精進求佛菩提，如是等眾安隱坐已。爾時世尊告阿難：「汝往遍告祇陀林中諸比丘、比丘尼、優婆塞、優婆夷，使集聽法。」<p>時尊者阿難詣諸比丘房而告之言：「諸大德！世尊今勅汝等來集聽法。」諸比丘言：「大德阿難！我等先見此瑞，不能得往。」阿難言：「以何事故而不能往？」諸比丘言：「我等見祇陀林中大水盈滿，其水澄清無諸擾濁，大光遍照，房舍園林悉不復現，以是事故不能得往。」<p>時尊者阿難，還至佛所白佛言：「彼諸比丘不能得來。所以者何？彼作是言：『我等見是祇陀林中大水盈滿，其水澄清無諸擾濁，大光遍照，房舍園林悉不復現，以是事故不能得來。』」<p>佛告阿難：「彼諸比丘，於非水中而作水想，不但於非水中而作水想，亦於非色中而作色想，非受、想、行、識中作受、想、行、識想，非堅信作堅信想，非堅法作堅法想，非八人作八人想，非須陀洹果作須陀洹果想，非斯陀含果作斯陀含果想，非阿那含果作阿那含果想，非阿羅漢果作阿羅漢果想，非聲聞乘作聲聞乘想，非辟支佛乘作辟支佛乘想。阿難！汝往重告諸比丘、比丘尼、優婆塞、優婆夷來集聽法，此法皆是汝等昔所未聞。」<p>時尊者阿難，復往諸比丘所而告之言：「諸大德！世尊告勅汝等來集聽法。」如是音聲遍舍衛國，諸比丘、比丘尼、優婆塞、優婆夷普聞此聲。時尊者阿難，知四部眾聞此語已，還至佛所而白佛言：「我以遍告四眾來集聽法。」<p>爾時世尊告大目揵連：「汝速往詣三千大千世界，遍告諸菩薩摩訶薩發大莊嚴者，及諸比丘、比丘尼、優婆塞、優婆夷，天、龍、夜叉、揵闥婆、阿修羅、迦樓羅、緊那羅、摩睺羅伽、人與非人，敬信佛法僧久種善根者，集祇陀林聽受正法；此法汝等昔所未聞，天人、阿修羅及餘世間所不能轉，唯於先佛所久種善根，樂求大乘、最勝乘、第一乘、無上乘、無等等乘菩薩摩訶薩，發大莊嚴勤行此法者能受能轉。」<p>時尊者大目揵連受佛教已，即於佛前忽然不現，猶如壯士屈伸臂頃，遍至三千大千世界，菩薩摩訶薩，比丘、比丘尼、優婆塞、優婆夷，天、龍、夜叉、揵闥婆、阿修羅、迦樓羅、緊那羅、摩睺羅伽、人與非人，敬佛、法、僧久種善根者，而告之言：「世尊告勅！汝等來集聽法。」爾時大目揵連，承佛威力及己神足，還至佛所白佛言：「諸聽法眾皆悉已集。」爾時四眾普來集會，縱廣一千由旬；在上諸天及餘眾生，住虛空中者，縱廣五千由旬。<p>爾時文殊師利法王子白佛言：「世尊！今此四眾諸來集者，一心合掌頂禮如來，供養恭敬，世尊威德未敢就坐，唯願世尊，垂哀聽坐。」<p>爾時世尊，熙怡微笑，是時有無量閻浮那提金色蓮花，從地踊出，各百千葉，尸利迦寶為根，因陀羅尼寶為鬚，赤真珠為臺，七寶為莖，大如車輪；諸來會者，在於佛前皆坐其上。與文殊師利諸來菩薩摩訶薩，三十二相而自莊嚴身真金色，入於三昧身出光明。爾時文殊師利，及諸菩薩摩訶薩，諸來四眾，蓮花臺上曲躬恭敬，一心合掌瞻仰世尊。時文殊師利白佛言：「世尊！今此四眾虛空諸天皆已坐定，唯願如來等正覺，說廣博嚴淨不退轉輪法，今此會眾比丘、比丘尼、優婆塞、優婆夷、百千諸天，皆生須陀洹果想、斯陀含果想、阿那含果想、阿羅漢果想、聲聞乘想、辟支佛乘想。唯願世尊，為除此眾如是諸想，以何因緣，世尊說須陀洹果、斯陀含果、阿那含果、阿羅漢果、聲聞乘、辟支佛乘？」世尊默然。<p>時尊者舍利弗白佛言：「世尊！我夜後分明相出時，從自房出詣文殊師利房，欲入房時遙見佛精舍邊，有十千蓮花迴旋圍遶，聞大音樂歌頌之聲，彼諸蓮花出大光明，照祇陀林及舍衛國，乃至三千大千世界，如是之相是何先瑞？」<p>佛告舍利弗：「此是文殊師利所請法瑞。」<p>爾時阿難白佛言：「世尊！我夜後分房門孔中有光來入，即從床起出自房時，見有光明照祇陀林猶如日出，見祇陀林大水盈滿，其水澄清無諸擾濁，房舍園林悉皆不現，如是之相是何先瑞？」<p>爾時世尊告阿難言：「此是文殊師利所請廣博嚴淨不退轉輪法瑞。」<p>爾時世尊即為阿難，而說偈言：「佛乘無有上，清淨無濁穢；文殊無畏者，今問如此事。是乘無分別，無漏無戲論；文殊無畏者，今問如此事。此乘無所有，畢竟無所生；是處不可著，文殊今已問。是中終不說，出生於諸果；諸佛導世者，說此微密語。菩提無音聲，亦無來去相；文殊無畏者，今問如此事。雖說諸音聲，其性不可得；文殊所問法，無音聲文字。音聲猶如風，無性無住處；文殊所問法，遠離諸音聲。阿難今善聽，文殊所問法；諸佛微密語，宣說菩提空。諸佛菩提法，皆悉空寂相；無有諸方所，亦無有住處。菩提如虛空，無生亦無滅；亦無來去相，唯佛能顯示。猶如虛空中，無有諸相貌；文殊今問此，妙淨菩提法。去來今諸佛，等說此菩提；非是可見法，亦無能見者。如此法性相，以音聲顯現；法界與菩提，二俱不相見。淨檀波羅蜜，尸羅亦復然；能淨忍辱者，顯現佛菩提。能淨於精進，禪定亦復然；淨慧淨智者，能顯見菩提。能淨於方便，到神通彼岸；無依無猗者，以聲說菩提。我說三乘法，諸果差別名；隨其所樂聞，分別而為說。五濁世眾生，其心多怯弱；畏佛智慧故，不趣佛菩提。成就第四果，名曰阿羅漢；從聲得悟者，是名為聲聞。我說縛解相，因緣各差別，曉了此諸緣，能現見諸法；便名阿羅漢，亦號辟支佛，通達無生法，是名為菩薩。空三昧無作，無相無所有；從此解脫門，能入於涅槃。於前中後際，終不生染著；已離於方所，是故名無為。阿難汝當知，文殊問甚深；能解微密語，不分別諸果。文殊住一乘，不分別諸法；以是故問佛，諸果相所以？三世皆平等，空寂無性相；遠離語音聲，不分別菩提。文殊所教化，諸來大菩薩；二十恒河沙，其數不減少。今來詣我所，欲聞菩薩行；亦欲聽三乘，種種差別相。文殊無畏者，為除彼疑心；是故今問我，果相及乘相。此是佛威神，亦是本願力；為拔苦眾生，分別說三乘。文殊無畏者，慇懃勸請我；唯願大法王，說菩薩所行。百千億諸天，供養佛世尊；皆著諸果相，願除此疑心。今此四部眾，比丘等來集；著諸果音聲，不解微密語。為除彼疑故，文殊今問我；以是眾因緣，諸菩薩來集。」
。
<juan>佛說廣博嚴淨不退轉輪經卷第二<p>爾時阿難白佛言：「文殊師利法王子問佛世尊廣博嚴淨不退轉輪法耶？」<p>佛言：「阿難！如是，如是！文殊師利法王子問我廣博嚴淨不退轉輪法。所以者何？諸佛世尊，皆轉廣博嚴淨不退轉輪法。」<p>阿難白佛言：「以何因緣，世尊說堅信、堅法、八人、須陀洹、斯陀含、阿那含、阿羅漢、聲聞、辟支佛耶？世尊！彼之所行是菩薩法耶？」<p>佛告阿難：「如是，如是！彼所行者是菩薩法。所以者何？五濁眾生心樂小法不求大乘，是故諸佛以方便力隨眾生性而為說法，以諸眾生多樂小法不堪大乘，如來以方便力觀其深心，令發道意入佛智慧。阿難！如來以如是方便度諸眾生到安隱處，無為無作離心數法，皆悉平等永滅苦樂，無有方所亦無住處，安隱寂靜無餘涅槃。」<p>爾時世尊說是語已而便默然。時尊者阿難問文殊師利言：「以何因緣故如來默然？」<p>文殊師利言：「尊者阿難！以諸眾生聞說是法少能信者，是故默然。世尊說微密之語，唯我能了，今四部眾咸生此疑：『以何緣故，世尊說堅信法乃至聲聞、辟支佛耶？』今此百千萬億那由他諸天，亦有百千萬億那由他諸菩薩摩訶薩，皆生疑心：『世尊何故說堅信、堅法乃至聲聞、辟支佛乘？』以佛默然而不說此難信法故，諸河泉源小大諸水湛然不流，空中諸鳥亭住不飛，日月不行，一切燈炬無復光照，一切眾生無有威光。所以者何？世尊默然而不解說難信法故。」<p>爾時世尊所住精舍，一萬蓮華迴旋圍遶者，皆發此言：「唯願世尊說廣博嚴淨不退轉輪法。所以者何？我等曾於此處聞九十二億百千那由他諸佛皆說此法。」<p>是時尊者舍利弗白佛言：「世尊！願說廣博嚴淨不退轉輪法。所以者何？我夜後分與文殊師利法王子，至東方恒河沙佛土，是諸如來皆說此法；南、西、北方、四維、上、下，無量無邊不可計數諸佛世尊皆宣此法。」<p>時虛空中有八十萬五千那由他諸天，白佛言：「世尊！願說廣博嚴淨不退轉輪法。所以者何？我等曾於此處，聞九十二億百千那由他諸佛皆說此法。」<p>爾時尊者阿難白佛言：「世尊！以何因緣說堅信、堅法乃至聲聞、辟支佛？今此四眾咸皆默然，乃至無有謦咳之聲，今此會中百千萬億眾生皆生疑惑：『世尊何故說堅信、堅法乃至聲聞、辟支佛乘？』唯願世尊，拔此大眾心中疑箭，此諸大眾是佛時證。」<p>佛告阿難：「如是，如是！諸佛世尊所說之法皆有時證。」<p>阿難白佛言：「誰是證耶？」<p>佛告阿難：「法是我證，諸佛如來以法為證而有所說。」<p>佛告阿難：「諦聽！諦聽！善思念之！吾當為汝分別解說，菩薩摩訶薩名曰堅信，乃至名曰辟支佛乘。」時尊者阿難，諸大聲聞，皆悉一心聽佛所說。<p>佛告阿難：「菩薩摩訶薩，令無量無邊阿僧祇眾生信佛知見，信佛知見已，不著色不著受、想、行、識，以不著色不著受、想、行、識故，是菩薩摩訶薩名為堅法。復次，阿難！菩薩摩訶薩，信諸佛所說法皆悉空寂，信此法者，是菩薩摩訶薩名為堅信。復次，阿難！菩薩摩訶薩，信於佛智，便作是念：『我等亦當成就此智，亦不見此智。』是故阿難！菩薩摩訶薩名為堅信。復次，阿難！菩薩摩訶薩，於五欲樂不生欣樂成就信力，是故菩薩摩訶薩名為堅信。復次，阿難！菩薩摩訶薩作是念：『如佛世尊，以不可思議法施諸眾生，我亦應學以不可思議法施諸眾生。』如是菩薩摩訶薩名為堅信。復次，阿難！菩薩摩訶薩心生歡喜捨一切物，乃至自身尚以布施，何況餘物，信行此施而不倚著，於一切處不生慳悋；以此因緣迴向菩提，亦不起菩提見，是菩薩摩訶薩名為堅信。復次，阿難！菩薩摩訶薩信心清淨無有怯弱，於佛、法、僧心得淳淨，守護六情無所願求，無信眾生，於佛、法、僧令生信樂，已生信樂心不放逸，發菩提心不著心相，信知六界與法界等。云何信知？所謂此界以諸音聲文字故說，實不可得。信知諸行是無常、苦、空、無我之法，亦信無漏聖戒非戲論法具諸三昧，信一切眾生即是滅界，眾生之相即是滅相，以無依心見諸眾生即是法界，而於此法不見法界。所以者何？法界即是眾生無心之界。菩薩摩訶薩如是信者名為堅信。一切眾生無有住處。所以者何？自性空故。亦復不見眾生形相，見諸眾生同涅槃相。所以者何？眾生界空，是故即見是涅槃相。若有能信如是法者，令多眾生得如是信。是故阿難！菩薩摩訶薩名為堅信。」<p>爾時世尊欲重宣此義，而說偈言：「能令諸眾生，信向佛知見；心不生染著，是名為堅信。信諸佛說法，其性相皆空；能信解此法，是名為堅信。信諸佛知見，是不可思議；發心而勤求，我應得是智。不生信樂心，貪求五欲樂；是信力成就，是名為堅信。信諸牟尼尊，以法施眾生；我亦應隨學，是名為堅信。信能行布施，乃至捨自身；亦不生施想，是名為堅信。信能施一切，不生慳悋心；盡迴向菩提，是名為堅信。信向於諸佛，其心無穢濁；亦信無心法，是名為堅信。能守護六情，亦不復願求；已信解此法，是名為堅信。諸不信眾生，以信而建立；令隨順佛法，是名為堅信。以此信向心，盡迴向菩提；而不得心相，是名為堅信。知六界平等，即與法界同；以音聲分別，不得諸界性。信諸行無常，苦空無有我；成就是信力，是名為堅信。信無漏聖戒，非是論戲法；具戒三昧者，是名為堅信。信諸眾生界，即是滅界性；能信如是相，是名信中信。眾生無依性，即是諸法界；如此諸法界，其性難思議。若能如是信，隨順彼法相；此無畏菩薩，是名為堅信。信諸眾生身，畢竟無所住；其性本空無，是故無處所。眾生是涅槃，其性即空故；以是義顯示，寂靜涅槃相。若能如是信，名無畏菩薩；如是諸眾生，皆名為堅信。阿難善受持，亦如是宣說；若有如是信，是名為堅信。如是等諸法，餘無量無邊；佛為諸菩薩，說是差別相。<p>「如是，阿難！如來、應、正等覺，以方便力為聲聞人說菩薩摩訶薩名為堅信。復次，阿難，今當為樂此法眾生，復以偈頌說菩薩摩訶薩名堅信義。」<p>爾時世尊，即說偈言：「皆共和合一心聽，我說佛子諸功德；布施持戒及精進，忍辱禪定智慧身。信向樂求如是法，不信者信佛淨智；有如是信名菩薩，導化世間無厭惓。信解諸法無分別，其性空寂佛所說；若能善解如是法，是名菩薩堅信者。信佛知見無有量，發心欲求如是智；無上大人所有智，我當何時得此智。不信欲樂是淨法，不為欲因行惡業；以信力故樂求法，有此勝信名菩薩。信諸如來以法施，我亦應當如是學；佛所說法隨順行，有此勝信名菩薩。信能捨此上餚饍，象馬金寶及奴婢；男女眷屬所愛妻，大小村城及國土。亦以手足支節施，破骨出髓無所畏；耳鼻眼目及以頭，有此勝信名菩薩。信知此身內無主，是故能以惠施他；亦復能以妙法施，以是因緣求佛智。信能捨此無我身，見來求者心歡喜；如是眾生我善友，為菩提捨危脆身。信如是法菩提因，以清淨心化世間；聞法不疑佛知見，有此勝信名菩薩。知眼無常及耳鼻，舌身及意亦復然；知是虛偽不牢固，為菩提因悉能捨。見苦眾生無信手，化令住信能信施；自住慈心愍世間，皆令信佛最上智。見著六塵行惡者，化令迴心趣佛智；不得此心菩提因，能信菩提無心相。見諸眾生界無智，不知六界是平等；此法皆同法界相，以音聲說不可得。見諸眾生在生死，無常計常癡冥中；教信諸行是無常，令信解空無有我。見諸眾生行惡戒，教令信佛無上戒；自淨戒定諸功德，有此勝信名菩薩。見諸眾生多懶墮，教令信佛大精進；知精進力自調伏，能持此信名菩薩。見愚眾生計壽命，教信陰身無有壽；了知滅界同法界，若知此法是勝信。分析此身無去住，雖復異世業不亡；所造善惡諸業因，終不遠離此法性。見眾生性無依法，此界亦同諸眾生；法界平等不思議，無畏菩薩如是信。佛說此信無有二，勤修善行知諸法；亦為他說如是信，而不染著於三有。信如是等眾生性，無有決定常住處；空不可取無相法，能信是法名菩薩。是諸眾生如空定，亦不寂靜涅槃界；不可說有諸性相，知是法者名持信。見諸眾生信邊法，以寂靜法而導之；故於三界得高稱，亦名持信勝菩薩。若有如是妙勝信，發無畏心樂求法；我法若有黠慧人，廣向時眾而宣說。已說堅信諸功德，及餘種種差別相；不著三界清淨心，憐愍眾生良福田。長夜布施自調伏，住清淨戒修忍辱；精進修定及智慧，行菩薩行心調伏。以諸相應方便智，導眾生到安隱處；能令不墮諸惡趣，有如是智名菩薩。以真淨心動世界，震起波踊有六種；光照華上坐菩薩，皆說寂靜空無法。東方國土及南方，西方北方亦復然；上方下方及四維，皆同說此寂靜法。寧捨身命不疑佛，亦教他人信佛智；若諸眾生有是信，佛及行者能證知。<p>「復次，阿難！云何如來說菩薩摩訶薩名為堅法？阿難當知！菩薩摩訶薩，於佛正法終不退轉，受持佛法為他宣說終不毀犯，於不可思議真如法界，應當逮得如是等法，堅心受持而無怯弱；能觀諸法真實之相不生染著故，而於此法無所受持，於法非法亦不生著，應如是持樂求諸法；求已能受，受已能持，持已能說，歡喜調柔易可共住，常樂宣說寂靜之法，不動法界能逮諸法真實之相；於諸法中善得調伏，亦不毀損常住妙身，如此之身常住故妙；應知此身無始無終無聚無散，應如是知；如佛世尊，為諸菩薩分別解說，於此法中亦應逮得，見一切法清淨無垢，善解諸法無可著處；諸法性虛不可得見，以不見故無所受持；宣說法界無相無性，無有言說亦無所有無有思想，遠離思想心不可得，其性寂靜離諸音聲，無有言說非境界法；常樂受持宣說是法，而於是法心無所依，以如是等無所有法，種種差別為菩薩摩訶薩說，而於此法不作合散無種種相，如其所說皆已逮得，已得此法名為性地；性地菩薩摩訶薩，乃至於少法中不生來去想，已能受持不來去法，而於此法不生增減亦無聚散，若能受持不增不減不聚不散，如是等法是名堅法。菩薩摩訶薩於諸法性得無所得，以於此法性無所得故，是菩薩摩訶薩名為堅法。」<p>爾時世尊，欲重宣此義，而說偈言：「於諸佛正法，而無所退轉；能持如是法，是名為堅法。未曾有毀犯，不思議法界；能逮如是法，是名為堅法。久發心受持，諸佛所說法；心無有怯弱，是名為堅法。於一切法性，正趣而勤求；不生染著心，是名為堅法。不著亦不住，亦能教示他；能持如是法，是名為堅法。調柔易共住，宣說寂靜法；不動彼法性，是名為持法。了知諸法體，而無有性相；於此法決定，是名為持法。亦未曾毀損，常住真妙身；當知此身者，即以法為體。此身無終始，諸法之所成；於此無增減，是名為持法。佛為諸菩薩，宣說諸法相；能得如是法，是名為持法。此界性自空，於法無染著；能持如是法，是名為持法。觀察一切法，性空不可見；以不見法故，亦復無所持。以無所持故，能顯示法界；無性相音聲，其體無所有。遠離諸思想，心亦不可得；以不得心故，名不可思議。已遠離心想，宣示寂靜法；無音聲境界，名不可思議。能持如是法，亦復無所信；不依無所信，不依無所有。佛為諸菩薩，宣說如是法；不合亦不散，亦無種種相。若說於此行，得住於性地；已住於性地，即名性地人。住性地菩薩，畢竟無所依；能持如是法，是名為持法。以是故阿難！菩薩摩訶薩，於法無所得，即名為持法。若有諸眾生，佛道生遠想；以方便力故，令到究竟處。如是法及餘，為諸菩薩說；以微妙方便，顯示佛知見。持法大明人，唯佛能證知；及修行此法，無畏諸菩薩。不可思議智，說持法差別；法非法清淨，安住是法中。<p>「如是，阿難！如來正等覺，以方便力故為聲聞人，說菩薩摩訶薩名為堅法。<p>「復次，阿難！云何如來說菩薩摩訶薩名為八人？阿難當知！菩薩摩訶薩，已過八邪修八解脫不著八正，過凡夫法而無所作，逮平等道過凡夫法，勤求菩提不得菩提；離諸邪見而修正見逮平等道；離自身相，雖未得佛身而求菩提；離眾生想，而修佛想逮平等想；離眾生摷窟法求無摷窟法，於諸法中而無所住。所以者何？不見有法而可住者；過世間法開通聖法已逮滅界，亦不得世間及出世間法，遠離有無是法非法，善能觀察斷常二邊；觀去來現在心相，乃至菩提心相亦不可得。所以者何？已逮眾生心相平等法故；是以毒不能害火不能燒刀不傷身。所以者何？已能遠離諸境界故。雖未得佛行，已於諸趣無有決定。所以者何？菩提離諸趣故。菩提趣者安靜無為，菩提性空無有處所，是以刀不傷身名不可害，其乘速疾名不可害。所以者何？速達此乘無有罣礙，以是事故刀不傷身。亦有遍緣眾生慈菩提行慈，一切眾生界不可得，無所行慈一切法空慈，趣寂靜界慈，離瞋恚慈，行智明慈，能照菩提，眾生界不可得慈，遍緣眾生故刀不能傷，知欲、色、無色界皆悉平等，亦知法界平等如菩提無種種相。不可知不可著，無戲論無垢穢，安隱寂靜離諸音聲，菩薩摩訶薩能了知是界，於諸趣中所有言說音聲皆能了知。所以者何？以於無來去法界中得無住法忍故。善知一切眾生言音，而為解說寂滅之法，不作是念：『我於是時為此眾生說法。』已遠離我想諸音聲故，知諸法寂靜故，於諸法中不取其相，不可得故，不著言說故，是菩薩摩訶薩名為八人。」<p>爾時世尊，欲重宣此義，而說偈言：「已過於八難，正住八解脫；不著八正見，是名為八人。已過凡夫法，而不住正道；處中離二邊，是名為八人。已過凡夫法，而離求菩提；不得菩提相，是名為八人。遠離諸邪見，能修行正見；逮得平等道，是名為八人。遠離自身相，而不住菩提；雖未得佛身，是名為八人。除去眾生想，能修行佛想；已逮平等相，是名為八人。離眾生摷窟，求無摷窟法；不住於諸法，是名為八人。已過世間法，而開通聖法；成就於滅界，是名為八人。諸佛所說法，及餘世間法；不得此法相，是名為八人。見有是一邊，見無第二邊；能捨如是見，是名為八人。觀察中道法，及與斷常邊；知是平等想，是名為八人。不得過去心，及與未來心；現在心不住，是名為八人。所說最初心，能生菩提者；此心不可得，云何得菩提？若能逮得此，不得菩提心；故毒火不能，傷害壞其身。其趣雖不定，遍修如是行；逮無去來法，故名不可害。菩提無趣相，以音聲故說；善解音聲相，故名不可害。去相不可得，來相亦復爾；音聲說去來，故名速疾乘。是故名安隱，亦名為空無；亦名速疾乘，亦名不可害。如是速疾乘，菩薩應通達；無能罣礙者，是故名不害。設以利刃刀，不能傷其身；不見於身相，故刀不能害。遍緣眾生慈，及以菩提慈；行菩提慈故，不為刀所害。無行無眾生，不得眾生界；寂靜無生慈，遍緣眾生慈。遠離瞋恚慈，及行智明慈；能照菩提慈，遍緣諸眾生。解刀是空法，善修於身相；未得菩提道，不為刀所害。已逮寂靜界，遠離諸惡趣；惡業不能障，不為刀所害。遠離於無明，已證知明法；逮得菩提照，是名為八人。能知欲色界，無色界是空；皆悉是平等，是名為八人。界與菩提等，無有種種相；無智無分別，清淨無戲論。已逮此平等，菩薩無所依；所說諸音聲，能遍至諸趣。來去諸音聲，皆歸於法界；於無住法中，得此最上忍。善解眾生音，為說寂滅法；不生如是心，我為彼說法。已過音聲法，不取種種相；知諸法寂滅，是名為八人。已過諸音聲，通達音聲界；不著音聲者，故名為八人。阿難！以是事，是名為八人；雖作如是說，其實不可得。<p>「如是，阿難！如來等正覺，以方便力為聲聞人，說菩薩摩訶薩名為八人。<p>「復次，阿難！云何如來說菩薩摩訶薩名須陀洹？阿難當知！不可思議佛道名須陀洹。菩薩摩訶薩住無所住近於佛道，不受諸法，無所依倚亦無所緣；不住諸法畢竟無生。菩薩摩訶薩為得是道故，堅固精進、堅固思惟無有懈怠；終不違逆心無所依，諸佛所乘無上最勝出要之道，不著此道亦不住中，以如是道推求諸法；雖復推求而無所得，而於彼道不動不住；於道想、生死想、佛想能生平等，於結障法平等、諸法平等、諸佛平等，遠離身見能生佛見開悟諸見，修對治想已過我想。阿難！以是事故，菩薩摩訶薩名須陀洹。不著佛道逮無染道，不疑佛菩提，不選擇戒，乃至不見佛戒；以不見故，不選擇戒不分別戒，永斷三結不住三界，已逮佛道離眾生想，無所依止離依止法，專求佛道得安隱寂靜道。不惜身命，以歡喜心能捨一切物，顏貌和悅無有嚬蹙；為菩提故而行布施，無有少物而不能捨；為濟苦眾生故，令到涅槃故，為修有相法故，得無相法故，離眾生想入眾無畏，說寂靜法淨菩提道；無所怖畏乃至無有死畏。所以者何？以逮得寂靜法，遠離塵垢安住佛道，善修惡趣諸平等想無戲論道。阿難！以是事故，菩薩摩訶薩名須陀洹。」<p>爾時世尊，欲重宣此義，而說偈言：「不思議佛道，名為須陀洹；若有住此道，必流入菩提。此道如虛空，不依一切法；無緣無所住，所有不可得。菩薩堅精進，能逮如是法；諸佛導世者，無上出要道。不染著此道，亦復不住中；以此道推求，不見一切法。此道無動搖，亦復無住中；不懈怠如佛，不逆無所畏。所說生死相，佛想亦復然；能於此平等，知是須陀洹。諸結及與障，能覆佛道者；皆悉能遠離，是名須陀洹。能斷於身見，而生於佛見；開悟諸邪見，善修對治想。善修自身想，知我想過患；是名須陀洹，不著於佛道。設生此猶豫，我不得菩提；即得無染著，而求於佛道。亦不選擇戒，不願佛尸羅；已斷於戒想，不分別尸羅。永斷於三結，不住於三界；已逮得佛道，善修眾生想。以無所緣道，而求於菩提；已逮寂靜道，佛無垢菩提。好樂行布施，和顏無嚬蹙；不惜於身命，為無戲論道。為苦惱眾生，一切皆能捨；令過須陀洹，妙勝果之上。遠離諸有想，善通達無相；以是故無有，惡名諸怖畏。所說法非法，二俱能遠離；於中不染著，無有惡名畏。若入大眾時，其心無所畏；宣說寂滅法，已淨菩提道。若起眾生想，能生其真實；以是故無垢，遠離一切畏。已離一切怖，乃至無所畏；已得寂靜道，安隱無有上。知惡趣平等，而不生怖畏；此道現在前，無有吾我想。菩薩如是法，名為須陀洹；為樂小法者，而作如是說。以微妙方便，宣說於佛法；於道放逸者，令入如是法。諸佛之導師，捨方便而說；為諸久行人，求最勝道者。以是故阿難！我說須陀洹；黠慧諸眾生，能解了是事。以是故阿難！我說須陀洹；不黠慧眾生，謬分別是事。凡小無智心，不解微密語；愚心起諍訟，不解微妙義。滿足多百法，乃名須陀洹；以須陀洹名，顯示諸佛法。<p>「如是，阿難！如來等正覺，以方便力為聲聞人，說菩薩摩訶薩名須陀洹。
。
<juan>佛說廣博嚴淨不退轉輪經卷第三<p>「復次，阿難！云何如來說菩薩摩訶薩名斯陀含？阿難當知！菩薩摩訶薩，隨學佛智解了菩提不從緣生，為無緣智故而求佛智；以眾因緣求無處所禪，而求佛智得燒煩惱法，燒諸煩惱得佛平等法，求未得法如諸佛、阿羅訶、三藐三佛陀；雖度眾生而不動眾生求、不動眾生界。有諸眾生慧心微薄，愁憂苦惱不解法界，欲令此眾住於智故而求佛智，於根、力、覺、道、解脫三昧，先自覺悟覺悟眾生，而求佛智所可用智能至道場。為得此智，而求佛智佛眼，是不可思議無障礙眼，恒以此眼利益世間。為求是智眼故，求智中勝智所可用智，知一切法如如亦不可得，此智所可用智，令一切眾生住是智中，所謂不住一切法智，以是事故而來此間。來已見眾生界，是不可思議界，求是界已不得此界，眾生從何而生？不知眾生生處。從眾生界有差別名，觀察法界眾生界時，不見是差別相，見眾生界盡入法界，見法界是平等道、佛法道，是眾生不可得道、眾生平等智道。為求是無比智故，此智清淨離塵垢，不得此智不可以此智求，知此智是無所知智。菩薩摩訶薩以此智故而有差別，未得此智，為求此智而來此間。阿難！以是事故，菩薩摩訶薩名斯陀含。」<p>爾時世尊，欲重宣此義，而說偈言：「隨學諸佛智，其智無有上；以求佛智故，是名斯陀含。所說眾因緣，能生於菩提；為如是緣故，是故來此間。所說無處禪，能燒諸煩惱；以是故來此，為生此禪故。先所未得法，一切智所行；我亦欲求故，而來於此間。不動諸眾生，法界亦如是；為不移動故，是故來此間。苦惱無黠慧，愁憂諸眾生；欲令如是眾，住佛無量智。諸根力覺道，解脫及與禪；自覺覺他故，而求於佛智。能趣向道場，先佛所行法；為求此法故，是故來此間。為求如是智，不思議佛眼；求如是眼故，而來於此間。諸佛導世師，所行巧方便；為求如是智，諸智中最勝。諸所可用智，能知諸法如；此智不可得，云何求諸法？願令多眾生，安住無上智；亦欲令他知，故來於此間。來已見眾生，其界不思議；是以斯陀含，來此求眾生。以求眾生界，眾生不可得；是故雖來求，亦復不可知。不知諸眾生，及以眾生界；若能知此界，知眾生差別。觀察一切法，觀已無所見；安住於定心，而求諸佛法。若有此淨智，無垢性清淨；亦不得此智，而知於所知。以如是眾生，能逮得此智；名無依菩薩，是故來此間。阿難！以是事，名為斯陀含；無黠慧眾生，謬分別是事。阿難！以是事，名為斯陀含；勤精進眾生，乃能知是事。慧者解微密，於深法決定；能解如是義，速能生菩提。<p>「如是阿難！如來等正覺，以方便力為聲聞人，說菩薩摩訶薩名斯陀含。<p>「復次，阿難！云何如來說菩薩摩訶薩名阿那含？阿難當知！菩薩摩訶薩，已過分行得佛所行，遠離一切諸所行法，知無來去法，於諸法中無所依無所住，是故不來此間。所以者何？亦不見法來去相故。已過凡夫離凡夫想，亦離佛想過無所住法，無有因緣能使來者。所以者何？已逮寂靜界故。諸佛導世者，說凡夫禪不往生，彼離諸難處永斷愛欲，不貪摶食永離食想，逮得菩提示諸邪見無所貪著。知六十二見性同涅槃離諸蓋想，離諸法中所有過患清淨無垢，制伏憍慢拔無明箭。已害愛結無復喜愛，燒諸煩惱離一切想，拔憂惱箭離慢大慢，善知諸音逮得照明，乘不可思議佛乘，得菩薩摩訶薩性。離欲污泥得先佛所藏，最勝智藏無增無減，得一切眾生乘中最上佛乘。離有無想斷一切疑，菩薩摩訶薩成就如是等法，不來此間名阿那含。復次，阿難！菩薩摩訶薩有緣眾生令住菩提。云何而住？所謂眾生即是菩提，菩提即是眾生，能覺眾生想。所以者何？已了知性空故。知眾生界是不可思議界故，是故能覺此想，能知眾生界即是虛空界，虛空界空故遠離眾生界，虛空界離虛空性無所止住，虛空界虛空性空，以如是法令諸眾生迴向菩提。所以者何？知眾生是虛空界。眾生界皆入虛空界。所以者何？眾生性諸法性各各相入。所以者何？以不可得故。以不可得故不來此間，是故數名阿那含。一切諸法中無有數相，諸佛已過數相。阿難！以是事故，菩薩摩訶薩名阿那含。」<p>爾時世尊，欲重宣此義，而說偈言：「已離不復來，更不修分行；已離分行故，是名阿那含。善知來去相，不依一切法；不得少處所，而可來此間。諸佛導世師，所說凡夫禪；更不往彼間，是名阿那含。諸法無來相，去相不可得；逮無來去相，是名阿那含。其人更不復，趣向三惡道；已逮諸佛法，是名阿那含。永斷一切欲，不貪於摶食；已逮菩提道，是名阿那含。所說諸見處，凡有六十二；更不住見處，故名阿那含。諸法無性相，已離於性相；如實了知故，更不來此間。說涅槃寂靜，能燒諸煩惱；能遠離諸相，故不來此間。已斷諸難處，能遠離塵垢；到安隱涅槃，是名阿那含。已降伏惡魔，及其諸眷屬；不為彼所動，是名阿那含。已拔無明箭，亦害諸愛結；已覺知喜愛，是名阿那含。能燒諸煩惱，亦離諸有想；決定勝妙果，是名阿那含。已拔憂惱箭，除去諸憍慢；善知五陰相，是名阿那含。已逮諸照明，不思議佛乘；遠離欲污泥，是名阿那含。已得大智藏，先佛之所藏；諸藏中最勝，是名阿那含。已安住無上，諸佛之大乘；永斷諸疑心，是名阿那含。有緣諸眾生，皆令住菩提；為彼住菩提，而不來此間。能知諸空界，眾生界難思；已離如是想，是名阿那含。能知眾生界，及以法界空；不得諸眾生，是名阿那含。其心更不求，取著諸有相；已到無相處，是名阿那含。阿難！以是事，是名阿那含；以無所住法，而住佛法中。<p>「是故阿難！如來等正覺，以方便力為聲聞人，說菩薩摩訶薩名阿那含。<p>「復次，阿難！云何如來說菩薩摩訶薩名阿羅漢？阿難當知！菩薩摩訶薩，離諸分行應行佛行，拔濟一切眾生行破諸煩惱，應為煩惱所苦眾生解煩惱縛，而不得眾生亦不得煩惱縛，應作是事名阿羅漢。捨有所得住無所得，知一切空，此空亦空，通達無相，以離諸相離一切想，知眾生想是過患法，能捨無智達無心法，曉了空法應逮菩提，應生不可思議佛菩提，以是事故名阿羅漢。應宣說法，如三世佛已說今說當說，其所說法皆悉寂靜，無有戲論清淨無穢，通達是事故名阿羅漢。應令眾生住於菩提，知一切法及與菩提是無所有而不可取，應修佛慈不著眾生慈，以如是慈遍緣眾生，而不得眾生，已逮眾生不可得慈，故名阿羅漢。應說諸法利益眾生，而不起法非法想，於諸法中，應常在先，是名阿羅漢。應為眾生說根、力、覺、道，而於此法不染不著，故名阿羅漢。應令眾生知清淨菩提，令彼眾生起如是菩提，故名阿羅漢。應於世間眾生利養而不貪著，應為眾生說不貪著利養法，說此法故名阿羅漢。應往諸佛世界，應見諸佛如佛見佛，見如是佛世界已，應當發心求如是世界，所謂不可思議世界，不可量世界，無等等世界，無邊世界，無戲論世界，不可說世界，空世界，無相世界，無作世界，不退轉世界，離女人世界，離婬欲世界，無煩惱世界，佛無礙辯世界，菩薩世界，無障礙世界，無染世界，降魔世界，無怨敵世界，無畢竟涅槃世界，此諸世界，於一切世界中上，應求如是世界，故名阿羅漢。未生諸法應生起，故名阿羅漢。於欲不染於可瞋法不生瞋，故名阿羅漢。於無上滅集智速通達故，名阿羅漢。以阿羅漢故名為菩提，以菩提故名阿羅漢。菩提不動，以眾生界不動故，應令百千萬億眾生住菩提道，住菩提道故名阿羅漢。一切眾生及與菩提，從無分別生，應以是平等法教諸眾生，此平等法，於一切法中無與等者，此平等菩提從無分別生，應知如是法，知是法已，為眾生說無有增減，成就無增減法故名阿羅漢。應說如是離音聲法，故名阿羅漢。應解如是多眾生著，所謂眾生不可得著，眾生斷常著，眾生身見著，不能過著，見諸法不生不滅無為無作著，不壞色著，不壞受、想、識、行著，離凡夫法著，建立諸佛法著，須陀洹果想著，斯陀含果想著，阿那含果想著，阿羅漢果想著，辟支佛果想著，如來等正覺想著，菩提心想著，為菩提故行施著，為菩提故護戒著，取瞋恚想行忍著，取懈怠想行精進著，取亂心想生禪定著，取惡慧想修智慧著，於父母妻子男女眷屬兄弟姊妹所愛諸親著，欲見愛念諸親著，樂談說著，煩惱法出要法作二見著，貪利養著，見在家出家著，見卑勝法著，離凡夫法著，緣佛法著，見下上法著，具足諸相方便著，生佛世界想著，應除眾生如是著故名阿羅漢。亦不分別是眾生是涅槃法、是眾生非涅槃法，是眾生能生法、是眾生不能生法，是眾生行菩提、是眾生不能行菩提，是眾生持戒、是眾生毀戒，是眾生多福、是眾生少福，不起如是二見名阿羅漢。亦不分別是眾生是福田、是眾生非福田，是眾生精進、是眾生不精進，是眾生凡小、是眾生智明，此是女人、此是男子、此是非男非女，此是法、此是非法，不起如是二見名阿羅漢。亦不分別是眾生於菩提退轉、是眾生於菩提不退轉，是眾生於菩提得自在、是眾生於菩提不得自在，是眾生近菩提、是眾生遠菩提，發如此心，我當得菩提入無餘涅槃，略說能除眾生一切著故名阿羅漢。阿難！阿羅漢如是除眾生著已，亦為眾生說眾生實性，說如是法故，菩薩摩訶薩名阿羅漢。」<p>爾時世尊，欲重宣此義，而說偈言：「已能捨一切，所有諸分行；能捨分行故，是名阿羅漢。能斷諸煩惱，及苦眾生結；皆令得解脫，是名阿羅漢。遠離有所得，住無所得法；知一切法空，是名阿羅漢。已能知解空，亦通達無相；遠離一切相，是名阿羅漢。應行最勝行，諸佛之所行；度脫諸眾生，生死大險難。已離一切相，知眾生想過；能捨諸想故，是名阿羅漢。捨諸無知想，通達無心法；已知空法故，是名阿羅漢。應逮得諸佛，不思議菩提；應勤行精進，是名阿羅漢。應宣說諸法，清淨無戲論；令眾生住道，是名阿羅漢。應以遍緣慈，令眾生安樂；而不得眾生，是名阿羅漢。應宣說諸法，於眾最第一；無法非法想，是名阿羅漢。應為諸眾生，說根力覺道；不染著此法，是名阿羅漢。應令他眾生，覺了清淨法；亦能生菩提，是名阿羅漢。應不生貪著，世所有利養；不貪利養故，是名阿羅漢。應往詣諸佛，嚴淨妙世界；諸佛所住處，為眾生說法。應當發是心，求此嚴淨界；應求是界故，是名阿羅漢。於欲無所染，瞋處不生瞋；知菩提平等，是名阿羅漢。已於滅集智，通達寂滅相；以菩提道故，是名阿羅漢。於諸眾生界，不移動眾生；令多億眾生，皆住菩提道。眾生及菩提，從無分別生；能知此平等，是名阿羅漢。一切法等中，此法等最上；此等及菩提，從無分別生。知已為他說，而無有增減；亦從此法生，故名阿羅漢。應為此眾生，說無音聲法；解脫多眾生，而無有動者。眾生不可得，及斷常二邊；為除諸邪見，令得脫眾苦。著諸法生滅，無為無作相；諸苦惱眾生，以相而分別。不毀壞於色，於受亦復然；想行及與識，令離此諸著。於此凡夫法，而見有移動；住佛法不住，皆令得解脫。住於諸果想，緣覺想亦然；為眾生說法，令離佛想著。著於菩提心，著施亦復然；著於戒忍者，為說無著法。取於懈怠想，分別行精進；定心與亂想，惡慧及妙慧。不分別此法，知無種種相；應當如是說，是名阿羅漢。堅著於我想，聲聞多分別；為除分別故，應為彼說法。父母及妻子，無慧故貪著；此道非菩提，是生死所行。此是我兄弟，姊妹愛念心；除彼貪愛著，是名阿羅漢。故作巧談說，發他喜勇心；生意欲得見，先舊諸所親。若得相見時，展轉生愛著；無智顛倒故，屬魔不自在。遠離諸利養，知利養過患；應為諸眾生，說諸利養過。此是煩惱法，此是出要法；不著此二見，是名阿羅漢。貪著於利養，而不能自解；能除彼著故，是名阿羅漢。此是在家法，此是出家法；凡小起分別，應為解彼著。於一切法中，而見有卑勝；著是器非器，應解如是著。遠離凡夫法，而緣於佛法；應為彼說法，離得不得著。大小非堅法，如是甚眾多；當應為解著，眾生如是相。能生諸相好，其事亦眾多；唯有調柔者，能除彼想著。諸佛妙世界，興起修淨心；著彼世界想，應當為除却。涅槃非涅槃，能生不能生；此行菩提道，此不求菩提；惡戒及善戒，有福及無福；愚智諸眾生，而作種種相。如是諸眾生，多有種種想；為除此想故，應為彼說法。此是良福田，此非良福田；分別愚智法，其事亦眾多。取著於女想，亦復分別男；是聖是非聖，分別起二見。眾生無慧心，起於此二見；著此二見者，應當為除斷。退轉不退轉，有記及無記；此近於菩提，此不近菩提。已逮於菩提，畢竟般涅槃；行如是諸相，分別於涅槃。唯有調柔者，除眾生是想；是名阿羅漢，亦名除想者。此是菩薩法，說名阿羅漢；若見此本緣，知是阿羅漢。<p>「如是阿難！如來等正覺，以方便力為聲聞人，說菩薩摩訶薩名阿羅漢。<p>「復次，阿難！云何如來說菩薩摩訶薩名為聲聞？阿難當知！菩薩摩訶薩以佛法聲、不可思議法聲、寂靜菩提法聲、無戲論法聲、無垢清淨法聲，令無量無邊不可計眾生聞故，名為聲聞。復以涅槃是無比法安樂法聲，念處、正勤、神足、根、力、覺、道法聲，令多眾生速能勤求，名為聲聞。說此身空非堅固法，堅固不可得，凡夫愚小貪著此身，為解說聲；又說眼入所見虛妄，應生佛眼不可思議法眼，以此眼故令多眾生無愚惑聲；又說諸法無生相聲，名為聲聞。又說音聲其喻如響，不應於聲而生染著，無有聞者亦無說者，於香不生嗅想，無有嗅香者，如人夢中嗅眾多香，實無有香亦無嗅者，以顛倒故起嗅香想，此香猶如夢法，而不可信亦無牢固，說是法聲名為聲聞。復說舌入猶如肉段，不能知味，如此肉段，猶如聚沫實無所有，如是味想不可思議，味界無心，離諸心法不應生心，知心是不住相，說如是法聲令眾生聞，名為聲聞。又於此法了了現見，如其所見能宣說聲，又說是身空無性相，以無相故不生亦無所生，為多眾生說是菩提法聲，名為聲聞。復說意入空無所有亦無自性，其猶如幻不生不滅，說是法聲名為聲聞。又說不可思議法施，此法能得菩提，菩提不可思議，法施亦不可思議，能生不可思議菩提法。所以者何？如其種子果實亦然，此中無果，以音聲故說果。復說財施下劣法施最勝，除却慳心，無所分別不生施想，猶如幻師於所幻事無所分別，如是以無所分別心，而行布施能生菩提，說是法聲名為聲聞。此聲離一切說息諸煩惱，過諸言說離諸染著，以是音聲為諸眾生宣說佛法。所以者何？此音聲一切音中最上。以是音聲宣說佛法，此聲不可破壞亦無所依，從無二無別生，如其所生說無二無別佛法。是故阿難！菩薩摩訶薩，以如是法聲令眾生聞，名為聲聞。」<p>爾時世尊，欲重宣此義，而說偈言：「以不可思議，最上佛法聲；令多眾生聞，菩薩名聲聞。能為多眾生，說菩提寂滅；清淨無戲論，是名為聲聞。宣說涅槃樂，其樂無有比；亦說寂滅相，是名為聲聞。說念處正勤，根力及覺道；速生此法故，是名為聲聞。宣說此身空，牢固不可得；為諸凡小者，顯說是身相。又說於眼入，所見皆虛妄；無智諸眾生，於此生染惑。應生於佛眼，難思平等眼；於無生法中，亦不生惑著。知聲猶如響，解耳亦復然；此中無聞者，亦復無說者。以無聞說故，不應生染著；宣示諸眾生，是名為聲聞。如人於夢中，嗅種種諸香；但依顛倒起，而實無所有。應如是知鼻，不能嗅彼香；為顛倒眾生，菩薩宣說是。說舌是空無，肉段不知味；若肉能知味，手觸時應知。宣說如是想，味想多過患；當知此味界，是不可思議。菩薩無所依，能現見了了；宣說現見法，是名為聲聞。宣說如是身，空無有性相；空無性相故，不生無所生。菩提亦如是，不生無所生；為多眾生說，故名為聲聞。說意入性相，其實無所有；說無所有法，故名為聲聞。宣說布施法，法施難思議；此施能出生，無上佛菩提。財施是下劣，法施為最勝；能除慳貪心，得至菩提果。離諸宣說聲，息諸煩惱聲；離諸染著聲，無垢清淨聲。最上微妙聲，其聲性寂靜；以此寂靜聲，說難思佛法。此聲不可壞，亦復無所依；說無二無別，故名為聲聞。以如是音聲，宣諸佛所說；隨音聲而說，而求菩提道。常為他宣說，嚴淨佛世界；無上道世師，諸佛所住處。說此三千界，如虛空而住；如空諸眾生，皆同涅槃相。所說四十四，令眾生差別；皆悉如虛空，不思無分別。此界亦如是，莫生堅固想；此中無生死，無煩惱可滅。生中無法生，亦無有眾生；此皆寂靜故，無有見生者。恒為眾生說，晝夜不斷絕；而不生是念，我為眾生說。聲聞如是知，亦為眾生說；無聞能聞故，是名為聲聞。其心意勇猛，宣說最上法；若能知此法，亦知諸法如。聲聞說如是，無染無有漏；亦為多眾生，說無染著法。若知無染界，清淨無戲論；於諸佛法中，欲觀不能見。諸佛所說法，遠則不可見；近亦復無有，而能得見者。聲聞說是法，令多眾生信；安住是法中，故名為聲聞。阿難以是事，我說是聲聞；當知是聲聞，是無依菩薩。<p>「是故阿難！如來等正覺，以方便力為聲聞人，說菩薩摩訶薩名為聲聞。<p>「復次，阿難！云何如來說菩薩摩訶薩名辟支佛？阿難當知！菩薩摩訶薩，於一切法現見了了，以現見了了故能知聖法，而於諸法不增不減，覺一切法無有增減，現見了了名辟支佛。覺知一切不可思議法，覺知一切眾生等同涅槃，而不可得不生不滅，不生不滅故即是實際，照涅槃際，眾生際，一切諸法無所有際，稱名字際，不可言說際，不依言說，不可以言說說。所以者何？言說法空不得自在，言說不能知眾生際及以法際，現見了了覺知此際名辟支佛。現見色陰，以言說故名為色陰，而此色陰無有言說，離言說故，但以言說名為色陰，此中無我我所。所以者何？言說說者此二皆空，不得自在不生不滅，言說無知，云何能說此是色陰，受、想、行、識？亦應如是了了現見，現見識陰，以言說故名為識陰，而此識陰無有言說，離言說故，但以言說名為識陰，此中無我我所。所以者何？言說說者此二皆空，不得自在不生不滅。言說無知，云何能說此是識陰？於此五陰言說諸緣了了現見，名辟支佛。所以者何？此陰言說諸緣，此緣無緣非緣能知。阿難！是菩薩摩訶薩名辟支佛。」<p>爾時世尊，欲重宣此義，而說偈言：「現見一切法，知聖法亦然；無諍不可壞，畢竟無有相。現見一切法，其性相自空；若知自性相，畢竟無所有。已逮此現見，與彼法無異；是名為正覺，難思辟支佛。眾生如涅槃，其始不可得；無始無終際，是名為實際。眾生如涅槃，畢竟無有生；若法無有生，說名為涅槃。眾生如涅槃，亦有諸照用；照用無有我，故名為涅槃。眾生如涅槃，立種種名字；不生亦不滅，以言說故說。言說性是空，言說無所知；以無所知故，眾生是涅槃。言說不自在，無我無有心；以言說無性，畢竟無所有。言說不依際，亦復無所住；言說所說者，難思眾生際。眾生際涅槃，不思議實際；安隱無戲論，最勝歸依處。猶如電光際，即是眾生際；無緣無處所，不思議實際。一切法邊際，無有眾名字；以名字名故，其際不可得。實際不可名，亦無能知者；眾生際無我，當知此際空。言說不依際，言說無所宣；若能了知此，無有眾生際。言不自在空，言不知諸際；言說所言者，難思眾生際。如是等諸際，自然能覺知；是名為正覺，難思辟支佛。現見於色陰，以名字故說；此陰無言說，常離言說故。遠離於所知，所知名計壽；能知此所知，而無有住處。所說名色陰，色陰無有我；言不自在空，畢竟無生滅。所言言說性，畢竟無所有；以無所有故，能說色陰名。受想亦如是，行識亦復然；以無有言說，說是五陰名。此陰不可說，亦復不可斷；不生亦不滅，無處非無常。非煩惱出要，非報亦非業；非取亦非捨，非戲論寂滅。亦非奢摩他，非毘婆奢那；非多欲知足，非懈怠精進。非掉亦非悔，亦無有增減；不得所生法，而可以為戒。不修無分別，宣說無分別；無怖無有諍，無縛亦無解。以此入言說，言說無所入；言說及諸法，無言說而說。自能逮現見，說法無窮已；依如是三昧，不著諸言說。有此現見智，知言說平等；如言說諸法，以無言說說。已逮此現見，更不復隨他；是名為正覺，難思辟支佛。<p>「復次，阿難！菩薩摩訶薩，現見無明及行非生想，知識自性，知名色自性，知六入自性，知觸自性，知受自性，知愛自性，知取自性，知有自性，知生自性，知老死自性，於此法中了了現知名辟支佛。」<p>爾時世尊，欲重宣此義，而說偈言：「現見於無明，畢竟不能生；猶如水中影，終始無所有。明見一切法，而無動搖相；若見法如是，是故名為明。明性如虛空，一切法皆爾；若得此現見，是名辟支佛。如說此身行，而不在於內；亦不在於外，此身行不生。身行如芭蕉，畢竟無堅固；不生亦不滅，其性如虛空。無畏諸菩薩，若得此現見；是名為正覺，難思辟支佛。了知一切法，其性常如幻；亦能深信解，識無所有性。觀察如此識，所行而虛妄；以有此知故，能知識性空。已知智非知，一切處無染；若知如是法，識則同於幻。如說諸名色，無受不可說；而知其性相，畢竟無所有。能說諸入性，而無有取相；能如是知入，此是性空故。觸性無不在，住於諸入中；觀察此觸時，如幻無所有。觸性本自空，分別故能知；而此諸觸性，住處無方所。若能現見觸，智者能遠離；有慧遠離觸，是名辟支佛。能知受相空，受亦無自性；如泡不牢固，畢竟無所有。已斷一切愛，通達無愛法；已到愛盡處，是名辟支佛。知取無所取，亦知是虛無；不生無所有，如熱時炎水。本來諸有想，及本有生想；若知此性想，畢竟無所有。已離一切老，更不復受死；而於一切處，不復更受身。已逮此現見，而無有所依；以辟支佛名，宣說諸菩薩。<p>「如是阿難！如來等正覺，以方便力為聲聞人，說菩薩摩訶薩名為辟支佛。如是阿難！諸佛如來，說菩薩摩訶薩名為堅信、堅法、八人、須陀洹、斯陀含、阿那含、阿羅漢、聲聞、辟支佛。」<p>爾時尊者阿難，便說偈言：「自在導世師，不可說而說；於空中作結，即空而解之。佛有大方便，說無著法者；於不可說法，而能分別說。」
。
<juan>佛說廣博嚴淨不退轉輪經卷第四<p>爾時阿難白佛言：「世尊！一切世間必生疑惑不能解了，如來等正覺，以何緣故說堅信、堅法乃至辟支佛耶？」<p>爾時世尊告阿難言：「阿難當知！若有眾生於先佛所造眾善行，能解如來密語不生疑惑。所以者何？能知如來密語，如幻、如熱時炎、如夢所見、如影、如響。阿難！若如是知密語者不生疑惑。是故阿難！菩薩摩訶薩，於如來等正覺密語應如是知。若有勤行精進不得精進，勤修智慧不得智慧者，不生疑惑。」<p>爾時世尊，欲重宣此義，而說偈言：「諸佛導世者，微密語難知；為發大莊嚴，無異菩薩說。懈怠無智者，不能解密語；應當勤精進，為解密語故。如幻炎夢見，如電亦如響；以言說顯現，如是等諸法。如是知諸佛，所說微密語；能以如是慧，照淨微密智。不應如是知，菩提可宣說；應如是覺知，無言說故空。空不能知空，空不分別空；斷一切分別，顯示如是空。虛空無所歸，亦無有取捨；以無取捨故，是故知法空。」<p>佛告阿難：「若如是知有為法皆悉如夢，而不放逸者，不生疑惑。」<p>說是法時，五億比丘生堅信想者，即從坐起整其衣服，偏袒右肩右膝著地，一心合掌皆共和合，住於佛前，而說偈言：「今日牟尼尊，除我等疑心；得解微密義，以信求菩提。」<p>復有五億比丘生堅法想者，從諸比丘聞此偈已，即從坐起，乃至合掌，住於佛前，而說偈言：「今蒙菩提照，除我等疑冥；得解微密義，堅法求菩提。」<p>復有十億比丘生八人想者，從諸比丘聞此偈已，即從坐起，乃至和合，住於佛前，而說偈言：「先住八地心，今日皆除捨；得解微密義，八人求菩提。」<p>復有十一億比丘生須陀洹想者，從諸比丘聞此偈已，即從坐起，乃至和合，住於佛前，而說偈言：「今於佛法中，得斷諸疑網；解佛微密語，宣說須陀洹。」<p>復有二萬五千比丘生斯陀含想者，從諸比丘聞此偈已，即從坐起，乃至和合，住於佛前，而說偈言：「我等本深著，志樂斯陀含；今皆得離著，寂滅無戲論。」<p>復有五百億比丘生阿那含想者，從諸比丘聞此偈已，即從坐起，乃至和合，住於佛前，而說偈言：「今遭救世尊，遠離諸戲論；得菩提光照，永拔諸果想。」<p>復有三萬五千億得四禪比丘生阿羅漢想者，從諸比丘聞此偈已，即從坐起，乃至和合，住於佛前，而說偈言：「我已離煩惱，通達無異法；知諸乘平等，皆悉如幻法。」<p>復有二萬比丘生聲聞想者，從諸比丘聞說偈已，即從坐起，乃至和合，住於佛前，而說偈言：「離縛牟尼尊，止我等虛說；密說聲聞義，我今皆通達。」<p>復有五千比丘生辟支佛想者，從諸比丘聞此偈已，即從坐起，乃至和合，住於佛前，而說偈言：「我等今現見，辟支佛所行；解佛微密義，難思辟支佛。」<p>復有一萬比丘尼生須陀洹果想，斯陀含果想，阿那含果想，阿羅漢果想者，從諸比丘聞說偈已，即從坐起，乃至和合，住於佛前，而說偈言：「今知平等法，永斷女身分；佛無有異言，必成人中尊。」<p>復有八萬八千優婆塞，生須陀洹果想，斯陀含果想，阿那含果想者，從諸比丘聞此偈已，即從坐起，乃至和合，住於佛前，而說偈言：「我等心無垢，如淨毘琉璃；為修佛法故，今日當出家。」<p>爾時虛空中，有六十億那由他諸天，以天曼陀羅華而散佛上，散已住立，而說偈言：「本有諸乘想，亦有諸果想；今日悉除捨，必當成菩提。」<p>爾時有百千阿羅漢，舍利弗，大目揵連，須菩提，阿泥盧頭，離婆多，劫賓那等，即從坐起整衣服，偏袒右肩，右膝著地，一心合掌，皆共和合，住於佛前而白佛言：「世尊！我等今日志願滿足，能降伏魔摧諸怨敵，具足成就五無間業，我等今日滿足成就五欲功德，我等今日邪見具足遠離正見，我等今日害多百千眾生之命，我等今日已逮菩提，即於今日無餘涅槃而般涅槃。」爾時世尊默無所說。<p>爾時會中有百千眾生皆生疑惑：「我等今者如在闇中，云何諸大羅漢作如是語？何況凡夫，以疑惑故不能從此至彼從彼至此，坐不能立立不能坐。」<p>爾時尊者阿難，知此百千眾生心之所疑，亦以佛神力故，問文殊師利法王子言：「今此大眾百千眾生，聞諸大德比丘作如是語皆生疑惑，世尊默然而無所說，願文殊師利說其因緣，此諸大德比丘，以何因緣說此密語？」<p>爾時文殊師利法王子，語尊者阿難言：「阿難當知！此是不退轉菩薩地事，唯有不退轉菩薩，乃能證知此諸大德比丘密語。」<p>尊者阿難問文殊師利言：「此諸大德比丘，皆是不退轉菩薩耶？」<p>文殊師利言：「如是，如是！此諸大德比丘皆是菩薩，已於菩提得不退轉。」<p>阿難請文殊師利言：「願說諸大德比丘微密語義。」<p>文殊師利言：「無明能生生死，是故名母，斷無明故名為害母。父名不正思惟及以喜愛，彼以永斷名為害父。以諸法不可壞，方便壞眾多想，亦壞諸行名為壞僧。應壞凡夫法名阿羅漢，以不滅方便滅羅漢想名殺羅漢，以不滅方便滅如來想名出佛身血，如是等想已斷已害畢竟無餘。阿難！以是事故，諸大德比丘作如是語：『我等今日具足成就五無間業。』所以者何？於此法中不聚、不散、不減、不滿，是故名為五無間業滿足成就。阿難當知！彼作是說：『我等今日滿足成就五欲功德』者，彼諸比丘於此五欲，了知如夢、如幻、如熱時炎、如影、如響，彼於此智滿足成就，而於五欲無增無減。所以者何？能知此法畢竟而無所有。以無所有故能如實知，而於彼法得如是忍，故名滿足成就五欲功德。阿難！以是事故，彼諸比丘作如是說：『我等今日滿足成就五欲功德。』阿難當知！彼作是說：『我等今日滿足成就邪見遠離正見』者，彼諸比丘知諸法邪、見諸法邪。阿難！邪名有為諸法皆是虛妄，此虛妄法猶若虛空不增不減，亦不住方亦無所屬。所以者何？離自性故。彼知是法皆悉平等，以平等故正見亦等，彼已遠離如是等想。所以者何？若有等想有不等想，彼諸比丘無有等想及不等想。所以者何？諸佛之法離一切想，彼於佛法通達無生，不得無生法。是故阿難！彼諸大德比丘作如是語：『我等今日具足成就邪見遠離正見。』阿難當知！彼作是說：『我等今日害多百千眾生命』者，阿難！彼諸比丘令此時會百千眾生諸天及人，知有為法皆悉如幻、如影、如響，知此法故，離眾生想、離壽想、人想，離一切法想，以一切法不可種方便種菩提善根。諸比丘、比丘尼、優婆塞、優婆夷，從諸比丘聞此密語，亦得離眾生想、壽想、人想，不數數死。所以者何？若著眾生想、壽想、人想則數數死，彼已遠離如是法故畢竟不生。是故阿難！彼諸比丘作如是說：『我等今日害多百千眾生命根。』阿難當知！彼作是說：『我等今日已逮菩提，於無餘涅槃而般涅槃』者，阿難！彼諸比丘，令此大眾百千萬億那由他諸天及人，即於今日得離煩惱得逮菩提。所以者何？此諸大眾皆發阿耨多羅三藐三菩提心，而於今日聞說金剛句法，皆得無生法忍得見菩提，以是事故而作是說：『我等今日逮得菩提，我等今日於無餘涅槃而般涅槃』者，彼不斷煩惱不修佛法無餘煩惱。是故阿難！彼諸比丘作如是說：『我等今日已逮菩提，於無餘涅槃界而般涅槃。』言今日者，阿難當知！即於此日不生亦無所生，故名今日。（天竺正音不生與今日音同也）是故阿難！求菩薩乘若善男子、善女人發阿耨多羅三藐三菩提心者，於一切法應當漸損，以不可得法發菩提心，於一切法是名為出離菩提想，於一切法是名為入無餘涅槃而般涅槃。阿難！求菩薩乘族姓子，不應深著日想，不應以日而生晝想。阿難！愚小之人以日為晝想，無黠慧故。所以者何？若令此晝是真實、是堅牢、是常住者，應有積聚不應過去，唯應有晝不應有夜。阿難當知！有晝夜想者此是凡小。是故阿難！求菩薩乘族姓子有深心者，為善知識所護，不應生晝夜想。所以者何？求離一切想是菩提道故。」<p>爾時文殊師利法王子，欲重宣此義，而說偈言：「無明名為母，能生生死故；已拔其根本，是故名為害。不正觀思惟，喜愛名為父；彼皆如實知，畢竟無所有。以知無所有，而害其根本；不緣無所有，是故名為害。所說羅漢法，及與凡夫法；彼已以智壞，是故名為害。所有眾多相，已知其性相；以不可壞法，壞相名壞僧。本來所分別，如來諸法想；彼已斷遠離，知其不生滅。此想次第起，思量知是空；如所說平等，彼已能證知。所說欲功德，其名有五種；遠離此諸想，知想皆如幻。是諸比丘等，於欲無增減；於導世師前，而作如是說。知欲性皆空，猶如夢所見；畢竟無所生，於此智得滿。以邪智知法，虛偽不牢固；邪名為虛妄，於此智得滿。有為法虛妄，而無有遠近；無知無近遠，如五指摩空。彼說諸正見，皆見是平等；如諸法平等，知見等亦然。凡小多分別，眾生想故死；若不得眾生，亦無有死想。有緣諸眾生，除其計壽想；知計壽過患，除其如是想。遠離眾生想，及與計壽想；彼作如是說，害多眾生命。已遠離死想，達無分別法；知不壞菩提，不增無果報。死生不可聚，覺了清淨法；一切法無諍，不生常寂滅。不應分別晝，亦不分別夜；於不來去法，而求於菩提。凡小恒分別，以日用為晝；欲求菩提者，莫作是分別。彼以是密語，宣說如是法；以知此法故，能作如是說。」<p>文殊師利法王子說此偈已，爾時會中百千眾生已拔疑箭，無復疑惑逮大照明，於諸法中得無生法忍，各自脫身所著上服，以奉文殊師利法王子，皆作是言：「願使我等於未來世，說是妙法覺悟眾生，如今文殊師利法王子覺悟眾生。」<p>爾時世尊告文殊師利言：「善哉，善哉！文殊師利！除眾生疑照明佛法，法應如是。」<p>爾時阿難白佛言：「世尊！今此百千眾生所有疑箭，非是世尊所拔斷耶？」<p>佛告阿難：「今此百千眾生，皆是文殊師利本所教化成就菩提，聞彼說法皆能信解。」<p>阿難白佛言：「是諸眾生皆於菩提不退轉耶？」<p>佛告阿難：「如是，如是！是諸眾生已於菩提而不退轉。所以者何？為文殊師利善知識所護念故。」<p>爾時阿難白佛言：「世尊！此諸比丘，生堅信想，生堅法想，生八人想，生須陀洹想，生斯陀含想，生阿那含想，生阿羅漢想，生聲聞想，生辟支佛想者，皆於菩提不退轉耶？」<p>佛告阿難：「是處難信，樂小法者，懶惰、懈怠、不勤精進、貪著飲食、貪著欲染，親近樂行欲染法者，好喜談說無益之語，亂心失念不具威儀，心意躁擾不攝諸根，輕躁嬉戲愚佷多語，如是眾生信是法難。阿難！著增上慢不能護身貪著身命，遠閑居處捨多聞法，破戒憍慢毀法竊法，不尊重法毀滅正法，貧窮法財喜樂非法，誹謗正法樂行非法，不知恩報恩，不敬佛法僧。阿難！如是眾生信是法難。慳心堅著惡戒瞋心，不解佛法，成就惡慧貧窮智慧，惡友所護遠離善友，不為般若波羅蜜所護，不為諸陀羅尼經王所護，起有得見，深重利養貪著衣鉢，於衣鉢物極生重心，不尊重和上、阿闍梨，於初夜後夜不勤行方便。阿難！如是眾生信是法難。殺生、偷盜、邪婬、妄語、兩舌、惡口、說非時語，貪、瞋、邪見、親近邪見，修行廣布邪方便法，無慚無悔朋黨交遊，獨行無伴離沙門法，行非沙門法，不信空無相無作無為不生不滅一切諸法非破壞相。阿難當知！如是眾生信是法難。」爾時世尊說是語已，即便默然。<p>爾時阿難承佛威神問文殊師利法王子言：「文殊師利！世尊何故默無所說？」<p>文殊師利言：「將來惡世眾生，成就如是惡不善法，不能信解如是深法，以是事故世尊默然。」<p>尊者阿難問文殊師利言：「來世眾生少有信解如是法不？」<p>文殊師利言：「來世眾生信此法者甚少，猶如眾生不識珍寶者多、識者甚少。所以者何？非其智力所及。阿難！眾生亦爾，聞說此法信解者少；設有信解如是法者，不為國土城村人民所敬，國土人民咸共輕賤而遠離之。所以者何？此人先世作法留難業因緣故，今受此報。」<p>阿難請文殊師利言：「惟願為此少信解眾生敷演此義。」<p>文殊師利言：「此事問佛，佛當演說。」爾時阿難，即便問佛。<p>爾時世尊，四面顧視，即出舌相，遍覆三千大千世界，於其舌相復放光明，遍照十方恒河沙世界，皆令周遍。時四部眾，佛神力故，皆見十方恒河沙諸佛世界諸佛世尊，皆說是法悉得聞知，聞是法已皆共和合勸請世尊：「唯願如來宣說此法莫令斷絕。世尊！今十方諸世界中，無量無邊不可限量諸佛世尊宣說是法，我等悉得見聞，其所說法無有增減，如今世尊等無有異。」<p>爾時世尊還攝舌相告阿難言：「汝頗曾見不實語人有是廣長舌相不耶？」<p>阿難白佛言：「無也。世尊！此是世尊誠實說于戒定忍辱，憐愍饒益慈悲喜捨，一切智果所得舌相。是故世尊！唯願為此少信眾生族姓男女敷演此義，因是事故，諸不信者以此證知，皆令得信。」<p>爾時世尊告阿難言：「今此四眾諸來會者，比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞說此法者，皆於阿耨多羅三藐三菩提不退轉，漸次修行，當得阿耨多羅三藐三菩提，即於此處宣說是法無有增減，如我今日等無有異。」<p>爾時四眾比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆大歡喜踊躍無量；其中或有以衣散佛者，或以華者，或以諸鬘，所謂須曼那鬘，金鬘銀鬘，毘琉璃鬘，頗梨鬘，車❥鬘，馬瑙鬘，象瑙鬘，日光寶鬘，雜七寶鬘，以如是等鬘，而散佛上。諸天以曼陀羅華，摩訶曼陀羅華，波流沙華，摩訶波流沙華，曼殊沙華，摩訶曼殊沙華，迦迦勒羇華，摩訶迦迦勒羇華，盧遮摩禰華，摩訶盧遮摩禰華，輸娑摩禰華，摩訶輸娑摩禰華，如是等諸華而散佛上。復以天優鉢羅華，波頭摩華，拘物頭華，分陀利華，而散佛上。於虛空中作天伎樂，種種歌頌讚歎佛德。諸龍王等皆雨真珠散於佛上。一切女人即脫身上妙好瓔珞以散佛上，脫身上服以用奉佛，即整衣服右膝著地，一心合掌住於佛前，皆共和合而作是言：「諸佛如來，言無有二智無障礙，記說我等必當作佛。」<p>爾時世尊告阿難言：「如是阿難！是諸女人必於阿耨多羅三藐三菩提不退轉。所以者何？諸佛世尊，永斷愚癡、貪欲、瞋恚及諸憍慢塵垢黑闇一切染著，燒燃煩惱永盡無餘，成就精進成就諸力，威德尊嚴神足自在光明照曜，眷屬成就尊貴威勢，色族姓處皆悉具足，相好具足光明具足到安隱處，如釋如梵如欲界中尊，威儀具足、戒行具足、觀察具足。天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆共尊重恭敬讚歎不染世法，永捨一切諸有為法，成就解脫諸佛之法見聞不虛。」<p>阿難白佛言：「世尊！云何諸佛世尊聞不虛耶？」<p>佛告阿難：「汝不知耶？」<p>阿難白佛言：「世尊！實所未知，唯願說之，云何如來聞不虛耶？」<p>佛告阿難：「一心善聽，吾今解說。阿難當知！若有眾生，已聞、今聞、當聞釋迦牟尼佛名者，是諸眾生，皆於阿耨多羅三藐三菩提不退轉。所以者何？諸佛菩提無虛妄故，亦無貪欲及以瞋恚。阿難！何況今日現於我前能以一華散我上者；若有眾生，我泥洹後形像舍利，能持一華以供養者，如是眾生亦於阿耨多羅三藐三菩提不退轉。」<p>阿難白佛：「若有畜生聞釋迦牟尼佛名者，皆於阿耨多羅三藐三菩提不退轉耶？」<p>佛告阿難：「若有畜生聞釋迦牟尼佛名者，是諸眾生皆種阿耨多羅三藐三菩提種子因緣。所以者何？諸佛如來，其有聞者聞必不虛，是故諸佛如來言無有二。阿難！譬如尼拘陀樹枝葉茂盛，能蔭百人至五百人。阿難！於意云何？其樹種子為大小耶？」<p>阿難白佛言：「世尊！其子甚小。」<p>佛告阿難：「是尼拘陀樹種子雖小，得地、水、火、風、虛空眾緣故，而得生長漸次廣大。如是阿難！彼諸眾生種菩提種子漸次增長，當成阿耨多羅三藐三菩提，而不可腐敗不可敗壞。所以者何？以不住一切法作種子故，而不腐敗亦無毀壞。」<p>爾時阿難白佛言：「世尊！為是諸佛本願之力？為是諸佛法應爾耶？」<p>佛告阿難：「是我本願，若有聞我名者，必不退轉阿耨多羅三藐三菩提，亦是諸佛法應如是。所以者何？一切諸佛法皆等故。」<p>阿難白佛：「若諸佛法等，以何緣故立誓願耶？」<p>佛告阿難：「諸佛世尊宣說法時，會中諸菩薩摩訶薩，聞佛說法即立誓願：『使我將來成佛說法，見聞不虛亦復如是。』」<p>爾時阿難白佛言：「甚奇世尊！成就如此希有之法，復以此法利益眾生。」<p>佛告阿難：「如是，如是！如汝所說。我為利益諸眾生故，遍諸佛土供養諸佛不惜身命，捨一切物無有慳悋，勤修精進積集難得，無所依倚菩提之道，於一切法而無所取，以攝眾生。」
。
<juan>佛說廣博嚴淨不退轉輪經卷第五<p>爾時阿難白佛言：「世尊！甚為希有，魔王波旬，聞說此經不作留難。」佛告阿難：「以不聞故不作留難。所以者何？文殊師利法王子，以神力隱蔽令不得聞故無留難。」<p>爾時文殊師利法王子還攝神力，惡魔波旬即於夢中聞說新異不退轉法輪，亦聞稱釋迦牟尼佛名，即便驚悟，愁憂恐怖身毛皆竪，即從床上自投於地，作如是言：「先所降伏今不伏我，先所領土今不屬我。」愁憂苦惱發聲啼哭，以愁憂苦惱發聲啼哭故，身形老瘦猶如百歲老人。爾時惡魔波旬，將四種兵及三千大千世界所有魔天，來詣佛所；猶如菩薩坐道樹時，魔嚴兵眾來詣佛所亦復如是。爾時惡魔波旬，身形老劣如百歲人，頭低脊膢行步遲重，喘息短氣舉身戰掉，扶杖而行來詣佛所。當魔波旬來詣佛時，於虛空中所將眷屬四種兵眾，聞說不退轉法輪，亦聞釋迦牟尼佛名。時四種兵及諸眷屬，自然而住不能得前，生如是念：「我等不復隨從波旬。」爾時波旬單獨羸老，白佛言：「乃至不留一人扶接我者，本降伏者今不伏我，先所領土今不屬我。世尊憐愍一切眾生，我今亦在眾生數中而不垂愍，乃至不留一人授我水者。」<p>爾時世尊告波旬言：「眾生界多是無盡法。波旬當知！假令日日恒河沙等諸佛出世，一一諸佛於日日中度恒河沙眾生令般涅槃，而眾生界猶不可盡。」<p>時魔波旬復白佛言：「眾生界雖不可盡，如我今者單獨羸老，在道行時若其顛躄，乃至無有扶接我者。唯願世尊，安慰我意，令我歡喜速得還去。」<p>佛告波旬：「且安意去，若有眾生，不信不解不退法者，是諸眾生皆屬於汝，是汝眷屬汝得自在，一切皆是扶接汝者。」<p>爾時波旬聞是語已，歡喜踊躍作如是言：「我今當為眾生作諸留難，令於此法不信不解生於疑惑，生疑惑故當屬於我，我得自在。」爾時波旬復白佛言：「唯願世尊，重安慰我令我歡喜而得還去。佛自說言：『若有眾生聞我名者，皆於阿耨多羅三藐三菩提而不退轉。』從今已往更莫復說。所以者何？若有眾生聞此語已，勤行精進求佛菩提。」<p>爾時世尊告波旬言：「汝安意去！我當令諸眾生乃至無有住菩提者，亦復無有出眾生界者，無有眾生離色陰者，離受、想、行、識陰者。波旬且安意去！我常令諸眾生，無有離身見者，離戒取、見取者，離有所得者，離六十二見者，離過去、未來、現在想者，離殺生者，離不與取、邪婬者，離妄語、綺語、惡口、兩舌者，離貪恚、邪見者。波旬且安意去！我不教眾生而行布施、持戒、忍辱、精進、禪定、智慧，亦不教眾生行四攝法，不令眾生離眾生想，離堅著想，離父母想，離兄弟、姊妹、男女想，離晝夜想，離半月、一月、一年想，離布施、持戒、忍辱、精進、禪定、智慧想，菩提心想，力、無畏想，根、力、覺、道想，佛、法、僧想，障菩提想，一切種智想。波旬汝且安意去！我當令眾生於一切法無遠離想。」<p>爾時波旬歡喜踊躍拔愁憂箭，即於是處還復本形，以諸天花而散佛上，遶佛三匝住於佛前，而說偈言：「今日兩足尊，說此微妙音；佛無有二言，今我大歡喜。」<p>時魔波旬說此偈已，歡喜安意漸離佛去，還本天宮皆共和合，受五欲樂以自娛樂，更不復生留難之心。<p>說此降伏遣魔法時，大地六種震動。阿難白佛言：「世尊！以何因緣大地震動？」<p>佛告阿難：「說此降伏遣魔法時，六萬四千菩薩，於諸法中得無生法忍。」<p>阿難白佛言：「世尊！今此會中頗有疑惑是法者不？」<p>佛告阿難：「今此會中有十億眾生，皆生疑惑心意迷悶，作如是說：『為是何語，將非我等錯謬聞耶？』以是事故不知時方，亦不自知從何所來欲至何所，以疑惑故各不相見。」<p>阿難白佛：「唯願世尊，以慈悲心為此眾生速作照明，莫令此眾懷疑惑故墮於惡趣。以何因緣而作是說：『惡魔波旬且安意去！我不令眾生住於菩提，乃至波旬且安意去！我不令眾生於一切法無遠離想。』唯願世尊！為此眾生速作照明，亦令將來眾生逮照明故，受持此法而不忘失，願分別說。」<p>爾時世尊，便說偈言：「菩提無住相，亦無能住者；是故說眾生，無住菩提者。菩提與眾生，無二無有異；是故說眾生，無住菩提者。亦無有眾生，能離眾生界；無所有不生，畢竟不可得。難思眾生界，其性本自空；假令一切智，不見其離想。我所說諸陰，無眾生能離；此陰與眾生，無異常寂滅。已知陰是空，而不離其性；說其體是一，不可取而離。已能知諸陰，不取不可離；無我無自性，畢竟無所依。諸陰如虛空，陰所行亦爾；行無所行故，說陰如虛空。如說虛空界，非生非能生；陰性亦如是，無有能離者。身見自性相，無法而可得；以不可得故，我說不可離。疑無有自性，畢竟不可得；以不得疑故，眾生無能離。無有諸眾生，能持選擇戒；見取諸眾生，亦復不可得。計有得法者，眾生不可得；有得法無心，不離於自性。如所說諸見，凡有六十二；如是等諸見，皆如水中影。已知此諸見，皆如水中影；無我無所有，自性不可得。過去未來想，及與現在想；此想無所有，亦如水中影。此想無有我，眾生不可得；以不得眾生，是故不可離。殺害諸眾生，必趣嶮惡處；安置涅槃中，無有能動者。眾生若可得，可有離動相；眾生無有實，故說不可離。菩提名不與，未曾有與者；雖勤作方便，而無動離者。不行施眾生，教行勝法施；雖勤作方便，而無動離者。亦不得眾生，依倚婬欲者；欲中無有邪，可與非邪合。妄語諸眾生，有緣者應化；雖勤作方便，而無動離者。兩舌與惡口，及以非時言；如是等言說，如響令人惑。此法無處所，亦不可染著；此諸聲如響，知其無所依。本所有無明，深計著於我；以知我真實，無能動離者。亦能知瞋恚，畢竟無有相；菩提無相故，無能動離者。若能知邪見，是名為正見；以過著見法，無能動離者。不教諸眾生，而以女色施；賢聖所禁制，是施有過患。邪見所持戒，聖道所捐棄；智者不應教，以此求聖法。外道所稱讚，種種諸忍相；此忍非正道，令人到涅槃。外道所稱讚，五熱精進法；不能至菩提，智者應捨離。外道諸禪定，盡行諸有想；非諸佛所讚，是以不教他。不用世俗慧，教化諸眾生；此慧不能得，不思議佛慧。於清淨眾生，成就無畏者；我說於是眾，不行四攝法。深敬念佛者，不教離是著；佛有無染智，亦無諸障礙。深敬念法者，不教離是著；離欲最勝法，云何而可離？不著眾生想，而發菩提心；菩提不可著，云何而得離？父母及兄弟，姊妹男女想；此想皆如幻，云何而可離？此想一切處，無法無所有；無法無有故，云何而可離？晝想及夜想，半月一月想；此想無真實，如熱時炎水。施想與戒想，忍辱精進想；此想非真想，云何以想離？定想及慧想，菩提心之想；力無畏諸根，是想皆虛誑。諸覺及道想，佛想與法想；皆從無知起，云何離此想？分別諸僧想，此想亦眾多；從分別起故，我說不可離。不著菩提想，及一切智想；此想遠諸佛，不思議菩提。以是故我說，波旬無智人；不離此諸想，而遠求菩提。諸法及菩提，皆悉知如如；宣說不離義，去魔憂惱心。」<p>世尊決定說此降伏遣魔法時，會中十億眾生，拔猶豫箭無復疑惑，逮大照明，於諸法中得無生法忍。會中十億眾生皆共和合，住於佛前，而說偈言：「不思議佛道，今我以證知；佛是導世師，除斷我疑心。以逮大照明，安住佛法中；諸方明淨故，得見一億佛。亦得見其法，知色等不生；遭遇救世師，得淨如是智。亦得見一億，諸佛嚴淨土；無上導世師，皆悉住其中。」<p>爾時十億眾生說此偈已，脫身所著上妙之服，為供養法歡喜奉佛，作如是言：「願令此法流布，一切眾生皆得耳聞。」<p>爾時阿難白佛言：「世尊！若有眾生，聞是降伏遣魔法者，能信能解不生疑惑，是善男子、善女人得幾所福？」<p>佛告阿難：「若善男子、善女人，聞此降伏遣魔法，一經耳能信能解不疑惑者，功德甚多不可限量。」<p>阿難白佛言：「其所得福可以方喻知不？」<p>佛告阿難：「若善男子、善女人，於日初分供養百千諸佛，於日中分供養百千諸佛，於日後分供養百千諸佛，尊重讚歎，以上妙房舍一切所須皆悉充足，經百千劫，是善男子、善女人，所得功德寧為多不？」<p>阿難白佛言：「世尊！甚多甚多，不可限量難以喻知。」<p>佛告阿難：「若善男子、善女人，聞此降伏遣魔法，一經耳能信能解不疑惑者，其福勝彼。」<p>爾時虛空中有三善男子求菩薩乘，自然而現漸漸而來，各各執持千大蓮花，其花高廣踰須彌山，有百千萬億葉，出百千萬億光色。爾時尊者阿難及諸時會，皆共遙見三善男子求菩薩乘者，漸漸而來，見已生希有心。爾時阿難白佛言：「世尊！此善男子為從何來？」<p>佛告阿難：「東方過恒河沙佛土有世界，名花高須彌山，此善男子，於彼世界，聞說此法及上因緣，以是故來。」<p>阿難白佛：「彼世界佛名號何等？」<p>佛告阿難：「彼佛名華高須彌山王如來等正覺，今現在說法。」<p>爾時三善男子求菩薩乘者，前詣釋迦牟尼佛，頭面禮足右遶三匝，右膝著地一心合掌，以所執華而散佛上，作如是言：「世尊！我等今於此法，能信能解不生疑惑。所以者何？我等於此法中，無有疑惑猶如如來。」<p>爾時第一善男子求菩薩乘者白佛言：「世尊！若作是說：『我是如來。』此言便是正說。所以者何？我於此法不生疑惑故。」爾時第二善男子求菩薩乘者白佛言：「世尊！若作是說：『我是世尊。』此言便是正說。所以者何？我於此法不生疑惑故。」爾時第三善男子求菩薩乘者白佛言：「世尊！若作是說：『我是佛。』此言便是正說。所以者何？我於此法不生疑惑故。」<p>爾時會中百千眾生，心皆擾動不安本坐，作是念：「無有二佛竝出世間，今此善男子，以何等故發如是言？」作是念已，展轉相語：「且共默然。世尊在座，自當解說此諸菩薩如是語義。」<p>爾時阿難白佛言：「世尊！此諸菩薩名字何等？乃能作是大師子吼。」<p>佛告阿難：「其一菩薩名樂求如來音聲，第二菩薩名樂求世尊音聲，第三菩薩名樂求佛音聲。阿難當知！以是緣故，彼菩薩摩訶薩作如是說。」<p>阿難白佛言：「世尊！今此會中有百千眾生，心皆擾動作是念：『無有二佛並出世間，以何緣故彼作是說？』唯願如來敷演其義，令此大眾心不擾動，所種善根增益明淨。世尊！如人澡浴嚴治髮爪膚色鮮淨，復以赤栴檀水更浴其身，膚色鮮淨倍勝於前。世尊！是諸眾生亦復如是，若聞說是語義，所種善根增益，明淨倍勝於前。」<p>爾時世尊，即說偈言：「皆共一心聽，我說是語義；何故名如來，世尊及佛耶？能知過去如，亦知未來如；見一切法如，是故名如來。如先昔諸佛，行不思議施；我亦行此施，是故作是說。如先昔諸佛，求無依倚道；我亦如是求，是故名如來。不住一切法，求寂靜菩提；亦不得菩提，是故名如來。如昔諸菩薩，勤苦行忍辱；我亦行是忍，能到忍彼岸。如我昔精進，勤求於菩提；彼亦勤精進，是故名如來。彼已能通達，諸法平等相；亦不生心念，是故名如來。不念一切法，其性常平等；知此平等已，而無差別心。已能通達此，如如平等定；通達此定故，是故名如來。所說一切法，各自有性相；已知此性相，畢竟常寂然。知相名為慧，知虛名為智；若能知眾生，名到慧彼岸。如先昔智者，智慧到彼岸；亦不得此慧，到彼岸寂然。彼亦得此慧，而到於彼岸；不得此慧故，是故名如來。不得菩提如，其性相難議；不得一切法，是故名如來。已能逮無著，不著如如來；不著一切法，通無著道故。如先導世師，能知見正道；此道真實相，未曾有始終。彼亦如是修，最勝無上道；此道無始終，性空無所有。知道無始終，諸法皆平等；亦知如平等，是故名如來。道如菩提如，及與不住如；知如如虛空，是故名如來。我所說諸法，其如常平等；若能見此如，應當求菩提。阿難以是事，彼作如是說；如說能修行，彼亦如是行。若能行是行，能作如是說；知是不退轉，無畏諸菩薩。阿難應當知，無畏諸菩薩；能作如是說，自言是如來。」<p>阿難白佛言：「世尊！以何因緣，得何等法，名世尊耶？」<p>爾時世尊，便說偈言：「皆共一心聽，於百千億劫；求如是菩提，無量難思議。為諸眾生故，求如是菩提；未曾有怖畏，是故名世尊。不畏於生死，正住生死中；化度諸眾生，是故名世尊。云何不怖畏？云何住生死？云何度眾生？云何名世尊？生死無有法，而可破壞者；不牢不破壞，以此度眾生。是名不怖畏，是名住生死，是名度眾生，是名為世尊。知諸法虛空，而無怯弱心，宣說諸法相，而無所怖畏。已斷諸怖畏，遠離諸難處；不畏難處故，度難處眾生。度多億眾生，過生死嶮難；亦不得生死，及所度眾生。安置諸眾生，寂靜涅槃岸；亦不得眾生，是名為世尊。恒為諸眾生，說如虛空法；未曾生怖畏，是名為世尊。法性無差別，說有種種名；平等如菩提，菩提不可得。教導諸眾生，令趣向菩提；雖教如是法，未曾有所說。不可說而說，度脫多眾生；無畏無所取，是故名世尊。遠離一切想，能修菩提相；已過一切想，是名為世尊。已能滅諸想，煩惱無有餘；以是故得稱，名之為世尊。以慧觀諸法，知諸法平等；常不求少法，是故名世尊。不重於名譽，亦不求名譽；恒為諸眾生，說離名譽法。菩提離名譽，彼亦如是求；若有重名譽，是名遠菩提。是聲猶如響，分別故多種；橫生諸分別，我有如是名。不著一切聲，亦不依倚名；無戲論菩提，是名為世尊。知如是諸法，名之為世尊；亦不得菩提，是故名世尊。知如是諸法，而無有所著；求如是菩提，解脫無有漏。阿難！以是事，及諸餘因緣；菩薩摩訶薩，自言是世尊。」<p>阿難白佛言：「世尊！以何因緣，得何等法，名為佛耶？」<p>爾時世尊，便說偈言：「覺知一切法，此法無所有；已覺無有法，是故名為佛。覺了諸煩惱，不令得自在；以智離煩惱，是故名為佛。能覺此身空，此身無所屬；此身不牢固，牢固不可得。愚於不牢身，而生堅牢想；彼如實覺知，是故名為佛。覺無明無智，自性無所有；已得於明智，是故名為佛。所有過去想，覺知是無想；知想無相故，更不隨此相。修未來諸想，現在想亦然；已修一切想，是故名為佛。覺知色前際，未曾有生起；凡小雖分別，不能令色生。覺受無根本，根本不可得；於一切法中，亦無有受者。知想猶如幻，其性無所有；於一切法中，不為想所累。知行不能作，種種諸身相；身空行亦空，是故無所作。知行及與身，猶如芭蕉樹；如實能覺知，是故名為佛。觀識之實性，亦不在身內；亦不在身外，而可有是識。於一切法中，識性不可得；而於此身中，無形無處所。能如是知識，識性無所有；無想猶如幻，未曾見識生。於一切法中，無有見識者；一切眾生性，未曾有作者。眾生無作者，諸法畢竟然；若法若眾生，無有來去相。覺一切諸法，畢竟無有相；無分別戲論，是故名為佛。如諸佛不住，佛正法大乘；不住一切法，是故名為佛。如如諸法如，諸佛不住如；佛如菩提如，是竟不可得。為求菩提故，應發如是心；能覺此心相，少法不可得。為求菩提故，應發如是心；此心菩提等，亦覺知如幻。阿難！以是事，彼作如是說；自言我是佛，如佛導世師。以佛之名聲，說如是等法；若有住此法，盡應求菩提。若有知此法，是則近菩提；於一切法中，不生諸疑惑。於諸法無疑，必為世間上；已知此法故，能解密語義。」<p>爾時世尊，說如來世尊佛名已，是時會中百千眾生白佛言：「世尊！我等無復疑網逮大照明，得解菩薩摩訶薩名為如來、世尊、佛義，以一切法不可得故，於諸法中逮得法忍。如來今者猶如父母矜接我等，不令我等心有擾動，亦得覺知不擾動法，猶如虛空不可擾動。所以者何？我等今者覺一切法，猶如虛空無擾動故。」爾時會中百千眾生，頭面禮佛右遶三匝，去佛不遠默然而坐。<p>爾時會中有菩薩摩訶薩，名常笑諸根清淨，即從坐起，以種種華而散佛上，即說偈言：「眾生多果想，能解彼果想；離果得具足，故禮世間智。眾生貪著果，行種種果名；唯佛能除解，故禮世間智。宣說果平等，而以覺悟他；說果是假名，故禮世間智。宣說平等法，住平等法中；覺一切法等，故禮世間智。眾生得果想，除此有得心；唯佛能除斷，故禮世間智。具知果寂滅，不住種種果；諸佛善密語，故禮世間智。」<p>爾時常笑諸根清淨菩薩摩訶薩，說是偈已，讚歎世尊，頭面禮足右遶三匝，去佛不遠一心觀佛，目不暫眴歡喜而住。<p>爾時會中有菩薩摩訶薩，名蓮華德藏，即從坐起，以花散佛，說此偈言：「眾生多有想，能解此有心；離怖無所取，故禮牟尼尊。於諸有寂靜，說無所有法；遠離一切有，故禮牟尼尊。知有是空無，其性無有我；以遠離有畏，故禮牟尼尊。遠離諸憂慼，能拔憂慼者；永斷諸繫縛，故禮牟尼尊。」<p>爾時蓮華德藏菩薩摩訶薩，說此偈已，讚歎世尊，復更說偈，而白佛言：「於後惡世中，若有聞此經；不生怖畏者，皆應合掌禮。」<p>爾時無垢意菩薩摩訶薩，即於佛前，而說偈言：「若有聞此經，不生疑惑者；於一切時中，應以眾花散。」<p>爾時廣思惟菩薩摩訶薩，即於佛前，而說偈言：「此經中廣說，無量諸佛法；眾生聞是法，不疑惑者少。貪著於己身，生種種身想；得聞如是經，云是顛倒說。當知屬於魔，為魔所抑持；無智聞此經，返更生疑惑。」<p>爾時青蓮華目菩薩摩訶薩，即於佛前，而說偈言：「若有聞此經，不生疑惑者；猶如世間眼，亦名施眼者。」<p>爾時樂供養塔菩薩摩訶薩，即於佛前，而說偈言：「若有聞此經，深生信樂者；此人處世間，猶如最上塔。」<p>爾時渴仰意菩薩摩訶薩，即於佛前，而說偈言：「雖在生死中，應數生渴仰；不著一切法，能不疑此經。」<p>爾時樂以衣施菩薩摩訶薩，即於佛前，而說偈言：「應以多億衣，細軟而平正；以供覆其身，不疑此法者。」<p>爾時樂以食施菩薩摩訶薩，即於佛前，而說偈言：「所說諸餚饍，味中最上者；應以供其人，不疑此法者。」<p>爾時悲念樂見眾生菩薩摩訶薩，即於佛前，而說偈言：「悲念諸眾生，應數數涕泣；而於此經中，無有信樂意。若人少時間，疑惑於此經；當知地獄來，還趣向地獄。親近惡知識，不解是深法；無明網所覆，不向此妙趣。破戒自纏裹，惡意好求短；貪著於利養，能誹謗是經。不勤求菩提，懈怠不精進；惡慧樂小法，不信解是經。貪利養眾生，計我隨愛欲；深著於三世，不能信是經。愚佷惡心性，染愛盲無智；好樂多談說，而不信是經。好選擇衣服，貪味嗜飲食；少於白法者，能誹謗是經。著果諸眾生，好說著果法；解佛微密語，如是者甚難。過去先昔佛，無上導世師；盡能供養者，能信解是經。」<p>爾時遠離惡法菩薩摩訶薩，即於佛前，而說偈言：「愚心貪著果，能誹謗是經；應遠離是人，猶如臭糞穢。亦如爛死屍，行者皆遠避；謗此經眾生，皆應常遠離。猶如劫村賊，住大曠野中；聞者皆馳走，恐為我作難。應如是馳走，遠離是惡賊；瞋恚懷惡意，誹謗是經者。」
。
<juan>佛說廣博嚴淨不退轉輪經卷第六<p>爾時阿難白佛言：「世尊！甚為希有，是諸菩薩摩訶薩，決定善說菩提之法。世尊！為是自三昧力，為是佛威神力，為是此經三昧力，能作是說耶？」<p>佛告阿難：「是諸善男子，曾於六十億那由他諸佛所，聞說是經無有增減，如我今者說微密語，等無有異。彼不以三昧力故能作是說。所以者何？彼於此經現見通達故。」<p>爾時阿難白佛言：「世尊！若有聞此經能信能解不生疑惑者。世尊！是善男子、善女人得幾所福？」<p>佛告阿難：「若善男子、善女人，欲求阿耨多羅三藐三菩提，以滿閻浮提七寶施諸如來，若有善男子、善女人，得聞是經信解不疑，阿難當知！其所得福甚多甚多。阿難！置閻浮提，假使以恒河沙世界滿中七寶施諸如來，若有得聞此經信解不疑，其福勝彼。」<p>爾時世尊，欲重宣此義，而說偈言：「若以閻浮提，滿中七寶施；奉諸佛如來，慈悲導世者。亦如恒河沙，數等諸世界；滿中諸珍寶，以奉上諸佛。若有聞此經，能信能解者；亦不生疑惑，其福勝於彼。」<p>爾時阿難白佛言：「世尊！若有善男子、善女人，得聞是經能信能解，能信解已，復能受持讀誦通利，是善男子，善女人得幾所福？」<p>佛告阿難：「若善男子、善女人，求阿耨多羅三藐三菩提，遠離是經，於百劫中，行檀波羅蜜奉施諸佛，如是於百劫中，護戒、忍辱、精進、禪定，起五神通修行智慧，以遠離此經故，不如善男、善女，得聞是經信解不疑，受持讀誦悉令通利，其福勝彼。」<p>爾時世尊，欲重宣此義，而說偈言：「若滿百劫中，以種種餚饍；以供導世師，未名供養佛。若能持此經，是名供養佛；諸佛敬法故，是無上恭敬。若滿百劫中，以種種衣散；救世大精進，未名供養佛。若能持此經，是最勝供養；是名供養佛，勝前以衣施。若滿百劫中，以種種華散；救世大精進，未名供養佛。欲以最勝供，供養諸佛者；應當持此經，不染著諸果。此供是大供，諸供中最上；若能持此經，而不計於我。若滿百劫中，堅固守淨戒；若不持此經，彼皆無名稱。若能持此經，此戒有名稱；於諸戒中上，勝先行戒施。雖有純淨戒，無量難思議；應當常勤求，受持如是經。如此經中說，善修戒行者；不名為惡戒，亦不名破戒。若持此經戒，名持菩提戒；持菩提定戒，具足無作戒。如是等諸戒，皆於此經說；若能持此經，具足一切戒。若人滿百劫，能行大忍辱；眾生惡口罵，其心皆能忍。若截其手足，其身不擾動；未曾起惡心，瞋恨於他人。行如是忍辱，如忍辱仙人；雖經百劫中，其忍不為上。若有聞此經，信解能堪忍；是忍名為上，是忍名賢善。是忍名最勝，是忍無有上；若能持此經，而無所染著。欲求無染著，諸佛無上智；不應生染著，速受持此經。若滿百劫中，常立不坐臥；除却諸睡眠，勤行大精進。智者勤精進，流布如是經；是人到無畏，勝彼大精進。若滿百劫中，能起五神通；不得聞此經，其智不為上。若能持是經，通達無依義；於諸神通中，是神通最上。若滿百劫中，修行諸智慧；此慧是世間，分別世間法。若不學此經，不名為明慧；若能學是經，是名堅固慧。若有聞此經，信樂無有上；是人名為慧，亦名通達者。欲以如是慧，能知諸法如；應宣說此經，當得如是慧。慧者所行法，皆此經中說；應當勤精進，受持於此經。」<p>爾時阿難，即於佛前，而說偈言：「應往一由旬，乃至百由旬；聽受如是經，能捨離諸果。設有大火坑，縱廣一由旬；智者從中往，聽受如是經。欲得諸聖戒，於諸戒中上；應流布是經，能淨於戒身。欲得諸聖禪，於諸禪中上；應流布是經，燒一切煩惱。欲得諸聖慧，於諸慧中上；應流布是經，能淨諸法界。欲往詣諸方，嚴淨諸世界；其界名喜樂，應流布是經。欲見阿閦佛，諸牟尼中尊；應當持是經，廣為眾生說。若欲淨菩薩，種種之所行；應流布是經，得往安樂界。得見彌陀佛，光明不可議；應流布是經，諸佛之所說。」<p>爾時世尊告阿難言：「善哉，善哉！如汝所言。所以者何？若善男子、善女人，以不散心讀誦此經為他解說，欲見諸佛即皆得見，若以散亂心讀誦此經為他解說，其人命欲終時，眼見百千諸佛。所以者何？一切諸佛皆守護是善男子、善女人故。」<p>爾時會中有一童女，名曰師子，與五百童女俱即從坐起，偏袒右肩右膝著地，一心合掌白佛言：「若有女人，受持此經讀誦通利有何功德？」<p>爾時世尊告師子言：「若有女人，欲求阿耨多羅三藐三菩提，受持是經讀誦通利，當知是身最是後邊。所以者何？若有女人，以不散亂心受持是經讀誦通利，所有煩惱受女人身者不現在前。」<p>師子白佛言：「世尊！何等煩惱能受女身？」<p>佛告師子：「凡諸女人見他女人形容端正，以金、銀、珍寶種種珠璣，嚴飾其身受眾快樂，見已生愛著心，不能如實觀察此身，但是糞聚臭穢不淨，假以綵色眾香塗熏，惑愚者眼便生染著，起諸煩惱故受女身。復次，師子！女人之性多諸慳嫉，言說時異，心思時異，現前語異，屏處語異，為氣味故，有諸女人不為正法，瞋恚所弊睡眠所蓋樂喜談說，以是緣故不能受持此經。又於晝夜多染污心少出要心，成就如是諸惱心故，恒受女身不能令止。是故師子！若女人欲不起煩惱不受女身者，應當受持讀誦此經為他解說。所以者何？此經能除女人諸煩惱故。」<p>師子復白佛言：「世尊！若有女人，不為離女身受持此經讀誦通利者，當受女身不？」<p>佛告師子：「若有女人，雖不為離女身，受持此經讀誦通利，當知此身最是後邊，除其神足現女身者。師子！譬如有人投大火聚，而作是言：『莫燒我身燒我膚色。』於意云何？是人所語得稱意不？」<p>師子白佛言：「不也。世尊。所以者何？火性壞人形色。」<p>佛告師子：「此經亦爾，燒諸煩惱令無有餘。是故師子！若有女人，欲不受女身，欲速得一切佛法，欲得見無量無邊諸佛，欲得無礙辯才，欲以慈心遍緣一切眾生者，應受持此經讀誦通利為他解說。」<p>爾時師子及五百童女白佛言：「世尊！我等於燃燈佛所受持是經！如是展轉至于今日。」<p>爾時阿難白佛言：「世尊！是師子童女，未盡女身分耶？」<p>佛告阿難：「於意云何，汝謂師子是女人耶？」<p>阿難白佛言：「如是，世尊！」<p>佛告阿難：「莫作是言。所以者何？是師子及五百童女，以神通力現為女身，憐愍饒益未來世中諸女人故。所以者何？一切男子不得隨意入諸家中。是故阿難！師子童女，以神通力現受女身，而此女人，無女人法，無男子法，無非男非女法。所以者何？女人法、男子法、非男非女法不可得故。阿難！是師子於此法中不得一切法，成就法忍逮大照明。是故阿難！一切女人應當隨學，如師子童女受持是經讀誦通利為他解說。」<p>爾時會中有五千比丘尼，即從坐起偏袒右肩右膝著地，一心合掌白佛言：「世尊！我從今日受持是經讀誦通利為他解說。所以者何？我不願樂更受女身。受持是經，若不究竟讀誦通利，終不坐臥亦不睡眠。」<p>佛告諸比丘尼：「善哉，善哉！作如是言。發大莊嚴而自莊嚴，以大精進而自精進。所以者何？汝等不樂女身樂求佛法，是故汝等倍加精進，堅心受持讀誦是經，悉令通利為他解說，當知汝等所受女身最是後邊。」<p>爾時諸比丘尼，聞佛所說歡喜踊躍，各各脫身所著欝多羅僧，以散佛上，而說偈言：「佛無有二語，必成男子身；說我等作佛，我志願滿足。」<p>爾時會中有五千居士婦，從諸比丘尼聞是偈已，即從坐起偏袒右肩右膝著地，一心合掌白佛言：「世尊！我等今者受持是經，讀誦通利為他解說。所以者何？我等今者欲得遠離不自在身，視人顏色猶如婢妾，女人之身雖生王家長養，令大娉與他王不得自在，盡其形壽奉事其夫，懷妊十月受種種苦，以是事故，我等從今勤加精進，受持是經為他解說。受一食法奉持齋戒，脇不觸地，乃至奪命，誓不與夫携手親近，要當受持讀誦是經。」<p>爾時世尊告諸居士婦言：「善哉，善哉！諸善女人，快說此言。汝等從今更不屬他，常得自在，不視他顏色，無懷妊苦，不更處胎，生無婬欲無女人處諸佛世界。」<p>爾時阿難白佛言：「世尊！此諸姊等所生之處，世界何名佛號何等？」<p>佛告阿難：「世界名眾寶華光，佛號放眾寶摩尼王光如來等正覺，今現在說法，此諸女人當生彼國。諸居士婦，受持是經故得見彼佛。」<p>爾時諸居士婦，聞說是已，皆生歡喜，踊躍無量，即解頸十千真珠瓔珞，持用散佛，即於佛前，而說偈言：「我等獲善利，得遠離女身；佛無有二語，所說皆真實。永棄如是身，卑陋女人相；但誑無智人，不能如實知。更不如婢妾，屬他不自在；亦不復十月，懷妊受眾苦。終不復更受，處胎諸惡法；已得離胎智，此智無有上。」<p>爾時諸居士婦說此偈已，頭面禮佛右遶三匝，去佛不遠皆共就坐，一心觀佛目不暫瞬。<p>爾時釋提桓因，以天拘藪摩花而散佛上，作如是言：「世尊！我當受持是經讀誦通利為他解說。」<p>佛告釋提桓因：「憍尸迦！汝若如是，終不更與阿修羅戰。」<p>爾時文殊師利法王子，欲令百千眾生所有善根轉明淨故，白佛言：「世尊！如來昔者從我聞說是經發菩提心。」<p>佛告文殊師利：「以是事故，汝於百千萬億那由他菩薩眾中，最為明照，於十方世界開悟眾生，如日光明。」即時大地震動，天雨眾華，遶佛世尊積至于膝。<p>爾時阿難白佛言：「世尊！以何因緣大地震動，散眾天華積至于膝。」<p>佛告阿難：「今百千萬億那由他諸天，從文殊師利聞說此言，歡喜踊躍散眾天華，皆發是言：『我等當受持讀誦是經為他解說，如文殊師利法王子快說是言，我等亦當隨學；如文殊師利照明世間，我等亦當如是照明。』說此語時，皆得憶念是經如現在前，是故心生歡喜踊躍無量，復聞我從文殊師利得聞此經。阿難！是故大地震動天雨眾華。」<p>爾時阿難白佛言：「世尊！此經成就諸大功德，此經成就未曾有功德，非是成就少善根眾生得聞此經。」<p>佛告阿難：「如是，如是！如汝所言。若善男子、善女人，供養無量百千諸佛乃聞是經，聞已信解受持讀誦為他解說。阿難！此善男子，在天人中當知如塔，若有受持讀誦是經者，其人所住方面便有明正法人。復次，阿難！若有受持是經讀誦通利為他解說，乃至書寫經卷而供養者，當知是人離諸惡趣，已能降伏惡魔波旬，建立法幢能行法施，燃大法炬破無明闇，吹大法䗍趣向道場，擊大法鼓開甘露門降大法雨，充足一切樂求法者。開諸法藏諸佛所聚出大法財，知一切法遠離諸想，所謂色、受、想、行、識想，眼、耳、鼻、舌、身、意想，色、聲、香、味、觸、法想，遠離一切諸法想，乃至佛、法、僧想。阿難！若有從我聞此經者，受持讀誦，當知是人便是我子，從佛口生從法身生。是故阿難！若有眾生，欲食如來食，欲坐道場欲說正法，如我今者，應受持是經讀誦通利為他解說，乃至書寫經卷受持供養。」<p>爾時阿難白佛言：「世尊！未來世中受持是經讀誦通利為他解說，乃至書寫經卷而供養者，皆是今日受持讀誦是經者耶？」<p>佛告阿難：「如是，如是！所以者何？我未曾見諸餘世間，天人、魔梵、沙門、婆羅門、人及非人，於未來世能說是經，令他聞者無有是處。阿難！能於今日積聚法財，於未來世隨意受用。譬如居士若居士子，其家大富多饒財寶，金、銀、琉璃、真珠、摩尼，珂貝、璧玉倉庫盈溢，奴婢、僮僕、象、馬、牛、羊如是眾多，往至餘方遊戲觀看，其人後時還至財所得受用不？」<p>阿難白佛言：「世尊！自在受用，是其財故。」<p>「如是阿難！若於我前得聞此經，於未來世亦復得聞，受持讀誦如是經典，而設供養猶如今日。阿難！我以佛眼見有信解受持是經讀誦通利為他解說，乃至書寫經卷如今，阿難！而供養者，亦見誹謗不信受者。」<p>爾時阿難白佛言：「世尊！若有眾生不信解是經而誹謗者，其人罪報當生何處？」<p>佛告阿難：「且止！不須問也。」<p>阿難白佛言：「世尊！惟願說之，為不信此法眾生生信樂故。」<p>佛告阿難：「其人罪報生處，與五無間業等。阿難！於意云何？假使有人於一日中，悉斷三千大千世界眾生命根，其人生處罪報云何？」<p>阿難白佛言：「甚惡。世尊！」<p>佛告阿難：「其人罪報亦與彼等。阿難！於意云何？假使有人，若壞若燒恒河沙諸佛般泥洹後所起塔廟，得罪多不？」<p>阿難白佛言：「甚多。世尊！眼不應視，耳不應聞。」<p>佛告阿難：「其人生處罪報云何？」<p>阿難白佛言：「世尊！甚惡甚重。」<p>佛告阿難：「其人罪報亦與彼等。阿難！於意云何？假使有人，壞亂過去、未來、現在諸佛正法。其罪云何？」<p>阿難白佛言：「甚重。世尊！」<p>佛告阿難：「其人罪報亦與彼等。」<p>阿難白佛言：「世尊！若有毀呰誹謗令眾生遠離是經。其罪云何？」<p>佛告阿難：「於意云何？三千大千世界眾生，皆行十善求阿耨多羅三藐三菩提，假使有人毀壞其眼。其罪多不？」<p>阿難白佛言：「甚多。世尊！當於百千萬億那由他劫，在地獄中受諸苦惱。」<p>佛告阿難：「我今語汝，若有眾生毀謗此經，乃至一人令遠離者，當知此罪亦與彼等。」<p>阿難白佛言：「世尊！若有菩薩，欲求阿耨多羅三藐三菩提，於此經中雖有疑心而不誹謗。其罪云何？」<p>佛告阿難：「若生疑心則逆諸佛而有罪過，經一億劫遠離菩提。」<p>阿難白佛言：「世尊！若有眾生誹謗是經，令多眾生而遠離者，所受罪身大小云何？」<p>佛告阿難：「且止！不須問此罪身大小。」<p>阿難白佛言：「世尊！惟願說之，令此四眾來世眾生慚愧怖畏。」<p>佛告阿難：「其人罪身長一萬由旬，受無量苦。」<p>阿難白佛言：「其人不能護口，所受舌報大小云何？」<p>佛告阿難：「其罪人舌，縱廣一千由旬，五百鐵犁光焰熾燃以耕其舌。復有五百鐵丸，光焰熾燃雨其舌上，以其前世不護口故。」<p>爾時四眾皆生怖懼身毛皆竪，涕泣流淚舉身投地，皆共同聲作如是言：「世尊！我等今者為彼族姓子、族姓女發露懺悔，願令遠離如是罪身不受眾苦。」會中復有涕泣流淚作如是言：「世尊！我等若於此生，若前百千萬億那由他生，曾起疑心作是眾苦因緣者，我等今於如來等正覺前，及餘百千萬億不可限量諸佛世尊前，發露懺悔。諸佛如來願以佛眼見知我等，我等今者所有罪業，皆悉發露不敢覆藏，我等愚小，無知無覺無有方便，惟願諸佛，以憐愍故受我等悔。」<p>佛告諸善男子：「善哉，善哉！汝等今於我前不覆藏罪發露懺悔，於我法中便為增益。」<p>阿難白佛言：「世尊！今此會中生疑心者，皆受如是地獄苦耶？」<p>佛告阿難：「今此會中生疑心者，以悔過故其罪甚少。」<p>阿難白佛言：「彼人受罪為多少耶？」<p>佛告阿難：「其人欲命終時，身上一一諸毛孔中受無量苦亦不經久。所以者何？以於我前及餘無量無邊諸佛世尊悔過罪故。阿難！是故諸族姓子、族姓女，不欲受如是罪身，如是罪舌，如是眾苦者，應當信解是經莫生疑惑。阿難！若有善男子、善女人，不欲捨佛、捨法、捨比丘僧，不欲捨過去、當來、現在諸佛正法者，應受持是經讀誦通利為他解說，書寫經卷而供養之。」<p>阿難白佛言：「世尊！如來今者說《不退轉輪經》，以何緣故作如是說『若不捨僧』？不捨何僧？」<p>佛告阿難：「僧者所謂不退轉者說名為僧，為不退轉法來集會者亦名為僧。」<p>阿難白佛言：「退轉菩薩不在僧數中耶？」<p>佛告阿難：「若有深發菩提心不見此心者，皆入不退轉僧中。」<p>阿難白佛言：「希有世尊，諸佛成就大方便力，以方便故說如是法。」<p>爾時釋提桓因，以天曼陀羅華而散佛上，白佛言：「世尊！願令一切眾生皆成就如是方便。」<p>佛告釋提桓因：「憍尸迦！若有信解是經者，皆當成就如是方便演說諸法，如我今者等無有異。」<p>爾時有百千諸天，以天曼陀羅花而散佛上，作是言：「願令一切眾生逮得是經。」<p>爾時阿難白佛言：「世尊！惟願如來，憐愍未來眾生守護是經。」<p>爾時佛告阿難：「若善男子、善女人，在大海中應聞是經，是善男子、善女人皆悉得聞。所以者何？先佛如來已守護故。」<p>阿難白佛言：「世尊！先佛如來雖守護是經，如來今者憐愍眾生當守護是經。」<p>爾時大地六變震動，即於佛前有閻浮那提金色天華自然而現，其華有百千萬億葉，出大光明遍照十方恒河沙諸佛世界。是時四眾皆見十方恒河沙世界諸佛世尊，是諸佛前，亦有閻浮那提金色天華，有百千萬億葉自然而現，出大光明遍照十方。爾時釋提桓因，即自化身作居士形，持種種花與諸四眾作如是言：「諸仁！今者可以此花散如來上，亦用供養是經法故。」是時四眾即取其花散如來上。佛神力故所散之花，於諸佛上變成花蓋。<p>是時四眾白佛言：「世尊！以何緣故大地震動？是大蓮花於諸佛前自然而現，乃至東方恒河沙諸佛世界，南、西、北方、四維、上、下恒河沙諸佛世界亦復如是。」<p>佛告四眾：「若先有此相，當知諸佛已守護是經。」<p>爾時阿難白佛言：「世尊！如來今者已守護是經耶？」<p>佛告阿難：「如是，如是！我已守護。」<p>阿難白佛言：「唯佛世尊守護是經，餘世界佛亦守護是經耶？」<p>佛告阿難：「十方恒河沙諸佛世尊亦守護是經。」<p>阿難白佛言：「世尊！當何名是經？云何受持？」<p>佛告阿難：「此經名『不著諸果』，亦名『遠離諸果』，亦名『說堅信、堅法、八人、須陀洹、斯陀含、阿那含、阿羅漢、聲聞、辟支佛密義』，亦名『降伏遣魔』，亦名『與六波羅蜜相應』。所以者何？若善男子、善女人，信解是經受持讀誦，乃至書寫經卷而供養者，便具足修行六波羅蜜。」<p>阿難白佛言：「世尊！云何信解是經受持讀誦，具足修行六波羅蜜耶？」<p>佛告阿難：「若善男子、善女人，信解是經名檀波羅蜜，不生疑惑名尸波羅蜜，堪任此法名羼提波羅蜜，心無怯弱名精進波羅蜜，心不擾動名禪波羅蜜，不分別一切法名般若波羅蜜。是故阿難！此經名『六波羅蜜相應』，亦名『一切諸佛正說』，亦名『廣大不退轉輪』，亦名『廣博嚴淨不退轉輪』。阿難！如是等名汝當受持。」<p>阿難白佛言：「世尊！聞此經名，尚應聽受，何況具聞初、中、後說。」<p>佛告阿難：「如是，如是！如汝所言。」<p>阿難白佛言：「世尊！若有得聞此經名者，能却幾劫生死罪耶？」<p>佛告阿難：「若有得聞《廣博嚴淨不退轉輪經》名者，聞已信解。阿難當知！是諸眾生，得却百千劫生死。」<p>阿難白佛言：「世尊！若有眾生，得聞是經，能信解已發菩提心者，逮得何法？」<p>佛告阿難：「如是眾生已逮受記，當得阿耨多羅三藐三菩提。」<p>爾時四眾，各各自見其所坐前有大蓮華自然而現，其華開敷有百千葉，亦有百千萬億光色。是時四眾心生歡喜踊躍無量，即取是華以散佛上，作如是言：「願使我等於未來世宣說是經，猶如世尊等無有異。」<p>爾時世尊即便微笑。當爾之時，一切音樂不鼓自鳴，一切眾香自然芬熏，百千萬億虛空諸天，於虛空中作大音樂，復有百千萬億諸天，於虛空中雨天細末栴檀種種天香，天阿迦樓香，細末多摩羅香，復雨天閻浮那提金粟銀粟天摩尼寶，復雨曼陀羅華，摩訶曼陀羅華，波樓沙華，摩訶波樓沙華，曼殊沙華，摩訶曼殊沙華，迦迦羅華，摩訶迦迦羅華，樓遮摩那華，摩訶樓遮摩那華，輸婆摩那華，摩訶輸婆摩那華，天優鉢羅華，拘物頭華，芬陀利華，如是眾華，而散佛上。種種天香，種種天鬘，乃至諸天所有珍寶皆悉雨之，虛空諸天現身在地，而作音樂以供養佛，世間諸人各各脫身所著上服而散佛上。復有諸人，脫手足瓔珞咽胸瓔珞所著天冠華鬘而散佛上。復有諸人，以金銀天冠，眾寶天冠，眾華天冠，栴檀天冠散佛上者。復有諸人歡喜踊躍稱慶無量。當爾之時，牛馬歡悅出和柔聲，虛空眾鳥出和雅音，地獄畜生離苦獲安，餓鬼充足離飢渴苦，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆悉歡喜踊躍無量。是時眾生皆得慈心，慈心相向無有忿恨。<p>爾時阿難白佛言：「世尊！以何因緣世尊微笑？諸佛如來不以無緣而笑。」<p>爾時世尊告阿難言：「今此四眾比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，今於我前得聞此經，及未來世得聞經者，皆於阿耨多羅三藐三菩提而不退轉，後成佛時宣說是經無有增減，如我今日等無有異。」<p>佛說是經時，有無量無邊不可思議不可限量百千萬億那由他天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆於阿耨多羅三藐三菩提而不退轉。佛說是經已，文殊師利法王子，無邊無量諸菩薩摩訶薩，尊者阿難諸大聲聞，及諸四眾比丘、比丘尼、優婆塞、優婆夷。天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，及諸世間聞佛所說，皆大歡喜。