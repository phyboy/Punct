<juan>佛說法華三昧經一卷<p>佛在羅閱祇耆闍崛山中，與諸尊弟子比丘千二百五十，菩薩七萬三千人，諸釋、梵不可復計，十方飛來無央數——皆神通妙達——復有他方恒邊沙諸天人及諸菩薩，如是等百億千恒沙皆來會，在佛前坐。<p>時舍利弗、須菩提等諸尊菩薩皆有疑，心念言：「何因緣諸上人皆來在是間會？有何異要之瑞應？」爾時，諸弟子起疑心念，為佛作禮長跪，欲問佛。<p>佛時已放無數光從口出，若千億億，稍稍引大遍虛空明，遠照恒邊沙剎土，地復震動。於是盡明，即不復見佛身相，大眾愕然，共議：「佛三昧為何所之趣？」各自思之，即便還坐三昧求佛至處。座前有菩薩名慧相，便報言：「善哉，善哉！當爾賢者思惟，了不知所至處。」<p>須臾，羅閱王、後宮、太子、皇女及婇女夫人三萬二千人，皆從共來詣山中，到不見佛。復有不想菩薩問王：「將從何多？」王名辯通，答言：「見佛光明故來耳。」<p>王女名利行，便問菩薩：「佛今所在？為到何方？」<p>答曰：「向已求佛，了不知處。」<p>女答曰：「卿是佛第一神通者，應當知處。」<p>菩薩答曰：「且坐。」須臾頃，地即震動。從地中出，坐自然大寶蓮華上，眾坐上人愕然。<p>王女利行起，為佛作禮訖，住佛前說偈問佛：「向見大光明，疑佛有異要，故來將大眾，欲問心狐疑，反更不見佛，意甚有怪驚，願得具為說，當令大眾解。各發一三昧，推求佛身相，了言不知處，各共坐作議：『更起何三昧，畢欲求佛意。』女來問眾等：『佛今為所在？』純行有至心，必欲有所問，願見世尊授，令意解狐疑，具為現眾等，分別解說之，向所三昧處，所名在何所？」<p>佛語女利行：「所問甚深，當為汝分別說。向所三昧，名法華。譬如大國中有一樹，有一華覆三千大千剎土，其香熏恒邊沙佛國；若有人得聞名字、若知解，自然疾得是三昧；若諸病痛者得聞是三昧，應時自解，人根眾病消盡。」<p>女利行問佛：「何謂華之威德乃有是慧？」<p>佛語女利行：「華者，一樹之色，人見莫不愛樂。欲得之者，法華三昧是。生死中之色，大光受有形。人不知、不聞、不信是三昧，不奉行之，未應菩薩不見慧。失人之本，反隨沫流，終已不見明。」<p>女利行復問佛：「今欲得是三昧，行何法？有幾事行得人中？願佛弘慈恩潤，廣開行議，令一切聞解皆入三昧中。」<p>佛言：「善哉，善哉！多所度脫，永度無極。有二事。何謂為二？一者、知法身如幻如化，二者、知婬、怒、癡無根無形。」<p>佛爾時說偈言：「法身有一切，化幻現沈浮；婬、怒、癡無形，如水現泡沫。觀察人身物，如滅無形住，離散合自成，分別計皆空。」<p>佛語女利行：「復有四事，別如行三昧者。何謂為四？一者、行戒，無色想；二者、行檀，無受者；三者、不厭，無亂者；四者、行智，無愚者。是為四。」<p>佛爾時說偈言：「不犯戒無毀、行檀不入智、不厭無癡亂、不愚無智慧，不說無行者，有行不言向。三昧可得入，無處無中邊。」<p>佛語女利行：「復有三十六事，是為三昧所見事。何謂三十六事？不見生、不見死、不減、不增、不出、不入、不在外、不在內、無住、無止、無水色、無火色、無風色、無地色、無痛、無痒、無思、無想、無生、無死、無識、無貪、無婬、無瞋、無恚、無愚、無癡、無慳、無施、無惡、無善、無心、無意、無識行、不起上若干事、不滅上若干事，如一無形像。是為三十六事、法華所見事。」<p>佛爾時說偈言：「不想念無念，不行色想要，無行法華淨，空寂無吾我。不處有入中，沒滅無形像；不觀善以惡，俱皆空自然。」<p>佛告女利行：「法華三昧所見，譬亦如是。」<p>佛說是三十六事品時，無數天人及世間大眾，人及王所侍從，大小合有四十億萬，皆發無上正真道意；女利行及後宮人三萬二千婇女、夫人，逮得無所從生法樂。<p>於中立女見眾人皆發道意，心甚歡喜，起為佛作禮。繞佛三匝，住佛前說偈言：「世尊實神妙，演知三世事，斷世婬怒垢，開化沫流人，皆到無為城，快樂乃安寧，如是天人中，地為大動傾。今日合大眾，億億百萬千，當來及過去、現在得自然。願得大普恩，法華威神力，三界一切人，皆得是三昧。令我值在世，常行法華事，使世無老死，快樂無憂患。三苦自然除，皆如為三昧，空想於願識，自然現相好。教授沫流人，得意慈普行，光光威儀好，等為身如來。合聚於沫生，三昧豫生行，便使於空中，得慧如上首。」<p>女利行說偈已，作是念：「今欲教授人，不見法則，何事開解人？」<p>佛即知女心中念，便語女：「欲持何法教何人？法復何所在？人復何所止？」<p>立女白佛言：「如是所說，無法、無教、無人。」<p>佛語女：「無法有八事行，無教有六事除，無人有七事散。」<p>女問佛：「何謂八事行、六事除、七事散？」<p>佛言：「一者、直見不邪，二者、直聞不聽，三者、直治不曲，四者、直說不煩，五者、直行不迷，六者、直念不思，七者、直意不動，八者、直受不尋。是為八事行無法。<p>「何謂無教六事除？一者、不念有見無見無，二者、不念有聲無聲無，三者、不念有味無味無，四者、不念有香無香無，五者、不念有觸無觸無，六者、不念有意無意無。是為六事除。<p>「何謂無人七事散？無水色、無風色、無火色、無地色、無心色、無識色、無行色。是為七事散。無人可教，當作此解。」<p>佛爾時說偈言：「若有解法華，三昧要句品，當念勤精進，曉解得正言。七八六已足，計本無形迹，不受自可欲，去想安寂然。說法無言教，不見有壽命，人本空無寂，不解沫言有。不除不斷欲，出入無住處，無痛無思想，不生不死滅。有念為勞苦，不復著因緣，示現有色欲，已反愛灰塵。觀見有病痛，常意與本并，慧見不空念，寂寂安空空。法華三昧現，不出不入住，無見不見空，是為疾得如。便能行施法，以慧為布施，說慧等如是，諸佛皆稱歎。」<p>女聞說是時，倍復踊躍歡喜，起為佛作禮，踊在空中去地七尺，還坐金剛蓮華上。<p>時坐中有比丘心念言：「是為真是女？為幻人？」自起為佛作禮，長跪叉手，說偈問佛言：「本自生愚癡，不識道慧義。不知女利行，為是真男女？審是一定人，用法何復問？真是女子身，所問何以深？生來侍佛法，未見如是人，所見非凡及，智慧何以爾？本從何方來，而生於王家？宿命行何法，逮及幾佛來？精進健乃爾，所問如來報。戒具真有行，能問如有說，能忍有柔意，但能口說行。休心意何如？實欲往試之。可應幾法住，往對不起意？若實有智慧，我欲從解要。省視所說法，詠廣入道俗。有何異心意，獨得是智慧？」<p>佛便語比丘言：「自若干因緣。」即說偈報言：「女利行本心，立德識本處，在世來千歲，常習於三昧。心解眾色要，寂然與禪同，真是女子身，不為化來現。本從無色世，今來在世界，續復如本行，已行便立正。無身現說心，普念眾慈行，念法空為本，不起因緣相。比丘自不解，何怪是女身？不見無有本，反自受縛著。禪思欲去色，更反為色亂，遠苦避三毒，已入三毒苦。汝自不解身，自謂得常安，萬物如幻化，入出無形住。四色本虛空，自然受形著，愛習自拘限，壞本起末欲。」<p>爾時，比丘八萬四千人聞說偈意解，即發無上正真道意。不可計天人散華名香，皆來供養佛。<p>時舍利弗心念：「女子乃有是辯，何不去女作男？」<p>佛即知舍利弗心所念，便語舍利弗：「汝自問女。」<p>舍利弗即問：「唯，女利行！所說非常事，如與如來共對語。何不去女作男？」<p>女利行答言：「唯，舍利弗！道德之要以慧善見，不視於四色——是地、水、火、風——五情合、六入為衰。心意識如幻如化，出入無形。癡意不盡，故與三流對，更出浮沈。何足珍？雖漏盡結解，有不淨想，無色如為惡，苦住反為樂。」<p>舍利弗問：「學佛之法，應有謗毀言不？」<p>女問：「賢者舍利弗！云何為謗毀？」<p>答言：「一好、一惡，是為謗毀。」<p>女報言：「未曉、未了。大人所說，不以小為小、大為大，好惡無二，等無異。謗身，身是色；謗意，意無形。四色法空，無形、無造，何所受謗毀者？」<p>舍利弗答曰：「卿所說是菩薩大人所行，卿未應菩薩，何緣乃說此事？」<p>女報言：「大人為以何立？」<p>報言：「普等為言。何謂為普？教授十方人，遠苦得道，是為普。唯賢者所說，不說普，說生死勤苦耳。」<p>女語舍利弗：「謂為普者，不見有人、無人，有教、無教，有法、無法所念，是曰為普。不為見生死苦，欲教之，令得道，是為普。」<p>舍利弗無有辯才析答此言。女爾時說偈歎曰：「人用三塵亂，輒為六衰著，五惡十賊對，三厄墮困窮。十二連相續，四色拘沒三，不解名顛倒，坐受空聚藏。無故沒三婬，自網投深淵，堅藏畏二三，自滅更受生。宛為空所縛，恒懷不淨想，自呼是常安，為得真自然。是輩滿閻浮，億億百萬千，所行遍十方，不益一切人。當有隨受行，皆共墮海流，可作大法行，入海勉欲根。決海令滅盡，平故無還流，返原盡欲室，令人歸故鄉。故鄉名無為，號字清淨堂，快樂多紫金，入出楊光明。恒邊沙劫佛，莫不稱歎說，以法空無戲，無相不願識。淵流以海水，皆復不足說，廣意開化人，自然常自安。惟念諸賢者，乃自反不解，無故自受縛，幻化受報應。」<p>爾時，四萬二千羅漢皆正意第七住；八萬五千釋梵皆逮無所行從生。<p>六萬四千賢女起為佛作禮，住佛前說偈言：「今日女利行，為我眾等說，聞說佛深法，令我心開解。實欲知道德，皆從何所來？聚合眾一切，有何神妙德？而致與大眾，莫不驚愕心，伏意往樂從，隨教之所行。願欲求天尊，愍發起濯眾，至心受大慧，如來神化現。應時諸女身，倒願去色欲，便欲作沙門，佛之知我情。畢覺諸審諦，使身如菩薩，宣佛神道教，當復轉化人。諸賢大眾女，俱起在佛前，頭面稽首禮，願得如佛像。」<p>佛語諸女：「所說實至心。今欲求所願，先當報父母，次當復由王，得聽可去耳。」<p>於是，諸女說偈報白言：「欲願作沙門，先當報父母，次當復由王，得聽可作道。為道不苦晚，但當勤開心，曉解心意本，一切與同等。便有決大意，心解乃至道，道從解心起，不住於縛著。化達觀眾見，如復心出生，從本知本空，知皆非常苦。心亂便隨流，所見必有對，不生善惡想，爾乃作沙門。」<p>諸賢女起往至父母所，長跪白父母及大王：「今日受王恩德，來詣佛所。為尊女利行問佛深妙法，欲求無為道、現身及一切。佛為女說本末、生死、苦痛，但為色欲著，不知道德本。緣是無常至，當就三苦勤。願欲作沙門，願父母聽我作沙門，當得道還度父母。」<p>父母語諸女：「求自然道，各自見便利，隨意所習行。汝曹尚去，我亦隨汝去。汝自白語王，得聽便自去，用問我為？」<p>諸女稽首大王前，淚出而言：「人在三界中，苦欲坐色想，不得自在，無常卒至，無有代者。實欲作沙門，并與諸女俱，無為得道者，當還度父母，王願從本意。」<p>王語女利行等：「早欲使汝去，隨行作沙門，以汝三事未足，是以不遣汝耳。一者、未盡學識諸禮教，二者、常樂未有見苦，三者、口食恣味未有足者。以是故，不欲遣汝耳。若有至意者，便去勿疑。吾亦欲作沙門。」<p>王即起至佛所，作禮白佛言：「聞說智慧，意甚願樂。國付太子，身歸三尊，給侍左右，并受法教。欲作沙門，求道如佛。」<p>佛即放光若干種色，其明照十方，地為六反震動。諸天作樂覆滿於虛空，散華名寶覆三千大千剎土。天下丘墟皆平，其有大山化為黃金，枯木更生。中有不端正者，皆得願。樹木枯者，皆生條葉，自然風吹，皆歌歎佛功德；生華者，即自墮落，各氣到佛所，羅住空中，各說偈讚佛功德：「今蒙聖神力，得救死復生，光色還本然，復實滋道成。生死婬亂色，譬於枯木時，值佛說音聲，還來合本并。六色沈著瞑，四色合五欲，分別法空然，解道成法行。為得真定智，快樂得安寧，一切皆歡喜，稽首禮佛足。」<p>爾時，諸六通及羅漢見華有是說。女利行即化為男子，復為菩薩。一女子作是二化變，眾坐莫不歡喜。時一佛剎中無有女人，諸六通道者十萬五千人、三萬須陀洹皆得阿惟越致；八萬六千人及阿那含皆得柔順法忍；不可計羅漢更發無上正真道意，其有辟支佛行，即如彌勒輩。<p>王即以國付太子。太子名辯積，拜跪白大王：「王為欲施子孫，之殃與色身，之福施子孫；當以法財之利，持誅滅之怨大罪與子孫。大國之治世世漏沒，人根不知大慧、滅善之路，與子孫，當奈何？父王有教，不得不從。」輒便禮拜，辭王而去。還國宮殿，坐領國，普告：「若不到佛所求無為道、作善孝者，罪與三逆等。」<p>太子於殿上精進勇慧，廣開大道意。心甚過本無量，即滅一城之惡，地即為六反震動。時人民皆言：「願太子便得作佛，我曹大眾皆當承弟，亦當作佛。」<p>佛時笑，五色光出，照於十方佛剎。人民皆發願：「令我得道如佛，天下飲食自然在前，如忉利天上；其國菩薩皆如阿彌陀國中。」<p>太子辯積得功德，在宮七日，出詣佛所，從大眾群臣、大小人民無央數。至佛所，為作禮，住佛前，說億億萬千偈讚曰：「佛作三昧決，功德甚巍巍，光相威神照，感動三千剎。施人無上慧，德普入眾心，感發開童蒙，莫不受福成。演詠法華事，改世濯群異，降伏獷強者，和更受柔順。等尋道場光，世人受業長，去老逮空寂，不死而復生。除病遠穢辱，色想沒滅勞，陰蓋即以除，清淨無欲塵。思想受欲定，流布還無為，空定常寂然，不住不然行。不行無法識，示現光相成，本法無增減，常安寂空空。如來現神化，一切得真道，愚癡寂然定，心與無生同。我今聽說法，演出法華慧，心解得發願，一切得如佛。今欲城國土，願便說法華，以何法行得？當有幾事解？疾得是法華，依義說其慧。皆令分別知，一切心得解，曉了諸法事，當從中外得。得之為遠近，便可立得佛，復更於劫數，久從幾佛受？解慧而有要，須臾變化成，願以具演說，皆令大眾知。」太子及眾人，作禮還復坐。<p>佛語女利行：「欲知法華之開解所示現也，當來、過去、現在諸佛皆從是散身譬喻品得道知諦。」爾時，有億百千天及諸梵、不可計人民、四十八萬菩薩逮得無所從生；其有聲聞皆更發意。<p>時不想菩薩白佛言：「今日大眾聽聞法華三昧解說事要，都未受訣？」<p>佛告菩薩：「今日說法華三昧者，皆以授訣。有劫數、各各自有國土處所，是故不復說耳。若汝不解，自往皆問之。」<p>時太子及女利行即白菩薩心中所欲問，即各說偈答報言：「惟賢上智慧，何以不解要？其有求想報，皆為不受慧。當說有處所，則非法華事，要當須口說，欲聽真高聲。不解其本末，語亦俱不知，指示道徑法，猶若如盲人。師子之大音，尚復呼小聲，受訣已得佛，不知禮正道。受訣有國土，譬亦如幻化，有對便出應，不復預思想。見附住教授，彌及去來今，神通無不知，不須有言說。受訣在空無，寂然安無為，常定不動轉，私細人不知。開演於未然，寂靜無所為，是為所樂國，清淨為證正。不念有思想，是為快法安；相好示光明，是為勤苦現；弟子有人民，是為入欲濁，不苦不勤念，都盡不起滅。」<p>如是說十八萬億偈報。菩薩即歡喜，說偈讚曰：「我自生愚癡，不解上人語，不知其音法，反呼未受決。如今所說偈，甚深難具陳，願發本時意，與神共參論。」<p>時太子白佛言：「今諸賢皆尚不解要，以善權方便開解。」<p>佛即笑，五色光從心、口出，十方皆明。阿難白佛：「佛不妄笑，笑必有意。願聞其說。」<p>佛語阿難：「汝見大眾不？」<p>阿難答言：「見。」<p>「今是如來問皆具答，各各在十方教化度恒沙等天人民，皆使作佛。」爾時，自然雨香華七寶覆三千大千剎土，而周匝遍無有空處。<p>佛語太子：「此法華所解人身之事如是。」爾時，不可計恒沙百千人民皆發無上正真道意，逮無所從生心；無數千聲聞皆逮阿惟越致地。<p>阿難長跪白佛言：「此名何經？云何奉行？」<p>佛語阿難：「名『法華三昧——女利行所問解人身散情經要集』。若有男女書寫、諷誦、讀，勝行檀八十劫；若供養對跪拜者，勝菩薩行慈三千億萬劫；若當曉解展轉相教，勝供養恒邊沙佛；若有一聞是經者，不復更生死勤苦。不信謗者，此人以隨末流，未復還本。」<p>佛語阿難：「囑累汝法華三昧事，千劫尚不能盡。粗說要諦，受、書、持、奉行，勿得減一字，正書句逗相得。」<p>太子所從大眾開解，各得道慧，皆如上首，起為佛作禮而去。