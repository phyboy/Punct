<juan>佛說菩薩行方便境界神通變化經卷上<p>如是我聞：<p>一時佛在優禪延國，住旃茶鉢樹提王園，其中多有諸娑羅樹、多羅樹、迦尼迦羅樹、尼拘羅樹、博叉樹、優曇鉢羅樹；復有婆師華、陀膩迦華、阿提目多華、瞻婆華，阿叔迦樹、波吒羅樹，以為莊嚴；又有泉井、池沼、江河、清流莊嚴；又有青、黃、赤、白蓮華遍諸水上；鵝、鴈、鴛鴦、拘那羅鳥、鉢吒軍陀、鸚鵡、鸜鵒、命命諸鳥出種種音；多諸黑蜂出妙音聲；多軟深草遍布大林。與大比丘眾十二億俱，大德舍利弗、大目揵連、摩訶迦葉、阿尼揵陀、須菩提、大迦旃延、摩訶劫賓那、離波多、波賓那、難提翅那、那提迦葉、伽耶迦葉、富樓那彌多羅尼子、憍梵波提、那陀翅那、周梨槃特、闥婆摩羅子、呿陀婆林、難陀、摩訶拘絺羅、羅睺羅、大德阿難等，而為上首；十二億俱，一切入一法界處行，進入一切諸法如性行虛空行，無依止處無依止行，離諸一切所起覆蓋障礙結纏，入度如來，無有法界近一法界，向一切智道而不休廢，欲一切智心無退轉，智慧了別得到彼岸，勤進修行方便境界。<p>摩訶波闍波提，耶輸陀羅等，與八億比丘尼俱，一切成就白淨之法，皆悉善行，一切智道近一切智，善行進入無有法性，觀一切法無有性相，自解諸法實際無際，得於無礙解脫智慧，隨應眾生，所應調伏，善能示現。<p>復與七十二億大菩薩眾，其名曰大力菩薩、大力持菩薩、大變化菩薩、大變化王菩薩、大進趣菩薩、大進揵菩薩、大吼菩薩、大吼意菩薩、大眾主菩薩、大香象菩薩、大月菩薩、善月菩薩、功德月菩薩、寶月菩薩、普照月菩薩、法無垢月菩薩、月照菩薩、妙名月菩薩、放光月菩薩、滿月菩薩、梵音菩薩、梵主雷音菩薩、地音菩薩、法界音聲菩薩、降一切魔場音菩薩、妙音聲菩薩、普告音菩薩、無妄想分別音菩薩、地輪音菩薩、一切無障音菩薩、普藏菩薩、無垢普藏菩薩、德藏菩薩、照藏菩薩、寶藏菩薩、月藏菩薩、日藏菩薩、熾藏菩薩、蓮華藏菩薩、蓮華德藏菩薩、大意菩薩、益意菩薩、妙意菩薩、好意菩薩、勝意菩薩、增意菩薩、無邊意菩薩、廣意菩薩、覺意菩薩、無盡意菩薩、須彌燈菩薩、大燈菩薩、法炬燈菩薩、照一切方燈菩薩、普燈菩薩、滅一切闇燈菩薩、照一切道燈菩薩、一照明燈菩薩、月燈菩薩、日燈菩薩、離一切惡道菩薩、魔不降伏菩薩、大魔不降伏菩薩、威德菩薩、無降伏菩薩、無能測菩薩、威德覺乾惡菩薩、得大勢菩薩、觀世音菩薩、彌勒菩薩、文殊師利童子菩薩摩訶薩等，七十二億俱，皆是一生，得陀羅尼，得諸三昧，得無邊樂說，得無礙無所畏，獲得神通到於彼岸，能過無邊佛之剎土，遊於神通身心解脫，諸礙無礙智見成就，無佛世界現佛出世，善轉法輪無有錯謬，隨於一切眾生所解，而為說法說無作法，於法性中無有動發非不動發，其心入度到於彼岸，演說空法吼大師子吼，降伏破壞一切外道，伏魔怨敵，得諸菩薩所行神通，斷離愛瞋其心平等，如地、水、火、風，入於一切如來密處，為一切眾生而作佛事，常為諸佛之所讚歎，受持一切未來世劫，受持一切如來法性，雨於法寶，歎其所有一切功德，不可窮盡，為世界主本願成就，行於如來解脫之行，先已善修行於大乘，信眼清淨無有垢污，常恒勤進供養給事諸佛如來，能善莊嚴不退莊嚴趣向大悲，其心解性無可比喻，超度疑佛猶豫惑心，為過諸佛之所護持。<p>復有無量優婆塞、優婆斯，於此三千大千世界威德無喻；諸天、天主，諸龍、龍主，夜叉、夜叉主，乾闥婆、乾闥婆主，阿修羅、阿修羅主，迦樓羅、迦樓羅主，摩睺羅、摩睺羅主，緊那羅、緊那羅主，人非人、人非人主，一切各與百千眷屬皆來會坐。<p>爾時世尊，無量百千大眾圍繞，坐於德藏師子之座，蔽諸大眾身光猛盛照明無垢。猶如須彌顯于大海映蔽諸山照明挺特；世尊亦爾，坐師子座覆蔽一切諸天世人，殊特猛盛照明無垢。猶十五日月盛滿已，隱蔽眾星照明清淨；世尊亦爾，隱蔽一切諸天世人，照明清淨。猶如虛空清明淨潔無有雲翳，日放明網，隱蔽山光螢火闇已極照明淨；世尊亦爾，坐師子座，降伏隱蔽諸天世人極為照明，亦復隱蔽釋梵護世等光。猶如闇夜於高山頂熾然大火照明清淨；世尊亦爾，處師子座，降伏隱蔽諸天世人，光極照明清淨無垢。如師子獸王降伏一切諸小禽獸；世尊亦爾，處師子座，降伏隱蔽一切天人。如毘琉璃如意寶珠八楞無垢放淨光明；世尊亦爾，處師子座，端嚴殊妙明照十方。如轉輪王降伏四域所有眾生；世尊亦爾，處師子座，降伏隱蔽諸天世人。如釋提桓因著釋迦毘楞伽寶瓔珞已，處善法堂降伏隱蔽諸天光明；世尊亦爾，處師子座，降伏隱蔽諸天世人，照明清淨。<p>爾時文殊師利童子，知大眾心已，見如來身威德隆盛，作是思惟：「是何光瑞，世尊今坐於師子座，極為光明清淨殊特大會甚多？我今當問如來是義。」爾時文殊師利童子即從座起，正於衣服，偏袒右肩，右膝著地，合掌向佛，以偈讚曰：「十力照光明，降伏天世人，三有無與等，眾生無有過。如須彌天居，悉照明諸方，降伏蔽諸山，勇出照眾山。佛持德亦爾，智山勇出世，降伏蔽諸眾，常恒淨照明。如月處虛空，日月功德照，盛滿極圓足，降伏蔽諸宿。十力亦如是，弟子星圍遶，放淨月光明，能照人天世。喻如日宮殿，照明降一切，人尊主如是，降伏人天世。猶如山頂火，闇夜照諸方，智光明如是，調御放妙光。如師子獸王，顯威德降獸，外道眾如是，顯照明降伏。人主轉輪王，威德降伏世，世調御如是，降伏照諸世。三十三天王，降伏勝諸天，無等亦如是，降伏照諸眾。」<p>爾時文殊師利童子，偈讚佛已，合掌白佛言：「惟願世尊，今為此眾，說《菩薩行方便境界神通變化經》，若眾生聞趣上行者，當發阿耨多羅三藐三菩提心；向下行者得上勝進；已發無上菩提心者，增益無上菩提境界；懈怠眾生發大欲樂；退道眾生安菩提道；趣菩提道諸眾生等，具足莊嚴如來智度。」文殊師利如是請已。<p>佛告文殊師利：「如來、應供、正遍知所說難解，當何緣說？何緣進入？難知、難覺、難可測量、難教、難度，諸天世人壞威儀者，及破戒者，不能解知；下眾生等所不能解；諸壞心者所不能信；為惡知識之所攝者，所不能入；離善知識者，所不能知；不為諸佛所護持者，不能聽受，況當解趣，無有是處，惟除諸佛所護持者。」<p>爾時世尊而說偈言：「文殊！聽我說，汝所問事義，下暗不能行，不知此法性；於先佛不行，調御世不護。若聞此法者，無有恭敬心，惡知識所攝，離善知識人，若聞如是法，疾退墮大山。小心無進行，無有勝妙心，下人無信解，是等聞不喜。佛悲彼不說，勿嬈彼眾生，不信此法故，長夜無利益。」<p>爾時文殊師利童子白佛言：「世尊！此所集眾皆悉清淨，先有善行，多供給事過去諸佛，善知識攝，善淨信根，恭敬出世解脫之法，善知淨心，畢竟善解善教，如此等眾皆悉集會，能知能解如此之法。善哉，世尊！願今演說，攝取利益諸眾生故。」<p>重說偈言：「此多眾生求法利，善知解了此法性；過去諸佛所修行，是故說法調御師。悉皆恭敬合掌住，瞻視諦觀世調御，調御為此生悲心，大覺願說勝妙法。我今咸請於法王，願當演說勝妙法，為利攝取菩薩故，人尊願開善法藏。」<p>文殊師利如是請已，佛即讚言：「善哉，善哉！文殊師利！汝問如來、應供、正遍知如是之義。文殊師利！汝今悉知一切法行，於諸法中無有疑惑，汝已善覺智慧方便。文殊師利！汝多利益諸眾生行。文殊師利！汝為未來諸菩薩等作大光明。文殊師利！汝今諦聽，善思念之，吾今當說《菩薩所行方便境界神通變化經》。」<p>文殊師利諸菩薩言：「如是，世尊！當至心聽。」<p>佛言：「善男子！若有成就十二功德法，是善男子、善女人等，能發阿耨多羅三藐三菩提心。何等十二？有妙解性離下解行，有性行悲生於白淨，有心專行堅受無為，有善莊嚴久修善行，有善恭敬供養諸佛善集白淨法，有身業、口業、意業無作離一切惡，有遠惡知識近善知識，有如說如作無有諛諂，有善覺知法不貪於味節量而食，有如來護持離魔所持，有常一切諸眾生中生於悲心，亦不放捨一切眾生，心亦不貪，有因緣力功德莊嚴。善男子！是名成就十二功德法。善男子、善女人，發於阿耨多羅三藐三菩提心，是利益心，能與一切眾生樂故；哀愍心，不作諸惡故；大悲心，堪任荷負諸眾生故；大慈心，消滅一切諸惡道故；白淨心，不求餘乘故；無愛心，離於一切結使濁故；是淨心，其性淨故；如幻心，無有物故；無所有心，離所有故；堅固心，不動搖故；不退轉心，達諸法故；度於一切眾生之心，如說作故。」<p>爾時世尊，而說偈言：「若有佛子善修行，清淨之法滿足心，一切眾生慈悲心，柔軟之心為菩提。本先遠離惡知識，近示菩提善知識，誓願勤進菩提果，生於覺知菩提心。恒常不生疲厭心，所修行行如本際，猶如金剛不退心，如是等生菩提心。於諸眾生慈悲心，安諸眾生住樂故；遠離一切諸惡故，是等疾生菩提心。慧者不求於餘乘，思惟菩提勝功德，淨心無垢亦無愛，如是等欲菩提心。離物悲物無有愛，其性猶如電幻等，離一切物無有相，佛說菩提心等是。離一切使一切惡，無垢明了如虛空，一切文字不可見，此說菩提心清淨。是菩提根勝妙行，亦陀羅尼諸辯者，亦是諸根及眾好，此是得佛諸功德。」<p>佛告文殊師利：「菩薩安住，見於如是十二功德，勤進修行檀波羅蜜。何等十二？見菩提道安和調適，勤進修行檀波羅蜜；見大富族，勤進修行檀波羅蜜；見生可愛種姓中故，勤進修行檀波羅蜜；見離慳垢，勤進修行檀波羅蜜；見施心具足，勤進修行檀波羅蜜；見關閉於餓鬼門故，勤進修行檀波羅蜜；見財多共欲求堅固，勤進修行檀波羅蜜；見諸所須自在具足，勤進修行檀波羅蜜；見修習行一切捨已，勤進修行檀波羅蜜；見離貪惜捨一切物，勤進修行檀波羅蜜；見我當滿檀波羅蜜故，勤進修行檀波羅蜜；見應慎行如來教勅故，勤進修行檀波羅蜜，所有布施悉皆迴向阿耨多羅三藐三菩提。善男子！是名菩薩見於如是十二功德勤進修行檀波羅蜜。」<p>爾時世尊，以偈頌曰：「施求無等一切智，手足淨目頭骨髓，不惜內外一切捨，後無貪惜增益德。當成妙封生勝家，後增菩提降貪垢，得自在滿於檀度，一切諸佛所讚施；慧見是諸功德利，我當修行一切捨。<p>「復次，諸善男子！若菩薩見如是十二功德事故，勤精進修行尸波羅蜜。何等十二？見我當護持攝成就戒，勤進修行尸波羅蜜；見我當向菩薩道故，勤進修行尸波羅蜜；見我當緩結使縛故，勤進修行尸波羅蜜；見我當離一切惡道，勤進修行尸波羅蜜；見我當淨一切惡道，勤進修行尸波羅蜜；見我當成於身、口、意無作業故，勤進修行尸波羅蜜；見我當為慧者不訶，勤進修行尸波羅蜜；見我當習不放逸戒，勤進修行尸波羅蜜；見我當施一切眾生無所畏故，勤進修行尸波羅蜜；見我當得身、口、意戒，勤進修行尸波羅蜜；見我當於一切法中得自在故，勤進修行尸波羅蜜；見我當學無上如來戒，勤進修行尸波羅蜜。善男子！是名菩薩見於十二功德事故勤進修行尸波羅蜜，是戒迴向於一切智。」<p>爾時世尊，以偈頌曰：「我當得緩結使縛，我當關於惡道門，我當思量勝妙事，我當護戒牛愛尾，我當如佛所教住，我當慧者所稱讚，我當護持常不離，我當有住戒功德，我當身口得無作，我當行意無作法，我當善護身口意，我當不復行惡道，若不放逸善逝讚，是諸一切善業本。我當常住於是處，捨離一切諸放逸；我當行尸波羅蜜，我當成就於佛法，我當淨於如來戒，是一切戒勝無上。不悕望求此功德，若菩提薩求勝道，護戒猶如氂牛尾，當得一切功德利。<p>「復次，諸善男子！菩薩念於是十三行，修行於忍。何等十三？一切行空修行於忍；不得我故修行於忍；不得眾生修行於忍；不偏自他修行於忍；究竟無瞋修行於忍；覆蔽結使修行於忍；永斷貪、瞋修行於忍；成就相好修行於忍；欲生梵世修行於忍；離他逼切修行於忍；欲得盡智無生智故修行於忍；欲降諸魔修行於忍；欲知見如來無量身故修行於忍。以是忍辱，悉用迴向於一切智。善男子！是名菩薩見十三行修行於忍。」<p>爾時世尊，以偈頌曰：「此法空無有，求不得眾生，解知於此法，安住忍功德。俱遠離二邊，自他無有瞋，慧者修忍力，大悲如是示；究竟無有瞋，進修忍無憂，覺知於盡故，修忍寂結使；相好色嚴淨，是生於梵宮，堅進近忍力，樂思惟吉忍；無大忍力等，令魔力非力，一切德來歸，是故修妙忍。<p>「復次！諸善男子！菩薩有於十二莊嚴，莊嚴修進。何等十二莊嚴？覺了一切佛法，勤修行進莊嚴；往詣一切佛所，勤修行進莊嚴；供給一切如來，勤修行進莊嚴；教化一切眾生，勤修行進莊嚴；安住一切眾生於佛法中，勤修行進莊嚴；滅諸眾生無明，勤修行進莊嚴；施諸眾生佛智，勤修行進莊嚴；淨於一切佛土，勤修行進莊嚴；盡於未來際劫，修菩薩行而不疲厭，勤修行進莊嚴；欲於一彈指頃遍至一切佛之世界，勤修行進莊嚴；一切佛之世界，成無上道轉妙法輪，勤修行進。諸善男子！是名菩薩十二莊嚴勤修行進。」<p>爾時世尊，以偈頌曰：「無上勇進無懈怠，是佛子向勝菩提；往多佛剎猶復斷，是所行處無疲厭。為化眾生堅精進，堪百千億劫苦聚，常恒勤進無懈怠，施與眾生滅度樂。我願修淨諸佛剎，盡悉覺知一切法，我諸世界中勝輪，轉已多億眾生調。一念心覺勝菩提，遣化多剎調伏故，佛子常度進彼岸，現眾莊嚴為眾生。<p>「復次，諸善男子！菩薩十二行修於禪定。何等十二？燋結使行，究竟不發故；正心住行，不隨境界故；無依止行，離欲界、色界、無色界故；出過世行，降伏非聖凡夫定故；增益勝行，無我心故；次第定行，分別禪故；無所有行，離有想故；無邊之行，呵責有邊三昧禪故；以是定行，善寂靜故；調心行，無不知故；寂靜之行，護諸根故；方便境界行，菩薩修禪，不捨、不發、非慧、非慢、非見、非愛、非念修故；是故菩薩降伏一切諸修禪者。諸善男子！是名菩薩見十二行修於禪定。」<p>爾時世尊，以偈頌曰：「此禪定尊貴，是彼菩薩行；燋一切結使，究竟不復發。專修寂定禪，不修逐境界，若有不住心，勸令住於定。修無依止禪，彼無所依止，欲色無色界，思惟無所著。是禪超出世，是菩薩所知；是故降一切，諸非聖定者。行於次第禪，欲得自在故；是故捨禪定，還生於欲界。增益勝妙行，智慧者修禪；是無我心禪，為於菩薩說。無量無邊行，修行最上禪；是故少分禪，照明令降伏。智慧方便俱，修禪大名稱；都無所見得，一向白淨行。無所依止故，亦不住於物；智慧者修禪，捨離於物相。行如是等行，智慧者修禪；於緣覺自在，是故無所行。<p>「諸善男子！菩薩十二行智入般若波羅蜜。何等十二？明了行，不闇蔽故；大炬行，照明一切諸結使故；放智明網行，離無智故；智慧鉤行，拔無明根故；善利槊行，破愛網故；金剛行，破結山故；日宮行，乾燋結泥故；火大行，燒生樹故；摩尼寶行，不迷惑故；是空行，無有物故；無相行，無有相故；無願行，過三界故。善男子！是名菩薩十二行智入般若波羅蜜。」<p>爾時世尊，以偈頌曰：「此慧勝世間，作光滅諸闇；日炬甚清淨，照諸結使眾。慧利滅無明，覺知破壞愛；破諸結使山，天主金剛杵。破壞阿修羅，所有諸軍眾；得照明離闇，慧示現如燈。猶日乾燋泥，勝慧猶如日；度結海彼岸，猶如船渡水。拔斷無知樹，如刀斬諸樹；得不迷摩尼，空無物性相。常離於覺觀，不依諸有道；得破壞疑惑，能論出言說；示生死過患，示現涅槃炬。此慧調世眼，現無迷相事，因慧菩薩健，離闇行菩提。<p>「諸善男子！是菩薩知見十二境界示現方便。何等十二？善男子！是菩薩到涅槃境界，方便示現生死境界；到寂靜境界，方便示現在眾閙中；到禪境界，方便示現后宮婇女；到無作境界，方便示現諸作境界；到無生境界，方便示現生死境界；離四魔境界，方便示現降伏諸魔；到聖人境界，方便示現近非聖境界；離世境界，方便示現世間境界；得智境界，方便示現凡夫境界；現了見於實際境界，方便示現不墮聲聞、緣覺境界；達解得到無相法界，方便示現相好嚴身；為化眾生境界故入佛境界，方便示現諸魔境界。諸善男子！是名菩薩知見十二境界方便示現。」<p>爾時世尊，以偈頌曰：「是方便境界，菩薩淨眾生，是住於境界，示一切境界。得涅槃境界，方便現有為；又到是境界，無二過患污。得到寂靜處，方便現眾閙；於二俱無著，無著行如蜂。示現婇女中，宮中貪娛樂；彼得於寂靜，持德者方便。不退於禪定，方便現亂心；見無諸怱務，方便智示現。亦無有恭敬，無妄相戲論；非妄妄想界，方便智示現。不生亦不死，不生法豪貴；示現於生死，方便智勇健。出過魔境界，住威德佛界；而現魔境界，是佛子方便。到聖功德頂，方便凡夫行；淨智力眾生，方便智變化。一切法無際，知於本際空；不求於滅度，是方便所持。一切法無相，是達空無有；以化眾生故，示現相好身。是方便境界，大威德佛子！是佛子安住，示現百變化。<p>「諸善男子！汝今當知，如來方便，出生十二功德成就，精練佛土，成於無上正真道已，示現劫濁、見濁、眾生濁、煩惱濁、命濁，現差別乘，示現佛土污穢不淨，現眾生鈍，現說法異，現眾生異，現異道諍訟，現魔魔業，都無過咎，當知一切是如來方便。」<p>佛說是已，爾時文殊師利童子白佛言：「世尊！願說十二功德成就精練佛土，諸佛世尊，於是功德精練佛土，成於無上正真之道。」<p>佛言：「文殊師利！是精練佛土，有精練劫成就具足，不捨精練諸功德故。諸佛世尊，即於是處，成於無上正真之道。是精練佛土，有精練時成就具足，不違失於行法時故。是精練佛土，有於精練眾生成就，無不知法故。是精練佛土，有於精練福田成就，善妙淨故。是精練佛土，有於精練易解眾生成就具足，不頑鈍故。是精練佛土，有精練乘成就具足，出一乘故。是精練佛土，有於精練妙地成就，無有物故。是精練佛土，有於精練妙地成就，一切不外行道法故。是精練佛土，有於精練功德成就，無諛諂故。是精練佛土，有精練心畢竟成就，是白淨性眾生住故。是精練佛土，有於精練聖人成就，福田不空故。是精練佛土，有於精練道場成就，往古先佛所住處故。文殊師利！是名十二功德成就精練佛土，是處一切諸佛如來，成於無上正真之道。文殊師利！汝今當知！我此都無聲聞、緣覺所安止處。何以故？如來捨離諸異相故。文殊師利！若其如來，或有欲於眾生大乘，或有欲於眾生小乘，則是如來有不淨心，有不等心，有執著過，有小分大悲，有異想咎，我便有於悋惜法咎。文殊師利！我若為眾生有所說法，皆趣菩提，皆趣大乘，入一切智得到一切智，以是義故，無有異乘所止住處。」<p>文殊師利白佛言：「世尊！若其無有異乘住處，何故如來序說三乘為眾生說法，此是聲聞乘，此是緣覺乘，此是大乘？」<p>佛言：「文殊師利！乘止住處，如來為作安止地耳，非乘止處，非法相作安止住處，如來為人作安止處，若少莊嚴無量莊嚴彼安止處，是乘無差法界無別故。文殊師利！如來演說無障礙門，次第到於所住止處。文殊師利！猶工初學，從善巧師，到巧智岸，種種方便，隨於弟子所欲學事，令其巧智，示現種種精勤之事，是巧智一也。文殊師利！如來世尊亦復如是，善法巧師，是一切智，作三種說。文殊師利！猶如少火漸漸增長能燒至劫。文殊師利！是一切智明亦復如是，漸次增長，乃至得到如來大智，智慧之明，燒於一切眾生結使。<p>「文殊師利！須彌山王無所分別，若有眾生，往到其所，一切同色，謂一金色。文殊師利！是無上如來大智須彌，亦復如是無所分別。若有觀於如來法性，皆同一色，謂一切智。文殊師利！喻如紺青大摩尼寶在所住處，是摩尼寶境界之內，有異色光，謂種種色種種異形。是摩尼寶威德力故，皆為一色，所謂青色。文殊師利！如來無上紺摩尼寶亦復如是，若有眾生觸如來光，一切一色，一切智色。文殊師利！喻如大海，雖種種門眾水流入，入已一味，所謂醎味，以常住故。文殊師利！大海者，謂如來大智，種種水入，謂諸一切聲聞、緣覺、菩薩法也，入已一味，所謂一乘無差別故。文殊師利！以是方便，當知如來，安虛妄地，名如來分別引導說作安止，入如來法安住處故，如來示現次第入於佛法中故。令小莊嚴大莊嚴者安住佛法，如來以是方便智辯，種種變化說於出世，是第一義者一乘無二。文殊師利！此佛剎土，若諸外道有出家行，如來是中現方便行如來護持自在引導。何以故？文殊師利！如來善能降伏一切諸怨敵故，如來一切常無怨敵。
。
<juan>佛說菩薩行方便境界神通變化經卷中<p>「文殊師利！如轉輪王小功德成有盡德聚，有貪、有瞋、有癡、有取、有結、有使，是轉輪王，一切無有作怨敵者。所以者何？文殊師利！是轉輪王無有諍惱。文殊師利！豈況如來轉大法輪，無量大智，功德莊嚴具足成就，得無斷大悲，遊行無漏法虛空中，七助菩提法寶成就，以不忘法，轉大法輪，外有諍訟諸怨敵怖，無有是處。文殊師利當知！若見此佛剎土外道出家，汝善男子當知，一切安住一道，所謂佛道。文殊師利！喻諸禽獸無力能住師子王前。如是文殊師利！諸外道出家無能便入如來境界，亦不能與如來諍論，大人師子，持於十力，得四無畏，在其前吼，無有是處，惟除如來之所加持。文殊師利！喻日宮出放光明網，一切螢火皆悉隱蔽，一切珍寶火光星宿悉無照明。如是文殊師利！無上如來大日宮出時，放大智光明，諸外道出家皆悉隱蔽，無有照明。文殊師利！喻勝鐵王隨其地分所出之處，一切諸鐵無有住者，以諸鐵聚不共相故。如是文殊師利！若有佛土有佛出世，當知一切諸外道等無出家行。何以故？不共相佛出於世故。文殊師利！喻如意寶王隨所出處，不生一切偽摩尼寶。如是文殊師利！如來大智寶所出處，當知是處不出外道。文殊師利！喻如寶性有出閻浮檀金之處，是處不出下賤銅等。如是文殊師利！若有世界有佛出世，是處不出一切外道。文殊師利！當知方便隨佛出處，不應出諸外道出家。文殊師利！汝今當知，如來受持不可思議方便境界，以是緣故，此佛剎土現諸一切外道出家。所以者何？一切外道上首，皆是住於不可思議解脫，從般若波羅蜜出，遊戲方便，亦不捨離念佛、法、僧，教化眾生到於彼岸，如來受持化眾生故。」<p>說是法時，八千天子依聲聞乘者，聞說一乘，發於無上正真道心；五百比丘得一乘燈三昧，千二百菩薩，得無生法忍。普此三千大千世界六種震動，天於空中雨天青、黃、赤、白蓮華，雨天末栴檀，於佛之前，百千天子，住虛空中，發聲唱呼，天衣空中而自迴轉。諸天作樂說如是言：「本未曾聞是經出世。世尊，令此經典久行於閻浮提，八百比丘、比丘尼，脫優多羅僧以奉上佛。」<p>爾時世尊，欲重宣此義，而說偈言：「方便境界不思議，文殊師利當知我；我精練時覺菩提，我又示現如此時，時節過咎我所無，常恒有於妙法時，眾生聞我法過度，眾生過患我所無。精練劫殘功德物，精練福田淨無垢；我精練時得菩提，是故知我無有濁。我已從久多億劫，成就無量佛智慧，如我得道命亦爾，於是中間無滅度。我方便現示滅度，有常想故示無常，我今示現於餘殘，我壽命等未來劫。我惟一乘一滅度，我差別乘不可得，作如是三說三乘，當知方便之境界。有懈怠心及小心，聞即生於驚怖畏，為是等故示三乘，惟有一乘無有二。我隨欲於法者說，入於佛道法事故，以是一乘演說三，然於此乘無傷損。如巧智度到彼岸，以是智示現於三，世尊亦爾知勝法，以是一乘演說三。等心調御諸眾生，我都無有於異想，我意喜敬於下乘，我則有於慳悋咎。紺琉璃寶眾寶上，隨其所在住止處，一切皆同作一色，而是紺色無差別。調御智寶亦如是，一切佛土普放光，一切眾生作一色，菩提心色無差別。猶如小火之所燒，漸漸增長成大焰，聲聞智焰亦如是，斯亦放佛功德光。須彌山王歸向者，以威德故同一色，歸依十力亦如是，柔忍者得菩提色。喻如一切眾蜂口，採拾種種眾淨妙，一切眾物共和合，皆悉作於一蜜相。知世讚世亦如是，示現作於三乘已，一切白淨和合已，作菩提想無異想。轉輪人王無憂惱，無有餘方怨敵故，我以法界普告勅，云何當有外道界？猶如日宮初出時，隱蔽螢火諸星宿，智慧宮出亦如是，蔽諸外道無明照。隨有勝鐵所住處，一切餘鐵無能行，若有國土如來行，是處無有外道行。隨有金玉所出處，是處不出生餘銅，若有剎土證菩提，是處不雜外道眾。意珠偽珠不和雜，過去未來亦不雜，佛寶外道亦如是，一剎土中常不雜。禪定神通忍自在，一切智門此外道，慧方便行智慧者，示現種種諸變化。聞於方便境界已，爾時佛子甚歡喜，生於慶樂喜無量，散華供養於調御，此地六種大震動，空中伎樂而鼓作，億天虛空中合掌，讚言善哉調御說。」<p>說此偈時，薩遮尼乾子與八十億諸尼乾俱，從南方次第遊行於諸國界，向優禪尼大城之所，百千大眾圍遶莊嚴唱叫喚呼。爾時旃茶鉢樹提王，遙見薩遮尼乾子來，於是薩遮，生愛樂心，生清淨心，與諸大臣內宮眷屬，國土人民，子息四兵，大王威德，大王神力，百千滿瓨以用莊嚴；鼓百千伎樂，擎幢幡寶蓋以為莊嚴，即出往迎薩遮尼乾。<p>爾時薩遮尼乾子，遙見旃茶鉢樹提王，柔軟愛語：「善來大王！汝國界中無有怨敵相逼切也，無有病患苦惱熱也。是國臣屬諸伎卒，惡不肖之人，守羅關稅，是等不亂壞國土不？大王！汝國沙門諸婆羅門安樂行不？大王！汝常安法治理國不？大王！不應害於眾生獵張魚捕逼諸眾生。何以故？大王當知！一切眾生皆悉愛命。是故大王！應受不殺，不應偷奪，於自國封應生知足，不應邪婬自足妻色，終不妄語真實而言，不應兩舌有異言說，不應惡口常柔軟語，不應綺語隨所念語，於他財封勿生貪心。大王！應當離於瞋恚，以慈莊嚴於身、口、意。大王！不應生於邪見，行聖正見。大王！汝今不應放逸，善觀無常。大王當知！壽命短促速至他世。大王！汝今應怖畏後世，應信業報。」<p>重說勝偈：「人主常應不放逸，護持境土不放逸；若放逸者墮惡道，若不放逸生善道。亦莫抂斷眾生命，一切眾生愛壽命；慧者不應害眾生，愛護眾生如己身。常應遠離於偷盜，常不應說於妄語，常應護持實言誓，大王當來生善趣。所說言語耳樂聞，不應說強麁惡語，常應愛語柔軟語，大王不應說兩舌，人主不應說綺語，有所言說隨順說；離於瞋恚過患惡，如大象王生善道。王不應行於邪婬，於他妻女離欲心，於自妻色常知足，汝當來生於善道。大王不應懷於見，當安住於妙善見；當修行於如是法，大王受天娛樂樂。持戒沙門婆羅門，及孝順供於父母，得遠離於惡道已，當受天中歡喜樂。」<p>是薩遮尼乾子，以此不放逸法，勸鉢樹提王已。爾時栴茶鉢樹提王，向薩遮尼乾子，說於愛軟安樂之語，自言：「不作如是之事，汝婆羅門可至我家。何以故？我今請汝及諸眷屬，欲設飯食。」<p>尼乾子言：「善哉，善哉！當如是作。何以故？大王！我來道遠飢乏所須，大王如是，如汝所請。」<p>爾時大王，在薩遮尼乾子眷屬後行，前入王宮，入已薩遮尼乾坐御座，餘諸尼乾隨次而坐。爾時彼王善心恭敬手自料理，薩遮尼乾及其眷屬，食充足已。<p>爾時此王如是思惟：「我今當少問是薩遮尼乾子，於如來所有信敬不？」王思是已，取小卑床，坐於薩遮尼乾子前，作如是言：「婆羅門！我欲少論，若聽許者，我當問汝，汝為我說。」<p>薩遮尼乾語大王言：「隨汝所欲自恣而問，我當善答悅可汝心。」<p>王聞聽已，問言：「婆羅門！世眾生中頗有眾生慧者明了無亂心智，然有過耶？」<p>薩遮答言：「實有，大王！」<p>王又問言：「婆羅門！此是誰也？」<p>薩遮答言：「跋沙婆羅門是。」<p>王又問言：「跋沙婆羅門有何過耶？」<p>薩遮答言：「跋沙婆羅門，善瞻星曆，善知節會，善學唱說，善知月蝕，善知地動，善知豐儉，善知世俗會，善學瞻相，然實邪婬愛他妻婦。大王！慧人不應行於邪婬。何以故？大王！行邪婬者，現世來世得大苦法，乃至天人之所呵責。」<p>如說偈言：「貪欲他婦女，不護惡境界；不足自妻色，世所有呵責。」<p>王言：「婆羅門！世眾生中復有眾生慧者明了無亂心智，然有過耶？」<p>薩遮答言：「實有，大王。」<p>王言：「誰是？」<p>薩遮答言：「此頗羅墮婆羅門是慧者明了知時非時，彼有過患。」<p>王又問言：「有何過耶？」<p>答言：「大王！此婆羅門多所睡眠。大王！慧者不應多於睡眠。何以故？大王！睡眠退失世出世法若智若斷。」<p>如說偈言：「若多樂睡眠，懈怠所覆蔽，睡眠放逸覆，凡夫退諸利。」<p>王復問言：「婆羅門！世眾生中復有眾生成就如是諸法然有過耶？」<p>薩遮答言：「實有，大王。」<p>王言：「誰是？」<p>答言：「大王，黑王子是。」<p>王又問言：「是黑王子有何過耶？」<p>答言：「大王！多於嫉妬。大王！慧者不應多於嫉妬。何以故？大王！若得成就於封邑，行於嫉妬，是人封邑不得堅牢，空手而死，死已便墮於餓鬼界。」<p>如說偈言：「嫉妬覆蔽心，彼人成封邑，彼有空手死，墮在餓鬼界。」<p>王又問言：「復有眾生成就如是上功德法，有過患耶？」<p>薩遮答言：「實有，大王！」<p>王言：「誰是？」<p>答言：「大王！此吉軍王子是。」<p>王又問言：「吉軍王子有何過耶？」<p>答言：「大王！是吉軍王子甚嬉殺生。大王！慧者不應好嬉殺生。何以故？殺生短壽，當墮地獄餓鬼畜生。」<p>如說偈言：「人王殺生者，少力及短命，命終墮地獄，是故不害生。」<p>王又問言：「婆羅門復有眾生慧者明了無亂心智，有過患耶？」<p>薩遮答言：「實有，大王！」<p>王言：「誰是？」<p>答言：「大王！此即無畏王子是也。」<p>王又問言：「無畏王子有何過耶？」<p>答言：「大王！多悲愍他。大王！慧者不應多悲愍他。何以故？大王！多悲愍他，若自在者，是國多賊，難可降伏，多有過患。」<p>如說偈言：「多悲愍於他，若人自在者，不能降伏是，不能執短己。」<p>王又問言：「頗眾生中復有眾生慧者慧讚，有過患耶？」<p>薩遮答言：「實有，大王。」王言：「誰是？」<p>答言：「大王！此天力王子是，慧者慧讚，然實有過。」<p>王言：「婆羅門！天力王子有何過耶？」<p>答言：「大王！天力王子飲酒放逸。大王！慧者不應多飲酒也。何以故？大王！酒多失念障礙上義，亦失於世及出世義。」<p>如說偈言：「常作放逸，一切王事，酒放逸蔽，退出世義。」<p>王又問言：「婆羅門！復有眾生慧者慧讚，有過患耶？」<p>薩遮答言：「實有，大王！」<p>王言：「誰是？」<p>答言：「大王！此天勳王子是，慧者慧讚，然有過患。」<p>王言：「婆羅門！天勳王子有何過患？」<p>答言：「大王！天勳王子長思慮過。大王！慧者不應有長思慮。何以故？大王！長思慮者妨廢失利，令重事起不得寂靜。是故，大王！大聰慧者不應長思。」<p>如說偈言：「若有長思慮，事失不吉利，以是善莊嚴，妨廢發意事。」<p>王又問言：「薩遮！復有眾生慧者慧讚，有過患耶？」<p>薩遮答言：「實有，大王！」<p>王言：「誰是？」<p>答言：「大王！此大軍王子是，慧者慧讚，然有過患。」<p>王又問言：「大軍王子有何過耶？」<p>答言：「大王！有大慳惡覆蔽之過，劫奪他財。大王！慧者不應有大慳惡。」<p>如說偈言：「若人主有慳，得封不知足，是所聚集財，至他世憂愁。」<p>王又問言：「薩遮！復有慧者慧讚，然有過患？」<p>薩遮答言：「實有，大王！」<p>王言：「誰是？」<p>答言：「大王！波斯匿王，慧者慧讚，然有過患。」<p>王言：「婆羅門！波斯匿王有何過患？」<p>答言：「大王！波斯匿王有多食過。大王！夫有慧者不應多食。何以故？大王！若有多食，懶怠身重所食難消。」<p>如說偈言：「人主多食，懶怠身重，又損覺知，顏狀不鮮。」<p>王又問言：「婆羅門！世眾生中復有慧者慧讚，然有過患？」<p>薩遮答言：「實有，大王！」<p>王言：「誰是？」<p>答言：「大王！汝是。世間慧者慧讚，汝亦有過。」<p>王言：「婆羅門！我有何過？」<p>答言：「大王！汝多暴虐惡性卒急麁獷無慈。大王！夫有慧者不應麁暴，若慧者麁暴，人不多附，乃至父母亦不適意，況餘眾生。大王！若聰慧者不應麁暴。大王！有慧之人應深長思。」<p>如說偈言：「若有麁暴，不長覺思，必有呵責，無人親附。」<p>爾時栴茶鉢樹提王，面聞自過，瞋恚忿惱，不適其意，不能忍耐。語薩遮尼乾子言：「汝應於是大眾之中呵責我耶？」以瞋恚故，勅令斬殺。<p>爾時薩遮驚怖，向王說如是言：「大王！不應作是卒暴，施我無畏，聽我所白。」<p>王言：「與汝無畏，汝欲何說？」<p>「大王！我亦有過，我王面前說王過惡，言多暴虐，惡性卒急，麁獷無慈，如實而說。大王！慧者不應於一切時說他實事。大王！慧者應當知時非時。何以故？大王！如實說他，多不適意，人不親附，無慧者呵。」<p>如說偈言：「如實說人王，凡夫者所毀，是以智慧者，思量然後說。」<p>爾時此王歎言善說，復重問論：「婆羅門！世眾生中，頗有眾生慧者明了，無亂心智，無過咎耶？」<p>薩遮答言：「實有，大王！」<p>王言：「誰是？」<p>答言：「大王！此沙門瞿曇，是釋王種釋種出家，如我等所瞻，彼無過咎。其種貴故無有過咎，生於轉輪王種姓故，無有過咎。不生廝下種姓中故，無有過咎。釋種生故，無有過咎。色貌威德極端嚴故，無有過咎。相好莊嚴故，無有過咎。以是義故，無有過咎。是釋瞿曇若不出家，當作於大轉輪王，七寶成就：所謂輪寶、象寶、馬寶、摩尼寶、女寶、藏臣寶、主兵寶，千子具足勇健端正，能壞他眾，亦皆成就轉輪王相，於四天下統領自在。正法之王，兵仗不用，正法治國。既出家已，苦行六年，日日食於一麻一米，坐菩提樹降伏魔眾。既降伏已，一念心慧，如所知，如所得，如所觸，如所覺，如所證，一切覺知，無有眾生與等等者，何況有勝。是沙門瞿曇無有等者，故無過咎。何以故？大王！是沙門瞿曇家種無等，端正威德無與等者，智慧威德無與等者，是故無過。」<p>如說偈言：「持於三十二相好，出生釋種人師子，是淨飯王之太子，世尊一切智無咎。」<p>薩遮尼乾子如是說已，鉢樹提王言：「大婆羅門！汝今當說，何等是如來三十二大丈夫相？」<p>婆羅門言：「我今當說。」<p>王言：「何謂也？」<p>「大王！是沙門瞿曇，善安跱立，足下平滿，輪輻圓足，手足柔軟，指長❥䑎，手足網鞔。是沙門瞿曇，足跟❥平，足骨鉤鎖。是沙門瞿曇，其❥鹿❥。是沙門瞿曇，其身端正。是沙門瞿曇，陰藏隱密。是沙門瞿曇，其毛一一右旋。是沙門瞿曇，毛悉上靡。是沙門瞿曇，其髮紺青。是沙門瞿曇，皮膚金色極上細軟。是沙門瞿曇，七處圓滿。是沙門瞿曇，身體❥滿。是沙門瞿曇，極好支節。是沙門瞿曇。身不逶迤。是沙門瞿曇，身極長廣。是沙門瞿曇，周身團圓如尼拘陀樹。是沙門瞿曇，身如師子王。是沙門瞿曇，具四十齒。是沙門瞿曇，其齒密緻。是沙門瞿曇，牙齒齊平。是沙門瞿曇，牙齒鮮白。是沙門瞿曇，得上勝味。是沙門瞿曇，其舌廣長。是沙門瞿曇，有梵音聲。是沙門瞿曇，眴則俱眴。是沙門瞿曇，其目紺青。是沙門瞿曇，白毫相具。是沙門瞿曇，其頂有髻。大王！是沙門瞿曇，具三十二大丈夫相，以是義故，無有過咎。」<p>如說偈言：「出生釋種頂有髻，其髮紺青而右旋，目如青蓮牛王眴，是故世尊無過咎。迦陵頻伽梵音聲，其舌長廣淨鮮薄，人中世尊齒齊密，含齒四十而白淨，一切世人及諸天，瞻覩其美皆歡喜。佛世尊舌遍覆面，是故眾生無與等，一切眾味悉和集，世尊舌相之所出，一切眾味作一味，是故世尊無過咎。如師子身頻婆脣，其肩端嚴廣滿好，世尊身如尼拘樹，周匝團圓善安住。世尊莊嚴身端直，人師子身極長廣，七處旋滿無與等，上妙金色善鮮淨。人師子毛而上靡，其體皮膚極細軟，其髻各各合螺成，是故眾生無與等。又師子跱不曲垂，陰藏隱密如馬王，髀❥圓滿鹿王❥，其誰瞻視不歡喜。世尊手足有網曼，其指纖長赤銅爪，足跟❥平鉤鎖骨，足下平滿無高下。世尊手足莊柔軟，纖長指普有輪相，人尊足安而平跱，履行地時不傾動。無與等者如是相，世燈如是善莊嚴，處在大眾甚尊妙，猶如月王處眾星。是大丈夫色如是，世尊為世作燈明，何況其餘無漏法，以是法故自然覺。<p>「大王！是沙門瞿曇，其色尊妙，一切眾生無與等者，以是義故無有過咎。大王！是沙門瞿曇大慈力成，於諸眾生其心無礙，常行大慈無礙無著，自然普到一切世界入諸眾生。大王！如摩尼寶能清濁水，寶性淨故，能令一切濁水清淨。大王！沙門瞿曇亦復如是，內清淨故，能淨一切眾生結使濁污淤泥，是故無過。」<p>如說偈言：「慈心普遍世，三世諸世界；一切眾生心，一切智普慈。無處不普至，是慈無與等；普覆虛空界，一切智無過。善淨摩尼寶，能淨淤濁水；世尊淨諸有，淨眾生結垢。<p>「大王！是沙門瞿曇，成三十二大悲之行。何等三十二？見世眾生沒愚癡闇，是沙門瞿曇，於是眾生行於大悲。見世眾生在大無明㲉，是沙門瞿曇，於是眾生行於大悲。見世眾生墮在於大生死輪迴，是沙門瞿曇，於是眾生行於大悲。見世眾生常勤行於不善寂法，是沙門瞿曇，於是眾生行於大悲。見世眾生隨於大流順流而去，是沙門瞿曇，於是眾生而起大悲。見世眾生墮於大山大苦逼切，是沙門瞿曇，於是眾生而起大悲。見世眾生離於聖道墮於邪道，是沙門瞿曇，於是眾生而起大悲。見世眾生閉大牢獄自然纏縛，是沙門瞿曇，於是眾生而起大悲。見世眾生貪於色、聲、香、味、觸故無厭無滿，是沙門瞿曇，於是眾生而起大悲。見世眾生是愛奴僕常繫屬他，是沙門瞿曇，於是眾生而起大悲。見世眾生老死逼切羸劣困悴，是沙門瞿曇，於是眾生而起大悲。見世眾生常病逼切，是沙門瞿曇，於是眾生而起大悲。見世眾生為三火燒常觸燋熾，是沙門瞿曇，於是眾生而起大悲。見世眾生下纏所纏增長生死，是沙門瞿曇，於是眾生而起大悲。見世眾生心常驚怖，是沙門瞿曇，於是眾生而起大悲。見世眾生貪嗜少味不見過患，是沙門瞿曇，於是眾生而起大悲。見世眾生久眠放逸，是沙門瞿曇，於是眾生而起大悲。見世眾生墮大飢餓常互相害，是沙門瞿曇，於是眾生而起大悲。見世眾生常在衰損互相劫奪，是沙門瞿曇，於是眾生而起大悲。見世眾生無明所盲常不明了，是沙門瞿曇，於是眾生而起大悲。見世眾生共相鬪諍惱亂不息，是沙門瞿曇，於是眾生而起大悲。見世眾生如芒草滋萁，是沙門瞿曇，於是眾生而起大悲。見世眾生不淨交會離於清淨，是沙門瞿曇，於是眾生而起大悲。見世眾生行於諸難離於無難，是沙門瞿曇，於是眾生而起大悲。見世眾生多於疑惑著諸邪見，是沙門瞿曇，於是眾生而起大悲。見世眾生如兜羅華依種種見，是沙門瞿曇，於是眾生而起大悲。見世眾生想心見倒，無常常想，苦有樂想，不淨淨想，無我我想，是沙門瞿曇，於是眾生而起大悲。見世眾生擔負重擔常受苦乏，是沙門瞿曇，於是眾生而起大悲。見世眾生依止羸劣不堅牢想，是沙門瞿曇，於是眾生而起大悲。見世眾生常在垢污，是沙門瞿曇，於是眾生而起大悲。見世眾生繫縛欲有而心貪著，是沙門瞿曇，於是眾生而起大悲。見世眾生利養覆蔽常求於利，是沙門瞿曇，於是眾生而起大悲。見世眾生墮在種種病苦，憂悲啼哭愁惱，眾苦大聚，是沙門瞿曇，於是眾生而起大悲。大王！此沙門瞿曇，成就如是三十二種大悲行故，是故無過。」<p>如說偈言：「無明愚癡大闇黑，見無明㲉蔽眾生，見眾生趣生死獄，是故人尊生大悲。眾生常勤造眾行，正覺見眾生流漂；恒常隨順此流漂，十力常生大悲心。墜墮於極高大山，見眾生行於邪道，善安止於聖道中，安寂靜處無煩惱。諸邪見者所繫縛，愛怒境界無滿足，為生老死之所沒，是故十力有大悲。種種眾苦所逼切，見世三火燒熾然，驚怖畏之被鹿皮，以是緣故十力悲。眾生貪著嗜於味，放逸貪著於境界，見其墮於飢餓道，調御能救於怨害。見諸眾生互相害，為無明闇所覆蔽，猶如芒草蔓滋萁，以是緣故十力悲。婬欲所生諸繫縛，見諸眾生行難行，行於邪見稠林中，以是緣故十力悲。於不淨中有淨想，無常有常無我我，見諸眾生厭重擔，是故十力生於悲。見擔負於大重擔，凡夫常依止羸劣，常為諸結所污染，是故十力有大悲。見為利養所覆蔽，復次境界無厭足，墮於欲有之大海，是故十力有大悲。多於種種憂愁病，見諸眾生苦惱已，為是一切諸苦惱，是故十力有大悲。知於非有亦非無，彼常有於大悲心，一切眾生普遍心，是故一切智無過。<p>「大王！今復略說，是沙門瞿曇成就四念處，四正勤，四如意足，四禪，五根，五力，七助道法，八聖道分。成就具足，是故，大王！是沙門瞿曇，無有過咎。」<p>如說偈言：「常勤精進修念處，大覺善知於正斷，大仙禪定得自在，勝出眾生無過咎。調御世成諸神通，諸辯自在到彼岸，如來善知解脫呪，大覺善通達諸諦。於梵行處得自在，修於慈悲及喜捨，善安止住於定慧，是故常無眾過咎。大仙善知助菩提，如來善知八聖道，見眾生苦於聖道，究竟安止安樂渚。一切世界無眾生，有與世調齊等者，一切智成一切德，恒常不毀呰於他。<p>「大王！是沙門瞿曇，成就十力。」<p>王言：「大婆羅門！何等是名如來十力？」<p>「大王！是佛如來，是處如實知是處、非處如實知非處；去來現在，作業受業，住處因報如實而知；無量諸界種種世界如實知之；若諸餘人餘眾生等種種所解如實而知；若餘眾生餘人等根，勝非勝根如實而知；一切至道如實而知；若餘眾生餘人諸根諸力，助道諸禪解脫定次第定，一切結使污染白淨，隨各各處如實了知；念於無量種種宿命，若於一生若無量生，如其所行如其所說如實而知；天眼清淨過於人眼，見諸眾生種種生死，乃至生於善道惡道如實而知；諸漏盡無漏心解脫及慧解脫如實而知。大王！是名如來十力成就。具足力故，名持十力，名無降伏，是故無過。」<p>如說偈言：「是處非處，如實而知；實說大人，彼無有過，過去無障，彼有智慧，未來現在，知不失之。善知業報，知有因緣，如實不錯，世調御知。知於無量，種種諸界，善知諸界，世人無等。世種種解，無量諸佛，照世明知，如實不異。知於鈍根，亦知中根，又知熟根，到於彼岸。一切至道，如實而知；根力助道，神通解脫，污染白淨，各各了知。無有障礙，知見無礙，念於平等，無量稱實。自身及他，如實不異。天眼清淨，過於人眼，生死眾生，調御悉見。知諸漏盡，亦知解脫，無漏有異，亦悉知見。是人尊力，覺了自在，是一念有，心無分別。動發非發，自然而有，始初轉輪，無分別行。一心而知諸眾生思，及眾生心，無有二相。是故無過，佛得自在，一切善法，出諸德事。<p>「大王！是沙門瞿曇，成就四無畏。」<p>王又問言：「大婆羅門！何等如來四無畏也？」<p>「大王！是沙門瞿曇自言：『我得於正遍知。』若有沙門、諸婆羅門、魔梵及世言：『汝於諸法不正遍知，我不見是相，不見相故得安隱行，得無畏行。』自言：『我得最勝處行，在大眾中，正師子吼，能轉梵輪。沙門、婆羅門及餘諸世，無有能轉是正法者。』佛自誓言：『我諸漏盡。』若有說言：『汝漏未盡。』佛不見是相，不見相故，如來得於安樂之行，得無畏行，得勝處行，在大眾中，正師子吼，能轉梵輪。沙門、婆羅門及餘諸世，無有能轉是正法者。佛說障道法。若有說言：『親近是法無有障礙。』佛不見是相，不見相故得安樂行，得無畏行，得勝處行。在大眾中，正師子吼，轉於梵輪。沙門婆羅門及餘諸世，無有能轉是正法者。我說聖出道。若有說言：『親近是者不能出世。』佛不見是相，不見相故，得安樂行，得無畏行，得勝處行，在大眾中，正師子吼，能轉梵輪。沙門婆羅門及餘諸世，無有能轉是正法輪。大王！此是如來四無所畏，如來成就是四無畏，在大眾中，正師子吼，是故無過。」<p>如說偈言：「眾中師子吼，人調無所畏；更無與我等，況眾生有過。若我所覺法，是真實不虛，是正遍知見，鹿王師子吼。若有違逆者，不見有彼相；以不見相故，人調無所畏。我一切漏盡，我身是無漏，無有似等者，諸天及世人，有是障礙法，世調御所說；是真實空虛，無有可變異。我說出道法，自覺已演說；修行此法者，無有於障礙。大健知是已，如來得安樂；得於無畏樂，勝大丈夫行。轉於梵法輪，餘無有能轉；世間所不轉，惟除兩足尊。
。
<juan>佛說菩薩行方便境界神通變化經卷下<p>「復次，大王！是沙門瞿曇，成就十八不共佛法。大王！何等十八不共佛法？大王！是佛如來，無有錯亂，口無言說，無有失念，無有異想，無不定心，無不知己，捨欲無退減，進無退減，念無退減，慧無退減，解脫無退減，解脫知見亦無退減，一切身業以智為首隨於智行，一切口業以智為首隨於智行，一切意業以智為首隨於智行，知於過去無礙知見，知於未來無礙知見，知於現在無礙知見。大王！是名如來十八不共佛法成就，是故無過。」<p>如說偈曰：「世尊無錯亂，口無有言說，其念無有失，是故彼無過。無有於異想，正智心不亂；隨時不生捨，一切智無過。欲無有退減，善誓進無減；其念無有失，彼無能毀者。慧無損退減，解無有退減，解知見無減，彼智無有惱。一切諸身業，口業及意業，以智力自在，智亦無有失。知於過去世，彼智無有礙；未來亦無礙，現在世無礙。有如是功德，是沙門瞿曇；復過是無量，非我說能盡。」<p>爾時栴茶鉢樹提王，聞如來如是不可思議諸功德已，甚適其意，歡喜踊躍生於愛樂。於是薩遮尼乾子所，得無量歡喜，得不可思議想，得世尊想，得善知識想，得示菩提想，得度到彼一切智想，得啟請想，得於念想，又得菩薩不可思議解脫之想。得於如是諸想心已，以價直百千真珠瓔珞，又復以上無價之衣，供養薩遮尼乾子已。如是讚言：「善哉，善哉！薩遮尼乾子，善說次第方便之法。」又言：「薩遮！汝所說法順一切智，汝所說法到一切智，汝所說法出於生死，汝所說法滅結使垢，汝所說法破嫉妬門，汝所說法擊大施鼓，汝所說法能破壞魔大憍慢山，汝所說法能乾愛海，汝所說法照愚癡林，汝所說法，教化眾生不過失時。」<p>王說是已，薩遮尼乾子語大王言：「如是，大王！菩薩威儀無不調伏諸眾生者，無有說法逆大乘者，若不能增益一切智，若不能盡一切結使，若不能示生死過患，若其不能到於涅槃，若不能近菩薩之行，若不能到自利利他及俱利者，無有是處。大王！若有一切初發意時，便到自利利他俱利。」<p>薩遮尼乾說是事時，栴茶鉢樹提王，得斷疑信，得不壞信；十六王子，得於歡喜信行之界；八千天子獲得三昧，名莊嚴佛行。是王宮中所坐尼乾有萬三千，發於無上正真道心，各各脫衣供養薩遮尼乾子已，作如是言：「我等今者得於善利，見是薩遮大善男子，又聞演說是隨順法。」復言：「薩遮！可與俱往，欲見世尊，是佛如來今在我園。」<p>薩遮答言：「一切悉來和合共往。」<p>爾時大王與其眷屬大臣人民設大莊嚴，爾時大王遍城行令唱如是言：「若不至於如來所者，當斬殺之。」舉城一切男子、女人、童男、童女，聞王令已，各各持諸華鬘、塗香、末香、種種伎樂，出於優禪大城外已，向園而住待於大王。<p>爾時鉢樹提王，與薩遮尼乾子，諸大臣等，王子兵眾，內宮婇女，國土人民，騎乘圍遶，大王威德，王大神力，王大變化，王大遊戲，擎幢幡蓋，百千音樂，歌舞唱伎，簫笛擊節出種種妙音；象馬槃戲百千吉瓨，在前行列，以金鎖莊挍象車、馬車，九十八億人眾圍遶，趣向自園詣世尊所。到已，頂禮佛足右遶三匝却住一面。薩遮尼乾及其眷屬，頂禮佛足右遶無量百千匝已，住立合掌觀佛不眴。<p>爾時大德舍利弗，見薩遮尼乾子佛前觀佛目不暫眴，見是事已作是思惟：「薩遮尼乾子何緣來此？」如是思已，語薩遮尼乾子言：「薩遮！汝何緣故詣如來所，欲見如來為欲聽法？」<p>薩遮尼乾子言：「大德舍利弗！我不見佛、不為聽法。大德舍利弗！我今不用一切法故詣如來所。何以故？大德舍利弗！見色不名見於如來，見受相、行、識，亦不名為見於如來。不見地大、水、火、風大名見如來，不見於我名見如來，不見眾生、不見壽命、不見養育名見如來，不見丈夫名見如來，不見我勝、我所勝名見如來，不見於想名見如來。大德舍利弗！不見一切相者名見如來，不見執著名見如來，見無有物名見如來，見於性故名見如來，見本際故名見如來，見眼色離欲名見如來，見耳聲無教名見如來，見鼻香不和合名見如來，見舌味無知名見如來，見身觸無覺名見如來，見意法無分別名見如來。」<p>舍利弗言：「薩遮！以如是相見如來者，云何見如來耶？」<p>薩遮答言：「大德舍利弗！非以種故見於如來，不以性故見於如來，非相非無相，非法非無法，非實非不實，非境界非不境界，非思惟非不思惟，非分別非不分別，非有為非無為，非物非不物，非聚非散，非色、非受、非想、非行、非識，非取非不取，名見如來。」<p>舍利弗言：「薩遮！以如是相見如來者，汝善丈夫，云何得見於如來耶？」<p>薩遮答言：「大德舍利弗！我非到色見於如來，亦不離色見於如來，亦不壞色見於如來；如是受、想、行、識，非到於識見於如來，不離於識見於如來，亦不壞識見於如來。非現世分見於如來，非過世分見於如來；非以陰分見於如來，非以界分見於如來；我以如是見於如來。我見一切言說非言說，名見如來。我非見非不見，非有非不有，非分別非不分別，非憶想、非諍、非惱、非起、非取、非捨、非戲論，非作想非不作想，非作物非不作物，非動發非不動發，非作見非無作見，非境界見非不境界見，非言語非不言語，見於如來。離於一切所有言語、談論、音聲，名見如來，亦無所見。大德舍利弗！菩薩如是見於如來，我亦如是見於如來。」<p>舍利弗言：「汝以如是見於如來，汝復云何聞說法耶？」<p>薩遮答言：「大德舍利弗！若我聽於如來說法，若生法想非是法想。何以故？大德舍利弗！菩薩一切所有言說皆出於法，然不執著，亦不生想。何以故？離法想故。」<p>舍利弗言：「汝今薩遮，不求聽法詣如來耶？」<p>薩遮答言：「大德舍利弗！我非求法、非不求法詣如來耶？何以故。大德舍利弗！夫求法者，名不求於一切諸法。大德舍利弗！夫求法者，不著佛求，不著法求，不著僧求，不知苦求，非斷集求，非修道求，非證滅求，非過欲界，非過色界、無色界求，非生死求，非涅槃求。大德舍利弗！汝當知，我都不求於一切法故，詣如來所。」<p>舍利弗言：「以何緣故作如是說？」<p>薩遮答言：「大德舍利弗！一切諸法無因緣故，我如是說。又法界性，無有因緣、非無因緣，俱不可得故。」<p>舍利弗言：「汝今流轉於諸道耶？」<p>薩遮答言：「大德舍利弗！若有道者我則流轉，若有生者我則有生，若有去者我則有死。大德舍利弗！一切諸法無去無生死。」<p>舍利弗言：「薩遮！如佛所說，汝等比丘生、老、病、死。」<p>薩遮答言：「大德舍利弗！一切眾生依止有道及憍慢故，為壞依止。如來世尊作如是說：『佛法如性，無有如是生老病死。』」<p>舍利弗言：「善哉，善哉！薩遮！汝說大乘知分別義。」<p>薩遮答言：「大德舍利弗！汝今能知云何是義？云何分別？」<p>舍利弗言：「善男子！我非說者，我今欲聽。善男子！汝當演說，云何是義？云何分別？」<p>薩遮答言：「大德舍利弗！義者謂無言說，若有言說名為分別。又復義者，謂不可說，若有言說名為分別。又復義者，名謂默然，若有言說名為分別。又復義者，謂無動搖無諸戲論，無有分別無有莊嚴，非有非物，無有我想。非勇，不可取不可見，無有居止，離於一切居止言說。又分別者，謂思量數觀往至他心。又復義者，名謂義辯。分別者，謂法辯、辭辯、樂說之辯。大德舍利弗！是名略說義及分別。」<p>爾時世尊讚薩遮尼乾子：「善哉，善哉！善男子！如汝所說。」說此法時三千天子，得無生法忍，二萬眾生聞此大辯，發於無上正真道心。<p>爾時大德目連白佛言：「世尊！是薩遮善男子，作是外道尼乾子服，化幾眾生？」<p>佛告目連：「若聞此事，一切天人皆當迷惑，唯除菩薩摩訶薩等。目連諦聽，我今演說，薩遮尼乾子種種形服色像威儀，教化眾生少分之事。目連！是薩遮善男子，作外道服，教化須彌塵數眾生，令發無上正真道心。作遮勒形服，化四天下塵數眾生，發於無上正真道心。作餘異道出家之像，化八十四恒河沙等眾生，發於無上正真道心。現聲聞形，化十恒河沙等眾生；示聲聞乘已，然後復化，令發無上正真道心。作緣覺像，教化眾生復過是數。菩薩形服，教化眾生復過是數。復作釋像，復作梵像，復作轉輪大王之像，復作護世像，復作緊那羅像，復作阿修羅像，復作迦樓羅像，復作摩睺羅像，復作人像，復作非人像，復作男子像，復作女人像，復作童子像，復作童女像，復作地天像，復作即化生天像，復作仙人像，復作年少婆羅門像，復作比丘像，復作比丘尼像，復作優婆塞像，復作優婆斯像。目連！薩遮善男子，教化眾生如是甚多。」<p>爾時目連白佛言：「世尊！是薩遮尼乾子，奉事供養幾如來耶？」<p>佛告目連：「假量虛空可得其邊，無有能得薩遮善男子以種種形供養奉事諸佛如來得其邊者。目連！假令能得地界、水界、火界、風界、眾生界邊，無有能得是薩遮善男子奉事供養諸佛如來得其邊者。」<p>爾時大德大迦葉，語薩遮善男子言：「善男子！汝多奉事供養諸佛，汝之功德具足成就，何故不成無上正真道？」<p>薩遮答言：「大德迦葉！若有菩提，有覺菩提者，我當覺於無上正道。」<p>大德迦葉，語薩遮言：「恒河沙等菩薩摩訶薩發菩提願，覺於無上正真之道，已覺、今覺、當覺。」<p>薩遮答言：「大德迦葉！為憍慢眾生作如是數，第一義中，無有菩提，無覺菩提者。何以故？大德迦葉！菩提是無為，離一切數，菩提非色，不可見故。菩提非青、非黃、非赤、非白、非紫、非頗梨色，無有形像，無貌、無相，過一切相；無有居止，斷一切居止；非有，離一切有；非相，離一切相；無有言說，口業不及故；非見、非聚、亦非有物，非闇、非明、無形、無體，不可言說非不可說，非觸、非知、非聞、非聲、非句，非繫、非縛、非解、非染，非瞋、非癡、非一切事，非假名非不假名。大德迦葉！菩提性爾。又菩提者，非身所覺。又菩提者，非心所覺。何以故？大德迦葉！身癡無智，猶如草木，牆壁，土塊，是故不能覺。於菩提心者非色，又不可見；是亦不能覺於菩提，亦無眾生可覺菩提。大德迦葉！一切法性皆悉如是。汝云何言：『汝何不成無上正道？』」<p>爾時菩薩，大聲聞眾，優婆塞、優婆斯，及釋梵護世，如是思惟：「世尊！如實知眾生心，如所解知。如來當斷我等疑惑、猶豫之心，當說薩遮善男子記，幾時當成無上正道？世界何名？得菩提已，名號何等？住壽幾何？大眾有幾？」<p>爾時世尊，知諸菩薩、聲聞、優婆塞、優婆斯、釋梵護世心之所念，即告文殊師利：「是薩遮善男子，此賢劫過已，然後復過於算數劫，當得作佛，號實意相王如來、應供、正遍知，其佛世界名善觀稱，劫名滅刺。文殊師利！是善觀稱世界，端嚴甚可愛樂，七寶莊嚴周匝百千，七寶垣牆以為莊嚴，有百千塹，七種香水充滿其中。復有百千高大臺觀，七種琉璃大寶所成。有百千萬閻浮檀金網，以為莊嚴而遍覆之。有百千萬摩尼之寶間錯臺，有百千萬過師子摩尼寶，莊嚴牖響。有百千萬師子幢摩尼寶莊嚴寶座；有百千萬大幢摩尼寶，照明一切。百千萬鈴網，出於和適軟妙音聲，遍滿其中。懸百千萬珠寶金網，竪立百千萬種相幢。文殊師利！是善觀稱世界，地平如掌，寶樹遍覆，生柔軟草，其草右旋，如難提跋旦孔雀項色，觸如天衣，是草普遍善觀稱界。有百千萬園以為莊嚴，其一一園，復以百千萬園圍遶莊嚴。有百千萬池周遍莊嚴，是一一池，以八楞摩尼寶而間錯之。閻浮檀金以為梯橙，底布金沙，滿八味水，寶華遍布，有鵝鴈鴛鴦相和而鳴。文殊師利！善觀稱世界，百千萬國及城邑、村落周遍莊嚴，其一一大城，復有百千萬城，周匝莊嚴，諸村邑聚落，亦復如是；是一切國城邑村落男女充滿。文殊師利！是善觀稱世界之中有四天下，名適意見，甚為殊特，極妙端嚴極盛豐樂，男女甚多，彼實意相王如來、應供、正遍知，當生其中。文殊師利！是實意相王如來出婆羅門種，母名勇猛，如今我母名曰摩耶；父名梵摩婆秀，如我父王名曰淨飯；彼當有子名曰遍聲，如今我子名羅睺羅；有妻勝后名曰大意，如今我妻瞿婆伽釋種童女；當有乳母名曰大稱，如我乳母名摩訶波闍波提瞿曇彌。彼佛世尊當有侍使名常順行，如我侍使名曰闡陀；彼佛如來，有大馬王名曰大力，實意相王當乘出家，如今我馬王名建持迦；彼佛如來當有道場，名曰法勇，彼佛如來於是場上，當成無上正真之道，當有八十億菩提樹周匝莊嚴。文殊師利！彼佛爾時，無魔、無魔天眾。<p>「文殊師利！彼當來世，實意相王，成於無上正真道時，彼佛世界所有眾生，悉以一切諸華香鬘、種種伎樂，作眾伎樂。當共往詣法勇道場，上至阿迦膩吒天眾一切來集，龍眾、夜叉眾、乾闥婆眾、阿修羅眾、迦樓羅眾、緊那羅眾、摩睺羅伽眾，皆當來集，東西南北諸大菩薩皆當來集。文殊師利！是實意相王，初覺菩提已，在大眾中，說此《菩薩行方便境界神通變化經》，無量百千億經而圍遶之。文殊師利！彼實意相王如來說此經時，恒河沙等眾生，於阿耨多羅三藐三菩提得不退轉。文殊師利！是實意相王如來，不說於三乘法，彼佛世界，無聲聞、緣覺，惟皆一乘妙解眾生，生彼世界。文殊師利！彼實意相王如來世尊，初會說法，當有恒河沙等菩薩得不退轉。第二大會，有八十那由他菩薩當得一生。第三大會，當有六十頻婆羅數菩薩。自是以後，當有過於算數菩薩，安住不退無上正真道。文殊師利！彼實意相王佛，得成道已，壽六十中劫。佛涅槃後，正法住世八十億百千那由他歲，當廣流布佛之舍利，所調眾生其數如先。文殊師利！彼佛臨欲入滅度時，授於大相菩薩記已，後乃滅度。此大相菩薩，次於我後，當得成於無上正真道，號大莊嚴如來、應供、正遍知。」<p>時此大眾，心生驚疑：「誰是爾時大相菩薩，次彼世尊當成無上正真之道，號大莊嚴如來、應供、正遍知？」<p>爾時世尊，知大眾心，即告文殊師利童子：「是薩遮善男子前坐外道小童子者，名實歡喜，得勝一切諸餘童子，彼當成佛，號大莊嚴如來、應供、正遍知，彼佛世界所莊嚴事如彼實意相王如來等無有異。」<p>此眾聞彼佛剎功德莊嚴威德，會中六十億百千那由他諸菩薩等，發心願生彼佛世界，白佛言：「世尊！是實意相王，得成佛時，我等當生彼佛世界。」世尊即記當生彼國。<p>有八十億諸尼乾等，同聲唱言：「世尊！我等亦當生彼佛土。」佛一切記當生彼國。<p>於上空中，有九十億百千那由他諸天子等，說如是言：「世尊！彼實意相王佛得菩提時，我等當生彼善觀稱世界之中，當見如是功德莊嚴。」<p>佛即記言：「汝等天子亦當生彼善觀稱界奉事彼佛。汝諸天子，亦當於彼善觀稱界成於無上正真之道，各有異名等同壽命。」<p>即時三千大千世界六種震動，其地自然勇出無量百千億那由他大寶蓮華，閻浮檀金為葉，天紺琉璃摩尼為臺，車❥為鬚，琉璃為莖，諸蓮華中有菩薩現，結加趺坐相好嚴身恭敬禮佛，以於種種瓔珞雲網，供佛世尊，皆言：「我等各各在於異佛世界，遙聞《說此不可思議菩薩功德經》，故來至此，見佛世尊禮敬右遶，亦為見薩遮善男子及諸大眾。」又言：「世尊！有不可思議諸佛剎土無數眾生，聞此經已，皆得不退無上正道。」<p>爾時世尊，欲重宣此義，而說偈言：「聽我說此義，一心勿亂念；如來語無虛，調御無異說。薩遮佛出世，過算數億劫，號實意相王，劫淨無垢刺，無有婬欲刺，無有多過咎，亦無愚癡刺，彼劫無有刺，世界善觀稱，雜色妙莊嚴。人天喜樂觀，調御世當有，遊寶高臺觀，當有普嚴淨。閻浮金網覆，妙軟聲適意，竪師子寶幢，懸珍寶金網，珍寶高牆壁，當有天宮殿，當有江池井，當一切莊嚴。青白蓮遍布，八味水溢滿，當中四天下，名曰適意見。善逝所生城，出婆羅門種，母名曰勇猛，父梵摩婆秀，子曰遍名聲，如我子羅睺。彼善逝勝后，其名曰大意，如我后瞿婆，乳母名大稱，如今我乳母，名曰瞿曇彌。侍使名順行，當為調御使，供給於善逝，如我使闡陀。二足尊馬王，當名曰大力，負善逝出家，如我健持迦。彼如來道場，當名曰法勇，八十億百千，樹周匝圍遶。人尊坐此已，實意自無等，無上無憂道，道樹下善覺。無魔無魔眾，終無有魔業。善逝土無刺，有無等丈夫。彼界有眾生，作人天功德，華鬘諸伎樂，出詣世尊所。調御知眾集，知畢竟心淨，當說此經王，有億經圍遶。聞於此勝經，二足尊說時，多億恒沙眾，有不退佛智。終不聞下乘，亦無緣覺乘，慧健諸菩薩，彼佛世界有。二足尊初會，當有恒河沙，功德海不退，菩薩大名稱，二會八十那由他，悉皆得住於一生，三會六十頻婆羅，諸善菩薩多利益。滿六十中劫，善逝所壽命，人調御滅已，正法廣流布。八十億千歲，法住那由他，舍利廣流布，亦多調眾生。世調滅度時，記大相菩薩，汝當調御世，號名大莊嚴，彼莊嚴亦爾，利眾生亦等，當作調世覺，無上無塵道。我知見無上，知當無量劫；何況現在前，一切智無礙。信我語無量，如來語無空；諦住於我教，取我所說語。聞善逝說已，大眾生喜勇；發願彼世界，我等當生彼。世調御說記，生彼無垢剎；汝當覺勝道，廣利來眾生。說此經王時，大地六種動；華中出菩薩，合掌禮調御，善哉覺丈夫，善說法不斷；佛說法我聞，遠來此為法。」<p>當于爾時，一切大眾甚適其意，歡喜踊躍，愛樂受持，唯留一衣，餘衣悉以奉上供佛。說如是言：「世尊出世再轉法輪，於波羅㮈初轉法輪，今復更轉最大法輪。」咸言：「世尊！願令我等常不離於如此法寶，亦常不離此善丈夫。」<p>時上空中作種種天樂，雨大青、黃、赤、白蓮華於佛足前，諸天天衣於虛空中而自迴轉，唱如是言：「是善丈夫，於當來世成就不可思議功德，所謂若有受持此經，讀誦通利，為他廣說。」<p>說是語已，文殊師利白佛言：「世尊！是善男子善女人等，書寫此經，受持讀誦令通利已，為他廣說得幾所功德？」<p>如是問已，佛言：「文殊師利！若有一善男子、善女人，三千大千世界之中，所有眾生，有色、無色、有想、無想，有眾生界，唯佛能知諸有一切，未得人身悉得人身，成於無上正真道已，是一善男子、善女人，恭敬供養尊重禮拜，是一切佛，施諸所安，壽命一劫。文殊師利！於汝意云何？是善男子、善女人，以是因緣得福多不？」<p>文殊師利答言：「甚多，世尊！甚多，善逝！無有能數無有計量。」<p>佛言：「文殊師利！是善男子、善女人，書寫受持讀誦通利為他廣說，福多於彼善男子、善女人供諸佛者。」<p>文殊師利言：「世尊！未曾有也，世尊利益一切世間，說此經典。世尊！此經當於閻浮提中流布幾時？」<p>佛言：「文殊師利！我涅槃後，我之舍利，當廣流布。爾時八王，當以寶箱分我舍利，作八分已，各各自國造作大塔，阿闍世王，取我舍利第八之分，盛寶香籨，王舍城外穿鑿於地，而藏隱之，安置種種眾妙雜香，竪立種種幢幡寶蓋，散眾寶華然百歲燈，藏舍利箱。待阿叔迦王，於金葉上書此經王，并藏去之。文殊師利！我涅槃後百歲，當有阿叔迦王，是王當出於莫剎利種，王閻浮提，得自在住四渚轉輪，彼王爾時修念我行，於佛法中得清淨心。<p>「爾時有比丘名因陀舍摩，得大神通有大威德，攝持《正法持方等經》，是王種出家，出入阿叔迦大王宮中。文殊師利！阿叔迦王，為廣流布我舍利故，大多將從諸貴人等，大王威德而自莊嚴，持諸華鬘、末香、塗香、種種伎樂，到王舍城大設供養，墾掘其地取舍利箱，七日之中設種種供養，以一切華、一切鬘、一切末香、一切塗香、一切伎樂，作於如是大供養已。然後隨於種種多人所居止處，一日一時安起八萬四千大塔。爾時因陀舍摩法師，從於寶箱出此經已，安置北方多人住處，此經又無多人識知，無多人解，無多人受，少人受持讀誦此經。文殊師利！此經多隱在箱篋中。何以故？無人受故，非真器故。文殊師利！當知此經，難解難信，難得其底，非是常人所能信受，非凡下人能讀能入。文殊師利！後五十歲時，若復有人，聞此經典信解恭敬。文殊師利！不應作疑，當知是人供養多佛，善行於此大乘經典，有真實器。若有書寫、受持此經，讀誦通利，是眾生等應當自知，我等已見恒河沙等諸佛如來，奉事、供養、右遶禮拜，亦見於我在此園中，說是經時及見大眾。」<p>爾時佛告阿難：「汝受此經讀誦通利，汝慎勿於廝下人前說此經典，不知根故。何以故？阿難！是如來功德，是如來蜜處，是如來說，純無雜法。是如來印，是如來堅法，是如來勝財。阿難！汝當堅持勿妄與人，唯除我長子，持我法藏，護我法藏與是等人。」<p>阿難白言：「我持此經已。世尊！此經何名？云何受持？」<p>佛言：「阿難！此經名曰『說菩薩行方便境界神通變化經』，亦名『如來密處』，亦名『如來說純無雜法』，亦名『如來說出一乘』，亦名『文殊師利所問』，亦名『薩遮受記』，亦名『薩遮品』，如是受持。」<p>如來演說此經法時，有三十那由他諸眾生等，本未曾發無上道心，今悉發心；六萬菩薩得無生法忍；無量眾生必定無上正真之道。<p>佛說是經已，大德阿難歡喜適意；文殊師利童子，一切菩薩，比丘、比丘尼、優婆塞、優婆斯，釋梵護世天及世人，聞佛說已，歡喜信受。