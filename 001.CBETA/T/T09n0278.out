<juan>大方廣佛華嚴經卷第一<p>之一<p>世間淨眼品第一之一<p>如是我聞：<p>一時，佛在摩竭提國寂滅道場始成正覺。其地金剛具足嚴淨，眾寶雜華以為莊飾，上妙寶輪圓滿清淨，無量妙色種種莊嚴，猶如大海寶幢幡蓋光明照耀；妙香華鬘，周匝圍遶，七寶羅網彌覆其上，雨無盡寶顯現自在，諸雜寶樹華葉光茂，佛神力故；令此場地廣博嚴淨，光明普照，一切奇特妙寶積聚。無量善根莊嚴道場，其菩提樹高顯殊特，清淨瑠璃以為其幹，妙寶枝條莊嚴清淨，寶葉垂布猶如重雲。雜色寶華間錯其間，如意摩尼以為其果，樹光普照十方世界，種種現化施作佛事，不可盡極，普現大乘菩薩道教，佛神力故；常出一切眾妙之音，讚揚如來無量功德，不可思議；師子之座，猶如大海，眾妙寶華而為嚴飾，流光如雲，周遍普照無數菩薩大海之藏，大音遠震，不可思議。<p>如來光明逾摩尼尊，彌覆其上，種種變化施作佛事，一切悉覩無所罣礙；於一念頃，一切現化充滿法界。如來妙藏無不遍至無量眾寶莊嚴寶臺，如來處此寶師子座，於一切法成最正覺。了三世法平等智身，普入一切世間之身，妙音遍至一切世界，不可窮盡，猶如虛空，平等法相智慧行處；猶如虛空，等心隨順一切眾生。其身遍坐一切道場，悉知一切眾生所行，智慧日光照除眾冥，悉能顯現諸佛國土。普放三世智海光明照淨境界，無量光明充滿十方，不壞法雲遍覆一切。以力無畏顯現無量自在力光，開方便門教化眾生，悉能普現一切眾會。猶如虛空，而無來去。了達一切無有自性，隨順諸法平等之相。一切光明普現三世諸佛所行諸佛世界，猶如大海，不可思議，音聲語言悉能隨順。<p>與十佛世界微塵數等大菩薩俱，其名曰：普賢菩薩、普德智光菩薩、普明師子菩薩、普勝寶光菩薩、普德海幢菩薩、普慧光照菩薩、普寶華幢菩薩、普勝軟音菩薩、普淨德焰菩薩、普相光明菩薩、大光海月菩薩、雲音海藏菩薩、德寶勝月菩薩、淨慧光焰自在王菩薩、超趣華光菩薩、無量智雲日光菩薩、大力精進金剛菩薩、香焰光幢菩薩、月德妙音菩薩、光明尊德菩薩，與如是等諸菩薩俱，皆是盧舍那佛宿世善友；一切成就功德大海，諸波羅蜜周滿普照，慧眼清淨，等觀三世，於諸三昧具足明淨；辯才大海深廣無盡，普現諸佛功德光耀；善知一切眾生心行，如應調伏，以金剛智普照境界；同一法性，覺慧廣大，甚深智境，靡不明達，住於一地，普攝一切諸地功德，無上智願皆已成滿，具足如來深廣密教，悉得一切佛所共法，皆同如來行地、德力，一切三昧海門皆得自在，於眾生海如應示現，隨其所行，善能建立。善入一切諸法之海，迴轉總持如來一切功德法海，充滿其身；遍遊一切佛世界海，出生一切淨土願海，悉得諸佛達未來際方便智慧；一切如來坐道場者，普能往詣禮事供養，悉得一切普賢願海，於諸眾生智身滿足。<p>復有佛世界微塵數金剛力士，其名曰：堅固光耀力士、日光耀力士、須彌華力士、淨雲音力士、阿修羅主力士、勝光明力士、樹音聲力士、師子王力士、淳厚光藏力士、珠髻華光力士，與如是等諸力士俱，已於阿僧祇劫發大誓願，侍衛諸佛。佛願行處皆已具足，無量功德皆已清淨，悉行深廣三昧境界，無量神力，佛所遊處無不遍至，皆悉能行不可思議解脫境界，處一切眾，其身殊特無能映蔽，隨諸眾生所應度者，能現其身如應化之。<p>復有佛世界微塵數諸道場神，其名曰：淨莊嚴神、寶積光明神、吼音聲神、雨眾華神、莊嚴寶光神、善超香神、金色雲神、樂華樹神、莊嚴光神，與如是等道場神俱，皆於先佛造立願行。<p>復與佛世界微塵數諸龍神俱，其名曰：摩尼光龍、雜莊嚴龍、喜寶光龍、淨身光龍、香莊嚴龍、寶目光龍，如是一切，皆於過去不可思議阿僧祇劫，常為如來莊嚴法堂。<p>復與佛世界微塵數諸地神俱，其名曰：淨華光神、善思光明神、雜華莊嚴神、散寶焰神、隨時樂觀神、金眼勝神、毛孔散香神、應時和音神，如是一切，皆同德本，於過去佛所普修願行。<p>復與不可思議諸樹神俱，其名曰：雜華雲神、雜種光神、淨勝光神、垂莊嚴神、莊嚴光神、樂和音神、普勝等神、華果味神，如是一切，皆悉成就大喜普照。<p>復與無邊藥草神俱，其名曰：光焰神、栴檀香神、淨光神，普稱神、普力神、普淨神、普光神、愛香神、勝現神，如是一切，皆悉成就大悲普照。<p>復與無量諸穀神俱，其名曰：勝味神、華淨神、善力神、勢味神、根果神、淨華神、樂淨神、淨光神，如是一切，大喜成就。<p>復與無量諸河神俱，其名曰：普流神、勝洄澓神、洪流聲神、養水性神、淨海光神、普愛神、妙幢神、勝水神、海具光神，如是一切，常能精勤利益眾生。<p>復與不可思議諸海神俱，其名曰：寶勝光明神、金剛慧神、普涌浪神、雜華龍勝神、寶華光明神、須彌莊嚴神、海音聲神，如是一切，以佛無量功德之海而自充滿。<p>復與無量阿僧祇諸火神俱，其名曰：熾然光藏神、熾然光輪神、廣明耀神、無盡神、雜寶勝神、照除諸冥神、焰雲光明神，如是一切，悉為眾生照除闇冥。<p>復與無量諸風神俱，其名曰：無礙照明虛空神、遍超勝神、散須彌神、焰淨味神、淨除味神、發行大音神、樹峯華林神、持世界神，如是一切，皆能和合眾生，令不分散。<p>復與無邊虛空神俱，其名曰：普光淨勝神、無邊深廣神、起風神、離一切障神、廣超神、無對光焰神、無礙力勝神、最上妙音神、示現十方神，如是一切，心皆無垢，堅固淨妙。<p>復與無量主方神俱，其名曰：善住神、充滿神、無量現光神、光莊嚴神、普轉漸行神、不惑轉神、淨遊虛空神、普行世間神、行甚深神，如是一切，皆能善照一切眾生。<p>復與無量主夜神俱，其名曰：妙光神、淨光神、善觀眾生神、靜時堅固神、方便勝具神、生一切樹果神、無盡眷屬神、主知樂淨遊戲神、和諍神、淨福具神，如是一切，於助道法深重愛樂。<p>復與無量主晝神俱，其名曰：現宮殿神、善解安立戰場神、樂莊嚴普勝神、喜華香神、普集勝藥神、樂見王神、淨目高顯普勝神、大悲豔光神、光明善照神、普勝垂華神，如是一切，皆悉信樂正法莊嚴。<p>復與無量阿修羅神俱，其名曰：羅睺羅王、毘摩質多羅王、睒婆利王、明月王、金剛堅錦王、大智慧力王、勝集天女王，如是一切，悉能降伏憍慢放逸。<p>復與無量伽留羅王俱，其名曰：大勇猛力王、無畏寶髻王、勇猛淨眼王、不退莊嚴王、持大海光王、持法堅固王、勝根光明王、充滿普現王、普遊諸方王、普眼等觀王，如是一切，成就方便，廣潤眾生。<p>復與無量緊那羅王俱，其名曰：善慧王、善幢王、雜華行王、離愛慢音王、寶樹光明王、善愛現王、莊嚴光王、善華幢王、勝地王、勝慧王，如是一切，普於眾生精勤勸發，能使樂法。<p>復與無量摩睺羅伽王俱，其名曰：善慧王、淨端嚴音王、眾妙慧聚王、燈幢王、猛光王、師子香熏王、雜瓔珞音王、堅固樂明王，如是一切，普為眾生除諸疑網。<p>復與無量鳩槃荼王俱，其名曰：毘樓勒王、善修幢王、足平鮮白王、能除恐怖王、淨須彌林王、無量淨眼王、無量目門王，如是一切，皆悉修習無礙法門。<p>復與無量鬼神王俱，其名曰：毘沙門王、大音聲王、淨地王、大主王、焰眼王、堅固眼王、莊嚴勝軍王、大富淨身王、須彌力王，如是一切，普能勤護一切眾生。<p>復與無量月身天子俱，其名曰：月天子、曜華天子、勝流莊嚴天子、樂諸世樂天子、眼光天子、淨光天子、普遊淨光天子、星宿王天子、淨覺天子、端嚴善光天子，如是一切，勤以智慧普發眾生無上寶心。<p>復與無量日天子俱，其名曰：日天子、眼焰光天子、須彌光勝天子、淨寶眼天子、勇猛不退天子、妙華鬘光天子、寶覺天子、明眼天子、勝地童天子、普勝光天子，如是一切，皆悉成就清淨善根，常欲饒益一切眾生。<p>復與無量三十三天王俱，其名曰：釋提桓因天王、普稱滿天王、髻目天王、寶光稱天王、樂喜天王、樂念天王、勝音天王、淨華天王，如是一切，皆悉具足清淨善業，能令眾生生淨妙處。<p>復與無量夜摩天王俱，其名曰：善時天王、無盡智天王、妙善化天王、樂樂焰天王、須彌光天王、不思議慧天王、臍輪天王、不思議天王、月姿顏天王、普莊嚴天王，如是一切，皆悉勤修出生歡喜，信樂知足。<p>復與無量兜率天王俱，其名曰：善喜天王、海樂天王、勝德天王、百光明天王、善眼天王、寶山月天王、超勇月天王、金剛善曜天王、樂超天王，如是一切，皆悉成就念佛三昧。<p>復與不可思議化樂天王俱，其名曰：善化天王、淨光天王、最上雲音天王、妙色莊嚴天王、樂智慧天王、華光月天王、照方天王，如是一切，皆悉成就寂靜法門，調伏眾生。<p>復與無量他化自在天王俱，其名曰：自在轉天王、善眼天王、雜寶冠天王、精進慧天王、眾華音天王、樂光明天王、寂靜處天王、雜色輪天王、智慧妙光天王、大力光天王，如是一切，普皆勤修自在正法。<p>復與不可思議大梵天俱，其名曰：尸棄大梵、智光大梵、善光大梵、普音大梵、隨世音大梵、寂靜方便妙光大梵、淨眼光大梵、柔軟音大梵，如是一切，悉具大慈，度脫眾生，照除熱惱清涼柔軟。<p>復與無量光音天子俱，其名曰：樂光天子、淨光天子、大音天子、樂淨音天子、善思音天子、解脫音天子、深妙音天子、無垢光天子、最高淨光天子，如是一切，安住喜光寂靜法門。<p>復與阿僧祇遍淨天俱，其名曰：淨智王天、現勝天、寂勝天、須彌時天、念淨眼天、無上愛光天、世慧音天、智慧熾然天、樂法化心天、化高天，如是一切，常令眾生安住廣樂。<p>復與無量果實天子俱，其名曰：法華光天、淨堅固天、慧光天、智慧王天、普門慧眼天、不轉愛天、無垢靜光天、淨曜天，如是一切，皆悉善住寂靜意門。<p>復與摩醯首羅天等無量淨居天俱，其名曰：善光天、大主天、大稱光天、功德淨眼天、大智慧光天、不動光音天、善施眼天、樂大乘天、普音聲天、樂稱光天，如是一切，已修無相平等法界，悉在如來大眾海數。<p>於一切眾生悉行平等，無量妙色皆已成就；於十力中能善安住，處一切眾而不傾動，隨所至方無能壞者，如來所乘常現在前。離煩惱障，其心清淨，諸結使山皆已摧滅，覩佛姿顏，無量妙色光明普照。所以者何？如來往昔於無量劫行菩薩道時，以四攝法善攝眾生。於諸如來集諸善根，種種因緣，方便教化立如來道，深植無量如來善根，皆令安立一切智道；逮得無量功德勢力，皆悉成就如來願海。菩薩所行具足清淨，各隨本行，皆得出要，悉由如來光明照故；乘解脫力入如來海，於佛法門悉得自在。<p>善海摩醯首羅天，於法界虛空寂靜方便光明法門，而得自在；大自在稱光明天，於一切法普遊法門，而得自在；功德淨眼天，於一切法不生不滅方便法門，而得自在；大慧光天，於一切法方便智海遊光法門，而得自在；靜光音天，於一切禪無量喜樂普起法門，而得自在；施善眼天，於轉癡畏遊靜法門，而得自在；不思議天，於無量境界入不起法門，而得自在；樂大乘天，於一切法不來不去無所依住法門，而得自在；普雜音天，於佛境界寂靜法門，而得自在；樂稱光天，於無量境界法門，而得自在。<p>爾時善光海大自在天，以如來神力故，觀察一切自在天眾，以偈頌曰：「無盡平等妙法界，悉皆充滿如來身，無取無起永寂滅，為一切歸故出世。諸佛法王出世間，能立無上正教法，如來境界無邊際，世間自在稱無上。佛難思議無倫匹，相好光明照十方，大聖世尊正教道，猶如淨眼觀明珠。一切世間眾生類，不能思議佛功德，消滅一切愚癡闇，超昇無上智慧臺。如來功德難思議，眾生見者煩惱滅，得見不動自在尊，能生無量悅樂心。眾生大海癡蔽心，為現寂靜微妙法，能然無上智慧燈，是則方便真淨眼。如來清淨妙色身，悉能顯現遍十方，此身非有無所依，如是見佛真實觀。如來音聲無罣礙，應受化者無不聞，湛然不動無往返，是名善慧樂法門。一切十方無邊佛，寂靜法門天人主，如來光明靡不照，是莊嚴幢妙法門。佛於無邊諸劫海，常求正覺悟眾生，無量方便化一切，清淨廣稱如是見。」<p>復有樂業光明天王，於觀一切眾生諸根法雲法門，而得自在；淨堅固天，於一切佛妙色方便念觀法門，而得自在；樂樂天王，於一毛孔見不思議諸佛國土境界法門，而得自在；普門慧眼天，於入普門觀察法界法門，而得自在；不轉愛天，於轉一切眾生處處受生法門，而得自在；善慧光天，於入一切世間境界不可思議法門，而得自在；無垢淨光天，於一切眾生一切法中出要法門，而得自在；無垢光天，於受化者能使入佛境界法門，而得自在。<p>爾時，樂業光明天王承佛神力，觀察一切果實天眾，以偈頌曰：「一切佛境界，甚深難思議，諸餘眾生類，莫能測量者。如來善開導，無量諸群生，能令悉願樂，志求無上道。佛以神通力，住世普開化，一切眾生類，各隨其所聞，癡惑障永除，慧命淨無穢，能覩諸如來，眾妙淨法海。諸法真實相，寂滅無所依，如來方便力，能為眾生現。如來於諸法，無性無所依，而能現眾像，顯相猶明燈。以諸緣譬諭，方便隨所樂，為現諸如來，智慧神通力。因悟各異門，無量難思議，為建正法幢，令入功德海。如來神通力，能於一毛孔，各為眾演說，無上寂滅法。一一諸如來，各為其眷屬，顯法無量門，功德之大海，皆悉師子吼，演說諸佛法，是則大智尊，無上方便力。十方諸佛土，一切群生類，悉能為彼現，如來之正法。如來未曾有，去來之異相，皆令彼歡喜，不退慧境界。如來為眾生，普現業報相，猶若日光照，眾像靡不現。又為彼眾生，演說寂滅法，令彼見真實，甚深智慧處。如來自觀察，甚深微妙義，隨彼眾生根，普雨甘露法。為開諸法門，無量難思議，悉歸入寂滅，平等真實觀。無數無量劫，廣修習大悲，逮成等正覺，度脫群生類。普雨甘露法，隨器皆充滿，如龍興慶雲，等雨於一切。」<p>復有淨智天王，於觀察眾生善根法門，而得自在；顯妙天王，於一切有覺照法門，而得自在；勝妙天王，於總持辯才法門，而得自在；普燈天王，於樂佛出世解脫法門，而得自在；智焰天王，於一切眾生甚深法中能生歡喜法門，而得自在；樂化天王，於化菩薩功德周備入無盡法門，而得自在；踊化天王，於普觀無量苦惱眾生慈悲智滿法門，而得自在。<p>爾時，淨智天王承佛神力，普觀遍淨天眾，以偈頌曰：「諸佛正法無障礙，周滿十方無量界，現佛境界難思議，離垢法門無量海。如來處世無所依，法身清淨無起滅，而能照現無量土，一切悉見天中天。無量劫海修方便，光明普照十方界，清淨法界如如住，寂滅微妙最無上。眾生愚癡瞽心目，無眼輪迴生死中，如來導以清淨道，開示無上最勝門。如來所乘無上道，一切眾生莫能思，佛現一切妙色門，善念樂觀淨眼見。佛說微妙總持門，如一切剎微塵等，調伏一切眾生故，清淨慧眼能照見。如來出世甚難值，無量億劫時一遇，離諸難處適眾會，唯佛世尊能應時。一切眾生難思議，佛能悉現淨妙法，覩見如來無量德，猶如明照見眾像。三世諸佛所得法，教化眾生難思議，悉觀念此功德已，樂法踊躍大歡喜。眾生沒在煩惱海，愚癡邪濁大恐怖，佛以慈悲究竟度，見淨境界如天幢。佛放無量大光明，一一光明無量佛，無數方便皆悉現，化度一切眾生類。」<p>復有愛樂天子，於寂靜愛樂滅眾生苦法門，而得自在；妙雜光天，於諸眾生心淨離垢廣修德海法門，而得自在；自在音天，於一切眾生一劫所修功德於一念中出生法門，而得自在；勝念智天，於世間生、住、滅種種清淨功德法門，而得自在；淨樂音天，於一切菩薩在兜率宮廣說供養法門，而得自在；善思音天，於一劫中說諸地義以一念頃悉能受說法門，而得自在；解脫光音天，於莊嚴道場法門，而得自在；甚深音天，於無盡神足諸功德海法門，而得自在；離垢稱天，於一切佛諸功德海境界法門，而得自在；出淨光天，於過去諸佛願力所持歡喜功德力藏法門，而得自在。爾時，光音天子承佛神力，遍觀光音天眾，以偈頌曰：「我憶如來過去行，我行供養亦憶念，如本所修清淨喜，佛光明故今悉見。如來無垢莊嚴身，增長眾生清淨心，安住慈悲喜捨中，是名莊嚴淨法門。如來廣大方便法，無量劫海所修集，彼生滅法如如相，法主音聲方便門。如來神力遍十方，普照無量諸佛剎，十方諸佛皆悉現，勝念方便滅愚癡。無量剎海塵數佛，供養恭敬生歡喜，故能斷除群生闇，是名妙音勝境界。無量劫海甚彌曠，說方便地無倫匹，所演妙法無窮盡，心方便門得自在。如來無量自在力，於念念中普示現，降神成道權無量，是則名為妙法門。佛持深廣無與等，神足示現不可量，能令諸根悉清淨，得住甚深微妙地。如來智慧無邊際，行淨無比無罣礙，普見一切兩足尊，無上離垢稱方便。於過去世菩薩時，供養無量諸佛海，立大誓願難思議，是故逮得無上智。」<p>復有尸棄大梵天，於照現諸法入不思議法門，而得自在；智光明梵，於一切禪等觀寂靜善住法門，而得自在；智光心梵，於照諸法不可思議入方便法門，而得自在；普音雲梵，於一切佛妙音聲海平等度入法門，而得自在；應時音梵，於攝伏眾生最勝法門，而得自在；寂靜光梵，於一切剎能起安住分別諸法法門，而得自在；喜光梵，於無量方便化眾生法門，而得自在；堅固梵，於諸法淨相住寂行法門，而得自在；樂目光梵，於一切有無來無去無所依止勇猛法門，而得自在；柔軟音梵，於無盡法隨行普照法門，而得自在。<p>爾時，尸棄大梵承佛神力，遍觀一切諸大梵眾，以偈頌曰：「佛身清淨常寂然，普照十方諸世界，寂滅無相無照現，見佛身相如浮雲。一切眾生莫能測，如來法身禪境界，無量方便難思議，是智慧光照法門。一佛剎塵諸法海，一音演說悉無餘，此辯塵劫演不盡，是名光照心法門。如來妙音深滿足，眾生隨類悉得解，一切皆謂同其語，梵音普至最無上。十方三世佛所得，一切菩薩方便行，悉於如來身中現，而於佛身無分別。佛身如空不可盡，無相無礙普示現，所可應現如幻化，神變淨音靡不周。佛身無邊如虛空，智光淨音亦如是，佛於諸法無障礙，猶如月光照一切。法王安住妙法堂，法身光明無不照，法性如實無異相，是名樂音海法門。」<p>復有自在天王，於教化無量眾生藏法門，而得自在；善眼光天，令諸眾生得最上樂法門，而得自在；雜寶冠天，於解眾生無量性欲方便法門，而得自在；精進善慧天，於眾生分別義法門，而得自在；勇妙雜音天，於諸眾生慈念觀察法門，而得自在；光明樂幢天，於諸眾生超出魔事法門，而得自在；淨境界天，於諸眾生念化法門，而得自在；雜色輪天，於念充滿十方諸佛法門，而得自在；智華妙光天，於佛功德自在覺悟充滿念隨順法門，而得自在；大力光天，於離世間境界法門，而得自在。<p>爾時，自在天王承佛神力，遍觀一切自在天眾，以偈頌曰：「如來法身等法界，普應眾生悉對現，如來法王化眾生，隨順諸法悉調伏。世間一切上妙樂，聖寂滅樂為最勝，無垢妙法如來室，清淨勝眼如實見。如來普照諸世間，疑地枯林降法雨，眾生蒙潤疑網除，是寶冠幢妙法門。如來所演一妙音，廣大法海說無餘，佛以一音遍十方，是名勝勇善法門。一切十方諸佛土，入佛一毛猶不滿，佛以大慈如虛空，是名清淨慧法門。一切眾生慢高山，佛以十力碎無餘，佛慈光明照十方，是名光幢妙法門。得覩如來滅癡惑，淨見智慧悉充滿，永離惡趣諸恐怖，是名寂境妙法門。如來毛孔悉放光，隨其所應得聞法，普導眾生至善趣，是名善幢妙法門。一切十方諸佛事，此眾一切悉得見，如來法界滿虛空，是名淨華勝法門。無量劫海諸佛國，皆是最勝慧境界，如來於此無高心，是大力幢妙法門。」<p>復有善化天王，於一切法分別化法門，而得自在；靜光時天，於觀一切有及我真實法門，而得自在；化力光天，於諸眾生離癡智慧滿足法門，而得自在；難勝天，於諸佛音聲發起一切歡喜勇猛法門，而得自在；念光天，於一切佛相好功德具足無盡法門，而得自在；踊雲音天，於淨智慧次第憶念過去無量劫法門，而得自在；淨光勝天，於一切眾生長養種種功德智慧法門，而得自在；樂光髻天，於一切空界結跏趺坐無礙法門，而得自在；樂智慧天，於一切方便境界無盡力法門，而得自在；華光髻天，於諸眾生業行苦樂等觀法門，而得自在。<p>爾時，善化天王承佛神力，遍觀化樂天眾，以偈頌曰：「法身於世難思議，如來普現應眾生，緣性無造非真實，行業莊嚴現世間。方便求佛無所有，攬之十方不可得，法身示現無真實，出生自在如是見。無量劫海修諸行，斷除眾生愚癡冥，如來智慧甚清淨，是名佛慧除癡力。一切世界妙音聲，悉無能及如來音，一音遠震遍十方，是名勝音妙法門。一切眾生諸功德，不及如來一相福，佛德如空無邊際，是名生光妙法門。三世無量劫中事，世界成敗種種相，於一毛孔悉能現，是名清淨無上智。求空邊際猶可得，佛一毛孔無涯限，佛德如是不思議，是名如來淨知見。佛於先世無量劫，具滿一切波羅蜜，勤修精進無厭怠，是名樂見淨法門。行業因緣難思議，佛為眾生說無餘，普現諸法淨無穢，是名無上深法門。觀見如來一毛孔，一切眾生悉入中，眾生亦無往來想，是名諸方照法門。」<p>復有兜率天王，於成就諸佛轉法輪法門，而得自在；樂寶髻天，於虛空界淨光法門，而得自在；勝幢天，於廣願海入諸眾生寂靜法門，而得自在；百光明天，於一切法無量無相觀行法門，而得自在；超踊月天，於佛境界超踊覺力法門，而得自在；勝眼光天，於喜修集不可沮壞菩提心法門，而得自在；宿莊嚴天，於諸十方佛調伏眾生方便法門，而得自在；樂靜妙天，於無邊心海念念迴向隨器普現法門，而得自在。<p>爾時，兜率天王承佛神力，遍觀兜率天眾，以偈頌曰：「如來普周等法界，為垢眾生出現世，隨諸所欲為說法，是名無上勝法王。如來宿世無量行，清淨願海具足滿，一切諸法悉周備，是名方便勝功德。如來法身不思議，法界法性辯亦然，光明普照一切法，寂靜諸法皆悉現。眾生癡闇結業障，高心放逸馳境界，如來為說寂滅法，歡喜善樂悉能見。一切世間最上歸，救護群生除眾苦，眾生樂觀無上尊，猶如滿月顯高山。諸佛境界不思議，一切法界亦如是，於諸法力悉究竟，定慧方便皆成就。清淨境界功德海，一切眾生有緣者，聞佛功德發菩提，消除塵垢成最勝。如世界海微塵數，諸佛子等悉來集，供養如來聽受法，悉覩法幢方便王。」<p>復有夜摩天王，於諸眾生離憂迴向善根法門，而得自在；悅樂光天，於諸境界法門，而得自在；無盡慧天，於離諸患具大慈悲法門，而得自在；淨莊嚴天，於分別諸根法門，而得自在；持須彌天，於無量總持照明法門，而得自在；不思議慧天，於諸境界業行真實不思議法門，而得自在；臍輪天，於轉法輪調伏眾生法門，而得自在；不思議光天，於眾生界勝眼普觀法門，而得自在；月姿顏天，於諸法實普現法門，而得自在；普音遍觀天，於諸天眾所應施作心淨法門，而得自在。<p>爾時，夜摩天王承佛神力，遍觀夜摩天眾，以偈頌曰：「佛於無量大劫海，生死煩惱永已盡，能教眾生清淨道，佛為一切智慧燈。如來法身甚彌曠，周遍十方無涯際，智慧光明方便力，寂滅禪樂亦無邊。生老病死憂悲苦，毒害逼切惱眾生，為斯等類起慈悲，以無盡智示菩提。如來智慧隨順覺，了達三世無障礙，一切善行悉了知，是名樂化明法門。無量總持無邊際，如來辯海無窮盡，能轉清淨妙法輪，是名須彌總持門。無上大聖一妙身，應化周滿一切世，悉現一切眾生前，是名善光勝境界。眾生一見如來身，悉能斷除眾煩惱，遠離一切諸魔事，是名清淨妙境界。佛於一切大眾海，處此眾會悉遍照，普為眾生雨法雨，是名普音稱法門。」
。
<juan>大方廣佛華嚴經卷第二<p>之二<p>世間淨眼品第一之二<p>復有釋提桓因，於三世佛出興住滅決定大智念喜法門，而得自在；普稱滿天，於眾生色、如來色身諸功德力清淨法門，而得自在；慈眼天，於平等慈雲蔭覆法門，而得自在；寶光稱天，於眾光色具足念佛普勢法門，而得自在；樂喜髻天，於觀眾生業報法門，而得自在；樂念淨天，於諸佛國具淨法門，而得自在；須彌勝音天，於觀世間生滅法門，而得自在；念智慧天，於起當來菩薩諸行化眾生因超念法門，而得自在；淨華光天，於一切天娛樂法門，而得自在；慧日眼天，於諸天處教化流通善根法門，而得自在。<p>爾時，釋提桓因承佛神力，遍觀三十三天眾，以偈頌曰：「若念一切三世佛，廣能觀察佛境界，諸佛國土成敗事，以佛神力皆悉見，佛身清淨滿十方，妙色無比應一切，光明照耀最殊特，具足廣稱如是見，本修方便大慈海，充滿一切諸眾生，悉能調伏一切眾，開清淨眼見無極，念佛功德無量故，得生廣大歡喜心，世間無與如來等，離垢稱王住法門，清淨業海滿眾生，一切悉見無有餘，種種因起深廣福，如是善見猶滿月，諸佛充滿遍十方，一切眾生無不見，既得見已悉調伏，皆得無上方便念，如來智身明淨眼，周遍一切十方剎，悉令眾生皆覩見，妙音宣化無不解，佛一毛孔現眾行，佛子見已具修習，具足成就無量德，如是善慧猶滿月，一切眾生得悅樂，皆因如來神力生，如來無量功德故，是名無垢雜華門，若能須臾念如來，乃至一念功德力，永得遠離眾惡趣，智慧日光滅癡闇。」<p>復有日光天子，於照十方諸眾生身盡未來際正住莊嚴法門，而得自在；眼焰光天，於照諸色無上智海法門，而得自在；須彌光天，於起眾生轉勝清淨功德法門，而得自在；淨寶月天，於樂度一切苦行法門，而得自在；勇猛不退天，於無障礙普照法門，而得自在；妙華光天，於淨日光照眾生身法門，而得自在；勝光天，於光照世間積集功德法門，而得自在；寶髻天，於眾寶海現種種色境界法門，而得自在；明眼天，於一切趣開清淨眼觀法界藏法門，而得自在；勝地天，於諸眾生淨乘法門，而得自在。<p>爾時，日光天子承佛神力，遍觀日天子眾，以偈頌曰：「佛慧光明無邊際，普照十方無量土，令一切眾面覩佛，種種方便化眾生。眾生大海廣無量，悉能具足知其心，開發眾生智慧海，善勝光明如是見。如來普為出興世，遍照十方悉無餘，如來法身無等等，以無上智演說法。無數劫海諸有中，難行苦行為眾生，是故淨光如虛空，妙身顯現猶滿月。佛演妙音無障礙，周遍十方悉無餘，分別廣演一切法，因緣方便具足說。放大光明不思議，十方世界悉明淨，令人歡喜發道意，是名莊嚴勝法門。一切世間諸光明，不及佛身一毛光，佛光微妙難思議，最勝能現此神變。一切諸佛法如是，各坐十方道樹下，為眾分別道非道，清淨妙眼如是見。癡冥眾生盲無目，為斯苦類開淨眼，為彼示現智慧燈，得見如來清淨身。方便自在無倒惑，悉應堪受一切供，漸教開示解脫道，是名淨眼方便地。於一法門說無邊，無數劫中廣敷演，分別深遠清淨義，是名周遍妙法門。」<p>復有月天子，於調伏眾生普照法界法門，而得自在；耀華天，於普觀攝一切諸法境界法門，而得自在；勝光莊嚴天，於諸眾生心海境界皆悉令轉法門，而得自在；雜樂世間天，於能生一切不可思議愛樂法門，而得自在；眼光天，於令眾生實見法門，而得自在；現淨光天，於大慈悲救護一切苦惱眾生法門，而得自在；普遊靜光天，於無癡淨月法門，而得自在；妙莊嚴天，於觀諸法如幻如化空無法門，而得自在；淨菩提天，於善解一切業行所起法門，而得自在；大光焰天，於滅諸天疑照度法門，而得自在。<p>爾時，月天子承佛神力，遍觀月天子眾，以偈頌曰：「普於眾生放大光，十方國土見如來，照除一切愚癡闇，明了不可思議法。佛界無邊不可盡，無量劫中集功德，種種方便妙法門，調伏一切眾生類。如來智慧甚深遠，知他無量諸心海，隨順為轉淨法輪，令生無量歡喜心。眾生遠離賢聖樂，沒在世間無量苦，佛與斯等清淨法，心得悅樂安隱住。如來普放大光明，分別世間諸法相，罪福報應不敗亡，清淨光天如是見。佛是一切眾生地，能持無量善果報，悉令眾生離邪道，善能安立方便地。大慈悲雲靡不覆，佛身難思等眾生，普雨法雨潤一切，是佛第一上方便。一切有無性如空，佛是眾生大光明，常勤方便利一切，最勝清淨如是見。」<p>復有持國乾闥婆王，於攝一切眾生娛樂方便法門，而得自在；樂樹光乾闥婆，於佛功德莊嚴法門，而得自在；起淨眼乾闥婆，於眾生離憂喜法門，而得自在；華樹乾闥婆，於滅結使法門，而得自在；樂遊行乾闥婆，於調伏希望法門，而得自在；妙眼乾闥婆，於一切樂喜光藏正住法門，而得自在；師子幢乾闥婆，於一切方雨寶法門，而得自在；寶光解脫乾闥婆，於現一切妙身廣智法門，而得自在；金剛樹乾闥婆，於長養諸樹喜光法門，而得自在；現諸莊嚴乾闥婆，於一切佛諸境界行悉令眾生受樂法門，而得自在。<p>爾時，持國乾闥婆王承佛神力，遍觀乾闥婆眾，以偈頌曰：「如來境界無量門，一切眾生莫能思，世尊清淨如虛空，開示眾生見正道。如來無量功德海，一一毛孔悉得見，能令一切隨意樂，清淨悅樂如是見。眾生無量憂苦海，佛能除滅悉無餘，佛以大慈多方便，能開眾生清淨眼。諸佛剎海滿十方，如來光明悉遍照，能除眾生煩惱垢，演說甚深清淨法。佛於無量諸劫海，方便廣修淨國土，以一切智無上音，安慰無邊眾生類。樂見如來普清淨，眾生悉得無盡樂，隨順能起解脫因，得解脫冠心歡喜。愚癡障蓋甚堅固，眾生輪轉生死海，如來示現廣大法，演說清淨建法幢。一切眾生無量門，如來為現種種形，多方便門照眾生，愛音如來如是現。如來方便無邊際，善逝具足廣開現，入最勝道方便行，金剛樹下成正覺。以無量劫為一念，佛力能現亦不積，能與眾生一切樂，是名樂見方便門。」<p>復有毘樓勒鳩槃荼王，於能滅一切鬪諍法門，而得自在；長燈照光鳩槃荼，於一切行現前法門，而得自在；善修幢鳩槃荼，於專正諸趣法門，而得自在；饒益諸行鳩槃荼，於善惡平等清淨法門，而得自在；除恐怖鳩槃荼，於一切眾生無畏安隱莊嚴法門，而得自在；淨娑羅林鳩槃荼，於除滅無量眾生愛海熾然法門，而得自在；起須彌鳩槃荼，於一切趣照明雲法門，而得自在；常勤鳩槃荼，於普照法門，而得自在；無量淨眼鳩槃荼，於起不退轉大慈藏法門，而得自在；無量門鳩槃荼，於起一切趣所作法門，而得自在。<p>爾時，毘樓勒鳩槃荼王承佛神力，遍觀鳩槃荼眾，以偈頌曰：「如來忍力成滿足，無量劫行為眾生，離放逸慢諸煩惱，故佛身淨照十方。昔行菩薩諸行海，調伏十方無量眾，種種方便起慈門，令眾生得一切智。如來智慧濟群生，悉分別知眾生心，無量自在調眾生，一切見者皆歡喜。佛神力境難思議，於當來世一切劫，轉實法輪猶虛空，無量眾生得淨眼。眾生癡垢翳心目，如來照除見正道，救濟永離無量苦，令無恐怖得淨智。眾生沒在愛苦海，如來智照滅無餘，離欲無垢見佛身，猶如寶樹悉清淨。佛身普應無不見，種種方便化眾生，音如雷震雨法雨，是名山王慧法門。佛光無垢最清淨，照除眾生癡冥山，顯現如來無量德，無癡方便見佛身。無量劫修大悲門，悉與眾生自在樂，種種方便滅眾苦，離垢清淨如華敷。最勝現身悉周遍，於十方界無去來，自覺大聖一切現，是無量門佛能見。」<p>復有毘樓波叉龍王，於一切龍趣中除滅熾然恐怖救濟法門，而得自在；海龍王，於一念中能轉一切不可思議龍身法門，而得自在；雲樂妙幢龍，於一切有趣轉清淨輪聞聲法門，而得自在；須彌普幢龍，於一切眾生示大功德海法門，而得自在；德叉伽龍，於離恐怖清淨法門，而得自在；無量步龍，於示現一切眾生無量雲、超度無量劫、住壽法門，而得自在；焰眼善住龍，於安立一切世界分別無量佛法示現方便法門，而得自在；離垢勢色龍，於一切眾生離垢、歡喜、知足入方便法門，而得自在；普行廣聖龍，於一切善惡音聲具滿平等觀法門，而得自在；阿那婆達多龍王，於大悲雲蔭覆一切眾生離苦法門，而得自在。<p>爾時，毘樓波叉龍王承佛神力，遍觀龍眾，以偈頌曰：「觀見一切最勝法，救濟十方群生類，惡趣眾生常輪轉，以大悲力能濟拔。隨諸眾生所樂色，佛一毛孔皆悉現，神足境界無有量，佛功德海清淨現。最勝妙法無限量，譬如大海深無底，隨其所樂令得聞，妙聲柔軟發雷音。一切眾生瞋恚心，蔭蓋障覆愚癡海，如來無上大慈悲，以神足力度脫之。於如來身一毛孔，眾生功德皆悉現，入深無量功德海，須彌山幢功德現。眾生種種恐怖苦，法王智光悉救濟，最勝毛孔演妙音，無量眾生開淨眼。十方三世諸如來，於佛身中現色像，無量劫中淨佛土，是名無上大龍地。佛一毛中皆悉現，無量神變莊嚴土，佛與眷屬圍遶坐，為眾生說微妙法。佛為菩薩求道時，恭敬供養諸佛海，種種無量方便門，度脫一切眾生海。如來演說正法時，充滿一切眾生樂，佛音能起歡悅心，普令眾生得法喜。」<p>復有毘沙門夜叉王，於平等觀方便離一切惡饒益眾生法門，而得自在；音主夜叉，於一切普勝法門，而得自在；持地夜叉，於能除奪眾生精氣、長養一切生氣法門，而得自在；一切主夜叉，於觀一切聖功德法門，而得自在；勝眼神足夜叉，於觀一切眾生智慧法門，而得自在；堅固金剛眼夜叉，於與一切眾生安樂法門，而得自在；護命夜叉，於持力救濟法門，而得自在；能破須彌山夜叉，於起隨順佛力法門，而得自在。<p>爾時，毘沙門夜叉王承佛神力，遍觀夜叉眾，以偈頌曰：「眾生罪垢甚深重，於百千劫不見佛，輪轉生死受眾苦，為度是等佛興世。佛為救濟一切故，悉現十方眾生前，拔濟諸趣眾苦輪，因緣音主最方便。眾生重罪惡業障，佛以方便悉除滅，安立眾生正法中，是名離癡方便見。佛昔無量劫行時，讚歎十方一切佛，故有高遠大名稱，皆悉普聞十方國。佛慧無邊等虛空，如來法身不思議，故能顯現照十方，明淨眼王妙法門。一切眾生入邪徑，佛示正道難思議，見諸眾生堪受化，種種方便令調伏。一切眾生諸功德，不及如來一光福，佛智慧海不可議，是名寶王如是見。無量劫數難思議，佛於是中修十力，是故世尊力具足，一切世間無能壞。」<p>復有金剛眼照力士，於示現如來無量色像法門，而得自在；離垢日踊力士，於諸佛無量色法門，而得自在；須彌華光力士，於離垢自在種種現法門，而得自在；淨雲音力士，於如來無邊淨音不可量法門，而得自在；阿修羅主力士，於一切示現種種法門，而得自在；金剛光樂力士，於入一切佛法無餘法門，而得自在；雷音力士，於能舉一切諸天法門，而得自在；師子端嚴王力士，於如來功德廣照法門，而得自在；勝光明力士，於除滅眾生惡心安立佛境法門，而得自在；珠髻華光力士，於菩薩示現一切世間雨寶法門，而得自在。<p>爾時，金剛眼照力士承佛神力，遍觀力士眾，以偈頌曰：「普為三界一切眾，於諸法中為法王，具足無量眾妙色，悉照十方無不明。佛身一切諸毛孔，普放光明不可議，映蔽一切日光明，遍照十方靡不周。如來大聖自在力，充滿一切諸法界，法身示現無涯際，悉現一切眾生前。佛音清淨甚深妙，普震十方諸世界，柔軟微妙和雅音，滅眾生垢願滿足。十方三界諸宮殿，最勝悉現於彼坐，一一佛所無量眾，導師處中為說法。法海無量無有邊，眾方便門悉入中，分別一切諸法界，最勝示現無窮盡。眾生大海無邊際，最勝淨眼能度脫，如來光明照眾生，一切普見大導師。悉皆恭敬興供養，無量塵海國土佛，功德無量如虛空，一切悉見大導師。如來神力不可壞，一切佛土皆悉現，如來安坐淨道場，一切眾生現前見。光明普照如雲興，眾妙莊嚴光圓滿，普照一切諸法界，示現諸佛深妙法。」<p>是時，普賢菩薩成就不可思議方便法門海、能入如來無量功德海。所謂：出生究竟淨諸佛土調伏眾生法門；詣諸佛所能起一切具足功德法門；菩薩諸地願行法門；普門示現法界塵數身雲法門；持諸佛土不可思議方便輪法門；一切眾中自在顯現無量無邊菩薩境界法門；於一念中知三世劫生滅法門；分別顯現一切菩薩諸根境界海法門；其身自在充滿無量無邊法界法門；一切菩薩種種方便廣分別法入一切智方便法門。<p>爾時，普賢菩薩遍觀一切大眾，以偈頌曰：「最勝嚴淨，無數佛土，無量淨色，甚深功德。真淨離垢，佛子充滿，常聞妙法，不思議音。見佛處此，師子座上，一切塵中，亦復如是。而如來身，亦不往彼，普現佛土，功德境界，悉入無量，諸地方便，佛示一切，諸菩薩行，說諸方便，不可思議。令諸佛子，入淨法界，離垢淨眼，住深法性。十方無量，無有邊際，微塵數等，諸化佛身，教導無量，眾生等類。一切十方，如來剎土，世尊皆悉，為平等護。佛於方便，悉已清淨，調伏眾生，令除垢穢。一切塵數，諸佛國土，如來示現，無量自在。梵音和雅，遍諸道場，演暢最勝，菩薩本行。一切三世，所有劫數，於念念中，悉見無餘。觀彼生滅，如實法相，不可思議，世護能見，無量大眾，數不可盡。如來真子，欲觀佛地，一切法門，無量無邊，非諸佛子，所有境界。離垢如來，猶如虛空，清淨無著，等真法性。現化無量，不可窮盡，悉坐道樹，成等正覺。佛以一言，說一切地，一切法相，皆悉窮盡。無量方便，一一門中，演暢諸法，亦悉無餘。」<p>爾時，於佛師子之座，一切妙華摩尼寶輪高臺樓觀莊嚴具中，一一各出一佛世界微塵數等大菩薩眾，其名曰：海慧超越菩薩、無量師子吼菩薩、眾寶光幢菩薩、智日超慧菩薩、不思議功德智稱菩薩、方便寂靜妙華髻菩薩、金光焰菩薩、法界普音菩薩、淨雲月幢菩薩、善超淨光菩薩，如是等一一佛世界微塵數等大菩薩眾，設諸供養，散眾妙華，充滿虛空，燒諸雜香，氣過騰雲，普現一切眾寶圓光；又放無量淨日光明，作眾妓樂諸微妙音，雜種寶樹枝葉華實，一切光明猶若雲起，雨無量寶，如是一一菩薩所供養具，各與一佛世界微塵數等；一一供具，復與一佛世界微塵數等，皆大歡喜，供養世尊，遶百千匝已，隨其所應供養大眾，猶如雲雨而無斷絕，隨所出方，化作寶蓮華藏師子之座，恭敬向佛結跏趺坐。彼菩薩等，悉得無量清淨法海普明法門，於佛境界無所障礙，悉入一切辯才法海；又得不可思議照明法門，正住如來普門境界，三世智地皆已得入，具足成就大力法愛，無量功德清淨圓滿，常行法界畢竟空性，悉已具足供養諸佛。<p>爾時，一切海慧自在智明王菩薩，以偈頌曰：「佛覺諸法，平等真實，無有障礙，淨如虛空。普悉照明，十方世界，處一切眾，最勝殊特。自然正覺，無量無邊，充滿十方，眾生境界。一切悉坐，菩提樹王，諸眾生主，皆悉圍遶。佛有如是，自在神力，於一念頃，現無量身，普令眾生，滅除垢穢。如來境界，無有邊際，無量劫海，具足修行。如來處在，一切有海，種種方便，調伏眾生。皆悉受行，最勝正法，眾會離垢，普得清淨。一切觀佛，深樂無厭，最勝妙相，莊嚴具足，處蓮華藏，寶師子座，一切眾寶，諸莊嚴具。皆出無量，微妙香熏，雜色華鬘，懸布虛空。佛處如是，寶師子座，無量眾寶，流出妙光，暉焰清淨，十方明耀。如來安住，莊嚴樓觀，演出清淨，微密梵音，宣暢最勝，無上正法。聞者歡喜，得淨妙道，金剛承座，安峙堅固，如意藏寶，以為莊嚴。寶髻菩薩，常守護之。世尊於此，普現照明。天尊處在，寶師子座，遍照三世，一切導師。無量化佛，遍滿十方，闡揚如來，無盡法藏。」<p>爾時，佛神力故，蓮華藏莊嚴世界海，六種十八相震動。所謂：動、遍動、等遍動；起、遍起、等遍起；覺、遍覺、等遍覺；震、遍震、等遍震；吼、遍吼、等遍吼；涌、遍涌、等遍涌。又令一切世界諸王，各雨不可思議諸供養具，供養如來大眾海會；所謂：雨一切香華雲、眾妙寶雲、雜寶蓮華雲、無量色寶曼陀羅雲、解脫寶雲、碎末栴檀香雲、清淨柔軟聲雲、寶網日雲，各隨其力雨眾供養，如是等一一世界諸王，設不可思議諸供養雲，普供一切如來大眾；如此世界設眾供養，一切十方諸佛國土亦復如是。此世界中佛坐道場，世界諸王各隨所樂境界三昧諸方便門，歡喜厭離、通達諸方勇猛之法，如來境界神力所入，諸佛無量法海之門，皆已得度；如此世界，十方一切世界，亦復如是。<p>之一<p>大方廣佛華嚴經盧舍那佛品第二之一<p>爾時，諸菩薩眾，及一切世界諸王，咸作是念：「何等是一切諸佛地？佛境界？佛持？佛行？佛力？佛無畏？佛三昧？佛自在？佛勝法示現菩提？佛眼、耳、鼻、舌、身、意諸根？佛光明音聲？佛智海？世界海？眾生海？法界方便海？佛海？波羅蜜海？法門海？化身海？佛名號海？佛壽量海？一切菩薩所修行海？發大乘心，出生諸波羅蜜願智慧藏？唯願如來慈悲方便，發起我心，令得開解。」<p>時，諸菩薩神力故，一切供養具中出自然音，而說偈言：「如來無量曠劫行，自然正覺出世間，於當來世無量劫，身應一切如大雲。斷眾生疑永無餘，出生勝力得解脫，滅除世間無量苦，令一切得正覺樂。無量剎塵諸菩薩，一心合掌觀最勝，隨彼所願諸境界，斷除疑惑開法門。何等一切諸佛地，大聖境界佛諸持，佛無上智力無畏，願為佛子平等現。無量如實諸三昧，諸清淨行深妙法，大聖神力無有邊，興大雷雲雨眾生。悉入法王如實趣，於最勝境不退轉，及無量佛諸功德，願起慈悲悉令見。如來眼根無限量，耳鼻舌身亦如是，佛意如實難思議，願令眾生悉知見。佛國土海眾生海，諸法界海調伏海，佛海無量無邊際，願令佛子平等見。波羅蜜海不思議，無上方便法門海，無量無邊法門海，願在道場具足說。」<p>爾時，世尊知諸菩薩心之所念，即於面門及一一齒間，各放佛世界塵數光明。所謂：寶幢照光明、法界妙音莊嚴光明、生樂垂雲光明、佛十種力嚴淨道場光明、一切寶焰雲光明、清淨無礙充滿法界光明、能成一切世界光明、淨寶金剛日幢光明、往詣菩薩大眾光明、演出諸佛語輪光明；如是等一一光明，各有佛世界塵數光明，以為眷屬；一一光明，照十佛土微塵等剎；彼諸菩薩見此光已，得覩蓮華藏莊嚴世界海；佛神力故，於光明中而說偈言：「無量劫海修功德，供養十方一切佛，教化無邊眾生海，盧舍那佛成正覺。放大光明照十方，諸毛孔出化身雲，隨眾生器而開化，令得方便清淨道。佛於往古生死中，調伏一切諸群生，於一念中悉解脫，世雄無量得自在。深心淨信普莊嚴，往修滿足波羅蜜，與諸剎海塵數等，堅固安住一切力。出微妙音遍十方，具足實智滿眾心，無量方便化眾生，是師子吼寂靜法，人尊如是德無量，應詣供養聽受法。如佛剎等微塵數，最勝諸子詣如來，各雨一切供養具，一心恭敬觀導師。如來所說一語中，演出無邊契經海，於一切眾雨甘露，恭敬往詣兩足尊。三世諸佛無上願，大聖道場分別說，亦非集在一念中，宜速時詣覲最勝。盧舍那佛大智海，光明普照無有量，如實觀察真諦法，普照一切諸法門。」<p>爾時，蓮華藏莊嚴世界海東，次有世界海，名淨蓮華勝光莊嚴；中有佛剎，名眾寶金剛藏，佛號法水覺虛空法王；於彼如來大眾海中，有菩薩名觀勝法妙清淨王，為佛光明所開發已，與世界海塵數菩薩眷屬圍遶，來向佛所，充滿十方一切虛空；興十種寶色光明華雲，悉皆彌覆，充滿虛空，十種妙寶須彌山雲、十種日輪雲、十種寶華雲、十種妙寶樓閣藏雲、十種華樹雲、十種妙香現眾色雲、十種一切妙音聲雲，如是一切，悉皆彌覆，充滿虛空，來詣佛所，供養、恭敬、禮拜已，在於東方雜華光藏師子座上，結跏趺坐。<p>此世界海南，次有世界海，名眾寶月光莊嚴藏；中有佛剎，名無量光嚴，佛號普智光勝須彌山王；於彼如來大眾海中，有菩薩名清淨海慧，為佛光明所開發已，與世界海塵數菩薩眷屬圍遶，來向佛所；興十種一切妙莊嚴藏眾寶王雲，悉皆彌覆，充滿虛空，十種普莊嚴寶王雲、十種妙寶藏熾然照明歎佛功德寶王雲、十種妙音充滿讚歎寶王雲、十種菩提樹莊嚴道場寶王雲、十種普門光明佛變化寶王雲、十種不壞眾光明示現寶王雲、十種香燈照一切剎充滿寶王雲、十種不可思議佛剎如來宮殿普現寶王雲、十種雜寶三世諸佛法身光明寶王雲，悉皆彌覆，充滿虛空，來詣佛所，恭敬、供養、禮拜已，在於南方青色蓮華師子座上，結跏趺坐。<p>此世界海西，次有世界海，名寶光樂；中有佛剎，名一切勝觀，佛號香光王功德寶莊嚴；於彼如來大眾海中，有菩薩名香焰平等莊嚴月光，為佛光明所開發已，與世界海塵數菩薩眷屬圍遶，來向佛所；興十種一切雜寶香華樓閣雲，悉皆彌覆，充滿虛空，十種一切色寶王莊嚴樓閣雲、十種一切寶幢香焰樓閣雲、十種一切解脫莊嚴樓閣雲、十種一切寶華鬘雲、十種一切寶鬘莊嚴寶樓閣雲、十種一切普光明藏照一切莊嚴樓閣雲、十種一切寶莊嚴無量莊嚴悉現樓閣雲、十種普滿莊嚴樓閣雲、十種無量華樂雲，悉皆彌覆，充滿虛空，來詣佛所，供養、恭敬、禮拜已，在於西方金色雜寶莊嚴蓮華藏化師子座上，結跏趺坐。<p>此世界海北，次有世界海，名瑠璃寶光充滿藏；中有佛剎，名化青蓮華莊嚴，佛號無量智慧音王；於彼如來大眾海中，有菩薩名師子光莊嚴，為佛光明所開發已，與世界海塵數菩薩眷屬圍遶，來向佛所；興十種一切香雲，悉皆彌覆，充滿虛空，十種一切青色華雲、十種一切妙寶樹雲、十種一切諸雜華雲、十種一切寶莊嚴雲、十種一切寶雷音雲、十種一切妙音聲雲，如是一切，悉皆彌覆，充滿虛空，來詣佛所，供養、恭敬、禮拜已，在於北方大燈變化師子座上，結跏趺坐。<p>此世界海東南方，次有世界海，名閻浮檀玻瓈色幢；中有佛剎，名寶莊嚴藏，佛號一切法燈無所怖畏；於彼如來大眾海中，有菩薩名無盡勝燈功德法藏，為佛光明所開發已，與世界海塵數菩薩眷屬圍遶，來向佛所；興十種無量色蓮華藏師子座雲，悉皆彌覆，充滿虛空，十種師子座雲、十種一切莊嚴具莊嚴師子座雲、十種燈明師子座雲、十種能出十方一切眾寶師子座雲、十種一切香鬘師子座雲、十種一切諸佛莊嚴示現師子座雲、十種一切寶臺欄楯莊嚴師子座雲、十種一切寶樹莊嚴師子座雲、十種日莊嚴師子座雲，皆悉彌覆，充滿虛空，來詣佛所，供養、恭敬、禮拜已，在東南方夜光幢寶藏師子座上，結跏趺坐。<p>此世界海西南方，次有世界海，名普照莊嚴；中有佛剎，名香勝離垢光明，佛號一切眾生普歡喜王；於彼如來大眾海中，有菩薩名普智光明慧燈，為佛光明所開發已，與世界海塵數菩薩眷屬圍遶，來向佛所；興十種如意寶王雲，悉皆彌覆，充滿虛空，十種青色寶雲、十種一切香雲、十種一切幡雲、十種一切妙色莊嚴雲，悉皆彌覆，充滿虛空，來詣佛所，供養、恭敬、禮拜已，在西南方眾寶師子座上，結跏趺坐。<p>此世界海西北方，次有世界海，名善光照；中有佛剎，名意入，佛號普門智慧意入明淨音；於彼如來大眾海中，有菩薩名無量華照垂髻，為佛光明所開發已，與世界海塵數菩薩眷屬圍遶，來向佛所；興十種一切雜寶輪蓋雲，悉皆彌覆，充滿虛空，十種華蓋雲、十種解脫蓋雲、十種寶王蓋雲、十種雜寶蓋雲、十種普寶蓋雲、十種瑠璃寶王蓋雲、十種一切香蓋雲，悉皆彌覆，充滿虛空，來詣佛所，供養、恭敬、禮拜已，在西北方眾善光明幢師子座上，結跏趺坐。<p>此世界海東北方，次有世界海，名寶照光明藏；中有佛剎，名香莊嚴樂勝藏，佛號無量功德海；於彼如來大眾海中，有菩薩名無盡清淨光明王，為佛光明所開發已，與世界海塵數菩薩眷屬圍遶，來向佛所；興十種一切寶光輪雲，悉皆彌覆，充滿虛空，十種光輪雲、十種華雲、十種如來變化輪雲、十種一切佛境界輪雲、十種一切功德寶雲、十種一切眾生樂不可盡示現雲、十種一切諸佛所願示現雲，悉皆彌覆，充滿虛空，來詣佛所，供養、恭敬、禮拜已，在東北方清淨光明不可盡師子座上，結跏趺坐。
。
<juan>大方廣佛華嚴經卷第三<p>之二<p>盧舍那佛品第二之二<p>此世界海下方，次有世界海，名蓮華妙香勝藏；中有佛剎，名寶師子光，佛號明照法界；於彼如來大眾海中，有菩薩名光照分別法界，為佛光明所開發已，與世界海塵數菩薩眷屬圍遶，來向佛所；興十種一切寶光明雲，悉皆彌覆，充滿虛空，十種一切香光明雲、十種諸佛師子吼雲、十種一切佛剎功德莊嚴雲、十種一切華樓閣雲、十種一切座莊嚴雲，悉皆彌覆，充滿虛空，來詣佛所，在於下方寶藏師子座上，結跏趺坐。此世界海上方，次有世界海，名雜寶光海莊嚴；中有佛剎，名樂行清淨，佛號無礙功德稱離闇光王；於彼如來大眾海中，有菩薩名無障礙力精進慧，為佛光明所開發已，與世界海塵數菩薩眷屬圍遶，來向佛所；興十種一切無量妙色寶照雲，悉皆彌覆，充滿虛空，十種無量光普照雲、十種一切莊嚴照明雲、十種香焰雲、十種一切莊嚴雲、十種佛光焰雲、十種寶樹華焰雲、十種一切寶樹堅固光明雲、十種一切勝光明雲、十種一切菩薩所行示現雲、十種一切解脫光明雲，悉皆彌覆，充滿虛空，來詣佛所，供養、恭敬、禮拜已，在於上方妙音勝蓮華藏師子座上，結跏趺坐。如是等十億佛剎塵數世界海中，有十億佛剎微塵數等大菩薩來，一一菩薩各將一佛世界塵數菩薩以為眷屬，一一菩薩各興一佛世界微塵數等妙莊嚴雲，悉皆彌覆，充滿虛空，隨所來方，結跏趺坐。彼諸菩薩次第坐已，一切毛孔各出十佛世界微塵數等一切妙寶淨光明雲，一一光中，各出十佛世界微塵數菩薩，一一菩薩、一切法界方便海充滿一切微塵數道；一一塵中，有十佛世界塵數佛剎；一一佛剎中，三世諸佛皆悉顯現。念念中，於一一世界各化一佛剎塵數眾生，以夢自在示現法門教化、一切諸天化生法門教化、一切菩薩行處音聲法門教化、震動一切佛剎建立諸佛法門教化、一切願海法門教化、一切眾生言辭入佛音聲法門教化、一切佛法雲雨法門教化、法界自在光明法門教化、建立一切大眾海於普賢菩薩法門教化，以如是等一切法門，隨其所樂而教化之，於一念頃，能滅一切世界中，各如須彌山塵數眾生諸惡道苦；各如須彌山塵數眾生，令離邪定，立正定聚；各如須彌山塵數眾生，令立聲聞、緣覺之地；各如須彌山塵數眾生，立無上道；各如須彌山塵數眾生，立一切不可盡功德智慧地；各如須彌山塵數眾生，令立盧舍那佛願性海中。<p>爾時，諸菩薩光明中，以偈頌曰：「一切光明出妙音，說諸菩薩具足行，佛子功德悉成滿，普遍一切十方界。無量劫海修行道，欲令眾生離苦故，不自計己生死苦，佛子善入大方便。無量無邊無有餘，窮盡一切大海劫，遍行一切諸法門，善說微妙寂靜法。一切三世佛所願，皆得清淨具足滿，佛子饒益諸眾生，能自具行清淨道。皆能往詣諸佛所，清淨法身照十方，佛子智海無邊底，普觀諸法寂滅相。一光明中有無量，無上大慈難思議，清淨慧眼照諸法，此是佛子妙境界。一毛悉受諸佛剎，又能震動諸國土，能令眾生無怖想，是名清淨方便地。一一塵中無量身，復現無量莊嚴剎，於一念中皆悉見，是無障礙淨法門。三世所有一切劫，於一念中能悉現，猶如幻化無所有，是名諸佛無礙法。普賢諸行皆具足，能令眾生悉清淨，諸佛子具自在法，一一毛孔師子吼。」<p>爾時，世尊欲令一切菩薩大眾，知佛無量無邊境界自在法門故，放眉間白毫相一切寶色燈明雲光，名一切菩薩慧光觀察照十方藏。此光遍照一切佛剎，於一念中，皆悉普照一切法界；於一切世界，雨一切佛諸大願雲，顯現普賢菩薩，示大眾已，還從足下相輪中入於彼。復有大蓮華生，以眾寶為莖，一切寶王為莊嚴藏，其葉遍覆一切法界；一切寶香莊嚴其鬚，閻浮檀金以為其臺。此華生已，如來眉間有一大菩薩出，名曰一切諸法勝音，與世界海塵數菩薩眾俱，敬遶世尊無量匝已，退坐蓮華臺上，眷屬菩薩坐蓮華鬚。一切諸法勝音菩薩成就無量法界歡喜，隨順諸佛境界深智，度不可思議佛海光明，悉能往詣一切佛所。<p>爾時，一切諸法勝音菩薩以偈頌曰：「佛身充滿諸法界，普現一切眾生前，應受化器悉充滿，佛故處此菩提樹。一切佛剎微塵等，爾所佛坐一毛孔，皆有無量菩薩眾，各為具說普賢行。無量剎海處一毛，悉坐菩提蓮華座，遍滿一切諸法界，一切毛孔自在現。」<p>爾時，師子焰光奮迅音菩薩以偈頌曰：「盧舍那如來，轉清淨法輪，一切法方便，如來雲普覆。十方國土中，一切世界海，佛願力自在，普現轉法輪。一切佛土中，無量大眾海，言號各不同，而轉淨法輪。盧舍那佛神力故，一切剎中轉法輪，普賢菩薩願音聲，遍滿一切世界海。法身充滿一切剎，普雨一切諸法雨，法相不生亦不滅，悉照一切諸世間。無量無數億劫中，一切佛剎微塵道，盧舍那佛妙音聲，具足演說本所行。一切佛剎微塵數，大光明網照十方，一一光中有諸佛，以無上道化眾生。法身堅固不可壞，充滿一切諸法界，普能示現諸色身，隨應化導諸群生。三世無量諸佛剎，其中一切諸導師，一切音聲及名字，普見諸佛力自在。過去未來及現在，如是一切諸導師，彼聖能令一切聞，不可思議正法輪。」<p>如此四天下道場上，見佛神力，一切菩薩大眾雲集，一切世界海中亦復如是。<p>爾時，普賢菩薩於如來前，坐蓮華藏師子之座，即入一切如來淨藏三昧正受，普照一切法界諸如來身，無所障礙，離垢滿足，猶如虛空。普賢菩薩於此世界三昧正受，盡法界、虛空界等一切佛剎亦復如是。普賢菩薩入是三昧已，十方世界海諸佛悉現，彼諸如來各各讚言：「善哉！善哉！善男子！汝乃能入此三昧正受，是皆盧舍那佛本願力故。又汝於諸佛所，清淨行願力故，所謂：轉一切諸佛法輪故；開一切如來智慧海故；盡度一切諸法方便及十方海悉無餘故；除一切眾生煩惱得清淨故；能到一切諸佛國土無障礙故；入一切諸佛境界無礙故；一切諸佛普門功德滿足故；入一切法方便深樂一切智故；方便觀察一切世間法故；知一切眾生諸根海故。」<p>爾時，一切諸佛與普賢菩薩入一切智力；與入無量無邊法界智；與能詣三世諸佛所智；與一切世界海成壞智；與入無量眾生界智；與佛甚深法門智；與一切不壞三昧住智；與入一切菩薩諸根海智；與一切眾生語言海轉法輪辭辯智；與一身遍滿一切世界智；與一切諸佛音聲智。何以故？以得此三昧法故。<p>爾時，十方諸佛各申右手，摩普賢菩薩頂；爾時，一切菩薩見十方諸佛各申右手，摩普賢菩薩頂已，彼諸菩薩一心恭敬觀察普賢菩薩，即時同聲以偈頌曰：「於諸佛所修善法，滿足一切大願力，出生清淨妙法身，如實平等同虛空。一切諸佛國土中，普賢菩薩常依住，十方世界無不見，無量功德智慧海。悉見十方一切佛，清淨身行功德海，能於一一微塵道，普皆示現一切剎。一切十方佛世界，無量微塵諸劫數，常見普賢真佛子，無量三昧方便行。法身充滿諸法界，一切十方佛國土，遍遊一切眾生海，安住深妙清淨法。永度無量諸法界，離眾煩惱不可壞，其身周遍滿虛空，廣說無量諸佛法。一切功德海中生，普放光明如大雲，堅固眾生清淨行，微妙音說佛境界。無量無數大劫中，修習普賢甚深行，無量無邊諸法雲，雷震演說勝法界。一切佛土如實性，十力修集淨莊嚴，普入一切眾生海，如應為說清淨法。無量無邊大眾海，一心恭敬觀普賢，無量深廣智慧海，願轉清淨妙法輪。」<p>爾時，普賢菩薩承佛神力，觀察一切諸世界海、一切眾生海、法界業海、一切眾生欲樂諸根海、一切三世諸佛海已，普告菩薩大眾海言：「佛子！諸佛一切世界海成敗清淨智、不可思議一切眾生界起智、觀察法界智、一切如來自在智、清淨願轉法輪智、力無所畏不共法智、光明讚歎音聲智、三種教化眾生智、無量三昧法門不壞智、如來種種自在智，如是等一切皆不可思議，我當承佛神力，具足演說，欲令一切眾生入佛智海。」<p>爾時，普賢菩薩從彼三昧起，從世界微塵等三昧起，念念中不壞方便智一切三世三昧起；時，彼一切諸菩薩眾，一一皆得世界塵數諸三昧世界塵數方便法海、方便辯海、諸行願海，如此會菩薩所得功德，一切世界海、一切如來眾海，諸菩薩眾所得功德亦復如是。<p>是時，一切世界六種震動，一切眾生安隱悅樂，一切眾寶種種莊嚴，一切如來大眾海中，雨十種寶王雲，所謂：勝金色幢寶王雲、佛光明照寶王雲、金蓮華寶王雲、菩薩辯才光明寶王雲、一切妙音眾寶王雲、莊嚴佛土道場寶王雲、一切菩薩無量功德光明輪妙音寶王雲。一切如來毛孔及諸光明以偈頌曰：「普賢悉在，一切佛剎，坐寶蓮華，師子座上。如是示現，遍一切界，普入無量，無邊諸行。悉能示現，無量種身，變化充滿，十方世界。妙音和雅，說法無礙，一切三昧，方便自在，一切佛土，諸如來所，一切三昧，皆得自在。悉能了知，最勝境界，示現普賢，無量自在。如一切土，諸如來前，一切剎塵，諸世界中，普賢自在，亦復如是。盡盧舍那，本願底故，普賢身相，猶如虛空。依於如如，不依佛國，現身無量，普應眾生，隨群萌類，為現化故。一切世界，無量佛土，悉能示現，入諸法門。普賢菩薩，具足淨願，如是等比，無量自在。一切眾海，無量無邊，各於佛土，示現清淨。如是一切，身中悉現，隨其起滅，一念悉知。」<p>爾時，普賢菩薩欲令大眾重歡喜故，以偈頌曰：「諸佛深智功德海，充滿無量無邊剎，方便隨眾所應見，盧舍那佛轉法輪。不可思議佛剎海，於無量劫令清淨，最勝導師照一切，悉能調伏眾生海。眾生大海難可測，諸佛境界不思議，眾生樂惡著諸有，不能了知無上道。功德法海長養心，常能親近善知識，恒為諸佛所護念，是等能度得上智。離諸諂曲心清淨，廣大慈悲無邊際，深心淨信無厭足，彼聞是法喜無量。普賢菩薩諸地願，安諦善住能順行，遊心法界如虛空，是人乃知佛境界。一切菩薩得善利，能見自在最勝尊，非餘境界之所知，普賢方便皆得入。無量無邊諸眾生，一切如來所護念，於一切處轉法輪，盧舍那佛境界力。一切剎土及諸佛，在我身內無所礙，我於一切毛孔中，現佛境界諦觀察。普賢菩薩所願行，無量無邊悉具足，普眼境界清淨身，我今演說仁諦聽。」<p>爾時，普賢菩薩告諸菩薩言：「佛子！世界海有十種事，去、來、今佛之所演說，所謂：說世界海、起具因緣世界海、住世界海、形世界海、體世界海、莊嚴世界海、清淨世界海、如來出世世界海、劫世界海、壞方便世界海。諸佛子！世界海有如是等十種事為首，乃至有世界海塵數種事。諸佛子！當知一切世界海，有世界海塵數因緣具故成，已成、今成、當成，所謂：如來神力故，法應如是故，眾生行業故，一切菩薩應得無上道故，普賢菩薩善根故，菩薩嚴淨佛土願行解脫自在故，如來無上善根依果故，普賢菩薩自在願力故，如是等世界海塵數因緣具故，一切世界海成。」<p>爾時，普賢菩薩以偈頌曰：「佛智境界，不可思議，自在善住，悉皆如是。無量無邊，諸世界海，盧舍那佛，悉能嚴淨。如應化度，一切菩薩，無量願海，皆悉清淨。十方佛土，一切眾生，以不思議，而覺悟之。一切菩薩，無量自在，度一切智，方便法門，出生一切，無量願海。起諸世界，猶如虛空，普行一切，菩薩善行，入佛境界，無量無邊。悉能嚴淨，十方佛剎，一一佛土，無量劫行，眾生心境，不可思議。業能悉起，一切剎海，眾生垢穢，國不清淨，行業無量，世界不同。諸佛剎海，淨莊嚴藏，離垢雜寶，以為校飾，長養無垢，弘誓願海。佛子能淨，無數國土，若有菩薩，修普賢行，常能履行，清淨法界。當知是等，功德如佛，能出無量，如來剎海，於一念中，悉遍十方。能現一切，菩薩所行，甚深清淨，猶如虛空，等空界者，自在如是。一切道場，諸如來前，坐寶蓮華，現眾妙色，於其身內，容一切剎。又一念中，示現三世，入巧方便，起諸剎海，於三世國，示現成佛。盧舍那佛，此土清淨，眾寶成就，無有邊際。」<p>爾時，普賢菩薩告諸菩薩言：「佛子！一一世界海所依住，如世界微塵數，所謂：依一切莊嚴住、或依虛空住、或依一切寶住、或依佛光明住、或依幻業住、或依摩訶那伽金剛力士掌中住、或依普賢菩薩願力住。」<p>是時，普賢菩薩以偈頌曰：「無量無邊佛剎海，離垢妙寶以莊嚴，摩尼寶王清淨照，最勝威神靡不見。清淨剎海住虛空，寶王妙藏光普照，暢發無量微妙音，宣揚佛道靡不欣。種種華光善喜樂，如意寶珠為莊嚴，無量光網彌覆上，種種香雲遍充滿。無量無邊妙蓮華，青瑠璃寶以為臺，清淨國土甚奇妙，一切諸佛莊嚴故。或有諸佛清淨土，以佛威神得安住，見離垢淨眾妙寶，無量菩薩悉充滿。或有諸佛清淨土，金剛力士掌中住，十力世雄盧舍那，常為一切轉法輪。或依寶樹平正住，依香焰雲亦如是，有依水輪住堅固，或依金剛海座住，有住金剛勝妙幢，種種寶華彌覆上，無量自在一切處，盧舍那佛令眾見。眾雜異色長光明，普流一切佛世界，悉見種種莊嚴藏，離垢微妙甚清淨。彼以一切願海力，無量種種所依住，諸如來雲悉充滿，常依清淨虛空住。或有佛剎處上方，依淨菩薩天冠住，彼現無量佛自在，佛子妙音淨業化。諸法界等佛國土，譬如電光亦如幻，紺瑠璃寶廣清淨，悉從離垢淨業起。普現種種莊嚴藏，依止虛空靜安住，行業境界不可議，佛令眾生普得見。一切塵等諸佛剎，普賢菩薩一念起，無量劫行化眾生，充滿法界現自在。一一微塵中，佛國海安住，佛雲遍護念，彌綸覆一切。於一微塵中，佛現自在力，一切微塵中，神變亦如是，諸佛及神力，盧舍那示現。」<p>爾時，普賢菩薩告諸菩薩言：「佛子！諸世界海有種種形，或方、或圓、或非方圓、或如水洄澓、或復如華形、或種種眾生形者。」<p>爾時，普賢菩薩以偈頌曰：「剎海無有量，殊形異莊嚴，十方世界海，見諸雜種相，或圓或四方，或復非方圓，三維及八隅，狀若摩尼寶。一切諸業海，種種別異故，有如金剛掌，莊嚴坦平正。「鍊真金色，清淨妙形，入於無量，正法之門。諸佛剎海，種種之藏，猶如大雲，懸處虛空。彼寶輪地，妙淨分明，盧舍那佛，光明悉照。諸佛國土，起由心業，無量種形，而以莊嚴。彼國一切，各各自在，如來剎海，現無量相，或有淨穢，苦樂不同。法常流轉，變現如是，一切業海，不可思議。一毛孔中，無量佛剎，莊嚴清淨，曠然安住。彼一切處，盧舍那佛，於眾海中，演說正法。於一塵內，微細國土，一切塵等，悉於中住。一切世界，有種種形，悉於其中，轉尊法輪。是弘誓願，自在之力，一一塵中，現一切剎。譬如幻化，亦如虛空，諸心業力，之所莊嚴。一一塵中，眾生數等，諸化佛雲，神力自在。於微塵中，善住佛剎，盧舍那佛，現法如是。」<p>爾時，普賢菩薩告諸菩薩言：「佛子！諸世界海有種種體，悉應當知，所謂：一切寶莊嚴體、或一寶體、或金剛堅固地體、或眾香體、或日珠輪體。」<p>爾時，普賢菩薩以偈頌曰：「或有世界海，眾寶所合成，堅固不可壞，安住寶蓮華。或勝光明起，清淨暉焰照，眾妙莊嚴剎，依止虛空住。或有光明剎，依止光明住，光明雲莊嚴，諸菩薩宮殿。或有佛剎海，猶如電光住，言取不可得，斯由願力起。或有摩尼寶，日光明藏照，貫真珠輪地，菩薩悉充滿。或有寶焰剎，光明雲蔭覆，一切寶莊嚴，悉皆有變化。或有眾相體，微妙相莊嚴，間錯雜寶冠，一切佛所化。心海業所起，國土隨樂住，諭如幻無方，皆從妄想生。如來身光明，摩尼剎安住，正覺雲彌覆，一切佛自在。或普賢菩薩，化現佛剎海，一切寶校飾，願力所莊嚴。」<p>爾時，普賢菩薩告諸菩薩言：「佛子！諸世界海有世界海微塵等莊嚴，悉應當知，所謂：一切境界種種雲莊嚴、一切世界眾生行業莊嚴、三世諸佛及普賢菩薩願力莊嚴，有如是等世界海微塵數莊嚴。」<p>爾時，普賢菩薩以偈頌曰：「如世界海微塵等，不可思議業果報，一切十方世界海，種種嚴淨廣無邊。無量淨色普莊嚴，上妙功德常充滿，雜光明雲出梵音，聞于一切諸佛剎。菩薩無量功德海，妙聲遍滿一切剎，諸誓願雲具莊嚴，聲震十方世界海。眾生業海廣無際，淨莊嚴雲出妙音，業報如寶隨應變，諸佛力故悉周滿。一切三世諸如來，自在普現無量剎，一一境界一切佛，莊嚴剎海皆悉見。過去未來現在劫，一切十方諸世界，於無量劫淨莊嚴，一一佛剎皆悉見。一切境界諸佛雲，數等眾生滿十方，佛自在行令眾知，是謂如來莊嚴剎。眾香焰流及華流，一切眾寶摩尼流，種種眾妙莊嚴雲，皆悉校飾諸佛剎。十方世界諸道場，一切眾具妙莊嚴，靡不覩見此剎海，猶如空中電光現。普賢菩薩佛子等，悉能莊嚴諸佛剎，眾生等劫淨行海，於此世界悉顯現。」<p>爾時，普賢菩薩告諸菩薩言：「佛子！當知諸世界海有世界塵數清淨，所謂：菩薩親近善知識，成就諸善根等，利一切眾生，淨滿一切諸波羅蜜，安住一切行地，有如是等世界塵數清淨。」<p>爾時，普賢菩薩以偈頌曰：「一切佛剎諸莊嚴，無數願海方便生，一切佛剎清淨色，無量行海所修集。久遠親近善知識，一切淨妙諸業行，慈悲普流潤眾生，是故清淨佛剎海。一切法門三昧地，一切佛所淨德海，禪門方便清淨地，是故嚴淨佛剎海。能起無量清淨心，信佛堅固不可壞，以忍方便淨無垢，莊嚴剎海微妙色。興功德雲滿虛空，利益一切修淨行，眾生普獲無量德，是故嚴淨佛剎海。剎海方便等無量，悉淨諸度無有餘，修無盡願波羅蜜，是故嚴淨佛剎海。幻化行起無有量，一切諸法廣清淨，種種方便淨眾生，起是可樂佛剎海。方便嚴淨一切地，具足諸佛功德海，令諸眾生竭苦源，是故嚴淨佛剎海。修淨力海無與等，能淨一切眾生根，恭敬供養無量佛，是故嚴淨佛剎海。」<p>爾時，普賢菩薩告諸菩薩言：「佛子！當知一一世界海有世界海塵數諸佛出興于世，所謂：有佛興世，色身示現遍滿法界，或有短壽，或無量劫，如是一一世界海有世界海塵數佛出興于世。」<p>爾時，普賢菩薩以偈頌曰：「佛以無量方便門，能起一切佛剎海，隨順眾生所欲樂，諸佛法王出興世。如來法身不思議，無色無相無倫匹，示現色身為眾生，十方受化靡不見。或為眾生現短命，或現長壽無量劫，法身多門現十方，常為世間良福田。或有能令不思議，十方剎海悉清淨，或有能淨一剎土，是彼方便願所立。或說不可思議乘，佛普示現隨所樂，或有如來說一乘，是佛方便無有量。自然無師得正覺，或有濟度少眾生，或有能於一念中，化度無量眾生海。或有於一毛孔中，化佛雲出不思議，充滿一切十方界，無量方便化眾生。或佛音聲震十方，隨諸眾生所欲樂，無量億劫不斷絕，度眾生海無有邊。或有無量莊嚴剎，清淨大眾圍遶坐，充滿一切世界海，佛遍處眾如空雲。是佛方便不思議，慈海充滿遍一切，入諸莊嚴方便門，悉現一切眾生前。」<p>爾時，普賢菩薩告諸菩薩言：「佛子！當知世界海有世界海微塵等劫住，所謂：佛剎海，或住不可數劫，或住可數劫，有如是等世界海微塵數劫住。」<p>爾時，普賢菩薩欲分別開示故，告一切眾言：「諸佛子！當知此蓮華藏世界海是盧舍那佛本修菩薩行時，於阿僧祇世界微塵數劫之所嚴淨，於一一劫恭敬供養世界微塵等如來一一佛所，淨修世界海微塵數願行。佛子！當知有須彌山微塵等風輪，持此蓮華藏莊嚴世界海：最下風輪名曰平等，彼持一切寶光明地；次上風輪名種種寶莊嚴，持清淨光寶地；次上風輪名功德勢，持密寶地；次上風輪名曰寶焰，持日不壞寶地；次上風輪名普莊嚴，持具足寶光明地；次上風輪名離垢清淨平等，持寶華焰地；次上風輪名曰方行，持一切真珠地；次上風輪名曰一切年，持一切時，一日、半月、一月、一年；次上風輪名普持勢，持一切須彌山地；次上風輪名莊嚴光明，能持一切有，如是次上有須彌山微塵等風輪。最上風輪名勝藏，持一切香水海；彼香水海中有大蓮華，名香幢光明莊嚴，持此蓮華藏莊嚴世界海；此世界海邊有金剛山周匝圍遶。」<p>爾時，普賢菩薩以偈頌曰：「於此蓮華藏，莊嚴世界海，一切妙寶藏，種種淨光明，一切微塵等，過去佛所住。昔於諸有海，離垢悉清淨，無量大悲雲，充滿諸眾生。捨離自己身，如佛剎塵數，於無量行海，常修令清淨，是故蓮華藏，世界海莊嚴。一切虛空界，光明遍充滿，安住不可動，勝風輪常持，一切寶莊嚴，妙風常流行。盧舍那曠願，令國土嚴淨，如意寶遍布，種種妙華敷，以本願力故，處在於虛空。堅固善安住，一切寶莊嚴，十方一切界，放清淨光雲，諸摩尼寶中，無量菩薩雲。遍遊十方國，光明極熾盛，寶華盛妙色，莊嚴光明輪，充滿諸法界，十方靡不遍。一切眾淨寶，悉放光明雲，十方諸世界，一切皆充滿，滅除一切苦，安立無上道。妙色悉普照，一切世界海，於此蓮華藏，世界海之內，一一微塵中，見一切法界。一切諸佛雲，放寶光明照，是盧舍那剎，有無量自在。一切眾生等，蓮華中諸佛，興種種無量，自在變化雲。釋梵諸天眾，及轉輪聖王，一切眾生類，皆悉得安住。變化放光明，悉與法界等，一切光明中，出諸佛妙音。知諸眾生心，所念無有餘，無數方便門，調伏群生類。離一切顛倒，常住於寂靜，無量光明雲，悉與法界等。普賢所行智，無上勝妙地，於光莊嚴中，皆悉具足聞。<p>「佛子！當知此蓮華藏世界海，金剛圍山依蓮華日寶王地住。彼有一切香水海，一切眾寶遍布其地，金剛厚地不可破壞，出生一切眾寶，又能明照一切世界。」<p>爾時，普賢菩薩以偈頌曰：「一切世界海，有無量莊嚴，寶輪無邊色，如來神力起，莊嚴斫迦羅，寶輪及香輪，依住真珠輪，及依種種寶，堅固寶莊嚴，閻浮檀淨藏，香光滿十方，照現斫迦羅，持以堅固金剛寶，金剛莊嚴不可壞，種種眾寶相莊嚴，一切莊嚴清淨法。香水普流無量色，散華摩尼栴檀香，天衣遍覆華莊嚴，眾寶香華熏無量，清淨寶樹雲莊嚴，普能照明一切身。光明妙雲悉具足，樹下安坐靡不照，種種華香及幡蓋，一切菩薩充法界，能說一切語言海，是盧舍那轉法輪。彼處悉有珍寶幢，一切寶樹出光明，盧舍那佛身清淨，彼莊嚴內一切見。諸莊嚴中無數身，如來變化色無量，充滿一切十方界，調伏眾生無限量。一切莊嚴出妙聲，盧舍那佛所願輪，隨其清淨佛剎海，佛自在力皆悉聞。<p>「彼大斫迦羅山內世界海中，有不可破壞摩尼寶王映現一切眾生之身，眾寶蓮華以為莊嚴大地，一切莊嚴妙雲皆悉充滿，一切妙香而以熏之，以三世佛剎莊嚴而莊嚴之。」<p>爾時，普賢菩薩以偈頌曰：「其地平正淨圓滿，斫迦羅內不可壞，平等安住甚清淨，種種雜寶而莊嚴。金剛寶地可悅樂，寶輪羅網彌覆上，種種寶華為莊嚴，雜種寶衣珍妙輪。隨次遍布一切地，菩薩天冠寶瓔珞，離垢莊嚴光明照，妙香碎寶悉充滿。光明眾寶華莊嚴，普放一切滿十方，寶華遍覆一切地，悉能長養佛功德。興一切雲滿虛空，光明普照不可盡，光明悉滿一切剎，具說佛法甘露味。悉入一切佛所願，常能廣見三世法，隨順菩薩大士行，於此大地皆悉見。此清淨地寶莊嚴，一切佛剎悉來入，其地一一微塵中，一切佛剎亦悉入。眾寶妙華莊嚴藏，十方菩薩常往來，常聞菩薩一切願，及諸菩薩自在德。有寶光明相莊嚴，離垢嚴淨出光明，示現一切諸佛法，充滿法界如虛空。有得普賢所願者，諸佛境界無量智，彼得無量勝自在，能入無邊佛剎海。<p>「彼大地處有不可說佛剎微塵等香水海，眾寶莊嚴，一切香摩尼寶王以為其岸，寶王羅網彌覆其上，眾寶色水盈滿其中，一切眾華皆悉開敷，細末栴檀以香其水，常出如來妙音不絕；眾香次第普熏十方雜寶階道、真珠欄楯，眾寶潮浪出妙音聲；恒沙佛剎微塵數等寶華樓閣周匝圍遶，無量佛剎微塵等眾寶華城以周其外；十大千世界微塵數華，一一蓮華各十由旬，開敷鮮茂，遍布水上，其香普熏一切世界；十佛國土塵數香樹以為莊嚴。」<p>爾時，普賢菩薩以偈頌曰：「於彼嚴淨大地處，香水寶海而莊嚴，清淨寶地常安住，金剛堅固不可壞。眾香寶王以為岸，寶雲光明如日照，真珠寶華妙瓔珞，離垢清淨普莊嚴。清淨香水湛然滿，眾寶華光為旋流，妙聲悅樂常不斷，自在普聞佛世界。眾珍校飾淨階道，寶莊嚴地安不動，真珠妙寶為欄楯，光明寶華可悅樂。寶樹羅生緣道側，摩尼寶樂煥明耀，演出無量和雅聲，莊嚴淨音歎三寶。香水柔軟湛然滿，分陀利華遍圍遶，一切香華出光明，清淨具足而莊嚴。於寶幢中有光明，垂寶旗幡而莊嚴，摩尼寶網出妙聲，聞者能入一切智。眾寶華城甚微妙，無量寶色淨光明，十方世界靡不照，一切具足光嚴飾。垣牆周匝而圍遶，種種雜寶為莊嚴，清淨寶焰相任持，具足莊嚴寶香海。盧舍那佛過去行，令佛剎海甚清淨，無數無量無邊際，彼處一切自在轉。<p>「一一香水海，有四天下微塵數香水河圍遶，種種寶華彌覆其上；彼諸香水河從佛眉間白毫相出，摩尼寶王汎上隨流。」<p>爾時，普賢菩薩以偈頌曰：「離垢清淨香水流，金剛寶華悉彌覆，眾寶輪地布金沙，無量珍琦普莊嚴。淨妙階道七寶成，諸欄楯上植蓮華，真珠寶華常敷榮，懸雜華鬘為莊嚴。一切寶光微妙色，清淨香水雜寶流，種種寶華為波浪，眾音諧雅演佛聲。栴檀寶末和清流，無量雜寶為迴復，普出種種香光焰，常流一切十方界。一切香河出無量，雜種妙勝諸珍寶，眾寶積集為華蓋，光明普照香水河。十方無量世界中，佛光明照見寶王，如來道場寶輪地，眾寶香河盈流滿。諸寶羅網相扣摩，演佛音聲常不絕，一切菩薩諸佛法，普賢大士所修行。諸佛世尊願音聲，於彼寶岸常得聞，一切如來過去行，皆悉遍聞十方國。一切香河諸旋流，一切菩薩功德雲，漸漸盈滿諸法界，見一切剎無不至。彼諸一切香水河，淨寶王雲彌覆上，佛白毫相出寶王，其光明耀等如來。
。
<juan>大方廣佛華嚴經卷第四<p>之三<p>盧舍那佛品第二之三<p>「彼香河中間一切平正，諸妙寶樹以為莊嚴，雜種寶幔彌覆其上，一切菩薩願力所起、佛所護念三世莊嚴而莊嚴之。」<p>爾時，普賢菩薩以偈頌曰：「盧舍那佛遍十方，出一切化莊嚴身，彼亦不來亦不去，佛願力故皆悉見。一切佛剎微塵中，無量佛子修諸行，悉受清淨國土記，見嚴淨剎稱本行。<p>「佛子！當知此蓮華藏世界海中，一一境界有世界海微塵數清淨莊嚴。諸佛子！此香水海上有不可說佛剎微塵數世界性住，或有世界性蓮華上住、或在無量色蓮華上住、或依真珠寶住、或依諸寶網住、或依種種眾生身住、或依佛摩尼寶王住；或須彌山形、或河形、或轉形、或旋流形、或輪形、或樹形、或樓觀形、或雲形、或網形。」<p>爾時，普賢菩薩以偈頌曰：「堅固清淨諸佛剎，離垢解脫光明藏，依止摩尼寶海住，或有依止香海住，或依種種方便住，或依莊嚴眾色住，或復須彌樹圓形，種種方門佛剎住。或光明身諸華藏，寶雲普放淨光明，光明充滿勝世界，寶地海藏不可壞。或淨佛剎無量色，光明焰雲眾色等，或有妙音諸世界，自然常音不思議。無數願樂種種身，自在行雲音聲身，眾生無量德音身，最勝一切德音身。種種門入諸佛剎，漸至無盡不思議，無數一切滿十方，無盡無量普自在。一切諸方如來剎，廣大方便入佛界，見十方剎漸次至，國土不增亦不減。以一國土滿十方，十方入一亦無餘，世界本相亦不壞，無比功德故能爾。一切佛剎微塵中，見盧舍那自在力，弘誓願海震音聲，調伏一切眾生類。佛身充滿一切剎，無數菩薩亦如是，教化眾生無有量，佛現自在無倫匹。」<p>爾時，普賢菩薩告諸菩薩言：「佛子！彼眾香水海中有一香水海，名樂光明，有一切香摩尼寶王莊嚴蓮華；上有世界，名清淨寶網光明，佛號離垢淨眼廣入。彼世界上，過佛剎塵數世界，有佛國名雜香蓮華勝妙莊嚴，依寶網住，形如師子座，佛號師子座光明勝照。彼世界上，過佛剎塵數世界，有佛國名寶莊嚴普光明，依諸華住，形如日輪雲，佛號廣大光明智勝。彼世界上，過佛剎塵數世界，有佛國名雜光蓮華，佛號金剛光明普精進善起。彼世界上，過佛剎塵數世界，有佛國名無畏嚴淨，佛號平等莊嚴妙音幢王。彼世界上，過佛剎塵數世界，有佛國名華開淨焰，佛號愛海功德稱王。彼世界上，過佛剎塵數世界，有佛國名總持，佛號淨智慧海。彼世界上，過佛剎塵數世界，有佛國名解脫聲，佛號善相幢。彼世界上，過佛剎塵數世界，有佛國名勝起，佛號蓮華藏光。彼世界上，過佛剎塵數世界，有佛國名善住金剛不可破壞，佛號那羅延不可破壞。彼世界上，過佛剎塵數世界，有佛國名華林赤蓮華，佛號雜寶華鬘智王。彼世界上，過佛剎塵數世界，有佛國名淨光勝電如來藏，佛號能起一切所願功德。彼世界上，有香水海，名淨光焰起，中有世界性，名善住。次上復有香水海，名金剛眼光明，中有世界性，名法界等起。次上復有香水海，名蓮華平正，中有世界性，名出十方化身。次上復有香水海，名寶地莊嚴光明，中有世界性，名寶枝莊嚴。次上復有香水海，名化香焰，中有世界性，名清淨化。次上復有香水海，名寶幢，中有世界性，名佛護念。次上復有世界性，名眾色普光。如是次上復有世界塵數香水海及世界性，如一方，十方亦如是盧舍那佛常轉法輪處。」<p>爾時，普賢菩薩以偈頌曰：「法界不可壞，蓮華世界海，離垢廣莊嚴，安住於虛空。此世界海中，剎性難思議，善住不雜亂，各各悉自在。平正住莊嚴，依種種色住，如來世界海，佛剎相隨順。種種身音聲，一切佛自在，普見諸世界，種種業莊嚴。須彌山城網，水旋輪圓形，清淨色蓮華，彼彼悉圍遶。尸羅幢盆形，隨順轉色形，如是難思議，諸佛國土形。不思議世界，依止蓮華住，放大光明網，普照於一切。一一如來剎，放諸光明網，照一切佛國，充滿十方海。一切諸佛剎，一切境界門，一切方便入，皆悉見無量，不思議佛剎，不壞不可盡，無量淨莊嚴，大仙威神力，彼如來剎頂，不思議世界，或成或有敗，不生亦不滅，譬如諸樹林，華葉或生落，如是諸佛剎，成敗亦復然，如依種種樹，有種種果生，如是種種剎，有種種眾生，種子差別故，果實生不同，行業若干故，佛剎種種異，譬如意寶珠，隨意現眾色，除諸妄想故，悉見清淨剎，譬如空中雲，龍王力能現，如是佛願力，一切佛剎起，猶如工幻師，能現種種眾，如是眾生業，佛剎不思議，如見彩畫像，知是畫師造，如是見佛剎，心畫師所成。眾生心不同，隨起諸妄想，如是諸佛剎，一切皆如化。猶如見導師，種種無量色，隨眾生心行，見佛剎亦然。無量真珠華，悉覆諸佛剎，色現各不同，離垢莊嚴現。彼蓮華網中，佛剎網依住，種種妙莊嚴，眾生所依處。或有佛剎地，垢穢不平正，眾生煩惱故，起如是佛剎。清淨不清淨，佛剎不可議，眾生希望起，菩薩之所持。清淨不清淨，無量諸佛剎，業海因緣起，菩薩之所化。或放清淨光，離垢眾寶體，種種妙莊嚴，諸佛令清淨。一切國土中，火災不可議，示現不清淨，而剎常堅固。或依風輪住，或復依水輪，無量剎成敗，眾生行業故。見無量佛剎，或成或有敗，彼亦無有成，亦復無有敗。於一一念中，無量佛剎起，諸佛所持故，國清淨離垢。或有佛剎起，泥土不清淨，離明常闇冥，罪眾生所住。或有泥土剎，煩惱大恐怖，樂少憂苦多，薄福之所處。或有鐵世界，或有赤銅國，諸石山穢惡，眾生業故起。或有泥土剎，眾生常苦惱，長冥離光明，光明海能照。諸畜生趣中，受無量種身，隨宿行業故，長受無量苦。閻羅王界中，飢渴苦常逼，登上大火山，長受無量苦。或有七寶剎，平正住莊嚴，清淨業力起，微妙善安隱。彼佛剎土中，唯見人天趣，功德果成就，常受諸快樂。一一毛孔中，不思議億剎，無量形莊嚴，種種業所起。隨其自業起，眾生界難議，取種種相已，或受樂受苦，或剎光無量，一切寶為地，金剛華遍覆，離垢淨莊嚴。或剎光明體，光明輪安住，金色栴檀香，光明雲常照。或剎日輪體，布眾香寶衣，或一蓮華中，菩薩悉充滿，或有無量色，離垢寶佛剎，紺寶光明網，光明網電照。或有佛剎土，金剛華為體，或布眾寶華，觀察甚清淨。普賢菩薩願，所得清淨國，三世莊嚴剎，悉現於此中。諸佛子汝觀，佛世界自在，未來一切剎，悉見皆如夢。十方一切剎，過去佛國海，於一世界見，一切剎如化。三世一切佛，并一切佛土，於一世界見，三世佛及剎。觀微塵上剎，一切佛自在，無量妙莊嚴，皆悉如電光。或無量佛土，其形猶如海，有如須彌山，世界難思議。有國如珠貫，依紺寶網住，或依樹莊嚴，一切佛充滿，或依摩尼輪，或依止蓮華，八隅雜莊嚴，離垢種種色。或如師子座，或有國如金，或如眾寶形，或如梵世處，或天主月形，又復形如日。或如摩尼寶，栴檀香莊嚴，或如旋香鬘，佛世界安住，或如光明輪，種種色莊嚴。或壽命一劫，或復壽百劫，或復有壽命，佛剎微塵等。或於一劫中，見無量剎起，無量不可數，不思議剎壞。或國土無佛，或國土有佛，或國土一佛，或有無量佛，若國土無佛，他方異世界，有諸化佛來，示現自在教。從兜率捨壽，降神處胎生，降魔成正覺，轉無上法輪，隨眾生所樂，種種色示現，一切時不壞，轉清淨法輪。若眾生非器，非佛令不見，煩惱所障礙，不見如來意，或剎極濁惡，常聞弊惡音，剛強麁獷聲，不愛大恐怖，彼地獄畜生，餓鬼趣受苦，是濁惡佛剎，眾生憂惱海，或剎甘露音，常聞柔軟聲，清淨業道音，普聞一切剎，或有佛剎聞，釋提桓因聲，梵天王妙聲，諸世界主聲，光明旋音聲，佛化身無盡，諸菩薩音聲，常聞佛剎海，或不思議剎，聞轉法輪聲，不可盡願聲，所修行音聲，聞三世諸佛，具足尊名號，隨緣起佛剎，音聲不可盡，<p>「諸佛子！乃往久遠過世界海微塵數劫，復過是數，爾時，有世界海，名淨光普眼，中有世界性，名勝妙音，依止摩尼華網海住，清淨無穢，有須彌山塵數世界以為眷屬；無量寶莊嚴地有三百重，眾寶圍山高廣嚴淨，周匝圍遶，其世界性，形如須彌山天宮莊嚴，以念為食。彼世界性中，有香水海，名清淨光。彼香海中，有須彌山，名大焰華莊嚴幢，以十種寶欄楯圍遶。彼須彌山有林觀，名寶華枝，以無量華樓閣、無量寶幢樓閣、無量紺寶網、種種色華而莊嚴之，無量香雲彌覆其上，十億百千城周匝圍遶。於彼林東，有一大城，名曰焰光，純香所成，面千由旬，七寶為郭，周匝圍遶；其城竂觀，雜寶莊嚴，覆以雜華及諸寶網，微風吹動，出妙音聲；其城有門一萬二千，建雜寶幢而莊嚴之，十億園林周匝圍遶，城中眾生皆悉成就，業報神足行同諸天，一切所欲應念即至。於彼林南，有一天城，名樹華莊嚴；次有龍城，名曰究竟；次有夜叉城，名金剛勝妙莊嚴幢；次有乾闥婆城，名離垢善；次有阿修羅城，名寶輪地；次有迦樓羅城，名眾寶莊嚴善光；次有緊那羅城，名娛樂莊嚴；次有摩睺羅伽城，名寶金剛幢。時，彼林中，有一道場，名寶華莊嚴；其道場前，有大蓮華，名華焰具足，縱廣百億由旬，十億蓮華眷屬圍遶。時，彼世界過百歲已，有佛出世，如是次第，有十須彌山塵數如來出興于世；其最初佛，名一切功德本勝須彌山雲。時，佛處彼大蓮華上，眉間白毫放大光明，名一切功德覺；有十佛世界塵數光明以為眷屬。彼光滅除一切眾生煩惱蓋障，令得淨心，起功德海，永離三惡八難諸趣，發菩提心。<p>「諸佛子！時，彼焰光城中，有王名愛見善慧，其王統領萬億諸城，有三萬七千夫人、采女，二萬五千子；其第一子名功德勝，次名普莊嚴童子。時，彼童子見佛無量自在功德善根因緣故，即得十種三昧，名曰諸佛具足功德三昧、普門方便三昧、淨方便雲三昧、教化眾生三昧、一切音聲充滿三昧、無量功德誠向三昧、如實覺諸法三昧、廣地方便海三昧、勝解脫三昧、一切智光三昧。」<p>爾時，普莊嚴童子以偈頌曰：「猶如千日出，虛空靡不照，離垢坐道場，光明亦如是。無量萬億劫，難遇之導師，出興於世間，一切見最勝。觀察佛光明，如雲難思議，一切處悉見，如對現目前。毛孔放光明，如雲不可盡，隨諸眾生音，讚佛無量德。眾生遇佛光，離苦永寂滅，悉安隱快樂，歡喜遍充滿。觀察諸菩薩，充滿十方界，放摩尼寶雲，讚歎諸最勝。常於道場聞，深妙音聲海，滅諸眾生苦，覩佛自在力。一切興恭敬，歡喜心無量，往詣法王所，瞻仰禮供養。」<p>時，彼童子說偈音聲，於彼世界無不普聞。<p>爾時，愛見善慧王聞說是偈，歡喜無量，以偈頌曰：「宜時普宣告，諸王大臣等，令知吉祥相，咸速詣最勝。莊飾一切城，宜令悉清淨，建諸妙幢幡，種種寶莊嚴。設眾妙寶帳，彌覆羅其上，興妓樂音雲，令充遍虛空。掃除諸街巷，降以雜寶雨，莊嚴眾寶乘，當詣見最勝。各於其帳內，雨種種雲雨，一切莊嚴雲，流行虛空中。香蓮華光雲，華蓋難思議，瓔珞半月雲，雨眾妙寶衣，須彌山香水，摩尼寶莊嚴，清淨眾雜寶，顯現虛空中。摩尼寶華鬘，離垢眾寶鬘，摩尼寶燈雲，凝照停虛空。矚想皆念佛，生無量歡喜，妻子眷屬俱，當詣見最勝。」<p>爾時，愛見善慧王與七十七億那由他眷屬俱，往詣一切功德本勝須彌山雲佛所；到已，頭面禮足，於一面坐，有無量天、龍、夜叉、乾闥婆、阿修羅、迦樓羅、緊那羅、摩睺羅伽等往詣佛所，頭面禮足，於一面住。爾時，如來教化一切諸眾生故，於彼大眾海中說經，名現三世一切諸佛集會，世界塵數修多羅以為眷屬，隨諸眾生所應解故。<p>爾時，普莊嚴童子聞是經已，宿世功德因緣故，得一切法具足三昧、一切法來入安住菩提心三昧、法界師子光方便三昧、法眼清淨三昧。爾時，童子以偈頌曰：「我聞最勝法，清淨慧眼開，能見一切佛，過去功德海。我見一切生，如本色具足，隨本名身業，供養一切佛。過去諸佛所，無量劫海行，我見諸佛海，清淨佛剎海。於生死海中，捨自身無量，修菩薩勝行，嚴淨佛剎海。捨無量耳鼻，頭目及手足，王身大臣身，具足修淨國。一一佛剎中，難思議億劫，修行菩薩道，令佛剎海淨。普賢菩薩願，修習諸行海，一切剎海中，令佛土清淨。如日光明淨，悉見色具足，佛智光照已，見我本修行。見無量諸佛，離垢清淨剎，成等正覺聲，悉充滿法界。如彼修清淨，具足佛剎海，一切佛神力，應修菩薩行。」<p>說是偈時，如須彌山塵數眾生悉發無上道心。<p>時，彼如來為此童子而說頌曰：「善哉普莊嚴，德藏大名稱，能為眾生故，勇猛求菩提。能發智慧光，滿一切法界，無上道德雲，當得智慧海。一國中修行，一剎微塵劫，當逮是智慧，如我之所得。懈怠者不能，解深方便海，精進力成就，能淨佛世界。一切微塵數，劫海修眾行，彼得淨如是，如我佛剎海。一一眾生故，無量劫苦行，不厭生死難，能為大導師。無量無邊願，一切諸佛海，能度無上道，方便海具足。恭敬供養我，普莊嚴大力，勝須彌山佛，成汝無上道。普賢常勇猛，具足大名稱，一切法界滿，淨諸佛剎海。」<p>爾時，一切功德本勝須彌山雲如來壽五十億歲。彼佛滅度後，有佛出世，號一切度離癡清淨眼王如來。普莊嚴童子見是如來已，即得念佛三昧、普門海藏三昧、無量智持轉法三昧、甚深法樂三昧。時，佛說經名一切法界自性離垢莊嚴，有世界微塵等修多羅以為眷屬。普莊嚴童子聞是經已，即得三昧，名一切法普門歡喜藏三昧、入一切法方便海三昧。<p>大方廣佛華嚴經如來名號品第三<p>佛在摩竭提國寂滅道場，初始得佛，普光法堂，坐蓮華藏師子座上，善覺智無二念，了達法性、住佛所住、等諸如來至無礙趣具不退法無壞境界，住不思議等達三世，與十佛國土微塵數等大菩薩俱，盡一生補處，悉從他方世界來集，了眾生性，深入法界，常善思量世間涅槃，明了業報眾生心行，悉能解知諸法義味，觀察世間、離世間法，究竟分別為無為性，去、來、現在靡不貫達。時，諸菩薩咸作是念：「唯願世尊哀愍我等，隨所志樂，示現佛剎、示佛所住、示佛國莊嚴、示諸佛法、示佛土清淨、示佛所說法、示佛剎體、示佛功德勢力、示隨佛剎起、示成正覺，開示十方一切如來所可分別菩薩：十住、十行、十迴向、十藏、十地、十願、十定、十自在、十頂菩薩隨喜心、不斷如來性、救眾生、滅煩惱、知眾行、解諸法、離垢穢、拔眾難、決疑網、竭愛欲、佛無上地、佛境界、佛住壽、佛行、佛力、佛無所畏、佛定、佛神足、佛勝法、佛不動轉、佛六情根、佛光、佛智、佛無上功德一切具足，如是等事，悉為我現。」<p>爾時，世尊知諸菩薩心之所念，即如其像，現神通力。現神力已，東方過十佛剎微塵數國，有世界名金色，佛號不動智，有菩薩字文殊師利，與十佛土塵數菩薩來詣佛所，恭敬供養，頭面禮足，即於東方，化作蓮華藏師子之座，結跏趺坐。<p>南方過十佛剎微塵數國，有世界名樂色，佛號智火，有菩薩字覺首，與十佛土塵數菩薩來詣佛所，恭敬供養，頭面禮足，即於南方，化作蓮華藏師子之座，結跏趺坐。<p>西方過十佛剎微塵數國，有世界名華色，佛號習智，菩薩字財首，與十佛土塵數菩薩來詣佛所，恭敬供養，頭面禮足，即於西方，化作蓮華藏師子之座，結跏趺坐。<p>北方過十佛剎微塵數國，有世界名薝蔔華色，佛號行智，菩薩字寶首，與十佛土塵數菩薩來詣佛所，恭敬供養，頭面禮足，即於北方，化作蓮華藏師子之座，結跏趺坐。<p>東北方過十佛剎微塵數國，有世界名青蓮華色，佛號明智，菩薩字德首，與十佛土塵數菩薩來詣佛所，恭敬供養，頭面禮足，即於東北方，化作蓮華藏師子之座，結跏趺坐。<p>東南方過十佛剎微塵數國，有世界名金色，佛號究竟智，菩薩字目首，與十佛土塵數菩薩來詣佛所，恭敬供養，頭面禮足，即於東南方，化作蓮華藏師子之座，結跏趺坐。<p>西南方過十佛剎微塵數國，有世界名寶色，佛號上智，菩薩字進首，與十佛土塵數菩薩來詣佛所，恭敬供養，頭面禮足，即於西南方，化作蓮華藏師子之座，結跏趺坐。<p>西北方過十佛剎微塵數國，有世界名金剛色，佛號自在智，菩薩字法首，與十佛土塵數菩薩來詣佛所，恭敬供養，頭面禮足，即於西北方，化作蓮華藏師子之座，結跏趺坐。<p>下方過十佛剎微塵數國，有世界名玻瓈色，佛號梵智，菩薩字智首，與十佛土塵數菩薩來詣佛所，恭敬供養，頭面禮足，即於下方，化作蓮華藏師子之座，結跏趺坐。<p>上方過十佛剎微塵數國，有世界名如實色，佛號伏怨智，菩薩字賢首，與十佛土塵數菩薩來詣佛所，恭敬供養，頭面禮足，即於上方，化作蓮華藏師子之座，結跏趺坐。<p>是時，文殊師利菩薩承佛神力，觀察大眾，歎曰：「快哉！今菩薩會為未曾有。諸佛子！當知佛剎不可思議，佛住、佛國、佛法、佛剎清淨、佛說法、佛出世、佛剎起、諸佛阿耨多羅三藐三菩提皆不可思議。何以故？十方諸佛說法，知彼心行，隨化眾生，與虛空、法界等。何以故？此娑婆世界中，諸四天下教化一切種種身、種種名、處所、形色、長短、壽命、諸得、諸入、諸根生處、業報，如是種種，不同眾生，所見亦異。何以故？諸佛子！此四天下佛號不同，或稱悉達，或稱滿月，或稱師子吼，或稱釋迦牟尼，或稱神仙，或稱盧舍那，或稱瞿曇，或稱大沙門，或稱最勝，或稱能度。如是等稱佛名號，其數一萬。<p>「諸佛子！次此東方有四天下，名曰善護，彼稱如來，或號金剛、或號尊勝、或號大智、或號不壞、或號雲王、或號無諍、或號平等、或號歡喜、或號無比、或號默然，如是等稱佛名號，其數一萬。<p>「諸佛子！次此南方有四天下，名曰難養，彼稱如來，或名甘露灌、或名善名稱、或名離垢、或名實論師、或名調御、或名樂慧、或名大音、或名眾祐、或名無量、或名勝慧，如是等稱佛名號，其數一萬。<p>「諸佛子！次此西方有四天下，名曰佛慧，彼稱如來，或謂性慧、或謂愛現、或謂無上王、或謂無恐怖、或謂實慧、或謂常化、或謂知足、或謂法慧、或謂究竟、或謂能忍，如是等稱佛名號，其數一萬。<p>「諸佛子！次此北方有四天下，名師子言，彼稱如來，或稱大牟尼、或稱苦行、或稱婆伽婆、或稱福田、或稱一切智、或稱善意、或稱清淨、或稱伊那婆那、或稱勝鬘、或稱願行滿，如是等稱佛名號，其數一萬。<p>「諸佛子！次此東北方有四天下，名曰安寧，彼稱如來，或號法王、或號等起、或號寂靜、或號妙天、或號離欲、或號勝慧、或號等心、或號無壞、或號慧音、或號遠來，如是等稱佛名號，其數一萬。<p>「諸佛子！次此東南方有四天下，名曰喜樂，或稱如來，或名蓮華、或名慧火、或名知人、或名密教、或名解脫、或名自然安住、或名妙行成就、或名清淨眼王、或名上勇、或名精進力，如是等稱佛名號，其數一萬。<p>「諸佛子！次此西南方有四天下，名曰堅固，彼稱如來，或稱不動、或稱慧王、或稱滿慧、或稱無動慧、或稱常悲、或稱頂王、或稱勝音、或稱一切施、或稱持仙、或稱勝須彌，如是等稱佛名號，其數一萬。<p>「諸佛子！次此西北方有四天下，名須菩提，彼稱如來，或號普慧、或號光明成就、或號寶髻、或號應敬念、或號無上義、或號悅樂、或號本性清淨、或號光明滿、或號脩臂、或號本善住，如是等稱佛名號，其數一萬。<p>「諸佛子！次此下方有四天下，名曰焰道，彼謂如來，或名長養善根、或名師子色、或名利智、或名真金焰、或名普親、或名梵音、或名饒益、或名究竟來、或名真天、或名平等施，如是等稱佛名號，其數一萬。<p>「諸佛子！次此上方有四天下，名曰持地，彼謂如來，或稱猛慧、或稱無量清淨、或稱覺慧、或稱勇首、或稱妙莊嚴、或稱能發歡喜、或稱意成滿、或稱火光、或稱精進、或稱一乘。<p>「諸佛子！如是持地四天下稱佛名號，其數一萬。此娑婆世界有如是等百億四天下，彼稱如來亦各不同，有百億萬。<p>「諸佛子！此娑婆世界東，次有國土，名曰密訓，彼謂如來，或稱平等、或稱最勇、或稱安慰、或稱調意、或稱聞慧、或稱一切捨、或稱自在、或稱堅固身、或稱大超越、或稱無比智。諸佛子！如是密訓國土稱佛名號，有百億萬。<p>「諸佛子！此世界南，次有國土，名曰最勇，彼謂如來，或稱自然清淨、或稱意至到、或稱能仁、或稱解脫王、或稱智慧王、或稱明行足、或稱善誓、或稱能寂滅、或稱大慈、或稱大悲，如是等稱佛名號，有百億萬。<p>「諸佛子！此世界西，次有國土，名曰離垢，彼謂如來，或稱具足直心、或稱分別道、或稱善持、或稱解脫眾亂、或稱論師、或稱分別眾寶、或稱無上現、或稱來化、或稱一切苦行、或稱具足力，如是等稱佛名號，有百億萬。<p>「諸佛子！此世界北，次有國土，名寶境界，彼謂如來，或稱薝蔔華色、或稱日藏、或稱依精進住、或稱等起住壽、或稱超實、或稱慧日、或稱無障礙、或稱月出、或稱慧火勢、或稱清淨身，如是等稱佛名號，有百億萬。<p>「諸佛子！此世界東北，次有國土，名曰訶尼，彼稱如來，或號離苦、或號一切解脫、或號因緣具足、或號解脫智慧、或號過去藏、或號寶光、或號離世間、或號至離身地、或號端嚴藏、或號離瞋恚心，如是等稱佛名號，有百億萬。<p>「諸佛子！此世界東南，次有國土，名曰饒益，彼稱如來，或號因緣、或號盡智、或號美音、或號根勝、或號莊嚴蓋、或號淨根、或號殊特、或號分別到彼岸、或號勝定、或號慈父、或號智海，如是等稱佛名號，有百億萬。<p>「諸佛子！此世界西南，次有國土，名曰鮮少，彼稱如來，或號牟尼主、或號樂寶、或號不二觀、或號知智、或號謙意、或號有緣見、或號根主、或號天人師、或號建業、或號金剛華，如是等稱佛名號，有百億萬。<p>「諸佛子！此世界西北，次有國土，名曰知足，彼稱如來，或號華聚，或號栴檀蓋、或號蓮華藏、或號超越諸法、或號法顯、或號次起、或號善淨蓋、或號離垢善根、或號善言、或號專念法、或號五法藏，如是等稱佛名號，有百億萬。<p>「諸佛子！此世界下，次有國土，名離摶食，彼稱如來，或號真珠焰、或號普化、或號法命主、或號無為、或號覺根、或號離塵、或號風無礙、或號欣施、或號分別道、或號建幢，如是等稱佛名號，有百億萬。<p>「諸佛子！此世界上，次有國土，名解脫音，彼稱如來，或號猛幢、或號無量寶、或號樂大施、或號天光、或號吉祥興、或號離死地、或號最勝、或號不退輪、或號離非法、或號修一切智。<p>「諸佛子！此解脫音世界稱佛名號，有百億萬，如娑婆國土及十世界，如是東方百千億、不可量、不可數、不可思議、不可稱、無等、無邊、無分齊、不可說虛空、法界等世界中，眾生稱佛名號各各不同，南、西、北方，四維，上、下，亦復如是，是皆如來為菩薩時，有因緣者為度此故，種種方便、口業、音聲、行業、果報、法門、權道、諸根所樂，令諸眾生知如來法。」<p>之一<p>大方廣佛華嚴經四諦品第四之一<p>爾時，文殊師利告眾菩薩言：「佛子！所說苦諦者，於此娑婆世界，或言害、或言逼迫、或言變異、或言境界、或言聚、或言刺、或言依根、或言不實、或言癰、或言童蒙行。所說苦集諦者，或言火、或言能壞、或言受義、或言覺、或言方便、或言決定、或言網、或言念、或言順眾生、或言顛倒根。所說苦滅諦者，或言無障礙、或言離垢淨、或言寂靜、或言無相、或言不死、或言無所有、或言因緣斷、或言滅、或言真實、或言自然住。所說苦滅道諦者，或言一乘、或言趣寂靜、或言引導、或言究竟希望、或言常不離、或言能捨擔、或言至非趣、或言聖人隨行、或言仙人行、或言十藏。<p>「諸佛子！此娑婆世界中，如是等四諦名字有四十億百千那由他，隨諸眾生所應調伏，作如是說。<p>「諸佛子！如娑婆世界所稱苦諦，於密訓世界，或名求根、或名不可出、或名不縛根、或名作不應作、或名一切不實、或名分別羸、或名處所成就、或名第一害、或名動、或名身事。所名苦集諦者，或名受、或名枝、或名燒、或名堅固、或名壞根、或名相續、或名害行、或名喜忘、或名生元、或名分。所名苦滅諦者，或名正義、或名堅固、或名讚歎、或名安隱、或名善趣、或名調伏、或名一道、或名離煩惱、或名不亂、或名究竟。所名苦滅道諦者，或名猛將、或名不沒、或名超出、或名勤方便、或名普眼、或名離邊、或名覺悟、或名得妙、或名無上目、或名觀方。<p>「諸佛子！彼密訓世界如是等四諦名字有四十億百千那由他，隨諸眾生所應調伏，作如是說。<p>「諸佛子！如娑婆世界所名苦諦，於最勇世界，或名恐怖、或名福斷、或名應訶責、或名常給、或名麁歰、或名常怨、或名離勝、或名奪利、或名難共事、或名虛妄、或名勢力。所名苦集諦者，或名因緣、或名癡元、或名怨林、或名刃枝、或名滅味、或名仇對、或名味著、或名導引、或名增闇、或名害利。所名苦滅諦者，或名大義、或名饒益分、或名義中義、或名無量、或名見、或名虛妄斷、或名最勝、或名常、或名住、或名無為。所名苦滅道諦者，或名滅火、或名勝枝、或名定分別、或名不退、或名深方便、或名出、或名最上、或名至非趣、或名解脫、或名能令解脫。<p>「諸佛子！彼最勇世界如是等四諦名有四十億百千那由他，隨諸眾生所應調伏，作如是說。<p>「諸佛子！如娑婆世界所說苦諦，於離垢世界，或名悔恨、或名資待、或名分別、或名輪迴、或名前行、或名一味、或名非法、或名現前地、或名最邪、或名邪見、或名不可忍。所名苦集諦者，或名虛器、或名分、或名甘忍、或名生地、或名取、或名棄、或名增、或名擔、或名能生、或名堅縛。所名苦滅諦者，或名等等、或名空、或名無垢、或名勝根、或名勝等、或名無作、或名滅使、或名最上、或名畢竟、或名破印。所名苦滅道諦者，或名真堅固、或名方便分別、或名義根、或名真性、或名離愛、或名勝淨、或名有邊、或名寄全、或名究竟、或名淨虛妄。<p>「諸佛子！離垢世界如是等四諦名有四十億百千那由他，隨諸眾生所應調伏，作如是說。<p>「諸佛子！如娑婆世界所說苦諦，於真實境世界，或名愛欲、或名險根、或名海分、或名邪方便、或名分別根、或名流轉、或名生滅、或名障礙、或名倒根、或名有數。所名苦集諦者，或名愛、或名陷溺、或名不可盡、或名分、或名不正趣、或名津梁、或名事、或名障礙、或名器、或名動。所名苦滅諦者，或名相續斷、或名解散、或名無名、或名不作、或名不現、或名無作、或名無色、或名無燒、或名明、或名淨。所名苦滅道諦者，或名寂行、或名正行、或名修證、或名安隱道、或名無量壽、或名修究竟、或名常道、或名難得、或名彼岸、或名無敵。<p>「諸佛子！真實境世界如是等四諦名有四十億百千那由他，隨諸眾生所應調伏，作如是說。<p>「諸佛子！如娑婆世界所名苦諦者，於訶尼世界，或名掠取、或名非善友、或名戰怖、或名多言、或名真地獄、或名非法調伏、或名重擔、或名壞根、或名虛妄、或名虛妄根。所名苦集諦者，或名貪、或名作、或名惡、或名生、或名絞縛、或名想、或名有果、或名不愛、或名不應說、或名迴轉。所名苦滅諦者，或名不轉、或名解脫、或名無作、或名離愛、或名堅固、或名真實、或名離癡、或名寂滅、或名賢聖、或名離怨敵。所名苦滅道諦者，或名正語、或名無諍、或名教導、或名迴向心、或名廣妙、或名分別方便、或名有數、或名趣寂靜、或名勝智、或名善解義。<p>「諸佛子！訶尼世界如是等四諦名有四十億百千那由他，隨諸眾生所應調伏，作如是說。<p>「諸佛子！如娑婆世界所言苦諦者，於饒益世界，或名重擔、或名危脆、或名賊等、或名生死、或名非歡喜、或名流轉、或名疲勞、或名醜貌、或名能生、或名利刃。所言苦集諦者，或名流散、或名擾亂、或名煩惱、或名羸劣、或名漂淪、或名乖違、或名非解脫、或名所作、或名取、或名虛妄。所言苦滅諦者，或名離獄、或名真實、或名離諸難、或名覆護、或名善因、或名隨至、或名根、或名離枝、或名無為、或名無次第。所言苦滅道諦者，或名達無所有、或名一切因、或名善本、或名明至、或名不轉法、或名有盡、或名大道、或名能調伏、或名安隱、或名非流轉。
。
<juan>大方廣佛華嚴經卷第五<p>之二<p>四諦品第四之二<p>「諸佛子！饒益世界如是等四諦名有四十億百千那由他，隨諸眾生所應調伏，作如是說。<p>「諸佛子！如娑婆世界所言苦諦者，於鮮少世界，或名惡逆心、或名不長慧、或名邪念、或名流轉、或名無慚愧、或名貪根、或名熾然、或名刺棘、或名火山、或名憂惱。所言苦集諦者，或名廣地、或名來起、或名遠智、或名眾惱、或名恐怖、或名放逸、或名大失、或名著處、或名無主、或名相續。所言苦滅諦者，或名具足滿、或名甘露、或名非我所、或名無主、或名虛妄斷、或名安樂住、或名無量、或名斷流、或名非趣、或名不二。所名苦滅道諦者，或名光明、或名堅實、或名知深義、或名正業、或名非生滅、或名非相續、或名淨導、或名正趣、或名淨方便、或名勝見。<p>「諸佛子！鮮少世界如是等四諦名有四十億百千那由他，隨諸眾生所應調伏，作如是說。<p>「諸佛子！如娑婆世界所名苦諦者，於知足世界，或名流轉、或名失利、或名染污障、或名重擔、或名惡形、或名內惡、或名非專到、或名害處、或名苦惱。所言苦集諦者，或名能持、或名方便、或名過時、或名非實法、或名無底、或名攝受、或名離戒、或名煩惱法、或名無量見、或名惡聚。所言苦滅諦者，或名壞身、或名不放逸、或名真實、或名等等、或名清淨、或名離生、或名離曲、或名無相、或名具足、或名不生。所言苦滅道諦者，或名境界言斷、或名功德聚、或名順義、或名廣方便、或名虛妄盡、或名住壽道、或名可稱數、或名正念、或名常道、或名解脫。<p>「諸佛子！知足世界如是等四諦名有四十億百千那由他，隨諸眾生所應調伏，作如是說。<p>「諸佛子！如娑婆世界所名苦諦者，於所求世界，或名害、或名坏瓶、或名我所、或名身趣、或名流轉、或名衰主、或名苦、或名輕飄、或名無味、或名來去。所名苦集諦者，或名行、或名憤毒、或名惡行、或名受枝、或名不起疾、或名雜毒、或名虛稱、或名離勝、或名熾然、或名驚駭。所名苦滅諦者，或名非聚、或名非處、或名妙藥、或名不可壞、或名不沒、或名不可量、或名大、或名覺枝、或名離染、或名障礙。所名苦滅道諦者，或名勝行、或名離欲、或名諦究竟、或名入深義、或名實究竟、或名淨現、或名持念、或名離障、或名救濟、或名勝枝。<p>「諸佛子！所求世界如是等四諦名有四十億百千那由他，隨諸眾生所應調伏，作如是說。<p>「諸佛子！如娑婆世界所名苦諦者，於解脫音世界，或名匿疵、或名眾生、或名依枝、或名壞勝、或名障礙、或名駛流、或名遠、或名藏、或名受、或名苦枝。所名苦集諦者，或名遏調伏、或名心趣、或名能縛、或名常念、或名彼邊、或名離修、或名虛妄、或名門、或名輕飄、或名隱覆。所言苦滅諦者，或名非處、或名無上勝、或名不還、或名滅諍、或名小、或名無害、或名善住、或名無盡、或名廣、或名無價等。所言苦滅道諦者，或名自見令見、或名摧敵、或名分別印、或名入相、或名難得、或名無量義、或名能起明、或名和合道、或名向不動、或名勝義。<p>「諸佛子！解脫音世界如是等四諦名有四十億百千那由他，隨諸眾生所應調伏，作如是說。<p>「諸佛子！如此娑婆世界及十方佛剎說四諦名，如是東方百千億不可量、不可數、不可思議、不可稱、無等、無邊、無分齊、不可說虛空、法界等一切世界中，說四諦名，各有四十億百千那由他，隨諸眾生所應調伏，作如是說。南、西、北方，四維，上、下，亦復如是。」<p>大方廣佛華嚴經如來光明覺品第五<p>爾時，世尊從兩足相輪放百億光明，遍照三千大千世界，百億閻浮提、百億弗婆提、百億拘伽尼、百億欝單越、百億大海、百億金剛圍山、百億菩薩生、百億菩薩出家、百億佛始成正覺、百億如來轉法輪、百億如來般泥洹、百億須彌山王、百億四天王天、百億三十三天、百億時天、百億兜率陀天、百億化樂天、百億他化樂天、百億梵天、百億光音天、百億遍淨天、百億果實天、百億色究竟天，此世界所有一切悉現。如此見佛坐蓮華藏師子座上，有十佛世界塵數菩薩眷屬圍遶，百億閻浮提亦復如是。<p>以佛神力故，百億閻浮提皆見十方各有一大菩薩，各與十世界塵數菩薩眷屬俱，來詣佛所。所謂：文殊師利菩薩、覺首菩薩、財首菩薩、寶首菩薩、德首菩薩、目首菩薩、精進首菩薩、法首菩薩、智首菩薩、賢首菩薩。是諸菩薩所從來國，金色世界、樂色、華色、薝蔔華色、青蓮華色、金色、寶色、金剛色、玻瓈色、如實色世界。各於本國佛所，所謂：不動智佛、智慧火佛、淨智佛、具威儀智佛、明星智佛、究竟智佛、無上智佛、自在智佛、梵天智佛、伏怨智佛所，淨修梵行。<p>爾時，文殊師利以偈頌曰：「若有知正覺，解脫離諸漏，不著一切世，彼非淨道眼。若有知如來，觀察無所有，知法散滅相，彼人疾作佛。能見此世界，一切處無著，如來身亦然，是人疾成佛。若於佛法中，其心隨平等，入不二法門，彼人難思議。若見我及佛，安住平等相，彼住無所住，遠離一切有。色受無有數，想行識亦然，能如是知者，彼是大牟尼。見者無所有，所見法亦無，明了一切法，彼能照世間。一念見諸佛，出現于世間，而實無所起，彼人大名稱。無我無眾生，亦無有敗壞，若轉如是相，彼則無上人。一中解無量，無量中解一，展轉生非實，智者無所畏。」<p>如此處文殊師利說偈，一切處亦復如是。<p>爾時，光明過此世界，遍照東方十佛國土，南、西、北方，四維，上、下，亦復如是。彼一一世界中百億閻浮提，乃至百億色究竟天世界所有，一切悉現。如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。<p>爾時，一切處文殊師利以偈頌曰：「見眾生苦逼，癡覆愛欲刺，常求無上道，諸佛法如是。離斷常二邊，見法實不轉，昔所未曾轉，轉此無上輪。不可思議劫，被弘誓德鎧，為度生死故，大聖法如是。導師降眾魔，勇健莫能勝，愛語離眾怖，無上慈悲法。內得甚深智，能害諸煩惱，一念見一切，彼自在示現。能擊正法鼓，聲震十方國，令得無上道，自覺法如是。不壞無量境，能遊無數剎，不取一切有，彼自在如佛。無比歡喜念，諸佛常清淨，虛空等如來，彼是具足願。一一眾生故，阿鼻地獄中，無量劫燒煮，心淨如最勝。不惜身壽命，常護諸佛法，具足行忍辱，彼得如來法。」<p>爾時，光明過十世界，遍照東方百世界，乃至上方亦復如是。彼一一世界中百億閻浮提，乃至百億色究竟天世界所有，一切悉現。如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。<p>爾時，一切處文殊師利以偈頌曰：「如來覺諸法，如幻如虛空，心淨無障礙，調伏群生類。或見初生時，妙色如金山，住是最後身，照明如滿月。或見經行時，攝無量功德，念慧善具足，明行人師子。或見明淨眼，觀察照十方，或時見戲笑，眾生樂欲故，或見師子吼，清淨無比身，示現末後生，所說無非實。或見出家時，解脫一切縛，修習諸佛行，常樂觀寂滅。或見坐道場，善覺一切法，度諸功德岸，癡闇煩惱滅。或見天人尊，具足大悲心，或見轉法輪，度脫諸群生，或見無畏吼，儀容甚微妙，調伏一切世，神力無障礙。或見寂靜心，世間燈永滅，或見十力尊，顯現自在法。」<p>爾時，光明過百世界，遍照東方千世界，乃至上方亦復如是。彼一一世界中百億閻浮提，乃至百億色究竟天世界所有，一切悉現。如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提，亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。<p>爾時，一切處文殊師利以偈頌曰：「善逝法甚深，無相亦無有，眾生顛倒故，次第現一切。無有我我所，彼境界空寂，善逝身清淨，自覺離諸塵。等覺明解脫，無量不可數，無邊世界中，因緣和合起。無諸陰界入，永離生死苦，不在世間數，故號人師子。內外俱解脫，本來常自空，一切離虛妄，諸佛法如是。離愛諸煩惱，長流永不轉，正覺解諸法，度無量眾生。一念不二相，樂觀寂滅法，其心無所著，佛自在無量。善知因緣法，業報及眾生，最勝無礙智，甚深難思議。普見十方界，嚴淨諸佛剎，如來離虛妄，度脫無量眾。佛智如鍊金，一切有非有，隨其所應化，為說清淨法。」<p>爾時，光明過千世界，遍照東方萬世界，乃至上方亦復如是。彼一一世界中百億閻浮提，乃至百億色究竟天世界所有，一切悉現。如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。<p>爾時，一切處文殊師利以偈頌曰：「離諸人天樂，常行大慈心，救護諸群生，是彼淨妙業。一向信如來，其心不退轉，不捨念諸佛，是彼淨妙業。永離生死海，不退佛法流，善住清涼慧，是彼淨妙業。身四威儀中，觀佛深功德，晝夜常不斷，是彼淨妙業。知三世無量，不生懈怠心，常求佛功德，是彼淨妙業。觀身如實相，一切皆寂滅，離我非我著，是彼淨妙業。觀察眾生心，遠離虛妄想，成就實境界，是彼淨妙業。能稱無量土，悉飲一切海，成就神通智，是彼淨妙業。計數諸佛國，色相非色相，一切盡無餘，是彼淨妙業。無量佛土塵，一塵為一佛，悉能知其數，是彼淨妙業。」<p>爾時，光明過萬世界，遍照東方十萬世界，乃至上方亦復如是。彼一一世界中百億閻浮提，乃至百億色究竟天世界所有，一切悉現。如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。<p>爾時，一切處文殊師利以偈頌曰：「若以色性大神力，而欲望見調御士，是則瞖目顛倒見，彼為不識最勝法。如來身色形相處，一切世間莫能覩，億那由劫欲思量，妙色威神不可極。非以相好為如來，無相離相寂滅法，一切具足妙境界，隨其所應悉能現。諸佛正法不可量，無能分別說其相，諸佛正法無合散，其性本來常寂滅。不以陰數為如來，遠離取相真實觀，得自在力決定見，言語道斷行處滅。等觀身心無異相，一切內外悉解脫，無量億劫不二念，善逝深遠無所著。普放妙光明，遍照世境界，淨眼一切智，自在深廣義。一能為無量，無量能為一，知諸眾生性，隨順一切處。身無所從來，去亦無所至，虛妄非真實，現有種種身。一切諸世間，皆從妄想生，是諸妄想法，其性未曾有。如是真實相，唯佛能究竟，若能如是知，是則見導師。」<p>爾時，光明過十萬世界，遍照東方百萬世界，乃至上方亦復如是。彼一一世界中百億閻浮提，乃至百億色究竟天世界所有，一切悉現。如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。<p>爾時，一切處文殊師利以偈頌曰：「最勝自覺超世間，無依殊特莫能勝，大仙化度一切有，具足淨妙諸功德。其心無染無處所，常住無想亦無依，永處吉祥無能毀，威德尊重大導師。從本淨明滅眾冥，永離諸染無塵穢，寂然不動離邊想，是名善入如來智。欲入善逝深法海，遠離身心虛妄想，解了諸法真實性，永不隨順疑惑心。一切世界如來境，悉能為轉正法輪，於法自性無所轉，無上導師方便說。曉了諸法無疑惑，有無妄想永已離，不生差別種種念，正意思惟佛菩提。諦了分別諸法時，無有自性假名說，隨順諸佛真實教，法非一相亦不多。眾多法中無一相，於一法中亦無多，若能如是了諸法，是知諸佛無量德。觀察諸法及眾生，國土世間悉寂滅，心無所依不妄想，是名正念佛菩提。眾生諸法及國土，分別了知無差別，善能觀察如自性，是則了知佛法義。」<p>爾時，光明過百萬世界，遍照東方一億世界，乃至上方亦復如是。彼一一世界中百億閻浮提，乃至百億色究竟天世界所有，一切悉現。如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。<p>爾時，一切處文殊師利以偈頌曰：「大智無有量，妙法無倫匹，究竟能度彼，生死大海岸，壽命無終極，永已離熾然，彼成大功德，是則方便力。於諸佛深法，隨覺如自性，常觀三世法，不生止足想，了達所緣境，未曾起妄想，彼樂不思議，是則方便力。常樂觀眾生，而無眾生想，示現有身趣，永離諸趣想，內常樂禪寂，而無繫心想，彼心無所著，是則方便力。方便善觀察，諦了諸法相，專念正思惟，常行涅槃性，樂於解脫道，具足平等慧，彼住寂滅法，是則方便力。隨順調御士，最勝佛菩提，攝取一切智，廣大如法性，善入真實諦，教化諸群生，彼成最勝意，是則方便力。佛說深法義，悉能隨順知，入深廣智慧，滅除諸障礙，一切至處道，是處悉能到，行是自覺道，是則方便力。心猶虛空界，亦如變化法，一切所依性，是相則非相，行於涅槃性，猶若虛空相，能到深妙境，是則方便力。常記念晝夜，晦朔日月數，年歲時劫分，亦隨觀察知，一切諸世界，始終成敗相，悉能諦了知，是則方便力。一切群萌類，隨業受生死，有色及無色，有想亦非想，彼彼姓名號，所趣諦了知，得此不思議，是則方便力。一切過去世，未來現在法，隨順佛所說，善念諦觀察，覺三世平等，如其真實相，是諸深妙道，無比方便力。」<p>爾時，光明過一億世界，遍照東方十億世界，乃至上方亦復如是。彼一一世界中百億閻浮提，乃至百億色究竟天世界所有，一切悉現。如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。<p>爾時，一切處文殊師利以偈頌曰：「受持難行法，堅固不退轉，日夜常精進，未曾起疲厭，已度難度海，大音師子吼，一切眾生類，我今悉當度。漂浪生死流，沈淪愛欲海，癡惑結重網，昏冥大怖畏，離慢堅固士，是能悉除斷，超勇成世雄，是則佛境界。世間諸放逸，長迷醉五欲，非實興妄想，永為大苦障，勤修不放逸，奉行諸佛法，大誓能度彼，是則佛境界。慧者滅本際，無量難見劫，眾生依吾我，無窮生死轉，令入寂滅法，奉行最勝教，誓宣此妙法，是則佛境界。見彼苦眾生，孤惸無救護，永淪諸惡趣，三毒恒熾然，無間無救處，晝夜常火焚，誓度斯等苦，是則佛境界。迷惑失正路，習行諸邪徑，見彼群生類，長處大闇冥，為現智慧燈，令見諸佛法，誓能為照明，是則佛境界。一切三有海，深廣無涯底，見彼群生類，漂溺莫能濟，為彼勤方便，興造正法船，普拯所應度，是則佛境界。無有本實見，常依無明住，沈沒生死淵，愚癡心迷亂，慧者見斯苦，為之設法橋，大悲演說法，是則佛境界。見彼生死獄，楚毒難可量，長夜老病死，三苦競侵逼，自覺深妙法，專修方便慧，誓度斯等苦，是則佛境界。聞佛甚深法，信心無疑惑，周滿十方剎，普行諸法界，觀察空寂法，其心無恐怖，現同一切身，是則天人師。」<p>爾時，光明過十億世界，遍照東方百億世界、千億世界、百千億世界、億那由他世界、百億那由他世界、千億那由他、百千億那由他、不可量、不可數、不可思議、不可稱、無等、無邊、無分齊、不可說、虛空、法界等一切世界，乃至上方亦復如是。彼一一世界中百億閻浮提，乃至百億色究竟天世界所有，一切悉現。如此見佛坐蓮華藏師子座上，有十佛世界塵數菩薩眷屬圍遶，彼一一世界中百億閻浮提亦復如是；佛神力故，皆見十方各有一大菩薩，各與十世界塵數菩薩眷屬俱，來詣佛所，所謂文殊師利乃至賢首等。是諸菩薩所從來國，金色世界乃至如實色世界，各於本國不動智佛乃至伏怨智佛所，淨修梵行。<p>爾時，一切處文殊師利以偈頌曰：「無量無數劫，一念悉觀察，無來亦無去，現在亦不住，一切生滅法，悉知真實相，超度方便岸，具足十種力。無等大名稱，普遍十方剎，永離生死難，究竟一切法，皆悉能遍至，一切諸世界，具足能敷演，清淨微妙法。普為眾生類，正心奉諸佛，是故獲直心，真實淨依果，隨順分別知，了達如如相，得佛自在力，十方靡不現。從始供養佛，樂行忍辱法，能入深禪定，觀察真實義，悉令一切眾，歡喜向如來，菩薩行是法，速逮無上道。能問十方佛，其心常湛然，信佛不退轉，威儀悉具足，一切有無法，了達非有無，如是正觀察，能見真實佛。無量淨樂心，境界滿十方，一切國土中，能說真實義，滅除眾垢難，安住平等法，若能如是化，斯人等如來。聞佛妙音聲，逮得無上法，常轉淨法輪，甚深難知見，最勝所說法，具足七覺義，如是無上觀，常見諸佛身。不見如來空，寂滅猶幻化，雖見無所見，如盲對五色，虛妄取相者，是人不見佛，一切無所著，乃見真如來。眾生種種業，難可分別知，十方內外身，種種無量色，佛身亦如是，一切滿十方，難知能知者，彼是大導師。譬如無量剎，依止虛空住，不從十方來，去亦無所至，世界若成敗，本來無所依，佛身亦如是，充滿虛空界。」<p>大方廣佛華嚴經菩薩明難品第六<p>爾時，文殊師利菩薩問覺首菩薩言：「佛子！心性是一，云何能生種種果報？或至善趣，或至惡趣；或具諸根，或不具者；或生善處，或生惡處；端正醜陋，苦樂不同；業不知心，心不知業；受不知報，報不知受；心不知受，受不知心；因不知緣，緣不知因；智不知法，法不知智？」<p>爾時，覺首菩薩以偈答曰：「為化眾生故，乃能問斯義，諸法如實性，我說仁諦聽。諸法不自在，求實不可得，是故一切法，二俱不相知。譬如駛水流，流流無絕已，二俱不相知，諸法亦如是。亦如明燈焰，焰焰不暫停，二俱不相知，諸法亦如是。亦如長風起，鼓拂生動勢，二俱不相知，諸法亦如是。亦如深廣地，展轉相依住，二俱不相知，諸法亦如是。眼耳鼻舌身，心意諸情根，因此轉眾苦，而實無所轉。法性無所轉，示現故有轉，於彼無示現，示現無所有。眼耳鼻舌身，心意諸情根，其性悉空寂，虛妄無真實。觀察正思惟，有者無所有，彼見不顛倒，法眼清淨故。虛妄非虛妄，若實若不實，世間出世間，但有假言說。」<p>爾時，文殊師利菩薩問財首菩薩言：「佛子！一切眾生、非眾生，如來云何隨眾生時、隨命、隨身、隨行、隨欲樂、隨願、隨意、隨方便、隨思惟、隨籌量、隨眾生見而教化之？」<p>爾時，財首菩薩以偈答曰：「明智心境界，常樂寂滅行，我今如實說，仁者善諦聽。分別觀內身，我身何所有，若能如是觀，彼達我有無。觀身一切分，無所依止住，諦了是身者，於身無所著。能解身如實，明達一切法，知法悉虛妄，其心無所染。身命相隨順，展轉更相因，猶如旋火輪，前後不可知。智者能觀察，一切有無常，諸法空無我，則離一切相。因緣所起業，無我猶如夢，果報性寂滅，前後無異相。一切世間法，唯以心為主，隨樂取相者，皆悉是顛倒。世間所有法，一切悉虛妄，不能解諸法，真實無有二。一切生滅法，皆悉從緣起，念念速歸滅，始終無異相。」<p>爾時，文殊師利問寶首菩薩言：「佛子！一切眾生四大悉非我，非我所，云何眾生或受苦、受樂，或作惡、作善，或內端正、或外端正，或受少報、或受多報，或有現報、或有後報，然諸法性無善無惡？」<p>爾時，寶首菩薩以偈答言：「隨所行諸業，受果報亦然，造者無所有，諸佛如是說。猶如明淨鏡，隨其面像現，內外無所有，業性亦如是。亦如田種子，各各不相知，自然能作因，業性亦如是。亦如大幻師，在彼四衢道，示現種種色，業性亦如是。如匠造木人，能出種種聲，彼無我非我，業性亦如是。亦如眾鳥類，出㲉音不同，能作種種聲，業性亦如是。如親因緣會，受生無來者，諸根各別異，業性亦如是。如大地獄中，眾生受苦惱，苦惱無來處，業性亦如是。亦如轉輪王，成就勝七寶，彼無所從來，業性亦如是。亦如諸世界，有成或有敗，成敗無來去，業性亦如是。」<p>爾時，文殊師利問德首菩薩言：「佛子！如來唯覺一法，云何乃說無量諸法音聲遍滿無量世界，悉能教化無量眾生，出無量聲，現無量身，了知無量眾生心意，示現無量神足自在，示現無量無邊世界，示現無量殊勝莊嚴，示現無量種種境界，而法性分別實不可得？」<p>爾時，德首菩薩以偈答曰：「佛子乃能問，甚深微妙義，智者若知此，常樂求功德。猶如地性一，能持種種物，不分別一異，諸佛法如是。猶如火性一，能燒世間物，火性無分別，諸佛法如是。猶如大海水，注以百川流，其味無別異，諸佛法如是。猶如風性一，吹動一切物，風性無分別，諸佛法如是。猶如龍雷震，普雨一切地，雨渧無分別，諸佛法如是。猶如大地一，能生種種芽，地性無別異，諸佛法如是。猶日無雲曀，普能照十方，光明無異性，諸佛法如是。猶如空中月，世間靡不見，非至一切處，諸佛法如是。猶如大梵王，普應現大千，其身無別異，諸佛法如是。」<p>爾時，文殊師利問目首菩薩言：「佛子！如來福田等一無異，云何布施果報不同？有種種色、種種性、種種家、種種根、種種財、種種奇特、種種眷屬、種種自在、種種功德、種種慧，如來平等無有怨親？」<p>爾時，目首菩薩以偈答曰：「譬如大地一，能生種種芽，於彼無怨親，佛福田亦然。譬如水一味，因器故不同，諸佛福田一，眾生故有異。譬如大幻師，能令眾歡喜，諸佛聖福田，隨願令欣悅。譬如辯才王，能令眾歡喜，諸佛聖福田，令眾生悅樂。譬如明淨鏡，隨對現眾像，諸佛聖福田，眾生故有異。譬如大藥王，消滅一切毒，諸佛聖福田，能滅煩惱患。譬如日出時，能除一切闇，諸佛聖福田，普照十方界。譬如淨滿月，普照四天下，諸佛聖福田，平等無偏黨。譬如毘嵐風，震動一切地，諸佛聖福田，能動三界有。譬如火劫起，天地靡不燒，諸佛聖福田，能燒一切有。」<p>爾時，文殊師利問進首菩薩言：「佛子！眾生為見如來教斷諸煩惱耶？為知色、受、想、行、識、欲界、色界、無色界、癡、愛，斷諸煩惱耶？若知色、受、想、行、識、欲界、色界、無色界、癡、愛，斷諸煩惱者，如來教法何所增損？」<p>爾時，進首菩薩以偈答曰：「佛子善諦聽，我說如實義，或有速出要，或有難解脫，若欲求除滅，無量諸過惡，應當一切時，勇猛大精進。譬如微小火，樵濕則能滅，於佛教法中，懈怠者亦然。譬如人鑽火，未出數休息，火勢隨止滅，懈怠者亦然。譬如淨火珠，離緣而求火，畢竟不可得，懈怠者亦然。譬如明淨日，閉目求見色，於佛教法中，懈怠者亦然。譬人無手足，欲射過大地，永不從彼意，懈怠者亦然。譬如大海水，一毛渧求盡，於佛教法中，懈怠者亦然。譬如火劫起，欲以少水滅，於佛教法中，懈怠者亦然。譬人見虛空，便言我身滿，於佛教法中，懈怠者亦然。」<p>爾時，文殊師利問法首菩薩言：「佛子！如佛所說，聞受法者能斷煩惱，云何眾生等聞正法而不能斷隨婬、怒、癡、隨慢、隨愛、隨忿、隨慳嫉、隨恨、隨諂曲，是諸垢法，悉不離心，心無所行，能斷結使？」<p>爾時，法首菩薩以偈答曰：「佛子善諦聽，所問如實義，非但積多聞，能入如來法。譬人水所漂，懼溺而渴死，不能如說行，多聞亦如是。譬人大惠施，種種諸肴膳，不食自餓死，多聞亦如是。譬如有良醫，具知諸方藥，自疾不能救，多聞亦如是。譬如貧窮人，日夜數他寶，自無半錢分，多聞亦如是。譬如帝王子，應受無極樂，業障故貧苦，多聞亦如是。譬如聾聵人，善奏諸音聲，悅彼不自聞，多聞亦如是。譬如盲瞽人，本習故能畫，示彼不自見，多聞亦如是。譬如海導師，能度無量眾，拯彼不自濟，多聞亦如是。譬人處大眾，善說勝妙事，內自無實德，多聞亦如是。」<p>爾時，文殊師利問智首菩薩言：「佛子！於佛法中智慧為首，如來何故或為眾生讚歎檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜、慈、悲、喜、捨，此一一法皆不能得無上菩提？」<p>爾時，智首菩薩以偈答曰：「難知而能知，隨順眾生心，佛子所問義，諦聽我今說。過去未來世，現在諸導師，未曾以一法，得成無上道。如來知眾生，本性所修習，善順應度者，為說淨妙法。慳者讚布施，毀禁讚持戒，瞋恚讚忍辱，懈怠讚精進，亂意讚禪定，愚癡讚智慧，不仁讚慈愍，怒害讚大悲，憂慼為讚喜，憎愛為讚捨，如是修習者，漸解一切法。譬如造宮室，起基令堅固，施戒亦如是，菩薩眾行本。譬如牢堅城，防御諸敵難，忍進亦如是，防護諸菩薩。譬如大力王，威德定天下，禪智亦如是，安隱諸菩薩。譬如轉輪王，具受一切樂，四等亦如是，安樂諸菩薩。」<p>爾時，文殊師利問賢首菩薩言：「佛子！一切諸佛唯以一乘得出生死，云何今見一切佛剎事事不同？所謂：世界、眾生、說法、教化、壽命、光明、神力、眾會、佛法、法住，如是等事，皆悉不同，無有不具一切佛法，而能成就無上菩提？」<p>爾時，賢首菩薩以偈答曰：「文殊法常爾，法王唯一法，一切無礙人，一道出生死，一切諸佛身，唯是一法身，一心一智慧，力無畏亦然。隨眾生本行，求無上菩提，佛剎及眾會，說法悉不同。一切諸佛剎，平等普嚴淨，眾生業行異，所見各不同。諸佛及佛法，眾生莫能見，佛剎法身眾，說法亦如是。本行廣清淨，具足一切願，彼人見真實，明達知見者。隨順眾生欲，諸業及果報，各令見真實，佛力自在故。佛剎無異相，如來無憎愛，隨彼眾生行，自得如是見。非是一切佛，安住導師咎，無量諸世界，示現見不同。一切諸世界，所應受化者，常見人中雄，諸佛法如是。」<p>爾時，諸菩薩謂文殊師利言：「佛子！我等所解，各各已說，仁者辯才深入，次應敷演，何等是佛境界？何等是佛境界因？何等是佛境界所入？何等是佛境界所度？何等是佛境界隨順知？何等是佛境界隨順法？何等是佛境界分別知？何等是識佛境界？何等是決定知佛境界？何等是佛境界照？何等是佛境界廣？」<p>爾時，文殊師利以偈答曰：「如來深境界，其量齊虛空，一切眾生入，真實無所入。如來境界因，唯佛能分別，自餘無量劫，演說不可盡。隨順眾生故，普入諸世間，智慧常寂然，不同世所見。度脫諸群生，隨順其心智，宣暢無窮盡，唯是佛境界。如來一切智，三世無障礙，諸佛妙境界，皆悉如虛空。法界無異相，隨順眾生說，若欲具分別，唯佛之境界。一切諸世間，無量眾音聲，隨時悉了知，其實無分別。非識所能識，亦非心境界，自性真清淨，能示諸群生。非業非煩惱，寂滅無所住，無明無所行，平等行世間。一切眾生心，普在三世中，如來於一念，一切悉明達。」<p>爾時，此娑婆世界眾生，佛神力故，見此佛剎一切眾生，如所行法，如所行業，如世間行，隨身所行，隨根所行，隨其行報所生之處，持戒毀禁，說法果報，如是世界中事，一切悉見。如是東方百千億世界，不可量、不可數、不可思議、不可稱、無等、無邊、無分齊、不可說虛空、法界等一切世界，乃至說法果報，一切悉見；南、西、北方，四維，上、下，亦復如是。
。
<juan>大方廣佛華嚴經卷第六<p>淨行品第七<p>爾時，智首菩薩問文殊師利言：「佛子！云何菩薩不染身、口、意業，不害身、口、意業，不癡身、口、意業，不退轉身、口、意業，不動身、口、意業，應讚歎身、口、意業，清淨身、口、意業，離煩惱身、口、意業，隨智慧身、口、意業？云何菩薩生處成就，姓成就，家成就，色相成就，念成就，智慧成就，趣成就，無畏成就，覺悟成就？云何菩薩第一智慧，最上智慧，勝智慧，最勝智慧，不可量智慧，不可數智慧，不可思議智慧，不可稱智慧，不可說智慧？云何菩薩因力具足，意力具足，方便力具足，緣力具足，境界力具足，根力具足，止觀力具足，定力具足？云何菩薩善知陰界入，善知緣起法，善知欲、色、無色界，善知過去、未來、現在？云何菩薩修七覺意，修空、無相、無作？云何菩薩滿足檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜、慈、悲、喜、捨？云何菩薩得是處、非處智力，過去、未來、現在業報智力，種種諸根智力，種種性智力，種種欲智力，一切至處道智力，禪定解脫三昧垢淨智力，宿命無礙智力，天眼無礙智力，斷一切煩惱習氣智力？云何菩薩常為諸天王守護，恭敬供養；龍王、鬼神王、乾闥婆王、阿脩羅王、迦樓羅王、緊那羅王、摩睺羅伽王、人王、梵天王等守護，恭敬供養？云何菩薩為眾生舍，為救，為歸，為趣，為炬，為明，為燈，為導，為無上導？云何菩薩於一切眾生為第一，為大；為勝；為上；為無上；為無等；為無等等？」<p>爾時，文殊師利答智首菩薩曰：「善哉！善哉！佛子！多所饒益，多所安隱，哀愍世間，惠利一切，安樂天人，問如是義。佛子！菩薩成就身、口、意業，能得一切勝妙功德；於佛正法，心無罣礙；去、來、今佛所轉法輪，能隨順轉；不捨眾生，明達實相；斷一切惡，具足眾善；色像第一，悉如普賢大菩薩等；成就如來一切種智；於一切法悉得自在，而為眾生第二尊導。佛子！何等身、口、意業能得一切勝妙功德？「菩薩在家，當願眾生，捨離家難，入空法中。孝事父母，當願眾生，一切護養，永得大安。妻子集會，當願眾生，令出愛獄，無戀慕心。若得五欲，當願眾生，捨離貪惑，功德具足。若在妓樂，當願眾生，悉得法樂，見法如幻。若在房室，當願眾生，入賢聖地，永離欲穢。著寶瓔珞，當願眾生，捨離重擔，度有無岸。若上樓閣，當願眾生，昇佛法堂，得微妙法。布施所珍，當願眾生，悉捨一切，心無貪著。若在聚會，當願眾生，究竟解脫，到如來處。若在危難，當願眾生，隨意自在，無所罣礙。以信捨家，當願眾生，棄捨世業，心無所著。若入僧坊，當願眾生，一切和合，心無限礙。詣大小師，當願眾生，開方便門，深入法要。求出家法，當願眾生，得不退轉，心無障礙。脫去俗服，當願眾生，解道修德，無復懈怠。除鬀鬚髮，當願眾生，斷除煩惱，究竟寂滅。受著袈裟，當願眾生，捨離三毒，心得歡喜。受出家法，當願眾生，如佛出家，開導一切。自歸於佛，當願眾生，體解大道，發無上意。自歸於法，當願眾生，深入經藏，智慧如海。自歸於僧，當願眾生，統理大眾，一切無礙。受持淨戒，當願眾生，具足修習，學一切戒。受行道禁，當願眾生，具足道戒，修如實業。始請和尚，當願眾生，得無生智，到於彼岸。受具足戒，當願眾生，得勝妙法，成就方便。若入房舍，當願眾生，昇無上堂，得不退法。若敷床座，當願眾生，敷善法座，見真實相。正身端坐，當願眾生，坐佛道樹，心無所倚。結跏趺坐，當願眾生，善根堅固，得不動地。三昧正受，當願眾生，向三昧門，得究竟定。觀察諸法，當願眾生，見法真實，無所罣礙。捨跏趺坐，當願眾生，知諸行性，悉歸散滅。下床安足，當願眾生，履踐聖迹，不動解脫。始舉足時，當願眾生，越度生死，善法滿足。被著衣裳，當願眾生，服諸善根，每知慚愧。整服結帶，當願眾生，自檢修道，不壞善法。次著上衣，當願眾生，得上善根，究竟勝法。著僧伽梨，當願眾生，大慈覆護，得不動法。手執楊枝，當願眾生，心得正法，自然清淨。晨嚼楊枝，當願眾生，得調伏牙，噬諸煩惱。左右便利，當願眾生，蠲除污穢，無婬怒癡。已而就水，當願眾生，向無上道，得出世法。以水滌穢，當願眾生，具足淨忍，畢竟無垢。以水盥掌，當願眾生，得上妙手，受持佛法。澡漱口齒，當願眾生，向淨法門，究竟解脫。手執錫杖，當願眾生，設淨施會，見道如實。擎持應器，當願眾生，成就法器，受天人供。發趾向道，當願眾生，趣佛菩提，究竟解脫。若已在道，當願眾生，成就佛道，無餘所行。涉路而行，當願眾生，履淨法界，心無障礙。見趣高路，當願眾生，昇無上道，超出三界。見趣下路，當願眾生，謙下柔軟，入佛深法。若見險路，當願眾生，棄捐惡道，滅除邪見。若見直路，當願眾生，得中正意，身口無曲。見道揚塵，當願眾生，永離塵穢，畢竟清淨。見道無塵，當願眾生，大悲所熏，心意柔潤。見深阬㵎，當願眾生，向正法界，滅除諸難。見聽訟堂，當願眾生，說甚深法，一切和合。若見大樹，當願眾生，離我諍心，無有忿恨。若見叢林，當願眾生，一切敬禮，天人師仰。若見高山，當願眾生，得無上善，莫能見頂。若見刺棘，當願眾生，拔三毒刺，無賊害心。見樹茂葉，當願眾生，以道自蔭，入禪三昧。見樹好華，當願眾生，開淨如華，相好滿具。見樹豐果，當願眾生，起道樹行，成無上果。見諸流水，當願眾生，得正法流，入佛智海。若見陂水，當願眾生，悉得諸佛，不壞正法。若見浴池，當願眾生，入佛海智，問答無窮。見人汲井，當願眾生，得如來辯，不可窮盡。若見泉水，當願眾生，善根無盡，境界無上。見山㵎水，當願眾生，洗濯塵垢，意解清淨。若見橋梁，當願眾生，興造法橋，度人不休。見修園圃，當願眾生，❥除穢惡，不生欲根。見無憂林，當願眾生，心得歡喜，永除憂惱。見好園池，當願眾生，勤修眾善，具足菩提。見嚴飾人，當願眾生，三十二相，而自莊嚴。見素服人，當願眾生，究竟得到，頭陀彼岸。見志樂人，當願眾生，清淨法樂，以道自娛。見愁憂人，當願眾生，於有為法，心生厭離。見歡樂人，當願眾生，得無上樂，憺怕無患。見苦惱人，當願眾生，滅除眾苦，得佛智慧。見強健人，當願眾生，得金剛身，無有衰耄。見疾病人，當願眾生，知身空寂，解脫眾苦。見端正人，當願眾生，歡喜恭敬，諸佛菩薩。見醜陋人，當願眾生，遠離鄙惡，以善自嚴。見報恩人，當願眾生，常念諸佛，菩薩恩德。見背恩人，當願眾生，常見賢聖，不作眾惡。若見沙門，當願眾生，寂靜調伏，究竟無餘。見婆羅門，當願眾生，得真清淨，離一切惡。若見仙人，當願眾生，向正真道，究竟解脫。見苦行人，當願眾生，堅固精勤，不退佛道。見著甲冑，當願眾生，誓服法鎧，得無師法。見無鎧仗，當願眾生，遠離眾惡，親近善法。見論議人，當願眾生，得無上辯，摧伏外道。見正命人，當願眾生，得清淨命，威儀不異。若見帝王，當願眾生，逮得法王，轉無礙輪。見帝王子，當願眾生，履佛子行，化生法中。若見長者，當願眾生，永離愛欲，深解佛法。若見大臣，當願眾生，常得正念，修行眾善。若見城郭，當願眾生，得金剛身，心不可沮。若見王都，當願眾生，明達遠照，功德自在。若見妙色，當願眾生，得上妙色，天人讚歎。入里乞食，當願眾生，入深法界，心無障礙。到人門戶，當願眾生，入總持門，見諸佛法。入人堂室，當願眾生，入一佛乘，明達三世。遇難持戒，當願眾生，不捨眾善，永度彼岸。見捨戒人，當願眾生，超出眾難，度三惡道。若見空鉢，當願眾生，其心清淨，空無煩惱。若見滿鉢，當願眾生，具足成滿，一切善法。若得食時，當願眾生，為法供養，志在佛道。若不得食，當願眾生，遠離一切，諸不善行。見慚愧人，當願眾生，慚愧正行，調伏諸根。見無慚愧，當願眾生，離無慚愧，普行大慈。得香美食，當願眾生，知節少欲，情無所著。得不美食，當願眾生，具足成滿，無願三昧。得柔軟食，當願眾生，大悲所熏，心意柔軟。得麁歰食，當願眾生，永得遠離，世間愛味。若嚥食時，當願眾生，禪悅為食，法喜充滿。所食雜味，當願眾生，得佛上味，化成甘露。飯食已訖，當願眾生，德行充盈，成十種力。若說法時，當願眾生，得無盡辯，深達佛法。退坐出堂，當願眾生，深入佛智，永出三界。若入水時，當願眾生，深入佛道，等達三世。澡浴身體，當願眾生，身心無垢，光明無量。盛暑炎熾，當願眾生，離煩惱熱，得清涼定。隆寒氷結，當願眾生，究竟解脫，無上清涼。諷誦經典，當願眾生，得總持門，攝一切法。若見如來，當願眾生，悉得佛眼，見諸最勝。諦觀如來，當願眾生，悉覩十方，端正如佛。見佛塔廟，當願眾生，尊重如塔，受天人敬。敬心觀塔，當願眾生，尊重如佛，天人宗仰。頂禮佛塔，當願眾生，得道如佛，無能見頂。右遶塔廟，當願眾生，履行正路，究暢道意。遶塔三匝，當願眾生，得一向意，勤求佛道。讚詠如來，當願眾生，度功德岸，歎無窮盡。讚佛相好，當願眾生，光明神德，如佛法身。若洗足時，當願眾生，得四神足，究竟解脫。昏夜寢息，當願眾生，休息諸行，心淨無穢。晨朝覺悟，當願眾生，一切智覺，不捨十方。<p>「佛子！是為菩薩身、口、意業能得一切勝妙功德，諸天、魔、梵、沙門、婆羅門、人及非人、聲聞、緣覺所不能動。」<p>之一<p>大方廣佛華嚴經賢首菩薩品第八之一<p>爾時，文殊師利以偈問了達深義淨德賢首菩薩曰：「佛子我已說，菩薩清淨行，一切諸世尊，咸共所讚歎。又諸大士眾，甚深微妙行，功德廣大義，仁者應演說。」賢首菩薩答：「佛子善諦聽，菩薩諸功德，無量無有邊，我當隨力說，菩薩少功德，我之所演暢，如海一微渧。菩薩於生死，最初發心時，一向求菩提，堅固不可動。彼一念功德，深廣無邊際，如來分別說，窮劫猶不盡。何況於無量，無數無邊劫，具足修諸度，諸地功德行。十方世界中，一切諸如來，說彼功德雲，亦不能究竟。今我說菩薩，功德中少分，如鳥履虛空，如地一微塵，非是無所因，又亦非無緣，菩薩初發意，直心大功德。於佛及法僧，深起清淨信，信敬三寶故，能發菩提心。不求五欲樂，寶貨諸財利，亦不求自安，希望世名聞，滅除眾生苦，令盡無有餘，誓度斯等類，菩薩初發心。常欲令眾生，離苦永安樂，嚴淨一切剎，供養無量佛，樂立佛正法，欲得無上道，淨修一切智，菩薩初發心。「深心淨信不可壞，恭敬供養一切佛，尊重正法及聖僧，信敬三寶故發心。深信諸佛及正法，亦信菩薩所行道，正心信向佛菩提，菩薩因是初發心。信為道元功德母，增長一切諸善法，除滅一切諸疑惑，示現開發無上道。淨信離垢心堅固，滅除憍慢恭敬本，信是寶藏第一法，為清淨手受眾行。信能捨離諸染著，信解微妙甚深法，信能轉勝成眾善，究竟必至如來處。清淨明利諸善根，信力堅固不可壞，信永除滅一切惡，信能逮得無師寶，信於法門無障礙，捨離八難得無難，信能超出眾魔境，示現無上解脫道。一切功德不壞種，出生無上菩提樹，長養最勝智慧門，信能示現一切佛，是故演說次第行，信樂最勝甚難得。譬如靈瑞優曇華，亦如隨意妙寶珠，若信恭敬一切佛，則持淨戒順正教。若持淨戒順正教，諸佛賢聖所讚歎，戒是無上菩提本，應當具足持淨戒。若能具足持淨戒，一切如來所讚歎，若信恭敬一切佛，則能奇特供最勝。若能奇特供最勝，彼信佛心難思議，若信如來正真法，則常樂聞無厭足。若樂聞法無厭足，欣悟不可思議法，若信恭敬清淨僧，則信堅固不可壞。若信堅固不可壞，彼人信力不可動，若信堅固不可動，諸根明利悉清淨。若根明利悉清淨，則離一切惡知識，若能遠離惡知識，則能親近善知識。若能親近善知識，則修無量諸功德，若能廣修諸功德，則能善解諸因果。若能善解諸因果，則成殊勝妙解脫，若成殊勝妙解脫，則為一切佛所護。若為一切佛所護，則生無上菩提心，若生無上菩提心，則能勤修佛功德。若能勤修佛功德，則能得生諸佛家，若能得生諸佛家，則於諸法無所著。若於諸法無所著，則得深心妙清淨，若得深心妙清淨，則得殊勝無上心。若得無上殊勝心，則修一切波羅蜜，若修一切波羅蜜，則能具足摩訶衍。若能具足摩訶衍，則法供養一切佛，若法供養一切佛，則念佛定不可壞。若念佛定不可壞，則常覩見十方佛，若常覩見十方佛，則知如來常安住。若知如來常安住，則於其人法永存，若於其人法永存，則得辯才無窮盡。若得辯才無窮盡，則能演說無量法，若能演說無量法，則能度脫一切眾。若能度脫一切眾，則得大悲心堅固，若得大悲心堅固，則常喜樂甚深法。若能喜樂甚深法，則能捨離有為過，若能捨離有為過，則離我慢諸放逸。若離我慢諸放逸，則能兼利一切眾，若能兼利一切眾，則處生死無憂慼。若處生死無憂慼，則能精進無有上，若能精進無有上，則得一切諸神通。若得一切諸神通，則解一切眾生行，若解一切眾生行，則能成就諸眾生。若能成就諸眾生，則得成就眾生智，若得成就眾生智，則能具足四攝法。若能具足四攝法，則與眾生無量利，若與眾生無量利，則能具足方便慧。若能具足方便慧，則能安住無上道，若能安住無上道，則一切魔不能壞。若一切魔不能壞，則能超出四魔道，若能超出四魔道，則至堅固不動地。若至堅固不動地，則得無生深法忍，若得無生深法忍，則為諸佛所授記。若為諸佛所授記，則常普現諸佛前，若常普現諸佛前，則解諸佛微密教。若解諸佛微密教，則為諸佛常護念，若為諸佛常護念，以佛功德自莊嚴。若佛功德自莊嚴，則得無量功德身，若得無量功德身，其身顯耀如金山。若身顯耀如金山，具足眾相三十二，若具眾相三十二，八十種好自莊嚴。八十種好自莊嚴，其身光明無有量，若身光明無有量，光明莊嚴難思議。若光莊嚴難思議，則出無量寶蓮華，若出無量寶蓮華，一一華坐無量佛。普現十方無量剎，教化度脫一切眾，若能度脫一切眾，則得無量自在力。若得無量自在力，則能嚴淨諸佛剎，解說甚深微妙法，不可思議眾歡喜。若說微妙甚深法，不可思議眾歡喜，則能具足四辯力，自在能度一切眾。若能具足四辯力，自在能度一切眾，彼人智慧常在前，身口意業無錯謬。若彼智慧常在前，身口意業無錯謬，彼人願力得自在，隨眾所宜現其身。若彼願力得自在，隨眾所宜現其身，為諸眾生說法時，音聲微妙難思議。若為眾生說法時，音聲微妙難思議，於彼一切眾生類，一念之中悉知心。若彼一切眾生類，一念之中悉知心，其人生死永無餘，寂滅一切煩惱患。若人生死永無餘，寂滅一切煩惱患，法身功德智慧具，深解一切諸法實。若身功德智慧具，深解一切諸法實，十地十種自在力，皆悉究竟勝解脫。若十地種自在力，皆悉究竟得解脫，授記莊嚴悉具足，無量法門得自在。若記莊嚴悉具足，無量法門得自在，盡為一切十方佛，皆與授記無有餘。若為一切十方佛，皆與授記無有餘，甘露法水灌其頂，十方諸佛授記竟。若甘露水灌其頂，十方諸佛授記竟，法身充滿遍虛空，安住不動十方界。若身充滿遍虛空，安住不動十方界，一切諸天及世人，無等等界莫能知。於本所行無不果，其見聞者悉不空，此是無上大福田，供養施者大果報。彼善男子威神力，正法常住永不滅，十善功德諸妙行，無量法寶最無上。彼威神力佛法海，法寶堅固如金剛，智慧滿足不可盡，如是無量功德海。或有剎土無有佛，於彼示現成正覺，或有國土無有法，於彼示現說法藏。菩薩希望一切斷，於一念頃遊十方，示現十方如滿月，無量方便化眾生。於彼十方世界中，念念示現成佛道，轉正法輪入涅槃，現分舍利為眾生。或現聲聞緣覺道，示現成佛普莊嚴，現無量劫度眾生，以三乘門廣開化。或現男女種種形，天人龍神阿脩羅，隨諸眾生若干身，無量行業諸音聲。一切示現無有餘，海印三昧勢力故，不可思議莊嚴剎，恭敬供養一切佛。光明莊嚴難思議，教化眾生無有量，智慧自在不可議，說法教化得自在。施戒忍辱精進禪，方便智慧諸功德，一切自在難思議，華嚴三昧勢力故。入微塵數諸三昧，一三昧生塵等定，一塵中現無量剎，而彼微塵亦不增。一塵內剎現有佛，或現有剎而無佛，或現有剎淨不淨，或現大剎及中下，或剎伏住或隨順，或如野馬或四方，或有國土如天網，世界成敗無不現。如一微塵所示現，一切微塵亦如是，是名三昧自在力，亦無量稱解脫力。若欲供養一切佛，出生無量三昧門，能以一手覆三千，供養一切諸如來。十方國土勝妙華，無價寶珠殊異香，皆悉自然從手出，供養道樹諸最勝。無價寶衣雜妙香，寶幢幡蓋而莊嚴，金華寶帳妙校飾，十方一切上供具，悉從手中自然出，供養道樹諸最勝。一切十方諸妓樂，無量和雅妙音聲，及以種種眾妙偈，讚歎諸佛實功德，音聲遍滿十方界，悉從掌中自然出。無量清淨諸行業，所得右手放光明，香水普灑十方國，供養一切照世燈。放妙莊嚴大光明，出生無量寶蓮華，於蓮華中無量佛，相好具足自莊嚴。放華莊嚴淨光明，莊嚴妙華以為帳，散諸雜華遍十方，供養一切諸如來。放香莊嚴淨光明，莊嚴妙香以為帳，散諸雜香遍十方，供養一切諸如來。放細末香淨光明，莊嚴末香以為帳，散諸末香遍十方，供養一切諸如來。放衣莊嚴淨光明，莊嚴寶衣以為帳，散諸寶衣遍十方，供養一切諸如來。放寶莊嚴淨光明，莊嚴妙寶以為帳，散諸妙寶遍十方，供養一切諸如來。放妙蓮華淨光明，眾妙蓮華以為帳，散諸蓮華遍十方，供養一切諸如來。放諸瓔珞淨光明，諸妙瓔珞以為帳，散諸瓔珞遍十方，供養一切諸如來。放莊嚴幢淨光明，其幢青黃赤白色，無量種種而莊嚴，以幢嚴飾諸佛剎。執持雜寶莊嚴蓋，眾寶繒綵為垂帶，寶鈴演出最勝音，以此供養諸如來。手出供具難思議，如是供養一導師，供一切佛亦如是，大仙三昧自在力。欲安一切眾生類，出生自在勝三昧，一切所行諸功德，無量方便度眾生。或現供養如來門，或現一切布施門，或現具足持戒門，或現無盡忍辱門，無量苦行精進門，禪定寂靜三昧門，無量大辯智慧門，一切所行方便門，現四無量神通門，大慈大悲四攝門，無量功德智慧門，一切緣起解脫門，清淨根力道法門，或現聲聞小乘門，或現緣覺中乘門，或現無上大乘門，或現無常眾苦門，或現無我眾生門，或現不淨離欲門，寂靜滅定三昧門，隨諸眾生起病門，一切對治諸法門，隨彼眾生煩惱性，如應說法廣開化。如是一切諸法門，隨其本性而濟度，一切天人莫能知，是自在勝三昧力。出生隨樂勝三昧，分別了知眾生心，隨順教化諸群生，令離憂惱得歡喜。劫中災難饑饉時，一切資生諸樂具，隨其所須普周給，是為能作大施主。肴膳香美上味食，寶衣莊嚴隨所樂，己身國土珍愛施，好施眾生悉從化。以諸相好莊嚴身，上妙衣服及眾華，雜種末香以塗身，現此嚴飾度眾生。一切世間所喜樂，種種殊勝淨妙色，隨其所應普示現，令樂色者得解脫。柔軟美聲如哀鸞，拘真羅等微妙音，具足八種梵音聲，隨其所樂為說法。八萬四千諸法門，諸佛以此度眾生，分別諸法無量門，隨眾生性化導之。眾生苦樂利無利，一切世間所行法，悉能普應同其事，以此攝法度眾生。無量無邊大苦海，為眾生故悉能忍，與彼同事不念苦，饒益眾生令安樂。若有不識出家法，樂著生死不求解，是故菩薩捨國財，常樂出家求寂靜。五欲所縛不離家，欲令眾生解脫故，示現不樂處愛欲，是故出家求解脫。欲令具足十種行，是佛如來本所修，菩薩所行無有餘，修習是法度眾生。或有眾生壽無量，煩惱微細樂世間，為斯一切眾生類，示現生老病死患。或有貪欲瞋恚癡，煩惱猛火常熾然，為現生老病死苦，化度一切眾生故。如來十力無所畏，及佛十八不共法，最勝無量諸功德，以此妙法度眾生。說法教誡及神足，住持自在神通力，菩薩示現斯功德，以此濟度諸群生。如是方便無有量，隨順世間度眾生，不著世間如蓮華，能令眾生大歡喜。博綜多識辯才王，文頌談論過世間，示現世間眾技術，譬如幻師現眾像。或為長者邑中主，或為賈客商人導，或為國王及大臣，或為良醫療眾病，或於曠野作大樹，或為良藥無盡藏，或作寶珠隨所求，迷道眾生示正路。若見世界始成立，眾生未知資生法，是時菩薩為工匠，為之示現種種業。不作惡業害生具，欲令群生壽安樂，呪術藥草學眾論，悉為諸佛所稱歎。或現仙人殊勝行，一切群生所愛樂，示行苦行及深法，隨其所應悉能現。或作外道出家人，或復示現事火法，或現裸形無衣服，能為彼人作師長。見有邪命種種行，習行非法以為勝，一切梵志諸苦行，能於其中而化度。五熱炙身隨日轉，或受牛鹿畜生戒，被服草衣奉事火，為化是等作導師。現樂遊行諸天廟，自投恒河求解脫，食果服氣而飲水，思惟正法不放逸。或現胡跪翹一足，或臥刺棘灰土上，或臥杵石求解脫，為彼師導教化故。如是等類諸外道，具觀彼意如應化，菩薩苦行無與等，外道由是得解脫。若見世間無正見，常依一切邪見住，方便為說甚深法，悉令得解真實諦。或以鬼神邊地語，為斯等類說四諦，或以正語說四諦，或人天語說四諦，或以法辯說四諦，或以義辯說四諦，或以辭辯說四諦，或無盡辯說四諦，或八部音說四諦，或一切音說四諦。隨彼所解語言音，為說四諦令解脫，知一切語不思議，是名說法三昧力。安隱眾生勝三昧，為度一切眾生故，放大光明難思議，以此光明救群生。所放光明名善現，若有眾生遇斯光，彼獲果報無有量，因是究竟無上道。由彼顯現諸如來，亦現一切法僧道，又現最勝塔形像，故獲光明名善現。又放光明名清淨，映蔽一切天人光，除滅一切諸闇冥，普照十方無量國。彼光覺悟一切眾，執持燈明供養佛，以燈供養諸佛故，得成最勝世間燈。然諸香油及酥燈，或以竹木為炬明，以能然此諸燈明，得是清淨妙光明。又放光明名濟度，彼光覺悟一切眾，當發無上菩提心，度脫欲海諸群生。若發無上菩提心，度脫欲海諸群生，彼悉能度四駛流，示導無畏解脫處。造立無量諸橋梁，或作舟船度眾生，毀呰有為讚寂靜，因此得成度光明。又放光明名除愛，彼光覺悟一切眾，捨離五欲諸渴愛，思樂解脫甘露水。若能遠離五欲渴，思樂解脫甘露水，以佛解脫甘露雨，滅除眾生諸渴愛。惠施池井諸泉流，以求無上佛菩提，毀呰五欲讚諸禪，因此得成滅愛光。又放光明名歡喜，彼光覺悟一切眾，歡喜愛樂佛菩提，發心願求無師寶。建立如來大慈像，相好具足坐蓮華，讚歎最勝諸功德，因是得成喜光明。
。
<juan>大方廣佛華嚴經卷第七<p>之二<p>賢首菩薩品第八之二「又放光明名愛樂，彼光覺悟一切眾，心常愛樂諸如來，無上法寶清淨僧，常會十方諸佛前，逮成無上深法忍。教化無量群生類，心常念佛深妙法，開發眾生菩提心，因是得成愛樂光。又放光明名德聚，彼光覺悟一切眾，普行種種無量施，以此願求無上道，隨其所求皆滿足，一切施會悉清淨，隨其所求惠施故，因是得成德聚光。又放光明名深智，彼光覺悟一切眾，於一法門一念中，悉解無量諸法門，分別諸法化眾生，及諸法相如實義，說法說義具足故，因是得成深智光。又放光明名慧燈，彼光覺悟一切眾，諸法空寂無生滅，解達非有亦非無，譬如野馬水月形，亦如幻夢鏡中像，諸法無主悉空寂，因是得成慧燈光。又放光名法自在，彼光覺悟一切眾，陀羅尼藏不可盡，能持如來一切法，恭敬供養持法者，防衛守護眾賢聖，以無量法施眾生，因是得成自在光。又放光明名無慳，彼光覺悟除貪惜，解知財寶非常有，悉能捨離無所著，難制慳心能調伏，解財如夢如浮雲，常能歡喜樂布施，因是得成無慳光。又放光明名清涼，彼光覺悟毀禁者，安立眾生淨戒中，啟導令逮無師寶，十善業迹悉清淨，勸化眾生持淨戒，開發眾生求佛道，因是得成清涼光。又放光名忍莊嚴，彼光覺悟瞋恚者，捨離瞋恚增上慢，常樂柔和忍辱法，眾生惡性難忍者，悉能堪忍求佛道，常能讚歎忍辱法，因是得成莊嚴光。又放光明名轉勝，彼光覺悟懈怠者，常能勤修三種業，恭敬供養佛法僧。若能勤修三種業，恭敬供養佛法僧，彼能超出四魔境，速成無上佛菩提。勸化眾生令精進，恭敬供養佛法僧，佛法欲滅能護持，因是得成轉勝光。又放光明名寂靜，彼光覺悟亂意者，捨離貪欲瞋恚癡，正住甚深諸三昧，遠惡知識不善行，又離十種非法語，讚歎坐禪空閑處，因是得成寂靜光。又放光名慧莊嚴，彼光覺悟愚癡者，善知緣起得解脫，智慧照明了諸根。若知緣起得解脫，智慧照明了諸根，得聖智慧諸三昧，逮等正覺照世間。捨國財寶所愛身，精勤求法為佛道，專心說法為眾生，因是得成慧光明。又放光明名佛慧，彼光覺悟一切眾，見不思議無量佛，各各坐寶蓮華上，讚歎諸佛佛解脫，說佛自在無有量，廣說佛力諸神通，因是得成佛慧光。又放光明名無畏，彼光安慰恐怖者，非人所持諸毒害，無量恐怖悉除滅，普於眾生施無畏，心常慈忍離惱害，拯濟危難無救者，因是得成無畏光。又放光明名安隱，彼光所觸疾病者，滅除一切諸苦痛，悉得正受三昧樂，施諸良藥療眾患，摩以寶珠香塗身，或酥油乳石蜜施，因是得成安隱光。又放光明名見佛，彼光覺悟命終者，念佛三昧必見佛，命終之後生佛前，見彼臨終勸念佛，又示尊像令瞻敬，又復勸令歸依佛，因是得成見佛光。又放光明名樂法，彼光覺悟一切眾，聽法講說及書寫，於正法中常愛樂，佛法欲滅能護持，令求法者意充滿，精勤修習佛正法，因是得成樂法光。又放光明名妙音，彼光覺悟諸佛子，一切世間所有聲，聞者皆是如來音，大音讚揚諸如來，妓樂鐘磬供養佛，又常讚歎佛音聲，因是得成妙音光。又放光名施甘露，彼光覺悟一切眾，遠離一切放逸行，皆悉具足諸功德，分別無量大苦海，有為危脆非安隱，宣揚讚歎寂滅樂，因是得成甘露光。又放光明名殊勝，彼光覺悟一切眾，於如來所聞勝戒，勝妙三昧勝智慧，常歎諸佛勝妙戒，勝妙三昧勝智慧，一心修習求菩提，因是得成勝光明。又放光名寶莊嚴，彼光覺悟一切眾，得勝寶藏不可盡，以此供養諸世尊，以寶獻佛及塔廟，兼施一切諸貧乏，以眾珍奇供最勝，因是成寶莊嚴光。又放光明名妙香，彼光覺悟一切眾，其有眾生聞是香，具足得佛諸功德，以人天香塗其地，供養一切諸如來，以香造像及塔廟，因是得成妙香光。又放光名雜莊嚴，以幢幡蓋而嚴飾，和雅妓樂微妙音，散眾寶華滿十方，本以微妙妓樂音，和末塗香眾雜華，幢蓋幡帳供諸佛，因是得成莊嚴光。又放光明名端嚴，令十方地平如掌，掃除僧坊大仙塔，因是得成端嚴光，又放光明名大雲，彼光能雨妙香水，香水灑塔及僧坊，因是得成大雲光。又放光名衣莊嚴，令裸形者得上服，以莊嚴服施眾生，因是成衣莊嚴光，又放光明名上味，令飢餓者得美膳，本施種種上味食，因是得成上味光。又放光名示現寶，令諸貧乏得寶藏，以無盡藏施三寶，因是得成示寶光，又放光名眼清淨，能令盲者見眾色，以燈供佛及塔廟，因是得成淨眼光。又放光名耳清淨，能令聾者聞眾音，妓樂供佛及塔廟，因是得成淨耳光。又放光名鼻根淨，聞若不聞悉令聞，眾香供佛及塔廟，因是得成鼻淨光。又放光名舌根淨，以柔軟音讚諸佛，永離麁獷不善語，因是得成淨舌光。又放光名身根淨，諸根毀壞令具足，禮拜諸佛及塔寺，因是得成身淨光。又放光名意根淨，令失心者得正念，修習三昧禪定力，因是得成意淨光。又放光名色清淨，覩見不可思議佛，以眾妙色莊嚴塔，因是得成色淨光。又放光名聲清淨，解聲非聲悉空寂，化眾令知聲如響，因是得成聲淨光。又放光名香清淨，令諸臭穢成妙香，香水洗塔菩提樹，因是得成淨香光。又放光名味清淨，悉除一切味中毒，供養佛僧及父母，因是得成味淨光。又放光名觸清淨，堅強麁歰皆柔軟，雨刀輪戟諸鋒刃，皆悉變成寶華鬘。柔軟妙衣布道巷，最勝行時足蹈上，香華上服用布施，因是得成觸淨光。又放光名法清淨，一一毛孔無量佛，各說妙法難思議，悉令眾生得歡喜。因緣所生非生性，如來法身非是身，湛然常住如虛空，因此化導成法光。如是等比光明門，無量無邊恒沙數，悉從大仙毛孔出，一切業果皆悉現。如一毛孔所放光，無量無邊恒沙數，一切毛孔亦如是，是大仙定自在力。隨其本行得光明，宿世同行有緣者，如其所應放光明，是名大仙智自在。所修行業有同者，及行隨喜功德分，聞見菩薩清淨行，彼人得見此光明。若修無量諸功德，恭敬供養無數佛，心常樂求無上道，彼人覺悟是光明。譬如生盲不見日，非為無日出世間，諸有目者悉覩見，各隨所務修其業。大聖光明亦如是，或有眾生見不見，邪見惡害所不覩，勝智慧者乃能見。摩尼寶殿上輦乘，眾寶香味莊嚴具，有功德者自然備，非無德者所能獲。大聖光明亦如是，隨其行業見不見，聞是分別諸光明，精勤恭敬信向者。滅除一切諸疑惑，速成無上功德幢，出生微妙勝三昧，諸佛眷屬大莊嚴。神力於此得自在，悉能顯現示眾生，三千大千妙莊嚴，化一蓮華滿世界，結跏趺坐悉充滿，是名自在三昧力。十方世界微塵剎，化作七寶大蓮華，佛子眷屬共圍遶，是名自在勝三昧。宿世成就善因緣，具足功德求佛道，彼等眾生遶菩薩，一切合掌觀無厭。彼大仙人法如是，甚深正受三昧力，菩薩處彼清淨眾，如月在星獨明耀。如此一方所示現，諸佛子等為眷屬，一切十方亦如是，示現三昧自在力。十方世界有緣故，往返出入度眾生，或見菩薩入正受，或見菩薩從定起，或東方見入正受，或西方見三昧起，或西方見入正受，或東方見三昧起，如是出入遍十方，或異方見入正受，或異方見三昧起，是大仙定自在力。東方世界無有餘，佛剎如來難思議，菩薩常現彼佛前，是名寂靜三昧力。東方一切諸佛前，常見安住入正受，西方一切諸佛前，常見菩薩供養佛，西方世界無有餘，佛剎如來難思議，於彼一切諸佛前，常見菩薩入正受。西方見彼入正受，東方佛剎無有餘，於彼佛前三昧起，恭敬供養一切佛。如是十方諸佛前，出入三昧無有餘，或見菩薩入正受，或見恭敬供養佛。於眼根中入正受，於色法中三昧起，示現色法不思議，一切天人莫能知，於色法中入正受，於眼起定念不亂，觀眼無生無自性，說空寂滅無所有。於耳根中入正受，於聲法中三昧起，分別一切諸音聲，諸天世人莫能知，於聲法中入正受，於耳起定念不亂，觀耳無生無自性，說空寂滅無所有，於鼻根中入正受，於香法中三昧起，分別一切諸香法，諸天世人莫能知，於香法中入正受，於鼻起定念不亂，觀鼻無生無自性，說空寂滅無所有，於舌根中入正受，於味法中三昧起，分別一切諸味法，諸天世人莫能知，於味法中入正受，於舌起定念不亂，觀舌無生無自性，說空寂滅無所有，於身根中入正受，於觸法中三昧起，分別一切諸觸法，諸天世人莫能知，於觸法中入正受，於身起定念不亂，觀身無生無自性，說空寂滅無所有。於意根中入正受，於諸法中三昧起，分別一切諸法相，諸天世人莫能知，於諸法中入正受，於意起定念不亂，觀意無生無自性，說空寂滅無所有。現童子身入正受，於壯年身三昧起；現壯年身入正受，於老年身三昧起；現老年身入正受，於善女人三昧起；現善女人入正受，於善男子三昧起；現善男子入正受，比丘尼身三昧起；比丘尼身入正受，於比丘身三昧起；現比丘身入正受，於學無學三昧起；現學無學入正受，於緣覺身三昧起；現緣覺身入正受，於如來身三昧起；現如來身入正受，於諸天身三昧起；現諸天身入正受，於龍神身三昧起；現龍神身入正受，於大鬼神三昧起；現大鬼神入正受，一切鬼神三昧起；一切鬼神入正受，一毛孔中三昧起；一毛孔中入正受，一切毛孔三昧起；一切毛孔入正受，一毛端頭三昧起；一毛端頭入正受，一切毛端三昧起；一切毛端入正受，一微塵中三昧起；一微塵中入正受，一切微塵三昧起；一切微塵入正受，於金剛地三昧起；現金剛地入正受，摩尼寶樹三昧起；摩尼寶樹入正受，諸佛光明三昧起；諸佛光明入正受，於大海水三昧起；現大海水入正受，於大盛火三昧起；現大盛火入正受，於風起定心不亂；現於風大入正受，於地大中三昧起；現地大中入正受，於天宮殿三昧起；現天宮殿入正受，於虛空中三昧起。是名無量功德者，三昧自在難思議，十方一切諸如來，不思議劫說不盡。一切諸佛皆共說，眾生業報難思議，諸龍神變佛自在，禪定三昧亦難思，今說聲聞自在力，無可為之作譬諭，智慧明了聰達者，乃能解是甚深義。得八解脫心自在，一身能作無量身，以無量身作一身，於虛空中入火定，身上出水身下火，身上出火身下水，行住坐臥虛空中，於一念中自在變。彼不具足大慈悲，不為眾生求佛道，尚能示現難思議，況大饒益自在力，現作日月遊虛空，普照十方諸世界，或作河池井泉水，或作大海眾寶器。如是等比難思議，普現十方諸世界，深達三昧諸解脫，唯有諸佛能證知。如淨水中四兵像，各各別異皆明了，刀劍輪戟眾兵器，如是等仗皆悉現，隨其器仗本形相，悉現於彼淨水中，水影四兵無憎愛，是名大仙定自在。海中有天名妙音，其中眾生若干種，解彼一切諸音聲，皆悉令得大歡喜。彼有貪欲瞋恚癡，猶能分別一切音，況復總持自在力，而不能令眾生喜？有一女人名辯才，父母求天由此生，離諸惡法樂真實，能令眾生得辯才。彼有貪欲瞋恚癡，猶能與眾勝辯才，亦能令彼得歡喜，何況菩薩無量智？譬如幻師善術法，能現種種無量色，示現晝夜須臾頃，或現須臾作百年。彼有貪欲瞋恚癡，幻力自在悅世間，況禪解脫神通行，云何不令眾生喜？天阿脩羅鬪戰時，阿脩羅眾即退散，心大恐怖而奔走，四兵悉入藕絲孔。彼有貪欲瞋恚癡，能作自在不思議，況住自在無畏法，云何不能現神變？釋提桓因有象王，彼知帝釋欲行時，彼化作頭三十三，一一口中有六牙，一一牙上七浴池，清淨香水湛然滿，一一清淨池水中，各七蓮華為莊嚴。彼諸嚴飾蓮華上，各各有七天玉女，諸女竝奏微妙音，與彼帝釋相娛樂，或時捨彼龍象身，化作天女極莊嚴，威儀巧妙最無比，是名龍象自在力。彼有貪欲瞋恚癡，能作如是諸神變，何況具足方便智，而於諸定不自在？如阿脩羅化作身，金剛地上安其足，海水至深僅半身，其首廣大如須彌。彼有貪欲瞋恚癡，乃能現是大神力，況伏魔怨照世燈，而不能現大神變？天阿脩羅共戰時，帝釋自在難思議，隨阿脩羅軍眾數，現身等彼而交戰。諸阿脩羅發是念：『釋提桓因來向我，必取我身五種縛。』阿脩羅眾大恐怖，帝釋現身有千眼，手執金剛出火焰，被甲持杖自莊嚴，阿脩羅見即退散。彼以微小功德力，猶能摧破大怨敵，何況救度一切者，無量功德不自在？教化忉利諸天故，得此果報妙音聲，以諸天等放逸行，空中自然出此音，一切五欲悉無常，虛偽無實如水沫，如幻野馬水中月，有為如夢如浮雲。一切放逸有憂諍，非甘露道生死徑，若有行諸放逸者，入於生死摩竭口。我所有者眾苦本，一切賢聖所厭患，五欲功德磨滅法，常樂清淨真實行。三十三天聞此音，一切來集善法堂，帝釋為說微妙法，隨順離欲寂靜行。彼音無形不可見，猶能饒益諸天眾，何況應化眾生身，不能大利一切世？天阿脩羅共鬪時，諸天眾侶大恐怖，諸天功德勢力故，空中出聲言勿懼。諸天聞此安慰聲，即離恐畏生大力，時阿脩羅心震懼，所將兵眾悉退散。何況甘露妙音聲，能滅眾生諸恐怖，大慈具足摧眾魔，寂靜妙音除煩惱。帝釋普應諸天女，九十有二那由他，天女各各心自謂，天王獨與我娛樂。現身集在善法堂，為天說法令歡喜，帝釋能於一念中，悉皆現此大神變。釋有貪欲瞋恚癡，能令眷屬悉歡喜，況無量劫修神力，而不能令一切悅？他化自在六天王，於欲界中得自在，以業煩惱為羅網，繫縛一切諸凡夫。彼有貪欲瞋恚癡，能伏欲界諸群生，況具十種自在力，而不令眾同其行？三千世界大梵王，一切諸梵所住處，悉能現身於彼坐，演暢微妙梵音聲。彼於世間四梵道，禪定五通得如意，何況超出一切世，禪定解脫不自在？摩醯首羅智自在，大海龍王降雨時，悉能分別數其渧，於一念中皆明了。無量億劫勤修學，得是無上菩提智，云何當於一念中，不知一切眾生心？眾生業報難思議，因大風輪起世界，巨海諸山天宮殿，眾寶光明萬物種，亦能興雲降大雨，亦能散滅諸雲氣，亦能成熟一切穀，亦大饒益群生類。風不能學波羅蜜，亦不學佛諸功德，猶成不可思議事，何況具足諸願者？男子女人諸異類，海龍雷震大音聲，悉能了知皆如響，逮無障礙無盡辯，為一切眾說妙法，其有聞者悉歡喜。如海奇特未曾有，印現一切眾像類，大身眾生妙寶藏，眾流悉入無增損。如是眾生平等印，無盡功德禪解脫，一切智慧諸功德，增長眾善無厭足。龍王示現自在時，從金剛際至他化，興雲充遍四天下，其雲種種莊嚴色。第六他化自在天，於彼雲色如黃金，化樂天上雲赤色，兜率陀天白寶色，夜摩天上瑠璃色，三十三天碼碯色，四王天上玻瓈色，於大海上金剛色，緊那羅中妙香色，諸龍住處蓮華色，微密天中白鵝色，阿脩羅中狀如山，欝單越中金野馬，閻浮提境雲青色，餘二天下雜種色，隨眾所樂以應之。又復他化自在天，雲中電耀如日光，化樂天上如月光，兜率天上閻浮金，夜摩天上白寶色，釋處金雲如野馬，四王天上最妙色，於大海上赤寶色，緊那羅中青瑠璃，諸龍住處寶藏色，微密天中玻瓈色，阿脩羅中瑪瑙色，欝單越境火珠色，閻浮提界青寶色，餘二天下雜莊嚴，隨眾所樂以應之。他化雷震如梵音，化樂天上妙音聲，兜率天上妓樂音，夜摩天上天女音，於彼忉利諸天上，緊那羅女妙音聲，四王天上乾闥聲，緊那羅中簫笛聲，於彼一切大海中，猶如兩山相擊聲，諸龍住處頻伽聲，微密天中龍女聲，阿脩羅中天鼓聲，於人道中海潮聲。又復他化自在天，雨妙香華為莊嚴，化樂天上薝蔔華，曼陀羅華及澤香，兜率天上摩尼珠，無上種種莊嚴寶，明淨髻珠如月光，上妙細衣鍊金色，夜摩幢蓋幡莊嚴，華鬘塗香勝莊嚴，赤真珠衣金絞絡，種種微妙眾妓樂，三十三天如意珠，堅固殊妙栴檀香，種種欝金諸天華，雨雜清淨華香水，四王天雨上味膳，眾味具足生氣力。又雨不可思議寶，龍王降是種種雨，又復於彼大海中，一一雨渧如車軸，無量眾寶不可盡，又雨種種莊嚴寶，緊那雨華青寶衣，摩利妙華細末香，種種妓樂悉具足，如是無量妙莊嚴。諸龍住處赤真珠，微密天中火珠寶，阿脩羅中雨兵仗，摧伏一切諸怨敵。欝單無價寶瓔珞，弗婆俱耶二天下，婆師波利薝蔔華，清淨妙寶解脫華，閻浮提雨清淨水，柔軟悅澤常應時。長養眾果香華樹，隨時成熟益眾生，如是無量難思議，興雲雷震種種雨，自於宮殿身不動，能現自在不思議。於彼海中為尊主，示現神變難思議，況入法海盡源底，云何不能大神變？如我所說諸譬諭，為深智慧菩薩故，無畏大士無倫匹，逮得自在諸解脫，微妙無量勝智者，能說如是解脫門，諸未曾有奇特法，一切不能報其恩，聞是甚深勝解脫，信解受持為他說，世間一切諸凡夫，信是法者甚難得，思惟無量諸善法，本有因力故能信，一切世界諸群生，鮮有欲求聲聞道，求緣覺者轉復少，求大乘者甚希有，求大乘者猶為易，能信是法為甚難，況能受持正憶念，如說修行真實解，若以三千大千界，頂戴一劫身不動，彼之所作未為難，信是法者為甚難，大千塵數眾生類，一劫供養諸樂具，彼之功德未為勝，信是法者為殊勝，若以掌持十佛剎，於虛空中住一劫，彼之所作未為難，信是法者為甚難。十佛剎塵眾生類，一劫供養諸樂具，彼之功德未為勝，信是法者為殊勝。十剎塵數諸如來，一劫恭敬而供養，若能受持此品者，功德於彼為最勝。」賢首說此品竟時，十方世界六返動，諸魔宮殿如聚墨，光照十方惡道滅。一切十方諸如來，悉皆普現賢首前，各伸右手摩其頂，賢首菩薩德無量。以其右手摩頂已，一切如來讚歎言：「善哉善哉真佛子，快說是法我隨喜。」<p>大方廣佛華嚴經佛昇須彌頂品第九<p>爾時，如來威神力故，十方一切諸佛世界諸四天下，一一閻浮提，皆有如來坐菩提樹下，無不顯現。彼諸菩薩各承佛神力，說種種法。皆悉自謂：在於佛所。<p>爾時，世尊威神力故，不起此座，昇須彌頂，向帝釋殿。爾時，帝釋遙見佛來，即於妙勝殿上，敷置眾寶師子之座。以萬種雜寶而莊嚴之；萬種寶帳彌覆其上；以萬寶網而絞絡之；次上萬種眾妙寶蓋、天繒雜寶以為垂帶；萬種瓔珞而莊嚴之；萬種寶衣以敷座上。一萬天子在前立侍；一萬梵天而圍遶之；一萬光明以為照耀。<p>爾時，帝釋為佛莊嚴師子座已，合掌恭敬白佛言：「善來世尊！唯願哀處我此宮殿。」爾時，世尊即受其請，昇妙勝殿；一切十方亦復如是。爾時，帝釋無量樂音，佛神力故，寂然無聲。即自憶念於過去佛所種諸善根，以偈頌曰：「迦葉如來具大慈，諸吉祥中最無上，彼佛曾來入此處，是故此地最吉祥。拘那牟尼慧無礙，諸吉祥中最無上，彼佛曾來入此處，是故此地最吉祥。拘樓佛身如金山，諸吉祥中最無上，彼佛曾來入此處，是故此地最吉祥。隨葉如來離三垢，諸吉祥中最無上，彼佛曾來入此處，是故此地最吉祥。尸棄如來常寂然，諸吉祥中最無上，彼佛曾來入此處，是故此地最吉祥。毘婆尸佛如滿月，諸吉祥中最無上，彼佛曾來入此處，是故此地最吉祥。弗沙明達第一義，諸吉祥中最無上，彼佛曾來入此處，是故此地最吉祥。提舍如來辯無礙，諸吉祥中最無上，彼佛曾來入此處，是故此地最吉祥。波頭摩佛淨無垢，諸吉祥中最無上，彼佛曾來入此處，是故此地最吉祥。錠光如來明普照，諸吉祥中最無上，彼佛曾來入此處，是故此地最吉祥。」<p>如此間帝釋，佛神力故，以偈讚歎十佛功德；如是十方帝釋，各自憶念過去佛所所種善根，以偈讚歎亦復如是。爾時，世尊昇師子座，結跏趺坐。坐已，宮殿忽然廣博如忉利天處，一切十方，亦復如是。<p>大方廣佛華嚴經菩薩雲集妙勝殿上說偈品第十
之一<p>爾時，十方各過百佛世界微塵數剎，一一方各十世界，其世界名因陀羅；次名蓮華；次名眾寶；次名優鉢羅；次名妙行；次名善行；次名歡喜；次名星宿；次名無厭慈；次名虛空。其佛號不變月；次號無盡月；次號不動月；次號香風月；次號自在天月；次號清淨月；次號無上月；次號星宿月；次號不衰變月；次號無量自在月。其菩薩名法慧；次名一切慧；次名勝慧；次名功德慧；次名精進慧；次名善慧；次名智慧；次名真實慧；次名無上慧；次名堅固慧。此諸菩薩各於其國佛所，淨修梵行。<p>爾時，佛神力故，彼一一菩薩，各將一佛世界微塵數菩薩眷屬俱，來詣佛所，恭敬禮拜。又佛神力故，化作寶藏師子之座，結跏趺坐，充滿十方。如此世界須彌山頂，菩薩雲集；十方世界亦復如是。<p>爾時，世尊從兩足指，放百千億妙色光明，普照十方一切世界諸四天下菩提樹下須彌山頂妙勝殿上，如來大眾，皆悉顯現。爾時，法慧菩薩承佛神力，普觀十方，以偈頌曰：「天人師悉現，一切嚴淨剎，須彌山王頂，帝釋妙勝殿，哀受天王請，故處其宮殿，一一各以十，吉祥偈讚佛。諸佛大眷屬，清淨菩薩眾，斯從十方來，跏趺正安坐。各同其名字，如我菩薩眾，捨離於本剎，往詣諸佛所。本國諸世尊，名號皆悉同，各於其佛所，淨修菩薩行。諸佛子當知，如來威神力，一切世界中，各謂佛在前。今我等見佛，坐釋妙勝殿，十方亦如是，如來自在力。一切世界中，發心求佛者，先立清淨願，修習菩薩行。菩薩淨修行，無量無數劫，於法界無礙，無能測量者。悉普照十方，滅除愚癡闇，一切無與等，是故莫能知。」<p>爾時，一切慧菩薩承佛神力，普觀十方，以偈頌曰：「無量無數劫，雖常見如來，於此正法中，猶未覩真實，妄想取諸法，增長癡惑網，輪迴生死中，盲冥不見佛。雖復觀諸法，猶未見實相，一切法生滅，但著假名字，一切法無生，一切法無滅，若能如是解，諸佛常現前。無取亦無見，空寂無真實，諸佛本來空，不可得思量。若解一切法，不可思量者，彼於諸煩惱，其心無所染。虛妄取法相，是則為癡冥，是故不見佛，亦不得真實。牟尼離三世，相好悉具足，於住無所住，法界悉清淨。因緣故法生，因緣故法滅，如是觀如來，究竟離癡惑。法慧先已說，清淨微妙法，我從彼勝聞，菩提難思議。」<p>爾時，勝慧菩薩承佛神力，普觀十方，以偈頌曰：「如來智甚深，一切莫能測，不知真實法，世間悉迷惑。童蒙思惟是，虛妄取諸法，是故不見佛，具足清淨相。愚癡心迷惑，妄取五陰相，不了真實性，是故不見佛。分別一切法，皆悉無真實，如是解諸法，則見盧舍那。因前五陰故，後陰相續生，次第解五陰，見佛難思議。如寶在闇處，無明故不見，真諦無說者，雖慧莫能覩。如目不明淨，不見微妙色，如是不淨心，不見諸佛法。猶如明淨日，無目者不見，若人心諂曲，終不覩諸佛。故當淨慧眼，觀察諸法相，見法相明了，猶如鏡中像。一切慧先說，清淨微妙法，我從彼勝聞，見佛盧舍那。」<p>爾時，功德慧菩薩承佛神力，普觀十方，以偈頌曰：「諸法虛無實，妄取堅固相，是故童蒙者，常轉生死輪。不善非勝法，妄作勝法相，是故生障礙，愚癡常輪轉。不知八正道，云何知自心？彼因顛倒想，增長一切惡。不見諸法空，常受無量苦，彼人不成就，清淨法眼故。欲知一切心，先當求法眼，如我所說者，能見真實佛。若有見佛者，其心無所著，彼則見真實，如佛所說法。若見大智慧，如來妙法身，能見如來故，彼有清淨眼。無見乃能見，一切真實法，於法有所見，彼則無所見。妙哉真實法，佛以導眾生，一切諸有中，無生亦無死。勝慧先已說，清淨微妙法，我從彼勝聞，深解諸佛道。」<p>爾時，精進慧菩薩承佛神力，普觀十方，以偈頌曰：「以諸妄想行，慧眼不清淨，愚癡邪見增，常不見諸佛。若能見邪偽，及以真實法，諦了實不實，則見清淨佛。見者則是垢，彼則無所見，諸佛離所見，是故見清淨。世間語言法，虛妄無真實，知世從緣起，能離生死患。世間非世間，觀察悉平等，二俱知真實，是名真見者。若能如是觀，漏盡得自在，非有亦非無，是名不二見。虛妄非虛妄，非是諸佛法，真實無二相，法性清淨故。法性自清淨，無相如虛空，一切無能說，智者如是觀。樂觀一切法，寂滅無所有，亦知不可修，能見牟尼尊。如是見佛者，功德不可量，一切所有行，寂靜空無相。」
。
<juan>大方廣佛華嚴經卷第八<p>之二<p>菩薩雲集妙勝殿上說偈品第十之二<p>爾時，善慧菩薩承佛神力，普觀十方，以偈頌曰：「妙哉佛世尊，無量諸如來，離害心解脫，自度能度彼。正見世間燈，如實不顛倒，無量無數劫，積德故見佛。諸行空無實，凡夫謂真諦，一切無自性，皆悉等虛空。無盡智所說，說者無所說，了知有悉無，故得難思議。無盡說無盡，眾生空寂故，知彼真實性，則見大名稱。無見說是見，無我說眾生，說見及眾生，是二悉非有。見者無所見，是見不壞相，是名真實法，一切佛所說。能知真實佛，及佛之所說，普見一切世，如佛盧舍那。如來等正覺，善說明淨道，精進慧菩薩，演說無量法。有無諸法相，一相平等修，如是能見佛，安住真實際。」<p>爾時，智慧菩薩承佛神力，普觀十方，以偈頌曰：「我聞最勝教，即生淨慧光，普照十方世，悉見一切佛。若計有眾生，是為最難處，法本無真主，但有假言說。愚惑莫能知，自身真實性，如來非取相，是故不見佛。塵垢障慧眼，不見等正覺，無量無數劫，流轉生死海。流轉則生死，非轉是涅槃，生死及涅槃，二皆不可得。虛誑妄說者，生死涅槃異，迷惑賢聖法，不識無上道。如是取相者，言有佛等覺，顛倒無正念，是故不見佛。能知此實法，寂滅真如相，則見最正覺，超出語言道。虛妄說諸法，法實無所有，一切諸世尊，諦求不可得。明了過去世，未來及現在，究竟永寂滅，故說為如來。」<p>爾時，真慧菩薩承佛神力，普觀十方，以偈頌曰：「寧受無量苦，得聞佛音聲，不受一切樂，而不聞佛名。所以無量劫，受此眾苦惱，流轉生死中，不聞佛名故。實以無實法，正覺等真偽，以無和合相，是名為菩提。現佛非緣合，去來亦復然，一切法無相，是則佛真性。若能如是觀，諸法甚深義，則見無量佛，法身真實相。於實知真實，非實知非實，善解真實際，故號為正覺。覺者無所覺，是佛真妙法，諸佛如是修，非一亦非二。知一法為眾，知眾法為一，法無所依處，云何而緣合。作者及所作，二俱無所有，若能如是解，求之不可得。是處不可得，諸佛所依止，法無有所依，覺者無所著。」<p>爾時，無上慧菩薩承佛神力，普觀十方，以偈頌曰：「無上摩訶薩，遠離眾生相，上相無所有，故號為無上。微妙無所有，麁者亦復無，諸佛之所得，非望亦非作。是法不可數，諸佛之境界，亦離於無數，是名佛真法。慧日照十方，滅除眾闇冥，亦非有所照，亦復非無照。常樂寂靜法，永離有所依，解脫無依處，不染一切法。善見大智者，真實所依住，若無有二法，當知一亦無。無一亦無二，一切皆寂滅，三種世間空，是則諸佛見。諸佛教眾生，安住正法中，解達無所住，當見真實身。非身即是身，不轉不可見，無轉亦無見，是名無上身。真慧所演說，無量諸佛法，若聞此法者，常得清淨眼。」<p>爾時，堅固慧菩薩承佛神力，普觀十方，以偈頌曰：「眾生不知恩，如來發慈慧，出現於世間，普照除眾冥。起大慈悲心，普觀諸群生，具受無量苦，永縛在三有。唯除等正覺，最勝尊導師，一切天人中，無可歸依者。世界若無佛，及眾賢聖人，彼諸群生類，無有一切樂。如來眾賢聖，出現於世間，為開淨慧眼，令得永安樂。若見如來者，為得最大利，聞佛名歡喜，則是世間塔。我等獲善利，現前覲如來，聞斯微妙法，悉當成佛道。三世明解脫，甚深諸境界，一切眾菩薩，清淨開慧眼。我等重歡喜，見佛盧舍那，無量無邊智，演說不可盡。無上慧堅固，及諸佛子等，無數億劫中，說佛德無盡。」<p>大方廣佛華嚴經菩薩十住品第十一<p>爾時，法慧菩薩承佛神力，入菩薩無量方便三昧正受。入三昧已，十方千佛世界塵數佛土之外，各見千佛世界塵數諸佛，是諸如來悉號法慧。時，彼諸佛告法慧菩薩言：「善哉！善哉！善男子！乃能入是菩薩無量方便三昧正受。善男子！十方各千佛剎塵數諸佛加汝神力，故能入是三昧正受；又盧舍那佛本願力故，威神力故，及汝善根力故，又欲令汝廣說法故，長養佛慧故，開解法界故，分別眾生界故，除滅障故，入無礙境界故，無等等方便入一切智陀羅尼故，覺一切法故，善知諸根故，說法持故，所謂菩薩十住。善男子！當承佛神力，說微妙法。」<p>爾時，一切如來即與法慧菩薩無礙智、無住智、無斷智、無癡智、無壞智、無惡智、無量智、無勝智、無懈怠智、無退智。何以故？彼三昧力法如是故。<p>爾時，諸佛各伸右手，摩法慧菩薩頂。摩其頂已，即從定起，告眾菩薩言：「諸佛子！菩薩種性甚深廣大與法界虛空等，一切菩薩從三世諸佛種性中生。諸佛子！菩薩摩訶薩十住行，去、來、現在諸佛所說。何等為十？一名初發心，二名治地，三名修行，四名生貴，五名方便具足，六名正心，七名不退，八名童真，九名法王子，十名灌頂。諸佛子！是名菩薩十住，去、來、現在諸佛所說。<p>「諸佛子！何等是菩薩摩訶薩初發心住？此菩薩見佛三十二相、八十種好，妙色具足，尊重難遇；或覩神變、或聞說法、或聽教誡、或見眾生受無量苦、或聞如來廣說佛法，發菩提心，求一切智，一向不迴。此菩薩因初發心得十力分。何等為十？所謂：是處非處智、業報垢淨智、諸根智、欲樂智、性智、一切至處道智、一切禪定解脫三昧正受垢淨起智、宿命無礙智、天眼無礙智、三世漏盡智，是為十。諸佛子！彼菩薩應學十法。何等為十？所謂：學恭敬供養諸佛，讚歎諸菩薩護眾生心，親近賢明，讚不退法，修佛功德，稱揚歎美，生諸佛前，方便修習寂靜三昧，讚歎遠離生死輪迴，為苦眾生作歸依處。何以故？欲令菩提心轉勝堅固，成無上道，有所聞法，即自開解，不由他悟。<p>「諸佛子！何等是菩薩摩訶薩治地住？此菩薩於一切眾生發十種心。何等為十？所謂：大慈心、大悲心、樂心、安住心、歡喜心、度眾生心、守護眾生心、我所心、師心、如來心，是為十。諸佛子！彼菩薩應學十法。何等為十？所謂：先當勤學專求多聞，修離欲定，近善知識不違其教，善知時語，學無所畏，明解深義，了達正法，知堅法行，捨離癡冥，安住不動。何以故？欲於一切眾生增長大慈悲故；有所聞法，即自開解，不由他悟。<p>「諸佛子！何等是菩薩摩訶薩修行住？此菩薩十種觀一切法。何等為十？所謂：觀一切法無常、苦、空、無我、不自在，一切法不可樂，一切法無集散，一切法無堅固，一切法虛妄，一切法無精勤和合堅固，是為十。諸佛子！彼菩薩應學十法。何等為十？所謂：學分別知一切眾生界，分別知一切法界，分別知一切世界，分別知地、水、火、風界，分別知欲、色、無色界。何以故？欲於一切法增長明淨智慧故；有所聞法，即自開解，不由他悟。<p>「諸佛子！何等是菩薩摩訶薩生貴住？此菩薩從一切聖法正教中生，修十種法。何等為十？所謂：信佛不壞，究竟於法，寂然定意，分別眾生，分別佛剎，分別世界，分別諸業，分別果報，分別生死，分別涅槃，是為十。諸佛子！彼菩薩應學十法。何等為十？所謂：學分別去、來、今佛法，修行去、來、今佛法；具足去、來、今佛法，平等觀察一切諸佛。何以故？欲使明達二世等觀，有所聞法，即自開解，不由他悟。<p>「諸佛子！何等是菩薩摩訶薩具足方便住？此菩薩聞十種法應當修行。何等為十？所行善根悉為：救護一切眾生，饒益一切眾生，安樂一切眾生，哀愍一切眾生，成就一切眾生，令一切眾生捨離諸難，拔出一切眾生生死苦惱，令一切眾生歡喜快樂，令一切眾生調伏，令一切眾生悉得涅槃，是為具足方便住。諸佛子！彼菩薩應學十法。何等為十？所謂：學知眾生無有邊，知眾生不可數，知眾生不思議，知眾生種種色，知眾生不可量，知眾生空，知眾生不自在，知眾生非真實，知眾生無所有。何以故？欲令其心無所染著；有所聞法，即自開解，不由他悟。<p>「諸佛子！何等是菩薩摩訶薩正心住？此菩薩聞十種法，得決定心。何等為十？所謂：聞讚佛、毀佛、於佛法中心定不動；聞讚法、毀法、於佛法中心定不動；聞讚、毀菩薩於佛法中心定不動；聞讚、毀菩薩所行法，於佛法中心定不動；聞眾生有量、無量，於佛法中心定不動；聞眾生有垢、無垢，於佛法中心定不動；聞眾生易度、難度，於佛法中心定不動；聞法界有量、無量，於佛法中心定不動；聞法界若成、若壞，於佛法中心定不動；聞法界若有、若無，於佛法中心定不動；是為十。諸佛子！彼菩薩應學十法。何等為十？所謂：學一切法無相，一切法無性，一切法不可修，一切法無所有，一切法無真實，一切法如虛空，一切法無自性，一切法如幻，一切法如夢，一切法如響。何以故？欲令得不退轉無生法忍故，有所聞法，即自開解，不由他悟。<p>「諸佛子！何等是菩薩摩訶薩不退轉住？此菩薩聞十種法，其心堅固而不動轉。何等為十？所謂：聞有佛、無佛，於佛法中不退轉，有法、無法，於佛法中不退轉，有菩薩、無菩薩，於佛法中不退轉，有菩薩行、無菩薩行，於佛法中不退轉，菩薩行出生死、不出生死，於佛法中不退轉，有過去佛、無過去佛，於佛法中不退轉，有未來佛、無未來佛，於佛法中不退轉，有現在佛、無現在佛，於佛法中不退轉，佛智有盡、無盡，於佛法中不退轉，三世法一相、非一相，於佛法中不退轉，是為十。諸佛子！彼菩薩應學十法。何等為十？所謂：知一即是多，多即是一，隨味知義，隨義知味，知非有是有，知有是非有，知非相是相，知相是非相，知非性是性，知性是非性。何以故？欲於一切法方便具足故，有所聞法，即自開解，不由他悟。<p>「諸佛子！何等是菩薩摩訶薩童真住？此菩薩於十種法心得安立。何等為十？所謂：身行清淨，口行清淨，意行清淨，隨意受生，知眾生心，知眾生種種欲樂，知眾生種種性，知眾生種種業，知世界成壞，神通自在無有障礙，是為十。諸佛子！彼菩薩應學十法。何等為十？所謂：學知一切佛剎，震動一切佛剎，持一切佛剎，觀一切佛剎，詣一切佛剎，遍至一切世界，善問難無量妙法神通變化無量身，善解無量諸音聲，於一念中恭敬供養無量諸佛。何以故？欲於一切法中出巧方便，具足成就，有所聞法，即自開解，不由他悟。<p>「諸佛子！何等是菩薩摩訶薩法王子住？此菩薩善解十種法。何等為十？所謂：善解眾生趣，善解諸煩惱，善解諸習氣，善解方便智，善解分別無量法，善解諸威儀，善解分別諸世界，善解去、來、今，善解說世諦，善解說第一義諦，是為十。諸佛子！彼菩薩應學十法。何等為十？所謂：學善知法王所住處，善知法王所行威儀，善知安立法王處，善知巧入法王處，善知分別法王處，善知法王甘露灌頂，善知受持法王法，善知法王無畏法，善知法王無著法，善知讚歎法王法。何以故？欲於一切法得無障礙智，有所聞法，即自開解，不由他悟。<p>「諸佛子！何等是菩薩摩訶薩灌頂住？此菩薩成就十種智住。何等為十？所謂：悉能震動無量世界，悉能照明無量世界，悉能住持無量世界，悉能遍遊無量世界，悉能嚴淨無量世界，悉知無量眾生心行，悉知眾生隨心所行，悉知無量眾生諸根，悉能方便度無量眾生，悉能調伏無量眾生，是為十。諸佛子！彼菩薩身不可知；身業神足、神足自在；過去智、未來智、現在智、淨諸佛剎智、心境界、智境界不可知；一切眾生，乃至法王子菩薩悉不能知。<p>「諸佛子！彼菩薩應學十種智。何等為十？所謂：學三世智，一切佛法智，法界無障礙智，法界無量無邊智，充滿一切世界智，普照一切世界智，能持一切世界智，分別一切眾生智，一切種智智，佛無量無邊智。何以故？欲令具足一切種智，有所聞法，即自開解，不由他悟。」<p>爾時，佛神力故，十方各萬佛世界塵數佛國，六種十八相震動，雨天寶華、天末香、天寶鬘、天雜香、天寶衣、天寶雲、天莊嚴具，天妙音樂，不鼓自鳴，又自演出無畏之音。如此四天下須彌山頂妙勝殿上，威神變化，說十住法，一切十方世界，亦復如是。<p>爾時，佛神力故，十方各過萬佛世界塵數剎外，有十佛剎微塵數等諸大菩薩充滿十方，來詣此土，說如是言：「善哉！善哉！佛子善說是法，我等諸人，同名法慧；所從來國，同名法雲；彼諸如來，同號妙法；我等佛所，亦說十住。大眾眷屬名味句身，等無有異。是故，佛子！我等承佛神力，來詣此土，為汝作證。」如此四天下須彌山頂妙勝殿上說十住法，十佛世界微塵數等諸大菩薩來此作證，一切十方亦復如是。<p>爾時，法慧菩薩承佛神力，普觀十方及諸法界，以偈頌曰：「見大智尊微妙身，相好端嚴悉具足，最勝尊重甚難遇，勇猛大士初發心。見無等等大神變，聞說妙法及教誡，觀察五道無量苦，無畏大士初發心。聞諸如來普智尊，無量功德悉具足，解佛心相如虛空，菩薩因此初發心。能知是處及非處，若我非我如是等，欲解平等真實義，菩薩因此初發心。過去未來現在世，一切善惡諸業報，欲善觀察悉平等，菩薩因此初發心。諸禪三昧及解脫，隨順正受無所著，欲善分別垢淨起，菩薩因此初發心。隨諸眾生根利鈍，種種勤修精進力，悉欲了達分別知，菩薩因此初發心。一切眾生種種欲，心好樂著諸希望，悉欲了達分別知，菩薩因此初發心。一切眾生種種性，無量無邊不可數，悉欲了達分別知，菩薩因此初發心。一切諸道所至處，八正聖路向無為，悉欲了達知其實，菩薩因此初發心。一切世界眾生類，流轉五道生死海，欲得天眼悉明達，菩薩因此初發心。於過去世一切事，如其體性所有相，悉欲隨順達宿命，菩薩因此初發心。世間一切諸煩惱，所有結縛餘習氣，悉欲覺知究竟盡，菩薩因此初發心。世間所有世諦法，名字談論語言道，悉欲明達世諦義，菩薩因此初發心。一切諸法語言斷，無有自性如虛空，悉欲明達真諦義，菩薩因此初發心。震動一切佛世界，傾覆鼓蕩諸大海，悉欲明達佛神力，菩薩因此初發心。一毛放演無量光，普照十方一切剎，欲於一光一切覺，菩薩因此初發心。無量佛剎難思議，皆悉能置一掌中，欲解一切如幻化，菩薩因此初發心。無量佛剎諸眾生，皆悉安置一毛端，悉欲了達皆寂滅，菩薩因此初發心。一切十方大海水，渧以一毛盡無餘，悉欲分別知渧數，菩薩因此初發心。不可思議諸佛剎，皆碎為末如微塵，悉欲分別知其數，菩薩因此初發心。過去未來無量劫，一切世界成敗相，悉欲究竟達其際，菩薩因此初發心。三世一切等正覺，諸辟支佛及聲聞，悉欲分別三乘道，菩薩因此初發心。無量無邊諸世界，能以一毛悉稱舉，欲知有無真實相，菩薩因此初發心。金剛圍山數無量，盡能安置一毛端，欲知至大有小相，菩薩因此初發心。十方一切諸世界，能以一音遍充滿，悉欲解了淨妙聲，菩薩因此初發心。一切眾生語言法，一言演說盡無餘，悉欲解了淨密音，菩薩因此初發心。如來清淨微妙音，充滿十方諸世界，欲得具足舌根相，菩薩因此初發心。一切十方諸世界，有成壞者皆悉見，欲得解了悉虛妄，菩薩因此初發心。一切十方諸佛剎，其中無量諸如來，悉欲了達佛正法，菩薩因此初發心。普能應現無量身，一切世界微塵等，悉欲了達如幻化，菩薩因此初發心。過去未來現在世，無量無邊諸如來，欲於一念悉了知，菩薩因此初發心。欲具演說一句法，阿僧祇劫無窮盡，欲使辯才不斷絕，菩薩因此初發心。十方一切諸群生，隨其遷變生滅相，欲於一念悉了達，菩薩因此初發心。淨妙身口及意行，遊步十方無障礙，欲了三世悉空寂，菩薩因此初發心。菩薩如是發心已，於十方界諸佛所，應學盡敬供養佛，如是說者不退教。菩薩捨離種種樂，不厭生死求菩提，以此勸進歡喜歎，如是說者不退教。十方一切諸世界，其中所有眾賢聖，菩薩常應讚歎彼，如是說者不退教。最勝最上無有比，甚深微妙清淨法，菩薩以此化眾生，如是說者不退教。無上清淨妙善法，一切眾魔不能壞，菩薩尊重常稱歎，如是說者不退教。一切所有妙功德，天人之尊悉成就，以此安立諸菩薩，如是說者人中王。方便教化見諸佛，無量無數難思議，若能以此方便化，如是說者不退教。一切甚深諸三昧，悉教眾生無有餘，菩薩分別具開導，如是說者不退教。悉能摧滅生死輪，具轉聖道妙法輪，一切世間無所著，諸佛所記是菩薩。菩薩若見無量眾，輪轉生死受諸苦，為作救護歸依者，諸佛所記是菩薩。是說菩薩發心住，一向志求無上道，如我所說微妙法，一切諸佛亦如是。第二治地真佛子，先應發心作是念，願令一切群生類，隨順修行諸佛教。饒益安樂眾生心，歡喜不捨眾生心，大悲救護我所心，起大師心如來心。發如是等勝妙心，精勤學問求多聞，寂然定意正思惟，心常親近善知識。隨順奉行修其教，柔軟善語不放逸，善能了知一切時，達深法義無所畏。明解深義了正法，則離一切諸癡冥，已離愚癡心安住，是則名為真佛子。亦名治地摩訶薩，一向堅固求菩提，如是善學諸佛教，是則名為真佛子。第三修行真佛子，應當如是觀諸法，無常苦空無堅固，無我無主不自在。一切諸法不可樂，無作虛誑不真實，無有積集亦無散，如是觀者是菩薩。分別觀察眾生界，亦當解了諸法界，善能分別方便觀，無量無邊諸世界。一切十方國土中，地水火風四大界，欲界色界無色界，悉能觀察分別知。善能明達一切界，真實究竟無有餘，如是真諦正法教，隨順學者是菩薩。第四生貴真佛子，從諸賢聖正法生，有無諸法無所著，捨離生死出三界。信佛堅固不可壞，究竟淨心不退轉，明了觀察甚深法，一切眾生無真實。行業世界諸佛剎，生死果報及涅槃，佛子若能如是觀，是名如來法化生。過去未來現在世，諸佛如來及正法，無量方便求究竟，成就一切大聖法。一切三世諸如來，平等觀察無異相，分別差別不可得，如是觀者達三世。如我所說讚歎者，是名四住摩訶薩，若能如是修學者，速成無上佛菩提。第五菩薩真佛子，微妙具足方便住，深入清淨巧方便，究竟一切功德業。所修無量諸功德，悉為一切作歸依，饒益安樂大慈悲，哀愍度脫諸群生。為一切世除眾難，永拔生死令歡喜，調伏一切諸群生，具足功德趣涅槃。普為一切諸群生，分別演說清淨法，是名第五摩訶薩，成就方便度眾生，具足一切功德者，演說五住淨妙法。第六正心真佛子，解真實法離愚癡，於一切世天人中，正念思惟滅虛妄。聞讚毀佛及佛法，一切菩薩所行道，眾生有量若無量，於佛法中心不動。眾生有垢若無垢，或有易度或難度，法界有量若無量，世界有成或有敗。或聞法界若有無，過去未來今現在，菩薩於此一切法，寂然觀察心不動。觀一切法無性相，其義真實如虛空，猶若幻化夢所見，是人於法為真解。第七不退真佛子，聞有諸佛菩薩法，聞無諸佛菩薩法，若出非出不退轉。過去未來及現在，一切諸佛有以無，若法起滅不起滅，若有一相若異相。若一即多多即一，義味寂滅悉平等，遠離一異顛倒相，是名菩薩不退住。若有法相及無相，若有法性及無性，二俱無實等虛空，如是知者必究竟。第八童真真佛子，身口意行悉具足，微妙清淨無染污，隨意所欲自在生。悉知一切眾生心，善能觀察諸欲性，了眾生法無差別，十方世界成敗相。速逮一切妙神通，往詣十方諸佛剎，隨意自在無障礙，聞說妙法悉受持。六種震動一切國，皆悉能持諸世界，梵音遍滿十方剎，度脫無量群生類。諮問佛義不可數，變化其身無有量，隨受化者演法言，如佛所說無有異。第九王子摩訶薩，悉能分別諸群生，善知輕重煩惱行，隨其所應方便度。善分別知諸法相，明達世界先後際，善解俗諦第一義，具足方便無有餘。善能了達法王處，隨順法王威儀法，善知安入法王位，善知分別法王界。第十灌頂真佛子，方便善持一切法，如法隨順入深義，悉能究竟分別說。悉度眾生無有餘，而於眾生不取相，寂然不動學正念，悉在十方諸佛前。灌頂菩薩真佛子，悉能究竟諸勝法，十方無量諸世界，悉能震動光普照。能持十方諸世界，嚴淨一切眾生心，悉知一切眾生根，演梵音聲滿十方。調伏化度諸群生，悉令修習菩提心，普入十方諸佛國，觀察法界無有餘。灌頂色身及身業，神足自在不思議，觀察三世佛國智，乃至王子所不測。三世諸佛及佛法，分別了知無障礙，法界無量無有邊，諸佛聲聞悉充滿。盡於一切諸世界，皆悉能持光普照，盡於一切群生類，為說究竟正覺智。如是十住諸菩薩，悉從如來法化生，隨其方便及境界，一切天人莫能知。初發無上菩提心，充滿十方悉無餘，了達三世諸法相，具足成就一切智。無邊佛剎及世間，無量無數眾生類，煩惱業報菩提心，如是一切無所著。初求佛道發一念，世間眾生及二乘，斯等一切莫能知，何況菩薩餘功德？十方一切諸世界，能以一毛悉稱舉，彼知菩薩具足行，疾得如來一切智。十方一切大海水，能以一毛渧令盡，於一念中悉知數，如是行者真佛子。一切世界末為塵，悉能分別知其數，菩薩所行等微塵，是則名為真佛子。過去未來現在佛，一切緣覺及聲聞，分別解說不能盡，發心菩薩諸功德。菩薩初發菩提心，廣大無量無有邊，大慈大悲覆一切，何況菩薩餘功德。」<p>大方廣佛華嚴經梵行品第十二<p>爾時，正念天子白法慧菩薩言：「佛子！一切世界中，諸菩薩摩訶薩信家、非家、出家學道，捨離俗飾，被服法衣，彼諸菩薩云何方便修習梵行，具足菩薩十住道地，速成無上平等菩提？」<p>爾時，法慧菩薩答正念天子言：「正士！此菩薩摩訶薩一向專求無上菩提，先當分別十種之法。何等為十？所謂：身、身業、口、口業、意、意業、佛、法、僧、戒，應如是觀：為身是梵行耶？乃至戒是梵行耶？若身是梵行者，當知梵行則不清淨；當知梵行則為非法；當知梵行則為渾濁；當知梵行則為臭惡；當知梵行則為穢污；當知梵行則為塵垢；當知梵行則為諂曲；當知梵行則為八萬戶蟲。若身業是梵行者，當知身四威儀則為梵行；左右顧眄舉足下足則為梵行。若口是梵行者，當知音聲則為梵行；當知語言則為梵行；當知心觸則為梵行；當知舌動則為梵行；當知脣齒和合則為梵行。若口業是梵行者，當知語言則為梵行；當知所說作、無作、稱譏、毀譽，則為梵行。若意是梵行者，當知覺、觀、憶念、不忘、思惟、幻、夢等悉為梵行。若意業是梵行者，當知想是梵行；施設是梵行；寒、熱、飢、渴、苦、樂、憂、喜等悉是梵行。若佛是梵行者，為色是佛耶？為受、想、行、識是佛耶？為三十二相、八十種好是佛耶？為一切神通、業報是佛耶？若法是梵行者，為正教是法耶？為寂滅、離涅槃是法耶？為生、非生是法耶？為實、非實是法耶？為虛妄是法耶？為合、散是法耶？若僧是梵行者，為向須陀洹果是僧耶？為得須陀洹果是僧耶？為向斯陀含阿那含阿羅漢果是僧耶？為得斯陀含阿那含阿羅漢果是僧耶？為三明、六通是僧耶？為時解脫是僧耶？為非時解脫是僧耶？若戒是梵行者，為戒場是戒耶？為十眾是戒耶？為問清淨、不清淨是戒耶？為戒師是戒耶？為三羯磨和尚是戒耶？為鬀髮、法服、乞食是戒耶？菩薩摩訶薩當如是觀察十種法。<p>「又，知過去無所至，未來無所有，現在無作者、無知者、無受報者，此世不至彼世，彼世不至此世。為何等法是梵行？梵行法為在何處？誰有是梵行法？此梵行法為是有耶？為是無耶？為是色法耶？為非色法耶？為是受、想、行、識法耶？為非受、想、行、識法耶？菩薩摩訶薩正念無障礙，觀察、分別三世諸法平等，猶如虛空，無有二相。如是觀者，智慧、方便無所罣礙。於一切法而不取相，一切諸法無自性故；於一切佛及諸佛法平等觀察，猶如虛空；是名菩薩摩訶薩方便修習清淨梵行。<p>「又復修習增上十法。何等為十？所謂：是處非處智，去、來、現在諸業報智，一切諸禪三昧正受解脫垢淨起智，眾生諸根智，隨諸欲樂智，種種性智，至一切處道智，無障礙宿命智，無障礙天眼智，斷習氣智，是為十。如是觀察如來十力甚深無量，具足長養大慈悲心，悉分別眾生而不捨眾生，亦不捨寂滅；行無上業，不求果報；觀一切法如幻、如夢、如電、如響、如化。菩薩摩訶薩如是觀者，以少方便，疾得一切諸佛功德。常樂觀察無二法相，斯有是處。初發心時，便成正覺，知一切法真實之性，具足慧身，不由他悟。」
。
<juan>大方廣佛華嚴經卷第九<p>初發心菩薩功德品第十三<p>爾時，天帝釋白法慧菩薩言：「佛子！初發心菩薩為成就幾功德藏？」<p>法慧答言：「佛子！是處甚深！難知、難信、難解、難說、難通、難分別，雖然，我當承佛神力，具足演說。佛子！假使有人供養東方阿僧祇世界眾生一切樂具乃至一劫，然後教令淨修五戒，南、西、北方，四維，上、下，亦復如是。佛子！於意云何？彼人功德寧為多不？」<p>帝釋言：「佛子！除諸如來，其餘一切，不能稱量彼人功德。」<p>法慧菩薩語帝釋言：「佛子！初發心菩薩功德之藏百分，彼人功德不及其一，千分、百千分、億分、百億分、千億分、百千億分、百那由他分、千那由他分、百千那由他分、億那由他分、百億那由他分、千億那由他分、百千億那由他分，乃至不可數不可譬諭不可說分，彼人功德不及其一。<p>「佛子！復置此諭：假使有人供養十方各十阿僧祇世界眾生一切樂具乃至百劫，然後教令淨修十善；教十善已，又復供養一切樂具乃至千劫，然後教令淨修四禪；教四禪已，又復供養一切樂具至百千劫，然後教行四無量心；又復供養一切樂具乃至億劫，然後教行四無色定；又復供養一切樂具至百億劫，然後教令得須陀洹果；又復供養一切樂具至千億劫，然後教令得斯陀含果；又復供養一切樂具至百千億劫，然後教令得阿那含果；又復供養一切樂具至億那由他劫，然後教令得阿羅漢果；又復供養一切樂具至千億那由他劫，然後教令盡成緣覺。佛子！於意云何？彼人功德寧為多不？」<p>帝釋白言：「佛子！彼人功德唯除諸佛，其餘一切悉不能知。」<p>法慧言：「佛子！初發心菩薩功德之藏，百分千分乃至不可數不可譬諭不可說分，彼人功德不及其一。何以故？佛子！一切諸佛初發心時，不為供養十方各十阿僧祇世界眾生一切樂具，百劫乃至千億那由他劫故，出興於世；亦不為教爾所眾生，淨修五戒、十善、四禪、四無量心、四無色定、須陀洹果、斯陀含果、阿那含果、阿羅漢果、辟支佛道故，出興於世；欲不斷佛種故，發菩提心；欲充滿十方一切世界故，發菩提心；欲悉度脫一切眾生故，發菩提心；欲悉知一切世界成壞故，發菩提心；欲悉知一切世界中眾生垢淨起故，發菩提心；欲悉知一切世界自性清淨故，發菩提心；欲悉知一切群生虛妄煩惱習氣故，發菩提心；欲悉知一切眾生死此生彼故，發菩提心；欲悉知一切眾生諸根方便故，發菩提心；欲悉知一切眾生心心所念故，發菩提心；欲悉分別三世一切眾生故，發菩提心；欲悉知一切諸佛平等境界故，發菩提心。<p>「佛子！復置此諭：假使有人於一念頃，能過東方無量世界，彼人以此自在神力，從此東行盡無量無數阿僧祇劫，猶不能得世界邊際；又第二人，神力自在，於一念頃能過前人無量無數阿僧祇劫所行世界，此第二人從此東行盡無量無邊阿僧祇劫，猶不能得世界邊際；又第三人，神力自在，於一念頃，能過前人無量無數阿僧祇劫所行世界；又第四人，神力自在，於一念頃，能過前人無量無數阿僧祇劫所行世界；又第五人，神力自在，於一念頃，能過前人無量無數阿僧祇劫所行世界；又第六人，神力自在，於一念頃，能過前人無量無數阿僧祇劫所行世界；又第七人，神力自在，於一念頃，能過前人無量無數阿僧祇劫所行世界；又第八人，神力自在，於一念頃，能過前人無量無數阿僧祇劫所行世界；又第九人，神力自在，於一念頃，能過前人無量無數阿僧祇劫所行世界；又第十人，神力自在，於一念頃，能過前人無量無數阿僧祇劫所行世界；彼第十人，以此最勝自在神力，從此東行盡無量無數阿僧祇劫，猶故不得世界邊際，十方世界亦復如是；如是展轉乃至百人，其人以此最勝自在神力，於無量無數阿僧祇劫所至十方，尚可了知得其邊際，初發心菩薩功德之藏，不可得知，何以故？初發心菩薩不齊限，為爾所世界眾生故，發菩提心；悉為十方一切世界眾生故，欲度一切眾生故，欲分別知一切世界故，發菩提心；欲知微細世界即是大世界，知大世界即是微細世界；知少世界即是多世界，知多世界即是少世界；知廣世界即是狹世界，知狹世界即是廣世界；知一世界即是無量無邊世界，知無量無邊世界即是一世界；知無量無邊世界入一世界，知一世界入無量無邊世界；知穢世界即是淨世界，知淨世界即是穢世界；於一毛孔中悉分別知一切世界，於一切世界中悉分別知一毛孔性；知一世界出生一切世界，知一切世界猶如虛空，欲於一念知一切世界，悉無有餘故，發阿耨多羅三藐三菩提心。<p>「佛子！復置此諭：假使有人，於東方無量無邊阿僧祇世界，於一念中悉分別知成敗之數，此人精勤方便，念念次第，於無量無數阿僧祇劫，欲盡算知東方世界成敗之數，猶不能知；又第二人，於第一人無量無數阿僧祇劫，所算世界成敗之數，於一念中悉能了知，此人精勤方便，念念次第，於無量無邊阿僧祇劫，猶不能盡知東方世界成敗之數；如是展轉，乃至第十；彼第十人，於第九人無量無邊阿僧祇劫所算世界成敗之數，於一念中悉能了知，此人精勤方便，念念次第，於無量無邊阿僧祇劫，猶不能盡知東方世界成敗之數，乃至十方，亦復如是；十方無量無邊世界成敗之數，尚可了知；初發心菩薩功德之藏，不可得知，何以故？初發心菩薩摩訶薩不為齊限，知爾所世界劫數成敗故，發菩提心；菩薩摩訶薩，欲悉了知一切世界劫數成敗故，發菩提心；欲知長劫即是短劫，短劫即是長劫；知一劫即是不可數阿僧祇劫，不可數阿僧祇劫即是一劫；知一切有佛劫；知一切無佛劫；知一佛劫中有無量佛，知無量佛劫中有一佛；知異劫中有無異劫，知無異劫中有異劫；知有盡劫是無盡劫，知無盡劫是有盡劫；知無量劫即是一念，知一念即是無量劫；知一切劫入無劫，知無劫入一切劫；欲悉了知過去、未來際及現在一切世界劫數成敗故，發阿耨多羅三藐三菩提心。是名菩薩初大誓莊嚴，所謂：悉知一切劫智慧照明。<p>「佛子！復置此諭：假使有人，於一念中悉知無量無邊阿僧祇世界眾生種種欲樂，此人精勤方便，念念次第，於無量無數阿僧祇劫不能盡知東方一切世界眾生種種欲樂；如是展轉至第十人，此第十人，於第九人無量無數阿僧祇劫，精勤方便，所知眾生種種欲樂，於一念中，悉能了知，此人如是精勤方便，念念次第，無量無數阿僧祇劫，猶不能盡知東方一切世界眾生種種欲樂，乃至十方，亦復如是；如是十方無量無邊阿僧祇世界眾生種種欲樂，尚可了知；初發心菩薩功德之藏，不可得知。何以故？佛子！初發心菩薩摩訶薩不齊限欲知爾所世界眾生種種欲樂故，發菩提心；欲悉知十方一切世界眾生種種欲樂故，發阿耨多羅三藐三菩提心；欲知種種無量欲樂即是一欲，而亦不壞一切欲性，欲悉知一切眾生欲樂海，欲知一眾生欲即是一切眾生欲，欲悉知一切眾生去、來、現在種種欲樂，欲悉知相似欲、不相似欲，欲知一切欲即是一欲、一欲即是一切欲，欲得具足如來種種欲樂力、欲知有上欲、無上欲，有餘欲、無餘欲，等欲、不等欲，有所依欲、無所依欲，共欲、不共欲，有邊欲、無邊欲，善欲、不善欲，世間欲、出世間欲，大智欲、淨欲、勝欲、無礙智欲、無礙智佛解脫欲、清淨欲、不清淨欲、廣欲、狹欲、細欲、麁欲，故發阿耨多羅三藐三菩提心；欲悉知一切眾生，一一眾生有十種欲，所謂：因苦生欲、方便欲、希望欲、著味欲、隨因生欲、隨緣生欲、盡欲、一切欲、初發心菩薩摩訶薩欲悉分別了知此諸欲網故，發阿耨多羅三藐三菩提心。<p>「佛子！復置此諭：假使有人於一念中，悉知無量無邊阿僧祇世界眾生種種諸根，以此智慧精勤方便，念念次第，於無量無數阿僧祇劫不能盡知東方一切世界眾生種種諸根，廣說乃至悉知一切眾生，一一眾生有十種根。<p>「佛子！復置此諭：假使有人於一念中，悉知東方無量無邊阿僧祇世界眾生種種希望，廣說乃至悉知一切眾生，一一皆有十種希望。<p>「佛子！復置此諭：假使有人於一念中，悉知無量無邊阿僧祇世界眾生種種方便，廣說乃至悉知一切眾生，一一皆有十種方便。<p>「佛子！復置此諭：假使有人於一念中，悉知無量無邊阿僧祇世界眾生念念心意，廣說乃至悉知一切眾生，一一皆有十種心。佛子！復置此諭：假使有人於一念中，悉知無量無邊阿僧祇世界眾生種種諸業，廣說乃至悉知一切眾生一一皆有十種業。<p>「佛子！復置此諭：假使有人於一念中，悉知東方無量無邊阿僧祇世界眾生種種煩惱，此人精勤方便，念念次第，於無量無數阿僧祇劫，猶不能知東方一切眾生種種煩惱；如是展轉乃至第十；此第十人，於第九人無量無數阿僧祇劫所知眾生種種煩惱，於一念中悉分別知，此人精勤方便，念念次第，於無量無數阿僧祇劫，猶不能盡知一切眾生種種煩惱，乃至十方亦復如是；爾所世界一切眾生種種煩惱尚可得知，初發心菩薩功德之藏，不可得知。何以故？佛子！初發心菩薩不齊限欲知爾所世界眾生種種煩惱故，發阿耨多羅三藐三菩提心；欲悉分別了知一切眾生種種煩惱故，發菩提心；所謂：欲悉知輕煩惱、重煩惱、結使煩惱、纏煩惱、一一眾生無量煩惱、一切眾生種種覺觀煩惱、依無明煩惱、愛相應煩惱、貪欲不善根煩惱、瞋恚不善根煩惱、愚癡不善根煩惱、等分煩惱、一切煩惱、根本煩惱、我我所煩惱、我慢煩惱、邪憶念虛妄生煩惱、因身見生六十二見等諸煩惱、蓋煩惱、障礙煩惱，欲悉了知一切眾生煩惱惑網，具足大慈大悲一切種智故，發阿耨多羅三藐三菩提心。<p>「佛子！復置此諭：假使有人於一念中，悉見東方無量無邊世界現在諸佛及彼一切眾生，此人悉能恭敬、禮拜、尊重、讚歎、一心觀察種種供養，無量上味肴膳飲食，香華、瓔珞、繒綵、幢蓋、上妙宮殿嚴飾、帳幔、寶網羅覆、眾寶莊嚴師子之座，此人精勤方便，念念次第，以如是等眾妙供具，無量無數阿僧祇劫供養諸佛；又復勸教彼諸眾生，以如是等眾妙供具，於無量無數阿僧祇劫供養諸佛，彼諸如來般涅槃已，復為一一諸如來故，以無量寶起塔供養，其塔高廣，一一周滿無量無邊世界，又以上妙眾寶而莊嚴之，一一塔中有無量無數如來形像，彼諸形像光明普照無量無邊諸佛世界，又復勸彼一一眾生為諸如來，起眾寶塔，嚴好如前，十方世界亦復如是。佛子！於意云何？彼人功德寧為多不？」<p>帝釋答言：「彼人功德，唯佛乃知，餘無能及。」<p>法慧答言：「佛子！初發心菩薩摩訶薩功德之藏，百分、千分、乃至不可數、不可譬諭、不可說分，彼人功德不及其一。佛子！假使有人於第一人及所勸眾生精勤方便，念念次第，無量無數阿僧祇劫，所作功德諸供養具，於一念中，皆悉能辨，此人如是精勤方便，念念次第，於無量無數阿僧祇劫供養功德，廣說如前；如是展轉乃至第十人，廣說亦復如前；初發心菩薩摩訶薩功德之藏，百分、千分、乃至不可數、不可譬諭、不可說分、彼人功德不及其一，何以故？佛子！彼菩薩不為齊限，供養爾所如來故，發阿耨多羅三藐三菩提心，欲悉供養十方法界、虛空界等世界中三世諸佛故，發阿耨多羅三藐三菩提心；發是心已，得知盡過去際諸佛無障礙智，得信盡未來際諸佛功德，得知盡現在際一切諸佛所說智慧，彼三世一切諸佛功德，此菩薩摩訶薩悉皆信向受持修習，得證身證，悉等諸佛一切功德，何以故？初發心菩薩摩訶薩，欲不斷一切諸佛性故，發菩提心；欲令慈悲心充滿一切世界眾生悉無餘故；欲悉度脫一切眾生故；欲悉知一切世界成敗故；欲悉知一切世界眾生垢淨起故；欲令三有眾生悉得清淨故；欲悉知一切眾生心念煩惱習故；欲悉知一切眾生死此生彼故；欲悉知一切眾生諸根方便故；欲悉知一切眾生心心行故；欲悉知一切三世眾生故；欲悉知三世諸佛具足功德故；欲悉知三世諸佛無上菩提故；欲悉知三世諸佛具足淨法故；欲悉知三世諸佛法平等相故；欲悉知三世諸佛無上智慧因緣清淨故；欲悉知長養三世諸佛智慧力故；欲悉具足三世諸佛無畏法故；欲悉具足莊嚴三世諸佛不共法故；欲悉得法界等無量無邊三世諸佛平等智慧故；發阿耨多羅三藐三菩提心。何以故？此初發心菩薩即是佛故；悉與三世諸如來等，亦與三世佛境界等，悉與三世佛正法等，得如來一身無量身，三世諸佛平等智慧所化眾生，皆悉同等；悉能震動一切世界，悉能普照一切世界，悉能休息一切世界諸惡道苦，悉能嚴淨一切世界，悉於一切世界示現成佛，悉令一切眾生皆得歡喜，悉令一切眾生解深法界，悉能護持諸佛種性，悉得諸佛智慧光明；彼初發心菩薩摩訶薩，常不遠離三世諸佛及諸佛法，一切菩薩、緣覺、聲聞及所行法，世間、出世間法，眾生及眾生法，專求菩提智慧無礙。」<p>爾時，佛神力故，說初發心菩薩功德藏力故，十方各萬佛剎塵數世界六種震動，雨眾天華、天香、天末香、天鬘、天寶、天莊嚴具，自然演出微妙樂聲；又復震吼師子之音，放大光明普照十方。爾時，十方各過十佛剎塵數世界，有萬佛剎塵數諸佛，悉號法慧，各現其身，示法慧菩薩而告之言：「善哉！善哉！佛子！善說初發心菩薩功德之藏，我等萬佛剎塵數如來，亦悉演說發心菩薩功德之藏，十方世界一切諸佛亦復如是；法慧菩薩說是發心菩薩功德藏時，萬佛世界塵數眾生，皆得初發心菩薩功德之藏，發阿耨多羅三藐三菩提心；我等今者悉授彼記，於未來世，各於十方一時成佛，同號淨心如來、應供、等正覺，我等悉當護持此法，普為未來諸菩薩故；如此娑婆世界、四天下閻浮提、菩提樹下、須彌山頂、妙勝殿上、敷演此法，教化眾生，十方世界千億那由他不可量、不可數、不可思議、無有邊際、不可說法界、虛空界等諸世界中，亦說是法教化眾生，彼說法者，悉名法慧，佛神力故、佛本願力故、顯示佛法故、智慧光明普照故、解第一義故、法如是故、諸菩薩歡喜故、讚歎諸佛功德故、悉知諸佛平等故、解法界無有二故。」<p>爾時，法慧菩薩普觀十方，普觀一切大眾，觀虛空界，觀成就眾生界，不違業報，清淨如虛空界，欲拔三有垢穢眾生，欲令眾生得廣解脫，欲知種種諸根，等觀三世正趣涅槃，及現自身甚深清淨諸功德故，承佛神力，以偈頌曰：「大慈大悲心，充滿十方界，分別諸佛剎，佛法及三世，欲具佛功德，菩薩法藏海，饒益眾生故，初發菩提心。欲悉分別知，虛空等法界，一切群生類，諸佛及佛法，欲得一切佛，諸道至處力，成就不退轉，饒益諸群生。一切眾生中，常起大慈悲，遠離瞋恚念，修習饒益心。慈光照十方，為眾作歸依，諸佛悉護念，功德難思議。欲悉分別知，一切諸佛剎，如來妙法身，甚深難思議。無量功德藏，智慧甚深廣，因是初發心，專求佛菩提。欲悉分別知，一切眾生類，十方世界中，智慧無障礙。麁細諸世界，或狹廣無量，一切中知一，一中知一切。菩薩於彼行，精勤不放逸，苦樂無厭著，欲度眾生故。一切佛現前，樂觀無厭足，悉入甚深法，無量功德海。五道諸群生，愍之如一子，令除眾垢穢，具足清淨法。欲令諸佛種，究竟不斷絕，降伏一切魔，摧滅無有餘。平等觀如來，三世諸法相，甚深微妙法，常修不放逸。菩薩常樂觀，一切佛境界，是故諸如來，甘露慧灌頂。信心不可沮，堅固如金剛，於諸如來所，知恩而報恩。最勝之境界，無量智慧光，自悟不由他，菩薩初發心。悉能分別知，五道眾生欲，種種諸業報，一切心所行。知諸根利鈍，無量無數性，一切勝境界，菩薩初發心。菩提心無量，清淨法界等，無著無所依，無染如虛空。成就佛智慧，其心無障礙，諦了真實際，寂滅離虛妄。了達眾生心，而無眾生想，方便分別法，究竟到彼岸。無量無數劫，悉能分別知，往詣諸佛剎，明解甚深法。若能分別知，無量諸佛法，清淨法界藏，諦了無疑惑。深解眾生根，究竟到彼岸，平等觀諸法，則與如來等。清淨無量心，常在諸佛前，恭敬而尊重，供養人師子。親覲一切佛，樂觀無厭足，彼諸如來等，護念此菩薩。於諸深妙法，分別無障礙，無著無所依，心淨如虛空。彼知人師子，智慧海深廣，寂然入正受，三世觀無礙。堅固不可沮，一切莫能壞，專念無上道，未曾有斷絕。離闇趣明正，志學諸善法，常樂觀寂滅，具足真實性。寂默語言道，平等無異觀，於法不分別，是則從如生。悉能分別知，諸佛深境界，寂然入正受，三達無障礙。十方世界中，一切諸佛剎，菩薩自在力，一念悉周遍。無量不可數，方便悉具足，普遊十方界，是名真佛子。具足大悲心，清涼除渴愛，大慈念一切，無礙如虛空。於彼眾生類，不生眾生想，悉已離虛妄，清淨遊十方。於彼諸群生，常施以無畏，如此真實行，是則等如來。常說甚深法，清淨無所著，是故十方佛，一切悉護念。過去未來世，無量無數劫，次第悉憶念，具足分別知。菩薩於現在，一切十方界，悉能普周遍，濟度諸群萌。深智正觀察，明了無障礙，悉知因緣合，磨滅無堅固。一切眾生類，諸有疑難者，菩薩悉除滅，安住法性中。菩薩無畏力，降伏一切魔，悉能為眾生，滅除愚癡闇。世界若成壞，悉皆分別知，若能如是觀，佛境無疑惑。觀察三世法，疑網永已除，一切如來所，淨信不可壞。信力安隱住，智慧力成就，智慧清淨故，決定解真實。盡於未來際，饒益眾生故，欲令一切眾，究竟得解脫。無際生死中，精勤不厭倦，一切地獄處，受苦為眾生，功德智慧藏，具足皆成就。悉能善分別，一切眾生根，又能分別知，眾生種種業，隨彼業對治，菩薩為說法，以大慈悲心，隨順世間行。悉於一切法，解達空無我，一一音聲中，演說無量教，菩薩放大光，種種微妙色，普照十方界，除滅一切闇。一一光明端，清淨寶華座，菩薩悉處上，為眾演說法。於一毛孔中，普見十方剎，彼剎妙莊嚴，諸佛菩薩會。一一如來所，無量眾圍遶，清淨妙智慧，明了眾生心。十方世界中，無量諸佛剎，菩薩神通力，一念悉遍至。恭敬供養佛，饒益眾生故，一一導師所，諮決甚深義。普於諸世尊，先起慈父想，饒益眾生故，分別菩薩行。明淨利智慧，解達深法藏，出生無量智，佛法無所礙。無量無數劫，分別說法界，劫數可究竟，法界無窮盡。平等觀諸法，其心無所染，不厭生死苦，智慧無障礙。無上佛種性，三世法王家，一切如來法，菩薩由此生。清淨妙法身，應現種種形，猶如大幻師，所樂無不見。或處為眾生，究竟菩薩行，或復現初生，出家行學道，或於樹王下，自然成正覺，或處為眾生，示現入泥洹。現住甚深妙，無量自在法，聲聞辟支佛，一切莫能測。菩薩身口意，寂滅無生相，普應一切世，方便無不現。如是佛真子，境界甚深妙，眾生若思議，迷亂心發狂。一切悉具足，安住無礙智，普現諸如來，無量自在力。菩薩功德藏，世間無與等，何況最勝尊，無量難思議。菩薩雖未得，具足一切智，無量諸法門，究竟到彼岸。一切勝妙法，皆悉已具足，一向求菩提，究竟一乘道。於彼諸群生，善知時非時，為欲利益故，示現大神力。一身悉充滿，一切諸佛剎，演出淨光明，輝耀無倫匹。遍照十方界，除滅一切闇，普降妙法雨，如海大龍王。觀察一切法，虛妄猶如幻，煩惱業力故，生死常輪轉。以大慈悲心，普覆諸群生，清淨妙方便，度脫無量眾。菩薩功德力，與諸如來等，無量智慧海，清淨如虛空。無量無數劫，具修菩薩行，精進勤方便，欲度一切眾。眾生種種行，悉能分別知，令修清淨業，志求無上道。菩薩摩訶薩，行是勝妙法，決定不退轉，諦觀一切智。一切諸世界，無量難思議，菩薩能於彼，一念悉周遍。遠離虛妄想，其心如虛空，清淨法身一，普應一切世。湛然常不動，十方無不現，分別一切法，不取諸法相。了達一切法，其心無所染，濟度一切眾，而無解脫者。一切群生類，種種諸希望，善惡無記法，寂滅如虛空。隨順眾庶類，種種欲樂相，無量自在力，悉能應化之。猶如工幻師，能現種種身，菩薩自在力，充滿十方界。菩薩淨法身，無量等虛空，隨眾所欲樂，一切無不現。其心無所染，真實無虛妄，清淨煩惱法，皆悉無所有。解脫非解脫，其心無所染，普施苦眾生，無上涅槃樂。悉於諸世間，智慧無所畏，具足眾相好，究竟無上道。一念悉分別，一切諸法相，去來現在世，求之無所有。菩薩觀前際，了達過去世，分別後際相，究竟亦如是。一切佛世界，分別皆悉知，除滅眾煩惱，具足諸功德。常好觀寂靜，究竟趣涅槃，樂無諍三昧，其心無所依。菩薩等實際，一切無與等，究竟堅固行，決定不退轉。彼修眾勝行，寂滅無所依，其心常安住，不動如須彌。菩薩淨妙行，充滿諸法界，諸佛及菩薩，皆悉分別知。欲求導師慧，究竟最勝道，甚深一切智，無上解脫王，勇猛勤精進，速發菩提心，欲求最勝樂，應疾斷諸漏。菩薩摩訶薩，初發清淨心，彼心功德藏，說之不可盡。饒益眾生故，讚歎如來行，一心善諦聽，最勝所行道。無量諸佛剎，悉末為微塵，一塵置一剎，悉能分別知，是諸剎土中，一切諸如來，說初功德藏，猶故不可盡。善分別眾生，而無眾生想，善解一切語，而無言語想。甚深無礙智，分別諸世界，善解劫成敗，而無成敗想。清淨廣大心，猶如虛空性，明解三世法，一切諸世間。除滅諸煩惱，永盡無有餘，無礙寂滅觀，是則佛正法。十方世界中，一切如來所，一念悉遍至，其心無所染。善解不生法，如如真實際，一切種種相，皆悉無真實。無量不可數，一切諸如來，清淨眷屬俱，悉往禮供養。常樂問如來，甚深微妙法，一切諸菩薩，誓願清淨行。十方世界中，一切諸導師，一念悉覩見，而心無所依。一切三有中，最勝妙功德，以此清淨行，莊嚴諸佛剎。慧眼無障礙，善解一切生，分別無所有，遠離無染著。善解眾生根，煩惱及習氣，眾生種種欲，了達不思議。菩薩摩訶薩，先知眾生心，隨彼所應度，慧者為說法。善知時非時，眾生淨穢行，漸令彼清淨，究竟得解脫。無量那由他，甚深諸三昧，菩薩自在力，一念悉能入。三昧起住相，悉善分別知，無量諸境界，善解住起緣。如是等智慧，皆悉已具足，不久得菩提，一切無障礙。常為利眾生，正趣智慧光，彼能與眾生，無上丈夫法。悉能善分別，一切劫長短，晝夜及歲月，斯亦善觀察。正念不放逸，善解諸世間，分別諸佛剎，真實無差別。能善分別知，一切諸世界，於彼十方國，無有分別想。如是正觀察，十方諸世界，嚴淨一切國，而心無所著。成就智慧力，與諸如來等，是處非處力，分別知眾生。悉知眾生類，善惡諸業報，過去未來世，明達無障礙。一切諸世界，眾生種種性，於彼三有中，悉能分別知。一切群生類，諸根上中下，菩薩摩訶薩，悉能分別知。一切眾生類，欲樂上中下，清淨不清淨，悉能分別知。分別知眾生，一切至處道，永斷相續緣，究竟離三有。一切諸三昧，正受禪解脫，垢穢清淨起，悉能分別知。次第知宿命，隨所受苦樂，如是分別者，是則如來力。一切善不善，眾生煩惱業，分別五道生，究竟得泥洹。諸漏若未盡，能趣處處生，煩惱習已滅，究竟無上道。方便度眾生，滅垢具淨道，慧者能分別，是則人中雄。具足十種力，慧光除眾冥，安住最勝力，疑惑究竟滅。一一毛孔中，無量諸佛剎，菩薩摩訶薩，一切皆悉見。穢濁或清淨，種種妙莊嚴，隨彼諸行業，皆悉分別知。一一微塵中，一切諸佛剎，諸佛及菩薩，佛子皆悉見。諸剎不積聚，不亂不迫迮，一切入一剎，而亦無所入。十方諸國土，虛空法界等，能於一毛孔，具足分別知，普見十方界，一切諸最勝。微妙淨莊嚴，一切諸佛剎，一切諸如來，及彼嚴淨國。於一毛孔中，慧者皆悉見，三世差別相，一切諸法界。時節歲相續，分別得解脫，如是真佛子，具足無所畏。是名人中雄，明達智慧者，如是深法門，慧者悉分別。彼於如來所，恭敬喜無量，無量無數劫，長養功德藏。供養一切佛，度脫眾生故，無量自在力，種種能示現。彼智慧境界，與諸如來等，無量諸佛所，所學皆成就。寂靜深法藏，悉樂無厭足，一切導師所，恭敬尊重心。彼修菩薩行，常飲法甘露，悉能善分別，長養智慧法。菩提無礙辯，甚深諸三昧，信心不可動，猶如須彌山，長養諸眾生，一切功德藏。菩薩摩訶薩，大慈悲無量，普念一切眾，其心無所著。一切種智樂，惠施諸眾生，悉欲救世間，永離煩惱垢。菩薩摩訶薩，大悲心無量，佛及己眾生，等觀無有異。樂觀寂滅相，諸法如虛空，慧者如是觀，一切真實性。菩薩初發心，甚深功德藏，無量無數劫，說之不可盡。出生諸如來，緣覺閑靜樂，自在聲聞眾，一切賢聖故。十方世界中，無邊諸佛剎，所有眾生類，供養無量劫。又教修五戒，十善及四禪，四等無色定，寂滅諸解脫。復於無量劫，供施諸樂具，又復教轉勝，漏盡成羅漢。如此諸功德，猶尚可稱量，發心功德藏，無譬不可說。又化無量眾，悉成辟支佛，寂靜三摩提，甚深諸功德。彼人功德聚，比初發心藏，百分不及一，乃至不可說。無量無有邊，微塵等佛剎，假使神力人，一念悉能過。如是神足力，無量劫中行，彼剎猶可數，發心藏難知。去來現在劫，無量無有邊，如是等諸劫，猶可知其數。菩薩初發心，無量功德藏，猶如虛空界，分際不可知。去來現在世，一切諸劫數，菩薩於一念，悉能分別故。菩薩發心寶，欲達去來今，一念悉明了，利益眾生故。十方世界中，無量剎眾生，所有欲希望，一念悉分別。知諸根方便，念念心所行，虛空尚可量，菩提心難知。所以不可量，大慈無量故，普施一切樂，充滿十方界。欲令悉得佛，法藏解脫樂，初發寶藏心，功德力無量。眾生欲希望，方便願求想，隨彼種種根，身口意所行。能於一念中，彼彼悉覺知，欲得一切智，發心願菩提。一切眾生類，無量煩惱業，由斯結業故，趣趣受諸有。如此結業報，猶可知邊際，發心功德藏，不可得思議。所以不可議，能發無上願，供養一切佛，永離諸煩惱。兼除群生類，一切煩惱業，濟拔三世苦，究竟大悲心。十方諸世界，無量無數佛，一念悉供養，兼以勸眾生。熏以殊妙香，寶幢諸幡蓋，天衣珍妙饌，上味甘露漿。隨時諸宮觀，床臥莊嚴具，清淨經行地，安身順道心。斯等眾供具，無量寶莊嚴，摩尼發光耀，皆是快樂因。如是供養佛，兼以勸眾生，不可思議劫，常行此供養。斯等諸功德，尚可究竟說，發心功德藏，無可為譬諭。一切諸譬諭，如前廣分別，欲比初發心，無量不及一。三世人中尊，一切功德業，無上菩提果，皆由初發心。無數億劫中，修行無上道，無數無有量，出過一切量。究竟一切智，其力不可量，到彼菩提岸，超度群生趣。初發菩薩心，廣大如虛空，出生諸功德，其相同法界。等觀諸法性，如實無異相，永離一切有，性同堅固士。甚深真法性，妙智隨順入，無邊諸佛土，一念悉周遍。一切智所知，無不遍觀察，無量佛境界，了達無障礙。常修妙功德，一切無與等，具足微妙戒，清淨無瑕穢。內外一切施，等心施一切，一切時常施，精勤不退轉。專念修正受，諸禪功德藏，常習微妙智，深廣無涯底。於此最勝地，成就佛真子，逮得如實智，平等甚深行。去來現在世，一切諸如來，悉以威神護，初發菩提心。甚深諸三昧，無量陀羅尼，諸佛自在力，莊嚴初發心。一切諸世間，莫能稱算者，無量無有邊，猶如虛空界。初發菩提心，無量無有邊，一切人師子，皆由初發心。如來十種力，四辯無所畏，無量諸功德，皆由初發心。一切諸導師，十八不共法，斯等殊勝慧，皆由初發心。諸佛妙色身，種種相莊嚴，究竟離虛妄，清淨真法身。天人所應供，甚深無礙智，如是等功德，皆由初發心。一切辟支佛，無量聲聞眾，斯等諸賢聖，皆由初發心。四禪無色定，甚深諸三昧，斯等無量樂，皆由初發心。去來今現在，十方天人類，一切世界中，趣趣受生樂，方便勤精進，諸根悉調伏，斯等無量樂，皆由初發心。所以然者何？菩薩摩訶薩，因初發心故，具六波羅蜜。化諸群生類，棄邪入正道，故能令三界，受茲種種樂。菩薩深妙智，通達無障礙，開導諸眾生，淨修殊勝業。滅除眾煩惱，一切不善行，修習涅槃道，度脫一切眾。無量智慧明，猶如淨日光，具足清白行，譬如月盛滿。無邊功德藏，猶如十方海，無垢無所染，清淨如虛空。菩薩初發心，稱讚不可盡，悉令諸眾生，具受一切樂。無量無數劫，廣修諸大願，常習功德業，調伏眾生故。無量無有數，淨願難思議，皆悉具足滿，令眾得清淨。普觀一切法，悉空無相願，弘誓願力故，心淨無所畏。解法真實性，清淨如虛空，定亂悉平等，寂滅無所有。甚深諸妙法，無量難思議，常為大眾說，其心無染著。十方世界中，一切諸如來，彼佛常讚歎，菩薩初發心。無量妙功德，莊嚴初發心，至彼清淨岸，性同諸如來。一切眾生類，無量無數劫，稱讚初發心，功德不可盡。諸佛功德藏，菩薩由是生，於諸三有中，最勝無倫匹。欲得一切佛，明淨智慧燈，應建弘誓願，速發菩提心。一切功德中，菩提心為最，能得無礙智，從佛法化生。一切眾生心，悉可分別知，一切剎微塵，尚可算其數。十方虛空界，一毛猶可量，菩薩初發心，究竟不可測。因初菩提心，出生三世佛，一切諸眾生，種種上妙樂。佛所讚功德，因此悉具足，於佛境界中，其心無疑惑。若能永遠離，一切諸疑惑，則能滅眾生，無量諸障礙。因初菩提心，嚴淨諸佛國，普令一切眾，具足微妙智。欲見十方剎，三世一切佛，又欲得無量，甚深功德藏。若欲滅眾生。無量生死苦。應建堅誓願。速發菩提心。」
。
<juan>大方廣佛華嚴經卷第十<p>明法品第十四<p>爾時，精進慧菩薩問法慧菩薩言：「佛子！初發心菩薩成就如是無量功德之藏，以大莊嚴而自莊嚴，乘一切智乘，入菩薩離生道，遠離世間，志求正覺。諸佛所住，皆以得住，決定成就無上菩提。彼菩薩摩訶薩云何修習功德轉勝，令諸如來皆悉歡喜，具足菩薩所住功德，清淨之行，大願成滿，得菩薩藏，隨其所應而化度之，已能不捨諸波羅蜜，隨所請眾生皆悉度脫，興隆三寶，永使不絕，一切所為善根境界諸行方便，皆悉不虛？<p>「善哉！佛子！當為我等演說此法，願樂欲聞。如諸菩薩所修功德，滅除癡闇、降伏眾魔、制諸外道、離於塵垢、具足成就一切功德，究竟永離惡道諸難。具足清淨甚深智慧，菩薩一切諸地功德，諸波羅蜜。三昧總持，六通三明，清淨之法，莊嚴一切諸佛世界，具足相好，微妙音聲，清淨心行，一切如來力無所畏，十八不共，薩婆若智。具足佛剎，隨成熟眾生，隨時，隨根，無量佛事及諸菩薩無量功德，菩薩正法，菩薩所行，菩薩之道，菩薩境界皆悉滿足，速成如來。一切諸佛無量法藏，悉能守護。分別廣說，開示顯現，眾魔外道所不能壞，攝持正法而無窮盡，於一切世界悉能演說。天王、龍王、夜叉王、乾闥婆王、阿脩羅王、迦樓羅王、緊那羅王、摩睺羅伽王、人王、梵王、諸佛法王，皆悉守護此菩薩摩訶薩。一切世間恭敬供養、尊重讚歎，常為諸佛之所護念。一切菩薩皆亦愛敬，得善根力、增長白法，能開諸佛甚深法藏，以大正法而自莊嚴，次第演說菩薩所行。」<p>爾時，精進慧菩薩欲重宣此義，以偈頌曰：「善哉願說大乘法，菩薩所成諸功德，深入廣大無量行，具足清淨無師智。若有菩薩初發心，成就功德智慧乘，入離生道出世間，決定疾得佛菩提。云何於佛正法中，修習功德轉增勝，令諸如來悉歡喜，佛所住地而得住？所行清淨大願滿，具足菩薩智慧藏，悉能度脫一切眾，而於群生無所著？不捨一切波羅蜜，諸所施為悉不虛，所請眾生皆能度，興隆佛法永不絕？淨眼境界無障礙，具足功德求佛道，人雄所行清淨道，悉為具足分別說？滅除一切愚癡闇，降伏眾魔制外道，離垢功德皆成就，得人中尊妙智慧？永離眾難惡道苦，清淨智慧皆具足，無量甚深大功德，成就最勝諸道力？得人中上妙智慧，隨其所應而度之，不可思議諸佛剎，自在無量作佛事？一切殊勝甚深行，分別人雄功德藏，常能護持最勝法，世間諸難莫能壞？云何無畏如師子，功德具足如滿月，猶如蓮華不著水，功德清淨如最勝？」<p>爾時，法慧菩薩告精進慧菩薩言：「善哉！善哉！佛子多所饒益、多所安樂、多所惠利、哀愍世間諸天人故，能問如是菩薩甚深清淨之行。佛子！汝住甚深真實智慧，大精進力，一心修習得不退轉，超出世間，所問自在與如來等。佛子！汝今諦聽，善思念之。我當承佛神力，為汝少說。佛子！此菩薩摩訶薩已得發心功德之藏，應離癡闇、精勤守護、滅諸放逸。<p>「佛子！菩薩摩訶薩有十種法，得不放逸。何等為十？一者、持戒清淨；二者、遠離愚癡，淨菩提心；三者、捨離諂曲，哀愍眾生；四者、勤修善根，得不退轉；五者、常樂寂靜，遠離在家、出家一切凡夫；六者、心不願樂世間之樂；七者、專精修習諸勝善業；八者、捨離二乘求菩薩道；九者、常習功德心無染污；十者、善能分別自知己身。佛子！是為菩薩修十種行住不放逸。<p>「佛子！菩薩摩訶薩已能住此不放逸法，又復正行十種淨法。何等為十？<p>「佛子！此菩薩摩訶薩如說修行，念智成就，捨離調戲諸放逸行，安住甚深微妙善法，常樂求法，心無厭足；隨所聞法，得真實觀，具足出生巧妙智慧，能入佛自在；心常寂定，未曾散亂，聞好聞惡，心無憂喜，猶如大地等視眾生；上中下類悉如佛想。恭敬供養和尚諸師及善知識菩薩法師。念念次第，如一切智。佛子！是為菩薩十種淨法。<p>「佛子！菩薩摩訶薩如是精勤修習念知，不捨方便，心無所倚修甚深法，入於無諍；無量無邊深妙佛法皆悉了知，令諸如來皆悉歡喜。<p>「佛子！菩薩摩訶薩行十種法，能令一切諸佛歡喜。何等為十？一者、所行精勤而不退轉；二者、不惜身命；三者、不求利養；四者、修一切法猶如虛空；五者、巧方便慧，觀察諸法等同法界；六者、分別諸法，心無所倚；七者、常發大願；八者、成就清淨忍智光明；九者、善知一切損益諸法；十者、所行法門皆悉清淨。佛子！是為菩薩行十種法，能令一切諸佛歡喜。<p>「佛子！菩薩復安住十法，能令一切諸佛歡喜。何等為十？安住不放逸；安住無生法忍；安住大慈；安住大悲；安住滿足諸波羅蜜；安住菩薩清淨之行；安住滿足無量大願；安住巧方便；安住一切力；安住一切法；猶如虛空無所依止。佛子！是為菩薩安住十法，能令一切諸佛歡喜。<p>「佛子！菩薩摩訶薩行十種法，能速成就一切諸地。何等為十？一者、心常樂行諸功德事；二者、行大莊嚴諸波羅蜜道；三者、智慧明達，不隨他語；四者、恒不遠離真善知識；五者、常修精進而不退轉；六者、善取佛意，受持諸法；七者、行諸善根心無憂慼；八者、以大乘莊嚴而自莊嚴，明利慧光普照一切；九者、安住一切諸地法門；十者、同三世佛善根正法。佛子！是為菩薩行十種法，能速成就一切諸地。<p>「佛子！彼菩薩摩訶薩住諸地已，先應修習巧妙方便。隨其所得諸地法門，隨其所得甚深智慧，隨其行業，隨其依果，隨其境界，隨其自在，隨其示現，隨其分別諸勝法門，得諸勝法門已，悉善分別，於一切法而無所著。所有諸法，皆由心造。菩薩摩訶薩若能如是明了觀察，則能具足一切諸地。彼菩薩摩訶薩作如是念：『我應速成一切諸地，何以故？我於諸地如說行時，逮得無量諸功德藏，得無量功德藏已，漸到佛地，到佛地已，能作佛事。』是故，菩薩摩訶薩常勤修習、不捨方便、心無憂慼，得大莊嚴，住菩薩住。<p>「佛子！菩薩摩訶薩復行十法，悉能清淨菩薩諸行。何等為十？一者、悉捨一切，滿眾生意；二者、持戒清淨，無所毀犯；三者、具足忍辱，無有窮盡；四者、勤修方便而不退轉；五者、離癡正念，常定不亂；六者、分別明了一切諸法；七者、具足成滿一切眾行；八者、功德尊重心如山王；九者、為一切眾生作清涼池；十者、令一切眾生同諸佛法。佛子！是為菩薩行十種法，悉能清淨菩薩諸行。<p>「佛子！菩薩摩訶薩如是修行清淨之行，復得十種轉勝妙法。何等為十？一者、他方諸佛皆悉護念；二者、修習長養超勝善根；三者、安住如來巧密方便；四者、常樂親近依善知識；五者、安住精進修不放逸；六者、分別諸法非總非別；七者、安住具足無上大悲；八者、觀法如實出生智慧；九者、能善修行巧妙方便；十者、一切方便觀如來力。佛子！是為菩薩十種清淨轉勝妙法。<p>「佛子！菩薩摩訶薩復有十種清淨之願，何等為十？願成就眾生，心無憂慼；願長養善根，嚴淨佛剎；願恭敬供養一切如來；願不惜身命，守護正法；願以種種諸智慧門，悉令眾生生諸佛剎；願諸菩薩入不二法門，入佛法門分別諸法；願令一切所欲見佛，悉得見之；願盡未來際，一切諸劫如須臾頃；願具足普賢菩薩所願；願淨一切種智之門。佛子！是為菩薩摩訶薩十種清淨之願。<p>「佛子！菩薩摩訶薩修行十法，悉能滿足一切諸願，何等為十？一者、生大莊嚴，心無憂慼；二者、轉向勝願念諸菩薩；三者、所聞十方嚴淨佛剎，悉願往生；四者、究竟未來際；五者、究竟成就一切眾生、滿足大願；六者、住一切劫，不覺其久；七者、於一切苦，不以為苦；八者、於一切樂，心無染著；九者、悉善分別無等等解脫；十者、得大涅槃，無有差別。<p>「佛子！是為菩薩摩訶薩悉能滿足一切諸願；菩薩摩訶薩滿諸願已，逮得十種無盡法藏，何等為十？得見諸佛無盡之藏、得陀羅尼無盡之藏、得分別法無盡之藏、得大悲心覆護一切無盡之藏、得諸三昧無盡之藏、得滿眾生意功德無盡之藏、得深智慧解法真實無盡之藏、得出生諸通分別眾寶無盡之藏、得一切諸佛威神守護無盡之藏、得分別無量無邊世界智慧無盡之藏。佛子！是為菩薩摩訶薩得十種無盡之藏，成就無量無邊功德之藏。具足淨慧，隨其所應而化度之。<p>「佛子！云何菩薩摩訶薩隨其所應而化眾生？此菩薩知諸眾生所宜方便；知諸眾生種種因緣；知諸眾生心心所念；知心念已，教對治法：貪欲多者，教不淨觀；瞋恚多者，教大慈觀；愚癡多者，教令分別一切諸法；三毒等分，教以具足勝智法門；樂生死者，教三種苦；著諸有者，教空法門；懈怠眾生，教行精進；我慢眾生，教平等觀；心諂曲者，教菩薩心寂靜非有；如是一切諸煩惱患，教以無量對治法門。具足次第演說義味，分別智慧平等觀法，先後無違。演說諸法破壞之性，而於法界無所散滅，斷除疑惑，令悉歡喜；隨其諸根教入真諦，教諸功德入如來海；說真實際，以壞眾相；教等法界開示法藏；教一切依心無所染；教平等念一切諸佛恭敬親近；教柔軟音而無所著；教一切音而無差別；教殊勝法而無倫匹；教具足一切如來平等智身。菩薩如是，常能化度一切眾生，而心寂定未曾散亂。不捨一切諸波羅蜜，具足莊嚴六波羅蜜，普為一切群生類故。悉能捨離內外所有，而未曾起慳吝之心，是名清淨檀波羅蜜。又復不生持戒相故，於戒無著，是名清淨尸波羅蜜。悉能堪忍一切諸苦，聞好聞惡，心無憂喜，未曾傾動猶如大地，是名清淨羼提波羅蜜。勇猛精進、方便修習，其心堅固而不退轉，究竟成就佛智慧門，是名清淨毘梨耶波羅蜜。捨一切欲，離生喜樂清淨次第，入於正受而無所染；燒滅煩惱，生無量定具大神通；次第超越，入於無量諸三昧門，於一三昧門入無量三昧，悉知一切三昧境界，漸具諸佛智慧之地；是名清淨禪波羅蜜。於諸佛所聞法受持，恭敬親近諸善知識，心無疲倦；常樂聞法，無有厭足；所聞諸法，能正觀察，入真實定，捨離一切顛倒邪見；妙善方便，分別了知諸法相海無有自性，修習如來深智慧門；具足一切智慧之力，乘普門慧，能入一切智慧之門；是名清淨般若波羅蜜。示現一切世間威儀，教化眾生心無憂慼。隨其所應示現其身，一切所行，心無染著。示現童蒙黠慧所行；示現生死及解脫門，善能分別諸方便行；示現無量諸莊嚴事，能入一切諸生趣中，解了一切眾生所行；是名清淨方便波羅蜜。究竟成就一切眾生，究竟嚴淨一切世界，究竟供養一切如來，究竟解達諸法真實而無障礙，究竟修行具足法界，究竟未來劫住如須臾頃，究竟未來劫猶如一念，究竟解達一切成壞，究竟示現一切佛剎，究竟逮得諸佛智慧，是名具足願波羅蜜。自專正力離眾煩惱，具足清淨能正他力；具足成就無能壞者。大悲力滿足、大慈力平等，悉能覆護一切眾生。陀羅尼力能持一切諸方便義。妙辯才力，令諸眾生皆悉歡喜。諸波羅蜜力莊嚴大乘，弘誓願力未曾斷絕。諸神通力，出生無量具佛神力，覆護一切；是名清淨力波羅蜜。知貪欲增、知瞋恚增、知愚癡增，又知等分分別學地，於一念中，悉知眾生心心所行，能知眾生諸所希望，能知一切諸法真實，解達諸佛深智慧力，普知一切諸法界門；是名清淨智波羅蜜。<p>「佛子！菩薩摩訶薩如是清淨諸波羅蜜，滿足諸波羅蜜，不捨諸波羅蜜，乘大莊嚴悉能度脫所請眾生。教化一切修習善行，悉令一切永離惡道，勤修精進超出眾難。貪欲多者，教離欲觀；瞋恚多者，教平等觀；邪見多者，教因緣觀；欲界眾生，教離欲恚惡不善法；色界眾生，教增上觀；無色界眾生，教細微智慧；樂聲聞緣覺，教寂靜行；樂大乘者，教以十力莊嚴大乘。如初發心時，見有眾生墮諸惡道，大師子吼，我當知其心病，以諸法門而濟度之。菩薩具足如此智慧，皆能度脫一切眾生。<p>「佛子！菩薩摩訶薩能如是行者，則能興隆三寶，永使不絕。所以者何？菩薩摩訶薩教化眾生，發菩提心，是故能令佛寶不斷；開示甚深諸妙法藏，是故能令法寶不斷；具足受持威儀教法，是故能令僧寶不斷。<p>「復次，悉能讚歎一切大願，是故能令佛寶不斷；分別解說十二緣起，是故能令法寶不斷；行六和敬，是故能令僧寶不斷。<p>「復次，下佛種子於眾生田，生正覺芽，是故能令佛寶不斷；不惜身命護持正法，是故能令法寶不斷；善御大眾，心無憂惱，是故能令僧寶不斷；去、來、今佛所說正法，不違其教，是故能令三寶不斷；菩薩如是不斷三寶，一切所行無有不善，彼能悉行一切迴向，決定究竟無上菩提。菩薩如是安住清淨身、口、意業已，所說善根教化眾生，種種方便，所言不虛，能令眾生皆得歡喜。彼菩薩摩訶薩諸所施行，乃至無有一念錯謬，如是一切諸深妙行，皆為智慧方便攝持，悉能迴向無上菩提。<p>「如是菩薩安住離癡清白法已，於念念中具足出生十種莊嚴，何等為十？色身莊嚴，隨應示現；語言莊嚴，除眾疑惑，悉令歡喜；意行莊嚴，於一念中，入諸正受；佛剎莊嚴，滅除一切諸煩惱跡；光明莊嚴，普照十方；眷屬莊嚴，能集勝眾，悉令歡喜；神力莊嚴，隨其所應，自在示現；佛教莊嚴，皆能攝取諸黠慧者；涅槃地莊嚴，一處成道悉能充滿示現十方；持法莊嚴，隨眾隨時隨其器量而為說法。<p>「菩薩如是於念念中具足出生十種莊嚴已，身、口、意行悉皆清淨，永離愚癡，智慧成就。如此菩薩，若有親近恭敬，隨逐出家聽受法教，隨喜憶念乃至見聞此等眾生必定究竟無上菩提。<p>「佛子！譬如阿伽陀藥，眾生見者，眾病悉除；菩薩成就如是無量法藏，眾生見者煩惱諸病皆悉除愈，於白淨法心得自在。<p>「佛子！菩薩摩訶薩若得成就如是方便，安住此法，除滅愚癡。具足智慧故，降伏眾魔；大慈悲心故，制諸外道；具足智慧功德力故，除滅一切心垢煩惱；入金剛定故，具足善根心無憂慼；於先佛所修功德力故，能離一切惡道諸難；清淨智慧悉滿足故，出生菩薩清淨諸地、諸波羅蜜、一切三昧、六通、三明、四無所畏，次第方便智慧力故，淨諸佛剎相好莊嚴；身、口、意淨白淨法力故，得佛十力、四無所畏、十八不共平等佛法；智慧分別速解諸法，一切種智平等正覺諸大願力，如來神力，大智慧力，隨順眾生現諸佛剎；隨應受化，轉大法輪，度脫無量無邊眾生。<p>「佛子！菩薩摩訶薩如是修行無量法藏，次第具足得如來處；於無量剎修菩薩行，護持正法為大法師，守護攝持如來法藏，成就四辯，於大眾中演暢深法，身相端嚴，說法周備；於四辯才，具足無量巧妙方便，能得無盡諸智慧門，音聲殊妙，演一法言能悅一切，隨宜順導，令得開解，入智慧門。菩薩以如是等無量方便，普為眾生開闡法藏而未曾生懈怠之心；於大眾中，而無所畏，一切世間無能壞者；具足增上般若波羅蜜，次第分別一切法相而無斷絕。勝妙四辯，說一切法，種種譬諭，不可窮盡。具足大悲能令一切清涼悅樂。修習大慈，充遍十方。處師子座，廣為眾生說微妙法。唯除如來無能過者、無能見頂、無能觀察、無能屈者、無能問難，若能窮其言論之辯，無有是處。<p>「佛子！菩薩摩訶薩成就如是勝妙法已，無邊世界滿中大眾，彼一一身，猶如三千大千世界。菩薩摩訶薩處彼眾中，其身殊特，映蔽大會，皆悉不現。以大慈心，普覆一切。甚深智慧，分別彼心。成就無畏，具足辯才，廣為說法，皆令歡喜。何以故？菩薩摩訶薩成就無量淨智慧故、成就無量巧方便故、成就無量正念力故、成就無盡巧方便故、成就分別諸法陀羅尼故、成就分別諸法深智慧故、成就諸佛威神力故、成就三世諸佛實智慧故、成就三世諸佛清淨巧方便故、成就廣說一切諸佛甚深法藏護持法故、成就三世諸佛勝妙智慧菩薩大願智慧力故。」<p>爾時，法慧菩薩說是漸增功德藏已，欲重宣此義，承佛威神，以偈頌曰：「菩薩住初地，長養功德藏，修習不放逸，慧光照十方。菩薩菩提心，守護常不忘，十方諸如來，心皆大歡喜。勤修行精進，正念力堅固，所行不退轉，不著於世間。常樂甚深法，成就無諍定，十方諸最勝，一切皆歡喜。諸佛歡喜已，究竟精進度，成就功德藏，無量深智慧。一切行清淨，具足於諸地，十方佛本願，皆悉具足滿。如是智慧成，得諸深法藏，得是法藏已，隨順於世間。成就巧方便，分別眾生心，隨所應教化，而為演說法。已能廣說法，不捨於自行，具足波羅蜜，成就大功德。已具波羅蜜，本所請眾生，無量生死海，皆悉究竟度。如是常修習，日夜無休懈，興隆佛法僧，永使不斷絕。所修無量行，清白悉具足，一切皆究竟，成就最勝地。菩薩所修行，真實無虛偽，度脫眾生類，離諸煩惱垢。成就如是法，除滅愚癡闇，降伏一切魔，究竟得菩提。佛子如是行，具足如來智，悉能分別說，諸佛甚深藏。若能如是說，法師中第一，等為諸群生，普雨甘露法。無極大慈悲，充滿十方界，悉能分別知，一切眾生心。已了眾生心，及諸餘心行，為彼說深法，無量無有數。進止常安諦，猶如大象王，威猛如師子，一切莫能害。不動如須彌，智慧如大海，普雨甘露水，除滅煩惱熱。」<p>法慧菩薩說是偈已，如來隨喜，大眾奉行。<p>大方廣佛華嚴經佛昇夜摩天宮自在品第十五<p>爾時，如來威神力故，十方一切諸佛世界、諸四天下一一閻浮提，皆有如來坐菩提樹下，無不顯現。彼諸菩薩各承佛神力，說種種法，皆悉自謂在於佛所。爾時，世尊威神力故，不離道樹及帝釋宮，向夜摩天寶莊嚴殿。<p>時，彼天王遙見佛來，即於殿上敷蓮華藏寶師子座；十萬種寶以為莊嚴；十萬寶帳，彌覆其上；十萬寶網，以為珓珞；次上十萬眾妙寶蓋，又復十萬天諸華蓋、天繒、雜寶，以為垂帶；十萬瓔珞而莊嚴之；十萬寶衣以敷其上；十萬天子在前立侍；十萬梵天而圍遶之；十萬菩薩在前讚歎；十萬光明以為照耀；十萬妓樂自然演出；十萬正法娛樂音聲；十萬善根妙相顯現；十萬如來威神護持；十萬功德藏而長養之；十萬三昧而嚴淨之；十萬願藏以為清淨；十萬奇特未曾有法勝相顯出；十萬妙法而現在前；十萬自在處處普現；十萬功德妙相等起；十萬音聲演出諸法。<p>時，彼天王莊嚴寶蓮華藏師子座已，合掌恭敬白佛言：「善來世尊！唯願哀愍處此宮殿。」時，佛受請，即昇寶殿，一切十方夜摩天宮，亦復如是。<p>爾時，天王無量音樂寂然無聲，即自憶念過去佛所所種善根，以偈頌曰：「名稱如來聞十方，諸吉祥中最無上，來入摩尼莊嚴殿，是故此處最吉祥。寶王如來世間燈，諸吉祥中最無上，來入甘露上味殿，是故此處最吉祥。喜王如來慧無量，諸吉祥中最無上，來入雜寶莊嚴殿，是故此處最吉祥。慧眼如來世間燈，諸吉祥中最無上，來入殊特最勝殿，是故此處最吉祥。饒益如來義無量，諸吉祥中最無上，來入清淨寶山殿，是故此處最吉祥。無師如來世間尊，諸吉祥中最無上，來入微妙寶香殿，是故此處最吉祥。天人中尊世間燈，諸吉祥中最無上，來入輕微妙香殿，是故此處最吉祥。無去如來論師子，諸吉祥中最無上，來入明淨普眼殿，是故此處最吉祥。分別如來功德持，諸吉祥中最無上，來入娛樂莊嚴殿，是故此處最吉祥。苦行如來利世間，諸吉祥中最無上，來入等色普照殿，是故此處最吉祥。」<p>如此間夜摩天王，佛神力故，憶念過去諸等正覺，以偈讚歎。如是十方一切世界夜摩天王，各自憶念過去佛所所種善根，以偈讚歎，亦復如是。<p>爾時，世尊昇其寶殿，寶蓮華藏師子座上結跏趺坐。爾時，寶殿忽然廣博猶如夜摩天處，十方世界亦復如是。<p>大方廣佛華嚴經夜摩天宮菩薩說偈品第十六<p>爾時，十方各過十萬佛剎塵數世界，有世界名無量慧、次名幢慧、次名地慧、次名勝慧、次名燈慧、次名金剛慧、次名安樂慧、次名日慧、次名清淨慧、次名梵慧。其佛號常住眼、次號無量眼、次號真實眼、次號不動眼、次號天眼、次號清淨眼、次號安諦眼、次號明相眼、次號無上眼、次號淨光澤眼。其菩薩名功德林、次名慧林、次名勝林、次名無畏林、次名慚愧林、次名精進林、次名力成就林、次名堅固林、次名如來林、次名智林。此諸菩薩各於其國佛所淨修梵行。<p>爾時，佛神力故，彼諸菩薩各與一佛世界塵數菩薩來詣佛所，恭敬禮拜。佛神力故，隨所來方化作寶藏師子之座，結跏趺坐，充滿十方。如此世界夜摩天上菩薩雲集，十方世界亦復如是。<p>爾時，世尊從兩足指放百千億妙色光明，普照十方一切世界、諸四天下、菩提樹下夜摩天宮蓮華藏寶師子座，如來神力及諸大會，皆悉顯現。<p>爾時，功德林菩薩承佛神力，普觀十方，以偈頌曰：「普放淨光明，遍照十方界，一切悉覩佛，通達無障礙。佛處夜摩宮，蓮華寶座上，一切諸世間，奇特未曾有。讚歎十如來，眾生皆悉聞，世尊大眾會，一切無不見。普於十方界，演說無上法，亦悉同名字，如我菩薩眾，各從十方界，來詣於此處，彼諸上人等，清淨修梵行。彼諸如來等，亦各同名號，見佛清淨剎，自在神通力。一切見如來，人中或道場，又復見世尊，處此夜摩宮，一切諸世間，莫能思議佛，隨彼眾生願，一切皆悉見。眾生見如來，無量自在力，離世大仙人，功德藏無量。遊行十方界，一切無障礙，一身為無量，無量身為一。功德甚深妙，一切莫能測，無著無所依，清淨如虛空。」<p>爾時，慧林菩薩承佛神力，普觀十方，以偈頌曰：「不可思議劫，天人師難值，離垢諸大人，此會亦難遇。悉皆一切智，慧光靡不照，演說深妙法，饒益於眾生。一切諸世間，常為癡冥蔽，如來世燈明，皆悉能除滅。施戒忍精進，禪定三昧藏，修習深妙智，普照於一切。如來無與等，何況有勝者？顛倒取諸法，是故不見佛。自在神通力，無量難思議，無來亦無去，說法度眾生。若有得聞見，清淨天人師，永出諸惡道，遠離一切苦。無量無數劫，修習求菩提，逮成等正覺，廣度諸群生。不可思議劫，供養無量佛，若能解是義，功德勝於彼。雖施無量剎，滿中諸珍寶，不能解此義，終不成正覺。」<p>爾時，勝林菩薩承佛神力，普觀十方，以偈頌曰：「猶如春後月，虛空無雲曀，日曜清淨光，一切無不照。光明無限量，世間無能數，有眼尚不知，何況盲冥者？如來亦如是，功德光無量，無量無數劫，莫能分別知。光明無來處，去亦無所至，不生亦不滅，空寂無所有。未來一切法，悉無有來者，無生無現在，是故無過去。一切法無生，亦復無有滅，若能如是解，斯人覩如來。諸法無生故，當知無所有，如是分別知，此人達深義。諸法無自性，一切無能知，若能如是解，是則無所解。所言有生者，當知由所生，解彼真實性，是則無疑惑。一切諸所生，正觀亦如是，菩薩如是觀，具足一切智。」<p>爾時，無畏林菩薩承佛神力，普觀十方，以偈頌曰：「此處無邊際，廣大如法界，一切無不至，湛然不遷變。若聞如是法，恭敬信樂者，永離三惡道，一切諸難苦。往詣諸世界，無量不可數，聞此甚深法，憶念善受持。聞受大仙人，清淨深妙法，一向求菩提，究竟無上道。深信過去佛，及彼諸佛法，一切世間燈，除滅眾癡闇。若有得聞佛，無量自在力，決定信向者，具足人中雄。若能一心信，現在一切佛，彼成等正覺，開示無量義。無量無數劫，此法甚難值，若有得聞者，當知本願力。如是佛深法，悉能善受持，廣為眾生說，是人難思議。是故勤精進，修行大莊嚴，聞持是正法，究竟得菩提。」<p>爾時，慚愧林菩薩承佛神力，普觀十方，以偈頌曰：「得聞真諦法，殊特未曾有，歡喜信樂者，除滅眾疑惑。一切知見人，自說深妙法，佛慧靡不照，是故難思議。非從智慧生，亦非無智生，了達一切法，除滅世間闇。色法非色法，此二不為一，愚智亦如是，其性各別異。生死及涅槃，此二悉虛妄，愚智亦如是，二俱無真實。世界始成立，無有敗壞相，愚智亦如是，二俱相乖違。菩薩初發心，及以最後心，愚智亦如是，二俱不相應。譬如六情識，迭用互不同，愚智亦如是，究竟不和合。譬如伽陀藥，消滅一切毒，智慧亦如是，除滅諸癡闇。法王無上尊，是勝莫能過，所說皆真實，以故難值遇。」<p>爾時，精進林菩薩承佛神力，普觀十方，以偈頌曰：「諸法無差別，唯佛分別知，一切無不達，智慧到彼岸。如金及金色，其性無差別，如是法非法，其性無有異。眾生非眾生，二俱無真實，如是法非法，其性無所有。譬如未來世，無有過去相，一切法如是，無有真實相。譬如過去法，無有生起相，諸法亦如是，皆悉無有相。涅槃不可取，說時有二種，諸法亦如是，無有差別相。譬如種種數，皆悉是數法，諸法亦如是，其性無別異。譬如數法十，增一至無量，皆悉是本數，智慧故差別。譬如諸世界，劫燒有終敗，虛空無損減，無師智亦然。十方空無異，眾生起分別，如是取如來，虛妄不見佛。」<p>爾時，力成就林菩薩承佛神力，普觀十方，以偈頌曰：「一切眾生類，悉皆三世攝，三世諸眾生，皆為五陰攝。五陰從業起，諸業因心起，心法猶如幻，眾生亦如是。世間非自作，亦復非他作，不知真實性，生死輪常轉。所謂世間轉，皆悉是苦轉，眾生不知故，生死輪常轉。世間非世間，二俱非真實，眾生愚癡故，妄取諸法相。三世五陰法，說名為世間，斯由虛妄有，無則出世間。何等是五陰，五陰有何相，不見五陰壞，妄取謂常住。五陰虛妄法，真實無所有，空寂不遷變，究竟離眾相。世間既虛寂，佛及法亦然，斯等三種法，其性無所有。除滅諸顛倒，明了見真實，一切知見人，常現在其前。」<p>爾時，堅固林菩薩承佛神力，普觀十方，以偈頌曰：「譬如地種性，自性無所有，一切佛自在，其性亦如是。一切諸世間，咸共偁讚佛，求彼偁讚法，十方無來處。眾生虛妄取，謂之為真實，分別離眾生，業性不可得。業性無所有，眾生身非真，種種無量色，亦復無來處。一切諸形色，業性難思議，雖見無所有，識性亦如是。諸佛身如是，不可得思議，無量妙色身，普現一切剎。無量身非佛，佛非無量身，清淨妙法身，究竟度彼岸。若有能得見，清淨妙法身，是人於佛法，其心無癡惑。過去一切法，觀察等涅槃，彼人見如來，究竟常安住。修習正憶念，明了見正覺，無相無所有，是名法王子。」<p>爾時，如來林菩薩承佛神力，普觀十方，以偈頌曰：「譬如工畫師，分布諸彩色，虛妄取異色，四大無差別。四大非彩色，彩色非四大，不離四大體，而別有彩色。心非彩畫色，彩畫色非心，離心無畫色，離畫色無心。彼心不常住，無量難思議，顯現一切色，各各不相知。猶如工畫師，不能知畫心，當知一切法，其性亦如是。心如工畫師，畫種種五陰，一切世界中，無法而不造。如心佛亦爾，如佛眾生然，心佛及眾生，是三無差別。諸佛悉了知，一切從心轉，若能如是解，彼人見真佛。心亦非是身，身亦非是心，作一切佛事，自在未曾有。若人欲求知，三世一切佛，應當如是觀，心造諸如來。」<p>爾時，智林菩薩承佛神力，普觀十方，以偈頌曰：「所取不可取，所見不可見，所聞不可聞，所思不可思。於有量無量，不應作限量，有量及無量，二俱無所取。不應說而說，是為自欺誑，己事不成就，不能悅眾生。若有能讚歎，無量諸如來，不可思議劫，功德不可盡。猶如隨意珠，能現無量色，此色非真色，諸佛亦如是。如虛空清淨，非色不可見，能現一切色，其性不可見。如是大智人，示現無量色，非識之所識，一切莫能覩。雖聞如來聲，音聲非如來，離聲復不知，如來等正覺。是處甚深妙，若能分別知，莊嚴無上道，遠離諸虛妄。一切諸如來，無有說佛法，隨其所應化，而為演說法。」
。
<juan>大方廣佛華嚴經卷第十一<p>之一<p>功德華聚菩薩十行品第十七之一<p>爾時，功德林菩薩摩訶薩承佛神力，入菩薩善伏三昧。入三昧已，十方各過萬佛世界塵數剎外，各見萬佛世界塵數諸佛；是諸如來，皆號功德林。時，彼諸佛告功德林菩薩言：「善哉！善哉！佛子！乃能入是善伏三昧。十方各萬佛剎塵數諸佛加汝神力故，能入是善伏三昧；盧舍那佛本願力故、威神力故、諸菩薩善根力故、欲令汝廣說甚深法故、長養一切智故、分別一切眾生性故、離一切障礙入無障礙境界故、成就一切方便故、成就一切種智故、覺悟一切法故、善知諸根故、聞持一切法故。所謂菩薩十行。佛子！當承佛神力廣說妙法。」時，彼諸佛即與功德林菩薩無障礙法、與安住法、與無師法、與無癡法、與不雜亂法、與清淨法、與無量法、與最勝法、與無垢法、與不退法。何以故？彼三昧力故。<p>爾時，諸佛各申右手，摩功德林菩薩頂。摩其頂已，即從定起，告眾菩薩言：「諸佛子！菩薩行業不可思議，廣大如法界，究竟如虛空。何以故？菩薩摩訶薩學三世諸佛所行法故。<p>「佛子！何等為菩薩摩訶薩行？菩薩有十行，三世諸佛之所宣說。何等為十？一者、歡喜行，二者、饒益行，三者、無恚恨行，四者、無盡行，五者、離癡亂行，六者、善現行，七者、無著行，八者、尊重行，九者、善法行，十者、真實行。是為十行。<p>「佛子！何等為菩薩摩訶薩歡喜行？此菩薩為大施主，悉能捨離一切所有，等心惠施一切眾生。施已無悔，不望果報，不求名譽，不求生勝處，不求利養；但欲救護一切眾生，欲攝取一切眾生，欲饒益一切眾生，欲學一切諸佛本行，欲正憶念諸佛本行，欲得清淨諸佛本行，欲得受持諸佛本行，欲顯現諸佛本行，欲廣說諸佛本行，欲令一切離苦得樂，是名菩薩摩訶薩歡喜行。菩薩修歡喜行時，一切眾生歡喜愛敬，隨諸方土有貧窮處，菩薩願往生彼。豪貴大富，財寶無盡。於念念中，有無量、無邊、無數眾生詣菩薩所，白言：『仁者！我等貧窶，靡所資贍，願垂慈救，得濟生命。』菩薩念念應其所須悉令滿足，靡不歡喜。菩薩不以求索煩重，而生憂惱，但發無上大慈悲心，施無厭足，欲令常來。來已，稱慶倍復歡喜，作如是念：『我得善利。此等眾生，是我福田，是我善友，不請不求，自來教誨，發起我心修行佛道。我今應當如是修學，普令眾生悉得歡喜，我於三世所修功德，願速成就清淨法身神力自在，悉令眾生隨其所須皆得歡喜。以此功德，令諸眾生悉成正覺，度脫無量眾生，悉令究竟無餘涅槃；我當先令一切眾生，滿足諸願，然後我當成等正覺，離我想、眾生想、我所想、壽命想、種種想、福伽羅想、作者想，法界、眾生界，空無差別；離欲法、非真實法、無所有法、非堅固法、非恃怙法、非所作法。』菩薩如是觀時，不見施者，不見受者，不見財物，不見福田，不見業，不見報，不見果，不見大果，不見小果。菩薩觀察三世，發如是念：『哀哉！眾生為愚癡所覆，煩惱所纏，常流生死輪迴苦海，於不堅固法不得堅固；我當盡學諸佛所學，饒益眾生成等正覺，開悟一切皆令清淨，隨順寂滅觀三世法。』是名菩薩摩訶薩初歡喜行。<p>「佛子！何等為菩薩摩訶薩第二饒益行？此菩薩持戒清淨，於色、聲、香、味、觸、法，心無染著，廣為眾生說無染法。不求生於人天勝處尊貴之家、不求利養、不求端正、不求帝王，但堅持淨戒。作如是念：『我持淨戒，離一切纏煩惱熾火憂悲苦惱，不負眾生，諸佛歡喜，究竟成就無上菩提。』菩薩如是持淨戒時，於一日中，若有無量無數阿僧祇諸大魔王，一一魔王，各將無量無數阿僧祇諸天女眾，皆悉端正，顏貌姝妙，姿容妖豔，傾惑人心；又復齎持一切樂具，欲來惑亂菩薩道意。爾時，菩薩作如是念：『此五欲者，是障道法，乃能障礙無上菩提。』是故，菩薩乃至不生一念欲心，心淨如佛。除其方便教化眾生，內不離菩薩一切種智，堅固正念，不為五欲因緣故，起一惡念，惱亂眾生。寧捨身命，不加惡於人，若加惡於人，無有是處。菩薩自見佛已來，未曾有心起一欲想，何況從事？若或從事無有是處。爾時，菩薩作如是念：『眾生長夜在生死中，憶念五欲、貪著五欲、愛樂五欲、心常流轉五欲、境界永沒五欲，莫之能出，我今應當作如是學：令諸魔王、天女眷屬、及一切眾生，立無上戒；立淨戒已，又教令得不退轉地，一切種智成等正覺，乃至究竟無餘涅槃。何以故？此是我業，一切諸佛皆如是學。離諸非行、計我、無知；觀一切佛平等深法，得一切智為眾生說法，斷除顛倒。不離眾生而有顛倒，不離顛倒而有眾生；顛倒內無眾生，眾生內無顛倒；顛倒非眾生，眾生非顛倒；顛倒非內法；顛倒非外法；眾生非內法，眾生非外法。一切諸法，但是虛妄，無有真實；須臾不住，無有堅固。猶如幻化，欺誑愚夫，悟一切法，如夢、如電。』如是解者，能達生死究竟菩提。未度者度；未脫者脫；未調伏者，令得調伏；未寂靜者，令得寂靜；未安隱者，令得安隱；未離垢者，令得離垢；未清淨者，令得清淨；未涅槃者，令得涅槃；未快樂者，令得快樂。我當捨離世間眾事，令諸如來皆悉歡喜。具足成就一切佛法，安住無上最勝法中，平等正觀一切眾生，分別了知一切諸法，遠離諸惡，永捨虛妄，除滅一切煩惱習氣，成就出要勝妙方便，悉得無量無邊辯才，成就甚深空寂智慧。是名菩薩摩訶薩第二饒益行。<p>「佛子！何等為菩薩摩訶薩第三無恚恨行？此菩薩常能修習忍辱之法，謙卑恭敬，和顏愛語；不自害，不害他，亦不俱害；不自舉，不舉他，亦不兩舉；不自是，不是他，亦不兩是；不自讚歎，但作是念：『我當常為眾生說法，離一切惡，斷貪、恚、癡、憍、慢、亂心、慳、嫉、諂曲；以大忍法而安立之。』菩薩成就如是清淨忍法，設有無量無數眾生，一一眾生，各有無量無數眷屬；一一眾生，各有無量無數化頭；頭有無量阿僧祇舌；舌出無量無數惡聲；聲出無量無數惡罵；音辭鄙穢毀辱菩薩。又此眾生，各有無量阿僧祇手；手執無量無數刀杖，捶擊摧辱毀害菩薩，乃至無量阿僧祇劫，未曾休息。菩薩遭此楚毒之時，作如是念：『我因是苦，若生恚心，則自不調伏、自不守護、自不明了、自不寂靜、自不修定、自不真實、自愛其身，何能令彼生歡喜心而得度脫？』菩薩作是思惟：『因身心故，於無量劫受諸苦惱；是故重自勸勵，令心歡喜，善自調攝。何以故？我當安住無上法故，欲令眾生亦得此法。』復更思惟：『此身空寂，無我、我所，無真實性，空無有二。若苦、若樂，皆無所有，諸法空故。我當解了，廣為人說。是故我今雖遭苦毒，應當忍受。為愍傷眾生故、饒益眾生故、安隱眾生故、攝取眾生故、不捨眾生故、欲令眾生得不退轉究竟成就無上菩提，佛所行法，我當修行。』是名菩薩摩訶薩第三無恚恨行。<p>「佛子！何等為菩薩摩訶薩第四無盡行？此菩薩勤修精進、勝精進、最勝精進、第一精進、大精進、微妙精進、上精進、無上精進、無等精進、無等等精進。彼菩薩不為貪欲所亂；不為瞋恚、愚癡、憍慢、惱害、慳嫉、嫌恨、諂曲、無慚、無愧之所惱亂。菩薩復作是念：『我不欲惱諸眾生，乃至不欲惱一眾生故，勤修精進；但欲捨離諸煩惱故，修行精進；欲害一切結故，修行精進；欲離一切習氣故，修行精進；欲悉分別一切眾生故，修行精進；欲知一切眾生死此生彼故，修行精進；欲知一切眾生煩惱習故，修行精進；欲知一切眾生種種希望故，修行精進；欲知一切眾生諸境界故，修行精進；欲知一切眾生諸根故，修行精進；欲知一切眾生心、心所行故，修行精進；欲知一切法境界故，修行精進；欲知諸佛實法故，修行精進；欲知諸佛平等法故，修行精進；欲以善方便知三世平等故，修行精進；欲知清淨平等法故，修行精進；欲得一切諸佛法故，修行精進；欲以一方便門知一切佛法故，修行精進；欲知諸佛無量無邊不可思議故，修行精進；欲知諸佛大智慧善方便故，修行精進；欲知一切佛法廣為眾生句句分別故，修行精進。』菩薩成就如是精進，若有人言：『無量無數阿僧祇世界眾生，汝能為此一一眾生故，於無量無數阿僧祇劫，具受無擇大地獄苦，令彼眾生究竟涅槃；復有無量無數阿僧祇佛出興於世，令無量無數阿僧祇眾生，受種種樂，汝猶具受大地獄苦，然後汝當成阿耨多羅三藐三菩提？』菩薩答言：『我悉能為爾所世界一一眾生，受地獄苦；諸佛出世，眾生受樂，我亦受苦，然後我當成無上道。』復有人言：『汝若能以一毛渧無量無邊阿僧祇諸大海水，皆悉令盡？無量、無邊阿僧祇世界末為微塵，悉知其數？如是念念次第，常不廢忘菩提之心？』菩薩若聞是語，不退、不悔，歡喜踊躍，勤修精進，作如是念：『我得善利。因我故，令無量無邊阿僧祇世界眾生永離眾苦。』菩薩復作是念：『我當代一切眾生受一切苦，普令眾生離一切苦，悉皆究竟無餘涅槃，然後我當成無上道。』是名菩薩摩訶薩第四無盡行。<p>「佛子！何等為菩薩摩訶薩第五離癡亂行？此菩薩成就第一正念，未曾散亂，堅固不壞，第一最勝清淨無量，捨離癡冥；分別正念，善能受持世間、出世間經論，色法、非色法經論，受、想、行、識經論。無有癡亂死此生彼，無有癡亂處胎出胎，無有癡亂住菩提心，無有癡亂親近善知識，無有癡亂學諸佛法，無有癡亂覺諸魔事，無有癡亂遠離魔事，無有癡亂於無量劫修菩薩行。菩薩成就如是等無量無數堅固正念，於無量無數阿僧祇劫，從諸佛菩薩善知識所聞受正法；所謂：甚深法、微妙法、莊嚴法、種種莊嚴法、種種名味句身法、莊嚴菩薩法、莊嚴諸佛無上法、正希望清淨法、不染一切世間法、分別一切世間法、廣法、無量法、捨離癡暗分別世間法、共法、不共法、菩薩智境界法、一切智自在法。菩薩聞此法已，於無量無邊阿僧祇劫，未曾退忘。何以故？菩薩摩訶薩本無量劫修道行時，未曾惱亂眾生，正念三昧，不斷正法，不斷善根，不斷智慧故。此菩薩無量種聲不能嬈亂，所謂：高大聲、惱亂聲、令人恐怖聲、微妙聲、不可愛聲、散亂六根聲。菩薩聞如是等無量無數好惡諸聲，於正念不亂，三昧不亂，境界不亂，入微妙法不亂，菩薩行不亂，修習菩提心不亂，念佛三昧不亂，觀察真實法不亂，教化眾生智不亂，成就眾生不亂，安立眾生清淨智不亂，觀察甚深義不亂。不行惡業故，無惡業障；不行煩惱故，無煩惱障；不行不恭敬故，無不恭敬障；不行謗法故，無謗法障。如是等無量種聲，一一音聲，充滿十方無量無邊阿僧祇世界，於無量無邊阿僧祇劫，未曾斷絕，悉能壞亂眾生諸根，令其發狂，而不能亂此菩薩甚深三昧。菩薩於三昧中，思惟、分別一切音聲生、住、滅相，善分別知生、住、滅性；亦善觀察諸聞聲者，聞好惡聲，心無憎愛，正念不亂，於彼諸聲，善取其相而不染著。知一切聲，皆無所有，非真實性，無有造者，亦無本際，與法性等，無有差別。是菩薩成就寂靜身、口、意行，不復退轉；安住諸禪三昧正受。悟一切法，智慧成就，得離一切音聲三昧，阿僧祇三昧門以為眷屬。長養大悲於念念中，能得無量阿僧祇三昧，究竟成就一切種智。菩薩聞此能壞諸根大惡音聲已，作如是念：『我當令一切眾生，安住清淨正念。於一切智，得不退轉，究竟成就無餘涅槃。』是名菩薩摩訶薩第五離癡亂行。<p>「佛子！何等為菩薩摩訶薩第六善現行？此菩薩成就寂滅身、口、意業；無所有無所示現身、口、意業；無縛無脫身、口、意業；無縛無脫，諸所示現無所依、無所住、隨心住無量心性等，一切法性等；無性相，示現無相，相甚深無底。如如性離業報，善方便出生、離生，不生、不滅、寂滅涅槃等，非有說有，語言道斷。離一切世間，無所依住，長養菩薩所起善根，入離虛妄無縛無著法門，入真實法門，入離世間法門，分別一切世間法。菩薩作如是念：『一切眾生，無性為性；一切諸法，無為為性；一切佛剎，無相為相；究竟三世皆悉無性；言語道斷，於一切法而無所依。』菩薩解如是等諸甚深法，解一切世間悉皆寂滅，解一切諸佛甚深妙法，解佛法、世間法等無差別，世間法入佛法、佛法入世間法；佛法、世間法而不雜亂，世間法不壞佛法。真實法界不可破壞，安住三世平等正法，亦不捨菩提心、不捨教化眾生心，增長大慈大悲心，悉欲救度一切眾生。菩薩作是念：『我不成就眾生，誰當成就？我不調伏眾生，誰當調伏？我不寂靜眾生，誰當寂靜？我不令眾生歡喜，誰當令歡喜？我不清淨眾生，誰當令清淨？』菩薩復作是念：『我以解了此甚深法，見諸眾生受大苦惱，趣危險徑，為諸煩惱之所纏縛，如重病人，常被苦痛恩愛繫縛在生死獄；常不離地獄、餓鬼、畜生、閻羅王處，不能永滅無量苦聚，不離三障。常處愚癡暗，不見真實明，受無窮生死，不得解脫道。輪迴八難，愚癡所病，諸垢所染，沒在無量深煩惱海，邪見所惑，不覩正道。』菩薩作如是觀察：『眾生若未成熟而捨取正覺，是所不應。我當先教化眾生，於無量劫修菩薩行，未成熟者教令成熟，未調伏者教令調伏，諸未度者教令得度。』是菩薩住此行時，諸天、世人、魔王、釋梵、沙門、婆羅門、諸天、乾闥婆等，見此菩薩，歡喜敬仰。若有眾生，恭敬、供養、尊重、禮拜，乃至見聞，皆悉不虛，畢定究竟阿耨多羅三藐三菩提。是名菩薩摩訶薩第六善現行。<p>「佛子！何等為菩薩摩訶薩第七無著行？此菩薩以無著心，於念念中，能觀察阿僧祇世界，嚴淨阿僧祇佛剎，於諸佛剎，心無染著。往詣阿僧祇諸如來所，禮拜恭敬，以阿僧祇華、香、塗香、末香、眾寶、華鬘、天衣、雜寶、寶蓋、幢幡諸莊嚴具，各阿僧祇以用供養，心無所著。阿僧祇諸方便行而無所行，阿僧祇思，無思法住。於念念中，見無量諸佛，於諸佛所，心無所著；於佛相好，心無所著；於佛光明，心無所著；於諸佛剎，心無所著；聞佛說法，心無所著；於十方世界，心無所著；於如來眾，心無所著；於菩薩眾，心無所著；聞法歡喜，心無所著；正心增廣，攝意不亂，行菩薩行，不著佛法。此菩薩摩訶薩於十方剎，一一佛所，無量無邊阿僧祇劫，恭敬、禮拜、供養，心無厭足；見佛聞法，心無所著；見諸如來菩薩大眾以為莊嚴，心無所著；見不淨剎，心不憎惡。何以故？菩薩摩訶薩寂滅平等觀諸法故。諸法無垢、無淨、無暗、無明、無分別、無不分別、無虛妄、無真實、無安隱、無危險、無正道、無邪道。<p>「菩薩如是觀真實法性入眾生性，教化、調伏成熟眾生，於彼眾生，心無所著；受持諸法，而於諸法，心無所著；不捨菩薩心，而住佛所住，於佛所住，心無所著；入種種語言道，於語言道，心無所著；入眾生道，於眾生道，心無所著；分別諸三昧正受，皆悉能入，心無所著；往詣無量無邊不可說諸佛國土，見彼佛國，心無所著；若去佛國，心無餘戀。菩薩摩訶薩於諸佛國，以無貪著心，解佛實教；於無上道，而無障礙；於佛正教，已得安立；具足菩薩行，安住菩薩心，成就菩薩寂滅解脫；不念、不著菩薩所行，住菩薩淨道，受真實記。得授記已，作如是念：『凡夫愚癡，不知真諦，不見真諦，暗鈍無信，心不真實，常行染著，流轉生死，不見諸佛，離善知識，離於正道，迷惑邪見，不求調御師，不敬十力王，不知菩薩恩，親近惡知識，聞諸法空，心大恐怖，不正思惟，誹謗正法，棄捨正道，好從邪徑，入魔羅網，遠離諸佛，常著諸有，受種種苦。』爾時，菩薩見彼眾生受諸苦已，增長大悲，觀諸善根，心無所著。<p>「爾時，菩薩作如是念：『我當為十方一一眾生故，住無量無邊阿僧祇劫，成熟眾生，心無疲厭。常共止住，不欲捨離去。如毫端，以一毫端，悉遍量度十方世界；為一眾生故，於一一毫端處，各住無量無邊阿僧祇劫；如為一眾生，為一切眾生，亦復如是。』以此大悲心，念念次第，未曾斷絕；而於眾生，心無所著。於一一毫端處，具足修習盡過去、未來際諸菩薩行。不著身、不著法、不著念、不著願、不著三昧、不著行、不著寂靜、不著境界、不著教化成熟眾生、不著入深法界。何以故？菩薩如是觀察：一切法界如幻；諸佛法如電；菩薩行如夢；所聞法如響；一切世界如化；業報所起。如摩㝹摩化身，知一切眾生猶如畫像，種種異形，皆由心畫。所說諸法，皆如實際；於一念中，遍滿十方。修菩薩行，廣大如法界，究竟如虛空。於一念中，悉知諸佛，決定方便，了知心相迴轉迅速，而於此心，無所染著。菩薩如是觀察無我。見佛化度一切眾生，於佛法中得無量喜；起大慈悲，救護一切，心無憂惱，得歡喜願。未成熟者，當令成熟；未調伏者，當令調伏。遠離世間，而能隨順一切世間。若聞諸方國土眾生音聲、眾生諸業、眾生施設、眾生和合、眾生流轉、眾生諸行、眾生境界、眾生諸地、眾生興起，我當乘大願之力，普至彼處，終不捨弘誓教化眾生，乃至不起一念染著。所以者何？以無所著故，自利利彼，清淨滿足。是名菩薩摩訶薩第七無著行。<p>「佛子！何等為菩薩摩訶薩第八尊重行？此菩薩成就尊重善根、不壞善根、最勝善根、不思議善根、無盡善根、不退善根、無比善根、寂靜善根、一切佛法善根。此菩薩修習行時，心常愛樂諸佛妙法；一向專求無上菩提，未曾暫捨菩薩大願；於無量劫行菩薩道，不計眾苦而生憂惱；一切眾魔所不能壞，一切諸佛悉共護念，常行菩薩諸清淨行，精勤修習一切菩薩無量苦行，未曾懈倦，得不退轉大乘弘願。此菩薩安住、尊重菩薩行已，於念念中，能轉阿僧祇劫生死、苦難，長養菩薩無量大願。若有眾生恭敬、供養、乃至見聞，斯等皆得住不退轉，決定究竟無上菩提。彼菩薩觀察眾生，了達非有，而不捨一切。譬如河水，不至彼岸，不來此岸，不斷中流，能度眾生於彼此岸，以流通故。菩薩摩訶薩亦復如是，不趣生死，不趣涅槃，亦復不住生死中流，而能濟度此岸群生，到於彼岸，安隱、無畏、無憂惱處。於眾生數，心無所著。不離一眾生，著多眾生；不離多眾生，著一眾生；不增眾生界，不損眾生界；不生眾生界，不滅眾生界；不盡眾生界，不長眾生界；不虛眾生界，不二眾生界。何以故？菩薩深解眾生界如法界，眾生界、法界無有二；無二法中，無增、無損、無生、無滅，法性真實，無來無去，無所猗著，不作二相。何以故？菩薩解一切法界無二相故。菩薩如是以善方便，解深法界；住無相、住清淨妙相，莊嚴其身。善能分別一切諸相，決定究竟到於彼岸，悉分別知眾生之數。普能現身一切佛剎，於諸佛剎心無所著，深入佛法，亦無所染，分別義味，廣為人說。於一切法離諸欲際，而不斷菩薩道，不捨菩薩行。行無盡功德，入清淨法界。譬如火珠，出火不可窮盡，如是菩薩諸功德藏不可窮盡，教化眾生亦不可盡。而菩薩摩訶薩非究竟、非不究竟；非離取、非不離取；非依、非無依；非世間法、非佛法；非凡夫、非得果。如是菩薩成就尊重心，修習菩薩行，不教聲聞、辟支佛乘；不教佛法，不教世間法；不教眾生，不壞眾生；不教正道，不壞正道；不教垢，不教淨。何以故？菩薩解了諸法無垢、無淨；知一切法無受、無轉，亦無有退。行是寂滅甚深法時，亦不生念：『我今行此法，已行此法，當行此法。』未曾生念：『有陰界入內世間、外世間、內外世間一切大願，諸波羅蜜。』何以故？一切法中，無向聲聞、緣覺、菩薩、佛乘，亦復無向諸凡夫界，亦復無向垢淨生死及涅槃界。何以故？諸法無二，無不二故。譬如虛空，求之十方，無有差別，非無虛空。菩薩如是觀一切法，悉無差別。非不究竟成等正覺；彼最真實，不違正行，普能示現菩薩所行，而不捨離無量大願；調伏眾生，轉大法輪，不壞因果，不違寂滅平等觀法。此菩薩悉與三世諸如來等，不斷佛性，不壞正法，興隆正法，辯才無盡，於諸法中，心無所著，安住法堂，分別深法，住無所畏，不捨佛住，不違世法，普現世間等，於世間心無所著。菩薩如是成就尊重智慧修菩薩行，令一切眾生，永離世間惡道、諸難；教化、成就、安置三世諸佛法中，堅固不動。<p>「如是教已，復作是念：『一切眾生，不知恩義，更相殺害，邪見增盛，迷惑正道，煩惱充滿，癡冥所覆。設有善知識充滿世間，皆悉明達智慧具足者，我不為此等修菩薩行。何以故？我於善、惡人所，不求利養，不徇名譽，乃至一縷及一愛言。於無量劫，行菩薩道，不生一念自求己安，但欲調伏一切眾生，淨一切眾生，度一切眾生。』何以故？一切諸佛法如是故。不求利養，不計人惡，常應等心行菩薩道，怨親等觀而無差別，欲令究竟至於彼岸，具足成就無上菩提。是名菩薩摩訶薩第八尊重行。<p>「佛子！何等為菩薩摩訶薩第九善法行？此菩薩為諸天人、沙門、婆羅門、乾闥婆等，一切眾生，作清涼法池。守護正法，佛種不絕，得清淨陀羅尼故；說法無障礙，得義陀羅尼故；義辯不可盡，得法陀羅尼故；法辯不可盡，得正語陀羅尼故；辭辯不可盡，得無障礙陀羅尼故；說義味不可盡，得佛甘露灌頂陀羅尼故；令眾生歡喜辯不可盡，得自覺悟陀羅尼故；同辯不可盡，入同辯陀羅尼故；說種種義、名味、句身不可盡，得正語陀羅尼故；無量辯不可盡，得無量讚歎陀羅尼故；於三千大千世界，變身如佛，妙音具足。於一切法，無所障礙，而作佛事。隨所應化，隨所解音，隨眾生根，以廣長舌清淨音聲，隨時說法，不違大悲。隨其所應，於一一言，出無量音，皆令歡喜。設有眾生，悉知無量不可計阿僧祇諸語言法、知無量業、知無量報，如是等無量無數阿僧祇眾生，充滿無量無邊阿僧祇世界，與菩薩為眷屬。菩薩處此會中，出一法言，悉令此等眾生，皆得開解。有如是等無量無邊阿僧祇諸大眾與菩薩為眷屬，亦復如是。<p>「爾時，菩薩復作是念：『設一毛端處，於一念中，有無量無邊阿僧祇大眾來會；如是念念次第，盡過去、未來一切諸劫，大眾來會，猶故不盡。彼諸大眾，言聲不同，所問各異。』菩薩聞如是等一切問難，心無所畏，而作是念：『設令一切眾生，悉來問難，猶以一言，決其疑網，皆令歡喜。』菩薩說法，言不虛妄。於一一言，有無量無邊智慧莊嚴，成就無邊諸功德藏。慧光普照一切，諸法具足，成就一切種智。此菩薩安住善法行已，能自清淨，亦能饒益一切眾生。如此三千大千世界，乃至無量無邊不可稱數諸世界中，自化其身為真金色，妙音具足。於一切法，無所障礙，而作佛事。以無量無邊清淨法門，化度眾生。<p>「佛子！此菩薩摩訶薩有十種身：入無量無邊法界身，除滅一切世間故；未來身，一切趣生故；不生身，深樂不生平等法故；不滅身，一切諸法言語斷故；不實身，如如真實故；離癡妄身，隨應化故；無來去身，離死此生彼故；不壞身，法界性無壞故；一相身，三世語言道斷故；無相身，善分別諸法相故。<p>「菩薩摩訶薩成就如是十種身，能為一切眾生作舍，長養善根故；為一切眾生救護，與大無畏故；為一切眾生歸依，令大安隱住故；為一切眾生尊導，開示無上道門故；為一切眾生師，方便令入真實法故；為一切眾生燈，令見業報故；為一切眾生明，得甚深法故；為一切眾生炬，令離愚癡解真法故；為一切眾生光，令得明地故；為一切眾生趣趣燈，顯現如來自在力故。是名菩薩摩訶薩第九善法行。此菩薩摩訶薩安住善法行已，為一切眾生，作清涼法池，得佛甚深諸法底故。<p>「佛子！何等為菩薩摩訶薩真實行？此菩薩成就第一誠諦之語；如說能行，如行能說。此菩薩學三世諸佛真實語，入三世諸佛性，與三世諸佛善根等。此菩薩成就如是等一切善根，學三世諸佛無二語，隨順如來一切智慧。此菩薩成就眾生是處、非處智；眾生去、來、現在一切業報智；眾生諸根具足、不具足智；眾生種種性智；眾生種種欲智；眾生一切至處道智；一切禪定解脫三昧正受垢淨起時非時轉智；過去一切世界成壞智；無障礙天眼智；漏盡智；而不捨一切菩薩所行。何以故？欲令一切眾生，調伏清淨故。<p>「菩薩復作是念：『我見眾生受無量苦，若未度此等，先成正覺，是所不應，我當滿足大願，然後成佛；令一切眾生，志求菩提究竟無餘涅槃。何以故？非眾生請我發菩提心，行菩薩行，我自發心普為眾生，欲令究竟得一切種智。是故，我於一切最為殊勝，不著眾生故；我於一切得為最上，調御眾生故；我離一切闇，解無眾生際故；我得所應得，本願具足故；我善變化，菩薩功德莊嚴故；我有善攝取，三世諸佛所護念故。』<p>「此菩薩摩訶薩不捨本願故，得入無上智慧莊嚴。隨一切眾生所應，悉能化度，隨其本願，悉滿足已，得一切法，自在智慧，令一切眾生，皆得清淨。於念念中，悉能遍遊十方世界；於念念中，悉能往詣無量佛國；於念念中，悉見無量無數諸佛及莊嚴剎，示現如來自在神力，究竟法界、虛空界等，其身無量，隨應悉現，無量、無礙而無所依；於自身中，普現佛剎，一切眾生、一切諸法，三世諸佛，皆悉顯現。<p>「此菩薩知眾生種種想、種種欲，業報清淨；隨其所應，為現其身，而調伏之。解一切法如幻、如化、如電；眾生如夢。此菩薩義身、味身不可窮盡，清淨正念，決定了知一切諸法，入諸三昧無上智慧，寂靜觀察不二之地。一切眾生，皆依二法。菩薩摩訶薩住大悲心，修習如是諸深妙法，寂靜究竟。得佛十力，入因陀羅網法界自在，成就如來無礙解脫。人中雄猛，大師子吼，得無所畏；為法轉輪王，能轉無礙清淨法輪；成就智慧解脫，了知一切世間所行；絕生死迴流，入智慧大海；悉能饒益一切眾生，護持三世諸佛正法，窮盡諸佛方便大海。是名菩薩摩訶薩第十真實行。此菩薩安住真實行已，能令一切天人、八部、無量眾生清淨歡喜。」
。
<juan>大方廣佛華嚴經卷第十二<p>之二<p>功德華聚菩薩十行品第十七之二<p>爾時，佛神力故，十方世界，六種震動，如來威神，法應如是：雨天華雲雨、天香雲雨、天末香雲雨、天鬘雲雨、天衣雲雨、天寶雲雨、天莊嚴雲雨；又自然出天妓樂音，天妙光明普照一切，演出諸天微妙音聲。如此四天下夜摩天宮說十行法，佛神力故，十方世界亦復如是。<p>爾時，十方各過十萬佛剎塵數世界，有十萬佛剎塵數菩薩，充滿十方，來詣此土。到已，語功德林菩薩言：「善哉！佛子！乃能演說諸菩薩行。我等諸來菩薩，皆同一字，名功德林；我等世界皆名功德幢，佛同號普功德；我等佛所亦說十行，名味、句身次第義味，眾會眷屬亦復如是，不增不減。是故，佛子！我等承佛神力，來詣此土，為汝作證，如此四天下夜摩天宮寶莊嚴殿說十行法，我來為證，十方世界亦復如是。」<p>爾時，功德林菩薩承佛神力，普觀十方一切法界及諸眷屬，欲令佛種永不斷絕、欲令菩薩種性清淨、欲令菩薩願種不轉、欲令行種不斷、欲令攝取三世佛種、欲分別說眾生善根種、欲觀察一切眾生時根、欲樂垢淨心所行種、欲普照一切諸佛菩薩種，以偈頌曰：「敬心頂禮十力尊，清淨離垢慧無礙，境界深遠無等倫，其道清淨如虛空。人中最勝無障礙，功德無量無所畏，智慧無二無等等，一切所行皆清淨。十方現在諸導師，解真實義無所畏，無等功德離諸惡，彼速究竟無上道。一切如來人中雄，先已具發大慈悲，遊心清淨法界中，所行饒益諸群生。十方三世無與等，自然正覺滅癡冥，一切佛法悉平等，彼之功德不可壞。十方一切世界中，悉得覩見諸如來，於諸如來無虛妄，彼人所行不退轉。若見清淨真法界，甚深微妙第一義，一切癡妄莫能惑，彼行能成功德藏。方便善知眾生類，入於真實妙法界，自然覺悟不由他，彼人所行如虛空。無量無邊諸世界，觀察究竟悉寂滅，一切諸法無障礙，彼人所行勝牟尼。具足堅固不可轉，成就尊重最勝法，清淨願滿到彼岸，諦聽菩薩諸所行。無量無邊一切地，智慧明達無障礙，甚深微妙為境界，是名無畏論師行，句句廣分別，深入妙智慧，真實解諸法，彼修大牟尼。遠離一切惡，常能利眾生，彼人功德藏，等諸調御師。普於諸群生，常施以無畏，清淨無染著，所行無倫比。意淨無所著，寂靜無口過，具足妙功德，彼修最勝行。究竟度深義，功德定無盡，彼修不死行，諸佛常護念。離我瞋恚心，妙音滿十方，安住正法教，所行無可諭。布施到彼岸，百福自莊嚴，彼慧最第一，能令眾歡喜。善入深智地，安住心不動，彼行如金剛，堅固不可沮。悉入諸法界，隨順到彼岸，究竟得自在，法日之所行。無等等牟尼，修習不二法，心常樂寂靜，智慧無障礙。細微世界中，容受大世界，境界無不了，智慧山王行。普於諸世間，心淨無所著，持戒到彼岸，淨行之所行。智慧不可量，虛空法界等，深入具足智，是勝金剛行。智慧悉充滿，三世諸法界，心常無懈怠，入於最勝境。一切所至道，分別十力法，身行無障礙，勝智之所行。一切十方界，無量眾生類，菩薩悉救護，離癡之所行。修習諸佛法，精勤無懈怠，普令世間淨，大龍之所行。悉知眾生根，究竟種種欲，了達無量性，平等之所行。普於十方界，久受無量苦，其心無憂惱，歡喜之所行。放諸光明網，普照諸世間，具足智慧明，善修慧所行。皆悉能震動，十方無量界，常能利一切，不令生恐怖。善解語言法，分別到彼岸，離垢智慧明，不動之所行。善解俯仰國，分別到彼岸，成就無盡地，最勝慧所行。無量諸功德，常行求菩提，到彼功德岸，大稱無盡行。無上大論師，最勝師子吼，令眾悉清淨，離垢之所行。佛甘露灌頂，授以法王記，究竟方便法，大心之所行。分別一切眾，其心無染著，決定持法藏，法王之所行。一一語言中，能出無量音，眾生各各解，無礙慧所行。究竟語言法，分別悉了知，遠離諸虛妄，真實見所行。安住法海印，善印一切法，了法無實相，方便身所行。能於一一剎，無量無數劫，窮盡諸劫行，其心無憂厭。無數諸如來，名號各不同，見之一毛孔，善修之所行。如一毛端處，普見無量佛，一切諸世界，見佛亦如是。無量無數劫，能作一念頃，非長亦非短，解脫人所行。見者悉不虛，所修皆真實，業行不可壞，最勝之所行。無量無數劫，觀佛無厭足，能令眾歡喜，無礙慧所行。無量無數劫，觀察眾生界，眾生非眾生，堅固士所行。具足智慧藏，清涼功德池，饒益一切眾，第一人所行。法界無邊際，無量如虛空，語言無所著，無畏論師行。於一三昧中，入無量三昧，昇彼無上堂，淨月論師行。究竟忍彼岸，堪忍寂滅法，遠離瞋恚心，無量智所行。不離一世界，不起一坐處，普現十方剎，無量身所行。無量諸佛剎，能入一世界，佛剎不增減，不思議所行。分別處非處，審諦入諸力，無上力成就，第一力所行。去來現在世，一切諸業報，智慧不退轉，明智之所行。善知時非時，調伏一切眾，教化不失時，善知時所行。身行悉皆善，口意行亦然，一切無所著，淨智意所行。智慧善分別，法辯無窮盡，境界等如實，如來之所行。無礙功德藏，喜樂總持門，深入諸法界，隨入之所行。悉與三世佛，等心無異想，一相無差別，無礙境界行。深入智慧海，除滅諸癡闇，能與清淨眼，淨眼之所行。一切諸導師，常行不二法，神通力自在，具足行所行。十方佛剎中，普雨妙法雨，令眾解實義，法雲之所行。普於諸佛所，逮得堅固信，一切智解脫，所學悉究竟。彼於一念中，悉知眾生心，究竟解心性，無性性所行。不思議世界，變化無量身，無等遍遊行，諸行中無比。無量世界中，現在諸如來，菩薩摩訶薩，常現彼佛前。菩薩入三昧，眾生見一身，菩薩出三昧，眾見無量身。所行甚深妙，未曾有口過，悅樂心無量，令眾悉歡喜。逮得無著智，分別知諸根，其心無所染，無上調伏行。方便分別法，於法得自在，一切世界中，常作諸佛事。菩薩微妙行，所行如虛空，何人得聞此，其心不欣悅。彼智無與等，慧眼見一切，方便無倫匹，無等智所行。無盡妙功德，能滅一切惡，到彼清淨岸，無比之所行。成就莊嚴法，安住不退轉，度脫無量眾，而無眾生想。所修無諍行，一切智微妙，正法化眾生，淨眼之所行，恭敬一切佛，具足究竟慧。成就無所畏，方便智所行，普能入一切，世界及諸法，亦入群生類，度脫無量眾，遍於十方界，擊無上法鼓。常施無量法，不死之所行，一身跏趺坐，充滿無量剎。眾生不迫迮，清淨法身力，一味一義中，分別無量義。演說無窮盡，無邊慧所行，修習佛解脫，智慧無障礙。成就無所畏，無量方便德，了諸世界海，一切佛剎海，法海智慧海，度脫眾生海。或有見菩薩，入胎及出生，或見成正覺，無量功德行，處處佛剎中，示現般涅槃，真實無涅槃，無畏師常住。金剛身無異，隨應現眾生，真實無差別，一身行所行。平等法界一，具足無量義，常樂觀三世，一相無相法。到彼諸持岸，正法安眾生，逮得諸佛持，最勝之所行。無染妙法身，慧眼清淨耳，是悉無障礙，無礙之所行。究竟諸神通，具足深智慧，智慧最殊勝，方便智所行。心定未曾亂，智慧不可量，境界無不照，一切見所行。到彼功德岸，度脫無量眾，其心無疲厭，常修之所行。一切知見人，在諸佛家生，普於三世佛，法中而化生。語言法成就，摧伏諸論師，究竟無量行，隨入佛菩提。能放一光明，普照無量剎，世間大明曜，除滅一切暗。隨其所應見，為現如來身，調伏群生類，嚴淨一切剎。菩薩行無量，一切莫能知，示現一切行，欲度眾生故。無量不可數，眾生法界等，無數劫讚歎，菩薩德無盡。菩薩德無量，究竟一切德，諸佛無量劫，歎此德無盡。何況世間人，聲聞及緣覺，無量劫讚歎，而能得窮盡。」<p>大方廣佛華嚴經菩薩十無盡藏品第十八<p>爾時，功德林菩薩摩訶薩復告諸菩薩言：「佛子！菩薩摩訶薩有十種藏，三世諸佛之所演說。何等為十？信藏、戒藏、慚藏、愧藏、聞藏、施藏、慧藏、正念藏、持藏、辯藏。是為十。<p>「何等為菩薩信藏？此菩薩信一切法空無真實、信一切法無相、信一切法無願、信一切法無作者、信一切法不實、信一切法無堅固、信一切法無量、信一切法無上、信一切法不可度、信一切法不生。若菩薩成就如是隨順淨信，聞諸佛法不可思議，心不驚怖；聞一切佛不可思議，心不驚怖；聞眾生不可思議，心不驚怖；聞法界不可思議，心不驚怖；聞虛空界不可思議，心不驚怖；聞涅槃界不可思議，心不驚怖；聞過去世不可思議，心不驚怖；聞未來世不可思議，心不驚怖；聞現在世不可思議，心不驚怖；聞入一切劫不可思議，心不驚怖。何以故？菩薩於諸佛所，一向堅信，不可沮壞，佛如是知佛無盡無邊智。十方一切世界，一一世界中，三世無量無數諸佛，出興於世，施行佛事而般涅槃。彼諸佛智慧不增、不減，不生、不滅，不盡、不去，不近、不遠，不智、不亂，菩薩成就如是等無邊無盡信藏，則能乘如來乘。此菩薩成就如是等無量無邊信、不退轉信、不亂信、不壞信、不著信、有根信、隨順聖人信、如來家性信，則能護持一切佛法，長養一切菩薩善根，隨順一切如來善根，從一切佛善方便生，是名菩薩摩訶薩無盡信藏。菩薩住此信藏，悉能聞持諸如來法，廣為一切眾生演說。<p>「佛子！何等為菩薩摩訶薩戒藏？此菩薩成就饒益戒、不受戒、無著戒、安住戒、不諍戒、不惱害戒、不雜戒、離邪命戒、離惡戒、清淨戒。何等為饒益戒？此菩薩先當饒益安樂眾生。何等為不受戒？此菩薩不受外道戒，具足奉持三世諸佛平等淨戒。何等為無著戒？此菩薩不著欲界戒，不著色界戒，不著無色界戒；何以故？不迴向彼故。何等為安住戒？此菩薩成就清淨無疑悔戒；何以故？菩薩不作五無間罪，永不故犯一切戒故。何等為不諍戒？此菩薩不非先制，不更造立，心常隨順向涅槃戒；皆具足持無所毀犯，不由此戒惱亂眾生，共相違諍，菩薩持戒，但饒益眾生，令歡喜故。何等為不惱害戒？此菩薩不因持戒，學諸呪術、藥草，惱害眾生；何以故？菩薩欲救護眾生故，持清淨戒。何等為不雜戒？此菩薩離斷常見，不持雜戒，但觀察十二緣起，持清淨戒。何等為離邪命戒？此菩薩不作持淨戒相，欲使他知內無實德，現實德相，但持淨戒，一向求法，究竟薩婆若。何等為不惡戒？此菩薩不自貢高言我持戒，見犯戒人，不輕賤訶罵，令其憂惱，但一其心，持清淨戒。何等為清淨戒？此菩薩捨離殺、盜、邪婬、妄語、惡口、麁言、兩舌、雜語、貪、恚、邪見，具持十善。此菩薩持如是等清淨戒時，作是念：『若有眾生犯淨戒者，斯由顛倒諸煩惱故，一切諸佛悉分別知是一切眾生，因諸顛倒，毀犯淨戒；是故，我當專求佛道，究竟無上菩提，廣為眾生說真實法，令離顛倒，淨持禁戒，悉令究竟無上菩提。』是為菩薩摩訶薩第二無盡戒藏。<p>「佛子！何等為菩薩摩訶薩慚藏？此菩薩自憶宿命：無數世來，於六親所行無慚行，或侮慢無禮，或婬亂無節，忍害無親，興師相伐，迷惑顛倒，無惡不造，斯由三毒邪疑，使纏虛偽、諂曲諸不善故；一切眾生亦復如是，皆悉積習諸無慚行，斯由無智乃至諂曲故；尊卑失序，不相敬順，不能謙下，遵奉明哲，常懷毒念，怨結滋甚，更相屠害，曾無恥懼。自惟我身及餘眾生，去、來、現在行無慚法，三世諸佛無不知見，我當云何猶行無慚？甚為不可！是故，我應修習慚法，究竟菩提，廣為眾生說真實法，令其永離諸無慚法，成就菩提。是為菩薩摩訶薩第三無盡慚藏。<p>「佛子！何等為菩薩摩訶薩愧藏？此菩薩自愧：昔來貪求色、聲、香、味、觸、法、妻子、眷屬、錢財、寶物、僮僕、車乘，心無厭足，我不應行是諸非法事，因是生長貪、恚、愚癡，乃至諂曲。復作是念：『眾生所行無愧之法，皆以無智乃至諂曲，諸惡法故，不相承順、尊敬、供養，常懷毒心，迭相殘害。我及眾生去、來、現在，愛樂貪求，集行是法，因是法故，受胎生死、無量諸苦，三世諸佛皆悉知見，我猶行是無愧法者，三世諸佛皆不歡喜；我當修習愧法，究竟菩提，廣為眾生說如是法，令離無愧，成就佛道。』是為菩薩摩訶薩第四無盡愧藏。<p>「佛子！何等為菩薩摩訶薩多聞藏？此菩薩多聞者，所謂：知是事有故是事有，是事無故是事無；是事起故是事起，是事滅故是事滅；是世間法，是出世間法，是有為法，是無為法，是有記法，是無記法。<p>「何等為是事有故是事有？所謂：有無明，故有行。何等為是事無故是事無？所謂：無識，故無名色。何等為是事起故是事起？所謂：愛起，故苦起。何等為是事滅故是事滅？所謂：有滅，故生死滅。何等為世間法？所謂：色、受、想、行、識。何等為出世間法？所謂：戒身、定身、慧身、解脫身、解脫知見身。何等為有為法？所謂：欲界、色界、無色界、眾生界。何等為無為法？所謂：虛空、涅槃、數緣滅、非數緣滅、十二緣起及法界。何等為有記法？所謂：四真諦、四沙門果、四辯、四無所畏、四念處、四正勤、四如意足、五根、五力、七覺支、八聖道分。何等為無記法？所謂：世間有邊，世間無邊，世間有邊無邊，世間非有邊非無邊；世間有常，世間無常，世間有常無常，世間非有常非無常；如來滅後如去不受，如來滅後不如去亦不受，如來滅後如去不如去亦不受，如來滅後非如去非不如去亦不受；有我有眾生，無我無眾生，有我無我，有眾生無眾生，非有我非無我，非有眾生非無眾生；過去有幾如來滅度、幾聲聞緣覺滅度，未來有幾如來、幾聲聞緣覺、幾眾生生，現在有幾佛、幾聲聞緣覺；何等如來最初出世？何等聲聞緣覺最初出世，何等眾生最初生，何等如來最後出世，何等聲聞緣覺最後出世，何等眾生最後生；何等諸法最在初，何等諸法最在後；世間從何處來、去至何所、有幾世界成、有幾世界敗，世界從何所來、去至何所；何等為生死最初際，何等為生死最後際。是名無記法。<p>「菩薩摩訶薩作如是念：『眾生長夜流轉生死，童蒙、凡夫不知修道，我當晝夜精勤學問，受持一切諸佛法藏，究竟成就無上菩提，廣為眾生說真實法，普令一切成無上道。』是為菩薩摩訶薩第五無盡多聞藏。<p>「佛子！何等為菩薩摩訶薩施藏？此菩薩修行十種施，所謂：施法、最後難施法、內施法、外施法、內外施法、一切施法、過去施法、未來施法、現在施法、究竟施法。<p>「何等為菩薩修習施法？此菩薩從本以來，習平等施，珍饌美味不自貪著，惠施一切，其餘諸物亦復如是。所施之餘，然後自食，作是念言：『為我身中八萬戶蟲故，我身安樂，彼亦安樂；我身飢苦，彼亦飢苦。』是故，菩薩有所服食，皆為諸蟲，欲令安樂，不貪其味。菩薩復作是念：『我長夜為身貪求飲食，當勤精進，速離此身。』是為菩薩修習施法。<p>「何等為菩薩最後難施法？此菩薩若得種種上味飲食、香華、衣服、資生之具，若自己受用，則快樂長壽，若盡以施人，則窮苦夭命。時，有乞人一切求索。菩薩自念：『吾從本際以來喪身無數，未曾損己利一眾生，令獲大利，希有之慶，當捐棄身命，悉捨一切，饒益眾生，究竟大施，是為菩薩最後難行施法。』<p>「何等為菩薩內施法？此菩薩於少壯時，形體端嚴，顏容殊特；澡浴清淨，服上妙衣，嚴飾之具，受灌頂轉輪王位，七寶具足，王四天下。時，有乞人來詣王所，而自陳曰：『大王！當知我今衰老，身嬰重疾，煢獨苦厄，無人贍救，生路既窮，必之死地；若得王身，隨所應用，或須手足，或須血肉，或須頭目，或須髓腦，若大王慈仁，矜哀窮老，捨離貪身以救我者，必蒙天施，得全性命。』菩薩即作是念：『今我此身亦當如彼，會應歸死，無一饒益，宜時捨身，以濟其命。』念已歡喜，施彼眾生，是為菩薩內施法。<p>「何等為菩薩外施法？此菩薩於少壯時，形體端嚴，顏容殊特，澡浴清淨，服上妙衣，嚴飾之具，受灌頂轉輪王位，七寶具足，王四天下。時，有乞人來詣王所，作如是言：『大王！當知我今衰老，身又嬰疾，餘命無幾，終此貧苦，而王具足一切快樂。善哉大王！願捨天位，哀施於我，我當統領天下，受王福樂。』菩薩即作是念：『富貴無常，必歸貧賤，若在貧賤，無所饒益，不能滿遂眾生所願；是故，我今宜時捨位，稱悅其意。』念已歡喜，即捨與之，是為菩薩外施法。<p>「何等為菩薩內外施法？此菩薩於少壯時，形體端嚴，顏色殊特，澡浴清淨，服上妙衣，嚴身之具，受灌頂轉輪王位，七寶具足，王四天下。時，有乞人來詣王所，作如是言：『大王！當知今我老邁，身又嬰疾，不以衰賤，竊希美號。善哉大王！願以王身、七寶、天下、轉輪王位，以授於我，令我具足，受王慶樂。』菩薩即作是念：『我身財寶，俱非堅固，無常、危脆、磨滅之法。我今盛壯，富有天下，乞者現前，三事具足；是故，於此不堅固法，當求堅固。』作是念已，倍大歡喜，即捨內外而施與之，是為菩薩內外施法。<p>「何等為菩薩一切施法？此菩薩於少壯時，形體端嚴，顏容殊特，沐浴香湯，服上妙衣，嚴身之具，受灌頂轉輪王位，七寶具足，王四天下。時，有乞人來詣王所，作如是言：『大王！當知大王名稱普聞十方，我乃在彼國，服承王問，自遠而來，欲有所請。善哉大王！願隨所欲，充滿我意。』爾時，乞者或求國城、妻子、眷屬、肢節、血肉、頭目、髓腦。爾時，菩薩作是思惟：『一切恩愛，會當別離，無所饒益，不能果遂眾生諸願。我今應當離貪貧行，一切速捨，饒益眾生。』作是念已，倍大歡喜，悉捨一切，惠施眾生，是為菩薩一切施法。<p>「何等為菩薩修習過去施法？此菩薩聞過去諸佛菩薩所行具足功德；聞已不著，了達非有，不起妄想，不貪、不味；觀察諸法，心無所猗，諸法如夢，無有堅固，於諸善根，不起有想，心無所著，但為化眾生故，示現其身，廣說道教，欲令眾生成就佛法。又復觀察過去諸法，十方推求都不可得。菩薩如是觀已，復作是念：『過去諸法皆悉捨離。』是為菩薩修習過去施法。<p>「何等為菩薩修習未來施法？此菩薩聞未來世諸佛菩薩所行善根，具足功德。聞已，而不取相，心無所有，不求往生彼方佛剎，無諸求想，不生行願，攝心不散、不味、不厭，不以善根迴向於彼，不為生彼專修善根，亦不廢捨；但因彼境界教化眾生，欲令眾生具足佛法，觀察真實。此真實法非有處所、非無處所，非內、非外，非遠、非近。復作是念：『若法非有，不可不捨。』是為菩薩修習未來施法。<p>「何等為菩薩修習現在施法？此菩薩聞四天王、三十三天、夜摩天、兜率陀天、化樂天、他化自在天、梵天、梵身天、梵輔天、梵眷屬天、大梵天、光天、少光天、無量光天、光音天、淨天、少淨天、無量淨天、遍淨天、密身天、少密身天、無量密身天、密果天、不煩天、不熱天、善現天、善見天、色究竟天，聞聲聞、緣覺具足功德。聞已，心不惑亂，正念不忘，不懈不沒，亦不憂慼，其心寂滅而無所取。菩薩唯作是念：『一切諸行，皆悉如夢，一切所行，皆非真實，眾生不知，故流轉惡道。』菩薩於彼，廣為說法，遠離諸惡，成就佛法，修菩薩道，心無惑亂，是為菩薩修習現在施法。<p>「何等為菩薩究竟施法？此菩薩摩訶薩有無量眾生，形類不同，往詣其所，作如是言：『我有所須，幸垂周給，我意既足，仁願亦滿。』菩薩聞是語已，歡喜踊躍，隨其所求，施令滿足。菩薩摩訶薩內自觀察：從初入胎，不淨微形，胞段諸根，生老病死；又具觀此身：無有真實，無所有相，無慚愧物，賢聖所棄，惡露臭處，猶如死屍，骨節相持，血肉泥塗，九竅之門，常流不淨。菩薩見身無量過患，乃至不起一念貪惜是身，復作是念：『此身危脆，我當云何既見此身無量過患而生貪著？應當棄捨，施彼眾生，充滿其願。我當於此不堅法中，求堅固法，令一切眾生，隨其所願，悉得滿足；開悟示導，皆令逮得清淨法身，住無所住，離身心相。』是為菩薩摩訶薩第六無盡施藏。<p>「佛子！何等為菩薩摩訶薩無盡慧藏？此菩薩知色苦如實，知色集如實，知色滅如實，知色道如實，知受、想、行、識苦如實，知識集如實，知識滅如實，知識道如實；知無明苦，知無明集，知無明滅，知無明道；知愛苦，知愛集，知愛滅，知愛道；知聲聞，知聲聞法，知聲聞集，知聲聞涅槃；知緣覺，知緣覺法，知緣覺集，知緣覺涅槃；知菩薩，知菩薩法，知菩薩集，知菩薩涅槃。云何知？知從業報因緣所造，諸行非我、非堅固、無真實、空無所有，不取諸法堅固之相，不取諸法所有之相，知一切法悉無所有，廣為眾生說真實法。云何為說？說一切法不可壞。何等不可壞？色不可壞，受、想、行、識不可壞，無明不可壞，聲聞法、緣覺法、菩薩法不可壞。何以故？一切諸法不自作，不他作，言語道斷，離一切處，不生、不起、不施、不受、無有心意。菩薩成就如是等無盡慧藏，以少方便，則能逮得一切諸法善妙方便，自然明達，不由他悟。此智慧藏有十種不可盡。何等為十？多聞善方便不可盡；親近善知識不可盡；演一句法不可盡；入深法界不可盡；入無量智慧莊嚴不可盡；出生、長養諸功德藏，心無憂厭不可盡；入一切陀羅尼門不可盡；分別了知一切眾生語言、音聲不可盡；得普令眾生離諸疑惑不可盡；得一切佛自在示現教化眾生，所行成就不可盡；是為十種不可盡法。是為菩薩摩訶薩第七無盡慧藏。菩薩住此無盡慧藏，疾得無上平等正覺。<p>「佛子！何等為菩薩摩訶薩無盡念藏？此菩薩捨離癡冥，憶念過去一生、十生、百生、千生、萬生，乃至阿僧祇不可思議無分齊不可說億那由他生，成劫、壞劫、成壞劫、非一成劫、非一壞劫、非一成壞劫、百劫、千劫、百千億那由他劫，乃至阿僧祇不可思議無分齊不可說億那由他劫；念知一佛名號，乃至不可說不可說諸佛名號；念知授一佛記，乃至授不可說不可說諸佛記；念知一佛出世，乃至念知不可說不可說諸佛出世；念知從一佛所受一修多羅，乃至不可說不可說佛所受不可說不可說修多羅；祇夜、授記、伽陀、因緣、憂陀那、本事、本生、方廣，未曾有譬諭，憂波提舍亦復如是；念知一會眾一時說法，乃至不可說不可說時會說法；念知一根，乃至不可說不可說諸根；念知一煩惱，乃至不可說不可說諸煩惱；念知一三昧，乃至不可說不可說諸三昧。菩薩作如是念：妙念、淨念、不濁念、遍淨念、離塵念、離種種塵念、離垢念、光曜念、樂念、無障礙念；此菩薩住是念時，一切世間不能嬈亂，諸根清淨，不復染著一切世間，眾魔外道所不能壞，念持一切諸佛法藏，決定明了，未曾錯亂。是為菩薩摩訶薩第八無盡念藏。<p>「佛子！何等為菩薩摩訶薩無盡聞持藏？此菩薩於諸佛所，聞持一品修多羅，乃至聞持不可說不可說修多羅，未曾忘失一字一句；於一生中而不忘失，乃至不可說不可說生，未曾忘失一字一句；聞持一佛名號，乃至聞持不可說不可說佛名號；聞持一世界名字，乃至聞持不可說不可說世界名字；聞持一劫名字，乃至聞持不可說不可說劫名字；聞持一如來記，乃至聞持不可說不可說如來記；聞持一修多羅，乃至聞持不可說不可說修多羅；聞持一會名字，乃至聞持不可說不可說會名字；聞持一時說法，乃至聞持不可說不可說時說法；聞持一根，乃至聞持不可說不可說諸根；聞持一煩惱，乃至聞持不可說不可說煩惱；聞持一三昧，乃至聞持不可說不可說三昧。是為菩薩摩訶薩第九甚深無盡聞持藏。此聞持藏，唯佛境界，餘無能及。<p>「佛子！何等為菩薩摩訶薩無盡辯藏？此菩薩成就甚深智慧，廣為眾生演說諸法，不違一切諸佛經典，說一品法，乃至說不可說不可說品法；說一佛名號，乃至說不可說不可說諸佛名號；說一世界名字、說一佛記、說一修多羅、說一會、說一時、說法、說一根、說一煩惱、說一三昧，乃至說不可說不可說諸三昧；或一日說一句一味法無盡，乃至不可說不可說劫說一句一味法而無窮盡，一切諸劫尚可窮盡，說一句一味不可窮盡。何以故？此菩薩成就十種無盡藏故。成就此藏故，得攝一切法，陀羅尼門現在前，百萬阿僧祇陀羅尼以為眷屬。此菩薩成就百萬阿僧祇陀羅尼眷屬已，以法光明辯才，廣為眾生演說深法；以廣長舌出妙音聲，充滿一切十方世界，隨順諸根，除滅煩惱，皆令歡喜。善入一切音聲，於一切文字得不斷辯入，普照法門，說一切眾生，如來種子不可斷故，不捨菩薩一切諸行，心無憂厭。何以故？此菩薩成就充滿虛空法界，清淨法身故。是為菩薩摩訶薩第十無盡辯藏。此藏無量、無分齊、無間、不可壞、無斷、不可斷、不退轉，甚深無底，以一切法門，入一切佛法。<p>「佛子！是為菩薩摩訶薩十種無盡藏，令一切眾生，究竟成就無上菩提。此藏有十種無盡深法。何等為十？饒益一切眾生，善迴向故；不斷本願，一切劫行故；心無量無邊，觀察平等如虛空故；迴向有為，不著無為故；一切法無盡，念念知境界故；大願不可壞，究竟諸力陀羅尼行故；諸佛護念，入一切法如幻化故。是為十種無盡法，能令一切世間得無盡藏。」
。
<juan>大方廣佛華嚴經卷第十三<p>如來昇兜率天宮一切寶殿品第十九<p>爾時，佛威神力故，十方一切世界、諸四天下、一一閻浮提，皆有如來坐菩提樹，無不顯現。彼諸菩薩承佛神力，說種種法，皆悉自謂在於佛所。<p>爾時，如來以自在神力，不離菩提樹座及須彌頂妙勝殿，上夜摩天宮寶莊嚴殿，趣兜率天宮一切寶莊嚴殿。時，彼天王遙見佛來，即於殿上，敷如意寶藏師子之座，以種種天寶而莊嚴之。過去修習善根所得，一切如來威神護持，不可數那由他阿僧祇善根所生，一切諸佛淨法所起，一切眾生所共莊嚴，無量功德之所成就。離一切惡，清淨業報，一切樂觀，無有厭足，出離世間諸法所起，清淨無污，一切世間因緣所起，一切眾生見不能盡。以無量莊嚴具而莊嚴之，所謂：百萬億欄楯，百萬億寶網羅覆其上，百萬億華帳以張其上，百萬億華鬘以垂四邊；百萬億香帳普熏十方，百萬億寶帳以張其上；百萬億華蓋，諸天執持；百萬億華鬘蓋、百萬億寶蓋以蓋其上；百萬億寶衣以敷其上；百萬億妙寶樓閣，百萬億如意寶王網羅覆其上；百萬億勝妙雜網，百萬億眾寶瓔珞間錯垂下；百萬億眾妙雜寶，百萬億網蓋以覆其上；百萬億雜寶網衣，百萬億妙寶蓮華開敷光曜；百萬億無厭香網普熏十方；百萬億大寶帳網以覆其上；百萬億寶鈴微動出和雅音；百萬億栴檀、寶帳普熏十方；百萬億雜寶妙華以散其上；百萬億雜色寶衣以覆其上；百萬億菩薩大帳、百萬億雜寶蓋帳、百萬億清淨金帳、百萬億淨瑠璃帳、百萬億雜寶藏帳、百萬億一切寶帳，以覆其上；百萬億雜寶妙華，周匝圍遶；百萬億寶形像帳、百萬億眾妙寶鬘、百萬億香鬘普熏十方；百萬億天曼陀羅栴檀色香具足，普熏十方；百萬億天莊嚴具、百萬億妙寶華鬘、百萬億勝妙寶藏、百萬億勝寶藏鬘、百萬億清淨寶鬘、百萬億海寶藏鬘、百萬億因陀羅金剛妙寶、百萬億妙寶繒綵，以為垂帶；百萬億無量自在妙寶、百萬億真金寶藏，清淨微妙；百萬億毘樓那寶，以為照耀；百萬億因尼羅寶雜寶校飾；百萬億首羅幢寶光曜明淨；百萬億火珠寶出大光明，普照十方；百萬億天堅固寶，以為窓牖；百萬億淨功德寶，無量妙色；百萬億雜寶偏閣，清淨妙藏；百萬億大海月寶、百萬億離垢藏寶、百萬億心王寶，無量歡喜；百萬億師子面寶、百萬億閻浮檀寶、百萬億一切世間清淨藏寶、百萬億一切世間因陀羅幢寶、百萬億羅闍藏寶、百萬億須彌山王殊勝幢寶、百萬億解脫妙寶、百萬億瑠璃鬘網，周匝垂下；百萬億赤色寶鬘、百萬億樂摩尼寶、百萬億清淨樂寶、百萬億眾雜寶藏、百萬億赤色解脫樂見妙寶、百萬億無量色寶鬘、百萬億無比寶鬘、百萬億淨光明寶，普照殊勝；百萬億摩尼寶像、百萬億因陀羅寶、百萬億黑沈水香普熏十方；百萬億不可思議眾雜妙香普熏十方一切佛剎；百萬億十方妙香普熏世界；百萬億最殊勝香普熏十方；百萬億香像香徹十方；百萬億隨所樂香普熏十方；百萬億淨光明香普熏眾生；百萬億種種色香普熏佛剎：不退轉香、百萬億塗香、百萬億栴檀塗香、百萬億香熏香、百萬億蓮華藏黑沈香雲充滿十方；百萬億丸香煙雲充滿十方；百萬億妙光明香常熏不絕；百萬億妙音聲香能轉眾心；百萬億明相香普熏眾味；百萬億能開悟香遠離瞋恚，寂靜諸根，充滿十方；百萬億香王香普熏十方。雨百萬億天華雲雨、百萬億天香雲雨、百萬億天末香雲雨、百萬億天妙蓮華雲雨、百萬億天種種寶華雲雨、百萬億天青蓮華不斷雲雨、百萬億天寶華雲雨、百萬億天分陀利華雲雨、百萬億天曼陀羅華雲雨、百萬億天一切雜華雲雨、百萬億天種種衣雲雨、百萬億天雜寶普照十方雲雨、百萬億天種種蓋雲雨、百萬億天無量色幡雲雨、百萬億天冠雲雨、百萬億天種種莊嚴天冠雲雨、百萬億天莊嚴具雲雨、百萬億雜色天鬘雲雨、百萬億種種大莊嚴天鬘雲雨、百萬億種種色天栴檀雲雨、百萬億天沈水香雲雨，百萬億天寶幢、百萬億天雜幡、百萬億天帶垂下；百萬億天和香普熏十方；百萬億天妙功德寶鬘垂下；百萬億天多羅寶懸布光耀；百萬億天拂，執持侍立；百萬億天金鈴網，微風吹動出妙音聲；百萬億天寶欄楯周匝圍遶，百萬億天多羅寶牆周迴四遶；百萬億天雜寶樹圍遶覆蔭；百萬億天雜寶樓閣，莊嚴其內百萬億天勝寶門；百萬億天真金鈴，微風吹動出和雅音；百萬億清淨天鬘布列垂下；百萬億天蘇婆提寶雜相解脫。百萬億天金剛藏眾妙瓔珞、百萬億天雜寶蓋，諸天執持；百萬億天雜寶網、百萬億天雜寶藏，光耀殊特；百萬億天淨光明普照十方；百萬億大光普耀；百萬億日藏光明普照一切；百萬億雜色月光、百萬億離癡淨香；百萬億天妙華藏開敷鮮茂；百萬億寶網藏、百萬億華網、百萬億香網以覆其上；百萬億天雜寶衣以敷其上，百萬億天諸寶衣處處敷置；百萬億天青色衣、百萬億天雜黃衣、百萬億天雜朱衣、百萬億天雜色衣、百萬億天雜寶衣、百萬億種種熏衣、百萬億殊勝寶衣，能令眾生發歡喜心，如是等衣以敷其上；百萬億白淨妙衣以覆其上；百萬億天幢寶鈴出微妙音；百萬億白淨寶幢，微風吹動出妙音聲；百萬億天繒綵幢、百萬億香幢出眾香網；百萬億華幢雨一切華；百萬億天妙衣幢、百萬億摩尼寶幢、百萬億天一切莊嚴具幢、百萬億天鬘幢，四面行列百萬億天蓋幢。一切寶鈴出妙音聲，百萬億天螺出妙音聲，百萬億天鼓出大音聲，百萬億天琴出微妙音，百萬億天牟陀羅出大音聲，百萬億天娛樂具、百萬億天樂音聲充滿十方一切佛剎，百萬億化音聲聲徹十方，眾生聞者，悉解如響。百萬億天妓樂音同時俱作，百萬億天神力妓樂出相和音，百萬億一切諸天娛樂之具出妙音聲。百萬億妙音讚歎如來，百萬億勝妙喜音讚歎如來，百萬億甚深音聲讚歎如來，百萬億種種音聲歎佛果報，百萬億細微音聲稱揚、讚歎出三界法，百萬億寂靜音聲讚歎如來本所修行，百萬億音讚歎如來百萬億劫永離瞋恚，讚歎百萬億供養供養過去諸佛，百萬億法門讚歎如來，百萬億音讚歎一切菩薩功德不可窮盡，百萬億音讚歎菩薩一切諸地功德具足，百萬億音讚歎諸佛，無有厭足，百萬億音稱揚、讚歎見佛之行，百萬億音讚歎深法，其聞音者，得深智慧，無有障礙。百萬億妙音充滿十方一切世界；百萬億妙音歎諸眾生，隨其志願，皆令歡喜；百萬億音歎一切世間，其聞音者，解一切法真實之性；百萬億音讚歎如來，其聞音者，悉能恭敬一切如來；百萬億音歎佛境界一切功德；百萬億音歎諸總持善妙方便，善知分別一切諸法，聞持一切諸如來法；百萬億音讚歎甚深具足諸法。百萬億音歎發心菩薩，修習長養一切種智；百萬億音歎治地菩薩，其心歡喜；百萬億音歎修行地菩薩，清淨解脫；百萬億音歎生貴菩薩，心得安住；百萬億音讚歎方便具足菩薩，於摩訶衍究竟決定；百萬億音歎善現菩薩，具足一切菩薩所行；百萬億音讚歎不退菩薩，所行一切諸地皆悉清淨；百萬億音歎童真菩薩，光明普照一切十方；百萬億音歎王子菩薩，善入甚深不可思議諸佛境界；百萬億音歎灌頂菩薩，能現一切諸如來力。百萬億神力自在、百萬億清淨解脫，出生百萬億清淨解脫、百萬億長養大歡喜法、百萬億住不壞信、百萬億長養勇猛之力、百萬億長養名聞法；百萬億分別法義，廣說定慧；百萬億正念清淨不亂出生百萬億定慧、百萬億陀羅尼。悉能受持一切佛法，出生百萬億廣大智慧；出生百萬億深心，信佛信根堅固；出生百萬億清淨檀波羅蜜；出生百萬億尸波羅蜜；出生百萬億羼提波羅蜜，不生恚心，具足諸佛羼提波羅蜜；出生百萬億毘梨耶波羅蜜，究竟具足無量毘梨耶波羅蜜；出生百萬億禪波羅蜜，無量諸禪寂靜照明；出生百萬億般若波羅蜜，照一切法；出生百萬億清淨大願；出生百萬億諸深法門智慧燈明；出生十方諸佛百萬億深妙法門；出生百萬億離癡，示現善妙方便；出生百萬億諸法之行，普入百萬億諸佛之剎，百萬億清淨法身往詣十方一切佛剎；出生百萬億如來微妙音聲；出生百萬億一切種智善妙方便；出生百萬億具足法門；出生百萬億正法知見，悉見一切諸佛實法，猶如寶幢；出生百萬億智慧，示現如來境界，無所障礙。百萬億諸天神王恭敬禮拜；百萬億龍王一心諦觀而無厭足；百萬億夜叉王合掌敬立；百萬億乾闥婆王一心恭敬，目不暫捨；百萬億阿修羅王斷除憍慢，敬心侍立；百萬億寶金翅鳥王口銜繒帶；百萬億緊那羅王歡喜立侍；百萬億摩睺羅王踊躍歡喜，一心諦觀；百萬億婆羅門王恭敬禮拜；百萬億一切世間諸王恭敬頂禮；百萬億諸釋天王恭敬尊重，一心觀察；百萬億夜摩天王踊躍歡喜，高聲讚歎；百萬億兜率陀天王恭敬禮拜；百萬億化樂天王恭敬讚歎；百萬億他化自在天王合掌恭敬，一心侍立；百萬億梵天王一心觀察；百萬億摩醯首羅天王恭敬讚歎；百萬億菩薩恭敬讚歎；百萬億天女恭敬供養；百萬億願天敬心頂禮；百萬億宿命親近善知識天，妙聲讚歎；百萬億梵身天布身敬禮；百萬億梵輔天恭敬頂禮；百萬億梵眷屬天圍遶侍衛；百萬億大梵王讚歎稱揚無量功德；百萬億光天五體投地；百萬億少光天宣揚、讚歎佛世難值；百萬億無量光天讚歎禮拜；百萬億光音天讚歎如來難遇、難見；百萬億淨天恭敬禮拜；百萬億少淨天恭敬禮拜；百萬億無量淨天樂見佛故，於虛空中，自投來下；百萬億遍淨天合掌敬住；百萬億密身天憶本功德，稱揚讚歎；百萬億少密身天生如來想，一心求見；百萬億無量密身天清淨善業，恭敬禮拜；百萬億密果天布身敬禮，百萬億無煩天得堅固信，恭敬禮拜；百萬億無熱天合掌觀察，心無厭足；百萬億善現天恭敬禮拜；百萬億善見天憶念無量佛所，恭敬供養，心無厭足；百萬億阿迦尼吒天恭敬禮拜；百萬億種種天皆大歡喜，恭敬讚歎；百萬億諸天以種種善慧而莊嚴之；百萬億諸大菩薩頂戴護持；百萬億華手菩薩雨一切華；百萬億香手菩薩雨一切香；百萬億鬘手菩薩雨一切鬘；百萬億末香手菩薩雨一切末香；百萬億衣手菩薩雨一切寶衣；百萬億幢手菩薩雨一切幢；百萬億幡手菩薩雨一切幡；百萬億寶手菩薩雨一切寶；百萬億莊嚴手菩薩普雨一切諸莊嚴具；百萬億諸天以天種種莊嚴宮殿而以莊嚴；歡喜天子以百萬億諸天莊嚴宮殿而莊嚴之；百萬億生貴天子法身普覆；百萬億灌頂天子舉身持座，出生百萬億菩薩清淨大願，出生百萬億菩薩初清淨心，出生菩薩百萬億柔軟利根，百萬億禪藏皆悉清淨；菩薩百萬億清淨解脫，嚴治菩薩百萬億諸清淨業，出生菩薩百萬億安住生貴地，出生菩薩百萬億法門，普照一切，成就百萬億菩薩諸地，教化調伏百萬億大眾，百萬億諸善根所起、百萬億諸佛護持、百萬億功德所成、百萬億直心莊嚴清淨、百萬億大願莊嚴清淨、百萬億善行所起、百萬億諸法充滿、百萬億自在神力之所成就，百萬億諸功德所起，以百萬億讚法而讚歎之。如此世界、四天下、兜率陀天宮、一切寶莊嚴殿為如來敷摩尼寶藏師子之座；十方一切諸佛世界、諸四天下、兜率陀天宮、一切寶莊嚴殿為如來敷摩尼寶藏師子之座亦復如是。<p>爾時，兜率陀天王為如來敷高座竟，與不可計阿僧祇兜率陀天子俱，奉迎如來，雨阿僧祇色，上妙諸華，供養如來；雨不可思議香，雨無量色鬘，雨上妙栴檀，雨無量種種寶蓋，雨細妙天衣，雨無量雜寶，供養如來；以歡喜心，雨天上妙諸莊嚴具；燒種種香，香氣普熏十方世界；雨栴檀末香、沈水末香、堅固末香供養如來。無量天子各從其身出無量無數諸天子身；阿僧祇兜率陀天子及他方來諸天子眾皆大歡喜，恭敬作禮；阿僧祇天女眾歡喜無量，一心寂然諦觀如來；不可數、不可說諸大菩薩悉從他方兜率天來，住於虛空，以不可思議諸供養具供養如來，出過一切諸天供養，以阿僧祇勝妙音聲讚歎如來佛神力故、過去諸佛所修善根故、如來不可思議自在神力故。一切兜率陀天子及諸天女一心恭敬，靜默觀佛，咸作是念：「如來出世，甚難值遇，功德具足，智慧無礙，平等正覺，我今得見。」作是念已，皆大歡喜。阿僧祇那由他兜率陀天子來詣佛所，各以身上天衣盛種種寶，又以身上天衣盛種種香、一切寶衣、諸莊嚴具：栴檀末香、沈水末香、天妙寶末、諸天香華、天曼陀羅華普散十方，供養如來。億那由他無數天子以種種上妙供具，莊嚴虛空；燒眾名香，香氣成雲，充滿十方、一切虛空，智境界心故；雨天華雲，莊嚴虛空，於如來所起歡喜心故；雨一切天蓋雲，莊嚴虛空，充滿十方，得敬佛心故；雨一切天鬘雲，莊嚴虛空，充滿十方，供養佛故；以阿僧祇白淨寶網遍滿虛空以為莊嚴，懸眾金鈴而間錯之，自然微動出妙音聲，悟三乘者，令得解脫；無數寶帳莊嚴虛空，彌覆十方，於如來所得深信故；普雨一切妙寶鬘雲，未曾斷絕。以阿僧祇諸天宮殿莊嚴虛空，一切天樂出微妙音，充滿十方，至心踊悅，尊敬佛故；以阿僧祇種種妙衣莊嚴虛空，得佛出世，難遇心故；雨阿僧祇諸天寶冠，莊嚴虛空，於如來所得欣敬心故；雨阿僧祇上妙眾寶及天寶鬘莊嚴虛空，無數億那由他天子各從身出阿僧祇種種色華，供養如來無有窮盡，於如來所歡喜恭敬故；以無數種種隨所樂香供養如來，於如來所歡喜恭敬故；以阿僧祇栴檀末香供養如來，於如來所得無比歡喜故；以種種寶蓋供養如來，長養念佛三昧故；以無數種種上妙寶衣以布道路，供養如來，於如來所得歡喜恭敬故；以無量無數雜色寶幢供養如來，於如來所得無量歡喜心故；以阿僧祇雜色寶幡供養如來，於如來所得歡喜恭敬故；以無數天樂出微妙音供養如來，其心常定，未曾散亂。不可說億那由他菩薩於兜率陀天宮，以離三界一切供具，從真實法生離諸煩惱大慈之心，充滿十方無有障礙，具足方便諸甚深法，唯有諸佛乃能測量，餘無能及；堅固淨信之所長養，不可思議善根所生，無數變化因力所起，從諸如來真法化生無行法印。一切寶蓋普覆法界，供養如來，出過諸天一切所供；一切波羅蜜所起一切華帳普覆法界，出過諸天所供養上，供養如來，清淨解脫，充滿一切諸佛境界；一切寶衣普覆莊嚴一切法界，出過諸天所供養上，供養如來；無生法忍所起雜寶鈴網普覆莊嚴一切法界，出過諸天所供養上，供養如來，入無礙智慧；以一切堅固香莊嚴法界，出過諸天所供養上，供養如來，解一切法猶如幻化；敷置一切妙寶高座莊嚴法界，出過諸天所供養上，供養如來；其心境界與如來等，座處境界亦同如來；建一切寶幢莊嚴法界，出過諸天所供養上，供養如來，善解應時，供養如來；以一切寶殿莊嚴法界，出過諸天所供養上，供養如來，解一切法如夢；以種種寶華莊嚴法界，出過諸天所供養上，供養如來，無著善根所生，充滿一切法界。此等無量菩薩皆從身出一切堅固香雲、一切雜色華雲、一切雜色衣雲、一切栴檀香雲、一切莊嚴寶蓋雲、一切種種香雲、一切華鬘雲、一切清淨莊嚴具雲，出過諸天所供養上，供養如來。無量菩薩稱歎如來真實功德，永離顛倒，安住正法，具一切力，能令眾生離諸惡難，開示善道，於一音中演無量法，從一切陀羅尼生辯才之藏，不可窮盡，具足無畏，心常歡喜。菩薩以如是等無量妙法讚歎如來，法身充滿虛空法界，心與三世諸如來等。<p>爾時，一切諸天眾及他方來諸天子眾、并不可數諸佛剎一切菩薩，見如來等正覺不可思議，人中之雄；其身無量不可稱數，示現不可思議神足，令一切眾生皆大歡喜，周遍充滿一切虛空；諸佛功德莊嚴一切法界，令一切眾生安住一切善根；成就神力，出過一切諸語言道；一切菩薩恭敬供養，隨所應化，現身救度；具足一切清淨善根，顯現如來無上功德，智慧境界不可窮盡；無比三昧之所出生，法身普至一切眾生，無有分際，令一切眾生皆大歡喜，不斷一切智種；住佛所住，於三世諸佛家生，無盡眾生，皆令清淨，悉能出生一切菩薩清淨智慧，發起一切菩薩諸根，一切法雲，普覆法界；如來教化，究竟無餘，隨其所願，悉令滿足。安立清淨平等正智，出過一切眾生之上，得一切智；以正覺眼普觀世間，隨其先世所修善根，悉能示現。普發大心，眾生愛樂，智慧安住無能壞者。善知眾生，分別諸剎，於不退轉善法中生不壞法性，分別法界，現如來身無量無數，遠離癡妄，安住真實，一切眾生歎無能盡，教化一切修念佛三昧，充滿法界，度脫眾生；無量無邊，本之所請，悉能化度，隨其所應，以法惠施，種種方便，調伏眾生，隨彼欲性，悉令清淨，示現色身，不可思議；等觀眾生，心無所著，住無礙住，所見無障；善解如來一切諸力，心常寂定，未曾散亂；住一切智，善能演說句身、味身真實之義，悉能深入無量智海，出生無量功德慧藏；如來日出，普照法界，眾生願力，常住不沒；住佛所住，堅固不壞，於我、我所心無所著，所行諸法，永離世間，於一切世無所染污，在大眾會建智慧幢，智慧超出一切世間，無所染著。以大悲心拯拔眾苦，安立眾生於深妙智，饒益眾生功德無盡，悉善分別菩薩智慧，信向佛道，成最正覺；出于大慈，顯現大悲，佛身無量諸法莊嚴，種種音聲演無量法，隨其所應，充滿其願。於去、來、今心常清淨，悉令群生不著境界；能與一切諸菩薩記，生於三世諸如來家，普於十方智慧無礙，一切悉至而無所著；於諸佛世界了達真實，善能分別一切眾生，出世功德，普為一切世間燈明，生死垢惱無能染著；佛智慧月普照法界，了達諸法無真實性，無量深智觀察平等，慧心明淨，普照十方；解了諸法如夢如化，一切世間心、諸佛心及諸業報隨其所應，顯現真實；順眾生根，為現佛身，如來境界悉能容受一切眾生；普知眾生所行諸法，解了其相無有自性，知一切世間一性非性，隨順眾生示現有性；欲令眾生超出三界，一向正趣無上菩提，救護拯濟一切眾生，未曾妄取世間之相，滅諸煩惱，正觀世間，大乘轡勒所行不亂。成就一切諸法善利，悉能分別眾生善根，業報清淨，智慧明了，等入三世，永離世間一切虛妄；放光明網，普照十方，令一切眾普見如來，分別一切十方佛剎，相好具足，樂觀無厭；菩薩所行功德智慧之所興起，善能分別諸根境界，所行佛事不失其時。成就三世諸佛無量方便，慈悲普覆一切眾生，周遍普降陀羅尼雨，皆令成就諸佛功德，無量妙色莊嚴佛身，十方眾生靡不瞻覩；除滅一切世間障礙，分別諸法，解真實義，成就功德自在法王。功德日王普能照曜一切世間，最上福田，依因一切智慧緣生，化身充滿一切世間，一一化身普放無量智慧光明，無礙天繒冠頂法王，功德無量，悉能隨順分別世間，無上導師開化群生如來智慧、一切世間無畏之乘。一切世間無上醫王，了知眾生所病輕重，永離癡冥，堅固不退，淨慧眼藏；善能分別一切世間，開示眾生一切業報，眾生病苦悉能除滅，無量方便而度脫之，隨其所應，常不失時。等觀眾生，遠離諸惡，示現業報，猶如幻化，隨其所應，為現佛身，普令眾生悉見導師，分別世間一切諸法，歡喜敬佛，長養善根，得不退轉，隨彼所業，皆分別知。一切眾生長眠生死，如來出世能覺悟之，安慰世間，令無怖畏，心無所著，無能壞者，安住智慧方便具足，如來最勝嚴淨眾生。智慧山王開淨法門，或現佛身，或現菩薩，開導眾生，遠離眾惡，安置善地，無量功德莊嚴佛身，業行所成，示現世間一切智慧，得到彼岸；成佛道時，悉令清淨，能滿世間一切所願，開示世間堅固善友，光明清淨，遍照十方，普為眾生示現其身，滅除無量眾生慳垢，悉令眾生善根清淨，隨其所願，皆得滿足。等觀眾生無上、中、下，攝取善根，起清淨業，降伏眾魔，除滅煩惱，出生無量無礙之力。一切世間淨光明王，無礙慧日，照除癡冥，常以法施一切眾生，無量無邊如來智藏光明清淨，普照十方，令一切眾生遠離怨仇，隨其所願，皆悉充滿，最勝福田靡不歸依，果報無量具足清淨，少修善根獲大功德，安置眾生無盡智地，一切善根皆由心起，無量歡喜清淨功德，能除眾生惡道諸難。如是正念如來，如是觀察正覺，如是入智慧淵，如是入功德海，如是至虛空智慧，如是知眾生福田，如是正知如來，如是觀察淨業相好，如是正知法身普照十方，如是知佛示現一切不可思議自在神力。<p>爾時，諸天見如來身，一一毛孔出阿僧祇億那由他光明，一一光明有阿僧祇妙色、阿僧祇清淨照明、阿僧祇佛剎、阿僧祇眾生、阿僧祇歡喜長養、阿僧祇佛勇猛精進淨、阿僧祇寂滅三昧、阿僧祇諸根清涼柔軟、阿僧祇恭敬如來。<p>爾時，諸天復見佛身出不可思議雜色光明輪，一一光明輪有不可思議色、不可思議照明，普照十方無量無邊一切法界，示現如來無量無數自在神力。眾生皆聞清淨妙音，又自然出不可思議偈，宣揚演說出世間法，具足成就離世善根，顯現阿僧祇億那由他不可思議上妙莊嚴、不可思議劫讚歎光明，不能窮盡。從如來無盡自在中生，悉普照現不思議剎，諸佛出世，安立眾生於智慧門，入真實義，顯現不可思議如來化身，普照無量無數、不可思議諸佛世界及諸法界、十方一切世界、究竟法界、虛空界，持一切世界故起；普令眾生清淨平等，從如來無礙一切智佛所住生；又佛身中出無量無數、不可思議妙寶光明，本於無量無數、不可思議諸如來所修功德故，得是光明；清淨大願，善根所起，無量佛所修習清淨不放逸行，一向專求無上菩提。得是光明，出生無量無礙善根，普令眾生於如來所，除滅疑惑，得見如來；又覩自在神力，安立無量眾生勝善根門，度眾生海，於一切佛剎為諸菩薩演說諸佛不思議法。<p>爾時，如來以大慈悲普覆一切，示現一切智慧莊嚴，欲令無量無邊、不可思議諸佛世界一切眾生未信者信，已信者增長善根；已增長者，令其清淨；已清淨者，令其成熟；已成熟者，令其解脫；得甚深法，具足無量智慧光明，滿足誓願，一切智心堅固不轉，不壞法性，聞真實際而不驚怖，具足解達如來實法，滿足一切諸波羅蜜，成就清淨出世善根，具足修習普賢所行，成就如來無量自在，遠離魔界入佛境界，解甚深法得不思議智，大乘弘願堅固不轉，常見諸佛得無量智、無量無邊功德藏力，發勝妙心離疑網地，滅惡清淨常依如來，於真實法堅固不轉，得入一切諸菩薩眾，常在三世諸如來家。如來顯現如是等類無量無數清淨善根，調伏眾生，悉欲令彼知佛功德，照明一切無礙慧藏。如來不可思議大神通力，於一切趣普現自在，本所志願，皆悉滿足，具足淨慧，究竟諸佛最勝善逝，成就法王一切自在，具足出生一切智門，成就最勝清淨法身。三世諸佛功德平等，一切世間無能為諭；相好嚴身具足諸力，見無厭足；於一切劫稱說如來智慧功德，自在示現，不可窮盡。一切菩薩不能究竟，普為眾生圓滿慧日，滅三世闇，逮得法王神力自在，出生無量清淨功德。<p>爾時，兜率天王為如來設如是等諸供具已，與無量無數阿僧祇兜率陀天子俱，恭敬合掌，白佛言：「善來世尊！善來正覺！唯願哀愍處此宮殿。」<p>爾時，世尊以佛莊嚴而自莊嚴，眾生見者無不敬樂，一切菩薩之所願求，令兜率諸天皆大歡喜，普令眾生修佛境界，種佛善根，功德無盡，逮得清淨不可壞信，常供養佛，心無厭倦。正心清淨，發起眾生求一切智故，受兜率天王請，即昇一切寶莊嚴殿，如意寶藏師子之座；如此世界、四天下、兜率天宮，如來受請昇一切寶莊嚴殿如意寶藏師子之座；一切十方、諸四天下、兜率天宮，一切寶莊嚴殿如意寶藏師子之座亦復如是。<p>爾時，一切寶莊嚴殿自然殊特，妙寶莊嚴，出過諸天莊嚴之上，一切寶網彌覆其上，普雨一切妙寶雲雨、一切寶莊嚴雲雨、一切寶衣雲雨、一切栴檀雲雨、一切堅固香雲雨、一切雜寶莊嚴雲雨、不可思議眾華雲雨；自然演出不可思議妓樂音聲，宣揚如來一切種智、微妙法言。如是一切諸供養具，悉過諸天所供養上。<p>爾時，佛威神力，為兜率天王故，一切音樂寂然無聲，不復擾亂；天王正念，長養善根，增益大心，勇猛精進，甚大歡喜；正心清淨，即發無上菩提之心，於諸法門總持不忘。<p>爾時，兜率天王承佛神力，即自憶念過去佛所所種善根，以偈頌曰：「無礙如來猶滿月，諸吉祥中最第一，來入眾寶莊嚴殿，是故此處最吉祥。無邊如來智甚深，諸吉祥中最第一，來入清淨金色殿，是故此處最吉祥。普眼如來甚明淨，諸吉祥中最第一，來入寶藏蓮華殿，是故此處最吉祥。珊瑚如來色鮮潔，諸吉祥中最第一，來入清淨寶藏殿，是故此處最吉祥。最勝如來論師子，諸吉祥中最第一，來入因陀寶山殿，是故此處最吉祥。滿月如來德無量，諸吉祥中最第一，來入妙寶華藏殿，是故此處最吉祥。無量如來光無際，諸吉祥中最第一，來入寶樹莊嚴殿，是故此處最吉祥。寶幢如來離疑惑，諸吉祥中最第一，來入妙寶莊嚴殿，是故此處最吉祥。無量慧佛人師子，諸吉祥中最第一，來入香山莊嚴殿，是故此處最吉祥。功德如來光普照，諸吉祥中最第一，來入勝寶莊嚴殿，是故此處最吉祥。」<p>如此間兜率天王承佛神力，憶念過去諸等正覺，以偈讚歎；如是十方一切世界兜率天王，各自憶念過去佛所所種善根，以偈讚歎，亦復如是。<p>爾時，世尊昇一切寶莊嚴殿如意寶藏師子之座，結跏趺坐，清淨法身，三世諸佛境界自在皆悉平等，一向寂靜，以一切諸佛莊嚴而自莊嚴，無量無數、不可思議清淨大菩薩眾悉從他方世界來集。如來知時而為說法，法身不二，無所染著，諸佛所起，如來法身離諸所行。<p>爾時，一切寶莊嚴殿自然無量無數、不可思議阿僧祇諸供養具，殊特奇妙，出過諸天所供養上，所謂：華鬘、塗香、末香、寶衣、幢蓋、繒幡、種種眾寶、妓樂，恭敬供養，讚歎如來；如是等不可思議一切供養諸莊嚴具，如此世界四天下兜率天宮，一切寶莊嚴殿如意寶藏師子之座，一切十方諸佛世界亦復如是。
。
<juan>大方廣佛華嚴經卷第十四<p>兜率天宮菩薩雲集讚佛品第二十<p>爾時，佛神力故，十方各過萬佛世界塵數剎外；彼有世界，名堅固寶；次名堅固樂；次名堅固寶王；次名堅固金；次名堅固摩尼；次名堅固金剛；次名堅固蓮華；次名堅固青蓮華；次名堅固栴檀；次名堅固香。其佛號壽無盡幢；次號風幢；次號清白幢；次號威儀幢；次號明相幢；次號常幢；次號上幢；次號自在幢；次號梵幢；次號寧泰幢。彼諸菩薩，名字悉同，其名曰金剛幢；次名堅固幢；次名勇猛幢；次名夜光幢；次名智幢；次名寶幢；次名精進幢；次名離垢幢；次名真實幢；次名法幢。彼諸菩薩，各於其國佛所，淨修梵行；一一菩薩，各將萬佛世界微塵數等菩薩眷屬，來詣佛所，稽首禮敬。佛神力故，隨所來方，化作如意寶藏師子之座，充滿十方，結跏趺坐；白淨寶網，以覆其身。又放阿僧祇千億那由他光明，離垢光明，無量光明，普照十方；以正直心，攝取三寶，遠離諸惡。菩薩大願之所興起，一切眾生觀無厭足；見者不虛，無不調伏，顯一切佛自在淨法；為一切眾生，作歸依處，勸化令發菩薩大願。此諸菩薩，皆悉成就無量法門；所謂：遍遊十方一切佛剎無所障礙神足法門；見淨法身，無著法門；住持慧身，能為無數變化之身，往詣無量佛所法門；入無量無邊不可思議如來自在法門；無量無邊一切智法門；無量光明普照諸法無畏方便法門；盡未來劫，分別演說諸功德藏無盡辯法門；一切陀羅尼慧光普照法門；成就清淨慧眼，普觀法界法門；智慧境界，無量無邊，無縛無著，究竟如虛空法門。如此世界，兜率天宮菩薩雲集，一切世界諸四天下，兜率天宮雲集菩薩，所從來國，諸佛名號，亦復如是。<p>爾時，世尊從兩膝放百千億那由他光明，普照十方虛空法界等一切世界諸四天下兜率天宮，一切如來神力自在，皆悉顯現。彼諸菩薩，其有得見如來神力自在者，皆是盧舍那如來、應供、等正覺，行菩薩道，修習無量諸法門時，善知識也。是諸菩薩，常樂諸佛甚深解脫自在神力，得不壞法界身，得無礙三昧；見不思議佛，心無所著；以無礙心，充滿法界；離垢寶心，常為諸佛之所護念；得佛無量住持神力，決定究竟到於彼岸，清淨正念，速成等覺；得諸如來心之原底，入深智慧而得自在；於甚深智，究竟彼岸，清淨法身；住佛所住，得一切智，與如來等；從智寶起，皆於如來妙趣中生，開發清淨智慧法門；究竟金剛大智彼岸，成就金剛方便三昧，永離一切愚癡闇冥，教化成熟無量無邊無數眾生；諸佛一切決定自在，究竟彼岸；不著一切數，善學一切數，究竟一切數智；善住真實法，成就如是等無量無邊、不可稱數、不可窮盡、不可言說諸功德藏。<p>爾時，金剛幢菩薩承佛神力，普觀十方，以偈頌曰：「如來不出世，亦無有涅槃，以本大願力，顯現自在法。是法難思議，非心之境界，究竟彼岸智，乃見諸佛境。色身非如來，音聲亦如是，亦不離色聲，有佛自在力。少智不能知，甚深佛境界，成就本業智，乃達諸佛境。諸佛無來處，去亦無所至，清淨妙法身，顯現自在力。無量世界中，示現如來身，廣說微妙法，其心無所著。無量無邊慧，諸法無障礙，入於深法界，顯現自在力。眾生及諸法，了達無障礙，變化身無量，普現一切剎。欲求一切智，自然成正覺，先當淨其心，具修菩薩行。如是見如來，無量自在力，除疑常親近，無上善知識。」<p>爾時，堅固幢菩薩承佛神力，普觀十方，以偈頌曰：「最上無過者，甚深不可說，一切語言斷，清淨如虛空。諦觀人師子，無量自在力，諸佛無虛妄，世間生妄想。導師所演說，其法甚深妙，隨順因緣起，如來清淨身。斯等大乘智，諸佛之境界，若欲求此智，常應親近佛。清淨心供養，一切諸導師，心常無厭足，究竟成佛道。無盡功德藏，增長菩提心，遠離諸疑惑，觀佛無厭足。究竟一切法，法化生佛子，彼悉能解了，諸佛自在力。智慧王所說，欲為諸法本，應起清淨欲，志求無上道。若能敬諸佛，知報如來恩，彼人未曾離，一切諸導師。如是得見聞，諸佛及佛法，具足清淨願，究竟無上道。」<p>爾時，勇猛幢菩薩承佛神力，普觀十方，以偈頌曰：「有眼有日光，能見細微色，最勝神力故，淨心見諸佛。勇猛勤方便，能盡海原底，智慧力如是，究竟諸佛海。譬如好良田，植種必滋繁，如是淨心地，出生諸佛法。如貧得寶藏，除滅飢寒苦，菩薩得佛法，離垢心清淨。譬如伽陀藥，能消一切毒，天尊亦如是，滅除煩惱毒。因緣善知識，生長信佛心，因緣善知識，得聞諸佛法。無量無數劫，常行無上施，若能化一人，功德超於彼。如來相莊嚴，功德難思議，諸佛功德藏，一切莫能知。如來等正覺，不起于一座，悉能遍十方，一切諸世界。譬如虛空性，不生亦不滅，諸佛法如是，亦復無生滅。」<p>爾時，夜光幢菩薩承佛神力，普觀十方，以偈頌曰：「十方諸世界，一切群生類，普見天人尊，清淨妙法身。譬如一心力，能生種種心，如來一法身，出生諸佛身。菩提無二法，亦無有自性，無二淨法身，莊嚴無不現。究竟如虛空，猶如幻化現，功德不可盡，其唯諸佛境。三世一切佛，法身悉清淨，隨其所應化，普現妙色身。未曾生想念，我為如是像，遠離諸希望，自然應眾生。不壞諸法性，亦不著法界，應現種種形，教化眾生故。法身非變化，亦非非變化，諸法無變化，示現有變化。正覺不可量，究竟等法界，深廣無涯底，言語道悉斷。一切趣道法，如來知實義，遊行一切剎，未曾有障礙。」<p>爾時，智幢菩薩承佛神力，普觀十方，以偈頌曰：「入於深智慧，一切無障礙，其心無齊限，修習菩薩行。普於十方剎，常見一切佛，彼佛無處所，法亦無所著。一一諸如來，自在力無量，不可思議劫，說之無窮盡。三世諸眾生，悉可知其數，導師功德藏，其數不可盡。無二不思議，應現種種身，十方無不見，未曾有別異。譬如淨滿月，普現一切水，影像雖無量，本月未曾二。如是無礙智，成就等正覺，應現一切剎，佛身初無二。非一亦非二，亦復非無量，隨其所應化，示現無量身。佛身非過去，亦復非未來，一念現出生，成佛入涅槃。譬如幻化色，不生亦不滅，佛身亦如是，寂然無生滅。」<p>爾時，寶幢菩薩承佛神力，普觀十方，以偈頌曰：「如來身無量，眾生見有量，隨彼所應化，導師為現身。法身無處所，充滿十方界，佛身難思議，如空無分際。彼無心意識，亦無起心想，諸佛之境界，究竟無生滅。譬如無目人，不覩內外色，如來不出世，不見一切法。饒益眾生故，如來出世間，眾生見有出，而實無興世。佛剎非如來，晝夜亦如是，年月至一念，悉非等正覺。眾生咸說言，佛日出世間，導師自覺悟，如來非淨日。虛妄無所有，言語道悉斷，三世諸如來，出世亦如是。譬如清淨日，不與昏夜俱，而說日夜相，諸佛亦如是。三世一切劫，不與如來俱，而說三世佛，導師法如是。」<p>爾時，精進幢菩薩承佛神力，普觀十方，以偈頌曰：「一切諸導師，身同義亦然，普於十方界，隨應各別異。觀察牟尼尊，境界甚深妙，充滿諸法界，一切悉無餘。如來淨法身，非是內身數，如來淨法身，亦非外身數。隨彼眾生行，種種無量業，是故見如來，各各悉不同。如來妙法身，一切莫能數，甚深難思議，唯是佛境界。如我非境界，思量所不及，佛法身如是，一切莫能測。如剎難思議，而見淨莊嚴，佛身亦如是，妙相無不現。猶如一切法，因緣和合生，如是因緣會，得見諸如來。譬如隨意珠，悉滿眾生意，諸佛法如是，能滿一切願。無量世界中，導師興於世，如來本願力，普應十方界。」<p>爾時，離垢幢菩薩承佛神力，普觀十方，以偈頌曰：「諸佛智慧光，圓滿淨世間，能淨世間已，令入諸佛法。設有人欲見，眾生數等佛，如來一切應，而實無來處。專念佛境界，生起無量心，所見諸如來，其數與心等。具足白淨法，名聞滿十方，彼於一切智，其心安不動。導師為眾生，如應演說法，隨所宜見處，普現最勝身。佛身非我所，世界亦如是，說心非我所，覺無我菩提。一切人師子，無量自在力，示現念等身，種種相莊嚴。世間則是身，身即是最勝，知身真實性，是佛無礙智。一切知見人，普明照諸法，佛法及菩提，求悉不可得。導師無來去，亦復無所住，遠離諸顛倒，清淨等正覺。」<p>爾時，真實幢菩薩承佛神力，普觀十方，以偈頌曰：「正覺遊十方，一切諸世界，不離於一剎，普現諸國土。如來自在力，應現一切身，得道轉法輪，究竟般涅槃。誰為思議佛？誰為不思議？誰見諸如來？誰為等正覺？一切法皆如，諸佛境亦然，乃至無一法，如中有生滅。眾生虛妄故，是佛是世界，若解真實者，無佛無世界。令眾歡喜故，普現一切前，如來所現身，畢竟不可得。遠離一切障，無礙安隱住，除滅諸留難，具足諸佛法。一切諸如來，神通力自在，悉於三世中，求之不可得。如是知心識，明解一切法，一切知見人，速成等正覺。如來自在力，但有假言說，諸佛及自在，一切言語斷。」<p>爾時，法幢菩薩承佛神力，普觀十方，以偈頌曰：「寧於無量劫，具受一切苦，終不遠如來，不覩自在力。無量生死中，未曾發道心，若聞見如來，具足佛菩提。聰達明慧者，若發一道心，汝莫生疑惑，自謂不成佛。無量無數劫，菩提心難得，若能一心求，究竟無上道。設於念念中，供養無量佛，不知是方便，彼猶非供養。若聞如是法，諸佛從此生，無量劫受苦，決定求菩提。一聞摩訶衍，諸佛所乘乘，一切法界中，三世為導師。雖盡未來劫，一切諸佛剎，不解方便者，終不成菩提。過去無量劫，流轉於生死，不知真實法，如來所起處。諸法不可壞，亦無壞法者，照明諸世間，示現自在法。」<p>之一<p>大方廣佛華嚴經金剛幢菩薩十迴向品第二十一之一<p>爾時，金剛幢菩薩承佛神力，入菩薩明智三昧正受。入正受已，十方各過百萬佛剎微塵數等世界之外，各見百萬佛剎微塵數諸佛；是諸如來，悉號金剛幢。<p>時，彼諸佛告金剛幢菩薩言：「善哉！善哉！佛子！乃能入是菩薩明智三昧正受。善男子！十方各百萬佛剎微塵數等世界諸佛，加汝神力故，乃能入是三昧正受。又盧舍那佛本願力故、威神力故、汝智慧清淨故、諸菩薩善根力故、欲令菩薩得清淨無所畏故、得無礙不斷辯故、入無礙智地故、入佛一切智廣大心故、具足無盡諸善根故、滿足無礙白淨法故、入普門法界故、顯現一切佛神力變化故、淨念過去際智慧不斷故、分別一切佛住持諸根故、以無量法門廣說法故、聞持了知無量法故、具足演說十迴向故、攝取一切菩薩諸善根故、安住出世間法故、一切智不斷絕故、開發大願故、入真實義故、知法界故、令一切菩薩悉歡喜故、修一切佛同善根故、護持一切如來性故。<p>「善男子！汝當承佛神力，演說此法，安住佛家故、長養出世間諸功德故、入陀羅尼光明故、入諸佛不滅度法故、普照法界故、積集白淨離惡法故、住廣智慧境界住故、住無障礙法光明住故。」<p>爾時，諸佛即與金剛幢菩薩無量智慧，與善方便分別句身無留礙辯、與無障礙法明、與一切如來所共之身、與無量微妙音聲、與諸菩薩不可思議三昧方便、與等心迴向善根智慧、與觀察一切法出生無量方便、與一切處說法無斷辯才。何以故？彼三昧善根力故。<p>爾時，諸佛各申右手，摩金剛幢菩薩頂；摩其頂已，時，彼菩薩即從定起，告眾菩薩言：「佛子！是菩薩摩訶薩不可思議大願，悉普救護一切眾生；菩薩摩訶薩立此願已，修學三世諸佛迴向。<p>「佛子！何等為菩薩摩訶薩迴向？菩薩摩訶薩迴向有十；去、來、今佛，悉共演說。何等為十？一者、救護一切眾生，離眾生相迴向；二者、不壞迴向；三者、等一切佛迴向；四者、至一切處迴向；五者、無盡功德藏迴向；六者、隨順平等善根迴向；七者、隨順等觀一切眾生迴向；八者、如相迴向；九者、無縛無著解脫迴向；十者、法界無量迴向。佛子！是為菩薩摩訶薩十種迴向，三世諸佛所共演說。<p>「佛子！何等為救護一切眾生離眾生相迴向？此菩薩摩訶薩行檀波羅蜜；淨尸波羅蜜；修羼提波羅蜜；行毘梨耶波羅蜜；入禪波羅蜜；分別般若波羅蜜；修行積集、慈哀、愍悲、歡悅、喜堪、忍捨，修如是等無量善根。修善根已，作如是念：『我所修習善根，悉以饒益一切眾生，究竟清淨；以此所修善根，令一切眾生，皆悉除滅地獄、餓鬼、畜生、閻羅王等，無量苦惱。』復作是念：『我以此善根迴向，為一切眾生作舍，令滅苦陰故；為一切眾生作護，令解脫煩惱故；為一切眾生作歸，令離恐怖故；為一切眾生作趣，令至一切智地故；為一切眾生作安隱，令得究竟安隱處故；為一切眾生作大明，令滅癡冥，得慧光故；為一切眾生作炬，令滅無明闇故；為一切眾生作燈，令得安住究竟明淨故；為一切眾生作導，令入方便法故；為一切眾生作主寶臣，令得無礙淨智身故。』佛子！菩薩摩訶薩以如是等無量善根迴向，令一切眾生究竟一切智。<p>「佛子！此菩薩摩訶薩為怨親故，以諸善根迴向，等無差別。何以故？菩薩摩訶薩入平等觀，無怨親故。常以愛眼，視諸眾生；若眾生懷惡，於菩薩所，起怨逆心；菩薩摩訶薩為一切眾生，作善知識，廣為分別諸深妙法。譬如大海，一切眾毒所不能壞；菩薩亦復如是，一切童蒙愚癡無智，不知報恩，瞋恚貢高，破戒生盲，如是等類，無量過惡，不能動亂菩薩道心。<p>「譬如日天子出，普照天下，不以盲人故，隱而不現；又復不以乾闥婆城，四域塵曀，阿脩羅障，閻浮樹蔭，及餘山障，如是等類無量障蔽故，隱而不現。菩薩摩訶薩亦復如是，常正憶念，未曾散亂，深廣安諦，心無憂慼；正意思惟，悉欲究竟功德智慧，清淨法光，普照世間；示真實義，淨修一切諸法智門，為諸眾生，常修善根。一切眾生，有無量惡；菩薩摩訶薩不以惡眾生故，嫌恨退沒，不行迴向；不以難調伏眾生故，退捨善根，不行迴向。雖有眾生，邪見瞋濁；於大莊嚴，其心不轉，不捨大願，救護眾生。若見眾生，濁惡無信，不知報恩；修習菩提，未曾懈廢。若與愚癡童蒙共事，心無憂惱。何以故？我以明淨圓滿慧日，出於世間，清淨調伏一切眾生。<p>「菩薩摩訶薩不為一眾生故，發心求阿耨多羅三藐三菩提善根迴向；不為嚴淨一佛剎故；不為信一佛故；不為見一佛故；不為聞一佛法故；不為滿足一願故。菩薩摩訶薩悉欲救護一切眾生故，以善根迴向，具足嚴淨一切佛剎；信一切佛；見一切佛；恭敬供養一切諸佛；聞一切佛所說正法；滿足一切大願故；以諸善根迴向阿耨多羅三藐三菩提。菩薩摩訶薩復作是念：『發菩提心寶，即是如來境界之力，廣大平等，無有懈怠；於一切劫，修學難得，與諸佛等。』<p>「菩薩摩訶薩如是觀諸善根，信心清淨，長養大悲；以諸善根，普為眾生深心迴向，非但口言。於諸眾生，發歡喜心、明淨心、柔軟心、慈心、愛念心、攝取心、饒益心、安樂心、最勝心；以諸善根迴向。菩薩摩訶薩以諸善根迴向時，作如是念：『若我所有迴向功德，令一切眾生得清淨趣，得清淨生，功德滿足，一切世間無能壞者，不可窮盡；常得尊重，心不錯謬，分別了知一切諸趣；思量諸佛，具足莊嚴身、口、意業；具足莊嚴一切功德。』復作是念：『以此善根迴向功德，令一切眾生，常見諸佛；於彼佛所，得不壞信；於諸佛所，聽受正法，離諸疑惑，憶持不忘，如說修行；於如來所，得柔軟心，淨身、口業，心常安住勝妙善根；永離貧法，七財滿足；修學一切諸佛所學，得諸善根，成就平等淨妙解脫一切種智；於一切眾生，得慈愛眼；其身清淨，相好莊嚴，言論辯慧，功德具足；調伏諸根，成就十力；發起諸善，心住滿足，無所染著；令一切眾生，具佛快樂，得無量住，住佛所住。』<p>「此菩薩摩訶薩復作是念：『一切眾生，造作無量諸不善業；因是業故，受無量苦，不見如來，不聞正法，不識淨僧；此諸眾生，具有無量大惡罪業，應受無量無邊楚毒。我當於彼三惡道中，悉代受苦，令得解脫；我當代受無量苦惱，不以苦故，其心退轉，恐怖懈怠，捨離眾生。何以故？我為眾生，荷負重擔，滿平等願；度脫一切生老病死，愁憂苦惱，無量諸難，流轉生死；一切邪見，失諸善法，愚癡無智，我當悉度，免此眾苦。眾生常為愛網所纏，無明覆蔽，染著有愛，為之走使，不得自在；縛在苦獄，隨諸魔業，於諸佛所，心生疑惑；不得出世道，不見安隱處，常馳無量生死曠野，受無量苦。』<p>「菩薩摩訶薩見彼眾生，沒生死泥，受眾楚毒；起大悲心，饒益眾生，令得善利，免度苦難，善根迴向。以大迴向迴向，如三世菩薩迴向；如諸佛所說大迴向經迴向；令一切眾生，悉得清淨，具足善根，究竟一切智。復作是念：『我當悉令一切眾生，得無上智王安隱住處，不為自度；但欲令彼出生死淵，得一切智心，拔出眾生惡道嶮谷，救無量苦，度生死流。』復作是念：『我當為一切眾生，受無量苦；令諸眾生，悉得免出生死沃焦；我當為一切眾生，於一切剎，一切地獄中，受一切苦，終不捨離；我當於一一惡道，盡未來劫，代諸眾生，受無量苦。何以故？我寧獨受諸苦，不令眾生，受諸楚毒；當以我身，免贖一切惡道眾生，令得解脫。』<p>「菩薩摩訶薩復作是念：『我悉當為一切眾生，作誠實語者，離惱害心，不捨眾生。何以故？我因眾生，發菩提心，度脫一切；不求尊貴，不求五欲，不求世間種種樂故，行菩薩道。何以故？五欲是世間法，諸魔境界，愚人所行，諸佛訶責；彼能出生一切苦惱，地獄、餓鬼、畜生、閻羅王處，忿恚鬪諍，更相訟說，皆由五欲；積習五欲，遠離諸佛，能障生天，況無上道。菩薩明見五欲，有如是等無量過患；是故，不以五欲修菩薩行，但欲饒益安隱眾生，發菩提心，求無上道；令一切眾生，得一切利，具諸大願；斷絕眾生煩惱鉤餌，離無量苦。』<p>「菩薩摩訶薩復作是念：『我當以諸善根迴向，令一切眾生，得種種樂：究竟樂、饒益樂、不共樂、寂靜樂、無染樂、無動樂、無量樂、不死不轉樂、不滅樂、一切智樂。我當為一切眾生，作調御師，作主藏臣，作大明炬，示安隱趣，令離諸難，解一切法；我當令解諸甚深義；我當為作一切智船，度生死海；我當令知無量善根迴向；我當悉為示現彼岸。』菩薩摩訶薩以是無量善根迴向，救護一切，度生死海，令諸如來皆悉歡喜；得一切智，捨離眾魔，遠惡知識，親近菩薩，勝善知識；成就淨業，盡滅眾惡，具足菩薩無量願行一切善根。<p>「菩薩摩訶薩以諸善根正迴向已，作如是念：『不以四天下一一眾生故，一一日出；但一日出世，悉能普照一切天下。又諸眾生，不以自身光明，知有晝夜，遊行觀察，興造諸業；皆由日天子出，普照天下，一切眾生，無業不就。』菩薩摩訶薩亦復如是，修諸善根迴向，普為眾生，作如是念：『彼諸眾生，無智慧光，尚不自照，何況照他？唯我一人，志獨無侶，修諸善根迴向，欲為度脫一切眾生；普照一切眾生；分別一切眾生；了達一切眾生；令一切眾生入甚深法；攝取一切眾生；成就一切眾生；悅樂一切眾生；柔軟一切眾生；滅除一切眾生疑惑。』<p>「菩薩摩訶薩復作是念：『我當修學，如日天子，普照一切，不求恩報；不為惡眾生故，捨大莊嚴；亦不以一惡眾生故，捨離一切，而不度脫；但勤修習善根迴向，欲令眾生得一切樂，攝少善根，迴向廣大。若諸善根，不能饒益眾生者，我終不以善根迴向；以諸善根，悉與眾生，發心迴向；令一切眾生，不著諸法故迴向，以眾生性迴向而無所至。』菩薩如是迴向，亦無所著；不取所有性，安住諸善根；不取相迴向，業報虛妄，無所有亦無所著；不取五陰相迴向，不壞五陰相迴向；不取虛妄業迴向，不求報，不起虛妄因緣；不生、不起、不住，不住堅固相，不住虛妄法，不取眾生相；不分別世界，不住心顛倒、想顛倒、見顛倒，不著語言道。但欲令眾生解真實法，迴向觀察一切眾生平等；迴向法界印，印諸善根；迴向離欲等法，觀察善根；迴向解一切法，離於顛倒，得諸善根；以無二法，觀察法界迴向。彼迴向不生諸法，不滅諸法，以如是等善根迴向，修行清淨諸對治法；迴向觀一切善根，皆悉迴向出世間法，於彼善根，不作二相。薩婆若非即是業，亦不離業；迴向觀察薩婆若，不即是業，亦不離業；得薩婆若願智業，照明清淨故，報亦照明清淨；報照明清淨故，薩婆若亦照明清淨。捨離一切動亂覺觀，憍慢放逸；隨方便智，以諸善根迴向；令一切眾生，悉得真實究竟解脫，不著法性，無量無邊善根，迴向諸法，無業報而出生業報。菩薩摩訶薩以如是等善根迴向，則能永離一切諸惡，佛所讚歎。佛子！是名菩薩摩訶薩第一救護一切眾生，離眾生相迴向。」<p>爾時，金剛幢菩薩承佛神力，普觀十方，及一切眾，觀察法界，入深句義味，大悲普覆一切眾生；護持三世佛種不斷；入一切佛諸功德藏；出生諸佛清淨法身；善能分別諸眾生心；過去所種一切善根，知時不失，具足法身，善能示現清淨色身，以偈頌曰：「不思議劫所修行，常為饒益諸群生，精進堅強意無礙，常求諸佛妙功德。其心清淨離瞋恚，恭敬供養調御師，深解諸法救眾生，彼能善入迴向藏。勇猛精進力具足，智力照明甚清淨，忍心堅固不傾動，常能救護諸群生。於無等所心安住，踊悅歡喜意清淨，菩薩忍力如大地，悉能饒益諸眾生。不以苦行自求樂，大慈悲起無量行，常能救護諸群生，彼人速入無礙地。十方一切諸世界，其中眾生皆攝取，常為眾生心安住，修學無量諸迴向。以歡喜心行布施，具足護持清淨戒，勇猛精進心堅固，清淨智慧善迴向。其心廣大不可量，忍力堅強常迴向，淨修一切諸禪定，智慧深妙難思議。十方一切世界中，具足修習清淨行，智慧迴向諸功德，以一切樂益眾生。彼人積集眾善業，無量無邊不可數，欲令眾生具修習，住不思議深妙智。普為一切眾生故，不思議劫住地獄，菩薩心常無懈怠，決定功德常迴向。不求色聲諸香味，亦不希望一切觸，常求無上最勝智，度脫一切諸群生。菩薩智淨如虛空，普行無量大士行，最勝所行淨業道，無量名稱常修行。菩薩遊行諸世界，常能安隱群生類，悉令一切皆歡喜，修菩薩行無厭足。除滅一切心垢穢，思惟修習無上智，不自為己求安樂，常欲利益諸群生。菩薩迴向到彼岸，除滅無量心穢毒，具足修習三世佛，無量清淨諸功德。菩薩未曾染著色，受想行識亦如是，不住一切諸三界，所有功德悉迴向。諸佛所知眾生類，皆悉攝取無有餘，究竟度脫諸群萌，是名菩薩殊勝行。菩薩一切心安住，開悟彌廣不可稱，離癡正念伏諸根，身口意業常寂然。一切內外所有法，皆悉虛妄無真實，如風行空無所礙，菩薩心行亦如是。所起身業常清淨，能令諸佛悉歡喜，於最勝所言不虛，意常專向諸如來。十方無量諸世界，所有最勝悉往詣，於彼覩見大悲尊，悉能恭敬供養之。心常遠離一切惡，處大眾中無所畏，心常安住如來道，彼為三有清涼池。善修分析一切法，具足了達諸有無，善能趣向真法性，深入無諍勝三昧。修習菩薩堅固行，一切眾生莫能壞，明學了達甚深義，於三世法無所著。究竟迴向到彼岸，普令眾生悉清淨，遠離一切諸染著，菩薩所行無所倚。一切眾生語言法，於彼智慧無障礙，談論巧妙無愛著，心常安處無礙住。菩薩如是行迴向，無量善心功德藏，能令十方諸世界，一切如來皆歡喜。<p>「佛子！何等為菩薩摩訶薩第二不壞迴向？此菩薩摩訶薩，於去、來、今諸如來所，得不壞信，一切諸佛，皆悉歡喜；於諸菩薩所，乃至初發一念，求菩薩善根，及一切智；於彼菩薩，得不壞信，悉於一切諸佛法中，一向直心，而不可壞；於諸佛教，得不壞信；守護一切諸如來法，得不壞信；常以愛眼，等觀一切；以善根迴向，令彼眾生，獲諸善利，得不壞信；於白淨善根，得不壞信。何以故？修集一切諸善根故；於一切菩薩迴向，得不壞信，直心解脫，得滿足故；於一切菩薩諸法師所，得不壞信，具足起如來想故；於如來自在神力，得不壞信，諦信諸佛難思議故；於一切菩薩方便，得不壞信，攝取種種無量無數行境界故。<p>「佛子！菩薩摩訶薩如是安住不可壞信，於諸佛、菩薩、聲聞、緣覺、如來正教、一切眾生，如是等無量境界，種諸善根，分別諸善根；長養菩提心，修習大慈所生善根；廣修大悲，平等觀察；學佛所學，隨順諸佛；攝取一切清淨善根，深入實義，集功德藏，行大惠施，修諸功德，等觀三世。菩薩摩訶薩如是等善根功德，迴向一切智；常見諸佛，親近善知識；常與無量諸菩薩會，念薩婆若，心無散亂；受諸佛教，興護法心，教化成熟一切眾生，心常不離出世迴向；供養守護一切法師，解了諸法，修習滿足一切大願。菩薩摩訶薩如是精勤修習無量善根，積集長養善根，正念思惟，觀察境界真實等義；恭敬供養，威儀具足，善根迴向。<p>「菩薩摩訶薩善根迴向已，作如是念：『以此善根迴向，所得依果，令我修行菩薩行時，於念念中，見一切佛；令彼諸佛，皆悉歡喜；於諸如來、應供、等正覺，如佛所應，而以供養；以阿僧祇寶、阿僧祇華、阿僧祇香、阿僧祇塗香、阿僧祇鬘、阿僧祇衣、阿僧祇蓋、阿僧祇幢、阿僧祇幡、阿僧祇莊嚴、阿僧祇莊嚴具、阿僧祇供給、阿僧祇末香、阿僧祇信樂、阿僧祇敬念、阿僧祇淨信，燒阿僧祇堅固香；阿僧祇上味飯食、阿僧祇恭敬、阿僧祇禮拜；阿僧祇一切寶座、阿僧祇一切華座、阿僧祇一切香座、阿僧祇一切鬘座、阿僧祇一切清淨栴檀座、阿僧祇一切衣座、阿僧祇一切金剛座、阿僧祇一切摩尼寶座、阿僧祇一切寶繒座、阿僧祇一切寶色座、阿僧祇一切寶輪、阿僧祇一切華輪、阿僧祇一切香輪、阿僧祇一切鬘莊嚴輪、阿僧祇一切寶衣輪、阿僧祇一切寶莊嚴輪、阿僧祇一切寶繒敷輪，建立阿僧祇一切寶多羅高顯輪；阿僧祇一切寶欄楯輪、阿僧祇一切寶網輪，羅覆其上；阿僧祇一切妙寶宮殿，嚴飾殊特，出過諸天；阿僧祇一切華宮殿、阿僧祇一切香宮殿、阿僧祇一切寶鬘宮殿、阿僧祇一切栴檀宮殿、阿僧祇一切堅固香藏宮殿、阿僧祇一切金剛宮殿、阿僧祇一切摩尼寶宮殿，皆悉殊妙，出過諸天；阿僧祇諸雜寶樹、阿僧祇種種香樹、阿僧祇諸寶衣樹、阿僧祇妙音樂樹、阿僧祇妙音聲樹、阿僧祇無厭寶樹、阿僧祇垂寶繒幡樹、阿僧祇寶莊嚴樹，阿僧祇一切華、一切鬘、一切香、一切塗香、一切蓋、一切幢、一切幡樹，如是等諸妙寶樹，莊嚴殊特，以用莊嚴無數宮殿；阿僧祇寶欄楯莊嚴、阿僧祇寶窓莊嚴、阿僧祇寶偏樓閣莊嚴、阿僧祇內帳莊嚴、阿僧祇半月莊嚴、阿僧祇樓閣莊嚴、阿僧祇寶帳莊嚴、阿僧祇白寶網，羅覆其上；燒阿僧祇堅固香；阿僧祇寶衣，以敷其地；以如是等諸莊嚴具，莊嚴無數宮殿，出過諸天。』<p>「以如是等上妙供養，於無量無數不可說不可說劫，調伏諸根，敬心供養一切如來；此諸最勝般涅槃後，供養舍利。欲令一切眾生，皆悉歡喜，攝取一切眾生善根；令一切眾生，離無量苦，發菩提心；令一切眾生，以大莊嚴而自莊嚴，無量莊嚴超出一切眾生境界，示現佛法，難可值遇；滿足阿僧祇諸如來力，清淨信心，供養導師，受持守護一切佛法。如是供養現在諸佛，及涅槃後，供養舍利；於無量阿僧祇劫說供養具，不可窮盡；諸佛成就無量功德，教化度脫一切眾生。我常供養彼諸如來，心不退轉，無有休息，未曾懈怠；不懷憂惱，亦無所著，無有心想。於諸法中而無所染，無所依止，不昧善根；離一切著，以實法印，印業法門；生一切法，住佛所住；觀無生性境界法印，印彼發心。受持如來清淨迴向；觀察平等法性迴向；入無行方便，出生諸行，心捨一切迴向；無量方便迴向；離一切有迴向；安住離相方便，修習法門善根迴向。<p>「菩薩從初發心，修習一切諸妙善根，皆悉迴向；以此善根，於生死中而不可壞。求一切智，心不退轉；處一切有，寂定不亂；度脫一切眾生，不著生死；得無礙智門，修菩薩行，而彼善根不可窮盡，世間諸法所不能壞；具足清淨諸波羅蜜，究竟一切智力。菩薩摩訶薩如是捨離癡闇，成菩提心，普照一切長白淨法，善根迴向；具足眾行，清淨直心，觀察平等，深入諸法；知業如幻，業報如電，諸行如化，因緣生法如響，菩薩行如影。無著法眼之所出生，無作所作；其性寂滅，入有為無為；於一切法，了達無二，解如實性；分別菩薩一切行相，不著諸相；善知方便，入同事業，不捨一切白淨善法；離一切障，無礙無著；常為諸佛之所護念，遠離愚癡。<p>「如是，菩薩摩訶薩成就善根，出生善法，不壞業報，明見真實，善解迴向；以方便力出生業報，究竟法性，得到彼岸，了達諸法，迴向大智諸業善根；其心清淨，行無所行。菩薩摩訶薩如是善根迴向，欲度脫一切眾生，佛種不斷，滅諸惡業業報，迴向一切眾生；得無量智，成一切智，離世境界，滅諸煩惱，究竟清淨，成就智慧；入深方便，捨生死苦，成就諸佛無量善根；摧伏魔業，得平等法印，以印諸業，隨順薩婆若無上菩提。菩薩摩訶薩行如是善根迴向，善根明淨，普照一切，具足成就薩婆若乘。<p>「佛子！是名菩薩摩訶薩第二不壞迴向。菩薩摩訶薩安住此迴向，得見無量阿僧祇佛，悉得無量清淨妙法；普於眾生，得平等心，捨離愚癡，入一切法；得諸如來自在神力，降伏眾魔，滅諸魔業，具足生貴菩提之心；得無礙智，不由他悟；於一切法，見真實義；於一切佛剎，悉能受持，分別其相，智慧具足，普照眾生。菩薩摩訶薩以此不壞迴向力，攝取一切善根迴向。」<p>爾時，金剛幢菩薩承佛神力，普觀十方，乃至以偈頌曰：「修習無量無數業，所乘堅固不可壞，能令諸佛悉歡喜，是名智者所迴向。所供養佛難思議，布施持戒伏諸根，彼為一切修迴向，清淨無量眾生故。一切上妙諸華香，無量無數眾寶衣，種種莊嚴及寶蓋，供養一切諸如來。如是無量諸供具，不可思議曠劫中，恭敬供養調御師，心常歡喜無厭足。專心觀察諸最勝，一切世間大明燈，現在十方一切佛，皆悉覩見如目前。不可思議無量劫，修行布施無厭足，不可思議無量劫，修諸善根亦無厭。善分別知諸心想，如實觀察無虛妄，悉知諸根無有餘，常能饒益一切眾。心大歡喜無有量，信心清淨而恭敬，不思議劫忍住世，饒益救度一切眾。一切諸佛滅度已，供養舍利無厭足，悉以無量妙雜寶，建立恒沙諸塔廟。造作無數尊形像，寶藏淨金而莊嚴，巍巍高大如山王，其數無量不思議。修學積集諸功德，勝妙堅固不可壞，菩薩善知行迴向，分別非有亦非無。若能如是修迴向，功德無量不可盡，勝妙智慧觀諸法，皆能了達無所生。方便修習令心淨，悉與一切如來等，以不可盡諸方便，迴向無盡如來藏。發起無上菩提心，一切世間無所依，普至十方諸世界，於一切眾心無礙。方便啟導眾生心，悉令出生佛菩提，觀察眾生心平等，推求真實不可得。一切諸法悉無餘，了達其性無所有，迴向無著清淨眼，永離一切世間苦。欲令諸有悉清淨，心不妄取諸法相，分別所有無所有，能令心淨大歡喜。於一佛剎無所著，了諸佛土無堅固，不取一切有為法，亦不染著法自性。方便迴向薩婆若，無上智慧自莊嚴，普令諸佛悉歡喜，是為菩薩迴向業。菩薩一心念諸佛，無上智慧巧方便，如諸如來無所著，令我悉獲此功德。常欲救護一切眾，遠離無量諸惡業，常行饒益眾生心，於饒益心無虛妄。隨所住地守護法，示現涅槃實不滅，一切如來無二法，願我迴向亦如是。一切世界諸趣中，於有為法無所著，菩薩不緣語言道，亦不染著無語言。十方一切諸如來，悉攝諸法無有餘，離一切趣而受生，於所離生無虛妄。以一莊嚴一切嚴，亦不分別此諸法，了達世間悉虛妄，一切所行無所有。」
。
<juan>大方廣佛華嚴經卷第十五<p>之二<p>金剛幢菩薩十迴向品第二十一之二<p>「佛子！何等為菩薩摩訶薩第三等諸佛迴向？此菩薩摩訶薩隨順學過去、未來、現在諸佛迴向。此菩薩修菩薩行時，見好惡色，其心清淨而無憎愛；歡喜悅樂，起無壞心，離諸憂惱；得正直心，身意柔軟，諸根清涼。此菩薩得如是樂時，迴向諸佛，作如是念：『一切諸佛雖有無上淨妙快樂，復願諸佛具不思議佛所住樂，具足攝取不可稱量佛三昧樂，成就無量大悲快樂，具足成就不可計議佛解脫樂，具足攝取諸佛神足自在快樂，無上尊重最妙快樂；普覆如來，常令具足諸佛無量力樂，永離一切諸覺之樂，無上寂靜不變易樂；具足無礙法門，心常寂定而無散亂，佛無二行不可壞樂。』菩薩摩訶薩以如是善根，迴向諸佛已，又復迴向一切菩薩，令願未滿者，悉令滿足；未淨直心者，令淨直心；未滿諸波羅蜜者，悉令滿足，安住金剛菩提之心；於一切智，得不退轉，不捨大莊嚴，守護菩提門及諸善根；能令一切眾生，捨離放逸，發菩提心；所願成滿，安住一切菩薩所住，得諸菩薩明利諸根，修習善根，證薩婆若。<p>「如是，菩薩摩訶薩以諸善根，迴向菩薩已，又復迴向一切眾生，迴向一切眾生見佛聞法、敬心近僧，迴向具足專心念佛，迴向具足念淨妙法，迴向念僧尊重恭敬，迴向見佛未曾遠離，迴向成就諸清淨心，迴向分別諸如來法，迴向成就無量功德，迴向清淨諸通善根，迴向除滅一切疑惑，如佛迴向開化一切眾生、聲聞、緣覺及諸菩薩，菩薩善根迴向一切眾生，亦復如是；令一切眾生永離地獄、餓鬼、畜生、閻羅王處一切惡趣，無量眾難。菩薩摩訶薩令彼一切眾生悉發無上菩提之心、長養無上菩提之心、一心專求一切種智、捨離誹謗諸佛正法、常樂具足一切智地；令一切眾生究竟清淨，得一切智。菩薩摩訶薩所行善根，以諸大願攝取行等行、積聚等積聚、長養等長養，皆悉廣大，具足充滿。菩薩摩訶薩若在家時，與妻子俱，未曾暫離菩提之心，正念思惟薩婆若境界，自度度彼，直心平等，方便示現妻子眷屬。菩薩善方便智，皆悉成就，究竟解脫，雖與同止，心無所著；以本大悲故，處在家屬，以大慈故，隨順妻子，於菩薩淨道，無所障礙。菩薩摩訶薩若在家時，應以如是薩婆若心善根迴向，所謂：被著衣裳，若飲若食，服諸湯藥，行、住、坐、臥，身、口、意業，具足清淨，諸根調伏，皆悉安諦，洗浴塗身、寂靜徐步、迴旋顧眄、舉足下足、若眠若覺，不失威儀，善攝諸根，未曾散亂。菩薩摩訶薩以如是等一切諸行，未曾遠離薩婆若心，善根迴向饒益安樂一切眾生，無量諸願皆悉成就，攝取無量廣大善根，修習善根救護一切，除滅一切放逸憍慢，一心正念一切種智，欲覺一切諸佛菩提，捨離煩惱及順煩惱法，修習一切菩薩所學，於一切智道無所障礙，樂修智地及諸善根，常樂愛語，增長善根，令一切眾生，永離苦惱，不著所行，一心受持諸佛教法，是為菩薩摩訶薩處在家屬，攝取善根，一心迴向無上菩提。<p>「菩薩摩訶薩復作是念：『乃至小犬及餘畜生，當令此等具足修習不放逸行，離畜生趣，得饒益樂，究竟解脫，永度苦海、苦受、苦陰、苦覺、增上大苦、苦行、苦藏、苦根、苦舍，如是等無量無邊一切眾苦。』菩薩摩訶薩欲令眾生悉得除滅，以淨善根迴向無上菩提，教一切眾生迴向如是境界，正念思惟彼彼善根以為上首；所謂：迴向一切種智，發菩提心、攝菩提心，遠離生死，修習善根，出生死淵，得諸如來無礙快樂；修如來慈，充滿十方，大悲饒益一切眾生；普令一切得清淨樂，守護一切諸勝善根，令一切眾生究竟佛法，遠離一切諸魔境界，入彼甚深如來境界，普能拔出一切世間，具足一切如來善根，住三世佛平等法中。如是菩薩摩訶薩今集善根、已集善根、當集善根，皆悉迴向。<p>「復作是念：『如彼過去菩薩所行，恭敬供養一切諸佛，度脫眾生，救護一切，修諸善根迴向菩提而無所著；不依色、不著受、不顛倒想、不作行、不取識，離六入，不住世法、樂出世法，知法如空，究竟得至非趣彼岸，照解諸法不生不滅、無真實相、無所染著，一切諸法無有虛妄、無所歸趣、無所破壞，安住實際，無有自性，離諸性故。於一念中，解一切法無性為性，常樂習行普門善根，具足如來圓滿功德，顯現一切。如彼過去一切如來善根迴向，我亦如是。』樂如是法，證如是法，如是發心，修習諸法，不違法相；所有起法，猶如幻化、電光、水月、鏡中之像，因緣和合，假持諸法，悉分別知從業因起，唯如來地是究竟處。菩薩摩訶薩如是隨學過去諸佛所學迴向，未來、現在，亦復如是。<p>「菩薩摩訶薩學三世佛所學迴向諸善根已，作如是念：『如彼諸佛所知菩薩迴向，我亦如是迴向：第一迴向、勝迴向、最勝迴向、上迴向、無上迴向、無等迴向、無等等迴向、無比迴向、無對迴向、尊迴向、妙迴向、平等迴向、正直迴向、大功德迴向、大願迴向、明淨迴向、善迴向、清淨迴向、離惡迴向、不隨惡迴向。』如是菩薩摩訶薩以諸善根正迴向已，成就清淨妙身、口、意所作行業，皆悉清淨，住菩薩住、離諸惡住，修習善根，離身、口惡業，心無選擇，修薩婆若；住無量住，入一切法，空無自在，修出世法，於世間法，心無染著，分別了知無量諸業，成就巧方便，迴向諸法，心無所倚。<p>「佛子！是為菩薩摩訶薩第三等諸佛迴向。菩薩安住此迴向已，深入一切諸如來業，趣諸如來勝妙功德，入深清淨智慧境界，不離一切諸菩薩業，善能分別巧妙方便、入深法界巧妙方便，次第成就菩薩善根，入於一切諸如來性，以巧方便，分別了知無量無邊一切諸法；雖復示現世界中生，於諸世界，心無所著。佛子！是為菩薩摩訶薩等諸佛迴向。」<p>爾時，金剛幢菩薩承佛神力，普觀十方，以偈頌曰：「彼諸菩薩摩訶薩，修過去佛迴向法，亦學未來現在世，無量導師之所行。一切種種微妙樂，諸佛如來所讚歎，成就明淨勝法眼，迴向一切諸導師。菩薩身根種種樂，眼耳鼻舌諸情根，種種上妙無量樂，迴向一切諸最勝。一切世間諸善根，及諸如來所成就，於彼悉攝無有餘，隨喜迴向益眾生。菩薩隨喜無有量，亦以迴向一切眾，人中師子所有樂，願令眾生悉具足。諸佛如來所知見，一切眾生清淨樂，欲令眾生皆悉得，世間燈明所受樂。菩薩所得種種樂，迴向諸佛為眾生，欲令眾生常安隱，於彼迴向無所著。菩薩修此迴向時，興發無量大悲心，如佛所知迴向德，令我具足悉成滿。如諸最勝所知見，一切智乘微妙樂，如我在世諸所行，一切菩薩無量樂。一切趣中眾快樂，柔軟調伏諸根樂，皆悉迴向為眾生，普令成就無上智。身口意淨離諸惡，巧妙方便心平等，以此迴向群生類，悉令成就無上智。菩薩所修諸行業，積集無量淨功德，隨順如來生佛家，寂然不亂正迴向。十方無量世界中，攝取一切眾生類，無量善根悉迴向，普令眾生得安樂。不為己身自求樂，欲令一切悉安隱，遠離一切虛妄心，悉解諸法空無我。十方無量諸最勝，所見一切真佛子，以諸功德迴向彼，速令究竟無上道。一切世間眾生類，等心攝取無有餘，以我所行諸淨業，令彼眾生速成佛。無量無邊清淨願，無等最勝所演說，皆悉清淨離諸垢，普令佛子究竟滿。一切功德盡迴向，悉令十方諸佛剎，種種淨妙而莊嚴，菩薩如是學迴向。心不稱量諸二法，了達覺悟法無二，諸法非二非不二，不作虛妄是佛子。一切世間所有想，究竟悉度無有餘，亦不壞想及非想，決定了知眾生想。彼諸菩薩身淨已，則意清淨無瑕穢，口業已淨無散亂，當知意淨無所著。一心正念過去佛，分別未來諸導師，現在十方天人尊，菩薩遍學彼佛教。三世無量諸最勝，慧心明達無障礙，所行無量求菩提，迴向饒益諸世間。彼勝妙慧廣大慧，四真諦慧離倒慧，平等實慧清淨慧，無比慧等皆迴向。<p>「佛子！何等為菩薩摩訶薩第四至一切處迴向？此菩薩摩訶薩修習一切諸善根時，以彼善根如是迴向：令此善根功德之力至一切處，譬如實際，無處不至；至一切世間、至一切有、至一切眾生、至一切剎、至一切法、至一切虛空、至一切三世、至一切有為及無為法、至一切語言音聲，我此善根，亦復如是遍至一切諸如來所，供養三世一切諸佛；過去諸佛，所願悉滿；未來諸佛，具佛莊嚴；虛空、法界等世界中，現在諸佛及無量大眾以為莊嚴，皆悉供養。猶如諸天，於一念中，悉能充滿無量無邊一切世界，廣大功德，智慧無礙，善根迴向故。菩薩摩訶薩復作是念：『以此善根，虛空、法界等一切世界，世界性種種業所起；十方不可說世界、不可說佛剎種種世界，諸佛境界、無分齊世界、轉飜覆世界、伏世界、轉世界、一切無餘世界中，現在諸佛，顯現無量自在神力。彼有菩薩，解虛空法界等一切諸法，為諸眾生於一切世界中，現為如來出興於世，示現至一切處智，無量無邊自在受生法身，遍至不壞法界，平等普入，同佛身藏，不生不滅；普應一切善巧方便，出現世間；從真實法性起，堅固不轉，無礙所持，諸佛無礙功德所生。』<p>「菩薩摩訶薩於諸如來、應供、等正覺所，種諸善根，以眾雜華、種種諸香、鬘蓋幢幡、珍寶燈明，以如是等諸妙供具，供養尊像、及諸塔廟。以此一切善根迴向，以一心、不亂心、不動心、尊重心、離瞋心、無住心、無著心、無眾生心、無諂害心、寂靜心迴向。復作是念：『虛空、法界等一切劫中，去、來、今佛，相好具足而自莊嚴，以妙法界莊嚴而自莊嚴。彼佛眷屬，充滿虛空、法界等一切世界，隨時出世，未曾失時。我以善根迴向，供養諸佛，以無量香蓋、無量香幢、無量香幡、無量香宮殿、無量香網、無量香像、無量香光、無量香焰、無量香雲、無量香座、無量香輪、無量香住處、無量香佛世界、無量香須彌山王、無量香海、無量香河、無量香樹、無量香衣、無量香蓮華，以如是等無量無數眾香莊嚴，以為供養。以無量華蓋，廣說如上，乃至無量無數眾華莊嚴，以為供養；以無數鬘蓋，乃至無數眾鬘莊嚴，以為供養；以不可思議塗香蓋，乃至不可思議塗香莊嚴，以為供養；以不可稱末香蓋，乃至不可稱末香莊嚴，以為供養；以無分齊妙衣蓋，乃至無分齊妙衣莊嚴，以為供養；以無邊寶蓋，乃至無邊眾寶莊嚴，以為供養；以無量燈蓋，乃至無量眾燈莊嚴，以為供養；以不可說莊嚴具蓋，乃至不可說眾莊嚴具，以為供養。以不可說不可說摩尼寶蓋，如是摩尼寶幢、摩尼寶幡、摩尼寶帳、摩尼寶網、摩尼寶鬘、摩尼寶光、摩尼寶焰、摩尼寶雲、摩尼寶座、摩尼寶輪、摩尼寶宮殿、摩尼寶世界、摩尼寶須彌山王、摩尼寶海、摩尼寶河、摩尼寶樹、摩尼寶衣、摩尼寶蓮華，如是等不可說不可說摩尼寶莊嚴，以為供養。於一一境界中，各有阿僧祇欄楯、阿僧祇莊嚴、阿僧祇宮殿、阿僧祇樓閣、阿僧祇偏樓閣、阿僧祇半月莊嚴、阿僧祇內小幃帳、阿僧祇窓牖、阿僧祇清淨寶、阿僧祇一切寶，莊嚴清淨一切世界，悉無有餘。如是莊嚴，令一切眾生，超出生死，成就如來十種力地，於諸法中，得無礙法明；教化眾生一切善根迴向，調伏眾生無量心，充滿虛空、法界等一切佛剎，法無所至；出生三世無量善根，令一切眾生，悉得覩見無量諸佛，安住一切諸善根中，成就大乘不著諸法具足諸善根究竟無量行，普入無量無邊一切法界善根迴向；入一切如來自在神力，令一切眾生因此善根，得薩婆若，成無上道。譬如無我，不離諸法，我諸善根，亦復如是；攝取一切佛，恭敬供養故；攝取一切法，離障礙故；攝取一切菩薩，究竟一切同善根故；攝取菩薩一切行，滿諸願故；攝取菩薩一切法明，決定無礙故；攝取一切佛自在神力，成就無量諸善根故；攝取一切佛力無所畏，發無量心，滿一切故；攝取一切善薩三昧辯才陀羅尼門，解了世間無二法故；攝取一切佛巧妙方便，示現如來大神力故；攝取三世一切諸佛，出生得道，轉淨法輪，示現涅槃，興發供養，化眾生故；攝取一切世界，無上佛剎莊嚴故；攝取一切劫，不斷一切菩薩行故；攝取一切趣，示現受生故；攝取一切眾生，具足普賢菩薩行故；攝取一切眾生，淨煩惱習故；攝取一切眾生諸根，化度無量故；攝取一切眾生諸欲，淨諸煩惱故；攝取一切眾生，調伏成熟，隨其所應，為現身故；攝取一切眾生，令解眾生如變化故；攝取一切如來性，守護受持一切佛法故。』<p>「菩薩摩訶薩如是善根迴向，了無所有，業中不取虛妄報，報中不取虛妄業；離諸虛妄，入深法界，心常安住勝妙善根；遠離散心，修習善法；不信不入一切諸法，不見有法，自性成就，作者壞者，皆不可得；知一切法悉無自在，解了法界，無有見者，無有知者。如是菩薩摩訶薩圓滿具足，解了諸法，得一切法眾因緣地，見一切法身，離欲實際，等觀諸法，解了世間，猶如變化；明達眾生，皆是一法，分別無二。不捨諸業境界方便，於有為界出無為界，而亦不壞有為之性；於無為界出有為界，而亦不壞無為之性。如是菩薩摩訶薩樂觀諸法寂滅之相，出生一切清淨善根，皆悉迴向救護眾生；精勤修習離愚癡法，深達明了一切法海；以虛空等一切善根迴向，具足無上堅固功德；得離癡冥，明淨法眼，善知方便迴向功德。菩薩摩訶薩如是善根迴向，令一切眾生，淨一切剎，得佛自在，教化眾生，持諸佛法，一切世間，最上福田；為諸眾生，作採寶導師；為一切世間，出明淨日，一一善根，充滿法界，善根迴向，救護眾生，令一切眾生，悉皆成就清淨功德。菩薩摩訶薩如是善根迴向，守護受持諸如來性，教化成熟諸眾生性，嚴淨一切諸佛剎性，不壞業性，分別法性，等觀不二性，遍遊十方性，廣說離欲性，具足解脫性，普照諸根性。<p>「佛子！是名菩薩摩訶薩第四至一切處迴向。菩薩摩訶薩安住此迴向，能以一切善根迴向：得至一切處身業，善能應現一切世界故，得至一切處口業，微妙音聲充滿十方一切世界故；得至一切處意業，悉能受持一切諸佛所說法故；得至一切處神足，善能隨順一切世間行故；得至一切處法，隨順一切法故；得至一切處隨順法陀羅尼辯才，令一切眾生悉歡喜故；得至一切處順入法界，於一毛道，悉能普入一切世界故；得至一切處身，令一切眾生身，入一眾生身故；得至一切處劫，於一切劫中，常見諸佛故；得至一切處剎那，於一剎那，現一切佛興於世故。佛子！菩薩摩訶薩得至一切處善根迴向，能以一切善根迴向。」<p>爾時，金剛幢菩薩承佛神力，普觀十方，以偈頌曰：「一切內外諸世間，菩薩大士無所著，不捨饒益眾生事，如是妙智人中勝。不著一切諸世界，不取十方堅固性，不取眾生壽命相，亦不妄取諸世間。一切十方世界中，攝取眾生悉無餘，觀察有無得自在，至一切處善迴向。攝取有為無為法，心不妄取諸世間，世間諸法無差別，照世燈明如是覺。一切所行諸業行，上中下品各不同，智者諸業悉迴向，一切十方諸如來。菩薩迴向到彼岸，隨如來學悉成就，分別甚深微妙智，具足最勝殊特法。清淨善根悉迴向，常能利益諸群生，悉令十方一切眾，成就無上照世燈。未曾虛妄取眾生，亦不妄想念諸法，不染不著一切世，亦復不捨諸眾生。菩薩常樂寂滅法，隨順得至寂滅境，亦不捨離眾生道，得如是等微妙智。不起諸業虛妄想，於諸果報亦不著，一切世間從緣起，不離因緣見諸法。如是境界隨順至，遠離一切虛妄想，一切眾生調御師，具足明了善迴向。<p>「佛子！何等為菩薩摩訶薩第五無盡功德藏迴向？此菩薩摩訶薩修悔過善根，離一切業障。於去、來、今佛一切善根，及三世一切眾生善根，皆悉隨喜。於諸如來，尊重恭敬、禮拜、供養所生善根；勸請諸佛所生善根；佛所說法聞持憶念、如說修行，入不思議境界善根；三世諸佛無盡善根；一切菩薩所修善根；三世諸佛得菩提時，無上善根；菩薩摩訶薩於此一切善根，皆悉隨喜。隨喜已，安住彼善根。三世諸佛轉淨法輪，度無量眾生；彼諸眾生所得善根，菩薩摩訶薩皆悉隨喜。三世諸佛從初發心修菩薩行，乃至成佛，示現涅槃，於其中間，所獲善根，皆悉隨喜。彼諸如來般涅槃已，受持守護諸佛正法，乃至法滅，所修善根；念佛境界，所修善根；自己境界，所修善根；乃至無上菩提境界善根；菩薩摩訶薩以此諸善根，皆悉迴向。菩薩摩訶薩作如是念：『此諸善根若修、若學、若積集、若開解、若隨喜、若具足、若成就、若有所行、若有所得、若正憶念、若受持、若堅固難壞，如此善根，盡過去際劫，一切諸佛莊嚴世界，無量行業之所興起，佛智所知、菩薩所識、應眾生起，隨欲清淨，如來所持、如來出世淨業所成，普賢菩薩淨業所起。彼諸世界，若有眾生成無上道，現自在力，未來一切如來、應供、等正覺莊嚴佛剎，與法界等無量無邊虛空、法界等一切世界中，盡未來際劫一切諸佛，彼諸如來成就智慧當淨佛剎，雜寶莊嚴：一切無厭上香莊嚴、雨一切華莊嚴、一切衣雲莊嚴、一切功德藏莊嚴、一切如來持智莊嚴、一切佛剎莊嚴、不可說莊嚴、修習不可思議功德莊嚴、如來等正覺淨威神莊嚴；未來一切諸佛莊嚴佛剎，一切世間所不能覩，菩薩淨眼之所照見。』<p>「菩薩摩訶薩修勝善根，悉入一切諸清淨法，受持一切諸清淨法，猶如變化；普行菩薩諸清淨業，入菩薩不可思議自在三昧，佛慧光明，普照世間。如未來諸佛嚴淨佛剎，現在諸佛嚴淨世界，亦復如是。種種莊嚴清淨，具足功德；普覆無量妙色不可思議香、無量雜寶、無量寶樹、阿僧祇莊嚴、阿僧祇宮殿、阿僧祇微妙音聲，隨善知識，顯現無量一切功德，殊勝莊嚴，不可窮盡。一切香莊嚴、一切鬘莊嚴、一切華莊嚴、一切末香莊嚴、一切寶莊嚴、一切衣莊嚴、一切幢莊嚴、一切幡莊嚴、一切繒綵莊嚴、一切寶欄楯莊嚴、阿僧祇白寶網普覆莊嚴、阿僧祇河莊嚴、阿僧祇雲雨莊嚴、阿僧祇自然妙音無所不聞；以如是等無量無邊諸莊嚴具，莊嚴無量無邊、不可思議諸佛世界。彼諸世界中，若佛剎莊嚴、佛剎清淨、佛剎平等、佛剎妙善、佛剎功德、佛剎殊勝、佛剎安樂、佛剎不壞、佛剎無盡、佛剎無量功德不可盡、佛剎不退、佛剎無所畏、佛剎光明、佛剎快樂、佛剎無厭、佛剎普照、佛剎照明、佛剎方正、佛剎第一、佛剎勝、佛剎最勝、佛剎微妙、佛剎無比、佛剎無等、佛剎上、佛剎無上、佛剎無等等；如是等三世一切諸佛，佛剎莊嚴。菩薩摩訶薩以此善根，皆悉迴向，普令一切佛剎，清淨莊嚴。如是莊嚴，於一世界中，三世一切莊嚴佛剎，具足清淨周遍，清淨積聚；等起莊嚴具足，莊嚴住持，皆悉具足。如一世界中，無量無邊虛空、法界等世界，悉以三世諸佛，莊嚴佛剎而莊嚴之；佛剎功德、佛剎觀無厭足、佛剎無量、佛剎彌廣、佛剎無數、佛剎不可思議、佛剎無勝、佛剎不可稱、佛剎無邊，皆悉具足。菩薩摩訶薩復如是迴向：令其所修一切佛剎，菩薩摩訶薩皆悉充滿。此諸菩薩，具足一切清淨功德成就智慧；善能分別一切世界及眾生界，入深法界，捨離愚癡；入空寂界，成就念佛、念不思議法、念清淨僧；成就念捨，法日圓滿，慧光普照，深智無礙，從無所有寂滅法生，出生無量清淨佛法；成就殊特勝妙善根、清淨善根、最勝善根、增上善根；建立無上菩提之心，善能隨順，入如來力；心常志求一切種智，淨諸魔業，了眾生性；知法空寂，捨離顛倒，除滅愚癡，修諸善根，滿足大願。成就如是等無量無邊功德，菩薩充滿其剎，悉從無量法門中生，安住如是一切功德，成就無等等勝妙善根，常作佛事，善巧方便；得菩提光明，具足無癡法界智慧，一身充滿一切法界，現自在力，成就大智一切智境界，善巧方便；出生智慧，分別無量法界，遍遊諸剎而無所著，心淨如空，悉能分別一切法界，於諸菩薩不可思議三昧正受，以巧方便，善能入出。趣薩婆若，住諸佛剎，善能了知諸佛威神、善能分別阿僧祇諸深妙法，而無所畏。隨順三世諸佛善根，普照一切如來法界，悉能受持一切諸佛所說正法，善能演出不可思議清淨音聲，善能分別阿僧祇諸語言法；得無上道，佛自在地，悉能周遍一切世界，而無障礙，悉攝一切無諍之法，心無虛妄，無所染著；修習增廣菩提之心，善解智慧，隨時應化，權變無方，了真實義，具足演說，成就如是等無量功德。諸大菩薩，莊嚴世界，充滿世界；種種莊嚴，順至安住，善修熏修，淳淨無雜，周遍清淨，惔然宴寂。於一佛剎少分處，所有無量菩薩、無數菩薩、不思議菩薩、不可稱菩薩、不可量菩薩、無等菩薩、不可究竟菩薩、無分齊菩薩、不可說菩薩、不可說不可說菩薩；如一佛剎，一一少分處，有如是等大菩薩摩訶薩；虛空、法界等一切世界，菩薩摩訶薩皆悉充滿，亦復如是。<p>「菩薩摩訶薩以諸善根方便迴向：迴向一切佛剎、一切菩薩摩訶薩、一切如來、一切無上菩提、一切大願、一切出要、一切眾生、淨一切世界、常見如來、如來壽命無量，轉不退轉法輪與法界等。如是，菩薩摩訶薩善根迴向：令一切佛剎清淨；令一切眾生界清淨；令一切菩薩清淨；令一切諸佛充滿法界；令如來清淨法身，充滿一切佛剎。菩薩摩訶薩以如是等無等等迴向，趣薩婆若，心淨如虛空，不動如大地；入不可思議迴向，樂觀一切業報，皆悉寂滅，無盡功德，迴向平等隨順一切法界。<p>「菩薩摩訶薩行如是迴向已，不虛妄取我及我所，不虛妄取佛及諸佛法，不虛妄取佛剎及剎清淨，不虛妄取眾生及調伏眾生，不虛妄取諸業及取業報，不著意業及業果報，不壞因果，不取有法、不壞有法，生死非雜亂、涅槃非寂靜，如來境界道非他所作無法同止。菩薩摩訶薩如是起諸善根，決定迴向，成熟具足，等觀取相；善取境界，分別稱量，離諸虛妄而無所著。菩薩摩訶薩如是善根迴向已，得無盡善根；常念三世一切諸佛，得一切無盡善根；度無量菩薩，得無盡善根；淨諸佛剎，得無盡善根；淨眾生界，得無盡善根；入深法界，得無盡善根；修無量心，淨如虛空，得無盡善根；解了一切諸佛境界，得無盡善根；修習一切菩薩淨業，得無盡善根；了達三世，得無盡善根。以如是等善根迴向，悉能度脫一切眾生；入眾生界，不見眾生迴向；解一切法，無有壽命迴向；知一切法真實，無有自在迴向；一切諸法無福伽羅迴向；觀察一切諸法，離諸忿諍迴向；一切諸法，從因緣起，無有堅固迴向；知一切法真實，無所著迴向；一切佛剎無所染著迴向；不取菩薩行堅固相迴向；分別了知一切境界空無所有迴向。菩薩摩訶薩如是迴向，眼終不見不淨佛剎，亦復不見異相眾生；行法不見法，入智無所入；解了一切，猶如虛空。於如來身，得一切法，滿足成就無量諸功德力，具足至一切處善根，安樂眾生。此菩薩摩訶薩於念念中，得不可說不可說十力地，具一切種清淨善根，悉能攝取一切眾生。彼菩薩摩訶薩成就如意功德寶藏，隨所遊方，悉能嚴淨一切佛剎，令不可說不可說眾生安住攝取諸功德力。菩薩摩訶薩如是迴向時，以此迴向威力故，一切所行，無有倫匹，一切世間，所不能壞，威攝眾魔，莫能瞻對，具足成就不退功德，無量大願，皆悉成就。其心彌廣，等一切智，於一念中，悉能周遍無量佛剎；得無量智力，悉能了知諸佛境界；常樂受持一切佛法，安住無量無邊大智；菩薩初發菩提心力，悉與虛空、諸法界等。<p>「佛子！是名菩薩摩訶薩第五無盡功德藏迴向。菩薩摩訶薩安住此無盡功德藏迴向，復得十種無盡功德之藏；何等為十？一者、常見諸佛無盡功德之藏，於一一毛孔中，見無量阿僧祇諸佛；二者、入無盡法功德之藏，以如來智慧，等觀一切法即是一法；三者、受持正念無盡功德之藏，聞一切佛所說正法，聞持不忘；四者、得無盡慧功德之藏，於一切如來所說經法，善能次第解其句義；五者、無盡趣法功德之藏，善能分別一切法趣；六者、無盡佛願功德之藏，智慧如空，充滿三世一切諸法；七者、無盡功德功德之藏，充滿一切諸眾生意，猶不可盡；八者、無盡智功德之藏，一切眾生愚癡曀障，悉能除滅；九者、無盡辯才功德之藏，令一切眾生，悉解一切佛法，平等無二；十者、無盡十力、四無所畏功德之藏，具足修習菩薩所行，受法王職，得一切智。佛子！是名菩薩摩訶薩得十無盡功德之藏；以此無盡功德之藏，皆悉迴向一切功德。」<p>爾時，金剛幢菩薩普觀十方，以偈頌曰：「菩薩成就直心力，於一切法得自在，隨喜所獲諸功德，無礙方便善迴向。三世一切諸最勝，嚴淨剎土及世間，具足一切勝功德，迴向淨剎亦如是。三世一切最勝法，菩薩悉能諦分別，淨心攝取一切法，如是莊嚴諸佛剎。窮盡三世無量劫，讚一佛剎諸功德，三世諸劫猶可盡，佛剎功德無窮極。如是一切諸佛剎，一切最勝悉嚴淨，菩薩嚴淨一切剎，與諸導師等無異。彼真佛子心清淨，悉從如來法化生，一切功德莊嚴心，充滿一切諸佛剎。彼諸菩薩悉具足，無量相好莊嚴身，一切諸辯悉成滿，不可窮盡如大海。觀察境界心平等，安住一切三昧門，成就清淨無等心，光明普照十方界。如是無餘諸佛剎，此諸菩薩悉充滿，未曾想念聲聞乘，亦復不求緣覺道。菩薩如是心清淨，善根迴向諸群生，普令眾生成正覺，具足三世諸佛法。十方一切諸魔王，菩薩威德悉調伏，勇猛安住莫能壞，決定修行究竟法。菩薩具足諸願力，迴向功德無障礙，深入無盡功德藏，三世果報無窮盡。善能觀察一切法，了達其性不自在，已能分別空無我，是故不妄取業報。無有色法及無色，亦無有想無無想，亦無有法及無法，一切諸法無所有。亦復非有亦非無，亦復非因非無因，於彼一切諸緣中，其心了達無染惑。一切眾生語言法，悉能了知無所著，悉知世間施設法，決定諸法無有我。平等觀察眾生類，諦了諸法無二相，普觀三世無差別，佛剎諸業亦如是。菩薩如是知迴向，隨所行業功德生，明達諸佛真實性，解一切佛深妙法。菩薩如是淨迴向，心能分別善思量，了知自性悉非性，於一切法無所著。攝取一切諸境界，迴向一切群生類，除滅一切愚癡闇，於真實性覺如如。菩薩一切虛妄見，已滅已棄永無餘，遠離世間煩惱熱，得到究竟清涼趣。不壞一切諸法性，明達真實無所生，解了諸法猶如響，悉於一切無所著。了知三世眾生類，悉從因緣和合起，善解煩惱諸習氣，不壞諸法真實性。了達業性非是業，亦復不壞諸業性，又亦不壞業果報，宣揚讚歎緣起法。眾生所生無有生，亦無流轉生死中，不著眾生說眾生，善能隨順諸世間。
。
<juan>大方廣佛華嚴經卷第十六<p>之三<p>金剛幢菩薩十迴向品第二十一之三<p>「佛子！何等為菩薩摩訶薩第六隨順一切堅固善根迴向？此菩薩摩訶薩若為王時，得勝國土，安隱豐樂，降伏怨敵，治以正道，如法教化，功蓋天下，德覆十方，萬國歸順，無敢違命，兵仗不用，自然泰平，以四攝法善攝眾生，轉輪聖王七寶成就。此菩薩摩訶薩堅固安住自在功德，眷屬和睦，不可沮壞，端正第一，觀者無厭；離一切惡，功德具足，相好成滿，顏容殊特，身體肢節，端嚴周備，鮮潔明淨，見者歡喜；體力堅固，不可毀壞，攝取天帝那羅延身；離諸業障，得清淨業，具足修行一切布施：若施飲食、種種美味、諸乘、衣服、眾妙華鬘、雜香、塗香、床座、住處、房舍、燈明、湯藥、寶器、莊嚴寶車、象馬寶王、眾妙寶座、諸蓋幢幡、種種雜寶、妙莊嚴具、清淨天冠、髻中明珠；若見獄囚受諸楚毒，起大悲心，捨諸庫藏、妻子眷屬，以身處獄，救苦眾生；見送獄囚趣於死地，自捨己身以代彼命；若有人乞連膚頂髮，髻中明珠，眼耳鼻根，牙齒舌根，頭頂手足，壞身出血，髓肉及心，腸腎肝肺，肢節諸骨，厚皮薄皮，或手足指，連肉指爪；為求正法，投身火坑，為求法故，舉身具受無量眾苦；為法難得故，能捨大地，四海國土，大小諸城，村邑丘聚，國土豐樂，人民熾盛，園林浴池，華果繁茂，無量莊嚴，天下太平，無諸怨敵，金銀寶藏，妻子眷屬，自在法王，斷除一切屠殺惡業，普施無畏；若見有人毀壞畜狩，及以人根，令身殘闕，起大慈悲而救度之，以大音聲普告一切，令聞佛名；或施大地，起佛殿堂，造僧房舍，安處菩薩聖眾福田；或建尊廟，隨應一切；或施僮使，供給三尊、父母知識，一切福田，以身布施一切給使；復以自身普覆諸佛，以自身施一切眾生，常以己身奉給諸佛；布施國土，及王京都，嚴飾大城，又施寶女，侍人眷屬，妻妾男女，或施以家、種種莊嚴、遊戲園林，或設無數大眾施會，遠離諸惡，淨眾生故，悉捨一切資生之具，心不貪著，不求果報，悉能捨離。若諸眾生、人與非人、貧賤富貴、或善或惡、種種福田，遠近諸方，一切悉來，或自來求、或不來求，一切悉施，無所慳吝。作如是念：『攝取隨順一切堅固善根迴向，攝取善色隨順一切堅固善根迴向，攝取善受、想、行、識隨順一切堅固善根迴向，攝取國土隨順一切堅固善根迴向，攝取勝人隨順一切堅固善根迴向，攝取眷屬隨順一切堅固善根迴向，攝取財利隨順一切堅固善根迴向，攝取一切惠施隨順一切堅固善根迴向。』菩薩摩訶薩如是諸善根迴向已，作如是念：『我所行施，無貪無著，無染解脫，其心真直，無所慳惜；以此惠施功德之力，令一切眾生得大智慧，心無障礙，知食見食，無所貪著，但以法食，永離摶食，智慧充滿，攝取善根、法身、智身，清淨遊行，為化眾生，現受摶食。』<p>「菩薩摩訶薩若施飲時，如是迴向：以此善根令一切眾生飲法甘露，成菩薩道，除滅渴愛，常樂大乘，離五欲愛，得淨法愛，法身柔軟，三昧調心，未曾散亂，入智慧海，興大法雲，雨法甘露。是為菩薩摩訶薩布施飲時善根迴向。菩薩摩訶薩若施眾味，所謂：辛、酸、鹹、淡、甘、苦，如是無量肴膳香味，食之無厭，能令四大柔軟安樂，身體充滿，氣力康強，發歡喜心，明淨諸根，嚴持內身，長育柔軟，肌色光潤，一切毒害所不能壞，消滅眾疾，得無患法。菩薩摩訶薩施如是等無量無數諸美味時，如是迴向：以此善根令一切眾生得上味相，甘露充滿；令一切眾生心得安住法味深智，悉知一切眾味之業；令一切眾生悉得無量深妙法味，了法界智，安住實際，得到法城；令一切眾生法雲普雨，充滿法界，悉能調伏成熟眾生；令一切眾生得勝智味，無上法愛柔軟身心；令一切眾生得上味相，不著眾味，修習一切佛法諸願；令一切眾生皆善和合，得一味法，出生諸佛無二之法；令一切眾生得無礙味，於一切智乘得不退轉；令一切眾生得一切佛無雜法味，善能分別一切諸根；令一切眾生法味充滿，具足安住無礙佛法。是為菩薩摩訶薩施眾味時善根迴向，令一切眾生悉得具足無礙智身。<p>「菩薩摩訶薩布施乘時，如是迴向：以此善根令一切眾生乘一切智乘，具足大乘、不可壞乘、勝乘、上乘、速疾乘、大力乘、功德成就乘、出世間乘，出生無量諸菩薩乘，功德滿足。是為菩薩摩訶薩布施乘時善根迴向。<p>「菩薩摩訶薩布施衣時，如是迴向：以此善根令一切眾生得慚愧法服，以覆其身，離諸陋形，端嚴殊妙，顏容鮮澤，膚體柔軟，得身上樂、諸佛之樂，無量法身普應一切，無上清淨一切種智。是為菩薩摩訶薩布施衣時善根迴向。<p>「菩薩摩訶薩布施眾華：鮮妙香華、種種色華、無量樂華、善現之華、樂無厭華、一切時華、天華、人華、世所樂華、無上香華，如是等無量眾華，菩薩摩訶薩悉以供養現在十方一切諸佛，及滅度後供養塔廟，諸法施者，比丘僧寶，一切菩薩，諸善知識，聲聞緣覺，父母親族、乃至自身，下及貧賤。菩薩摩訶薩布施華時，如是迴向：以此善根令一切眾生悉得諸佛三昧之華清淨開敷，妙法眾華從其心出；令一切眾生觀無厭足，得佛法愛；令一切眾生常見妙色，身相端嚴，見者無厭；令一切眾生未曾散亂，具足一切清淨行業；令一切眾生常念善知識，心無變異；令一切眾生如阿伽陀藥，悉除一切煩惱眾毒；令一切眾生滿足大願，決定安住無上智王；令一切眾生出智慧日，除滅一切愚癡闇冥；令一切眾生如淨滿月，長菩提月，開功德華；令一切眾生入大寶海，見善知識，具足成就一切善根。是為菩薩摩訶薩布施華時善根迴向，令一切眾生悉得無礙清淨妙智。<p>「菩薩摩訶薩布施鬘時，如是迴向：以此善根令一切眾生人所樂見，見無不欣，見輒親善，見無不愛，見離憂惱，必見諸佛，得一切淨智。是為菩薩摩訶薩布施鬘時善根迴向。<p>「菩薩摩訶薩布施香時，如是迴向：以此善根令一切眾生具足戒香，得不壞戒、不雜戒、離垢戒、離疑戒、離纏戒、清涼戒、不犯戒、無量戒、無上戒、離世間戒、菩薩究竟至彼岸戒，令一切眾生具足成就諸佛戒身。是為菩薩摩訶薩布施香時善根迴向，令一切眾生具足成就無礙戒身。<p>「菩薩摩訶薩施塗香時，如是迴向：以此善根令一切眾生施香普熏，悉捨所有；令一切眾生戒香普熏，得佛淨戒；令一切眾生忍香普熏，離毒害心；令一切眾生精進之香具足普熏，勤修大乘，弘誓莊嚴；令一切眾生定香普熏，具足諸佛現前三昧；令一切眾生慧香普熏，於一念中得無上智王；令一切眾生法香普熏，成就無上無畏之法；令一切眾生德香普熏，成就一切功德智慧；令一切眾生無上菩提妙香普熏，得佛十力，究竟彼岸；令一切眾生白淨法香具足普熏，斷除一切諸不善法。是為菩薩摩訶薩施塗香時善根迴向。<p>「菩薩摩訶薩施床座時，如是迴向：以此善根令一切眾生得天寶座，安處慧床；令一切眾生得賢聖座，捨凡夫意，修菩提心；令一切眾生得安樂座，離生死苦；令一切眾生得最上座，見諸如來自在神力；令一切眾生得平等座，等心普照一切諸法；令一切眾生得最勝座，得無上業，永離世間；令一切眾生得安隱座，身證一切諸深妙法；令一切眾生得清淨座，修習如來淨智境界；令一切眾生得安住座，得善知識常隨覆護；令一切眾生得師子座，具足如來無畏之座。是為菩薩摩訶薩施床座時善根迴向，令一切眾生修習念慧，調伏諸根。<p>「菩薩摩訶薩施住處時，如是迴向：以此善根令一切眾生悉得如來嚴淨佛剎，修習功德莊嚴佛剎，安住甚深三昧境界，於彼住處而無所著，善能分別一切住處，離世間住，安住佛住，攝取一切諸佛所住究竟大道，安樂善住修習無量清淨善根，未甞捨離佛無上住。是為菩薩摩訶薩施住處時善根迴向，令一切眾生安樂饒益救護一切。<p>「菩薩摩訶薩施房舍時，如是迴向：以此善根令一切眾生饒益安樂，正念思惟；令一切眾生依如來住，依大智住，依善知識住，依尊重住，依善行住，依大慈住，依大悲住，依六波羅蜜住，依無量菩提心住，依一切菩薩道住。是為菩薩摩訶薩施房舍時善根迴向，令一切眾生具足成就清淨智慧諸通功德。<p>「菩薩摩訶薩惠施燈明，所謂：酥燈、油燈、寶燈、摩尼燈、漆燈、火燈、沈水香燈、栴檀香燈、一切香王燈、無量色光焰燈，以如是等無量燈明施時，如是迴向：以此善根饒益一切眾生，攝取一切眾生，令一切眾生得無量光，普照一切諸如來法；令一切眾生得明淨光，普照一切諸微細色；令一切眾生得離癡光，善能了知無眾生界；令一切眾生得無量光法身淨光，普照一切；令一切眾生得普光明，於諸佛法得不退轉；令一切眾生得佛光明，普照一切無量佛剎；令一切眾生得無礙光，以一光明普能遍照一切法界；令一切眾生得無量光，普照佛剎，光明不斷；令一切眾生得光明幢王慧光幢燈，普照世間；令一切眾生得無量色光，放自在光，照一切剎。是為菩薩摩訶薩施燈明時善根迴向，悉能饒益一切眾生，悉能安樂一切眾生，隨順善根，順攝眾生善根，善攝一切眾生等施善根，等施眾生慈愍善根，愍念眾生普覆善根，普蔭眾生布施善根，滿足眾生普入一切善根，境界平等善根，平等眾生智慧善根，分別一切。是為菩薩摩訶薩燈明施時善根迴向，令一切眾生得無礙迴向，安住一切明淨善根。<p>「菩薩摩訶薩施湯藥時，如是迴向：以此善根令一切眾生離諸障礙；令一切眾生捨離病身，悉得如來清淨法身；令一切眾生皆成藥性，悉能除滅一切眾生不善之病；令一切眾生成阿伽陀藥，安住菩薩不退轉地；令一切眾生成如來藥，拔出一切煩惱毒刺；令一切眾生習近賢聖，除滅煩惱，得清淨行；令一切眾生得藥王意，未曾厭離一切善法；令一切眾生具足成就不壞藥樹，對治一切諸不善病；令一切眾生除諸病刺，悉得一切智慧光明；令一切眾生解了世間諸對治法，隨應群生對治眾病。菩薩摩訶薩施藥善根如是迴向已，因此善根令一切眾生捨離諸病，安隱無患，具足清淨，得諸如來無病之法；令一切眾生出諸病刺，得無盡身，金剛圍山所不能壞，具足堅固一切諸力，成滿諸佛無上法樂，得佛神力自在法身。是為菩薩摩訶薩施湯藥時善根迴向。<p>「菩薩摩訶薩悉能惠施一切諸器；所謂：以真金器盛滿雜寶，以白銀器盛滿雜寶，以瑠璃器盛滿雜寶，以玻瓈器盛滿雜種寶莊嚴具，以硨磲器盛赤珠寶，以碼碯器盛滿珊瑚夜光眾寶；又以石器盛諸美膳，以栴檀器盛眾寶衣，以金剛器盛滿眾香，如是等無量無數諸妙寶器，盛以無量無數妙寶。或施諸佛，信佛福田不思議故；或施菩薩寶，發菩提心諸善知識難值遇故；或施眾僧，長養佛法故；或施福伽羅、聲聞、緣覺，愛聖法故；或施父母，為尊重故；或施師長，為教如法修功德故；乃至布施下品凡劣，大慈大悲愛眼等心觀眾生故；不捨三世一切菩薩滿足檀波羅蜜故；一向專求無上菩提故；悉捨一切內外所有，不捨一切眾生類故；不著福田及財物故。<p>「菩薩摩訶薩以如是等無量寶器盛以無量雜寶施時，如是迴向：以此善根令一切眾生成廣大藏器，成虛空等廣大念根，世間、出世間一切經書悉能受持，不忘失故；令一切眾生成清淨器，普能受持佛深法故；令一切眾生成無上寶器，悉能受持去、來、今佛一切法故；令一切眾生普成如來勝法寶器，悉能受持三世諸佛無壞法故；令一切眾生成莊嚴寶器，受持無極菩提心故；令一切眾生悉成一切功德之器，志樂如來無量淨智故；令一切眾生成一切智內法之器，究竟如來無礙解脫一切智故；令一切眾生成未來際劫一切菩薩所行之器，一切眾生堅固安住一切智力故；令一切眾生成三世佛勝妙法器，一切諸佛梵音說法悉受持故；令一切眾生悉成內器，其身容受一切世界、虛空界、法界，諸佛眷屬勸請諸佛轉大法輪悉能受故。是為菩薩摩訶薩布施器時善根迴向，令一切眾生成諸法器，皆能受持普賢菩薩一切願行。<p>「菩薩摩訶薩以無量種種莊嚴寶車，奉施諸佛菩薩，及善知識，如來大眾，聲聞、緣覺，一切福田；種種眾生，從餘方來，或承菩薩名聞故來，或是菩薩因緣故來，或聞菩薩發施願故來，或是菩薩心願請來。菩薩摩訶薩或施種種莊嚴妙寶金車，金鈴網覆，微動相扣，出和雅音，垂寶瓔珞，種種莊嚴；或施清淨瑠璃寶車，無量珍妙以為嚴飾；或復施與眾妙寶車，白銀莊嚴，白網羅覆；或復施與神馬寶車，無量億寶以為莊嚴；或復施與大象寶車，無量億寶以為莊嚴，一切寶網絞絡其上；或復施與栴檀香車，種種寶輪以為莊嚴，寶師子座以敷其上，百千采女列侍其內，人相具足，顏容姝妙，眾寶華蓋彌覆其上，十萬壯士而牽御之；或復施與玻瓈寶車，無量雜色妙寶莊嚴，載以無數端嚴采女，眾雜寶帳以覆其上，寶繒幢幡周匝莊嚴；或復施與碼碯寶車，飾以眾寶，熏以雜香，摩以塗香，散以妙華，百千采女持金瓔珞，平正安詳，其疾如風；或復施與堅固香車，敷以種種柔軟寶衣，眾妙寶網羅覆其上，清淨妙香而以熏之，其香殊妙能悅人心，逆風遠熏聞者無厭，諸天子等在前牽御；或復施與一切寶車，種種雜色以為絞飾，眾妙寶網羅覆其上，諸雜寶帶周匝垂下，敷以寶衣，散以末香，所愛男女悉載其上。菩薩摩訶薩以如是等眾妙寶車施諸佛時，如是迴向：以此善根令一切眾生悉皆樂求無上福田，深信施佛有無量報；令一切眾生一心向佛，逮得無量清淨果報；令一切眾生於諸佛所無慳吝心，具足大施，無所愛惜；令一切眾生於諸佛所，修上福田，離二乘願，得諸如來無礙解脫一切種智；令一切眾生於諸佛所種無盡善根，得佛無量功德智慧；令一切眾生攝取深慧，具足清淨無上智王；令一切眾生所遊自在，得諸如來至一切處無礙神力；令一切眾生攝取大乘，得無量種智，安住不動；令一切眾生具足成就第一福田，皆能出生一切智地；令一切眾生於一切佛無嫌恨心，種諸善根，樂求佛智；令一切眾生以少方便往詣一切莊嚴佛剎，於一念中深入法界而無疲倦；令一切眾生入虛空等菩薩神通，悉能遍至一切佛所；令一切眾生得無比身，盡能遍遊十方世界而無疲倦；令一切眾生成廣大身，得隨意行；令一切眾生得一切佛神力莊嚴，究竟彼岸，於一念中顯現如來自在神力，遍虛空界；令一切眾生修安隱行，隨順一切諸菩薩行；令一切眾生行疾無礙，究竟十力智慧彼岸；令一切眾生得轉一切世界力波羅蜜，普入一切不壞法界；令一切眾生行普賢行，到於彼岸，得不退轉一切種智；令一切眾生乘無比智乘，隨順修行一切法界，見真實性。是為菩薩摩訶薩以諸寶乘奉現在諸佛，及滅度後舍利塔廟善根迴向，令一切眾生究竟諸佛無礙大乘。<p>「菩薩摩訶薩施諸菩薩及善知識清淨乘時，如是迴向：以此善根令一切眾生不捨菩薩諸善知識，知恩報恩；令一切眾生同善知識義，攝取同性善根故；令一切眾生親近尊重，恭敬供養諸善知識，悉捨一切，攝善知識；令一切眾生得正直心，隨善知識，未曾遠離；令一切眾生常見善知識，不違其教；令一切眾生得正直心，不捨善知識，離一切垢，心不可壞；令一切眾生為善知識不惜身命，悉捨一切，不違其教；令一切眾生為善知識之所攝取，修習大慈，遠離諸惡；令一切眾生順善知識，聞佛正法，悉能受持；令一切眾生同善知識善根業報，菩薩行願究竟清淨平等滿足；令一切眾生出生正法，善知一切三昧境界，智慧具足，神通自在；令一切眾生遠離諸趣，受持一切法，究竟到彼岸；令一切眾生乘於大乘，乃至究竟一切種智，於其中間無有懈怠；令一切眾生乘智慧乘，至安隱處，無有退轉；令一切眾生知真如行，遠離愚癡，聞持一切諸佛正法；令一切眾生皆為一切諸佛所攝，得無礙智，究竟諸法；令一切眾生得不死神足，妙速無礙；令一切眾生遊行自在，調伏眾生，成摩訶衍；令一切眾生所行不虛，皆悉究竟，得智慧乘；令一切眾生得無礙乘，以無礙智至一切處。是為菩薩摩訶薩施善知識種種乘時善根迴向，令一切眾生功德具足，與佛菩薩等無差別，悉能悅可一切賢聖。<p>「菩薩摩訶薩施如來眾種種寶乘時，善學施心、慧分別心、淨功德心、隨順施心、僧寶難遇心、深信僧寶心、攝取正教心、安住正直心，善能究竟大施之會，出生無量無邊功德，於佛正教信心清淨，不可沮壞。菩薩摩訶薩以種種乘施僧寶時，如是迴向：以此善根令一切眾生向佛正法，攝取正教；令一切眾生專心內觀，除滅邪法，成就聖處；令一切眾生得賢聖地，以如來法展轉相教；令一切眾生舉世宗重，言必信用；令一切眾生入一切法，善能分別無二法界；令一切眾生人寶圍遶，從如來智境界出生；令一切眾生住離垢法，皆能除滅煩惱塵垢；令一切眾生悉從無上僧寶出生離凡夫法，得聖僧地；令一切眾生具足聖法，修無礙智；令一切眾生為大眾主，智慧莊嚴，不染世間；令一切眾生以善方便轉慧法輪；令一切眾生得一念神力，悉能周遍不可說不可說世界；令一切眾生乘虛空身，於一切世間智慧無礙；令一切眾生往詣虛空、法界等如來大眾所；令一切眾生得輕舉身，勝妙智慧，悉能遍遊諸佛世界；令一切眾生得無礙神足，於一切剎普能現身；令一切眾生得大自在神足彼岸，不起一座，悉普應現一切世界；令一切眾生得淨法身，於諸世界而無所著，出生神力，行疾如電；令一切眾生現不思議神足境界，善能隨順教化，調伏一切眾生，不失其宜；令一切眾生得妙神足，一念遍遊十方世界，一念超度一切法界，無所罣礙。是為菩薩摩訶薩施如來眾種種乘時善根迴向，令一切眾生普乘清淨無上智乘，於一切世界轉無礙法輪、智輪。<p>「復次，菩薩摩訶薩施聲聞、緣覺種種乘時，發恭敬心、尊重心、福田心、功德海心、出生功德智慧心、深信如來功德心、修習無量億那由他清淨善根心、於不可說劫修習菩薩清淨行心、解脫一切魔繫縛心、摧滅一切魔軍眾心。不可稱量明淨智慧，善能分別一切諸法，令一切眾生皆成可信第一福田，具足無上檀波羅蜜；令一切眾生離無益言，樂獨閑靜，心無二念；令一切眾生成最勝清淨第一福田，修習功德，攝取眾生；令一切眾生成智慧池，能與眾生無數善果；令一切眾生至無礙趣最勝福田，清淨圓滿；令一切眾生其心安住無諍三昧，解一切法無性為性；令一切眾生具足長養無量功德，常遇最勝第一福田；令一切眾生示現無量自在神力，隨順攝取清淨福田；令一切眾生成就無盡功德福田，能與一切十力乘果；令一切眾生成真實福田，具足無盡功德之藏，究竟一切智；令一切眾生滅諸惡法，聞佛正法句身、味身，悉能受持；令一切眾生普聞佛法，隨所聞解其德不虛；令一切眾生聞佛說法得到彼岸，所聞佛法能為眾生隨順演說；令一切眾生常樂如來正教之法，除滅一切九十六種外道邪見；令一切眾生常見賢聖，長養一切最勝善根；令一切眾生樂明行足者常得瞻對，與共同止，永處安樂；令一切眾生所聞不虛，解聲如響，見佛出生；令一切眾生善分別知諸佛正教，悉能守護持佛法者；令一切眾生心常樂向聞持佛法，能照顯現如來法教；令一切眾生深心信解如來正教一切功德，令佛歡喜，善解真諦，悉捨內外，究竟大施。是為菩薩摩訶薩施聲聞、緣覺種種乘時善根迴向，令一切眾生得無上智，淨諸神通，精勤修習無有懈怠，究竟佛智，力無所畏。<p>「菩薩摩訶薩若諸方來一切福田，或承菩薩名聞故來，或與菩薩因緣故來，或聞菩薩本願故來，或復菩薩心願請來，菩薩於彼悉樂惠施而無厭倦。爾時，菩薩於來求者發悔過心，作如是言：『諸人當知我應詣彼禮拜供養，種種惠施；而今為我故從遠來。』菩薩即時敬禮悔過，愛言慰諭屈辱遠來，得無疲倦處令安隱，供給所須；或施摩尼寶車，載以閻浮提內第一女寶；或施金車，載以己國最勝寶女；或施清淨瑠璃寶車，載以內妓；或施樂車，載以童女，容貌如天；或施無量無數寶莊嚴車，載以寶女，種種莊嚴；或施菩薩所乘栴檀香車；或施玻瓈寶車，載以寶女，端正殊特，顏容無倫，威儀具足，進止安詳，神珠名寶瓔珞其身，樂修善法；或施碼瑙寶車，載以太子；或施堅固香車，載以男女；或施種種寶莊嚴車，載以難壞親愛眷屬。以如是等種種寶車，隨其所求皆給施之，滿足彼願，歡喜無量。<p>「菩薩摩訶薩諸乘施時，如是迴向：以此善根令一切眾生乘不退轉摩訶衍乘，詣不思議菩提樹下；令一切眾生乘大智乘，盡未來劫一切菩薩所行之法皆能修習；令一切眾生乘無所有乘，於一切法心無所著，捨離虛妄，具足修習一切智道；令一切眾生悉乘離垢寂靜之乘，無礙神力詣諸佛剎；令一切眾生決定安住一切智乘，常以諸佛法樂自娛；令一切眾生乘諸菩薩清淨行乘，出生菩薩十種之道，樂修菩薩一切三昧；令一切眾生乘四輪乘，住正國輪、依正士輪、本功德輪、平等願輪，菩薩淨行由斯滿足；令一切眾生乘明法乘，遍遊十方，修佛智力；令一切眾生乘佛法乘，於一切法究竟彼岸；令一切眾生乘一切功德善根不可思議法乘，為十方眾生現安隱道；令一切眾生乘一切施乘，斷除慳垢；令一切眾生乘清淨尸波羅蜜乘，具足無量無邊法界等一切淨戒；令一切眾生乘羼提波羅蜜乘，離瞋恚心，於諸眾生不起惱害；令一切眾生乘不退轉毘梨耶波羅蜜乘，具菩薩行，往詣道場；令一切眾生乘禪波羅蜜乘，速赴道場；令一切眾生乘般若波羅蜜乘，化身充滿一切法界及佛境界；令一切眾生乘法王乘，成就無畏施一切智微妙之法；令一切眾生乘無所著智慧願乘，悉能遍入一切諸方，於真法性而無所入；令一切眾生乘諸佛法乘，於一切剎示現受生，而不毀壞於摩訶衍；令一切眾生乘一切智乘，滿足菩薩平等大願，而無懈倦。是為菩薩摩訶薩施種種乘，普施眾生無量福田，以歡喜心善根迴向，令一切眾生無量種智皆悉具足，乘於一切成滿智乘。<p>「菩薩摩訶薩布施象寶：七支具足，六瘤成滿，六牙如雪，口淨如華，身體平正，毛色鮮白，珍麗奇飾莊嚴其身，淨妙寶網以覆其上，種種雜寶莊嚴其首，光色晃曜，儀體安雅，瞬息之頃超步萬里，猛氣奔踊而無疲倦。菩薩摩訶薩布施寶馬：形體殊妙，毛色光澤，馬相具足，如天寶馬，無量珍飾莊嚴其身，明月神珠以為光曜，金鈴寶網以覆其上，行不奔驟，迅踰疾風，致遠不疲，乘者安豫，巡遊四方不失主意。以此寶乘隨意施與，或施福田，或獻尊重，或遺知識，或奉父母，或給貧匱，其有須者皆悉與之，大心惠施無所吝惜，心常歡喜無有悔恨，大悲充滿能行大施，一向專求菩薩功德最勝生地，直心清淨。以如是心善根迴向：令一切眾生成就人寶，生菩薩功德，莊嚴大乘；令一切眾生乘善法乘，隨順能至一切佛法；令一切眾生常樂大乘，得佛無礙智慧力乘，光明普照；令一切眾生乘勇猛大乘，滿足諸願；令一切眾生具足平等波羅蜜乘，成就滿足一切善根；令一切眾生成就寶乘，出生佛法無上智寶；令一切眾生分別菩薩莊嚴之行，得是妙乘，出於三界，悉開菩薩諸三昧華；令一切眾生無量阿僧祇劫清淨修習菩薩所行，乘無量乘，疾解諸法；令一切眾生施大乘寶乘，以善方便具菩薩地；令一切眾生成最高廣安隱大乘，悉能運載一切眾生至無上道。是為菩薩摩訶薩無量阿僧祇那由他劫施象馬寶善根迴向，令一切眾生乘無礙智乘，得至如來究竟寶乘。<p>「菩薩摩訶薩施種種座：或施聖王師子之座，瑠璃為足，金縷織成柔軟妙衣以敷其上，熏以一切堅固之香，建立種種上妙寶幢，無量億寶以為莊嚴，白淨寶網彌覆其上，金鈴羅網動發妙音，百萬億那由他淨妙寶像周匝圍遶，其座高廣，清淨嚴飾，無量阿僧祇眾生樂觀無厭，功蓋天下，自在大王之所坐處，處於彼座以正治國，無敢違逆，種種妙寶莊嚴其身，青寶珠王、大青寶珠王勝藏寶珠，以為莊嚴，明淨猶日，清涼如月，眾星莊嚴，如海勝寶、海堅固幢，離垢明淨，閻浮檀金妙色寶繒以冠其首，一切閻浮提內大力灌頂王法以灌其頂，具功德力大慈悲主，降伏怨敵，無敢違命。菩薩摩訶薩如是無量無數為轉輪王，得法自在，正治國時，以如是等種種眾寶嚴飾之座，或施正覺、諸善知識及賢聖僧，聞法歡喜，奉施法師，供養父母，諸尊重者，聲聞、緣覺、一切菩薩，乃至初發大乘心者，及以一切諸佛塔廟，或施無量貧窮下劣，有所須欲皆給施之。布施座時，如是迴向：以此善根令一切眾生得菩提座，自然覺悟諸佛正法；令一切眾生得自在座，具足成就於法自在，諸金剛山所不能壞，悉能降伏一切諸魔；令一切眾生得佛自在師子之座，一切眾生樂觀無厭；令一切眾生得不可說不可說清淨莊嚴殊妙之座，成法自在，普化眾生；令一切眾生得殊勝座，三種世間所不能壞，廣大善根及善根具，皆悉清淨；令一切眾生得高廣座，充滿不可說不可說世界諸佛如來，於阿僧祇劫歎不能盡；令一切眾生處大智人座，一身充滿一切法界；令一切眾生得不可思議寶莊嚴座，隨其本願所請眾生，廣開法施；令一切眾生皆悉得坐淨妙法座，於不可說諸世界中，顯現如來自在神力；令一切眾生坐一切寶座、一切香座、一切華座、一切衣座、一切鬘座、一切摩尼寶座、不可思議淨瑠璃座、無量不可說世界座、淨一切眾生莊嚴座、離諍座，處此座上，覺悟如來一切種智，示現諸佛功德境界。是為菩薩摩訶薩施種種座時善根迴向，令一切眾生得無所著菩提之座，自然覺悟一切佛法。
。
<juan>大方廣佛華嚴經卷第十七<p>之四<p>金剛幢菩薩十迴向品第二十一之四<p>「菩薩摩訶薩施種種蓋，所謂：尊重人蓋，種種妙寶而莊嚴之，於無量無邊嚴飾蓋中最為第一；眾寶為竿，金網羅覆，雜寶瓔珞周匝垂下，懸眾寶鈴，淨瑠璃珠微動相扣，出和雅音，白淨寶網而絞絡之，百千清淨眾雜寶網羅覆其上，無量百千億雜寶莊嚴，無量億那由他沈水栴檀堅固香熏，閻浮檀金清淨莊嚴。如是等無量阿僧祇那由他蓋，以離惡心、廣大心、放捨心而行布施：或以奉獻現在諸佛，及涅槃後供養塔廟。為求法故，奉施菩薩諸善知識，或施法師、或施父母、或施眾僧、或復奉施一切佛法、或施種種福伽羅福田、或施師長及諸尊重、或施初發菩提心者、或施一切貧窮下劣，諸有所求皆悉施與。菩薩摩訶薩布施蓋時，如是迴向：以此善根令一切眾生為善根所覆，又為一切諸佛蔭護；令一切眾生為智慧功德之所覆護，除滅世間諸煩惱垢；令一切眾生覆以淨法，除滅一切塵勞熱惱；令一切眾生悉得如來內智慧藏，一切眾生樂觀無厭；令一切眾生以寂靜白法而自覆蔭，悉得究竟不壞佛法；令一切眾生得善覆身，究竟如來清淨法身；令一切眾生悉為一切而作覆蓋，十力智慧普覆世間；令一切眾生得隨樂智慧，皆悉出過一切世間，清淨明達無所染著；令一切眾生得應供蓋，成勝福田，受一切供；令一切眾生得最上蓋，自然覺悟無上智蓋。是為菩薩摩訶薩布施蓋時善根迴向，令一切眾生受持法自在蓋，以一功德蓋普覆一切法界、虛空界等一切世界，示現諸佛神力自在，以一功德蓋莊嚴法界，供養諸佛，妙幡幢蓋普覆十方一切如來；令一切佛剎種種寶蓋而以莊嚴；令一切眾生皆悉樂求無上菩提，以無上蓋普覆眾生；令一切眾生以不可說不可說一切眾寶莊嚴妙蓋供養一佛，供養一切諸佛亦復如是；令一切眾生自然覺悟得最正覺功德高廣微妙之蓋，普覆諸佛；令一切眾生以種種寶蓋供養法界、虛空界等一切世界諸佛；令一切眾生以種種摩尼寶蓋，諸寶瓔珞周匝垂下以為莊嚴，一切堅固香蓋，清淨雜寶而以莊嚴，極大高廣，以白淨寶網羅覆其上，以金鈴網周匝懸之，自然演出微妙音聲，以如是等無量不可數蓋供養諸佛；令一切眾生得無礙智蓋，普覆十方一切諸佛；令一切眾生得最勝智蓋，普覆眾生；令一切眾生得佛功德莊嚴寶蓋，普覆眾生；令一切眾生皆悉具足清淨大願，諸佛功德；令一切眾生得不思議清淨心寶；令一切眾生滿足諸法自在之智；令一切眾生以諸善根普覆眾生；令一切眾生得無上智蓋，普覆眾生；令一切眾生得十力蓋，普覆眾生；令一切眾生以一佛剎悉能普覆一切法界；令一切眾生悉於諸法而得自在；令一切眾生得心自在；令一切眾生智慧勝廣；令一切眾生以無量功德悉能普覆一切眾生；令一切眾生以諸功德而覆其心；令一切眾生以平等心普覆一切；令一切眾生以大智慧等覆一切；令一切眾生具大迴向；令一切眾生滿足清淨正直之心；令一切眾生意根清淨。是為菩薩摩訶薩施種種蓋時善根迴向，令一切眾生皆悉成就最大迴向，普覆攝取一切眾生。<p>「菩薩摩訶薩布施種種清淨幢幡：無量雜寶以為其竿，種種寶繒以為垂幡，種種雜綵周匝垂下，白淨寶網羅覆其上，金鈴寶網以為莊嚴，微風吹動出和雅音，無量無數億那由他諸妙幢幡以為眷屬，雜寶繒綵懸以為飾，半月寶像閻浮檀金，出大光明如日普照，嚴飾寶幢周滿大地，以一切世界隨樂業報莊嚴彼幢，安住一切虛空、法界等諸如來剎。菩薩摩訶薩於諸世界隨其所樂普施妙幢，令發正直菩提之心，或施現在一切諸佛、或施塔廟、或施法寶、或施僧寶、或施善知識、或施菩薩、或施聲聞、或施緣覺、或施大眾、或施福伽羅、或施貧人，諸來求者普施無遺。菩薩摩訶薩施幢幡時，如是迴向：以此善根令一切眾生建立一切善根功德幢幡，不可毀壞；令一切眾生建立一切諸法自在幢幡，守護正法；令一切眾生護正法寶，守持諸佛菩薩深法；令一切眾生建立高顯功德寶幢，然智慧燈，普照眾生；令一切眾生成不壞幢幡，降伏一切諸魔惡業；令一切眾生皆悉建立智力幢幡，一切諸魔所不能壞；令一切眾生得大智慧那羅延殊勝幢幡，摧滅一切世間幢幡；令一切眾生建解脫慧光圓滿日幢，智慧具足，普照法界；令一切眾生得智慧寶莊嚴幢幡，充滿一切諸佛世界，建不可說勝妙幢幡，供養十方一切諸佛；令一切眾生得如來幢，摧滅一切九十六種諸邪見幢。是為菩薩摩訶薩施幢幡時善根迴向，令一切眾生建高廣甚深菩薩行幢，建一切菩薩自在行幢，得清淨道。<p>「菩薩摩訶薩開眾寶藏，行布施時如是迴向：以此善根令一切眾生常見佛寶，捨離愚癡，修行正念；令一切眾生得法寶明，護持一切諸佛法藏；令一切眾生攝取僧寶，離慳行施充滿其意；令一切眾生得薩婆若心寶，於清淨菩提心不退轉；令一切眾生度智慧寶，永離愚癡，究竟佛法；令一切眾生成就菩薩諸功德寶，演說無量智慧妙寶；令一切眾生讚歎無量功德之寶，修十力智，得正覺寶；令一切眾生得十六智寶，三昧正受，究竟增廣智慧之寶；令一切眾生成就第一福田之寶，覺悟如來無上智寶；令一切眾生成增上寶，無盡辯藏，演說法寶。是為菩薩摩訶薩施眾寶時善根迴向，令一切眾生具足究竟無上智寶，得佛無礙清淨眼寶。<p>「菩薩摩訶薩捨莊嚴具惠施眾生，所謂：一切身莊嚴具、肢節莊嚴具、令身清淨莊嚴具、無厭足莊嚴具、雜寶絞飾莊嚴具，如是等種種無量億那由他莊嚴之具布施，一切善根迴向：令一切眾生身淨莊嚴，等觀一切，猶如一子，超出世間，得佛智樂，調伏眾生，使樂深法，安住一切諸佛法中；令一切眾生莊嚴天人，悉以清淨智慧而自嚴飾；令一切眾生身淨莊嚴，功德相門清淨具足；令一切眾生妙相嚴身，百福具好以自莊嚴；令一切眾生身相具足，以諸相好而自莊嚴；令一切眾生言辭莊嚴，皆悉具足無盡辯藏；令一切眾生以諸功德莊嚴音聲，梵音清淨，微妙具足；令一切眾生皆悉志樂佛法莊嚴，聽受正法，諸佛歡喜；令一切眾生以心莊嚴而自莊嚴，念佛三昧，普見諸佛；令一切眾生以諸陀羅尼莊嚴而自莊嚴，得佛法明，見諸佛法；令一切眾生以平等智莊嚴其心，以如來智莊嚴法身。是為菩薩摩訶薩惠施一切莊嚴具時善根迴向，令一切眾生於無量佛法功德智慧莊嚴滿足，令一切眾生捨離自大憍慢放逸。<p>「菩薩摩訶薩為灌頂大王，威力自在，布施天冠髻中明珠，給施一切，攝取眾生，長養施心，以施熏心，向增上施，以施修慧，施修捨根，施修廣覺。菩薩摩訶薩施髻明珠時，如是迴向：以此善根令一切眾生善受一切智灌頂法王；令一切眾生具足頂相，獲勝智頂，得到彼岸；令一切眾生得勝智寶，究竟一切功德之頂；令一切眾生悉得安住智慧寶頂，堪受一切敬心頂禮；令一切眾生皆悉冠冕智慧天冠，於一切法而得自在；令一切眾生以智慧明珠而繫其頂，一切世間無能見頂；令一切眾生皆悉堪受敬心頂禮，具足慧頂，照明佛法；令一切眾生成十力冠以冠其頂，智寶海藏清淨具足；令一切眾生安住最上大地帝主，摧諸魔頂，成最正覺，究竟具足如來十力；令一切眾生成勝頂王，得一切智頂最勝光明。是為菩薩摩訶薩捨天冠明珠善根迴向，令一切眾生勝妙智慧皆悉清淨，得淨智慧摩尼寶冠。<p>「菩薩摩訶薩見牢獄眾生受諸楚毒：或縛、或打、閉在幽冥、杻械枷鎖、拷掠流血、飢渴難忍、裸形羸瘦、被髮覆身，受無量苦，無能救者；菩薩摩訶薩見如是等苦眾生已，或捨財寶、妻子、眷屬、或捨己身，於彼獄中救苦眾生，如大悲菩薩、善眼王菩薩摩訶薩。於彼獄中出眾生已，隨其所須而給施之。或以醫藥呪術令彼安隱，先令歡喜，復為說法，皆悉安立不放逸善根，於正覺法心不退轉。菩薩摩訶薩救獄人時，如是迴向：以此善根令一切眾生解脫愛縛；令一切眾生斷生死流到智慧彼岸；令一切眾生滅除癡冥得明淨智，拔眾使根，離諸塵垢；令一切眾生斷三界縛，得一切智；令一切眾生永滅結漏，得離煩惱地，無礙智慧皆悉究竟，到於彼岸；令一切眾生離愛慢縛，究竟成就離愛慢慧；令一切眾生脫諸欲縛，永離一切世間貪欲，住諸世間無所染著；令一切眾生得清淨深心，常為諸佛之所守護；令一切眾生得無著無縛心，廣大如法界，究竟如虛空；令一切眾生得菩薩神足，遍遊諸剎，調伏眾生，捨離世間，安住大乘。是為菩薩摩訶薩救苦眾生善根迴向，令一切眾生究竟如來智慧之地。<p>「菩薩摩訶薩見送獄囚趣於死地，五種繫縛憂惱切心，命在須臾，眾人圍遶，捨閻浮提一切樂具，永離親愛，漸之死地；或以木貫置高標上、或以刀割、或以火焚、或纏身油灌以火燒之，受如是等無量諸苦。菩薩摩訶薩見如是已，自捨身命救彼苦難，猶如持來菩薩、勝進王菩薩等諸大菩薩，自捨己身受眾楚毒，以救眾生，作如是言：『我當捨身以代彼命，設使苦痛過彼無量，悉當代受，令其解脫。』復作是念：『見如是苦而不代受，為失大利。何以故？我為眾生故，救護眾生故，發一切智菩提之心，是故捨身以代彼命。』菩薩摩訶薩救苦人時，如是迴向：以此善根令一切眾生得無盡身命，永離熾然憂悲苦惱；令一切眾生依諸佛住，受一切智力菩提記別；令一切眾生救諸怖畏，永離惡道；令一切眾生得一切命，永入不死智慧境界；令一切眾生遠離怨敵，佛善知識常共攝護；令一切眾生捨離刀杖，修行淨業；令一切眾生離諸恐怖，坐菩提樹下降伏魔軍；令一切眾生離大眾恐怖，於無上法中得淨無畏大師子吼；令一切眾生得無障礙師子智慧，行清淨業；令一切眾生到無畏處，救護一切苦惱眾生。是為菩薩摩訶薩自捨身命救彼死囚善根迴向，令一切眾生離生死苦，究竟佛樂。<p>「菩薩摩訶薩見人來乞連膚頂髮及髻明珠，菩薩是時歡喜施與，如周羅寶王菩薩、勝趣菩薩等諸大菩薩；有人從乞連膚頂髮及明珠時，正心思惟，不念餘業，離諸世間，專樂寂靜，清淨正念，一切種智，修正直心；菩薩爾時手執利刀，即割膚髮合髻明珠，右膝著地，敬心合掌，正念三世諸佛菩薩所行，發大歡喜，直心清淨，一切正法充滿意根，心不計苦；苦者是生滅法，是無常法。作是念已，除滅眾苦，歡喜布施，善根迴向：令一切眾生得無見頂相，成就菩薩周羅尊塔；令一切眾生得紺青髮，得金剛髮，得柔軟髮，悉能除滅諸煩惱患；令一切眾生得不亂髮，得光澤髮；令一切眾生得柔軟旋螺髮；令一切眾生得右旋髮；令一切眾生得佛相髮，煩惱結習皆悉除滅；令一切眾生髮出大光明，普照十方；令一切眾生得佛清淨不亂之髮；令一切眾生得應供塔髮，除滅惡心，見如來髮；令一切眾生髮離諸塵垢，悉得如來無染著髮。是為菩薩摩訶薩布施頂髮及髻明珠善根迴向，令一切眾生悉得究竟一切陀羅尼諸三昧門，一切種智，及佛十力。<p>「菩薩摩訶薩布施眼時，如歡喜菩薩、滿月王菩薩等無量諸大菩薩布施眼時，修施眼心，修慧眼心，得佛法眼心，向無上道心，究竟諸通心，專求智慧心，等三世菩薩修惠施心；於乞眼者以愛眼觀，以無壞信心而施彼眼；因生佛眼，增廣菩提摩訶衍心，大慈大悲，調伏六根。菩薩摩訶薩修如是心以眼惠施，常樂施與，建立正法，捨離世間歡樂放逸，厭離五欲，樂菩提心，隨彼所求，悉滿其願，長養平等無二布施，隨彼所須悉能施與，善根迴向：令一切眾生眼得開明，為世作眼；令一切眾生得無障眼，開廣智藏；令一切眾生得淨肉眼，一切世間無能壞者；令一切眾生得淨天眼，悉見眾生死此生彼；令一切眾生得淨法眼，能隨順入如來境界；令一切眾生得淨慧眼，分別了知一切世間；令一切眾生得淨佛眼，悉能覺悟一切諸法；令一切眾生得普淨眼，究竟境界無所障礙；令一切眾生除滅癡曀，得清淨眼，了眾生界空無所有；令一切眾生得無障眼，得到如來十力勝處。是為菩薩摩訶薩布施眼時善根迴向，令一切眾生得一切智眼。<p>「菩薩摩訶薩布施耳時，如勝王菩薩、勝無怨菩薩布施耳時，修菩薩行，生如來家，修習諸佛所行布施，正念一切菩薩淨行，隨順諸佛菩提，出生清淨諸根智慧功德，觀察世間無堅固者；令一切眾生常見一切諸佛菩薩，自於己身無所染著，隨順正念一切佛法。菩薩摩訶薩布施耳時，其心寂靜，調伏諸根，免濟眾生嶮難曠野，生智慧燈功德，成就檀波羅蜜海，施心成滿，知義知法，明識諸道，得智慧行，於法自在，以不堅固身易堅固身。菩薩摩訶薩布施耳時，如是迴向：以此善根令一切眾生得無礙耳，悉能普聞無量法音，了達無礙；令一切眾生得無礙耳，分別了知無量音聲；令一切眾生得無對耳，得佛淨耳；令一切眾生得清淨耳，解了耳根空無所有；令一切眾生得廣大耳，皆悉寂靜識無所起；令一切眾生得法界等耳，能善聞持一切佛法；令一切眾生得無著耳，悉能分別無礙諸法；令一切眾生得無壞耳，一切異論無能壞者；令一切眾生得周普耳，廣大清淨；令一切眾生得天耳、佛耳。是為菩薩摩訶薩布施耳時善根迴向，令一切眾生得清淨耳。<p>「菩薩摩訶薩布施鼻時，清淨如是迴向：以此善根令一切眾生得如來鼻相，得善相鼻，得愛樂鼻，得清淨鼻，得隨順鼻，得高好鼻，得伏怨鼻，得如來鼻；令一切眾生得端正面門，得一切法門，得無礙門，得善現門，得無厭門，得清淨門，得離惡門，得諸如來圓滿面門，得一切門，得善樂無量門。是為菩薩摩訶薩布施鼻時善根迴向，令一切眾生究竟得入諸佛法中；令一切眾生攝取十方諸佛正法；令一切眾生分別深解諸佛妙法；令一切眾生於諸佛法得到彼岸；令一切眾生常見諸佛；令一切眾生得諸如來無量法門；令一切眾生得究竟清淨；令一切眾生得佛法明，普照諸法；令一切眾生得嚴淨佛剎；令一切眾生得佛堅固不可壞身。是為菩薩摩訶薩布施鼻時善根迴向。<p>「菩薩摩訶薩安住自在大王地時，能以牙齒布施眾生，如華齒王菩薩、六牙白象王菩薩布施齒時，獲難得心，如優曇華清淨施心，無盡施心，不濁施心，無著施心，無量施心，調伏捨諸根心，一切施心，一切智願心，安隱眾生心，成就施心，大施心，勝施心。身之要用，牙齒為最，己所寶重，眾所歎惜，而能惠施諸乞求者。菩薩摩訶薩安住此法捨牙齒時，如是迴向：以此善根令一切眾生得白淨利牙，成最勝塔，受天人供；令一切眾生得佛齊密無間齒相；令一切眾生行調伏心，進趣菩薩諸波羅蜜；令一切眾生口齒清淨，顯現明白；令一切眾生念莊嚴口，牙相成就，開現鮮潔；令一切眾生含齒四十，常出無量清淨妙香；令一切眾生得安住旋牙華色莊嚴，能調伏心；令一切眾生得清淨牙，能放無量億千光明，鮮潔圓滿，普照十方；令一切眾生得徐噍牙，飯入口迴，粒粒皆碎，無所味著，為上福田；令一切眾生得勝妙牙，放無量色光，授菩提記。是為菩薩摩訶薩施牙齒時善根迴向，令一切眾生得無礙嚴淨諸法智慧。<p>「菩薩摩訶薩若有人來從乞舌時，於乞求者柔軟語、愛語、慈愍心語，生撫慰心，如善口王菩薩、不退轉菩薩、及餘無量菩薩摩訶薩等於諸趣中受無量生時，有乞舌者先安乞人，處師子座，捨己舌時以歡喜心、不壞心、無嫌恨心、大心、生佛家心、建立菩薩家心、不濁心、勇猛精進心、不著自身心、無怨敵心，以右膝著地，出舌示已，作柔軟語、愛語、慈愍心語，謂乞者言：『汝取我舌，隨意所用，充滿汝意。』菩薩摩訶薩布施舌時，如是迴向：以此善根令一切眾生得廣長舌相，能出一切具足音聲；令一切眾生得覆面舌相，所言無二，皆悉誠實；令一切眾生舌能遍覆一切佛剎，示現諸佛自在神力；令一切眾生得軟薄舌，宣通清淨第一上味；令一切眾生得正語舌，有所言說一切歡喜，疑網悉除；令一切眾生得淨光舌，能放不可說百千億那由他光明；令一切眾生得決定語，善能分別無盡法藏；令一切眾生得淨勝舌，善眾言音，究竟教化；令一切眾生得音聲智，善能隨順入語言海；令一切眾生善能演說一切諸法，於諸語言出生智慧，得到彼岸。是為菩薩摩訶薩布施舌時善根迴向，令一切眾生得無礙智，諸願滿足。<p>「菩薩摩訶薩若有眾生來乞頭時，如無上智菩薩、善男子迦葉王菩薩，如是等無量諸大菩薩布施頭時，欲得一切妙智慧首；欲得無上菩提之首，救護眾生；欲見一切諸妙法首；欲見一切淨智慧首；欲具一切無礙法首；欲見最勝妙首之地；欲得勝智慧首，一切眾生皆悉愛念；欲具智慧正法藏首，一切眾生所不能覩；欲得十力大智慧王，欲得滿足一切諸法自在之首；一切世間所不能壞。菩薩摩訶薩住是法住，則學一切諸佛所學，深信諸佛，長養善根，有來求者，充滿其意，悉令歡喜，菩薩心淨歡喜施與；愛樂佛法，得清淨明，安住菩提，心不退轉，能行大捨，諸根歡悅，增長妙法，正直善心，能廣大施。菩薩布施頭時，如是迴向：以此善根令一切眾生得如來首，一切世間無能見頂，於一切處所不能壞，出過一切諸世界上，頂相具足，旋髮莊嚴，一切世間所未曾有，得佛首相，嚴勝殊特；令一切眾生得智慧首、最勝首、清淨首、具智慧首。是為菩薩摩訶薩布施頭時善根迴向，令一切眾生具足勝法，逮得無上大智慧首。<p>「菩薩摩訶薩施眾生手足，如勇猛王菩薩、無畏菩薩，如是等無量菩薩摩訶薩，於諸趣中無量生處，布施手足，修信心手，常行正法，饒益眾生，威儀庠序，寶手為首，無著施手，菩薩所行真實不虛，施心廣大，建立善根，遠離慳貪，具菩薩行，於如來所，得不壞信，除滅惡道，成就菩提。菩薩摩訶薩施手足時，以無量無邊曠大之心，開淨法門，入諸佛海，見一切佛，成就施手，滿眾生意，悉能受持一切種智菩提諸願，修清淨心，離煩惱纏，得智身、法身，無斷無壞，不可磨滅，一切魔業不能傾動，親近善知識，修習一切菩薩布施之所，出生菩薩摩訶薩一切智境界。施手足時，如是迴向：以此善根令一切眾生悉得寶手，具神通力，成寶手已，各相敬重，生福田心，以種種寶，更相供養；又以眾寶莊嚴，供一切佛，興妙寶雲，遍諸佛剎；令一切眾生修習慈悲，不相惱害，遊諸佛剎，安住無畏，以少方便，究竟神足，以寶手、香手、衣手、蓋手、鬘手、華手、末香手、莊嚴具手、無量華手、無量香手、普手，以神通力，詣諸佛剎，供養諸佛；能以一手遍摩一切諸佛世界；能以神足自在之手，持一切眾生，手相成就，放無量光；能以一手普覆眾生，得佛縵網手足相好。是為菩薩摩訶薩大迴向手，普覆眾生；令一切眾生志常樂求無上菩提；令一切眾生出生無量功德大海，得忍辱心；見來求者，皆大歡喜，觀無厭足，入深法海，逮得諸佛所共善根。是為菩薩摩訶薩施手足時善根迴向。<p>「菩薩摩訶薩壞身出血布施眾生，如法手菩薩、喜心王菩薩等無量菩薩摩訶薩，於諸趣中無量生處，於乞求者壞身出血，而布施之。以薩婆若心施，喜菩提心施，樂修菩薩行心施，不計苦痛心施，於來乞者無慊恨心施，趣向一切菩薩心施，長養一切菩薩心施，增廣菩薩善心施，以不退轉心施，不休息心施，不惜己心施。菩薩摩訶薩壞身出血布施時，如是迴向：以此善根令一切眾生具足菩薩法身、智身；令一切眾生成就微密金剛之身；令一切眾生得無盡身、清淨不壞；令一切眾生得現化身，遍滿十方一切世間；令一切眾生得可樂身，明淨鮮潔，不可沮壞；令一切眾生得法界生身，於如來身無所染著；令一切眾生得寶光明身，無能壞者；令一切眾生得智藏身，於不死法而得自在；令一切眾生得寶海身，一切眾生所見不虛；令一切眾生得虛空等身，於諸世間無所染著。是為菩薩摩訶薩壞身出血布施善根，大乘心迴向，清淨心迴向，大心迴向，歡喜心迴向，大歡喜心迴向，無厭心迴向，安樂心迴向，不濁心善根迴向。<p>「菩薩摩訶薩見有人來乞髓肉時，歡喜軟語謂乞者言：『我身髓肉隨意取用。』如饒益菩薩、一切施王菩薩等無量菩薩摩訶薩，於諸趣中無量生處，捨髓肉時，心大歡喜，施心深廣，不可測量；一切菩薩所修習心，無上大乘妙善根心，捨離塵垢正直勝心，於來求者施無盡心，能捨自己愛重身心，一向專求無量善根妙功德寶所覆之心，菩薩所行無厭足心，大布施心，離疑惑心，於來乞者所布施物無中悔心，分別布施不求報心，平等布施無選擇心。菩薩摩訶薩施髓肉時，於諸佛所生尊父心，令一切眾生清淨安住嚴淨現在諸世界中一切佛剎，大悲現前救護眾生，菩提現前十力明觀，三世菩薩現前滿足善根，無畏現前大師子吼，三世現前智慧平等，一切世間現前盡未來際修菩薩願，無憂現前修習無數諸菩薩行。菩薩摩訶薩施髓肉時，如是迴向：以此善根令一切眾生得金剛藏不可壞身；令一切眾生得微密身，無有疎漏；令一切眾生得佛清淨莊嚴如意法身；令一切眾生得百福德身，三十二相而自莊嚴；令一切眾生得八十種好妙莊嚴身，具足十力，不可斷壞；令一切眾生逮得如來常住妙身，不可測量；令一切眾生得最勝身，一切諸魔所不能壞；令一切眾生悉得一身，等三世佛；令一切眾生得無礙身，微妙清淨滿虛空界；令一切眾生得菩薩藏身，悉能含受一切眾生。是為菩薩摩訶薩布施髓肉一切智境界心善根迴向，令一切眾生得佛常住無量法身。<p>「菩薩摩訶薩見有眾生來從乞心，如無憂厭菩薩、不動王菩薩如是等無量菩薩摩訶薩，見有人來從乞心時，歡喜施與，學不斷施心，一切無盡施心，大檀波羅蜜心，到檀波羅蜜彼岸心，學一切菩薩行布施心，於一切施得無盡心，修習一切大布施心，建立一切菩薩施心，現前正念諸佛施心，充滿一切來求施心。菩薩摩訶薩布施心時，以清淨心施、以度脫一切眾生心施、以十力菩提境界心施、以滿足大願心施、以修習菩薩行心施、以得薩婆若心施、以不捨本願心施，以此善根迴向眾生：令一切眾生得金剛藏心，一切金剛圍山所不能壞；得金剛莊嚴心、離恐怖心、不可勝心、一切世間無能盡心、勇健勝幢智慧藏心、大那羅延高勝幢心、眾生大海不可盡心、不可沮壞那羅延藏心、悉能壞散諸魔魔業、魔軍眾心、威武勇健大丈夫心、無恐怖心、大誓莊嚴勝堅固心、最勝生菩薩心、具諸佛法菩提莊嚴心、坐菩提樹成就一切如來正法離諸愚癡一切種智正覺之心、具十力心。是為菩薩摩訶薩施心善根迴向眾生，令一切眾生具足無著十力之心。<p>「菩薩摩訶薩見有人來乞腸、腎、肝、肺時，如難勝菩薩、滅惡自在王菩薩如是等無量菩薩摩訶薩，見有人來乞腸、腎、肝、肺，見已歡喜，以愛眼觀，起菩提愛，隨彼所樂，悉滿其意，歡喜施與，心不中悔，正念觀察於不堅固身取堅固身，我此穢身虎狼狐狗眾獸所食，此身無常可棄捨物。菩薩摩訶薩如是觀已，敬心諦視來乞求者；復作是念：『我若不施，不得不堅固中堅固，無常中常，不淨中淨。』菩薩摩訶薩如是正念，則能開發清淨直心，解真實法，於來乞者生善知識心，能教化我，不堅固中而取堅固。菩薩摩訶薩作是念已，以此善根迴向眾生：令一切眾生得內外清淨智慧藏身；令一切眾生得智慧藏腹，悉能受持一切智願；令一切眾生得清淨身，見者無厭，演放堅固妙香光明，普熏十方；令一切眾生逮得如來腹不現相，身宜相稱，肢節具足；令一切眾生得法味食，長養智身，具佛法愛，柔軟充滿；令一切眾生得無盡身，安住法身；令一切眾生得內清淨總持藏身，一切辯明，普照諸法；令一切眾生得清淨身，內外悉淨；令一切眾生得如來智修習行身，普雨甘露智慧法雨；令一切眾生悉得內身清淨寂靜，外身能為眾生作智慧幢王，照明一切。是為菩薩摩訶薩施腸、腎、肝、肺善根迴向眾生，令一切眾生悉得內外清淨之身，安住堅固無障礙智。<p>「菩薩摩訶薩見有來乞肢節諸骨，如法藏菩薩、夜光菩薩如是等無量菩薩摩訶薩施肢節骨，見來求者生大歡喜心、明淨心、寂靜心、慈心、安樂心、無所著心、清淨心，於來乞者生滿願心。菩薩摩訶薩以施肢節所攝善根迴向眾生：令一切眾生得如化身，永離世間骨血肉身；令一切眾生得金剛力身，無能壞者，無能勝者；令一切眾生得薩婆若力具足法身，從無縛無著法界出生；令一切眾生得智力身，諸根堅固，不可斷壞；令一切眾生得法力身，智力自在，到於彼岸；令一切眾生得堅固身，不可壞散；令一切眾生得隨應化身，善能調伏成熟眾生；令一切眾生得智熏身，具那羅延肢節莊嚴；令一切眾生得堅固流注不斷絕身，究竟永離一切疲倦；令一切眾生得安住力身，悉皆具足勇猛精進；令一切眾生得淨法身，悉能分別一切眾生，入於無量智身境界；令一切眾生得功德力身，除滅眾惡，見者不虛；令一切眾生得無礙身，皆悉究竟無染著智；令一切眾生得佛所攝身，常為一切佛所守護；令一切眾生得普饒益眾生之身，悉能遍入一切諸道；令一切眾生得圓應身，十方眾生悉見其面，無背佛法，清淨照明，常現在前；令一切眾生得具足精進身，修習究竟大乘智慧；令一切眾生捨離我慢自大放逸之身，得清淨身，智慧安住，不可傾動；令一切眾生得堅持戒身，成就大乘一切智業；令一切眾生得生佛家身，永離世間生死穢身。是為菩薩摩訶薩施肢節諸骨善根迴向，令一切眾生皆悉清淨，得薩婆若。<p>「菩薩摩訶薩見有人來，手執利刀乞厚薄皮，以愛眼視，歡喜恭敬，為敷座處，即作是念：『福田難遇而今自來，滿我本願，決定究竟一切種智。』作如是言：『取我身皮，隨汝意用。』如清淨藏菩薩、金剛脇鹿王菩薩如是等無量菩薩摩訶薩布施乞人厚薄皮時，如是迴向：以此善根令一切眾生得如來薄皮相，金色清淨；令一切眾生得金剛堅固不壞薄皮；令一切眾生得金色皮，如閻浮檀金藏；令一切眾生得無量色皮，隨應現色，悉令清淨；令一切眾生得明淨皮，不受塵垢，如樂沙門如來淨色；令一切眾生得第一色皮，自然清淨；令一切眾生逮得如來清淨色皮，微妙相好而自莊嚴；令一切眾生得明淨皮，放大光明，普覆一切；令一切眾生得明網皮，無量光明圓滿具足，普覆世間；令一切眾生得潤澤皮，眾色清淨。是為菩薩摩訶薩布施自身厚薄皮時善根迴向，令一切眾生逮得無上最勝菩提，皆悉具足如來功德。
。
<juan>大方廣佛華嚴經卷第十八<p>之五<p>金剛幢菩薩十迴向品第二十一之五<p>「菩薩摩訶薩見有人來乞手足指，如堅固精進菩薩、閻浮提自在王金光菩薩等無量菩薩摩訶薩，施手足指時，心大歡喜，顏色無異，乘大乘施，不求五欲施，不求名聞施，建立檀波羅蜜施、大施心施、離慳垢施、離嫉妬施、隨順佛施，以是施手足指所攝善根，迴向眾生：令一切眾生得佛長指相；令一切眾生得指密相，圓❥纖直；令一切眾生得赤銅甲相，筒密清淨；令一切眾生得大人指相，悉能攝持一切諸法；令一切眾生得具足隨好十力相指；令一切眾生得大人指相，纖❥緊密；令一切眾生手足指端輪相莊嚴，指節平滿，文相明顯；令一切眾生得蓮華色指，十力業報相好莊嚴；令一切眾生得光明指，放光明網，普照十方諸佛世界；令一切眾生得淨妙指，以諸相好，具足莊嚴。是為菩薩摩訶薩施指善根迴向眾生，令一切眾生心皆清淨。<p>「復次，菩薩摩訶薩請求法時，若有人言：『汝能施我連肉爪者，當與汝法。』菩薩答言：『但與我法，隨汝所須，恣意取用。』如求法王菩薩、無盡菩薩如是等無量菩薩摩訶薩，為求法故，欲令一切眾生具正法故，以是善根迴向眾生：令一切眾生悉得赤銅如來相爪；令一切眾生得潤澤爪；令一切眾生得佛具足清淨光爪；令一切眾生得具足大人一切智爪；令一切眾生得無比爪，於諸世間無所染著；令一切眾生得莊嚴爪，普照眾生；令一切眾生得細妙爪，微密清淨，不可破壞；令一切眾生得佛具足方便相好，大智清淨；令一切眾生得善生爪，菩薩清淨，行業果報；令一切眾生得薩婆若善方便爪，放無量色妙光明藏。是為菩薩摩訶薩施爪肉善根迴向眾生，令一切眾生得一切智爪，具足莊嚴如來法身，皆悉滿足無障礙力。<p>「菩薩摩訶薩為求法故，為難得法故，能施法者作如是言：『若能投身七仞火坑，當與汝法。』菩薩聞此，歡喜無量，作是思惟：『我為法故，尚於阿鼻地獄諸惡趣中受無量苦，況入人間微小火坑而得聞法？奇哉！正法甚為易得，免於地獄無量楚毒，入小火坑而聞正法。汝但說法，我入火坑。』如求善法王菩薩、金剛思惟菩薩，為法歡喜入火，善根迴向眾生：令一切眾生得佛所住一切智法，於無上道，堅固不退；令一切眾生皆悉除滅惡趣火坑，受如來樂；令一切眾生得無畏心，離眾恐怖；令一切眾生常樂求法，皆得歡喜，佛法莊嚴；令一切眾生離諸惡道，悉能除滅三毒熾火；令一切眾生悉得快樂，成就如來最勝妙樂；令一切眾生得菩薩心，悉能除滅貪恚癡火；令一切眾生悉得菩薩諸三昧樂，普見諸佛，心大歡喜；令一切眾生常聞正法，究竟佛道，未曾忘失；令一切眾生悉得菩薩自在諸通快樂，究竟具足薩婆若智。是為菩薩摩訶薩為求法故，赴火善根迴向眾生，令一切眾生具智慧火，遠離一切諸不善業。<p>「菩薩摩訶薩為求法故，舉身具受無量諸苦；為正法故，為廣說正法故，建立菩薩道故，開無上菩提故，具足無上智故，修習十力故，增廣一切智心故，得無礙智故，令一切眾生清淨故，入一切菩薩境界故，守護大乘佛菩提故；如求正法菩薩、勇健王菩薩如是等無量菩薩摩訶薩，為求法故，受無量苦；乃至謗正法人、極大惡人、惡業障人、持魔業人，為正法故，代彼惡人具受諸苦。菩薩摩訶薩為求法故，代諸眾生受苦，善根迴向眾生：令一切眾生離一切苦，得安樂利道；令一切眾生離諸苦，受成就妙樂；令一切眾生永滅苦陰，得如電光樂；令一切眾生超出苦獄，具足究竟智慧之行；令一切眾生見安隱道，離苦惱趣；令一切眾生得法愛樂，充滿具足，究竟寂滅一切眾苦；令一切眾生發大悲心，悉欲濟度一切苦海；令一切眾生得諸佛樂，斷生死苦；令一切眾生得無比淨樂，其身永離一切苦受；令一切眾生得一切勝樂，究竟具足佛無礙樂。是為菩薩摩訶薩為求法故，悉受眾苦善根迴向，救護眾生，令一切眾生安住薩婆若無礙解脫。<p>「菩薩摩訶薩為求法故，為法難得故，能捨大地四海國土、大小諸城、村邑丘聚、國土豐樂、人民熾盛、園林浴池、華果繁茂如是種種無量莊嚴，天下太平，無有怨敵，金銀寶藏、妻子眷屬，皆悉能捨。於不堅固中求堅固法，饒益一切諸眾生故，令一切眾生得佛無礙清淨解脫薩婆若道；如大勢妙德菩薩、勝趣王菩薩如是等無量菩薩摩訶薩，為求正法故，乃至一句一味，五體投地，敬禮頂受，正念三世諸佛勤求正法，於正法中，心常欣樂，修習諸願，求離貪法，捨離世間帝王自在之法，樂求無上法王自在勝法；不念不著一切世間，以離世法自長養心，遠離一切世間惡語，寂靜安立諸佛所住。菩薩摩訶薩為求正法，以施四天下大地國土所攝善根迴向眾生：令一切眾生悉能捨離內外所有；令一切眾生能捨一切，心無中悔；令一切眾生不惜身命、資生之具，常求正法；令一切眾生悉得法利，斷除無量眾生疑惑；令一切眾生常樂正法，於諸佛法得深法愛；令一切眾生能捨身命、世間自在樂求佛法，大心修習無上菩提；令一切眾生恭敬尊重諸佛正法，能捨身命，究竟正法；令一切眾生護持佛法，修習如來難得聞法；令一切眾生悉得諸佛菩提明照，畢菩薩行，不由他悟；令一切眾生於諸佛法而得自在，拔出疑刺，心常清淨。是為菩薩摩訶薩為求難得法故，布施國土善根迴向，令一切眾生知見滿足。<p>「復次，菩薩摩訶薩行法自在時，悉教斷除閻浮提內城邑聚落，一切屠殺二足、四足，普施無畏，離怨敵心，修菩薩行，以政治國，滅除眾生一切苦難，發起一切眾生安隱心寶，具足正直勝妙心寶，能自具足三種戒法，亦令眾生具三種戒。菩薩摩訶薩以不殺等五戒善根迴向眾生：令一切眾生得長壽慧，具菩提心，命根無量；令一切眾生得無量壽，恭敬供養一切諸佛；令一切眾生具足修習，離老死法，一切眾難不能害命；令一切眾生逮得無量離病苦身，命根自在，能隨意住；令一切眾生得無盡命，盡未來劫，悉具修習菩薩所行，調伏化度一切眾生；令一切眾生得淨命門，十力善根皆悉來入；令一切眾生善根具足，壽命無量，諸願成滿；令一切眾生悉見諸佛，修習無盡長壽善根；令一切眾生於如來家學諸所學，具足成就無盡命根，於聖法中得歡喜心；令一切眾生得無老病不死命根，無盡精進，安住佛智。是為菩薩摩訶薩以離殺等五戒善根迴向眾生，令一切眾生安住如來三種淨戒具足，究竟十力智慧。<p>「菩薩摩訶薩若見眾生殘害不仁，若人若獸，毀其男形，令身殘闕，受諸楚毒；見此苦已，起大慈悲而救度之，悉令貴樂珍寶具足。菩薩摩訶薩謂惡人言：『汝為何利造此惡業？隨汝所須盡相資給，汝今便可捨是惡業，不能正念，肆其貪欲，害彼自利，以求己樂，無有是處。如此惡行、諸不善法，一切如來所不讚歎。』菩薩摩訶薩悉能捨離一切所有，令彼眾生不行惡業，又為彼人說微妙法，謂：『寂靜法，長養淨行，除滅不善，修習慈心，不惱眾生。』時，彼惡人聞此法言，即捨惡行，修清淨業。菩薩摩訶薩以慈救善根迴向眾生：令一切眾生得佛大人陰藏之相；令一切眾生具足男形，得丈夫意，清淨梵行；令一切眾生成就丈夫無欲之身，乘無礙智，究竟不退；令一切眾生得大人身，永離欲心，無所染著；令一切眾生皆悉成就善男子法，諸佛讚歎，智慧具足；令一切眾生得大人力，具足成就十力善根；令一切眾生常得成就男子之形，堅固安住，未曾有法；令一切眾生於五欲中無著無縛，心得解脫，厭離三界，修菩薩行；令一切眾生皆得成就第一智人，一切信伏，皆受道化；令一切眾生成就菩薩丈夫深智，究竟一切大乘佛趣。是為菩薩摩訶薩救毀形者善根迴向，令一切眾生，皆悉救護諸善男子，生賢聖家，智慧具足，修習履行男子勝智，善能示現七丈夫趣，具足無上丈夫正法，常能化度一切眾生善根迴向，令一切眾生得佛清淨丈夫勝法。<p>「復次，菩薩摩訶薩若有如來興出於世，以大音聲普告一切：『如來出世！如來出世！』令一切眾生得聞佛音；聞佛音已，捨離自大、憍慢、放逸，得見諸佛，堅固安住，念佛三昧，修佛境界，未曾廢忘，恭敬供養一切諸佛，常樂見佛，以百千劫難值遇故，廣為眾生說佛難遇；眾生聞已，常欲樂見一切諸佛，心大歡喜，恭敬供養，尊重讚歎；於如來所聞諸佛名，於無量佛所種諸善根，修習增長。無量眾生因如來故，悉皆清淨；無量眾生因如來故，悉淨調伏。彼諸眾生於菩薩所，生善知識心；因菩薩故，諸眾生等悉具佛法，彼諸眾生無量劫中所修善根，悉作佛事。菩薩摩訶薩以歎佛善根迴向眾生：令一切眾生常見諸佛，初不失時，如應受化，令佛歡喜；令一切眾生常樂見佛，未曾廢忘；令一切眾生修習智慧，能持一切諸佛法藏；令一切眾生不離佛法，於無量劫修菩薩行，常聞正法；令一切眾生得不忘念，悉持一切諸如來智；令一切眾生不念異業，正念諸佛，修習十力；令一切眾生隨方見佛，盡虛空界，一切如來，悉得奉見；令一切眾生得佛身自在，於一切世界現成佛道；令一切眾生於善知識所聞佛正法，於諸如來得不壞信；令一切眾生讚佛出世，皆悉不虛化度眾生，普令清淨。是為菩薩摩訶薩歎佛出世善根迴向，令一切眾生，悉見諸佛如應受化於無上道，一切佛法究竟清淨。<p>「復次，菩薩摩訶薩布施大地，或布施佛，起立殿堂；或施菩薩及善知識，隨意所用；或施聖僧，造立坊舍；或奉父母，興建屋宅；或施餘人，聲聞、緣覺一切福田，諸乞求者；或施四眾，隨意受用，令無所乏；或奉如來，造立塔廟；如是等施，隨彼受用，悉離怨敵一切恐怖。菩薩摩訶薩以施大地善根迴向：令一切眾生得薩婆若清淨佛地，究竟得到普賢菩薩所行彼岸；令一切眾生得大地陀羅尼，離癡正念，悉能受持諸佛妙法；令一切眾生持一切法，守護佛法；令一切眾生得大地等心，於眾生所清淨正直，不生惡念；令一切眾生持佛族姓，不斷佛種，次第成立一切菩薩諸地善根；令一切眾生普為一切作安隱依，悉令調伏，成就清淨；令一切眾生與如來等饒益眾生，安立佛力；令一切眾生悉為一切之所愛樂，安住諸佛所愛樂處；令一切眾生堅固安住如來諸力無畏法中；令一切眾生得薩婆若地，於諸佛法自在究竟。是為菩薩摩訶薩布施大地善根迴向，令一切眾生界究竟如來清淨道地。<p>「復次，菩薩摩訶薩布施僮使，或奉諸佛菩薩知識，為欲增長如來法故；或施僧寶、或奉給父母尊重福田；或復給施諸病瘦者，全濟其命，一切貧窮諸乞求者，皆悉施與；或施塔廟，供給灑掃；若有人能書寫佛經，為護法故，以無量億僮僕淨人給其使，令此諸給使，皆悉聰達，明了黠慧，柔軟調伏，常勤精進，未曾懈怠，成正直心、饒益心、安樂心、慈心、離怨敵心，此諸僮僕以如是心奉給於彼菩薩摩訶薩，隨彼受者方俗所宜，才能技術，以此僮僕而施與之，悉是菩薩淨業所起，能令僮僕悅可彼意。菩薩摩訶薩以施僮使善根迴向：令一切眾生得調伏心，奉給諸佛，修習善根；令一切眾生隨順奉給一切諸佛，悉能聞持諸佛所說；令一切眾生隨意自在進現如來，常修正念，無餘惡心；令一切眾生紹繼佛種，隨順如來所攝善根；令一切眾生奉給如來，常不失時，所見諸佛，皆悉不虛；令一切眾生悉攝一切諸佛妙義，言辭清淨，遊行無畏；令一切眾生悉覩諸佛，樂觀無厭，於諸如來，不惜身命；令一切眾生得見諸佛，心無染著，離世所依；令一切眾生依止諸佛，遠離一切，世間吉祥；令一切眾生隨順佛趣，一向樂求無上菩提。是為菩薩摩訶薩布施僮使善根迴向，令一切眾生永離垢染，得佛淨地如來法身自在無礙。菩薩摩訶薩以身布施為給使時，捨離憍慢，謙下心、給使心、如大地心、忍一切苦心、供給一切無厭足心、無懈怠心，與一切貧賤眾生諸善根心，一切尊貴富樂，乃至童蒙愚小，皆悉恭敬供養心，堅固安住最勝法門，正念修習一切善根心。菩薩摩訶薩以身布施善根迴向：令一切眾生僮使無乏，修菩薩行，心不退轉，未曾違失菩薩正義，一心專求菩薩之道，了達菩薩平等正法，得在如來種姓之數，修真實法，增菩薩行；令諸世間得淨佛法，深心解脫，究竟菩提；令一切眾生增長清淨勝大善根；令一切眾生向大功德，究竟一切智。<p>「菩薩摩訶薩復作是念：『以身供給所攝善根，令一切眾生善能給侍一切諸佛，其心調柔，常聞正法、受持法、守護法、不忘法、不壞法、不選擇法、不離法、善調伏法、善能調伏不調伏法、調伏寂滅法；令彼眾生於諸佛所，善能隨順以隨順功德；令一切眾生作第一塔，悉能堪受眾生供養；令一切眾生作第一福田，自然正覺無上菩提；令一切眾生作最勝福田，普能饒益一切眾生；令一切眾生悉作殊勝功德義藏，皆能窮盡善根源底；令一切眾生作淨妙福田，悉能出生果報無量；令一切眾生得勝出道，悉能超出一切世間；令一切眾生作第一調御，隨其所應悉能示導；令一切眾生得最勝陀羅尼，悉能受持諸如來法；令一切眾生逮得無量最勝法界，具足虛空無礙正道。』是為菩薩摩訶薩布施己身善根迴向，令一切眾生逮得如來應供智身。<p>「菩薩摩訶薩悉得法愛，清淨喜心，能以自身普覆諸佛，常樂修習無上法寶，於諸佛所生父母心；欲得究竟無礙道法，成就無數那由他智慧妙寶、諸善根門，於諸如來無量法門，正念不忘，深解如來諸境界義；能以如來微密梵音，普雨一切諸佛法雨，如來法雲，遍覆一切而無所畏；能分別說一切智人地，具足究竟薩婆若乘，以無量無邊大法成滿諸根。菩薩摩訶薩於諸佛所聞甚深法，歡喜無量，修習正道，自能除滅一切疑惑，又令眾生歡喜無量，疑網悉除，功德成滿，善根具足，修習無量法門，普行大願，饒益眾生，安住不動金剛藏智，正心專求無上菩提，悉能嚴淨一切佛剎，恭敬親近無量如來。菩薩摩訶薩安住此法，自身普覆一切諸佛，以此善根迴向眾生：令一切眾生妙身具足，悉能普覆一切諸佛；令一切眾生依如來住，常見諸佛，未曾遠離；令一切眾生得最勝身，具足一切功德智慧；令一切眾生行離有梵行，能令一切諸佛歡喜；令一切眾生得無我所身，於我、我所，心無所著；令一切眾生悉能分身遍一切剎，於諸世界而無來去；令一切眾生得自在身，離我、我所，自在遊方；令一切眾生出生佛身，處在如來無上身家；令一切眾生得法力身，安住法座忍力，成就心不可壞；令一切眾生得無比身，具足如來清淨法身；令一切眾生得出世間功德之身，於空法界而得出生。是為菩薩摩訶薩自身覆佛所攝善根迴向眾生，令一切眾生成三世佛勝妙功德。<p>「菩薩摩訶薩以身布施一切眾生時，作如是念：『令一切眾生成就善根；令一切眾生常念善根；令一切眾生能為明燈；令一切眾生安隱樂住；令一切眾生得法藏腹，悉能含受一切眾生；令一切眾生作世間明，滅除眾闇；令一切眾生悉作一切善根因緣，為善知識展轉相成，開示正道，得無上樂；令一切眾生作明淨日。』菩薩摩訶薩以身布施一切眾生所攝善根迴向眾生：令一切眾生究竟諸佛智慧道地；令一切眾生隨順正道，悉令究竟無上菩提；令一切眾生常處佛會，悉受正化；令一切眾生威儀具足，成就諸佛清淨威儀；令一切眾生悉得涅槃，深解法義；令一切眾生悉得勝法而無厭足，常遇勝法，生如來家；令一切眾生捨世希望，逮得如來真實希望；令一切眾生坐菩提樹，出生無量清淨善根；令一切眾生摧滅一切煩惱怨敵，發無害心；令一切眾生得無畏法，悉能護持一切佛法。是為菩薩摩訶薩布施自身善根迴向，令一切眾生饒益安隱，得無上法。<p>「菩薩摩訶薩自以己身奉給諸佛，於一切如來生報恩心、生父母心；於諸佛所生清淨深心；以明淨心，受持菩提，得諸佛法，捨世間法，生如來家，隨順諸佛，守護自法，遠離一切眾魔境界，修佛境界，自以己身成就一切諸佛法器。菩薩摩訶薩修如是法自身，奉給一切諸佛所攝善根迴向眾生：令一切眾生安住淨心，一切智寶而自莊嚴；令一切眾生得調伏眾生與其同事，遠離一切諸不善業；令一切眾生得不壞眷屬，悉能攝持諸佛正法；令一切眾生悉為如來清淨弟子，成就灌頂菩薩之地；令一切眾生悉為諸佛之所攝護，遠離一切諸惡知識；令一切眾生隨順諸佛，修習最勝生地菩薩法行；令一切眾生入佛境界，悉皆得受一切智記；令一切眾生與如來等，於諸佛法而得自在；令一切眾生悉為諸佛之所攝取，行無著業；令一切眾生悉為諸佛第一侍者，智慧具足，悅可諸佛。是為菩薩摩訶薩身奉事佛善根迴向無上菩提，迴向救護一切眾生，迴向眾生超出三界，迴向自心悉令清淨，迴向無量廣大菩提，迴向諸佛照明智慧，迴向己身為佛所攝，迴向受持一切佛法，迴向樂求一切佛法，迴向善根悉與三世諸如來等，迴向清涼心得一切佛法。<p>「菩薩摩訶薩布施國土時，捨世帝王自在之心，無著無縛，不求自在，遠離惡業，普於眾生，悉起饒益安樂之心。菩薩摩訶薩以施國土善根迴向：令一切眾生遠離愚癡，明識業報；令一切眾生不樂世法；令一切眾生不著一切世間生處；令一切眾生不取世界堅固之相；令一切眾生心不染著陰界諸入；令一切眾生心不染著我、我所法；令一切眾生心不忘失諸菩薩行；令一切眾生未曾捨離諸善知識；令一切眾生能悉受持菩薩願行；令一切眾生諸善知識，皆悉歡喜。菩薩摩訶薩以施國土善根迴向：令一切眾生得法王處，於自在法，得到彼岸；令一切眾生得法王法，調伏一切結王怨敵；令一切眾生與法王同止，讚歎佛法如來智慧；令一切眾生住佛境界法王之家，能自在轉無上法輪；令一切眾生出生如來巧妙方便，得法自在，護持佛法，永使不絕；令一切眾生護持無量法王正法，皆悉成就勝大菩薩；令一切眾生於淨法界，得為法王，出興於世，相繼不絕；令一切眾生於諸世界作智慧王，調伏成熟一切眾生；令一切眾生普為法界、虛空界等世界眾生作法施主，建立一切諸眾生界於摩訶衍；令一切眾生得法王法，與三世佛善根齊等。是為菩薩摩訶薩布施王位善根迴向，令一切眾生，皆悉究竟安隱之處。<p>「菩薩摩訶薩見有人來乞王京都、嚴飾大城，以歡喜心施、不亂心施、一向正求菩提心施、無量願心施、大慈心施、大悲心施、清涼心施、為利一切眾生故施、自安立摩訶衍故施、以諸佛法平等心施、行善法心施、欲一切智王心施、求法王自在意故施、欲增上智慧心施、欲一切清淨功德心施、堅固廣大心施、長養一切善根故施、遠離眾魔恐怖具足佛智故施、安住菩薩心力故施、究竟一切境界一切智菩薩所行及諸大願故施。菩薩摩訶薩布施京都、嚴飾大城所攝善根迴向眾生：令一切眾生淨一切剎施佛令住；令一切眾生常樂阿蘭若處，安住寂靜；令一切眾生不著一切國土、都邑、聚落、大小諸城，究竟離欲，得上寂靜；令一切眾生心不親近一切世間，悉皆永離世間語言；令一切眾生得離欲心，布施所有，心不中悔；令一切眾生不著家業，得淨直心；令一切眾生悉捨一切，無所縛著，善施成就；令一切眾生不著住處，捨離一切居家貪著；令一切眾生捨諸苦惱，除滅一切恐怖憂慼；令一切眾生以一切世界為嚴淨剎，奉施諸佛。是為菩薩摩訶薩布施京都、嚴飾大城善根迴向，令一切眾生嚴淨佛住。<p>「菩薩摩訶薩布施寶女、侍人、眷屬，技術悉備，才能巧妙，善於言戲，威儀具足，奉給恭順，能感人心，世間功德，無不備舉，莊嚴綺麗，迴動天人，言音和雅而無麁陋，侍主盡禮，不失其意，姿容殊妙，見者無厭。千億技直，供侍寶女，皆是菩薩淨業果報，而用布施，以無著心施、離虛妄心施、不縛一切欲施、於一切色無所著施、不貪欲樂施、離欲覺觀施、於寶女形色不生想施。菩薩摩訶薩布施寶女眷屬善根迴向，迴向一切眾生出離生死、迴向悉得諸佛喜樂、迴向不堅固中而得堅固、迴向金剛界智不可壞心、迴向如來圓滿大眾、迴向攝取堅固真實、迴向無上菩提之心、迴向智慧分別諸法、迴向出生一切善根、迴向不違三世佛教。菩薩摩訶薩住如是法，生如來家，出生一切智道，深入一切菩薩智業，捨離一切世間塵垢，調伏寶心，功德圓滿，無上福田，廣說妙法，安立眾生，令一切眾生，皆悉清淨修習，攝取一切善根。菩薩摩訶薩布施寶女眷屬所攝善根迴向眾生：令一切眾生逮得無量三昧眷屬，又得菩薩不壞三昧；令一切眾生悉入諸佛莊嚴三昧，常樂觀佛；令一切眾生悉行菩薩不可思議自在遊戲三昧，安住無量自在三昧；令一切眾生入如實三昧，不壞其心；令一切眾生悉得菩薩甚深三昧，於一切三昧，皆得自在；令一切眾生皆悉成就三昧眷屬心得解脫；令一切眾生善能分別種種三昧，悉能善取諸三昧相；令一切眾生得勝智三昧，修習一切諸三昧門；令一切眾生得無礙三昧，能決定入不壞正受；令一切眾生得無著三昧，心常念行不二三昧；令一切眾生得不可壞清淨眷屬、菩薩眷屬；令一切眾生普發清淨菩提之心，滿足佛法；令一切眾生薩婆若力清淨滿足，得無上智；令一切眾生得隨順眷屬，悉與眾生同意安住；令一切眾生悉得滿足一切智，功德成就一切勝妙善根；令一切眾生得真實眷屬，成就如來清淨法身；令一切眾生成就諸辯，無縛無著，廣說諸佛無盡法藏；令一切眾生各為一切作善知識，成就一切勝妙善根；令一切眾生淨業滿足，成就一切諸清淨法；令一切眾生滿足諸佛淨妙法門，以諸淨法莊嚴世間。是為菩薩摩訶薩布施寶女眷屬善根迴向。<p>「復次，菩薩摩訶薩布施妻妾男女，如須達拏太子、現莊嚴王菩薩如是等無量菩薩摩訶薩，乘薩婆若乘，行一切施，具足成滿檀波羅蜜，嚴淨菩薩布施之道，長養清淨不悔施心，入一切施寶薩婆若心。令一切眾生皆悉清淨，具正直心，具足清淨正直心已，一切菩提，皆悉滿足，志常樂求菩薩淨道，受持諸佛菩提門願，修習一切如來家心。如是菩薩摩訶薩意力成就，求如來處；自知己身，係屬一切，不得自在，隨彼走使，普於眾生，行一切施，於未滿足者，悉令滿足。護持安慰一切眾生，欲令自身普為世間作第一塔，令一切眾生皆悉歡喜；欲於一切具平等心；欲為世間作清涼池；欲為世間作施樂主；欲為一切作大施主，智慧為首，習菩薩行，如說修行；欲成一切種智，大誓莊嚴；欲常專求智慧福田，悉請眾生長養善根，建立己身，崇順正教，普為一切作智慧明，正念菩薩一切施心，一切諸佛常現在前。菩薩摩訶薩以布施妻妾男女所攝善根，無著無縛解脫心迴向眾生：令一切眾生普出無量變化之身，充滿十方一切世界，轉不退法輪，安立一切眾生於無上道；令一切眾生不貪著身，諸願具足，悉詣十方諸佛世界；令一切眾生得離憎愛心，斷愛恚結；令一切眾生為佛真子，行如來家；令一切眾生於諸佛所，生自己心，不可沮壞；令一切眾生常為佛子，從法化生；令一切眾生得正希望，成薩婆若；令一切眾生修習善根，究竟具足無上菩提；令一切眾生成就諸佛菩提解脫，施無上法；令一切眾生得無生心，不壞因緣；令一切眾生坐菩提樹，得最正覺，成無上道，化生無量真法男女。是為菩薩摩訶薩布施妻妾男女善根迴向，令一切眾生得無著解脫無礙智慧。<p>「菩薩摩訶薩見有人來從乞家者，以家莊嚴具，具足莊嚴而布施之，修習威儀；於家無著，遠離居家一切覺觀，厭惡家業、資生之具，於家珍妙、玩好之物，不生貪心，無所味著，於家眾具，無染縛心，解家磨滅，須臾變易，出家求道，究竟佛法，安住菩薩，住佛法莊嚴，心能捨一切而不中悔，常為諸佛之所稱歎；於資生物、一切住處，心無染著，見來求者，歡喜無量，能決定施。菩薩摩訶薩以家布施所攝善根，如是迴向眾生：令一切眾生捨離妻子，常樂出家；令一切眾生信家非家，捨家求道，於佛法中淨修梵行；令一切眾生樂一切施，心不中退，安住離慳；令一切眾生永離家法，少欲知足，無所藏積；令一切眾生不樂俗家，常樂佛家；令一切眾生悉皆永離障礙之法，滅除一切諸障礙道；令一切眾生不染家屬，雖現在家，心無所著；令一切眾生善化一切，雖現在家，說正覺智；令一切眾生示現在家，住佛所住，心常隨順如來智慧；令一切眾生在家，悉能悅喜眾生，住佛所住。是為菩薩摩訶薩以施家善根迴向，令一切眾生悉行菩薩種種諸行，滿足諸願智慧自在。<p>「菩薩摩訶薩布施莊嚴遊戲園林時，作如是念：『我當為一切眾生作愛樂法林；我當為一切眾生示現悅樂之處；我當與一切眾生無量歡喜；我當為一切眾生開淨法門，超出三界；我當與一切眾生無上菩提，滿足諸願；我當為一切眾生而作慈父，智慧觀察一切三界；我當惠施一切眾生資生之具，令無所乏；我當為一切眾生而作慈母，出生善根，滿足諸願。』菩薩摩訶薩善根迴向，無厭足心，遠離一切眾生諸惡，迴向正心，安隱一切眾生迴向；不求報恩迴向；不求眾生利養迴向；不求讚歎迴向；除滅一切眾生無量苦惱迴向；一切眾生其心清淨，猶如虛空迴向；一切善根為首，觀察一切諸法真實迴向；一切眾生以大莊嚴而自莊嚴，永離苦陰迴向；於摩訶衍願而無厭足，永離邪見，具足修習菩薩所行，及諸大願迴向。菩薩摩訶薩以施莊嚴遊戲園林所攝善根迴向眾生：令一切眾生得轉勝善根，究竟成就無上菩提園林之心；令一切眾生得不動法，普見諸佛，皆悉歡喜；令一切眾生常樂法林，逮得佛剎，娛樂園林；令一切眾生得淨妙心，常見如來大神足林；令一切眾生悉樂如來自在、遊戲智慧自在，遍遊十方；令一切眾生修習法戲，詣諸佛剎，諮受道化；令一切眾生樂菩薩戲，盡未來劫，修菩薩行，心無疲倦，安住解脫；令一切眾生見一切佛，充滿法界，樂佛大心，清淨園林；令一切眾生詣諸佛剎，其心欣樂，供養諸佛；令一切眾生樂離欲心，清淨莊嚴一切佛剎。是為菩薩摩訶薩布施莊嚴遊戲園林善根迴向，令一切眾生，遊戲一切諸佛園林，見一切佛。
。
<juan>大方廣佛華嚴經卷第十九<p>之六<p>金剛幢菩薩十迴向品第二十一之六<p>「復次，菩薩摩訶薩作無量億那由他阿僧祇，大眾施會，離惡清淨，諸佛所歎。普淨眾生永離眾惡，淨三業迹，生薩婆若；無量境界，皆悉清淨，無量百千億那由他布施之具，皆悉莊嚴而以惠施。菩薩摩訶薩以大施會所攝善根，迴向眾生：令一切眾生，悉得無上菩提之心，行無量施，皆悉清淨；令一切眾生，皆悉究竟無量無邊清淨之道；令一切眾生，行無量慈，隨眾所須，悉令滿足；令一切眾生，行無量悲，悉能救護一切眾生；令一切眾生，隨順三世如來正教，令佛歡喜；令一切眾生，於諸佛所，修行布施，心不中悔；令一切眾生皆悉長養勝妙信根，於念念中，修行增進無量布施；令一切眾生，得摩訶衍心，皆悉成就大乘施會；令一切眾生，成大善會施、究竟施、善施、勝施、隨願施、第一施、上施、無上施、無等施、出世間施、一切諸佛所讚歎施；令一切眾生，成第一施主，於諸惡道拔出眾生，安置無礙清淨智道，修平等願真實善根，得無等等如來智慧；令一切眾生，安住寂靜諸禪定智，趣不死道，究竟一切通明智慧，勇猛精進，具足諸地，莊嚴佛法，究竟彼岸，永不退轉；令一切眾生，得不退轉大乘之會，給施眾生而無休息，究竟無上一切種智；令一切眾生，種諸善根，悉到無量功德彼岸；令一切眾生，諸佛所歎，普為一切作大施主，功德具足，充滿法界，普照十方施無上樂；令一切眾生，悉為平等大布施主，究竟善根，等攝眾生；令一切眾生，為勝施主，建立一切於無上乘；令一切眾生，為應時施主，悉離非時，究竟時會；令一切眾生，為善施主，具大人施法，到於彼岸；令一切眾生，為嚴淨施主，至一切佛薩婆若處；令一切眾生，為一切淨施主，出生積聚法界等功德；令一切眾生，為出過一切施主，滿足大願，度脫眾生，安住如來處非處力。是為菩薩摩訶薩大施善根迴向，令一切眾生，行無上捨，究竟佛施、成就善施、不可壞施、諸佛法施、愛眼心施、救眾生施、薩婆若施、見諸佛施、具威儀施、具足菩薩所行功德佛智慧施。<p>「復次，菩薩摩訶薩悉捨一切資生之具，心無貪著，不求果報；世間富樂無所希望，捨離愚癡，深解諸法；饒益安立一切眾生；真實相心，解一切法，種種莊嚴，諸資生具，無量境界，種種莊嚴，資生之具，饒益眾生；究竟施、一切施、內外施，增長直心，令一切眾生具功德寶心，善能饒益無量眾生；令一切眾生成就寶心；令一切眾生，清淨善根等三世佛，具一切智。菩薩摩訶薩以施資生之具所攝善根，迴向眾生：令一切眾生，清淨調伏；令一切眾生，皆悉嚴淨一切佛剎，除滅煩惱；令一切眾生，以清淨心於念念中充滿法界；令一切眾生，智慧充滿虛空、法界；令一切眾生，得一切智，了達三世，於一切時轉不退法輪；令一切眾生，悉皆示現一切種智，巧妙方便，饒益眾生；令一切眾生，悉悟一切諸如來道，盡未來劫於一切剎，廣說佛法，未曾休息；令一切眾生，於無量劫修菩薩行，心無厭倦；令一切眾生，於一切世界：淨世界、不淨世界、小世界、中世界、大世界、微細世界、廣世界、飜覆世界、伏世界，如是等一切世界，皆悉嚴淨；菩薩充滿，行大乘行，令一切眾生於念念中，悉作三世一切佛事，調伏眾生，立薩婆若。此菩薩摩訶薩以如是等無量阿僧祇劫饒益眾生，令佛法不斷；以大悲心救護眾生，修習大慈具菩薩行；建立一切諸如來論，令一切眾生，皆悉不斷諸佛善根；有來求者悉滿其意而無患厭，能施一切，心無有悔，捨一切物、資生之具，隨所來方，無不欣悅，於諸眾生，如一子想，見來求者，心大歡喜，作是念言：『是我善知識。』<p>「爾時，菩薩長養大悲心、歡喜心、不可壞心、大施心；菩薩摩訶薩見來求者，隨其所須，悉資給之，充滿其意，令無所乏，皆令歡喜，斷其貧苦，具足富樂，同聲稱美，歎德而歸。菩薩爾時心大歡喜，於百千億那由他劫，受帝釋樂所不能及；須夜摩天王、兜率陀天王、化自在天王、他化自在天王，百千億那由他劫所受喜樂，所不能及；梵天王樂，乃至淨居天無量無邊阿僧祇劫禪定快樂，亦所不及；無量無數不可稱說阿僧祇劫轉輪王樂，亦不能及。菩薩摩訶薩如是大喜無量，信心增長，直心清淨，諸根柔軟，定心增廣，生菩提心堅固不轉。菩薩摩訶薩善根迴向，令一切眾生離毒害心，令一切眾生安隱快樂，令一切眾生得真實義，令一切眾生悉得清淨無上菩提，令一切眾生悉得平等，令一切眾生得賢善心，令一切眾生逮得賢善摩訶衍心，令一切眾生所行悉善，令一切眾生具普賢菩薩所修願行，令一切眾生覺十力乘。<p>「菩薩摩訶薩以此善根迴向時，於身、口、意業無著無縛解脫迴向，無眾生想迴向；無命想、無人想、無福伽羅想、無男子想、無年少想、無禪頭想、無造想、無受想、無有想、無無想、無今世後世想、無死此生彼想、無有常想、無無常想、非三有想、非無三有想、非想、非無想無縛無著解脫心迴向，無業迴向，無業報迴向，無虛妄迴向，無真實迴向，無思迴向，無思報迴向，無心迴向，無無心迴向。菩薩摩訶薩如是迴向時，不著內，不著外；不著緣，不著境界；不著因，不著因和合；不著法，不著非法；不著思，不著思果；不著色，不著色取，不著色滅；不著受、想、行、識，不著受、想、行、識取，不著受、想、行、識滅。菩薩摩訶薩若於此法中，心不著者，則不縛色，不縛色取，不縛色滅；不縛受、想、行、識，不縛受、想、行、識取，不縛受、想、行、識滅。若於此法而不縛者，則於諸法亦無有解。何以故？一切諸法，不生、不滅，無有自性，無一、無二，無多、無少，無有量、無無量，無善、無惡，無深、無淺，無靜、無亂，無著、無離，無法、無非法，無性、無非性，無有、無無故；菩薩如是見法，則是非法，言語道斷故。非法為法，而亦不壞一切業迹；具修菩薩行，不退一切智，解知業緣如夢、如響、如鏡中像，一切法如幻，而亦不違因緣業報；入甚深業，解法真實，無行無作，亦復不違業行之道。<p>「菩薩摩訶薩以一切善根如是迴向：一切種智，普遊十方，教化眾生。迴向者何義？永度世間生死彼岸，故說迴向；度諸陰彼岸，故說迴向；度語言道彼岸，故說迴向；度眾生相彼岸，故說迴向；度身見彼岸，故說迴向；度不堅固彼岸，故說迴向；度諸行彼岸，故說迴向；度諸有彼岸，故說迴向；度諸取彼岸，故說迴向；度諸世間法彼岸，故說迴向。菩薩摩訶薩若能以此善根迴向，則皆隨順一切諸佛、隨順法、隨順智、隨順菩提、隨順義、隨順迴向、隨順行、隨順真實、隨順清淨。菩薩摩訶薩如是迴向已，令一切眾生得如來法；諸佛歡喜，無佛不值，無法不了，於一切法無違無失，悉能分別一切佛法，不捨正法，不違因緣，內外諸法，法力具足，無有休息。佛子！是為菩薩摩訶薩第六隨順一切堅固善根迴向。菩薩摩訶薩住此迴向，無量諸佛皆悉守護，得堅固法，修一切智；解隨順義，解一切法，隨順真性，得一切法，隨順堅固善根，隨順滿足諸願；得隨順堅固法，一切金剛所不能壞，得隨順堅固願，於一切法中而得自在。」<p>爾時，金剛幢菩薩承佛神力，觀察十方，觀察一切大眾，觀察法界，深入諸法句味之義，修無量心，大悲普覆一切眾生，覺悟三世如來家法，入於一切諸佛功德，逮得諸佛自在之身，分別一切諸眾生心，隨所種善根，應受化時，隨順法身示現色身，以偈頌曰：「一切世間諸大王，菩薩現身於彼生，處彼尊豪大王位，悉能調伏諸群生。其心柔軟常清淨，於一切眾得自在，常以正法治天下，方便隨順樂世間。菩薩清淨王家生，常能如應轉法輪，遠離諸惡正治國，十方眾生無違教。菩薩色相功德滿，具足甚深妙智慧，堅固安住不退轉，悉能降伏一切魔。常能具持清淨戒，決定安住忍辱力，除滅一切瞋恚毒，常能修習最勝法。菩薩具行布施法，飲食華鬘乘衣服，塗香房舍明淨燈，如是等施無有量。菩薩所施益眾生，常能開發廣大心，其意清淨大歡喜，布施尊勝及世間。菩薩悉能捨無量，內外所有一切物，所行布施常歡喜，未曾暫有中悔心。菩薩悉能施頭目，手足肌肉及骨髓，一切身分盡惠施，其心未曾生中悔。菩薩處在大王位，清淨豪貴人中尊，大悲以舌施群生，楚毒無量不中悔。菩薩施舌淨善根，迴向一切諸群生，悉令此等眾生類，具足成就廣長舌。菩薩歡喜施妻子，其心未曾生憂悔，又復欣悅施國土，亦能捨身無所吝。隨所樂求盡施與，應時惠施無嫌恨，一切所有能悉捨，諸來求者皆滿足。為法捨身無央數，修諸苦行求菩提，又為眾生受諸苦，求無上智不退轉。聽受如來正法故，以身布施無疲厭，內心歡喜無有量，救護一切眾生故。菩薩得見諸佛已，慈心恭敬設供養，饒益歡喜悉具足，皆能聞持諸佛法。迴向一切眾生類，悉令世間得安樂，普能救護一切眾，永使究竟得解脫。菩薩具足諸眷屬，色身端嚴順教命，妙莊嚴具為校飾，聰叡仁賢巧智慧。以饒益故悉布施，而未曾有微吝心，不為世間資生利，饒益眾生求菩提。具足修習淨功德，履行無量諸勝業，迴向一切眾生類，亦不取業堅固相。菩薩能捨大王位，嚴飾京都諸城邑，宮殿內外一切物，遊觀園林諸池流。無量無數百千劫，以無上心行布施，開悟世間示彼岸，隨順化導群生類。菩薩見有來求者，悉從他方世界至，隨彼所須滿其願，菩薩大喜充遍身。菩薩迴向施功德，三世一切諸如來，所學究竟到彼岸，無上導師之境界。菩薩觀察一切法，誰為度脫眾生者，為度脫誰至何處，解空不捨布施心。菩薩迴向智慧故，菩薩迴向求正法，菩薩迴向甚深義，於一切法無所著。心不分別一切業，於諸業報不染著，了達菩提從緣起，於法真性無所壞。解了己身不染著，其心寂滅無所依，智慧分別無業性，善解因緣非無業。不虛妄取過去法，亦復不取未來法，了達現在無所有，觀察三世悉空寂。菩薩究竟色彼岸，受想行識亦如是，永度一切到彼岸，其心謙順常清淨。觀察五陰十八界，分別諸入及己身，於此諸法求菩提，皆悉空寂不可得。不取諸法常住相，於斷滅相亦不受，一切諸法非有無，諸業因緣和合生。無有眾生得菩提，一切諸法悉寂滅，心不染著諸佛剎，了達三世無所有，若能如是解正法，亦如一切諸最勝。雖復推求無所得，菩薩所行亦不虛，是故緣中求諸法，不違一切因緣道。分別解說諸業迹，欲令眾生悉清淨，是為智者所修行，一切諸佛之所說。隨順思惟入正義，自然覺悟無上道，諸法無生亦無滅，亦復無來亦無去，不於此死而彼生，深解一切諸佛法，了達諸法真實性，於法性中無所著。永離諸法虛妄相，彼人得見諸佛智，分別解了諸法趣，眾生諸趣佛國趣，一切三世所有法，皆悉了知無有餘，三世諸佛所覺法，悉能具足聞受持。所說三世一切法，如是等法悉非法，隨順修行一切法，而亦不壞諸法相，菩薩迴向諸眾生，令彼疾得一切智。<p>「佛子！何等為菩薩摩訶薩第七等心隨順一切眾生迴向？<p>「佛子！此菩薩摩訶薩增長下品善根、中品善根、上品善根、無量善根、廣善根、種種善根、不可測量善根、不可思議善根、阿僧祇善根、無邊善根、佛境界善根、法境界善根、僧境界善根、善知識境界善根、一切眾生境界善根、方便境界善根、修習微妙境界善根、內境界善根、外境界善根、無量別異功德境界善根、修習一切施境界善根、清淨戒境界善根、菩薩內自專正於一切捨忍辱境界善根、精進不退轉境界善根、入種種禪定境界善根、修行諸地智慧境界善根、分別一切眾生心心境界善根、積集無量清淨功德善根、修習正念菩薩業境界善根、普覆一切眾生境界善根。菩薩摩訶薩行如是等無量善根，修習究竟，積集長養，廣開解已，則能安住忍力，閉惡趣門；善調諸根，威儀具足，永離顛倒，決定正趣；堪為一切諸佛法器，普為眾生作無上福田；常為諸佛之所守護，出生長養一切諸佛清淨善根，隨順具滿如來大願，深樂佛業，心得自在，悉與三世諸如來等；普能供養一切諸佛，究竟一切諸如來力，常為諸佛之所讚歎；不求生天，不貪利養，不著諸行，一切善根皆悉迴向，為一切眾生作功德藏；具足諸道，普覆一切，於生死中拔出眾生，教令修習一切善根，迴向一切境界而不斷絕；開一切智菩提之門，建立智幢，嚴淨大道；普示眾生，捨離一切世間塵垢；施心功德，生如來家，清淨功德，皆悉滿足無上福田，不著眾生，不依世間；令一切眾生，皆悉清淨，修習攝取一切善根。菩薩摩訶薩離垢清淨菩提心，攝取善根，作如是念：『此菩提心所起善根、菩提心思惟善根、菩提心所得善根、菩提心正希望善根、一向菩提心善根，憐愍一切眾生，攝取一切種智境界，究竟十力境界，積集十力境界；不壞法界善根，不退轉善根。』<p>「菩薩摩訶薩復作是念：『如此善根若有果報，我當盡未來際，行菩薩行，不捨眾生故，修行大捨，迴向一切眾生，悉無有餘：令無數世界珍寶充滿，令無數世界寶衣充滿，令無數世界妙香充滿，令無數世界莊嚴具充滿，令無數世界摩尼寶充滿，令無數世界勝摩尼寶充滿，令無數世界妙色雜華充滿，令無數世界上味充滿，令無數世界金銀充滿，令無數世界天床充滿，妙寶莊嚴敷以天衣，令無數世界雜寶莊嚴天冠充滿。若有一人，盡未來劫，常來求索，以此寶物而惠施之，未曾厭倦。如一眾生，一切眾生亦復如是。』菩薩摩訶薩如是施時，以平等心、無偏愛心、不求名心、無熱惱心、無中悔心、專求一切智心、清淨道心、一向施心、憐愍心、調伏心、安住一切智心；菩薩摩訶薩善根如是迴向，盡未來劫，常行布施。<p>「復次，菩薩摩訶薩善根如是迴向一切眾生，悉無有餘：『我當以寶象充滿無數世界，七支具足，六瘤成滿，建大寶幢，真金莊嚴，白寶網覆，一切雜寶而莊嚴之，以用布施；我當以清淨寶馬、婆羅馬王等充滿無數世界，以一切馬寶莊嚴具而莊嚴之，以用布施；無數世界，寶女充滿，娛樂具足，以用布施；無數世界，男女充滿，以用布施；無數世界，己身充滿，以用布施；無數世界，己身、頭首充滿，不放逸心，以用布施；無數世界，己目充滿，以用布施；無數世界，己身充滿，堪忍楚毒，破骨出髓，以用布施；無數世界，大王座處，皆悉充滿，以用布施；無數世界，給使僮僕，皆悉充滿，以用布施。修習平等一切施心，於一世界中，盡未來劫，修菩薩行，為一眾生；於一切世界中，盡未來劫，修菩薩行，為一眾生；為一切眾生，亦復如是。具足大悲，遠離眾惡，普念一切，令我布施，究竟不退，行布施時，乃至不生一念憂悔之心。』菩薩摩訶薩復作是念：『我行如是無量布施，以無著心、無縛心、解脫心、大心、甚深心、攝取心、離憎愛心、離壽命心、善調伏心、不亂心、無害心、安住一切智心、慧光普照一切法心、入一切智心。』<p>「菩薩摩訶薩以此善根念念迴向：令一切眾生，財寶滿足；令一切眾生，具足無盡大功德藏；令一切眾生，得安隱樂；令一切眾生，長養菩薩摩訶衍業；令一切眾生，滿足深法；令一切眾生，得不退轉一切智乘；令一切眾生，見一切佛；令一切眾生，普於眾生，無所選擇；令一切眾生，悉得清淨平等之心；令一切眾生，離諸難處，得一切智；令一切眾生，饒益安樂無量眾生；令一切眾生，普於一切得平等心；令一切眾生，得柔軟施心；令一切眾生，攝取真實惠施之心；令一切眾生，不失施心；令一切眾生，具足施心，永滅貧窮；令一切眾生，悉攝世間諸妙財寶，無所乏短；令一切眾生，行無量施；令一切眾生，行一切施；令一切眾生，盡未來劫，修行布施，心無退轉；令一切眾生，悉捨一切，心不中悔；令一切眾生，隨順行施，饒益眾生；令一切眾生，行勝廣施；令一切眾生，行種種莊嚴施；令一切眾生，行無著施；令一切眾生，行平等施；令一切眾生，行大力金剛施；令一切眾生，行如日光明施；令一切眾生，得如來智；令一切眾生，善根眷屬，具足成滿；令一切眾生，善根智慧，悉現在前；令一切眾生，得不可壞正直之心；令一切眾生，具足成就，清淨善根；令一切眾生，於煩惱睡眠，智慧覺悟；令一切眾生，疑惑悉除；令一切眾生，得平等智清淨功德；令一切眾生，功德悉備，無能壞者；令一切眾生，具足清淨，不動三昧；令一切眾生，具不可壞薩婆若智；令一切眾生，具足菩薩無量清淨自在正行；令一切眾生，修習無著清淨善根；令一切眾生，淨修正念三世諸佛；令一切眾生，出生勝妙清淨善根；令一切眾生，除滅一切諸魔魔業障礙道法；令一切眾生，皆悉履行無量功德，生諸三昧，清淨滿足；令一切眾生常念諸佛，未曾廢忘；令一切眾生，常見諸佛，悉令歡喜，初不遠離；令一切眾生，開淨法門，出生善根，諸白淨法，平等具足；令一切眾生，悉得無量平等正直之心；令一切眾生，成就清淨平等施心；令一切眾生，滿足諸佛尸波羅蜜，平等清淨；令一切眾生，具大精進波羅蜜，未曾懈怠；令一切眾生，得大羼提波羅蜜；令一切眾生，得無量禪智慧，分別滿足諸通；令一切眾生，於一切法得離身般若波羅蜜，平等滿足；令一切眾生，得清淨法界，平等滿足；令一切眾生，悉具淨妙諸通善根；令一切眾生，修平等行，具諸善法；令一切眾生，究竟永度諸佛境界；令一切眾生，身、口、意業平等清淨；令一切眾生，諸業行報平等清淨；令一切眾生，悉得諸法平等清淨；令一切眾生，悉得諸法清淨平等實義；令一切眾生，悉得清淨諸勝妙行；令一切眾生，悉得菩薩諸清淨願；令一切眾生，普得平等淨功德智；令一切眾生，以諸善根迴向薩婆若乘，平等滿足；令一切眾生，顯現一切嚴淨佛剎，平等滿足；令一切眾生，得見諸佛，除滅一切諸煩惱患；令一切眾生，具諸相好，功德莊嚴，平等滿足；令一切眾生，得八種聲，百千妙聲而莊嚴之，如來無量功德清淨梵音，皆悉具足；令一切眾生，十力莊嚴，成就無礙平等之心；令一切眾生，得一切佛無盡法明，無量諸辯，平等滿足；令一切眾生，得無上無畏人中之雄大師子吼；令一切眾生，得一切智，轉不退法輪；令一切眾生，出生諸法，平等滿足；令一切眾生，善根清淨，應不失時，平等滿足；令一切眾生，成就清淨調御師法，平等滿足；令一切眾生，於淳一莊嚴、無量莊嚴、大莊嚴、諸佛莊嚴，平等滿足；令一切眾生，觀察三世，分別平等；令一切眾生，詣諸佛所，聞法受持，解了平等，圓滿具足；令一切眾生，慚愧智慧與諸佛等；令一切眾生，得平等智，觀察諸法；令一切眾生，得不動業報，離諸障礙，平等滿足；令一切眾生，入甚深智，悉分別知眾生諸根，平等滿足；令一切眾生，得無分別平等智慧，皆悉等一，清淨滿足；令一切眾生，隨順無厭善根，平等分別，皆悉滿足；令一切眾生，於大神足而得自在，菩薩神力，平等滿足；令一切眾生，悉得諸佛無盡功德智慧之藏，究竟功德，皆悉等一；令一切眾生，於諸法中得離虛妄，隨順平等，入一切法，知菩提心；令一切眾生，勝妙福田，平等滿足；令一切眾生，得清淨大悲，普為世間最上福田；令一切眾生，堅固無壞，平等滿足；令一切眾生，見真實法，不可破壞，平等滿足；令一切眾生，得最勝心，思惟正觀，平等滿足；令一切眾生，離諸恐怖，入甚深法，到於彼岸；令一切眾生，放一光明，普照十方，等度一切；令一切眾生，悉得菩薩不退精進，同行同願，平等滿足；令一切眾生，出一言音，平等滿足；令一切眾生，於菩薩直心，平等滿足；令一切眾生，悉得覩見諸善知識，心大歡喜；令一切眾生，皆悉具足菩薩諸行，調伏眾生，未曾休息，平等滿足；令一切眾生，得不斷辯，普入諸音，平等滿足；令一切眾生，能以一心知一切心，一切善根，平等滿足；令一切眾生，修諸善根而不退轉，安立眾生於清淨智；令一切眾生，得一切智，平等功德，清淨法身；令一切眾生，悉捨愚癡，觀察善根，平等滿足；令一切眾生，得一薩婆若，成等正覺，平等滿足；令一切眾生，離諸惡趣，出生一道，一切種智，平等滿足；令一切眾生，得一眾清淨，悉能普淨一切大眾，平等智慧而莊嚴之；令一切眾生，於一佛剎，普見一切諸如來剎，平等滿足；令一切眾生，一切莊嚴、不可說莊嚴、不可量莊嚴、無盡莊嚴，莊嚴一切佛剎，平等滿足；令一切眾生，分別解了無量諸法，見甚深義，平等滿足；令一切眾生，得諸聖行，諸佛自在，平等滿足；令一切眾生，非一非異，諸神通力，平等滿足；令一切眾生，隨順善根，普為諸佛，甘露灌頂；令一切眾生，清淨智身，平等具足。<p>「如是，菩薩摩訶薩憐愍饒益眾生，大悲哀念眾生，令一切眾生，皆悉清淨，離慳嫉結，具足無量無邊善妙功德，常樂勝法，離瞋恚濁及諸障礙。其心柔軟，離癡正直而無邪曲，所行堅實不可沮壞，得不退轉平等之心，白淨法力，皆悉成就，不信不失，善解迴向；修習功德，調伏眾生，除滅一切諸不善業，專精苦行，普教一切，具足修習苦行善根，為諸眾生具受眾苦，慧眼清淨，觀察善根，智慧聖行，善根迴向一切眾生。令一切眾生，安住清淨微妙功德，遠離熾然，成就等心善根迴向；令一切眾生，得薩婆若，修習迴向；攝取眾生一切善根，平等具足，具足成就等心迴向。以如是等無量善根迴向眾生：令一切眾生，常得安隱；令一切眾生，常得清淨；令一切眾生，常得安樂；令一切眾生，得究竟解脫；令一切眾生，得究竟平等；令一切眾生，得自在神力；令一切眾生，安住白法；令一切眾生，得無障眼；令一切眾生，調伏諸根；令一切眾生，具足十力，教化眾生。<p>「菩薩摩訶薩修行如是迴向時，不著業迴向、不著報迴向、不著身迴向、不著利養迴向、不著諸剎迴向、不著諸方迴向、不著眾生迴向、亦不離眾生迴向、不著一切迴向、不著法迴向。菩薩摩訶薩如是迴向時，作如是念：『令一切眾生，滿足佛智，得清淨心，智慧分別，內心寂靜，外緣不亂，得在三世諸佛家生。』<p>「菩薩摩訶薩行如是迴向，勝出一切，無能壞者，一切眾生，悉共讚歎，所不能盡；普行一切諸菩薩行，以少方便遍詣諸剎，悉見諸佛無所障礙；又見諸剎一切菩薩修習眾行，悉得一切巧妙方便，分別一切法陀羅尼，演說妙法，教化眾生，盡未來劫，未曾斷絕；於念念中，不可說不可說諸佛世界，悉現受生，猶如電光；於念念中，悉能嚴淨不可說不可說諸佛世界，修行嚴淨佛剎智慧而無厭足；令不可說不可說眾生清淨成就，平等滿足，隨其所住善根，悉能具足諸波羅蜜，攝取眾生，除滅垢穢，成就淨業，得無礙淨耳，於不可說不可說世界，佛轉法輪，悉聞受持，於彼諸佛，不生遠想，乃至未曾一彈指頃不聞正法；住無所有，無依、無染，無著、無行，堅固不壞菩薩神力；於念念中，不可說不可說一切佛剎，隨其所應，悉現其身，修菩薩行，常與同見從事，不相違背。<p>「菩薩摩訶薩修菩薩行時，成就如是無量無邊清淨功德，說不可盡，況成無上菩提，得最正覺。所謂：一切佛剎清淨平等，一切眾生清淨平等，一切身清淨平等，一切根清淨平等，一切業報清淨平等，一切眷屬清淨平等，滿足諸行清淨平等，方便入一切法清淨平等，滿足一切如來諸願迴向清淨平等，示現一切諸佛境界自在清淨平等。<p>「菩薩摩訶薩如是善根迴向已，得一切清淨功德法門，以諸功德而莊嚴之。菩薩摩訶薩如是行迴向，不違一切剎，剎不違眾生；剎不違眾生業，眾生業不違剎；思不違心，心不違思；思不違心境界，心境界不違思；業緣不違報，報緣不違業；業不違業迹，業迹不違業；法不違相，相不違法；法生不違性，性不違法生；剎平等不違眾生平等，眾生平等不違剎平等；一切眾生平等不違一切法平等，一切法平等不違一切眾生平等；離欲際平等不違一切眾生安住平等，一切眾生安住平等不違離欲際平等；過去不違未來，未來不違過去；過去不違未來、現在，未來、現在不違過去；世平等不違佛平等，佛平等不違世平等；菩薩行不違薩婆若，薩婆若不違菩薩行。<p>「菩薩摩訶薩行如是迴向，得平等業，得平等報，得平等身，得平等道，得平等願，得平等一切眾生心，得平等一切剎，得平等一切行，得平等一切智，得三世諸佛平等，得見諸佛及諸菩薩，得一切善根，得滿一切願，得成就一切眾生，得善分別一切諸業，得見一切諸善知識悉令歡喜，得清淨大眾，得究竟諸佛正教，得究竟一切白淨法迴向。<p>「佛子！是為菩薩摩訶薩第七等心隨順一切眾生迴向。菩薩摩訶薩成就此迴向已，則能摧伏一切怨敵，悉能拔出一切欲刺，得無生道，到無二處，得無量自在功德之王，救護眾生，神足無礙，遍遊諸剎，常樂寂靜，於一切身而得自在，悉能出生菩薩大行，於諸行願得自在智，分別了知一切諸法，悉能遍生一切佛剎；得無礙耳，聞一切剎所有音聲；得淨慧眼，見一切佛修諸善根，未曾休息，具足成就一切諸法。菩薩摩訶薩以此等心隨順一切眾生迴向，迴向諸善根。」<p>爾時，金剛幢菩薩承佛神力，普觀十方，以偈頌曰：「菩薩具行諸功德，深遠清淨甚微妙，所行功德雖微小，悉能迴向廣無量。菩薩一切資生具，珍妙奇特貴無價，象馬寶王諸輦輿，種種寶衣及眾珍，己身頭目并手足，破骨出髓割肌肉，充滿無量諸世界，悉以惠施無貪吝。如是無量無邊劫，一切普施不退轉，以此功德悉迴向，救度無量眾生故。菩薩饒益一切眾，清淨功德諸妙願，安樂三有群生類，悉令究竟證菩提。菩薩平等發大願，隨順修習清淨業，令一切眾得平等，於彼願中無所著。普於世間無嫌恨，悉能隨順行諸願，悉能迴向群生類，不違一切諸賢聖。一切世間智慧日，斯從布施淨戒生，勤修精進無懈怠，於一切願不退轉。菩薩迴向到彼岸，能開清淨妙法門，得兩足尊勝智慧，分別實義到彼岸。菩薩梵音悉究竟，具足堅固妙智慧，深入正法離障礙，菩薩於彼意無著。菩薩心淨不作二，亦復不作不二法，捨離二法不二法，覺悟眾生語言道。菩薩覺悟世平等，諸心音聲一切業，一切眾生猶如化，悉從因緣業報轉。一切世間所造作，十方無量業音聲，悉從業緣之所起，應滅彼業令無餘。菩薩觀察一切眾，身口意業悉平等，普令眾生得平等，猶如一切無等等。菩薩善業悉迴向，普令眾生色清淨，具足一切諸功德，悉同無上調御士。一切眾中最殊勝，具足功德妙法身，功德大海悉迴向，饒益安樂諸群生。我所修行諸功德，普令一切悉清淨，諸佛清淨無倫匹，普令世間亦如是。平等善根悉迴向，令一切眾知實義，微妙智慧功德滿，悉與一切如來等。菩薩觀察一切法，世間寂滅空無餘，無有造作無造者，亦復不壞諸業報。於彼靜亂無有二，悉以等心正觀察，菩薩真實解世間，遠離一切諸虛妄。如是真實佛子等，從諸如來法化生，無量功德悉迴向，一切疑惑悉除滅。
。
<juan>大方廣佛華嚴經卷第二十<p>之七<p>金剛幢菩薩十迴向品第二十一之七<p>「佛子！何等為菩薩摩訶薩第八如相迴向？佛子！此菩薩摩訶薩成就念智安住不動，離癡正念直心不動，成就堅固不可壞業，一切智境界得不退轉，得大乘勇猛無畏之心，修習無盡善根，積集勝妙善根，修白淨法，增長大悲，得正直寶，常能正念一切諸佛白淨法迴向，心不退轉。樂求菩薩道，巧妙方便，出生清淨堅固善根，正念修習智慧功德，為調御師，具足出生一切善根智慧方便，迴向眾生，慧眼清淨，悉能觀察一切善根，長養無量種種善根：分別境界善根、具足善根、清淨善根、一向善根、修習善根、行善根、思惟善根、平等廣說善根。菩薩摩訶薩如是善根有種種門、種種境界、種種相、種種事、種種分別、無量行、無量語言道、出生無量分別、修行種種莊嚴善根，悉能正持十力諸乘。<p>「菩薩摩訶薩修習如是種種善根，一觀無二一切智境。菩薩摩訶薩以如是等善根迴向，欲令具滿無礙身，修菩薩行；欲令口業清淨無礙，修菩薩行；欲令具足無礙心業，安住大乘，具無礙心，令菩薩行皆悉清淨。得無量大施心，充滿一切眾生；得法自在心，照一切法普示世間；得最勝不可壞心，得清淨一切種智發菩薩心，普照一切正念，三世一切諸佛念佛三昧，悉得具足。滿足離害正直之心，遠離怨敵，任持眾生，充滿一切而無休息。於十力智悉得安住，得深三昧，悉能遍遊一切世界，無所染著，悉住一切剎而無厭足。化度眾生未曾休息，出生無量巧便思慧，具足成就一切菩薩不思議慧，得離癡智，悉能分別一切世界。於一念中，悉能嚴淨一切佛剎，於諸通慧而得自在，入一切法真實之相，示現嚴淨一切世間。於一剎中見一切剎，究竟不壞智，能持一切剎，以菩薩莊嚴具而莊嚴之，應現一切，悉能調伏無量眾生。一佛世界廣大如法界，一切世界亦復如是，得究竟智，詣一切剎，一切普持。菩薩摩訶薩以此善根迴向佛剎，令眾生充滿迴向，分別受持智慧，如為己身；為眾生迴向，亦復如是：令一切眾生永離地獄、餓鬼、畜生、閻羅王處；令一切眾生悉能除滅諸障礙業；令一切眾生悉得等心，平等智慧；令諸怨敵具慈心樂，清淨智慧；令一切眾生智慧現前，圓滿具足，普照一切；令一切眾生具真實智，離垢正直，菩提心無量，智慧滿足；令一切眾生示現平等安隱善趣。<p>「菩薩摩訶薩如是迴向，修習善根及一切願，如大雲雨：令一切眾生皆悉清淨；令一切眾生為功德福田；令一切眾生守護受持菩提內藏；令一切眾生離諸障礙，安住無礙清淨法界；令一切眾生滿足無礙諸通智慧；令一切眾生得自在身，遊行十方，如應示現；令一切眾生得無癡善根一切種智；令一切眾生攝取一切，悉令清淨；令一切眾生遠離障礙瞋恚之心，究竟成就一切種智。<p>「復次，菩薩摩訶薩若見可樂國土，林樹華果；或見可樂名香上服，珍寶財物諸莊嚴具；或見可樂園觀、村邑、聚落、王都；或見可樂自在帝王；或見可樂阿練若處。菩薩摩訶薩見如是已，修巧方便，出生無量淨妙功德，樂求實義，為眾生故，而不放逸。善能修習一切善根，猶如大海難可測量，具足善根不可窮盡，一切功德皆悉滿足，亦不分別種種善根，巧妙方便，清淨迴向。示現無量諸行善根，常念一切未曾忘失眾生境界如善根、平等善根。菩薩摩訶薩善根如是迴向，令一切眾生志常樂見無量諸佛，如法不取，法性無數，眾生平等清淨，亦復如是；令一切眾生悉得諸佛隨意愛樂，供給侍者；令一切佛國除滅煩惱，清淨可樂；令一切眾生悉得見聞無量佛法，心常愛樂，常樂守護諸菩薩行，樂以愛眼觀善知識；令一切眾生見可樂法；令一切眾生樂持正法；令一切眾生於佛法中得可樂明；令一切菩薩悉得可樂大施之心，於諸法中得無所畏，樂為眾生分別廣說，得菩薩可樂三昧諸陀羅尼，得一切菩薩授記智慧，得一切菩薩甚可愛樂，自在示現，具足諸佛圓滿說法，得可樂方便，分別說法，得可樂大悲，發菩薩心，諸根悅豫，得可愛樂諸如來家，教化眾生，心不休息，得菩薩可樂無盡法藏，於無量劫一一世界，化度眾生。<p>「於現在佛所，得可愛樂巧妙方便，得可愛樂深妙方便，無所障礙，永離愚癡；具足可樂平等離欲，一切諸法，斷諸障礙，決定深解不二法界；具足可樂離欲際，等一切諸法，入真實際，得菩薩可樂無諍滿足之法；具足可樂金剛藏心，一切種智勇猛精進，清淨成滿；具足可樂清淨善根，摧伏怨敵，滅障道法；具足可樂無上菩提，一切種智常現在前，充滿眾生。如是，菩薩摩訶薩長養善根，得淨慧明，常為善知識之所攝護，如來慧日，明照其心，滅除癡闇，淨修正法，入諸智業，善學智地，分別法界一切善根，善能迴向一切菩薩諸善根海，盡其原底，成就智慧，深入堅固，明解善根，了達諸度。菩薩摩訶薩善根如是迴向，不著世界，不著眾生界，心無所依，寂然不亂，正念諸法，具足諸佛無選擇智，不違三世一切諸佛正迴向門，不違一切平等正法，不壞佛相，等觀三世。了眾生空，無所依住，順如來道，普照諸法，解真實義，漸至諸地。如實分別一切諸法，智慧周滿，具足堅固，未曾忘失。修習正業，常樂寂靜，正趣離生。了一切法猶如幻化，解一切法無有自體，觀一切義及種種行，於語言道而無所著，所有諸法皆從緣起；觀甚深法生實智迴向，觀察寂滅一切諸法，皆入一觀，不違諸法種種異相，善解迴向，修菩薩道善根迴向，攝取眾生，長養三世菩薩一切迴向。<p>「如是菩薩摩訶薩以無恐怖心善根，迴向一切佛法；以無量心善根，迴向一切眾生，皆悉清淨；以無我、無我所心善根，迴向於十方界無所染著；以無餘心善根，迴向於一切境界世界無所染著；行離世間法善根，迴向得出世法、不著眾生善根；迴向見諸勝道善根；迴向離虛妄法、出生真實善根；迴向如法門至一切道、無量無邊善根；迴向如如善根亦爾；迴向眾生，解了諸法，如性如善根亦爾；迴向一切法自性，無有自性，如相如善根亦爾；迴向一切法無相真實相，如法如善根亦爾；迴向佛法不退轉，如行如善根亦爾；迴向一切如來所行，如境界如善根亦爾；迴向三世諸佛滿足境界，如安立如善根亦爾；迴向安立一切眾生，如隨順如善根亦爾；迴向盡未來劫，隨順不斷，如量如善根亦爾；迴向眾生心與虛空等，如充滿如善根亦爾；迴向一念滿一切世界，如久住如善根亦爾；迴向離一切世間住，住究竟住，如不生如善根亦爾；迴向不生滿足一切佛法，如堅固如善根亦爾；迴向壞散一切煩惱，如不壞如善根亦爾；迴向一切眾生不可破壞，如明如善根亦爾；迴向普照一切，如一切處如善根亦爾；迴向至一切處道，如一切時如善根亦爾；迴向隨順一切時，如一切如善根亦爾；迴向一切眾生隨順清淨，如一切平等如善根亦爾；迴向一切行平等，如一切法眼如善根亦爾；迴向一切眾生悉得法眼，如不倦如善根亦爾；迴向一切行菩薩道而無疲倦，如甚深如善根亦爾；迴向一切第一深法，如無所有如善根亦爾；迴向知一切無所有，如不出如善根亦爾；迴向一切無所顯現，如離曀如善根亦爾；迴向明眼離曀清淨，如無比如善根亦爾；迴向菩薩無比之行，如寂靜如善根亦爾；迴向一切常樂寂靜，如無根如善根亦爾；迴向究竟無根之法，如無量無邊如善根亦爾；迴向一切無量無邊眾生，皆悉清淨，如無著如善根亦爾；迴向究竟無所著際，如無礙如善根亦爾；迴向滅除一切障礙，如非世間行如善根亦爾；迴向遠離一切世間行法，如不繫如善根亦爾；迴向不繫一切生死，如無行如善根亦爾；迴向遠離一切諸行，如住如善根亦爾；迴向一切住於如住，如一切法成如善根亦爾；迴向眾生所學成就，如一切法平等如善根亦爾；迴向一切具平等行，如一切法不捨如善根亦爾；迴向不捨盡未來際一切眾生，如一切法不盡如善根亦爾；迴向一切無盡眾生，如不違一切法如善根亦爾；迴向一切眾生不違三世諸佛，如攝一切法如善根亦爾；迴向一切眾生悉攝善根，令無有餘，如一切法同如善根亦爾；迴向悉同三世諸佛，如一切法不離如善根亦爾；迴向悉攝世間及離世間，如不可壞如善根亦爾；迴向一切眾生不可沮壞，如無恚如善根亦爾；迴向一切眾生，一切魔業所不能動，如不濁如善根亦爾；迴向一切菩薩行，無有垢濁，如不亂如善根亦爾；迴向一切眾生離諸塵亂，如不可盡如善根亦爾；迴向一切世間法所不能盡，如菩提如善根亦爾；迴向覺悟一切諸法，如不失如善根亦爾；迴向一切眾生不失直心，如照如善根亦爾；迴向一切眾生，悉以大智光明普照一切，如不可說如善根亦爾；迴向一切不可說智，如持一切眾生如善根亦爾；迴向一切持菩薩行，如隨順一切語言如善根亦爾；迴向一切無言智慧，如離一切種種法如善根亦爾；迴向示現一切佛剎及諸如來，成最正覺，示現無量神力自在，如離虛妄如善根亦爾；迴向世間，悉離虛妄，如一切身遍至如善根亦爾；迴向無量身，遍一切剎，如不受生如善根亦爾；迴向無生巧妙方便，示現受生，如無不有如善根亦爾；迴向三世一切諸佛自在神力及一切剎，在身內現，如夜如善根亦爾；迴向一切夜，施作佛事，得無上明，如晝如善根亦爾；迴向一切在晝眾生，悉令善覺，見諸如來自在神力，住不退法輪，離癡清淨，如半月及一月如善根亦爾；迴向一切眾生住一切時，巧妙方便，於一念中，悉能分別一切時節，如年歲如善根亦爾；迴向受持種種諸劫，嚴淨諸根，了達諸根，如一切劫成敗如善根亦爾；迴向一切劫，淨住無染一切眾生，清淨調伏眾生，如未來如善根亦爾；迴向盡一切未來際，修習菩薩清淨妙行，悉能滿足無量大願，如世如善根亦爾；迴向一切眾生，於一念中見一切佛，乃至未曾一念遠離，如至一切處道如善根亦爾；迴向一切眾生，得不壞道，超出三界，如有無如善根亦爾；迴向一切諸有清淨，知無所有，如淨如善根亦爾；迴向一切菩薩淨行，出生無上菩提之具，如明淨如善根亦爾；迴向得菩薩一切三昧明淨之心，如離垢如善根亦爾；迴向離一切垢，淨心滿足，如無我所如善根亦爾；迴向攝取無我、我所清淨之心，充滿十方一切佛剎，如平等如善根亦爾；迴向得無盡一切智，永離癡愛，普照一切，如無數如善根亦爾；迴向一切智乘力，住巧方便法雲，普覆一切世界，如平等住如善根亦爾；迴向一切眾生，具菩薩行，住一切智，如分別一切眾生界如善根亦爾；迴向一切善根現前，滿無礙智，如一切眾生語言如善根亦爾；迴向解了一切諸語言法，如不離一切眾生如善根亦爾；迴向攝取一切眾生，具足善根，遠離生死，如廣如善根亦爾；迴向受持三世佛所說法，修習菩薩離癡之行，如不休息如善根亦爾；迴向一切劫，修菩薩行，未曾休息，安處眾生於摩訶衍，如一切法第一如善根亦爾；迴向開淨法門無礙淨念，攝一切法，如無量讚歎如善根亦爾；迴向得無量讚歎智慧菩薩實行，如離熾然如善根亦爾；迴向離熾然法，滅除眾生熾然，令得清淨，如不動如善根亦爾；迴向善根安住不動，滿足普賢菩薩願行，如諸佛境界如善根亦爾；迴向一切眾生智慧境界，皆悉滿足，除滅一切煩惱境界，如不可壞如善根亦爾；迴向善根，一切魔業所不能壞，悉能調伏眾邪外道，如非可修、非不可修如善根亦爾；迴向離一切修、非修虛妄，斷一切虛妄，如不退如善根亦爾；迴向常見一切諸佛未曾中退修習莊嚴菩提之心，如一切語言如善根亦爾；迴向分別一切語言，如不著一切法如善根亦爾；迴向一切眾生悉無所著，令一切眾生行普賢行，如一切地如善根亦爾；迴向一切眾生，悉得隨順智慧之地，普賢莊嚴，如不可斷如善根亦爾；迴向一切法中得無畏無斷，一切語言周滿具足，能廣演說，如無漏如善根亦爾；迴向一切眾生，皆令具足無漏善根菩提之心，逮得法智，解了分別，如無有覺法、無有滅法如善根亦爾；迴向覺悟一切諸法，於一念頃，皆悉充滿無量法界，如過去非同、未來非故、現在非異如善根亦爾；迴向發起新新菩提心願，除滅生死，清淨眾生，如三世中不取虛妄如善根亦爾；迴向過去、未來皆悉清淨，現在念念現成正覺，如一切諸佛菩薩具足如善根亦爾；迴向一切眾生具足佛智，大願方便，如常淨無染污如善根亦爾；迴向一切眾生悉除煩惱，一切種智清淨滿足。<p>「菩薩摩訶薩如是迴向時，等一切佛剎，淨一切世界故；等一切世間，轉不可壞清淨法輪故；等一切菩薩，出生一切智願故；等觀諸佛無有二故；等觀諸法不壞自性故；等觀三世巧方便智，解語言道故；一切菩薩行等，所種善根，悉能迴向故；知一切時，隨時修習，不捨佛事故；一切業報平等，不著世間，出生離世善根故；神力自在，與諸佛等，隨順世間，等現佛事故。佛子！是名菩薩摩訶薩第八如相迴向。<p>「菩薩摩訶薩安住此迴向：得無量無邊清淨法門，為人中雄而無所畏，大師子吼，成就無量無數菩薩，於一切時未曾休息；得佛無量無邊滿足身，一身充滿一切世界；得佛無量無邊滿足音聲，發一音聲，一切眾生無不聞者；得佛無量無邊滿足力，於一毛道安置一切世界；得佛無量無邊滿足自在神力，置一切眾生於一微塵；得一切佛無量無邊滿足解脫，於一眾生身中，現一切佛剎一切如來，成最正覺；得一切佛無量無數滿足三昧，正受善方便力，於一三昧中，悉能出生一切三昧；得一切佛無量無邊滿足辯才，說一句法，盡未來劫而不窮盡，悉除一切眾生疑惑；得一切佛無量無邊滿足勝眾生法，示現一切眾生、薩婆若、十力、等覺。佛子！是為菩薩摩訶薩以一切善根隨順如相迴向。」<p>爾時，金剛幢菩薩承佛神力，普觀十方，以偈頌曰：「菩薩心安住，離癡常正念，忍辱離惱害，修集無量德。其心無嫌恨，正直常清淨，諸業莊飾世，悉能善分別。菩薩思惟業，種種無有量，若益眾生業，修習常履行。善能順世間，普令一切喜，隨應眾生業，菩薩分別行。永離諸恚礙，知法亦知義，安住調御地，饒益一切眾。覺悟諸善法，無量不可數，悉能分別知，迴向益眾生。以此深方便，具足諸地智，滅除眾煩惱，如如善迴向。普攝一切趣，安住如實法，如是業迴向，悉令無所著。深樂至處道，修習真如法，無性無所有，明德者迴向。日夜及半月，一月年數劫，一切皆悉如，功德亦如是。如世及諸剎，眾生一切法，趣非趣如實，迴向悉無餘。如如性如實，思惟如是性，諸功德迴向，悉皆順真如。如如性如是，諸法無所有，如如離自性，智者業迴向，如諸相如實，諸生亦如是，如如自性實，諸業亦如是，如如無有量，一切業如是，無縛亦無解，諸業悉清淨。如是真佛子，安住不可動，成就智慧力，入佛方便藏。覺悟法王法，無縛亦無著，無礙無轉心，亦復無所轉。法身所攝業，隨順眾生相，深入真實相，相亦非是相。如是不思議，思議不可盡，深入不思議，思非思寂滅。如是思惟法，分別一切業，除滅諸煩惱，是名功德王。菩薩一切報，無盡智所印，盡法無盡性，無盡方便滅。心不在內外，心亦無所有，妄取故有法，不取則寂滅。佛子如是知，法空無自性，諸法無自在，最勝覺無我。如如等眾生，覺法性如是，彼見不思議，無相智不惑。如是深修習，一向求菩提，所願不退轉，饒益眾生故。菩薩捨此身，無死虛妄想，解了心如化，調伏一切眾。觀彼順正念，世間業報起，菩薩悉救護，三界無有餘。了知眾想行，皆悉是虛妄，菩薩知非實，亦不壞法性。彼如是迴向，智慧妙善根，憐愍一切眾，令入深方便。<p>「佛子！何等為菩薩摩訶薩第九無縛無著解脫心迴向？此菩薩摩訶薩於一切善根，不生輕心，不輕出生死心，不輕攝善根心，不輕專求一切善根心，不輕悔過心，不輕隨喜善根心，不輕禮他方佛心，不輕恭敬合掌業心，不輕禮拜塔廟尊重業心，不輕勸請他方諸佛轉法輪業心。菩薩摩訶薩常樂攝受彼諸善根，堅固不壞；彼善根安住，彼善根思惟，彼善根長養，彼善根不著，彼善根具正直心具，彼善根不選擇，彼善根隨順彼諸佛境界善根，見彼善根得自在力。菩薩摩訶薩以無縛無著解脫心，彼善根迴向，具足普賢身、口、意業；以無縛無著解脫心，修習普賢勇猛精進；以無縛無著解脫心，具足普賢無礙音聲陀羅尼門，充滿十方；以無縛無著解脫心，具足普賢得見一切佛諸陀羅尼；以無縛無著解脫心，具足普賢妙音陀羅尼，分別一切音聲，悉能演說無量法雲；以無縛無著解脫心，得持普賢一切劫行陀羅尼，於一切世界，具足修習諸菩薩行；以無縛無著解脫心，於一眾生身盡未來劫，示現普賢菩薩一切自在神力，如一眾生身，一切眾生身亦復如是；以無縛無著解脫心，悉得普賢自在神力，示現現在一切諸佛菩薩眾中，修菩薩行；以無縛無著解脫心，得普賢一法門，於無量無數劫，示現諸佛無盡自在，悉能度脫一切眾生；以無縛無著解脫心，得普賢種種法門自在，於無量無數劫，示現諸佛無盡自在，悉能度脫一切眾生；以無縛無著解脫心，得普賢自在，於念念中，令無量眾生安住十力，心無厭足；以無縛無著解脫心，得普賢菩薩自在，於一切眾生身，皆悉得見諸佛自在，修普賢行；以無縛無著解脫心，得普賢自在，於一言中，悉能分別一切眾生音聲語言，調伏一切眾生，安住薩婆若地；以無縛無著解脫心，得普賢自在，於一眾生身中，悉能容受一切眾生，彼悉自謂逮得佛身；以無縛無著解脫心，得普賢自在，於一華中，令一切嚴淨世界皆悉安住。<p>「菩薩摩訶薩復作是念：『以此無縛無著解脫心善根，出生普賢微妙音聲，充滿法界，十方佛剎隨其所應，皆悉得聞。<p>「『以此普賢無縛無著解脫心善根，如普賢於念念中，見盡過去際無量無邊世界諸佛，聞所說法，受持不忘，莊嚴佛家。<p>「『以此無縛無著解脫心善根，如普賢盡未來劫於一切世界中，演說諸法皆悉究竟。<p>「『以此無縛無著解脫心善根，於一切世界成最正覺，出興于世。<p>「『以此無縛無著解脫心善根，能以一光普照虛空等一切世界，修習普賢菩薩所行。<p>「『以此無縛無著解脫心善根，得無量無邊智慧，皆能隨順諸地神通，成就普賢菩薩所行。<p>「『以此無縛無著解脫心善根，悉得究竟如來智慧，於一切劫說如來智，諸劫悉盡而智無窮盡，具足普賢菩薩所行。<p>「『以此無縛無著解脫心善根，於法界等一切如來、菩薩所行，悉能修習身、口、意業而無懈怠，猶如普賢。<p>「『以此無縛無著解脫心善根，得一切佛無上菩提，義身不違法身，辭辯淨地而不可壞，樂說辯才無盡之藏，調伏一切眾生，具普賢願。<p>「『以此無縛無著解脫心善根，入一一法門，普照無量不可思議世界，於一切法門盡其原底，修習普賢菩薩所行，逮得究竟薩婆若地。<p>「『以此無縛無著解脫心善根，於一一境界中，悉以一切種智，分別了知一切種智，猶無窮盡，究竟普賢莊嚴彼岸，修菩薩行，具足成就方便大王。<p>「『以此無縛無著解脫心善根，從此生盡未來際生，具足普賢菩薩所行，及一切種智離癡法王。<p>「『以此無縛無著解脫心善根，得無礙法明，普照一切諸菩薩行，常修正業，具足普賢自在方便。<p>「『以此無縛無著解脫心善根，悉得無量方便：不可思議方便、菩薩方便、一切智方便、調伏菩薩方便、轉無量法輪方便、不可說不可說時方便、種種說法方便、無分際無畏方便、說一切法無餘方便，得如是等一切隨順方便智，修習普賢菩薩所行。<p>「『以此無縛無著解脫心善根，具足身業，令一切眾生皆悉歡喜，得菩薩不退轉清淨善根，究竟安住普賢諸業。<p>「『以此無縛無著解脫心善根，得清淨智，悉能分別眾生語言，一切口業清淨莊嚴，音辭微妙言無能及，修習受持普賢所行。<p>「『以此無縛無著解脫心善根，悉能分別一切佛剎、一切眾生、一切諸法、一切莊嚴，其心清淨，出生一切如來法藏，究竟一切智，善能隨順普賢所行。<p>「『以此無縛無著解脫心善根，清淨直心，得一切佛無礙法身，具足解脫，修如來法，攝佛功德，住佛境界，大智普照，修習菩薩清淨之行，隨順方便，悉能分別一切法藏，出生無量大乘自在，悉能示現無量無邊一切眾生無上大道，具足普賢行願迴向。<p>「『以此無縛無著解脫心善根，得明利根，善調伏根，於一切法自在根，無窮盡根，修習一切善根根，一切佛境界平等根，授一切菩薩不退轉記大精進根，分別一切佛法金剛界根，一切如來智慧光照金剛焰根，分別一切諸根自在根，令一切眾生安住一切智根，無量根，滿足一切根，無礙清淨根，平等修習諸願根。<p>「『以此無縛無著解脫心善根，得一切菩薩神力：住持無量身神力；無量智慧境界神力；不離一處，悉能示現一切佛剎神力；菩薩無礙不可制持自在神力；示現攝取一切佛剎，安置一處自在神力；一身充滿一切佛剎自在神力；菩薩無礙解脫自在神力；少方便一念自在神力；依無所有自在神力；以一毛悉縛無量世界，悉持遊行法界等佛剎，示現眾生，令得究竟妙智慧門自在神力，修習普賢菩薩所行。<p>「『以此無縛無著解脫心善根，於一念頃，悉能往詣無量佛剎；於一身中，悉能容受無量佛剎；逮得甚深微妙智地，善能分別諸佛世界，得無生心，悉入普賢菩薩法門，生菩薩行。<p>「『以此無縛無著解脫心善根，生如來家，修菩薩行；具足無量無數不思議法，無量大願皆悉成滿，分別一切法界及三世法界而無懈怠，隨順普賢菩薩諸行，究竟智界。<p>「『以此無縛無著解脫心善根，於一毛道，分別無量無數佛剎，悉能包容一切法界，究竟空界；如一毛道，一切法界、虛空界等一切毛道，亦復如是，以普賢菩薩清淨法門，開智慧眼。<p>「『以此無縛無著解脫心善根，能以無量無數阿僧祇劫以為一念，能以一切眾生諸念以為一念，此諸方便，皆由普賢菩薩深心究竟。<p>「『以此無縛無著解脫心善根，於一身內，悉能容受無量諸身；如一身，一切身亦復如是，具足普賢菩薩迴向。<p>「『以此無縛無著解脫心善根，悉入一切諸佛境界，常見諸佛虛空界等清淨法身，相好莊嚴，神力自在，梵音微妙，具足廣說無礙正法，聞彼佛法悉能受持，於彼佛身了無所有，悉得普賢菩薩無量大願，永離眾生心想見倒。<p>「『以此無縛無著解脫心善根，入一切世界，入翻覆世界，入伏世界，於一念中，悉能遍入十方世界一切佛剎，分別因那網世界，分別一切平等法界，令雜世界悉為一形，無量種種世界，無量方便入深法界，皆如虛空，而亦不壞世界之性，修普賢行，住菩薩地。<p>「『以此無縛無著解脫心善根，悉能分別一切諸想：眾生想、法想、佛剎想、方想、佛想、世想、業想、行想、解脫想、根想、時想、受持想、煩惱想、清淨想、成熟想、見諸佛想、轉法輪想、聞法解想、調伏想、種種方便出生想、種種地想、入菩薩想、修習菩薩功德想、菩薩三昧正受想、菩薩三昧起想、菩薩境界想、劫成壞想、明想、闇想、晝想、夜想、半月一月年歲時變想、去想、來想、坐想、立想、覺想、睡想，如是等一切諸想，於一念中悉能了知；心無虛妄悉離諸想，心無所著遠離障礙，一切如來智慧充滿，一切佛法長養善根；以一切佛身以熏其身，常為諸佛之所攝取，於白淨法未曾退失，善能修學等正覺法，究竟彼岸，修行諸佛普賢所行，具足諸願，受如來記，於一念中得入方便地究竟智，滿足安住。<p>「『以此無縛無著解脫心善根，以一一心觀無量心，離諸虛妄而無所依，心不一故，所行各異，業相不同，令一切眾生勇猛精進，出生普賢智慧之寶，猶如普賢。<p>「『以此無縛無著解脫心善根，於一處悉能分別無量諸處；如一處，一切處亦復如是，悉決定知滿足普賢大願智寶。
。
<juan>大方廣佛華嚴經卷第二十一<p>之八<p>金剛幢菩薩十迴向品第二十一之八<p>「『以此無縛無著解脫心善根，於一業分別知無量諸業種種緣造如一業，一切諸業亦復如是，修習普賢菩薩行業智地。<p>「『以此無縛無著解脫心善根，於一法中悉分別知一切諸法；於一切法中亦知一法，分別諸法而不違不著。<p>「『以此無縛無著解脫心善根，於一語中悉分別知無量言音，猶如呼響；如一語中一切語言亦復如是，於彼言音無所依著，住菩薩行智慧成就，逮得普賢無礙淨耳。<p>「『以此無縛無著解脫心善根，於一一法中悉能演說不可說不可說諸法，長養善根不可思議，應時說法，一切時解脫。決定了知眾生諸根，隨其所應聞佛音聲，佛一妙音悅無量眾；一如來所，菩薩大眾充滿法界；究竟了知一切諸行，住普賢地。於念念中，如說入法，長養不可說妙智慧身；盡未來劫於一切世界、一切佛所，悉能修習虛空等行，勇猛如普賢，修習大智慧，具足一切行，安住普賢地。<p>「『以此無縛無著解脫心善根，於一一根中，皆悉了知無量諸根，不可數意，不思議境界，修普賢行法門諸根。<p>「『以此無縛無著解脫心善根，具菩薩行，生真實妙智：知色微細，知身微細，知剎微細，知劫微細，知世間微細，知方微細，知時微細，知數法微細，知業微細，知報微細，知清淨微細，如是等一切微細，於一念中皆悉了知；隨順普賢菩薩所行，成就普賢真實智慧。離恐怖心，離愚癡心，離散心，離亂心，調伏諸根心，一心正受心，善分別諸法心，善安住智慧心，行普賢行，隨順普賢菩薩迴向心。<p>「『以此無縛無著解脫心善根，知眾生趣微細、知眾生死微細、知眾生生微細、知眾生處微細、知眾生生微細、知眾生種類微細、知眾生界微細、知眾生行微細、知眾生取微細、知眾生境界微細，如是等一切微細，於一念中悉能了知；修普賢行而無懈倦。<p>「『以此無縛無著解脫心善根，悉分別知初發意菩薩等一切菩薩諸行微細、菩薩處微細、菩薩自在微細、菩薩遊行無量佛剎微細、菩薩法明微細、菩薩淨眼微細、菩薩具足深心微細、菩薩往詣諸如來大眾微細、菩薩諸陀羅尼智門微細、菩薩無量無邊無所畏地一切諸辯方便演說微細、菩薩無量無邊三昧相微細、菩薩見一切佛三昧微細、菩薩莊嚴三昧微細、菩薩法界三昧智慧微細、菩薩自在三昧智慧微細、菩薩三昧智慧微細、菩薩受持盡未來際三昧智慧微細、菩薩勝妙智慧分別一切菩薩三昧微細、菩薩無量無邊一切菩薩出生三昧分別了知微細、菩薩出生三昧智慧往詣一切諸如來所微細；修習一切菩薩廣大甚深無礙三昧，究竟一切種智，得方便地、一切通地、分別實義地，菩薩離癡智，修習普賢無量諸行微細。<p>「『以此無縛無著解脫心善根，於一念中悉知菩薩一切住微細、悉知菩薩地微細、菩薩種種行微細、菩薩出生迴向微細、菩薩得一切諸佛藏微細、菩薩分別智慧微細、菩薩大願神力自在微細、演說菩薩三昧微細、菩薩神力方便微細、菩薩印微細、菩薩一生補處微細、菩薩生兜率天微細、菩薩處天宮微細、菩薩嚴淨佛剎微細、菩薩觀察人中微細、菩薩放大光明微細、菩薩了達家法微細、菩薩眷屬法微細、菩薩一切世界受生法微細、菩薩一身示一切身命終微細、菩薩身入母胎微細、菩薩處母胎微細、菩薩在胎中顯現法界等大眾自在神力微細、菩薩在母胎顯現一切佛自在微細、菩薩生法微細、菩薩遊行七步無畏智微細、菩薩現在王宮方便法微細、菩薩出家求道調伏諸根修法微細、菩薩菩提樹下坐道場法微細、菩薩降魔成最正覺法微細、如來端坐道場放光明微細、普照十方一切世界微細、顯現如來無量無邊自在神力微細、如來師子吼大般涅槃微細、如來教化一切眾生未曾有失微細、知如來金剛菩提心微細、顯現如來住持一切世界微細、於一切世界盡未來劫施作佛事而無休息微細、究竟受持一切法界微細、虛空界等一切世界為化眾生故普現佛身出興於世微細、一如來身現無量身微細、去來現在一切諸佛智慧眷屬微細，如是一切功德微細，我當悉知；具足究竟，得到彼岸，清淨示現一切眾生。於念念中智慧周滿，得不退轉，修菩薩行；具足普賢迴向功德之地，受持一切如來菩薩所行。不離菩薩諸智慧門，一切方便皆悉清淨，普能安隱一切眾生，修菩薩行。具足菩薩諸地功德，得金剛幢迴向之門，出生無量法界諸功德藏，常為諸佛之所護念。入諸菩薩深淨法門，演說一切微妙法義，無所違失，悉能慈愍一切眾生。於念念中究竟了知思議不思議地諸功德藏，於不思議出生思議，示諸法門，離語言道，得智慧地。一切菩薩皆悉同等，盡未來際修菩薩行，未曾休息。具普賢行，遠離世間一切妄想及語言道，具足受持大願自在，修菩薩行未曾斷絕。<p>「『以此無縛無著解脫心善根，入一切眾生性智微細、分別眾生性智微細、具足演說眾生性智微細、染著眾生性智微細、眾生不動性智微細、眾生動性智微細、無量無邊趣趣眾生性智微細、不可思議眾生種種行性智微細、眾生無量煩惱性智微細、眾生無量清淨性智微細，如是等一切眾生性境界智微細，於一念中如實了知。調伏安隱一切眾生，如應說法而不失時；常轉法輪攝取眾生，說諸法門，修菩薩道；智慧具足，化身無量，安隱眾生，悉令歡喜。慧日普照，深入菩提心，得菩薩自在智，覺悟安住菩薩智境界；修習大乘智，究竟普賢行。<p>「『以此無縛無著解脫心善根，悉能分別虛空法界等一切世界智微細、小世界智微細、中世界智微細、不淨世界智微細、清淨世界智微細、無比世界智微細、雜世界智微細、廣世界智微細、狹世界智微細、無礙莊嚴世界智微細、一切世界諸佛出世示現一切智微細、演說一切世界智微細、一身充滿一切世界智微細、放無量光普照一切世界智微細、一切世界一切諸佛顯現自在神力智微細、一妙音聲普聞十方一切世界智微細、一切世界現在諸佛大眾圍遶智微細、一切法界作一佛剎智微細、一佛剎作一切佛剎智微細、一切世界如夢智微細、一切世界如電智微細，如是等一切世界智微細，悉分別知。究竟了達菩薩諸行，皆悉如幻；究竟普賢菩薩行自在智，得普賢菩薩明觀；行一切菩薩行，無有休息，悉離顛倒。見一切佛及佛自在，得無礙身，智無所依，諸善根法無所染著，心之所行，悉無所有。捨離諸方堅固之相，嚴淨菩薩所行之相，而未曾取一切智相。不著眾生，三昧莊嚴；智慧隨順一切法界，於一切世界，修菩薩行。<p>「『以此無縛無著解脫心善根，深入無量法界智微細、演說一切法界智微細、度廣法界智微細、分別不可思議法界智微細、分別一切法界智微細、於一念中充滿一切法界智微細、等觀一切法界智微細、一切法界境界無所有智微細、觀察一切法界無礙智微細、解一切法界不生智微細、身持一切法界自在智微細，如是等一切法界智微細，皆悉究竟，成普賢行。受持智慧，得法自在，令眾生歡喜。不捨義身，不見法身；出生無礙平等之智，得無礙行。不著諸法，離一切有，真實無染。隨順世間，行語言法；常樂寂靜，不捨實義。智慧清淨，滅除虛妄，一切所有，悉非堅固。覺悟無量一切法界，一切世間平等不二，一切諸法亦復不二；無所依止，得入普賢菩薩行門，究竟成就平等智慧。<p>「『以此無縛無著解脫心善根，悉能分別一切諸劫智微細，無量劫即是一念智微細，一念即無量劫智微細，阿僧祇劫即是一劫智微細，一劫即是阿僧祇劫智微細，長劫即是短劫智微細，短劫即是長劫智微細，入有佛劫無佛劫智微細，數知一切劫無餘智微細，說一切劫非劫智微細，一念中覺過去、未來、現在際一切諸劫無餘智微細；如是等一切諸劫，一念中以如來智知。得一切菩薩行圓滿王心，得普賢菩薩究竟行心，得一切離虛妄心，得不退大願心，得示現無量無邊世界網中一切如來遍充滿心，得聞持諸佛善根菩薩行心，得與一切眾生大無畏心，得一切劫中示現諸佛出興世心，得一一世界中盡未來以行菩薩道無休息心，得一切世界中如來身業充滿菩薩身心。<p>「『以此無縛無著解脫心善根，知無量甚深法智微細，勝法智微細，雜法智微細，莊嚴法智微細，廣說一切諸法智微細，一切法即是一法智微細，一法即是一切法智微細，一切法悉入非法智微細，非法入一切法亦不違法智微細，入一切佛法方便無有餘智微細；如是一切諸微細法，以無礙智悉能了知。得一切行同一行心，得究竟無量無邊法界心，得無畏力分別法心，決定安住諸無礙行。以一切智充滿諸根，一切佛智正念方便，皆悉現前；成就諸佛廣大功德，充滿世界。普入一切諸如來身，示現一切菩薩身業，出妙音聲普遍世界一切佛所，得威神力智慧意業，出生無量分別方便一切種智，修普賢行得不退轉智。<p>「『以此無縛無著解脫心善根，知出生一切佛剎無餘智微細，出生一切眾生諸通智慧無餘智微細，出生諸法業報無餘智微細，出生一切眾生心無餘智微細，出生隨時說法無餘智微細，出生分別一切法界無餘智微細，出生虛空界等三世智慧無餘智微細，出生一切語言道法無餘智微細，出生一切世間諸法無餘智微細，出生離世間行法無餘智微細，如是等一切出生智微細；一切如來道、一切菩薩道、一切眾生道出生智微細；修菩薩行，安住普賢行，隨義隨味，皆如實知如夢、如電、如幻、如響、如化；寂滅一切法界，無有真實，無所染著。出生諸佛平等智慧，皆悉究竟，修普賢行，出生微細智。』<p>「菩薩摩訶薩以如此無縛無著解脫心善根，皆悉迴向：不妄取世間及世間法，不妄取菩提及菩薩，不妄取菩薩行及出生死道，不妄取一切佛及佛法，不妄取調伏不調伏眾生，不妄取善根及迴向，不妄取自己及他人，不妄取施物及受者，不妄取菩薩行及菩提，不妄取法及解法者；如是菩薩摩訶薩無縛無著解脫心善根，迴向無縛無著解脫身、無縛無著解脫口、無縛無著解脫業、無縛無著解脫報、無縛無著解脫世間、無縛無著解脫佛剎、無縛無著解脫眾生、無縛無著解脫法、無縛無著解脫智；菩薩摩訶薩如是迴向時，則與三世諸佛一切菩薩迴向同等。成就安住三世諸佛一切菩薩迴向，於三世諸佛菩薩迴向，得不退轉。隨順過去一切佛教，具足未來一切佛教，得現在一切佛教；滿足過去諸佛平等正法，成未來諸佛平等正法，向現在諸佛平等正法；與行過去一切佛境界，住未來一切佛境界，等現在一切佛境界；與三世諸佛善根無異，住三世諸佛所住，與三世諸佛同一境界，不違三世諸佛。<p>「佛子！是為菩薩摩訶薩第九無縛無著解脫心善根迴向。菩薩摩訶薩安住此迴向，一切善根迴向，一切金剛山所不能壞，於一切眾生，第一殊勝；一切眾魔所不能壞，悉能摧滅眾魔邪業，普現一切世界行菩薩行。以善方便，廣為眾生說諸佛法，捨離愚癡，隨順一切佛法智慧。菩薩摩訶薩隨所生處，行、住、坐、臥一切常得不壞眷屬，得清淨念，悉能聞持三世一切諸如來法。盡未來際劫，行菩薩行，未曾休息，而無染著。得普賢行，諸願滿足，得一切智，施作佛事，悉得諸佛菩薩無量自在。」<p>爾時，金剛幢菩薩承佛神力，普觀十方，以偈頌曰：「菩薩未曾有慢心，一切諸方無比尊，隨本所修功德業，亦復不起輕慢心。所修一切諸功德，不為自己及他人，以無縛著解脫心，迴向饒益一切眾。永離一切自高願，亦復棄捨憍慢心，於最勝所起身業，勸請說法種種行。所作無量諸功德，饒益一切眾生類，安住無著解脫心，迴向一切諸如來。世間無量群生類，種種方便諸技術，勝妙甚深微細事，悉能具足分別知。世間所有種種身，斯由身業之所得，覺悟無量生死行，逮得不退智慧門。十方一切無量剎，微細勝妙伏世界，菩薩深入智慧門，於一毛孔悉了知。一切眾生無量心，明者了知即一心，菩薩覺悟智慧門，不捨增長諸業行。一切眾生種種根，上中下品各不同，所有甚深諸功德，菩薩隨性悉了知。一切眾生種種業，上中下品差別相，菩薩深入如來力，悉能具足分別知。不可思議無量劫，悉能了知即一念，一切十方所行業，菩薩覺悟清淨知。悉能逆順知三世，分別其相各不同，而亦不違平等相，是則離癡菩薩行。一切眾生無量行，愛慢諸結各不同，菩薩別相分別知，亦復不捨無相觀。十方世界諸如來，具足示現大自在，難見難得難思議，菩薩悉能分別知。兜率陀天大導師，無比最勝人師子，功德甚深廣清淨，一切如實見其性。示現降神處母胎，無量自在大神變，成佛涅槃轉法輪，一切世間莫能轉。人中師子初生時，一切諸勝悉奉敬，天王帝釋梵天王，諸有智者悉敬侍。十方一切無有餘，無量無數諸法界，無始無末無中間，示現無量自在力。人中尊導現生已，遊行諸方各七步，觀察一切眾生類，無礙法門覺一切。觀見眾生沒五欲，人中師子現微笑，眾生盲冥愚癡覆，我當度脫三有苦。大師子吼出妙音，我為世間第一尊，顯現明淨智慧燈，永滅生死愚癡闇。人中師子出世間，放大光明無有量，斷除一切諸惡道，無量眾苦究竟滅。或時示現處宮殿，或現捨家行學道，人中師子現自在，饒益一切眾生故。菩薩初坐道場時，六反震動諸大地，普放無量大光明，遍照五道眾生類。震動一切魔宮殿，開發十方眾生心，昔於菩薩有緣者，皆悉覺悟真實義。一毛道中無量乘，十方一切諸佛剎，眾生道乘無有量，彼現最勝大神變。如是方便隨順覺，如一切佛所演說，若諸如來所不說，亦悉解了分別知。除滅一切眾魔怨，普覆三千大千界，深入一切無礙門，能壞一切諸魔道。如來或在諸佛剎，或復現處諸天宮，或復現身梵宮殿，菩薩悉見無障礙。轉於清淨妙法輪，如來法身無邊際，悉於三世一切劫，最勝演說無窮盡。諸佛無等師子座，悉皆充滿十方界，種種妙相而莊嚴，佛處彼座難思議。真佛子等悉圍遶，充滿法界無有餘，說菩薩行無邊際，隨順諸佛出要道。智者能以一方便，攝諸佛法無有餘，種種莊嚴最勝法，皆悉充滿於法界。無等無量妙自在，示現一切種種身，又現諸趣無量生，或現采女眾圍遶。示現出家行學道，欲令眾生諸根利，乃至示現般涅槃，分布舍利起塔廟。如是種種無量行，如來演說佛所住，一切如來諸功德，究竟遍知到彼岸。如是種種無量行，於一切劫無休息，亦未曾生憂慼心，菩薩皆悉善迴向。一切諸佛自在力，及佛無量諸功德，菩薩隨順悉了知，普為一切眾生說。如是一切諸法王，隨彼無量諸境界，於一念中悉覺悟，而亦不捨菩薩行。一切最勝甚深法，及諸佛剎正法道，隨順覺悟殊勝行，究竟迴向到彼岸。有數無數一切劫，菩薩深解即一念，具足修習菩薩行，於彼勝道不退轉。十方無量一切剎，或有淨妙或垢穢，及彼一切諸如來，菩薩皆悉分別知。於念念中悉明了，不可思議無量劫，如是了知三世劫，具足安住究竟行。深入了達心所行，善方便行一切法，一切佛剎菩薩行，悉能明了分別知。出生智慧無有量，出生眾生及諸法，出生菩提力自在，一切皆悉無邊際。深入一切無有餘，分別一切諸妙法，悉分別知同異相，具足廣修菩薩行。十方一切諸佛剎，彼有無量無數眾，彼彼諸性各不同，菩薩皆能分別知。過去一切諸如來，未來現在諸導師，若能如是知迴向，則與三世諸佛等。若能如是知迴向，則與最勝功德等，則與最勝智慧等，則與最勝所行等。一切世間莫能壞，諸所學者悉成就，隨順一切諸最勝，善能觀察於世間。菩薩所行不可量，無量功德悉具足，堅固安住如來行，具足分別自在力。<p>「佛子！何等為菩薩摩訶薩第十法界等無量迴向？佛子！此菩薩摩訶薩離垢繒繫頂，受大法師記，能廣法施成大慈悲，安立眾生於菩提心，饒益眾生未曾休息。以菩提心長養善根，為一切眾生作調御師，示諸眾生一切智道，為一切眾生作法藏日，善根淨光普照一切；等心普觀一切眾生，欲令眾生常行善根未曾休息。增長清淨微妙智慧，不捨一切善根道業，為一切眾生作大智慧採寶導師，開示一切安隱正道。以一切眾生為首，修行諸法；令一切眾生，得不可壞真善知識，長養善根。菩薩摩訶薩行法施等一切善法，攝取薩婆若心，究竟正力到於彼岸。修行堅固難壞菩提之心，常樂大願，修習菩提。依善知識，離諂曲心，專求菩提，分別無量一切智門境界。<p>「菩薩摩訶薩於彼善根迴向，廣大而無限礙，乃至一句一味佛所說法，若有能聞，若持若說，以此善根如是迴向。一心正念無量無邊虛空等世界中，三世諸佛行菩薩行，以此善根迴向，令一切佛常守護念。於一世界盡未來劫，為一眾生修菩薩行；如一世界，乃至虛空、法界等一切世界，盡未來劫，為一眾生修菩薩行，為一切眾生，亦復如是。為一切眾生，以大莊嚴而自莊嚴。不生離佛善知識想，得是想故，常見現在一切諸佛，乃至未曾違離一佛。諸佛菩薩所讚梵行皆悉滿足，行不缺梵行，具足不破梵行，不濁梵行，無垢梵行，不退梵行，不壞梵行，諸佛所讚梵行，無依梵行，無所有梵行，離倒清淨順行三世諸佛菩薩梵行，無礙梵行，無取梵行，無諍梵行，無擇梵行，安住梵行，無比梵行，不動梵行，不亂梵行，無恚梵行。如我行梵行，令一切眾生，皆悉安住此諸梵行，修習梵行，具足梵行，清淨梵行，離垢梵行，明照梵行，離塵梵行，離曀梵行，離熱梵行，離纏梵行，離一切疑梵行，離一切惱害梵行，得到彼岸。<p>「何以故？菩薩若自不修梵行，令他淨修梵行，無有是處；菩薩自退梵行，令他具足梵行，無有是處；菩薩自破梵行，令他安立梵行，無有是處；菩薩自離梵行，令他立梵行道，無有是處；菩薩自滅梵行，令他修習梵行，無有是處；菩薩不樂梵行，令他樂修梵行，無有是處；菩薩不住梵行，令他安住梵行，無有是處；菩薩不究竟梵行，令他究竟梵行，無有是處；菩薩自捨梵行，令他不捨安住梵行，無有是處；菩薩壞散梵行，令他攝取梵行，無有是處。<p>「何以故？菩薩摩訶薩如說修行，遠離顛倒，又能廣說離顛倒法；實語實行，修習清淨身、口、意業，離諸染污，行無礙處，滅一切障。菩薩摩訶薩自正直心，令他正直心法；菩薩修習忍辱，以諸善根調伏其心，令他修忍，以諸善根調伏其心；菩薩自離疑悔，令他離諸疑悔；菩薩自得歡喜信心，令他得不壞信；菩薩自行堅法，令他行堅法；菩薩摩訶薩善根如是迴向。<p>「復次，菩薩摩訶薩以法施等諸善根門如是迴向：以此善根，令一切眾生悉得諸佛無盡法門，分別解說諸佛法門，摧滅一切外道邪論；令辭理窮屈，悉得三世一切諸佛所說法海，於一一生法、一一方便法、一一語言法、一一施設法、一一教法、一一說法、一一法門、一一入法、一一決定法、一一住法，悉得無量無邊無盡法藏。得無畏法深入四辯，廣為眾生說微妙法，盡未來際而無窮盡。成正直心，離諸顛倒，生無礙道，言無謬失，眾生聞法悉皆歡喜；解了眾生一切言音，得不退轉一切法明，一切眾生歡喜無量，悉皆安住一切種智。具足離癡，明淨法辯，聞持諸法，悉能分別一切世界。得法界等無量身，於一念中悉能充滿一切法界；微妙音聲遍滿無量無邊法界，示現眷屬充滿法界。修法界等菩薩淨業，得法界等無量菩薩所住，得法界等無量決定法，學法界等無量諸法究竟，住法界等無量菩薩行，迴向法界等無量菩薩內法。菩薩摩訶薩善根如是迴向，令一切眾生具足薩婆若，安住薩婆若。<p>「復次，菩薩摩訶薩善根如是迴向：見法界等無量一切佛，調伏法界等無量眾生，嚴淨法界等無量佛剎，得法界等無量菩薩智，得法界等無量無所畏，得法界等無量深妙辯，得法界等無量一切菩薩陀羅尼，得法界等無量不可思議菩薩住，具足法界等無量功德藏，具足法界等無量實義善根。菩薩摩訶薩復作是念：『以此善根，令一切眾生悉得是法，具足成滿，如我無異；一切行等，功德等，智慧等，力等，無畏等，自在等，正覺等，說法等，如實義等，論議等，諸通等。』菩薩摩訶薩善根如是迴向。<p>「復次，菩薩摩訶薩以此善根如是迴向：如法界無量，出生智慧亦復如是；如法界無量，所見諸佛亦復如是；如法界無量，往諸佛剎亦復如是；如法界無量，菩薩所行亦復如是；如法界不可斷，得一切智亦復如是；如法界等一，得一切智亦復如是；如法界自然清淨，令一切眾生清淨亦復如是；如法界隨順悉至一切，令一切眾生行普賢菩薩行亦復如是；如法界莊嚴一切眾生，令一切眾生得普賢菩薩莊嚴亦復如是；如法界不可壞，令一切眾生得不壞善根亦復如是。<p>「復次，菩薩摩訶薩以此善根如是迴向：令一切諸佛菩薩皆悉歡喜，令諸善根趣薩婆若，令諸善根趣一切智，至一切道，令一切眾生常見諸佛。<p>「菩薩摩訶薩以此善根如是迴向：見一切佛能作佛事故迴向、見一切佛不於佛事生住著心故迴向、見一切佛悉令眾生普得清淨故迴向、見一切佛悉能了知故迴向、見一切佛悉無所著故迴向、見一切佛悉能分別無礙法故迴向、見一切佛具普賢行故迴向、見一切佛未曾失時故迴向、見一切佛出生菩薩無量諸力故迴向、見一切佛不忘其法故迴向。以此善根如是迴向：解法界無生，解法界無自性，解法界如如，解法界無依，解法界無妄，解法界離相，解法界寂靜，解法界無處所，解法界無去無集，解法界無壞。<p>「復次，菩薩摩訶薩善根如是迴向：以此法施所攝善根，令一切眾生成大法師，住一切佛無量自在；令一切眾生作無上法師，安立眾生於一切智；令一切眾生成無壞法師，一切問難無能窮盡；令一切眾生作無礙法師，具足諸法無礙照明；令一切眾生作智藏法師，巧方便說一切佛法；令一切眾生成就如來自在法師，能善巧說諸如來智；令一切眾生作淨眼法師，廣說實法不由他教；令一切眾生作正持佛法法師，具足說法，不失一味；令一切眾生作離相法師，以諸妙相而自莊嚴，放無量光廣說諸法；令一切眾生作大身法師，一身充滿無數佛剎，興大法雲，普雨佛法；令一切眾生作不失佛法大海法師，一切世間無能壞者；令一切眾生作具足圓滿日光法師，放佛慧光悉能顯照一切諸法；令一切眾生作隨順問答法師，善巧方便廣說諸法；令一切眾生作究竟眾行到彼岸法師，善巧方便開無量法藏；令一切眾生作建立正法法師，分別演說如來道智；令一切眾生作了達諸法法師，讚歎功德不可窮盡；令一切眾生作不虛誑法師，入深真妙諸方便際；令一切眾生作善覺魔事法師，悉能壞散一切諸魔；令一切眾生作諸佛攝護法師，未曾暫起我、我所心；令一切眾生作安隱正法法師，悉得菩薩一切願力。菩薩摩訶薩以此善根如是迴向：不選擇業故迴向，不選擇報故迴向，不選擇願故迴向，不選擇法故迴向，不選擇事故迴向，不選擇因故迴向，不選擇成法故迴向，不選擇名身、味身、句身故迴向，不選擇迴向故迴向，不選擇義故迴向。
。
<juan>大方廣佛華嚴經卷第二十二<p>之九<p>金剛幢菩薩十迴向品第二十一之九<p>「菩薩摩訶薩以此善根如是迴向：不著色故迴向；不著聲、香、味、觸、法故迴向；不求生天故迴向；不求欲樂故迴向；不著欲境界故迴向；不求眷屬故迴向；不求自在故迴向；不求生死樂故迴向；不著生死故迴向；不著死此生彼故迴向；不求三有樂故迴向；不求欲相應故迴向；不求樂處故迴向；不毒心故迴向；不壞善根故迴向；不依三界故迴向；不味著諸禪解脫三昧正受故迴向；不求住聲聞、緣覺乘故迴向；但欲調伏一切眾生滿足薩婆若究竟無礙智故迴向；欲令一切善根清淨無礙故迴向；欲令一切眾生超出生死，得大乘智故迴向；欲滿足金剛菩提心故迴向；欲究竟成就不死法故迴向；欲無量莊嚴諸佛種姓示現一切智自在故迴向；欲具足菩薩一切法明神力自在故迴向；欲於法界、虛空界等一切佛剎行普賢行而不退轉，以離癡金剛大莊嚴而自莊嚴，安住普賢菩薩地故迴向；欲盡未來劫行普賢行度脫眾生，示現一切諸佛莊嚴行地安住不斷故迴向。<p>「菩薩摩訶薩如是平等心迴向；平等法心迴向；一切眾生無量心迴向；無諍心迴向；無所有心迴向；不亂心迴向；等入三世心迴向；於三世諸佛種姓心迴向；得不死神通心迴向；得如來涅槃心迴向；令一切眾生離地獄、餓鬼、畜生、閻羅王處故迴向；令一切眾生除滅障道法故迴向；令一切眾生悉具善根歡喜故迴向；欲不失轉法輪時故迴向；欲令一切眾生成十力輪到彼岸故迴向；欲令滿足無量無邊菩薩清淨法願故迴向；欲令成就善知識器，隨順一切善知識教具菩提心寶故迴向；欲令一切住佛深法，正直修習一切佛法，具足無上智慧光明故迴向；欲令一切菩薩無礙慧明常現在前故迴向；欲令一切常見諸佛現在前故迴向；欲令一切得明淨法門故迴向；欲令一切離諸恐怖，具無所畏菩提心門故迴向；欲令一切得菩薩不可思議諸住智門故迴向；欲令一切大悲救護悉得清淨故迴向；欲令一切無餘佛剎皆悉莊嚴故迴向；欲令一切除滅一切魔業鉤餌及魔巧術故迴向；欲令一切修菩薩行，不著一切佛剎故迴向；欲令一切度一切佛法，得一切智廣大心故迴向。菩薩摩訶薩以此善根，欲令正念清淨故迴向；欲決定故迴向；欲攝取一切佛法分別了知故迴向；欲得無量無邊無礙智故迴向；欲得清淨正直心故迴向；欲令一切眾生修習大慈心故迴向；修習大悲心故迴向；修習喜心故迴向；修習捨心故迴向；得二種無礙解脫，安住善根故迴向；欲分別一切緣起法故迴向；欲分別緣起法，得法化生心故迴向；欲得勇猛幢心故迴向；欲得不壞幢藏故迴向；欲壞一切魔故迴向；欲得一切清淨無礙法心故迴向；欲行一切菩薩行得不退轉心故迴向；欲得樂求勝妙心故迴向；欲得一切功德法自在智樂，求一切智故迴向；欲滿一切願、滅一切惡，受離垢記，得佛自在，為一切眾生轉不退法輪故迴向；欲令如來諸妙勝法無量智慧日光莊嚴大智光明普照一切眾生法界故迴向；欲調伏一切眾生皆悉歡喜成就大願，盡未來劫行菩薩行，滅諸煩惱，離垢清淨，壞裂愛網，除愚癡闇，具足離垢無礙之法，修行菩薩不退轉行，得一切種智故迴向；欲令一切眾生得無礙無上妙智慧身，示現無量諸佛身故迴向。菩薩摩訶薩善根如是迴向，不著五欲，不依三界。何以故？菩薩摩訶薩以無染污善根迴向；遠離瞋恚善根迴向；捨離愚癡善根迴向；不可沮壞善根迴向；遠離憍慢善根迴向；除滅諂曲善根迴向；以正直心善根迴向；精勤修習善根迴向。菩薩摩訶薩如是迴向時，得大歡喜；於菩薩行得正希望：趣摩訶薩道，具佛種姓，得佛智慧，離一切惡，降伏眾魔；悉能調伏一切眾生，令善知識皆悉歡喜；己所修願皆悉成滿，請一切眾生，設大施會。<p>「復次，菩薩摩訶薩以此法施善根如是迴向：令一切眾生皆悉具足清淨法音，得柔軟音，得和悅音，得不可思議音，得可愛樂音，得充滿一切佛剎音，得不可思議功德莊嚴音，得滅高大散亂音，得充滿法界淨妙音，得攝一切眾生音；令一切眾生得無量音智；令一切眾生得清淨妙音；令一切眾生悉得音聲妙自在智；令一切眾生得一切莊嚴音；令一切眾生悉得妙音，眾生樂聞無有厭足；令一切眾生得解脫音，悉到彼岸；令一切眾生得歡喜音；令一切眾生得佛清淨語言音；令一切眾生得佛音聲，具妙辭辯遠離愚癡；令一切眾生得莊嚴諸法妙陀羅尼，於一一法說無量行，眷屬無數，充滿法界，悉能聞持不可思議金剛正法，廣分別說，能以無量句身、味身具足演說無量法藏，種種法相，住無著處，得諸法明；令一切眾生究竟薩婆若，攝一切法，以句身、味身於諸法義得自在音，於無礙音具足自在，得到彼岸；令一切眾生得無憂音聲，得無畏音聲，得無染污音聲，得功德音聲，得令眷屬歡喜音聲，得如法音聲，得諸佛法語言音聲，得疾除滅一切眾生疑網音聲，得具足辯才不斷音聲，得勝覺悟眾生音聲。<p>「復次，菩薩摩訶薩以此善根如是迴向：令一切眾生得淨法身；令一切眾生得淨妙功德；令一切眾生具諸相好；令一切眾生得淨業報；令一切眾生得清淨薩婆若心；令一切眾生得無量清淨菩提之心；令一切眾生得淨方便悉能分別眾生諸根；令一切眾生得清淨性；令一切眾生得清淨無礙行滿足諸願；令一切眾生得清淨正念智慧不斷辯才。<p>「菩薩摩訶薩以此善根如是迴向：令一切眾生得如是等清淨妙身，所謂：明淨身、離濁身、究竟淨身、清淨身、離塵身、離種種塵身、離垢身、光明身、可愛樂身、無礙身，以如是身普應十方一切世界，示一切業，示現眾生，普照一切，示現一切猶如鏡像淨水之月，令一切眾生悉得如是淨妙之身。示現眾生菩薩諸行；示現眾生諸深妙法；示現眾生無量功德；示現眾生真實正道；示現眾生具足諸法；示現眾生一切大願住於一剎；示現一切世界如來出世；示現一切諸佛神足自在；示現受持菩薩不思議解脫；示現普賢諸行一切願智。菩薩摩訶薩善根如是迴向：令一切眾生成就一切功德智身。<p>「復次，菩薩摩訶薩以此法施所攝善根如是迴向：令一身遍一切世界，行菩薩行，眾生見者，皆悉不空，得不退轉菩提之心；令一切眾生隨順真實，得不壞心；令一切眾生於一切世界盡未來劫，行菩薩道而無厭足。具法界等大慈悲心，教化眾生未曾失時。分別諸根，念善知識於一念中，悉見現在一切諸佛正念如來，未曾暫捨。修諸善根無有虛欺，安立眾生於一切智，悉得不退清淨法輪，悉得一切諸佛法明，受持一切諸佛法雨，行菩薩行。入一切眾生，入一切剎，入一切法，入一切世間，入一切三世，入一切眾生諸業報智，入一切菩薩巧方便智，入一切菩薩出生智，入一切菩薩淨境界智，入一切佛住持境界，入一切無量無邊法界修菩薩行，安住諸住；是為菩薩摩訶薩法施善根迴向。<p>「復次，菩薩摩訶薩修善根業如是迴向：令一切佛剎皆悉清淨，以無量莊嚴具而莊嚴之；令一佛剎廣大如法界，如一佛剎，一切佛剎亦復如是。得最正覺於一佛剎，悉皆顯現一切佛剎，如一佛剎，一切佛剎亦復如是。彼一一剎以法界等諸莊嚴具而莊嚴之：無量阿僧祇眾寶莊嚴；無量阿僧祇清淨眾寶高座，諸妙寶衣以敷其上；無量阿僧祇眾妙寶帳，一切寶鈴諸寶垂帶以為莊嚴；無量寶蓋以張其上；無量寶雲雨一切寶，散眾寶華，見者無厭；無量妙寶以為欄楯，妙寶樓閣而莊嚴之；無量寶鈴自然演暢諸佛妙法；無量寶華周遍充滿，眾妙寶色以為莊嚴；無量寶樹充滿其剎，出生無量妙寶華果；無量妙寶以為宮殿，妙寶樓觀遍遊諸剎；無量妙寶以為欄楯大寶莊嚴；無量妙寶為偏樓閣，一切淨寶而莊嚴之；無量寶門，種種寶鬘而嚴飾之；無量珍寶半月形像，悉以眾寶而莊嚴之；無量無數不可思議珍寶莊嚴，諸佛淨業善根所起；無量寶藏莊嚴，又以眾寶而莊嚴之；流出無量清淨寶河，常流正法未曾斷絕；無量法海周遍其剎，正法淨水湛然充滿；無量阿僧祇寶分陀利華皆悉充滿，自然演出正法華音；無量阿僧祇須彌寶山莊嚴，智慧須彌皆悉具足；無量阿僧祇八楞妙寶莊嚴，諸寶瓔珞以為垂帶；無量阿僧祇明淨寶莊嚴，放大慧光普照法界；無量阿僧祇寶鈴莊嚴，自然演出微妙音聲；無量阿僧祇眾寶階道以為莊嚴，菩薩妙寶皆悉充滿；無量阿僧祇寶繒莊嚴，不可思議寶色清淨建立；無量阿僧祇寶幢莊嚴，半月寶像而嚴飾之；無量阿僧祇寶幡莊嚴，悉能普雨無量寶幡；無量阿僧祇寶繒莊嚴充滿世界，莊飾虛空，敷無量阿僧祇細軟寶衣以為莊嚴；無量阿僧祇眾寶旋流以為莊嚴，示現菩薩清淨一切智眼；無量阿僧祇寶鬘莊嚴，一一寶鬘，百千菩薩以為嚴飾；無量阿僧祇眾寶宮殿莊嚴，悉能除滅諸處所愛；無量阿僧祇眾寶莊嚴，金剛摩尼以為嚴飾；無量阿僧祇雜寶莊嚴，示現無量清淨妙色；無量阿僧祇金剛圍山莊嚴，清淨明徹無所障礙；無量阿僧祇妙香莊嚴，其香普熏一切世界，出生無量阿僧祇諸變化身，一一化身與法界等，各放無量阿僧祇妙寶光明；一一光明出一切光，無量阿僧祇明淨寶光以為照耀，能發眾生淨智慧光；放無量阿僧祇無礙寶光，一一光明普照法界；無量阿僧祇眾寶莊嚴，一一寶中具一切寶；無量阿僧祇寶藏莊嚴，自然演說諸法寶藏；無量阿僧祇寶幢莊嚴，建立如來妙智慧幢；無量阿僧祇賢寶莊嚴，具足清淨大乘賢寶；無量阿僧祇寶園莊嚴，菩薩三昧清涼悅樂；無量阿僧祇諸妙寶音自然演出，一一音中出如來音，充滿十方無不聞者；無量阿僧祇寶像莊嚴，一一像身普放無量法寶光明；無量阿僧祇眾相莊嚴，一切眾相無相莊嚴；無量阿僧祇寶威儀莊嚴，見者樂求菩薩威儀；無量阿僧祇長養眾寶莊嚴，出生一切妙寶庫藏；無量阿僧祇眾寶安住莊嚴，一切眾寶而嚴飾之；無量阿僧祇寶衣莊嚴，皆悉普覆具足菩薩無量三昧；無量阿僧祇妙衣莊嚴，其發心者即得菩薩善現等諸陀羅尼；無量阿僧祇修寶莊嚴，悉能分別業寶報應，決定清淨；無量阿僧祇無礙知見妙寶莊嚴，若有見者悉得諸法清淨法眼；無量阿僧祇寶天冠莊嚴，具足成就智慧天冠；無量阿僧祇寶座莊嚴，成佛清淨寶師子座；然無量阿僧祇明淨寶燈，具足明淨妙智慧燈；無量阿僧祇寶多羅樹莊嚴，一一多羅樹以寶瓔珞而嚴飾之；無量阿僧祇眾寶涼臺以為莊嚴；無量阿僧祇寶樹莊嚴，不思議鳥棲集其上出妙音聲；無量阿僧祇妙寶化華莊嚴，一一華上無量菩薩結跏趺坐遍遊法界；無量阿僧祇果實莊嚴，具薩婆若大智慧果；無量阿僧祇眾寶聚落莊嚴，皆悉修習清淨正法；無量阿僧祇寶宅莊嚴，眾寶街巷人民充滿；無量阿僧祇大王寶都莊嚴，彼諸大王勇猛精進被大法鎧，於無上道堅固不退；無量阿僧祇寶舍莊嚴，除滅一切房室貪愛；無量阿僧祇寶衣莊嚴，隨意受用無所貪著；無量阿僧祇寶家莊嚴，捨家出家菩薩充滿其中；無量阿僧祇無厭足寶莊嚴，見者能生無量歡喜；無量阿僧祇寶輪莊嚴，放不思議智慧光明，轉不退輪；無量阿僧祇妙寶行樹莊嚴，以清淨因那尼羅寶而莊校之；無量阿僧祇寶地莊嚴，分別示現不思議寶；無量阿僧祇樂器莊嚴，出自然音充滿法界；無量阿僧祇樂器莊嚴，盡未來際常出法音，未曾斷絕；無量阿僧祇寶身莊嚴，充滿其剎，悉能受持一切法寶；無量阿僧祇清淨寶口莊嚴，具足一切功德藏寶，出無量阿僧祇淨寶言音，常說無量淨妙法寶；無量阿僧祇清淨寶心莊嚴，得正直寶，一切智願皆悉充滿；無量阿僧祇清淨寶念莊嚴，除滅愚癡，得一切智無上寶王；無量阿僧祇清淨寶趣莊嚴，悉能攝受一切諸佛正法之寶；無量阿僧祇菩薩寶慧莊嚴，決定善知一切佛法；無量阿僧祇不放逸寶智慧莊嚴，一切智寶皆悉充滿；無量阿僧祇清淨寶眼莊嚴，於一切十力寶無所障礙；無量阿僧祇清淨寶耳莊嚴，善能聽聞一切法界微妙音聲而無障礙；無量阿僧祇清淨寶鼻莊嚴，聞淨寶香而無厭足；無量阿僧祇清淨寶廣長舌莊嚴，善說一切諸語言法；無量阿僧祇清淨寶身莊嚴，遊行十方而無罣礙；無量阿僧祇清淨寶意莊嚴，悉能修習普賢菩薩一切大願；無量阿僧祇清淨寶音莊嚴，微妙音聲皆悉充滿一切世界；無量阿僧祇寶身業莊嚴，具足一切智慧寶業；無量阿僧祇寶口業莊嚴，廣說無量智慧妙寶；無量阿僧祇清淨寶意業莊嚴，究竟一切無礙寶智。<p>「菩薩摩訶薩復如是念：於彼一切諸如來剎，於一佛剎、一方、一毛道中成就無量無數不可思議清淨智慧。諸大菩薩皆悉充滿，如一佛剎、一方、一毛道盡虛空、法界等，一切佛剎，一切方，一切毛道亦復如是。是為菩薩摩訶薩迴向妙寶莊嚴一切佛剎，如寶莊嚴一切佛剎，廣說香莊嚴，乃至究竟無量清淨妙香意業無礙寶智亦復如是。廣說華莊嚴，乃至究竟淨華意業無礙寶智亦復如是。廣說鬘、塗香、末香、衣、蓋、幢幡，乃至百事莊嚴亦復如是。如是菩薩摩訶薩以此法施等所攝善根迴向：長養善根故迴向，嚴淨佛剎故迴向，令一切眾生清淨平等故迴向。令一切眾生除滅瞋恚；令一切眾生具足平等甚深佛法；令一切眾生具足平等不可壞清淨功德力；令一切眾生悉得平等無盡智慧度諸佛法；令一切眾生悉得平等清淨梵音；令一切眾生悉得平等無礙淨眼，究竟虛空法界等無礙智；令一切眾生悉得清淨平等正念，盡過去劫；令一切眾生悉得平等無礙智，決定了知一切諸法；令一切眾生悉得平等菩提，充滿法界無所障礙；令一切眾生悉得平等諸妙善根；令一切眾生悉得平等身、口、意業，具足功德莊嚴清淨；令一切眾生悉得平等普賢菩薩一切所行；令一切眾生悉得平等清淨佛剎；令一切眾生悉得平等具足，深入一切智行；令一切眾生離一切惡，悉得平等善根迴向；令一切眾生悉得平等一切知見，皆能分別他人心念；令一切眾生悉得平等安住白法；令一切眾生悉得平等，於一念中具一切智，究竟滿足無上菩提；令一切眾生成就一切平等道行，清淨具足。菩薩摩訶薩以此善根，普為一切平等迴向；令一切眾生悉得清淨分別諸法之力，廣為眾生解說迴向。<p>「菩薩摩訶薩復作是念：以此善根令一切眾生修菩薩淨行，得無量法海，於一一法海無量法界等，清淨智慧普照法界；令一切眾生分別解說一切句義；令一切眾生悉得一切法明三昧普照諸法；令一切眾生皆悉具足隨順三世諸佛辯才；令一切眾生得三世佛自在之身；令一切眾生得無礙善根，起佛法愛，不退大悲，救護眾生；令一切眾生得無礙智不思議法，能淨歡喜一切眾會；令一切眾生於一切佛剎、飜覆佛剎、俯伏佛剎、微細佛剎、廣大佛剎、清淨佛剎、穢濁佛剎，於如是等諸佛剎中，悉轉清淨不退法輪；令一切眾生於念念中悉得無盡無所畏辯，廣說佛法，不可窮盡；令一切眾生常樂，一向專求勝法，於一切法得智慧自在；令一切眾生皆悉歡喜，廣說一切法。復次，菩薩摩訶薩安住法界無量善根迴向；法界無量身業迴向；法界無量口業迴向；法界無量意業迴向；法界無量妙色迴向；法界無量妙受、想、行、識迴向；法界無量平等陰迴向；法界無量平等界迴向；法界無量平等入迴向；法界無量內平等迴向；法界無量外平等迴向；法界無量勇猛精進平等迴向；法界無量正直心平等迴向；法界無量方便平等迴向；法界無量性平等迴向；法界無量諸根平等迴向；法界無量三世平等迴向；法界無量業報平等迴向；法界無量離諸煩惱清淨平等迴向；法界無量一切眾生平等迴向；法界無量一切佛剎平等迴向；法界無量一切諸法平等迴向；法界無量一切世間平等迴向；法界無量一切諸佛菩薩平等迴向；法界無量一切菩薩行願平等迴向；法界無量一切菩薩平等道迴向；法界無量一切菩薩成就一切善根迴向；法界無量一切諸法平等無二迴向；法界無量一切如來眷屬圓滿平等迴向。<p>「菩薩摩訶薩如是迴向時，安住法界等無量清淨身業；安住法界等無量清淨口業；安住法界等無量清淨意業；安住法界等無量清淨行願；安住法界等無量清淨眷屬；安住法界等無量一切菩薩清淨智慧，廣說諸法；安住法界等無量清淨身，充滿一切世界、法界，得一切法明清淨無畏，以一言音悉除一切眾生疑惑，皆令歡喜，調伏諸根，安立無上智、諸力、無畏一切自在力佛無量功德上妙法中。<p>「佛子！是為菩薩摩訶薩第十法界等無量迴向。菩薩摩訶薩以此法施等一切善根悉迴向已，成就普賢菩薩無量無邊一切行願，悉能嚴淨無量無邊虛空、法界等一切佛剎，令一切眾生亦復如是。具足成就無量無邊智慧，深入一切法，於念念中示現無量無數一切世界諸佛出世。悉得無量無邊諸佛自在；悉得無量無邊如來自在；悉得無量無邊廣大自在；悉得無量無邊無礙自在；悉得無量無邊無障自在；悉得無量無邊不可思議自在；悉得無量無邊令一切眾生清淨自在；悉得無量無邊一切世界住持自在；悉得無量無邊一切不可言說自在；悉得無量無邊一切時自在；悉得無量無邊一切諸通無礙智自在；悉得無量無邊廣說諸法充滿法界自在；悉得無量無邊滿足普賢菩薩淨眼；悉得菩薩無量無邊淨耳，聞持諸佛所說正法，能以一身結跏趺坐，充滿十方一切世界，而不迫迮一切眾生；悉得無量無邊具足深入三世智慧；悉得無量無邊清淨菩提、清淨眾生、清淨佛剎、清淨諸佛、清淨諸入；悉得無量無邊虛空、法界等清淨智慧；悉得無量無邊眾生語言音聲清淨智慧，放大光明，普照十方一切世界，出生三世諸菩薩行清淨智慧，於一念中皆悉究竟三世如來清淨智慧，令一切眾生皆悉清淨，具足成就平等正觀，決定智慧，究竟到彼岸。」<p>爾時，佛神力故，十方各百萬佛剎微塵等世界六種震動；佛神力故，法如是故，雨天華雲，雨天鬘、天末香、天寶衣、天莊嚴、天香、天摩尼寶、天沈水香、天阿伽樓香、天婆羅揵馱香、天堅固香、天栴檀香、天雜色幡蓋。無量阿僧祇天身不可思議微妙法音、不可思議諸天妙音讚歎如來；無量阿僧祇諸天讚歎善哉雲雨；無量阿僧祇那由他諸天恭敬禮拜；無量阿僧祇那由他諸天歡喜念佛，修習不可思議諸佛功德；無量阿僧祇諸天出娛樂音供養如來；放無量阿僧祇廣大光明，出過諸天，普照虛空、法界等一切佛剎，示現無量阿僧祇如來化身，自在威力，出過諸天。如此世界，一切四天下兜率陀天刪兜率陀天王宮，說如是法，一切十方世界刪兜率陀天王宮亦復如是。<p>爾時，佛神力故，十方各過百萬佛剎微塵等世界，各有百萬佛剎微塵等菩薩悉來雲集，咸作是言：「善哉！善哉！佛子！乃能說此諸大迴向。我等悉同一號，名金剛幢。於金剛光世界，金剛幢佛所來詣此土。彼諸世界佛神力故，亦說是法；大會眷屬、說法句味，皆悉同等。我等承佛神力，從彼土來，為汝作證。如我來此世界為汝作證，一切十方一切四天下刪兜率陀天王宮摩尼寶殿上說如是法，往為作證，亦復如是。」<p>爾時，金剛幢菩薩承佛神力，觀察十方及諸眷屬，一切法界，諸義句味，修習無量廣大之心，無上大悲普覆一切。其心安住三世一切諸佛種性，悉究竟度諸佛功德，成就諸佛自在寶身。悉能分別一切眾生希望心行，隨彼所種善根，悉知其時；隨順法身，示現色身。如是觀已，以偈頌曰：「菩薩受此，無量法寶，自然正覺，大法師記。為調御師，普照諸法，善悟無礙，最正覺道。菩薩為法，調御大師，能廣演說，難得深法。十方一切，無量大眾，皆悉安立，諸正法門。菩薩悉飲，無量法海，興大法雲，普雨法雨。耀明法日，普照世間，說微妙法，饒益眾生。此法施主，甚難值遇，具足成就，諸法方便。以智慧明，普照其心，為世無畏，廣說深法。善能修習，變化之心，廣能開發，諸正法門。成就諸門，最勝法海，普為世間，擊甘露鼓。能具足說，難得妙法，以法長養，一切功德。清淨正法，真直之法，示現眾生，甚深法藏。最勝授彼，灌頂法王，具足成就，智慧藏身。無相妙智，觀法真相，菩薩善法，而得安住。菩薩法施，最為殊勝，一切諸佛，咸共讚歎。隨順一切，天中之天，彼能出生，一切諸佛。菩薩清淨，微妙法身，悉從諸佛，真法化生。明淨法燈，饒益眾生，說無量法，除滅憂惱。菩薩布施，清淨妙法，隨順思惟，一切善根。無量世界，所作功德，清淨智慧，皆悉迴向。一切諸佛，所得功德，悉令眾生，具足成就。分別一切，清淨功德，究竟諸佛，莊嚴彼岸。十方一切，無量無數，諸如來等，嚴淨佛剎。如是一切，無餘佛土，眾生莊嚴，不可思議。一切如來，所有智慧，悉令眾生，清淨具足。猶如普賢，菩薩莊嚴，悉令眾生，亦復如是。具足成就，無量自在，充滿無餘，一切世界。一切十方，無餘眾生，皆悉安住，彼清淨行。十方無量，一切佛剎，彼諸如來，行菩薩行。悉令十方，一切眾生，究竟成就，無上勝行。一切佛子，行佛功德，無量無邊，不可稱數。諸佛如來，悉分別知，皆令眾生，具足成就。菩薩具足，諸神通力，悉能善學，一切所學。遊行十方，一切世界，示現無量，自在神力。菩薩能於，一念之中，悉見諸佛，與眾生等。菩薩能於，一毛道中，悉見一切，諸佛正法。一切眾生，無量諸行，一切最勝，悉分別知。常平等心，恭敬供養，一切十方，無量諸佛。種種眾香，諸雜寶華，無量寶衣，及諸幡蓋。悉皆充滿，無量法界，以用供養，一切諸佛。菩薩能於，一毛道中，悉見諸佛，數不可議。普能供養，世間明燈，其所聞法，悉能受持。恭敬禮拜，五體投地，舉身自歸，一切最勝。盡未來際，無量諸劫，讚歎十方，一切最勝。於一佛所，諸供養具，數與一切，眾生類等。如一佛所，諸供養具，一切佛所，亦復如是。無量無邊，一切諸劫，菩薩恭敬，一切導師。窮盡無量，一切諸劫，恭敬供養，而無厭足。一切眾生，無量諸劫，於此劫中，修菩薩行。恭敬供養，一一如來，盡一切劫，而無厭足。一切最勝，所說大劫，悉無有能，稱量數者。爾所一切，諸大劫中，修菩薩行，而無厭足。悉能覺悟，一切法界，廣大無邊，無有分際。眾妙寶華，充滿其中，以用供養，眾生等佛。諸妙寶華，色香具足，清淨鮮潔，無量莊嚴。一切世間，無可為譬，而以供養，一切最勝。眾生數等，無量佛剎，諸妙寶蓋，彌滿其中。悉以此蓋，奉一如來，供一切佛，亦復如是。微妙最勝，奇特塗香，一切世間，無有倫匹。以此塗香，盡眾生劫，供養一切，諸佛如來。如是末香，種種雜華，微妙香熏，無量寶衣。無數妙寶，諸莊嚴具，以供如來，而無厭足。眾生數等，一切諸佛，於一念中，悉成正覺。以無量偈，讚歎宣揚，恭敬供養，天人導師。眾生數等，世間明智，菩薩無上，殊勝供養。眾生數等，一切諸劫，如來歎德，猶不能盡。如是供養，一切諸佛，具足成就，如來自在。安住普賢，菩薩所行，悉能覩見，一切諸佛。已作未作，及現所作，無量無數，一切善根，修習普賢，菩薩所行，安住普賢，菩薩諸地。一切世間，悉無有餘，諸佛所知，眾生種類，悉令成就，智慧明達，猶如普賢，菩薩所得。如佛所說，一切諸行，菩薩悉能。具足修習。悉以迴向，一切眾生，普令成就，無上迴向。一切十方，諸如來剎，悉能覺悟，了達其因。悉令一切，無餘眾生，皆與普賢，菩薩齊等。成就布施，悉如迴向，持戒具足，如普賢力。勇猛精進，而不退轉，成就忍辱，不可沮壞。善入甚深，諸禪正受，分別了知，一切三昧。清淨智慧，了達三世，一切世間，所不能知。身口諸業，及與意業，音聲語言，皆悉清淨。究竟成就，菩薩諸行，悉與普賢，菩薩齊等。譬如如如，一切法界，捨離憍慢，諸散亂心。永滅障礙，普皆清淨，悉令眾生，亦復如是。如是殊妙，最勝迴向，一切如來，之所演說。以此無量，善根迴向，具足成就，菩薩所行。一切無餘，諸佛真子，普修行此，深迴向法。攝取一切，微妙法界，深入安住，諸善逝力。若有樂求，此殊勝行，如來所說，甚深彌廣。此諸佛子，皆悉安住，具足成就，猶如普賢。一切眾生，尚可知數，一切三世，心猶可知。普賢菩薩，功德深廣，無量無邊，不可了知。一毛可量，十方虛空，一切剎塵，悉可知數。殊勝大仙，真佛子等，所住功德，不可稱量。」
。
<juan>大方廣佛華嚴經卷第二十三<p>之一<p>十地品第二十二之一<p>爾時，世尊在他化自在天王宮摩尼寶殿上，與大菩薩眾俱，於阿耨多羅三藐三菩提皆不退轉，從他方世界俱來集會。<p>此諸菩薩，一切菩薩智慧行處悉得自在，諸佛如來智慧入處悉皆得入；善能教化一切世間，於念念中普能示現神通等事；具足一切菩薩所願，於一切世、一切劫、一切國土，常修一切諸菩薩行；具足菩薩福德智慧而無窮盡。能為一切而作饒益；能到一切菩薩智慧方便彼岸；能令眾生背生死道向涅槃門；不斷一切菩薩所行；善遊一切菩薩禪定解脫三昧神通明慧，諸所施為善能示現。一切菩薩無作神足皆悉已得，於一念頃能至十方諸佛大會，勸發諮請受持法輪，常以大心供養諸佛，常能修習諸大菩薩所行事業；其身普現無量世界，其音遍聞無所不至，其心通達明見三世一切菩薩所有功德具足修習。如是諸菩薩摩訶薩功德無量無邊，於無數劫說不可盡。其名曰：金剛藏菩薩、寶藏菩薩、蓮華藏菩薩、德藏菩薩、蓮華德藏菩薩、日藏菩薩、月藏菩薩、淨月藏菩薩、照一切世間莊嚴藏菩薩、智慧照明藏菩薩、妙德藏菩薩、栴檀德藏菩薩、華德藏菩薩、優鉢羅華德藏菩薩、天德藏菩薩、福德藏菩薩、無礙清淨智德藏菩薩、功德藏菩薩、那羅延德藏菩薩、無垢藏菩薩、離垢藏菩薩、種種樂說莊嚴藏菩薩、大光明網藏菩薩、淨明威德王藏菩薩、大金山光明威德王藏菩薩、一切相莊嚴淨德藏菩薩、金剛焰德相莊嚴藏菩薩、焰熾藏菩薩、宿王光照藏菩薩、虛空無礙妙音藏菩薩、陀羅尼功德持一切世間願藏菩薩、海莊嚴藏菩薩、須彌德藏菩薩、淨一切功德藏菩薩、如來藏菩薩、佛德藏菩薩、解脫月菩薩。如是等菩薩摩訶薩無量無邊，不可思議、不可稱說，金剛藏菩薩而為上首。<p>爾時，金剛藏菩薩摩訶薩承佛威神，入菩薩大智慧光明三昧。即時十方世界於一方過億佛土微塵數世界，有十億佛土微塵數佛皆現其身，名金剛藏；十方世界皆亦如是，同聲讚言：「善哉！善哉！金剛藏！乃能入是菩薩大智慧光明三昧，如是十方世界微塵數等諸佛皆同一號，加汝威神。所謂：盧舍那佛本願力故；本威神力故；汝有大智慧故；欲宣一切菩薩不可思議諸佛法明故。所謂：入智慧地故；攝一切善根故；善分別一切佛法故；廣法智故；決定說諸法故；無分別智善分別故；一切世間法不能染故；出世間善根清淨故；得不可思議智力故；得一切智人智境界故。所謂：如實說菩薩十地差別故；菩薩安住十地故；分別說無漏法故；大智慧光明善分別以自莊嚴故；入具足智門故；隨所應住次第說故；得無礙樂說光明故；具足大無礙智地故；不忘失菩薩心故；教化成熟一切眾生界故；得至一切處決定智故。<p>「金剛藏！汝當說此法門差別。所謂：諸佛神力故；汝能堪受如來智慧神力故；自善根清淨故；清淨法界故；饒益眾生故；入法身智身故；於一切佛得授記故；得一切世間高大身故；過一切世間道故；淨出世間善根故。」即時十方諸佛與金剛藏真實無上身，與無障礙樂說辯，與善分別清淨智慧，與善憶念不忘，與善決定慧，與至一切智處，與諸佛無壞力，與諸佛無所畏，與諸佛無礙智分別諸法善開法門，與一切諸佛上妙身、口、意業。<p>何以故？以得菩薩大智慧光明三昧故，亦是菩薩本願力故，直心清淨故，智慧明白故，善集助道法故，善修本業故，念持無量法故，信解清淨光明法故，善得陀羅尼門不可壞故，法界智印善印故。<p>爾時，十方諸佛，皆申右手摩金剛藏菩薩頂；金剛藏菩薩即從三昧起，告諸菩薩言：「諸佛子！是諸菩薩願決定，無有過，不可壞，廣大如法界，究竟如虛空，遍覆一切十方諸佛世界眾生，為救度一切世間，為一切諸佛神力所護。何以故？諸菩薩摩訶薩入過去諸佛智地，亦入未來、現在諸佛智地。<p>「何等是諸菩薩摩訶薩智地？菩薩摩訶薩智地有十，過去、未來、現在諸佛已說、今說、當說，為是地故，我如是說。何等為十？一曰歡喜，二曰離垢，三曰明，四曰焰，五曰難勝，六曰現前，七曰遠行，八曰不動，九曰善慧，十曰法雲。是十地者，三世諸佛已說、今說、當說，我不見有諸佛國土不說是十地者。何以故？此十地是菩薩最上妙道，最上明淨法門；所謂：分別十地事。諸佛子！是事不可思議，所謂：菩薩隨順諸地智慧。」金剛藏菩薩說諸菩薩十地名已，默然而住，不復分別；時，一切菩薩聞說菩薩十地名已，咸皆渴仰，欲聞解釋，各作是念：「何因何緣金剛藏菩薩說十地名已，默然而住？」<p>時，大菩薩眾中，有菩薩名解脫月，知諸菩薩心之所念，以偈問曰：「淨念智慧人，何故說菩薩，諸地名號已，默然不解釋？今諸大菩薩，心皆懷猶豫，何故說是名，而不演其義？大智諸菩薩，咸皆欲聽聞，如是諸地義，願為分別說。是諸菩薩眾，清淨無瑕穢，安住堅實中，具足智功德。皆以恭敬心，瞻仰於仁者，願欲聞所說，如渴思甘露。」<p>時，金剛藏菩薩聞說是已，欲令眾悅，以偈答曰：「諸菩薩所行，第一難思議，分別是十地，諸佛之根本。微妙甚難見，非心所能及，從佛智慧出，若聞則迷沒。持心如金剛，深信佛智慧，以為第一妙，心無有疑難。遠離計我心，及心所行地，如是諸菩薩，爾乃能聽聞。寂滅無漏智，分別說甚難，如畫於虛空，如執於疾風。我念佛智慧，第一難思議，眾生少能信，是故我默然。」<p>解脫月菩薩聞說此已，語金剛藏菩薩言：「佛子！是大菩薩眾直心清淨，善行菩薩道，善集助道法，善恭敬供養諸佛；於無量佛多種善根，成就無量深厚功德，離癡疑悔，無有貪著及諸結礙，深心信解，安住不動，於是法中不隨他教。是故，佛子！當承佛力敷演此義，是諸菩薩於是深法皆能證知。」<p>時，解脫月菩薩欲重宣此義，以偈頌曰：「願說安隱法，菩薩無上行，分別於諸地，令智慧清淨。眾智淨無垢，安住深信解，於諸無量佛，證知十地義。」<p>金剛藏菩薩言：「佛子！是諸大眾雖皆清淨離癡疑悔，於是法中不隨他教；其餘樂小法者，聞是甚深難思議事，或生疑悔，是人長夜受諸衰惱；我愍此等，是故默然。」<p>時，金剛藏菩薩欲重宣此義，以偈頌曰：「是眾雖清淨，深智離疑悔，其心已決定，不復隨他教。無動如須彌，不亂如大海，其餘不久行，智慧未明了。隨識不隨智，聞已生疑悔，彼將墮惡道，愍念故不說。」<p>解脫月菩薩言：「佛子！願承佛力，善分別此不可思議法，佛所護念事，令易信解；所以者何？善說十地義，十方諸佛法應護念；一切菩薩護是事故，勤行精進。何以故？是菩薩最上所行，得至一切諸佛法故。譬如一切文字，皆初章所攝，初章為本，無有一字不入初章者；如是，佛子！十地者，是一切佛法之根本；菩薩具足行是十地，能得一切智慧。是故，佛子！願說此義，諸佛護念，加以神力，令人信受，不可破壞。」<p>時，解脫月菩薩欲明顯此義，以偈頌曰：「善哉智慧子，清淨行具足，願說十地行，所入十地法，具足於智慧，得以成菩提。所有十方佛，最勝人中尊，皆共護念汝，說是十地義。十地為根本，是名智行處，亦為究竟道，佛無量法聚。譬如諸文字，皆攝在初章，諸佛功德智，十地為根本。」<p>爾時，諸菩薩一時同聲以偈請金剛藏菩薩言：「上妙智慧人，樂說無有量，德重如山王，哀愍說十地。戒念慧清淨，說是十地義，十力之根本，無礙智本行。戒定慧功德，集在仁者心，憍慢諸邪見，皆悉已滅盡。是眾無疑心，唯願聞善說，譬病思良醫，如飢思美膳。我等亦如是，聞甘露法味，是故曠大意，願開初地門，乃至第十地，次第為我說。」<p>爾時，釋迦牟尼佛從眉間白毫相，放菩薩力光明，百千阿僧祇光以為眷屬，普照十方諸佛世界，靡不周遍，三惡道苦皆得休息；悉照十方諸佛大會說法之眾，顯現如來不思議力。是光明遍照十方諸佛大會諸菩薩身已，於上虛空中，成大光明雲臺；十方諸佛亦復如是，從眉間白毫俱放菩薩力光明，百千阿僧祇光以為眷屬，普現如來不思議力，悉照一切諸佛大會，及娑婆世界釋迦牟尼佛一切大眾，并金剛藏菩薩及師子座。照已，於上虛空中成大光明雲臺。時，諸大光明雲臺中，諸佛神力故，而說頌曰：「無等等諸佛，功德如虛空，十力無畏等，最尊世間主。於釋迦佛前，而現此神力，以佛力開現，法王無畏藏。說諸地所行，諸地義差別，承諸佛神力，無有能壞者。若人聞法寶，則為諸佛護，漸次具諸地，得以成佛道。若人堪任聞，雖在於大海，及劫盡火中，必得聞此經，若人癡疑悔，終不能得聞。是故今佛子，說諸地智道，入勢力觀法，次第而修行。得至於餘地，各得所利益，利一切世間，願說勿令斷。」<p>爾時，金剛藏菩薩觀察十方，欲令大眾增益信敬，以偈頌曰：「諸佛聖主道，微妙甚難解，非思量所得，唯智者行處。其性從本來，寂然無生滅，從本已來空，滅除諸苦惱。遠離於諸趣，等同涅槃相，無中亦無後，非言辭所說。出過於三世，其相如虛空，諸佛所行處，清淨深寂滅。言說所難及，地行亦如是，說之猶尚難，何況以示人？諸佛之智慧，離諸心數道，不可得思議，非有陰界入。但以智可知，非識之所及，如空迹難說，何可示其相？十地義如是，非心意所行，是事雖為難，發願行慈悲。漸次具諸地，智者所能及，如是諸地行，微妙甚難見。不可以心知，當承佛力說，汝等當恭敬，咸共一心聽。智慧所隨順，諸地相入行，於無量億劫，說之不可盡。今如實略說，其義無有餘，一心恭敬待，今承佛力說，大音唱因諭，義名不相違。佛神力無量，今皆在我身，我之所說者，如大海一渧。」<p>金剛藏菩薩說此偈已，告於大眾：「諸佛子！若眾生厚集善根，修諸善行，善集助道法，供養諸佛，集諸清白法，為善知識所護，入深廣心，信樂大法，心多向慈悲，好求佛智慧；如是眾生乃能發阿耨多羅三藐三菩提心。為得一切種智故，為得十力故，為得大無畏故，為得具足佛法故，為救一切世間故，為淨大慈悲心故，為向十方無餘無礙智故，為淨一切佛國令無餘故，為於一念中知三世事故，為自在轉大法輪廣示現佛神力故，菩薩摩訶薩生如是心。<p>「諸佛子！是心以大悲為首，智慧增上，方便所護；直心、深心淳至量同佛力；善決定眾生力、佛力，趣向無礙智，隨順自然智；能受一切佛法以智慧教化，廣大如法界，究竟如虛空，盡未來際。菩薩發如是心，即時過凡夫地，入菩薩位，生在佛家，種姓尊貴，無可譏嫌；過一切世間道，入出世間道；住菩薩法中，在諸菩薩數，等入三世如來種中，畢定究竟阿耨多羅三藐三菩提，菩薩住如是法，名住歡喜地，以不動法故。<p>「諸佛子！菩薩摩訶薩住歡喜地，多喜、多信、多清淨、多踊悅、多調柔、多堪受、不好鬪諍、不好惱亂眾生、不好瞋恨。<p>「諸佛子！諸菩薩住是歡喜地，念諸佛故，生歡喜心；念諸佛法故，生歡喜心；念諸菩薩摩訶薩故，生歡喜心；念諸菩薩所行故，生歡喜心；念諸波羅蜜清淨相故，生歡喜心；念諸菩薩與眾殊勝故，生歡喜心；念諸菩薩力不可壞故，生歡喜心；念諸如來教化法故，生歡喜心；念能為利益眾生故，生歡喜心；念一切佛、一切菩薩所入智慧方便門故，生歡喜心。菩薩復作是念：『我轉離一切世間境界，生歡喜心；入一切佛平等中，生歡喜心；遠離凡夫地，生歡喜心；近智慧地，生歡喜心；斷一切惡道，生歡喜心；與一切眾生作依止，生歡喜心；近見一切諸佛，生歡喜心；生諸佛境界，生歡喜心；入一切諸菩薩數，生歡喜心；離一切恐怖，生歡喜心。』所以者何？是菩薩得歡喜地，所有怖畏即皆遠離。所謂：不活畏、惡名畏、死畏、墮惡道畏、大眾威德畏、離如是等一切諸畏。何以故？是菩薩離我相故，尚不貪身，況所用物？是故菩薩無不活畏；心不希望恭敬供養，我應供養眾生，供給所須，是故菩薩無惡名畏；遠離我見、無我相故，無有死畏。又作是念：『我若死已，所生必見諸佛菩薩，是故無有墮惡道畏；我所志樂，無與等者，何況有勝？是故無有大眾威德畏。』如是菩薩永離一切諸恐怖事。<p>「諸佛子！是菩薩以大悲為首，於一切眾生，心無嫌恨，直心堅固，自然清淨，轉復勤修一切善根。所謂：信心增上，多行淨心；解心清淨，多以信心分別；出生大悲，成就大慈，心不疲懈，以慚愧莊嚴，成就忍辱柔和，敬順諸佛教法，信重善知識；日夜常修一切善根，常愛樂法，求多聞無厭；如所聞法，正念觀察，心不貪著，不求名聞，不求利養資生之物，常生寶心，無有厭足；樂一切智地，欲得諸佛力、無畏、不共法、求助諸波羅蜜法，離諸諂曲，如說能行；常行實語，不污諸佛家，不捨菩薩戒，生薩婆若心，不動如山王，不樂世間事，成就出世間善根，集善助菩提法，無有厭足，常求勝中勝道，菩薩成就如是淨地法，名為安住歡喜地。菩薩如是安住歡喜地，發諸大願，生如是定心。所謂：我當以清淨心供養一切諸佛，皆無有餘，一切供具隨意供養；發如是大願，廣大如法界，究竟如虛空，盡未來際盡，供養一切劫中所有諸佛，以大供養具無有休息。又一切諸佛所說經法皆悉受持，攝一切諸佛阿耨多羅三藐三菩提，一切諸佛所教化法，悉皆隨順，一切諸佛法，皆能守護，發如是大願，廣大如法界，究竟如虛空，盡未來際，盡皆守護一切劫中一切佛法無有休息。又一切世界一切諸佛從兜率天下、入胎、處胎、初生、出家、成佛道時，勸請轉大法輪，示入大涅槃，我於爾時，盡往供養，攝法為首，三時轉故，發如是大願，廣大如法界，究竟如虛空，盡未來際，盡一切劫，奉迎供養一切諸佛無有休息。<p>「又一切菩薩所行，廣大無量，不可壞，無分別，諸波羅蜜所攝，諸地所淨，生諸助道法，總相、別相、有相、無相、有成、有壞，一切菩薩所行諸地道及諸波羅蜜本行，教化一切，令其受行，心得增長，發如是大願，廣大如法界，究竟如虛空，盡未來際，盡一切劫中菩薩所行，以諸教化成熟眾生，無有休息。<p>「又一切眾生若有色、若無色，有想、無想，非有想、非無想，卵生、胎生、濕生、化生，三界所繫，入於六道一切生處，名色所攝；教化成熟斷一切世間道，令住佛法一切智慧，使無有餘；發如是大願，廣大如法界，究竟如虛空，盡未來際，盡一切劫，教化一切眾生無有休息。<p>「又一切世界廣狹及中，無數無量，不可分別、不可壞、不可動、不可說、麁細、正住、倒住、平坦、方圓，隨入如是世界智，如因陀羅網差別，如是十方世界差別，皆現前知，發如是大願，廣大如法界，究竟如虛空，盡未來際，盡一切劫，如是世界皆現前知，無有休息。<p>「又一切佛土入一佛土，一佛土入一切佛土；一一佛土無量莊嚴，離諸垢穢具足清淨，智慧眾生悉滿其中，常有諸佛大神通力，隨眾生心而為示現；發如是大願，廣大如法界，究竟如虛空，盡未來際，盡一切劫，淨如是國土，無有休息。<p>「又一切菩薩同心同學，共集諸善，無有怨嫉，同一境界，等心和合，常不相離，隨其所應，能現佛身，自於心中，悉能解知諸佛境界，神通智力，常得隨意神通，悉能遊行一切國土，一切佛會，皆現身相，一切生處，普生其中，有如是不可思議大智慧，具足菩薩行；發如是大願，廣大如法界，究竟如虛空，盡未來際，盡一切劫，行如是大智慧道，無有休息。<p>「又乘不退輪，行菩薩道，身、口、意業所作不空，眾生見者即必定佛法；聞我音聲，即得真實智慧；有見我者，心即歡喜，離諸煩惱；如藥樹王，為得如是，行菩薩道；發如是大願，廣大如法界，究竟如虛空，盡未來際，盡一切劫，行不退道，所作不空，無有休息。<p>「又於一切世界皆得阿耨多羅三藐三菩提，於一毛端，示現入胎、出家、坐道場、成佛道、轉法輪、度眾生、示大涅槃、現諸如來大神智力、隨一切眾生所應度者，念念中得佛道；知一切法如涅槃相，以一音聲，令一切眾生皆發歡喜；示大涅槃而不斷菩薩所行；示眾生大智地，使知一切法皆是假偽；以大智慧神通自在出生變化，充滿法界；發如是大願，廣大如法界，究竟如虛空，盡未來際，盡一切劫得佛道事，求大智慧、大神通等，無有休息。<p>「諸佛子！菩薩住歡喜地，以十願為首，生如是等百萬阿僧祇大願；以十不可盡法而生是願，為滿此願，勤行精進。何等為十？一、眾生不可盡；二、世界不可盡；三、虛空不可盡；四、法界不可盡；五、涅槃不可盡；六、佛出世不可盡；七、諸佛智慧不可盡；八、心所緣不可盡；九、起智不可盡；十、世間轉、法轉、智轉不可盡。若眾生盡，我願乃盡；若世界、虛空、法界、涅槃、佛出世、諸佛智慧、心所緣、起智、諸轉盡，我願乃盡；而眾生實不可盡，世界、虛空、法界、涅槃、佛出世、諸佛智慧、心所緣、起智、諸轉實不可盡，我諸願善根，亦不可盡。<p>「諸佛子！菩薩決定發是大願，則得利安心、柔軟心、調順心、寂靜心、不放逸心、寂滅心、直心、和潤心、不恚心、不濁心。如是則成信者，樂以信分別功德：信諸佛本所行道，信行諸波羅蜜而得增長，信善入諸地得殊勝功德，信得成佛十力，信具足四無所畏，信不共法不可壞，信諸佛法不可思議，信諸佛自在神力無量無邊，信諸如來無量行門，信從因緣以成果報。舉要言之：信諸菩薩普行諸佛功德、智慧、威神力等。<p>「諸佛子！菩薩作是念：『諸佛正法如是甚深、如是離相、如是寂滅、如是空、如是無相、如是無作、如是無染、如是無量、如是廣大、如是難壞。而諸凡夫心墮邪見，無明癡冥，蔽其慧眼，常立憍慢幢，墮在渴愛網，隨順諂曲，常懷慳嫉，而作後身生處因緣；多集貪欲、瞋恚、愚癡，起諸重業，嫌恨猛風，吹罪心火，常令熾然，有所施作，皆與顛倒相應；欲流、有流、見流、無明流，相續起心、意、識，種於三界地，生苦惱芽，所謂：名色；名色和合增長六入；根塵相對生觸；觸故生受；貪樂受故生愛；愛增長故生取；取因緣故復起後有；有因緣故有生、老、死、憂、悲、苦、惱。如是因緣，集諸苦聚，受諸苦惱；是中無我、無我所；無作者、無受者、無知者，如草木、瓦石，又如影、響。凡夫可愍，不知不覺而受苦惱；菩薩於此，見諸眾生不免諸苦，即生大悲智慧，是諸眾生我應救護，令住畢竟佛道之樂，即生大慈智慧。』菩薩摩訶薩隨順如是大慈悲法，以深妙心住在初地，於一切物，無所貪惜，尊重諸佛大妙智故，學行大施，即時所有盡能施與，金銀、摩尼、硨磲、碼碯、瑠璃、珊瑚、琥珀、珂貝、珍寶、瓔珞嚴身之具，及象馬、輦輿、人民、奴婢、國土、城邑、園林、遊觀、妻妾、男女，一切所愛，皆悉施與；頭、目、耳、鼻、肢節、手足，深重佛故而不貪惜；菩薩摩訶薩住於初地，能行大施。是菩薩以大悲心、大施心，救一切眾生故，勤求世間、出世間利益之事，心無疲懈，是故菩薩生無疲倦功德，於諸經書能自開解，是故生知經書功德；得如是知經書智慧，善能籌量應作不作，於上、中、下眾生隨宜利益，是故菩薩生世智功德；得世智功德，則知時、知量，慚愧莊嚴，修習自利利彼之道，是故則生慚愧功德；如是功德，精勤修行，心不懈退，是精進不退功德，即得堪受力；得堪受力已，勤行供養一切諸佛，隨佛所說，如說修行。諸佛子！是菩薩悉知生起如是淨地法，所謂：信、慈、悲、施，無有疲倦，知諸經書，善解世法，慚愧，堪受，供養諸佛，如所說行。又是菩薩住歡喜地，少見諸佛，以願力故，廣見數百千萬億那由他諸佛世尊，心大歡喜深心愛敬，以上樂具，供養諸佛及一切僧，以是福德皆迴向阿耨多羅三藐三菩提；是菩薩因供養諸佛故，生教化眾生法，多以二攝攝取眾生，所謂：布施、愛語，後二攝法，以信解力行未善通達，是菩薩隨所供養諸佛，教化眾生，皆能受行諸淨地法，如是諸功德皆迴向薩婆若，轉益明顯，堪任有用。譬如金師鍊金，隨以火力，調柔可用，增益光色，如是菩薩供養諸佛，教化眾生，行淨地法，此諸功德皆迴向薩婆若，轉益明顯隨意所用。<p>「諸佛子！是菩薩摩訶薩於初地中行果相貌，從諸佛、菩薩、善知識所，諮受請問成地之法，無有厭廢；是菩薩住初地中，於諸佛、菩薩、善知識所，諮受請問第二地中行果相貌，無有厭足；如是第三、第四、第五、第六、第七、第八、第九、第十地中，行果相貌，從諸佛、菩薩、善知識所，諮受請問成十地法，無有厭廢。是菩薩善知諸地對治法，善知諸地成壞，善知諸地行果，善知分別得諸地，善知諸地清淨行，善知諸地從一地至一地行，善知諸地是處非是處，善知諸地轉所住處，善知諸地勝進業，善知諸地得不退轉，乃至善知一切菩薩淨地法入如來智地。諸佛子！如是菩薩善知諸地行，未發初地，乃知十地無有障礙；得諸地智慧光明，乃至知諸佛智慧光明；如大商主，多將賈人，欲至大城，先問道路退還過咎，在道利害；未發初處，知道宿時，乃至善知到彼城事，能以智慧思惟籌量，具諸資用，令無所乏，正導人眾，得至大城，於險道中，免諸患難，身及眾人皆無憂惱；菩薩摩訶薩亦復如是，住於初地而善知諸地對治法，乃至善知一切菩薩淨地法，入如來智地；爾時，菩薩集大福德智慧資糧，為眾生、商主，隨宜教化，令出生死險難惡處，示安隱道，乃至令住薩婆若智慧大城，無諸衰惱；是故菩薩常應心不疲倦，勤修諸地本行，乃至善知入如來智地。<p>「諸佛子！是名略說菩薩入歡喜地，廣說則有無量百千萬億阿僧祇事。菩薩住歡喜地，多作閻浮提王，豪貴自在常護正法，能以大施攝取眾生，善除眾生慳貪之垢，常行大施而無窮盡，所作善業、布施、愛語、利益、同事；是諸福德皆不離念佛、不離念法、不離念諸同行菩薩、不離念菩薩所行道、不離念諸波羅蜜、不離念十地、不離念諸力無畏不共法、乃至不離念具足一切種智。常生是心：『我當於一切眾生中，為首、為勝、為大、為妙、為上、為無上、為導、為將、為帥、為尊，乃至於一切眾生中為依止者。』諸佛子！是菩薩若欲捨家，勤行精進，於佛法中，便能捨家、妻、子、五欲；得出家已，勤行精進，須臾之間，得百三昧；得見百佛；知百佛神力；能動百佛世界；能飛過百佛世界；能照百佛世界；能教化百世界眾生；能住壽百劫；能知過去、未來世各百劫事；能善入百法門；能變身為百，於一一身能示百菩薩以為眷屬。若以願力自在示現，過於此數百千萬億那由他劫不可計知。」<p>時，金剛藏菩薩欲重明此義，以偈頌曰：「若有諸眾生，厚修集善根，成就清白法，親近於諸佛，清淨信樂力，隨順慈悲心，如是人能發，無量之佛智。諸佛一切智，無量力清淨，堪受力堅牢，成就諸佛法。悲心救世間，淨修諸佛國，敷演轉法輪，發此無上願。一念知三世，而無有別異，種種時差別，以示於世間。略說則盡求，諸佛之功德，發於廣大心，猶若如虛空。悲心智慧首，方便合修行，深直心淳至，其力無有量。心向無障礙，而不隨他教，同諸佛平等，而生於大心。諸佛子發生，如是之寶心，即離凡夫地，入於佛所行。即生如來家，無有可譏嫌，則同於諸佛，必成無上道。生如是心時，即便得初地，其心不可動，猶如大山王。是菩薩便有，大喜相顯現，其心常清淨，堪受於大事。心不樂鬪訟，不好惱眾生，無有瞋恨心，樂慚愧恭敬。又習行直心，守護於諸根，常念救世間，念求諸佛智。心生於歡喜，我當得此事，得於歡喜地，即過五恐怖。不活死惡名，惡道眾威德，以不貪著我，及與我所故。是諸佛子等，遠離諸怖畏，常行慈悲心，恒有信恭敬。慚愧功德備，晝夜增善法，樂功德實利，不樂於諸欲。如有所聞法，能常善思惟，無有貪著行，斷諸利養心。常樂於菩提，一心求佛智，行諸波羅蜜，離於諂曲心。隨說而能行，安住實語中，不污諸佛家，不捨菩薩學。遠世間事願，樂出於世間，求善法無厭，精進轉增益。諸菩薩如是，好樂諸功德，而發於大願，求欲見諸佛。護法至佛所，行菩薩妙行，化一切眾生，淨一切佛土。我佛國土中，滿諸大菩薩，諸菩薩同心，見聞皆不空。一切微塵中，諸佛成佛道，發於如是等，無量無邊願。是願無窮盡，如虛空眾生，法界世涅槃，諸佛出智慧。心緣起智轉，我願如是住，如是發大願，心柔軟調順。能信佛功德，而觀於眾生，知從因緣起，則生慈悲心。即於苦眾生，我當救度之，為是眾生故，而行種種施。所謂妙國土，一切諸珍寶，象馬及車乘，眷屬與人民，頭目及手足，肌肉施無悔，求種種經書，心無有疲倦，得解其義趣，能隨世而行。慚愧堪受力，漸令得增長，能以恭敬心，供養無量佛。智者於日夜，如是常修行，善根轉明淨，猶若成鍊金。菩薩住是地，能了知十住，展轉修行時，無有諸障礙。譬如賈客主，欲利諸商人，先問道路中，諸險艱難事。菩薩住初地，善知諸地行，而無有障礙，能至於佛地。住是初地中，多作閻浮王，善知於諸法，常行慈悲心。如法而化導，一切皆信敬，勸令行布施，以求佛智慧。菩薩若捨國，佛法中出家，勤行於精進，即得百三昧。能見百諸佛，震動百國土，光明照百國，飛行亦如是。化百土眾生，入於百法門，念知百劫事，示現於百身。能以百菩薩，眷屬而示現，若以其願力，過是數無量。今明初地義，但以略解說，若欲廣說者，億劫不能盡。是初菩薩地，名之為歡喜，利益眾生者，今已分別竟。」
。
<juan>大方廣佛華嚴經卷第二十四<p>東晉天竺三藏佛馱跋陀羅譯
之二<p>十地品第二十二之二一切菩薩眾，聞說上地義，其心皆清淨，歡喜無有量。各於所坐處，踊住虛空中，以諸上妙華，散於金剛藏。咸皆稱讚言：「善哉金剛藏，大智無所畏，善說菩薩地。」解脫月大士，知眾心清淨，欲聞第二地，行相之所說。即請金剛藏，大智願解說，第二地行相，一切皆欲聞。<p>金剛藏菩薩語解脫月菩薩言：「佛子！菩薩摩訶薩已具足初地，欲得第二地者，當生十種直心。何等為十？一、柔軟心；二、調和心；三、堪受心；四、不放逸心；五、寂滅心；六、真心；七、不雜心；八、無貪吝心；九、勝心；十、大心。菩薩以是十心得入第二地。菩薩住離垢地，自然遠離一切殺生，捨棄刀仗，無瞋恨心，有慚有愧，於一切眾生起慈悲心，常求樂事，尚不惡心惱於眾生，何況加害？離諸劫盜資生之物，常知止足，若物屬他，他所受用，於是物中不與不取；離於邪婬，自足妻色，於他女人不生一念；離於妄語，常真實語、諦語、隨語，乃至夢中尚不妄語，何況故作？離於兩舌無破壞心，於鬪諍離散人中，常好和合；離於惡口，所有言語麁獷苦惡，自壞其身，亦壞於他，如是等語皆悉捨離；離無義語，常自守護，所可言說，應作不作，常知時語、利益語、順法語、籌量語，乃至戲笑，尚無所犯，何況故作？不貪他物，若物屬他，他所攝用，不作是念：『我當取之。』離瞋害心，常於眾生，求愛潤心、慈悲心；離於占相，習行正見，決定深信罪福因緣；離於諂曲，誠信三寶，生決定心。菩薩如是常護善道，作是思惟：『一切眾生墮惡道者，皆由十不善道；我當自住善法，亦當為人說諸善法，示正行處。何以故？若人自不行善，為他說法令住善者，無有是處。』又深思惟：『行十不善道，則墮地獄、畜生、餓鬼；行十善道，則生人處，乃至有頂。又是十善道與智慧和合修行，若心劣弱，樂少功德，厭畏三界，大悲心薄，從他聞法至聲聞乘；若行是十善道，不從他聞，自然得知，不能具足大悲方便，而能深入眾因緣法至辟支佛乘；若行是十善道清淨具足，其心廣大無量無邊，於眾生中起大慈悲，有方便力，志願堅固，不捨一切眾生，求佛大智慧，淨菩薩諸地，淨諸波羅蜜入深廣大行，則能得佛十力、四無所畏、四無礙智、大慈大悲，乃至具足一切種智，集諸佛法，是故我應行十善道求一切智。』<p>「是菩薩復作是思惟：『此十不善道，上者、地獄因緣；中者、畜生因緣；下者、餓鬼因緣。於中殺生之罪，能令眾生墮於地獄、畜生、餓鬼；若生人中，得二種果報，一者、短命；二者、多病。劫盜之罪，亦令眾生墮三惡道；若生人中，得二種果報，一者、貧窮；二者、共財不得自在。邪婬之罪，亦令眾生墮三惡道；若生人中，得二種果報，一者、婦不貞潔；二者、得不隨意眷屬。妄語之罪，亦令眾生墮三惡道；若生人中，得二種果報，一者、多被誹謗；二者、為人所誑。兩舌之罪，亦令眾生墮三惡道；若生人中，得二種果報，一者、得弊惡眷屬；二者、得不和眷屬。惡口之罪，亦令眾生墮三惡道；若生人中，得二種果報，一者、常聞惡音；二者、所可言說，恒有諍訟。無義語罪，亦令眾生墮三惡道；若生人中，得二種果報，一者、所有言語，人不信受；二者、有所言說不能明了。貪欲之罪，亦令眾生墮三惡道；若生人中，得二種果報，一者、多欲；二者、無有厭足。瞋惱之罪，亦令眾生墮三惡道；若生人中，得二種果報，一者、常為一切求其長短；二者、常為眾人之所惱害。邪見之罪，亦令眾生墮三惡道；若生人中，得二種果報，一者、生邪見家；二者、其心諂曲。諸佛子！如是十不善道皆是眾苦大聚因緣。』<p>「菩薩復作是念：『我何故不離是十不善道，行十善道，亦令他人行此善道？』如是念已，即離十不善道，安住十善道，亦令他人住於善道。是菩薩爾時於一切眾生，生安隱心、樂心、慈心、悲心、哀愍心、利益心、守護心、師心、大師心、自己心。作是念：『是諸眾生墮於邪見，隨逐邪心，行邪險道，甚可哀愍；我應令彼住正見道如實法中。是諸眾生常共鬪諍，分別彼我；我應令彼住於大慈。是諸眾生常貪財物，無有厭足，恒以邪命而自生活；我應令彼住於清淨身、口、意業。是諸眾生隨逐貪欲、瞋恚、愚癡，常為種種煩惱大火之所燒然，不能志求出要方便；我應令彼滅煩惱火置清涼處。是諸眾生常為無明所覆，入大黑闇；離慧光明，入於生死大險道中，隨逐種種無量邪見；我應令彼得無障礙清淨慧眼，以是眼故，知一切法如實相，得不隨他一切如實無障礙智。是諸眾生墮生死道，將墜地獄、畜生、餓鬼、入邪見網，為種種愚癡叢林所覆，隨逐虛妄邪道徑路，常為愚癡之所盲冥，遠離導師，非出要道；謂為出要，隨順魔心遠離佛意；我應令彼度於生死險道艱難安處，令住一切智人無畏大城無諸衰惱。是諸眾生為諸煩惱暴水所沒；欲、有、見、無明，四流所漂；隨生死流，入大愛河；為諸煩惱勢力所食，不能得求出要之道；常為欲覺、恚覺、惱覺、惡蟲所害；又為水中身見羅剎所執，入於五欲深流洄復，喜愛淤泥之所沒溺，我慢陸地之所燋枯，無所歸趣；於十二入怨賊聚落，不能得出；不遇導師能正度者；我應於彼生大慈悲，以善根力而拔濟之，得安隱處，離諸恐怖，住於一切智慧寶洲。是諸眾生深心貪著，多有憂悲苦惱患難，憎愛所縛，欲械所繫，入於三界無明稠林；我應令彼遠離一切三界所著，令住離相無礙涅槃。是諸眾生深著我、我所、於五陰樔窟，不能自出，常隨四倒，依六入空聚，為四大毒蛇之所侵害，為諸煩惱眾賊所殺，受此一切無量苦惱；我應令彼離諸貪著，住於寂靜，所謂斷一切障礙安隱涅槃。是諸眾生其心狹劣，樂於小法，遠離無上一切智慧，貪著小乘不能志求大乘出法；我應令彼住廣大心，無量無邊諸佛道法，所謂無上大乘。』<p>「諸佛子！是菩薩如是隨順持戒力，善能廣生大慈悲心。是菩薩住離垢地，得見數百千萬億那由他諸佛世尊，以衣被、飲食、臥具、醫藥、資生之物而供養之；於諸佛所生恭敬心，復受十善道，乃至得阿耨多羅三藐三菩提終不中失；是菩薩若干百千萬億劫，遠離慳貪、破戒垢故，淨修布施、持戒功德；譬如真金，鍊之以火，一切垢盡，轉復明淨。菩薩亦如是，住離垢地，若干百千乃至無量百千萬劫，遠離慳貪、破戒垢故，淨修布施、持戒功德；菩薩爾時於四攝法，愛語偏多；十波羅蜜，戒波羅蜜偏勝；餘波羅蜜，亦皆修集，隨地增長。<p>「佛子！是名菩薩摩訶薩第二離垢地。菩薩住是地，多作轉輪聖王，為大法王，廣得法力，七寶成就，有力自在，能除一切眾生慳貪、破戒之垢；以善方便，令眾生住十善道，為大布施而不窮盡；所作善業，布施、愛語、利益、同事，是諸福德，皆不離念佛，不離念法，乃至不離念具足一切種智。常生是心：『我當於一切眾生中為首、為勝，乃至於一切眾生中為依止者。』佛子！是菩薩若欲捨家，勤行精進，於佛法中，便能捨家妻子五欲；得出家已，勤行精進，須臾之間，得千三昧、得見千佛、知千佛神力、能動千佛世界、能飛過千佛世界、能照千佛世界、能教化千世界眾生、能住壽千劫、能知過去未來世各千劫事、能善入千法門、能變身為千，於一一身能示千菩薩以為眷屬。若以願力自在示現，過於此數百千萬億那由他劫不可計知。」<p>時，金剛藏菩薩欲重明此義，以偈頌曰：「菩薩入二地，柔軟調和心，堪受不放逸，寂滅真不雜，亦無有貪吝，勝大悉具足，得是十心已，入於第二地。菩薩住是地，成就諸功德，常離於殺生，不惱害一切，常離於劫盜，亦無有邪婬，不兩舌妄語，惡口無義言，他所有財物，不生於貪著，不惱於眾生，直心行正見，無有憍慢心，亦無諂曲意，柔軟不放逸，護持諸佛教。所有劇苦惱，地獄與畜生，餓鬼熾然身，皆從惡心有。我今已永離，如是諸惡事，行於真實道，寂滅之善法。從人至有頂，所有受樂處，禪定三乘樂，皆從十善生。如是思惟已，心常不放逸，身自持淨戒，亦教人令持。遍觀諸眾生，種種受苦惱，如是愍念已，轉生深悲心。凡夫甚可愍，墮在諸邪見，心多懷瞋恨，常好起諍訟。常樂於五欲，貪求無有厭，起三毒因緣，我應度此等。深覆愚癡闇，墜生死險道，入大邪見網，墮於世籠檻。常為諸魔賊，煩惱之所壞，此等甚可愍，我應度脫之。沒深煩惱水，四流所漂轉，具受於三界，無量諸苦毒。住五陰深樔，生我我所心，我為度此苦，當勤修行道。捨無上佛慧，生於下劣心，令住佛大智，發無量精進。菩薩住此地，集無量功德，得值遇諸佛，承事而供養。以是因緣故，善根轉明淨，猶如好真金，鍊之以火力。佛子住此地，多作轉輪王，令諸眾生等，住於十善道。從初始發心，修集諸福德，願以救世間，令得佛十力。若欲捨王位，出家行學道，勤心行精進，得入千三昧。得見於千佛，供養聽受法，菩薩住此地，能示如是事。若以其願力，示諸神通事，度脫於眾生，過此數無量。常為諸世間，勤求好事者，具足解說此，第二地已竟。」<p>第三地諸菩薩聞是，不可思議行，心皆大歡喜，恭敬無有量。即時虛空中，雨眾名華香，如雲而散下，供養金剛藏。咸讚言善哉：「善哉金剛藏，善說諸大人，護持淨戒行，於一切眾生，深有哀愍心，敷演解說是，二地之行相。菩薩微妙行，真實無有異，是諸菩薩等，清淨之行足，為一切眾生，常求好事者，已為具演說，第二離垢地。天人恭敬者，願說第三地，善示智所作，菩薩之所行。願說諸大人，所行布施德，持戒及忍辱，精進行禪定，智慧巧方便，并及慈悲心，云何行是法，淨於諸佛行？」解脫月菩薩，請金剛藏言：「菩薩入三地，當以何等心？」<p>金剛藏菩薩語解脫月菩薩言：「佛子！諸菩薩摩訶薩淨第二地已，欲得第三地，當以十種深心。何等為十？一、淨心；二、猛利心；三、厭心；四、離欲心；五、不退心；六、堅心；七、明盛心；八、無足心；九、勝心；十、大心。菩薩以是十心得入第三地。菩薩住明地，能觀一切有為法如實相；所謂：無常、苦、無我、不淨、不久敗壞、不可信相、不生不滅、不從前際來、不去至後際、現在不住；菩薩如是觀一切有為法真實相，知諸法無作、無起、無來、無去，而諸眾生憂悲苦惱，憎愛所繫，無有停積，無定生處；但為貪、恚、癡火所然，增長後世苦惱大聚，無有實性猶如幻化。見如是已，於一切有為法，轉復厭離，趣佛智慧；是菩薩知如來智慧不可思議，不可稱量；有大勢力，無能勝者、無有雜相、無有衰惱、能至無畏安隱大城，能救無量苦惱眾生。如是見知佛智無量，見有為法無量苦惱，於一切眾生，轉生殊勝十心。何等為十？眾生可愍，孤獨無救，貧無依止，三毒之火熾然不息，閉在三有牢固之獄，常住煩惱諸惡刺林，無正觀力，於善法中欲樂心薄，失佛妙法而常隨順生死水流，怖畏涅槃。是菩薩見諸眾生如是衰惱，發大精進，是眾生等，我應救、我應解、應令清淨、應令得脫、應著善處、應令安住、應令歡喜、應令知所宜、應令得度、應使滅苦。<p>「菩薩如是厭離一切有為法，深念眾生，見一切智無量利益，即時欲具佛智慧，救度眾生，勤行菩薩道；作是思惟：『此諸眾生墮在大苦諸煩惱中，以何方便而拔濟之，使得永住畢竟之樂；即時知住無礙解脫智慧中者，乃可得此是無礙解脫智慧，不離通達諸法如實智無行行慧；如是慧明，從何而得？當知不離多聞決定智慧。』復作是念：『一切佛法以何為本？不離聞法為本。』菩薩如是知已，一切求法，轉加精勤，日夜聽受，無有厭足，喜法、愛法、依法、順法、滿法、辯法、究竟法、歸法、救法、隨順行法。菩薩如是方便求法，所有珍寶無所遺惜，於此物中不生難想，但於說法者，生難遭想。為求法故，於內外物無不能捨，國土、人民、摩尼七寶、象馬、輦輿、眾寶、瓔珞、嚴身之具、妻妾、男女、肢節、手足，舉身施與，無所愛惜。又為求法故，於說法者，盡心恭敬供養給侍，破除憍慢、我慢、大慢，諸惡苦惱，悉能忍受。深求法故，若得一句未曾聞法，勝得三千大千世界滿中珍寶；得聞一偈，勝得轉輪聖王、釋提桓因、梵天王處無量劫住。是菩薩若有人來作如是言：『我有佛所說法一句能淨菩薩道，汝今若能入大火阬受大苦者，當以相與。』是菩薩作是念：『我受一句法故，設令三千大千世界大火滿中，尚從梵天而自投下，何況小火；我盡受一切諸地獄苦，猶應求法，何況人中諸小苦惱。為求法故，發如是心，又如所聞法，心常喜樂，悉能正觀。』是菩薩聞諸法已，降伏其心，於空閑處，心作是念：『如說行者，乃得佛法，但以口言，無有是處。』菩薩如是則離欲惡不善法，有覺有觀，離生喜樂，入初禪；滅覺觀，內清淨，心一處，無覺無觀，定生喜樂，入二禪；離喜，行捨，成就念慧，身受樂，諸賢聖能說能捨，常念受樂，入三禪；斷棄苦樂，憂喜已滅，不苦不樂，行捨念淨，入四禪。是菩薩過一切色相，滅一切有對相，不念一切別異相故，知無邊虛空即入虛空無色定處；過一切虛空相，知無邊識即入識無色定處；過一切識相，知無所有即入無所有無色定處；過一切無所有處，知非有想、非無想安隱，即入非有想非無想無色定處；順諸法行而不樂著。是菩薩以慈心廣大無量，無瞋恨，無惱害，以信解力遍滿十方；悲、喜、捨心，亦復如是。是菩薩有神通力能動大地，一身為多身，多身為一身，現沒還出，石壁皆過，如行虛空，於虛空中，跏趺而去；猶如飛鳥，履水如地，入地如水；身出煙焰，如大火聚；日月威德而能以手捫摸摩之身力自在，乃至梵世。是菩薩天耳清淨，過天人耳，悉聞人天音聲遠近。是菩薩以他心智，如實知他心、欲心；如實知欲心、離欲心；如實知離欲心、瞋心、離瞋心；癡心、離癡心；垢心、離垢心；小心、大心；廣心、狹心；亂心、無亂心；定心、不定心；縛心、解心；有上心、無上心；如實知有上心、無上心。是菩薩念知宿命諸所生處，一世、二世乃至百千萬億那由他世；一劫、二劫乃至百千萬億那由他劫，其中諸劫無量成壞，於諸劫中所經因緣，悉能念知，我生彼處，如是種族、如是姓名、如是飲食、如是苦樂、如是久住；我於彼死，生於此間；於此間死，生於彼間，如是種種悉能念知。是菩薩天眼清淨，過天人眼，見諸眾生死此生彼，形色好惡，貧賤富貴，趣善惡道，隨業受報，皆如實知。所謂：是諸眾生成就身惡業、口惡業、意惡業、拒逆賢聖、受邪見教，起罪業因緣故，身壞命終，墮於惡道；是諸眾生成就身善業、口善業、意善業，不逆賢聖，信受正見，行善業因緣故，身壞命終生於善處。是菩薩於諸禪定解脫三昧，能入、能出而不隨生；有助菩提法處；以願力故，能生其中。<p>「是菩薩住於明地，見數百千萬億那由他諸佛、世尊，恭敬供養，尊重讚歎，衣服、飲食、臥具、醫藥、親近諸佛、聽受經法，如說修行。是菩薩觀諸法不生不滅，眾緣而有；於百千億劫，所集欲縛、有縛、無明縛，皆悉微薄，不復積集；不積集故，斷於邪貪、邪瞋、邪癡；譬如真金巧師鍊治，轉更精好，光明倍勝。菩薩亦如是住在明地，不集三縛故，斷於邪貪、邪瞋、邪癡，一切善根轉增明淨。是菩薩忍辱心、美妙心、不壞心、不動心、不濁心、不高下心、一切所作不望報心、他少有所作當生報心、不諂曲心、不染亂心、轉勝明淨。菩薩爾時於四攝法，愛語、利益偏多；十波羅蜜，忍辱波羅蜜、精進波羅蜜偏勝，餘助菩提法，皆轉明淨。諸佛子！是名略說菩薩第三明地。菩薩住是地中，多作釋提桓因，智慧猛利，能以方便，轉諸眾生，令離婬欲；所作善業，布施、愛語、利益、同事，皆不離念佛，不離念法，乃至不離念具足一切種智。常生是心：『我當於一切眾生為首、為勝，乃至於一切眾生為依止者。』是菩薩若欲勤行精進，於須臾間，能得十萬三昧，乃至能示十萬菩薩以為眷屬。若以願力神通自在過於此數，若干百千萬億那由他劫不可計知。」<p>時，金剛藏菩薩欲重明此義，以偈頌曰：「菩薩深信心，能得第三地，清淨猛利心，厭離欲不退，堅堪受無厭，勝大悉具足，以如是等心，得入於三地。智者住明地，觀有為作法，不淨無常苦，無我壞敗相，無有牢固性，不久念念滅，如是思惟知，無有來去相。見諸有為法，如病如癰瘡，愛心所纏縛，生諸憂悲苦。但為貪恚癡，猛火所焚燒，從無始世來，熾然常不息。即時於一切，三界生厭離，惡賤有為法，心無所貪著。但求諸佛智，無量無邊限，甚深難思議，清淨無諸苦。如是見佛智，無諸苦惱已，哀愍諸眾生，貧窮無福慧。三毒火常然，無有救護者，墮在地獄中，無量苦所切。放逸凡夫人，沒諸煩惱海，盲冥無所見，失諸佛法寶。常隨生死流，無怖空怖畏，我於是眾生，當勤度脫之。精進求智慧，為作饒益者，思惟何方便，可以得救護。唯有諸如來，深妙無礙智，此智何為因，無行行慧生。思惟是智慧，從於多聞起，如是籌量已，勤求多聞法。日夜常精進，聽受無厭倦，讀誦愛樂法，唯法以為貴。為欲求法故，以諸珍寶等，所親愛妻子，隨意諸眷屬，國土及城邑，資生諸寶物，歡喜而施與，心無所戀惜。頭目耳鼻舌，牙齒及手足，肢節身血肉，心肝及髓腦，以此等施人，猶不以為難，若得聞正法，是為甚希有。假令有一人，語此菩薩言，汝今若能入，是大猛火聚，然後當與汝，諸佛所說法。聞已即歡喜，自投無有疑。設使三千界，大火滿其中，須彌梵世下，不足以為難。若為求一句，諸佛所說法，救諸苦惱者，得之為甚難。從初始發心，乃至成佛道，我於其中間，盡此諸劫數，為欲求法故，備受阿鼻苦，何況於人間，小小諸苦惱。以聽法因緣，能得正憶念，正憶念因緣，能生諸禪定，深妙等三昧，及五神通事，次第皆能起，自在不隨生。菩薩住是地，能以決定心，多供養諸佛，聽受所說法。斷邪愛恚癡，諸縛悉微薄，猶如成鍊金，調和得其所。菩薩住是地，福德藏充滿，多作忉利王，自在化婬欲。愛佛功德故，化導無量眾，悉能令得住，無上佛道中。菩薩住是地，能以柔軟心，勤行於精進，得百千三昧。見百千諸佛，相好莊嚴身，其心轉猛利，願力者殊勝。常為諸眾生，勤求好事者，分別解說此，第三明地竟。」<p>第四地諸佛子聞說，如是地行義，深妙無有量，心皆大歡喜。散眾名華香，供養於如來，地及大海水，悉皆大震動。天諸采女等，於上虛空中，同以微妙音，歌頌此上法。他化自在王，聞已大歡喜，雨摩尼珠寶，以散於佛上。踊躍稱讚言：「善哉佛出世，功德藏流布，利益於我等。我今聞說此，菩薩地行義，是事百千劫，難聞而得聞。願更說後地，利益諸天人，僉皆喜欲聞，得地諸行義。」解脫月菩薩。重請金剛藏：「願為諸菩薩，說至四地行。」<p>金剛藏菩薩語解脫月菩薩言：「佛子！諸菩薩摩訶薩淨三地已，欲得第四地，當以十法明門。何等為十？一、觀察眾生界；二、觀察法界；三、觀察世界；四、觀察虛空界；五、觀察識界；六、觀察欲界；七、觀察色界；八、觀察無色界；九、觀察勝信解界；十、觀察大心界。菩薩以此十法明門得入第四地。菩薩住焰地，即於如來家，轉有勢力，得內法故，有十種智。何等為十？一、心不退轉；二、於三寶中得不壞信清淨畢竟；三、修習觀生滅；四、修習諸法本來不生；五、常修習世間成壞；六、修習業因緣故有生；七、修習分別生死涅槃門差別；八、修習眾生業差別；九、修習前際後際差別；十、修習現在常滅不住行。是十智心，則生佛家轉得勢力。<p>「佛子！菩薩摩訶薩住是第四地，觀內身循身觀，精勤一心，除世間貪憂；觀外身循身觀，精勤一心，除世間貪憂；觀內外身循身觀，精勤一心，除世間貪憂；觀內受、外受、內外受；內心、外心、內外心；內法、外法、內外法循法觀，精勤一心，除世間貪憂。是菩薩未生惡不善法，為不生故，勤精進發心正斷；已生諸惡不善法，為斷故，勤精進發心正斷；未生諸善法，為生故，勤精進發心正行；已生諸善法，為住不失修滿增廣故，勤精進發心正行。是菩薩修行四如意足，欲定，斷行成就，修如意足；依止厭、依止離、依止滅，迴向涅槃；精進定、心定、慧定斷行成就，修如意足；依止厭、離、滅，迴向涅槃。是菩薩修行信根、精進根、念根、定根、慧根，依止厭、離、滅，迴向涅槃。是菩薩修行信力、精進力、念力、定力、慧力，依止厭、離、滅，迴向涅槃。是菩薩修行念覺分、擇法覺分、精進覺分、喜覺分、猗覺分、定覺分、捨覺分，依止厭、離、滅，迴向涅槃。是菩薩修行正見、正思惟、正語、正業、正命、正精進、正念、正定，依止厭、離、滅，迴向涅槃。是菩薩以不捨眾生心故行，以本願助故；大悲為首故；大慈合行故；為攝一切智；為莊嚴佛國；為具佛諸力、無畏、不共法、三十二相、八十種好；為具足音聲；為隨順佛深解脫；為思惟大智慧方便故行。<p>「諸佛子！菩薩住焰地，所有身見等著、我著、眾生著；人壽者、知者、見者著；五陰、十二入、十八界所起，屈伸卷舒出沒，推求心所行愛著，寶重所見，為歸為洲，皆悉斷滅。是菩薩轉倍精進，智慧方便所生助道法，隨所修行，心轉柔和，堪任有用，無有疲倦；轉求上法，增益智慧，救一切世間，隨順諸師，恭敬受教，如所說行。是菩薩爾時，知恩、知報恩，心轉和善，同止安樂；直心、軟心，無有邪曲；行正定行，無有憍慢；隨順教誨，得說者意，如是具足善心、軟心、寂滅心、忍辱心，淨地諸法，思惟修行。是菩薩爾時成不轉精進、不捨精進、不染精進、不壞精進、不厭倦精進、廣大精進、無邊精進、猛利精進、無等等精進、救一切眾生精進。是菩薩修習如是精進，直心清淨，不失深心，信解明利，善根增長，遠離世間垢濁不信，皆已滅盡，無疑無悔，現前具足；於一切佛大信解事，不厭不捨，自然習樂，無量之心，常現在前。菩薩住第四焰地，能見數百千萬億那由他諸佛、世尊，恭敬供養，尊重讚歎，衣服、飲食、臥具、醫藥，親近諸佛，一心聽法，能信奉持，多於佛所，出家修道；是菩薩樂心、深心清淨，信解平等，轉更明了，住壽多劫，若干百千萬億那由他劫善根轉勝。譬如上真金為莊嚴具，餘金不及；如是菩薩住此焰地，善根轉增，下地菩薩所不能及。譬如摩尼珠，光明清淨能照四方，餘寶不及，水雨澆漬光明不滅；菩薩住焰地，下地菩薩所不能及，一切諸魔及諸煩惱皆不能壞。諸佛子！是名略說菩薩第四焰地。菩薩住是地中，多作須夜摩天王，教化眾生，破於我心；所作善業，布施、愛語、利益、同事，皆不離念佛，不離念法，乃至不離念具足一切種智。常生是心：『我當於一切眾生為首、為勝，乃至於一切眾生為依止者。』是菩薩若欲勤行精進，須臾之間得百億三昧，乃至示現百億菩薩以為眷屬。若以願力自在示現，過於此數若干百千萬億那由他劫，不可計知。」<p>爾時，金剛藏菩薩欲重明此義，以偈頌曰：「諸菩薩具足，修治明地已，觀察諸眾生，法及於世界，虛空識欲色，無色勝信解，大心清淨故，得入第四地。即於如來家，增長得勢力，不退於佛道，三寶不壞信。觀諸法生滅，一切本來空，知世間成敗，從業而有生。眾生業差別，生死涅槃異，觀法先後際，常滅不住相。諸大菩薩等，得如是法已，哀愍諸眾生，習身受心法。內外四念處，依止於厭離，亦依止寂滅，迴向於涅槃。除滅惡法故，善法得增長，習行四正法，修四如意足，習行於五根，及以修五力，修習七覺意，行於八聖道，修習如是法，皆為眾生故。本願之所助，慈悲心為首，為攝一切智，莊嚴諸佛土。成就十種力，無畏不共法，諸音聲言說，甚深妙道法，及無礙解脫，大智慧方便。從身見為首，六十二見等，眾生及我人，壽命知見者，於諸陰界入，之所貪著處，得是第四地，皆悉已滅離。斷諸煩惱業，其心轉明淨，諸所作善業，皆為救世間。菩薩柔軟心，常不為放逸，堪用正直意，求利於眾生。如此所求事，皆為無上道，大智慧職位，利益世間故。深心敬養師，如說樂修行，知恩報恩者，易化無瞋恨。無有邪曲心，柔和同止樂，修習如是法，精進不退轉。菩薩住是地，不失深直心，淨心與信解，增長諸善根。世間諸垢濁，不信疑悔事，如是等諸法，皆悉得除滅。諸菩薩住是，第四焰地中，得值無量佛，諮受所說法。於是諸佛所，出家難沮壞，如真金莊嚴，餘金所不及。菩薩住是地，諸功德深心，智慧及方便，所行清淨道。乃至千億魔，皆所不能壞，如真妙明珠，不為水雨敗。菩薩住是地，天人所供養，多作夜摩王，能轉諸邪見。所作諸善業，皆為佛智慧，其心常堅固，不可得動轉。若勤行精進，得百億三昧，能見百億佛，願力則過是。如是第四地，清淨名為焰，無量福慧者，今已解說竟。」
。
<juan>大方廣佛華嚴經卷第二十五<p>之三<p>十地品第二十二之三諸菩薩聞是，第四地行法，心皆懷喜悅，踊躍無有量。雨天眾寶華，雰雰如雪下，咸讚言善哉，金剛藏大士。他化自在王，與諸眷屬等，於上虛空中，心皆大歡喜。放眾妙光明，作天諸妓樂，歌歎佛功德，及諸菩薩眾。天諸采女等，各以清妙音，同聲稱讚佛，而說如是言：「世尊久遠來，勤苦所求願，無上正真道，於今始乃得。利益天人者，久乃得奉見，釋迦牟尼佛，今至於天宮。從久遠已來，大海相始動，久遠無量世，今乃放妙光。眾生從久遠，今始得安樂，久乃方得聞，大慈悲德音。度諸功德岸，久遠今乃值，聖王能悉破，憍慢我心等。無比可恭敬，而今得供養，能開諸天道，使得一切智。世尊甚清淨，無量如虛空，不染於世法，如蓮華在水。處世最高大，猶如巨海中，須彌大山王，是故歡喜禮。」如是諸天女，各以眾妙音，敬心歌頌已，默然而觀佛。解脫月菩薩，請金剛藏言：「願說得五地，行相之因緣。」<p>金剛藏菩薩語解脫月菩薩言：「佛子！菩薩摩訶薩已具足第四地，欲得第五地，當以十平等心。何等為十？一、過去佛法平等；二、未來佛法平等；三、現在佛法平等；四、戒淨平等；五、心淨平等；六、除見疑悔淨平等；七、道非道淨平等；八、行知見淨平等；九、諸菩提分法轉勝淨平等；十、化眾生淨平等。菩薩以是十平等心得入第五地。菩薩住難勝地，善修菩提法故、深心清淨故、求轉勝道故、則能得佛；是菩薩得大願力故、慈悲心不捨一切故、得念慧道力故、修習福慧不捨故、出生方便故、欲得轉勝道上地明觀法故、受諸佛神力所護故、生定不退心故，如實知是苦聖諦，是苦集諦，是苦滅諦，是苦滅道諦；是菩薩善知世諦，善知第一義諦，善知相諦，善知差別諦，善知說諦，善知事諦，善知生起諦，善知盡無生諦，善知入道諦，善知一切菩薩次第成就諸地起如來智諦。菩薩隨眾生意令歡喜故，知世諦；究竟一乘故，知第一義諦；分別諸法自相故，知相諦；諸法各異故，知差別諦；分別陰、界、入故，知說諦；以身心苦惱故，知苦諦；諸趣生相續故，知集諦；畢竟滅一切惱故，知滅諦；至不二法故，知道諦；以一切種智，知一切法次第成一切菩薩地故，知如來智諦；以信解力故，知非得無盡諦智。菩薩如是以此諸諦智，如實知一切有為法，虛偽誑詐，假住須臾，誑惑凡人；菩薩爾時於眾生中大悲轉勝，生大慈光明。得如是智慧力，不捨一切眾生，常求佛智慧，如實觀一切有為法，先際、後際，知眾生從先際無明有愛故生，流轉生死，於五陰歸處不能動發，增苦惱聚，是中無我、無我所、無眾生、無人、無知者、無壽命者，後際亦如是；如是無所有，而愚癡貪著，不知究竟有出無出。又作是念：『凡夫、眾生，甚為可怪，無明癡故，有無量身，已滅、今滅、當滅，如是生死，不能於身生厭離想，轉更增長五道苦輪，生死水漂不能得返；歸五陰舍，不能捨離；不知不畏四大毒蛇，不能拔出憍慢見箭，不能滅除貪恚癡火，不能破壞無明愚闇，不能乾竭愛著大海，不求十力大聖導師，常隨魔意於生死城，常為諸惡覺觀所轉。如是苦惱孤窮眾生，無有救者，無有舍者，無有究竟道者，唯我一人，獨無等侶，修集福慧，以是資糧，令此眾生住畢竟淨，乃至得一切法中無礙智力；如是思惟從正觀生於智力，發願所作一切善根，皆為度眾生故，為一切眾生求安樂故，為利益一切眾生故，為解脫一切眾生故，為一切眾生無苦惱故，為一切眾生無麁惡故，為一切眾生心清淨故，為調伏一切眾生故，為滅一切眾生諸憂惱苦滿其願故。』是菩薩住難勝地，不忘諸法故，名為念者；決定智慧故，名為智者；知經書意次第故，名為有道者；自護護彼故，名為有慚愧者；不捨持戒故，名為堅心者；善思惟是處非處故，名為覺者；不隨他故，名為隨智者；善分別諸法章句義故，名為隨慧者；善修禪定故，名為得神通者；隨世間法行故，名為方便者；善集福德資糧故，名為無厭足者；常求智慧因緣故，名為不捨者；集大慈大悲因緣故，名為無疲倦者；常正憶念故，名為遠離破戒者；深心求佛十力、四無所畏、十八不共法故，名為常念佛法者；常令眾生離惡修善故，名為莊嚴佛國者；種諸福德莊嚴三十二相、八十種好故，名為行種種善業者；求莊嚴佛身、口、意故，名為常行精進者；供養一切說法菩薩故，名為樂大恭敬者；一切菩薩方便中心無礙故，名為心無礙者；常樂教化眾生故，名為晝夜遠離餘心者。<p>「菩薩如是行時，以布施教化眾生，愛語、利益、同事亦教化眾生；又以色身示現教化眾生，亦以說法教化眾生，亦示諸菩薩行事教化眾生，亦示諸佛大事教化眾生，亦示生死過惡教化眾生，亦示諸佛智慧利益教化眾生。菩薩如是修習，以大神力，種種因緣方便道，教化眾生。是菩薩雖種種因緣方便，心常在佛，不失善根，又復常求轉勝利益眾生法。是菩薩利益眾生故，知世所有經書、技藝、文章、算數，金石諸性，治病醫方，乾消癩病，鬼著蠱毒等，妓樂、歌舞、戲笑、歡娛、國土、城郭、聚落、室宅、園林、池觀、華果、藥草、金銀、瑠璃、珊瑚、琥珀、硨磲、碼碯、示諸寶聚，日月、五星、二十八宿、占相吉凶、地動夢怪，身中諸相，布施、持戒攝伏其心，禪定、神通、四無量心、四無色定，諸不惱亂，安眾生事，哀眾生故，出如此法，令入諸佛無上之法。菩薩住難勝地，值數百千萬億佛，恭敬供養，尊重讚歎，衣服、飲食、臥具、醫藥、親近聽法、聞法出家而為法師，說法利益，得轉勝多聞三昧，乃至過百千萬億劫而不忘失，一切福德善根，轉勝明淨。譬如成鍊真金、硨磲，磨瑩其光轉勝。菩薩住是地中，方便智慧力故，功德善根轉淨明勝，下地不及；又如日月星宿諸天宮殿，風持令去，不失法度。如是菩薩住難勝地，以方便思惟故，福德善根轉倍明淨，而不取證，亦不疾成於無上道。佛子！是名略說菩薩難勝地。菩薩住是地中，多作兜率陀天王，諸根猛利，悉能摧伏一切外道有所作業，布施、愛語、利益、同事皆不離念佛，不離念法，乃至不離念具足一切種智；常生是心：『我當於一切眾生為首、為勝，乃至於一切眾生為依止者。』佛子！是菩薩若欲勤行精進，須臾之間，得千億三昧，乃至能示千億菩薩，以為眷屬。若以願力神通自在，復過是數若干百千萬億劫不可計知。」<p>時，金剛藏菩薩欲重明此義，以偈頌曰：「諸菩薩具足，四地行法已，思惟三世佛，戒心除疑悔，道非道知見，菩提化眾生，如是平等觀，得入第五地。四念處為弓，信五根為箭，四正勤為馬，四如意為車，五力以為鎧，破諸煩惱賊，勇健不退轉，直入第五地。慚愧無垢衣，淨戒以為香，七覺為華鬘，禪定為塗香，智慧與方便，種種念莊嚴，如是則得入，陀羅尼園林。四如意為足，正念為頭項，慈悲明淨眼，利智慧為牙，以空無我吼，破諸煩惱賊，如是人師子，能入第五地。是菩薩已得，住於第五地，轉修勝淨法，皆為佛道故，常行慈悲心，未曾有厭倦，常為修習此，第五地行法。深集二資糧，福德及智慧，種種方便力，上地明觀法，常為佛所護，得成於念慧，次第能善觀，如實知諸諦。苦集滅止道，世相第一事，說生起差別，無生如來智，如是觀諸諦，心微妙清淨，雖未能逮得，無障礙解脫。以能有智慧，及與信力故，得勝於一切，世間諸智慧。如是觀諸諦，悉知有為法，虛偽不真實，無一堅固相。能得於諸佛，慈悲光明分，為諸眾生故，專心求佛慧。知有為先後，眾生甚可愍，墮在無明闇，愛因緣所繫。是菩薩能滅，世間之苦惱，知法無壽者，猶如草木等。眾生常以二，煩惱因緣故，從於先世來，後世亦如是。相續不斷絕，不能盡苦邊，於此生愍傷，我當度脫之。不能出五陰，不畏四大害，不拔諸邪箭，不滅三毒火，不除無明闇，墮在大愛海，無有智慧眼，離大導師故。知如是事已，轉加勤精進，有所作起業，皆為度眾生。常住正念慧，有道有慚愧，堅心覺隨智，轉更令增益。修福慧無厭，持戒不羸弱，求多聞無倦，正修淨佛土。種相好音聲，因緣無厭足，所作諸善業，皆為利眾生。為利世間故，造立經書等，金石性醫方，歌舞戲笑事，堂閣及園林，衣服諸飲食，示種種寶聚，令眾得歡喜。占日月五星，及二十八宿，地動吉凶相，夢書諸怪事，布施淨戒等，離欲修禪定，四無量神通，安樂世間故。大智慧菩薩，得此難勝地，供養萬億佛，從佛而聽法。所修諸善根，皆悉得明淨，猶如硨磲寶，瑩磨於真金。譬如寶宮殿，風持不失法，世法所不染，如蓮華在水。菩薩住是地，多作兜率王，諸根轉猛利，破諸外道見。所作諸善業，皆為佛智慧，得佛力無畏，能度諸眾生。是菩薩勤修，轉勝精進力，即能得千億，深妙諸三昧。供養千億佛，動千億世界，隨其所願力，過是數無量。如是第五地，種種諸方便，上智慧大人，如法解說竟。」<p>第六地諸菩薩聞說，上地之行相，在於虛空中，雨眾妙珍寶，放清淨光明，供養於世尊，咸讚言善哉，善哉金剛藏。無量億諸天，心皆大歡喜，於上虛空中，雨種種珍寶，光明相綺錯，微妙甚可樂，香華諸瓔珞，幡蓋散佛上，他化自在王，與諸眷屬等，雨眾妙寶物，雰雰如雪下，歌頌供養佛，稱歎金剛藏，咸讚言善哉，快說諸地行。千萬億天女，於上虛空中，作天眾妓樂，歌歎佛功德。咸作如是言：「如來之所說，微妙無有量，能滅諸煩惱。諸法本性空，無有毫末相，空無有分別，同若如虛空。無有去住相，亦無有戲論，本來常清淨，如如無分別。若人能通達，一切諸法性，於有於無中，其心不動搖。但以大悲心，為度諸眾生，是名諸佛子，從佛口法生。常行於布施，利益諸眾生，本來雖清淨，持戒而堅心，雖本心無傷，而行於忍辱，雖知法性離，而行於精進，雖先滅煩惱，而入於諸禪，雖先解法空，而分別諸法。寂滅智雖多，而求利世間，能滅諸惡者，名之為大人。」如是諸天女，百千種妙音，稱讚歌頌已，默然而觀佛。解脫月菩薩，請金剛藏言：「當以何行相，得成第六地？」<p>金剛藏菩薩言：「佛子！菩薩摩訶薩已具足五地，欲入六地，當以十平等法。何等為十？一、以無性故，一切法平等；二、以無相故，一切法平等；三、以無生故，一切法平等；四、以無成故，一切法平等；五、以本來清淨故，一切法平等；六、以無戲論故，一切法平等；七、以不取不捨故，一切法平等；八、以離故，一切法平等；九、以幻夢影響水中月故，一切法平等；十、以有無不二故，一切法平等。菩薩以是十平等法，得入第六地。菩薩如是觀一切法性能忍，隨順得第六地，無生法忍雖未現前，心已成就明利順忍。是菩薩觀一切法如是相，大悲為首，增長大悲故，觀世間生滅相。作是念：『世間所有受身生處，皆以貪著我故，若離著我則無生處；一切凡夫常隨邪念，行邪妄道，愚癡所盲，貪著於我，習起三行，罪行、福行、不動行，以是行故，起有漏心種子，有漏有取心故，起生死身；所謂業為地，識為種子，無明覆蔽，愛水為潤，我心溉灌，種種諸見，令得增長；生名色芽，因名色故生諸根，諸根合故有觸，從觸生受，樂受故生愛，愛增長故有取，取因緣故有有，於有起五陰身名為生，五陰變名為老，五陰滅名為死，老死因緣，有憂悲熱惱眾苦聚集；是十二因緣無有集者，無有散者，緣合則有，緣散則無。』菩薩如是於六地中，隨順觀十二因緣。<p>「又作是念：『不如實知第一義故有無明，無明起業是名行，依行有初識，與識共生有四取陰，依止取陰有名色，名色成就有六入，根塵合故有觸，觸因緣生受，貪樂受名為愛，愛增長名為取，從取起業名為有，業報五陰名為生，五陰變名為老，五陰壞名為死；死別離時，貪著心熱名為悲；發聲啼哭，五識為苦，意識為憂，憂苦轉多名為惱；如是但生大苦積聚。是十二因緣，無我、無我所，無作者、無使作者，若有作者則有作事，若無作者則無作事，第一義中無作者、無作事。』<p>「又作是念：『三界虛妄但是心作；十二緣分是皆依心，所以者何？隨事生欲心，是心即是識，事是行，行誑心故名無明，識所依處名名色，名色增長名六入，三事和合有觸，觸共生名受，貪著所受名為愛，愛不捨名為取，彼和合故名為有，有所起名為生，生變名為老，老壞名為死。又無明有二種作：一者、緣中癡，二者、為行作因；行亦有二種作：一者、生未來世果報，二者、與識作因；識亦有二種作：一者、能受生，二者、與名色作因；名色亦有二種作：一者、令識起相續，二者、與六入作因；六入亦有二種作：一者、能緣六塵，二者、能與觸作因；觸亦有二種作：一者、能觸所緣，二者、能與受作因；受亦有二種作：一者、覺憎愛事，二者、與愛作因；愛亦有二種作：一者、於可染中生貪心，二者、與取作因；取亦有二種作：一者、能增長煩惱，二者、與有作因；有亦有二種作：一者、能於餘道中生，二者、與生作因；生亦有二種作：一者、能起五陰，二者、與老作因；老亦有二種作：一者、令諸根熟，二者、與死作因；死亦有二種作：一者、壞五陰身，二者、以不見知故而令相續不絕。又無明緣諸行者，無明令行不斷，助成行故；行緣識者，令識不斷，助成識故；識緣名色者，令名色不斷，助成名色故；乃至生緣老死，憂悲苦惱者，令死不斷，助成死故；無明滅故，則諸行滅，乃至生滅故，老死憂悲苦惱滅，因滅故果亦滅。又無明、愛、取是三分不斷煩惱道，行有二分不斷業道，餘因緣分不斷苦道，先、後際相續故，是三道不斷，是三道離我、我所而有生滅。又無明及行是過去事，識、名色、六入、觸、受是現在事，愛、取、有、生、老死是未來事，於是有三世轉；無明滅故諸行滅，名為斷三世相續說。又十二因緣說名三苦：無明、行、識、名色、六入，名為行苦，觸、受名為苦苦，愛、取、有、生、老死、憂、悲、苦、惱名為壞苦；無明滅故，諸行滅，乃至生滅故，老死滅，名為斷三苦相續說。又因無明諸行生，無明滅諸行滅，以諸行性空故，餘亦如是。無明因緣諸行生，以生縛說，無明滅故諸行滅，以滅縛說，餘亦如是。又無明因緣諸行生，是隨順無所有觀說，無明滅諸行滅，是隨順盡觀說，餘亦如是。如是逆順十種觀十二因緣法，所謂：因緣分次第，心所攝，自助成法，不相捨離，隨三道行，分別先、後際，三苦差別，從因緣起，生滅縛，無所有盡觀。』<p>「是菩薩隨十二因緣，無我、無人、無眾生、無壽命者、離作者、使作者、無主，屬眾因緣，如是觀時，空解脫門現在前；滅此事餘不相續故，無相解脫門現在前；知此二種，更不樂有，唯大悲心，教化眾生，無願解脫門現在前；菩薩修行三解脫門，離彼我相，離作者、受者相，離有、無相，悲心轉增，以悲心故，勤行精進，未滿菩提法，欲令滿足。菩薩作是念：『有為法和合故增，離散則減；緣具故增，不具則減；我知有為法過故，不應和合具諸因緣；化眾生故，亦不畢竟滅有為法。菩薩如是知有為法無性，離堅固相，無生無滅，與大慈悲和合，不捨眾生即得無障礙般若波羅蜜光明現在前；得是智慧具足，修集阿耨多羅三藐三菩提因緣，而不住有為法；觀有為法性寂滅相，亦不住其中，欲具足無上菩提法故。』<p>「菩薩住現前地，得勝空三昧、性空三昧、第一義空三昧、究竟空三昧、大空三昧、合空三昧、生空三昧、如實離虛妄空三昧、略空三昧、離分別不分別空三昧，如是等萬空三昧門現在前，無相、無願三昧亦如是。是菩薩住現前地，深心、決定心、真心、甚深心、不轉心、不捨心、廣心、無邊心、樂智心、慧方便和合心，如是等心轉勝增長，隨順阿耨多羅三藐三菩提，一切論師不能傾動；入於智地，轉聲聞、辟支佛地，決定向佛智，一切眾魔及諸煩惱所不能壞；安住菩薩智慧明中，修空、無相、無願解脫門，專以智慧方便行助菩提法。是菩薩住現前地，於般若波羅蜜偏勝，得明上順忍，以順是法無有違逆。<p>「菩薩住現前地，得見數百千萬億佛，恭敬供養，尊重讚歎，衣服、飲食、臥具、醫藥，親近諸佛於諸佛所聽受正法，如說修行令佛歡喜，是人轉勝，知佛法藏，乃至無量百千萬億劫，一切善根，轉妙明淨。譬如真金，以瑠璃磨瑩，光色轉勝；菩薩住現前地，以慧方便故，一切善根轉勝明淨，餘地不及。譬如月明，能令眾生身得清涼，四種風吹，不能遏絕，菩薩住現前地，善根轉勝，能滅眾生煩惱之火，四種惡魔所不能壞。諸佛子！是名略說菩薩現前地。菩薩住是地，多作善化自在天王，智慧猛利，能破一切增上慢者、聲聞問難，不能窮盡，有所施作，布施、愛語、利益、同事皆不離念佛，不離念法，乃至不離念具足一切種智。常生是心：『我當於一切眾生為首、為勝，乃至於一切眾生為依止者。』是菩薩若欲勤行精進於須臾間，得百千億三昧，乃至能示百千億菩薩以為眷屬。若以願力能過是數若干百千萬億劫不可計知。」<p>時，金剛藏菩薩欲重明此義，以偈頌曰：「諸菩薩已得，具足五地行，知諸法無性，無相無生滅。本來常清淨，無有諸戲論，諸法常離相，不取亦不捨，性空猶如幻，離二無分別，隨順如是行，得入第六地。住明利順忍，以智慧力故，觀察於一切，世間生滅相。悉知諸世間，皆從無明有，無明若滅者，則無有世間。觀察因緣法，隨順第一義，而不壞緣報，所作及假名，如實無作者，亦無有受者，如是觀有為，如雲無實事。不知真諦義，名之為無明，從是則生思，身口業行果。從行故有識，即生於名色，如是次第起，生死苦惱聚。了達於三界，但從貪心有，知十二因緣，在於一心中。如是則生死，但從心而起，心若得滅者，生死則亦盡。無明二種作，緣癡作於業，乃至於老死，壞散五陰聚。從於此事邊，具出於苦惱，是事若盡者，苦惱則亦滅。無明若具足，相續則不滅，因緣若盡者，相續則亦斷。無明及愛取，即是煩惱道，行及有是業，餘分則是苦。癡行為過去，識名色六入，觸受是現在，餘則未來世。癡業識名色，六入名為行，觸受是苦苦，餘分則是壞。癡從眾緣生，則有於諸縛，眾緣若滅者，諸縛則亦斷。從因而生果，因滅則果滅，如是觀諸法，自性則皆空。隨順於無明，則有諸世間，若能不隨順，是則斷於有。從是則有是，是無則無是，如是十種觀，甚深因緣法。因緣分次第，去來及現在，作不捨一心，分別有三道。三種苦差別，生滅於縛法，無所有及盡，能行逆順觀。菩薩如是入，十二因緣法，知空如夢幻，無作者受者。如是觀因緣，智者修於空，事滅不相續，入於無相行。知此二虛假，於中無所願，但以大悲心，愍度於眾生。如是諸大士，修習解脫門，悲心愛樂佛，無量諸功德。知諸有為法，皆從和合有，得萬空三昧，無相無願定。智慧轉增進，入於上順忍，得於諸菩薩，無礙智解脫。如是諸善根，轉勝利明淨，供養無量佛，諸佛所稱讚。於諸如來所，出家學佛道，入諸佛法藏，善根轉增長。猶以瑠璃寶，瑩磨於真金，光明轉清淨，餘所不能及。如月行虛空，清涼被一切，四種風所吹，不能令遏絕。菩薩智慧光，滅諸煩惱火，四魔不能壞，其義亦如是。菩薩住是地，多作善化王，諸根悉猛利，能破增上慢。所作諸善業，皆悉隨智慧，聲聞諸問難，不能得窮盡。是佛子若欲，如是勤精進，須臾即能得，百千億三昧。見於百千億，十方世界佛，如秋清涼時，月光明淨好。如是第六地，深妙難知見，聲聞所不了，大士略說竟。」<p>第七地爾時諸天眾，在於虛空中，雨香華珍寶，如雲散佛上。踊躍發妙音，咸讚言善哉：「善哉金剛藏，善知第一義，無量功德聚，人中之蓮華。說此上妙行，利益諸世間。」他化自在王，雨光明寶華，雰雰而供養，除憂煩惱者。諸天及天王，咸發如是言：「若聞此地義，則為得大利。」時作百千種，上妙諸妓樂，諸天女稱讚，承佛神力故。「諸佛最寂滅，能轉惡為善，一切諸世間，皆所共恭敬。雖出過世間，而示世間法，知身同實相，而示種種身。雖以諸言音，演說寂滅法，而知於語言，無有音聲相。能過百千土，上妙供諸佛，知身佛國土，離相智自在。雖教化眾生，而無彼我想，廣集大功德，不於中起著。以見取相故，三毒火然世，不取一切相，慈悲起精進。」諸天及天女，歡喜設供養，如是讚歎已，默然而觀佛。解脫月菩薩。請金剛藏言：「大眾皆清淨，願說七地行。」<p>金剛藏菩薩言：「佛子！菩薩摩訶薩已具足第六地，欲入第七地，從方便慧，起十妙行。何等為十？善修空無相、無願，而以慈悲心處在眾生；隨諸佛平等法，而不捨供養諸佛；常樂思惟空智門，而廣修集福德資糧；遠離三界，而莊嚴三界；畢竟寂滅諸煩惱焰，而為眾生起滅貪恚癡煩惱焰法；隨順諸法如幻、如夢、如水中月不二相，而起分別種種煩惱及不失業果報；知一切佛國土空如虛空，皆是離相，而起淨國土行；知一切佛法身、無身，而起色身三十二相、八十種好以自莊嚴；知諸佛音聲不可說寂滅相，而隨一切起種種莊嚴音聲；知諸佛於一念中通達三世，而知種種相、種種時、種種劫得阿耨多羅三藐三菩提；隨眾生信解，作如是說，是名從慧方便生十妙行。菩薩摩訶薩修此妙行，如是方便慧現前故，名為入七地。<p>「是菩薩住七地，入無量眾生界，入無量諸佛教化眾生法，入無量世界，入諸佛無量清淨國土，入無量諸法差別，入無量諸佛智得無上道，入無量諸劫數，入無量諸佛通達三世，入無量眾生欲樂差別，入無量諸佛色身別異，入無量諸佛知眾生志行諸根差別，入無量諸佛音聲語言令眾生歡喜，入無量眾生心、心所行差別，入無量諸佛隨智慧行，入示無量聲聞乘信解，入諸佛無量說道因緣令眾生信解，入無量辟支佛智慧習成，入諸佛無量甚深智慧所說，入諸菩薩無量所行道，入諸佛無量所說大乘集成事令眾生得入。菩薩作是念：『如是諸佛有無量無邊大勢力，如是勢力，我應修集，得此勢力，不以分別。』菩薩如是智慧思惟，修習大方便慧，安住佛智，以不動法故。常起種種度眾生道，無有障礙，行住坐臥，皆悉能起度眾生法，離諸陰蓋，住諸威儀，常不遠離；如是想念，是菩薩於念念中具足十波羅蜜及十地行。何以故？是菩薩於念念中，大悲為首，修習佛法，一切迴向大智慧故。十波羅蜜者，菩薩以求佛道所修善根，與一切眾生，是檀波羅蜜；能滅一切煩惱熱，是尸波羅蜜；慈悲為首，於一切眾生心無所傷，是羼提波羅蜜；求善根無厭足，是毘梨耶波羅蜜；修道心不散，常向一切智，是禪波羅蜜；忍諸法不生門，是般若波羅蜜；能起無量智門，是方便波羅蜜；求轉勝智慧，是願波羅蜜；諸魔外道不能沮壞，是力波羅蜜；於一切法相如實說，是智波羅蜜；如是念念中具足十波羅蜜。是菩薩具足十波羅蜜時，四攝法、三十七品、三解脫門，一切助阿耨多羅三藐三菩提法，於念念中皆悉具足。」<p>解脫月菩薩問金剛藏菩薩言：「佛子！菩薩摩訶薩但七地具足助菩提法，一切諸地亦能具足。」<p>金剛藏言：「佛子！菩薩摩訶薩於諸地中皆悉具足助菩提法，遠行勝故，於此地說，何以故？諸菩薩摩訶薩於七地中功行具足，入智慧神通道故。佛子！菩薩於初地發願緣一切佛法故，具足助菩提法；二地除心惡垢故，具足助菩提法；三地願轉增長得法明故，具足助菩提法；四地入道故，具足助菩提法；五地隨順行世間法故，具足助菩提法；六地入甚深法門故，具足助菩提法；此第七地起一切佛法故，具足助菩提法。何以故？菩薩摩訶薩於此地中，得諸智慧所行道，以是力故，第八地自然得成。佛子！譬如二世界，一定清淨，一定垢穢，是二中間，難可得過；欲過此界，當以神通及大願力。菩薩亦如是，行於雜道，難可得過；以大願力、大智慧力、大方便力故，爾乃得過。」<p>解脫月言：「第七菩薩為是淨行，為是垢行？」<p>金剛藏言：「從歡喜地菩薩所行，皆離罪業，何以故？迴向阿耨多羅三藐三菩提故，隨地所行清淨，不名為過。佛子！譬如轉輪聖王，乘大寶象，遊四天下，見諸眾生貧窮困惱，王雖無苦而未離人，若捨王身生於梵世，遊千世界，現大威力，爾時乃名離於人身。菩薩亦如是，從初地在諸波羅蜜乘，知一切眾生心所行事及煩惱垢，不為煩惱垢之所污；雖乘善道，不名為過；若捨一切所修功行，入於八地，爾時名為乘清淨乘，悉知一切諸煩惱垢，不為煩惱垢之所污，乃名為過。諸佛子！菩薩住七地，過貪欲等諸煩惱垢，在此七地不名有煩惱，不名無煩惱。何以故？一切煩惱不起故，不名有煩惱；貪求如來智慧未滿願故，不名無煩惱。菩薩住七地，成就深淨身、口、意業，是菩薩所有不善業隨煩惱者，悉已捨離，所有善業常修習行；又世間經書，如五地說，自然而得，於三千大千世界，最為希有。得為大師，唯除如來八地菩薩，無有眾生深心妙行能與等者。是菩薩所有禪定神通解脫三昧，不隨禪生，所欲自在，菩薩住遠行地，於念念中具足修集方便慧力及一切助菩提法，轉勝具足。能入菩薩善伏三昧，善思義三昧，進慧三昧，分別義藏三昧，如實分別法三昧，堅固安住三昧，知神通門三昧，淨法界三昧，順佛教三昧，種種義藏三昧，背生死向涅槃三昧，如是具足百萬三昧，淨治此地。是菩薩得是三昧，智慧方便善清淨故，深得大悲力故，名為過聲聞、辟支佛地、趣佛智地。是菩薩住是地，無量身業無相行，無量口、意業無相行，是菩薩清淨行故，得無生法忍，照明諸法。」<p>解脫月菩薩言：「佛子！菩薩住初地，有無量身業，無量口、意業，已能過聲聞、辟支佛地。」<p>金剛藏菩薩言：「緣大法故過非實行力，第七地實行力故，一切聲聞、辟支佛所不能壞。譬如生在王家，即勝一切。何以故？地尊貴故，其身長大，智慧成就，爾乃真實勝於一切；菩薩亦如是，初發心時，勝於二乘，以發大願，深心清淨故，今住此地，以智慧力，勝於聲聞及辟支佛。佛子！菩薩住七地得甚深遠離無行身、口、意業，轉求勝法而不捨離，以轉勝心故，雖行實際而不證實際。」<p>解脫月言：「佛子！菩薩從何地來能入寂滅？」<p>金剛藏言：「從六地來能入寂滅。今住此地，於念念中能入寂滅而不證寂滅；是菩薩成就不可思議身、口、意業，行實際而不證實際。譬如有人乘船入海，善為行法，善知水相，不為水害之所淪沒，如是菩薩住此七地，乘諸波羅蜜船，能行實際而不證實際。菩薩如是以大願力故，得智慧力故，從禪定智慧生大方便力故，雖深愛涅槃，而現身生死，雖眷屬圍遶而心常遠離；以願力故，受生三界，不為世法之所污染，心常善寂；以方便力故，而還熾然隨行佛智，轉聲聞、辟支佛地至佛法藏而現魔界，雖過四魔而現魔行；雖現外道行而不捨佛濟，雖現身一切世間，而心常在出世間法；一切所有莊嚴之事，勝諸天、龍、夜叉、乾闥婆、阿脩羅、迦樓羅、緊那羅、摩睺羅伽、人、非人、四天王、釋提桓因、梵天王，而不捨樂法、愛法。菩薩成就如是智慧住遠行地，值百千萬億那由他佛，恭敬供養，尊重讚歎，衣服、飲食、臥具、醫藥供養諸佛，護持佛法，諸聲聞、辟支佛智慧問難所不能壞。是菩薩哀愍眾生故，法忍轉淨，是菩薩無量百千萬億那由他劫善根轉勝。譬如真金，以諸好寶莊嚴間錯，轉勝明淨，餘金不及；菩薩亦如是，住遠行地，一切善根從方便智慧生，轉勝明淨，無能壞者。譬如日光，星宿、月光所不能及，一切泥水悉能乾竭。菩薩亦如是住遠行地，善根轉勝，一切聲聞、辟支佛所不能及，又能乾竭煩惱污泥。諸佛子！是名略說菩薩摩訶薩遠行地。菩薩住是地，多作他化自在天王，諸根猛利，能發眾生，悟道因緣，所作善業，布施、愛語、利益、同事皆不離念佛，不離念法，乃至不離念具足一切種智。常生是心：『我當於一切眾生為首、為勝，乃至於一切眾生為依止者。』是菩薩若欲如是勤行精進，於須臾間得百千億那由他三昧，乃至能現百千億那由他菩薩以為眷屬。若以願力自在示現，過於此數百千萬億那由他劫不可計知。」<p>時，金剛藏菩薩欲重明此義，以偈頌曰：「深智慧定心，具行六地已，一時生方便，智慧入七地。行空無相願，而修慈悲心，順佛平等法，而供養諸佛，雖以智觀空，而修福無厭，雖能嚴三界，而心樂遠離，雖心常寂滅，而起滅惡法，行空不二相，而行慈悲心。雖觀一切土，空若如虛空，而能善莊嚴，清淨諸佛土。雖知諸佛身，同法相無相，而種三十二，八十諸相好。雖知音聲法，不可言說相，而歎佛音聲，令一切歡喜。雖知於諸佛，一念中成道，而示時劫剎，引導諸眾生。如是知諸法，則得法照明，菩薩如是者，即入第七地。住是地能觀，無量眾生行，亦知於諸佛，教化眾生法。世界及劫數，諸法差別相，又知諸眾生，種種之欲樂。知說三乘法，令眾生信解，我應修教化，成就是眾生。以如是思惟，方便慧和合，於四威儀中，常行如是道。於一一念中，能具菩提法，所謂施戒等，十種波羅蜜。如是諸菩薩，所修之福德，皆與諸眾生，名檀波羅蜜，滅除心惡垢，名尸波羅蜜，不為六塵傷，羼提波羅蜜，能起轉勝法，精進波羅蜜，於是道不動，名禪波羅蜜，無生忍照明，般若波羅蜜，迴向於佛道，方便波羅蜜，求於轉勝法，名願波羅蜜，無有能壞者，名力波羅蜜，能解如實說，名智波羅蜜。是助菩提法，念念皆能攝，發於廣大願，緣於大法故。初地中功德，名之為具足，第二地名為，除諸心垢惡，第三願增明，第四地入道，第五隨世行，第六入深法，得無生相分，漸漸而增長。第七集一切，具菩提分法，能起諸功德，及以一切願。如是諸功德，令後八地中，一切諸所行，自然得清淨。遠行地難過，大智力所能，如二國中間，難可得過度。在於七地中，不污如聖王，雖住於此道，不名一切過。若到於第八，菩薩智慧地，爾時過意界，住於智業中。如梵王觀世，不得名為人，菩薩罪不污，如蓮華在水。菩薩住是地，過諸貪欲等，不名有煩惱，亦不名滅盡。入是正道中，無有諸煩惱，願求佛道故，不得名盡者。於諸世間中，經書技藝事，文頌呪術等，自然能明了。修習諸禪定，及諸神通等，無量心利世，是事皆能起。爾時此菩薩，過於二乘行，安住第七地，菩薩諸行中。以初發心時，大願力故勝，今於此地中，自以智慧力。猶如國王子，生時姓尊貴，後以功行成，於諸人中尊。住此得深智，轉發勝精進，念念入寂滅，而亦不取證。如人善乘船，入於大海中，雖行深水難，而不為所害。菩薩行轉勝，方便智慧故，功德悉備足，非世所能知。供養無量佛，其心轉清淨，如真金雜寶，間錯而莊嚴。得佛智慧光，乾諸愛潤水，猶如日光明，消涸於泥澇。住是地多作，他化自在王，諸根悉猛利，通達諸道果。若欲勤精進，得見百千億，那由他諸佛，願力復過是。七地智慧淨，人天及二乘，皆非其境界，今已略說竟。」
。
<juan>大方廣佛華嚴經卷第二十六<p>之四<p>十地品第二十二之四他化自在王，諸天及菩薩，聞說此上行，心皆大歡喜。雨上妙華香，幡蓋寶瓔珞，真妙摩尼珠，散佛及大眾。天女於空中，作種種妓樂，供養於如來，并及諸菩薩。同以微妙音，歌頌佛功德：「一切智慧者，眾生中最尊，哀愍世間故，現諸神通力，華香珍寶等，皆出如是音。於一微塵中，各示那由他，無量數諸佛，於中而說法。於一微塵中，見無量佛國，須彌金剛圍，世間不迫迮。於一微塵中，見有三惡道，天人阿脩羅，各各受業報。聞諸佛國中，一切佛妙音，轉無上法輪，隨應眾生心。諸佛世界中，眾生身種種，隨國土眾生，示現種種身。一切諸天人，皆悉同止住，佛先觀察已，然後為說法。眾生悉知見，微塵中佛國，亦觀曠大剎，以佛威神故。佛現如是等，種種神通力，若為眾生說，是事不可盡。」以是微妙音，稱歎於世尊，心皆大歡喜，默然而觀佛。解脫月菩薩，請金剛藏言：「佛子願演說，入於八地行。」<p>金剛藏菩薩言：「佛子！菩薩摩訶薩已習七地微妙行慧，方便道淨，善集助道法，具大願力；諸佛神力所護，自善根得力，常念隨順如來力、無畏、不共法、直心、深心、清淨，成就福德智慧，大慈大悲，不捨眾生，修行無量智道。入諸法本來無生、無起、無相、無成、無壞、無來、無去、無初、無中、無後，入如來智，一切心、意、識憶想分別，無所貪著；一切法如虛空性，是名菩薩得無生法忍，入第八地。入不動地，名為深行菩薩，一切世間所不能測，離一切相，離一切想、一切貪著，一切聲聞辟支佛所不能壞，深大遠離而現在前。譬如比丘，得於神通，心得自在，次第乃入滅盡定，一切動心，憶想分別，皆悉盡滅。菩薩亦如是，菩薩住是地，諸勤方便身口意行，皆悉息滅，住大遠離。如人夢中欲渡深水，發大精進，施大方便，未渡之間，忽然便覺，諸方便事，皆悉放捨。菩薩亦如是，從初已來，發大精進，廣修道行，至不動地，一切皆捨，不行二心，諸所憶想，不復現前。譬如生梵世者，欲界煩惱不現在前。菩薩亦如是，住不動地，一切心、意、識，不現在前，乃至佛心、菩提心、涅槃心尚不現前，何況當生諸世間心？<p>「佛子！是菩薩隨順是地，以本願力故。又諸佛為現其身，住在諸地法流水中，與如來智慧為作因緣。諸佛皆作是言：『善哉！善哉！善男子！汝得是第一忍，順一切佛法。』<p>「善男子！我有十力、四無所畏、十八不共法，汝今未得為得，是故，勤加精進，亦莫捨此忍門。善男子！汝雖得此第一甚深寂滅解脫，一切凡夫離寂滅法，常為煩惱覺觀所害，汝當愍此一切眾生。又，善男子！汝應念本所願，欲利益眾生，欲得不可思議智慧門。又，善男子！一切法性、一切法相、有佛、無佛，常住不異。一切如來不以得此法故，說名為佛，聲聞、辟支佛亦得此寂滅無分別法。善男子！汝觀我等無量清淨身相、無量智慧、無量清淨國土、無量方便、無量圓光、無量淨音，汝今應起如是等事。又，善男子！汝今適得此一法明，所謂一切法，寂滅無有分別，我等所得無量無邊，汝應精勤起此諸法。善男子！十方無量國土、無量眾生、無量諸法差別，汝應如實通達是事，隨順如是智。是菩薩諸佛與如是等無量無邊起智慧門因緣，以此無量門故，是菩薩能起無量智業，皆悉成就。<p>「諸佛子！若諸佛不與菩薩起智慧門者，是菩薩畢竟取於涅槃，棄捨利益一切眾生，以諸佛與此無量無邊起智慧門故，於一念中所生智慧，比從初地已來乃至七地，百分不及一，無量無邊阿僧祇分不及一，乃至算數譬諭所不能及，所以者何？先以一身修集功德，今此地中，得無量身，修菩薩道，以無量音聲、無量智慧、無量生處、無量清淨國土、無量教化眾生，供養給侍無量諸佛，隨順無量佛法、無量神通力、無量大會差別、無量身口意業，集一切菩薩所行道，以不動法故。佛子！譬人乘船，欲渡大海，未至大海，多用功力，入海以風，無復艱礙，一日之行，過先功力，於百千歲所不能及；菩薩亦如是，多集善根，乘大乘船，入菩薩所行大智慧海，不施功力，能近一切諸佛智慧，比本所行，若一劫、若百千萬劫所不能及。<p>「佛子！菩薩摩訶薩至第八地，從大方便慧生，無功用心，在菩薩道，思惟諸佛智慧勢力，知世界生、世界滅、世界成、世界壞，知以何業因緣集故世界成，何業因緣滅故世界壞。是菩薩知地、水、火、風性，小相、中相、無量相、差別相，知微塵細相，知微塵差別相，於一世界中所有微塵差別，皆悉能知，此一世界所有地、水、火、風，若干微塵，皆悉能知。知寶物若干微塵，眾生身若干微塵，世界中萬物微塵差別，分別眾生大身、小身，以若干微塵成，地獄身、畜生身、餓鬼身，以若干微塵成，阿脩羅身、天身，以若干微塵成，皆悉了知。是菩薩入如是分別微塵智，知欲、色、無色界壞，知欲、色、無色界成，知欲、色、無色界成壞，知欲、色、無色界小相、中相、無量相，知欲、色、無色界差別相，如是知三界，是名菩薩教化眾生。助智明分，善分別眾生身，善觀所應生處，隨眾生生處，隨眾生身而為受身，是菩薩現身遍滿三千大千世界，隨眾生身，各各差別。譬如日月，於一切水皆現其像，若二若三，乃至無量無邊不可思議不可說三千大千世界，身遍其中，隨眾生身差別而為受身。是菩薩成就如是智慧，於一世界，身不動搖，乃至不可說諸佛世界，隨眾生身，隨所信樂，於佛大會而現身像，若於沙門中示沙門形色，婆羅門中示婆羅門形色，剎利中示剎利形色，居士中示居士形色，四天王中、帝釋中、魔中、梵天中示梵天形色，乃至阿迦膩吒天中示阿迦膩吒形色，以聲聞乘度者示聲聞形色，以辟支佛乘度者示辟支佛形色，以菩薩乘度者示菩薩形色，以佛身度者示佛身形色；所有不可說諸佛國中，隨眾生身，信樂差別，現為受身，而實遠離身相差別，常住平等。是菩薩知眾生身、知國土身、知業報身、知聲聞身、知辟支佛身、知菩薩身、知如來身、知智身、知法身、知虛空身，是菩薩如是知眾生深心所樂。若於眾生身作己身、若於眾生身作國土身、業報身、聲聞身、辟支佛身、菩薩身、如來身、智身、法身、虛空身，若於國土身作己身、業報身、乃至虛空身，若於業報身作己身乃至虛空身，若於己身作眾生身、國土身、業報身、聲聞身、辟支佛身、菩薩身、如來身、智身、法身、虛空身，是菩薩知眾生集業身、報身、煩惱身、色身、無色身，諸佛國土，小相、中相、無量相、垢相、淨相、廣相、倒相、平相、方差別相，知業報身假名差別、聲聞身假名差別、辟支佛身假名差別、菩薩身假名差別；知如來身、菩提身、願身、化身、住持身、相好莊嚴身、勢力身、如意身、福德身、智身、法身；知智身善分別如實，知法身平等不壞相，知虛空身無量相、周遍相、無形相。是菩薩善知起如是諸身，則得命自在、心自在、財自在、業自在、生自在、願自在、信解自在、如意自在、智自在、法自在。是菩薩得十自在，為不可思議智者、無量智者、廣智者、不可壞智者。菩薩隨如是智慧，畢竟常起無罪身業、口業、意業；身業隨智行，口業隨智行，意業隨智行。般若波羅蜜增上，大悲為首，善修方便，善起諸願，善為諸佛神通所護，常不捨行利益眾生智，悉知無邊世界中差別事。舉要言之：菩薩住無動地，身、口、意所作，皆能集一切佛法。是菩薩住此地，離一切煩惱故，善住淨心力；心常不離道故，善住深心力；不捨眾生故，善住大悲力；救一切世間故，善住大慈力；不忘所聞法故，善住陀羅尼力；分別觀察一切佛法故，善住一切樂說力；行無邊差別世界故，善住神通力；不捨一切菩薩所行故，善住願力；修集一切佛法故，善住波羅蜜力；善起一切種智故，善住如來力。是菩薩得如是智力，示一切所作無有過咎。<p>「諸佛子！菩薩此地不可壞故，名為不動地；智慧不轉故，名為不轉地；一切世間不能測知故，名威德地；無色欲故，名童真地；隨意受生故，名自在地；更不作故，名為成地；決定知故，名為究竟地；善發大願故，名為變化地；不可壞故，名為住持地；先修善根故，名為無功力地。菩薩得如是智慧，名為入佛境界，名為佛功德所照明，名為隨佛威儀行。趣向佛法，常為諸佛神力所護，常為四天王、釋提桓因、諸梵王等之所奉迎，密迹金剛神常隨侍衛。善能出生諸禪三昧，能作無量諸身差別，於諸身中皆有勢力，得大果報神通力，於無邊三昧中得自在，能受無量記，隨眾生成就處，示成阿耨多羅三藐三菩提。是菩薩入如是大智慧，善通達諸法，常放大智光明，度無礙法界道，善知世界道差別，能示一切諸功德，隨意自在，善解先際後際，能入轉魔道智，入如來行境界，能於無邊世界行菩薩道，以不轉相故，此地名為不動。<p>「佛子！菩薩在不動地，善生禪定力故，常見無邊諸佛，不捨供養供給諸佛，是菩薩於一一劫、一一世界中，數百千萬億那由他無量無邊阿僧祇佛，恭敬供養，尊重讚歎，親近諸佛，從諸佛受世界差別等諸法明，是菩薩轉深入如來法藏，問世界差別事，無能盡者，乃至百千萬億劫，說不可盡。又諸善根，轉勝明淨。譬如真金，眾寶間錯，為轉輪王所佩瓔珞，一切人民無能奪者。菩薩摩訶薩亦如是，住無動地，善根轉淨，一切聲聞辟支佛，乃至七地菩薩所不能壞。菩薩住是地，以善分別智門故，智慧光明，滅除一切眾生惱熱。譬如千世界主大梵天王，能於一時，流布慈心滿千世界，亦能放光，遍照其中。菩薩摩訶薩亦如是，住不動地，能放身光，照十萬佛剎微塵世界，滅除眾生諸煩惱熱，令得清涼。諸佛子！是名略說菩薩不動地。若廣說者，無量億劫所不能盡。菩薩住是地，多作大梵天王，主千世界，諸根猛利，與諸眾生、聲聞辟支佛、菩薩波羅蜜道，無有窮盡，說世界差別，無能壞者，所作善業，布施、愛語、利益、同事皆不離念佛，不離念法，乃至不離念一切種智。常生是心：『我當於眾生為首為勝，乃至於一切眾生為依止者。』是菩薩若欲勤行精進，於須臾間，得百萬三千大千世界微塵數三昧，乃至能示百萬三千大千世界微塵數菩薩，以為眷屬。若以願力，神通自在，能過是數若干，百千萬億劫不可計知。」<p>時，金剛藏菩薩欲重明此義，以偈頌曰：「菩薩住七地，慧方便已淨，善集助道法，大願力所繫，諸佛神力護，善根悉成就，求於勝智慧，能入第八地。善集於福慧，而有深慈悲，離諸有量心，心同如虛空。如所說法中，心得決定力，如是得寂滅，微妙無生忍。諸法從本來，無生亦無起，無相無有成，亦無去來義。諸法初中後，與如無分別，無有心意行，同若如虛空。成就如是忍，無有諸戲論，得是不動地，甚深寂滅行。一切諸世間，不能得測量，一切諸心相，皆悉已滅盡。菩薩住是地，心識無分別，如入滅盡定，無復憶念想。猶如人夢中，方便欲渡水，覺則意廓然，休息諸所作。得是深忍已，一切想念滅，如生於梵天，無欲界煩惱。以本願力故，及佛今勸導，如是第一忍，是諸佛職位。我等深智力，無畏不共法，汝今無有此，當加勤精進。汝雖得除滅，一切煩惱火，當觀諸世間，煩惱常熾然。當念本所願，欲利諸眾生，悉遍知諸法，廣度於一切。諸法實性相，常住無變異，二乘亦得此，而不名為佛。但以得無礙，甚深微妙智，通達三世故，乃得名為佛。是諸無等等，天人所恭敬，開是起智門，令入諸佛法。成就無邊底，無量妙智慧，先所行諸法，不及今一念。如是諸菩薩，得妙智慧地，能在一念中，身遍於十方。入是智慧門，行道疾無礙，如行於海中，大風力所濟。離諸功用心，但在於智業，觀十方世界，成壞及與住。能知四大一，亦知諸別異，小中及無量，種種差別相。能數知三千，大千世界塵，亦知眾生身，四大微塵數。諸天身眾寶，微塵數差別，皆悉遍明了，餘亦如是知。智慧因緣故，心轉得調柔，為利諸眾生，遍諸世界身。能於眾生身，而自作己身，及以諸佛剎，諸餘種種身。如日月停空，影現一切水，菩薩亦如是，遍滿大千界。常住於法身，湛然不移動，於淨心眾生，各現其身像。隨諸心所樂，而現為受生，於諸天人會，悉皆示其身。菩薩於因緣，和合中自在，乃至能隨意，為現於佛身，眾生國土身，業報賢聖身，智身與法身，知皆同平等。以是因緣故，得如意神通，為令世歡喜，而現種種身。能得於十種，妙大自在智，所作隨智行，順於慈悲心。諸佛所有法，皆能善修習，住三淨戒中，不動如須彌。能得大菩薩，所有十種力，一切諸魔眾，皆所不能轉。常為諸佛護，釋梵所敬禮，密迹金剛神，常隨而侍衛。菩薩得是地，功德無有量，百千萬億劫，說之不可盡。親近無數佛，增益諸善根，如真金雜寶，莊嚴王瓔珞。菩薩在是地，多作大梵王，典領千國土，功德無有量。能以三乘教，而無有窮盡，慈心光普照，滅諸煩惱熱。能於須臾間，得百萬三千，大千世界數，微塵諸三昧。能見十方佛，其數亦如是，若以其願力，過是無有量。今已略解說，第八地妙相，若廣演說者，千億劫不盡。」<p>第九地佛子演說此，八地妙義時，以佛神力故，震動無量國。一切智身出，無量微妙光，遍照十方界，眾生得安樂。百千萬菩薩，住於虛空中，設眾妙供養，諸天所無有。自在大梵天，并及他化王，歡喜設妙供，大海功德佛。千萬諸天女，咸恭敬歡喜，同以微妙音，歌歎佛功德，以佛神力故，出如是妙法：「善行寂滅者，無有諸惡心，各在於其地，善修菩薩行。利益世間故，遍遊於十方，示眾以佛道，心如空無礙。諸菩薩神力，上妙供養具，勝十方人天，福德之所致。佛子樂智者，以此示佛力，於一國不動，而現一切處。利益於世間，如滿月明淨，滅一切音聲，語言諸想念，而以諸音聲，說法猶如響。若眾生下劣，其心厭沒者，示以聲聞道，令出於眾苦。若復有眾生，諸根少明利，樂於因緣法，為說辟支佛。若人根明利，饒益於眾生，有大慈悲心，為說菩薩道。若有無上心，決定樂大事，為示於佛身，說無量佛法。譬如幻化師，示種種身色，如是諸身相，皆無有實事。如是諸佛子，善知智慧術，能示一切行，心離於有無。」千萬諸天女，同以微妙音，如是歌歎已，默然而觀佛。解脫月又言：「佛子大會淨，一心願樂聞，入九地正行。」<p>金剛藏菩薩言：「佛子！菩薩摩訶薩以如是無量智慧善觀佛道，欲求轉勝寂滅解脫，欲轉勝思惟如來智慧，欲入如來深密法藏，欲觀察不可思議大智慧，欲觀察諸陀羅尼三昧重令清淨，欲令神通廣大，欲分別世界差別，欲修諸佛力無所畏、不共法、無能壞者，欲順行諸佛轉法輪力，欲不捨所受大悲大願，菩薩如是思惟得入第九地。菩薩住此地，如實知善不善無記法行、知有漏無漏法行、世間出世間法行、思議不思議法行、定不定法行、聲聞辟支佛法行、菩薩道法行、如來地法行、有為無為法行。隨順如是智慧，知菩提心所行難，知煩惱難、業難、諸根難、欲難、性難、直心難、使心難、生難、習氣難、三聚差別難。知眾生諸心差別相、莊飾世心相、速轉心相、壞不壞心相、無形心相、無邊自在心相、清淨差別心相、垢無垢心相、縛解心相、諂曲質直心相、隨道心相，皆如實知。是菩薩知煩惱深相淺相、知心伴相、不相離相、知使纏差別相、知是心相應不相應相、隨是生時得果報相、知三界中差別相、知愛癡見深入如箭相、知憍慢癡重罪相、知是三業因緣不斷相、乃至如實知八萬四千煩惱行差別相。是菩薩知諸業善不善無記相、分別不可分別相、心伴相、不相離相、自然盡相、行道盡相、種種集相、不失果報相、次第相、有報相、無報相、黑黑報相、白白報相、黑白黑白報相、非黑非白能盡業相、知業起相、受業法差別相、知無量因緣起業相、知世間業出世間業差別相、現報相、生報相、後報相、隨諸乘定相、不定相、乃至如實知八萬四千諸業差別相。是菩薩知諸根軟中上差別相、知先後際別異不別異相、知上中下相、知煩惱伴相、不相離相、隨諸乘定相、不定相、淳熟相、未淳熟相、隨根轉相、易壞相、深取相相、增上相、不可壞相、轉相不轉相、三世差別相、久遠共生差別相、乃至如實知八萬四千諸根差別相。是菩薩知諸欲軟中上差別相，乃至如實知八萬四千諸欲差別相；是菩薩知諸性軟中上差別相，乃至如實知八萬四千諸性差別相；是菩薩知直心軟中上差別相，乃至如實知八萬四千直心差別相。是菩薩知諸使共心生、不共心生，心相應、心不相應，無始來惱眾生相、與一切禪定解脫神通相違相、三界繫相、無量心不現前相、開煩惱門相、不知對治相、無所有相、無聖道開法門相，皆如實知。是菩薩知諸生差別相，所謂：地獄、畜生、餓鬼、阿脩羅、人、天、色、無色界、有想、無想差別。業是田，愛是水，無明是覆，識是種子，後身是芽，名色共生而不相離，癡愛相續，欲生、欲作、欲受，不樂涅槃，三界差別相續相，皆如實知。是菩薩知諸習氣有起不起，隨所生處有習氣，隨眾生行有習氣，隨業煩惱有習氣，善不善無記有習氣，離欲有習氣，隨後身有習氣，次第隨趣有習氣，久遠不斷持煩惱業，離則無法，皆如實知。是菩薩知眾生定不定相，正定相，邪定相，不定相，正見中正定相，邪見中邪定相，離此二不定相，一一逆邪定相，五根正定相，離此二不定相，邪位邪定相，正位正定相，離此二不定相，深入邪聚難轉相，修無上道因緣相，不定眾生守護相，皆如實知。<p>「佛子！菩薩摩訶薩隨如是智，名為安住善慧地。菩薩住是地，知眾生如是諸行差別相，隨其解脫而與因緣。是菩薩化眾生法，度眾生法，如實知而為說法，聲聞乘相、辟支佛乘相、菩薩乘相、如來地相，如實知隨眾生因緣而為說法；隨心、隨根、隨欲差別而為說法，又隨行處、隨智慧處而為說法，知一切行處而為說法，隨眾生性深入難處而為說法，隨趣、隨生、隨煩惱、隨習氣轉故說法；隨乘令解脫故說法。是菩薩住此地，為大法師守護諸佛法藏，入深妙義。用無量慧方便，四無礙智言辭說法，是菩薩常隨四無礙智，而不可壞。何等為四？一、法無礙，二、義無礙，三、辭無礙，四、樂說無礙。<p>「是菩薩以法無礙智，知諸法自相；以義無礙智，知差別法；以辭無礙智，知說諸法不可壞；以樂說無礙智，知說諸法次第不斷。復次，以法無礙智，知諸法無體性；以義無礙智，知諸法生滅相；以辭無礙智，知諸法假名不斷假名說；以樂說無礙智，知隨假名不壞無邊說。復次，以法無礙智，知現在諸法差別相；以義無礙智，知過去、未來諸法差別相；以辭無礙智，知過去、未來、現在諸法說不可壞；以樂說無礙智，於一一世得無邊法明說。復次，以法無礙智，知諸法差別；以義無礙智，知諸法義差別；以辭無礙智，隨諸言音而為說法；以樂說無礙智，隨所樂解而為說法。復次，以法無礙智，以法智方便，知諸法差別不可壞；以義無礙智，以比智如實知諸法差別；以辭無礙智，以世智說諸法差別；以樂說無礙智，知善說第一義。復次，以法無礙智，知諸法一相不壞；以義無礙智，知陰、入、界、諦因緣法；以辭無礙智，以微妙音故，一切世間之所歸趣；以樂說無礙智，所說轉勝，能令眾生得無邊法明。復次，以法無礙智，知一乘究竟攝一切無差別；以義無礙智，知諸乘差別；以辭無礙智，能說諸乘無差別；以樂說無礙智，以一法門說無邊法明。復次，以法無礙智，能入一切菩薩行、智行、法行、隨智行；以義無礙智，能分別說十地義差別；以辭無礙智，說隨順諸地道不可壞；以樂說無礙智，說一切行無邊相。復次，以法無礙智，知一切佛於一念中得菩提；以義無礙智，知種種時、種種剎差別；以辭無礙智，隨諸佛得道事差別說；以樂說無礙智，於一句法無邊劫說而不窮盡。復次，以法無礙智，知一切佛語、一切佛力、無畏、不共法、大慈大悲、無礙智，轉法輪一切種智；以義無礙智，知如來音聲，說八萬四千隨眾生心諸根欲樂差別行；以辭無礙智，以如來音聲，說一切諸行不可壞；以樂說無礙智，以諸佛智力，隨眾生所樂音聲說。<p>「菩薩摩訶薩如是善知無礙智，安住第九地，名為得佛法藏；為大法師，得眾義陀羅尼，眾法陀羅尼，起智陀羅尼，眾明陀羅尼，善慧陀羅尼，眾財陀羅尼，名聞陀羅尼，威德陀羅尼，無礙陀羅尼，無邊旋陀羅尼，雜義藏陀羅尼，得如是等百萬阿僧祇陀羅尼，隨方便說如是無量樂說差別門說法。是菩薩得如是無量陀羅尼門，能於無量佛所聽法，聞已不忘，如所聞法，能以無量差別門為人演說。是菩薩於一佛所，以百萬阿僧祇陀羅尼，聽受正法，如從一佛，餘無量佛，亦復如是。是菩薩於禮敬佛時，所聞法明，非多學聲聞得陀羅尼力，於十萬劫所能受持。是菩薩得如是陀羅尼力，無礙智樂說力，以說法故，在於法座，大千世界滿中眾生，隨意說法。是菩薩在法座上，唯除諸佛及受職菩薩，於一切中最為殊勝。是菩薩處於法座，或以一音，欲令一切悉得解了，即得解了；或以種種音聲，欲令一切各得開解，即得開解；或以默然但放光明，欲令一切各得解法，即得解法；或一切毛孔，皆出法音；或三千大千世界所有色、無色物，皆出法音；或以一音周滿法界，欲令得解，即皆得解。是菩薩三千大千世界所有眾生，以無量音聲一時問難，所問各異。是菩薩於一念中，悉受如是，一切問難，以一音答皆令開解，如是若二若三，若百若千，乃至不可說不可說三千大千世界滿中眾生，廣為說法。承佛神力，能為眾生廣作佛事，倍復勤攝。如是智明，於一塵中有不可說不可說世界塵數大會，佛在此中，隨眾生心而為說法，令一一眾生心得若干無量諸法，如一佛，一切諸佛亦如是；如一微塵，一切十方世界，亦復如是。於是中生大憶念力，於一念中，從一切佛所受法明，不失一句。如上大會滿中眾生，以決定法明演清淨法，於一念中，令爾所眾生，皆得開解，何況若干世界中眾生。是菩薩住是地，善根轉勝，深入諸佛行處，常與一切佛會，深入菩薩解脫；菩薩隨順如是智，常見諸佛，於一一劫中無量無邊百千萬億以上供具供養諸佛，於諸佛所種種問難，通達諸陀羅尼，一切善根，轉勝明淨。佛子！如鍊真金，具足莊嚴，為轉輪王所著寶冠，一切小王無能奪者；菩薩亦如是，住善慧地，一切善根，轉勝明淨，聲聞辟支佛、諸地菩薩所不能壞。是菩薩善根轉明，能照眾生煩惱難處，如大梵王，三千世界一切難處，皆悉能照；菩薩亦如是，住善慧地，善根明淨，照諸眾生煩惱難處。<p>「諸佛子！是名略說菩薩善慧地。若廣說者，則無量無邊劫，不可得盡。菩薩住是地，多作大梵王，典領三千大千世界，無有能勝，如實解義者，於自在中而得自在，善能宣說聲聞辟支佛、菩薩波羅蜜，眾生問難無能窮盡，所作善業布施、愛語、利益、同事皆不離念佛，不離念法，乃至不離念一切種智；常生是心：『我當於一切眾生，為首為勝，乃至於一切眾生為依止者。』是菩薩若欲如是勤行精進，於一念中，得百萬阿僧祇三千大千世界微塵數三昧，乃至能示百萬阿僧祇三千大千世界微塵數菩薩，以為眷屬。若以願力，神通自在，復過是數，百千萬億那由他劫，不可計知。」<p>爾時，金剛藏菩薩欲重明此義，以偈頌曰：「諸菩薩隨順，無量深智力，第一最微妙，一切世難知，利益眾生者，能至第九地。得入於諸佛，祕密之法藏，得微妙最上，三昧陀羅尼，廣大神通力，善入世界相，智慧力決定，能觀諸佛法，大願悲心淨，得入第九地。順行此上地，持諸佛法藏，即能通諸法，善不善無記，有漏及無漏，世間出世間，是可思議法，是不可思議。知法定不定，三乘具足相，思惟分別此，有為無為法，起知如是法，滅諸無明闇，隨順是智心，則為第一妙。悉知一切難，諸心差別相，莊飾世輕易，無邊自在心，煩惱深淺相，心伴不離相，知使纏差別，隨順相續有。知業種種雜，各各差別相，因滅果不失，通達如是事。又知於眾生，諸根軟中上，廣大差別等，先際後際相。知欲軟中上，及諸性差別，乃至能悉知，八萬四千種。煩惱使難處，無始來不滅，皆與心共行，繫縛不可斷。知諸結使等，但妄想分別，無有方處所，亦無定事相。常不離於身，又亦難得知，禪定力能遮，金剛道能斷。又能知諸生，入六道差別，愛潤無明覆，業田識是種。生於後身芽，名色共增長，無始生死來，相續在三界。知諸天龍趣，由煩惱業心，若離於此法，是則無所有。一切諸眾生，皆在三趣中，或沒諸邪見，或在於智道。菩薩住是地，悉知眾生心，諸根及欲樂，種種差別義。深心善思惟，隨宜而說法，通達無礙智，善以言辭說。菩薩為法師，猶如師子王，牛王寶山王，安住無所畏。普於諸世界，雨甘露法味，猶如大龍王，能雨滿大海。是菩薩善知，法義辭無礙，善能隨順行，具足樂說力。能得於百萬，阿僧祇總持，能受諸佛法，如海受龍雨。菩薩得如是，諸深妙清淨，無量陀羅尼，諸三昧力故。能於一念中，得見無量佛，聞已淨梵音，演說妙法寶。是菩薩或教，大千界眾生，隨心根所好，說法令歡喜。如是等無量，三千大千國，轉深勤精進，而作是思惟，於一微塵中，無量佛說法，隨眾生心相，演說於妙義，是菩薩皆受，如地受諸種。復作如是願，十方諸所有，國土中眾生，皆合為一會。我於一念中，皆悉知其心，以一音說法，悉令斷疑網。菩薩住是地，人天中法王，為大說法師，隨順眾生性。常於日夜中，與諸佛共會，能住甚深妙，寂滅智解脫。供養無量佛，善根轉明淨，猶如轉輪王，真金莊嚴冠。光明照眾生，諸煩惱難處，如梵王光明，照於大千界。菩薩住是地，於三千世界，作大梵天王，諸根悉猛利。善以三乘法，示悟諸眾生，所作諸善業，皆順於正念。能於一念中，而得無有量，世界微塵數，諸深妙三昧。得見十方佛，微妙音說法，見佛大神力，更發無量願。如是第九地，大智所行處，深妙難知見，今已略說竟。」
。
<juan>大方廣佛華嚴經卷第二十七<p>之五<p>十地品第二十二之五說諸大菩薩，所行無上事，無數那由他，首陀會諸天，於上虛空中，心皆大歡喜，咸以恭敬心，眾妙供養佛。那由他菩薩，歡悅無有量，燒諸奇妙香，滅除諸煩惱。他化自在王，與諸天大眾，住在虛空中，心皆大歡喜，咸以恭敬心，種種設供養，各散眾寶衣，空中旋轉下。無量億天女，諸根欣悅豫，於上虛空中，敬心供養佛，同作無量億，那由他妓樂，一切寶器中，皆出如是音：「佛坐於此處，悉遍於一切，十方國土中，皆亦有佛現。無量億種種，相好莊嚴身，殊妙無有比，充滿於世界。於一毛孔中，出無量光明，滅除於一切，世間煩惱火。十方微塵數，尚可得計量，一毛孔光明，不可得窮盡。各見有佛身，以三十二相，八十好莊嚴，轉無上法輪。或見佛種種，為眾而說法，或見在兜率，教化於諸天，或見從兜率，來下處胞胎，或見初生時，或見夜出家，或見坐道場，而成無上道，或見轉法輪，或見入涅槃。於無量國土，種種而示現，欲度眾生故，有如是等事。譬如巧幻師，善知於幻術，多示諸眾生，種種異身相。如是佛慧中，善巧於示現，變化一切身，周遍諸世界。一切法空寂，先來無性相，同若如虛空，大師亦如是。得入第一義，微妙之性相，隨諸法性相，示佛大神力。一切佛行性，法及諸眾生，皆悉同無相，一切法空故。若欲得佛智，應離諸想念，有無俱通達，疾作天人師。」諸天采女眾，皆出如是等，千萬種妙音，寂然而觀佛。解脫月菩薩，見眾皆寂然，請金剛藏言：「大名稱佛子，菩薩從第九，至於第十地，諸大神通力，願今為略說。」<p>金剛藏菩薩言：「佛子！菩薩摩訶薩如是無量智慧，善修行佛道，乃至九地，善集清白法，集無量助道法，大功德智慧所護，廣行大悲，深知分別世界差別，深入眾生難處，入諸如來行處，念隨順如來寂滅行處，趣向諸佛力、無畏、不共法，堅持不捨，得至一切智位。菩薩摩訶薩行如是智，近佛位地，則得菩薩離垢三昧而現在前，又入法界差別三昧、莊嚴道場三昧、雨一切世間華光三昧、海藏三昧、海印三昧、虛空廣三昧、觀察一切法性三昧、隨一切眾生心行三昧、如實知一切法三昧、得如來智信三昧，如是等百萬阿僧祇三昧，皆現在前。是菩薩悉入此三昧，善知其中功用差別，最後三昧，名益一切智位。是三昧現在前，即時大寶蓮華王出，周圓如百萬三千大千世界，一切眾寶間錯莊嚴過於一切人天所有，出世間善根所生，知一切法如幻如化空慧所成，光明能照一切世界；瑠璃為莖，栴檀王為臺，碼碯為鬚，閻浮檀金為葉；無量光明一切妙寶皆在其內，寶網覆上，十三千大千世界微塵數蓮華，以為眷屬。<p>「爾時，菩薩其身姝妙，稱可華座；菩薩得益一切智位三昧力故，身在大蓮華座；即時眷屬蓮華上，皆有菩薩，一一菩薩坐蓮華上，即得百萬三昧，皆一心恭敬，瞻仰大菩薩；是菩薩昇蓮華座時，十方現在一切世界皆大震動，一切惡道皆悉休息，光明普照十方世界，一切世界皆悉嚴淨，皆得見聞諸佛大會。何以故？是菩薩坐大蓮華上，即時足下出百萬阿僧祇光明，照十方阿鼻地獄等，滅眾生苦惱；兩膝上放若干光明，照十方一切畜生，滅除苦惱；臍放若干光明，照十方一切餓鬼，滅除苦惱；左右脇放若干光明，照十方人安隱快樂；兩手放若干光明，照十方諸天阿脩羅宮；兩肩放若干光明，照十方聲聞眾；項放若干光明，照十方辟支佛；口放若干光明，照十方菩薩乃至住九地者；白毫放若干光明，照十方得位菩薩，一切魔宮隱蔽不現；頂上放百萬阿僧祇三千大千世界微塵數光明，照於十方諸佛大會；遶十匝已，住於虛空，成光明網，高大明淨，供養諸佛，如是供養，從初發心乃至九地，所作供養，百分不及一，乃至算數譬諭所不能及。是大光明網，勝十方世界所有華香、末香、塗香、衣服、幡蓋、眾寶、瓔珞、摩尼寶珠供養之具；從出世間善根生故，一一諸佛大法會上，皆雨眾寶，猶如大雲，若有眾生覺是供養者，皆是必定無上大道；如是諸光雨大供養已，遶大會十匝，入諸佛足下。爾時諸佛及大菩薩知某世界、某甲菩薩摩訶薩行如是道，成就受職；即時十方無邊菩薩乃至住九地者，皆來圍遶，設大供養，一心恭敬，各得萬三昧，一切得職；菩薩摩訶薩於金剛莊嚴胸出一大光名破魔賊，無量百千萬光以為眷屬，照十方世界，示無量神力，亦來入是大菩薩胸，此光明滅已，是菩薩即得百千萬億大勢力神通智慧。<p>「爾時，諸佛出眉間白毫相光，名益一切智，有無量無邊光明眷屬，悉照一切十方世界，圍遶十匝，示現諸佛大神通力，勸進無量百千萬億諸菩薩，十方世界六種震動，滅除一切惡道苦惱，一切魔宮皆蔽不現，示一切諸佛得道之處；示一切諸佛大會莊嚴事，廣大如法界，究竟如虛空；照一切世界已，集在虛空，示大神通莊嚴之事，入是菩薩頂，眷屬光明；入眷屬蓮華諸菩薩頂，即時各得先所未得十千三昧；是光明入此菩薩頂，如一佛光，一切佛光，皆亦如是；一切十方諸佛光明入是菩薩頂時，名為得職、名為入諸佛界，具佛十力，墮在佛數。佛子！譬如轉輪聖王大子成就王相，轉輪聖王令子在白象寶閻浮檀金座，取四大海水，上張羅幔，種種莊嚴幢幡妓樂，執金鐘香水，灌子頂上，即名為灌頂大王，具足轉十善道故，名轉輪聖王。菩薩摩訶薩亦如是，受職時，諸佛以智水灌是菩薩頂，名灌頂法王，具足佛十力故，墮在佛數，是名諸菩薩摩訶薩大智慧職地；以是職故，菩薩摩訶薩受無量百千億萬苦行難事，是菩薩得是職已，住法雲地，無量功德，智慧轉增。<p>「佛子！菩薩住法雲地，如實知欲界集、色界集、無色界集；如實知世間性集、眾生性集、識性集、有為性集、無為性集、虛空性集、法性集、涅槃性集、邪見諸煩惱性集；如實知諸世間法成壞集、聲聞道集、辟支佛道集、菩薩道集；諸佛力、無畏、不共法、色身、法身集；一切智集，得佛道、轉法輪、示滅度集。舉要言之：如實知一切法差別集。是菩薩以如是智慧隨順菩提行，如實知眾生化、業化、煩惱化、諸見化、世界化、法界化、聲聞化、辟支佛化、菩薩化、如來化、一切化、分別無分別化。是菩薩如實知佛力持、法持、業持、煩惱持、時持、願持、先世持、行持、劫壽持、智持。是菩薩住十地，諸佛所有微細智，所謂：行微細智、命終微細智、受胎微細智、出生微細智、出家微細智、得道微細智、神力自在微細智、轉法輪微細智、持壽命微細智、示涅槃微細智、法久住微細智、如是等微細智，皆如實知。又諸佛密處，所謂：身密、口密、意密、知時非時密、與菩薩授記密、攝伏眾生密、諸乘差別密、八萬四千諸根差別密、業如實所作密、行得菩提密，如是等密，皆如實知。是菩薩諸佛所有入劫智，所謂：一劫攝阿僧祇劫、阿僧祇劫攝一劫；有數劫攝無數劫、無數劫攝有數劫；一念攝劫、劫攝一念；劫攝非劫、非劫攝劫；有佛劫攝無佛劫、無佛劫攝有佛劫；過去、未來劫攝現在劫，現在劫攝過去、未來劫；未來、過去劫攝現在劫，現在劫攝未來、過去劫；長劫攝短劫、短劫攝長劫；諸劫攝相，皆如實知。是菩薩諸佛所入微塵智、國土智、眾生身心智、眾生身心得道智、眾生行智、至一切處智、遍行佛道智、順行智、逆行智、不可思議智；一切世間、聲聞、辟支佛、菩薩所不能知，皆如實知。佛子！諸佛智慧，廣大無量，菩薩住是地，則能得入如是智慧。是菩薩摩訶薩隨是地行，得菩薩不可思議解脫、無礙解脫、淨行解脫、普門明解脫、如來藏解脫、隨無礙論解脫、入三世解脫、法性藏解脫、明解脫、勝進解脫。是菩薩十解脫為首，得如是等無量無邊百千萬億阿僧祇解脫、百千萬無量阿僧祇三昧、百千萬無量阿僧祇陀羅尼、百千萬無量阿僧祇神通，亦復如是。是菩薩成就如是智慧，隨順菩提，成就無量念力，能於一念頃，至十方無量佛所，無量法明、無量法雨，皆能受持。譬如娑伽羅龍王所澍大雨，唯除大海，餘不能受；菩薩摩訶薩亦復如是，如來微密雨、大法雨，一切眾生、聲聞、辟支佛乃至九地菩薩所不能受，唯此菩薩住法雲地，悉能受持。譬如大海，一龍王起大雲雨皆能堪受，若二若三，乃至無量無邊諸大龍王所起雲雨，一時澍下，皆能受持。菩薩摩訶薩亦如是，住法雲地，於一佛所，能受大法明雨，二佛三佛，乃至不可說不可說佛，於一念中，皆能堪受，如是諸佛大法雲雨，是故此地名法雲地。」<p>解脫月言：「佛子！是菩薩於一念中，能堪受幾所大法明雨？」<p>答言：「佛子！譬如十方所有不可說百千萬億那由他世界微塵，爾所微塵世界眾生，假使皆得聞持陀羅尼為佛侍者，為大聲聞，多聞第一；如金剛蓮華上佛善伏比丘，其一眾生成就如是多聞之力，餘亦如是，一人所受，餘不重問，如是一切各各不同，於意云何？是一切眾生受持多聞，力為多不？」<p>答言：「甚多，不可稱計。」<p>「佛子！我今為汝說是菩薩住法雲地，於一念頃，於一佛所，受三世法藏大法明雨，上一切眾生多聞之力百分不及一，乃至算數譬諭所不能及；如一佛所，聞十方世界微塵諸佛，皆能受持大法明雨，復能過此無量無邊，於一念頃亦能受持，是故名為法雲地。<p>「佛子！菩薩摩訶薩住法雲地，自從願力生大慈悲福德智慧，以為密雲；現種種身，以為雜色雲；通明無畏，以為電光；震大雷音，說法降魔，一念一時，能於上所說微塵世界，皆悉周普；以雨善法甘露法雨，滅諸眾生隨心所樂無明所起煩惱焰故，是故名為法雲地。復次，佛子！菩薩摩訶薩住法雲地，於一世界，從兜率天來下，乃至示大涅槃，一切佛事，隨所度眾生皆現神力，若二若三，乃至如上微塵數世界；又復過是百千萬億阿僧祇世界，從兜率天來下，乃至示大涅槃，一切佛事，隨所度眾生，皆現神力。是菩薩住此地，於智慧中得上自在力，或以狹國為廣，廣國為狹；或以垢國為淨，淨國為垢；如是一切世界皆有神力，是菩薩或於一微塵中，置三千大千世界鐵圍山川而不迫迮；或二或三，乃至不可說不可說世界諸莊嚴事，示入一塵；或以一世界莊嚴事，示不可說不可說世界；或以不可說不可說世界眾生，置一世界中而不迫迮；或以一世界眾生，置不可說不可說世界中；或以不可說不可說世界入一塵中而不惱眾生；或於一塵中，示一切佛神通力莊嚴之事；或於一念中，現不可說不可說世界微塵數身，於一身中示無量手；以一一手，執恒沙蓮華以散諸佛，雜香、末香、幡蓋寶物，如是一切莊嚴之具，皆以手執供養諸佛，於一一身亦復如是。又一一身化塵數頭，於一一頭有塵數舌，以是神力讚歎諸佛，如是等事，於念念中遍滿十方；於念念中以神通力，無量世界示得佛道轉法輪，乃至大般涅槃；於三世中，以神通力示現無量身，於自身中，現無量佛，無量佛土莊嚴事，於自身中，示一切世界成壞事；或於一毛孔出一切風而不惱眾生；或以無量無邊世界為一海水，此海水中作大蓮華，形色光明遍無量無邊世界，於中示菩提樹莊嚴妙事，乃至示得一切種智；或自身中現一方世界摩尼寶珠、日月星宿一切光明，乃至十方所有光明亦復如是；或口噓氣能令十方無量世界悉大震動，不令眾生有恐畏想；或示十方世界水劫盡，風劫、火劫盡，而眾生身隨意莊嚴；或於自身示作如來身，如來身作自身，如來身作己佛國，己佛國作如來身。佛子！菩薩摩訶薩在法雲地，神變如是，又餘無量神力自在示現。」<p>爾時，會中諸菩薩、天、龍、夜叉、乾闥婆、阿脩羅、迦樓羅、緊那羅、摩睺羅伽、四天王、釋提桓因、梵天王、自在天子、淨居天等，各作是念：「若菩薩神通力、智慧力如是無量無邊，佛復云何？」<p>時，解脫月菩薩知大眾心所念，問金剛藏菩薩言：「佛子！今諸大眾聞是菩薩神通智慧力，墮在疑網，汝今當斷一切疑惑，示菩薩神通莊嚴妙事。」<p>時，金剛藏菩薩即入一切佛國體性三昧，時諸大眾天、龍、夜叉、乾闥婆、阿脩羅、迦樓羅、緊那羅、摩睺羅伽、四天王、釋提桓因、梵天王、自在天子、淨居天等，皆自見知入金剛藏菩薩身中，於其身內，見三千大千世界莊嚴眾事，若滿一劫說不可盡；於中見佛道場樹，其莖周圍十萬三千大千世界，高百萬三千大千世界，覆三千億三千大千世界，稱樹高廣，有師子座；其座上有佛，號一切智王如來，一切大眾咸皆見佛坐在座上，其中所有莊嚴上妙供養之具，滿一劫說，亦不可盡。金剛藏菩薩示現如是大神力已，還令大眾各在本處，一切眾會生希有想，默然一心，觀金剛藏。<p>時，解脫月菩薩問金剛藏菩薩言：「佛子！是三昧有大勢力，甚為希有，是三昧者所號云何？」<p>答言：「是三昧名一切佛國體性。」<p>問言：「是三昧所有勢力境界云何？」<p>答言：「佛子！若菩薩摩訶薩善修成是三昧力者，能以如是無量恒沙世界微塵數三千大千世界於身中現，復過是數。菩薩在法雲地，得如是無量無邊百千萬億諸大三昧；是故，菩薩住此地中，身、身業難可測知；口、口業難可測知；意、意業難可測知；神力自在難可測知；觀三世法難可測知；諸三昧行入難可測知；智力難可測知；遊戲諸解脫難可測知；變化所作、神力所作、如意所作難可測知；乃至舉足、下足，菩薩住善慧地者不能測知。佛子！菩薩法雲地，如是無量，若廣說者，無量無邊阿僧祇劫不能得盡。」<p>解脫月言：「佛子！若菩薩行處力、神通力，如是者佛行處力、神通力復云何？」<p>答言：「佛子！譬如有人，見一塊土而作是言：『無邊世界地性為多此耶？』汝所問者，我謂如是；如來無量智慧，云何以菩薩智慧而欲測量？佛子！如人取四天下地性少分，餘者極多，菩薩法雲地於無量劫，但可說耳，何況如來地，我今當說令汝知之，佛現為證；如十方無量無邊世界微塵等諸佛世界，十地菩薩皆滿其中，是諸菩薩有無量無邊業，修習菩薩功德智慧禪定，於如來功德智慧力，百分不及一、百千萬億分不及一，乃至算數譬諭所不能及。<p>「佛子！是菩薩隨如是智慧，順如來身、口、意，不捨諸菩薩三昧，勤心供養一切諸佛，於一一劫，以一切供具，供養無量無邊諸佛，能悉具受諸佛神力，轉復明勝，是菩薩於法性問難無能勝者，乃至無量無邊百千萬億劫不可窮盡。<p>「佛子！譬如天金，以摩尼珠眾寶間錯，為自在天王嚴身之具，其餘諸天所不能及，亦無奪者，菩薩住十地，智慧善根，從初地乃至九地所不能及；菩薩住是地，得大智照明，隨順一切智故，其餘智慧所不能壞。譬如大自在天王光明能令眾生身心清涼，一切生處眾生光明所不能及；菩薩摩訶薩亦如是，住法雲地，智慧光明，一切聲聞、辟支佛所不能及，乃至九地菩薩亦不能及。是菩薩住是地中，能令無量眾生住一切智道。佛子！菩薩住是地，十方諸佛為說三世智慧、法界智慧、一切世界智慧、普照住持一切世界智慧、大慈大悲普覆一切眾生智慧。舉要言之：具足為說至一切智道。佛子！是名菩薩摩訶薩第十法雲地。菩薩住是地，多作摩醯首羅天王，智慧明達，善說聲聞、辟支佛、菩薩波羅蜜，於法性中有問難者，無能令盡；所作善業布施、愛語、利益、同事皆不離念佛，不離念法，乃至不離念具足一切種智；常作是念：『我當於一切眾生為首為勝，乃至於一切眾生為依止者。』若欲如是勤行精進，於一念中得無量百千萬億那由他不可說不可說世界微塵數三昧，乃至示爾所微塵數菩薩以為眷屬。若以願力神通自在復過是數，所謂：諸行上妙供具，信解起業，若身、若口、若光明、若諸根、若如意足、若音聲、若行處，乃至若干百千萬億劫不可稱數。佛子！是菩薩十地次第順行，趣向一切種智，如從阿耨達池四河流出，滿足四天下無有窮盡，乃入大海；菩薩亦如是，從菩薩出於善根大願之水，以四攝法滿足眾生而不窮盡，乃至一切種智。<p>「佛子！是菩薩十地，因佛智故而有差別，如因大地有十大山王，何等為十？所謂：雪山王、香山王、軻梨羅山王、仙聖山王、由乾陀山王、馬耳山王、尼民陀羅山王、斫迦羅山王、宿慧山王、須彌山王。如雪山王，一切藥草集在其中而不可盡；菩薩亦如是住歡喜地，一切世間經書、技藝、文頌、呪術集在其中無有窮盡。如香山王，一切諸香集在其中而不可盡；菩薩亦如是住離垢地，持戒頭陀，威儀助法，集在其中，無有窮盡。如軻梨羅山王，但以寶成，集諸妙華，取不可盡；菩薩亦如是住於明地，集一切世間禪定神通解脫三昧，問不可盡。如仙聖山王，但以寶成，多有五通聖人，不可窮盡；菩薩亦如是住於焰地，集令眾生入道因緣，種種問難不可窮盡。如由乾陀山王，但以寶成，集夜叉大神不可窮盡；菩薩亦如是住難勝地，集一切自在如意神通，說不可盡。如馬耳山王，但以寶成，集眾妙果，取不可盡；菩薩亦如是住現前地，集深因緣法，說聲聞果不可窮盡。如尼民陀羅山王，但以寶成，集一切大力龍神，不可窮盡；菩薩亦如是住遠行地，集種種方便智慧，說辟支佛道，不可窮盡。如斫迦羅山王，但以寶成，集心自在者，不可窮盡；菩薩亦如是住不動地，集一切菩薩自在道，說世間性，不可窮盡。如宿慧山王，但以寶成，集大神力諸阿脩羅，無有窮盡；菩薩亦如是住善慧地，集轉眾生行智，說世間相，不可窮盡。如須彌山王，但以寶成，集諸天神無有窮盡；菩薩亦如是，住法雲地，集如來十力，四無所畏，說諸佛法，不可窮盡。是十寶山同在大海，因大海水有差別相；菩薩十地亦如是，同在佛智，因一切智故，有差別相。佛子！譬如大海，以十相故名為大海，無有能壞；何等為十？一、漸次深；二、不受死屍；三、餘水失本名；四一味；五、多寶；六、極深難入；七、廣大無量；八、多大身眾生；九、潮不失時；十、能受一切大雨無有盈溢。菩薩地亦如是以十因緣故，無有能壞；何等為十？歡喜地中，漸生堅固願；離垢地中，不與破戒共宿；明地中，捨諸假名；焰地中，於佛得一心不壞淨信；難勝地中，生世間無量方便神通，起世間事；現前地中，觀甚深因緣法；遠行地中，以大廣心善觀諸法；不動地中，能起大莊嚴示現；善慧地中，能得深解脫通達世間行，如實不失；法雲地中，能受一切諸佛大法明雨。佛子！譬如大摩尼寶珠，有十事能與眾生一切寶物，何等為十？一、出大海；二、巧匠加治；三、轉精妙；四、除垢穢；五、以火鍊治；六、眾寶莊嚴；七、貫以寶縷；八、置瑠璃高柱；九、光明四照；十、隨王意雨眾寶物。菩薩發菩提心寶亦有十事，何等為十？一、初發心布施離慳；二、修持戒頭陀苦行；三、以諸禪定解脫三昧令轉精妙；四、以道行清淨；五、鍊以方便神通；六、以深因緣法莊嚴；七、以種種深方便智慧貫穿；八、置神通自在幢上；九、觀眾生行放多聞智慧光明；十、諸佛授智職，於一切眾生能為佛事，墮在佛數。<p>「佛子！是菩薩所行集一切智慧功德法門品，若不深種善根，不能得聞。」<p>問言：「佛子！若得聞者，是人為得幾所福？」<p>答言：「隨佛所有智慧勢力，如是發薩婆若心，所緣攝福德，是人得聞此法門，所得福德，亦復如是。何以故？若無菩薩心聞是法門，不能信解受持，何況以身修習能成其事，是故當知是人隨順一切種智，得聞信解受持修行；說是品時，十方世界十億佛國微塵數世界，六種、十八相動，以佛神力法如是故，諸天雨華、末香、瓔珞、寶衣、幡蓋莊嚴身具，雨天妓樂歌頌而下，復有大音讚歎十地殊勝之事。如此世界四天下他化自在天王宮說十地，十方一切世界皆亦如是；以佛神力故，十方過十億佛國微塵數剎，有十億佛國微塵數菩薩，詣此世界，遍滿虛空，皆作是言：『善哉！善哉！金剛藏善說菩薩十地之法。』佛子！我等皆名金剛藏，發金剛德世界，金剛幢佛所來，所經歷處，皆說是經，眾會如是，言辭義趣亦如是，我等以佛神力故，來證是事，如我至此，十方一切世界他化自在天王宮摩尼寶殿，皆有十億佛國微塵數菩薩往為作證亦復如是。」<p>時，金剛藏菩薩觀察十方、觀察一切大眾、觀察法界，讚歎初發薩婆若心，示菩薩境界，淨菩薩行力，攝一切種智；隨眾生說，除一切世間垢穢，與眾生一切種智因緣，示不可思議智慧莊嚴事，讚歎一切菩薩功德差別相；欲令諸地轉勝明顯示眾生故，承佛神力，以偈頌曰：「諸菩薩所行，樂於善寂滅，其心無所著，猶若如虛空。除貪恚癡垢，安住於道智，如是無上行，願樂欲聽聞。如是諸菩薩，在於無量劫，勤心常修習，一切諸善根，供養無量佛，辟支阿羅漢，為利眾生故，乃生菩提心。精進持戒行，頭陀除罪垢，修善忍轉妙，慚愧威德滿。福慧因緣故，勝遠心明淨，深樂於佛智，同佛生菩提。供養於一切，十方三世佛，如虛空等國，悉皆令清淨。一切法平等，善悉通達故，為度諸眾生，發於菩提心。諸菩薩如是，生是無量心，至於歡喜地，息惡樂布施。得諸本願力，增廣慈悲心，深行十善道，能到離垢地。戒聞功德備，慈心愍世間，永離諸垢穢，深心常清淨。普觀諸世間，三毒火熾然，如是之大士，入第三明地。觀三界皆空，無常亦如病，如癰如瘡箭，無量苦常然。見諸有為過，貪樂佛功德，得佛智明焰，入於第四地。成就於念慧，得至於道智，在此地供養，百千諸如來。常能思惟念，諸佛無量德，得入於一切，世間難勝地。能以慧方便，種種而示現，諸有所為作，以利於世間。供養於諸佛，行益眾生事，無生法在前，得入現前地。菩薩諸所行，一切世間知，常無有我心，有無皆悉離。諸法先空寂，十二緣故行，善了此微妙，入於遠行地。行慧方便等，得法寂滅相，如是之大士，難知難可及。為欲令世間，得善寂滅故，還起修諸行，種種福德事。普入於眾生，種種心行處，如是能得入，如空不動地。大智諸菩薩，善能悉具行，種種諸智業，得十自在力。能以無有量，無邊限諸身，普現十方界，而為說妙法。善達於世界，及諸眾生性，如是大慈悲，能入善慧地。第一妙淨智，善觀諸世間，縷練煩惱業，甚深諸難處。為度是等故，得諸佛法藏，善說第一義，悉無所違錯。如是次第行，具足諸善法，乃至於九地，所修集福慧。欲得諸佛力，第一深妙利，乃於一切佛，得受智職位。先得無數定，智行極廣大，最後得難壞，諸智位三昧。若能得如是，益智位三昧，一切寶莊嚴，蓮華王即出。菩薩稱蓮華，現身坐其上，餘華諸菩薩，咸共一心視。爾時大菩薩，從身放無量，百千億光明，滅諸世間苦。然後頂上出，百千億光明，普照十方界，諸佛大眾會。於上虛空中，化成光明網，供養諸佛已，入諸佛足下。時一切如來，及諸大士等，各知某菩薩，得受於智職。如是一切佛，放眉間光明，名益一切智，入此菩薩頂。一切無量佛，與此菩薩職，猶如轉輪王，授於太子位。時十方世界，普皆大震動，乃至阿鼻等，諸苦皆除滅。菩薩具一切，智慧得是職，如是名為到，無上法雲地。住於是地中，智慧無邊限，善知度一切，世間諸因緣。入色無色法，欲色無色界，能知於眾生，國土及法性。又能入可數，不可數法中，乃至能觀察，虛空無量性。又此地悉知，菩薩變化事，諸佛威神力，微細智密事。又能悉通達，一切諸劫數，於一微塵中，觀見諸世界。一切諸如來，於此無上地，初生及出家，得道轉法輪。示入於涅槃，皆隨順於智，寂滅妙解脫，悉得於此地。此地諸大士，憶念力大故，諸佛大法雨，皆悉能受持。譬如大海水，能持龍王雨，諸佛廣大法，菩薩受亦爾。若於一佛所，一時聽受法，十方無量土，微塵數眾生。皆多聞總持，成於聲聞乘，不如是菩薩，算數所不及。以無量智慧，及先大願力，能於一念中，遍滿無量國。雨甘露法雨，滅諸煩惱火，是故諸如來，名為法雲地。大士住此地，供養諸佛具，過諸天所有，普示大神力。示眾轉勝力，過是數無量，若人欲思量，迷悶不能解。大智住此地，舉足下足事，一切諸菩薩，乃至於九地。皆悉不能知，何況餘眾生，三世諸聲聞，及與辟支佛。住此諸佛示，一切智慧事，亦與令通達，三世無礙智。示法性寂滅，亦示種種變，一切諸世界，所有眾生類。所行一切法，深微隱遠事，一切佛功德，次第示令知。菩薩住此地，能以大供具，供養十方佛，遍一切世界。一切諸世間，所有眾生類，其餘諸供具，皆所不能及。智者住此地，皆能破一切，無明諸闇冥，開示以佛道。如自在天王，光滅眾熱惱，佛子智光明，滅惡亦如是。住是地多作，三界自在王，通達諸智慧，善以三乘化。能於一念中，得無量三昧，能見十方佛，其數亦如是。」金剛藏菩薩，告諸大士言，「我今略解說，十地之妙行，若廣演說者，千億劫不盡。是則名清淨，諸大菩薩地，為得佛智故，住於十地中，安住不移動，猶如大山王。初地具一切，經書諸技術，猶如雪山中，積聚眾藥草。持戒及多聞，在於二地中，猶如香山王，集一切香物。如軻梨羅山，多積諸寶華，明地集聞智，禪定亦如是。焰地多積聚，入道法不壞，如仙聖山中，善寂所遊止。五地諸神通，無能得及者，如由乾陀山，多集夜叉眾。六地善分別，諸果無窮盡，猶如馬耳山，妙果無有量。七地方便慧，無有能及者，如尼民陀羅，諸龍王盈滿。住於八地中，自在智無量，如斫迦羅山，多心自在者。九地心清淨，說法無障礙，猶如宿慧山，阿脩羅所止。十地諸佛力，功德無窮盡，如須彌山王，集一切天眾。又復初地中，發於廣大願，二地持戒品，三地假名壞，第四地專一，五地眾妙事，六地甚深相，七地廣大心，八地中種種，莊嚴諸神通，九地思妙智，能過一切世，十地能受持，諸佛大法雨。菩薩行大海，難動不可盡，發心出世間，得入於初地，二地淨持戒，三地修諸禪，四地道行淨，五鍊方便慧，六因緣莊嚴，七深方便慧，八到瑠璃幢，九地觀眾生，一切險難處，智慧光普照，十地受智職，如珠隨王意，如是次第淨，菩提心妙寶。十方諸世界，所有微塵數，可於一念中，計知其多少。可以一毫末，數知於虛空，諸佛大功德，無量不可盡。」
。
<juan>大方廣佛華嚴經卷第二十八<p>十明品第二十三<p>爾時，普賢菩薩摩訶薩告諸菩薩言：「佛子！菩薩摩訶薩有十種明。何等為十？此菩薩摩訶薩悉知三千大千世界眾生心念，所謂：善心、不善心、無記心、廣心、狹心、惡心、勝心、順生死心、背生死心、聲聞心、緣覺心、菩薩心、聲聞行心、緣覺行心、菩薩行心、天心、龍心、夜叉心、乾闥婆心、阿脩羅心、迦樓羅心、緊那羅心、摩睺羅伽心、人心、非人心、地獄心、畜生心、餓鬼心、閻羅處眾生心、諸難處眾生心，如是等無量種種眾生心悉分別知。如是等百世界、千世界、百千世界、億世界、百億世界、千億世界、百千億世界，乃至百千億那由他世界，廣說乃至不可說不可說佛剎微塵數世界眾生悉能分別知其心念。佛子！是為菩薩摩訶薩第一善知他心智明。<p>「佛子！菩薩摩訶薩悉知無量無數不可說不可說佛剎微塵數世界眾生，死此生彼；善、惡諸趣；若好，若醜；若垢，若淨；若黑，若白。如是等無量種種眾生：天、龍、夜叉、乾闥婆、阿脩羅、迦樓羅、緊那羅、摩睺羅伽、人、非人、微細眾生、小眾生、中眾生、大眾生、勝眾生，如是等無量種種眾生，死此生彼。菩薩摩訶薩以無障礙明淨天眼，悉能照見隨其業報所受苦樂，種種業、種種行、種種思願、種種見，如業境界，如所迴轉，悉能覩見。佛子！是為菩薩摩訶薩第二無礙天眼智明。<p>「佛子！菩薩摩訶薩憶宿命事，或自、或他，悉能憶念無量無數不可說不可說佛剎微塵數世界眾生，過去無量無數不可說不可說佛剎微塵數劫事：如是生，如是名姓，如是食，如是苦樂，悉能了知。又憶過去無量無數不可說不可說佛剎微塵數諸佛如是名號，如是眷屬，如是父母，如是侍者，如是聲聞，如是最勝二大弟子，如是捨離王都出家求道，如是菩提樹下結跏趺坐得最正覺，如是住處，如是床座，如是說法，如是化度，如是壽命，如是作佛事已，入無餘涅槃，佛滅度後正法如是久住；悉能憶念過去無量無數不可說不可說佛剎微塵數佛從初發心出生願行，恭敬供養無量諸佛，教化調伏一切眾生，大眾眷屬，轉淨法輪，隨其壽命，示現神力自在變化，無餘涅槃，莊嚴塔廟，長養善根，乃至法住。佛子！是為菩薩摩訶薩第三深入過去際劫無礙宿命智明。<p>「佛子！菩薩摩訶薩深入未來際劫，乃至無量無數不可說不可說佛剎微塵數世界眾生未來生死流轉三有。知眾生業、知眾生報，知眾生善、知眾生不善，知眾生出、知眾生不出，知眾生定、知眾生不定，知眾生正定、知眾生邪定，知眾生有使善根、知眾生無使善根，知眾生具足善根、知眾生不具足善根，知眾生攝取善、知眾生攝取不善，知眾生積集善、知眾生積集不善，知眾生積集惡法、知眾生不積集惡法；知未來無量無數不可說不可說佛剎微塵數世界諸佛如是名號，如是眷屬，如是父母，如是侍者，如是聲聞，如是最勝二大弟子，如是捨離王都出家求道，如是菩提樹下結跏趺坐得最正覺，如是住處，如是床座，如是說法，如是化度，如是壽命，如是作佛事已，入無餘涅槃，佛滅度後正法如是久住。悉知未來無量無數不可說不可說佛剎微塵數佛從初發心出生願行，恭敬供養無量諸佛，教化調伏一切眾生，大眾眷屬，轉淨法輪，隨其壽命，示現神力自在變化，無餘涅槃，莊嚴塔廟，長養善根，乃至法住。佛子！是為菩薩摩訶薩第四深入未來際劫無礙智明。<p>「佛子！菩薩摩訶薩出生無礙天耳清淨，廣大具足，不可稱量，修習得證明淨離障，了達決定。菩薩成就無礙天耳，十方遠近一切音聲，欲聞不聞，自在隨意。於東方無量無數不可說不可說佛剎微塵數諸如來、應供、等正覺所說、所發、所開、所示、所制、所調伏、所教化、所念、所分別、所教深妙善解無量清淨方便，如是一切，悉能聞持。善義、善味、隨眾、隨人、隨音聲、隨智、隨識、隨所化度所得功德、隨境界、隨所依、隨出道，悉能聞持，無有忘失。廣說妙法，度脫一切，乃至不失一句、一味；如東方，一切十方亦復如是。佛子！是為菩薩摩訶薩第五無礙清淨天耳智明。<p>「佛子！菩薩摩訶薩安住無畏神力智明，逮得自在無作神力、平等神力、廣大神力、無量神力、無依神力、念至神力、不轉神力、不退轉神力、無盡神力、不可壞神力、長養神力、隨順行神力。若聞十方無量阿僧祇世界、無邊世界、無分齊世界、不可稱量世界、不可思議世界、不可度量世界，乃至不可說不可說佛剎微塵等一切世界現在諸佛。聞已，悉能往詣彼諸佛所，恭敬禮拜，讚歎供養，深知如來清淨佛剎種種莊嚴、種種功德、無量功德，皆悉充滿。示現無量自在、無量境界，讚歎一切如來，恭敬供養。示現其身，悉在十方一切佛所，亦不離此，而往到彼，悉自了知，詣諸佛所，恭敬禮拜，讚歎供養，問菩薩法，出生佛智。見諸佛剎眷屬變化，知說法相，知佛剎相，悉無所著。於一切事皆悉究竟，到於彼岸，無損神力。速遍十方一切世界，無佛不見，無法不聞，無眾不知。常聞正法，未曾斷絕，樂求佛法，勝願成滿，具足修習普賢菩薩無量諸行。佛子！是為菩薩摩訶薩第六安住無畏神力智明。<p>「佛子！菩薩摩訶薩於無量無數不可說不可說佛剎微塵數世界眾生音聲、語言，悉能了知，所謂：中國言音、邊國言音、天言音、龍言音、夜叉言音、乾闥婆言音、阿脩羅言音、迦樓羅言音、緊那羅言音、摩睺羅伽言音、人言音、非人言音，如是等不可說不可說種種眾生言音不同，菩薩摩訶薩悉能了知，善分別知，入一切施設，深入解了一切世諦。悉知種種諸言音法，分別了知諸言音法，入一切種言音大海。菩薩摩訶薩隨其所入，遊行世界，悉能了知此世界中眾生之性；知其性已，悉解一切諸言音法。如日天子出照一切色，令有眼者悉見色相；菩薩摩訶薩亦復如是，悉入一切諸言音雲，善知一切諸言音法。佛子！是為菩薩摩訶薩第七分別一切言音智明。<p>「佛子！菩薩摩訶薩知一切色法：不生色、無種種色、無虛妄色、無青黃赤白等形色。而菩薩摩訶薩入深法界，住持變化種種形色：無量色、明淨色、清淨色、普現色、似彼色、普照色、所得色、無染污色、具足相色、清淨相色、離惡色、大力色、尊重色、無窮色、無盡色、雜色、端嚴色、不可稱量色、善學色、善長養色、成熟色、隨化度色、無礙色、明徹色、離垢色、澄淨色、正身色、不可思議方便色、不可壞色、最勝色、離曀色、離闇色、牢強色、善雜色、功德相色、姿好色、大我色、境界色、善調伏色、清淨正直色、上色、勝廣色、不可斷色、無所依色、無等色、充滿不可說佛剎色、長養色、最堅固色、勝色、惡色、勝功德色、隨希望色、清淨性色、常善色、善決定色、無障色、虛空明淨色、清淨長養色、無垢色、離塵色、離種種塵色、善示現色、普應現色、隨時示現色、寂靜色、離欲色、功德福田真實色、安隱色、離恐怖平等威儀色、超越智慧色、無礙身色、遍遊行身色、離愚癡色、大慈等起色、大悲受持色、出正趣色、具足功德力色、隨正念色、無量寶色、明淨藏色、令一切眾生歡喜色、一切智門色、歡喜眼色、一切寶莊嚴無比色、不著心色、不堅固色、住持自在色、種種神力自在色、如來家生色、無比色、充滿法界色、隨眾往詣色、種種色、具足色、善行色、隨化究竟色、見無厭足色、無量雜光色、放無量阿僧祇焰光色、不可說種種光色、不可思議香光普熏三界色、不可量日光焰色、不可稱月形像色、放無量樂華雲色、種種寶華鬘莊嚴雲色、過一切世間一切香焰普熏色、出生一切如來功德藏色、無量音聲廣說一切法顯現色、一切種行具足普賢菩薩色。佛子！菩薩摩訶薩入無色法界，住持變化種種形色，隨所應故，所謂：見教化、正念教化、轉法輪教化、隨時教化、念念教化、親近教化、隨逐教化、神力教化、種種自在教化、不可思議大神變教化，悉能度脫一切眾生。佛子！是為菩薩摩訶薩第八出生無量阿僧祇色身莊嚴智明。<p>「佛子！菩薩摩訶薩悉知諸法無有名字；知一切法悉無有性；知一切法無來、無去；知一切法別異；知一切法無別異；知一切法不二、非不二；知一切法無我；知一切法無比；知一切法不生；知一切法不滅；知一切法無所從來、去無所至；知一切法無壞；知一切法不實；知一切法非不實；知一切法一相、無相；知一切法非有、知一切法非無；知一切法非法、知一切法非非法；知一切法非語言、知一切法非非語言；知一切法非業、知一切法非非業；知一切法非報、知一切法非無報；知一切法非作、知一切法非不作；知一切法非第一義；知一切法非出、知一切法非不出；知一切法非量、知一切法非無量；知一切法非世間、知一切法不離世間；知一切法非因生、知一切法非無因生；知一切法非定色、知一切法非不定色；知一切法不具足色、知一切法非不具足色；知一切法不出生死、知一切法非不出生死；知一切法非虛妄、知一切法非不虛妄；知一切法非方便、非不方便。菩薩摩訶薩知如是諸法故，不著世諦、不著第一義諦；不虛妄取諸法、不起諸文字，隨順寂滅性，不捨一切願。見第一實義，決定知諸法，興無量法雲，普雨一切甘露法雨。入不可說方便，度不可說方便。以無盡辯才廣說如實義，不違真法，善巧方便說一切法，辯才無盡。成就大慈悲，無文字境界，出生文字義，不壞文字性。觀察諸法悉從緣起，無所染著。解了一切諸語言法，開發示導，稱揚顯現，具足清淨，滅眾疑網。攝取眾生，不捨實法，於不二法而不退沒。具足成就無礙法門微妙音聲，普雨法雨，未曾失時。佛子！是為菩薩摩訶薩第九一切諸法真實智明。<p>「佛子！菩薩摩訶薩於念念中入滅一切法三昧正受而不退轉，亦不捨菩薩事，不捨大慈悲心，不捨諸波羅蜜，善能分別諸佛剎土而無厭足，不捨大願度脫眾生，不捨轉法輪，不捨教化調伏眾生，不捨供養恭敬一切諸佛，不捨一切諸法自在法門，不捨常見一切諸佛，不捨常聞諸佛正法。悉能出生一切無礙法，知一切法皆悉平等，具足成就一切諸佛勝法諸願，深入一切佛剎，究竟一切諸佛種性彼岸，於一切世界悉能善學一切；所學一切法相深入法相，善知諸法悉從緣起，了一切法無有真實。隨順世間諸語言法，於一切法無所染著；隨其所應方便演說一切諸法。菩薩摩訶薩於一切法滅盡正受，或住一劫，或住百劫，或住百千劫，或住億劫，或住百億劫，或住百千億劫，或住億那由他劫，或住百億那由他劫，或住千億那由他劫，或住百千億那由他劫，或住無量劫，或住無邊劫，或住阿僧祇劫，或住不可思議劫，或住不可稱量劫，或住無分齊劫，或住不可說不可說劫。常在滅一切法三昧正受，顏容無異，體無羸損，亦不壞散、不可燒、不可沒、不可失、不可盡；於有、於無，悉無所作，悉能成辦諸菩薩事。廣能演說一切諸法，教化眾生，未曾失時；長養一切諸如來法，滿足一切諸菩薩行，不捨饒益一切眾生，應化十方，未曾暫息。不捨普照一切諸趣，於正受地寂然不動。佛子！是為菩薩摩訶薩第十一切諸法滅定智明。<p>「菩薩摩訶薩安住此明，一切天人不能思議，一切世間不能思議，聲聞、緣覺不能思議，下地菩薩不能思議，身、口、意業不可思議，一切三昧自在不可思議，智慧境界不可思議。唯有如來乃能演說此人功德，餘無能說。佛子！是為菩薩摩訶薩十種智明。此菩薩摩訶薩住此智明，悉得三世無礙智明。」<p>大方廣佛華嚴經十忍品第二十四<p>爾時，普賢菩薩摩訶薩復告諸菩薩言：「佛子！菩薩摩訶薩成就十種忍，能得一切無礙忍地，又得一切諸佛無盡無礙之法；何等為十？所謂：隨順音聲忍、順忍、無生法忍、如幻忍、如焰忍、如夢忍、如響忍、如電忍、如化忍、如虛空忍。佛子！是為菩薩摩訶薩十種忍；過去諸佛已說、未來諸佛當說、現在諸佛今說。<p>「佛子！何等為菩薩摩訶薩隨順音聲忍？若聞真實法不驚、不怖、不畏，信解受持，愛樂順入，修習安住。佛子！是為菩薩摩訶薩第一隨順音聲忍。<p>「佛子！何等為菩薩摩訶薩順忍？佛子！此菩薩隨順寂靜，觀一切法平等，正念不違諸法，隨順深入一切諸法，清淨直心分別諸法。修平等觀，深入具足。佛子！是為菩薩摩訶薩第二順忍。<p>「佛子！何等為菩薩摩訶薩無生法忍？佛子！此菩薩不見有法生，不見有法滅。何以故？若不生則不滅；若不滅則無盡；若無盡則離垢；若離垢則無壞；若無壞則不動；若不動則寂滅地；若寂滅地則離欲；若離欲則無所行；若無所行則是大願；若是大願則住莊嚴。佛子！是為菩薩摩訶薩第三無生法忍。<p>「佛子！何等為菩薩摩訶薩如幻忍？佛子！此菩薩深入諸法皆悉如幻，觀緣起法；於一法中解眾多法，眾多法中解了一法。菩薩摩訶薩於彼諸法分別諸剎；入眾生界、法界；等觀世間；等觀佛出入不二，入出生、住持，譬若如幻，非象兵、馬兵、車兵、步兵；非男，非女；非童男、童女；非樹，非葉，非華，非果；非地、水、火、風；非晝，非夜；非半月、一月；非年歲，非百年；非月，非日；非劫數；非定，非亂；非一，非異；非純，非雜；非好，非惡；非多，非小；非量，非無量；非麁，非細。種種眾非幻，幻非種種眾；但以幻故，示眾色像。菩薩摩訶薩亦復如是，觀一切世間皆悉如幻，所謂：業世間、煩惱世間、佛剎世間、法世間、三世世間、流轉世間、成世間、壞世間、行世間。菩薩摩訶薩觀察一切世間悉如幻時，不起眾生，不壞眾生；不起諸剎，不壞諸剎；不起諸法，不壞諸法；不取過去虛妄相，不作當來；不轉當來、現在，不住亦無所著；不觀察菩提，不虛妄取菩提；不取佛興世，亦無佛涅槃；不住大願；不取清淨離生平等，無出無著。出生嚴淨佛剎，決定知真法；出生眾生界，分別知眾生；決定知法界，住正法不動。等入三世，而亦不違分別三世。出生陰入，除滅所依；度脫眾生，等觀法界，無有差別。知一切法非文字、非言說，而亦不捨諸深妙辯。不著化眾生而轉法輪，為眾生故，受持大悲，度脫一切；說過去因緣，實知諸法，而無所至。佛子！是為菩薩摩訶薩第四如幻忍。<p>「佛子！何等為菩薩摩訶薩如焰忍？佛子！此菩薩覺悟一切世間皆悉如焰，如熱時焰，無有方處。菩薩摩訶薩決定了知一切諸法亦無方處：非內，非外；非有，非無；非常，非斷。觀一切法皆悉真實假名施設，非一色，非種種色；非無色地，具足證知一切諸法。佛子！是為菩薩摩訶薩第五如焰忍。<p>「佛子！何等為菩薩摩訶薩如夢忍？佛子！此菩薩解一切世間皆悉如夢。譬如夢，非世間，非離世間；非欲界，非色界，非無色界；非生，非死；非淨，非穢；非清，非濁，而有示現。如是菩薩摩訶薩覺悟一切世間皆悉如夢，不壞夢，不著夢，夢性寂滅，夢無自性；受持一切法皆悉如夢，不壞夢，不虛妄取夢，覺悟一切世間皆悉如夢。佛子！是為菩薩摩訶薩第六如夢忍。<p>「佛子！何等為菩薩摩訶薩如響忍？佛子！此菩薩出生諸法，善學成就，究竟聖法，得到彼岸。知一切法皆悉如響；分別眾聲猶如呼響，而無所至。菩薩摩訶薩解如來音不從內出，不從外出，不從內外出；彼聞音者不在內，不在外，亦不在內外，而能出生巧方便智，了聲如響，悉從緣起，亦不壞法施。深入音聲，遠離顛倒，善學一切。如帝釋后於一音中出千妙音，而亦不取虛妄音聲。菩薩摩訶薩亦復如是，入離虛妄法界，出生巧妙方便音聲於無量無邊世界，廣為眾生轉淨法輪，度脫一切。受持如來廣長舌相，出生無量無障礙音，充滿十方一切世界，普令眾生悉得開解，發起善根，而音聲無轉，不可言說；知音聲非語言，而隨順語言，亦不染著種種音聲，覺悟了知一切音聲。佛子！是為菩薩摩訶薩第七如響忍。<p>「佛子！何等為菩薩摩訶薩如電忍？佛子！此菩薩不生世間，不死世間；不內世間，不外世間；不行世間，非不行世間；不壞世間，非不壞世間；不起世間趣，不離世間趣；不等世間，非不等世間；非世間，非離世間；不行菩薩行，而不捨大願；非實，非虛。所行真實，究竟一切如來正法，能辦一切世間諸事，亦不隨順世間流轉，亦不受持正法流轉。譬如電，或日、或月、山、樹、男、女、室宅、牆壁、大地、流水等皆悉能照，令明淨故。譬水、油、身、寶珠、明鏡，如是等一切清淨色，悉能照明一切淨界。電不離明淨，明淨不離電，電能遠照，而電非遠近。菩薩摩訶薩亦復如是，能照彼我一切境界，而其智慧不作分別，照現彼我一切境界。如種子中無有根、芽、莖、節、枝、葉，而能為因。菩薩摩訶薩亦復如是，於不二法中分別二相，修無礙際。佛子！是為菩薩摩訶薩第八如電忍。若菩薩摩訶薩成就此忍，雖不往詣諸如來所，而悉普現一切佛剎，不起此世界，不至一切世界。菩薩現身遍一切世界，如電光現，遊行無礙，普至十方，金剛諸山堅固之物所不能障；具足成就佛家清淨身、口、意業，得無量清淨一切色身。<p>「佛子！何等為菩薩摩訶薩第九如化忍？佛子！此菩薩知一切世間皆悉如化，所謂：一切眾生業化，一切眾生行化，一切虛妄化，一切苦樂顛倒化，一切妄取化，一切世間無實法化，一切語言道化，一切煩惱化，諸想所起故；調伏眾生化，離垢清淨故；三世不退轉化，無生平等故；菩薩願化，長養菩薩行故；如來大悲化，除滅眾生一切苦故；法輪方便智化，出生無量無畏智辯故。佛子！是為菩薩摩訶薩解知世間、離世間化，決定知廣大、知無量、無際等；知如如，具足成就無量自在；於真實中而不傾動，悉見一切無有真實而不壞所行。譬如化，不從心起，不住心中生；不由業起，亦不受報；非世間生，非世間滅；非法所攝，非法所觸；非是久住，非須臾住；非世間行，非離世間；非遊諸方，非諸方所攝；非量，非無量；非厭，非無厭；非休息，非無休息；非凡，非聖；非淨，非穢；非生，非死；非愚，非智；非見，非失；不依世間，非法界所攝；非黠慧，非愚蒙；非熾然，非寂滅；非生死，非涅槃；非有，非無。如是菩薩摩訶薩處於世間行菩薩行，受持方便，觀察世間皆悉如化；不著世間，亦不著化；不妄取世間，亦不取化；不住世間，不滅世間；不住正法，不隨非法。而不捨教化眾生，一向正念，具足諸願。不莊嚴諸法，亦復不壞諸莊嚴法；於一切法悉無所有，悉能具足一切佛法，譬如化非有，非無。菩薩摩訶薩亦復如是，安住如化忍中，悉能具足諸佛菩提，饒益眾生。佛子！是為菩薩摩訶薩第九如化忍。<p>「佛子！若菩薩摩訶薩成就此忍，於一切佛剎無所依著。譬如化，於一切世界無所依著，於一切佛法不虛妄行；譬如化，行無所行，離諸顛倒；譬如化，非身，示現一切身；譬如化，不依色，示現一切色；譬如化，不著實際，平等滿足自性無性；譬如化，非解脫法，悉能示現一切法處；譬如化，無處所性，亦非調伏，亦非清淨；譬如化，離一切神力，往詣一切諸如來所；譬如化，不可退轉，不生、不滅，悉離罣礙，一切諸力、金剛諸山所不能障。<p>「佛子！何等為菩薩摩訶薩第十如虛空忍？佛子！此菩薩解一切法界猶如虛空，以無性故；譬如虛空，一切世界亦復如是，解一切佛剎無所起故；譬如虛空，一切諸法亦復如是，解無二法故；譬如虛空，一切眾生行亦復如是，解行無所行故；譬如虛空，一切佛法亦復如是，解無分別故；譬如虛空，一切佛力亦復如是，解無異故；譬如虛空，一切諸禪亦復如是，解三世故；譬如虛空，一切說法亦復如是，解不可說故；譬如虛空，一切佛身亦復如是，解無礙故；譬如虛空，遍一切處，解一切法如虛空故。<p>「佛子！如是菩薩摩訶薩解一切法悉如虛空，得虛空等忍智，得虛空等身、得虛空等身業；得虛空等口、得虛空等口業；得虛空等心、得虛空等心業。譬如虛空，不生、不死，菩薩摩訶薩亦復如是，一切法身不生、不死；譬如虛空不可破壞，菩薩摩訶薩亦復如是，智慧諸力不可破壞；譬如虛空，一切世間之所依止而無所依，菩薩摩訶薩亦復如是，一切諸法之所依止而無所依；譬如虛空，不生、不滅，悉為一切生滅所依，菩薩摩訶薩亦復如是，非向、非成，令一切眾生皆悉清淨；譬如虛空，非方、非非方，而能示現諸海分際，菩薩摩訶薩亦復如是，非業、非業報，而能演說一切生死大海分際；譬如虛空，非行、非住，而能示現種種威儀，菩薩摩訶薩亦復如是，非行、非住，而能分別一切諸行；譬如虛空，非色、非無色，而能示現百千諸色，菩薩摩訶薩亦復如是，非世間色、非離世間色，而能示現一切諸色；譬如虛空，非久住、非須臾住，菩薩摩訶薩亦復如是，非久趣向、非須臾趣向，能廣演說一切菩薩之所住行；譬如虛空，非淨、非穢，菩薩摩訶薩亦復如是，非世間障覆，亦非清淨；譬如虛空，一切世間皆謂現前，實非現前，菩薩摩訶薩亦復如是，一切諸法現菩薩前，而於菩薩無所現前；譬如虛空，住一切處，而虛空無分齊，菩薩摩訶薩亦復如是，住一切法，而菩薩心無有分齊。何以故？菩薩摩訶薩思惟自己善根猶如虛空：善根清淨、善根具足、善根平等、善根一分、善根寂滅、善根一味、善根一量、善根清淨如虛空色，善根趣一切道、不忘一切法、得一切不壞法、遊行一切剎、具足一切身，而於諸身悉無所著；普於十方，永離癡惑，具足成就不可壞力，滿足一切功德境界；得一切種法，得深樂法，得虛空等金剛善根；出生一切諸妙音聲；一切世間常轉法輪，未曾失時。佛子！是為菩薩摩訶薩第十如虛空忍。<p>「若菩薩摩訶薩成就此忍，得無來身，以無去故；得不生身，以不滅故；得不聚身，以無散壞故；具足不實身，以無真實故；得一相身，以無相故；得無量身，以佛力無量故；得平等身，以如相故；得不壞身，以等觀三世故；得至一切處身，以淨眼普照無障礙故；得離欲際身，以一切法無合散故；得虛空際功德藏，以無盡故；得無窮盡平等法辯，以一切法性如虛空一性故；得無量無礙微妙音聲，以無礙如虛空故；得清淨具足一切菩薩行巧妙方便，以一切法無礙清淨如虛空故；得一切佛法海，以不可斷如虛空故；得受持一切佛剎，以無量如虛空離貪欲故；得一切法示現自在，未曾休息，以堅固如虛空故；得不可壞堅固法身，以如虛空能持一切世間故；具足成就不可沮壞金剛諸根，以示現一切世間成敗故；得具足力，能持一切世間，以受持智慧如虛空故。佛子！是為菩薩摩訶薩十種忍。」<p>爾時，普賢菩薩欲重宣此義，為諸菩薩以偈頌曰：「譬如世有人，聞有寶藏處，聞已大歡喜，寶藏可得故。如是大智慧，菩薩真佛子，佛深寂滅法，聞已大歡喜。聞彼深法已，其心不恐怖，亦不生驚畏，不退亦不沒。菩薩向菩提，聞此寂滅音，堪忍寂滅法，於彼不生疑。我作一切智，天人尊導師，以聞甚深法，其心堪忍故。彼聞寂滅音，踊躍大歡喜，一心樂專求，一切諸佛法。修習調伏心，正直求菩提，長養諸善根，而不壞法性。堪忍寂滅法，隨順彼音聲，修習菩薩行，安住音聲忍。轉求勝妙道，出生諸善法，精進不退轉，究竟成菩提。聞此妙音聲，菩提心清淨，得勇健善根，令諸佛歡喜。譬如功德人，獲大珍寶藏，隨順身所宜，造諸莊嚴具。慧者亦如是，聞此深法義，增廣智慧海，隨順求諸法。決定隨順法，分別無所有，隨順於真如，得彼真實法。得淨自在心，明徹大歡喜，解了一切法，悉從眾緣起。修習平等法，分別性非性，不壞佛法藏，正覺一切法。正直心堅固，莊嚴淨菩提，不動如須彌，一向求佛道。修習深三昧，精進不懈怠，無量劫修行，未曾有退失。最勝甚深海，究竟到彼岸，盡諸法原底，遠離眾恐怖。等心觀諸法，如無等所說，成就隨順忍，平等智滿足。具足順忍門，順佛之所說，隨順真實智，不分別法相。三十三天中，彼諸天子等，共一寶器食，所食各不同。諸天種種食，不從十方來，隨彼所修業，自然食在器。菩薩亦如是，觀察一切法，悉從因緣起，不生亦不滅。若法不生滅，是法不可盡，了達其成敗，清淨不可壞。實際不可壞，悉寂滅如如，金剛願饒益，具佛無礙智。專念寂滅法，其心未曾離，隨順世間行，長養大悲願。具足諸願力，不著於世間，成就甚深智，隨順廣說法。是名無生忍，解諸法無盡，了達悉如如，法界無所起。菩薩住此忍，一切十方界，現在無量佛，皆悉授彼記。樂觀寂滅法，出生諸善根，一念達三世，調伏淨眾生。觀察諸世間，解了悉如幻，寂滅無所有，於彼無染著。諸色從心造，示現猶如幻，虛空非真實，一切有如幻。譬如工幻師，四衢現眾像，眾生見歡喜，而實無所有。世間亦如是，一切皆如幻，有無等諸法，了知悉虛妄。度脫一切眾，解了悉如幻，善能平等知，眾生幻無異。眾生諸佛剎，三世一切法，無量諸世間，悉了義如幻。譬如工幻師，示現種種形，男女象馬牛，園林華果等。幻無所染著，亦無有住處，幻法無真實，所現悉虛妄。佛子亦如是，觀察諸世間，有無一切法，了達悉如幻。眾生諸佛剎，種種業所造，覺悟如幻際，於彼無所著。菩薩摩訶薩，常樂寂靜法，深入真實地，究竟住法界。隨順向正法，最勝法化生，善解一切想，纏網群生類。想如熱時焰，令眾生顛倒，菩薩善知想，能離一切倒。世間各別異，形類悉不同，佛子善明達，了相非真相。十方諸群生，悉為想網覆，菩薩慧眼淨，善見世間想。世間猶如焰，妄想取世間，能斷世間想，則離三種倒。譬如熱時焰，眾生於遠見，妄想謂為水，其實非真水。眾生亦如是，虛妄取世間，想如熱時焰，無礙心境界。分別一切想，成就無礙智，想縛群生類，勇健能解脫。遠離放逸慢，除滅世間想，究竟盡無盡，無盡者方便。彼能解世間，一切法如夢，夢性無方處，世間亦如是。解法離虛妄，寂滅心無異，明了世間行，三世皆如夢。夢非生死法，非有亦非無，三有悉如夢，寂滅心無縛。解世如夢性，不依於世間，觀世間寂滅，不染著諸趣。明見一切世，不起虛妄倒，善解法如夢，逮得如夢忍。眾生於夢見，種種諸異相，悉知從心造，而實無所有。智月如是見，眾生皆如夢，曉了如夢已，離一切虛妄。菩薩方便解，一切法如夢，夢性無真實，非一亦非異。眾生一切法，佛剎諸行業，菩薩悉明了，一切皆如夢。隨一切垢淨，悉能如實知，解知世如夢，不取虛妄相。菩薩所行行，一切諸妙願，明解悉如夢，於彼無所著。決定解諸法，及一切世間，菩薩能善知，其性皆如夢。世間生滅法，眾生去來相，解了淨如夢，其性無忘失。隨順如夢行，亦不壞世間，了達諸威儀，如修短無實。是名如夢忍，解了一切法，成就無礙智，度脫一切眾。菩薩摩訶薩，廣行無量行，出生於一切，正覺平等法。種種諸方便，解法真實相，諸法無去來，於彼心無著。一切眾生類，無量諸音聲，菩薩深覺悟，了之悉如響。菩薩知音聲，非是內外法，諦了諸音聲，一切皆如響。一切諸音聲，皆悉是虛妄，菩薩知非實，於彼無所著。菩薩悉覩見，十方一切佛，又聞彼如來，梵音演說法。彼諸大導師，廣說修多羅，菩薩聞法音，其心無所著。所聞聲如響，悉無所從來，分別一切音，善解無壞法。分別諸音聲，善解一切法，解聲非是聲，出無量淨音。觀察一切法，皆悉離音聲，種種語言際，悉能善了知。菩薩於眾生，了之悉如響，如是能深解，一切諸眾生。菩薩善隨順，明達語言道，解了一切世，種種諸音聲。了知音聲性，常樂寂靜地，明解諸世間，一切悉如響。猶如語言道，宣明種種法，眾生樂染著，虛妄之音聲。如彼音聲相，世間亦如是，眾生相亦然，真佛子明覺。如此真實相，明智之忍力，令音淨微妙，解世皆寂滅。彼於三世中，了達語言道，不取虛妄聲，其心無所著。寂靜定意為世間，一向專求佛菩提，未曾虛妄取世間，心常欣樂寂滅法。觀察世間無有餘，皆悉寂滅無自性，專求菩提為眾生，具足智力大慈悲。不受一切世間生，亦不解脫於世間，一切世間無所依，亦復不離依世間。解知眾生諸法性，於彼法性不染著，於諸眾生無所依，清淨解脫而無縛。於一切趣知實性，世間生死流轉法，菩薩解法無有二，於不二法無所著。其心不住諸世間，又亦不離於世間，所行不在世間外，了知諸法真實相。譬如水中電光色，彼色非內亦非外，菩薩饒益眾生故，演說世間無真實。眾生無縛無解脫，一切世間不可說，世間非內亦非外，如彼水中電光像。如是清淨離垢心，隨順甚深微妙行，具足智慧法燈明，成滿諸願不退轉。智慧成就不可量，常能饒益一切眾，安立眾生無畏法，除滅一切諸障礙。修習甚深法，饒益一切眾，此忍增妙智，具足菩薩行。深入寂滅法，諦了悉如化，示現無量行，而實無所行。勝地修菩提，隨順如化行，如化常寂滅，菩薩行亦然。了知眾生類，及無量行業，平等悉如化，解脫亦如是。明解三世佛，一切悉如化，無量本行願，化成諸導師。大慈悲彌廣，化眾生清淨，清淨即是化，化力持應現。世間悉虛妄，菩薩解如化，化性諸世間，種種業莊嚴。變化藏嚴飾，究竟菩薩行，隨世諸行業，種種雜無量。化是虛妄法，出生化虛妄，菩薩所行法，皆悉離虛妄。化智海決定，化印印世間，化非生滅法，智慧亦如是。第十忍明觀，清淨如虛空，虛空眾生法，等觀無別異。智滿如虛空，除滅諸障礙，虛空性無雜，世間亦如是。成就空忍力，如空不可盡，境界如虛空，不取虛妄相。虛空無自性，虛空不可斷，虛空無種種，智力亦如是。譬如虛空性，無有初中後，虛空無異性，智慧亦如是。如是正觀法，皆悉如虛空，無生亦無滅，平等觀諸法。安住虛空法，廣為十方說，虛空方便忍，調伏一切魔。虛空無自性，世間亦如是，有性無性法，平等如虛空。一方便莊嚴，觀世間虛空，悉知三世法，猶如虛空性。菩薩智慧身，音聲如虛空，身性亦虛空，安住虛空智，是名十種忍，佛子具足行。心安住忍力，廣為十方說，真佛子善學，超成智慧力。法力定智力，隨順修菩提，深入此忍門，成就無礙智，調伏一切惡，轉無上法輪。安住無量法，一切莫能知，調御師智海，菩薩盡原底，謙下行菩提，得此深法忍。妙法清淨意，悉滿一切願，一切眾生類，諸佛剎微塵，悉可算其數，菩薩德難知。若有真佛子，成此十種忍，一切諸眾生，無能知境界。」
。
<juan>大方廣佛華嚴經卷第二十九<p>心王菩薩問阿僧祇品第二十五<p>爾時，心王菩薩白佛言：「世尊！所謂：阿僧祇、不可量、無分齊、無周遍、不可數、不可稱量、不可思議、不可說、不可說不可說。世尊！云何阿僧祇乃至不可說不可說耶？」佛告心王菩薩言：「善哉！善哉！善男子！饒益眾生故，乃能問此如來、應供、等正覺，佛智境界甚深之義。善男子！汝今諦聽，我當說之。」<p>爾時，心王菩薩白佛言：「世尊！唯然善聽。」<p>佛告心王菩薩言：「百千百千名一拘梨；拘梨拘梨名一不變；不變不變名一那由他；那由他那由他名一鞞婆邏；鞞婆邏鞞婆邏名一作；作作名一來；來來名一勝；勝勝名一復次；復次復次名一阿婆邏；阿婆邏阿婆邏名一得勝；得勝得勝名一分界；分界分界名一充滿；充滿充滿名一量；量量名一解；解解名一此解；此解此解名一離欲；離欲離欲名一捨；捨捨名一聚；聚聚名一通；通通名一頻申；頻申頻申名一網；網網名一眾流；眾流眾流名一出；出出名一分；分分名一分別；分別分別名一稱；稱稱名一持；持持名一不顛倒；不顛倒不顛倒名一不幡；不幡不幡名一正；正正名一慧；慧慧名一第一；第一第一名一覺；覺覺名一毘遮妬；毘遮妬毘遮妬名一極高；極高極高名一妙；妙妙名一邏婆；邏婆邏婆名一訶梨婆；訶梨婆訶梨婆名一解脫；解脫解脫名一黃；黃黃名一訶梨那；訶梨那訶梨那名一因；因因名一賢覺；賢覺賢覺名一明相；明相明相名一摩樓陀；摩樓陀摩樓陀名一忍；忍忍名一枝；枝枝名一摩樓摩；摩樓摩摩樓摩名一等；等等名一離疑；離疑離疑名一種；種種名一不放逸；不放逸不放逸名一摩多羅；摩多羅摩多羅名一動；動動名一到；到到名一說；說說名一白；白白名一了別；了別了別名一究竟；究竟究竟名一清涼；清涼清涼名一阿羅；阿羅阿羅名一潮；潮潮名一油；油油名一祇邏；祇邏祇邏名一味；味味名一泥邏；泥邏泥邏名一戲；戲戲名一斯羅；斯羅斯羅名一聚沫；聚沫聚沫名一彌羅；彌羅彌羅名一堅固；堅固堅固名一風；風風名一滿；滿滿名一不可稱量；不可稱量不可稱量名一根；根根名一微細；微細微細名一蓮華；蓮華蓮華名一摩伽婆；摩伽婆摩伽婆名一不可度；不可度不可度名一醯樓；醯樓醯樓名一語；語語名一劫；劫劫名一婆婆；婆婆婆婆名一間；間間名一無間；無間無間名一離垢；離垢離垢名一實勝；實勝實勝名一彌羅覆；彌羅覆彌羅覆名一遮摩羅；遮摩羅遮摩羅名一法；法法名一波羅摩馱；波羅摩馱波羅摩馱名一決定；決定決定名一流轉；流轉流轉名一廣說；廣說廣說名一無盡；無盡無盡名一等真實；等真實等真實名一無我；無我無我名一阿槃陀；阿槃陀阿槃陀名一青蓮華；青蓮華青蓮華名一數；數數名一趣；趣趣名一受；受受名一阿僧祇；阿僧祇阿僧祇名一阿僧祇轉；阿僧祇轉阿僧祇轉名一無量；無量無量名一無量轉；無量轉無量轉名一無分齊；無分齊無分齊名一無分齊轉；無分齊轉無分齊轉名一無周遍；無周遍無周遍名一無周遍轉；無周遍轉無周遍轉名一無數；無數無數名一無數轉；無數轉無數轉名一不可稱；不可稱不可稱名一不可稱轉；不可稱轉不可稱轉名一不可思議；不可思議不可思議名一不可思議轉；不可思議轉不可思議轉名一不可量；不可量不可量名一不可量轉；不可量轉不可量轉名一不可說；不可說不可說名一不可說轉；不可說轉不可說轉名一不可說轉轉。」<p>爾時，世尊為心王菩薩以偈頌曰：「不可言說不可說，充滿一切不可說，不可言說諸劫中，說不可說不可盡。不可言說諸佛剎，皆悉盡末為微塵，悉於一一微塵中，演說一切不可說。悉能善於一念中，說不可說諸世界，不可稱說諸劫中，念念次第而演說。不可說劫猶可盡，而不可說不可盡，悉於一一微塵中，分別演說不可說。不可說劫猶可盡，而不可說不可盡，不可言說微塵中，悉有不可說眾生。皆共讚歎普賢德，猶尚不能令窮盡，設使一微毛端處，有不可說諸普賢。彼諸一切普賢等，說不可說不能盡，如一微細毛端處，十方世界亦如是。於彼一一毛端處，置不可說諸佛剎，毛端能量虛空盡，而說佛剎不可盡。於彼一一毛道中，種種無量諸佛剎，有同類者不可說，亦有異類不可說，於彼一一毛道中，有不可說淨佛剎，以不可說莊嚴具，莊嚴彼彼諸佛剎，於彼一一毛道中，演出名身不可說，於彼一一諸名身，廣宣無量諸佛名，一一如來自身中，變化毛孔不可說，於彼一一毛孔中，出生異色不可說，於彼一一異色中，放妙光明不可說，於彼一一光明中，出寶蓮華不可說，於彼一一寶蓮華，各有寶葉不可說，於彼一一寶蓮葉，有微妙色不可說，於彼一一妙色中，出生蓮華不可說，於彼一一蓮華中，各放光明不可說，於彼一一光明中，出生淨月不可說，於彼一一諸月中，復出淨月不可說，於彼一一淨月中，出淨光明不可說，於彼一一光明中，出不可說明淨日，於彼一一諸日中，出不可說淨妙色，於彼一一妙色中，出不可說淨光明，於彼淨妙光明中，出不可說師子座，不可言說莊嚴具，出不可說淨光明，於彼一一光明中，出不可說異妙色，於彼一一妙色中，出不可說明淨寶，於彼一一明淨寶，出不可說不可說，金剛寶藏如須彌，清淨具足而莊嚴。於彼一寶須彌中，有不可說不可說，微妙殊特諸佛剎，清淨具足而莊嚴。如此一寶須彌山，一切須彌亦如是，悉有無量不可說，具足清淨諸佛剎。是不可說不可說，皆悉分別不可說，攝取不可言說轉，出生光明不可說，於彼一一光明中，出生諸佛不可說，彼諸一切如來等，說不可說清淨偈，彼偈悉於念念中，說不可說真實諦，示現一切未來際，如來智慧無窮盡。彼諸一一如來等，出不可說梵音聲，於彼一一梵音中，轉不可說淨法輪，於彼一一法輪中，雨不可說修多羅，於彼一一修多羅，分別諸法不可說，於彼一一諸法中，又說諸法不可說，又復於彼諸法中，說眾生依不可說。又於一一毛道中，不可說劫說正法，如彼一微毛端處，一切十方亦如是。不可稱說無礙心，變化諸佛不可說，彼諸一一化如來，所出變化不可說，彼諸一切所變化，遍遊佛剎不可說，不可稱說變化身，種種妙色而莊嚴。彼不可說佛世界，分別一切諸眾生，清淨一切眾生類，度脫一切諸群生。莊嚴莊嚴不可說，成就神力不可說，清淨自在不可說，應現眾生不可說，神力自在不可說，智慧境界不可說，不可稱說神力持，普轉世間令清淨。不可說淨方便法，說修多羅不可說，於彼一一修多羅，攝諸佛法不可說，於彼一一淨法中，復說正法不可說，於彼一一諸法中，說不可說決定法，於彼一一決定中，說不可說眾生依，不可稱說種類法，不可稱說種類心，不可稱說非類法，不可稱說非類心，不可稱說非類根，不可稱說非類語，彼悉能於念念中，調伏眾生不可說。不可稱說自在力，應現眾生不可說，彼不可說應化時，或有同類不同類，菩薩皆悉分別知，諸明算者不能數。菩薩於一毛端處，安置佛剎不可說，或有微細或廣狹，淨穢無量不可說，於彼一一佛剎中，復有佛剎不可說，菩薩皆悉分別知，如是佛剎不可說。一毛端處無量剎，而於其中不迫迮，微小毛端亦不大，悉容彌廣諸佛剎，不令佛剎有雜亂，形相如本而無異，一佛剎有無量剎，一切佛剎亦如是。一毛端處悉容受，如虛空等無量剎，佛剎形相不可說，一毛端處各殊別，入於一毫毛道中，次第悉入不可說，毛道攝取不可說，毛道亦無究竟滿。次第劫入不可說，常能攝取不可說，種種方便不可說，度脫眾生不可說，具足攝取是方便，境界無量不可說，菩薩深入不可說，是名深入不可說。意根深廣不可說，遍遊諸方不可說，勇猛精進不可說，具足自在不可說，彼諸大願不可說，所得功德不可說，彼諸境界不可說，能究竟度不可說。菩薩身業不可說，口業清淨不可說，意業清淨不可說，清淨解脫不可說，清淨智慧不可說，微妙奇特不可說，方便深入不可說，除滅疑惑不可說，勇猛精進不可說，深入正法不可說，甚深三昧不可說，究竟彼岸不可說，一切眾生不可說，一切佛剎不可說。諸眾生身不可說，眾生希望不可說，彼諸業報不可說，知眾生欲不可說，知眾生性不可說，分別眾生不可說，彼應化時不可說，隨所出處不可說，隨方便道不可說，彼諸出者不可說，無上智慧不可說，彼方便道不可說，彼諸所說不可說，一切轉時不可說，如是成就大慈悲，饒益一切諸世間。應現色像不可說，遊諸佛剎不可說，菩薩智慧甚明淨，覩十方佛不可說，所問正法不可說，諸佛應答不可說，應現色像不可說，遊行諸方不可說，往詣佛所不可說，示現自在不可說。以不可說諸色像，詣不可說如來所，以不可說供養具，供不可說諸如來，不可稱說清淨寶，不可稱說眾寶華，不可稱說妙華鬘，供不可說諸最勝。彼深信心不可說，清淨解脫不可說，正直希望不可說，恭敬供養一切佛。成就施心不可說，過去施心不可說，修行布施不可說，內外悉施不可說，禁戒清淨不可說，信心清淨不可說，讚歎最勝不可說，生妙法愛不可說，具足諸忍不可說，深解無生不可說，成就寂滅不可說，住寂滅地不可說，具足精進不可說，過去妙心不可說，不退轉心不可說，忍辱之心不可說，一切禪藏不可說，觀察諸法不可說，寂靜定意不可說，了知諸禪不可說，波羅蜜慧不可說，成就三昧不可說，決定解法不可說，究竟諸佛不可說，菩薩行門不可說，具足諸願不可說，智慧境界不可說，清淨法門不可說，彼諸法力不可說，清淨住法不可說，菩薩正念不可說，彼諸法界不可說，修行智慧不可說，善學智慧不可說，彼智慧身不可說，住持智慧不可說，彼淨法輪不可說，彼法智慧不可說，彼妙法雲不可說，彼妙法雨不可說，彼諸神力不可說，解方便法不可說。彼悉能於念念中，解深法界不可說，成就迴向不可說，於念念中遍遊行，諸佛剎海不可說，所詣諸佛不可說，分別佛剎不可說，種種莊嚴不可說，莊嚴清淨不可說，微妙淨色不可說，種種雜色不可說，眾莊嚴具不可說，清淨佛剎不可說，垢穢佛剎不可說，深入眾生不可說，眾生諸界不可說，彼諸業報不可說，眾生所行不可說，種種諸根不可說，眾生虛妄不可說，眾生諸性不可說，眾生欲樂不可說，眾生威儀不可說，眾生煩惱不可說，眾生清淨不可說，調伏眾生不可說。菩薩神力不可說，所變化身不可說，隨順諸行不可說，度脫眾生不可說，示現自在不可說，放大光明不可說，光明妙色不可說，令眾生淨不可說。彼於一一毛端中，放光明網不可說，光明網色不可說，普照佛剎不可說，勇猛精進不可說，成就無畏不可說，寂靜三昧不可說，調伏世間不可說，清淨身業不可說，清淨口業不可說，意業無量不可說，清淨勝行不可說，成就智寶不可說，深入法界不可說，諸陀羅尼不可說，菩薩善學不可說，音聲清淨不可說，智慧知音不可說，真實正念不可說，持眾生語不可說，菩薩所行不可說，正覺清淨不可說，離眾恐怖不可說，調伏世間不可說。不可稱說真佛子，彼清淨行不可說，讚歎佛子不可說，欲究竟盡不可說。不可稱說諸導師，讚歎菩薩不可說，彼諸菩薩不可說，清淨功德不可說，彼諸分齊不可說，隨彼所住不可說，隨住智慧不可說，不可說劫不能說，樂見諸佛不可說，長養智慧不可說，永度正法不可說，離礙正法不可說，正觀三世不可說，三世智慧不可說，彼所稱量不可說，出生智慧不可說，菩薩勝行不可說，種種所願不可說，清淨所願不可說，具足菩提不可說，諸佛菩提不可說，彼起智慧不可說，分別真實不可說，知一切法不可說，清淨佛剎不可說，所行諸力不可說，彼所修習不可說，一念開悟不可說，廣說正法不可說，諸佛自在不可說，踊躍歡喜不可說，示現世間不可說，轉妙法輪不可說，離眾怖畏不可說，所說正法不可說，度脫眾生不可說。不可稱說一切劫，讚歎菩薩諸功德，彼諸大劫猶可盡，讚歎功德不可盡。不可稱說諸如來，各有無量清淨根，不可說劫常讚歎，如來功德猶不盡。一切十方諸眾生，皆悉一時成正覺，彼諸正覺一一有，不可稱說淨妙身，彼淨妙身一一有，不可稱說如來頭，彼如來頭一一有，不可稱說廣長舌，彼廣長舌一一出，無量清淨妙音聲，以彼一一妙音聲，不可說劫讚歎佛，不可稱說一切劫，宣揚讚歎佛功德，不可說劫猶可盡，歎佛功德無窮盡。若於一小微塵中，有諸佛剎不可說，於彼一一佛剎中，各有賢首不可說，賢首如來世界中，復有佛剎不可說。一切法界無有餘，其中所有諸微塵，於彼一一微塵中，佛剎成敗不可說，於彼一一微塵中，安置佛剎不可說，復置剎海不可說，分別方類不可說，於彼一一佛剎中，不可稱說諸如來，彼諸如來所壽命，不可稱說諸大劫。諸佛所行不可說，微妙正法不可說，威神道力不可說，離障礙智不可說，微妙智慧不可說，境界甚深不可說，十力功德不可說，佛覺菩提不可說，清淨深入不可說，清淨法界不可說，彼智慧藏不可說，分別功德不可說。菩薩究竟正隨順，具足迴向不可說，分別無量諸迴向，迴向一切諸導師。不可稱說諸大劫，一心正受諸三昧，於不可說諸佛所，所行清淨不可說。得不可說無礙心，悉遍遊行十方界，所修行業不可說，神力應現不可說，分別佛剎不可說，諸佛現前不可說，勇猛精進不可說，究竟智慧不可說，未曾離於一坐處，而能遍遊十方界。不可稱說諸大劫，遍遊十方諸佛剎，智慧方便不可說，如實智慧不可說，轉淨智慧不可說，念念示現不可說，於諸一一語言中，解佛智慧不可說。或於一時覺菩提，或種種時覺菩提，入諸毛端不可說，入諸微細不可說，殊特勝性不可說，見諸如來不可說，一一方便不可說，隨順善入諸佛性。諸佛剎性不可說，悉能隨順入菩提，不壞法界不可說，佛眾生剎不可說，三世所攝不可說，菩薩究竟不可說。」<p>大方廣佛華嚴經壽命品第二十六<p>爾時，心王菩薩摩訶薩告諸菩薩言：「佛子！如此娑婆世界釋迦牟尼佛剎一劫，於安樂世界阿彌陀佛剎為一日一夜；安樂世界一劫，於聖服幢世界金剛佛剎為一日一夜；聖服幢世界一劫，於不退轉音聲輪世界善樂光明清淨開敷佛剎為一日一夜；不退轉音聲輪世界一劫，於離垢世界法幢佛剎為一日一夜；離垢世界一劫，於善燈世界師子佛剎為一日一夜；善燈世界一劫，於善光明世界盧舍那藏佛剎為一日一夜；善光明世界一劫，於超出世界法光明清淨開敷蓮華佛剎為一日一夜；超出世界一劫，於莊嚴慧世界一切明光明佛剎為一日一夜；莊嚴慧世界一劫，於鏡光明世界覺月佛剎為一日一夜。佛子！如是次第，乃至百萬阿僧祇世界，最後世界一劫，於勝蓮華世界賢首佛剎為一日一夜，普賢菩薩等諸大菩薩充滿其中。」<p>大方廣佛華嚴經菩薩住處品第二十七<p>爾時，心王菩薩摩訶薩復告諸菩薩言：「佛子！東方有菩薩住處，名仙人起山，過去諸菩薩常於中住；彼現有菩薩，名金剛勝，於其中止，有三百菩薩眷屬，常為說法。南方有菩薩住處，名勝樓閣山，過去諸菩薩常於中住；彼現有菩薩，名法慧，有五百菩薩眷屬，常為說法。西方有菩薩住處，名金剛焰山，過去諸菩薩常於中住；彼現有菩薩，名無畏師子行，有三百菩薩眷屬，常為說法。北方有菩薩住處，名香聚山，過去諸菩薩常於中住；彼現有菩薩，名香象，有三千菩薩眷屬，常為說法。東北方有菩薩住處，名清涼山，過去諸菩薩常於中住；彼現有菩薩，名文殊師利，有一萬菩薩眷屬，常為說法。東南方有菩薩住處，名枝堅固，過去諸菩薩常於中住；彼現有菩薩，名天冠，有一千菩薩眷屬，常為說法。西南方有菩薩住處，名樹提光明山，過去諸菩薩常於中住；彼現有菩薩，名賢首，有三千菩薩眷屬，常為說法。西北方有菩薩住處，名香風山，過去諸菩薩常於中住；彼現有菩薩，名香光明，有五千菩薩眷屬，常為說法。四大海中有菩薩住處，名枳怛，過去諸菩薩常於中住；彼現有菩薩，名曇無竭，有萬二千菩薩眷屬，常為說法。海中有菩薩住處，名功德莊嚴窟，過去諸菩薩常於中住。毘舍離城南有菩薩住處，名善住，過去諸菩薩常於中住。巴連弗邑有菩薩住處，名金燈僧伽藍，過去諸菩薩常於中住。摩瑜羅國有菩薩住處，名長養功德，過去諸菩薩常於中住。拘陳那耶國有菩薩住處，名法座，過去諸菩薩常於中住。清淨彼岸國有菩薩住處，名牟真隣陀功德，過去諸菩薩常於中住。風地內有菩薩住處，名無礙龍王所造，過去諸菩薩常於中住。甘菩國有菩薩住處，名最上慈，過去諸菩薩常於中住。真旦國土有菩薩住處，名那羅延山，過去諸菩薩常於中住。邊夷國土有菩薩住處，名牛頭山，過去諸菩薩常於中住。罽賓國土有菩薩住處，名鬱提尸山，過去諸菩薩常於中住。難提拔檀那城有菩薩住處，名梯羅浮訶，過去諸菩薩常於中住。菴浮梨摩國有菩薩住處，名正治邪曲，過去諸菩薩常於中住。乾陀羅國有菩薩住處，名寂靜窟，過去諸菩薩常於中住。」
。
<juan>大方廣佛華嚴經卷第三十<p>之一<p>佛不思議法品第二十八之一<p>爾時，諸菩薩大會中，有諸菩薩作如是念：「諸佛剎土不可思議，諸佛淨願不可思議，諸佛種姓不可思議，諸佛出世不可思議，諸佛法身不可思議，諸佛音聲不可思議，諸佛智慧不可思議，諸佛神力自在不可思議，諸佛無礙住不可思議，諸佛解脫不可思議。」<p>爾時，世尊知諸菩薩心之所念，即與青蓮華菩薩：佛神力、佛智、佛辯、佛功德、佛無畏充滿其身，究竟一切諸佛法界與佛神力境界無障礙行，分別一切如來種性與不可數諸佛方便。<p>爾時，青蓮華菩薩摩訶薩即入甚深無礙法界一切無礙法修菩薩行，成就普賢菩薩所願，隨順一切佛以大莊嚴而自莊嚴，大悲普觀一切眾生，欲令清淨；於一念中出生如來無量大智，成就如來無盡智門，成就一切諸陀羅尼諸辯光明普照一切。<p>爾時，青蓮華菩薩承佛神力，告蓮華藏菩薩言：「佛子！諸佛有無量無數清淨妙住，諸佛安住無量自在，諸佛於一切事未曾失時，一切諸佛悉皆平等轉淨法輪，諸佛四辯說無窮盡，一切佛法不可思議，一切諸佛清淨音聲無所不至，一切諸佛悉能分別無量法界，一切諸佛光明普照，一切諸佛所說皆入甚深法界。<p>「佛子！一切諸佛有十種法界無量無邊。何等為十？一切諸佛色身清淨無量無邊，超出世間；一切諸佛無礙眼無量無邊，清淨平等覺一切法；一切諸佛無礙耳無量無邊，分別一切眾生音聲；一切諸佛鼻入無量無邊，清淨究竟，一切佛自在到於彼岸；一切諸佛廣長舌相無量無邊，出妙音聲普聞法界；一切諸佛身業無量無邊，隨應眾生現如來身；一切諸佛意業無量無邊，三世無礙，法身清淨不可破壞；一切諸佛無礙解脫法門無量無邊，示現無盡神力自在；一切諸佛於一切世界莊嚴佛剎無量無邊，以應眾生；一切諸佛無量無邊，諸菩薩行及諸勝願自在神力皆悉滿足，悉能覺悟諸佛正法。佛子！是為一切諸佛十種法界無量無邊。<p>「佛子！一切諸佛於念念中，悉能出生十無盡智。何等為十？於一念中悉現一切世界從兜率天命終；於一念中悉現一切世界菩薩出生；於一念中悉現一切世界菩薩出家；於一念中悉現一切世界，往詣道場菩提樹下成等正覺；於一念中悉現一切世界轉淨法輪；於一念中悉現一切世界，隨應化導一切眾生悉令解脫；於一念中悉於一切世界現莊嚴身，隨應眾生；於一念中悉現一切世界種種莊嚴，無數莊嚴，如來自在一切智藏；於一念中悉現一切世界清淨眾生；於一念中遍一切世界，悉現三世一切諸佛；於一念中為種種諸根精進欲性故，顯現三世諸佛種姓，成等正覺，開導眾生。佛子！是為一切諸佛於一念中生十種智。<p>「佛子！一切諸佛有十種未曾失時。何等為十？一切諸佛成等正覺未曾失時；一切諸佛善根業報未曾失時；一切諸佛授菩薩記未曾失時；一切諸佛隨應眾生示現神力未曾失時；一切諸佛現如來身未曾失時；一切諸佛悉行於捨未曾失時；一切諸佛入城聚落未曾失時；一切諸佛攝取歡喜眾生未曾失時；一切諸佛於難化眾生而放捨之，為調伏故，未曾失時；一切諸佛示現不可思議自在神力未曾失時。佛子！是為一切諸佛十種未曾失時。<p>「佛子！一切諸佛有十種不可譬諭不可思議境界。何等為十？一跏趺坐遍滿十方一切世界；一發言音悉能演說一切佛法；放一光明悉能普照一切世界；一身悉能現一切身；不離本處悉遍示現一切世間；決定一法悉於諸法無所罣礙；於一念中悉能充滿無餘世界；於一念中悉能示現諸佛功德；於一念中悉能示現一切三世佛；教化一切眾生而不捨離諸佛寂滅無二三昧。佛子！是為一切諸佛十種不可譬諭不可思議境界。<p>「佛子！一切諸佛有十種出生住持智慧。何等為十？一切諸法無所趣向而能出生清淨願智；一切諸法無身而能出生法身智慧；一切諸法悉無有二而生正覺悟一切法；一切諸法悉無有我、無有眾生，而能出生化眾生智；一切諸法悉無有相，而能出生種種相智；一切世界悉無成敗，而能出生世成敗智；一切諸法無有造者，而能出生業報智慧；一切諸法無可言說，而能出生說法界智；一切諸法無有垢淨，而能出生垢淨智慧；一切諸法無有生滅，而能出生緣起智慧。佛子！是為一切諸佛十種出生住持智慧。<p>「佛子！一切諸佛有十種無量內法。何等為十？一切諸佛內身清淨隨順三世；一切諸佛悉有三輪內法教化眾生；一切諸佛悉有內深智慧陀羅尼分別一切佛法；一切諸佛皆悉內有四辯法輪，於四眾中轉淨法輪；一切諸佛皆悉內有大慈大悲，悉能不捨一切眾生；一切諸佛內常寂定，善觀眾生未曾失時；一切諸佛皆悉內有巧妙善根調伏眾生；一切諸佛皆悉內有一切法界住、無礙住；一切諸佛內一念中，悉能示現三世諸佛出興於世；一切諸佛內有分別一切三世阿僧祇劫即是一日。佛子！是為一切諸佛十種無量內法。<p>「佛子！一切諸佛有十種甚深大法。何等為十？一切諸佛悉能壞散一切諸魔；一切諸佛悉能降伏一切外道；一切諸佛悉能應化一切眾生令其歡喜；一切諸佛悉能往詣一切世界教化眾生；一切諸佛悉分別知甚深法界；一切諸佛以種種身遍諸世界而無異身；一切諸佛一一音聲具四種辯未曾斷絕；一切諸佛眾生見者，皆令歡喜利益不虛；一切諸佛一一毛孔，次第出生一切世界微塵等佛未曾斷絕，一切諸佛於一一微塵中，示現一切世界微塵等佛剎種種莊嚴，常轉法輪教化眾生未曾斷絕，而微塵不大、世界不小，決定了知安住法界；一切諸佛於一切法覺悟癡闇具足十力，廣為一切眾生說如實法除滅癡曀。佛子！是為一切諸佛十種甚深大法。<p>「佛子！一切諸佛有十種功德離惡清淨。何等為十？一切諸佛本來修習一切功德離惡清淨；一切諸佛悉於三世如來家生離惡清淨；一切諸佛於未來際心無所著離惡清淨；一切諸佛不著一切三世諸法離惡清淨；一切諸佛離種種虛妄，以一莊嚴而自莊嚴離惡清淨；一切諸佛功德無盡，安住法界等離惡清淨；一切諸佛色身淨妙無量無邊，普現十方一切世界，教化眾生未曾失時離惡清淨；一切諸佛住四無畏離諸恐怖，於一切天人眾中大師子吼，廣說諸法令眾歡喜離惡清淨；不可說不可說劫中滅度諸佛，若有眾生聞其名者得大果報，如佛現在離惡清淨；一切諸佛遠在不可說不可說世界中住，若有眾生一心正念，彼諸如來即現在前離惡清淨。佛子！是為一切諸佛十種功德離惡清淨。<p>「佛子！一切諸佛有十種究竟清淨。何等為十？一切諸佛諸願究竟清淨，一切諸佛梵行禁戒究竟清淨，一切諸佛悉得捨離優婆提究竟清淨，一切諸佛佛剎究竟清淨，一切諸佛眷屬究竟清淨，一切諸佛種姓究竟清淨，一切諸佛色身相好究竟清淨，一切諸佛法身究竟清淨，一切諸佛無礙一切智身究竟清淨，一切諸佛解脫所作已作、永度彼岸究竟清淨。佛子！是為一切諸佛十種究竟清淨。<p>「佛子！一切諸佛於一切世界、一切時有十種佛事。何等為十？一切諸佛若有眾生正憶念者，即現在前；一切諸佛常為眾生說摩訶衍；一切諸佛常能長養一切眾生無量善根；一切諸佛若有眾生始離生死，入正法位，悉分別知；一切諸佛不捨眾生教化時會；一切諸佛常遊一切世界無有障礙；一切諸佛大悲常不捨離一切眾生；一切諸佛所變化身常不斷絕；一切諸佛自在神力未曾斷絕；一切諸佛普常安住清淨法界，悉為眾生而廣演說。佛子！是為一切諸佛於一切世界、一切時有十種佛事。<p>「佛子！一切諸佛有十種無盡方便智慧大海。何等為十？一切諸佛法身無盡智慧大海；一切諸佛功德無盡智慧大海；一切諸佛佛眼境界無盡智慧大海；一切諸佛不可思議善根無盡智慧大海；一切諸佛行一切法無盡智慧大海；一切諸佛雨甘露法無盡智慧大海；一切諸佛讚歎諸佛功德無盡智慧大海；一切諸佛本願諸行無盡智慧大海；一切諸佛盡未來際，為一切眾生常作佛事，未曾休息，無有窮盡智慧大海；一切諸佛知眾生心心所行無盡智慧大海；一切諸佛出生一切智功德無盡智慧大海。佛子！是為一切諸佛十種無盡方便智慧大海。<p>「佛子！一切諸佛有十種常法。何等為十？一切諸佛常行一切諸波羅蜜，一切諸佛於一切法常離愚癡，一切諸佛常具大悲，一切諸佛常具無量十力，一切諸佛常轉無上法輪，一切諸佛常度一切眾生，一切諸佛常為眾生成等正覺，一切諸佛常應化度一切眾生，一切諸佛常行正念不二之法，一切諸佛常化眾生已、示現涅槃諸佛境界無有邊際。佛子！是為一切諸佛十種常法。<p>「佛子！一切諸佛有十種無量說佛法門。何等為十？一切諸佛悉說無量眾生界門；一切諸佛悉說無量眾生種種行門；一切諸佛悉說眾生無量諸業報門；一切諸佛悉說無量方便度眾生門；一切諸佛悉有無量淨眾生行門；一切諸佛悉有無量教化一切菩薩安立菩薩行門；一切諸佛悉說無量菩薩勝妙願門；一切諸佛悉說無量世界諸成敗門；一切諸佛悉說無量清淨佛剎，一切菩薩正希望門；一切諸佛悉說無量一切世界，去、來、現在諸佛，無量劫中次第出世，善分別此佛智慧門。佛子！是為一切諸佛十種無量說佛法門。<p>「佛子！一切諸佛有十種法，常為眾生而作佛事。何等為十？一切諸佛色身，常為眾生而作佛事；一切諸佛音聲，常為眾生而作佛事；一切諸佛受施，常為眾生而作佛事；一切諸佛不受施，常為眾生而作佛事；一切諸佛常以地、水、火、風而作佛事；一切諸佛神力住持境界，常為眾生而作佛事；一切諸佛常以名號，為諸眾生而作佛事；一切諸佛常以佛剎境界，普為眾生而作佛事；一切諸佛常以清淨佛剎，為諸眾生而作佛事；一切諸佛常以默然，為諸眾生而作佛事。佛子！是為一切諸佛十種法，常為眾生而作佛事。<p>「佛子！一切諸佛有十種堅固士法。何等為十？一切諸佛諸願堅固不可沮壞，如說修行言行相應；一切諸佛盡未來際劫修菩薩行，功德莊嚴未曾恐怖；一切諸佛為化一切眾生故，悉詣不可說不可說世界，而於一切世界教化眾生無有留難；一切諸佛於信不信眾生大悲等觀而無有異；一切諸佛從初發心乃至正覺，於其中間未曾退失菩提之心；一切諸佛修諸功德，皆悉迴向一切種智，不求世行；一切諸佛於諸佛所，隨順修學身、口、意業，永離聲聞、緣覺之心，一向專求無上菩提，所修功德皆悉迴向一切種智，求無上道成等正覺；一切諸佛平等普照無量無邊諸佛正法，淨菩薩心究竟具足一切種智；一切諸佛悉能捨離一切世樂，不樂世間所可願樂，不著世間，令一切眾生悉滅諸苦，逮得寂滅平等快樂；一切諸佛為一切眾生故，受無量苦，皆欲建立諸佛種性，悉令眾生樂求菩提，超出生死，得十力地。佛子！是為一切諸佛十種堅固士法。<p>「佛子！一切諸佛有十種佛無障礙住。何等為十？一切諸佛悉能遍遊一切世界無障礙住；一切諸佛悉能安住一切世界無障礙住；一切諸佛於一切世界行、住、坐、臥無障礙住；一切諸佛於一切世界說法無障礙住；一切諸佛於一切世界皆悉安住兜率陀天無障礙住；一切諸佛於三世法界無障礙住；一切諸佛眷屬充滿一切法界而為說法無障礙住；一切諸佛於一念中，悉知一切眾生心心所行，以三輪教化而調伏之無障礙住；一切諸佛能以一身悉住一切諸佛不可思議法門無障礙住；一切諸佛悉分別知一切眾生無障礙住；一切諸佛悉能分別一切如來無障礙住。佛子！是為一切諸佛十種無障礙住。<p>「佛子！一切諸佛有十種最勝無上莊嚴。何等為十？一切諸佛悉有色身相好最勝無上莊嚴，是為一切諸佛最勝無上色身莊嚴。一切諸佛悉有八種微妙音聲，一一音聲悉有五百妙音眷屬，不可稱數百千音聲以為莊嚴，無量無邊妙音聲技皆悉清淨，普能演說一切諸佛正法義味，悉離恐怖，安住無畏大師子吼，悉令一切法界、一切眾生，聞其音聲隨其本行種種善根，皆令開解，是為一切諸佛最勝無上口業莊嚴。一切諸佛悉有十力莊嚴意業，開敷諸佛大三昧華，十八不共莊嚴境界無所罣礙，住法界地悉得諸佛法之原底，無餘法界皆悉莊嚴，於一念中悉分別知三世一切法界、一切眾生心心所行而無有餘，是為一切諸佛最勝無上意業莊嚴。一切諸佛悉有最勝無上光明莊嚴，皆悉普放大光明藏，一一光明悉有無數妙光明網以為眷屬，普照十方諸佛世界，除滅一切世間闇冥，現佛出世作不退轉最勝佛事，出生無量清淨法身，是為一切諸佛最勝無上光明莊嚴。一切諸佛若微笑時，悉於口中放不可數阿僧祇億那由他光，各有種種無量不可思議色，普照十方一切世界，悉授無量無數阿僧祇眾生阿耨多羅三藐三菩提記，是為一切諸佛最勝無上普照一切離癡示現莊嚴。一切諸佛悉有無量法身，離礙清淨法界無量無邊，遠離世間，不染世間，不著世間，解世真實，行出世法，斷語言道，攝無言際，離陰、界、入，是為一切諸佛最勝無上法身莊嚴。一切諸佛悉有無量常妙光明，普照十方一切世界，不可說不可說諸雜妙色而莊嚴之，普照世間無所障礙，出生一切光明之藏，是為一切諸佛最勝無上常光莊嚴。一切諸佛悉有無量妙色，悅樂妙色，清淨妙色，隨應一切眾生妙色，映蔽三界光明妙色，究竟彼岸無上妙色，是為一切諸佛最勝無上無量妙色莊嚴。一切諸佛自然清淨，三世佛寶聖家中生，離一切惡，修行一切清淨勝法，出生一切智，如來種姓清淨無礙，是為一切諸佛最勝無上清淨種姓莊嚴。一切諸佛大慈諸力莊嚴，其身自然清淨，遠離一切不善覺觀，身行永息，觀者無厭，心淨解脫，大悲具足，一切眾生第一福田無上受者，哀愍眾生普令安立一切種智，出生無量功德寶藏，一切眾生長養善根智慧功德之藏，是為一切諸佛最勝無上大慈大悲究竟功德寶藏清淨莊嚴。佛子！是為一切諸佛最勝無上十種莊嚴。<p>「佛子！一切諸佛有十種自在正法。何等為十？一切諸佛於一切法隨意自在句身、味身，辯無窮盡，說一切法而無障礙，是為一切諸佛自在正法；一切諸佛隨應眾生，化不失時，隨其所願而為說法，未曾失時，是為一切諸佛自在正法；一切諸佛悉能六種震動，十方世界未曾惱亂，於一眾生虛空等世界，無量阿僧祇種種莊嚴，或舉、或下、或合、或散於一一世界一一處所眾生，亦不惱亂眾生之心，亦不令其生疑惑想，是為一切諸佛自在正法；一切諸佛能以智慧受持一切世界種種莊嚴，於一念中示現一切世界種種莊嚴，不可數不可數阿僧祇劫，歎莊嚴具而無窮盡，永離一切世界染污，莊嚴世間一切佛剎，是為一切諸佛自在正法；一切諸佛若見一眾生應受化者，於不可數不可數阿僧祇劫結跏趺坐，身不疲厭，專念彼人未曾廢忘而不失時，為一眾生住持壽命，盡未來際劫結跏趺坐，身無疲厭，念彼眾生未曾廢忘，如一眾生，一切眾生亦復如是，是為一切諸佛自在正法；一切諸佛悉遍往詣一切世界諸如來所而無障礙，一一方面各有法界等世界海，一一方無量世界網法界等一切世界海，於一念中悉能周遍轉妙法輪而無障礙，是為一切諸佛自在正法；一切諸佛調伏教化一切眾生故，於念念中成等正覺，非不先覺諸佛正法，亦不住學地而成正覺，於諸佛法得無罣礙，不捨自在神力，無量智慧境界教化眾生，是為一切諸佛自在正法；一切諸佛能以眼入作耳入佛事，能以耳入作鼻入佛事，能以鼻入作舌入佛事，能以舌入作身入佛事，能以身入作意入佛事，能以意入於一切世界種種境界，世間境界，出世間境界，於一一境界能作佛事，是為一切諸佛自在正法；一切諸佛於一毛孔悉能安置一切眾生，一一眾生其身悉與不可說不可說諸佛剎等，於彼眾生而不迫迮，一一眾生悉壽無量阿僧祇劫，普能遊行無量世界，於諸世界見佛興世轉淨法輪，宣暢演說無數法門，廣說過去不可數法，未來、現在不可數法，一切眾生行四威儀而不迫迮，是為一切諸佛自在正法；一切諸佛於一念中現蓮華寶藏師子之座，如來淨身與法界等，處彼寶座成等正覺，示現如來自在神力，如一念中示現一如來成等正覺，於一念中示現一切世界微塵數如來成等正覺亦復如是。如一念中，於一切念中亦復如是。如蓮華寶藏師子之座示成正覺，如是一切不可說不可說法界等清淨佛剎不可思議種種莊嚴世界，種種境界，不可說佛剎，或有同相、或有異相，不可說阿僧祇劫說不能盡，無量諸佛種種念、種種時不可思議，於一念中，一切諸佛以少方便示現一切眾生亦復如是。佛子！是為一切諸佛十種自在正法。<p>「佛子！一切諸佛具足十種不思議法已成等正覺。何等為十？一切諸佛一一妙相百福悉具成等正覺，一切諸佛具足一切佛法成等正覺，一切諸佛具諸善根成等正覺，一切諸佛具足修習諸功德行成等正覺，一切諸佛善知眾生諸根熟已成等正覺，一切諸佛具足成就無壞勝法成等正覺，一切諸佛具足嚴淨佛剎成等正覺，一切諸佛具足一切種智成等正覺，一切諸佛色身相好滿足見者不虛成等正覺，一切諸佛悉具諸佛平等正法成等正覺；一切諸佛悉具一切諸佛事已，然後入於無餘涅槃。佛子！是為一切諸佛滿足十種不思議法成等正覺。<p>「佛子！一切諸佛有十種巧妙方便。何等為十？一切諸佛悉知諸法無有究竟，而究竟說諸佛善根，是為一切諸佛巧妙方便；一切諸佛了一切法悉無所見，各不相知、無縛無脫、無取無集、無具足、無自在、無究竟，而一切佛於彼法中實知無異，離眾垢污，於一切法悉得自在，於無取法中不壞實際，善究竟學，大自在地，見一切法界，覺悟一切智，是為一切諸佛巧妙方便；一切諸佛離諸相際，不住一切相，而分別知一切諸相，亦不亂自性，一切諸性無有自性，而能示現阿僧祇清淨色身種種嚴淨佛剎妙相，佛一切智具足，智身明淨，智燈除滅癡闇，普能示現一切眾生，是為一切諸佛巧妙方便；一切諸佛知眾生際，非過去，非未來，非現在法界，亦非去、來、現在，如如實性，捨離虛妄，而能演說三世諸佛見一切佛平等境界，是為一切諸佛巧妙方便；一切諸佛身、口、意業無所造作，究竟無住，離諸數法，到於彼岸，而出生無量功德寶藏，分別演說世間、出世間法，具足成就無礙智慧，示現無量自在神力，度脫一切法界等眾生，是為一切諸佛巧妙方便；一切諸佛悉知一切法無知無見、非一非異、非相非無相、非莊嚴非不莊嚴，一切諸法皆無自性、不生不滅，而於所有無所有法中，亦不壞世間法相，一切智人見人示現勝妙智慧，自在廣說一切諸法，而於如如亦不永滅，是為一切諸佛巧妙方便；一切諸佛能於一時皆悉分別知一切時，不捨離生平等正法，一切時中皆所不攝，非晝非夜、非半月非一月、非一歲非百歲、非劫成非劫敗、非時不離時，而於無量時轉淨法輪，或須臾時、或於晝初中後時、或於夜初中後時、或於七日、一月、一歲、百歲，乃至不可思議阿僧祇劫時，乃至盡未來際劫、於一切時轉淨法輪未曾暫息，是為一切諸佛巧妙方便；一切諸佛知一切法界非時不離時，一切諸佛具足成就無量無畏，具足成就不可數辯、不可量辯、不可盡辯、不可壞辯、無邊辯、不共辯、無窮盡辯、真實辯，方便分別演說一切句身味身辯、一切法辯，隨性、隨根、隨行廣說諸法不可說不可說億那由他修多羅，彼諸一一修多羅，初中後善，究竟善說，是為一切諸佛巧妙方便；一切諸佛正覺法界，無名、無性、無三世名、無眾生名、無法名、無非法名、無功德名、無非功德名、無菩薩名、無佛名、無數名、無非數名、無生名、無滅名、非有名、非無名、非一名、非種種名，一切諸法自性無言，無方無處，捨離音聲，言語道斷，究竟彼岸，離虛妄境界修無形法，除滅一切覺觀虛妄，不著一切世間語言而能出生一切諸法句身、味身，是為一切諸佛巧妙方便；一切諸佛知一切法不生，無有受者，知色不生，受、想、行、識不生，一切諸法皆悉寂滅，無入無界法界，無所有而亦不壞一切法相，一切諸法無有起者，悉如虛空，一切法寂滅無有業報、無所學、無成就、無數、無非數、非有、非無、非生、非滅、非垢、非淨、無來、無去、亦無有住、無眾生、非無眾生、亦無教化、無命、非無命、無因緣、非無因緣、無緣起、非無緣起，而善分別正定、邪定、不定眾生，成就十力，四無所畏，一切種智，於大眾中大師子吼如來境界，是為一切諸佛巧妙方便。佛子！是為一切諸佛十種巧妙方便。
。
<juan>大方廣佛華嚴經卷第三十一<p>之二<p>佛不思議法品第二十八之二<p>「佛子！一切諸佛，有十種佛事，無量無邊不可思議，一切天人，不能稱量，三世一切聲聞、緣覺所不能說，除佛神力。何等為十？一切諸佛，於無量無邊虛空、法界等一切世界兜率天上，修菩薩行而作佛事。無量妙色、無量功德、無量光明、無量音聲、無量清淨音聲、無量三昧、無量智慧境界，攝取天人、魔、梵、沙門、婆羅門、阿修羅等，一切世間，大慈境界，無礙大悲，安樂攝取眾生；或令生天，或令長養諸功德力，或令諸根清淨，或調伏其心，攝取眾生；或以清淨諸乘，攝取眾生；或以滿足大乘，攝取眾生；或離生死，攝取眾生。是為一切諸佛第一佛事。<p>「一切諸佛，從兜率天降神母胎，修菩薩行；觀諸有生如幻、如化、如電、如夢、如虛空、如焰，離一切諍，修真實智，離欲清淨，具足大莊嚴藏，於最後生而作佛事；安處妙寶莊嚴樓閣而作佛事：或以神力而作佛事、或以正念而作佛事、或以示現大自在藏而作佛事、或以圓滿慧日而作佛事、或以具足如來廣大境界而作佛事、或以化滿無量無邊世界諸佛而作佛事、或入無量無邊諸大三昧正受而作佛事、或復從彼諸三昧起而作佛事、或從初發心而作佛事、乃至無餘涅槃而作佛事。此第二地，究竟示現一切世間；或初生時，一切世間而作佛事；或童子時，一切世間而作佛事；或菩薩時，一切世間而作佛事；或出家時、或成佛時、或轉法輪時，一切世間而作佛事。種種方便，於一切無餘世界而作佛事、一切方網而作佛事、一切佛剎而作佛事、一切業報而作佛事，或於一切無餘眾生而作佛事，或於一切生死中，變化正念法門而作佛事。佛子！是為一切諸佛第二佛事。<p>「一切諸佛為菩薩時，於王宮中，成就一切清淨勝業，善能分別知一切生；隨順眾生，現處王宮，欲令一切善根具足，而不著一切色，離一切聲，觀一切有，皆悉寂滅；甚深智慧，入一切境界，持一切戒，清淨滿足。大悲觀察內諸眷屬，大慈觀察眾生空寂，大喜觀察世無可樂，大捨觀察心得自在；隨意能轉，究竟一切智，諸妙功德，出生法身，與法界等，清淨滿足而無染著。令一切眷屬，皆悉清淨，廣能為彼，如應說法，令厭世間；能說一切世間音聲，隨彼所行，示現果報；出生無量種種方便，隨其所應，調伏教化；善根未熟，悉令成熟；已成熟者，令得解脫；示現無量不退佛事，廣說種種法門，令無量眾生，心得清淨；興大悲重雲，普雨無量甘露法雨；大慈平等，三輪示現，教化眾生。雖處王宮，而普示現一切佛事；於一切世界，示現佛事，出生無礙諸佛神通，具足三種巧方便業，身、口二業究竟清淨，意業甚深究竟無礙，得巧方便，饒益眾生。佛子！是為一切諸佛第三佛事。<p>「佛子！一切諸佛，世間珍玩，種種寶物，悉能眩惑動轉人心；菩薩悉棄，捨家出家，示現世間；欲令眾生，不著世間；解知磨滅，皆悉非常。捨離貪愛，行清淨法，饒益眾生，得出家利。示現世間，捨離俗服，修無諍法，滿足本願，無量功德，皆悉圓滿。智慧具足，除世愚癡，示現眾生，無上福田；若有眾生，於佛福田種善根者，讚歎其人，悉已具足一切功德，甚深智慧，了真實義。悉令眾生，得清淨樂，永離諸惡，清淨法門；廣為眾生說正法門，超出生死；為欲建立一切智幢故，捨家出家。佛子！是為一切諸佛第四佛事。<p>「一切諸佛，修無量行，一向專求薩婆若；坐於道場菩提樹下，成等正覺，達一切法，壞散眾魔，不可破壞法身之藏；悉能充滿一切法界，離一切相，究竟無盡，具足成就無量法門。於一切智境界，自在隨順其義，積集成滿一切種智功德，莊嚴一切寶座，遍一切剎，諸大菩薩，悉處其座；成就菩薩無上眾行，具足菩薩殊勝大願；一切菩薩，常所敬念。為諸菩薩，轉深法輪；無量佛境界，攝取諸菩薩，修習莊嚴諸菩薩行；令菩薩眾，皆悉清淨一切世間諸佛境界；令一切眾生，修習善根，不可破壞一切善根；出真實地，安住無量菩薩行地，具足一切勝妙功德；悉分別知一切世界、一切眾生、一切佛剎、一切諸法、一切菩薩、一切成熟、一切三世、一切教化、一切佛自在覺、一切眾生性，而作佛事。佛子！是為一切諸佛第五佛事。<p>「一切諸佛轉妙法輪，不退轉故；無量法輪，一切世間知故；一切覺法輪，無畏大師子吼故；知一切法藏法輪，開示顯現明淨法門，滅癡闇故；無著法輪，智慧等虛空故；無礙法輪，觀一切法，非有無故；一切世間燈法輪，淨一切眾生法眼故；示現一切智法輪，充滿三世一切世間故；一切諸佛同一法輪，一切佛法不相違故。如是等無量阿僧祇法輪，隨所應轉，施作佛事，不可思議。佛子！是為一切諸佛第六佛事。<p>「一切諸佛，若入聚落、城邑、大王都城，能為眾生施作佛事；或入人王都城；或入天王、龍王、夜叉、乾闥婆、阿脩羅、迦樓羅、緊那羅、摩睺羅伽、羅剎、毘舍遮王；入如是等一切諸王都城時，能為眾生而作佛事，所謂：入城門時，一切大地，六種震動，光明普照，盲者得視，聾者得聽，狂者得止，裸者得衣，苦者得樂；一切樂器，不鼓自鳴，諸莊嚴具，自然演出微妙音聲；如是等物，亦自然出微妙音聲。一切諸佛，色身清淨，見者無厭，普為眾生而作佛事；一切諸佛，相好莊嚴，普為眾生而作佛事；一切諸佛，視瞻安詳，未曾卒疾，觀察諸方，不失威儀，於一切境界，諸根寂定，攝心不亂，直趣涅槃，普為眾生而作佛事；一切諸佛，行四威儀，普為眾生而作佛事；一切諸佛，或以說法，或以默然，普為眾生而作佛事；一切諸佛，或以神足，說法教誡，普為眾生而作佛事；一切諸佛，為一切世界海中，種種眾生海，修大善根，念佛三昧，行菩薩行，觀察諸佛，無有厭足；或說佛興，難可值遇；見如來已，出生無量一切善法，修習功德，行諸佛行，佛出世間，令眾生淨，讚歎諸佛無量功德，長養未來諸佛種姓，修一切善根，令諸佛歡喜，解知如來無量妙色，隨所應化，普能現前，令不可思議眾生，於諸佛剎，得見如來；一切諸佛，以如是等無量善根，普為眾生而作佛事；彼諸眾生，或有見佛歡喜、或有禮拜、或有合掌、或有讚歎、或有請佛、或有受施、或見佛微笑、或有念佛、或見佛悅樂，普為眾生而作佛事。一切諸佛，能以無量種種色身，示現眾生而作佛事；一切諸佛，以妙音聲，普為眾生而作佛事；一切諸佛，以如是等無量無數不思議事，普為眾生而作佛事。於一切世界中，一切眾生，悉教化之，令不退轉；大悲充滿，不捨本願，具足成就一切智力，隨所應化，悉令調伏。佛子！是為一切諸佛第七佛事。<p>「一切諸佛，或住阿練若處、或寂靜處、或離欲處而作佛事，或住佛住而作佛事，或住大三昧而作佛事，或住獨處而作佛事，或不現身而作佛事，或住深智而作佛事，或住不可稱量諸佛境界而作佛事，或隨所應而作佛事，或以天身境界而作佛事，或以天、龍、迦樓羅、緊那羅、摩睺羅伽、羅剎、人、非人等一切境界而作佛事，或以聲聞、緣覺、菩薩境界而作佛事，或以說法而作佛事，或以默然而作佛事，或說世間有一佛而作佛事，或說世間有一切諸佛而作佛事，或說一切菩薩無量願、無量行為一而作佛事，或說一行一願為無量而作佛事，或說世間境界為如來境界，或說如來境界為世間境界，或說非境界為如來境界而作佛事；或住一日、或住一夜、或住半月、一月、一歲，乃至住無量無數阿僧祇劫而作佛事。佛子！是為一切諸佛第八佛事。<p>「一切諸佛即是無盡功德之藏，能令眾生發深信心，具足清淨，隨其所應，悉能化度，諸根具足，調伏眾生，悉令歡喜；化一切眾生，以真實道，覺悟一切諸菩薩眾；未發菩提心者，皆令發心；已發心者，令具智慧，悟不由他；或現涅槃而作佛事、或現世間無常而作佛事、或讚歎法身清淨而作佛事、或說所作已辦而作佛事、或說壞一切有而作佛事、或說三有根本永盡而作佛事，或教眾生厭離世間隨順佛心，或為眾生說壽命短促，或為眾生說一切世間無可樂者，或為眾生說值未來一切諸佛，或為眾生說諸如來轉妙法輪，或發眾生佛境界心，或說隨時清淨念佛，得見如來。滅除眾苦，皆令清淨，專求佛道。於一切世界，攝取眾生，令入如來甚深境界。以如來身為一切身，攝取眾生，放逸眾生，悉令具足三種淨戒。佛子！是為一切諸佛第九佛事。<p>「一切諸佛，般涅槃時，一切眾生，悲泣雨淚，憂惱愁毒。嗚呼痛哉！如來、應供、等正覺，常以大悲，等念眾生；為大導師，哀愍饒益一切眾生，救護世間；天人所歸，難可值遇，無上福田，於今永滅；諸佛即以此等眾生，憂苦悲惱，感慕諸佛而作佛事。隨應化彼，一切天人、龍神、夜叉、乾闥婆、阿修羅、迦樓羅、緊那羅、摩睺羅伽等故，碎末全身，示現舍利，欲令眾生，歡喜供養，淨正直心，調伏教化，清淨眾生；欲令眾生，功德滿足；欲令眾生，起如來塔，種種供養。一切世間，天宮、龍宮、夜叉、乾闥婆、阿修羅、迦樓羅、緊那羅、摩睺羅伽、人、非人宮，起塔供養；又以爪牙頭髮，起塔供養。眾生見已，念佛、法、僧，發起恭敬供養之心，或行布施，或修功德。具功德已，或生天上，或生人中，尊貴富樂，除滅惡趣，直向正道，得見諸佛；具白淨法，成就正道，超出三界，隨彼所願，皆悉滿足。常念如來，知恩、報恩；以諸如來，常為眾生作救護，歸依如來；雖復入於涅槃，猶為眾生作無上福田，無盡福田；令一切眾生，長養善根，具足成就一切功德。佛子！是為一切諸佛第十佛事。<p>「佛子！此十種佛事，無量無邊不可思議，一切天人，莫能知者，三世一切聲聞、緣覺所不能說，除佛神力。<p>「佛子！一切諸佛，有十種法王無異之法。何等為十？一切諸佛，與授記者，言無有異；一切諸佛，若有眾生，修念佛者，皆令意滿，悉無有異；一切諸佛，皆無異身，覺諸法義，悉無有異；一切諸佛，於三世如來，智慧無異；一切諸佛，念念普知三世諸法，悉無有異；一切諸佛，了知分別三世佛剎，悉無有異；一切諸佛，一切佛語，悉無有異；一切諸佛，教化眾生，悉無有異；一切諸佛，解一切世間法與佛法無異；三世諸佛，一切善根同一善根，悉無有異。佛子！是為一切諸佛十種法王無異之法。<p>「佛子！一切諸佛，有向十種住法。何等為十？一切諸佛，悉住覺一切法界；一切諸佛，悉住大悲；一切諸佛，悉住本願；一切諸佛，悉住不捨教化眾生；一切諸佛，悉住無所依法；一切諸佛，悉住無虛妄法；一切諸佛，悉住念無失法；一切諸佛，悉住無障礙心；一切諸佛，悉住定心，未曾散亂；一切諸佛，悉住一切諸法平等，不壞實際。佛子！是為一切諸佛向十種住法。<p>「佛子！一切諸佛，知十種法，悉無有餘。何等為十？一切諸佛，知過去一切法界，悉無有餘；一切諸佛，知未來一切法界，悉無有餘；一切諸佛，知現在一切法界，悉無有餘；一切諸佛，知一切語言道，悉無有餘；一切諸佛，知一切世間成壞，悉無有餘；一切諸佛，知一切眾生及其智慧，悉無有餘；一切諸佛，知一切菩薩善根上、中、下相，悉無有餘；一切諸佛，知一切佛滿足智慧，悉無有餘；一切諸佛，知一切法皆從緣起，悉無有餘；一切諸佛，分別了知一切世界，悉無有餘；一切諸佛，智慧分別一切法界如因陀羅網，悉無有餘。佛子！是為一切諸佛知十種法，悉無有餘。<p>「佛子！一切諸佛，有十種最勝力：大力、無量力、大功德力、尊重力、不退轉力、堅固力、不可壞力、一切世間不能思議力、一切眾生不能壞力、大力。<p>「那羅延幢佛所住法。何等為十？一切佛身，舉世災橫，所不能壞；諸佛命根，世間諸毒，所不能害；一切世界，火劫起時，不能燒熱；水劫起時，不能浸溺；風劫起時，不能散壞。一切魔軍、天、龍、夜叉、乾闥婆、阿修羅、迦樓羅、緊那羅、摩睺羅伽、羅剎、毘舍遮、人、非人等，一切眾生，悉雨金剛，如須彌山金剛圍山，三千大千世界，爾所等雨，雨於佛上，不能令佛生怖畏心，一毛不豎，行、住、坐、臥，威儀不改；隨諸如來，所住方面，金剛雨渧，終不得下，欲雨不雨，隨如來意。佛所住持眾生及佛使命，尚不可害，何況如來？佛子！是為一切諸佛第一大力那羅延幢佛所住法。<p>「佛子！一切諸佛，一切法界等世界中，須彌山王、金剛圍山、大金剛圍山，一切大海，一切諸山，及一切眾生，於一毛孔，悉能容持；盡未來際劫，一切眾生，悉不自知我住何所，除佛神力，一毛悉持一切眾生；遍遊十方無量世界，行、住、坐、臥，而諸如來不生苦惱厭倦之心，威儀無異。佛子！譬如虛空，容持一切法界等世界，不生苦惱厭倦之心；一切諸佛亦復如是，於一毛孔，容持無餘世界一切眾生，不生苦惱厭倦之心。佛子！是為一切諸佛第二大力那羅延幢佛所住法。<p>「佛子！一切諸佛，一步能過不可說不可說世界微塵等佛剎；於一念中，能行不可說不可說世界微塵等步。以如是步，經一切世界微塵等劫，於念念中，能經一切世界微塵等劫。一金剛圍山，與上諸劫所經世界微塵佛剎等；如是等不可說不可說世界微塵數，諸金剛圍山內一毛孔，一切毛孔，亦復如是。如來毛孔，悉與一切眾生毛孔數等；以如是毛孔，如是遠步，如是速疾，遊行十方一切世界，一切虛空界，盡過去、未來際一切諸劫；如是諸劫，猶可窮盡，而諸如來身無羸弊，心不退沒，不捨三昧一切佛事。佛子！是為一切諸佛第三大力那羅延幢佛所住法。<p>「佛子！一切諸佛，一食，結跏趺坐，盡過去、未來際不可說不可說一切劫，身不傾動，住不思議佛住，受寂滅樂，乃至不失化一眾生。以一切世界，及一切眾生，安置如來一指端上，盡未來際劫；彼一一眾生，其身悉如不可說不可說佛剎微塵等世界；彼一一眾生，其身重如一切世界，而諸如來，身無疲倦，心無苦惱。如一指端，一切指端，亦復如是；入一一世界，入虛空界，入一切方網，如是一切處虛空界，悉無有餘，究竟法界；以一毛端，量一切世界；一一毛端處，結跏趺坐，盡過去、未來際劫。佛子！是為一切諸佛第四大力那羅延幢佛所住法。<p>「佛子！一切諸佛，於一身化不可說不可說佛剎微塵等頭；一一頭，化不可說不可說佛剎微塵等舌；一一舌，出不可說不可說佛剎微塵等音聲，一切法界眾生，無不聞者；一一音聲，說不可說不可說佛剎微塵等修多羅；一一修多羅，說不可說不可說佛剎微塵等法；一一法中，說不可說不可說佛剎微塵等句身、味身。如是說法，乃至盡不可說不可說佛剎微塵等劫，復不可說不可說佛剎微塵等劫，說異句身、味身，盡一切世界微塵等劫，一切眾生念等劫，盡未來際一切劫，此諸劫數，猶可得盡。如來化身說法，轉一切法，猶如火輪，自在智慧，說一切法；轉正法輪，除滅一切眾生疑惑；轉正法輪，照一切法；轉正法輪，皆悉開發一切法藏；轉正法輪，歡喜調伏，莊嚴一切眾生；轉正法輪，說諸菩薩莊嚴法行；轉正法輪，令大乘智日，圓滿莊嚴；轉正法輪，令一切無餘眾生，以大乘智而自莊嚴；轉正法輪，一切諸辯無畏而自莊嚴。如一如來一化身，轉如是等不可譬諭法輪雲，一切法界、虛空界等世界，悉以毛端周遍度量；一一毛端處，於念念中，化不可說不可說佛剎微塵等身，乃至盡未來際劫，一一化佛身，有不可說不可說佛剎微塵等頭；一一頭，有不可說不可說佛剎微塵等舌；一一舌，出不可說不可說佛剎微塵等音聲；一一音聲，說不可說不可說佛剎微塵等修多羅；一一修多羅，說不可說不可說佛剎微塵等法；一一法中，說不可說不可說佛剎微塵等句身、味身；復不可說不可說佛剎微塵等劫，說異句身、味身，音聲充滿法界，一切眾生，無不聞者；盡一切未來際劫，常轉法輪，如來音聲，無異無斷，不可窮盡。佛子！是為一切諸佛第五大力那羅延幢佛所住法。<p>「佛子！一切諸佛，成就勝妙大莊嚴，胸德字相，猶如金剛，不可破壞。如來坐彼菩提樹下，有無量化魔王軍眾，悉與一切眾生數等，雜惡形色，甚可怖畏，能發狂亂，悉能恐怖一切世間；如是等眾，充滿虛空、法界等一切世界，雜惡形色，甚可怖畏，能發狂亂，能令一切眾生怖畏，能壞一切世間，能害一切眾生。如來見已心無恐怖，一毛不豎，顏無異容，乃至不生一念微畏之相，心安不動，形色無異，遠離覺觀，心常寂靜，究竟遠離一切恐怖，除滅一切愛恚煩惱；安住佛住，具足無礙大慈之力，住大悲住，諸根寂靜，永離恐怖；胸德字相，不可破壞，堅固真實。一切諸魔、魔天眷屬，見如來已，皆悉歸依。如來於彼三輪教化，皆令調伏，發菩提心，悉不退轉，乃至令得無上菩提。佛子！是為一切諸佛第六大力那羅延幢佛所住法。<p>「佛子！一切諸佛，出無障礙微妙音聲，皆悉充滿一切世界，隨所應度，無不聞者。彼諸如來所出音聲，一切眾山，所不能障；須彌山王、寶山、小金剛圍山、大金剛圍山，所不能障；天宮、龍宮，夜叉、乾闥婆、阿修羅、迦樓羅、緊那羅、摩睺羅伽、人、非人等，一切宮殿，所不能障；一切世界高大音聲，亦不能障；隨其所應，皆悉聞之，無所障礙。佛子！是為一切諸佛第七大力那羅延幢佛所住法。<p>「佛子！一切諸佛，心無障礙，於不可說不可說億那由他劫，心常清淨。三世諸佛，離垢清淨，同一莊嚴，離我、我所，於一切法，亦無所依，非內、非外，非生、非不生；離一切境界，寂滅無處，無所造作；離種種相，除滅一切虛妄取相，自然清淨；離諸境界，無所憶念，隨順境界無諍之法；離欲清淨，住真實際，說法界際，法界平等而無有盡，一切眾生，莫能知者。永離一切有為、無為，捨離一切言語道境界，究竟無礙無盡法界；隨智慧轉十力莊嚴，淨一切法，行巧方便；說種種法相即一法相，一切法相，不相違背；不壞三世於一切法界，究竟自在，到於彼岸；具足甚深自在法藏，一切方便；離癡正念，安住十方一切佛剎而無動轉；具不死智，盡一切漏，究竟諸法，證於無漏；心慧解脫，究竟實際，住無礙住，常定無亂；於三世法，無有障礙；於一念中，悉了三世一切眾生心心所行。佛子！是為一切諸佛第八大力那羅延幢佛所住法。<p>「佛子！一切諸佛，具足成就細密法身，諸佛法身，境界無量。一切世間，所不能知，於三界中，無所染污，隨因緣應，一切普現。非實、非虛，平等清淨，非去、非來，無為、無壞，清淨常住；一相、無相，是法身相，非處、非方，一切身身，自在無量，妙色無量，攝一切身，作種種身，隨方便身，普照一切，具足智藏，而無種種分別。其身充滿無餘世界，說一切法界，雖動非動，清淨法身，非有、非無，非方便、非不方便，隨眾生所應，悉能示現；非滅、非不滅，亦非不現，而化眾生；一切功德寶所起之身，一切法佛法起，如如法身自然寂靜。於一切法，無所障礙，隨順一切法界，清淨一切世間，分別一切世間，無有動轉，無有境界，如來解脫，攝一切智，隨順一切身。佛子！是為一切諸佛第九大力那羅延幢佛所住法。<p>「佛子！一切諸佛，正覺悉等，出生一切諸菩薩行，所行不虛，滿足深願，淨菩薩行，具足一切菩薩行智。一切諸佛，修菩薩行，悉無有異，善分別知一切菩薩行，滿足菩薩諸大願海，離一切惡，生諸善行，修菩薩行，皆悉清淨。隨順一切佛，寂然不放逸，住一切三昧無量境界，能教一切勝道，遠離一切惡道；究竟彼岸，具足成就第一智力；雨無畏法雨，隨其所問，悉能善答，方便說法，智慧平等，周遍清淨，身、口、意業，皆悉清淨。住諸佛住，諸佛種姓，佛智所作，悉不退轉，一切種智，分別無量無邊諸住，一切智明，隨順智慧，不可思議，一切世間所不能解。智慧明淨，知一切法，微細智慧，無量無邊，善能分別一切三世；智慧微妙，覺悟一切世界，具足了知無上道義，於一切世間，作不可說佛事；智慧不退，成就一切諸如來身，入算數智，決定了知一切諸法，捨離文字，言語道斷，而善能說一切文字，行淨善法，滿普賢智。於一念中，悉能覺了一切諸法，隨淨眾生，隨所應乘，悉能法施；以明淨智，解一切法境界，一切世界境界，一切眾生境界。於一念中，悉能知見三世法界，一切如來出世境界，一切教化境界，未曾失時，至於一切清淨境界，覺一切境界，皆悉究竟。於一念中，覺悟三世眾生，心、意、識、行，諸佛平等；眾生無邊、世界無邊、法界無邊、三世無邊、一切諸佛自在無邊，覺如是等，無有障礙。諸佛智慧，諸佛自在，轉無量無邊諸佛所住，住無礙住，無礙心住，住大悲住，廣說深法，教化眾生，心無休息。是為一切諸佛第十大力那羅延幢佛所住法。<p>「佛子！是為一切諸佛十種大力那羅延幢佛所住法，無量無邊，不可思議，三世一切眾生，聲聞、緣覺，皆不能知，除佛神力。<p>「佛子！一切諸佛，有十種定法。何等為十？一切諸佛，定於兜率天，盡其壽命；一切諸佛，定示現處胎，滿十月生；一切諸佛，定捨宮館，樂行出家；一切諸佛，定坐菩提樹下，覺一切法；一切諸佛，定一念中，覺一切佛法，於一切世界，普現如來神力自在；一切諸佛，定隨時教化，轉正法輪；一切諸佛，定知隨時種諸善根，為彼授記；一切諸佛，定隨應時，不失佛事；一切諸佛，定知菩薩功德具足，而為授記；一切諸佛，定隨眾生一切問難，於一念中，悉能善答。佛子！是為一切諸佛十種定法。<p>「佛子！一切諸佛，有十種法，若有眾生，見如來者，皆悉疾得十種果報。何等為十？若有眾生，見如來者，疾得遠離一切惡道；若有眾生，見如來者，疾得長養一切善根；若有眾生，見如來者，疾得滿足一切善根；若有眾生，見如來者，疾得往生淨妙天上；若有眾生，見如來者，疾得除滅一切疑惑；若有眾生，見如來者，已發菩提心者疾得不退轉，未發心者速發阿耨多羅三藐三菩提心；若有眾生，見如來者，未得離生聖道，除滅有見，速令正取離生聖道；若有眾生，見如來者，速令清淨世間、離世間一切諸根；若有眾生，見如來者，疾得除滅一切障礙；若有眾生，見如來者，疾得無畏不斷辯才。佛子！是為一切諸佛，眾生見者，皆悉疾得十種果報。<p>「佛子！一切諸佛，有十種清淨法，一切菩薩，應常正念。何等為十？一切諸佛，過去方便，一切菩薩應常正念；一切諸佛，清淨妙行，一切菩薩應常正念；一切諸佛，滿足波羅蜜，一切菩薩應常正念；一切諸佛，滿足大願，一切菩薩應常正念；一切諸佛，功德積聚，一切菩薩應常正念；一切諸佛，過去梵行，一切菩薩應常正念；一切諸佛，成等正覺，一切菩薩應常正念；一切諸佛，色身無量無邊，一切菩薩應常正念；一切諸佛，無量無邊神力境界，一切菩薩應常正念；一切諸佛，十力無畏，一切菩薩應常正念。佛子！是為一切諸佛十種清淨法，一切菩薩應常正念。<p>「佛子！一切諸佛，有十種一切智住。何等為十？一切諸佛，於一念中，悉知一切法界三世一切眾生心心所行；一切諸佛，於一念中，悉善分別三世一切眾生種種業報；一切諸佛，於一念中，隨一切眾生所應度者，或以神足，或以教誡，或以說法，而教化之；一切諸佛，於一念中，悉能善取一切法界十方眾生諸心心相，示現一切世間如來出世；一切諸佛，於一念中，隨一切法界中一切眾生，希望欲性，所應化度，令見如來；一切諸佛，於一念中，示現一切法界中一切眾生，如來住持神力自在；一切諸佛，為一切法界中一切眾生，說一切佛，離諸熾然，隨其所應，化度眾生；一切諸佛，於一念中，以一切至處道，悉知一切法界中一切眾生彼彼諸趣；一切諸佛，於一念中，一切法界中，一切方處，一切眾生，念如來者，悉令得見；一切諸佛，於一念中，隨一切法界中眾生心之所樂，如來形色，悉令得見。佛子！是為一切諸佛十種一切智住。<p>「佛子！一切諸佛，有十種無量不可思議三昧。何等為十？一切諸佛，於一切法，常定不亂，於一念中，為一切眾生，說一切法；一切諸佛，於一切法界、一切眾生，常定不亂，於一念中，悉為眾生分別演說無我實際；一切諸佛，於一切法界、三世諸法，常定不亂，於一念中，入億三昧；一切諸佛，於一切法界，十方佛剎，常定不亂，於一念中，悉遍遊行一切佛剎；一切諸佛，於一切法界，普現無量無邊佛種種身，常定不亂，於一念中，一切世界，無不遍現；一切諸佛，身、口、意業，充滿一切法界，常定不亂，於一念中，分別演說一切眾生，心藏欲性；一切諸佛，於一切法界，一切法性，常定不亂，於一念中，悉能究竟離欲實際；一切諸佛，於一切法界，一切世界緣起，常定不亂，於一念中，分別演說一切因緣；一切諸佛，於一切法界，一切世間、離世間法，常定不亂，於一念中，無量莊嚴，為一切眾生普現諸佛，無有窮盡；一切諸佛，於一切眾生，一切法界，正受無礙，常定不亂，於一念中，至諸佛趣，無量解脫，究竟彼岸。佛子！是為一切諸佛十種無量無邊不可思議三昧。<p>「佛子！一切諸佛，有十種無礙解脫。何等為十？一切諸佛，於一微塵中，悉能普現不可說不可說諸佛出世；一切諸佛，於一微塵中，悉能普現不可說不可說諸佛轉淨法輪；一切諸佛，於一微塵中，教化調伏不可說不可說眾生；一切諸佛，於一微塵中，普現不可說不可說佛剎；一切諸佛，於一微塵中，授不可說不可說菩薩記；一切諸佛，於一微塵中，普現三世諸佛出世；一切諸佛，於一微塵中，普現三世一切佛剎；一切諸佛，於一微塵中，普現三世諸佛自在神力；一切諸佛，於一微塵中，普現三世一切眾生；一切諸佛，於一微塵中，普現三世一切諸佛佛事。佛子！是為一切諸佛十種無礙解脫。」
。
<juan>大方廣佛華嚴經卷第三十二<p>如來相海品第二十九<p>爾時，普賢菩薩摩訶薩告諸菩薩言：「佛子！諦聽，諦聽，善思念之，當為汝說如來相海。<p>「如來頂上有大人相，名曰明淨，三十二寶以為莊嚴，普放無量大光明網，遍照一切十方世界。<p>「如來頂上有大人相，名曰普照佛方便海，圓滿雜寶以為莊嚴，種種摩尼寶王莊嚴，金剛光明世界所起，普照一切法界。<p>「如來頂上有大人相，名充滿法界雲，妙寶光明普照一切法界、一切世界、如來功德智慧、十方世界海雲、菩薩功德海雲。<p>「如來頂上有大人相，名曰普照，悉現不可思議諸佛世界，金剛摩尼妙寶光明，觀無厭足，如眾寶華聚奮迅，普照一切法界佛寶光明。<p>「如來頂上有大人相，名瑠璃寶，普照一切法界，大自在雲，摩尼寶王相，種種莊嚴，普照一切十方世界，歎佛功德，因緣所起，悉放如來大寶光雲，普照菩薩於道場樹結跏趺坐，普現菩薩自在神力，覺如來力，普照一切十方佛剎六種震動，於大法界虛空中普現無量自在一切智雲。<p>「如來頂上有大人相，名曰平等，如來音聲燈雲離垢寶海，放諸光明普照一切法界十方世界菩薩功德海，安立三世佛智幢海。<p>「如來頂上有大人相，名佛光廣雲，伊那羅寶、如意王寶、摩尼王寶以為莊嚴，普照一切世界法界菩薩光焰燈雲，普照一切如來妙色音聲海及世界海、淨佛力海。<p>「如來有大人相，名圓滿光明雲，種種寶華莊嚴，瑠璃摩尼寶王光明，讚歎法身及諸菩薩，一切十方世界海中，歎如來地，令一切眾生趣向如來諸力境界，普現無量無邊如來淨地離垢清淨，放大光明，普照一切諸佛世界。<p>「如來有大人相，名菩薩行藏光明雲，無量世界中如來，放無量種種色寶光明，普照一切法界佛剎，出生無量如來妙音，皆悉分別演說如來甚深大法。<p>「如來有大人相，名普照雲，瑠璃伊陀羅金剛寶、無量色清淨摩尼寶莊嚴，放瑠璃色光明，皆悉遍照一切諸海，出佛無量微妙音聲，充滿一切十方世界，普現一切佛智慧海無量化身。<p>「如來有大人相，名曰覺雲，佛頂右面以雜寶華焰莊嚴，於一切世界莊嚴道場，清淨一切法界世界，令一切虛妄皆悉解脫，覺淨法界。<p>「如來有大人相，名光明雲，以心海王如意法寶莊嚴如來頂相，普照十方世界諸菩薩雲，長養最上智身法身，行於一切如來相海，滿足一切菩薩法界雲。<p>「如來有大人相，名一切莊嚴雲，金剛瑠璃華普照，莊嚴一切法界海，世界眾寶蓮華以為莊嚴，皆悉充滿一切法界，四種菩薩行、自在師子吼，充滿一切法界海。<p>「如來有大人相，名佛三昧海行雲，莊嚴一切法界海，於念念中，普現無量如來莊嚴，充滿一切不可思議法界世界。<p>「如來有大人相，名化海普照雲，妙寶蓮華如須彌山王，出生無量寶光明海，佛意所起、盧舍那所化，出生無量一切化海。<p>「如來有大人相，名一切如來解脫雲，離垢勝寶以為莊嚴，普照莊嚴一切如來師子之座，於其座內悉現一切如來色像，放大寶光明，演說無量佛法大海，莊嚴一切諸佛剎海。<p>「如來有大人相，名覺佛種姓雲，於瑠璃華、金寶蓮華放無量寶正法光明雲，嚴淨一切如來光明，普現一切清淨法界，眾寶光明無壞解脫，遍入甚深諸法界海，普現無量自在力海。<p>「如來有大人相，名無量寶光明輪，示現過去清淨善根，出生清淨智日，普照十方智慧法海。<p>「如來有大人相，名普照自在雲，如來頂寶妙解脫華瑠璃光明，普照一切法界海佛，悉現一切諸佛剎海，具足圓滿如來智慧。<p>「如來有大人相，名入一切普照光明，如來寶相清淨莊嚴，普照一切無量無邊如來、菩薩妙智慧藏一切法界。<p>「如來有大人相，名明淨雲，寶華瑠璃月放無量百千光明，普照一切法界、虛空界一切佛剎，普現十方一切如來。<p>「如來有大人相，名覺光明雲，一切寶光明普照一切法界諸佛轉淨法輪，悉放如來妙光明雲，普照一切十方世界。<p>「如來有大人相，名普現一切莊嚴雲，無量寶光明，於一念中，一切法界，普現一切菩薩坐於道場菩提樹下成等正覺，又能普現一切諸佛。<p>「如來有大人相，名法界因雲，如意妙寶莊嚴，見無厭足，放大寶光明網，普現一切眾生諸業報海。<p>「如來有大人相，名曰普照淨法輪雲，能令如來正法清淨，普照莊嚴一切佛剎，深解一切不思議法海，普照過去、未來、現在諸佛法界，出生無量如來化身。<p>「如來有大人相，名普照諸佛海雲，十方一切世界海中悉離障礙，普見一切如來海雲。<p>「如來有大人相，名淨燈雲，方便深入一切眾生、一切菩薩、一切如來不可思議法界海雲，普照一切法界覺雲。<p>「如來有大人相，名分別法界雲，如來智慧廣照佛地一切菩薩眾、無量法海、無量佛剎，令一切眾生入佛境界，具足普賢菩薩願行、佛平等智、一切諸明。<p>「如來有大人相，名一切世界海安住普照雲，一切法界、虛空界寶光明雲，見無厭足，普現道場一切菩薩、諸如來身，出生無量普功德雲。<p>「如來有大人相，名一切寶光焰雲，於佛眉間相中，出生無量淨寶光明，普照一切十方世界，淨照一切諸佛菩薩行，法王光明普照法界，悉能長養一切光明、一切法界光明莊嚴，普照一切諸菩薩海、如來力雲，普照一切十方佛剎。<p>「如來有大人相，名一切法界莊嚴雲，如來頂相隨次漸起閻浮檀金眾寶莊嚴，放種種金色光明，於念念中，普現一切世界諸佛，悉能普照一切佛剎，莊嚴一切菩薩諸功德藏，如來頂相悉能莊嚴三十二相，又能莊嚴一切法界。<p>「如來有大人相，名普照法界遍光明雲，佛眉間相，悉能普照一切妙寶、一切眾色、一切日月、一切佛海，出生十方無量光明海，莊嚴一切諸如來身，演說一切如來法海。<p>「如來有大人相，名自在雲，佛清淨眼，眾寶莊嚴，慧眼清淨，於諸法界無所障礙，吉光明雲示現一切。<p>「如來有大人勝妙鼻相，清淨眾寶以為莊嚴，一切眾寶妙色為覆，佛寶華雲，一切菩薩無能思議，悉知一切眾生、諸佛法海。<p>「如來有大人廣長舌相，悉能遍覆十方世界一切海雲，過去修習善根所得一切寶王，清淨光明，普照一切法界尸羅之心，又照一切三世諸佛，悉能莊嚴一切法界，出生無量微妙音聲，不思議寶以為莊嚴，普照無量諸光明海，佛妙音聲悉遍充滿一切法界諸世界海。<p>「如來有大人相，名法界地雲，舌掌安住一切眾寶以為莊嚴，安住一切法，出生十方諸佛具足音聲，悉能清淨一切佛剎，分別一切諸佛不可思議音聲海雲。<p>「如來有大人相，名順法界雲，舌端妙相，金色淨寶以為莊嚴，出生無量金色光明，普照一切諸如來海，大師子吼、震妙音聲，悉皆遍至一切世界，一切眾生無不聞者，於不可思議劫修行所得，普現一切諸音聲海，普照一切眾生，樂聞無有厭足。<p>「如來有大人相，名平等法門雲，佛舌端相，令無量佛剎皆悉清淨，如意妙寶以為莊嚴，出生無量種種音聲，讚歎一切諸佛法界，普現一切菩薩法界，妙功德雲普覆一切諸佛菩薩，深入一切諸佛菩薩法，悉現一切離垢眾寶清淨佛剎，悉能普照一切佛剎。<p>「如來有大人齗齶相，伊陀尼羅淨瑠璃寶以為莊嚴，諸法界地悉在其內，諸菩薩雲皆悉充滿，出生離垢妙寶光明，普照十方種種香雲、種種燈雲，普照菩薩內諸樓閣，分別一切諸佛剎海，方便安住自在神力，普現不可思議諸法界雲。<p>「如來有大人相，名佛大牙雲，如來右面下大牙相，眾寶莊嚴，放大光明輪，普照法界及諸佛身；普放光明網，照十方世界海及眾生海，妙安隱輪以為莊嚴。<p>「如來有大人相，名寶焰須彌藏，如來右面上大牙相，如意寶王藏勝香焰雲照以莊嚴，放寶光明，與法界等一一光明內，普現一切諸佛自在、一切佛剎莊嚴道場。<p>「如來有大人相，名照一切寶須彌山燈雲，如來左面下大牙相，分別解說一切諸相，香華眾寶妙方便輪以為莊嚴，放寶光明雲，普照一切世界海，普現一切佛蓮華藏師子之座，離垢菩薩海雲眷屬圍遶。<p>「如來有大人相，名普照佛雲，如來左面上大牙相，清淨眾寶及閻浮檀寶網輪華以為莊嚴，出生不可思議微妙音聲，普現一切如來自在神力，成就一切菩薩功德，普照一切虛空及語言法、無盡法雲、一切法海、諸佛音聲及一切寶，出生分別一切諸佛眾妙音聲，充滿法界。<p>「如來有大人相，名金慕耆婆，如來一一齒間，出無量相海門雲，種種色寶，放大光明海，閻浮檀金色，普照法界一切世界、一切如來。<p>「如來有大人相，名一切寶地雲，如來右肩相，一切寶色、淨蓮華色、明淨寶色，光焰普照一切菩薩內法藏雲，悉照一切如來法海。如來右肩平滿大人相，清淨閻浮檀金色，普照菩薩法輪法界，及照一切如意寶王；如來有大人左肩相，閻浮檀蓮華色，如來圓滿諸功德海以為莊嚴，普放無量諸光明網，悉照一切世界法界，示現如來無量自在諸神力雲。<p>「如來有大人相，名周遍普照雲，如來左肩相，眾寶莊嚴，放閻浮檀金色光明，悉能充滿一切法界，普照一切諸如來海，種種寶香，莊嚴一切諸佛剎海。<p>「如來有大人相，名普照莊嚴雲，如來右肩無有動轉，出生無量佛燈光明、垂法界雲，充滿菩薩眾，普照莊嚴一切法界。<p>「如來有大人相，名海頂雲，如來胸有勝妙相海以為莊嚴，柔軟細滑，種種眾寶焰輪莊嚴，周遍清淨，開發甚深法海音聲。<p>「如來有大人相，名勝妙相續普現雲，如來右脇勝妙清淨，法界輪地以為莊嚴，清淨寶網而彌覆之，出生無量如來化雲，普照一切十方法界。<p>「如來有大人相，名普現如來雲，勝妙功德藏菩薩功德寶天冠，普照極高雲，離垢清淨，普現十方無量諸佛自在神力，開示三世一切諸佛法海淨行，坐於道場菩提樹下成等正覺。<p>「如來有大人相，名開敷華雲，如來勝妙功德相續，眾妙寶華寶輪莊嚴，放香焰光明，普現一切蓮華形色世界。<p>「如來有大人相，名可悅樂金色雲，一切寶王藏勝妙功德相續，一切寶心王藏放摩尼寶光明輪，離垢清淨，極大高顯，普照一切諸佛內方便功德藏，普照一切法界。<p>「如來有大人相，名勝海雲，勝上虛空寶放香光明，普照十方一切道場，圓滿瑠璃寶香燈鬘充滿十方。<p>「如來有大人相，名電光雲，下第二勝功德，平等地相蓮華右旋，淨菩薩眾坐寶蓮華，放佛藏光明，普照法界海。<p>「如來有大人相，名普現法界雲，第三勝相海，具足成滿一切寶海剎，普照開現無量菩薩法界。<p>「如來有大人相，名普照最高雲，第四勝相海，放離垢眾寶光明海，普照一切法界、一切如來、一切世界莊嚴、一切眾生海。<p>「如來有大人相，名轉一切法輪妙音聲雲，下分勝相，離垢清淨，一切正法道香焰光明，照一切佛內心相海一切法界。<p>「如來有大人相，名莊嚴雲，第十勝相，宣暢十方一切諸佛菩薩淨行、覺悟、離垢清淨、光明、三世諸佛一切智海，莊嚴一切諸佛剎海。<p>「如來有大人手掌相，具足千輻寶輪，種種眾寶以為莊嚴，放大光明，普照法界，轉正法輪，普照一切諸如來海，充滿一切佛功德海，種種妙寶莊嚴法界。<p>「如來有大人相，名海照雲，如來寶手眾寶莊嚴，普放淨月光明焰雲，莊嚴虛空如來菩薩諸世界海，讚歎菩薩行海。<p>「如來有大人相，名普莊嚴雲，如來妙手因陀尼羅瑠璃寶華以為莊嚴，普照一切法界、一切世界蓮華藏菩薩安住寶藏，莊嚴十方一切道場，普照一切諸佛海雲、清淨法身。<p>「如來有大人相，名離垢燈普照雲，淨寶光明，放淨光網，普照十方，皆悉出生變化網雲，莊嚴菩薩淨寶光明，究竟一切諸法行海，到於彼岸。<p>「如來有大人相，名普現一切眾寶雲寶藏海雲，莊嚴如來蓮華，充滿一切眾寶蓮華，放寶光明雲普照一切法界。<p>「如來有大人相，名普照明淨雲，放寶焰光明海，照於法界，一切眾香光焰莊嚴，普現寶華焰光，令一切佛世界網悉淨莊嚴，普照一切道場。<p>「如來有大人相，名瑠璃燈雲，一切世界眾寶色地普照莊嚴，皆放諸佛金色光明，以一切莊嚴而莊校之，於一念中，皆悉示現一切法門。<p>「如來有大人相，名智慧燈雲，金剛寶華以為莊嚴，放閻浮檀金色光明，普照一切世界。<p>「如來有大人相，名安住蓮華光明雲，眾寶妙華以為莊嚴，放大光明網，覆一切世界諸須彌山。<p>「如來有大人相，名充滿法界如來雲，離垢淨寶以為莊嚴，放大光明，普照一切諸佛世界，悉見如來坐蓮華藏師子之座；又復普照一切法界，現一切相：如來妙手普現一切自在之相，千輻相輪清淨具足，種種眾寶以為莊嚴，佛手充滿一切剎雲，普照一切諸法界雲。<p>「如來有大人相，名曰成就佛剎海雲，佛右手指寶相，清淨法界、清淨光焰，普照如淨水月，出眾寶華，出生一切妙寶音聲，普現一切諸佛剎海。<p>「如來有大人相，名安住一切寶雲，普照諸佛寶藏法界，於佛指相，出生如意妙寶王雲，眾寶莊嚴，放大光明網，普照一切法界雲及諸佛雲，普照莊嚴一切菩薩諸功德海，出生普賢菩薩淨行妙音聲海，一切佛剎無不聞者；又開發普照諸菩薩心，皆悉滿足無量大願，摩尼寶王以為莊嚴，種種日光輪皆悉普照一切法界。<p>「如來有大人寶馬藏相，隱密於右，眾寶莊嚴，普照一切法界及虛空界，一切眾寶莊嚴法界海，出生一切如來莊嚴微妙音聲。<p>「如來有大人相，名曰一相現一切相海雲，如來安處福田之座，一切眾寶以為莊嚴，出生無量不可思議妙寶光明，普照十方一切法界，普現分別一切眾相，現一相雲，照現一切諸佛自在神力。<p>「如來有大人相，名一切法界海雲，普照十方諸如來座及一切法界法輪法海，悉能示現一切相雲。<p>「如來有大人相，名普示現雲，如來右髀眾寶莊嚴，放於妙法種種香光，隨順安住出諸音聲，一切寶王以為莊嚴，於念念中，悉能示現心王海雲。<p>「如來有大人相，名普照一切迴向海雲，如來左髀，悉遍充滿一切寶海，隨順安住法海莊嚴，放一切光明海，悉能普照一切眾生無量佛海。<p>「如來有大人相，伊尼延右腨，放閻浮檀金色光明，普照一切世界，震動無量諸佛剎土，出佛音聲，一切普聞，出生無量菩薩化身，充滿一切諸佛世界及虛空界，放明淨光明，莊嚴普照一切，令諸佛剎皆悉清淨，菩薩變化藏諸法界雲猶若虛空。<p>「如來有大人相，伊尼延左腨如鍊金色，常放一切妙寶光明，充滿無量諸佛世界，開發一切諸佛法化，莊嚴無量諸佛法海。<p>「如來有大人相，名毛端內現一切佛剎，於一毛孔，悉放一切寶光明藏，普照十方一切法界；於一毛孔，示現一切如來自在諸法界雲。<p>「如來有大人相，名菩薩海莊嚴雲，如來金剛足下閻浮檀金色，放一切寶光明網，充滿十方諸佛剎雲，開發一切菩薩法化，出生無量菩薩變化，放一切寶香光明，住菩薩海，能於一步遍諸佛剎。<p>「如來有大人相，名明淨雲，佛足趺上一切眾寶以為莊嚴，放妙寶光明，示現一切諸佛菩薩大光明藏，普照無量諸如來雲。<p>「如來有大人相，名曰覺雲，普覆一切如來指間，眾寶王莊嚴，放諸寶光，於念念中，示現一切諸佛自在，普照無量諸佛法海，示現一切道場，悉照未來無量際劫。<p>「如來有大人相，名曰遍照法界海雲，如來足下千輻相輪，種種莊嚴，放百千眾寶光明，普照一切法界諸世界海，眾寶燈焰妙莊嚴藏，普照十方一切諸佛，無量香光以為莊嚴，普照一切淨法界海。<p>「如來有大人相，名示現一切諸佛海雲，清淨如空，照諸法海，充滿十方，發起一切諸菩薩雲，出妙音聲雲，眾寶華雲以為莊嚴，香燈光焰，示現普照一切世界。<p>「如來有大人相，名自在光明雲，眾寶莊嚴，示現一切諸佛光明，淨法界海及諸道場，常放如來智慧光明，一切眾相悉為一相，法界無雜，種種莊嚴。<p>「如來有大人相，名法界海音聲雲，如來足下後分，眾寶莊嚴，普照一切諸法界海，一切諸佛自在莊嚴，普入化輪，覆一切法界，於一一身，出生法界妙音聲雲。<p>「如來有大人相，名深寶原底，眾寶莊嚴，放閻浮檀金色，圓滿光明，普照十方世界法界，顯現一切莊嚴道場。<p>「如來有大人相，名一切寶月光明伊那尼羅寶藏莊嚴照法界雲，於念念中，悉能示現如來法海。<p>「如來有大人相，名普雲藏右虛空寶雲，最高寶光明，照一切佛道場座藏，金剛伊那尼羅寶顯現莊嚴。<p>「如來有大人相，名平等光雲，眾寶妙華以為莊嚴，出生甚深法界音聲，遍一切法界及虛空界，於一一相，普照一切諸如來海，入佛甚深自在，菩薩法界海，說不可盡。如來有大人相，名示現莊嚴雲，清淨閻浮檀金色眾寶莊嚴，普放種種妙色光明，遍照一切莊嚴佛剎，佛雲充滿無量世界，莊嚴菩薩自在法海，普照一切諸佛功德及諸菩薩解脫之藏，莊嚴法界。<p>「如來有大人相，名諸佛自在普示現雲，轉諸寶輪，眾寶莊嚴，放不思議如來光明，妙香普聞一切世界無量佛海，演出一切佛音聲海，於諸世界，現菩薩門佛自在雲。佛子！於佛身中，有如是等十蓮華藏世界海微塵數佛大人相，於諸肢節，種種妙寶以為莊嚴。」<p>大方廣佛華嚴經佛小相光明功德品第三十<p>爾時佛告寶手菩薩言：「如來、應供、等正覺有隨形好，名曰海王，彼出光明，名曰明淨，七百萬阿僧祇光以為眷屬；又菩薩摩訶薩於兜率天，放大光明，名曰幢王，普照十世界微塵數剎，遍照彼處地獄眾生，滅除苦痛，令彼眾生十種眼、耳、鼻、舌、身、意，諸根行業皆悉清淨，彼諸眾生見光明已，皆大歡喜，命終皆生兜率天上。生天上已，聞天妙音，名不可樂，此音聲語諸天子言：『以不放逸故，於諸佛所種善根故，遇善知識故，盧舍那佛威神力故，於地獄命終生此天上。』如來足下千輻輪中有妙光明，名普照王，於彼海王隨形好處，悉放四十廣大光明，一名清淨功德，普照六十億那由他佛剎微塵數世界，隨眾生境界，隨種善根，隨眾生意，乃至普照阿鼻地獄，其中眾生，命終皆生兜率天上。生天上已，聞天妙音，作如是言：『善哉！善哉！諸天子！盧舍那菩薩今住離垢三昧，應當敬念。』爾時，諸天子聞天勸化微妙之音，便作是念：『奇哉！奇哉！何由出此微妙音聲？』爾時，音聲語諸天子言：『我此天音，諸善功德之所成就。諸天子！如我說我，而不著我、不著我所，一切諸佛亦復如是，自說是佛，而不著我、不著我所。諸天子！如我音聲，不從東方，南、西、北方，四維，上、下來，諸天子！業報成佛亦復如是，非十方來。諸天子！猶如汝等昔在地獄，不從十方來，但以顛倒愚癡纏故，得地獄身，本無來處，如普照王光明，不從十方來，我天音聲亦復如是，非十方來，但以三昧善根力故出生如是微妙音聲，般若波羅蜜力故示現如是自在神力。諸天子！譬如須彌山王有三十三天淨妙宮殿種種樂具，不從十方來，我天音聲亦復如是。諸天子！譬如億那由他佛剎微塵數世界末為微塵，如是微塵數眾生，我為說法，隨彼所應，令大歡喜，然我於彼，不生厭惡心、不生疲倦心、不生放逸心、不生憍慢心。諸天子！盧舍那菩薩住離垢三昧亦復如是，於右手掌隨形好中，放一光明，出生無量自在神力，一切眾生、聲聞、緣覺所不能知。汝等應當往詣盧舍那菩薩，恭敬禮拜，莫著五欲障諸善根。諸天子！譬如劫盡燒須彌山，悉令消滅。諸天子！五欲纏心，修念佛三昧，皆悉除滅，是故諸天子當知報恩，一向敬念盧舍那菩薩。諸天子！其有眾生不知報恩，捨是身已，入三惡道。諸天子！汝昔在地獄，蒙光明恩，捨地獄已，來生此天，應當長養彼諸善根。諸天子！譬如我天，非男非女，而能出生百千萬億不思議法。諸天子！如天子、天女、五欲樂具、宮殿園林，皆悉如我，不生不滅，色、受、想、行、識亦復如是，若如是知，是名能入無著甚深三昧海。』<p>「時，諸天子聞是音聲，歡喜無量，皆悉化作一萬華雲、一萬香雲、一萬樂雲、一萬幢雲、一萬蓋雲、一萬讚歎雲，作是化已，往詣盧舍那菩薩所住宮殿，恭敬供養，於一面住，而不見盧舍那菩薩。時有天子，作如是言：『此菩薩者，今已命終，生淨飯王家，乘栴檀樓閣，處摩耶夫人胎。』爾時，諸天子以天眼觀盧舍那菩薩摩訶薩，見梵身天、欲界諸天恭敬供養。時，諸天子作如是言：『我等若不先往恭敬供養盧舍那菩薩，乃至一念頃，住兜率天起樂著心者，我則不可。』<p>「爾時，一一天子與十那由他天子眷屬，欲從天下至閻浮提詣菩薩所。時，天妙音語天子言：『菩薩摩訶薩亦不命終生於彼間，隨所應化，悉令彼見。諸天子！譬如我今非眼所見，能出音聲，菩薩摩訶薩住離垢三昧，亦復如是，非眼所見，而處處示現命終受生，捨離虛妄，滅除憍慢，無所染著。是故，諸天子！應當速發阿耨多羅三藐三菩提心，令意清淨，住威儀戒，悔過一切業障、煩惱障、報障、邪見障，以法界、虛空界、眾生界等善身、口、意業，以眾生界等身，眾生界等頭，眾生界等舌，悔過四障。』<p>「時，諸天子聞是聲已，皆大歡喜，心意柔軟，問天聲曰：『菩薩摩訶薩云何悔過？』爾時，天聲以菩薩摩訶薩三昧力故、天善根力故，答諸天子言：『業障等罪，不從東方，南、西、北方，四維，上、下來，積聚於心。菩薩摩訶薩知此業等，因顛倒起，不生疑惑。諸天子！如我天聲，說隨業報行、隨戒、隨喜、隨定、寂滅，諸佛菩薩說我眾生貪恚癡業，而實無我、無有我所，亦復如是。所作諸業，於十方求，悉不可得。諸天子！如我天聲，少福眾生所不能聞，除地獄眾生應受化者。諸天子！聲非生滅，一切諸業亦復如是，非生非滅，但隨業行而受果報。諸天子！如我所出音聲，於無量劫不可窮盡。諸天子！若謂音聲有來去者，即墮邊見，一切諸佛不說斷常，除為眾生方便說法。諸天子！如我天聲，十方世界隨所應化皆悉得聞，一切諸佛亦復如是，隨應度者皆悉得見。諸天子！譬如明淨錠光金玻瓈鏡，與十世界等，於彼鏡中，見無量剎，一切山川、一切眾生、地獄、餓鬼，若好、若醜，形類若干悉於中現。諸天子！於意云何，彼諸影像來入鏡不？』答言：『不也。』『諸天子！一切業報亦復如是，無來去處而能出生善根果報。譬如幻師，能幻人目，當知諸業亦復如是。若如是知，是名清淨真實悔過。』說是法時，百千萬億那由他佛剎微塵數諸世界中，兜率天子皆得無生法忍，無量無邊不可思議阿僧祇欲界諸天子，皆發阿耨多羅三藐三菩提心；六欲天中，一切天女皆捨女身，悉為男子，得不退轉菩提之心。爾時，諸天子廣聞普賢迴向善根，悉得十地，諸力莊嚴，具足三昧，皆悉成就眾生界等善身、口、意業，滅一切障，皆得清淨，見百千萬億那由他佛剎微塵數七寶蓮華，一一華上皆見菩薩結跏趺坐，放大光明，彼諸菩薩一一隨形好中，放眾生界等光明，彼光明中，見眾生界等諸佛，結跏趺坐，隨所應度而為說法，猶未能見離垢三昧之少分也。<p>「爾時，諸天子於一一毛孔，化作眾生界等妙香華雲，供養盧舍那佛，散香華已，一一華中見諸如來，時彼香雲，普熏無量佛剎微塵數世界眾生，其蒙香者，身心快樂，譬如比丘入第四禪；若有眾生得聞此香，諸罪業障皆悉除滅，於色、聲、香、味、觸內，有五百煩惱，其外亦有五百煩惱、二萬一千欲行煩惱、二萬一千恚行煩惱、二萬一千癡行煩惱、二萬一千等行煩惱，此諸煩惱皆悉除滅，彼諸眾生具足種種淨香自在光明善根；若有眾生見此蓋雲者，彼諸眾生種一恒沙轉輪聖王所植善根，所謂：白淨寶網轉輪王等。菩薩摩訶薩安住如是轉輪王處，於百千億那由他佛剎微塵數諸世界中，教化眾生，譬如明鏡世界月王如來，十方無量剎中，比丘、比丘尼、優婆塞、優婆夷，無有乃至一念不作化身來詣佛所而聽法者，彼佛常為廣說經法，乃至廣為說本生經，聞彼佛名，命終之後皆生其國。菩薩摩訶薩安住白淨寶網轉輪王處，亦復如是，放曼陀羅自在光明，若有眾生遇斯光者，皆得菩薩十地，當知此等眾生，悉是先世修善根力，如得初禪，雖未命終見梵天處得梵天樂，如是次第得諸禪者，雖未命終而得彼樂。如是菩薩摩訶薩安住白淨寶網轉輪王處，放大光明，名周羅摩尼，若有眾生遇斯光者，皆得菩薩十地，悉得無量智慧光明，得十種眼清淨行業，乃至十種意清淨業，具足成就淨力三昧，如是成就清淨肉眼。譬如菩薩摩訶薩以左手持億那由他佛剎微塵，東行過億那由他佛剎微塵數世界，乃下一塵，如是東行盡此微塵，如是菩薩摩訶薩悉能了知彼微塵數，亦識諸塵本剎來處及下塵之剎，乃至十方，亦復如是；菩薩摩訶薩復能還集此諸微塵作一佛剎，於此佛剎亦分別知。」<p>佛告寶手菩薩言：「於意云何？如是佛剎廣大可思議不？」<p>寶手菩薩白佛言：「世尊！如是佛剎無量無邊不可思議。世尊！奇哉！奇哉！若聞是諭，此人難得，聞而信者，亦復難得。」<p>佛告寶手菩薩言：「如是如是，若有善男子、善女人，聞而信者，我授彼記，速成阿耨多羅三藐三菩提，得一切種智。」<p>佛告寶手菩薩言：「譬如千億佛剎微塵數世界，如上諭說，此一切剎末為微塵，彼諸世界一一微塵，悉與一切佛剎微塵數等。菩薩摩訶薩取此微塵展轉更種，乃至八十，彼一一微塵生果，悉與一切世界微塵數等。菩薩摩訶薩業報清淨，肉眼悉分別見，亦於念念中，見百千萬億那由他佛剎微塵等如來。」<p>佛告寶手菩薩言：「譬如錠光玻瓈珠，照十佛剎微塵等世界，此珠白淨寶網轉輪聖王善根所成。」
。
<juan>大方廣佛華嚴經卷第三十三<p>普賢菩薩行品第三十一<p>爾時，普賢菩薩摩訶薩告諸菩薩言：「佛子！如向所說是微少說，何以故？一切如來、應供、等正覺為受化者隨應說法，愚癡眾生諸纏所纏，計我、我所，著吾我見，常隨顛倒，生邪見惑，起邪虛妄，為縛所縛，流轉生死，遠如來道，為如是等諸眾生故，如來、應供、等正覺，出興于世。<p>「佛子！若菩薩摩訶薩起一瞋恚心者，一切惡中無過此惡，何以故？佛子！菩薩摩訶薩起瞋恚心，則受百千障礙法門，何等百千？所謂：受不見菩提障，不聞正法障，生不淨國障，生惡道障，生八難處障，多疾病障，多被謗毀障，生闇鈍趣障，失正念障，少智慧障，眼、耳、鼻、舌、身、意等障，近惡知識障，近惡伴黨障，近惡人障，與惡人同止障，不樂賢善共事障，遠正見障，生外道家障，離佛正教障，入魔境界障，不見善知識障，諸善根障，增不善法障，生惡家障，生邊地障，生惡人中障，生天貧窮障，生諸龍、夜叉、乾闥婆、阿脩羅、迦樓羅、緊那羅、摩睺羅伽、羅剎中障，不樂佛法障，習童蒙法障，樂小乘障，不樂大乘障，多生驚怖障，樂生死障，著三界障，不護佛法障，不樂聞佛自在神力障，菩薩清淨諸根障，離菩薩行障，離菩薩深心希望障，不攝正念障，不發起一切智心障，不淨施行障，不淨業障，不淨報障，不成長諸力障，斷智慧根障，不受持菩薩諸行障，誹謗佛法障，遠離菩提障，不入佛境障，墮諸魔界障，不能求佛法障，聞諸菩薩大莊嚴事生恐怖障，不樂菩薩共住障，不樂求菩薩善根業障，邪見蓋疑障，增益愚癡障，捨菩薩戒、隨順破戒障，不信如來戒障，聞佛讚歎諸持戒者生瞋恚心障，離忍辱樂常懈怠障，謗諸菩薩不退精進障，捨三昧慧障，誹謗般若波羅蜜巧方便障，不知是處、非處方便障，不知度脫眾生方便障，不入菩薩諸深智障，不出生菩薩諸道障，於菩薩十種眼生盲障，於菩薩法不能出生無礙法流障，無礙耳、鼻障，不具相好障，無礙舌障，不能別知眾生音聲障，於眾生中生懈怠心障，狂亂業障，離三種戒障，無礙諸入障，口四過、意惡業障，生增上貪恚、邪見障，不求正法障，於菩薩法懈怠心障，菩薩精進法中疑惑心障，捨離菩薩決定法障，損減菩薩智慧門障，損減正念障，遠離佛法障，不習菩薩離生法障，菩薩謙下心障，遠離聲聞、緣覺離生法障，不順三世諸佛菩薩障。佛子！菩薩摩訶薩起一瞋恚心受如是等百障法門，乃至百千障礙法門。何以故？佛子！我不見有一惡法出過菩薩一瞋恚心。<p>「佛子！是故菩薩摩訶薩欲疾具足菩薩行者，應當修習十種正法。何等為十？所謂：不捨一切眾生，於諸菩薩生如來想，常不誹謗一切佛法，於諸佛剎得無盡智，恭敬信樂菩薩所行，不捨虛空、法界等菩提之心，分別菩提究竟佛力到於彼岸，修習菩薩一切諸辯，教化眾生心無疲厭，於一切世界示現受生而不樂著。<p>「佛子！菩薩摩訶薩安住如是十種正法，則能攝取十種清淨之法。何等為十？所謂：於甚深法究竟清淨，親近善知識清淨，能護諸佛正法清淨，悉能分別空界清淨，善入法界清淨，智慧了諸心行清淨，令諸菩薩善根清淨，心常不著諸劫清淨，智慧觀察三世清淨，成就諸佛種姓清淨。<p>「佛子！菩薩摩訶薩安住如是清淨正法，則能具足十種正智。何等為十？所謂：分別眾生心心行智，分別眾生諸業報智，普照一切諸佛法智，於諸佛法得方便次第智，具足一切總持門智，成就一切文字辯智，善知眾生一切語智，示現一切世界身智，具足普照一切眾生智，於一切趣得一切智。<p>「佛子！菩薩摩訶薩安住如是十種正智，則入十種巧隨順入。何等為十？所謂：一切世界入一毛道，一毛道出不可思議剎；一切眾生身悉入一身，於一身出無量諸身；不可說劫悉入一念，令一念入不可說劫；一切佛法悉入一法，令一法入一切佛法；一切諸入入於一入，令一入入一切諸入；一切諸根入於一根，令一根入一切諸根；一切諸根入非根法，非根法入一切諸根；一切諸相悉入一相，一相入於一切諸相；一切語音入一語音，一語音入一切語音；一切三世悉入一世，令一世入一切三世。<p>「佛子！菩薩摩訶薩分別如是十種入法，則能安住十種直心。何等為十？所謂：安住一切世界語言、非語言法直心，安住正念一切眾生直心，安住虛空界直心，安住法界無量無邊直心，安住一切佛順正法直心，安住甚深善法不壞正法直心，安住除滅一切疑惑直心，安住等觀三世法直心，安住三世諸佛平等直心，安住諸佛無量力直心。<p>「佛子！菩薩摩訶薩安住如是十種直心，則得諸佛十種巧方便法。何等為十？所謂：得巧方便，普照一切諸佛深法；得巧方便，出生諸佛甚深勝法；得巧方便，分別演說一切諸佛莊嚴之法；得巧方便，深入一切佛平等法；得巧方便，分別別相一切佛法；得巧方便，入不可壞諸佛正法；得巧方便，入一切佛諸莊嚴法；得巧方便，以一方便入一切佛法；得巧方便，入佛無量諸方便法；得巧方便，於一切佛法心得自在而不退轉。佛子！是為十種巧方便法。<p>「佛子！是故菩薩摩訶薩應當一心恭敬聽受是法，何以故？菩薩摩訶薩得聞是法，以少方便疾得阿耨多羅三藐三菩提，與三世佛等。」爾時，佛神力故，法如是故，十不可說億那由他佛剎微塵等世界六種震動，雨出過諸天一切華雲雨、妙香雲雨、末香雲雨、衣蓋幢幡眾寶莊嚴具雲雨、妓樂雲雨、諸菩薩雲雨、不可說讚歎佛雲雨、不可說讚歎善哉雲雨、佛音聲滿法界雲雨、不可說淨世界雲雨、不可說長養菩薩功德雲雨、不可說光明雲雨、不可說種種神力自在雲雨，如此世界四天下佛坐道場，雨如是等種種雲雨，演說諸法，十方世界亦復如是。<p>爾時，佛神力故，法如是故，過十不可說世界微塵等剎，有十佛世界微塵數菩薩摩訶薩，來詣此土，充滿十方，作如是言：「善哉！善哉！佛子！能說如是諸佛如來最大誓願授記深法，我等同號皆名普賢，於諸普勝世界諸普幢自在如來所，來詣此土，一切世界亦說此法，如是句身、味身一切諸行無有增減，是故來此為汝作證。如是十佛世界微塵數菩薩摩訶薩，來此作證，一切十方諸如來所，亦復如是。」<p>爾時，普賢菩薩摩訶薩以佛神力，自善根力，觀察十方及諸法界；欲明諸菩薩行諸佛菩提，欲說大願，欲分別一切世界諸劫，欲明隨時示現佛出世間，欲隨眾生根悉令受化，欲明如來諸所說法無有虛妄，欲隨種善根果報不虛，欲明菩薩清淨法身，出妙音聲，覺悟眾生起菩提心故，以偈頌曰：「一切眾歡喜，除滅諸陰蓋，一心恭敬聽，菩薩諸願行。隨三世菩薩，所行諸願行，我當次第說，菩薩勝妙法。一切諸劫數，及世界業數，我說無等等，應化興于世。見過去諸佛，於彼發大願，饒益眾生類，除滅一切苦。菩薩論師王，所行無斷絕，得無等等法，一切智境界。菩薩見過去，一切諸導師，放大光明網，普照十方界。發如是大願，我為世間燈，功德莊嚴身，具足十力智。一切諸群生，貪恚癡熾然，我當為除滅，無量惡道苦。發如是誓願，堅固不退轉，具修菩薩眾，究竟無礙力。如是誓願已，世間行不轉，所行無虛妄，究竟論王法。於一賢劫中，千佛出于世，隨彼佛正法，次第分別說。如此賢劫佛，無量劫亦然，未來諸佛法，我當次第說。如一佛剎性，無量剎亦然，一切佛國性，我悉分別說。諸佛次興世，隨願隨名號，隨彼所得記，隨其所壽命，隨所修正法，專求無礙道，隨所化眾生，正法住於世，隨所淨佛剎，眾生及法輪，說法時非時，次第淨群生。隨彼眾生行，種種諸業性，上中下差別，隨應所受化。如是甚深智，菩薩入是行，修習普賢業，具足智慧輪。身業無障礙，口業悉清淨，意業亦無礙，通達三世法。菩薩如是行，究竟普賢道，出生淨智日，普照諸法界。於不可說劫，及一切佛剎，菩薩一念知，於彼無所著。行者入如是，奇特甚深地，菩薩妙法中，我當說少分。智慧無邊際，究竟佛境界，善入一切處，成就不退轉。具普賢淨慧，滿足普賢願，菩薩究竟行，深入無等智。於一微塵中，悉內一切剎，見彼無量佛，具聞演說法。如一微塵中，一切塵亦然，見剎及諸佛，是不思議智。一一微塵中，普現三世法，五趣生死道，皆悉分別知。一一微塵中，有無量佛剎，一中知無量，無量中知一。如是法界等，一切諸佛土，同性及異性，皆悉能了知。深入微細智，分別諸世界，一切劫成壞，悉能分別說。知諸劫修短，三世即一念，同行不同行，皆悉分別知。深入諸世界，清淨不清淨，身中無量剎，一剎無量身。一切十方中，無量諸世界，種種無數性，一切悉能知。一切三世中，無量佛國土，具足甚深智，悉了彼成敗。十方諸世界，有成或有敗，普賢悉深入，一切能了知。以淨慧眼見，無量諸佛土，分別知諸業，隨行故清淨。菩薩摩訶薩，善知眾生行，以諸惡業故，而得不淨土。無量無邊剎，即知為一剎，如是入諸剎，一切莫能知。一切諸世界，令入一剎中，世界不積聚，亦復不離散。或伏或有仰，或高或復下，世界眾生相，菩薩皆悉知。或有翻覆剎，無量諸佛土，知種種是一，知一是種種。普賢真佛子，以不思議智，知難思議剎，了達無邊際。知諸世界化，剎化眾生化，了知諸法化，究竟諸佛化。甚深世間法，種種莊嚴事，眾生無量報，皆心業莊嚴。真佛子善學，甚深妙法界，具自在神力，充滿十方剎。眾生等諸劫，常說世界法，一切莫能知，唯除等正覺。世界及如來，種種諸名號，無量劫演說，猶不能究竟，何況心境界，三世諸佛法？真實妙法界，諸佛一切地，清淨無礙念，具足無礙智。分別說法界，智慧到彼岸，如是諸世界，無量業莊嚴。菩薩一念中，悉知三世剎，於彼世界中，行諸最勝行。究竟等正覺，顯現自在力，如是未來世，一切世界中，諸佛次興世，菩薩悉能知。彼行諸妙願，境界修功德，隨劫成正覺，菩薩分別知。亦知彼壽量，及所化眾生，隨方便法門，為眾轉法輪。菩薩如是知，具普賢行地，成就一切智，與諸如來等。現在十方界，無量諸佛土，深入此世界，通達諸法界。於彼世界中，現在無數佛，無礙論山王，究竟自在法。知淨土及眾，應化自在力，盡無量億劫，常思惟是事。調御世間尊，成就自在力，菩薩究竟度，深入智慧藏。菩薩具出生，無礙眼耳身，無礙廣長舌，令眾悉歡喜。最勝無礙心，無量普清淨，甚深無礙智，悉了三世法。善學一切化，剎化眾生化，能化世間化，究竟化彼岸。種種業莊嚴，嚴飾諸世間，成就佛智慧，善知一切相。一一如來身，以無量方便，隨其所應化，度脫無量眾。深入智境界，出世間慧日，所行不退轉，遍遊一切剎。深解諸世間，如夢如幻化，一切眾生界，了達悉如電。不取虛妄劫，及一切世間，善解非真實，於彼無所著。無量無數劫，解之即一念，知念亦非念，世間無實念。不動於本座，一念遊十方，無量無邊劫，常化諸眾生。不可說諸劫，即是一念頃，亦不令劫短，究竟剎那法。一切諸世間，及諸眾生心，非一亦非二，菩薩悉了知。眾生世界劫，諸佛及佛法，皆悉如幻化，法界無有二。普於十方剎，示現無量身，不取虛妄身，法界無所著。無二智慧中，出生人師子，不著不二法，知無一二故。菩薩知諸法，如焰如電光，如響亦如夢，如幻如變化，如是隨順入，一切佛境界，成就平等智，普照深法界。以無量大悲，觀察諸眾生，遠離染著心，清淨觀世間，廣淨無盡身，深入方便地。菩薩常正念，論師子妙法，見世眾苦惱，發無量大願，所行皆清淨，普遍諸法界。諸佛及菩薩，佛法與世間，菩薩方便觀，通達無差別。清淨法身藏，一切諸世間，世間及法身，二俱無所著。譬如淨水中，見影無所有，法身至十方，而亦無所至。如此無所著，世間清淨身，雖身而非身，諸法無生故。深入無盡身，非生亦非滅，非常非無常，示現諸世間。除滅惡邪見，成就於正見，平等觀諸法，不著我我所。譬如工幻師，示現種種幻，本無所從來，去亦無所至。幻亦非有量，亦復非無量，於彼大眾中，示現量無量。以此寂滅心，修習諸善根，出生諸佛法，非量非無量。有量有無量，皆悉是妄想，分別一切趣，不著量無量。諸佛甚深法，寂滅最深妙，甚深無量智，知甚深諸趣。菩薩離愚癡，心意淨無量，修習諸善根，具足無量願。度無量眾生，令至安隱處，平等觀法界，於彼無所著。深解真實際，諸法無所有，覺悟諸世間，諸法無生滅。深知一切法，隨應化眾生，普雨甘露法，充滿諸世間。化無量眾生，令發菩提心，不捨菩薩行，皆得不退轉。隨順佛正法，究竟得法身，悉了知世間，一切眾生身。分別諸眾生，及一切佛剎，深入智慧海，通達十方海。如來淨身中，普現眾生身，菩薩明淨眼，悉皆能覩見。無量億劫中，讚歎如來身，窮盡一切劫，猶尚不究竟。菩薩摩訶薩，於佛涅槃後，能於念念中，分布諸舍利。如是未來世，有求佛道者，無量菩提心，決定智能知。如是三世中，諸佛出於世，安住普賢行，皆悉分別知。如是分別知，無量諸行地，成就堅固智，能轉不退轉。無量深智慧，究竟如來境，普賢明淨智，深入不退轉。一切最勝尊，深入妙境界，究竟不退轉，得無上菩提。無量無邊心，一切種種業，修習諸想行，能於一念知。染污不染污，學心無學心，菩薩一念中，覺悟無量心。了知非一二，非穢亦非淨，亦復非積集，皆從因緣起。如是分別知，一切眾生心，世間諸佛剎，悉皆是虛妄。如是妙方便，深入菩薩行，皆與普賢等，如來法化生。一切眾生類，善惡想不同，或有生天上，或墮諸惡道。菩薩見世間，皆從業緣起，常著虛妄想，流轉於生死。十方諸眾生，虛誑網所覆，菩薩一念中，方便令解脫。如是諸根入，眼耳鼻舌身，分別知意業，世間想不同。一一眼境界，出生無量眼，種種相不同，無量無有邊。隨眾生所行，一切善惡業，於彼得果報，像類悉不同。普賢清淨眼，深入諸地力，一一眼境界，出生無量智。如是諸世間，悉能分別知，究竟一切行，逮得不退轉。佛說菩薩說，剎說眾生說，三世一切說，菩薩分別知。過去是未來，未來是過去，顯在是去來，菩薩悉了知。如是無量世，覺悟相不同，方便究竟行，具足諸佛智。」<p>之一<p>大方廣佛華嚴經寶王如來性起品第三十二之一<p>爾時，如來眉間白毫相中放大光明，名曰明如來法，無量億那由他阿僧祇光以為眷屬，普照十方一切世界，圍遶十匝顯現如來無量自在，覺悟無數億那由他諸菩薩眾；一切世界六種震動，除滅一切諸惡道苦，映蔽一切諸魔光明，猶若聚墨，顯現一切如來菩提，顯現一切諸佛大眾究竟莊嚴，普照法界、虛空界等一切世界。復還圍遶一切菩薩諸大眾已，入如來性起妙德菩薩頂。爾時，一切大眾，心大歡喜，身意柔軟，作如是念：「甚奇希有！如來今者放大光網，必當演說甚深正法。」爾時，如來性起妙德菩薩，於蓮華座起，偏袒右肩，以右膝著蓮華臺上，一心合掌，正向如來，以偈頌曰：「正覺一切法，究竟諸境界，三世大仙等，是故恭敬禮。究竟無相境，相好莊嚴身，普放離垢光，除滅一切魔。震動十方界，一切諸佛剎，眾生不恐怖，是佛威神力。安住如虛空，清淨法界等，除滅一切惡，令眾得清淨。無量劫苦行，一心求佛道，得無礙境智，與諸如來等。普放無量光，震動一切剎，顯現自在力，來入我身中。善學諸菩薩，皆悉來集會，是故我發心，應有法王事。大眾皆清淨，究竟菩薩行，智慧無染著，成就無所畏。大仙行無量，智慧力精進，開發菩薩心，如來甚深法。正覺微妙義，誰能演說者，我今欲請問，願佛為顯示。」<p>說是偈已，時如來口中放大光明，名無礙無畏，無量億那由他阿僧祇光以為眷屬。普照十方一切世界，圍遶十匝顯現如來無量自在，覺悟無數億那由他諸菩薩眾，一切世界六種震動，除滅一切諸惡道苦，映蔽一切諸魔光明猶若聚墨，顯現一切如來菩提，顯現一切諸佛大眾究竟莊嚴，普照法界、虛空界等一切世界。復還圍遶一切菩薩諸大眾已，入普賢菩薩摩訶薩口。爾時，普賢菩薩摩訶薩身及師子座，殊勝百倍諸菩薩身及師子座，唯除如來所處之座。爾時，如來性起妙德菩薩問普賢菩薩摩訶薩言：「佛子！佛所顯現大威神力不可思議，是何瑞相？」<p>爾時，普賢菩薩摩訶薩答如來性起妙德菩薩言：「佛子！如我惟忖，如我所見，過去如來、應供、等正覺，放大光明，必說如來性起正法。是故今佛放大光明，顯自在力，必說如來性起正法。」時，如來性起妙德菩薩聞如來性起正法名已，一切大地六種震動，出生無量論難光明。爾時，如來性起妙德菩薩問普賢菩薩摩訶薩言：「佛子！云何菩薩摩訶薩知如來、應供、等正覺性起正法？佛子！無數億那由他菩薩摩訶薩清淨眾會，善學修行清淨諸業；念慧成就諸佛莊嚴，究竟彼岸；住佛威儀具如來行，正念諸佛未曾散亂，大悲觀察一切眾生；決定智慧，分別菩薩諸妙神通；得佛神力，安住一切諸佛功德。成就如是無量功德，諸大菩薩皆來集會。仁者曾於無量億那由他佛所，恭敬供養種諸善根，成就菩薩無上妙行，諸三昧門皆得自在；深入一切如來祕密，於諸佛法除眾疑惑；深入佛法，善知一切眾生諸根，隨眾生性而為說法，隨順佛智分別演說一切佛法，究竟彼岸，成就如是等無量功德。善哉！佛子！願說如來性起正法。」<p>爾時，如來性起妙德菩薩欲重明此義，向普賢菩薩以偈頌曰：「善哉無礙智，覺悟一切法，具足平等慧，說佛無量境。諸佛子聞已，心皆大歡喜，願時為敷演，如來性起法。何等如來身，清淨妙音聲？云何如來心，及無量境界？何等如來行，及諸佛菩提？修習何等法，速成等正覺？云何轉法輪，清淨妙勝法？願為分別說，善逝涅槃法，佛子等聞已，歡喜心無量。十方眾生類，皆見諸法王，恭敬供養佛，於彼種善根，若有見諸佛，恭敬種善根，功德藏無量，願為分別說。若有聞一切，如來之名號，十方現在佛，及已般涅槃，無盡功德藏，聞名歡喜者，彼得何等利？哀愍分別說。清淨真佛子，願為廣敷演，分別深境界，無量功德海。一切諸菩薩，皆一心合掌，恭敬觀善逝，瞻仁兼及我，巧語微妙音，願說真實義。除滅諸疑惑，清淨如虛空，因緣及譬諭，為我分別說，無量眾聞已，皆發菩提心。一切諸如來，相好莊嚴身，充滿十方國，方便度眾生，出微妙音聲，演說無量法，因諭隨應化，示悟佛菩提。十方一切界，無量佛剎中，不可稱說劫，是會甚難見。如此大眾集。清淨諸佛子，無量億劫中。難見亦難聞。是故真佛子。願說微妙義，顯現廣無量。如來性起法。一切諸菩薩。皆一心合掌，渴仰於大乘。願雨甘露法。」<p>爾時，普賢菩薩摩訶薩告如來性起妙德菩薩等諸大眾言：「佛子！如來、應供、等正覺性起正法不可思議，所以者何？非少因緣，成等正覺出興于世。佛子！以十種無量無數百千阿僧祇因緣，成等正覺出興于世。何等為十？一者、發無量菩提之心，不捨一切眾生。二者、過去無數劫修諸善根正直深心。三者、無量慈悲救護眾生。四者、行無量行不退大願。五者、積無量功德心無厭足。六者、恭敬供養無量諸佛教化眾生。七者、出生無量方便智慧。八者、成就無量諸功德藏。九者、具足無量莊嚴智慧。十者、分別演說無量諸法實義。佛子！如是等十種無量無數百千阿僧祇法門，成等正覺，出興于世。佛子！譬如三千大千世界，非少因緣成，以無量因緣乃能得成，所謂：興大雲雨，因大雨故，起四風輪，何等為四？一名曰持，能持大水。二名、漸消，漸消大水。三名曰起，起諸處所。四名、莊嚴，莊嚴三千大千世界眾生業報。如是四種皆眾生業報及諸菩薩善根所起。佛子！如是等無量因緣，乃成三千大千世界，法如是故，無有作者，亦無成者，如來、應供、等正覺亦復如是，非少因緣成，以無量因緣，成等正覺出興于世。所謂：菩薩摩訶薩，曾於過去無量佛所，聞受正法甘露大雨，因是能起如來四種智慧風輪，何等為四？一者、正念持陀羅尼未曾忘失如來大智風輪，能持如來一切法雨。二者、止觀如來大智風輪，悉能消滅一切煩惱。三者、善迴向如來大智風輪，成就一切功德善根。四者、出生離垢諸莊嚴法如來大智風輪，皆令眾生諸根清淨相好莊嚴，如來無漏善根所成，法如是故，無有作者，亦無成者。佛子！是為第一最勝法門，成等正覺出興于世，菩薩摩訶薩應如是知。<p>「復次，佛子！譬如三千大千世界成時，大雲降雨名曰洪澍，一切世界不能容持，除大千世界初始成時，如來、應供、等正覺亦復如是，出興于世，演說如來性起法雨，一切聲聞、緣覺不能受持，除成就諸力菩薩摩訶薩。佛子！是為第二因緣成等正覺出興于世，菩薩摩訶薩應如是知。<p>「復次，佛子！譬如眾生業報大雲降雨，無所從來，去無所至；如來、應供、等正覺亦復如是，以諸菩薩善根力故，演說如來性起法雨，無所從來，去無所至。佛子！是為第三因緣成等正覺出興于世，菩薩摩訶薩應如是知。<p>「復次，佛子！譬如大雲降雨，大千世界一切眾生無能知數，若欲算計令心狂亂，除大千世界主摩醯首羅天王，乃至一渧無不知者，以本善根果報力故；如來、應供、等正覺亦復如是，出興于世，說如來性起甘露法雨，一切眾生聲聞、緣覺所不能知，若欲思量令心狂亂，除一切世界主，菩薩摩訶薩乃至一句、一味悉分別知，於過去佛所修地力故。佛子！是為第四因緣成等正覺出興于世，菩薩摩訶薩應如是知。<p>「復次，佛子！譬如大雲降雨，名滅熾然、或名能起、或名能壞、或名成寶、或名分別大千世界；如來、應供、等正覺亦復如是，出興于世，雨正法雨，名曰除滅，除滅眾生煩惱盛火；或有法雨，名曰能起，能起眾生一切善根；或有法雨，名曰能壞，能壞眾生諸惡邪見；或有法雨，名曰成寶，能成眾生一切智寶；或有法雨，名曰分別，分別眾生心心所行。佛子！是為第五因緣成等正覺出興于世，菩薩摩訶薩應如是知。<p>「復次，佛子！譬如大雲雨一味水，隨其所雨而有差別；如來、應供、等正覺亦復如是，雨於大悲一味法雨，隨所應化，種種不同。佛子！是為第六因緣成等正覺出興于世，菩薩摩訶薩應如是知。<p>「復次，佛子！譬如三千大千世界初始成時，先成色界諸天宮殿，次成欲界諸天宮殿，次成人處及餘眾生諸所住處；如來、應供、等正覺亦復如是，出興于世，先起菩薩諸行智慧，次起緣覺、聲聞及餘眾生一切善根。佛子！譬如大雲雨一味水，隨諸眾生善根力故，起種種宮殿，如來大悲一味法水，隨眾生器根不同故，法雨差別。佛子！是為第七因緣成等正覺出興于世，菩薩摩訶薩應如是知。<p>「復次，佛子！譬如世界初始成時，有大水輪，遍滿三千大千世界，滿世界已，生大蓮華名如來起，諸功德寶以為莊嚴，遍覆三千大千世界，光照十方一切國土。時，摩醯首羅淨居天等，見蓮華已，即決定知如蓮華數諸佛興世。佛子！爾時有風輪起名淨光明，能成色界諸天宮殿；又風輪起名淨莊嚴，能成欲界諸天宮殿；又風輪起名不可壞，能成大小圍山及金剛山；又風輪起名曰勝高，能成須彌山王；又風輪起名曰不動，能成十種大山。何等為十？所謂：芭蕉山、仙人山、伏魔山、大伏魔山、持劫山、黑山、目真隣陀山、摩訶目真隣陀山、香山、雪山；又風輪起名曰安住，能成大地；又風輪起名曰莊嚴，能成地天宮殿、乾闥婆宮殿；又風輪起名無盡藏，能成三千大千世界海；又風輪起名明淨藏，能成大千世界珍寶；又風輪起名堅固根，能成一切如意樹。佛子！是為大雲雨一味水，以眾生善根果報力故，法如是故，起種種風輪，風輪差別故，大千世界形類不同。如來、應供、等正覺亦復如是，出興于世，具諸善根，有光明，名無上大智不斷如來性起不思議智，普照十方世界，授一切菩薩如來記，號成等正覺出興于世。又能善知一一佛所有幾菩薩成就功德；復有光明，名離垢淨如來大智，能成如來無漏無生智；復有光明，名曰普照如來大智，能成如來不可思議法界智；復有光明，名持佛性如來大智，能成如來不動諸力；復有光明，名無壞最勝如來大智，能成如來無所畏智；復有光明，名一切明如來大智，能成如來堅固不退一切種智；復有光明，名出生變化如來大智，能令見聞恭敬供養諸如來者，善根不虛；復有光明，名普隨順至如來大智，能成如來無盡功德智慧清淨法身，饒益眾生；復有光明，名不可究竟如來大智，能成如來甚深妙智，不斷三寶；復有光明，名種種莊嚴如來大智，能成如來相好嚴身，令一切眾生皆悉歡喜得一切智；復有光明，名不可壞如來大智，能成如來法界、虛空界等無有窮盡殊勝壽命。佛子！如來大悲一味之水，以諸菩薩善根力故，及餘眾生根差別故，法如是故，如來智慧應化不同。佛子！如來性起正法，一切如來平等智慧光明所起，一切如來一味智慧，出生無量無邊功德，眾生念言：『此諸功德如來所造。』佛子！此非如來神力所造。佛子！乃至一菩薩成無上道，言佛造者無有是處，諸佛為一切群生作善知識，眾生依此得大智慧，無有作法，亦無作者。佛子！是為第八因緣成等正覺出興于世，菩薩摩訶薩應如是知。<p>「復次，佛子！譬如有四風輪依虛空住，能持水輪，何等為四？所謂：安住、不動、常住、堅固，是名為四能持水輪；水輪能持大地令不散壞，是故說大地依水輪；水輪依風輪，風輪依虛空，虛空無所依，虛空雖無所依，能令三千大千世界而得安住；如來、應供、等正覺亦復如是，依如來起四種無礙大智風輪，能持一切眾生善根。何等為四？所謂：攝取眾生皆令歡喜大智風輪，分別諸法令眾生樂求大智風輪，守護眾生一切善根大智風輪，決定了知無漏法界大智風輪，是名四種大智風輪。大慈為眾生歸依，大悲度脫眾生，大慈大悲饒益眾生，大慈大悲依方便智，大方便智依於如來，如來無所依，無礙慧光普照十方一切世界。佛子！是為第九因緣成等正覺出興于世，菩薩摩訶薩應如是知。<p>「復次，佛子！譬如大千世界成已，種種饒益無量眾生，水性眾生得水安樂，陸地眾生得地安樂，宮殿眾生得宮殿安樂，空中眾生得虛空安樂；如來、應供、等正覺亦復如是，出興于世，種種饒益一切眾生，見聞如來踊躍歡喜修諸善根，住尸羅者得佛戒樂，住四禪、四無量者得聖無上智明之樂，住法門者得真實樂，住照明者得淨智樂，如是等無量法門種種饒益一切眾生。佛子！是為第十因緣成等正覺出興于世，菩薩摩訶薩應如是知。
。
<juan>大方廣佛華嚴經卷第三十四<p>之二<p>寶王如來性起品第三十二之二<p>「佛子！菩薩摩訶薩又復應知如來性起正法：功德無量，行無量故；充滿十方，無來去故；離生住滅，無有行故；離心意識，無有身故；性如虛空，悉平等故；一切眾生無我、我所，無有盡故；一切剎無盡，無有轉故；不斷未來際，無有退故；如來智無疑、無二，平等觀察有為、無為故；成等正覺，饒益眾生，本行迴向自在滿足故。」<p>爾時，普賢菩薩欲重明此義，以偈頌曰：「一切眾諦聽，如來十力法，一切諸世間，最勝無有上，悉與無等等，亦與虛空等，功德無等者，境界不可量。一切諸如來，功德無有量，諸餘眾生類，無能思議者。如來一法門，一切諸群生，無量億劫中，思量不能盡。十方諸佛剎，盡末為微塵，有人能計算，悉了知其數。彼人無量劫，算數諸如來，一毛之功德，莫能知少分。譬如一士夫，能量虛空界，又第二士夫，隨算知量數。於億無數劫，算量空可盡，如來諸功德，不可得窮盡。譬如有士夫，能於一念中，數三世眾生，心心之所行，眾生數等劫，數之猶可盡，如來無量德，其數不可盡。譬如諸法界，分際不可得，一切非一切，非見不可取，如是諸如來，境界不可量，一切非一切，法界無窮盡。譬如如如性，離虛妄寂滅，亦無有生者，亦無有滅者，如是諸如來，及一切境界，亦同如如性，不增亦不減。譬如未來際，真實際無際，三世性自離，真實不可得。等正覺如是，境界亦復然，一切三世中，通達無障礙。諸法無變易，性空無作故，離垢無染污，其性如虛空。一切諸如來，清淨性亦然，一切性無性，非有亦非無。正法性遠離，一切語言道，一切趣非趣，皆悉寂滅性。一切諸如來，境界亦如是，遠離語言道，不可為譬諭。諸佛覺悟法，性相皆寂滅，如鳥飛空中，足迹不可得。無量大願果，成就淨色身，具十力功德，示現大神變。如來甚深法，若有欲知者，應當淨其意，猶若如虛空。遠離虛妄想，及邪見顛倒，修習清淨道，究竟得淨意。是故諸佛子，一心善諦聽，諸善逝境界，我當說少分。一切諸十力，功德不可數，覺悟群生故，我今少演說。一切諸導師，起清淨身業，口業及意業，境界悉清淨。如來深境界，清淨妙法輪，涅槃諸善根，我當分別說。譬如大千界，國土初成時，非是少因緣，能成於世界。無量方便力，一切因緣起，三千大千界，安置諸群生。如是諸最勝，如來性起法，無量功德藏，一切莫能知。十方諸世界，皆末為微塵，算數諸微塵，及知眾生心。微塵眾生心，猶尚可知數，一切諸十力，功德不可知。譬如因重雲，能澍降大雨，四種風輪起，能成三千界。眾生諸善根，菩薩功德力，三千世界起，安置眾生類。如來亦如是，因緣法雲起，大智慧風輪，離垢清淨意。一切諸佛所，修習諸善根，迴向與眾生，速成等正覺。譬如虛空中，雲雨名洪澍，一切餘世界，無堪受持者。除三千大千，世界初成時，不可動風輪，依止虛空界。如來亦如是，初成等正覺，十方一切界，法雲降大雨，充滿勝法界，無有能持者。唯諸大菩薩，成就無量德，空中興雲雨，無作無造者，本無所從來，去亦無所至。如來亦如是，法雲雨甘露，本無所從來，去亦無所至。一切諸菩薩，修習無量行，隨所應受化，為彼雨正法。譬如大雲雨，無有能數者，唯摩醯首羅，悉能分別知。善逝亦如是，雨無量法雨，充滿諸佛剎，無有能數者。唯無上法王，一切世界主，悉能分別知，如觀掌中寶。應滅能寂滅，應起能令起，除滅諸邪見，長養功德寶。如來雨正法，除滅諸煩惱，出生不可數，無量諸善根。修習於正見，遠離諸顛倒，一切諸最勝，深解功德寶。譬如虛空中，普雨一味水，眾生果報力，所起物不同。如來雨正法，大悲一味水，隨應受化故，種種差別說。世界初成時，先起色界宮，復於欲界天，次第起宮殿，次復於人間，各各造住處，然後次第起，乾闥諸龍處。如來亦如是，始成等正覺，初起菩薩行，次成緣覺乘，又化心自在，一切諸聲聞，然後令眾生，修習諸善根。見清淨蓮華，諸天知佛出，因雨能起風，風能起世界，如來放光明，分別佛菩薩，能起智慧輪，通達諸佛法。水依風輪住，地依於水輪，眾寶樹依地，虛空無所依。智輪依如來，慈悲依智慧，功德依方便，法身無所依。譬如大地起，饒益諸眾生，水陸群萌類，各各得安樂。依虛空眾生，及欲色諸天，二足四足等，一切悉饒益。法王亦如是，出興于世間，令一切眾生，皆悉得饒益。若人有見聞，恭敬供養者，除滅諸煩惱，深解如來法。如來性起法，世間莫能知，我所說少分，饒益眾生故。」<p>爾時，普賢菩薩摩訶薩告諸菩薩言：「佛子！云何菩薩摩訶薩知、見如來、應供、等正覺？此菩薩摩訶薩知、見如來，具足成就無量功德。何以故？如來、應供、等正覺非一法、一行、一身、一剎，化一眾生故；此菩薩摩訶薩知、見如來，具足成就無量法、無量行、無量身、無量剎，平等教化一切眾生故。佛子！譬如虛空，一切色處、非色處，無處不至，而非至非不至。何以故？虛空無形色故。如來法身亦復如是，至一切處、一切剎、一切法、一切眾生，而無所至。何以故？諸如來身，非是身故；隨所應化示現其身。佛子！是為菩薩摩訶薩初入勝行門，知、見如來。<p>「復次，佛子！譬如虛空彌廣，悉能容受一切眾生而無染著；如來法身亦復如是，照一切眾生世間善根、離世間善根亦無染著。何以故？如來法身，於一切染著悉已斷故。佛子！是為菩薩摩訶薩第二勝行，知、見如來。<p>「復次，佛子！譬如日出世間，以無量事饒益眾生，所謂：滅除闇冥，長養一切山林、藥草、百穀、卉木，消除冷、溼；照空，饒益虛空眾生；照池，則能開敷蓮華，普悉照現一切色像，世間事業皆得究竟。何以故？日能普放無量光故；如來身日亦復如是，以無量事，普能饒益一切眾生，所謂：滅惡饒益，長養善法；普照饒益，除滅一切眾生闇冥；大慈饒益，救護眾生；大悲饒益，度脫一切；正法饒益，長養一切根力覺意；堅信饒益，除心垢濁；見法饒益，不壞因緣；天眼饒益，悉見眾生死此生彼；離害饒益，不壞眾生一切善根；慧光饒益，開敷一切眾生心華；發心饒益，究竟一切菩薩所行。何以故？如來身日普放一切慧光明故。佛子！是為菩薩摩訶薩第三勝行，知、見如來。<p>「復次，佛子！譬如日出，先照一切諸大山王、次照一切大山、次照金剛寶山、然後普照一切大地。日光不作是念：『我當先照諸大山王、次第乃至普照大地。』但彼山地，有高下故，照有先後；如來、應供、等正覺亦復如是，成就無量無邊法界智慧日輪，常放無量無礙智慧光明，先照菩薩摩訶薩等諸大山王，次照緣覺，次照聲聞，次照決定善根眾生，隨應受化，然後悉照一切眾生，乃至邪定，為作未來饒益因緣。如來智慧日光不作是念：『我當先照菩薩，乃至邪定。』但放大智光，普照一切。佛子！譬如日月出現世間，乃至深山、幽谷，無不普照；如來智慧日月，亦復如是，普照一切無不明了。但眾生希望、善根不同故，如來智光，種種差別。佛子！是為菩薩摩訶薩第四勝行，知、見如來。<p>「復次，佛子！譬如日出世間，生盲眾生未曾覩見。何以故？無肉眼故。佛子！此生盲眾生雖不見日，亦為日光之所饒益；因日光故，而得飲食、資生眾具，消除冷、溼，令體輕軟，風、寒、痰、❥、諸患悉除，安隱快樂；如來慧日出現世間，亦復如是，一切邪見、犯戒、無智、邪命生盲眾生，未曾覩佛智慧日光。何以故？無信心眼故。佛子！生盲眾生，雖不見如來智慧日光，然此眾生，亦為如來智慧日光之所饒益；除滅四大一切諸苦，身體安樂，斷一切煩惱、毒痛根本。佛子！如來有光，名曰一切功德積聚；復有光明，名普照一切；復有光明，名曰清淨自在普照；復有光明，名出大妙音；復有光明，名普照一切諸語言法；復有光明，名自在除滅一切疑惑；復有光明，名無依普照；復有光明，名智慧自在，除滅一切境界虛妄；復有光明，名分別諸乘，隨其所應，出大妙音；復有光明，名曰圓滿自在，音聲莊嚴諸剎，悉令眾生，皆得清淨。佛子！如來一一毛孔，放如是等千種光明，五百光明，普照下方；五百光明，普照上方；菩薩摩訶薩各於其剎，諸如來所，見此光已，彼諸菩薩即時具足清淨，十頭、十眼、十耳、十鼻、十舌、十身、十手、十足、十地、十智，彼諸菩薩，因菩薩行地，所得諸入，皆悉清淨，成就善根。一切種智、聲聞、緣覺，皆悉除滅；一切煩惱、少智、生盲眾生，身體柔軟、安隱、快樂、離垢、清淨，調伏諸根，具足成就四念處法；地獄、餓鬼、畜生、惡道眾生，眾苦悉除，皆得安樂，身壞命終，生人天中。彼諸眾生，不知不覺，以何因緣、何威神力來生此間？彼生盲者，唯作是念：『我是梵天，我是梵化。』爾時，如來安住普自在三昧，演出八種如來妙音，告眾生言：『汝等眾生，非是梵天，亦非梵化；蒙佛神力故，得生此間。』彼諸眾生，佛神力故，即識宿命，所經惡道，來生此間，皆大歡喜。大歡喜已，各持優曇華雲、香雲、娛樂雲、一切衣雲、蓋雲、幢雲、末香雲、妙寶雲、師子幢雲、半月樓閣雲、讚歎莊嚴具雲，詣如來所，奉獻供養。何以故？蒙佛神力，慧眼開明，如來即授彼諸眾生阿耨多羅三藐三菩提記。佛子！當知如來慧日，饒益生盲眾生，長養具足，成就善根。佛子！是為菩薩摩訶薩第五勝行，知、見如來。<p>「復次，佛子！譬如滿月，有四奇特未曾有法。何等為四？映蔽一切星宿光明，示現增減於閻浮提，一切淨水影無不現，一切眾生有覩見者皆悉對面；如來法身亦復如是，有四奇特未曾有法。何等為四？映蔽一切聲聞、緣覺、學、無學法、功德星宿，隨其所應，示現壽命，修短不同；法身常住，未曾增減，影現一切世界；淨心眾生，菩提器中，隨所聞法，隨解脫地，應受化者，一切皆謂如來現前；其實法身，無有彼此，究竟佛事。佛子！是為菩薩摩訶薩第六勝行，知、見如來。<p>「復次，佛子！譬如三千大千世界，大梵天王，以少方便，大千世界一切眾生，各見梵王，現在己前，亦不分身，無種種身。佛子！如來亦復如是，亦不分身，無種種身，於一切眾生，隨所應化，示現其身；未曾生念，示現彼此若干眾生。佛子！是為菩薩摩訶薩第七勝行，知、見如來。<p>「復次，佛子！譬如大醫王，善知眾藥對治之法，一切方論皆悉明練，彼大醫王，閻浮提中一切藥草若現其前，悉能識別；彼大醫王宿善根力又能明了諸方論故，悉能療治一切眾病；彼大醫王，臨命終時，作如是念：『我命終後，一切眾生無所歸依，是故我應現巧方便。』爾時，醫王以藥塗身，呪術自持，令我命終之後，身不乾燥，又不散壞，猶能具足身四威儀，行、住、坐、臥行醫王事，❥治眾病，與本無異；如來、應供、等正覺無上醫王，亦復如是，善能明了諸對治法，悉能除滅一切眾生諸煩惱病；無量億那由他劫，修習善根，究竟般若波羅蜜，到於彼岸；善學方便，藥塗呪持，如來於昔，先善安住，菩薩行地，般若波羅蜜巧妙方便，藥呪之力，住持壽命；如來以少方便，施作佛事，救護眾生，除滅煩惱。佛子！是為菩薩摩訶薩第八勝行，知、見如來。<p>「復次，佛子！譬如大海，有摩尼寶，名普照明淨藏，此寶光明，觸眾生身，悉同一色，若有見者眼即清淨，隨彼光明所照之處，雨目佉寶，皆悉遍滿，饒益安樂無量眾生；如來法身亦復如是，為大寶王功德積聚，大智慧藏如來有光，名寶身智，若有眾生觸斯光者，皆悉得與佛身同色；若有眾生見斯光者，皆悉逮得清淨法眼；若有眾生觸斯光者，除貧賤苦，尊貴富樂，乃至無上菩提快樂。佛子！當知如來法身，無有彼此，悉能究竟一切眾生，而作佛事。佛子！是為菩薩摩訶薩第九勝行，知、見如來。<p>「復次，佛子！譬如大海，有寶名曰一切世間莊嚴如意摩尼寶王，具足成就百萬功德。隨彼寶王所住之處，一切眾生所有苦患皆得除滅，隨其所願，悉能充滿，彼摩尼寶王，非少福眾生所能得見；如來法身摩尼寶王亦復如是，若有眾生得聞見者，皆悉除滅生死之苦，若一切眾生，一時專念欲見如來，皆悉覩見，能令歡喜，所願悉滿。如來法身，非少福眾生之所能見，除佛神力，隨其所應而示現身。佛子！是為菩薩摩訶薩第十勝行，知、見如來。菩薩摩訶薩，具足成就無量淨心，充滿十方，深入法界，住真實際，無生無滅，三世平等，悉能除滅一切虛妄。入未來際，正法充滿，一切世間，一切法界，一切佛身，無量莊嚴。」<p>爾時，普賢菩薩摩訶薩欲重明此義，以偈頌曰：「譬如虛空性，無處而不至，十方世界中，一切諸佛剎，色處非色處，一切眾生類，去來今現在，非至非不至。一切諸最勝，清淨妙法身，無處而不至，充滿諸法界。最勝妙法身，一切莫能見，教化眾生故，導師為示現。譬如虛空性，無能執持者，普令諸群生，無礙造眾業。虛空無是念，我今何所作？云何而造作？為誰而造作？如是諸最勝，因此淨身業，普令群生類，成就白淨法。如來淨法身，饒益無量眾，法身亦無念，我利諸群萌。譬如明淨日，出現閻浮提，除滅一切闇，普照悉無餘。一切眾寶山，大地諸華池，隨事而長養，饒益一切眾。最勝日如是，饒益一切眾，悉令群生類，長養諸善根。成就慧光明，除滅一切闇，覩見諸導師，具足一切樂。譬如日出時，先照大山王，又復次第照，一切諸大山，次照諸小山，及餘高顯處，然後乃普照，世界諸大地。善逝亦如是，清淨慧日光，先照諸菩薩，功德大山王，爾乃次第照，一切諸緣覺，又復次第照，聲聞學無學，然後次第照，一切諸眾生，法身無是念，我有所照明。譬如明淨日，出現於世間，生盲雖不見，而能作饒益，除滅飢渴患，令身柔軟樂，當知明淨日，無所不饒益，佛日亦如是，出現於世間，雖無信心眼，而為作饒益，或聞如來聲，或觸導師光，為彼作因緣，究竟成菩提，譬如盛滿月，映蔽諸星宿，示現一切眾，有增或有減，一切澄淨水，月影無不現，世間群生類，皆悉對目見，最勝淨滿月，映蔽於二乘，隨其受化者，示現壽修短，影現諸人天，淨心菩提器，各各皆自謂，我對天人尊，譬如大梵王，安住梵天宮，悉於大千界，普現梵王身，具足自在力，變現無量身，無處而不見，其身亦不分。導師亦如是，具足自在力，一切十方剎，普現無量身，不可稱量身，一切莫能見，普應現眾生，而亦不分身。譬如大醫王，善知對治法，若有得見者，無病而不除，臨欲命終時，而生如是念，我身終沒後，一切無歸依。以藥塗其身，呪術而自持，令我命終後，如本無變異。如是諸最勝，無上大醫王，善學方便慧，具足一切智。過去無量行，示現淨法身，眾生若見者，除滅煩惱患。譬如大海中，摩尼眾寶王，出生無量種，清淨妙光明。眾生觸斯光，皆悉同寶色，若有得覩見，彼開清淨眼。最勝寶如是，普放慧光明，若有觸斯光，悉與佛同色。眾生若見者，具足五淨眼，除滅諸闇冥，安住如來地。譬如如意寶，隨滿一切願，若有所求者，皆悉滿其意。寶王不生念，我饒益世間，少功德眾生，不見此寶王。善逝亦如是，令一切願滿，若有求願者，皆悉得滿足。善逝不生念，我利益眾生，其懷惡心者，不覩如來身。」<p>「佛子！菩薩摩訶薩云何知、見如來、應供、等正覺，微妙音聲？此菩薩摩訶薩知、見如來音聲，無處不至，如來種種微妙音聲，令一切眾生皆大歡喜，演說無量諸佛正法；隨應化者，悉得解了，教化眾生，未曾失時；令身清涼，心定不亂，觀察平等，無生無滅。譬如呼響無主，知、見出生，長養諸善根故；知、見甚深，無邊底故；知、見正直，究竟度法界故；知、見無斷，攝法界故；知、見不可壞，究竟法界故；菩薩摩訶薩知如來音聲非量、非無量；非主、非無主，非智、非無智。何以故？譬如世界將欲壞時，法如是故，自然演出四種音聲。何等為四？一曰、汝等當知初禪安樂，離欲瞋恚，遠離欲界；眾生聞已，自然皆得成就初禪，捨欲界身，生梵天處。二曰、汝等當知二禪安樂，離於覺觀，無覺無觀，遠離梵身；眾生聞已，自然皆得成就二禪，捨梵世身，生光音天。三曰、汝等當知三禪安樂，離於喜愛；眾生聞已，自然皆得成就三禪，捨光音身，生遍淨天。四曰、汝等當知四禪安樂，遠離眾苦；眾生聞已，自然皆得成就四禪，捨遍淨身，生果實天。<p>「佛子！是為世界將欲壞時，法如是故，自然出生四種音聲，彼聲無主，亦無作者，如來妙音，亦復如是，亦無有主，無有作者，自然出生四種妙音，隨順佛法。何等為四？一曰、汝等當知一切行苦，地獄、畜生、餓鬼中苦、閻羅王苦、惡行者苦、無功德苦、著我我所苦，欲生人天，當種善根，修諸功德，遠離八難，得無難處眾生；聞已，捨離顛倒，修習善根，遠離八難，生人天中。二曰、汝等當知一切行苦，皆悉熾然，如燒鐵丸，一切眾行，悉磨滅法，寂滅涅槃，遠離熾然，清涼安樂；眾生聞已，皆修善根，修善根已，得音聲忍，得音聲忍已，學聲聞乘。三曰、汝等當知，學聲聞乘者，為學小智，因他覺悟，更有勝道，名緣覺乘，悟不由師，汝等應學；若有眾生，樂勝道者，聞此音聲，學緣覺乘。四曰、汝等當知，過聲聞、緣覺，更有勝道，名曰大乘；修菩薩行，究竟六波羅蜜，具菩薩行，得不退轉，不捨菩薩心，永離生死，向無上菩提；若有眾生，諸根猛利，過去修習，無量善根，又復承佛威神力故，得聞此音，發菩提心。諸佛如來微妙音聲，不從身出，不從心出，而能饒益無量眾生。佛子！是為菩薩摩訶薩初勝妙行，知、見如來微妙音聲。<p>「復次，佛子！譬如呼響，因山聲起，無有積聚，不可覩見，隨種種聲，悉能應對，實無所應；如來妙音，亦復如是，無有方處，但隨所應，而出音聲，音聲非實，不可覺知，不可言說。佛子！是為菩薩摩訶薩第二勝行，知、見如來微妙音聲。<p>「復次，佛子！譬如天妙音聲，於虛空中自然而出，悉能覺悟放逸天子，而告之言：『汝等當知，五欲無常，虛妄顛倒，須臾變異，如逆風執火，愚夫所習，汝莫放逸，若放逸者，身壞命終，墮三惡道。』放逸諸天，聞此音聲，生恐怖心，厭離五欲，各捨宮殿，詣正法堂，修習善法，愛樂正道。佛子！天妙音聲，亦無有主、亦無作者、不起、不滅，而能利益放逸諸天；如來妙音，亦復如是，普為放逸諸眾生故，出生無量正法音聲，而覺悟之。謂無著聲，不放逸聲，無常、苦、空、非我之聲，寂滅涅槃聲，皆悉充滿。一切法界，隨其所應，悉令歡喜，各隨所樂，修學諸乘，出生無量大智音聲、不退轉聲、具足菩薩諸行音聲、如來一切智慧地聲；眾生聞此諸音聲已，無量無數阿僧祇眾生，修習善法，或學聲聞、辟支佛乘，或學無上摩訶衍乘；如來妙音，超絕眾相，言語道斷。佛子！是為菩薩摩訶薩第三勝行，知、見如來微妙音聲。<p>「復次，佛子！譬如自在天王，有天寶女，名曰善口。於一語中，演出百千娛樂音聲，於彼一一娛樂音中，復出百千娛樂音聲。佛子！當知一善口聲，出生無量微妙音聲，如來音聲，亦復如是；於一音中，出無量聲，隨其所應，悉令開解。佛子！是為菩薩摩訶薩第四勝行，知、見如來微妙音聲。<p>「復次，佛子！譬如大梵天王，於梵眾中，出梵音聲，一切大眾，無不聞者，彼梵音聲，不出眾外；時，梵身諸天各作是念：『大梵天王唯與我語，不對餘天。』如來、應供、等正覺亦復如是，出生無量無上妙音，應受化者，皆悉得聞，不出眾外。何以故？彼諸眾生，根未熟故，聞佛音者，各作是念：『今日如來，唯為我說，不為餘人。』如來所出音聲，亦無所出，聞佛音者，亦無所聞，能為眾生，施作佛事。佛子！是為菩薩摩訶薩第五勝行，知、見如來微妙音聲。<p>「復次，佛子！譬如水性，皆同一味，隨器異故，味有差別。水無是念：『我作眾味。』如來妙音亦復如是，皆悉一味，謂解脫味，隨諸眾生，受化器異，應有差別。如來音聲，不作是知，不作是念：『我作種種，別異音聲。』佛子！是為菩薩摩訶薩第六勝行，知、見如來微妙音聲。<p>「復次，佛子！譬如阿耨達龍王，興大重雲，滿閻浮提，普降大雨，百穀草木，皆悉滋長，江河池泉，一切盈滿，此大雨水，不從龍王身、心中出，而能饒益無量眾生；如來、應供、等正覺亦復如是，興大悲雲，遍滿世間，普雨無上甘露正法，令一切眾生皆大歡喜，出生善根，長養正法，具足諸乘。如來音聲，不從外來，亦不內出，而能饒益一切眾生。佛子！是為菩薩摩訶薩第七勝行，知、見如來微妙音聲。<p>「復次，佛子！譬如摩那斯龍王，將欲降雨，先興重雲，彌覆虛空，凝停七日，而未降雨，先令眾生，究竟諸業。何以故？彼大龍王，慈悲心故，過七日已，漸降微雨，普潤大地；如來、應供、等正覺亦復如是，將雨法雨，先興法雲，普覆眾生，未便即雨甘露正法，先令眾生，成熟諸根，諸根熟已，然後漸降甘露法雨。若即說深法，眾生恐怖。是故，如來漸漸微雨，一切種智，甘露法味。佛子！是為菩薩摩訶薩第八勝行，知、見如來微妙音聲。<p>「復次，佛子！譬如海中，有大龍王，名大莊嚴。或連雨十日、或二十日、或百日、或千日、或百千日。佛子！雨不作是念：『我雨十日、乃至百千日。』但彼龍王有不可思議自在力故，或十日雨、乃至百千日雨；如來、應供、等正覺亦復如是，欲雨微妙甘露正法，或十種音聲、或二十、或百、或千、或百千、或八萬四千行種種音聲，乃至無量億那由他聲，分別說法，令一切眾生，皆悉歡喜。如來妙音，不作是念：『我能演說種種諸法。』又法界清淨，無有差別，化眾生故，所說不同。佛子！是為菩薩摩訶薩第九勝行，知、見如來微妙音聲。<p>「復次，佛子！譬如娑伽羅龍王，欲現龍王大自在力，為欲饒益群生類故，從四天下，乃至他化自在天處，興大重雲，遍覆六天，有種種色：或有處，如閻浮檀金色，或有處，如瑠璃色，或有處，如白銀色，或有處，如玻瓈色，或有處，如玫瑰色，或有處，如碼碯色，或有處，如勝寶藏色，或有處，如赤真珠色，或有處，如妙香色，或有處，如種種衣色，或有處，如清淨水色，或有處，如種種雜色，如是等無量色雲，覆四天下，乃至六天覆已。出諸電光，所謂：閻浮檀金色雲出瑠璃電光、瑠璃色雲出閻浮檀金電光、白銀色雲出玻瓈電光、玻瓈色雲出白銀電光、玫瑰色雲出碼碯電光、碼碯色雲出玫瑰電光、勝寶藏色雲出赤真珠電光、赤真珠色雲出勝寶藏電光、妙香色雲出種種衣色電光、種種衣色雲出妙香色電光、淨水色雲出種種雜色電光、種種雜色雲出淨水電光、廣說乃至一種色雲出種種色電光、種種色雲出一種色電光。又震種種大雷音聲，令眾生歡喜，所謂：天女歌音、天娛樂音、龍女歌音、乾闥婆女歌音、緊那羅女歌音、大地音、大海音、鹿王音、或有異類奇妙種種鳥音、或種種歌音。爾時，龍王起若干風，降微細雨，饒益安樂無量眾生，從四天下，上至六天，普雨種種無量異雨。所謂：於大海中，雨名洪澍，無有斷絕；於他化自在天，普雨歌頌娛樂音聲；於化自在天，普雨解脫明淨光寶；於兜率陀天，普雨頂髻明月神珠；於夜摩天，普雨種種眾莊嚴具；於三十三天，普雨妙香；於四天王，普雨寶衣；於龍王宮，普雨赤明真珠；於阿脩羅處，普雨兵仗，名伏怨敵；於欝單越，普雨眾華；如是廣說，遍四天下，雨種種雨。然彼龍王，其心平等，無有彼此，但以眾生根不同故，雨有差別；如來、應供、等正覺無上法王亦復如是，將欲應現無量大法，先以清淨身雲，普覆一切法界，隨其所應，示現身雲。或有眾生，應見如來生身之雲；或有眾生，應見如來神力住持身雲；或有眾生，應見如來色身之雲；或有眾生，應見如來種種身雲；或有眾生，應見如來功德身雲；或有眾生，應見如來智慧身雲；或有眾生，應見如來不壞身雲；或有眾生，應見如來無畏身雲；或有眾生，應見如來法界身雲。<p>「佛子！如來以如是等無量身雲，普覆一切世界，隨其所應，示現光明電光。或有眾生，得見如來光明電光，名無所不至。或有眾生，得見如來光明電光，名照無量無邊。或有眾生，得見如來光明電光，名曰入佛微密之教。或有眾生，得見如來光明電光，名明淨普照。或有眾生，得見如來光明電光，名曰淨照。或有眾生，得見如來光明電光，名入無盡藏陀羅尼門。或有眾生，得見如來光明電光，名不亂正念。或有眾生，得見如來光明電光，名不退智慧。或有眾生，得見如來光明電光，名順入諸趣。或有眾生，得見如來光明電光，名普令眾生滿足諸願。<p>「佛子！如是如來、應供、等正覺，普為眾生示現如來光明電光，現電光已，出生無量諸大三昧雷震音聲。所謂：出正覺三昧雷聲、離垢寂靜海三昧雷聲、一切法自在三昧雷聲、金剛圓滿三昧雷聲、須彌山王幢三昧雷聲、海印三昧雷聲、日光三昧雷聲、普令眾生歡喜三昧雷聲、無盡功德藏三昧雷聲、不壞解脫阿羅漢三昧雷聲。<p>「佛子！如來、應供、等正覺，於佛身雲，出生無量種種三昧雷聲。出雷聲已，欲說甘露法時，先現如來大智風輪瑞相，從無障礙大慈悲起，先令一切眾生及諸菩薩，身心柔軟，皆大歡喜。如來如是以正法雲、大慈悲雲、不可思議雲，令一切眾生，身心柔軟，然後乃雨不可思議大法雲雨。所謂：為坐道場一切菩薩雨不可壞法界大法雲雨，為最後身菩薩雨如來密教菩薩娛樂自在大法雲雨，為一生補處菩薩雨清淨普照大法雲雨，為得記菩薩雨如來莊嚴大法雲雨，為得忍菩薩雨功德寶智華不斷菩薩行大法雲雨，為向行菩薩雨不退行入化門甚深門無有疲厭大法雲雨，為初發心菩薩雨如來定行大慈大悲救護眾生大法雲雨，為樂緣覺者雨深知緣起離斷常見無壞解脫果法雲雨，為求聲聞者雨降伏煩惱怨敵智藏法雲雨，為修習長養善根眾生及決定不決定眾生雨種種歡喜法門雲雨。<p>「佛子！雨如是等十種無量無邊大法雲雨，充滿法界。佛子！如來、應供、等正覺，其心平等，無有彼此；但以眾生根不同故，如來法雨現有差別。佛子！是為菩薩摩訶薩第十勝行，知、見如來微妙音聲。
。
<juan>大方廣佛華嚴經卷第三十五<p>之三<p>寶王如來性起品第三十二之三<p>「復次，佛子！菩薩摩訶薩知、見如來音聲十種無量；何等為十？所謂：知、見虛空等無量，無處不至故；知、見法界等無量，無處不徹故；知、見眾生界等無量，令一切眾生悉歡喜故；知、見行業等無量，廣說一切果報故；知、見煩惱等無量，究竟寂滅故；知、見種種音聲等無量，隨應受化無不聞故；知、見欲樂等無量，悉分別說諸解脫故；知、見三世等無量，無分際故；知、見智慧等無量，深入一切法故；知、見佛境界不退等無量，隨順如如法界故。<p>「佛子！菩薩摩訶薩知、見如來、應供、等正覺音聲，有如是等十種無量阿僧祇。」<p>爾時，普賢菩薩欲重明此義，以偈頌曰：「世界欲壞時，於彼虛空中，眾生福報力，自然出四聲。於彼四禪中，寂樂離眾苦，眾生聞是已，厭離欲界身。十力亦如是，自然出四聲，充滿於法界，無處而不聞。眾生因緣力，佛應四種聲，其有聞音者，永度生死海。譬如因山谷，出生呼聲響，從外一切音，響聲隨應對。種種因緣起，聞者亦不同，響不作是念，我出種種音。如來聲如是，出生無量音，隨應受化者，一切無不聞。皆悉令歡喜，調伏諸眾生，音聲亦無念，我出種種音。譬如天妙音，於彼虛空中，自然而演出，覺悟諸天子。諸天子聞此，正法妙音聲，修習不放逸，厭離於五欲。十力亦如是，出生微妙聲，法雲音充滿，一切諸世界。令眾生覺悟，彼音無生滅，若有得聞者，皆悉證菩提。如自在天王，寶女名善口，於一音聲中，出生百千聲。復於一一音，出生百千聲，諸天若聞者，一切皆悅樂。十力亦如是，於彼一音中，隨應一時演，眾生數等音。眾生聞音已，除滅諸煩惱，音聲不作念，我能有所滅。譬如大梵王，出清淨梵音，一切梵天眾，無有不聞者。一一梵音聲，令梵眾歡喜，遍滿梵天眾，音聲不出外。功德大梵王，安處如來座，演出一妙音，充滿諸法界。隨應受化者，一切無不聞，聲不出眾外，以無信心故。譬如諸水性，皆悉同一味，清淨離垢濁，具足八功德。所因地不同，眾器各別異，隨彼因緣故，水味有差別。佛子應當知，一切智音聲，如來微妙音，悉同解脫味。眾生所造行，若干差別故，善逝隨應化，所聞各不同。譬如阿耨達，自在大龍王，興雲覆世間，普雨潤大地，長養諸叢林，百穀藥草等，彼所降雨水，不從身心出。如來亦如是，初興大法雲，普覆諸法界，雨大甘露法。令眾增善根，除滅煩惱熱，而彼甘露法，不從身心出。譬如大龍王，名曰摩那斯，七日起重雲，凝停不降雨。普令一切眾，究竟諸事業，漸降微細澤，然後乃大雨。十力興法雲，普覆諸法界，雨大甘露法，饒益諸群生。隨應受化者，為彼說深法，聞者不恐怖，究竟成菩提。譬如大龍王，名曰大莊嚴，先布密重雲，然後降大雨。或十二十日，乃至百千日，雨水等一味，眾生故不同。究竟至如來，大辯之彼岸，或說十法門，乃至百千門。或說八萬四，乃至無量行，如來不生念，我分別法界。譬如海龍王，名曰娑伽羅，先興密重雲，彌覆四天下。普雨一切處，各各悉不同，龍王心平等，亦無有憎愛。最勝亦如是，無上法龍王，興起大悲雲，普覆於一切。為道場菩薩，雨大甘露法，隨其所應化，如來心平等。<p>「佛子！云何菩薩摩訶薩知、見如來、應供、等正覺心？此菩薩摩訶薩知心意識，非即如來，但知如來智無量故，心亦無量。佛子！譬如虛空悉為一切萬物所依，而彼虛空無所依止；如來智慧亦復如是，悉為一切世間智慧、離世間智之所依止，而如來智無所依止。佛子！是為菩薩摩訶薩最初勝行，知、見如來、應供、等正覺心。<p>「復次，佛子！譬如清淨法界，悉為一切聲聞、緣覺、菩薩解脫之所依止，而清淨法界無增無減；如來智慧亦復如是，為一切世間、出世間智，算數巧術一切眾智之所依止，而如來智無增無減。佛子！是為菩薩摩訶薩第二勝行，知、見如來、應供、等正覺心。<p>「復次，佛子！譬如四大海水，悉能澤潤四天下地，八十億小洲，若有眾生於彼諸處方便求水，無往不得，而彼大海不作是念：『我能資給諸眾生水。』如來智慧大海亦復如是，悉能澤潤一切眾生心，彼諸眾生各於法門修習善根，皆得智慧光明，而如來不作是念：『我能悉與眾生智慧。』佛子！是為菩薩摩訶薩第三勝行，知、見如來、應供、等正覺心。<p>「復次，佛子！譬如大海有四種寶珠；此四種寶悉生海中，一切眾寶若無此寶，海中眾寶悉皆滅失。何等為四？一、名眾寶積聚，二、名無盡寶藏，三、名遠離熾然，四、名一切莊嚴聚，是為四寶。佛子！此四種寶，一切阿脩羅、迦樓羅、諸龍神等悉不得見，何以故？娑伽羅龍王密置深寶藏故，此四種寶端嚴方正；如來、應供、等正覺海亦有四種大智寶珠，出生一切聲聞、緣覺、學、無學智、及諸菩薩智慧大寶。何等為四？一、名無染巧妙方便清淨智寶，二、名分別演說有為無為清淨智寶，三、名分別演說一切諸法而不壞法界清淨智寶，四、名應化眾生未曾失時清淨智寶，是為如來大海四種清淨智寶。佛子！此如來四種清淨智寶一切眾生無能見者，何以故？此四種智慧大寶安置如來微密法寶藏故，菩薩慧光端嚴殊特。佛子！是為菩薩摩訶薩第四勝行，知、見如來、應供、等正覺心。<p>「復次，佛子！譬如大海有四熾然光明大寶，此四種寶悉能消竭大海無極之水。何等為四？一、名日藏光明大寶，二、名離潤光明大寶，三、名火珠光明大寶，四、名究竟無餘光明大寶。佛子！若大海中無此四寶，四域天下、金剛圍山乃至非想、非非想處皆悉漂沒。佛子！此日藏光明大寶能變海水悉成為酪，離潤光明大寶能變酪海悉成為酥，火珠光明大寶能悉熾然酥海，究竟無餘光明大寶悉然酥海永盡無餘；如來、應供、等正覺海，亦有四種智光摩尼大寶，照諸菩薩具足修習一切眾行，乃至成佛平等智慧。何等為四？一者、永息一切不善波浪智光大寶，二者、滅一切法愛智光大寶，三者、大慧智光大寶，四者、與如來等無量智光大寶。佛子！彼菩薩摩訶薩修集菩提時，起無量生死不善波浪，一切諸天、阿脩羅等悉無能止，如來以息一切不善波浪智光大寶，照耀菩薩不善波浪，令永止息，堅固安住無上三昧；以滅一切順法愛智光大寶，滅一切三昧難捨味著；以大慧智光大寶，滅一切無明淨慧通達；以與如來等無量智光大寶，以少方便出生如來智慧之地。佛子！若無如來四種智光大寶，乃至一菩薩得如來地，無有是處！佛子！是為菩薩摩訶薩第五勝行，知、見如來、應供、等正覺心。<p>「復次，佛子！譬如從水輪際，上至非想、非非想天一切三千大千世界，依虛空住，謂無色界眾生處、色界眾生處、欲界眾生處。此三界處悉依虛空，而彼虛空無有迫迮；如來智慧亦復如是，一切聲聞、緣覺、菩薩知有為法智慧，知無為法智慧，如是等一切智慧悉依如來智慧而起，悉依如來智慧而住，如來智慧無有迫迮，何以故？如來智慧無所不至故。佛子！是為菩薩摩訶薩第六勝行，知、見如來、應供、等正覺心。<p>「復次，佛子！譬如雪山頂有藥王樹，名非從根生非不從生，彼藥王樹從六百八十萬由旬，下極金剛地，水輪際生。佛子！此藥王樹若生根時，閻浮提樹一切根生；若生莖時，閻浮提樹皆悉生莖，若生枝葉華果時，閻浮提樹一切悉生枝葉華果。此藥王樹，根能生莖，莖能生根，是故名曰不從根生非不從根。佛子！此藥王樹一切諸處，皆悉生長，唯除二處，所謂地獄深阬及水輪中不得生長，而大藥王樹亦不捨生性；如來智慧大藥王樹亦復如是，從一切如來種姓中生，於過去世修習大慈悲等無量無邊功德。堅固正住，不可傾動。三世無量善根智慧，皆悉普覆一切世間，除滅一切惡道眾難，巧方便莖，淨法界枝，諸禪三昧解脫之葉，七覺意華無上解脫果，陀羅尼持初無增減。<p>「佛子！如來智慧大藥王樹，復有異名，名根堅固不壞。何以故？不捨不斷菩薩眾行，是故其根名曰不壞。彼如來智慧大藥王樹初生根時，一切菩薩悉生大慈悲根，未曾捨離一切眾生；初生莖時，一切菩薩皆悉生長堅固精進正直心莖；初生枝時，一切菩薩生長一切波羅蜜枝；初生葉時，一切菩薩生長一切淨戒威儀頭陀功德之葉；初生華時，一切菩薩善根莊嚴相好華敷；初生果時，一切菩薩得無生忍受佛記果。佛子！如來智慧大藥王樹，唯除二處不得生長，所謂：聲聞、緣覺、涅槃、地獄、深阬及諸犯戒、邪見、貪著、非法器等，而如來樹非不生長，其餘一切應受化者皆悉生長，而如來智慧大藥王樹不增不減。佛子！是為菩薩摩訶薩第七勝行，知、見如來、應供、等正覺心。<p>「復次，佛子！譬如火劫起時，三千大千世界，一切所有大地草木金剛圍山，皆悉熾然燒盡無餘。設有一人若以乾草投彼火中，寧得不然？答言：『不也，無不燒盡。』佛子！彼所投草猶可不盡。如來智慧於一切眾生、一切佛剎、一切劫數、一切諸法無不悉知，若有不知，無有是處。何以故？如來智慧不可破壞悉明達故。佛子！是為菩薩摩訶薩第八勝行，知、見如來、應供、等正覺心。<p>「復次，佛子！譬如風災壞世界時，有大風起，名曰壞散，悉能壞散磨滅大千世界金剛圍山一切萬物。爾時，三千大千世界外復有風起，名障壞散風災，不令風災得至餘方。佛子！若無此障風，十方無量無邊阿僧祇世界無不散滅；如來、應供、等正覺亦復如是，有大智風，名曰散滅一切煩惱，悉能散滅一切菩薩煩惱習氣。如來復有巧方便智風，能持一切菩薩，不令究竟盡滅墮於聲聞、辟支佛地。菩薩摩訶薩得此巧方便智風力故，能過聲聞、辟支佛地，究竟佛地。佛子！是為菩薩摩訶薩第九勝行，知、見如來、應供、等正覺心。<p>「復次，佛子！如來智慧無處不至。何以故？無有眾生無眾生身、如來智慧不具足者。但眾生顛倒，不知如來智遠離顛倒，起一切智、無師智、無礙智。佛子！譬如有一經卷如一三千大千世界，大千世界一切所有無不記錄。若二千世界等，悉記二千世界中事。小千世界等，悉記小千世界中事。四天下等，悉記四天下事。須彌山王等，悉記須彌山王事。地天宮等，悉記地天宮殿中事。欲天宮等，悉記欲界天宮殿中事。色天宮等，悉記色界天宮殿中事。若無色天宮等，悉記無色界天宮殿中事。彼三千大千世界等經卷在一微塵內，一切微塵亦復如是。<p>「時，有一人出興於世，智慧聰達，具足成就清淨天眼，見此經卷在微塵內，作如是念：『云何如此廣大經卷在微塵內而不饒益眾生耶？我當勤作方便，破彼微塵，出此經卷，饒益眾生。』爾時，彼人即作方便，破壞微塵，出此經卷，饒益眾生。佛子！如來智慧無相，智慧無礙，智慧具足，在於眾生身中，但愚癡眾生顛倒想覆，不知、不見、不生信心。<p>「爾時，如來以無障礙清淨天眼觀察一切眾生。觀已，作如是言：『奇哉！奇哉！云何如來具足智慧在於身中而不知見？我當教彼眾生覺悟聖道，悉令永離妄想顛倒垢縛，具見如來智慧在其身內，與佛無異。』如來即時教彼眾生修八聖道，捨離虛妄顛倒；離顛倒已，具如來智，與如來等，饒益眾生。佛子！是為菩薩摩訶薩第十勝行，知、見如來、應供、等正覺心。<p>「佛子！菩薩摩訶薩有如是等無量無數諸勝妙行知、見如來、應供、等正覺心。」<p>爾時，普賢菩薩欲重明此義，以偈頌曰：「欲知如來心，應解最勝智，如來智無量，最勝心亦然。十方諸世界，一切眾生類，皆悉依虛空，虛空無所依。一切法界中，眾生種種樂，方便巧智術，依最勝智起。一切諸智慧，悉依善逝智，如來最勝智，寂然無所依。聲聞緣覺乘，解脫智慧果，悉從法界起，法界無增減。最勝智如是，能起一切智，學智無學智，了達有無智。善逝無上智，出生一切智，非生非不生，皆悉無增減。譬如大海水，澤潤一切地，眾生善方便，求水無不得。大海地無念，我與眾生水，大海無增減，方便求悉得。十方諸世界，一切群生類，善逝智慧海，皆悉能潤澤。各各勤方便，修習諸法門，一切修行者，疾得智慧光。如娑伽龍王，有四妙寶珠，密置深寶藏，眾生無能見。端嚴而方正，常住於大海，因此四摩尼，生出一切寶。最勝四種智，無量不可稱，出生一切眾，無量諸智慧。安住大乘藏，無量德莊嚴，除受記菩薩，一切莫能見。譬如大海中，有四摩尼寶，光焰甚猛熱，能消大海水。若無此四寶，天地悉漂沒，大海無增減，四域皆安住。如來四種智，無量不可稱，能止諸菩薩，不善根波浪。一切三世間，欲色無色界，離我及我所，安住於虛空。善逝智亦然，一切智根本，聲聞學無學，及諸緣覺智。菩薩普饒益，無量甚深智，悉依如來智，如來智無依。如彼雪山頂，有大藥王樹，名不從根生，非不從根生。由此藥王樹，生長因緣故，悉生閻浮提，一切諸樹林。彼樹根生時，一切樹根生，莖枝葉華實，一切亦如是。清淨甚深智，如來性中生，依因如來智，出生修行智。一切菩薩行，無量諸功德，如來智樹王，平等心地生。譬如劫盡時，猛盛大火災，設人投乾草，猶可燒不盡。善逝清淨智，無量無有邊，悉能分別知，三世眾生類。又知一切劫，一切諸佛剎，如是無量法，如來悉了知。譬如劫盡時，風災名壞散，能壞諸大地，金剛及須彌。剎外有風起，名曰障散壞，若無此風者，十方悉磨滅。十力亦如是，智慧風無量，皆悉能散滅，菩薩諸煩惱。如來方便智，攝取諸菩薩，過聲聞緣覺，安住如來地。譬如微塵內，有一大經卷，三千世界等，無益眾生類。爾時有一人，出興於世間，破塵出經卷，饒益一切世。如來智如是，眾生悉具有，顛倒妄想覆，眾生不知見。如來教眾生，修習八聖道，除滅一切障，究竟成菩提。<p>「佛子！云何菩薩摩訶薩知、見如來、應供、等正覺境界？此菩薩摩訶薩成就無量無邊無礙智慧，知一切眾生，是如來境界。一切世間、一切剎、一切法、一切眾生行，如如不壞境界、無礙法界境界、實際無際境界、無量虛空境界、非境界境界，是如來境界。佛子！一切眾生無量故，如來境界無量；一切世間無量故，如來境界無量；乃至非境界境界無量故，如來境界無量；非境界至一切處而無所至，如來境界亦復如是。<p>「佛子！菩薩摩訶薩知心境界是如來境界。如心境界無量故，如來境界無量。何以故？隨心無量，出生智慧亦復如是。<p>「佛子！譬如大龍隨心降雨，雨不從內亦不從外；如來境界，亦復如是，隨心所念，於念念中出生無量不思議智。彼諸智慧，悉無來處。佛子！一切大海水皆從龍王心願所起；如來智海亦復如是，悉從大願力起。佛子！如來智海無量無邊，不可言說、不可思議。我說小諭，汝今諦聽：佛子！此閻浮提內流出二千五百河水，悉入大海。俱耶尼內流出五千河水，悉入大海。弗婆提內流出八千四百河水，悉入大海。欝單越內流出一萬河水，悉入大海。佛子！此四天下內如是二萬五千九百河水，悉入大海。佛子！於意云何此水多少？」<p>答言：「甚多。」<p>「佛子！復有十光明龍王，雨大海中，悉過前水。百光明龍王，雨大海中，復悉過前。大莊嚴龍王，雨大海中，復悉過前。摩那斯龍王，雨大海中，復悉過前。大雷龍王，雨大海中，復悉過前。難陀跋難陀龍王，雨大海中，復悉過前。無量光明龍王，雨大海中，復悉過前。流注不斷龍王，雨大海中，復悉過前。大勝龍王，雨大海中，復悉過前。金剛光明龍王，雨大海中，復悉過前。佛子！如是等八十億龍王，各雨大海，展轉過前。娑伽羅龍王太子，名曰佛生，雨大海中，復悉過前。<p>「佛子！彼十光明龍王所住淵池，流入大海，復悉過前。百光明龍王所住淵池，流入大海，復悉過前。大莊嚴龍王所住淵池，流入大海，復悉過前。摩那斯龍王所住淵池，流入大海，復悉過前。大雷龍王所住淵池，流入大海，復悉過前。難陀跋難陀龍王所住淵池，流入大海，復悉過前。無量光明龍王所住淵池，流入大海，復悉過前。流注不斷龍王所住淵池，流入大海，復悉過前。大勝龍王所住淵池，流入大海，復悉過前。金剛光明龍王所住淵池，流入大海，復悉過前。如是等廣說，乃至娑伽羅龍王太子所住淵池，流入大海，復悉過前。佛子！如彼十龍王及八十億龍王，乃至娑伽羅龍王太子，雨大海中及其淵池，皆悉不及娑伽羅龍王所雨大海；娑伽羅龍王所住淵池，涌出流入大海倍復過前。彼涌流水青瑠璃色，盈滿大海，涌出有時。是故，海潮常不失時。佛子！如是大海，其水無量、珍寶無量、眾生無量、大地無量。佛子！於意云何彼大海水為無量不？」<p>答言：「實爾。其水深廣，不可為諭。」<p>「佛子！如是海水深廣無量，於如來無量智海，百分不及其一，乃至不可為譬；但隨所應化，為作譬諭。佛子！菩薩摩訶薩知、見如來智海，深廣無量。從初發心乃至不斷菩薩無量行故，知、見道品寶無量不斷三寶故，知、見無量眾生歡喜長養一切聲聞、學、無學及緣覺故，知、見大地無量從歡喜地乃至究竟無礙智地故。佛子！是為菩薩摩訶薩知、見如來、應供、等正覺境界，無量饒益一切眾生無量智慧故。」<p>爾時，普賢菩薩欲重明此義，以偈頌曰：「離垢淨境界，無量不可稱，殊勝願力故，一切無有量。譬如心境界，無量無有邊，一切諸十力，境界亦如是。譬如大龍王，不離於本處，以心願力故，其雨無有量。雨水無從來，亦無有去處，龍王願力故，隨心雨無量。一切十方剎，十力亦如是，本無所從來，去亦無所至。無量諸境界，悉從心緣起，一切諸法界，皆入一毛道。譬如大海水，無量無有邊，眾生及珍寶，大地亦無量。海水常湛然，皆悉同一味，隨眾生受用，其味各不同。最勝亦如是，智慧海無量，三寶最勝故，是故寶無量，聲聞學無學，辟支佛無量，具修無上道，故說地無量。<p>「佛子！云何菩薩摩訶薩知、見如來、應供、等正覺行？此菩薩摩訶薩知、見如來無礙行、如如行，是如來行如如，過去不滅，未來不至，現在不起，如來行亦如是，不滅、不至、不起。佛子！譬如法界無量無縛。何以故？法界無身故。如來行亦如是，無量無縛。何以故？如來行無身故。佛子！譬如鳥飛虛空，經百千年所遊行處不可度量；未遊行處亦不可量。何以故？虛空無分齊故。如來、應供、等正覺行亦復如是，若使有人於百千億那由他劫，分別解說如來之行；已解說者不可限量，未解說者亦不可量。何以故？如來行無分齊故。佛子！如來、應供、等正覺，住如來住，無所住故；而能普為一切眾生，示現開導如來之行，眾生見已出過一切諸障礙道。佛子！譬如金翅鳥王，飛行虛空，安住虛空，以清淨眼觀察大海龍王宮殿，奮勇猛力，以左右翅博開海水，悉令兩闢，知龍男女有命盡者，而撮取之。如來、應供、等正覺金翅鳥王亦復如是，安住無礙虛空之中，以清淨眼觀察法界諸宮殿中一切眾生，若有善根已成熟者，奮勇猛十力、止觀兩翅，博開生死大愛海水，隨其所應出生死海，除滅一切妄想顛倒，安立如來無礙之行。<p>「佛子！譬如日月周行虛空，不作是念：『我行虛空從何所來？去至何所？』如來亦復如是，周行無礙解脫虛空，分別一切法界，饒益一切眾生，廣作佛事，如來不作是念：『我有去來。』佛子！菩薩摩訶薩以如是等無量無邊勝行，知、見如來、應供、等正覺行。」<p>爾時，普賢菩薩欲重明此義，以偈頌曰：「譬如如無盡，無生亦無滅，亦無有方處，求之不可見。如來亦如是，境界不可量，遠離於三世，其性悉如如。譬如諸法界，非界非不界，非有亦非無，非量非無量。功德持如是，所行不可量，非有亦非無，其身本無故。如鳥飛虛空，經由百千年，行處未行處，皆悉不可量。若人百千劫，演說如來行，已說及未說，皆悉不可量。譬如金翅鳥，安住於虛空，觀察龍王宮，撮取其男女。十力亦如是，安住如來行，善根純熟者，令出煩惱海。譬如淨日月，周行於虛空，安樂一切眾，不念我能爾。如來亦如是，遊行諸法界，度脫一切眾，不念我能度。<p>「佛子！云何菩薩摩訶薩知、見如來、應供、等正覺菩提？此菩薩摩訶薩知、見菩提，解一切義，滅除疑惑，不二等覺，無相、無行、無退、無量、無邊、無縛、無脫，遠離二邊知處非處；知一切字一切語言法，知一切眾生心心所行，知一切根煩惱習性，於一念中悉知三世一切諸法。佛子！譬如大海為一切眾生色像之印，是故大海說名為印；如來、應供、等正覺菩提亦復如是，一切眾生心念諸根，現菩提中，而無所現，故說如來為一切覺。<p>「佛子！一切諸佛菩提，一切文字所不能記，一切語言所不能說，不可為譬，但隨所應如來為之分別演說。佛子！如來、應供、等正覺成菩提時，住佛方便，得一切眾生等身；得一切法等身；得一切剎等身；得一切三世等身；得一切如來等身；得一切諸佛等身；得一切語言等身；得一切法界等身；得虛空界等身；得無礙法界等身；得出生無量界等身；得一切行界等身；得寂滅涅槃界等身。佛子！隨如來所得身，當知音聲及無礙心亦復如是，如來具足如是等三種清淨無量。佛子！如來身中，悉見一切眾生發菩提心，修菩薩行，成等正覺，乃至見一切眾生寂滅涅槃，亦復如是，皆悉一性。以無性故；無相、無盡、無生、無滅故；我、非我性故；眾生、非眾生性故；覺、無所覺故；法界無自性故；虛空界無自性故；如是等覺一切無性無盡智、自然智，一切如來無極大悲度脫眾生。<p>「佛子！譬如虛空界，世界若成、若敗，常無增減。何以故？虛空無生滅故。如來、應供、等正覺菩提，若成、未成，常無增減，一性無性，捨離眾性。<p>「佛子！設有一人出興於世，彼能化作恒沙等心。彼一一心，悉能化作恒沙如來，無色、無形，如是恒沙等劫，常化不絕。於意云何？彼化如來寧為多不？」<p>答曰：「我知仁意，若化、不化，等無有異。」<p>「善哉！善哉！佛子！誠如所言。佛子！設使一切眾生於一念中，悉成正覺，若成、未成，皆悉平等。何以故？菩提無性故。無增無減，如來菩提皆悉一性，所謂：無性。佛子！是為菩薩摩訶薩知、見如來、應供、等正覺菩提。佛子！如來、應供、等正覺，成正覺已，正受三昧，名曰善覺。正受三昧已，得菩提身數，與一切眾生身等。如一三昧，一切三昧、一切法門，亦復如是。佛子！是為菩薩摩訶薩知、見如來、應供、等正覺菩提身。<p>「復次，佛子！菩薩摩訶薩於一毛道，悉知一切眾生等如來之身；如一毛道，一切毛道、一切法界處亦復如是。何以故？如來菩提身，無處不至、無處不有故。如來、應供、等正覺本求菩提，勤修精進，往詣道場菩提樹下，處師子座，成最正覺，究竟菩提。<p>「復次，佛子！此菩薩摩訶薩自知身中悉有一切諸佛菩提。何以故？彼菩薩心不離一切如來菩提故。如自心中，一切眾生心中，亦復如是，無量無邊，無處不有，不可破壞，不可思議。佛子！菩薩摩訶薩以如是等無量無邊不可思議方便法門，知、見如來、應供、等正覺菩提。」<p>爾時，普賢菩薩欲重明此義，以偈頌曰：「菩提非二法，遠離於二邊，除滅一切惡，平等覺諸法。了達一切法，皆悉如虛空，非我非無我，等覺一切法。譬如諸大海，一切眾生類，色像悉顯現，故說一切印。十方世界中，一切眾生類，無上菩提海，無法而不現。譬如虛空性，世界成壞時，若成若未成，虛空無增減。最勝亦如是，無上菩提道，若覺若未覺，一性亦無性。譬如無量劫，念念化諸佛，若化若不化，皆悉等無異。設一切眾生，一時成正覺，若成若未成，菩提無增減。最勝有三昧，名曰為善覺，道場成菩提，逮得此三昧。普放無量光，一切眾生等，除滅一切闇，開悟諸群生。三世一切劫，佛剎及諸法，諸根心心法，一切虛妄法。於一佛身中，此法皆悉現，是故說菩提，無量無有邊。<p>「佛子！云何菩薩摩訶薩知、見如來、應供、等正覺轉法輪？此菩薩摩訶薩知、見如來一切願、一切法，轉無所轉，本無所起，三轉圓滿，皆悉清淨，悉能遠離一切邪見，離欲際非際。一切諸法，如虛空際不可言說，一切法寂滅涅槃性故；菩薩摩訶薩知、見一切文字，一切語言法，悉轉法輪，如來音聲無所不至故；知、見法輪如響，真實法性故；知、見一切音聲皆是一聲，如來以此而轉法輪，佛轉法輪無有主故；知、見轉法輪無漏無盡，內外無所有故。<p>「佛子！譬如文字，於無量無數劫說不可盡；如來、應供、等正覺轉正法輪，亦復如是，一切文字，一切語言，說不可盡。如來法輪悉入一切語言、文字而無所住。佛子！譬如字章，悉入一切字數、一切事數、一切語言數、一切算數、一切世間、出世間而無所住。如來音聲亦復如是，於一切處，無所不入，於一切眾生、一切法、一切業、一切報、一切心，亦無所住。一切眾生諸語言法，皆為法輪音聲所攝。何以故？一切音聲不離法輪音聲故。<p>「復次，佛子！此菩薩摩訶薩知、見如來、應供、等正覺出生法門轉法輪。何等為如來出生法門轉法輪？如來以一切眾生念念心心行等音聲，為一切眾生而轉法輪。何以故？佛子！如來、應供、等正覺有三昧，名曰究竟無礙無畏，如來正受三昧，而轉法輪。如來入此三昧已，出生一切眾生等音，於一一音中，復生一切眾生等音，而轉法輪，悉令眾生皆大歡喜。佛子！若如是知轉法輪者，當知是人，則為隨順一切佛家，不如是知，則不隨順諸如來家。佛子！是為菩薩摩訶薩知、見如來、應供、等正覺轉法輪。」<p>爾時，普賢菩薩欲重明此義，以偈頌曰：「如來轉法輪，三世無不至，所轉無所轉，求之不可得。譬如諸文字，說之不可盡，十力亦如是，轉法輪無盡。譬如章文字，悉入一切數，所入無所入，法輪亦如是。普入一切音，所入無所入，彼亦無自性，能令一切喜。出過一切數，究竟成菩提，欲說真實義，是故入三昧。以彼三昧力，出生妙音聲，悉與眾生等，而轉正法輪。又復悉於彼，一一諸音聲，出生無量音，眾生語言法。大自在無念，我出彼眾音，隨其受化者，一切無不聞。譬如諸文字，不內亦不外，無漏不可盡，亦復無積聚。十力亦如是，轉清淨法輪，無漏不可盡，諸佛大神力。
。
<juan>大方廣佛華嚴經卷第三十六<p>之四<p>寶王如來性起品第三十二之四<p>「佛子！云何菩薩摩訶薩知、見如來、應供、等正覺大般涅槃？此菩薩摩訶薩欲知、見如來、應供、等正覺大般涅槃者，當如是知如如般涅槃，如來大般涅槃亦復如是。如實際、如法界、如虛空界、如實性、如離欲際、如無相際、如我性際、如一切法性際、如真實際般涅槃，如來大般涅槃亦復如是。何以故？涅槃非生滅法，若法不生，當知不滅，去無所至。<p>「佛子！如來、應供、等正覺不為菩薩演說顯現如來究竟涅槃。何以故？欲令諸菩薩於一念中，普見三世一切諸佛悉現前故。出生一切如來妙色，亦復不起二不二想。何以故？菩薩摩訶薩遠離諸想，無染著故。<p>「佛子！但如來欲令眾生歡喜，故出現於世；欲令眾生憂悲感慕，故示現涅槃。其實如來無有出世，亦無涅槃。何以故？如來常住如法界故；為化眾生，示現涅槃。<p>「佛子！設有日出照現世間，圓滿明淨與法界等，於一切世界淨水器中，影無不現。日無是念：『我能普現一切淨水。』佛子！彼時或有一水器破，日影不現。於意云何？彼影不現，豈日過耶？」<p>答曰：「不也！水器破，故日影不現。」<p>「佛子！如來智慧圓滿淨日，一念出現，悉能照明一切世界、一切法界、一切眾生，滅除垢濁，淨心水器，影無不顯，常現在前；但破器濁心眾生，不見如來法身影像，應見涅槃而得度者。是故，如來現般涅槃，其實如來不生不滅，永無滅度。佛子！譬如大火，於一切世界能為火事，焚燒草木無不盡者。有時彼火至無草木城邑聚落，自然而滅。於意云何？一切世間火悉滅不？」<p>答曰：「不也！」<p>「如來、應供、等正覺亦復如是，於一切世界施作佛事，或一佛剎化度已周，示現涅槃。於意云何？一切世界如來悉滅度耶？」<p>答曰：「不也！」<p>「佛子！是為菩薩摩訶薩知、見如來、應供、等正覺大般涅槃。<p>「復次，佛子！如大幻師，善知幻術。安住此術，於三千大千世界、一切城邑聚落、大王之都；普現幻身，住持幻身，壽命無盡。時，此幻師於彼城邑聚落、大王之都，隨事訖處，便捨幻身。於意云何？為三千大千世界幻身悉捨滅耶？」<p>答曰：「不也！」<p>「如來、應供、等正覺亦復如是，善知大慧幻術，具足出生巧方便慧，於一切法界普能示現如來幻身，常住如法界，究竟如虛空，隨諸佛剎教化度脫，已周訖處，示現涅槃；當知不以一佛剎示現涅槃故，如來究竟永滅度也。佛子！是為菩薩摩訶薩知、見如來大般涅槃。<p>「復次，佛子！如來示現般涅槃時，先入不動三昧。入三昧已，於一一身各放無量億千那由他大光；一一光明各出無量阿僧祇妙寶蓮華；一一蓮華各有不可說不可說妙寶華鬚；一一華鬚各有寶師子座；一一座上各有如來結跏趺坐。彼時所現諸如來身，悉與一切眾生數等。功德具足，相好莊嚴，究竟本願。時，有眾生善根熟者見如來，身心皆調伏稟受道化，彼如來身究竟安住，盡未來際，隨一切眾生所應受化，未曾失時。彼如來身無有處所，非實非虛。如來但欲究竟過去諸大願故；欲令眾生長養諸善根故；應現其身常住不滅。佛子！是為菩薩摩訶薩知、見如來、應供、等正覺大般涅槃。<p>「復次，佛子！此菩薩摩訶薩知、見如來涅槃無量無邊究竟法界無所障礙，不生、不滅，淨如虛空，安住實際，隨其所應而示現之。本願所持，不捨一切眾生、一切佛剎、一切諸法。」<p>爾時，普賢菩薩欲重明此義，以偈頌曰：「譬如圓滿日，一切法界等，影現一切水，唯除諸破器。最勝亦如是，普現一切世，眾生無信心，謂佛入涅槃。譬如猛盛火，焚燒一切物，無草木聚落，火則自然滅。最勝亦如是，充滿於法界，究竟諸佛事，示現入涅槃。譬如大幻師，示現無量身，如來亦如是，普現一切身。究竟諸佛事，示現般涅槃，隨應受化者，以此而示現。最勝有三昧，名曰不可動，究竟佛事已，然後入此定。念出無數佛，又放無量光，光有無量華，華有無量佛。最勝無量身，充滿諸法界，積集功德者，一切無不見。善逝淨法身，無量法界等，壽命淨莊嚴，一切悉具足。猶如無生性，如來興亦然，猶如無生性，涅槃亦如是。悉離語言道，不可為譬諭，天中天難勝，具足一切德。<p>「佛子！云何菩薩摩訶薩知、見於如來、應供、等正覺所見聞恭敬供養所種善根？此菩薩摩訶薩知、見於如來所見聞恭敬供養所種善根，皆悉不虛，功德無盡；離一切愛，究竟解脫，果報不虛，滿足諸願，於一切有為法中，不可窮盡，而能隨順無為智慧，起諸佛智究竟未來際，具足一切諸如來地。佛子！譬如丈夫食少金剛，終竟不消要從身過；至金剛輪際，然後乃住。所以者何？以彼金剛不可消故如是。佛子！於如來所少植善根，能壞一切有為煩惱，乃至究竟如來涅槃智慧，然後乃住。所以者何？於如來所植諸善根不可盡故。佛子！譬如須彌山等大乾草聚，若有人持如芥子火，悉能燒盡。何以故？火性悉能燒故。佛子！於如來所種少善根亦復如是，悉能燒滅一切煩惱，無有遺餘，究竟涅槃。何以故？於如來所種諸善根性究竟故。佛子！譬如雪山有大藥王，名曰善現，若有見者，眼得清淨；若有聞者，耳得清淨；若聞香者，鼻得清淨；若嘗味者，舌得清淨；若有觸者，身得清淨；若取彼地土，悉能除滅無量眾病，安隱快樂；如來、應供、等正覺無上藥王亦復如是，常以一切諸方便行饒益眾生。若有得見如來色身，眼得清淨；若有得聞如來名號，耳得清淨；若有得聞如來戒香，鼻得清淨；若有得味如來法味，舌得清淨，得金剛廣長清淨舌根，悉能演說一切言音；若有得觸如來光者，彼人即得清淨色身，究竟逮得無上法身；若有念如來者，得念佛三昧，正念不亂；若有得經卷地如來塔廟，禮拜供養，彼眾生等具足善根，滅煩惱患，得賢聖樂。佛子！乃至不信邪見眾生，見聞佛者，彼諸眾生於見聞中所種善根果報不虛，乃至究竟涅槃，斷一切惡諸不善根，具足善根。佛子！於如來所見聞供養恭敬所種善根不可言說，不可為諭。何以故？如來不可思議，過思議故；但隨所應，佛為作諭。佛子！是為菩薩摩訶薩知、見於如來所見聞恭敬供養種諸善根。」<p>爾時，諸菩薩摩訶薩白普賢菩薩言：「佛子！當何名此經？云何奉持？」<p>「佛子！此經名為一切諸佛微密法藏。一切世間不能思議，如來所印大智光明開發示現如來種性；長養一切菩薩功德，一切世間無能破壞；隨順一切如來境界，令一切眾生皆悉清淨；分別演說佛究竟法。佛子！如是經典，但為乘不思議乘菩薩摩訶薩一向專心求菩提者分別解說，不為餘人。何以故？此經不入一切眾生之手，唯除菩薩。佛子！譬如轉輪聖王所有七寶，因此寶故，行轉輪王法。聖王七寶無堪持者，唯除第一夫人所生太子，具足成就聖王相者。佛子！若轉輪王無此太子具眾德者，王命終後，此諸寶等自然散滅。佛子！此經如是不入一切眾生之手，唯除如來法王真子：從諸如來種姓家生，種如來相諸善根者；若無此等佛之真子，斯經則滅。何以故？一切聲聞、緣覺不聞此經，何況受持、書寫、解說，無有是處。唯除菩薩摩訶薩能自誦持、書寫經卷。佛子！是故菩薩摩訶薩聞此經者，歡喜恭敬，頂戴受持。何以故？菩薩摩訶薩信樂此經，少作方便，必決定得無上菩提。佛子！菩薩摩訶薩雖無量億那由他劫，行六波羅蜜，修習道品善根，未聞此經，雖聞不信，受持隨順，是等猶為假名菩薩，不從如來種姓家生。佛子！若菩薩摩訶薩得聞此經，聞已信向受持隨順，當知此等為真佛子，從佛家生，隨順一切如來境界，具足一切菩薩正法，安住一切種智境界，遠離一切世間諸法，出生長養如來所行，到一切菩薩諸法彼岸，於如來自在正法心無疑惑，究竟安住無師之地，深入一切如來境界。佛子！菩薩摩訶薩聞此經已，應當發平等意、行無量心，遠離一切虛妄之想，究竟直心面對，正念一切如來，修習平等清淨，猶如虛空；分別觀察一切菩薩行業與法界等，具足成就一切智智，遠離一切世間垢濁，發清淨心，充滿一切十方世界，深入一切菩薩法門，平等觀察三世諸佛，具足善根功德智慧，深入此等一切諸法，而無所入，不念一法，不念二法，悉平等觀無量諸法。佛子！菩薩摩訶薩成就如是等功德，少作方便，得無師智。」<p>爾時，普賢菩薩欲重明此義，以偈頌曰：「若見聞如來，恭敬及供養，所植諸善根，無量不可稱。一切有為中，不可得窮盡，寂滅諸煩惱，離苦得涅槃。譬如有一人，吞服少金剛，究竟不可消，下至金剛際。如是十力所，見聞供養福，具足金剛智，煩惱滅無餘。譬如乾草積，等彼須彌山，投火如芥子，燒盡悉無餘。如是善逝所，若植少功德，燒滅諸煩惱，正趣到涅槃。譬如雪山中，有大藥王樹，見聞嗅味觸，除滅一切患。十力亦如是，若有見聞者，修習勝功德，究竟成菩提。」<p>爾時，十方不可說不可說百千億那由他佛剎微塵等世界，六種震動：東涌西沒、西涌東沒、南涌北沒、北涌南沒、邊涌中沒、中涌邊沒；及十八相動，所謂：動、遍動、等遍動，起、遍起、等遍起，覺、遍覺、等遍覺，震、遍震、等遍震，吼、遍吼、等遍吼，涌、遍涌、等遍涌。<p>爾時，佛神力故，法如是故，雨眾華雲，勝過諸天；雨寶衣雲、蓋雲、幢雲、幡雲、香雲、塗香雲、鬘雲、莊嚴雲、眾寶雲、菩薩讚歎雲、菩薩身雲、三藐三菩提雲，普令不可思議世界皆悉清淨，雨如來妙音聲雲，充滿無量無邊法界。如此四天下，佛神力故，令諸菩薩皆大歡喜，一切十方亦復如是。<p>爾時，十方各過八十不可說百千億那由他佛剎微塵等世界之外，各有八十不可說百千億那由他世界微塵等如來，悉現其身，若近對面，同號普賢。現已，咸作是言：「善哉！善哉！佛子！乃能承佛神力，隨順深法解說不可思議如來性起正法。佛子！我等諸佛亦說此法，十方一切諸佛及諸菩薩亦復如是；說此經時，百千佛剎微塵等菩薩，得菩薩一切明，一切三昧，授一生記，當成阿耨多羅三藐三菩提。一佛剎微塵等眾生，發菩提心，我等悉與授記，於未來世當成佛道，悉同一號，號佛勝境界。是故，我等普為未來諸菩薩故，護持此經，令久住世。如此四天下所度眾生，十方無量阿僧祇不可思議、不可稱、不可量、不可說法界、虛空界等一切世界所度眾生，亦復如是。盧舍那佛本願力故，法如是故，善根力故，如來無盡智故，如來不失時故，隨其所應化菩薩故，廣行普賢菩薩行故，示現一切種智故。」<p>爾時，十方各過十不可說百千億那由他佛剎微塵等世界之外，各有十不可說百千億那由他佛剎微塵等菩薩，來詣此土，充滿一切法界，示現菩薩大妙莊嚴，放大光明網，震動一切世界，壞散一切諸魔宮殿，除滅一切惡道諸難，照明一切如來功德，讚歎一切如來正法，普雨無量無邊供養雲雨，示現無量種種異身，示現己身，是無量諸佛法門之器。時，彼諸菩薩承佛神力，各作是言：「善哉！善哉！佛子！乃能說是如來不可壞法。佛子！我等一切悉名普賢，於普光明世界普勝如來所淨修梵行；彼諸佛所亦說是經：如是句，如是味，如是行，如是相貌。佛子！我等承佛神力故，法如是故，於彼世界來詣此土，為汝作證。一切十方盡法界、虛空界等一切世界，亦復如是。」<p>爾時，普賢菩薩承佛神力，觀察一切諸菩薩眾。欲重明如來性起正法，欲說如來無量功德，欲明如來正法不可沮壞，欲生一切菩薩無量智慧法明，欲說一切具足佛法，欲觀察一切群生類心，欲隨所應化不失時，欲分別一切無量無邊菩薩正法，欲顯現一切如來變化自在莊嚴，欲明一切如來一身無異，欲出生一切菩薩無量本行，以偈頌曰：「一切諸如來，所成就威儀，舉世悉稱譽，無能為譬諭。為饒益眾生，令悉開解故，以非諭為諭，顯現真實義。如是微密法，無量劫難聞，精進智慧者，乃聞如來藏。若有聞此經，歡喜恭敬者，此等已過去，供養無量佛。當知如此人，諸天常讚歎，一切諸善逝，攝取常守護。一切諸善逝，世上世間勝，最勝歡喜眾，此經為內藏。能出生無量，一切白淨道，是故離放逸，一心常奉持。」<p>之一<p>大方廣佛華嚴經離世間品第三十三之一<p>爾時，世尊在摩竭提國寂滅道場普光法堂，坐蓮華藏寶師子座，成等正覺；念不二念，無相念；住佛所住，等一切佛；到無礙趣，得不還法，無礙境界，住不思議，遠離三世；於一切世界普現其身，知一切法具足成就一切妙行，永滅疑惑，離虛妄身，能與一切菩薩無量智慧，住佛無二法，究竟到彼岸，具足如來不可沮壞智慧法門，究竟無量無邊虛空、法界等如來諸地；與百千億那由他不可說一切佛剎微塵等菩薩摩訶薩俱，悉是一生當成阿耨多羅三藐三菩提，各從十方世界來集，具足成就一切菩薩方便智慧，善巧方便，調伏眾生，悉令安住菩薩正法，分別了知一切世界，觀察明達解脫境界，悉已除滅一切虛妄，具足成就一切妙行，善攝眾生深入無量巧方便法，善知一切眾生果報，善知一切眾生心，使諸根境界方便；三世一切諸佛所說句味及義，善聞受持，廣為人說；善入無量無邊世間，離世間法；善能解了諸有為法，皆悉無二；於一念中得一切佛智，於念念中，善能示現成等正覺，令一切眾生發菩提心，成等正覺；入一眾生境界，善知一切眾生心之境界，不捨如來地，現菩薩身，得不退轉一切智地，不捨菩薩行，深入無行智，為一切眾生故，於無量無數劫修菩薩行，於無量無數劫，難得值遇菩薩之寶，轉正法輪，調伏眾生，悉令逮得明淨法眼，成就三世一切諸佛淨住行願，具足如是等無量無邊功德。一切諸佛盡未來劫說不可盡，其名曰：普賢菩薩、普正法菩薩、普化菩薩、普慧菩薩、普眼菩薩、普光菩薩、普觀察菩薩、普照菩薩、普幢菩薩、普覺菩薩，如是等百萬億那由他不可說佛剎微塵等菩薩摩訶薩，皆悉具足普賢行願。隨諸世界有佛興世，悉能往詣請轉法輪，悉能受持諸佛正法，令一切佛種姓不斷，悉能了達一切諸佛次第授記，隨諸世界成等正覺，轉淨法輪於無佛世界，現身為佛，出興于世，令有染者，悉得清淨，除滅一切菩薩業障，入無礙法界。<p>爾時，普賢菩薩正受三昧，其三昧名佛華嚴；入三昧已，十方一切世界，六種十八相震動，出微妙音，一切世界無不聞者，然後安詳從三昧起。<p>爾時，普慧菩薩知諸菩薩大眾雲集，問普賢菩薩言：「佛子！何等為諸菩薩摩訶薩依果？何等為奇特想？何等為行？何等為善知識？何等為勤修精進？何等為正希望？何等為成就眾生？何等為戒？何等為自知受記法？何等為入？何等為入如來？何等為入眾生心行？何等為入世界？何等為入劫？何等為說三世？何等為入三世間？何等為離憂心無厭悔？何等為無壞智？何等為陀羅尼？何等為知分別說佛？何等為發普賢心？何等為普賢願行法？何等為大悲？何等為發菩提心因緣？何等為於善知識起恭敬心？何等為清淨？何等為波羅蜜？何等為隨順覺知？何等為決定智？何等為力？何等為平等？何等為佛法句？何等為說法？何等為受持？何等為辯？何等為勝法？何等為無著？何等為平等心？何等為出生智慧？何等為變化？何等為持？何等為大正希望？何等為深入佛法？何等為依止？何等為發無畏心？何等為除滅一切疑惑發無疑心？何等為不思議？何等為巧方便微密語？何等為巧方便分別智？何等為正受三昧？何等為一切處？何等為法門？何等為通？何等為明？何等為解脫？何等為園林？何等為宮殿？何等為樂？何等為莊嚴？何等為發不動心？何等為不捨深心？何等為智觀察？何等為分別法？何等為無垢？何等為智印？何等為智慧光明？何等為不可稱量住？何等為無懈怠心？何等為須彌山王正直之心？何等為深入智慧大海成無上菩提？何等為寶住？何等為發金剛心莊嚴大乘？何等為發大事？何等為究竟大事？何等為不壞信？何等為授記？何等為善根迴向？何等為得智慧？何等為發無量無邊廣心？何等為藏？何等為調順？何等為自在？何等為眾生自在？何等為剎自在？何等為法自在？何等為身自在？何等為願自在？何等為境界自在？何等為智自在？何等為通自在？何等為神力自在？何等為力自在？何等為遊戲神通？何等為勝行？何等為力？何等為無畏？何等為不共法？何等為業？何等為身？何等為身業？何等為淨身業？何等為口？何等為淨口業？何等為淨口業得諸守護？何等為口業成辦大事？何等為心？何等為發心？何等為心滿？何等為根？何等為直心？何等為深心？何等為方便？何等為樂修？何等為解脫深入世界？何等為入眾生性？何等為習氣？何等為熾然？何等為趣？何等為具足法？何等為退失佛法？何等為離生？何等為決定法？何等為出生佛道法？何等為得善男子名號？何等為道？何等為無量道？何等為道具？何等為修道？何等為莊嚴道？何等為足？何等為手？何等為腹？何等為藏？何等為心？何等為莊嚴？何等為器仗？何等為頭？何等為眼？何等為耳？何等為鼻？何等為舌？何等為身？何等為意？何等為行？何等為住？何等為坐？何等為臥？何等為住？何等為行？何等為觀察？何等為周遍觀察？何等為奮迅？何等為師子吼？何等為淨施？何等為淨戒？何等為淨忍？何等為淨精進？何等為淨禪？何等為淨慧？何等為淨慈？何等為淨悲？何等為淨喜？何等為淨捨？何等為義？何等為法？何等為功德具？何等為智具？何等為明足？何等為求法？何等為明了法？何等為向法？何等為魔？何等為魔業？何等為捨離魔業？何等為見佛？何等為佛業？何等為慢業？何等為智業？何等為魔攝持？何等為佛攝持？何等為法攝持？何等為住兜率天所行事業？何等為兜率天示現命終？何等為示現降神母胎事？何等為示現微細趣？何等為生？何等為大莊嚴？何等為遊行七步？何等為示現童子地？何等為示現采女眷屬？何等為示現捨家出家？何等為示現苦行？何等為往詣道場？何等為坐道場？何等為坐道場時顯奇特相？何等為示現降魔？何等為成等正覺？何等為轉法輪？何等為因轉法輪得白淨法？佛子！何等為如來、應供、等正覺示現大般涅槃？善哉佛子！如向所問，願具演說。」<p>爾時，普賢菩薩摩訶薩告普慧等諸菩薩言：「佛子！菩薩摩訶薩有十種依果。何等為十？所謂：菩提心依果，究竟不忘失故；善知識依果，隨順和合故；善根依果，長養諸善根故；諸波羅蜜依果，究竟修行故；一切法依果，永出生死故；諸願依果，長養菩提故；諸行依果，廣修習故；菩薩依果，一生補處故；供養佛依果，信心不壞故；一切如來依果，正教離顛倒故。佛子！是為菩薩摩訶薩十種依果，若菩薩摩訶薩住此依果，則得如來無上智依果。<p>「佛子！菩薩摩訶薩有十種奇特想。何等為十？所謂：於一切善根，生自善根想；於一切善根，生菩提種子想；於一切眾生，生菩提器想；於一切願，生自願想；於一切法，生出生死想；於一切行，生自行想；於一切法，生佛法想；於一切語言，生語言道想；於一切佛，生慈父想；於一切如來，生無二想。佛子！是為菩薩摩訶薩十種奇特想，若菩薩摩訶薩安住此想，則得無上巧妙方便轉一切想。<p>「佛子！菩薩摩訶薩有十種行。何等為十？所謂：令一切眾生，專求正法行，善根淳熟行，善學一切戒行，長養一切善根行，一心不亂修三昧行，分別一切諸智慧行，修習一切所修行，莊嚴一切世界行，恭敬供養善知識行，恭敬供養諸如來行。佛子！是為菩薩摩訶薩十種行，若菩薩摩訶薩安住此行，則得如來無上大智行。<p>「佛子！菩薩摩訶薩有十種善知識。何等為十？所謂：能令安住菩提心善知識，能令修習善根善知識，能令究竟諸波羅蜜善知識，能令分別解說一切法善知識，能令安住成熟一切眾生善知識，能令具足辯才隨問能答善知識，能令不著一切生死善知識，能令於一切劫行菩薩行心無厭倦善知識，能令安住普賢行善知識，能令深入一切佛智善知識。佛子！是為菩薩摩訶薩十種善知識。<p>「佛子！菩薩摩訶薩有十種勤修精進。何等為十？所謂：教化一切眾生勤修精進，入一切法勤修精進，令一切世界清淨勤修精進，究竟一切菩薩所學勤修精進，令一切眾生滅一切惡勤修精進，除滅一切地獄、餓鬼、畜生、閻羅王苦勤修精進，降一切魔勤修精進，為一切眾生作清淨眼勤修精進，恭敬供養一切諸佛勤修精進，令一切如來皆悉歡喜勤修精進。佛子！是為菩薩摩訶薩十種勤修精進，若菩薩摩訶薩住此精進，則具如來無上精進波羅蜜。<p>「佛子！菩薩摩訶薩有十種正希望。何等為十？所謂：自住菩提心，亦令眾生住菩提心正希望；自離忿諍，亦令一切眾生離於忿諍正希望；自離愚癡，安住佛法，亦令眾生捨離愚癡，安住佛法正希望；自修善根，專求正法，亦令眾生修習善根，專求正法正希望；自究竟諸波羅蜜，得到彼岸，亦令眾生究竟諸波羅蜜，得到彼岸正希望；自生如來種姓家，亦令眾生生如來種姓家正希望；自深入觀一切法無盡性，亦令眾生深入觀一切法無盡性正希望；自不誹謗一切佛法，亦令眾生不誹謗一切佛法正希望；自滿一切智願，亦令眾生滿一切智願正希望；自深入一切如來無盡智藏，亦令眾生深入一切如來無盡智藏正希望。佛子！是為菩薩摩訶薩十種正希望，若菩薩摩訶薩安住此法，則得如來無上平等大智正希望。<p>「佛子！菩薩摩訶薩有十種法，成就眾生。何等為十？所謂：布施成就眾生，色身端嚴成就眾生，說法成就眾生，同意成就眾生，無染著成就眾生，歎菩薩行成就眾生，示現一切世界熾然成就眾生，歎如來功德成就眾生，示現神力自在成就眾生，種種巧方便微密隨順世間行成就眾生。佛子！是為菩薩摩訶薩十種成就眾生，若菩薩摩訶薩安住此法，則能成就一切眾生。
。
<juan>大方廣佛華嚴經卷第三十七<p>之二<p>離世間品第三十三之二<p>「佛子！菩薩摩訶薩有十種戒。何等為十？所謂：不壞菩提心戒；離聲聞、緣覺地戒；饒益觀察一切眾生戒；令一切眾生住佛法戒；一切菩薩學戒戒；一切無所有戒；一切善根迴向菩提戒；不著一切如來身戒。<p>「佛子！菩薩摩訶薩有十種自知受記法，令彼菩薩自知受記。何等為十？所謂：一向發菩提心菩薩受記；不厭菩薩行菩薩受記；於一切劫修諸苦行菩薩受記；隨順一切佛法菩薩受記；於一切如來所說決定信向菩薩受記；具足修習一切善根菩薩受記；令一切眾生安住菩提菩薩受記；於一切善知識和合隨順菩薩受記；於一切善知識生如來想菩薩受記；守護菩提本願菩薩受記。佛子！是為菩薩摩訶薩十種自知受記法，令彼菩薩自知受記。<p>「佛子！菩薩摩訶薩有十種入。何等為十？所謂：入願、入行、入聚、入波羅蜜、入具足、入分別願、入性、入莊嚴剎、入神力自在、入示現出生。佛子！是為菩薩摩訶薩十種入；亦入三世一切菩薩所入。<p>「佛子！菩薩摩訶薩有十種深入如來。何等為十？所謂：深入無量無邊諸佛菩提；深入無量無邊轉淨法輪；深入無量無邊諸方便法；深入無量無邊微妙音聲；深入無量無邊調伏眾生；深入無量無邊神力自在；深入無量無邊種種異身；深入無量無邊三昧；深入無量無邊力無所畏；深入無量無邊示現涅槃。佛子！是為菩薩摩訶薩十種深入如來；此十種深入法，三世諸佛悉亦共入。<p>「佛子！菩薩摩訶薩有十種入眾生心行。何等為十？所謂：入過去一切眾生心行；入未來一切眾生心行；入現在一切眾生心行；入一切眾生諸善根行；入一切眾生不善根行；入一切眾生心心所行；入一切眾生諸根行；入一切眾生種性行；入一切眾生煩惱使習氣行；入一切眾生時、非時調伏行。佛子！是為十種入眾生心行；因是十種入眾生心行，則能普入一切眾生心行。<p>「佛子！菩薩摩訶薩有十種入世界。何等為十？所謂：入不淨世界、入清淨世界、入小世界、入中世界、入微塵世界、入微細世界、入伏世界、入仰世界、入有佛世界、入無佛世界。佛子！是為菩薩摩訶薩十種入世界；因此十種入世界，則能普入一切世界。<p>「佛子！菩薩摩訶薩有十種入劫。何等為十？所謂：入過去劫、入未來劫、入現在劫、入可數劫、入不可數劫、入可數不可數劫、入不可數可數劫、入一切劫非劫、入非劫一切劫、入一切劫即是一念。佛子！是為菩薩摩訶薩十種入劫；因此十種入劫，則能普入一切諸劫。<p>「佛子！菩薩摩訶薩有十種說三世。何等為十？所謂：過去世說過去世；過去世說未來世；過去世說現在世；未來世說過去世；未來世說現在世；未來世說無盡；現在世說未來世；現在世說過去世；現在世說平等；現在世說三世即一念。佛子！是為菩薩摩訶薩十種說三世；因此十種說三世，則能普說一切三世。<p>「佛子！菩薩摩訶薩有十種入三世間。何等為十？所謂：入世間、入語言道、入性、入施設、入想、入名字、入語言、入無盡、入離欲、入寂滅。佛子！是為菩薩摩訶薩十種入三世間；因此十種入三世間，則能普入一切三世間。<p>「佛子！菩薩摩訶薩有十種捨離憂惱，心無厭悔。何等為十？所謂：供養一切佛，捨離憂惱，心無厭悔；親近一切善知識，捨離憂惱，心無厭悔；專求一切法，捨離憂惱，心無厭悔；常聞正法，捨離憂惱，心無厭悔；常說正法，捨離憂惱，心無厭悔；教化調伏一切眾生，捨離憂惱，心無厭悔；令一切眾生安住佛道，捨離憂惱，心無厭悔；於一一世界中，行不可說不可說菩薩行，捨離憂惱，心無厭悔；遊行一切世界，教化眾生，捨離憂惱，心無厭悔；出生一切佛法，捨離憂惱，心無厭悔。佛子！是為菩薩摩訶薩十種捨離憂惱，心無厭悔；若菩薩摩訶薩安住此法，則得如來無上智慧，永離厭悔。<p>「佛子！菩薩摩訶薩有十種不可壞智。何等為十？所謂：知眾生智不可壞；知諸根智不可壞；知受生智不可壞；知世界智不可壞；知法界智不可壞；知佛智不可壞；知法智不可壞；知僧智不可壞；知三世智不可壞；知一切語言道智不可壞。佛子！是為菩薩摩訶薩十種不可壞智；若菩薩摩訶薩安住此智，則得如來無上不可壞智。<p>「佛子！菩薩摩訶薩有十種陀羅尼。何等為十？所謂：聞持陀羅尼，不忘一切法故；持正法陀羅尼，巧方便分別一切法如實故；不生一切法陀羅尼，覺一切法無自性故；法明陀羅尼，普照不可思議諸佛法故；三昧陀羅尼，於現在一切佛所，聞法不亂故；音聲圓滿陀羅尼，究竟解了不可思議語言法故；三世陀羅尼，分別說一切三世佛不思議法故；種種辯才陀羅尼，分別解說無量無邊諸佛法故；出生無礙耳陀羅尼，不可說佛所說諸法，悉能聞故；持一切佛法陀羅尼，安住如來十力無畏故。佛子！是為菩薩摩訶薩十種陀羅尼；若菩薩摩訶薩欲得此法，應勤修學。<p>「佛子！菩薩摩訶薩知分別說十種佛。何等為十？所謂：正覺佛、願佛、業報佛、住持佛、化佛、法界佛、心佛、三昧佛、性佛、如意佛。佛子！是為菩薩摩訶薩知分別說十種佛。<p>「佛子！菩薩摩訶薩有十種發普賢心。何等為十？所謂：發大慈心，救護一切眾生故；發大悲心，代一切眾生受一切苦毒故；發一切施為首心，悉捨一切諸所有故；發正念一切智為首心，樂求一切佛法故；發功德莊嚴心，學一切菩薩諸行故；發金剛心，一切受生不忘失故；發大海心，一切白淨法悉流入故；發須彌山王心，一切誹謗苦言悉堪忍故；發安隱心，施一切眾生無畏故；發究竟般若波羅蜜到彼岸心，巧分別一切法無所有故。佛子！是為菩薩摩訶薩十種發普賢心；若菩薩摩訶薩安住此心，以少方便，則具足普賢巧方便智。<p>「佛子！菩薩摩訶薩有十種普賢願行法。何等為十？所謂：盡未來劫行菩薩行普賢願行法；恭敬供養未來一切佛普賢願行法；立一切眾生於普賢菩薩願行普賢願行法；積集一切善根普賢願行法；入一切波羅蜜普賢願行法；滿足一切菩薩願行普賢願行法；莊嚴一切世界普賢願行法；往生一切佛所普賢願行法；善巧方便，求一切法普賢願行法；於一切十方佛剎，成無上菩提普賢願行法。佛子！是為菩薩摩訶薩十種普賢願行法；若菩薩摩訶薩修此願行，疾得具足普賢願行。<p>「佛子！菩薩摩訶薩有十種大悲，常觀眾生。何等為十？所謂：觀察眾生無所歸依而起大悲；觀察眾生隨逐邪道而起大悲；觀察眾生貧無善根而起大悲；觀察眾生長寢生死而起大悲；觀察眾生行不善法而起大悲；觀察眾生欲縛所縛而起大悲；觀察眾生在生死海而起大悲；觀察眾生久遠長病而起大悲；觀察眾生無欲善法而起大悲；觀察眾生失諸佛法而起大悲。佛子！是為菩薩摩訶薩十種大悲，常觀眾生。<p>「佛子！菩薩摩訶薩有十種發菩提心因緣。何等為十？所謂：教化成熟一切眾生，發菩提心因緣；除滅一切眾生苦，發菩提心因緣；與一切眾生種種快樂，發菩提心因緣；除滅一切眾生愚闇，發菩提心因緣；與一切眾生佛智，發菩提心因緣；恭敬供養一切諸佛，發菩提心因緣；隨如來教，令佛歡喜，發菩提心因緣；見佛色身相好，發菩提心因緣；入一切佛智，發菩提心因緣；顯現佛力無畏，發菩提心因緣。佛子！是為菩薩摩訶薩十種發菩提心因緣。若菩薩摩訶薩發菩提心，應當恭敬供養，親近善知識，何以故？欲速覺一切智故。彼菩薩摩訶薩恭敬供養，親近善知識，起十種心。何等為十？所謂：於善知識起給侍心、不違心、隨順心、歡喜心、不求利心、一向心、同善根心、同願心、如來心、同滿行心。佛子！是為菩薩摩訶薩於善知識起十種心。<p>「佛子！若菩薩摩訶薩發如是十種心，則得十種清淨。何等為十？所謂：正直心清淨，究竟不失故；色身清淨，隨所應化，無不見故；音聲圓滿清淨，究竟一切語言法故；辯才清淨，巧方便說不可思議諸佛法故；智慧清淨，除滅一切愚癡闇故；受生清淨，具足菩薩自在力故；眷屬清淨，成就過去同行眾生諸善根故；果報清淨，除滅一切業障故；諸願清淨，同一切菩薩故；諸行清淨，究竟普賢菩薩行故。佛子！是為菩薩摩訶薩十種清淨<p>「佛子！菩薩摩訶薩有十種波羅蜜。何等為十？所謂：檀波羅蜜，捨一切有故；尸波羅蜜，淨佛戒故；羼提波羅蜜，具足佛忍故；精進波羅蜜，於一切時不退轉故；禪波羅蜜，正念不亂故；般若波羅蜜，觀一切法悉如如故；智波羅蜜，深入佛力故；願波羅蜜，普賢菩薩願行滿故；神力波羅蜜，示現一切神通力故；法波羅蜜，攝取一切法故。佛子！是為菩薩摩訶薩十種波羅蜜；若菩薩摩訶薩安住此法，則得如來無上究竟智波羅蜜。<p>「佛子！菩薩摩訶薩有十種隨順覺知。何等為十？所謂：隨順覺知一切世界；隨順覺知一切眾生不可思議；隨順覺知一切諸法不一不異；隨順覺知一切法界；隨順覺知一切虛空界；隨順覺知一切世界入過去世；隨順覺知一切世界入未來世；隨順覺知一切世界入現在世；隨順覺知一切如來，於一念中具足願行；隨順覺知三世諸佛，悉同一行。佛子！是為菩薩摩訶薩十種隨順覺知；若菩薩摩訶薩安住此法，則得一切法，自在普照，隨意滿願；於一念中，覺無上道，一切佛法，悉現在前。<p>「佛子！菩薩摩訶薩有十種決定智。何等為十？所謂：決定了知一切諸法於一念中；決定了知一切諸法以無礙智；決定了知一切眾生心心所行；決定了知一切眾生皆悉同根；決定了知一切眾生煩惱、習氣諸行；決定了知一切眾生諸心使行；決定了知一切眾生善不善行；決定了知一切菩薩願行；決定了知神力自在，變化住持；決定了知一切如來成就十力。佛子！是為菩薩摩訶薩十種決定智；若菩薩摩訶薩安住此法，則得一切諸法巧妙方便。<p>「佛子！菩薩摩訶薩有十種力。何等為十？所謂：深入一切法力；解一切法，猶如化力；解一切法，猶如幻力；令一切法，入佛法力；於一切法，無染著力；專求一切善妙法力；一向恭敬供養一切善知識力；令一切善根悉究竟得無上智力；深心信解一切佛法不誹謗力；究竟不退一切智心力。佛子！是為菩薩摩訶薩十種力；若菩薩摩訶薩安住此力，則能具足如來無上十力。<p>「佛子！菩薩摩訶薩有十種平等。何等為十？所謂：一切眾生平等；一切法平等；一切佛剎平等；一切佛乘平等；一切善根平等；一切菩提平等；一切願平等；一切波羅蜜平等；一切行平等；一切佛平等。佛子！是為菩薩摩訶薩十種平等；若菩薩摩訶薩住此平等，則具足一切諸佛無上平等。<p>「佛子！菩薩摩訶薩有十種方便佛法句。何等為十？所謂：說一切法，言說方便佛法句；一切法如幻；一切法如電；一切法緣起；一切法淨業；一切法文字；一切法實際；一切法無相；一切法真實義；一切法法界。佛子！是為菩薩摩訶薩十種方便佛法句；若菩薩摩訶薩安住此法，則得無上方便一切智。<p>「佛子！菩薩摩訶薩有十種說法。何等為十？所謂：說甚深法；說勝妙法；說種種莊嚴法；說一切智法；說隨順波羅蜜法；說出生如來力法；分別說三世法；說不退菩薩法；說讚歎一切佛功德法；說一切菩薩行，一切佛平等，一切如來境界法。佛子！是為菩薩摩訶薩十種說法；若菩薩摩訶薩住此說法，則得如來無上說法。<p>「佛子！菩薩摩訶薩有十種受持。何等為十？所謂：受持一切善根功德；受持一切佛所說法；受持一切譬諭；受持一切方便法門；受持一切出生陀羅尼門；受持一切除疑惑法；受持一切菩薩具足法；受持一切如來所說平等三昧法門；受持一切普照法門；受持一切諸佛自在神力。佛子！是為菩薩摩訶薩十種受持；若菩薩摩訶薩安住此法，則得如來無上智慧持法。<p>「佛子！菩薩摩訶薩有十種辯。何等為十？所謂：不虛妄取一切法辯；於一切法無所行辯；於一切法無所著辯；於一切法悉空無辯；於一切法無闇障辯；於一切法佛所持辯；於一切法不由他悟辯；於一切法巧方便說句、味身辯；於一切法說眾生辯；於一切眾生等心觀察，令歡喜辯。佛子！是為菩薩摩訶薩十種辯；若菩薩摩訶薩安住此辯，則得如來無上巧方便辯。<p>「佛子！菩薩摩訶薩有十種勝法。何等為十？所謂：成熟一切眾生勝法；普照一切諸法勝法；修習一切善根、一切行勝法；大乘智慧勝法；具足無著淨戒勝法；一切善根悉迴向菩提勝法；勤修精進不退勝法；降伏一切眾魔勝法；發菩提心，自在遊行勝法；隨時應化，現成菩提勝法。佛子！是為菩薩摩訶薩十種勝法；若菩薩摩訶薩安住此法，則得如來無上大智勝法。<p>「佛子！菩薩摩訶薩有十種無著。何等為十？所謂：於一切世界無著；於一切眾生無著；於一切法無著；於一切所作無著；於一切善根無著；於一切生處無著；於一切願無著；於一切行無著；於一切菩薩無著；於一切佛無著。佛子！是為菩薩摩訶薩十種無著；若菩薩摩訶薩安住此法，則能速轉一切眾想，得清淨無上無所著智。<p>「佛子！菩薩摩訶薩有十種平等心。何等為十？所謂：長養一切功德平等心；一切語言法平等心；於一切眾生平等心；於一切眾生業報平等心；入一切法平等心；於一切淨穢佛剎平等心；於一切眾生性，若好若醜平等心；於一切行，無所選擇平等心；入一切如來力，無所畏平等心；入一切如來智慧平等心。佛子！是為菩薩摩訶薩十種平等心；若菩薩摩訶薩安住此心，則得如來無上平等心。<p>「佛子！菩薩摩訶薩有十種出生智慧。何等為十？所謂：入一切眾生性，出生智慧；入一切佛剎，無一無異，出生智慧；入分別十方，一切世界網，出生智慧；入一切俯仰翻覆世界等，出生智慧；巧方便入一切諸法，無一無異，出生智慧；入一切種種異身，出生智慧；入一切世間顛倒惑網，悉無所著，出生智慧；入一切法，究竟一乘，出生智慧；入一切法界，自在神力，出生智慧；入三世一切眾生，諸佛種性，常不斷絕，出生智慧。佛子！是為菩薩摩訶薩十種出生智慧；若菩薩摩訶薩安住此法，則得無盡法藏。<p>「佛子！菩薩摩訶薩有十種變化。何等為十？所謂：眾生變化、身變化、佛剎變化、供養變化、音聲變化、行願變化、調伏成熟眾生變化、菩提變化、說法變化、住持變化。佛子！是為菩薩摩訶薩十種變化；若菩薩摩訶薩安住此法，則得一切無上化法。<p>「佛子！菩薩摩訶薩有十種持。何等為十？所謂：佛持、法持、眾生持、業持、願持、行持、境界持、妙持、善持、智持。佛子！是為菩薩摩訶薩十種持；若菩薩摩訶薩安住此持，則於一切法，得自在持。<p>「佛子！菩薩摩訶薩有十種大正希望。何等為十？所謂：菩薩摩訶薩發如是心：盡未來世，一切諸佛出興于世，我當隨順奉行，悉令歡喜，得大正希望。彼一切如來、應供、等正覺，我當以無上恭敬供養而供養之，得大正希望。恭敬供養彼諸佛已，必當具足誨我正法；聞正法已，三世菩薩，一切諸地所生功德，令我悉得，得大正希望。菩薩摩訶薩發如是心：我當於不可說不可說劫，修菩薩行，常不離佛及諸菩薩，得大正希望。菩薩摩訶薩發如是心：我當正向菩提，離一切畏，所謂：不活畏、惡名畏、死畏、惡道畏、大眾畏；如是等畏，我當遠離；休息除滅一切眾魔外道，不能壞我，得大正希望。菩薩摩訶薩發如是心：令一切眾生，究竟成就無上菩提，安住菩提；成菩提已，我當於彼佛所，盡其形壽，修菩薩行，恭敬供養彼諸如來；彼諸如來滅度之後，我當悉取舍利，起無量塔而供養之，受持守護彼諸佛法，得大正希望。菩薩摩訶薩發如是心：令十方一切世界，悉以無上莊嚴而莊嚴之，平等清淨，住持出生神力自在，六種震動，得大正希望。菩薩摩訶薩發如是心：令一切眾生悉除疑惑，清淨直心，除滅煩惱，永閉惡道，開善趣門，成就慧光，照除癡闇，降伏眾魔，置安隱處，得大正希望。菩薩摩訶薩發如是心：無量無數劫，如來難值，正法難聞，譬如優曇鉢華；我欲見佛，聽受正法，應念見聞；於彼佛所，直心清淨，離眾諂曲，捨幻偽法，常見諸佛，一心恭敬，得大正希望。菩薩摩訶薩發如是心：我當擊大法鼓，雨甘露法，作大法施，清淨無畏，大師子吼，滿足大願，安住法界；於無量無數劫，常為眾生講說正法，安住大悲，身、口、意業，未曾疲厭，得大正希望。佛子！是為菩薩摩訶薩十種大正希望；若菩薩摩訶薩安住此法，則得無上智慧大正希望。<p>「佛子！菩薩摩訶薩有十種深入佛法；何等為十？所謂：一切世界入過去世，是為第一深入佛法；一切世界入未來世，是為第二深入佛法；一切世界入現在世所有世界數、世界行、世界說、世界清淨、世界智，悉入現在世，是為第三深入佛法；一切世界悉分別入一切世界，是為第四深入佛法；悉分別入一切眾生業報，是為第五深入佛法；悉分別入一切菩薩行，是為第六深入佛法；悉次第知過去一切如來，是為第七深入佛法；悉次第知未來一切諸佛出興于世，是為第八深入佛法；悉知現在十方世界，一切佛剎，佛及眷屬，說法教化法界、虛空界等眾生，是為第九深入佛法；知世間法，知聲聞、緣覺、菩薩法，知如來法，於彼諸法無一無異，而說一異於彼諸法，悉入法界，無所入故，如法相說，無所染著，是為第十深入佛法。佛子！是為菩薩摩訶薩十種深入佛法；若菩薩摩訶薩安住此法，則能深入阿耨多羅三藐三菩提甚深智慧。<p>「佛子！菩薩摩訶薩有十種依止，菩薩依此行菩薩行。何等為十？所謂：依善知識，行菩薩行；依一切善根，行菩薩行；依清淨佛剎，行菩薩行；依不捨一切眾生，行菩薩行；依深入一切波羅蜜，行菩薩行；依一切菩薩滿足諸願，行菩薩行；依無量菩提心，行菩薩行；依一切諸佛菩提，行菩薩行。佛子！是為菩薩摩訶薩十種依止；菩薩依此行菩薩行。<p>「佛子！菩薩摩訶薩有十種發無畏心。何等為十？所謂：滅一切業障，發無畏心；佛滅度後，受持守護正法，發無畏心；降一切魔，發無畏心；不惜身命，發無畏心；如法調伏一切外道，發無畏心；令一切眾生，皆悉歡喜，發無畏心；令一切大眾，皆悉歡喜，發無畏心；調伏一切天、龍、夜叉、乾闥婆、阿脩羅、迦樓羅、緊那羅、摩睺羅伽，發無畏心；遠離聲聞、緣覺地，入甚深法，發無畏心；於不可說不可說劫，修菩薩行，心無疲厭，發無畏心。佛子！是為菩薩摩訶薩十種發無畏心；若菩薩摩訶薩安住此心，則得如來大智無所畏心。<p>「佛子！菩薩摩訶薩有十種除滅一切疑惑，發無疑心。何等為十？所謂：菩薩摩訶薩發如是心：布施攝取一切眾生，戒忍、精進、定慧、慈悲、喜捨，攝取一切眾生，不生疑惑，若生疑惑，無有是處，是為第一除滅一切疑惑，發無疑心。菩薩摩訶薩發如是心：未來一切諸佛出興于世，我當奉給，恭敬供養，於彼不生疑惑，若生疑惑，無有是處，是為第二除滅一切疑惑，發無疑心。菩薩摩訶薩發如是心：令一切世界，種種莊嚴，放大光明網，皆悉普照，於彼不生疑惑，若生疑惑，無有是處，是為第三除滅一切疑惑，發無疑心。菩薩摩訶薩發如是心：我當盡未來際劫，修菩薩行，無量無數、不可思議、不可稱量、不可分齊、不可說不可說一切算數所不能及；法界、虛空界等眾生，悉以無上教化，調伏成熟彼諸眾生，心無疲厭，於彼不生疑惑，若生疑惑，無有是處，是為第四除滅一切疑惑，發無疑心。菩薩摩訶薩發如是心：我當成滿諸願，行菩薩行，出生一切智，安住一切智，於彼不生疑惑，若生疑惑，無有是處，是為第五除滅一切疑惑，發無疑心。菩薩摩訶薩發如是心：我當為一切世間，行菩薩行，作大燈明，普照佛法，於彼不生疑惑，若生疑惑，無有是處，是為第六除滅一切疑惑，發無疑心。菩薩摩訶薩發如是心：我當說一切法悉是佛法，隨其所應，化一切故，於彼不生疑惑，若生疑惑，無有是處，是為第七除滅一切疑惑，發無疑心。菩薩摩訶薩發如是心：我當得無礙法門，除滅一切障礙，究竟逮得無上正覺，於彼不生疑惑，若生疑惑，無有是處，是為第八除滅一切疑惑，發無疑心。菩薩摩訶薩發如是心：我當知一切世間法，即是出世間法，斷一切顛倒；以一莊嚴而自莊嚴，無所莊嚴，不由他悟，於彼不生疑惑，若生疑惑，無有是處，是為第九除滅一切疑惑，發無疑心。菩薩摩訶薩發如是心：我當成等正覺，得一切智，永滅一切顛倒疑惑；成一念智、無二智、無所有智、無礙智、無為智、無著智、不可說實際境界智，於彼不生疑惑，若生疑惑，無有是處，是為第十除滅一切疑惑，發無疑心。佛子！是為菩薩摩訶薩十種除滅一切疑惑，發無疑心；若菩薩摩訶薩安住此法，則於一切佛法得無疑心。<p>「佛子！菩薩摩訶薩有十種不可思議。何等為十？所謂：一切善根不可思議。一切願不可思議。解一切法如幻不可思議。發菩提心，修菩薩行善根，無所依住，而亦不失，無所染著，是為第四不可思議。深解一切法，亦不滅度，一切諸願未成滿故，是為第五不可思議。行菩薩行，示現受胎出生，出家苦行，往詣道場，降伏眾魔，成最正覺，轉正法輪；於一切法而得自在，示現大般涅槃，而亦不捨大願，大慈救護眾生，是為第六不可思議。示現如來十力自在，而亦不捨法界等心，教化成熟一切眾生，是為第七不可思議。解一切法：無相有相，有相無相；非劫是劫，劫是非劫；非有是有，有是非有；非行是行，行是非行；非說是說，說是非說，是為第八不可思議。解發菩提心與菩提等；解菩提與發菩提心等；解初發菩提心及菩提，與一切眾生等；亦不生心顛倒、想顛倒、見顛倒，是為第九不可思議。於念念中入滅盡三昧正受，滅一切漏而不證實際；又亦不盡有漏善根，知一切法無漏，亦知漏滅盡；知一切佛法是世間法，於佛法中，不取世間相；於世間法中，不取佛法相；一切諸法悉入法界，無所入故；解一切法悉無二，不變易故；佛子！是為菩薩摩訶薩第十不可思議。若菩薩摩訶薩安住此法，則得如來不可思議法。<p>「佛子！菩薩摩訶薩有十種巧方便微密語。何等為十？所謂：於一切經典，巧方便微密語；於一切受生處，巧方便微密語；覺一切菩薩神力自在，巧方便微密語；於一切眾生業報，巧方便微密語；於一切眾生垢淨，起巧方便微密語；於一切法，究竟無礙門，巧方便微密語；於一切虛空界，一一方面世界成壞，無處不現巧方便微密語；於一切法界，一切諸方，乃至微細處，現成等正覺，如來充滿一切法界，乃至示現大般涅槃，悉分別見，巧方便微密語；解一切眾生，悉同涅槃，無變易故，而不捨大願，乃至究竟滿足一切智願，巧方便微密語；解一切法，不由他悟，而亦不離諸善知識，恭敬如來，隨順善知識，修諸善根：迴向善根、安住善根、相續善根、同一善根、一道善根、一成就善根，巧方便微密語。佛子！是為菩薩摩訶薩十種巧方便微密語；若菩薩摩訶薩安住此法，則得如來無上巧方便微密語。
。
<juan>大方廣佛華嚴經卷第三十八<p>之三<p>離世間品第三十三之三<p>「佛子！菩薩摩訶薩有十種巧方便分別智。何等為十？所謂：入一切佛剎巧方便分別智；入一切眾生處巧方便分別智；入一切眾生心心所行巧方便分別智；入一切眾生根巧方便分別智；入一切眾生諸行業報巧方便分別智；入一切聲聞行巧方便分別智；入一切緣覺行巧方便分別智；入一切菩薩行巧方便分別智；入一切世間法巧方便分別智；入一切佛法巧方便分別智。佛子！是為菩薩摩訶薩十種巧方便分別智；若菩薩摩訶薩安住此法，則得一切諸佛無上巧方便分別智。<p>「佛子！菩薩摩訶薩有十種正受三昧。何等為十？所謂：一切世界正受三昧；一切眾生身正受三昧；一切法正受三昧；見一切諸佛正受三昧；善巧住持一切劫正受三昧；巧方便出生不可思議身正受三昧；一切如來身正受三昧；巧隨順覺一切眾生平等正受三昧；於一念中正受一切菩薩三昧；於一念中，以無礙智，具足成就一切菩薩行，不捨大願，善巧智慧正受三昧。佛子！是為菩薩摩訶薩十種正受三昧；若菩薩摩訶薩安住此三昧，則得一切諸佛無上巧方便智正受三昧。<p>「佛子！菩薩摩訶薩有十種一切處。何等為十？所謂：一切眾生處；一切佛剎處；一切眾生性處；一切火災處；一切水災處；一切佛處；一切出生莊嚴處；一切如來無量功德處；一切分別說法處；一切如來種種供養處。佛子！是為菩薩摩訶薩十種一切處；若菩薩摩訶薩安住此處，則得如來無上一切大智處。<p>「佛子！菩薩摩訶薩有十種法門。何等為十？所謂：一身充滿一切世界法門；示現一切世界種種無量色法門；一切世界入一佛剎法門；住持一切眾生法門；如來莊嚴身充滿一切世界法門；遍至一切世界法門；於一念中遊行一切世界法門；於一佛剎示現一切如來出世法門；一身充滿一切法界法門；於一念中示現一切諸佛神力法門。佛子！是為菩薩摩訶薩十種法門；若菩薩摩訶薩住此法門，則得如來無上法門。<p>「佛子！菩薩摩訶薩有十種神通。何等為十？所謂：出生念宿命方便智通；出生無礙天耳方便智通；出生知一切眾生不可思議心心數法方便智通；出生無礙天眼觀察眾生方便智通；出生不可思議自在神力示現眾生方便智通；出生一身示現不可思議世界方便智通；出生於一念中，往詣不可說世界方便智通；出生不可思議莊嚴具，莊嚴一切世界方便智通；出生不可說不可說化身示現眾生方便智通；出生不可說世界，成阿耨多羅三藐三菩提不可思議示現眾生方便智通。佛子！是為菩薩摩訶薩十種神通；若菩薩摩訶薩安住此通，則得無上大方便智通，顯現諸佛自在神力。<p>「佛子！菩薩摩訶薩有十種明。何等為十？所謂：出生知一切眾生業報方便智明；出生知一切眾生境界、解脫、寂滅、淨心方便智明；出生入一切境界、一切眾生、種種決定一切法無所有金剛方便智明；出生不可思議淨妙音聲，無量世界無不普聞方便智明；出生智慧除滅一切毀害染著方便智明；出生受生方便、不受生方便方便智明；於一切境界轉諸受想方便智明；知一切法無性、無非性，無相、無非相，一性、無性故，而於無量劫種種說法，修習善根，成阿耨多羅三藐三菩提方便智明；知一切眾生生，亦知無生，知一切眾生滅，亦知無滅，知因、知緣，知事，知境界，知行，知生、知滅，知眾生說，知愚癡、知離愚癡，知顛倒、知非顛倒，知垢濁、知清淨，知生死、知涅槃，知有、知無，知著、知不著，知堅固、知離，知轉、知不轉，知起、知不起，知壞，知道，知成就，知根，知眾生受化隨器應故；教化眾生，未曾忘失菩薩所行。何以故？菩薩摩訶薩發阿耨多羅三藐三菩提心，為教化眾生故；是故，菩薩摩訶薩常化眾生，而不失菩薩行，身無疲倦，不違一切眾生，觀察緣起方便智明；不著諸剎不起著心，不著諸佛不起著心，不著一切法不起著心，不著世界不起著心，不著眾生不起著心，不見眾生，不化眾生，不調伏眾生，不為眾生說法，而亦不捨菩薩行願，長養大悲，見一切佛聽受正法；未曾忘失，得佛依果種諸善根，於如來所不捨恭敬供養之心，增長恭敬供養之心，具足成就法界等心，自在神力，六種震動，不可思議無量世界，知種種說法，知眾生數，知種種眾生，知苦起，知苦滅，知一切行苦，知一切行悉如電光，行菩薩行，永斷一切生死根本，悉能救護一切眾生，行菩薩行，無所染污，不斷一切如來種性；發須彌山王心，不可傾動，除滅一切顛倒眾想，一切智門悉現在前，不動不壞，成等正覺，於生死海，悉能濟渡一切眾生方便智明。佛子！是為菩薩摩訶薩十種明；若菩薩摩訶薩安住此明，則得如來無上巧方便智明。<p>「佛子！菩薩摩訶薩有十種解脫。何等為十？所謂：煩惱解脫；邪見解脫；熾然解脫；陰界入解脫；超出聲聞、緣覺地解脫；無生法忍解脫；不著一切佛剎、一切眾生、一切諸法、住無量無邊諸菩薩住，離一切菩薩行，住如來地解脫；於一念中，悉能了知一切三世諸法解脫。佛子！是為菩薩摩訶薩十種解脫；若菩薩摩訶薩住此解脫，則能普為一切眾生而作無上佛事。<p>「佛子！菩薩摩訶薩有十種園林。何等為十？所謂：生死園林，行菩薩行，不起憂惱故。教化眾生園林，不厭眾生故。一切劫園林，攝取菩薩一切大行故。清淨世界園林，性無著故。一切魔宮殿園林，降魔境界故。聽受正法園林，正念觀察故。六波羅蜜、四攝法、三十七道品園林，修習慈父境界故。十力、四無所畏，乃至一切佛法園林，不念異法故。菩薩示現一切無量無邊功德神力園林，轉淨法輪，調伏眾生故。於念念中為一切眾生現成正覺園林，法身如虛空，充滿一切世界平等覺故。佛子！是為菩薩摩訶薩十種園林，若菩薩摩訶薩住此園林，則得如來無上離憂快樂園林。<p>「佛子！菩薩摩訶薩有十種宮殿。何等為十？所謂：發菩提心宮殿；不忘失故。十善業迹功德智慧宮殿；教化成熟欲界眾生故。四梵住處宮殿；教化成熟色界眾生故。淨居天受生宮殿；一切煩惱不能染故。無色界天受生宮殿；除滅眾生障難處故。降生不淨世界宮殿；欲令眾生斷一切煩惱故。現處深宮，采女、妻子、色味宮殿；教化成熟本同行眾生故。現為四天下王、四大天王、帝釋、梵王宮殿；為調伏自在心眾生故。一切菩薩神力自在命行宮殿；一切諸禪解脫三昧智慧自在故。於諸佛所受無上自在一切智王記宮殿；十力莊嚴，行一切法自在法王事故。佛子！是為菩薩摩訶薩十種宮殿；若菩薩摩訶薩安住此法，則得一切法王受記自在法。<p>「佛子！菩薩摩訶薩有十種樂。何等為十？所謂：樂寂靜，不散亂故；樂明慧，善分別法故；樂往詣一切佛所，現前聞法受持故；樂一切佛充滿十方故；樂菩薩自在神力、無量法門，示現眾生身故；樂三昧，於一三昧門出生一切三昧門故；樂陀羅尼門，持一切法教化眾生不忘失故；樂辯才，於一句身、味身，不可說劫說無窮盡故；樂菩提，以無量法門，現眾生等身成正覺故；樂轉法輪，如法調伏一切外道故。佛子！是為菩薩摩訶薩十種樂；若菩薩摩訶薩安住此樂，則得一切諸佛無上法樂。<p>「佛子！菩薩摩訶薩有十種莊嚴。何等為十？所謂：力莊嚴，不可壞故；無畏莊嚴，不生恐怖故；義莊嚴，說不可說義法門無窮盡故；法莊嚴，說八萬四千法藏不忘失故；願莊嚴，一切菩薩願事不退轉故；行莊嚴，究竟普賢菩薩行故；佛剎莊嚴，受持一切佛剎為一佛剎故；妙音莊嚴，雨大甘露法充滿一切佛剎故；受持莊嚴，於一切劫，行菩薩行不斷絕故；變化莊嚴，於一眾生身，示現一切眾生等身，一切眾生無不知見，專求十力，一切智不退轉故。佛子！是為菩薩摩訶薩十種莊嚴；若菩薩摩訶薩安住此法，則得一切諸佛無上莊嚴。<p>「佛子！菩薩摩訶薩有十種發不動心。何等為十？所謂：一切所有皆悉能捨發不動心；出生一切諸佛正法發不動心；恭敬供養一切諸佛發不動心；等心觀察一切眾生發不動心；攝取一切眾生發不動心；一向專求一切佛法未曾休息發不動心；一切眾生等劫，修菩薩行發不動心；成就有根信，不濁信，離垢信，明淨信，恭敬供養一切佛信，不退轉信，不壞信，發不動心；具足成就究竟一切智發不動心；成就一切菩薩諸行發不動心。佛子！是為菩薩摩訶薩十種發不動心；若菩薩摩訶薩安住此法，則得無上一切智不動心。<p>「佛子！菩薩摩訶薩有十種不捨深心。何等為十？所謂：覺一切佛菩提不捨深心；教化成熟一切眾生不捨深心；不斷一切諸佛種性不捨深心；親近善知識不捨深心；於一切佛剎，恭敬供養一切諸佛不捨深心；專求大乘及一切功德不捨深心；於一切佛所修行梵行護持淨戒不捨深心；攝取一切菩薩不捨深心；聞持一切佛法不捨深心；修習一切菩薩行願，一向專求一切佛法不捨深心。佛子！是為菩薩摩訶薩十種不捨深心；若菩薩摩訶薩安住此法，則得一切諸佛不捨深心正法。<p>「佛子！菩薩摩訶薩有十種智觀察。何等為十？所謂：智慧觀察善巧分別一切諸法；智慧觀察三世一切善根；智慧觀察一切菩薩行神力自在；智慧觀察一切諸法巧方便門；智慧觀察一切佛持；智慧觀察一切陀羅尼門；智慧觀察一切世界常說正法；智慧觀察深入一切法界；智慧觀察十方一切世界不可思議；智慧觀察一切佛法；智慧觀察無障礙智。佛子！是為菩薩摩訶薩十種智觀察；若菩薩摩訶薩安住此法，則得如來無上大智觀察。<p>「佛子！菩薩摩訶薩有十種分別法。何等為十？所謂：分別一切法悉從緣起；分別一切法皆悉如幻；分別一切法皆悉無諍；分別一切法無量無邊；分別一切法無所依止；分別一切法悉如金剛；分別一切法悉是如來；分別一切法皆悉寂靜；分別一切法悉是正道；分別一切法悉是一相一義。佛子！是為菩薩摩訶薩十種分別法；若菩薩摩訶薩安住此法，則得巧方便，悉能分別一切諸法。<p>「佛子！菩薩摩訶薩有十種無垢。何等為十？所謂：深心無垢；除滅疑惑無垢；遠離邪見無垢；境界無垢；欲得一切智無垢；諸辯無垢；無畏無垢；一切菩薩所住無垢；一切菩薩正受三昧無垢；三十二相百福莊嚴，成就一切諸白淨法，究竟逮得無上菩提無垢。佛子！是為菩薩摩訶薩十種無垢；若菩薩摩訶薩安住此法，則得一切佛無上無垢法。<p>「佛子！菩薩摩訶薩有十種智印。何等為十？所謂：菩薩摩訶薩知苦苦、變易苦、行苦、不生懈怠，修菩薩行，一向專求無上菩提，不恐、不怖、不驚、不畏、不捨大願；菩提之心堅固不退，究竟阿耨多羅三藐三菩提，是為第一印。一切凡夫眾生悉有煩惱，顛倒惑亂，彼諸眾生，麁鄙惡言訶罵菩薩，或以刀杖瓦石而加害之；菩薩爾時，心無憂惱，修菩薩行，正向菩提，修習忍法，受證離生，是為第二印。菩薩摩訶薩聞甚深佛法，讚一切智，聞已一向信解，是為第三印。菩薩摩訶薩作如是念：『我發菩提心，究竟成就阿耨多羅三藐三菩提；一切眾生流轉五道，受無量苦，我當令彼皆大歡喜；勤行精進，修習善根，度生死流，永得安樂。』是為第四印。菩薩摩訶薩解如來智無量無邊，而未與如來等；於如來所，聞無量無邊智；於文字中，分別解了與如來等，是為第五印。菩薩摩訶薩成就善欲、不可壞欲、甚深欲、勝欲、功德欲、莊嚴欲、無比欲、無上欲、堅固欲、究竟正求無上菩提一切眾魔外道及其眷屬不能壞欲、不退無上菩提欲，是為第六印。菩薩摩訶薩不惜身命，無所怖畏，修菩薩行，發菩提心，趣一切智，得一切佛智慧光明；不捨佛菩提，不捨善知識，是為第七印。菩薩摩訶薩，若善男子、善女人學大乘者，長養諸佛善根，安住善根，攝取一切智，心不退菩提，是為第八印。菩薩摩訶薩令一切眾生住平等心，修一切智，為眾生說法，悉令不退無上菩提，長養大悲，是為第九印。菩薩摩訶薩隨順三世諸佛，一切善根紹繼佛種，生一切智，是為第十印。佛子！是為菩薩摩訶薩十種智印；若菩薩摩訶薩成就此印，疾得阿耨多羅三藐三菩提，具足如來無上智印。<p>「佛子！菩薩摩訶薩有十種智慧光明。何等為十？所謂：菩薩摩訶薩於阿耨多羅三藐三菩提決定智慧光明；見一切佛智慧光明；見一切眾生死此生彼智慧光明；開悟一切眾生，悉令正求修多羅法智慧光明；依善知識發菩提心，長養善根智慧光明；示現一切諸佛智慧光明；化一切眾生悉令成熟，安住佛地智慧光明；分別解說不思議法智慧光明；於一切佛神力，住持善巧方便智慧光明；滿足一切波羅蜜智慧光明。佛子！是為菩薩摩訶薩十種智慧光明；若菩薩摩訶薩安住此法，則得一切佛法無上智慧光明。<p>「佛子！菩薩摩訶薩有十種不可稱量住，一切眾生及聲聞、緣覺不能稱量。何等為十？所謂：菩薩摩訶薩住實際住，而不受證一切所願，未成滿故，是為第一菩薩住不可稱量。菩薩摩訶薩種如法界等清淨善根，於彼善根無所染著，是為第二菩薩住不可稱量。菩薩摩訶薩解菩薩行猶如變化，一切諸法皆悉寂滅，於諸佛法不生疑惑，是為第三菩薩住不可稱量。菩薩摩訶薩離生死心，於不可說劫修菩薩行，滿一切大願，而不中起厭怠之心，是為第四菩薩住不可稱量。菩薩摩訶薩住一切法，無所依止，皆悉寂滅，而不證涅槃，一切智道未成滿故，是為第五菩薩住不可稱量。菩薩摩訶薩知一切劫非劫，而實說一切劫，是為第六菩薩住不可稱量。菩薩摩訶薩知一切法非行，而不捨道行正求佛法，是為第七菩薩住不可稱量。菩薩摩訶薩解心是三界，心是三世，了知彼心無量無邊，是為第八菩薩住不可稱量。菩薩摩訶薩為一眾生故，於不可說劫修菩薩行，欲令安住一切智地；如一眾生，一切眾生亦復如是，不生厭心，是為第九菩薩住不可稱量。菩薩摩訶薩雖具足滿菩薩諸行，而不取正覺，何以故？菩薩摩訶薩作如是念：『我不受正覺故行菩薩行，於無量劫中無量眾生，悉令安住無上菩提。』是為第十菩薩住不可稱量。若菩薩摩訶薩安住此法，則得一切佛法無上大智不可稱量住。<p>「佛子！菩薩摩訶薩有十種發無懈怠心。何等為十？所謂：菩薩摩訶薩作如是念：我降伏一切魔及其眷屬，發無懈怠心；如法調伏一切外道，發無懈怠心；說深妙法，令一切眾生皆悉歡喜，發無懈怠心；滿足一切法界等諸波羅蜜，發無懈怠心；令一切眾生積集成滿一切功德藏，發無懈怠心；一切如來無上菩提，彌廣大事甚難成滿，我當修菩薩行具足成就，發無懈怠心；以無上法教化調伏一切眾生，悉令成熟，發無懈怠心；於一切世界種種異色無量莊嚴成就正覺，發無懈怠心。菩薩摩訶薩發如是心：我修菩薩行時，若有眾生來求我身，或求手、足、耳、鼻、血、肉、骨、髓、妻、子、象、馬、國土，如是等類皆悉能捨，乃至不生一念悔心，悉能惠施饒益安樂一切眾生，不求果報，大慈悲心，以為上首，發無懈怠心。菩薩摩訶薩作如是念：於一念中，三世一切佛、一切佛法、一切眾生、一切剎、一切世界、一切空界、一切法界、一切施設語界、一切寂滅涅槃界，如是等一切諸法，以一念相應慧，悉別相覺知；明了修，分別修，知智斷證，於一切法不取虛妄，無一無異、無所分別、無所修習，無境界無所有；無二智慧，覺一切二；無相智慧，覺一切相；無劫智慧，覺一切劫；無異智慧，覺一切異；光明智慧，覺一切世間光明界；趣智慧，覺一切世界；非世智慧，覺一切世；眾生地智慧，覺一切眾生界；無著智慧，究竟無著行；無堅固智慧，覺一切堅固；無染智慧，覺一切煩惱；無盡際智慧，覺一切盡；法界等智慧，於一切世界示現其身；離一切言音智慧，出生一切微妙言音；一性智慧，說無性法；一境智慧，示現種種諸異境界；覺不可說諸法智慧，示現無量大自在神變；覺一切地智慧，顯現大自在神變；一切智自在神變，教化成熟一切眾生，發無懈怠心。佛子！是為菩薩摩訶薩十種發無懈怠心；若菩薩摩訶薩安住此心，則得一切諸佛無上無懈怠法。<p>「佛子！菩薩摩訶薩有十種須彌山王正直之心。何等為十？所謂：菩薩摩訶薩常修正念一切智法，是為第一決定阿耨多羅三藐三菩提，須彌山王正直之心。菩薩摩訶薩觀察一切法空，一切法無所有，是為第二決定阿耨多羅三藐三菩提，須彌山王正直之心。菩薩摩訶薩於無量無數劫，行菩薩行，以一切具足白淨法發心，決定了知如來無量智法，趣向積聚諸白淨法，是為第三決定阿耨多羅三藐三菩提，須彌山王正直之心。菩薩摩訶薩為一切佛法，等心恭敬供養諸善知識，不起疑心，不求利養，又復遠離盜法之心，但起無上恭敬供養一切施心，是為第四決定阿耨多羅三藐三菩提，須彌山王正直之心。菩薩摩訶薩，若一切眾生訶責罵辱，生一切苦，乃至奪命，菩薩摩訶薩不因此故捨菩提心；心亦不散，不生恚心，於一切眾生不捨大悲莊嚴，長養大悲。何以故？菩薩摩訶薩成就一切法如如捨故；決定了知如來大忍法故；是為第五決定阿耨多羅三藐三菩提，須彌山王正直之心。菩薩摩訶薩成就增上功德天，增上功德人，增上功德色，增上功德力，增上眷屬，增上欲，增上王法，增上自在，增上智慧；彼菩薩不著味樂，不著欲樂，不著財樂，不著眷屬樂；但專求正法諦，滿正法諦，辨正法，究竟正法；向正法燈明，向正法救護，向正法歸依，向正法道，向正法義，樂求正法，樂住寂靜法，菩薩摩訶薩雖成就如是一切快樂，而悉遠離眾魔境界。何以故？菩薩摩訶薩於過去世，發如是心，令一切眾生皆悉遠離眾魔境界，住佛境界，是為第六決定阿耨多羅三藐三菩提，須彌山王正直之心。菩薩摩訶薩勤修精進，正求阿耨多羅三藐三菩提，於阿僧祇劫修菩薩行；猶謂：『我今初發阿耨多羅三藐三菩提，心亦不驚、不怖不畏，行菩薩行，雖能速成正覺，為化眾生故，於無量劫修菩薩行。』是為第七決定阿耨多羅三藐三菩提，須彌山王正直之心。菩薩摩訶薩知一切眾生難伏難度，不知恩，不知報恩，為彼眾生故，發大莊嚴而自莊嚴，欲令一切眾生心得自在，隨意境界不生惡心，不於他所生煩惱心，是為第八決定阿耨多羅三藐三菩提，須彌山王正直之心。菩薩摩訶薩作如是念：『我不依他發菩提心，修菩薩行，都無有人助我修習菩薩之行，但我一身盡未來際劫修菩薩苦行；積集一切諸佛正法，成阿耨多羅三藐三菩提；身自清淨，亦令一切眾生清淨；自知境界，知他境界；我當悉同三世諸佛境界。』是為第九決定阿耨多羅三藐三菩提，須彌山王正直之心。菩薩摩訶薩如是知見，無有一法修菩薩行，無有一法滿菩薩行，無有一法調伏眾生，無有一法化度眾生；不見有法恭敬供養一切諸佛，不見有法過去成阿耨多羅三藐三菩提，不見有法未來成阿耨多羅三藐三菩提，不見有法現在成阿耨多羅三藐三菩提；無有一法過去說法，未來說法，現在說法，無有一法能說；法者亦無法可說，而菩薩摩訶薩不捨阿耨多羅三藐三菩提大願之心。何以故？菩薩摩訶薩如是出生阿耨多羅三藐三菩提，深入一切甚深諸法，行無所有行，而此菩薩摩訶薩，修習積聚善業善根，清淨一切諸對治法，智慧成滿，於念念中悉能積集長養一切諸善根法；若一切法無所有者，我有何義求無上道？是故不生恐怖驚畏之心，是為第十決定阿耨多羅三藐三菩提，須彌山王正直之心。佛子！是為菩薩摩訶薩十種須彌山王正直之心；若菩薩摩訶薩安住此心，則得一切諸佛無上智慧，須彌山王正直之心。<p>「佛子！菩薩摩訶薩有十種深入智慧大海，成阿耨多羅三藐三菩提。何等為十？所謂：入無量一切眾生界，是為第一深入智慧大海，成阿耨多羅三藐三菩提。菩薩摩訶薩入一切世界，不取虛妄，是為第二深入智慧大海，成阿耨多羅三藐三菩提。菩薩摩訶薩知一切虛空界等，入十方一切世界無所障礙，是為第三深入智慧大海，成阿耨多羅三藐三菩提。菩薩摩訶薩善入法界、入無礙、入不斷、入不常、入無量、入不生、入不滅、入知一切，是為第四深入智慧大海，成阿耨多羅三藐三菩提。菩薩摩訶薩於過去、未來、現在諸佛、菩薩、法師、聲聞、緣覺及一切眾生，所種善根；過去諸佛已成無上菩提善根，未來諸佛當成無上菩提善根，現在諸佛今成無上菩提善根，過去諸佛說法教化調伏成熟眾生善根，未來諸佛說法教化調伏成熟眾生善根，現在諸佛說法教化調伏成熟眾生善根；菩薩摩訶薩皆悉隨喜，長養積集如是等一切善根，心無厭足，是為第五深入智慧大海，成阿耨多羅三藐三菩提。菩薩摩訶薩於念念中入過去世，觀察不可說劫；於一劫中，或百億佛出興于世，或千億佛、百千億佛、無量佛、阿僧祇佛、不可思議佛、不可稱量佛、無分齊佛、無邊際佛、不可說不可說佛、算數譬諭所不及佛，出興于世；彼諸如來及其眷屬菩薩大眾，諸聲聞僧，說法教化，壽命住持，種種法住，如一劫中，一切諸劫亦復如是；若無佛劫中有諸眾生，為阿耨多羅三藐三菩提所種善根，亦悉了知；又覩眾生，種見佛善根得值未來無量諸佛；如是觀察，過去一切劫而無厭足，是為第六深入智慧大海，成阿耨多羅三藐三菩提。菩薩摩訶薩入未來世觀察一切劫，知劫有佛，知劫無佛，知彼諸劫各有幾佛出興于世；世界如來名號何等，又知所度眾生多少，亦知如來壽命長短；如是入未來世一切諸劫，分別了知而無厭足，是為第七深入智慧大海，成阿耨多羅三藐三菩提。菩薩摩訶薩入現在世，觀察十方一切世界；無量無邊不可說不可說諸世界中，一切如來捨家學道，往詣道場，菩提樹下藉菩提草，結跏趺坐，降魔官屬，成阿耨多羅三藐三菩提已；起入城邑，昇天宮殿，說微妙法，轉正法輪，調伏教化無量眾生；現如來無量自在神力，付屬阿耨多羅三藐三菩提，乃至捨壽入無餘涅槃；如來滅後，大眾普會，結集經藏，護持正法，令久住世；為舍利故，起無量塔，種種莊嚴，恭敬供養；又化眾生，令見諸佛，聽受正法，憶念護持，智慧觀察，長養勝趣，深心充滿無量法界；於一切佛法而無錯謬。何以故？菩薩摩訶薩知一切如來皆悉如夢，而能往詣一切佛所，恭敬供養，不著自身、不著佛身、不著世界、不著大眾、不著聞法、不著諸劫，見佛聞法；觀察世界，解一切劫而無厭足，是為第八深入智慧大海，成阿耨多羅三藐三菩提。菩薩摩訶薩於不可說不可說劫，恭敬供養無量諸佛；於一一劫中，恭敬供養不可說不可說佛；示現沒此生彼，以出三界；眾供養具，供養諸佛、菩薩、大眾及聲聞僧；諸佛滅後以無上供具，供養舍利；廣行大施，滿足一切眾生意願，所行大施不可思議；不求果報，為哀愍饒益攝取眾生，於不可說不可說劫，恭敬供養一切諸佛；護持正法，化度眾生，成阿耨多羅三藐三菩提而無厭足，是為第九深入智慧大海，成阿耨多羅三藐三菩提。菩薩摩訶薩於一切佛所，一切菩薩所，一切法師所，一向專求教菩薩法、菩薩威儀、菩薩隨順法、菩薩清淨法、菩薩長養法、菩薩調伏法、菩薩平等法、菩薩出生道，受持菩薩陀羅尼門；攝取一切眾生而為說法，調伏成熟，令不可說不可說眾生，發一切智心，得不退轉，住阿耨多羅三藐三菩提；隨順修習一切佛法，教化眾生而無厭足，是為第十深入智慧大海，成阿耨多羅三藐三菩提。佛子！是為菩薩摩訶薩十種深入智慧大海，成阿耨多羅三藐三菩提；若菩薩摩訶薩安住此法，則得一切諸佛無上智慧大海。
。
<juan>大方廣佛華嚴經卷第三十九<p>之四<p>離世間品第三十三之四<p>「佛子！菩薩摩訶薩有十種寶，住成阿耨多羅三藐三菩提。何等為十？所謂：菩薩摩訶薩悉能往詣無量阿僧祇世界諸如來所，恭敬、禮拜、親近、供養，是為菩薩摩訶薩第一寶，住成阿耨多羅三藐三菩提。菩薩摩訶薩於不可思議諸如來所，聞法受持，正念不忘，智慧分別，長養勝趣，出生智慧，充滿十方，是為菩薩摩訶薩第二寶，住成阿耨多羅三藐三菩提。菩薩摩訶薩不離此土，而於異剎示現受生，於一切佛法心不惑亂，是為菩薩摩訶薩第三寶，住成阿耨多羅三藐三菩提。菩薩摩訶薩出生一法別相，分別知一切法，一切諸法究竟無一無異義故，是為菩薩摩訶薩第四寶，住成阿耨多羅三藐三菩提。菩薩摩訶薩知息煩惱，知離煩惱，知斷煩惱，而善住修習菩薩諸行，不證實際，究竟到於實際彼岸，善學成就巧妙方便，本願成滿，心無疲厭，是為菩薩摩訶薩第五寶，住成阿耨多羅三藐三菩提。菩薩摩訶薩知一切眾生心無處所，而說眾生心有處所，無著無行，修菩薩行，化度眾生，是為菩薩摩訶薩第六寶，住成阿耨多羅三藐三菩提。菩薩摩訶薩知一切法一性，所謂：無性、無一、無異、無來、無去、不可稱量、不可讚歎、悉無實性，以一異求皆不可得；而菩薩摩訶薩決定了知此是佛法，是菩薩法，是緣覺法，是聲聞法，是凡夫法，是善法、是不善法，是世間法、是出世間法，是染污法、是不染污法，是有漏法、是無漏法，乃至是有為法、是無為法，是為菩薩摩訶薩第七寶，住成阿耨多羅三藐三菩提。菩薩摩訶薩求佛不可得，求菩薩不可得，求法不可得，求眾生不可得，而亦不捨本願，教化一切眾生，成無上道；何以故？菩薩所修善根，欲令一切成無上道，善知眾生善根，善知眾生境界，善知教化眾生，善知一切眾生涅槃，修菩薩行，欲令一切大願成滿，是為菩薩摩訶薩第八寶，住成阿耨多羅三藐三菩提。菩薩摩訶薩隨其所應，善巧說法而調伏之；巧妙方便示現涅槃，知實非虛亦非顛倒，而安住三世菩薩正法；不離如如，不住實際，亦不見眾生，亦不見眾生已受化、今受化、當受化；解我所行非為虛妄，解了無有，乃至一法可求得者，無生滅故，而菩薩所願皆悉不虛，無所依止，是為菩薩摩訶薩第九寶，住成阿耨多羅三藐三菩提。菩薩摩訶薩於不可思議諸佛一一佛所，聞不可說不可說受記法；名號各異，劫數不同。從一劫中次第聞法，乃至不可說不可說劫聞受記法；聞是法已，不驚、不怖、不畏，行菩薩行，心無疑惑；解如來智不可思議，如來所說，言無有二，本願滿足，隨應受化，令成阿耨多羅三藐三菩提，滿一切願，了達法界，是為菩薩摩訶薩第十寶，住成阿耨多羅三藐三菩提。若菩薩摩訶薩安住此法，則得一切諸佛阿耨多羅三藐三菩提大智慧寶。<p>「佛子！菩薩摩訶薩有十種發金剛心莊嚴大乘。何等為十？所謂：菩薩摩訶薩作如是念：『一切諸法無有分際，不可究竟——菩薩發如是心——我當覺了三世一切諸法悉無有餘。』是為菩薩摩訶薩第一發金剛心莊嚴大乘。菩薩摩訶薩作如是念：『於一毛端處有無量無邊不可數菩薩，何況一切法界耶——菩薩發如是心——我當發大莊嚴而自莊嚴，化度眾生皆令成阿耨多羅三藐三菩提，以大般涅槃而般涅槃。』是為菩薩摩訶薩第二發金剛心莊嚴大乘。菩薩摩訶薩作如是念：『十方世界無量無邊，無有分際——菩薩發如是大願——我當以無上清淨莊嚴，莊嚴此等一切世界，彼諸莊嚴皆實不虛。』是為菩薩摩訶薩第三發金剛心莊嚴大乘。菩薩摩訶薩作如是念：『眾生無量無邊，無有分際，不可窮盡——菩薩發如是心——我當以諸善根迴向一切眾生，以無上大智慧光普照一切眾生。』是為菩薩摩訶薩第四發金剛心莊嚴大乘。菩薩摩訶薩作如是念：『一切諸佛無量無邊，不可窮盡——菩薩發如是心——我所種善根，迴向奉給供養一切諸佛，然後我乃成等正覺。』是為菩薩摩訶薩第五發金剛心莊嚴大乘。菩薩摩訶薩見一切佛，聞所說法，發大歡喜心，不著自身及如來身，解知佛身非實、非虛，非有、非無，非有性、非無性，非色、非無色，非相、非無相，非生、非滅；解知如來實無所有，亦不壞有相，何以故？一切攝取故；是為菩薩摩訶薩第六發金剛心莊嚴大乘。菩薩摩訶薩若有眾生訶罵毀辱，或截手、足、耳、鼻，或挑其目，或級其頭，菩薩不因此故生恚害心，於不可說不可說劫，修菩薩行，攝取眾生，心不廢捨；何以故？菩薩摩訶薩住不二法，善學菩薩所學清淨直心；於一切眾生無瞋恚心，忍住眾苦，心無加報，自身堪受一切眾苦，是為菩薩摩訶薩第七發金剛心莊嚴大乘。菩薩摩訶薩作如是念：『未來世劫無量無邊，無有分際，不可窮盡——菩薩發如是心——我當盡一切未來世法界、虛空界等劫，於一世界行菩薩道教化眾生，如一世界，盡法界、虛空界等一切世界亦復如是。心亦不驚、不怖、不畏，行菩薩行。何以故？菩薩法應如是為一切眾生修菩薩行。』是為菩薩摩訶薩第八發金剛心莊嚴大乘。菩薩摩訶薩作如是念：『阿耨多羅三藐三菩提以心為本，心清淨故能積集成滿一切善根；若心得自在，則能成就無上菩提，行菩薩行，滿足諸願，究竟教化一切眾生。』是為菩薩摩訶薩第九發金剛心莊嚴大乘。菩薩摩訶薩知佛不可得，菩提不可得，菩薩不可得，一切法不可得，眾生不可得，心不可得，行不可得，過去不可得，未來、現在不可得，一切眾生不可得，有為、無為不可得，菩薩摩訶薩如是住寂靜，住甚深，住寂滅，住無諍，住不可言，住無二，住無等，住真實，住成就，住解脫，住涅槃，住實際；而亦不捨一切大願，不捨發一切智心，不捨修菩薩行，不捨教化眾生，不捨恭敬供養諸佛，不捨說法，不捨莊嚴一切世界。何以故？菩薩摩訶薩出生大願故，善知如是法相，長養大悲無量功德，攝取眾生，不捨眾生。『一切諸法無有真實，凡愚眾生不知不覺；一切諸佛安住寂滅，演說正法，教化眾生；不捨大悲，一切眾生未得菩提，佛法未足，大願未滿；我本請一切眾生為無上大法施主，唱實語，不虛語，一切諸佛種姓語；發大願門心，發饒益一切眾生心，發長養一切善根心，發安住善巧方便心，發內身含受一切眾生心，發一切眾生所平等心，令一切眾生所願成滿，我當云何未度眾生而捨大悲？』是為菩薩摩訶薩第十發金剛心莊嚴大乘。佛子！是為菩薩摩訶薩十種發金剛心莊嚴大乘；若菩薩摩訶薩安住此法，則得一切諸佛無上金剛智明。<p>「佛子！菩薩摩訶薩有十種發大事。何等為十？所謂：恭敬供養一切諸佛，是為菩薩摩訶薩第一發大事。長養一切菩薩善根，是為菩薩摩訶薩第二發大事。一切如來滅度之後，悉取舍利起無量塔，種種妙寶以為莊嚴；以一切華、一切鬘、一切香、一切塗香、一切末香、一切衣、一切蓋、一切幢、一切幡而供養之，受持守護諸佛正法，是為菩薩摩訶薩第三發大事。教化成熟一切眾生，令得阿耨多羅三藐三菩提，是為菩薩摩訶薩第四發大事。以諸佛剎無上清淨莊嚴，莊嚴一切世界，是為菩薩摩訶薩第五發大事。菩薩摩訶薩作如是念：『我當為一眾生，於一一世界盡未來際阿僧祇劫，修菩薩行；如為一眾生，為一切眾生亦復如是，出生大悲，令一切眾生安住菩提，乃至不生一念疲厭之心。』是為菩薩摩訶薩第六發大事。我當於不可思議阿僧祇劫，恭敬供養彼諸如來，是為菩薩摩訶薩第七發大事。彼諸如來滅度之後，我當悉取舍利而起塔廟；其塔高廣，與不可說諸世界等；造如來像，巍巍高大，如不可思議世界；於不可思議劫，以眾妙寶、幢幡、繒蓋、華香而供養之，乃至不生一念休息之心；教化眾生，受持守護，讚歎正法，亦無一念休息之心，是為菩薩摩訶薩第八發大事。修習彼諸善根，成阿耨多羅三藐三菩提，悉與一切諸如來等，逮得一切諸如來地，是為菩薩摩訶薩第九發大事。我成菩提已，於一切世界不可說劫，說微妙法，示現如來不可思議自在神變；其身、口、意，未曾暫生疲厭之想，但發專念正法之心、如來力心、充滿一切眾生願心、大慈悲心、觀察諸法真實之心，安住實語，證寂滅法；一切眾生悉不可得，而亦不違一切諸業，隨順三世一切諸佛，究竟一切法界、虛空界，觀察諸法無所有相，不生不滅，具足成就一切諸佛無上大願，施作一切諸佛大事，悉能化度一切眾生，是為菩薩摩訶薩第十發大事。佛子！是為菩薩摩訶薩十種發大事；若菩薩摩訶薩安住此法，則得一切諸佛無上智慧，不斷一切菩薩所行。<p>「佛子！菩薩摩訶薩有十種究竟大事。何等為十？所謂：恭敬供養一切如來究竟大事；隨所請眾生皆悉度脫究竟大事；專求一切諸佛正法究竟大事、長養一切善根究竟大事、出生一切諸如來法究竟大事、成滿一切清淨大願究竟大事、行一切菩薩行究竟大事、恭敬奉事一切善知識究竟大事、往詣一切世界佛所究竟大事、聞持一切諸佛正法，深入一切諸佛大眾究竟大事。佛子！是為菩薩摩訶薩十種究竟大事；若菩薩摩訶薩安住此法，則得阿耨多羅三藐三菩提究竟智慧大事。<p>「佛子！菩薩摩訶薩有十種不壞信。何等為十？所謂；於一切佛不壞信、於一切佛法不壞信、於一切聖僧不壞信、於一切菩薩不壞信、於一切善知識不壞信、於一切眾生不壞信、於一切菩薩大願不壞信、於一切菩薩行不壞信、恭敬供養一切諸佛不壞信、教化一切眾生成就菩薩巧妙方便不壞信。佛子！是為菩薩摩訶薩十種不壞信；若菩薩摩訶薩安住此法，則得一切諸佛無上智慧不可壞信。<p>「佛子！菩薩摩訶薩有十種授記。何等為十？所謂：專求解脫菩薩授記、諦滿諦辯菩薩善根菩薩授記、廣行菩薩無量諸行菩薩授記、現前菩薩授記、祕密菩薩授記、因自心得菩提菩薩授記、得法忍菩薩授記、教化成熟眾生菩薩授記、究竟一切劫菩薩授記、一切菩薩自在修行菩薩授記。佛子！是為菩薩摩訶薩十種授記；若菩薩摩訶薩安住此法，則於一切佛所而得授記。<p>「佛子！菩薩摩訶薩有十種善根迴向。何等為十？所謂：一切善根迴向同善知識願、一切善根迴向同善知識正直心、一切善根迴向同善知識行、一切善根迴向同善知識善根、一切善根迴向隨順善知識善根、一切善根迴向同善知識正念、一切善根迴向同善知識清淨、一切善根迴向同善知識住、一切善根迴向同善知識入成滿平等、一切善根迴向同善知識不壞深心；若如是同則無異同。佛子！是為菩薩摩訶薩十種善根迴向；若菩薩摩訶薩安住此法，則得一切無上善根迴向。<p>「佛子！菩薩摩訶薩有十種得智慧。何等為十？所謂：於一切施自在智慧；樂一切佛法解脫自在智慧；深入一切如來無量無邊自在智慧；隨問能答滅一切疑自在智慧；深解實義自在智慧；解一切如來巧妙方便、深入一切諸佛解脫自在智慧；解一切佛所種少善根、必能滿足一切白淨善根、出生如來一切智自在智慧；具足成就菩薩不思議住自在智慧；於一念中悉能往詣不可說佛所自在智慧；覺悟一切諸佛菩提、深入一切法界、聞持一切佛法、深入一切如來莊嚴語言自在智慧。佛子！是為菩薩摩訶薩十種得智慧；若菩薩摩訶薩安住此法，則得一切如來無上自在智慧。<p>「佛子！菩薩摩訶薩有十種發無量無邊廣心。何等為十？所謂：發無量無邊廣心於一切佛；發無量無邊廣心度脫一切眾生；發無量無邊廣心令一切眾生、一切世、一切剎悉入法界；發無量無邊廣心觀一切法悉如虛空；發無量無邊廣心觀察一切菩薩諸行；發無量無邊廣心正念三世一切諸佛；發無量無邊廣心了達不可思議諸業果報；發無量無邊廣心嚴淨一切諸如來剎；發無量無邊廣心深入一切如來大眾，發無量無邊廣心觀察一切如來妙音。佛子！是為菩薩摩訶薩十種發無量無邊廣心；若菩薩摩訶薩安住此心，則得一切佛法無量無邊智慧大海。<p>「佛子！菩薩摩訶薩有十種藏。何等為十？所謂：分別數知一切法藏；出生一切法藏；普照一切陀羅尼法藏；分別解說一切法辯藏；於一切法覺不可說巧方便藏；示現一切佛自在力大神變藏；於一切法出生平等巧方便藏；不離常見一切佛藏；入不思議劫皆悉如幻巧方便藏；於一切諸佛菩薩歡喜恭敬藏。佛子！是為菩薩摩訶薩十種藏；若菩薩摩訶薩安住此藏，則得一切諸佛大智慧藏，悉能度脫一切眾生。<p>「佛子！菩薩摩訶薩有十種調順。何等為十？所謂：不謗一切佛法調順；於一切佛信不可壞調順；尊重恭敬一切菩薩調順；親近一切善知識調順；遠離一切聲聞、緣覺調順；長養菩薩一切三昧調順；平等觀察一切眾生調順；究竟成滿一切善根調順；悉能降伏一切諸魔調順；成滿一切波羅蜜調順。佛子！是為菩薩摩訶薩十種調順；若菩薩摩訶薩安住此法，則得無上大智調順。<p>「佛子！菩薩摩訶薩有十種自在。何等為十？所謂：壽命自在，無量無邊不可說劫住持壽命故；心自在，出生阿僧祇三昧入深智故；莊嚴自在，以大莊嚴悉能莊嚴一切剎故；業自在，隨時受報故；受生自在，於一切剎示現生故；解脫自在，見一切世界諸佛充滿故；願自在，隨時隨剎成菩提故；神力自在，示現一切大神變故；法自在，示現無量無邊法門故；智自在，於念念中示現覺悟如來十力無所畏故。佛子！是為菩薩摩訶薩十種自在；若菩薩摩訶薩安住此法，則得一切諸佛、菩薩究竟成滿一切智自在。<p>「佛子！菩薩摩訶薩有十種自在。何等為十？所謂：眾生自在，剎自在，法自在，身自在，願自在，境界自在，智自在，通自在，神力自在，力自在。佛子！是為菩薩摩訶薩十種自在。<p>「佛子！何等為菩薩摩訶薩眾生自在？佛子！菩薩摩訶薩有十種眾生自在。何等為十？所謂：度脫一切眾生自在；持一切眾生想自在；為一切眾生說法未曾失時自在；變化一切眾生自在；安置一切眾生於一毛道而不迫迮自在；於一切世界、一切眾生中示現為王自在、於一切眾生中示現帝釋、梵王自在、於一切眾生中示現聲聞、緣覺不轉威儀自在、於一切眾生中示現行菩薩行自在、於一切眾生中示現佛身相好莊嚴、覺悟一切智力自在。佛子！是為菩薩摩訶薩十種眾生自在。<p>「佛子！菩薩摩訶薩有十種剎自在。何等為十？所謂：令一切剎為一剎自在、令一切剎入一毛道自在、於一切剎深入無盡方便自在、於一切剎示現一身結跏趺坐充滿自在、令一切剎現入己身自在、神力震動一切佛剎不令眾生恐怖自在、以一切剎莊嚴莊嚴一剎示現自在、以一剎莊嚴莊嚴一切剎示現自在、一如來身及其眷屬皆悉充滿一切佛剎示現眾生自在、一切剎、小剎、中剎、大剎、廣剎、深剎、翻覆剎、俯剎、仰剎、平正剎，以此等剎示現眾生自在。佛子！是為菩薩摩訶薩十種剎自在。<p>「佛子！菩薩摩訶薩有十種法自在。何等為十？所謂：一切法即是一法，一法即是一切法，而不違眾生法相自在；般若波羅蜜出生一切法，覺悟一切眾生無不了知自在；於一切法悉離法想，普令眾生入勝法自在；一切諸法入一方便，分別解說無量方便自在；一切諸法言語道斷，而能演說無量法門自在；於一切法巧方便，轉普門法輪無盡自在；一切諸法入一法門，於不可說劫，分別解說不可窮盡自在；一切法悉入佛法殊勝眾生自在；一切法示現無量無邊自在；一切法無礙、實際、無量無邊猶如幻網，於無量劫為眾生說不可窮盡自在。佛子！是為菩薩摩訶薩十種法自在。<p>「佛子！菩薩摩訶薩有十種身自在。何等為十？所謂：令一切眾生入己身自在；己身示現一切眾生身自在；一切佛身示現一佛身自在；一佛身示現一切佛身自在；一切剎置己身內自在；一法身充滿三世示現眾生自在；一身入三昧無量身起三昧自在；一身成最正覺，示現眾生等身自在；一切眾生身作一眾生身，示現一切眾生身自在；一切眾生身示現法身，法身示現一切眾生身自在。佛子！是為菩薩摩訶薩十種身自在。<p>「佛子！菩薩摩訶薩有十種願自在。何等為十？所謂：一切菩薩願即是己願願自在；以一切佛願力菩提，示現眾生願自在；隨其所應，悉令成就阿耨多羅三藐三菩提願自在；於不可數阿僧祇劫大願不斷願自在；遠離識身不著智身，而示現一切身願自在；不捨己事而能成滿一切他事願自在；教化成熟一切眾生，令不退轉願自在；於一切阿僧祇劫修菩薩行，未曾斷絕願自在；於一毛道成等正覺，願力充滿一切佛剎，為一一眾生示現不可說不可說世界願自在；說一句法，法雲普覆一切法界，震實法雷、耀明解脫電光、澍甘露法雨，充滿一切眾生心願願自在。佛子！是為菩薩摩訶薩十種願自在。<p>「佛子！菩薩摩訶薩有十種境界自在。何等為十？所謂：菩薩在法界境界而示現在眾生境界、在佛境界而示現在眾魔境界、在涅槃境界而不離生死境界、在一切智境界而不離菩薩境界、在寂滅境界而不捨散亂眾生境界、在離一切虛妄境界而不離虛妄境界、在莊嚴力境界而示現非一切智境界、在無眾生實際境界而不捨化度一切眾生境界、在諸禪三昧解脫通明智離欲境界而示現一切世界受生、在如來行菩提莊嚴境界而示現聲聞緣覺寂靜威儀境界。佛子！是為菩薩摩訶薩十種境界自在。<p>「佛子！菩薩摩訶薩有十種智自在。何等為十？所謂：無盡辯智自在；不惑一切陀羅尼智自在；法定知一切眾生諸根智自在；於一念中以無礙心智，悉知一切眾生心、心數法智自在；知一切眾生心、心使煩惱習氣隨病對治法智自在；於一念中深入如來十力智自在；無礙智知三世眾生隨時度脫智自在；於一念中成等正覺示現一切眾生智自在；於一眾生想了達一切眾生業行智自在；於一眾生音聲示現一切眾生音聲智自在。佛子！是為菩薩摩訶薩十種智自在。<p>「佛子！菩薩摩訶薩有十種通自在。何等為十？所謂：一切世界示現身、一身境界通自在；於一如來大眾中坐聽受正法，悉能聞持一切諸佛大眾會法通自在；於一眾生一念境界成不可說無上菩提，一切眾生無不知者通自在；出一妙音皆能充遍一切世界，出生一切音聲各各別異，一切眾生無不開解通自在；於一念中示現盡過去際劫，一切眾生諸業果報無不知者通自在；令一切世界皆悉莊嚴通自在；觀察三世平等通自在；出生一切諸佛菩提及眾生願，放大法光明通自在；一切天、龍、夜叉、乾闥婆、阿脩羅、迦樓羅、緊那羅、摩睺羅伽、帝釋、梵王，及一切聲聞、緣覺、諸菩薩等，悉恭敬尊重，善能護持諸如來力，一切善根通自在。佛子！略說菩薩平等觀察一切諸法通自在。佛子！是為菩薩摩訶薩十種通自在。<p>「佛子！菩薩摩訶薩有十種神力自在。何等為十？所謂：以不可說世界入一微塵神力自在；於一微塵中顯現一切法界等一切佛剎神力自在；於一毛孔皆悉容受一切大海，能持遊行一切世界，不令眾生有恐怖心神力自在；以一切世界內己身中，悉能顯現一切眾事神力自在；以一毛繫不可思議金剛圍山，悉持遊行一切世界，不令眾生有恐怖心神力自在；不可說劫示現一劫，一劫示現不可說諸成、敗劫，不令眾生有恐怖心神力自在；於一切世界示現水、火、風災成敗，不令眾生有恐怖心神力自在；一切世界水、火、風災壞時，悉能住持一切眾生資生之具神力自在；以不可思議世界置於掌中，遠擲他方過不可說世界，不令眾生有恐怖心神力自在；令一切眾生解一切佛剎猶如虛空神力自在。佛子！是為菩薩摩訶薩十種神力自在。<p>「佛子！菩薩摩訶薩有十種力自在。何等為十？所謂：眾生力自在，不捨眾生，教化調伏故；佛剎力自在，以不可說莊嚴具，莊嚴顯現諸佛剎故；法力自在，令一切身入無身故；劫力自在，不斷一切菩薩行故；佛力自在，覺悟生死，長寢眾生故；行力自在，攝取一切菩薩行故；如來力自在，度脫一切眾生故；無師智力自在，自然覺悟一切法故；一切智力自在，一切智人智覺悟故；大悲力自在，不捨一切眾生故。佛子！是為菩薩摩訶薩十種力自在。佛子！是為菩薩摩訶薩眾生自在等十種自在。若菩薩摩訶薩成就此十種自在者，欲成無上菩提，不成無上菩提，自在隨意；雖成菩提，而亦不斷菩薩諸行。何以故？菩薩摩訶薩出生諸大願故，善巧方便示現無量自在法門。<p>「佛子！菩薩摩訶薩有十種遊戲神通。何等為十？所謂：菩薩摩訶薩於眾生身作佛剎身，而不壞眾生身，是為第一遊戲神通；菩薩摩訶薩於佛剎身作眾生身，而不離佛剎身，是為第二遊戲神通；菩薩摩訶薩於佛身示現聲聞、緣覺身，而不減如來身，是為第三遊戲神通；菩薩摩訶薩於聲聞、緣覺身示現如來身，而不增長聲聞、緣覺身，是為第四遊戲神通；菩薩摩訶薩於菩薩身示現無上菩提身，而不捨菩薩行，是為第五遊戲神通；菩薩摩訶薩於無上菩提身示現菩薩身，而不減菩提身，是為第六遊戲神通；菩薩摩訶薩於涅槃界示現生死相續不絕，而不著涅槃界，是為第七遊戲神通；菩薩摩訶薩於生死界示現涅槃界，亦不究竟無餘涅槃，是為第八遊戲神通；菩薩摩訶薩正受三昧，行、住、坐、臥現諸威儀，而不捨於正受三昧，是為第九遊戲神通；菩薩摩訶薩於一佛所聞法受持，悉能往詣不可說佛所聽受正法，而不離本坐亦不分身、不起三昧，念念於一一三昧身門，出生不可說不可說三昧身門，一切諸劫猶可窮盡，菩薩出生三昧身門不可窮盡，是為第十遊戲神通。佛子！是為菩薩摩訶薩十種遊戲神通；若菩薩摩訶薩安住此法，則得一切諸佛無上大智遊戲神通。<p>「佛子！菩薩摩訶薩有十種勝行。何等為十？所謂：一切法界以無量方便門普現眾生勝行；以無量莊嚴，莊嚴一切世界普現眾生勝行；知出生一切眾生界皆悉如化勝行；於如來身出生菩薩身，於菩薩身出生如來身勝行；於虛空界出生世界，於世界出生虛空界勝行；於生死界出生涅槃界，於涅槃界出生生死界勝行；於一眾生音聲出生一切佛法音聲勝行；於無量身門示現一身，於一身門示現分別一切諸身勝行；以一身充遍一切世界勝行，於一念中令一切眾生出生無量無邊法門，成等正覺勝行。佛子！是為菩薩摩訶薩十種勝行；若菩薩摩訶薩安住此行，則得一切諸佛無上大智勝行。<p>「佛子！菩薩摩訶薩有十種力。何等為十？所謂：直心力，於一切世界無染著故；深心力，不壞一切諸佛法故；方便力，究竟菩薩一切行故；智慧力，知一切眾生諸心行故；願力，令一切眾生願滿足故；行力，盡一切未來際劫不斷絕故；乘力，出生普現一切諸乘不轉大乘故；遊戲神通力，於一毛道示現一切清淨世界，一切如來出興世故；菩提力，覺悟菩提與一切眾生念等故；轉法輪力，於一句法說一切眾生希望諸根故。佛子！是為菩薩摩訶薩十種力；若菩薩摩訶薩安住此力，則得一切諸佛一切智無上十力。<p>「佛子！菩薩摩訶薩有十種無畏。何等為十？所謂：菩薩摩訶薩悉能聞持一切問難，作如是念：『十方一切世界有來問我，若不能答，無有是處，乃至不見微畏之相。』不見微畏相故，菩薩究竟一切無畏，安住無畏；一切眾生隨其所問，悉斷疑惑，是為第一無畏。菩薩摩訶薩一切語言音聲、一切文字，如來授記無礙辯才，究竟彼岸，作如是念：『十方世界一切眾生來問難我，若不能答，無有是處，乃至不見微畏之相。』不見微畏相故，悉能除滅一切疑惑，安住無畏，是為第二無畏。菩薩摩訶薩知一切法空，離我、我所，無造、無造者，無知者，無命者，無長養者、無福伽羅，離陰、界、入，離諸邪見，心如虛空，作如是念：『一切眾生若能令我起身、口、意惡，無有是處。何以故？菩薩常離我、我所故；若生怖畏，無有是處，乃至不見微畏之相。』不見微畏相故，行菩薩行不可沮壞，是為第三無畏。菩薩摩訶薩為諸佛所護，成如來力，行如來行，如來威儀未曾轉易，作如是念：『若有能來訶我威儀，無有是處，乃至不見微畏之相。』不見微畏相故，於大眾中說微妙法，是為第四無畏。菩薩摩訶薩身、口、意淨，遠離眾惡，作如是念：『若有能來訶我身、口、意惡，無有是處，乃至不見微畏之相。』不見微畏相故，悉能教化一切眾生，是為第五無畏。菩薩摩訶薩金剛力士常隨侍衛，一切天、龍、夜叉、乾闥婆、阿脩羅、迦樓羅、緊那羅、摩睺羅伽、帝釋、梵王等常隨侍衛，尊敬供養，一切諸佛常護念之，菩薩作如是念：『一切眾魔、眷屬及諸外道，有見眾生來詣我所，能障礙我無上菩提，無有是處，乃至不見微畏之相。』不見微畏相故，安住無畏，歡喜修行菩薩行業，是為第六無畏。菩薩摩訶薩離癡正念，隨如來生，成就第一意根，作如是念：『一切諸佛所說正法，句身、味身隨順菩提，我若不能如法受持，無有是處，乃至不見微畏之相。』不見微畏相故，受持守護如來正法，是為第七無畏。菩薩摩訶薩具足成就巧方便智慧，究竟菩薩諸力彼岸，清淨直心，教化眾生，發大菩提願；於眾生所起大悲故，於煩惱濁世而現受生、現受五欲，畜養妻子及諸眷屬，為化眾生故，菩薩復作是念：『我雖在此，不生惑亂障於菩提解脫三昧法門辯才；若能障礙，無有是處。何以故？菩薩於一切法而得自在，究竟彼岸；修菩薩行，安住菩提。一切世間受生惑亂所不能亂。若能惑亂，無有是處，乃至不見微畏之相。』不見微畏相故，於一切世界示現受生，是為第八無畏。菩薩摩訶薩捨離愚癡，知一切智；住菩薩道，乘於大乘；住一切智心力，示現聲聞、緣覺，不改威儀，菩薩作如是念：『我終不證聲聞、辟支佛道，我若受證，無有是處，乃至不見微畏之相。』不見微畏相故，安住無畏，悉能示現一切諸乘具足，究竟平等大乘，是為第九無畏。菩薩摩訶薩成就一切諸白淨法，積集善根，成滿一切，諸願通明，堅住菩提，具足成滿菩薩諸行；於一切佛所頂受如來一切智記，教化眾生不捨菩薩行，作如是念：『其有眾生應受化者，若不能應時示現如來境界，無有是處，乃至不見微畏之相。』不見微畏相故，安住無畏，隨受化者，普為應現如來境界，而亦不斷菩薩願行，是為第十無畏。佛子！是為菩薩摩訶薩十種無畏；若菩薩摩訶薩安住此法，則得一切諸佛無上無畏，而亦不捨菩薩無畏。
。
<juan>大方廣佛華嚴經卷第四十<p>之五<p>離世間品第三十三之五<p>「佛子！菩薩摩訶薩有十種不共法。何等為十？所謂：菩薩摩訶薩修習六波羅蜜不由他悟，平等心施無所慳吝，持戒清淨遠離惡戒，忍辱成就心不可動，勤修精進於一切劫未曾退轉，深入禪定離一切亂，出生智慧遠離邪見。是為菩薩摩訶薩修習六波羅蜜，隨順波羅蜜道，不由他悟第一不共法。<p>「菩薩摩訶薩攝一切眾生而饒益之，常以法施，於一切眾生和顏愛語遠離惡言，於一切眾生常起樂心真實利益，令一切眾生解悟菩提遠離惡心，具足成就平等實義，是為菩薩摩訶薩攝取眾生，隨順攝道，不由他悟第二不共法。<p>「菩薩摩訶薩善解迴向，不求果報，隨順迴向諸佛菩提，不著一切世間三昧，迴向佛智饒益眾生，是為菩薩摩訶薩善解迴向，專求一切諸佛善根、無上智慧饒益眾生，不由他悟第三不共法。<p>「菩薩摩訶薩善巧方便、究竟彼岸，隨順世間、親近世間而無疲厭。正向聖行，遠離一切聲聞、緣覺出要之道，教化成熟一切眾生，不著己樂；善知一切諸禪解脫三昧、正受三昧，起於諸三昧而得自在。於生死中，心無疲厭，遊於生死如園觀想；安住一切諸魔宮殿，示現帝釋，梵王無量自在；於一切生死，慧光明淨、照除癡闇；於一切眾捨家出家，不著異見。示現一切世間書疏、文誦、談論、語言、算術、印法、一切娛樂，現為女身，才術巧妙能轉人心。於世間法、離世間法悉能問答，究竟彼岸；於世間事、離世間事，亦悉究竟到於彼岸；常觀眾生，示現一切聲聞、緣覺，不轉威儀，不忘大乘；於念念中，現成如來無上菩提，而亦不斷菩薩所行，是為菩薩摩訶薩具足修習巧妙方便，到於彼岸，不由他悟第四不共法。<p>「菩薩摩訶薩善知俱變三昧、翻覆三昧，遊戲智慧通明，究竟智慧彼岸。常在涅槃而現生死門，知無眾生際而教化成熟一切眾生，常在究竟寂滅彼岸而示現處熾然煩惱，常在金剛一妙法身而現眾生無量身門，常能正受諸禪三昧而現眾生五欲娛樂，常樂寂靜遠離三界而教化一切眾生長養善根，常樂正法而現百千天女圍遶共相娛樂，百福相好莊嚴其身而現貧賤鄙陋之形，常離諸惡長養善業而現受生一切惡道，究竟到於佛智彼岸而亦不捨菩薩智身。菩薩成就如是等無量智慧，一切聲聞、緣覺無能知者，何況一切童蒙眾生？是為菩薩摩訶薩第五不共法。<p>「菩薩摩訶薩身、口、意業，智慧為首，一切威儀、諸業清淨。成就大慈，永離殺心；乃至遠離邪見，具足正見，是為菩薩摩訶薩身、口、意業隨智慧行第六不共法。<p>「菩薩摩訶薩成就大悲，不捨一切眾生，代一切眾生受諸地獄、畜生、餓鬼、閻羅王苦。利益眾生，心無疲厭，度脫一切諸群生界；於一切欲樂，心無染著；常為眾生滅諸苦陰，不捨大悲，是為菩薩摩訶薩第七不共法。<p>「菩薩摩訶薩為一切眾生之所愛敬，帝釋、梵王、四天王等皆恭敬供養；一切眾生心常樂見，無有厭足。何以故？菩薩本修行業，心無染著，皆悉清淨，威儀具足故，一切眾生樂見無厭，是為菩薩摩訶薩第八不共法。<p>「菩薩摩訶薩一切智心堅固正直，以大莊嚴而莊嚴之；雖至難處、諸惡人處、聲聞、緣覺處，終不退失一切智心清淨妙寶。譬如水珠名曰淨光，雖處濁水，寶性無異，能令濁水皆悉清淨；菩薩亦復如是，雖在眾難、諸惡人處、聲聞、緣覺處，終不捨離一切種智清淨寶心，令一切眾生滅除邪見、煩惱垢濁，住一切智清淨寶心，是為菩薩摩訶薩第九不共法。<p>「菩薩摩訶薩自覺智法到於彼岸，受無師記，離垢法繒以冠其頂，於如來所不捨恭敬供養之心，亦不捨離諸善知識，是為菩薩摩訶薩第十不共法。佛子！是為菩薩摩訶薩十種不共法；若菩薩摩訶薩安住此法，則得一切諸佛無上大不共法。<p>「佛子！菩薩摩訶薩有十種業。何等為十？所謂：世界業，悉能嚴淨一切世界故；如來業，奉給供養一切佛故；菩薩善友業，善根同故；眾生業，教化成熟一切眾生故；未來世業，攝取一切盡未來際故；神力業，不捨本處而能遊行一切世界故；淨光業，放無量無邊色光，一一光端悉有七寶清淨蓮華，一一華臺各有菩薩結跏趺坐，悉顯現故；三寶不斷業，一切諸佛滅度之後，受持守護佛正法故；變化業，遊十方說法化眾生故；持業，隨所發心示現眾生，令滿一切諸大願故。佛子！是為菩薩摩訶薩十種業；若菩薩摩訶薩安住此業，則得一切諸佛無上大業。<p>「佛子！菩薩摩訶薩有十種身。何等為十？所謂：菩薩不來身，於一切趣不受生故；菩薩不去身，一切趣求不可得故；菩薩不實身，如一切世間之所得故；菩薩不虛身，如諸世間解真實故；菩薩不盡身，未來際不可斷故；菩薩堅固身，一切眾魔不能壞故；菩薩不動身，一切眾魔及諸外道不能動故；菩薩相身，示現清淨百福相故；菩薩無相身，法相究竟無眾相故；菩薩普至身，悉與三世如來等故。佛子！是為菩薩摩訶薩十種身；若菩薩摩訶薩安住此身，則得一切諸佛無上、無盡之身。<p>「佛子！菩薩摩訶薩有十種身業。何等為十？所謂：以一身充遍一切世界菩薩身業；於一切眾生前，悉為現身菩薩身業；於趣趣中，悉現受生菩薩身業；遊行一切世界菩薩身業；往詣一切佛所及諸大眾菩薩身業；以一手掌悉能普覆一切世界菩薩身業；一切金剛圍山能以手磨悉如微塵菩薩身業；於己身中示一切眾生、一切佛剎成、壞菩薩身業；能以一身遍覆一切眾生菩薩身業；於己身中，普現一切嚴淨佛剎、一切眾生，究竟成就無上菩提菩薩身業。佛子！是為菩薩摩訶薩十種身業；若菩薩摩訶薩安住此業，則得一切諸佛無上大法，悉能開悟一切眾生。<p>「佛子！菩薩摩訶薩有十種身。何等為十？所謂：波羅蜜身，正向菩提故；四攝身，不捨眾生故；大悲身，代一切眾生受無量苦，無疲厭故；大慈身，救護一切眾生故；功德身，饒益一切眾生故；智慧身，一切諸佛金剛身故；淨法身，遠離諸趣生死故；方便身，普能示現一切眾生故；神力身，示現一切自在力故；菩提身，隨一切時成菩提故。佛子！是為菩薩摩訶薩十種身；若菩薩摩訶薩安住此身，則得一切諸佛無上大智慧身。<p>「佛子！菩薩摩訶薩有十種口。何等為十？所謂：柔軟口，安樂一切眾生故；甘露口，清涼一切眾生故；不虛口，說真實故；如實轉口，乃至夢中無虛言故；尊重口，一切釋、梵、四天王等恭敬尊重故；甚深口，顯現真實法故；堅固口，說無量法不可盡故；正直口，一切音聲具足辯故；莊嚴口，隨時、隨業報普示現故；一切智口，隨其所應度眾生故。佛子！是為菩薩摩訶薩十種口；若菩薩摩訶薩安住此口，則得一切諸佛無上清淨妙口。<p>「佛子！菩薩摩訶薩有十種清淨業莊嚴菩薩口業。何等為十？所謂：樂聞如來清淨音聲淨菩薩口業；樂聞菩薩清淨音聲淨菩薩口業；不說一切眾生不樂聞語淨菩薩口業；於過去世離口四過淨菩薩口業；歡喜讚歎如來淨菩薩口業；於如來塔廟高聲讚佛如實功德淨菩薩口業；一向普施眾生正法淨菩薩口業；音樂歌頌讚歎如來淨菩薩口業；於諸佛所不惜身命聽受正法淨菩薩口業；一向不捨菩薩法師聽受正法奉給供養淨菩薩口業。佛子！是為菩薩摩訶薩十種淨業淨菩薩口業，出生菩薩清淨口業。<p>「佛子！菩薩摩訶薩出生如是清淨口業，則得十種守護。何等為十？所謂：諸天王及諸天守護，龍王、夜叉王、乾闥婆王、阿脩羅王、迦樓羅王、緊那羅王、摩睺羅伽王、梵王及諸梵天，一切諸佛法王所共守護。佛子！是為菩薩摩訶薩出生清淨口業得十種守護；若菩薩摩訶薩出生如是清淨口業得十種守護者，則能成辨十種大事。何等為十？所謂：令一切眾生界皆悉歡喜；一切剎界無不聞知；悉能發起一切諸根；悉能清淨一切性界；拔出一切諸煩惱界；遠離一切諸習氣界；明淨一切諸直心界；長養一切諸深心界；充滿一切諸法性界；照明一切大涅槃界；是為十。<p>「佛子！菩薩摩訶薩有十種心。何等為十？所謂：大地等心，持一切眾生諸善根故；大海等心，受持無量無邊諸佛智慧大法海故；須彌山王等心，令一切眾生安住無上善根故；摩尼寶心，遠離煩惱，淨直心故；金剛心，決定了知一切法故；堅固金剛圍山心，一切諸魔、外道不能壞故；蓮華等心，一切世法不能染故；優曇鉢華等心，於一切劫難值遇故；淨日等心，除滅一切眾生愚癡曀障闇故；虛空等心，一切眾生無能量故。佛子！是為菩薩摩訶薩十種心；若菩薩摩訶薩安住此心，則得一切諸佛無上清淨大心。<p>「佛子！菩薩摩訶薩有十種發心。何等為十？所謂：發度脫一切眾生心；發拔出一切眾生煩惱心；發斷除一切習氣心；發斷除一切疑惑；具足清淨無疑惑心；發除滅一切眾生苦惱心；發除滅一切惡道諸難心；發隨順一切諸佛教心；發一切菩薩所學心；發覺悟一切諸佛菩提，示現一切眾生非凡、愚所入心；發擊大法鼓音聲聞于一切世界，普照一切眾生諸根心。佛子！是為菩薩摩訶薩十種發心；若菩薩摩訶薩安住此心，則得一切諸佛無上發心。<p>「佛子！菩薩摩訶薩有十種滿心。何等為十？所謂：滿一切虛空界，眾生無邊故；滿一切法界，深入無量無邊故；滿一切三世，於一念中悉解脫故；滿一切佛，降神、受胎、出生、捨家、得道、轉正法輪，乃至大般涅槃悉明了故；滿一切眾生界，決定了知希望、習氣及諸根故；滿智慧光，隨順了知一切法界故；滿無量無邊，解一切法如幻網故；滿無生，一切諸法無自性故；滿無礙，自心、他心無障礙故；滿自在，於念念中現成菩提故。佛子！是為菩薩摩訶薩十種心滿；若菩薩摩訶薩安住此心，則能成滿一切佛法無上、無量莊嚴。<p>「佛子！菩薩摩訶薩有十種根。何等為十？所謂：歡喜根，於一切佛信不壞故；樂菩薩根，覺悟一切佛菩提故；不退菩薩根，究竟一切事故；住菩薩根，安住一切菩薩行故；甚深根，覺般若波羅蜜巧方便故；不休息根，究竟一切眾生事故；金剛等根，決定了知一切法故；金剛光明焰根，普照一切佛境界故；不雜根，一切如來同一身故；無礙際根，深入如來十種力故。佛子！是為菩薩摩訶薩十種根；若菩薩摩訶薩安住此根，則得一切諸佛無上淨根。<p>「佛子！菩薩摩訶薩有十種直心。何等為十？所謂：不染一切世間法直心；不染聲聞、緣覺直心；隨順菩提直心；不違一切智道直心；一切眾魔及諸外道不能沮壞直心；不染如來圓滿、清淨、智慧、直心；隨所聞法悉能攝取、受持直心；於一切受生處無所選擇直心；深入細微智慧直心；善巧修習一切佛法直心。佛子！是為菩薩摩訶薩十種直心；若菩薩摩訶薩安住此心，則得一切諸佛無上清淨直心。<p>「佛子！菩薩摩訶薩有十種深心。何等為十？所謂：不退深心，長養一切諸善法故；離疑深心，解一切佛微密語故；正持深心，不捨菩薩大願行故；無上正直深心，深入一切諸佛法故；了達深心，於一切佛法得自在故；殊勝深心，深入種種方便法故；為首深心，於一切境界悉究竟故；自在深心，莊嚴一切三昧自在不斷絕故；具足深心，攝取本大願故；不捨深心，教化一切群生類故。佛子！是為菩薩摩訶薩十種深心；若菩薩摩訶薩安住此心，則得一切諸佛無上清淨深心。<p>「佛子！菩薩摩訶薩有十種方便。何等為十？所謂：布施方便，悉捨一切不求報故；學一切學，持一切戒，具行頭陀、威儀清淨方便，不輕他故；離一切纏、顛倒、瞋恚、我慢，忍一切眾生諸惡方便，遠離一切彼、我想故；精進不退方便，究竟身、口、意業，一切境界不忘失故；一切諸禪三昧解脫諸通方便，遠離一切五欲、諸煩惱故；正向智慧方便，長養一切功德，心無厭足故；大慈方便，說一切眾生無眾生故；代一切眾生受諸苦惱，不捨大悲方便，解一切法無自性故；十力覺悟方便，決定無礙智，示現一切眾生故；轉不退法輪方便，轉至眾生心故。佛子！是為菩薩摩訶薩十種方便；若菩薩摩訶薩安住此法，則得一切諸佛無上大智方便。<p>「佛子！菩薩摩訶薩有十種樂修。何等為十？所謂：樂修最勝，尊重方便諸善根故；樂修莊嚴，出生種種諸莊嚴故；樂修廣事，心彌曠故；樂修寂滅，深入甚深方便法故；樂修無邊，發無量心故；樂修善持，一切諸佛所護念故；樂修不壞，一切魔業不能壞故；樂修決定，解了一切諸業報故；樂修現在，隨意能現自在神力大變化故；樂修聽受，於一切佛得授記故；樂修自在，隨意隨時成菩提故。佛子！是為菩薩摩訶薩十種樂修；若菩薩摩訶薩安住此修，則得一切諸佛無上樂修。<p>「佛子！菩薩摩訶薩有十種解脫深入世界。何等為十？所謂：一切世界入一世界；一世界入一切世界；一蓮華座一如來身充滿一切世界；示現一切世界皆悉虛空；諸佛莊嚴，莊嚴一切世界；一菩薩身充滿一切世界；於一毛孔中安置一切世界；一切世界入一眾生身；一佛道場、一菩提樹充滿一切世界；一妙音聲充滿一切世界，隨其所應無不聞解，皆為歡喜。佛子！是為菩薩摩訶薩十種解脫深入世界；若菩薩摩訶薩安住此法，則得一切諸佛出生佛剎無上解脫。<p>「佛子！菩薩摩訶薩有十種入眾生性。何等為十？所謂：一切眾生界入無身性；一切眾生界悉入一眾生身；一切眾生界悉入菩薩身；一切眾生界悉入如來性藏；一切眾生界悉入一眾生界；一切眾生界悉入諸佛法器；一切眾生界悉入帝釋、梵王，隨眾生形類而普示現；一切眾生界示現入一切聲聞、緣覺，不轉威儀；一切眾生界入菩薩功德莊嚴，莊嚴一切眾生；一切眾生界入如來相好莊嚴，色身寂靜，威儀示現眾生。佛子！是為菩薩摩訶薩十種入眾生性；若菩薩摩訶薩安住此性，則得一切諸佛無上自在性。<p>「佛子！菩薩摩訶薩有十種習氣。何等為十？所謂：菩提心習氣、善根習氣、教化眾生習氣、見佛習氣、於清淨土受生習氣、菩薩行習氣、大願習氣、波羅蜜習氣、出生平等法習氣、種種分別境界習氣。佛子！是為菩薩摩訶薩十種習氣；若菩薩摩訶薩安住此法，則能除滅一切眾生煩惱習氣，得佛無上大智習氣。<p>「佛子！菩薩摩訶薩有十種熾然。何等為十？所謂：熾然一切眾生界，教化究竟令成熟故；熾然世界，悉嚴淨故；熾然如來，究竟菩薩一切行故；熾然善根，積集如來功德諸相好故；熾然大悲，除滅一切眾生苦故；熾然大慈，令一切眾生安住如來無上樂故；熾然波羅蜜，積集菩薩諸莊嚴故；熾然巧方便，隨其所應悉示現故；熾然菩提，得無礙智故；略說菩薩皆悉熾然一切諸法，明達了知一切法故。佛子！是為菩薩摩訶薩十種熾然；若菩薩摩訶薩安住此法，則能究竟不斷菩薩諸行，除滅一切煩惱熾然，則得一切諸佛無上熾然正法。<p>「佛子！菩薩摩訶薩有十種趣。何等為十？所謂：趣波羅蜜、趣學、趣智、趣實義、趣正法、趣出生善根、趣見佛、趣菩薩諸行門、趣無上菩提、趣轉法輪。佛子！是為菩薩摩訶薩十種趣；若菩薩摩訶薩安住此趣，則得一切諸佛無上趣法。<p>「佛子！菩薩摩訶薩有十種事，則能具足一切佛法。何等為十？所謂：深信善知識具足佛法；深信佛教具足佛法；不謗正法具足佛法；離放逸行、摧滅憍慢、巧妙方便迴向善根具足佛法；深信諸佛境界無量具足佛法；深入一切世界具足佛法；安住法界具足佛法；離諸魔界具足佛法；正念一切佛具足佛法；深信如來成就十力具足佛法。佛子！是為菩薩摩訶薩十種事，則能具足一切佛法；若菩薩摩訶薩安住此法，則得具足一切諸佛無上大智。<p>「佛子！菩薩摩訶薩有十種退失佛法應當遠離。何等為十？所謂：於善知識生憍慢心失佛法道；畏生死苦失佛法道；厭菩薩行失佛法道；厭惡受生失佛法道；樂著三昧失佛法道；於諸善根起疑惑心失佛法道；誹謗正法失佛法道；斷菩薩行失佛法道；樂求聲聞及緣覺乘失佛法道；起瞋恚心失佛法道，應當遠離。佛子！是為菩薩摩訶薩十種退失佛法；若菩薩摩訶薩遠離此法，則得一切菩薩正趣離生，聖行正道。<p>「佛子！菩薩摩訶薩有十種離生。何等為十？所謂：出生般若波羅蜜菩薩離生；觀察一切眾生，遠離一切邪見，斷一切縛，度脫一切眾生菩薩離生；不念一切相亦不捨離著相眾生菩薩離生；不著三界亦復不著一切世界菩薩離生；永離煩惱而親近眾生菩薩離生；於諸法中得離欲法，常以大悲哀念眾生菩薩離生；現處眷屬令樂寂靜菩薩離生；離世界生，現此歿彼生，行菩薩行菩薩離生；行一切世間事而不染世法菩薩離生；決定了知無上菩提而亦不捨菩薩行願菩薩離生。佛子！是為菩薩摩訶薩十種離生，永離世間；大聖正法，不共一切眾生及聲聞、緣覺；若菩薩摩訶薩安住此法，則得一切菩薩十種決定法。何等為十？所謂：於一切如來種姓中生；深入一切如來境界；深解一切諸菩薩行；正向一切諸波羅蜜；出生一切諸佛善根；安住一切如來無上姓中；安住一切諸佛淨力；隨順一切如來菩提；與一切佛共同一身；與一切佛同住而無有異。佛子！是為菩薩摩訶薩十種決定法。<p>「佛子！菩薩摩訶薩有十種出生佛道法。何等為十？所謂：隨順善知識出生佛道法，同善根故；深信一切佛法出生佛道法，樂求如來無盡自在故；於一切大願得正希望出生佛道法，修習廣心故；決定了知己身善根出生佛道法，所行諸業無虛妄故；於一切劫修菩薩行出生佛道法，盡未來際無疲厭故；於阿僧祇世界諸處受生出生佛道法，善巧方便教化一切眾生故；修習不斷菩薩所行出生佛道法，長養大悲故；以無量心出生佛道法，於一念中充滿一切虛空界故；深入甚深諸大願行出生佛道法，本生善根不壞、不失故；善持守護一切如來種姓出生佛道法，令一切眾生發菩提心，志常樂求無上菩提，長養一切善根故。佛子！是為菩薩摩訶薩十種出生佛道法；若菩薩摩訶薩安住此法，則得善男子十種名號。何等為十？所謂：菩薩名號，菩提智身故；摩訶薩名號，住大乘故；第一薩埵名號，最第一無間道法故；勝薩埵名號，覺勝菩提故；無比薩埵名號，智慧無比故；上薩埵名號，上精進故；無上薩埵名號，開示顯現無上法故；力薩埵名號，廣知十力故；無等薩埵名號，一切眾生無與等故；不思議薩埵名號，隨其心念覺菩提故。佛子！是為菩薩摩訶薩得善男子十種名號。<p>「佛子！菩薩摩訶薩有十種道。何等為十？所謂：一道是菩薩道，不捨菩提心故。二道是菩薩道，出生智慧方便故。三道是菩薩道，空方便、無相際無際、無願三昧，三界無染故。四行是菩薩道，悔過除罪、隨喜功德、恭敬勸請無量諸佛、善知迴向故。長養五根是菩薩道，住有信根不可沮壞，發大精進，究竟一切事而不退轉，安住正念除滅亂想三昧，方便決定了知智慧境界，善巧分別故。六通自在是菩薩道：天眼，悉見一切世界有色眾生，死此生彼；天耳，悉聞一切諸佛所說經法，皆能受持廣為一切眾生解說；出生無礙知他心智，悉知一切眾生心念；宿命智通，悉知過去一切阿僧祇劫；長養善根身通自在，隨其所應現大神變；漏盡智通，知見實際生菩薩道不斷絕故。七念是菩薩道：念佛，於一毛道見一切佛教化眾生；念法，不離一如來眾，於一切佛所對面聞法悉能受持，隨應眾生諸根希望而度脫之；念僧，見不退轉菩薩大眾，令一切眾生常見菩薩大眾；念施行一切菩薩布施，正念長養菩薩布施功德；念戒，不離菩提心，一切善根迴向眾生；念天，念兜率陀天一生補處菩薩；念一切眾生，善巧方便智慧教化，悉令安隱隨順無上菩提故。八正道分是菩薩道，所謂：正見，遠離邪見；正思惟，正念一切智遠離虛妄；正語，隨順聖教、離口四過；正業，饒益教化一切眾生未曾失時；正命，安住四聖種成頭陀功德，具足淨威儀，遠離一切惡；正精進，勤修一切菩薩苦行，修佛十力無所罣礙；正念，悉能憶持一切音聲，除滅世間一切亂想；正定，善巧方便，於一三昧，出生菩薩不可思議法門一切三昧故。九次第定是菩薩道，所謂：離欲、惡不善法因；覺觀起一切口業無所障礙；說法教化一切眾生，令得一切智喜悅，遠離退過、休息喜悅；離世苦樂，常見諸佛；逮得無上菩提快樂；不動三昧出生四無色定；亦不離欲界、色界受生；正受滅盡三昧，而亦不息菩薩行故。如來十力是菩薩道，所謂：巧方便善知是處非處；善知一切眾生去、來、現在業因果報；善知一切眾生種種諸根，隨彼諸根而為說法；善知眾生無量諸性，善知一切眾生種種欲樂，隨應說法；菩薩淨身，皆悉充滿一切眾生、一切剎、一切世、一切劫，普現如來具足威儀而亦不捨菩薩所行善巧方便；知一切禪三昧解脫垢淨起；知時、非時出生菩薩無量法門；善知一切眾生死此生彼；於一念中，善知三世一切阿僧祇劫；善知一切眾生除滅一切煩惱結使及諸習氣，而亦不捨菩薩行故。佛子！是為菩薩摩訶薩十種道；若菩薩摩訶薩安住此道，則得一切諸佛無上巧方便道。<p>「佛子！菩薩摩訶薩有無量道、無量道具、無量修道、無量莊嚴道。何以故？菩薩摩訶薩有十種無量道故。何等為十？所謂：虛空界無量、法界無量、眾生界無盡無量、世界無分齊無量、阿僧祇劫無盡究竟無量、眾生語法無量、如來身無量、佛音聲無量、如來力無量、一切智無量。<p>「佛子！是為菩薩摩訶薩十種無量道。何以故？如虛空界無量，菩薩積集道具亦復如是；如法界無量無邊，菩薩積集道具亦復如是；如眾生界無盡無量，菩薩積集道具亦復如是；如世界無分齊無量，菩薩積集道具亦復如是；如一切劫算數不可盡，菩薩積集道具亦復如是；一切眾生悉共算數所不能盡；如一切眾生語言無量，菩薩積集道具出生智慧諸語言法亦復如是；如如來身無量，菩薩積集道具充滿一切眾生，一切剎、一切世、一切劫亦復如是；如佛音聲無量，出一言音皆悉充滿一切法界，一切眾生無不聞知，菩薩積集道具亦復如是；如如來力無量，菩薩積集道具長養如來力亦復如是；如一切智無量，菩薩積集道具亦復如是。佛子！是為菩薩摩訶薩十種道具；若菩薩摩訶薩安住此法，則得一切諸佛無量無邊智慧。<p>「佛子！菩薩摩訶薩有十種修道。何等為十？所謂：不著、不出修，身、口、意無忘失故；無增減修，知諸法真實故；非有、非無修，入非有、非無性故；如幻、如夢、如電、如響、如鏡中像、如熱時焰、如水中月修，於一切法無所著故；空、無相、無願修，見三界不捨長養諸善根故；不可言說修，不著法施設故；不壞法界修，決定了知一切法故；如實際不可壞修，如如虛空際平等至一切故；菩薩智修，不捨勇猛精進力故；如來十力、四無所畏、一切智平等修，於一切法悉除疑惑故。佛子！是為菩薩摩訶薩十種修道；若菩薩摩訶薩安住此法，則得一切諸佛無上、一切智、巧方便修。<p>「佛子！菩薩摩訶薩有十種莊嚴道。何等為十？所謂：菩薩摩訶薩不離欲界，悉能正受色、無色界禪定解脫，亦不因此於彼受生，是為第一莊嚴道。菩薩摩訶薩入聲聞道，亦不乘此道出於三界，是為第二莊嚴道。菩薩摩訶薩入緣覺道，亦不捨大悲，是為第三莊嚴道。菩薩摩訶薩雖百千天女眷屬圍遶，端嚴殊特、顏容無倫、技術悉備、音樂巧妙，菩薩聞此妙音，未曾暫捨諸禪解脫三昧，是為第四莊嚴道。菩薩摩訶薩與一切眾生設眾妓樂共相娛樂，乃至一念不捨諸禪解脫三昧，是為第五莊嚴道。菩薩摩訶薩不著一切世間諸法，究竟世間得到彼岸，度脫眾生，是為第六莊嚴道。菩薩摩訶薩安住正智修習正道；趣於邪道欲令眾生遠離邪道，於此邪道不取真實清淨之相，是為第七莊嚴道。菩薩摩訶薩遠離身、口、意惡業，常持淨戒，一向正求如來淨戒，示現一切凡愚童蒙眾生持戒威儀，為教化成熟犯戒眾生故；菩薩具足成滿一切清淨功德，正趣菩薩趣而現受生地獄、畜生、餓鬼、閻羅王及諸難趣，令彼眾生離惡趣故，而實菩薩不攝彼趣，是為第八莊嚴道。菩薩摩訶薩於一切佛法不由他悟，得無礙辯、明淨智慧，普照一切諸佛正法；安住一切諸佛自在，共一切佛清淨法身，具足成就一切堅固大人明淨正法；安住一切平等諸乘，向一切佛境界法門，一切眾生所應讚歎、恭敬、供養；為一切眾生作無上師，專求正法未曾捨離，示現於法有疑，示現師受恭敬供養和尚、阿闍梨，而實為一切天人無上法師。何以故？菩薩摩訶薩善知方便住菩薩道，隨其所應方便示現，是為第九莊嚴道。菩薩摩訶薩具足成就甚深智慧，究竟菩薩一切無上法行，一切如來以甘露法而灌其頂，究竟一切法自在彼岸。離垢無礙清淨法繒以冠其首，於一切世界普現如來無礙法身，轉不可壞清淨法輪；清淨法身於一切世界，無處不至；究竟一切法自在彼岸，具足成就一切菩薩自在之法；巧妙方便於一切剎示現受生，與三世佛共一境界而亦不斷菩薩所行；不捨菩薩法，不轉菩薩業，不捨菩薩道，未曾廢捨菩薩威儀，不捨菩薩熾然，不捨善巧方便，不離菩薩事；修菩薩行，心無疲厭，不離菩薩受持法行。何以故？菩薩摩訶薩欲速成阿耨多羅三藐三菩提故，不捨菩薩行，觀察眾生，是為第十莊嚴道。佛子！是為菩薩摩訶薩十種莊嚴道；若菩薩摩訶薩安住此道，則得一切諸佛無上道寶莊嚴，而不捨菩薩道。
。
<juan>大方廣佛華嚴經卷第四十一<p>之六<p>離世間品第三十三之六<p>「佛子！菩薩摩訶薩有十種足。何等為十？所謂：淨戒足，積集成滿一切大願故；精進足，積集一切菩提枝至不退轉故；諸通足，隨眾生願令歡喜故；身通足，不離一坐而能悉詣一切佛剎故；深心足，究竟一切勝妙法故；堅誓足，所求諸事悉究竟故；攝右法足，不違一切尊重教故；聞法無厭足，聞持一切佛所說法無疲倦故；如法資生具足，入一切眾諸根無異故；正向菩薩行足，離一切惡故。佛子！是為菩薩摩訶薩十種足；若菩薩摩訶薩安住此足，則得一切諸佛無上勝足，能一舉足皆悉遍至一切世界。<p>「佛子！菩薩摩訶薩有十種手。何等為十？所謂：信手，於一切佛所說正法，一向信心究竟受持故；不著財施手，有來乞者令歡喜故；先意善來問訊手，右掌相顯現故；恭敬供養一切佛手，長養無量功德無疲厭故；善解多聞手，除一切眾生諸疑惑故；遠離三界離生寂靜手，拔欲污泥眾生類故；安置彼岸手，救濟四流漂沒眾生故；離吝法手，盡能開說一切法故；一切世間離世間諸論智手，除滅一切身心病故；智慧寶手，除滅一切煩惱癡闇，示現一切不可稱說法光明故。佛子！是為菩薩摩訶薩十種手；若菩薩摩訶薩安住此手，則得一切諸佛無上之手，能以一掌普覆十方一切世界。<p>「佛子！菩薩摩訶薩有十種腹。何等為十？所謂：離諂曲腹，直心清淨故；離幻偽腹，身、口、意業皆真正故；不為事腹，離藏惡故；無窮盡腹，於一切法無所著故；滅煩惱腹，智明淨故；清淨心腹，離一切惡故；觀察一切食想腹，正念真實法故；觀察一切行腹，善覺緣起故；善覺一切道腹，具足成就正希望故；離一切煩惱諸邪見腹，令一切眾生得如來腹故。佛子！是為菩薩摩訶薩十種腹；若菩薩摩訶薩安住此腹，則得一切諸佛無上之腹，悉能容受一切眾生。<p>「佛子！菩薩摩訶薩有十種藏。何等為十？所謂：不斷如來種姓是菩薩藏，廣說佛法長養無量諸善法故；受持守護如來正法是菩薩藏，開示眾生大智明故；長養僧寶是菩薩藏，攝取不退正法輪故；覺悟正定眾生是菩薩藏，度脫眾生不失時故；教化成熟不定眾生是菩薩藏，善根相續因不斷故；發大悲心救護邪定眾生是菩薩藏，起彼未來善根因緣故；滿足如來十力不可沮壞是菩薩藏，降伏眾魔具足成就不退善根故；住四無畏大師子吼是菩薩藏，令一切眾生悉歡喜故；得佛十八不共法是菩薩藏，一切智慧無不至故；平等覺悟一切眾生、一切剎、一切法、一切佛是菩薩藏，於一念中深入平等故。佛子！是為菩薩摩訶薩十種藏；若菩薩摩訶薩安住此藏，則得一切諸佛無上善根大智慧藏。<p>「佛子！菩薩摩訶薩有十種心。何等為十？所謂：勇猛心，所發事業悉究竟故；無懈怠心，積集相好諸善根故；勇健力心，摧伏一切諸惡魔故；正思惟心，除滅一切煩惱垢故；不退轉心，往詣道場究竟菩提故；性清淨心，覺心無所至、無所著故；知眾生心，隨眾生性令彼覺悟得解脫故；入大梵天住住佛法心，種種眾生性悉救護故；空無相無願無行心，遠離相見不著三界故；金剛莊嚴心，眾生數等魔乃至不能動一毛故。佛子！是為菩薩摩訶薩十種心；若菩薩摩訶薩安住此心，則得一切諸佛無上金剛藏心。<p>「佛子！菩薩摩訶薩有十種莊嚴。何等為十？所謂：大慈莊嚴，救護一切眾生故；大悲莊嚴，堪忍一切苦故；大願莊嚴，所可發願悉究竟故；迴向莊嚴，建立一切諸佛功德妙莊嚴故；功德莊嚴，饒益一切眾生故；波羅蜜莊嚴，度脫一切眾生故；智慧莊嚴，除滅一切眾生煩惱愚癡闇故；方便莊嚴，出生普門諸善根故；一切智心堅固不亂莊嚴，不樂異乘故；決定莊嚴，於正法中滅疑惑故。佛子！是為菩薩摩訶薩十種莊嚴；若菩薩摩訶薩安住此法，則得一切諸佛無上莊嚴，降一切魔。<p>「佛子！菩薩摩訶薩有十種器仗。何等為十？所謂：遠離慳吝惠施心仗，除滅一切慳貪垢故；持戒仗，拔出一切諸惡戒故；平等觀察一切法仗，遠離一切虛妄法故；智慧仗，除滅眾生諸煩惱故；正命仗，遠離一切諸邪命故；方便仗，一切示現故；略說貪、恚、癡一切煩惱是菩薩仗，以煩惱門化眾生故；生死仗，不斷菩薩行教化眾生故；說實法仗，一切無著故；一切智門仗，不離菩薩行門故。佛子！是為菩薩摩訶薩十種器仗；若菩薩摩訶薩安住此法，則能除滅一切眾生長夜積集煩惱、結使、習氣。<p>「佛子！菩薩摩訶薩有十種頭。何等為十？所謂：涅槃首，無見頂故；恭敬尊重首，一切世間，天人恭敬供養故；深妙首，於一切三千大千世界最第一故；一切善根首，三界眾生應供養故；荷負一切眾生首，得無上金剛頂故；無量無邊首，攝取一切最勝法故；般若波羅蜜首，樂法王法故；方便首，示現一切眾生平等首故；教化成熟一切眾生首，為一切眾生無上師故；守護如來正法首，不斷三寶故。佛子！是為菩薩摩訶薩十種頭；若菩薩摩訶薩安住此法，則得一切諸佛無上智頂。<p>「佛子！菩薩摩訶薩有十種眼。何等為十？所謂：肉眼，見一切色故；天眼，見一切眾生死此生彼故；慧眼，見一切眾生諸根故；法眼，見一切法真實相故；佛眼，見如來十力故；智眼，分別一切法故；明眼，見一切佛光明故；出生死眼，見涅槃故；無礙眼，見一切法無障礙故；普眼，平等法門見法界故。佛子！是為菩薩摩訶薩十種眼；若菩薩摩訶薩成就此眼，則得一切諸佛無上大智慧眼。<p>「佛子！菩薩摩訶薩有十種耳。何等為十？所謂：聞讚歎聲，斷除貪愛；聞毀訾聲，斷除瞋恚；聞聲聞、緣覺聲，不起求心；聞菩薩道聲，發起歡喜奇特之心；聞地獄、畜生、餓鬼、閻羅王、阿脩羅、一切難處貧苦音聲，發起大悲莊嚴而自莊嚴；聞天人趣勝妙音聲，觀一切法皆悉無常；聞佛功德音聲，勤修精進究竟滿足一切功德；聞波羅蜜、四攝、菩薩、經藏音聲，發究竟心到於彼岸；聞十方世界一切音聲，悉了如響。菩薩摩訶薩從初發心乃至道場，常正受法耳，而亦不捨教化成熟一切眾生。佛子！是為菩薩摩訶薩十種耳；若菩薩摩訶薩成就此耳，則得一切諸佛無上大智慧耳。<p>「佛子！菩薩摩訶薩有十種鼻。何等為十？所謂：所聞穢氣，觀察不臭所；聞香氣，觀察不香所；聞香臭，觀察平等；聞非香、非臭，觀察捨離；聞衣服、床褥、臥具及身肢節香，則知彼人貪恚愚癡等分煩惱；聞大寶藏諸藥草香，悉能了知一切寶藏；聞下至阿鼻地獄，上至非想、非非想處眾生之香，悉能了知諸根本行；聞聲、聞施戒、聞慧香，住一切智心未曾散亂；聞一切菩薩行香，攝取如來智地；聞一切佛智境界香，不斷菩薩所行。佛子！是為菩薩摩訶薩十種鼻；若菩薩摩訶薩成就此鼻，則得一切諸佛無量無邊無上清淨鼻。<p>「佛子！菩薩摩訶薩有十種舌。何等為十？所謂：分別解說一切眾生無盡行舌；分別解說無盡法舌；讚歎諸佛無盡功德舌；無盡辯舌；演說無盡大乘法舌；普覆十方虛空界舌；普照一切佛世界舌；平等讚歎一切眾生舌；隨順諸佛令歡喜舌；降一切魔及諸外道，除滅一切生死煩惱，悉令眾生至涅槃舌。佛子！是為菩薩摩訶薩十種舌；若菩薩摩訶薩成就此舌，則得諸佛無上大金剛舌，普覆一切世界。<p>「佛子！菩薩摩訶薩有十種身。何等為十？所謂：人身，教化成熟一切人故；非人身，教化成熟地獄、畜生、餓鬼、閻羅王故；天身，教化成熟欲界、色界、無色界眾生故；學身，示現學地故；無學身，示現阿羅漢地故；緣覺身，教化令入緣覺地故；菩薩身，積集大乘故；如來身，授如來智記故；摩㝹摩身，巧方便出生無量功德故；無漏法身，以少方便普現一切眾生身故。佛子！是為菩薩摩訶薩十種身；若菩薩摩訶薩成就此身，則得一切諸佛無上法身。<p>「佛子！菩薩摩訶薩有十種意。何等為十？所謂：上首意，出生一切善根故；隨順佛教意，如說修行故；深入意，解一切佛法故；內意，深入眾生希望故；不亂意，不為煩惱所亂故；清淨意，不受垢染故；善調伏意，不失時故；正思惟業意，遠離一切惡故；調伏諸根意，於境界中諸根不馳騁故；深定意，佛三昧不可稱量故。佛子！是為菩薩摩訶薩十種意；若菩薩摩訶薩成就此意，則得一切諸佛無上意。<p>「佛子！菩薩摩訶薩有十種行。何等為十？所謂：聞法行，樂聽受法故；說法行，利益眾生故；不隨愛、瞋、癡、怖行，調伏自心故；欲界行，教化成熟欲界眾生故；色、無色界三昧行，令速轉故；義法行，速成淨慧故；一切趣行，教化眾生故；一切佛剎行，恭敬、禮拜、供養一切佛故；涅槃行，斷生死相續故；成滿諸佛行，不斷菩薩行故。佛子！是為菩薩摩訶薩十種行；若菩薩摩訶薩成就此行，則得一切諸佛行、非行、如來行。<p>「佛子！菩薩摩訶薩有十種住。何等為十？所謂：菩提心住，未曾忘失故；波羅蜜住，不厭功德故；樂聞正義住，明淨智慧故；阿練若處住，成就諸大三昧故；隨順一切智頭陀威儀四聖種住，少欲知足故；隨順住，順正法故；親近如來住，成滿佛威儀故；諸明住，滿足大智故；無生忍住，受記滿足故；道場菩提住，滿足力無畏一切佛法故。佛子！是為菩薩摩訶薩十種住；若菩薩摩訶薩安住此住，則得一切諸佛無上一切智住。<p>「佛子！菩薩摩訶薩有十種坐。何等為十？所謂：轉輪王坐，興十善故；四天王坐，欲於一切世界諸佛正法得自在故；帝釋坐，於一切眾生最第一故；梵天坐，自心、他心得自在故；師子坐，分別演說甚深義故；正法坐，欲明陀羅尼諸力辯故；堅固三昧坐，究竟大誓故；大慈坐，令惡心眾生悉歡喜故；大悲坐，能忍一切諸苦惱故；金剛坐，調伏眾魔諸外道故。佛子！是為菩薩摩訶薩十種坐；若菩薩摩訶薩安住此坐，則得一切諸佛無上尊坐。<p>「佛子！菩薩摩訶薩有十種臥。何等為十？所謂：寂靜臥，身心憺怕故；禪定臥，正念思惟觀諸法故；諸三昧臥，身心柔軟故；梵天臥，不惱自他故；思惟業臥，後心無悔故；順正法臥，不可傾動故；正道臥，善知識覺悟故；妙願臥，善知迴向故；一切事畢臥，所作究竟故；捨方便臥，究竟本事故。佛子！是為菩薩摩訶薩十種臥；若菩薩摩訶薩安住此法，則得一切諸佛無上道臥，悉能覺悟一切眾生。<p>「佛子！菩薩摩訶薩有十種住。何等為十？所謂：大慈住，等心觀察一切眾生故；大悲住，不輕未學眾生故；大喜住，滅憂惱故；大捨住，有為、無為悉平等故；一切波羅蜜住，菩提心為首故；一切種空住，善解諸法故；無相住，離生受證不退轉故；無願住，捨受生故；念慧住，忍法成滿故；一切法平等住，得授記法故。佛子！是為菩薩摩訶薩十種住；若菩薩摩訶薩安住此住，則得一切諸佛無上無礙住。<p>「佛子！菩薩摩訶薩有十種行。何等為十？所謂：正念行，滿足四念處故；諸趣行，正覺法趣故；慧行，隨順諸佛故；波羅蜜行，滿足一切智故；四攝行，教化成熟諸眾生故；生死行，長養一切諸善根故；一切眾生言戲行，拔出眾生故；貪熾然行，覺悟一切眾生諸根故；巧方便行，長養般若波羅蜜故；道場行，覺一切智不斷菩薩行故。佛子！是為菩薩摩訶薩十種行；若菩薩摩訶薩安住此行，則得一切諸佛無上大智慧行。<p>「佛子！菩薩摩訶薩有十種觀察。何等為十？所謂：觀察善業，乃至微色，悉照見故；觀察死此生彼，不著一切眾生故；觀察一切眾生諸根，決定了知無根法故；觀察妙法，法界不可壞故；觀察現前於一切佛法，修佛眼故；觀察智慧，隨器說法故；觀察無生法忍，決定得佛法故；觀察不退佛地，除滅一切煩惱，超出三界、二乘地故；觀察甘露灌頂法地，於一切佛法得自在不動故；觀察佛三昧，於一切十方作佛事故。佛子！是為菩薩摩訶薩十種觀察；若菩薩摩訶薩安住此法，則得一切諸佛無上大智觀察。<p>「佛子！菩薩摩訶薩有十種周遍觀察。何等為十？所謂：周遍觀察諸來求者，慈心施與滿彼意故；周遍觀察諸犯戒者，安置如來清淨戒故；周遍觀察害心眾生，安置如來堪忍力故；周遍觀察諸懈怠者，令彼眾生勤修精進究竟大乘故；周遍觀察亂心眾生，除彼亂心安置如來一切智地故；周遍觀察愚癡眾生，除彼疑惑一切有見故；周遍觀察諸善知識，隨如來教住佛法故；周遍觀察隨所聞法，具足成就無上義故；周遍觀察一切眾生，不捨大悲故；周遍觀察一切佛法，覺一切智故。佛子！是為菩薩摩訶薩十種周遍觀察；若菩薩摩訶薩安住此法，則得一切諸佛無上大智周遍觀察。<p>「佛子！菩薩摩訶薩有十種奮迅。何等為十？所謂：色奮迅，於天、龍、夜叉、乾闥婆、阿脩羅、迦樓羅、緊那羅、摩睺羅伽等一切眾中現最勝故；象奮迅，示現象寶心故；龍奮迅，興大法雲普覆一切，曜明解脫電光，震實義雷，降諸根力覺意禪定解脫三昧甘露法雨故；大金翅鳥王奮迅，壞滅愚癡闇曀㲉膜消竭愛水，於大苦海搏撮煩惱諸惡龍故；師子奮迅，安住無畏，被執平等大智鎧仗，摧伏眾魔諸外道故；勇健奮迅，能於生死大戰陣中，摧滅一切煩惱大怨敵故；智慧奮迅，決定了知陰界諸入十二緣起，現一切佛自在法故；陀羅尼奮迅，聞持一切法未曾忘失，廣為群生分別說故；辯才奮迅，分別一切句身、味身無所罣礙，隨問即答，悉令歡喜，言不虛故；如來奮迅，坐師子座，降伏眾魔，調伏外道，滿足一切智，具一念相應慧，所得、所知、所覺、所成，皆悉覺知成無上菩提故。佛子！是為菩薩摩訶薩十種奮迅；若菩薩摩訶薩安住此法，則得一切諸佛無上自在奮迅。<p>「佛子！菩薩摩訶薩有十種師子吼。何等為十？所謂：我必成佛，是菩提心師子吼；於一切眾生起大悲心，未度者度、未脫者脫、未安者安、未涅槃者令得涅槃，是大悲師子吼；守護受持不斷三寶性，是報如來恩師子吼；令一切佛剎皆悉清淨，是究竟大誓師子吼；除滅一切惡道諸難，是自持淨戒師子吼；滿足如來身、口、意相好莊嚴，是積集功德無厭足師子吼；成滿一切諸佛智慧，是積集智慧眾具無厭足師子吼；除滅一切魔事專求正道，是除滅煩惱師子吼；知一切法無我、無我所，無命、無福伽羅，空、無相願，觀一切法淨如虛空，是於一切法得無生忍師子吼；一生補處菩薩摩訶薩，嚴淨震動一切佛剎，釋、梵、四天王咸悉請求降神下生，以無礙慧眼普觀世間一切眾生無勝我者，示現出生遊行七步大師子吼；我於世間最勝第一，我永究竟生老死法，是如說修行師子吼。佛子！是為菩薩摩訶薩十種師子吼；若菩薩摩訶薩安住此法，則得一切諸佛無上大師子吼。<p>「佛子！菩薩摩訶薩有十種淨施。何等為十？所謂：平等心施，無惡眾生故；隨意施，滿一切願故；無亂心施，不退轉故；隨應供施，分別了知福伽羅故；不選擇施，不求果報故；一向施，於一切物心無著故；內外一切施，究竟清淨故；迴向菩提施，遠離有為無為故；教化成熟眾生施，乃至道場不捨離故；三種圓滿清淨施，施者、受者、財物平等清淨如虛空故。佛子！是為菩薩摩訶薩十種淨施；若菩薩摩訶薩安住此施，則得一切諸佛無上清淨大施。<p>「佛子！菩薩摩訶薩有十種淨戒。何等為十？所謂：身淨戒，防護身三惡故；口淨戒，遠離口四過故；心淨戒，永離貪恚諸邪見故；具一切淨戒，於天人中最勝妙故；守護菩提心淨戒，不樂小智故；守護如來所說淨戒，乃至微細罪大怖畏故；微密淨戒，善拔犯戒諸眾生故；不作一切惡淨戒，積集一切諸善法故；遠離一切有見淨戒，於戒無著故；守護一切眾生淨戒，出生大悲故。佛子！是為菩薩摩訶薩十種淨戒；若菩薩摩訶薩安住此戒，則得一切諸佛遠離眾惡無上淨戒。<p>「佛子！菩薩摩訶薩有十種淨忍。何等為十？所謂：若他罵辱悉能堪忍，護彼心故；若他刀杖加害亦能堪忍，護彼我故；知一切瞋恚忍，自然不動故；自在處忍，能害不害故；眾生歸趣忍，不惜身命故；遠離我慢忍，不輕未學故；割截肢節忍，觀察如幻故；一切惡事忍，離自他想故；煩惱忍，遠離煩惱境界故；隨順一切菩薩方便智忍，得無生忍，於一切智境界不由他悟故。佛子！是為菩薩摩訶薩十種淨忍；若菩薩摩訶薩安住此忍，則得一切諸佛無上法忍，不由他悟。<p>「佛子！菩薩摩訶薩有十種淨精進。何等為十？所謂：淨身業精進，恭敬、供養、奉給一切諸佛菩薩，尊重福田，不退轉故；淨口業精進，聞持一切諸佛正法，未曾忘失，讚歎如來，隨所聞法廣為人說，無疲倦故；淨意業精進，巧方便入慈悲喜捨禪定解脫三昧，相續起無退轉故；淨直心精進；遠離諂曲正直一切事，一切方便究竟不退轉故；淨深心精進，常趣勝趣，積集無上智慧白淨法故；行不虛妄淨精進，攝取布施、戒、忍、多聞及不放逸，乃至道場不中息故；降伏一切眾魔怨敵淨精進，悉能除滅貪、恚、愚癡、煩惱、邪見，諸纏障蓋故；滿足慧光淨精進，有所施作悉善思惟，心無中悔，究竟眾事得一切佛不共法故；無所染著淨精進，離心境界身、口、心相非相甚深法門，普觀境界決定了知真實如如故；具足成就法明淨精進，次第進入一切諸地，於諸佛所得甘露灌頂，受法王記無漏法身，現捨天壽降神世間，出家、成道、轉淨法輪、入大涅槃，究竟具足普賢行故。佛子！是為菩薩摩訶薩十種淨精進；若菩薩摩訶薩安住此法，則得一切諸佛無上大淨精進。<p>「佛子！菩薩摩訶薩有十種淨禪。何等為十？所謂：常樂出家淨禪，捨離一切有故；親近善知識淨禪，諮受修習正法道故；樂阿練若處淨禪，遠離我、我所法故；離言戲憒閙處淨禪，樂寂滅故；心柔軟淨禪，諸根不亂故；智慧寂靜淨禪，一切音聲諸禪定刺不能亂故；七覺八道淨禪，於一切智境界智慧決定故；離味禪等諸煩惱垢淨禪，不取欲界故；諸通明內淨禪，決定了知一切眾生諸根故；以少方便現前遊戲神通淨禪，如來三昧不可稱量故。佛子！是為菩薩摩訶薩十種淨禪；若菩薩摩訶薩安住此禪，則得一切諸佛無上淨禪。<p>「佛子！菩薩摩訶薩有十種淨慧。何等為十？所謂：知因淨慧，不壞果報故；解一切緣淨慧，不壞和合故；解一切法不常不斷淨慧，了緣起如如故；拔出一切邪見淨慧，不取眾生相故；解一切眾生心、心所行淨慧，觀一切法皆如幻故；諸辯勝智淨慧，隨問能答無罣礙故；降伏眾魔及諸外道出過聲聞、緣覺淨慧，深入如來方便智故；見一切佛清淨法身、見一切眾生皆悉清淨、見一切法皆悉寂滅、見一切世界皆悉虛空淨慧，於一切相智慧無礙故；攝取一切陀羅尼，辯諸波羅蜜巧方便淨慧，得一切勝智故；一念相應金剛智，覺一切法平等淨慧，具足成就無上智故。佛子！是為菩薩摩訶薩十種淨慧；若菩薩摩訶薩安住此慧，則得一切諸佛無上大智。<p>「佛子！菩薩摩訶薩有十種淨慈。何等為十？所謂：等心淨慈，不選擇眾生故；饒益淨慈，於一切眾生有所施作，悉能辦故；救護淨慈，究竟度脫一切眾生，生死嶮難故；哀愍不捨一切眾生淨慈，長養有為善根故；解脫淨慈，滅一切眾生諸煩惱故；出生菩提淨慈，令一切眾生樂求菩提故；於一切眾生無礙淨慈，放無量光明普照眾生故；虛空淨慈，救護一切眾生故；法緣淨慈，覺悟真實法故；無緣淨慈，證取菩薩離生法故。佛子！是為菩薩摩訶薩十種淨慈；若菩薩摩訶薩安住此慈，則得一切諸佛無上清淨大慈。<p>「佛子！菩薩摩訶薩有十種淨悲。何等為十？所謂：不共淨悲，自大悲故；不厭淨悲，代一切眾生受大苦故；處一切惡道淨悲，受生死度眾生故；一切天人中受生淨悲，示現一切法悉無常故；為邪定眾生淨悲，於無量劫大誓莊嚴不捨離故；不著己樂淨悲，與眾生樂故；不求報淨悲，自心清淨故；除滅一切眾生倒惑淨悲，說實法故；知一切法自性清淨，空無所有，客塵所染，菩薩於彼而起淨悲，說真淨法故；解一切法如虛空足迹，眾生癡曀不知真實，菩薩於彼而起淨悲，欲令眾生發大乘心，究竟涅槃故。佛子！是為菩薩摩訶薩十種淨悲；若菩薩摩訶薩安住此悲，則得一切諸佛無上清淨大悲。
。
<juan>大方廣佛華嚴經卷第四十二<p>之七<p>離世間品第三十三之七<p>「佛子！菩薩摩訶薩有十種淨喜。何等為十？所謂：發菩提心淨喜；捨一切所有淨喜；於犯戒人不生惡心，教化成就淨喜；於一切諍訟眾生，悉令和合得無上智淨喜；不惜身命守護正法淨喜；遠離五欲常樂正法淨喜；令一切眾生不著資生之具，常樂正法淨喜；見一切佛恭敬供養無有厭足，而不壞法界淨喜；令一切眾生常樂禪定解脫三昧相續淨喜；令一切眾生專求寂靜，除滅亂想得無上慧，遠離邪見滿足諸願，究竟菩薩苦行淨喜。佛子！是為菩薩摩訶薩十種淨喜；若菩薩摩訶薩安住此喜，則得一切諸佛無上清淨大喜。<p>「佛子！菩薩摩訶薩有十種淨捨。何等為十？所謂：一切眾生恭敬供養不生愛著，一切眾生輕慢毀辱，不生瞋恚淨捨；常行世間，不為八法之所染污淨捨；於器知時，於非器不生惡心淨捨；不求聲聞、緣覺、學、無學淨捨；遠離五欲一切煩惱，乃至不生一念惡心淨捨；不歎修行二乘及厭生死淨捨；遠離世間語、非涅槃語、非離欲語、戲笑語、惱他語、聲聞緣覺語、乃至一切障菩提語淨捨；若有眾生待時受化，菩薩淨捨；若有眾生應受佛化，菩薩淨捨；菩薩摩訶薩遠離二法，無上、無下、無取、無捨、無虛、無實，觀察平等安住真實得忍淨捨。佛子！是為菩薩摩訶薩十種淨捨；若菩薩摩訶薩安住此捨，則得一切諸佛無上清淨大捨。<p>「佛子！菩薩摩訶薩有十種義。何等為十？所謂：多聞義，如說修行故；法義，善巧方便分別解故；空義，解第一空故；寂滅義，令一切眾生離生死故；不可說義，一切語言無所著故；如義，一切三世等觀察故；入法義，悉一味故；如來義，順如來故；實際義，覺真實故；大般涅槃義，滅一切苦，不斷菩薩行故。佛子！是為菩薩摩訶薩十種義；若菩薩摩訶薩安住此義，則得一切諸佛無上一切智義。<p>「佛子！菩薩摩訶薩有十種法。何等為十？所謂：真實法，如說修行故；無害法，遠離瞋恚故；無諍法，除滅一切諸煩惱故；寂滅法，離熾然故；離欲法，永離欲垢諸煩惱故；不虛法，離虛妄故；不生法，一切諸法悉虛空故；無為法，離三相故；性淨法，自然清淨故；報身煩惱滅無餘涅槃法，行菩薩行受持不捨故。佛子！是為菩薩摩訶薩十種法；若菩薩摩訶薩安住此法，則得一切諸佛無上之法。<p>「佛子！菩薩摩訶薩有十種功德具。何等為十？所謂：勸發眾生起菩提心是功德具，不斷三寶故；隨順十種迴向是功德具，斷一切不善法，集一切善法故；智慧正教是功德具，於三界功德最殊勝故；心無疲厭是功德具，度脫一切眾生到彼岸故；悉能捨離內外所有是功德具，於一切物悉無著故；相好滿足，精進不退是功德具，止心馳騁故；不輕三品善根是功德具，善巧方便迴向菩提故；於邪定犯戒眾生不起輕慢，增長大悲是功德具，顯現大人法故；恭敬供養一切如來，於一切菩薩起如來想，於一切眾生所作究竟是功德具，長養守護正直心故；菩薩摩訶薩於阿僧祇劫，具足修習一切善根，皆悉能捨，與一眾生，心無憂悔，如一眾生，一切眾生亦復如是，是為第十虛空界等大功德具，具足成就廣大智慧故。佛子！是為菩薩摩訶薩十種功德具；若菩薩摩訶薩安住此法，則得一切諸佛無上大功德具。<p>「佛子！菩薩摩訶薩有十種智具。何等為十？所謂：親近真實多聞善知識，恭敬、尊重、禮拜、供養、奉給、隨順，不違其教，是第一智具，遠離諂曲故。離慢下意，心無放逸，身、口及意皆悉柔軟，無有輕躁，心常歡喜，護持淨戒，和顏愛語，先意問訊，遠離邪偽，是第二智具，自然成就佛法器故。安住念慧，不捨正覺，除滅亂想，修習六念，行六和敬，不求其報，是第三智具，出生長養十種智故。樂法樂義，勤修正法，學無厭足，遠離世論及世間語，樂聞離世間語，遠離小乘，樂求大乘，是第四智具，修習正念，不可思議故。正求六波羅蜜，受持修習，具足成就四種梵住，順諸明法，能問智人；遠離惡趣，專向善趣，慈心調伏，離訶責譏論，防護他心，是第五智具，如說修行諸佛真實法故。常樂出家，不樂三界，守護自心，遠離三覺，不生惡心，身、口及意，皆悉柔軟，善知心性，是第六智具，令自、他心俱清淨故。觀陰如幻界、如毒蛇入、如空聚，觀一切法如化如焰、水月鏡像、如夢、如電、如呼聲響、如旋火輪、如空中字、如因陀羅陣、如日月光、非常非斷、無來、無去、無住，深心信解，不起誹謗，是無生住滅第七智具，具足成就一切法空淨智慧故。無我、無眾生、無福伽羅、無思、無義、無貪恚癡、無所有、無毀、無譽、無取、無捨、無主、無行，究竟涅槃，若菩薩摩訶薩聞此深法，能信能解，除滅疑惑，是第八智具，究竟具足深解脫故。以正方便思惟止觀，調伏諸根，一切諸法無所造作；無生無為，皆悉寂滅，眾生計我者，究竟無所有、無縛、無脫、無身口心、亦無精進，觀察一切眾生、一切法、一切心、一切行，無前無後，皆悉平等，是第九智具，遠離一切相，究竟到彼岸故。菩薩摩訶薩善知緣起故，見法清淨；見法清淨故，見剎清淨；見剎清淨故，見虛空清淨；見虛空清淨故，見法界清淨；見法界清淨故，則見智慧；是第十智具，積集一切智故。佛子！是為菩薩摩訶薩十種智具；若菩薩摩訶薩安住此法，則得一切諸佛，一切法中，無上無礙清淨大智。<p>「佛子！菩薩摩訶薩有十種明足。何等為十？所謂：深知佛法明足；一切法中除癡闇明足；遠離邪見明足；慧光清淨普照諸根明足；正方便勤修精進明足；深入菩薩真諦，正趣離生明足；滅煩惱業，成就盡智、無生智明足；思惟淨慧清淨天眼明足；清淨憶念，念宿命明足；具足淨地清淨諸明，除滅諸漏，漏盡智明足。佛子！是為菩薩摩訶薩十種明足；若菩薩摩訶薩安住此法，則得一切諸佛，一切法中，無上大明。<p>「佛子！菩薩摩訶薩有十種求法。何等為十？所謂：直心求法，離於諂曲虛偽心故；精勤求法，離懈怠故；一向求法，不惜身命故；為斷一切眾生煩惱求法，不求資生具故；為饒益一切眾生求法，不自利故；為深入智慧求法，不輕彼故；欲令正法常堅固求法，不樂世間故；為愍悼眾生求法，不捨菩提心故；為隨一切眾生所問能答求法，悉能除滅諸疑惑故；為具滿佛法求法，不樂餘乘故。佛子！是為菩薩摩訶薩十種求法；若菩薩摩訶薩安住此法，則得一切諸佛法中無上無礙智，不由他悟。<p>「佛子！菩薩摩訶薩有十種明了法。何等為十？所謂：隨順世間明了法，為欲長養一切世間凡夫善根故；無礙不壞信明了法，解法真性，信行人故；安住法界明了法，解法行人故；遠離八邪，向八正道明了法，解八人故；除滅眾結，斷生死漏，見真實諦明了法，解須陀洹故；觀味是患，還來受生明了法，解斯陀含故；乃至須臾不樂三界，不著受生，專求盡漏明了法，解阿那含故；六通自在，遊八解脫，隨意正受九次第定諸辯明了法，解阿羅漢故；常樂寂靜，因外緣解知足少事，不由他悟，成就智慧明了法，解緣覺故；成就勝智，諸根明利，心常解脫，長養無量功德智慧，滿足諸佛十力、四無所畏，一切佛法明了法，解菩薩故。佛子！是為菩薩摩訶薩十種明了法；若菩薩摩訶薩安住此法，則得一切諸佛無上大智慧明了法。<p>「佛子！菩薩摩訶薩有十種向法。何等為十？所謂：隨順恭敬善知識向法；覺悟諸天向法；於一切佛常懷慚愧向法；哀念眾生不斷生死向法；究竟一切事，不起虛妄心向法；遠離餘乘，專修菩薩大乘向法；遠離邪道，專求正道向法；降伏眾魔，滅除煩惱向法；安住佛地，知一切眾生諸根，隨應聞法，廣為演說向法；安住無量無邊清淨法界向法。佛子！是為菩薩摩訶薩十種向法；若菩薩摩訶薩安住此法，則得一切諸佛無上向法。<p>「佛子！菩薩摩訶薩有十種魔。何等為十？所謂：五陰魔，貪著五陰故；煩惱魔，煩惱染故；業魔，能障礙故；心魔，自憍慢故；死魔，離受生故；天魔，起憍慢放逸故；失善根魔，心不悔故；三昧魔，味著故；善知識魔，於彼生著心故；不知菩提正法魔，不能出生諸大願故。佛子！是為菩薩摩訶薩十種魔；應作方便，速遠離之。<p>「佛子！菩薩摩訶薩有十種魔業。何等為十？所謂：忘失菩提心，修諸善根，是為魔業；惡心布施，瞋持戒者，是為魔業；棄捨惡性懈怠眾生，輕慢厭惡亂心無智眾生，是為魔業；慳惜正法，訶責法器眾生，貪求利養，為人說法，為非器人說深妙法，是為魔業；不聞波羅蜜，雖聞不修行，生懈怠心，不求深妙無上菩提，是為魔業；遠離善知識，親近惡知識，樂求二乘，於受生處，起離欲、寂靜、除滅之心，是為魔業；於菩薩所起瞋恚心，說其過惡，斷彼利養，常求罪釁，惡眼視之，是為魔業；誹謗正法，不聞契經，聞不讚歎，若有法師說法，不能恭敬、下意、自謙，我說是義，彼說非義，是為魔業；學世間論，巧於文字，善於句味，手筆文誦，樂說二乘，隱覆深法，開演雜語，於非器所說甚深法，遠離菩提，安住邪道，是為魔業；已度已安者，親近恭敬而供養之，未度未安者，永不親近恭敬供養，亦不教化，是為魔業；墮增上慢，增長諸慢，輕蔑眾生，不求正法真實智慧，諸根散亂，難可化度，是為魔業。佛子！是為菩薩摩訶薩十種魔業；菩薩摩訶薩應速遠離，正求佛業。<p>「佛子！菩薩摩訶薩有十種捨離魔業。何等為十？所謂：親近善知識捨離魔業；不自尊舉、不自讚歎捨離魔業；信佛深法，不生誹謗，捨離魔業；未曾忘失一切智心捨離魔業；安住不放逸，修習甚深法捨離魔業；安住菩薩藏，正求一切法捨離魔業；常欲聽法，樂聞深義，心無疲倦捨離魔業；歸依十方一切諸佛捨離魔業；信心正念一切諸佛菩提樹捨離魔業；一切菩薩出生善根，皆悉不二，捨離魔業。佛子！是為菩薩摩訶薩十種捨離魔業；若菩薩摩訶薩安住此業，則離一切諸魔業道。<p>「佛子！菩薩摩訶薩有十種見佛。何等為十？所謂：無著佛，安住世間成正覺故；願佛，出生故；業報佛，信故；持佛，隨順故；涅槃佛，永度故；法界佛，無處不至故；心佛，安住故；三昧佛，無量無著故；性佛，決定故；如意佛，普覆故。佛子！是為菩薩摩訶薩十種見佛；若菩薩摩訶薩安住此法，則能覩見無上如來。<p>「佛子！菩薩摩訶薩有十種佛業。何等為十？所謂：勸化眾生是第一佛業，隨順長養諸佛法故；夢中見佛是第二佛業，發起過去諸善根故；多聞是第三佛業，逮得無疑決定智故；為悔纏所纏者，善巧方便說悔過法，是第四佛業，除滅一切諸疑悔故；若有眾生起慳心、無智心、聲聞心、緣覺心、害心、疑心、憍慢心者，現如來身相好莊嚴，化斯等類，是第五佛業，出生長養過去諸善根故；正法難時，廣為眾生說淨妙法，眾生聞已，便得具足陀羅尼智慧神通，如應示現，饒益眾生，是第六佛業，心力清淨故；若魔事起，種種方便速遠離之，以虛空界等微妙音聲，亦不輕蔑他人，除滅一切魔業，具足忍辱，是第七佛業，正直功德故；行無量行，不證聲聞、緣覺，離生聖行，諸根未熟者，不為彼人說解脫果，但除愛本，是第八佛業，出生本願故；斷除一切生死漏縛，一切諸結，出生菩薩行，於一切眾生，長養大悲，深心信解菩薩所行，究竟涅槃，是第九佛業，不斷菩薩行故。菩薩摩訶薩為自他故，求解脫道而無厭足，離一切行及一切法，於如來色身無所染著，精勤專求無礙智慧，不由他悟，令一切佛剎嚴飾清淨，決定了知皆悉虛空，教化成熟一切眾生，而不捨無我性；安住法界，諸通自在，具足成就一切種智而不捨菩薩行；轉淨法輪，令一切眾生皆得歡喜，廣為眾生說甚深法；示現如來無量自在而不捨菩薩身，現大涅槃而不捨離一切處生。佛子！菩薩摩訶薩出生如是等，乃至翻覆三昧，是第十佛業。佛子！是為菩薩摩訶薩十種佛業；若菩薩摩訶薩安住此業，則得一切諸佛無上無師大業，不由他悟。<p>「佛子！菩薩摩訶薩有十種慢業。何等為十？所謂：於尊重福田、和尚、阿闍梨、父母、沙門、婆羅門所，而不尊重恭敬供養，是為慢業。有諸法師得勝妙法乘，於大乘深知，出生死道，得陀羅尼；成就多聞，具智慧藏，善能說法，而不信受恭敬供養，是為慢業。聽受法時，若聞深法，發離欲心，歡喜無量而不讚法師，令眾歡喜，是為慢業。起憍慢心，自高降彼，不省己實，不調自心，是為慢業。起計我心，見有功德智慧者，不讚其美，見無德者，反說其善；若聞讚他，於彼人所起嫉妒心，是為慢業。若有法師，知是法、是律、是實、是佛語，以憎嫉故，說言非法、非律、非實、非佛語，欲壞他信心故，是為慢業。自敷高座，我為法師，不應執事，不應宗敬，供養餘人；諸修、梵行、尊長、有德，悉應恭敬供養於我，是為慢業。遠離嚬蹙、惡眼視彼；常以和顏，等觀眾生，言常柔軟，無有麁獷，離恚恨心；而於彼法師，求其過惡，是為慢業。以我慢心，於多聞者，不往恭敬，起聞法留難；亦不諮問何等為善，何等不善，何等應作，何等不應作，作何等業，長夜饒益一切眾生；作何等行，不益眾生；作何等行，從明入明；作何等行，從冥入冥；如是人輩，為我心漂沒，不能得見出要正道，是為慢業。起慢心故，不值諸佛難得之法，消盡宿世所種善根，不應說而說，起訶責心，更相譏論，住如是法；應入邪道，但菩提心力故，而不永捨菩薩所行，雖不捨菩薩道，而於無量百千萬劫，尚不值佛，何況聞法，是為慢業。佛子！是為菩薩摩訶薩十種慢業；若菩薩摩訶薩離此慢業，則得一切諸佛十種無上清淨意業。<p>「佛子！菩薩摩訶薩有十種智業。何等為十？所謂：信解因緣，不壞因果，是為智業；不捨菩提心，常念一切佛，是為智業；親近一切諸善知識，恭敬供養，心無懈怠，是為智業；樂法樂義，多聞無厭，專求正法，遠離邪念，修習正念，是為智業；於一切眾生，不起我心，於一切菩薩，起如來想，愛樂菩薩猶如己身，愛重正法如惜己命，愛敬如來如護己目，於持戒者，生諸佛想，是為智業；離身、口、意諸不善業，修行清淨身、口、意業，歎諸賢聖隨順菩提，是為智業；不違緣起，離諸邪見，除滅癡闇，照一切法，是為智業；於十迴向起慈母想，於諸波羅蜜起慈父想，於巧方便起菩提想，是為智業；於布施、淨戒、多聞，專求止觀、功德、智慧，心無疲厭，是為智業；若業，諸佛所讚，能降眾魔，滅除煩惱、諸纏、障礙，教化眾生，順智律儀，攝取正法，嚴淨佛剎，正向通明，是為智業。佛子！是為菩薩摩訶薩十種智業；若菩薩摩訶薩安住此業，則得一切諸佛出生巧妙、方便、無上智業。<p>「佛子！菩薩摩訶薩有十種魔所攝持。何等為十？所謂：懈怠心魔所攝持、捨佛正法魔所攝持、貪求無厭魔所攝持、專念自度魔所攝持、不發大願魔所攝持、遠離煩惱常樂寂靜魔所攝持、斷生死漏魔所攝持、捨菩薩行魔所攝持、捨教化成熟一切眾生心魔所攝持、於正法中生疑惑心誹謗佛法魔所攝持。佛子！是為菩薩摩訶薩十種魔所攝持，應速遠離。若菩薩摩訶薩能棄捨此魔所攝持，則得一切諸佛十種攝持。何等為十？所謂：佛攝持故，初發菩提心；佛攝持故，常於生生未曾忘失菩提之心；佛攝持故，覺一切魔事能悉遠離；佛攝持故，聞六波羅蜜如說修行；佛攝持故，知生死苦而不厭惡；佛攝持故，觀甚深法得解脫果；佛攝持故，為眾生說聲聞、緣覺、解脫，而不樂彼乘；佛攝持故，觀無為性，心不樂住，於有為法，不生二相；佛攝持故，令不相續，得寂滅相續；佛攝持故，得一切智自在，而不捨眾生種姓、所行。佛子！是為菩薩摩訶薩十種佛攝持；若菩薩摩訶薩安住此持，則得一切諸佛十力所持。<p>「佛子！菩薩摩訶薩有十種法攝持。何等為十？所謂：一切行無常法所攝持；一切行苦法所攝持；一切法無我法所攝持；寂滅涅槃法所攝持；法從緣起，無緣則不起法所攝持；不正思惟故，起無明行乃至老死，不正思惟滅故，則無明滅，無明滅故，乃至老死滅法所攝持；三解脫門，出生聲聞乘，決定無諍法，出生緣覺乘法所攝持；六波羅蜜、四攝法，出生大乘法所攝持；知一切剎、一切法、一切眾生、一切世間，是佛境界法所攝持；斷一切念，捨一切取，離過去、未來、隨順涅槃法所攝持。佛子！是為菩薩摩訶薩十種法攝持；若菩薩摩訶薩安住此持，則得一切諸佛無上法持。<p>「佛子！菩薩摩訶薩住兜率天有十種業。何等為十？所謂：菩薩摩訶薩為欲界諸天說離欲法，縱逸自在皆悉無常，一切快樂皆悉苦惱，勸發開導彼諸天子發菩提心，是為住兜率天第一所行事業。菩薩摩訶薩為色界諸天，說諸禪解脫三昧相續，起彼諸禪支有味著者，因味起身見、邪見、無明煩惱，為說實智，於一切妙色起顛倒心，妄想取淨，為說不淨，觀察無常，勸發開導彼諸天子發菩提心，是為住兜率天第二所行事業。菩薩摩訶薩住兜率天，正受三昧，名光明莊嚴，於自身中放大光明，普照一切三千大千世界，隨其所應，以種種音聲而為說法；彼諸眾生聞說法已，皆大歡喜，起恭敬心，命終之後生兜率天，復為說法，皆悉令發菩提之心，是為住兜率天第三所行事業。菩薩摩訶薩以無礙淨眼，普觀十方一切兜率天菩薩摩訶薩；彼諸菩薩亦見此菩薩摩訶薩，各相見已，為彼菩薩廣說正法；謂：降神母胎，出生世間，捨家求道，往詣道場，以大莊嚴而自莊嚴，發起過去所行，憶過去行，成就功德，不離此座；現如是等一切諸事，是為住兜率天第四所行事業。菩薩摩訶薩住兜率天，十方一切兜率天菩薩欲見此菩薩摩訶薩，恭敬、供養、禮拜故，皆來詣此；爾時，菩薩摩訶薩欲令彼諸菩薩皆悉歡喜，滿其願故，說大法門，隨彼菩薩所住之地，所行、所斷、所修、所證，具足廣說；彼諸菩薩聞說法已，皆大歡喜，各還本剎所住宮殿，是為住兜率天第五所行事業。菩薩摩訶薩住兜率天，講說正法時，欲界主天魔波旬眷屬圍遶，詣菩薩所，壞亂說法；爾時，菩薩住金剛智所，攝般若波羅蜜巧妙方便深入智門，說甘露法，承佛神力說如來法，皆悉降伏彼諸魔眾；時，彼魔眾見菩薩如是自在神力，又聞說法，皆發阿耨多羅三藐三菩提心，是為住兜率天第六所行事業。菩薩摩訶薩住兜率天，知欲界天子不識苦故，不樂聞法；爾時，菩薩摩訶薩放大音聲，告諸天子：『今日菩薩摩訶薩出內眷屬，若欲見者應速詣此。』聞是音已，無量億那由他天子悉往詣彼；爾時，菩薩摩訶薩普現宮內一切眷屬，彼諸天子未曾聞見；見已，皆大歡喜。此菩薩眷屬音樂之中出如是聲而告之言：『諸天子！一切眾行皆悉無常，一切眾行皆悉大苦，一切諸法皆悉無我、寂滅、涅槃。』又復告言：『汝等皆應修菩薩行，究竟菩提，具一切智。』時，諸天子聞是音已，心大恐怖，一向正求無上菩提，是為住兜率天第七所行事業。菩薩摩訶薩住兜率天，不捨兜率天所坐之處，悉能往詣一切佛所，見諸如來，恭敬禮拜、供養、聽法；爾時，諸佛為菩薩說甘露灌頂授記之法，一切諸明菩薩行地，欲令菩薩以一念相應慧，具足一切枝、一切種，深入一切智，是為住兜率天第八所行事業。菩薩摩訶薩住兜率天，以法界、虛空界等一切供養，恭敬供養一切世界諸佛，見此供養時，無量無邊眾生發菩提心，是為住兜率天第九所行事業。菩薩摩訶薩住兜率天，出生無量無邊法門，示現一切世界中，種種色、種種形、種種威儀、種種方便，隨其所應而為說法；欲令一切眾生悉歡喜故，是為住兜率天第十所行事業。佛子！是為菩薩摩訶薩住兜率天十種所行事業。若菩薩摩訶薩具足此業，則能下生人間。<p>「佛子！菩薩摩訶薩於兜率天臨命終時有十種示現事。何等為十？所謂：菩薩於兜率天，臨命終時，於足下相輪放大光明，名安樂莊嚴，普照三千大千世界一切諸難惡道眾生，觸斯光者，滅一切苦，皆得安樂；爾時，眾生咸作是念：『今日忽有奇特大人出現于世。』是為第一所示現事。菩薩摩訶薩於兜率天，臨命終時放眉間白毫相光，名曰覺悟；普照三千大千世界，觸彼宿世同行菩薩摩訶薩身。觸已，咸作是念：『彼菩薩摩訶薩於兜率天，今將命終。』時，諸菩薩即化作無量無邊供養之具，疾往詣彼菩薩摩訶薩所，是為第二所示現事。菩薩摩訶薩臨命終時，於右掌中出大光明，名淨境界；悉能嚴淨三千大千世界，此世界中，若有無漏諸辟支佛，覺斯光者，即捨壽命，若不覺者，光明力故，徙置他方餘世界中，一切諸魔及眾外道，有見眾生悉皆徙置他方世界，除如來住持所化眾生，是為第三所示現事。菩薩摩訶薩從其兩膝放大光明，名曰離垢清淨莊嚴，普照最下諸天宮殿；上至淨居諸天宮殿，無不明了；時，諸天子咸作是念：『今此菩薩摩訶薩於兜率天將捨壽命。』時，諸天子疾辦供具、香華、瓔珞、塗香、末香、衣蓋、幢幡、及諸音樂，詣菩薩所，恭敬供養，我等咸皆隨侍守護，從此命終乃至示現大般涅槃，是為第四所示現事。菩薩摩訶薩於兜率天臨命終時，從其心中放大光明，名曰金剛淨妙莊嚴，普照一切世界金剛力士；爾時，百億金剛力士咸作是念：『此是菩薩摩訶薩於兜率天將欲命終故，以此相示現我等，我等咸當隨侍守護。』乃至示現大般涅槃，是為第五所示現事。菩薩摩訶薩於兜率天臨命終時，從一切毛孔放大光明，名曰分別一切眾生，普照三千大千世界，遍觸一切諸菩薩身，觸已，復觸一切諸天世人；時，諸菩薩咸作是念：『我等當往詣彼，恭敬供養如來，并復教化彼諸眾生。』是為第六所示現事。菩薩摩訶薩於兜率天臨命終時，於摩尼寶藏正法堂中放大光明，名善調伏；隨彼菩薩所降神處，普照王宮，彼諸菩薩各作是念：『隨此菩薩所生之處，若於其家、若於聚落、若於城邑，若閻浮提內受生之處，我當生彼，為欲教化諸眾生故。』是為第七所示現事。菩薩摩訶薩於兜率天臨命終時，天樓閣中放大光明，名淨莊嚴一切宮殿；放斯光明照所生母，照已，彼菩薩母安隱快樂，具足成就一切功德，其母身內自然樓閣七寶莊嚴，為欲安處菩薩身故，是為第八所示現事。菩薩摩訶薩於兜率天臨命終時，放足下光明，名曰安住；若諸天子及諸梵天其命將終，蒙斯光故，皆得住壽供養菩薩；從此命終，乃至示現大般涅槃，是為第九所示現事。菩薩摩訶薩於兜率天，從其小相放大光明，名嚴淨日眼，示現菩薩種種諸業。時，有人天或見菩薩在兜率天，或見命終、或見處胎、或見出生、或見捨家、或見成佛、或見轉法輪、或見如來大般涅槃，是為第十所示現事。佛子！菩薩摩訶薩或於坐處、或於樓閣、或於宮殿，放如是等百萬阿僧祇光，放斯光時，顯現無量諸菩薩業。佛子！菩薩摩訶薩具足如是等一切淨業故，從兜率天下生世間。<p>「佛子！菩薩摩訶薩有十種事故降神母胎。何等為十？所謂：為教化成熟小心眾生故，示現處胎；不令小心眾生作如是念：『菩薩自然化生，善根智慧不從行得。』是為第一事示現處胎。又復欲令父母諸親長養宿世同行善根故，是為第二事示現處胎。菩薩摩訶薩初受胎時，遠離愚癡，正念思惟，除滅亂想，成就念慧，心未曾亂，是為第三事示現處胎。菩薩摩訶薩處母胎時，常講說法，十方世界諸菩薩眾，釋梵四天王，來詣菩薩，菩薩即時廣為說法；示現菩薩自在神力，菩薩摩訶薩具足成就無量無邊諸智慧故，現如是等奇特之事，是為第四事示現處胎。菩薩摩訶薩於母胎中，為化眾生故，令彼眾生本願滿故，是為第五事示現處胎。菩薩摩訶薩於人中成道，應具人法受生故，是為第六事示現處胎。菩薩摩訶薩於母胎中，三千大千世界眾生，普見菩薩處於母胎，如明鏡中見其面像；爾時，大心諸天、龍、夜叉、乾闥婆、阿脩羅、迦樓羅、緊那羅、摩睺羅伽、人、非人等，悉詣菩薩，恭敬供養，是為第七事示現處胎。菩薩摩訶薩處母胎時，餘方世界，一生補處，在母胎者，悉共講說菩薩無盡智慧之藏，是為第八事示現處胎。菩薩摩訶薩初受胎時，正受離垢三昧，一切兜率天宮，一切供養莊嚴之具，悉入母胎三昧力故；令其母身無諸苦患，是為第九事示現處胎。佛子！菩薩摩訶薩處母胎時，具足成就無量無邊功德藏故，十方世界一切供具，悉以供養一切如來，彼諸如來為此菩薩，演說無量無邊法界法門，是為第十事示現處胎。若菩薩摩訶薩住此法門，則能示現菩薩十種微細趣。何等為十？所謂：菩薩摩訶薩處母胎時，示現初發菩提之心，乃至甘露灌頂授記之地；在母胎中，又復現處兜率陀天；在母胎中示現出生；在母胎中示現童子地；在母胎中現在宮殿色味之間；在母胎中示現出家；在母胎中現行苦行，往詣道場成等正覺；在母胎中現轉法輪；在母胎中示現大般涅槃；在母胎中示現微細諸法，一切菩薩行，一切如來自在神力無量行門。佛子！是為菩薩摩訶薩十種微細趣；若菩薩摩訶薩安住此趣，則得一切諸佛無上智慧大微細趣。
。
<juan>大方廣佛華嚴經卷第四十三<p>之八<p>離世間品第三十三之八<p>「佛子！菩薩摩訶薩有十種生。何等為十？所謂：離愚癡生；放大光明網，普照三千大千世界生；除滅一切未來世最後身生；不生生；知三界諸劫悉如幻生；於十方世界普現身生；具足一切智身生；放一切如來光明普照覺悟一切眾生生；正受大智自在諸禪三昧身生；佛子！菩薩生時一切佛剎六種震動，一切眾生皆得解脫，一切惡道皆悉除滅，映蔽一切諸魔光明悉如聚墨，無量菩薩普來雲集。佛子！是為菩薩摩訶薩十種生，為欲化度眾生類故，示現是生。<p>「佛子！菩薩摩訶薩有十種大莊嚴而自莊嚴。何等為十？所謂：菩薩摩訶薩作如是念：一切世間沒五欲泥，除我一人，無能濟彼，如是知故，發大莊嚴而自莊嚴。煩惱愚癡覆眾生眼，皆悉盲瞽，我今智慧自在，當普開導眾生慧眼，悉令清淨，發大莊嚴而自莊嚴。我今因此假名身故，得如來無上清淨法身，充滿三世，發大莊嚴而自莊嚴。菩薩摩訶薩以無礙淨眼，悉遍觀察十方一切諸梵天處，乃至大自在天處，是等眾生，皆自謂：『我成就自在智慧之力。』菩薩悉能摧滅彼我慢心，發大莊嚴而自莊嚴。菩薩摩訶薩見諸眾生，於過去世種諸善根，今欲退沒，我今還令彼諸眾生，住不退地，發大莊嚴而自莊嚴。欲令眾生種少善根，得無量果，發大莊嚴而自莊嚴。見佛無量自在神力，發大莊嚴而自莊嚴。觀見過去同行菩薩，染著餘事，不成正覺，發大莊嚴而自莊嚴。菩薩摩訶薩，見諸天人疲頓厭倦，退正希望，發大莊嚴而自莊嚴。菩薩摩訶薩為一切如來光明觸故，長養一切大正希望，發大莊嚴而自莊嚴。佛子！是為菩薩摩訶薩十種大莊嚴，為教化眾生故，發此莊嚴而自莊嚴。<p>「佛子！菩薩摩訶薩有十種事故，遊行七步。何等為十？所謂：現菩薩力故，遊行七步；現七寶故，遊行七步；滿地神願故，遊行七步；現超出三界相故，遊行七步；現大象王、牛王、師子王最勝行故，遊行七步；現金剛地相故，遊行七步；欲與眾生力故，遊行七步；現七覺寶相故，遊行七步；具足成就一切佛法，不由他悟故，遊行七步；欲自稱：『我於世最勝無倫匹』故，遊行七步。佛子！是為菩薩摩訶薩十種事故，遊行七步。教化眾生故，作是示現。<p>「佛子！菩薩摩訶薩有十種事故，現童子地。何等為十？所謂：書、數、算計、刻印、方便現此業故，現童子地；現乘象、馬、車乘、弓射諸武藝故，現童子地；欲學一切世間巧妙談論諸嬉戲故，現童子地；離身、口、意一切惡業故，現童子地；現正向般涅槃，正受三昧充滿一切諸世界故，現童子地；現菩薩力過天、人、龍、夜叉、乾闥婆、阿脩羅、迦樓羅、緊那羅、摩睺羅伽、釋梵、四天王故，現童子地，現殊妙色，出過一切釋梵四天王故，現童子地；欲令眾生遠離五欲，常樂正法故，現童子地；為現尊重正法，供養一切世界諸如來故，現童子地；常樂正法，普現一切受持正法故，現童子地。佛子！是為菩薩摩訶薩十種事故，現童子地。<p>「佛子！菩薩摩訶薩現童子地已，有十種事故，現處中宮。何等為十？所謂：令修同行者，增長善根故，現處中宮；欲明菩薩諸善根故，現處中宮；為著樂天人故，現處中宮；於五濁世，隨應化故，現處中宮；於深宮內正受三昧，欲明菩薩功德力故，現處中宮；欲令宿世同行眾生滿本願故，現處中宮；欲令父母親屬滿本願故，現處中宮；欲以妓樂出妙法音供養一切佛故，現處中宮；菩薩摩訶薩於其宮內入甚深三昧，成等正覺，乃至示現大般涅槃故，現處中宮；隨順守護法故，現處中宮。佛子！是為菩薩摩訶薩十種事故，現處中宮，以此事故，最後生菩薩示現出家。<p>「佛子！菩薩摩訶薩有十種事故，示現出家。何等為十？所謂：欲令眾生厭離家故，示現出家；為著家眾生故，示現出家；欲現隨順諸賢聖道故，示現出家；欲宣揚讚歎出家法故，示現出家；欲令眾生離二見故，示現出家；欲令眾生離欲樂、我樂故，示現出家；欲現出三界相故，示現出家；欲顯自在不由他悟故，示現出家；欲隨順如來十力、四無畏故，示現出家；一切最後生菩薩法應爾故，示現出家。佛子！是為菩薩摩訶薩十種事故，示現出家，為化眾生故。<p>「佛子！菩薩摩訶薩為十種事故，示現苦行。何等為十？所謂：菩薩摩訶薩欲教化成熟小心眾生故，示現苦行；為拔著邪見眾生故，示現苦行；為無業報邪見眾生，欲令知業報故，示現苦行；為隨順五濁世界眾生故，示現苦行；為懈怠眾生故，示現苦行；欲令眾生樂求法故，示現苦行；為著欲樂、我樂眾生故，示現苦行；為顯菩薩殊勝行故，示現苦行；欲令未來眾生發精進故，示現苦行；諸天世人諸根未熟，待時熟故，示現苦行。佛子！是為菩薩摩訶薩為十種事故，示現苦行。<p>「佛子！菩薩摩訶薩有十種事故，往詣道場。何等為十？所謂：欲普照一切世界故，往詣道場；為震動一切世界故，往詣道場；欲於一切世界普現身故，往詣道場；為覺悟一切菩薩、一切眾生、一切同行故，往詣道場；為示現道場莊嚴事故，往詣道場；為隨應受化示現莊嚴菩提樹故，往詣道場；欲對見十方世界一切佛故，往詣道場；欲於舉足、下足，念念悉入無量正受諸三昧門成等正覺故，往詣道場；為受一切天、龍、夜叉、乾闥婆、阿脩羅、迦樓羅、緊那羅、摩睺羅伽，乃至釋梵、四天王等，恭敬供養各不相知故，往詣道場；欲以無礙智眼，普觀一切世界，正念一切佛，於一切剎現成佛故，往詣道場。佛子！是為菩薩摩訶薩十種事故，往詣道場，為教化眾生故。<p>「佛子！菩薩摩訶薩有十種事故，坐於道場。何等為十？所謂：種種震動一切剎故，坐於道場；普照一切諸世界故，坐於道場；除滅一切諸惡道故，坐於道場；變一切剎為金剛故，坐於道場；觀一切佛師子吼故，坐於道場；離一切虛妄，心淨如虛空故，坐於道場；示現隨順淨身威儀故，坐於道場；隨順圓滿金剛三昧故，坐於道場；受一切佛清淨坐處故，坐於道場；自善根力悉能受持一切眾生故，坐於道場。佛子！是為菩薩摩訶薩十種事故，坐於道場。<p>「佛子！菩薩摩訶薩坐道場時，有十種奇特未曾有法。何等為十？所謂；菩薩摩訶薩坐道場時，十方世界一切諸佛，觀此菩薩咸舉右手讚言：『善哉！善哉！無上導師。』是一奇特未曾有法；菩薩摩訶薩坐道場時，一切如來、應供、等正覺，皆悉護持，是二奇特未曾有法；菩薩摩訶薩坐道場時，宿世同行菩薩悉來雲集，以種種莊嚴具恭敬供養，是三奇特未曾有法；菩薩摩訶薩坐道場時，十方一切世界草木、叢林、非眾生類，皆悉曲躬歸向道場，是四奇特未曾有法；菩薩摩訶薩坐道場時，正受三昧，名善知法界，得此三昧故，究竟菩薩一切諸行，是五奇特未曾有法；菩薩摩訶薩坐道場時，得陀羅尼，名曰離垢勝妙海藏，菩薩摩訶薩住此陀羅尼故，一切諸佛降甘露法，雨此菩薩，是六奇特未曾有法；菩薩摩訶薩坐道場時，以神通力恭敬供養一切諸佛，是七奇特未曾有法；菩薩摩訶薩坐道場時，入於無上智慧法門，善巧方便，悉知一切眾生諸根，是八奇特未曾有法；菩薩摩訶薩坐道場時，正受三昧，名曰善覺，菩薩摩訶薩入此定已，得淨法身滿虛空界、一切三世，是九奇特未曾有法；菩薩摩訶薩坐道場時，清淨身業，攝取三世無礙智慧，普照一切，是十奇特未曾有法。佛子！是為菩薩摩訶薩坐道場時，得十種奇特未曾有法。<p>「佛子！菩薩摩訶薩坐道場時，有十種義故，示現降魔。何等為十？所謂：五濁惡世眾生，樂相征伐，欲顯菩薩功德力故，示現降魔；悉滅天人諸疑惑故，示現降魔；為欲化度魔眷屬故，示現降魔；諸天世人樂征伐者，令集受化故，示現降魔；集天人已，顯現菩薩功德之力不可破壞，調伏眾生故，示現降魔；發起一切眾生力故，示現降魔；哀愍未來一切眾生故，示現降魔；乃至道場現有魔事，悉能超出眾魔境故，示現降魔；顯現煩惱力勢羸劣大悲善根勢強盛故，示現降魔；順五濁世諸眾生故，示現降魔。佛子！是為菩薩摩訶薩十種義故，坐道場時示現降魔。<p>「佛子！菩薩摩訶薩有十種覺如來力，何等為十？所謂：超出一切眾魔事業，除滅煩惱，究竟一切菩薩所行，覺如來力；於一切菩薩三昧而得自在，覺如來力；具足成就一切菩薩諸禪三昧，覺如來力；滿足一切諸白淨法，覺如來力；分別善法調伏世間法，覺如來力；以淨法身滿一切剎，覺如來力；所出淨音，悉與一切眾生心等，覺如來力；悉能受持一切佛法，覺如來力；得與三世如來身、口、意等，於一念中，知三世法，覺如來力；得善覺三昧，具佛十力，所謂是處、非處智，乃至漏盡智，覺如來力。佛子！是為菩薩摩訶薩十種覺如來力，菩薩摩訶薩具此力故，得名如來。<p>「佛子！如是得成如來、應供、等正覺已，能轉十行清淨法輪。何等為十？一者、具足清淨四無所畏；二者、出生四辯淨妙音聲；三者、明了四諦；四者、隨順諸佛無礙法門；五者、清淨等心，悉能普覆一切眾生；六者、所說不虛，決定濟度眾生苦際；七者、宿世大悲所持；八者、以妙法音充滿世界一切眾生，無不聞知；九者、阿僧祇劫常說正法，未曾暫息；十者、轉諸根力，覺意、解脫諸禪三昧，相續不絕。佛子！如來、應供、等正覺，轉如是十行等無量行法輪。<p>「佛子！如來、應供、等正覺清淨法輪，因十種白淨法故，轉入眾生心，出生無相，決定不虛。何等為十？所謂：過去願力故；大悲所持故；不捨眾生故；智慧自在，隨其所應為說法故；未曾失時故；隨彼法器不增減故；決定了知三世智故；身行最勝故；口行無虛故；智行隨音聲悉覺悟故。佛子！是為因十種白淨法故，能轉法輪入眾生心，出生無相，決定不虛。<p>「佛子！如來、應供、等正覺究竟佛事已，有十種義，示現大般涅槃。何等為十？所謂：明一切行悉無常故；明一切有為非安隱故；明般涅槃趣最安隱故；明般涅槃遠離一切諸怖畏故；以諸天人樂著色身，明色身無常，是磨滅法，令求常住淨法身故；明無常力強不可轉故；明有為法不隨愛行不自在故；明三界法悉如坯器無堅牢故；明般涅槃最為真實不可壞故；明般涅槃遠離生死非起滅故。佛子！以此十種義故，如來、應供、等正覺示現大般涅槃。佛子！一切如來、應供、等正覺法皆如是，所願已成，已轉法輪，所應度者，皆悉已度；已與菩薩授尊記號，一切佛事皆悉究竟，安住不變，示現大般涅槃。佛子！是為如來、應供、等正覺，以十義故，示現大般涅槃。<p>「佛子！是為菩薩摩訶薩清淨勝行大妙法門。諸佛所說無量深義，能令一切諸有智者皆悉歡喜，究竟一切菩薩大願，不斷所行。佛子！若有眾生聞此經者，信心清淨，不起誹謗，如說修行，彼諸眾生，速成阿耨多羅三藐三菩提。何以故？菩薩摩訶薩如說行故。佛子！是故菩薩摩訶薩應如說行，一心敬信受持此經。佛子！此經出生一切菩薩諸行功德，深妙義華，深入智慧，攝一切法門，遠離世間聲聞、緣覺、一切眾生所不共法，悉能普照一切法門，長養善根，度脫眾生；是故菩薩摩訶薩應一心聽受，護持此經。若菩薩摩訶薩受持此經，則能出生一切諸願，以少方便，疾得阿耨多羅三藐三菩提，說此出生一切菩薩諸行功德，深妙義華，深入智慧，攝一切法門，遠離世間聲聞、緣覺、一切眾生所不共法，悉能普照一切法門，長養善根，度脫眾生經時，佛神力故，此經法如是故，十方無量阿僧祇世界六種震動，大光普照。爾時，十方諸佛面對觀視普賢菩薩，歡喜讚言：『善哉！佛子！乃能說此出生一切菩薩諸行功德，深妙義華，深入智慧，攝一切法門，遠離世間聲聞、緣覺、一切眾生所不共法，悉能普照一切法門，長養善根，度脫眾生經。佛子！汝已善學此法，善知此法，快說此法，我等諸佛亦說此法，一切諸佛亦復如是；是故，佛子！我等悉共守護此經，令未來菩薩未聞者聞。』」<p>爾時，普賢菩薩承佛神力，觀察十方一切大眾、一切法界，以偈頌曰：「無量無數劫，勤修諸苦行，供養無量佛，生此真佛子。化度無量眾，安立無上道，菩薩無等行，我說善諦聽。供養無量佛，皆悉無染著，化度一切眾，不起眾生想。常求佛功德，其心無所依，說彼勝妙行，令眾悉歡喜。降伏一切魔，滅三界煩惱，已具聖功德，示現童子地。滅惡煩惱癡，其心常寂然，示現無量行，我說彼功德。遠離一切惡，究竟到彼岸，無量眾生中，種種現變化。知心生住滅，示現一切事，說彼妙功德，令眾悉歡喜。見三有眾生，無量苦逼迫，流轉於生死，煩惱火熾然。欲令彼解脫，一向求菩提，略說彼淨德，一心善諦聽。施戒忍精進，禪定得自在，具足慧方便，大慈度眾生。無量無數劫，樂修悲喜捨，我說彼功德，仁等當諦聽。枯槁無量身，常正求菩提，不惜其壽命，究竟無上道。常為利眾生，不求自安樂，慈悲心牟尼，我說彼勝行。無量無數劫，說少分不盡，虛空可度量，海水可渧數。菩薩功德海，無可為譬諭，饒益眾生故，略說其小分。持眾生善根，長養白淨法，遠離憍慢心，求法無厭足。令眾得安止，長養智慧樹，菩薩心如地，饒益一切眾。柔軟慈心根，無上大悲莖，功德葉智華，持戒為妙香。如來淨慧光，開敷菩薩華，不著有為水，普令眾生喜。直心為種子，慈悲為根芽，智慧方便莖，五度為枝條，禪葉諸明華，一切智為果。法樹神力鳥，普覆三世間，真實諦為足，白淨法為身，正念為頸頂，智首解脫頂，慈悲明淨眼，實義幽谷出。菩薩法師子，調伏一切魔，生死為曠野，煩惱諸惡道，邊見為賊難，癡盲迷正路。菩薩大導師，見彼迷冥者，開示其正道，引至安隱處。貪恚諸煩惱，常惱害眾生，無量眾苦患，長夜而逼切。菩薩見彼苦，為發大悲心，具說八萬四，對治濟度之。菩薩為法王，正道化眾生，遠惡修眾善，一向求菩提。一切諸佛所，受自在智記，廣施賢聖珍，令具七覺寶。清淨戒為轂，精進以為輻，三昧正受輞，三轉淨法輪。清淨心為楯，明利智慧劍，摧滅諸煩惱，外道眾魔怨。甚深智慧海，正法一味水，禪覺寶充滿，一切莫能知。直心淨彌廣，一切智為潮，菩薩智慧海，演說不可盡。世間高無上，於彼無所著，禪明智慧山，堅正不傾動。若有親近者，疾得同彼慧，住智須彌頂，普觀一切世。深心如金剛，一切悉堅固，三寶一切智，信心不可壞。降伏一切魔，除滅諸煩惱，安住無所畏，度脫諸群生。興起大慈雲，普覆於一切，明曜大悲電，雷震法洪音。四辯澍法雨，八正甘露水，除滅煩惱火，安住一切義。白淨法為城，智慧為牆壁，無上智樓閣，慚愧為深塹，三空解脫門，正念為防守，四道為正路，遊之出三界，建無上法幢，摧滅一切魔。法身金翅鳥，四如意為足，慈悲明淨眼，住一切智樹。菩薩金翅王，生死大海中，搏撮天人龍，安置涅槃岸。淨戒圓滿日，清淨智光明，神足為疾行，消竭愛欲水。覺長夜眾生，長養根力藥，菩薩明淨日，一切無不照。圓滿法界月，眾生觀無厭，映蔽於二乘，小智螢火光。菩薩清涼月，遊於畢竟空，垂光照三界，心法無不現。自在諸法王，功德色嚴身，方便淨智眼，安住勝妙法。相好莊嚴身，一切觀無厭，彼法自在王，如法治眾生。除滅欲煩惱，超出於三界，常樂勤修習，慈悲喜捨法。菩薩大梵王，普現種種身，演出淨妙音，三界無不聞。遠離一切行，境界常清淨，逮得不退智，具足法自在。永離二乘道，諸佛所授記，乘於無上乘，究竟一切智。心淨如虛空，永離一切有，行於世間事，其心無所依。究竟白淨行，亦令眾生然，菩薩慧彌廣，清淨如虛空。無量方便地，饒益諸群生，清涼慈悲水，消滅熾煩惱。智慧猛盛火，燒盡煩惱習，風馳遊十方，廣作諸佛事。菩薩如意寶，除滅眾貧苦，智慧如金剛，摧滅諸邪見。無量德莊嚴，悉令眾生喜，究竟無上行，安住如來處。菩薩功德華，七覺令開敷，諸願為寶鬘，嚴飾世間頂。菩薩淨戒香，遠離諸惡戒，以此淨戒香，塗熏一切眾。菩薩無上蓋，普覆諸世間，建立智慧幢，摧滅眾魔幢。菩薩莊嚴行，淨妙智慧幡，慚愧功德衣，普覆一切眾。菩薩無上乘，乘之出三界，其心善調順，安住寶象王。菩薩大龍王，具足自在力，普降甘露法，澤潤諸群生。菩薩甚難值，猶如優曇華，降伏一切魔，除滅諸煩惱。佛所轉法輪，彼能隨順轉，慧燈除眾闇，普令見正道。菩薩功德河，隨順正道流，常為生死橋，度人無休息。菩薩正法船，汎遊諸願海，智慧悉成滿，度人到彼岸。菩薩淨園林，實樂樂眾生，正法解脫華，明淨智宮殿。菩薩雪山頂，出生藥樹王，除滅煩惱病，悉令一切喜。菩薩等如來，覺悟諸眾生，除滅愚癡闇，得成等正覺。最勝所從來，菩薩如是來，逮得平等智，究竟到彼岸。菩薩大導師，教化諸群生，自然成正覺，一切智境界。具足無量力，一切莫能壞，安住無所畏，知法了眾生。乃至色界中，所有諸眾生，一切語言音，皆悉能隨順。過色至無色，現彼一切事，一切諸眾生，說之不能盡。菩薩悉成就，如是等功德，解了性非性，所有無所有。具足真實智，除滅一切縛，究竟一切智，其心無所著。說彼甚深行，令眾悉歡喜，了達一切法，皆悉如幻化。發起方便悲，一切佛護持，出生智化門，普現無量事。仁等當諦聽，菩薩諸功德，一身無邊際，普現無量身。非心非心境，應現一切眾，出于一妙音，究竟語言法。悉攝眾生類，一切語言音，遠離煩惱身，隨應示現身。無量方便身，一切音說法，其心常寂滅，清淨如虛空。以心莊嚴剎，示現一切眾，示現種種身，於彼無所著。遠離一切生，亦不壞彼因，隨順一切趣，受生無所著。了身如虛空，隨其所應現，菩薩現如是，無量無邊事。恭敬供養彼，最勝兩足尊，塗香末香華，幢蓋幡音樂，無上供養具，直心供諸佛，不離一佛會，普在諸佛所。善巧能問難，聽受深妙法，聞此正法故，逮得諸三昧。一一三昧中，生無量定門，又復能普現，無量三昧起。智慧巧方便，究竟到彼岸，覺悟一切法，皆悉如幻化。示現種種身，出生無量音，入眾生想網，其心無染著。或時現眾生，隨順世間義，或示菩提行，無量無有邊。布施持淨戒，忍辱勤精進，定慧四無量，修行四攝法。或現行成滿，或得無生忍，或受灌頂記，或一生補處，或現聲聞乘，或復現緣覺，無量剎涅槃，不捨菩薩行。或現為帝釋，或現梵天王，或天女圍遶，或復獨宴默，或現比丘像，淨戒調諸根，或現自在王，或現入法網，或現巧術女，或現修苦行，或現在五欲，或復在禪定，或現般涅槃，或復現受生，或現童子身，或復現衰老，若有思議者，迷亂心發狂。或在天宮殿，或現終下生，或現處母胎，成佛轉法輪，或復現出生，或現般涅槃，或現童子術，或復現出家，或現坐道場，或成無上道，或復示現轉，自在正法輪，或現求正法，或現為佛身。充滿無量剎，不退菩薩行，深入無量劫，究竟到彼岸。無量劫一念，一念無量劫，一切劫非劫，示現眾生劫。無來無積聚，示現諸劫事，於一微塵中，普見一切佛。一切諸群生，無處不有佛，一切諸佛剎，及眾生境界，悉能分別知，一切諸法印，一切劫可盡，法印無窮已。如是知眾生，無量無有邊，彼一眾生有，無量百千萬。那由他等身，因緣亦如是，如彼一眾生，一切亦復然。如是究竟知，亦令一切學，悉知眾生根，上中下不同。諸根常流轉，知是器非器，一根一切根，展轉相依持。菩薩微細智，皆悉分別知，亦知諸欲性，種種煩惱垢。了過去心行，未來今現在，悉知眾生行，究竟到彼岸。知行無所行，為眾說妙法，如是知心行，染污及清淨。菩薩一念中，逮得一切智，深入如來心，究竟難思議。一念悉能知，諸佛無上智，究竟神力智，具足諸通明。能於一念中，悉詣十方剎，如是疾遊行，無量無數劫，不離本坐處，安住甚深法。猶如工幻師，種種現形色，非色非無色，幻化無所有，菩薩亦如是，深知廣方便，示現眾變化，充滿一切世。譬如明淨日，出現於世間，悉能除眾冥，一切靡不照。菩薩智慧日，明淨甚圓滿，出淨心境界，普照一切法。猶如人夢中，造作種種事，無量劫可盡，夢性無窮盡。菩薩於一念，示現夢等法，無量劫可盡，智慧無終極。常樂居山澤，遠離世間語，究竟語言道，其心無染著。菩薩悉了知，諸法真實性，普說眾生音，不起虛妄想。譬如春月時，眾生見焰氣，愚者謂為水，尋之增渴愛。菩薩如是見，眾生煩惱覆，如焰增渴愛，一向求解脫。知眾生非實，而更增大悲，觀色如聚沫，受如水上泡，想如春時焰，眾行如芭蕉。心如工幻師，示現種種事，善分別五陰，其心無所著。諸入悉空寂，遠離自在事，諸界無實性，示眾生界分。第一真實諦，決定寂滅性，廣演分別法，而心不染著。菩薩知五陰，無有去來今，因由煩惱業，轉此三苦輪。演說緣起法，非有亦非無，深解真實義，於彼無所著。菩薩淨智慧，解說三世法，示現諸群生，皆悉是一念。欲色無色界，示現眾生事，三乘戒解脫，究竟一切智。了知處非處，知業知諸根，欲性諸煩惱，一切至處道。宿命智天眼，除滅諸煩惱，知佛十種力，而猶未究竟。隨順諸佛法，深解諸法空，悉滅眾煩惱，而不盡諸漏。廣入甚深道，教化諸群生，佛子住無畏，不捨菩薩行。無謬無漏失，亦不捨正念，精進欲三昧，智慧無損減。三種常清淨，明達於三世，大慈念眾生，一切無障礙，深入諸法門，具足如是行。我說其少分，莊嚴功德義，無量無數劫，說之不可盡，我所說少分，如大地一塵。常依如來智，而亦無所依，常修奇特想，大悲堅強故。安住清淨戒，常勤修精進，教化諸群生，授真佛子記。究竟佛功德，知剎知眾生，分別三世劫，其心無疲倦。具陀羅尼力，深解真實義，思惟無等法，逮得無上道。一切妙功德，發願求菩提，慈悲因緣力，令菩提淨勝。具足波羅蜜，隨順善究竟，決定諸智力，覺悟無上道。成就方便智，樂說甚深法，隨順常守護，逮得法王處。安住勝妙法，於彼無所著，出生智慧化，覺悟勝菩提。住持一切劫，菩薩得正望，安住甚深法，除滅眾生疑。修習甚深智，善能分別法，究竟定慧境，覺悟一切智。智入諸解脫，究竟到彼岸，具足諸通明，離垢清涼園。具足白淨法，示現種種行，普現莊嚴法，皆悉不可議。善知眾生心，能說令究竟，清淨菩提印，智光照一切。一切莫能稱，遠離懈怠法，安住如山王，具功德智海。金剛妙寶法，安住大莊嚴，究竟諸大事，一切莫能壞。得授菩提記，安住廣大心，得佛無盡藏，覺悟一切法。世智常自在，遊戲諸神通，一切法境界，自在無障礙。身願行自在，智慧亦自在，無量億自在，示現於一切。具足諸自在，遊戲諸通力，深入佛境界，一切莫能壞。黠慧所莊嚴，無畏不共法，修行佛子業，遠離一切惡。清淨身身業，清淨口口業，諸佛守護故，成辦十大事。心心所起住，顯現無上事，安住諸根定，逮得最勝根。清淨正直心，遠離諸諂曲，深入眾生性，示現種種事。除滅煩惱習，究竟無上行，具足深智慧，逮得一切智。遠離一切惡，方便趣寂滅，出生功德道，善學一切學。無量道心境，修習無所著，安住深智慧，示現道莊嚴。手足及心腹，無上智慧藏，其心如金剛，智慧為器仗，智慧觀察頂，深入菩提行。清淨戒為鼻，除滅諸熾然，四辯廣長舌，無處不至身，淨妙智慧心，諸善行為行。道場安隱住，師子座為坐，梵住為安臥，無礙第一義。觀察善逝智，普照於一切，遍觀眾生行，種種妙功德。以此為奮迅，離貪為淨施，不慢清淨戒，不動為淨忍，不轉淨精進，自在為淨禪，不行愚癡智，虛空慈普救。不憂惱為悲，清淨法為喜，離諸煩惱捨，寂靜為深義。境界為正法，迴向功德具，智具如利劍，普照為眾明。聞法無厭足，是為正求法，不惜身壽命，是為明正法。隨順諸佛教，除滅諸魔道，清淨正直心，攝取諸佛業。遠離眾魔業，長養諸智慧，遠離魔所持，安住諸佛持。究竟得法持，住無住智慧，作業已命終，降神入母胎。示現微細趣，又復現出生，現稱我最勝，示現行七步。現為童子地，復現處深宮，現出家學道，莊嚴諸道場。普放無量光，覺悟諸群生，降伏一切魔，得成無上道。現轉淨法輪，示現如來地，增長白淨法，現大般涅槃。菩薩修諸行，無量無有邊，如我向所說，略舉其少分。無量劫修習，令眾住菩提，眾生諸法行，於彼無染著。如是具足行，成就力自在，以無量諸剎，安置一毛道。掌持無量剎，遍遊諸世界，還置於本處，眾生無恐怖。菩薩以一切，嚴淨諸佛剎，安置一毛孔，眾生無不見。能以一毛孔，悉受一切海，大海不增減，眾生無嬈害，示現如是等，一切諸事相。無量金剛山，手磨為微塵，以此一切塵，遍散諸佛剎，復末塵下剎，遍布餘世界，一切塵可知，智慧不可盡。於一毛孔中，放演淨光明，普照一切世，悉蔽日月光，珠火天神光，隱沒悉不現，除滅惡道苦，為說無上法。菩薩一言音，出生一切音，一切諸眾生，無不悉聞者。以聞此法音，皆得大歡喜，具足廣宣暢，諸佛所說法。過去一切劫，安置未來今，未來現在劫，迴置過去世。十方一切剎，皆悉現成壞，以一切眾生，安置一毛道。過去及現在，一切諸如來，具足自在力，悉於身中現。深知變化法，善能隨所應，普現無量身，於彼悉無著。帝釋梵王身，四天大王身，諸天清淨身，一切眾生身，聲聞緣覺身，如來清淨身，普現一切身，善修菩薩行。現入眾想網，上中下諸品，一切智所持，普現佛及剎。具足深智慧，除滅諸想網，示現菩薩行，究竟成菩提。示現如是等，無量自在力，一切無不現，舉世莫能知。示現無所現，究竟無有上，隨順應眾生，為說決定行。淨身等虛空，妙音滿世間，淨戒為塗香，慚愧衣普覆。離垢正法繒，一切智摩尼，功德莊嚴身，拜署無上王。波羅蜜金輪，諸通為象寶，神足為馬寶，淨慧無上珠，妙行為女寶，四攝寶藏臣，方便主兵寶，無上轉輪王。勝妙三昧城，空觀妙宮殿，慈悲大莊嚴，智慧為利劍。堅強正念弓，明利根為箭，諸佛護持蓋，建立智慧幢。直入諸魔軍，忍力悉摧滅，陀羅尼平地，淨妙行流水。深智為涌泉，淨慧清涼林，空為澄淨池，七覺妙華敷。神足以莊嚴，三昧為娛樂，法門為歌頌，思惟正法女。甘露法之食，解脫味為漿，御調順三乘，遊戲無上園。此等諸勝行，及餘無上法，無量劫修學，其心無疲倦。供養一切佛，嚴淨一切剎，普令一切眾，安住一切智。一切剎微塵，悉可知其數，一切虛空界，皆悉可度量，一切眾生心，念念可知數，佛子諸功德，說之不可盡。欲具此功德，及餘勝妙法，欲滅一切苦，安樂諸群生。欲與諸如來，身口意齊等，應發金剛心，究竟此勝行。」
。
<juan>大方廣佛華嚴經卷第四十四<p>之一<p>入法界品第三十四之一<p>爾時，佛在舍衛城，祇樹給孤獨園，大莊嚴重閣講堂，與五百菩薩摩訶薩俱，普賢菩薩、文殊師利菩薩而為上首；夜光幢菩薩、須彌山幢菩薩、寶幢菩薩、無礙幢菩薩、華幢菩薩、離垢幢菩薩、日光幢菩薩、正幢菩薩、離塵幢菩薩、明淨幢菩薩、大地端嚴菩薩、寶端嚴菩薩、大慧端嚴菩薩、金剛智端嚴菩薩、離垢端嚴菩薩、法日端嚴菩薩、功德山端嚴菩薩、智光端嚴菩薩、普妙德端嚴菩薩、大地藏菩薩、虛空藏菩薩、蓮華藏菩薩、寶藏菩薩、日藏菩薩、淨德藏菩薩、法印藏菩薩、明淨藏菩薩、臍藏菩薩、蓮華藏菩薩、善德眼菩薩、普見眼菩薩、清淨眼菩薩、離垢眼菩薩、無礙眼菩薩、普眼菩薩、善觀眼菩薩、青蓮華眼菩薩、金剛眼菩薩、寶眼菩薩、虛空眼菩薩、善眼菩薩、天冠菩薩、普照法界慧天冠菩薩、道場天冠菩薩、普照十方天冠菩薩、生諸佛藏天冠菩薩、一切世間最上天冠菩薩、明淨天冠菩薩、無量寶天冠菩薩、受一切如來師子座天冠菩薩、普照法界虛空天冠菩薩、梵王周羅菩薩、龍王周羅菩薩、一切佛化光明周羅菩薩、道場周羅菩薩、一切願海音摩尼寶王周羅菩薩、出生如來光眾寶自在周羅菩薩、莊嚴一切虛空摩尼寶王周羅菩薩、一切如來自在光幢摩尼王網普覆周羅菩薩、一切佛音轉法輪周羅菩薩、三世慧音周羅菩薩、大光菩薩、離垢光菩薩、寶光菩薩、離塵光菩薩、夜光菩薩、法光菩薩、寂靜光菩薩、日光菩薩、自在光菩薩、天光菩薩、功德幢菩薩、智幢菩薩、法幢菩薩、諸通幢菩薩、光幢菩薩、華幢菩薩、摩尼幢菩薩、菩提幢菩薩、梵幢菩薩、普光幢菩薩、梵音菩薩、海音菩薩、大地音菩薩、世主音菩薩、山相擊音菩薩、充滿一切法界音菩薩、一切法海雷音菩薩、降伏一切魔音菩薩、大悲方便雲雷音菩薩、滅一切苦安慰音菩薩、法上菩薩、勝上菩薩、智上菩薩、功德須彌山上菩薩、功德珊瑚上菩薩、稱上菩薩、普光上菩薩、大慈上菩薩、智海上菩薩、如來性起上菩薩、光妙德菩薩、勝妙德菩薩、上妙德菩薩、明淨妙德菩薩、法妙德菩薩、月妙德菩薩、虛空妙德菩薩、寶妙德菩薩、妙德幢菩薩、智妙德菩薩、娑羅林王菩薩、法王菩薩、眾生王菩薩、梵王菩薩、山王菩薩、寶王菩薩、離生王菩薩、寂靜王菩薩、不動王菩薩、仙王菩薩、勝王菩薩、寂靜音菩薩、無礙音菩薩、說大地音菩薩、大海雷音菩薩、雲音菩薩、法光音菩薩、虛空音菩薩、一切眾生善根雷音菩薩、開悟過去願音菩薩、圓滿道音菩薩、智須彌山音菩薩、虛空覺菩薩、離垢覺菩薩、無礙覺菩薩、善覺菩薩、普照三世覺菩薩、廣覺菩薩、普光覺菩薩、法界光覺菩薩，如是等五百菩薩。此諸菩薩，皆悉出生普賢之行，境界無礙，充滿一切諸佛剎故；持無量身，悉能往詣一切佛故；具足無礙淨眼，見一切佛明自在故；至無量處，一切諸佛成正覺時，悉能往詣，現前見佛無休息故；無量智光，普照一切諸法海故；於無量劫，說不可盡，辯清淨故；究竟虛空界，智慧境界悉清淨故；無所依止，隨其所應，現色身故；除滅癡曀，善分別知眾生界故；虛空智慧，放大光網，普照一切諸法界故。復與五百大聲聞俱，悉覺真諦，證如實際，深入法性，離生死海；安住如來虛空境界，離結使縛；不著一切，遊行虛空，於諸佛所疑惑悉滅，深入信向諸佛大海。復與諸天王俱，悉已恭敬供養過去諸佛，長夜饒益一切眾生，心常行慈，未曾忘失；守護群生，入勝智門，不捨一切眾生；出生諸佛正法境界，守護佛法，受持佛性，生如來家，專求一切智門。<p>爾時，諸菩薩、聲聞、天人、及其眷屬，咸作是念：「如來行、如來智境界、如來持、如來力、如來無畏、如來三昧、如來住、如來勝妙功德、如來身、如來智、如來法，一切天人無能知、無能度、無能得底、無能受、無能思惟、無能觀察、無能分別、無能開發、無能宣明、無能為人如實解說，除佛持力、自在力、威神力、如來本願力、過去善根力、親近善知識力、清淨信心方便力、樂求勝妙法力、清淨正直菩提心力、深心一切智願力。又諸大眾種種意、種種欲、種種解、種種語、種種地、種種根、種種方便、種種心境界、種種依如來功德、種種樂聞法；世尊往昔發一切智願，求一切智，菩薩諸願清淨波羅蜜、菩薩諸地、菩薩滿足行、菩薩莊嚴、菩薩方便莊嚴、菩薩道莊嚴、菩薩出生方便海莊嚴、菩薩自在莊嚴，菩薩本生海、菩提門自在海，如來自在轉法輪、如來剎清淨自在、如來方便莊嚴眾生界、如來法王法、如來道明普照一切、如來自在入一切眾生處、如來為一切眾生作最上福田、如來為一切眾生說功德達嚫，三輪化度一切群生。唯願世尊大悲慈愍，具足顯現。」<p>爾時，世尊知諸大眾心之所念，以大悲身、大悲門、大悲為首、大悲隨順方便法，入師子奮迅三昧，令一切眾生樂清淨法；入三昧已，時，大莊嚴重閣講堂忽然廣博，無量無邊不可破壞，金剛寶地清淨莊嚴，一切摩尼寶王遍布其地，散無量寶華，奇妙眾寶，瑠璃為柱，以明淨寶而莊嚴之，眾寶莊校微密無間，閻浮檀寶以為樓閣；眾寶欄楯，却敵竂向，阿僧祇欄楯而以莊飾；諸天王寶，堅固眾寶而莊嚴之；摩尼寶網，彌覆其上，建眾寶幢，懸諸幡蓋，放大光網，普照法界。又以不可說眾雜妙寶，莊嚴其外，四邊階道，眾寶合成。<p>爾時，佛神力故，令祇洹林忽然廣博，與不可說佛剎微塵數世界等，眾寶莊嚴，不可說寶遍布其地；阿僧祇寶以為垣牆；寶多羅樹列植道側；無量香河微流盈滿，一切寶華以為波浪，皆悉右旋，演說一切佛法，音聲不可思議。分陀利華皆悉開敷，彌布水上；眾寶華樹，高顯榮茂，列植其岸；不可思議樓閣，摩尼寶網羅覆其上。阿僧祇妙寶莊嚴，光明普照，阿僧祇摩尼寶王嚴飾其地，出眾妙香。建立無量摩尼王幢，香幢、衣幢、幡幢、繒幢、華幢、莊嚴具幢、鬘幢、寶垂帶幢、眾寶蓋幢、大摩尼幢、普照摩尼寶幢、出佛音幢、師子寶王幢、出一切佛本生海幢、一切法界幢、摩尼寶王幢，以為莊嚴。時，祇洹林上虛空中，有不可思議天寶宮殿雲、不可思議眾香樹雲、不可說須彌山雲，莊嚴虛空。不可說不可說眾寶樂器演妙法音，讚詠如來。不可說寶樹雲彌覆虛空，不可說眾寶座雲覆以寶衣，菩薩處上歎佛功德。不可說天寶像雲以為莊嚴，不可說白淨真珠網雲以為莊嚴，不可說解脫樓閣雲以為莊嚴，不可說妙解脫音樂雲雨以為莊嚴。何以故？如來善根不可思議故；如來白淨法不可思議故；如來威神不可思議故；如來一身，充滿一切法界自在，不可思議故；一切佛剎莊嚴入一佛身，不可思議故；一微塵中現一切佛，一切法界不可思議故；一毛孔中盡過去際，一切如來次第顯現不可思議故；放一光明照一切剎，不可思議故；如來一毛孔中出一切佛剎微塵等化身雲，充滿一切世界，不可思議故；如來一毛孔中現一切佛剎成壞不可思議故；如此，祇樹給孤獨園見嚴淨佛剎，一切法界、虛空界、一切世界，所見嚴淨，亦復如是。如來充滿來詣祇洹，菩薩充滿一切如來大眾海安住，普雨一切妙莊嚴雲；雨一切眾寶光明，普照一切摩尼王雲；雨一切蓋雲、莊嚴一切天身雲；雨一切華樹雲、莊嚴一切雜色衣雲；雨一切鬘雲、流注莊嚴一切摩尼寶王莊嚴雲；雨一切眾生身雜色香雲；雨寶華雲、諸天女雲；各持妙寶於虛空中迴轉，莊嚴一切眾寶，鉢曇摩華雜寶師子座莊嚴虛空。<p>爾時，東方過不可說佛剎微塵等世界海，有世界名金剛雲明淨燈莊嚴，佛號明淨妙德王；彼大眾中，有菩薩名明淨願光明，與不可說佛剎微塵等菩薩俱，來向此土。興種種雲，莊嚴虛空；所謂：興天華雲、散天末香雲，垂天鬘帶雲、雨天寶雲、天莊嚴雲、天寶蓋雲、天寶衣雲、天幢蓋雲，充滿虛空，以可悅樂眾寶莊嚴，來詣佛所，禮拜供養；即於東方化作一切莊嚴樓閣，寶蓮華藏師子之座；如意寶網羅覆其身，與其眷屬，結跏趺坐。<p>南方過不可說佛剎微塵等世界，有世界名金剛藏，佛號普照妙德王；彼大眾中，有菩薩名不可壞精進勢王，與不可說佛剎微塵等菩薩俱，來向此土。皆悉齎持一切妙香，神力持故，普熏一切佛世界海；執持一切摩尼寶網、華鬘、瓔珞、寶衣、寶像、妙德光明諸莊嚴具，一切妙師子寶以為莊嚴；神力持故，充滿一切諸佛世界，來詣佛所，禮拜供養；即於南方，化作白淨妙寶樓閣，普照十方寶蓮華藏師子之座，結跏趺坐；以寶華網，羅覆其身。<p>西方過不可說佛剎微塵等世界，有世界名寶燈須彌山幢，佛號法界智燈；彼大眾中，有菩薩名無上普妙德王，與世界海微塵等菩薩俱，來向此土。興不可說佛剎微塵等種種色香須彌山雲，充滿一切法界；不可說佛剎微塵等種種色香水須彌山雲，充滿一切法界；不可說佛剎微塵等種種色摩尼寶王須彌山雲，充滿一切法界；不可說佛剎微塵等種種色光明莊嚴寶幢須彌山雲，充滿一切法界；不可說佛剎微塵等種種色金剛藏摩尼寶王須彌山雲，充滿一切法界；不可說佛剎微塵等閻浮檀寶幢須彌山雲，充滿一切法界；不可說佛剎微塵等摩尼寶王遍照一切法界須彌山雲，普覆虛空一切如來；不可說佛剎微塵等相好摩尼寶王普照須彌山雲，充滿一切眾生境界；一切如來為菩薩時不可說佛剎微塵等所行須彌山雲，充滿法界；一切如來示現不可說佛剎微塵等莊嚴道場，來詣佛所，禮拜供養。即於西方，化作一切香王樓閣，以真珠寶網羅覆其上，如帝釋幢寶蓮華藏師子之座，結跏趺坐；金色寶網，羅覆其身；如意寶王為髻明珠。<p>北方過不可說佛剎微塵等世界，有世界名寶衣光明幢，佛號法界虛空妙德；彼大眾中，有菩薩名無礙妙德藏王，與世界海微塵等菩薩俱，來向此土。以一切寶繒雲莊嚴虛空，神力持故，充滿虛空；雜寶衣雲、雜香熏衣雲、日幢摩尼寶衣雲、金色妙衣雲、眾寶網衣雲、閻浮檀金色莊嚴衣雲、白淨寶衣雲、明淨寶王衣雲、妙光寶衣雲、海莊嚴寶王衣雲，莊嚴虛空；神力持故，皆悉充滿一切虛空，來詣佛所，禮拜供養。即於北方，化作大海摩尼寶王樓閣，瑠璃寶蓮華藏師子之座，結跏趺坐；妙寶王網，羅覆其身；清淨寶王為髻明珠。<p>東北方過不可說佛剎微塵等世界，有世界名放離垢歡喜光明網，佛號無礙眼；彼大眾中，有菩薩名法界善化願月王，與世界海微塵等菩薩俱，來向此土。興寶樓閣雲，皆悉充滿一切世界；香樓閣雲、香煙樓閣雲、華樓閣雲、栴檀樓閣雲、金剛樓閣雲、摩尼樓閣雲、金樓閣雲、寶衣樓閣雲、鉢曇摩樓閣雲，皆悉普覆一切佛剎，來詣佛所，禮拜供養。即於東北方，化作一切法界門寶山樓閣，不可稱香王寶蓮華藏師子之座，結跏趺坐；摩尼華網，羅覆其身；妙莊嚴藏摩尼寶王，以為天冠。<p>東南方過不可說佛剎微塵等世界，有世界名香雲莊嚴幢，佛號龍自在王；彼大眾中，有菩薩名法義慧焰王，與世界微塵等菩薩俱，來向此土。興無量金色圓滿光雲，普覆虛空；無量寶色圓滿光雲、佛白毫相圓滿光雲、眾寶雜色圓滿光雲、寶蓮華藏圓滿光雲、眾寶樹華圓滿光雲、如來無見頂相圓滿光雲、閻浮檀金色圓滿光雲、日光圓滿光雲、月光圓滿光雲，普覆虛空，來詣佛所，禮拜供養。即於東南方，化作明淨摩尼寶王樓閣，金剛寶蓮華藏師子之座，結跏趺坐；寶焰光網，羅覆其身。<p>西南方過不可說佛剎微塵等世界，有世界名曰光藏，佛號法月普照智王；彼大眾中，有菩薩名壞散一切眾魔智幢王，與世界微塵等菩薩俱，來向此土。一一毛孔，普興虛空界等寶華焰雲，遍照一切世界；放香焰雲、眾寶焰雲、金剛焰雲、香煙焰雲、大龍自在電光焰雲、明淨摩尼寶焰雲、金色寶焰雲、妙德藏摩尼寶王網焰雲；一一毛孔各放虛空界等如來光明海雲，普照三世，來詣佛所，禮拜供養。即於西南方，化作一切方門光網普照法界摩尼樓閣，香燈焰寶蓮華藏師子之座，結跏趺坐；摩尼寶藏王妙光明網，羅覆其身；冠一切眾生向解脫音摩尼寶王冠。<p>西北方過不可說佛剎微塵等世界，有世界名淨願摩尼寶藏，佛號普明淨妙德須彌山王；彼大眾中，有菩薩名明淨願智幢王，與世界微塵等菩薩俱，來向此土。於念念中，一切相好、一切毛孔，皆出三世一切諸佛身雲，充滿一切虛空界；又出一切菩薩身雲、一切如來眷屬身雲、一切如來變化身雲、一切如來本生身雲、一切聲聞、緣覺身雲、一切如來道場菩提樹雲、一切如來自在雲、一切世界王身雲、一切嚴淨佛剎雲，於念念中，一切相好、一切毛孔皆出如是等雲，充滿虛空，來詣佛所，禮拜供養。即於西北方，化作諸方清淨摩尼妙寶樓閣，清淨一切眾生摩尼寶蓮華藏師子之座，結跏趺坐；堅固光明真珠寶網，羅覆其身；首冠普覆摩尼寶冠。<p>下方過不可說佛剎微塵等世界，有世界名一切如來光圓滿清淨，佛號無礙虛空智幢王；彼大眾中，有菩薩名壞散一切障智慧勢王，與世界微塵等菩薩俱，來向此土。於一切毛孔，出一切眾生語海音雲、三世菩薩行海音雲、一切菩薩願音雲、一切菩薩成滿清淨波羅蜜音雲、一切菩薩行妙音聲雲、充滿一切世界一切菩薩積集自在音雲、一切菩薩往詣道場降伏眾魔成最正覺自在音雲、一切諸佛轉正法輪修多羅音雲、隨其所應化度眾生方便音雲、令一切眾生隨時方便得妙智慧善根音雲，來詣佛所，禮拜供養。即於下方，化作諸佛寶光明藏莊嚴樓閣，寶蓮華藏師子之座，結跏趺坐；普照道場摩尼寶王為髻明珠。<p>上方過不可說佛剎微塵等世界，有世界名說無盡覺，佛號圓滿普智光音；彼大眾中，有菩薩名分別法界智通王，與世界海微塵等菩薩俱，來向娑婆世界釋迦牟尼佛所。一切相好、一切毛孔、一切肢節、一切身分、一切莊嚴具、一切衣服中，出盧舍那等過去一切諸佛、未來一切已受記佛、未受記佛，現在十方一切世界、一切諸佛、及眷屬雲，皆悉顯現。過去所行檀波羅蜜，及受施者，皆悉顯現；過去所修尸波羅蜜，持戒清淨；過去羼提波羅蜜，割截肢節，心不動亂；過去修習毘梨耶波羅蜜；過去修習一切如來禪波羅蜜海；過去修習一切如來轉淨法輪；過去一切悉捨不著壽命；過去歡喜樂求諸菩薩道；過去出生菩薩清淨大莊嚴願；過去一切菩薩力波羅蜜；過去一切菩薩圓滿智慧，皆悉具足。出如是等諸自在雲，充滿法界，皆悉顯現，來詣佛所，禮拜供養。即於上方，化作金剛莊嚴藏樓閣，青金剛寶蓮華藏師子之座，結跏趺坐；一切寶網，羅覆其身；三世佛號摩尼寶王為髻明珠。<p>是諸菩薩及其眷屬，皆悉具足普賢行願；成就三世諸佛清淨智眼；轉一切佛淨妙法輪；攝取諸佛勝妙音聲修多羅海；具足一切菩薩自在究竟彼岸。於念念中，悉詣一切諸如來所，現自在力，一身充滿一切世界，能於一切如來眾中，現清淨身；於一微塵悉能示現一切世界，隨所應化，成熟眾生，未曾失時。於一毛孔，出一切佛妙法雷音，知眾生界皆悉如幻，知一切佛悉如電光，知一切有趣皆悉如夢，知一切果報如鏡中像，知一切生如熱時焰，知一切世間皆如變化；具足成就如來十力無所畏法；於大眾中能師子吼，深入無盡一切辯海；決定了知一切眾生語言法海；於淨法界行無礙行，知一切法皆悉無諍；具足菩薩諸通妙智，勤修精進，摧伏諸魔；安住三世勝妙智慧，無所染著；清淨妙行，得佛莊嚴一切智地；知一切有，悉無所有；深入一切法界智海，以不壞智，入一切世界；於一切世界，普現自在；示現一切世界受生；知一切世界種種形色，以微細境界，現廣佛剎；以廣佛剎，現微細境界。於一念中，住一切佛住，得一切佛住持智身，得清淨慧，了知十方一切剎海；於一念中，悉能出生無量自在，遍滿十方一切世界海。此諸菩薩，皆悉成就如是等無量功德，滿祇洹林皆是如來威神力故。<p>爾時，諸大聲聞舍利弗、目揵連、摩訶迦葉、離婆多、須菩提、阿泥盧豆、難陀、金毘羅、迦旃延、富樓那彌多羅尼子，如是等諸大聲聞，在祇洹林而悉不見如來自在、如來莊嚴、如來境界、如來變化、如來師子吼、如來妙功德、如來自在行、如來勢力、如來住持力，清淨佛剎，如是等事，皆悉不見。亦復不見不可思議菩薩大會，菩薩境界自在變化，菩薩眷屬隨所來方妙寶莊嚴諸師子座，菩薩宮殿三昧自在周遍觀察，菩薩奮迅勤行精進供養諸佛，菩薩授記長養善根，菩薩受身、清淨法身、智身、願身、色身相好，無量光明，圓滿莊嚴，放大光網變化身雲，菩薩充滿一切方網，菩薩諸行圓滿具足；如是等事，一切聲聞，諸大弟子，皆悉不見。何以故？修習別異善根行故；本不修習能見如來自在善根，亦不修習淨佛土行，又不讚歎見佛自在所得功德，不於生死中教化眾生發阿耨多羅三藐三菩提心，亦不安立眾生於佛菩提，亦不守護如來種姓令不斷絕，亦不攝取一切眾生，亦不成就諸波羅蜜，不為眾生稱歎勝妙智慧眼地，亦不修習一切智行，不求諸佛離世善根，亦不出生自在淨剎，不求菩薩諸通明眼，不修菩薩境界，不壞善根，亦不出生佛力，住持菩薩大願，又亦不知諸法如幻，菩薩集會悉皆如夢，亦不修習菩薩離生聖行之心，不得普賢清淨智眼。是諸功德不與聲聞、辟支佛共；以是因緣，諸大弟子，不見、不聞、不入、不知、不覺、不念、不能遍觀、亦不生意。何以故？此是菩薩智慧境界，非諸聲聞智慧境界。是故，諸大弟子在祇洹林，不見如來自在神力，亦無三昧清淨智眼，於微細處見諸境界，亦無法門神力境界，亦無諸力勝妙功德，亦無是處智，亦無智眼，能見聞覺知及生意念，亦不樂說，不能讚歎，不能顯現，不能施與，不能勸化安立眾生於彼妙法。何以故？以聲聞乘出三界故。又以滿足聲聞之道住聲聞果，不能具足無所有智；住真實諦，常樂寂靜，遠離大悲，常自調伏，捨離眾生。是故，雖與如來對面而坐，不能覺知神變自在。譬如餓鬼，裸形飢渴，舉身燒然，為諸虎狼毒獸所逼，往詣恒河，欲求水飲，或見枯竭，或見灰炭。所以者何？悉由宿行罪業障故。一切聲聞，亦復如是；雖在祇洹，不覩如來自在神力。所以者何？無明障曀，覆淨眼故。譬如有人於大會中，昏寢夢見諸天城郭，帝釋宮殿，園觀林流，眾寶莊嚴，散諸雜華，寶樹行列；妙衣覆上，諸天男女遊戲其中。自然妙音共相娛樂，受天快樂，其人自覩，安住此處，見天宮殿無量莊嚴，其餘大會，悉不知見。所以者何？覺夢異故。一切菩薩世界諸王，亦復如是，如彼夢中，無所不見。深入菩薩妙法門故；積集善根，出生一切智願故；決定明了佛功德故；正向菩薩弘誓道故；滿足一切智故；滿足普賢諸行願故；得一切菩薩圓滿地故；得一切菩薩三昧自在故；行一切菩薩無礙智故。是故，一切諸大菩薩悉覩如來不可思議神變境界，深入明達究竟彼岸，一切聲聞諸大弟子，皆不能知。譬如雪山，有諸藥草，賢明良醫，悉分別知；雖有捕獵、放牧人等，遊止彼山，悉不能知。菩薩摩訶薩亦復如是，具足一切智，出生一切菩薩自在，明了如來神足變化；彼諸聲聞大弟子眾，雖處祇洹，悉不覺知。所以者何？常求自安，不廣濟故。譬如地中，有諸寶藏，唯呪術者，悉能別知，記錄庫藏，以自資給，奉養父母，賑䘏親屬，拯濟貧乏；菩薩摩訶薩亦復如是，以淨慧眼，入佛自在不可思議神力境界，普入無量方便大海、諸三昧海，恭敬、供養一切諸佛，守護正法，以四攝法，攝取眾生。諸大聲聞，雖處祇洹，不覩如來自在神變；譬如盲人，至大寶洲，行、住、坐、臥，不見眾寶；此諸聲聞，亦復如是，在祇洹林大法寶洲，親侍世尊，不覩如來自在神變，菩薩大眾。所以者何？不得菩薩清淨眼故，不能次第覺法界故。譬如有人以明淨藥而用治眼，於夜闇中，處在大眾，悉見眾人行、住、坐、臥，餘人不見。如來亦爾，逮得無礙清淨智眼，悉能知見一切世間，示現無量自在神變，及菩薩眾。諸大聲聞不覩如來自在神變，及菩薩眾。譬如比丘，在大會中，入一切處定，所謂：地、水、火、風、天、眾生、境界，其餘大眾，悉不能見地、水、火、風，乃至境界諸一切處；如來所現不可思議，菩薩悉見，諸大聲聞不知、不見。譬如有人，以曀身藥自塗其目，行、住、坐、臥，無能見者，唯有彼人悉能覩見；如來亦復如是，永離世間，無能見者，唯一切智菩薩境界，非諸聲聞之所能知。如人從生，有二種天，常隨侍衛，一曰同生，二曰同名，天常見人，人不見天。如來神變，亦復如是，非諸聲聞所能知見，唯諸菩薩乃能覩見。譬如比丘，於大眾中，入滅盡定，不捨諸根，亦不滅度，而不知見諸大眾事。所以者何？滅定力故。諸大聲聞，亦復如是，處祇洹林大眾之中，諸根現前，而不覩見如來神變，不入、不知、不覺、不念、不生心意。所以者何？如來境界甚深彌曠，難知、難見、難得原底，無有限量；遠離世間，不可思議，無能壞者，非諸聲聞、緣覺境界。<p>爾時，明淨願光明菩薩承佛神力，觀察十方，以偈頌曰：「瞻察堅固人，菩提難思議，祇洹林顯現，無量自在法。如來神力持，顯現無量德，世間悉迷惑，不知諸佛法。法王甚深法，無量難思議，顯現大變化，一切莫能測。如來莊嚴相，讚歎不可盡，以法無相故，宣明一切佛。最勝於祇洹，顯現自在力，甚深不可議，遠離語言道。觀察無量德，菩薩眾雲集，不思議剎來，供養於最勝。悉滿諸大願，常修無礙行，一切諸世間，莫能知其心。一切諸緣覺，無量大聲聞，皆悉不能知，菩薩行境界。菩薩大智慧，一切莫能壞，遠離諸亂想，究竟深智地。最大名稱人，深入無量定，顯現自在力，充滿諸法界。」<p>爾時，不可壞精進勢王菩薩承佛神力，觀察十方，以偈頌曰：「瞻察真佛子，功德智慧藏，究竟菩薩道，安隱諸世間。無量智明鑒，禪定心不動，智慧甚深廣，境界不可測。閑靜祇洹林，無量妙莊嚴，菩薩皆充滿，悉依正覺住。無量大眾海，一切無所著，十方來會此，處華師子座。除滅眾虛妄，一切無所染，離垢無礙心，究竟諸法界。建立智慧幢，不動如金剛，諸法無變化，示現無量變。一切十方界，無量億佛剎，悉能遍往詣，而亦不分身。瞻仰釋師子，無量力自在，以佛威神故，十方大眾集。佛子悉究竟，一切語言道，佛法不可壞，安住法界地。法性不可壞，牟尼甚深法，句身及味身，分別無窮盡。」<p>爾時，無上普妙德王菩薩承佛神力，觀察十方，以偈頌曰：「瞻察堅固人，智慧廣圓滿，善知時非時，為眾演說法。遠離諸外道，調伏諸論師，隨其所應化，為現自在力。正覺非量法，亦非無量法，牟尼悉超越，有量無量法。譬如明淨日，除滅一切闇，導師智亦然，普照三世法。譬如十五日，圓滿明淨月，最勝亦如是，白淨法圓滿。譬如虛空中，淨日光明耀，普照於一切，佛自在亦然。譬如虛空性，一切無障礙，世間燈如是，自在無障礙。譬如大地性，能持諸群生，世間燈法輪，能持亦如是。譬如大風性，飄疾無障礙，佛法亦如是，速遍諸世間。譬如大水輪，世界所依住，智慧輪亦然，三世佛所依。」<p>爾時，無礙妙德藏王菩薩承佛神力，觀察十方，以偈頌曰：「譬如大寶山，饒益諸群生，如來功德山，饒益亦如是。譬如大海水，清涼而澄淨，如來亦如是，能除熱渴愛。譬如須彌山，安峙於大海，如來山亦然，安住深法海。譬如大海中，能出一切寶，無師智亦然，覺難覺無難。導師甚深智，無量無有數，顯現自在力，無能思議者。譬如工幻師，示現種種事，佛智亦如是，現諸自在力。譬如如意珠，能滿一切意，最勝亦如是，悉滿諸淨願。譬如明淨寶，悉能照一切，導師智如是，普照一切法。譬如隨方寶，正住諸方現，無礙燈亦然，諸法於中現。譬如淨水珠，澄清諸濁水，見佛亦如是，諸根悉清淨。」<p>爾時，法界善化願月王菩薩承佛神力，觀察十方，以偈頌曰：「譬如青寶珠，能青一切色，若有見佛者，皆悉同菩提。一一微塵中，最勝現自在，悉能淨無量，無邊諸菩薩。逮得甚深法，種種莊嚴事，唯諸菩薩境，世間莫能測。具足諸莊嚴，如來淨妙行，成就菩薩道，深入諸法界。正覺所示現，不可思議剎，一切現在佛，菩薩悉充滿。釋師子成就，無量自在法，示現大神變，無量無有邊。菩薩種種行，無量無有邊，如來自在力，為之悉顯現。佛子善修學，甚深諸法界，成就無礙智，明了一切法。如來威神力，為眾轉法輪，出生勝功德，令世悉清淨。如來淨境界，甚深圓滿智，實智大龍王，度脫一切眾。」<p>爾時，法義慧焰王菩薩承佛神力，觀察十方，以偈頌曰：「最勝有三世，聲聞諸弟子，皆悉不能知，如來舉足事。去來今現在，一切諸緣覺，亦復不能知，如來舉足事。何況世凡夫，結使所纏縛，愚闇覆淨眼，而能知導師？最勝無量德，具足諸智慧，超出語言道，一切莫能知。譬如明淨月，光明無能知，導師亦如是，功德不可議。如來一方便，出生無量化，無數劫思算，不能知少分。如來一方便，出生無量德，一切智正法，皆悉無能知。若有求菩提，修習菩薩行，是彼之境界，所能分別知。不思議方便，超度生死海，若滅吾我心，是則能究竟。清淨心無量，大願悉成滿，逮得佛菩提，最勝之境界。」
。
<juan>大方廣佛華嚴經卷第四十五<p>之二<p>入法界品第三十四之二<p>爾時，壞散一切眾魔智幢王菩薩承佛神力，觀察十方，以偈頌曰：「大智無礙身，非身難思議，如來淨法身，一切莫能測。不思議行業，起此清淨身，無量妙莊嚴，不染於三界。普明照一切，清淨諸法界，開發菩提門，出生深定智。永離諸垢染，除滅一切障，世間明淨日，普放慧光明。永絕生死流，悉令三界淨，具足菩薩德，成就佛菩提。顯現無量色，於彼無所染，所可現眾色，一切莫能思。人王勝智慧，能於念念中，具無量菩提，一切莫能知，具足無盡智，一切莫能壞，彼於一念中，明達三世佛。分別一切業，正念思菩提，於思而非思，思法寂滅故，甚深不可說，遠離語言道，如來從此起，佛業難思議。」<p>爾時，明淨願智幢王菩薩承佛神力，觀察十方，以偈頌曰：「離癡清淨念，聞持一切法，深慧能分別，諸佛無盡海。菩薩決定心，修習菩薩行，出生甚深智，除滅諸疑惑。其心無疲厭，遠離於懈怠，常勤修精進，究竟諸佛法。具足信智慧，安住不可動，常樂甚深智，觀察無所著。無量無邊劫，積集諸功德，專心常迴向，諸佛甚深法。雖在生死中，其心無染著，安住諸佛法，常樂如來行。世間諸所有，陰界等諸法，無畏悉除斷，安住佛正法。世間顛倒惑，生死輪常轉，修習無礙行，實利益眾生。菩薩行難稱，一切莫能知，除滅一切苦，安樂諸群生。善覺菩提智，普照諸世間，除滅愚癡闇，度脫一切眾。」<p>爾時，壞散一切障智慧勢王菩薩承佛神力，觀察十方，以偈頌曰：「無量無數劫，佛音難得聞，何況親奉覲，除滅諸疑惑。如來世間燈，究竟一切法，無上勝福田，令眾悉清淨。如來妙色身，一切莫能思，無量劫諦觀，其心無厭足。佛子善觀察，如來妙色身，除滅一切障，究竟成菩提。如來妙色身，出生淨妙音，無礙諸辯才，廣開菩提門。普照一切眾，無量難思議，建立大乘智，授以菩提記。功德圓滿日，出興照世間，長養一切世，無量功德身。若有值如來，遠離諸惡道，除滅一切苦，具足智慧身。若有見如來，能發無量心，長養無數智，值遇諸導師。若有見如來，得定菩提心，能自決定知，我必成菩提。」<p>爾時，分別法界智通王菩薩承佛神力，觀察十方，以偈頌曰：「菩薩見如來，無量淨功德，皆悉善迴向，究竟一切智。饒益眾生故，如來出世間，具足大悲心，為世轉法輪。一切無能報，大仙普慈恩，不可思議劫，代眾受苦故。無量億劫中，受諸地獄苦，不捨一切眾，悉令得見佛。普能代眾生，具受無量苦，其心無疲倦，為度一切故。一切諸世間，所有惡道苦，如來常處中，悉令聞正法。一一地獄住，不可思議劫，具受無量苦，終不離諸佛。所以無量劫，常在三惡道，欲令諸群生，長養智慧故。眾生見如來，除滅諸苦惱，安立於大智，一切佛境界。若有見佛者，除滅一切障，長養功德藏，究竟成菩提。如來能除滅，世間諸疑惑，隨其所應化，悉滿彼大願。」<p>爾時，普賢菩薩觀察一切大眾，欲重開發，顯現照明；以法界等方便，廣說師子奮迅三昧；法界等、虛空界等、三世等、一切眾生界等、一切劫等、一切業性等、眾生希望等、眾生欲等、法光明等、隨時教化等、一切眾生根等，為諸菩薩十種廣說師子奮迅三昧。<p>「何等為十？所謂：廣說一切法界中，一切佛剎微塵等佛，次第興世，演說正法；廣說虛空界等，一切佛剎中，盡未來劫一切諸佛所說；廣說一切佛剎中，一切如來現成正覺；廣說虛空界等，一切佛剎中，佛坐道場，眷屬圍遶，菩薩大眾，皆悉往詣；廣說一念中，三世一切佛出變化身，充滿一切法界；廣說一身充滿一切世界海、一切佛剎海，平等照持；廣說一一境界中，顯現三世一切諸佛自在功德地；廣說一一微塵中，顯現三世一切佛剎微塵等，佛自在神力；廣說一一毛孔，出三世一切佛大願海音，開發化導，盡未來劫一切菩薩；廣說處法界等師子之座，大眾圍遶，莊嚴道場，各隨其處，轉妙法輪，盡未來劫，未曾斷絕。佛子！此師子奮迅三昧，有如是等不可說佛剎微塵等廣說，唯是如來智慧境界。」<p>爾時，普賢菩薩摩訶薩欲重明師子奮迅三昧，承佛神力觀察如來；觀察大眾；觀察如來不可思議境界；觀察諸佛三昧；觀察不可思議世界；觀察不可思議智慧；觀察一切法，皆悉如幻；觀察不可思議諸佛平等；觀察無量無邊，一切音聲語言道故；以偈頌曰：「一一毛孔中，普現最勝海，佛處如來座，菩薩眾圍遶。一一毛孔中，無量諸佛海，道場處華座，轉淨妙法輪。一一毛孔中，一切剎塵等，最勝跏趺坐，演說普賢行。最勝坐一剎，充滿十方界，無盡菩薩雲，來詣於佛所。無量億佛剎，塵數菩薩集，圍遶於如來，為說諸法界。顯現諸佛剎，入法界智海，安住普賢行，滿足諸佛行。安住於如來，一切諸世界，深入菩薩行，樂聞勝法雲。一一剎無量，億劫修諸行，修習彼行已，究竟深法海，滿足大願海，安住如來地。出生最勝法，具足普賢行，成就功德海，得無量自在，如來身雲覆，一切諸佛剎，普雨甘露法，令眾住佛道。」<p>爾時，世尊欲令諸菩薩安住師子奮迅三昧故，放眉間白毫相光，名普照三世法界門；不可說世界微塵等光明，以為眷屬，普照十方一切世界海。時，祇洹林菩薩大眾，普雲集者，悉見一切法界、虛空界等一切佛剎種種色、種種清淨、種種安住、種種形；如是等一切世界諸大菩薩，現坐道場，菩薩圍遶，諸天供養，成等正覺。或見於不可說佛剎微塵等，諸眷屬中，出妙音聲，充滿法界，轉淨法輪；或見在天宮殿，在龍宮殿，夜叉、乾闥婆、阿修羅、迦樓羅、緊那羅、摩睺羅伽，及人、非人等諸宮殿中；或見在人聚落城邑，大王京都，現種種身、種種姓名、種種色、種種圓光、種種光網、種種辯、種種眷屬、種種持、種種教持、種種音聲，而為說法。如此間，如來為諸菩薩現甚深三昧神力變化；一切法界、虛空界等，十方一切世界海中，現國土身及眾生身，諸業所起；乃至一毛孔中，一切悉現，亦復如是；而不壞三世，不壞眾生；普照一切諸眾生心，色身清淨，隨所應化；普現一切眾生類前，開示一切諸佛妙法；調伏眾生，顯現如來自在神力。其有眾生見聞念知如來自在神通力者，皆佛宿世善知識也；皆悉修習四攝善根，一向專求無上菩提，攝諸善根，成就方便，逮得如來不可思議自在三昧，悉與法界、虛空界等；或得法身；或得色身；或得菩薩具足諸行；或得清淨諸波羅蜜；或得菩薩圓滿淨行；或得菩薩諸地；或得菩提自在；或得如來不壞三昧；或得如來諸行智力；或得如來無礙辯才。<p>此諸菩薩得如是等十不可說佛剎微塵等諸妙功德，所謂：種種道、種種門、種種入、種種度、種種方便、種種至、種種方、種種光明、種種功德、種種功德具、種種自在。深入菩薩諸三昧海，所謂：普莊嚴法界菩薩三昧；普照三世無礙三昧；不壞法界智三昧；隨時深入如來境界三昧；普照虛空三昧；行如來力三昧；如來無畏莊嚴師子奮迅三昧；一切法界方便藏三昧；無礙法界淨月三昧；清淨莊嚴法雲三昧；除滅癡障法王幢三昧；一一境界中，悉見一切佛海三昧；一切世間不可壞身清淨光明智幢三昧；深入佛身無壞三昧；隨順一切世藏三昧；諸法無迹無依三昧；圓滿普照寂滅三昧；無所有，善化、普化，遍照三昧；攝持一切佛剎三昧；莊嚴一切佛剎，現成菩提三昧；行一切王法三昧；行一切眾生境界無礙三昧；生一切諸佛三昧；究竟一切佛德海三昧；一一境界，出生盡未來際功德三昧；解了一切如來本生海三昧；護持盡未來際，一切如來種性三昧；令現在十方一切佛剎海悉淨三昧；於一念中，普照一切佛住三昧；遠離障礙，深入一切境界三昧；令一切剎，入一佛剎三昧；出一切佛化身三昧；決定智慧金剛王，入一切根海三昧；住持一切佛身，皆一身藏，無差別三昧；於一念中，住一切佛法界，方便無盡三昧；於一切法界佛剎中，示現涅槃三昧；住無上地三昧；令一切世界眾生，悉見其身無別異三昧；一切佛智現前三昧；知一切法實相三昧；於一念中，具分別知三世三昧；於一念中，知一切法界藏三昧；皆隨順知如來智師子行三昧；於一切境界，慧眼圓滿三昧；十力境界等三昧；於一切境界，以平等眼示現三昧；出生一切妙色，眾生見無厭足三昧；無動藏三昧；一法攝一切法三昧；一言普說一切音聲三昧；一切佛無二法三昧；離三世三昧；分別一切劫不壞智三昧；微細方便十力內三昧；一切劫出生菩薩行無斷三昧；一切十方普雲現前三昧；菩提自在，法界無礙三昧；分別一切覺正希望安隱幢三昧；一切莊嚴，莊嚴虛空三昧；於念念中，出生化雲三昧；離垢如空，如來月光三昧；一切佛持如空三昧；一切法莊嚴，法光三昧；開一切法義燈三昧；十力圓滿光三昧；三世一切佛幢三昧；一切佛同一藏三昧；於念念中，發起究竟一切事三昧；無盡功德藏三昧；示現無量無邊諸佛境界三昧；住一切法，金剛師子座三昧；出生顯現一切如來變化，無不知見三昧；一切念如來日三昧；一日悉覺三世三昧；自然寂靜解脫三昧；見一切佛三昧；鉢曇摩華莊嚴，一切法界決定智三昧；一切法無著，虛空淨眼三昧；一方攝十方海三昧；深入無底法界三昧；一切法海三昧；放一切光寂靜身三昧；一念出生一切通明願三昧；一切時，一切處，成菩提三昧；一切法界入一莊嚴三昧；一切佛住持三昧；一切眾生勝地智明三昧；一念中，一身充滿法界三昧；一身中，顯現清淨法界三昧；普門入法界，顯現大莊嚴三昧；一切佛法圓滿，輪智住持三昧；一切法方便，一方便莊嚴三昧；因陀羅網攝眾生界，諸願精進住持三昧；分別一切世界輪三昧；蓮華妙德自在三昧；分別一切眾生身三昧；對現一切眾生身三昧；分別一切音聲海三昧；了知一切眾生地三昧；不可壞大悲藏三昧；一切佛入如來際三昧；修習一切佛法門三昧；觀察師子奮迅菩薩三昧。如是等不可說佛剎微塵等三昧門，入如來海，入一切佛自在三昧；於念念中，充滿法界。彼諸菩薩，一一皆有妙師子座，悉與十佛世界等，現大自在甚深智慧，悉得諸地明淨智慧；普觀一切，從智性生，專求一切智，具足成就，離癡慧眼。悉為眾生作調御師；修行諸佛平等正法，決定了知一切境界，分別了知一切世界，樂寂滅法，遠離世間，常好閑靜；遊諸佛剎，無所染著；於一切法，心無所依；安住莊嚴妙法宮殿，教化成熟一切眾生。為一切眾生，顯現佛剎，具足成就無上智門；順離欲際，得智慧身，消竭一切諸有為海；為一切眾生，顯真實際，法海慧光，具足圓滿，皆悉安住堅固三昧。以大悲心，常念眾生；解一切眾生皆悉如夢；一切如來悉如電光；一切言音皆悉如響；了一切法皆悉如化。滿足諸願，具菩薩行，普智圓滿，方便清淨，心樂寂靜，成滿一切諸陀羅尼智慧境界；具足十力，遠離恐怖，安住法界，具淨法眼；得一切法無所有門，修行無量智慧大海，究竟到於智慧彼岸，悉得般若波羅蜜力，成就神通波羅蜜，度眾生海；於三昧波羅蜜，悉得自在。善知一切智無錯謬，巧妙方便，開示法藏；具足辯才，成就大願；具足諸力，法雲無盡。於大眾中，能師子吼，而無所畏；常求正法，心無所著。以淨慧眼，滅除癡闇；智月圓滿，照世生滅，成就智慧，放大光明；照一切諦，善巧方便。智慧功德金剛之山，超出三世一切法王，覺無所畏智功德幢；滅諸魔幢，建立精進圓滿智幢；具足成就無上之身，得一切法無礙智慧；覺了無盡智真實際，安住真際，修行決定無相三昧。巧方便生諸菩薩行，無二智慧，諦見境界世間諸趣，普照佛剎，無所染著；於一切法除滅癡闇，究竟智慧，皆悉圓滿，放淨法光，照十方界。為一切眾生，作不虛福田；若見聞者，所願成滿；為一切世間，功德須彌，遠離恐怖，伏諸外道。以微妙音，遍一切剎；常見諸佛，心無厭足，成就如來自在法身，隨其所應而化度之；能以一身，滿一切剎；以少方便，具足清淨自在神力，普遊十方無所障礙，智慧圓滿，遍照法界。為一切眾耀明淨日，隨其所應，讚歎功德；了一切眾生諸根希望；於一切法，得無諍境界；分別了知諸法自性，大小相攝。決了如來甚深之地，說句、味身，諸法深義，無有窮盡；於一言中，普說一切修多羅海，究竟一切諸陀羅尼；廣智慧身，究竟無量劫陀羅尼。於一念中，決定了知不可說劫；於一念中，了達三世法陀羅尼，普照無量諸佛法海。為一切眾生，起淨智慧，轉正法輪，無能壞者；成就如來智慧境界，常入善現三昧正受，遠離障礙，深入諸法。於一切法，得勝智自在，清淨莊嚴一切境界；深入十方甚深法界，攝取十方一切法界。於一一微塵中，現成正覺；於無色性，現一切色；能以一方，攝一切方。彼諸菩薩具足成滿如是等無量功德智慧之藏，常為一切諸佛讚歎；以句、味身，說其功德，不能窮盡，皆悉雲集於祇洹林。<p>爾時，彼諸菩薩深入如來功德大海。入已，於菩薩身中、及樓閣中，莊嚴具中、師子座中、以樂法力故；不可思議力故；於念念中，各放無量光明雲，普照法界，覺悟眾生。所謂：出一切寶香光明雲，讚歎三世諸佛功德，微妙音聲，充滿十方；出一切眾生雲，境界光明，說一切眾生清淨業報，微妙音聲，充滿十方；出一切菩薩願行莊嚴光雲，說一切菩薩願行功德；出一切佛變化身雲，一切如來微妙音聲，充滿十方；出一切菩薩身雲，相好莊嚴，於一切佛剎，以微妙音，讚歎諸佛，充滿十方；出三世佛莊嚴道場雲，現一切佛成等正覺，充滿十方；於一切境界中，出龍王雲，雨一切香，充滿十方；出一切佛身雲，歎普賢行，充滿十方；出一切佛剎淨光明雲，一切如來轉法輪音，充滿十方。時，諸菩薩威神力故，此法力故，出如是等不可說佛剎微塵等雲。<p>爾時，文殊師利菩薩摩訶薩承佛神力，觀察十方，欲讚歎祇洹林中無量莊嚴，以偈頌曰：「觀察祇洹中，如來自在力，一切境界出，無量功德雲。無量淨妙色，種種而莊嚴，皆悉普照現，十方諸佛剎。佛子身毛孔，出佛音聲雲，種種寶莊嚴，充滿十方剎。其身如梵王，威儀常安靜，遍遊十方剎，演出妙音聲。如來毛孔出，不可思議身，皆悉如普賢，眾妙相莊嚴。菩薩普成就，三世功德海，充滿於虛空，出生莊嚴雲。於此祇洹中，演出妙音聲，普說一切眾，善淨業果報。一一境界中，悉現佛剎海，三世諸如來，無量自在力。如來毛孔中，一切諸世界，微塵等佛剎，皆悉分別現。一切境界中，出生諸佛雲，無量善方便，度脫一切眾。華雲香焰雲，清淨摩尼寶，種種莊嚴雲，充滿於十方。三世一切佛，莊嚴妙道場，於此祇洹林，一切悉顯現，普賢等佛子，無量種莊嚴。眾生等劫中，所修嚴淨剎，如是諸世界，悉現祇洹林。」<p>時，彼一切諸菩薩眾，以如來三昧照故，一一皆得不可說佛剎微塵等大悲法門，饒益安樂，攝取眾生。彼諸菩薩於一一毛孔，各出不可說佛剎微塵等光明；一一光明端，各出不可說佛剎微塵等菩薩。其身尊重，於諸世間，最為殊勝；隨其所應，皆悉顯現，充滿法界；教化眾生，未度者度，未脫者脫；現不可說佛剎微塵等諸天宮殿，無常死相，一切諸法，皆悉如夢；讚歎道場，說一切菩薩諸大願門。或於一切世界，示現受生，為一切眾生，廣現檀波羅蜜門；或現一切諸佛，圓滿淨戒功德，尸羅波羅蜜門；或現斷一切肢節，羼提波羅蜜門；或現勤修精進，毘梨耶波羅蜜門；或現一切菩薩禪定三昧，相續解脫法門。如來圓滿智慧光明，專求一切佛法，為一一句身、味身義故，能捨無量無數之身；詣諸佛所，問無量法門，善知時會，隨其所應而為現法。令一切眾生住一切智，逮得方便智光海門，悉能供養諸佛菩薩；降伏眾魔，制諸外道，悉能顯現菩薩力門；知一切技術明淨智地，欲令眾生得勝妙法，悉能了知眾生諸根，煩惱習氣，種種業報及智慧地。以如是等不可說佛剎微塵等法門，教化眾生：或現天宮，或現龍宮，夜叉、乾闥婆、阿脩羅、迦樓羅、緊那羅、摩睺羅伽等宮，或現梵宮，或現人宮，或現閻羅王宮，或現地獄、餓鬼、畜生處，大悲智慧，及諸大願，不可沮壞，攝取眾生，不捨方便；或以名號教化，或以憶念教化，或以音聲教化，或以圓滿光明教化；或以光明網教化，隨其所應，悉現其前，現處處莊嚴，不離佛所，不離樓閣座，而普現十方。或放化身雲；或現無二身，遊行十方，教化眾生；或現聲聞色像；或現梵天色像；或現一切苦行色像；或現良醫色像；或現商人色像；或現正命色像；或現妓人色像；或現天色像；或現一切技術色像；或現一切城邑、聚落、京都色像；隨其所應，往詣其所。或現種種色身音聲，教化眾生；或現諸語言法，種種威儀、種種菩薩行、種種巧術，一切智明；為世間燈，普照眾生業報莊嚴，分別諸方，悉行圓滿菩薩諸行，悉現一切城邑、聚落、京都，化度眾生。<p>爾時，文殊師利童子從善安住樓閣出，與一切同行諸菩薩俱；金剛力士，常隨侍衛。本願足天；樂聞法地天；常習大悲泉池方天；除滅愚癡夜天；出生佛晝日天；莊嚴正法界虛空河天；度眾生生死海天；長養一切善根薩婆若山天；莊嚴一切眾生身，滿足諸願，供養一切佛身天，守護一切眾生城天。守護一切眾生夜叉王；令一切眾生歡喜乾闥婆王；除滅一切餓鬼趣鳩槃荼王；於生死海，拔濟眾生迦樓羅王；正求薩婆若阿脩羅王；見佛歡喜無厭足摩睺羅伽王；常厭生死諸天王；常敬禮佛諸梵天王等；俱詣佛所，頭面禮足，設諸供養已，辭遊南方。<p>爾時，尊者舍利弗承佛神力，見文殊師利童子，以菩薩莊嚴而自莊嚴，出祇洹林，遊行南方。見已，作如是念：「我今當與文殊師利菩薩俱行。」<p>爾時，尊者舍利弗與六千比丘，眷屬圍遶，從自房出，來詣佛所，禮足辭退，向文殊師利。此六千比丘是舍利弗共行弟子，皆新出家，其名曰：海智比丘、大善調伏比丘、功德光比丘、大童子比丘、電光興比丘、清淨行比丘、天妙德比丘、因陀羅慧比丘、梵天比丘、寂靜慧比丘；如是等六千比丘，已曾供養過去諸佛；於諸佛所，種諸善根，性樂清淨，信心明徹，行諸大願，觀佛境界，了法實相，饒益眾生，常樂專求諸佛功德；此等比丘，皆是文殊師利之所化度。<p>爾時，尊者舍利弗觀察大眾，告海智比丘言：「汝可觀察文殊師利菩薩清淨之身，相好莊嚴，一切天人，莫能思議，光明圓滿，令無量眾生，發歡喜心，放大莊嚴妙光明網，除滅眾生無量苦惱。觀其眷屬，成就善根；觀其遊步，威儀庠序，所遊行處，自然平正，十方無礙；觀其功德所行道路，其傍悉有眾妙寶藏，自然發出；觀其供養過去諸佛，善根依果，從眾林樹出莊嚴藏；觀彼一切諸天大王，恭敬禮拜，供養雲雨。海智！汝觀文殊師利、一切如來，眉間毫相，放無量光，說諸佛法，悉入其頂。」<p>爾時，尊者舍利弗，為諸比丘讚說文殊師利無量功德，諸大莊嚴。彼諸比丘聞讚歎已，皆悉歡喜；其心清淨，離諸垢穢，身體柔軟，調伏諸根；遠離障礙；現見諸佛，正求菩提，逮得菩薩清淨諸根；具菩薩力，長養大悲，入諸波羅蜜，發弘誓願，悉見十方諸如來海。<p>時，諸比丘白尊者舍利弗言：「唯然。大師！願俱往詣文殊師利。」<p>爾時，尊者舍利弗，與諸比丘往詣其所；到已，謂文殊師利：「此諸比丘，皆新出家，欲見仁者。」<p>爾時，文殊師利童子即為顯現菩薩自在，如象王迴顧視比丘。時，諸比丘頭面禮足，却住一面，合掌而立，作如是念：「我等以此禮拜功德，知法實相，如和上舍利弗、釋迦牟尼世尊；得清淨身，相好音聲，神力自在，如文殊師利。」<p>爾時，文殊師利告諸比丘：「汝等當知，若善男子、善女人，成就十種大心，則得佛地，況菩薩地；何等為十？所謂：發廣大心，長養一切善根，究竟不退，心無厭足；見一切佛，恭敬供養，心無厭足；正求一切佛法，心無厭足；遍行菩薩諸波羅蜜，心無厭足；具足一切菩薩三昧，心無厭足；於一切三世流轉，心無厭足；嚴淨佛剎，充滿十方，心無厭足；教化成熟一切眾生，心無厭足；於一切剎、一切劫中，行菩薩行，心無厭足；發廣大心，修習一切佛剎微塵等諸波羅蜜，度脫一切眾生，具佛十力，心無厭足。若善男子、善女人，成就如是十種大法，則能長養一切善根，離生死趣一切世間性，超出聲聞、緣覺之地；生如來家，具足成就菩薩大願，行菩薩行，住菩薩地，成就如來功德之力，降伏眾魔，制諸外道。」彼諸比丘聞此法已，皆得無礙淨眼三昧；悉見十方一切如來，及其眷屬，無量眾生；亦見種種世界形類，眾寶宮殿及諸微塵；乃至如來十眼境界，皆悉覩見。彼諸如來，以種種句身、味身，種種辯才，微妙音聲，所說法海，皆悉聞知。彼世界中一切眾生，心念諸根，皆悉了知；知彼眾生，過去、未來，諸趣受生；又能知彼過去、未來，各十劫事；知彼如來十種本生、十種成就菩提自在、十種轉法輪、十種神力、十種教誡、十種說法、十種辯才。得此三昧時，具足成就十種實際菩提之心；一萬三昧，一萬淨波羅蜜，得大智慧圓滿光明，菩薩十明，住菩提心。<p>爾時，文殊師利菩薩勸諸比丘，修普賢行，住普賢行。彼諸比丘，出生大願海；生大願海已，身心清淨，得不死通明；得是明已，不離此處，出生一切如來法身，充滿十方，具足一切佛法。<p>爾時，文殊師利菩薩建立彼諸比丘菩提心已，與其眷屬，漸遊南方。至覺城東，住莊嚴幢娑羅林中，大塔廟處，過去諸佛所遊止處；亦是過去諸佛為菩薩時，修苦行處。此處常為一切天、龍、夜叉、乾闥婆、阿脩羅、人非人等之所供養。<p>時，文殊師利即於此處，說普照一切法界修多羅，有百萬億修多羅，以為眷屬；說此法時，於大海中，有無量千億龍王與眷屬俱，來詣文殊師利。聞此法已，厭離龍趣，正求佛道；捨龍身已，生天人中；一萬龍王，於阿耨多羅三藐三菩提，得不退轉。<p>時，覺城人聞文殊師利在莊嚴幢娑羅林中，大塔廟處；聞已，優婆塞、優婆夷、童男、童女，皆悉往詣文殊師利。<p>時，有優婆塞，名曰大智，與千優婆塞眷屬俱，其名曰：須達多優婆塞、婆須達多優婆塞、功德光優婆塞、名稱德優婆塞、寂靜德優婆塞、歡喜德優婆塞、善慧優婆塞、大慧優婆塞、賢優婆塞、賢妙德優婆塞；如是等千優婆塞俱，頭面禮足，退坐一面。復有五百優婆夷，其名曰：大慧光優婆夷、善光優婆夷、善身優婆夷、可樂身優婆夷、跋陀羅優婆夷、賢德優婆夷、賢光優婆夷、光明幢優婆夷、妙德光優婆夷、善眼優婆夷；如是等五百優婆夷俱，頭面禮足，退坐一面。復有五百童子，其名曰：善財童子、善行童子、善戒童子、善威儀童子、善精進童子、善心童子、善慧童子、善覺童子、善眼童子、善臂童子、善光勝童子；如是等五百童子俱，頭面禮足，退坐一面。復有五百童女，其名曰：善行童女、跋陀羅童女、悅樂顏童女、堅固慧童女、妙功德童女、勝體童女、梵天與童女、功德光童女、善光明童女；如是等五百童女俱，頭面禮足，退坐一面。<p>爾時，文殊師利知覺城大眾集已，隨其所應，以大慈力，令彼清涼；大悲現前，將為說法；甚深智慧，分別其心，以大辯力而為說法。觀察善財童子，以何因緣，名曰善財：此童子者，初受胎時，於其宅內，有七大寶藏；其藏普出七寶樓閣，自然周備，金、銀、瑠璃、玻瓈、真珠、硨磲、碼碯，從此七寶，生七種芽。時，此童子處胎十月，出生端正，肢體具足；其七種寶芽，高二尋，廣七尋。又其家內，自然具有五百寶器，盛滿眾寶：金器盛銀；銀器盛金；金剛器盛眾香；眾香器盛寶衣；玉石器盛上味饌；摩尼器盛雜寶；種種寶器盛酥油蜜，及以醍醐資生之具。瑠璃器盛眾寶；玻瓈器盛硨磲；硨磲器盛玻瓈；碼碯器盛赤珠；赤珠器盛碼碯；火珠器盛淨水珠；淨水珠器盛火珠；如是等五百寶器，自然行列。又雨眾寶，滿諸庫藏。以此事故，婆羅門中，善明相師，字曰善財。此童子者，已曾供養過去諸佛，深種善根，常樂清淨；近善知識，身、口、意淨；修菩薩道，求一切智；修諸佛法，心淨如空，具菩薩行。<p>爾時，文殊師利菩薩如象王迴，觀察善財而告之曰：「吾當為汝說微妙法。」即為分別諸佛正法；分別諸佛次興世法；淨眷屬法；轉梵輪法；諸佛色身相好，清淨莊嚴之法；一切諸佛具法身法；諸佛音聲妙莊嚴法；說一切如來平等正法。<p>爾時，文殊師利知善財等一切大眾，聞說此法，皆大歡喜，發菩提心；顯明過去諸善根已，不捨本座；如應化度覺城眾生已，遊行南方。<p>爾時，善財童子從文殊師利，聞佛如是諸妙功德，專求菩提，隨從文殊師利，以偈頌曰：「三有為城郭，高慢為園牆，諸趣為却敵，染愛為深塹，愚癡闇覆蔽，三毒常熾然。惡魔為君王，童蒙依止住，貪愛所纏縛，諂曲壞正行，疑惑障慧眼，流轉諸邪道，慳嫉所繫縛，趣向餓鬼難，生老病死逼，愚癡轉趣輪。圓滿無上悲，清淨智慧日，消竭煩惱海，願顧少觀察。圓滿無上慈，慧光安眾生，一切無不曜，月王願照我。一切法界王，淨法為四兵，常轉正法輪，願化我妙法。具足菩提願，積集功德藏，饒益一切眾，大師願度我。忍鎧莊嚴身，執持智慧劍，於魔嶮惡道，濟我免眾難。住法須彌頂，妙定天女侍，降伏阿脩羅，帝釋觀察我。具足離垢力，分別一切有，世間明淨燈，願示我正趣。遠離諸惡道，悉令善趣淨，開我解脫門，超出諸世難。著常樂我淨，迷惑於生死，清淨智慧眼，願開解脫門。遠離諸顛倒，無畏知正道，了達諸正趣，示現我菩提。安住正見地，諸佛功德樹，常雨正覺華，願示我菩提。世間明淨日，三世諸如來，如法而來去，願令我悉見。分別一切業，深知諸法性，決定智慧乘，示我摩訶衍。諸願輪成滿，大悲不可盡，淨妙德莊嚴，安我菩提乘。具足淨法界，大慈為觀察，功德華莊嚴，賜我第一乘。安住梵行座，三昧女朝侍，微妙法音樂，示我法王道。無盡四攝藏，功德莊嚴智，光明照一切，願速示勝道。施惠圓滿光，栴檀戒塗身，忍辱大莊嚴，願速示正道。深入諸禪定，教化群生類，具足方便乘，安我勝法乘。諸願圓滿輪，永絕生死輪，具足持智力，安我妙法乘。一切悉殊妙，大悲觀眾生，究竟勝妙行，安我實智乘。安住金剛慧，究竟一切智，除滅諸障礙，安我賢聖乘。慈悲甚彌廣，安樂諸群生，法界等淨眼，安我無上乘。除滅眾苦陰，諸業煩惱輪，降伏一切魔，安我正法乘。智慧照十方，莊嚴諸法界，滿足眾生願，安我勝妙乘。心淨如虛空，除滅邪見愛，饒益一切眾，安我勝法乘。安住如風輪，普持一切剎，令眾住定地，安我殊勝乘。安住如大地，具足大悲力，智慧益眾生，安我最勝乘。四攝光圓滿，饒益群生類，總持清淨光，示我明淨日。開發淨慧眼，莊嚴妙智王，冠以無上冠，法王慈顧我。」
。
<juan>大方廣佛華嚴經卷第四十六<p>之三<p>入法界品第三十四之三<p>爾時，文殊師利如象王迴，觀善財童子，作如是言：「善哉！善哉！善男子！乃能發阿耨多羅三藐三菩提心。求善知識，親近善知識；問菩薩行，求菩薩道。善男子！是為菩薩第一之藏，具一切智，所謂：求善知識，親近恭敬而供養之。是故，善男子！應求善知識，親近恭敬，一心供養而無厭足；問菩薩行：云何修習菩薩道？云何滿足菩薩行？云何清淨菩薩行？云何究竟菩薩行？云何出生菩薩行？云何正念菩薩道？云何緣於菩薩境界道？云何增廣菩薩道？云何菩薩具普賢行？」<p>爾時，文殊師利為善財童子，以偈頌曰：「善哉功德藏，能來詣我所，發廣大悲心，專求無上道。先發諸大願，除滅眾生苦，究竟菩薩行，成就無上道。若有諸菩薩，不厭生死苦，具足普賢行，一切莫能壞。功德光勝來，清淨功德海，正求普賢行，饒益一切眾。無量無有邊，世界諸佛所，聞說淨法雲，受持不忘失。悉於十方界，普見無量佛，成滿諸願海，具足菩薩行。究竟方便海，安住如來地，隨順諸佛教，逮得一切智。一切世界中，法王積劫行，具足普賢道，究竟佛菩提。一切剎劫海，修習菩薩行，滿足諸大願，成就普賢乘。無量諸眾生，聞彼名號者，修習普賢願，得成無上道。」<p>爾時，文殊師利說此偈已，告善財言：「善男子！於此南方，有一國土，名曰可樂；其國有山，名曰和合。於彼山中，有一比丘，名功德雲；汝詣彼問云何菩薩學菩薩行、修菩薩道，乃至云何具普賢行。善男子！彼比丘者，善能顯說菩薩所行。」<p>時，善財童子從文殊師利，聞法歡喜，頭面禮足，遶無數匝；瞻仰悲戀，泣涕辭退。漸漸南行，向可樂國，登和合山；於彼山中，十方周遍，一心觀察，求覓太師，為在何所；如是尋求，乃至七日。<p>爾時，善財見彼比丘，乃在山頂，靜思經行，見已馳詣，頭面禮足，右遶而住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道。我聞大師，善能宣暢，唯願垂慈，具足演說。」<p>時，彼比丘告善財言：「善哉！善哉！善男子！乃能發阿耨多羅三藐三菩提心，問菩薩行。善男子！如是事者，難中之難，所謂：能問菩薩所行，修菩薩道，入菩薩境界，出生清淨菩薩之道，求於菩薩清淨廣心；具足諸願，隨順世間所應化者，於生死中，求解脫門；有為無為，心不染著。善男子！我於解脫力，逮得清淨方便慧眼，普照觀察一切世界，境界無礙；除一切障、一切佛化陀羅尼力；或見東方一佛、二佛、十百、千萬、十億、百億、千億、百千億佛；或見百億那由他、千億那由他、百千億那由他佛；或見無量阿僧祇、不可思議、不可稱、無分齊、無邊際、不可量、不可說、不可說不可說佛；或見閻浮提微塵等佛；或見四天下微塵等佛；或見小千世界微塵等佛；或見二千世界微塵等佛；或見三千大千世界微塵等佛。南、西、北方，四維，上、下，亦復如是；種種形色、種種自在，遊戲神通；種種眷屬莊嚴，放大光網；種種清淨莊嚴佛剎，隨受化者，示現自在菩提法門；見諸如來，於大眾中而師子吼。善男子！我唯知此普門光明，觀察正念諸佛三昧；豈能了知菩薩圓滿清淨智行？諸大菩薩，得圓滿普照念佛三昧門，悉能覩見一切諸佛及其眷屬，嚴淨佛剎；得一切眾生遠離顛倒念佛三昧門，隨一切眾生所應，悉令清淨；得一切力究竟念佛三昧門，正念修習諸佛十力；得諸法中心無顛倒念佛三昧門，悉得覩見一切佛雲，於彼佛所，聞法受持；得分別十方一切如來念佛三昧門，悉見一切世界海中諸如來海；得不可見不可入念佛三昧門，於微細境界見一切佛自在境界；得諸劫不顛倒念佛三昧門，於一切劫常見諸佛未曾遠離；得隨時念佛三昧門，於一切時常見諸佛；得嚴淨佛剎念佛三昧門，起一切佛剎無能壞者，普見諸佛；得三世不顛倒念佛三昧門，悉見三世諸佛及其眷屬；得無壞境界念佛三昧門，於一切境界，悉見諸佛；得寂靜念佛三昧門，於一念中悉見一切世界中一切如來示現涅槃；得離月離時念佛三昧門，於一日中悉見一切如來遊行教化；得廣大念佛三昧門，見一佛身結跏趺坐充滿法界；得微細念佛三昧門，於一毛孔見一切佛成等正覺；得莊嚴念佛三昧門，於一念中見一切佛於一切世界，成等正覺，神力自在；得清淨事念佛三昧門，見一切佛，慧光普照，轉妙法輪；得淨心念佛三昧門，自心明了見一切佛；得淨業念佛三昧門，見一切眾生諸業如鏡中像；得自在念佛三昧門，見一切莊嚴法界諸佛充滿；得虛空等念佛三昧門，見如來身普照法界，及虛空界。」爾時，功德雲比丘告善財言：「善男子！南方有國，名曰海門；彼有比丘，名曰海雲；汝應詣彼，問菩薩行。善男子！彼比丘者，能分別說善根，具因善根、大地善根、大力善；能讚歎菩提因緣，廣摩訶衍，增廣波羅蜜力，顯現一切菩薩行海；善能清淨圓滿大願，能令出生清淨普門，莊嚴法門，生大悲力。」<p>時，善財童子從功德雲比丘，聞法歡喜，頭面禮足，遶無數匝，眷仰顧戀，辭退南行。<p>爾時，善財童子一心正念善知識教，智慧光明菩薩法門，菩薩三昧；觀察一切菩薩諸方便海，圓滿功德；心常樂見一切菩薩，念一切佛，次第興世，清淨功德。漸趣南方海門國土，詣海雲比丘；頭面禮足，右遶畢，退住一面，白言：「大聖！我已先發阿耨多羅三藐三菩提心，欲度一切智慧大海，而未知菩薩云何離生死性，得不退轉；生如來家，度生死海，逮得如來一切智海；捨凡夫地，得如來地；斷生死流，入菩薩流；滅諸趣輪，滿諸願輪；降伏眾魔，具佛功德；竭愛欲海，長大悲海；閉諸惡道，開天人路諸解脫門；出三界城，到一切智城；捨離一切玩好之具，發弘誓願，攝取眾生？」<p>爾時，海雲比丘告善財言：「善男子！汝已發阿耨多羅三藐三菩提心耶？」<p>答言：「唯然。」<p>「善男子！若不深植善根，則不能發阿耨多羅三藐三菩提心，得普門善根，普照光明法門；長養正道三昧慧光，出生種種功德海藏；長白淨法，未曾退失；親近善知識，恭敬供養，不惜身命，無所藏積；離諸高慢，心安不動，猶如大地；大慈愍念一切群生，遠離一切諸生死門。好樂佛境界者，能發菩提心。大悲心，救護一切眾生故；大慈心，安樂一切眾生故；無疲倦心，滅一切眾生諸苦惱故；饒益心，滅一切眾生不善法故；無畏心，除滅一切諸惱害故；無礙心，滅一切障故；廣大心，充滿一切法界故；無邊心，等虛空界故；廣心，見一切如來故；清淨心，於三世法智不違故；智心，究竟一切智海故。<p>「善男子！我住此海門國十有二年，境界大海，觀察大海。思惟大海，無量無邊；思惟大海，甚深難得源底；思惟大海，漸漸深廣；思惟大海，無量妙寶而莊嚴之；思惟大海，無量水聚；思惟大海，水色種種，不可思議；思惟大海，大身眾生之所依止；思惟大海，水性所居；思惟大海，大雲彌覆；思惟大海，未曾增減。善男子！我如是思惟時，復作是念：『世間頗更有法廣此大海，深此大海，莊嚴於此大海者不？』作是念已，即見海底水輪之際，妙寶蓮華自然涌出。伊那尼羅寶為莖，閻浮檀金為葉，沈水香寶為臺，碼碯寶為鬚，彌覆大海。百萬阿脩羅王悉共執持；百萬摩尼寶莊嚴網，羅覆其上；百萬龍王，雨以香水；百萬迦樓羅王，銜妙寶繒帶，垂下莊嚴；百萬羅剎王，慈心觀察；百萬夜叉王，恭敬禮拜；百萬乾闥婆王，讚歎供養；百萬天王，雨天香華、末香幢幡、妙寶衣雲；百萬梵王，稽首敬禮；百萬淨居天，各敬禮已，合掌而住；百萬轉輪王，七寶莊嚴；百萬海神王，從大海出，恭敬禮拜。百萬夜光寶光明網，普照一切；百萬淨寶，百萬明淨寶，以為莊嚴；百萬寶藏，出無量光明，普照一切；百萬閻浮檀寶，安住莊嚴；百萬金剛師子寶，不可沮壞，清淨莊嚴；百萬日藏寶，明淨光明，普照一切；百萬不可壞摩尼寶，出生長養一切善行；百萬如意寶珠，無盡莊嚴。彼寶蓮華，如來無上善根所起，悉令一切菩薩諸願成滿，十方世界無不顯現；出生一切諸法如幻，從淨法生，無諍方便法之所莊嚴；行如夢法，無為法印，究竟到於無礙方便；普覆十方一切法界，唯佛境界，隨順世間無量阿僧祇劫，歎不可盡。見彼華上，有一如來結跏趺坐，彼佛淨身，上至非想非非想天，無不充滿。見彼如來坐此莊嚴寶蓮華座，不可思議大眾圍遶，見不可思議圓滿光明莊嚴；見不可思議相好莊嚴、見不可思議神力自在、見不可思議如來妙色、見不可思議無見頂相、見不可思議廣長舌相、念不可思議清淨音聲、思惟不可思議圓滿音聲、見不可思議如來諸力、解了不可思議清淨無畏、解了不可思議一切諸辯、憶念菩薩過去不可思議大劫本行、見不可思議菩提自在、見不可思議正法雲、見不可思議普門莊嚴身、見不可思議身左右端嚴、見辨一切不可思議事，饒益眾生。<p>「時，彼如來即申右手，而摩我頂，說普眼經。唯是如來境界，出生一切菩薩淨行、普照一切法界、攝取圓滿一切法界、普照一切嚴淨佛剎、降伏一切眾魔外道、悉令一切眾生歡喜、普照一切眾生所行隨其所應無不顯現、普照一切眾生根輪。善男子！我從佛聞此普眼經，皆悉受持，讀誦通利，正念思惟。善男子！假使有人以大海等墨，須彌聚筆，書寫此經，一一品、一一法門、一一方便、一一生法門、一一句中義味，猶不能盡。善男子！我於佛所千二百歲，聞受此經；於一一日，受阿僧祇品，多聞陀羅尼光明力故；究竟阿僧祇品，百門陀羅尼光明力故；攝取阿僧祇品，無量旋陀羅尼光明力故；分別阿僧祇品，隨順分別諸地陀羅尼光明力故；淨阿僧祇品，嚴勝陀羅尼光明力故；出生阿僧祇品，隨諭莊嚴陀羅尼光明力故；說阿僧祇品，明淨音聲陀羅尼光明力故；照阿僧祇品，虛空藏陀羅尼光明力故；廣阿僧祇品，樹提沙陀羅尼光明力故；成阿僧祇品，海藏陀羅尼光明力故。其有十方諸天、天王；諸龍、龍王；夜叉、夜叉王；乾闥婆、乾闥婆王；阿修羅、阿修羅王；迦樓羅、迦樓羅王；緊那羅、緊那羅王；人、人王；梵天、梵天王；若來問我，我即為彼開發顯現，分別讚說，悉令安住此普眼經。善男子！我唯知此一法門，豈能盡知菩薩諸行；何以故？諸菩薩等，究竟一切行故；究竟大願海，一切劫海不斷絕故；入眾生海，應受化者悉隨順故；深入一切眾生心海，出生如來十力智光明故；悉知一切眾生諸根，隨所應化，不失時故；入一切佛剎海，出生佛剎堅固願故；究竟恭敬供養一切佛海，大願力故；度一切法海，解脫智故；深入功德海，如說修行故；度一切眾生語言海，於十方剎轉法輪故。善男子！汝詣南方六十由旬，有一國土，名曰海岸；彼有比丘，名曰善住；應往問彼云何菩薩修清淨行。」<p>時，善財童子頭面禮足，遶無數匝；眷仰無量，辭退南行。<p>爾時，善財童子正念善知識教，正念普眼經，思惟彼佛自在神力，受持彼佛句味法雲。修習正法，入深法海；盡法源底，攝取勝法；除滅癡曀，了法寶洲。至海岸國，周遍十方，推求大師，今在何所？見彼比丘，經行虛空，阿僧祇天眷屬圍遶。<p>時，諸天眾為供養善住比丘故，於虛空中，散諸天華；作眾妓樂，出微妙音；阿僧祇寶幢，莊嚴虛空。時，諸龍王為供養故，興不可思議沈水香雲，遍滿虛空；緊那羅王為供養故，作諸妓樂，出妙音聲，充滿虛空；諸海神王為供養故，嘯和雅音；阿脩羅王為供養故，興不可思議寶雲，莊嚴虛空，放不可思議光明，普照一切，以不可思議珍玩之具，莊嚴虛空。不可思議緊那羅王，充滿虛空，離殺害心，恭敬供養善住比丘；不可思議諸羅剎王，與諸惡形羅剎鬼等，眷屬圍遶，充滿虛空，善住比丘大慈力故；不可思議諸夜叉王，與夜叉眾俱，充滿虛空，為守護善住比丘故，周匝圍遶；不可思議諸梵天王，在虛空中，合掌敬禮，以人音聲，讚彼比丘，於一面住；不可思議諸淨居天，與宮殿俱，為供養故，詣善住比丘。<p>爾時，善財童子見虛空中，如是供養，合掌敬禮善住比丘，白言：「大聖！我已先發阿耨多羅三藐三菩提心，而未知菩薩云何正向佛法、專求佛法、恭敬佛法、修諸佛法、長養佛法、積集佛法、熏修佛法、淨諸佛法、遍淨佛法、至諸佛法。我聞大聖，善能教授諸菩薩法；云何菩薩修習佛法，常見諸佛，未曾遠離；常見菩薩，同其善根；不離佛法，智慧滿足；不捨大願於一切眾生，究竟其事；於一切劫，修菩薩行，心無疲倦，不捨佛剎；普能莊嚴一切世界，悉能知見諸佛自在；不離有為，修菩薩行，悉了如幻，入一切趣；現受生死而無起滅，常聞正法，未曾遠離；悉能受持諸佛法雲，不離慧光，普照三世？」<p>爾時，善住比丘告善財言：「善哉！善哉！善男子！乃能發阿耨多羅三藐三菩提心，能問佛法，一切智法及無師法。善男子！我已成就菩薩無礙法門，我已修習分別明了逮得無礙明淨慧光。得慧光已，觀察一切眾生心行，無所障礙；觀一切眾生，死此生彼，無所障礙；於宿命智，無所障礙；於未來智，無所障礙；於現在世，知一切眾生，無所障礙；於一切眾生語言法中，無所障礙；若一切眾生，來問難者，悉能應答，無所障礙；知一切眾生根，無所障礙；教化眾生，無所障礙；分別了知一切剎那羅婆摩睺姤路，無所障礙；於三世海無所障礙；己身充滿十方佛剎，無所障礙。何以故？依無所有，無作神通力故。善男子！我得此神通力故，於虛空中，行、住、坐、臥，遊騰十方；於一念中，遍至東方一佛世界；百佛世界；千佛、百千佛、無量佛世界；乃至不可說不可說諸佛世界，閻浮提微塵等世界；乃至不可說不可說佛剎微塵等世界，悉得覩見彼世界中，一切諸佛，及其眷屬，以一切華香、末香、塗香、寶鬘幢幡，雜綵繒蓋，眾妙寶網，一切形像，供養彼如來、應供、等正覺。彼諸如來所可開現宣明讚歎，悉聞受持，分別通達；彼佛所有過去淨剎，我悉憶念；南、西、北方，四維，上、下，亦復如是。若有眾生，得見我者，皆悉畢定阿耨多羅三藐三菩提；如我所見一切眾生，若大、若小，若好、若醜，若苦、若樂，為化度故，隨其所應，現同彼身。若有眾生，來至我所，悉令安住於此正法。善男子！我唯知此一無礙法門，云何能說菩薩修大悲戒、諸波羅蜜戒、乘大乘戒、不捨菩薩道戒、滅障礙戒、菩薩藏戒、不捨菩提心戒、一切佛法深心戒、念一切智不忘失戒、如虛空戒、一切世間無所依戒、不可壞戒、無譬諭戒、不濁戒、不雜戒、離疑戒、清淨戒、離塵戒、離垢淨戒？善男子！菩薩有如是等無量功德，我豈能知，如實解說？善男子！於此南方，有一國土，名曰自在，城名呪藥；彼有良醫，名曰彌伽。汝詣彼，問云何菩薩向菩薩行。」<p>時，善財童子禮善住比丘足，乃至辭退南行。<p>爾時，善財童子一心正念法光法門，具足法力；正念諸佛，不斷三寶，歎離欲性，念善知識，普照三世；念諸大願，究竟一切法界眾生；於一切有為，心無所著；觀察一切諸法無常，悉能嚴淨一切佛剎，心無懈怠；於一切佛，及其眷屬，心無所著。漸至彼國，入呪藥城，求良醫彌伽，今在何所？<p>爾時，童子見彼良醫，處正法堂，論師子座，與一萬大眾前後圍遶，為說輪字莊嚴光經。時，善財童子詣醫彌伽，頭面禮足，右遶畢，退住一面，合掌白言：「大聖！我已先發阿耨多羅三藐三菩提心，而未知菩薩云何向菩薩行？云何學菩薩行？云何於生死中，常能不失菩提之心？云何得平等心而無所趣？云何逮得堅固正直之心，一切世間無能壞者？云何生大悲力而無憂惱？云何證淨普門陀羅尼力？云何生智慧光，於一切法除滅癡闇？云何證諸辯力，分別諸法真實之藏？云何得正念力，受持一切清淨法輪，未曾忘失？云何得淨趣力，於一切趣普照諸法？云何得智慧力，於一切法，得決定智，了真實義？」<p>爾時，良醫謂善財言：「善男子！汝已先發阿耨多羅三藐三菩提心耶？」<p>答言：「唯然。」<p>爾時，良醫下師子座，五體投地，敬禮善財；禮已，散妙金華，諸雜寶華、無價摩尼、勝末栴檀、無價寶衣，而以覆之；以如是等眾妙供具而供養之；敬重讚歎，作如是言：「善哉！善哉！善男子！乃能發阿耨多羅三藐三菩提心。善男子！若有能發阿耨多羅三藐三菩提心者，則為守護一切佛性；嚴淨一切諸佛剎性；化眾生性；為一切眾生，說如法性；順一切業性；成滿一切菩薩行性；不斷一切諸大願性；解離欲性；智慧明淨，普照三世一切法性；建解脫性；為一切佛之所護持；一切諸佛常共護念；善能隨順一切菩薩；一切賢聖皆悉隨喜；為一切梵天恭敬禮拜；一切諸天恭敬供養；一切夜叉王之所建立；一切羅剎王恭敬供養；一切龍王而頂戴之；一切緊那羅王敬心讚歎；一切世界王皆悉敬念。彼為安慰一切眾生，滅三惡道，遠離眾難，救拔一切貧窮根本，安置天人快樂之處；遇善知識，未曾遠離；聞佛妙法，發菩提心；因淨菩提心枝，得明淨光，照菩薩道，順菩薩智，住菩薩地。善男子！當知菩薩能為一切眾生，作甚難事，難值難見；為一切眾生而作父母，莊嚴眾生；攝取一切諸天世人，除滅眾生無量苦難；守護眾生，遠離憂惱。菩薩為大風輪，安持眾生，不令墜落三惡道故；菩薩為大地，生長一切諸善根故，菩薩為大海，具足無盡功德藏故；菩薩為日，明淨慧光，普照世間滅癡闇故；菩薩為須彌山王，功德善根，最高大故；菩薩為月，令一切眾生，悉清涼故；菩薩為大將，悉能降伏一切魔故；菩薩為善丈夫，於法城中，為君王故；菩薩為火，能燒眾生諸貪愛故；菩薩為雲，雨甘露法故；菩薩為正見，悉能長養諸妙根故；菩薩為方，顯法海故；菩薩為橋，令諸眾生度生死海故。」<p>爾時，良醫稱揚讚歎善財童子，及諸菩薩已，即從口中，放大光雲，普照三千大千世界；照已，時大千世界大神力天，乃至諸梵天等，悉詣良醫。時，彼良醫即為方便隨順，分別廣演顯現，說輪字莊嚴光經；時，彼大眾聞此經已，於阿耨多羅三藐三菩提得不退轉；所應作已，還昇本座，告善財言：「善男子！我已成就所言不虛法門，分別了知三千大千世界，諸天語言，諸龍、夜叉、乾闥婆、阿脩羅、迦樓羅、緊那羅、摩睺羅伽、人非人等，一切語言；如此三千大千世界，十方無量無邊，不可說不可說三千大千世界，亦復如是。善男子！我唯知此菩薩所言不虛法門，云何能說諸菩薩行？彼諸菩薩，隨順深入眾生一切相海、隨順深入眾生一切施設海、隨順深入諸名號海、隨順深入諸語言海、隨順深入諸句相續海、隨順深入諸解說句次第海、隨順深入諸解說句相續次第海、隨順深入諸如來海、隨順深入分別諸句海、隨順深入一切眾生諸語言海，逮得一切圓滿莊嚴，微妙音聲，出生分別諸文字輪。善男子！於此南方，有一國土，名曰住林；彼有長者，名曰解脫。汝詣彼問云何菩薩向菩薩道，修菩薩道，成菩薩道，思菩薩道。」<p>時，善財童子於良醫所，聞此法門，發深淨信心，恭敬於法，決定知見，因善知識，得薩婆若；頭面禮足，乃至辭退南行。<p>爾時，善財童子正念菩薩所言不虛法門：入菩薩語言海、念一切眾生微細方便海、思惟菩薩諸垢淨法、出生菩薩善根光明、淨修菩薩教化眾生巧方便門、明淨菩薩攝眾生智、堅固菩薩正直心力、長養菩薩深心之力、淨修菩薩種種欲力、信菩薩心遠離諸惡。願心堅固，以大莊嚴而自莊嚴，心無疲倦，勇猛精進，心不退轉，具不可壞淨信心力，金剛那羅延所不能壞；攝取一切善知識教，無礙境界皆悉清淨；無垢境界，妙心現前；逮得普眼方便光明陀羅尼地，了法界地，心常現前；知平等地非地，莊嚴清淨，不著我所；無二境界，逮得清淨無礙智慧。了知法地無所障礙；知諸方地而不退轉；分別了知一切業地；嚴淨顯現諸佛大地；得智慧輪，分別三世，逮得普樂光明三昧，遍照身心，順至一切諸境界地。如來智慧，普照境界，興起一切智慧波浪；身常不離佛法勢力，為諸如來之所護持；其心悉與一切佛等，隨順智慧，普照一切；其身充滿一切剎網，成就大願，己身容受一切法界。如是念已，漸漸遊行，經十二年，至住林國；周遍推求解脫長者。見已，禮足，於一面住，作如是念：「我得善利，見善知識。善知識者出興世難、至其所難、得值遇難、得見知難、得親近難、得共住難、得其意難、得隨順難。」念已，白言：「大聖！我已先發阿耨多羅三藐三菩提心，欲值一切佛；欲見一切佛；欲得一切佛意；欲知一切佛心；欲得一切諸佛三昧；隨順一切佛一切大願；欲滿一切佛一切大願；欲求一切佛智慧光明；欲自身中出一切佛；欲得諸明，知一切佛自在神通；欲淨一切佛力無畏法；欲聞一切佛法，心無厭足；欲受一切佛法；欲持一切佛法；欲分別一切佛法；欲護一切佛教；欲與一切諸菩薩同；欲與菩薩同善根友；欲具菩薩諸波羅蜜；欲滿一切諸菩薩行；欲發菩薩清淨大願；欲得一切諸佛菩薩因緣法藏；欲得一切菩薩無量法藏智慧光明；欲得一切菩薩諸三昧藏；欲出生一切菩薩諸通明藏；欲發大悲藏教化眾生無有窮盡；欲分別知遊戲神通藏；欲分別知自在之藏；欲於自在藏，心得自在；欲清淨十種藏，一向專求此諸功德，詣長者所；欲滿諸願；欲超出生死；欲得自在法；欲具恭敬門；欲具方便門；欲遠離諸垢；欲清淨莊嚴；欲身心柔軟；欲調伏諸根。」白言：「我聞大聖，善教菩薩方便正道，普照一切顯現妙法；示導津濟，開正法門；除滅顛倒，拔疑惑刺；心離迷垢，照除重闇；離諸煩惱，永得清涼；棄捨諂曲，超出生死；離不善根，長養善根；遠離諸趣，無所染著；滅一切障，求薩婆若；到法王城，其心安住大慈大悲；教菩薩行，修諸三昧；其心安住隨順法門，發廣大心；具足諸力，照明一切諸群生心。唯願大聖為我分別云何菩薩向菩薩道，修菩薩道；既修習已，令速清淨菩薩之行，具成菩薩圓滿淨行？」時，解脫長者以過去善根力、佛威神力、文殊師利憶念力故，入菩薩三昧門；其三昧門，名攝一切佛剎無量旋陀羅尼。入已，得清淨身；於其身內，十方各見十佛世界微塵等佛，及嚴淨剎，一切大眾過去所行。彼諸如來，神力自在，一切大願功德之具；諸清淨行，莊嚴正道，成等正覺，轉淨法輪，教化眾生，究竟諸法。於其身內，皆悉顯現而無雜亂，不相障礙；如本相住，形色不同，種種莊飾；菩薩大眾，圍遶莊嚴，顯現一切諸佛自在，說諸願門，示現無量自在神力。或於一剎，處兜率天，而作佛事；或於一剎，示現命終；或現受胎；或現處胎，顯自在力；或現出生；或現處中宮；或現出家；或現往詣莊嚴道場；或現降魔；或現成佛；或現天宮、夜叉、乾闥婆、諸世界王，大眾圍遶，請轉法輪；或現轉法輪；或現入諸趣；或現般涅槃；或現分舍利；或現起塔種種莊嚴。彼諸如來，為種種眾生，諸眾生海，種種方便、種種根、種種煩惱習氣；或於小眾而現大眾，所謂：一由旬眾現十由旬眾，乃至不可說佛剎微塵等由旬眾，而為說法。彼諸如來以微妙音所說正法，善財童子悉聞受持；又見彼佛自在神力，不可思議菩薩三昧。<p>爾時，解脫長者從三昧起，告善財言：「善男子！我已成就如來無礙莊嚴法門。得此法門已，覩見東方閻浮檀光世界，星宿王如來、應供、等正覺，明淨藏菩薩等一切大眾；又見南方諸力世界，普香如來、應供、等正覺，心王菩薩等一切大眾；又見西方香光世界，須彌燈王如來、應供、等正覺，無礙心菩薩等一切大眾；又見北方聖服幢世界，自在神力無有能壞如來、應供、等正覺，自在勢菩薩等一切大眾；又見東北方一切樂寶世界，無礙眼如來、應供、等正覺，無礙化菩薩等一切大眾；又見東南方香焰光世界，香智如來、應供、等正覺，自在慧焰光菩薩等一切大眾；又見西南方普照慧日世界，法界輪幢如來、應供、等正覺，散一切化幢菩薩等一切大眾；又見西北方普淨現世界，一切佛寶無上幢如來、應供、等正覺，法幢王菩薩等一切大眾；又見上方無盡佛性世界，無量慧光圓滿幢如來、應供、等正覺，法界地幢王菩薩等一切大眾；又見下方佛解脫光世界，無礙慧幢如來、應供、等正覺，一切眾生世界幢王菩薩等一切大眾。善男子！我見十方各一萬佛剎微塵等如來；彼諸如來不來至此，我不往彼。善男子！我若欲見安樂世界，無量壽佛，隨意即見。妙樂世界，阿閦如來；善住世界，師子如來；善現圓滿光明世界，月慧如來；寶師子莊嚴世界，毘樓遮那如來；善男子！如是等一切諸佛，隨意即見。彼諸如來，不來至此，我不往彼。知一切佛無所從來，我無所至；知一切佛，及與我心，皆悉如夢；知一切佛，悉如電光，了知己心，如水中像；知一切佛，皆悉如幻，己心亦爾；知一切佛，音聲如響，己心亦爾。如是知，如是解，如是入。善男子！當知菩薩皆由己心得諸佛法，修菩薩行，淨一切剎；教化眾生，出諸大願；一切智城，遊戲神通不思議門；諸佛菩提，一切自在，無礙境界，皆由己心，具甚深智，了一切法。是故，善男子！以諸善根增長己心，雨甘露法，潤澤其心；於境界中，令心清淨，勤修精進；令心堅固，專念正法；令心不亂，智慧明淨，遠離心垢；明淨慧光，照察其心，生自在心，發廣大心，與諸佛等如來十力，以照其心。善男子！我唯修此如來無礙法門，云何能說菩薩諸行，無障礙智，無礙淨行；安住觀察現在諸佛三昧，得無涅槃三昧；具足三世平等正法；善知平等三昧境界之地；具足淨身，住諸佛住不壞境界；一切諸方法門境界，智門圓滿，智慧觀察；普照一切於己身中，悉現一切世界成壞，而於己身及諸世界，不生二想；究竟眾行，功德具足。善男子！於此南方，有一國土，名曰莊嚴閻浮提頂；彼有比丘，名曰海幢。汝詣彼問云何菩薩向菩薩道、修菩薩行。」<p>時，善財童子頭面敬禮解脫長者足，右遶畢，讚歎無量阿僧祇功德；眷仰觀察，心無厭足，悲泣流淚。專念善知識、順善知識、觀善知識、由善知識得一切智；於善知識，遠離諂曲；於善知識發慈母心，遠離一切無益法故；於善知識發慈父心，能生一切諸善法故；辭退南行。
。
<juan>大方廣佛華嚴經卷第四十七<p>之四<p>入法界品第三十四之四<p>爾時，善財童子正念思惟解脫長者教，念不可思議菩薩法門，思惟不可思議菩薩慧光，隨順深入不可思議甚深法界，攝取菩薩不可思議淨妙功德，顯現如來不可思議自在神力，解了不可思議莊嚴佛剎，分別知佛不可思議住持莊嚴安住境界，思惟不可思議菩薩境界三昧莊嚴，分別不可思議世界究竟無礙，向不可思議菩薩堅固淨業，深心受持不可思議淨業諸願。漸趣南方，至莊嚴閻浮提頂國，周遍推求海幢比丘；見在靜處，結跏趺坐，三昧正受，滅出入息，身安不動，寂然無覺。從其足下，出阿僧祇長者、阿僧祇婆羅門，皆悉頂冠眾寶天冠，各齎妙寶上味飲食，一切寶衣、香華、寶鬘、末香、塗香資生之具，攝諸貧窮，安慰撫接，雨眾寶物；令一切眾生皆大歡喜，充滿十方。從其兩膝，出剎利婆羅門，皆悉聰慧；形色威儀，服飾莊嚴，皆悉不同；以微妙音，訓導眾生，離惡修善，住真實義，說四攝法，令眾生歡喜，充滿十方。從腰兩邊，出一切眾生數等，五通仙人；或服草衣，或樹皮衣，皆執澡瓶，持三奇杖，威儀庠序，無有變異；遊行虛空，讚歎三寶，為眾生說清淨梵行，調伏諸根，演真實義，攝取世間，令諸眾生入智慧海，又復演說世間諸論，令次第住一切善根，充滿十方。從其兩脇，出不可思議龍、不可思議龍女，顯現不可思議諸龍自在，攝取眾生；雨不可思議香莊嚴雲、華莊嚴雲、鬘莊嚴雲、寶蓋莊嚴雲、寶幡莊嚴雲、眾寶莊嚴雲、無價摩尼寶莊嚴雲、寶瓔珞莊嚴雲、寶座莊嚴雲、寶宮殿莊嚴雲、寶蓮華莊嚴雲、寶冠莊嚴雲、天形像莊嚴雲、天女莊嚴雲；雨如是等雲，各不可思議，普照十方一切世界，而以供養一切如來，普令眾生皆大歡喜，充滿法界。從胸德字，出無量阿僧祇阿脩羅王，示現阿脩羅王不可思議自在神力，震動一切諸大海水，及百千世界；令諸山王皆相衝擊，震動一切諸天宮殿，映蔽一切諸魔光明，悉如聚墨；降伏一切諸魔軍眾，除滅眾生，放逸高慢；離怒害心，滅不善法，壞煩惱山，棄捨戰諍；又以神力覺悟眾生，厭離諸惡，永絕生死，不著諸趣；普令眾生常樂寂滅，住菩提心，淨菩薩行，住諸波羅蜜，究竟菩薩地，照一切法，普照諸佛方便之法，充滿法界。從其背，出阿僧祇聲聞、緣覺，應以二乘化眾生故；著我見者，教不淨觀；貪欲多者，教慈心觀；瞋恚多者，教緣起觀；愚癡多者，教方便智，觀察諸法；為等分者，說無著法；著境界者，說妙願境界；樂寂滅者，教入諸趣；饒益眾生，充滿法界。從其兩肩，出阿僧祇諸夜叉王、諸羅剎王，種種惡身，長短形色，乘種種乘，各與其眾而自圍遶；其有眾生能行善者，及眾賢聖諸菩薩等，若向正道，若得果證，皆悉防衛而守護之，或作金剛力士，守護諸佛，及佛住處；若有眾生，遭諸恐怖，亦防護之，悉令無畏；諸疾病者，令得除愈；諸在難者，悉令解脫；除滅橫死，離諸熱惱，教化眾生，令得實利；壞生死輪，讚歎法輪，摧外道輪，充滿法界。從其腹，出百千阿僧祇緊那羅王，各與百千阿僧祇阿僧祇緊那羅女，眷屬圍遶；出百千阿僧祇乾闥婆王，各與百千阿僧祇阿僧祇乾闥婆女，眷屬圍遶；出百千阿僧祇天娛樂音，說實相法，讚歎諸佛，稱美菩提及菩薩行，歎菩提門，入法輪門，好樂一切自在法門、演說一切般涅槃門、攝持一切諸佛教門、歡喜一切眾生之門、嚴淨一切諸佛剎門、講說一切諸法界門、除滅一切諸障礙門、宣明一切諸善根門，充滿法界。從其口，出百千阿僧祇轉輪聖王，七寶具足，四兵圍遶，放無慳光，雨摩尼寶，諸貧苦者，悉令富樂；無財施者，令得惠施；為諸群生，歎離殺盜邪婬之法，修習慈心，常說愛語，饒益眾生；除滅妄語，遠離惡口；攝取眾生，遠離兩舌；說和合語，離無義語；說甚深法，悉令眾生遠離口過；讚歎大悲，令眾生歡喜，離瞋恚心；分別世間一切正法，觀察因緣，照明真諦；拔諸群生邪見毒刺，除滅疑惑，離一切障，明法實義，充滿法界。從其兩目，出百千阿僧祇日，普照十方，滅一切闇；悉令眾生除滅垢曀，遠離一切惡道苦毒；令寒者得溫，於垢濁佛剎，放明淨光，廣說乃至普照金銀瑠璃等一切世界，及眾生類；除滅眾生心之重闇，悉令歡喜；能辨眾生無量事業，莊嚴一切世界妙法境界，充滿法界。從其眉間，出百千阿僧祇天王帝釋，無量雜寶以為莊嚴；持釋王法，普照一切諸天宮殿，震動一切須彌山王；悉令諸天於天境界，生厭離心，歎功德力，明智慧力，起直心力，長深心力，嚴淨念力，堅固菩提心，遠離欲樂，讚歎樂見一切諸佛，不歎樂境界樂；歎聞法樂，離世間樂，觀察諸法智慧之樂；離阿脩羅戰鬪恐怖，滅煩惱軍，遠離死畏，願降眾魔；興妙法山，說須彌山等廣大法句，能辨眾生無量事業，充滿法界。從其額上，出無量梵天，妙色端嚴，世界無倫；威儀庠序，演出妙音，讚歎諸佛，勸請說法；令眾生歡喜，乃至能辨眾生無量事業，充滿法界。從其頭上，出阿僧祇諸菩薩眾，種種形色，相好嚴身；放無量光網，現檀波羅蜜，讚歎布施，遠離慳吝，無所貪著；莊嚴一切世界，稱揚淨戒，遠離惡戒，安立眾生菩薩律儀，歎大乘戒，出生大悲功德之藏，說一切有皆悉如夢，說五欲樂無有滋味，安立眾生離煩惱法，稱揚讚歎金色身業；讚歎慈心，遠離殺害，滅畜生趣；歎多聞力，安立眾生於忍辱力；歎普照自在，遠離放逸，安立眾生於不放逸；歎禪波羅蜜，心得自在，拔邪見刺；讚歎正見般若波羅蜜，樂智自在，歎隨世間，遠離生死，而於諸趣自在受生；歎願力滿足，出諸通明自在壽命；讚歎一切陀羅尼力，出生願力，淨三昧力，現自在生；讚歎智慧，普照一切眾生諸根，分別演說諸心心行，照十力智；讚歎自在薩婆若，充滿法界。從其頂上，出百千阿僧祇佛，身分具足，相好莊嚴，猶如金山，普照一切；出妙音聲，充滿法界。顯現無量無邊神力自在，普雨一切甘露法雲：為坐道場菩薩，雨平等法雲；為灌頂菩薩，雨普門法雲；為深忍菩薩，雨普莊嚴法雲；為童真菩薩，雨堅固山法雲；為不退菩薩，雨海藏法雲；為成就直心菩薩，雨普境界法雲；為方便道菩薩，雨自性地音聲法雲；為生貴菩薩，雨隨順世間法雲；為修行菩薩，雨厭離法雲；為治地菩薩，雨長養法藏法雲；為初發心菩薩，雨精進法雲；為信行者，雨無盡門法雲；為色界眾生，雨無盡平等法雲；為大梵天，雨普藏法雲；為大自在天，雨生力法雲；為魔天王，雨心幢法雲；為化樂天，雨淨念法雲；為兜率天，雨淨意法雲；為夜摩天，雨歡喜法雲；為帝釋天，雨莊嚴虛空法雲；為夜叉王，雨歡喜法雲；為乾闥婆王，雨自在圓滿法雲；為阿脩羅王，雨大境界法雲；為迦樓羅王，雨無量世界法雲；為緊那羅王，雨饒益眾生勝智法雲；為諸人王，雨不可樂法雲；為諸龍王，雨歡喜幢法雲；為摩睺羅伽王，雨寂靜法雲；為地獄眾生，雨不亂念莊嚴法雲；為諸畜生，雨智慧法雲；為閻羅王處，雨無畏法雲；為餓鬼處，雨正希望法雲；悉令眾生向賢聖門，充滿法界。彼諸如來一一毛孔，各放阿僧祇淨光明網、阿僧祇妙色、阿僧祇莊嚴、阿僧祇境界，辨阿僧祇事，充滿十方。<p>爾時，善財一心觀察海幢比丘，念彼三昧法門；思惟不可思議菩薩境界；思惟無量無作現在莊嚴普門法門；觀察法界莊嚴智慧；依佛智住，出菩薩力，建菩薩願力，增廣菩薩諸行。如是正立觀察，一日一夜，乃至七日七夜；半月一月，乃至六月六日；過此以後，海幢比丘從三昧起。<p>爾時，善財歎未曾有，合掌白言：「甚奇。大聖！如此三昧，最為甚深；如此三昧，最為廣大；如此三昧，境界無量；如此三昧，不可思議神力自在；如此三昧，不可稱量；如此三昧，慧光明淨；如此三昧，阿僧祇莊嚴以為莊嚴；如此三昧，境界不可壞；如此三昧，無有退轉；如此三昧，普照十方一切世界；如此三昧，具有無量義趣方便。大聖！其有菩薩入此三昧，能為一切除滅眾苦，永絕地獄、餓鬼、畜生，一切楚毒，遠離諸難；令天人趣悉得寂靜；令眾生歡喜，常樂甚深禪定境界，厭離有為，超出三界；發菩提心，長養智慧功德因緣，長養彌廣無上大悲；生大願力，照菩薩道；智慧莊嚴大波羅蜜，究竟出生大乘境界；智慧遍照普賢所行，得菩薩諸地智慧光明；具一切菩薩清淨願行，證一切智境。大聖！此三昧者，名為何等？」<p>「善男子！此三昧名普眼捨得，又名清淨光明般若波羅蜜境界，又名清淨莊嚴普門。善男子！修習般若波羅蜜故，得此三昧；得此三昧時，即得百萬阿僧祇三昧。」<p>「大聖！此三昧，唯有此功德境界，復有餘耶？」<p>「善男子！此三昧者，分別一切世界，無所障礙；究竟一切世界，無所障礙；遊行一切世界，無所障礙；莊嚴一切世界，無所障礙；修治一切世界，無所障礙；嚴淨一切世界，無所障礙；見一切佛，無所障礙；觀一切佛功德，無所障礙，知一切佛自在神力，無所障礙；究竟一切佛力，無所障礙；度一切佛功德大海，無所障礙；雨一切佛淨妙法雲，無所障礙；度一切佛法，無所障礙；得一切佛轉法輪智，不可破壞，無所障礙；得一切佛清淨大眾海之源底，無所障礙；隨順普入十方世界，無所障礙；隨順觀察十方佛法，無所障礙；大悲攝取十方眾生，無所障礙；大慈充滿十方世界，無所障礙；見十方佛，心無厭足，無所障礙；隨順遍入眾生大海，無所障礙；了知眾生一切根海，無所障礙；分別一切諸眾生海，無所障礙。善男子！我唯知此清淨光明般若波羅蜜三昧法門，云何能說諸大菩薩究竟之行？諸大菩薩，皆悉深入智慧大海，善能分別清淨法界；智慧究竟一切法趣，慧光無量，充滿一切；得大陀羅尼自在光明，一切三昧圓滿清淨，出生一切自在通明，深入一切無盡辯海，雷震一切諸地音聲，悉能救護一切眾生。我尚不能說彼所行，況其功德？顯其境界、說其境界、照其法門、明其積聚諸功德藏、說其正道諸三昧流平等智慧？善男子！於此南方，有一住處，名曰海潮；彼有園林，名普莊嚴；有優婆夷，名曰休捨。汝詣彼問云何菩薩修菩薩道、淨菩薩道。」時，善財童子歡喜無量，於海幢比丘所，不堅固中而得堅固；於不實中而得真實；究竟功德妙藏境界，得明淨智，普照一切；逮得甚深三昧光明，到淨解脫；方便觀察一切世界，淨諸法門；明淨智慧，普照十方。頭面禮足，遶無數匝，眷仰觀察，辭退南行。<p>爾時，善財童子正念思惟海幢比丘，心未曾捨，樂見無厭，顧戀聖音，目想慈顏；正念思惟其心境界、三昧境界、願行境界；正念思惟明淨智慧，敬善知識，向善知識，念善知識教；於善知識起愛恭敬。又作是念：「因善知識，得見諸佛。善知識者，開示顯現一切佛法；善知識者，是奇特法，令人得見諸佛法故；善知識者，為明淨眼，令人見佛如虛空故；善知識者，為善津濟，令人於佛華池，得源底故。」漸漸南行，至海潮處，見普莊嚴園林；七寶垣牆，周匝圍遶；諸妙寶樹，行列莊嚴；一切華樹，雨華如雲，布散其地；香樹芬馨，普熏十方；鬘樹垂鬘，寶樹雨寶，遍布莊嚴；眾寶衣樹，彌覆一切；諸音樂樹，出微妙音；以如是等諸珍玩具，而以莊嚴。此園林中，有一萬講堂，眾寶合成；一萬樓閣，閻浮檀金以覆其上；一萬宮殿，毘樓遮那寶藏莊嚴。一萬浴池，眾寶合成；七寶欄楯，周匝圍遶；八功德水，湛然盈滿；閻浮檀金沙，淨水寶珠，遍布池底；四面寶階，端嚴齊正；寶多羅樹，周匝行列；鳧、雁、鴛鴦、孔雀、哀鸞，異類眾鳥，遊戲其中；出和雅音，覆以金網；風自然起，出微妙聲；設眾寶帳，寶樹周遍。建阿僧祇殊勝寶幢，放大光明，照百由旬百萬池沼；黑栴檀泥凝積池底；生寶蓮華，充滿其中；從彼蓮華，出大光明，普照一切。彼園林中，有大宮殿，名莊嚴幢；海藏妙寶，以為其地；瑠璃寶柱，莊嚴殊妙，巍巍高大，猶若金山；眾生見者，無不喜樂。有阿僧祇淨摩尼寶，普照一切；出自然香，謂：明相香、香王香、覺悟香等，敷眾寶座，謂：蓮華藏座、照諸方藏座、明淨藏座、眾生悅樂藏座、師子藏座、離垢寶藏座、不思議藏座、普門摩尼妙寶藏座、光嚴藏座、大海藏座、金剛師子藏座；無量窓牖，妙寶莊飾。又張一萬眾妙寶帳，謂：寶衣帳、妙寶華帳、寶樹枝帳、摩尼寶帳、金帳、莊嚴帳、香帳、娛樂帳、自在龍王帳、馬王帳、釋天莊嚴寶帳；一萬寶網，絞絡其上，謂：金鈴網、珍寶蓋網、眾寶像網、海藏珠網、青瑠璃摩尼寶網、師子吼網、月摩尼網、香像網、眾寶山網、寶王網；一萬光明，普照世界，謂：夜光摩尼光明、日藏摩尼淨寶光明、月幢摩尼妙寶光明、香焰光明、妙藏摩尼寶光明、鉢曇摩光明、夜光摩尼淨寶光明、大燈摩尼淨寶光明、普照諸方摩尼光明。又出十種大香電光，雨十種雲，出過諸天；謂：十種黑栴檀雲、十種曼陀羅華雲、十種莊嚴雲、十種鬘雲、十種雜色衣雲、十種寶雲、十種天子雲、十種天女雲、十種菩薩雲；常樂聞法。<p>爾時，休捨優婆夷處金色藏座，海藏寶莊嚴網羅覆其身；吉由羅莊嚴，出過諸天；大摩尼網，莊嚴其首；師子珠寶，無量如意，淨摩尼寶，嚴飾其身；無量億眾，恭敬圍遶，合掌而住。東方無量眾生，諸梵天王，梵身大梵，梵輔他化，自在天王，乃至人及非人，一切諸王，來詣其所；南、西、北方，四維，上、下，亦復如是。其有得見此優婆夷者，一切眾病皆悉除愈；心淨離垢，拔邪見刺，除滅障礙，淨無礙地。於彼地中，長養善根，成就諸根，方便攝一切智，一切陀羅尼門、一切三昧門，皆現在前，發一切願門，究竟一切行門，出生一切淨門；其心廣大，出生一切，通得無礙身，靡所不至。爾時，善財童子入普莊嚴園林，周遍觀察，見休捨優婆夷，處金色座；往詣其所，頭面禮足，遶無數匝，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道，唯願為我具足演說。」<p>答言：「善男子！我唯成就一法門，若見聞、念知、親近我者，皆悉不虛。善男子！若有眾生不種善根，不親近善知識，不為諸佛所護念者，彼諸眾生不能見我。善男子！若有眾生能見我者，則於阿耨多羅三藐三菩提，得不退轉。東方諸佛常來我所，處寶師子座，為我說法；南、西、北方，四維，上、下，一切諸佛悉來我所，處寶師子座，為我說法。善男子！我常見諸佛菩薩，未曾遠離。善男子！我此大眾，有八萬四千億菩薩，皆我同行，於阿耨多羅三藐三菩提得不退轉；此普莊嚴園林一切眾會，亦於阿耨多羅三藐三菩提得不退轉。」<p>善財白言：「大聖！發菩提心來，為久如耶？」<p>答言：「善男子！我念過去於錠光佛所，出家求道，淨修梵行，恭敬供養，聞法受持；次於離垢佛所，出家求道，淨修梵行，恭敬供養，聞法受持；次於妙幢佛、妙德佛、功德藏佛、毘樓遮那佛、普眼佛、梵壽佛、自在佛、善天佛。善男子！我於如是等三十六恒河沙佛所，出家求道，淨修梵行，恭敬供養，聞法受持，了知一切諸佛智慧。初發菩薩心，充滿法界，無量大悲攝取眾生；發諸菩薩無量大願，究竟十方法界，無量大悲普覆眾生。於一切剎、一切劫中，修習菩薩無量諸行、無量三昧力，不捨不轉菩薩正道；菩薩無量陀羅尼力，善能護持一切眾生；菩薩無量淨智慧力，方便正念，普照三世；菩薩無量諸通明力，遍遊一切諸世界網；菩薩無量諸辯才力，能以一言悅一切眾。善男子！我有菩薩無量自在神力，能以一身滿一切剎。」<p>善財白言：「大聖！久如當成阿耨多羅三藐三菩提？」<p>「善男子！菩薩不為教化一眾生故，發菩提心；不為教化百眾生，乃至不為教化不可說不可說轉眾生故，發菩提心；廣說如阿僧祇品，不為教化一世界眾生故，發菩提心；乃至不為教化不可說不可說世界眾生故，發菩提心；不為教化閻浮提微塵等眾生故，不為教化三千大千世界微塵等眾生故，乃至不為教化不可說不可說三千大千世界微塵等眾生故，發菩提心；菩薩不為恭敬供養一如來故，發菩提心；乃至不為恭敬供養不可說不可說諸如來故，發菩提心；菩薩不為淨一剎故，發菩提心；乃至不為淨不可說不可說剎故，發菩提心；菩薩不為淨閻浮提微塵等剎故，發菩提心；乃至不為淨不可說不可說三千大千世界微塵等剎故，發菩提心；菩薩不為護持一佛法故，發菩提心；廣說如上，菩薩不為滿一願故，發菩提心；不為莊嚴一剎故、不為知一佛眷屬故、不為受持一佛法故、不為知一眾生心海故、不為度一眾生根海故、不為知一世界諸劫次第成敗故、不為知一眾生煩惱習氣故、不為斷一眾生煩惱故、不為滿一眾生行故，發菩提心；欲教化一切眾生故，發菩提心；欲恭敬供養一切諸佛、欲嚴淨一切佛剎、欲守護受持一切佛法、欲滿足一切大願、欲知一切佛眷屬、欲知一切眾生心海、欲知一切眾生心心所行、欲知一切眾生諸根輪、欲知一切世界一切劫數次第成敗、欲知一切眾生煩惱習氣、欲斷一切眾生煩惱、欲滿一切眾生行故，發菩提心。善男子！略說菩薩有如是等百萬阿僧祇方便法門，菩薩悉應究竟了知，隨順智慧；究竟修習菩薩等行，淨一切佛剎，心無倒惑。善男子！是故，我發此願，淨一切剎，我願乃滿；斷一切眾生煩惱習氣，我願乃滿。」<p>「大聖！此法門者，名為何等？」<p>「善男子！此法門名離憂安隱幢。我唯知此法門，諸大菩薩其心如海，悉能容受一切佛法，我當云何能知其行？諸菩薩心堅固正直，如須彌山；諸大菩薩，則為見藥，若有見者，除滅煩惱；諸大菩薩，則為淨日，除滅一切眾生癡闇；諸大菩薩，則為大地，悉能載持一切眾生；諸大菩薩，則為智風，長養一切眾生實義；諸大菩薩，則為自在，以淨智光普照一切；諸大菩薩，則為慶雲，隨其所應，雨甘露法；諸大菩薩，則為淨月，放諸功德光明之網；諸大菩薩，則為帝釋，悉能守護一切眾生。我當云何能知其行？善男子！於此南方，有一國土，名曰海潮；彼有仙人，名毘目多羅，善能解說菩薩諸行，汝詣彼問。」<p>時，善財童子頭面禮足，遶無數匝，觀察無厭，悲泣流淚，正念思惟：「得菩提難、遇善知識難、得與上人共同止難、得菩薩諸根難、滿足菩薩正直心難、值遇同意善知識難、觀真實難、如法正教難、出生妙心難、念一切智難、長養法明難。」作是念已，辭退南行。<p>爾時，善財童子思惟隨順菩薩正教，淨菩薩行，心能長養菩薩德力；心見諸佛；心欲菩提；心能發起長養大願；心照十方一切諸法；心見法實；心覆一切，無有散亂；心淨智慧，觀諸法界，除滅癡闇；心淨正直，除滅障礙；心能降伏一切眾魔。漸漸遊行，至海潮國，周遍推求仙人毘目多羅。時，彼仙人在大林中；阿僧祇樹莊嚴此林，寶葉普覆；諸華果樹，常以嚴飾；寶樹雨寶，遍散其地；大栴檀樹，周匝行列；諸沈水樹，常出妙香；尼拘律樹、閻浮檀樹，雨甘香果；優鉢羅、鉢曇摩、分陀利華，以為莊嚴。<p>爾時，善財見彼仙人在此林中，服樹皮衣，縈髮草坐；一萬仙人以為眷屬，如栴檀林，栴檀圍遶。往詣其所，五體敬禮：「念善知識，能開導我薩婆若門；念善知識，現真實道；念善知識，能安置我一切智地；念善知識，然智寶燈，明淨慧光，長養十力智慧光明；善知識道，即一切智無盡之藏。善知識為燈，照一切智境界故；善知識為橋，度生死故；善知識為蓋，生大慈力，覆一切故；善知識為不虛，照一切法真實相故；善知識為海潮，滿足大悲故。」作是念已，遶無數匝，合掌而立，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道。」時，彼仙人觀察大眾，而作是言：「汝等當知此童子者，已發阿耨多羅三藐三菩提心，請一切眾生，普施無畏，饒益一切眾生；向深智海，欲飲一切諸佛法雨；欲盡一切法海源底；欲成世間智慧大海；欲興大悲重雲；欲雨甘露法雨；欲出世間明淨智月；欲滅世間諸煩惱闇；欲長養一切眾生善根。」<p>爾時，大眾各持種種金色妙華，香可悅樂，散童子上；頭面禮足，曲躬敬遶，作如是言：「此童子者，悉能救護一切眾生，滅三惡道，離閻羅趣一切諸難；消竭欲海，除滅苦陰，捨愚癡闇，斷貪愛縛；能昇功德金剛圍山，建立世間智慧須彌，於世間出明淨智日，顯曜一切善根諸法、示導世間明識善惡。」<p>時，彼仙人告大眾言：「若有能發阿耨多羅三藐三菩提心者，得一切智，淨一切佛功德之地。」<p>時，彼仙人告善財言：「善男子！我已成就菩薩無壞幢智慧法門。」<p>善財白言：「大聖！彼法門者，境界云何？」<p>時，彼仙人即申右手，摩善財頂；摩已，執善財手。即時，善財自見其身，在於十方十佛世界微塵等佛所，見彼諸佛，相好莊嚴，以阿僧祇寶珍玩之具，莊嚴其剎。又見彼佛眷屬大海，所從聞法，悉能受持，乃至不失一句一味，分別受持正法梵輪，受諸法雲，入佛大願，淨修諸力，清淨願行，究竟諸功德藏。見彼諸佛，隨應化度一切眾生，見一切佛，清淨圓滿大光明網。見已，隨順無礙智慧光明，究竟佛力；或自見身於一佛所，一日一夜；或復自見於餘佛所，七日七夜。如是次第於餘佛所，或有半月、一月，一歲、百歲、千歲；或百千歲、百千億歲；或百億那由他歲；或半劫、一劫、百劫、千劫、百千劫；或百億那由他劫，乃至不可說不可說那由他劫；或閻浮提微塵等劫，乃至不可說不可說世界微塵等劫。<p>爾時，善財為無壞幢智慧法門照故，得明淨藏三昧；無盡法門三昧照故，得遊一切方陀羅尼光明；金剛圓滿光明法門照故，得分別智意樓閣三昧，住平地莊嚴法藏；般若波羅蜜精進照故，得佛虛空藏三昧光明；一切諸佛法輪三昧光明相照故，得三世圓滿智無盡光明。<p>時，彼仙人放善財手；爾時，善財即自見身還在本處。時，彼仙人問善財言：「汝憶念耶？」<p>答言：「唯然。大聖善知識力故。」<p>「善男子！我唯知此菩薩無壞幢智慧法門，我豈能知大菩薩行？諸大菩薩，皆得一切眾生自在三昧，於一切時輪而得自在；出生諸佛無盡智慧，證一切佛，嚴淨慧燈；於一念中，了三世事；於一切世間，現淨慧身，充滿法界，隨眾生所應，悉現其前；了知一切眾生所行，圓滿清淨，悉可愛樂。我豈能知大菩薩行，妙功德願，嚴淨佛剎，善察論機，智慧境界；甚深三昧，神力自在，解脫境界；遊戲神通，法身音聲，究竟智慧？如是等事，非我境界。善男子！於此南方，有一國土，名曰進求；有婆羅門，名方便命。汝詣彼問云何菩薩向菩薩道，修菩薩道。」<p>時，善財童子歡喜無量，恭敬禮已，遶無數匝，瞻仰觀察，辭退南行。<p>爾時，善財童子為無壞幢智慧法門所照，決了諸佛不可思議自在神力，善知菩薩不可思議法門。又不可思議菩薩三昧智慧，以照其心，得一切時三昧光明，得一切相三昧境界光明，得明淨智。令一切眾生，得勝妙處；得一切至處道法門；隨順世間行，心無有二；以明淨智普照境界，得一切聲聞明淨忍藏；得無生忍，知法實相；常行菩薩行，不捨菩薩心，增長薩婆若心；得十力明，普照一切；樂妙法音，心無厭足；如說修行，住薩婆若，究竟一切智境界，出生無量菩薩莊嚴心，滿足菩薩清淨大願。於一念頃，遍至一切諸佛剎網，教化成熟無量眾生海，心無懈倦；悉見菩薩無量行境界，悉分別見一切世間，見諸佛剎種種莊嚴，於微細境界，悉能安置無量世界。又能見彼種種莊嚴，悉能分別無量世界，諸語言法。又知無量眾生欲樂，知諸眾生無量所行，以無量方便，教化眾生，善知殊方，隨其所應，化度眾生，念善知識。漸漸遊行，至進求國，周遍推求彼婆羅門。時，婆羅門修諸苦行，求一切智，四面火聚，猶如大山；中有刀山，高峻無極；從彼山上，自投火聚。<p>爾時，善財詣婆羅門，頭面禮足，合掌而立，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道，願為我說。」<p>答言：「善男子！汝今若能登此刀山，投火聚者，菩薩諸行皆悉清淨。」<p>爾時，善財作如是念：「得人身難、離諸難難、得無難難、得淨法難、值佛世難、具諸根難、聞佛法難、遇善知識難、得與同止難、得聞正教難、得正命難、順趣正法難。此將非魔魔所使耶？非善知識而現善知識相，將非惡菩薩耶？而今為我作壽命難、作善根難、薩婆若難，此非正教險惡道耳。遠離法門，薩婆若等一切佛法。」作是念時，十萬梵天在虛空中，作如是言：「善男子！莫作是念。莫作是念。此是大聖，具足金剛智慧光明，精進不退，悉已究竟一切境界。欲竭一切眾生貪愛大海；欲裂一切諸邪見網；欲燒一切眾生煩惱，除滅愚闇，普照一切；令一切眾生離生死險難，除滅三世愚癡闇冥，放淨光明普照一切。」<p>時，諸梵天及自在天，眾生主天等，諸邪見天，作如是言：「我造眾生、我為一切世間最勝、我為最上、我為第一。」是諸天等，見婆羅門修大苦行，五熱炙身；見如是已，各於諸禪不得滋味，來詣其所。時，婆羅門以自在力而為說法，令滅邪見，捨離我心；發大慈悲，普覆眾生；長養菩提正直之心；開四種道，求佛法身；隨所應化，悉能示現佛微妙音，一切悉聞，無有障礙。復有一萬魔在虛空中，以種種摩尼寶華散婆羅門，告善財言：「善男子！此婆羅門，苦行力故，放大光明，令我宮殿諸莊嚴具，悉如聚墨。我不復樂，即與無量諸天天女，眷屬圍遶，來詣其所；為我說法，悉於阿耨多羅三藐三菩提，得不退轉。」復有一萬他化自在天在虛空中，各持天華恭敬供養，作如是言：「善男子！此婆羅門，苦行力故，放大光明，令我宮殿諸莊嚴具，悉如聚墨；我不復樂，即與眷屬，來詣其所，為我說法，令我於心而得自在、於煩惱中而得自在、於受生中而得自在、除滅障礙而得自在、於一切三昧而得自在、於莊嚴具而得自在、於壽命中而得自在、乃至令我於一切佛法而得自在。」復有一萬化自在天在虛空中，以天妓樂恭敬供養，作如是言：「善男子！此婆羅門，五熱炙身，放大光明，照我宮殿及莊嚴具。照已，悉令我等，不樂五欲，不求欲樂，身心柔軟，與眷屬俱，來詣其所；為我說法，淨心、明淨心、善奇特心、柔軟心、歡喜心；乃至逮得清淨十力，長養離生，出生無量清淨之身；乃至得佛清淨法身；得清淨口，微妙音聲，遍至一切，無所障礙；乃至得一切智。」復有一萬兜率陀天與其眷屬，在虛空中，雨一切末香雲，恭敬供養，作如是言：「善男子！此婆羅門，五熱炙身時，我自於宮殿，不樂須臾，來詣其所；為我解說無著之法，少欲知足，長養善根，發菩提心，乃至究竟一切佛法。」復有一萬諸天，三十三天及阿脩羅，與眷屬俱，在虛空中，雨曼陀羅華雲、摩訶曼陀羅華雲，恭敬供養，作如是言：「善男子！此婆羅門，五熱炙身時，我於天樂，不須臾樂著，來詣其所。為我說法，遠離欲樂；乃至為我說無常法，變易不住，斷除一切放逸高慢，長養發起菩提之心。又，善男子！我見此婆羅門時，須彌山頂六種震動；我於爾時，心大恐怖，專求一切智。」復有一萬大龍王，伊那槃那，難陀跋難陀等，興黑栴檀香雲；諸龍王女出妙樂音，雨天華雲、天香水雲，恭敬供養，作如是言：「善男子！此婆羅門，五熱炙身時，放大光明，普照一切龍王宮殿；令諸龍王，離熱沙苦，金翅鳥怖，滅瞋恚熱，身體清涼，發歡喜心。發喜心已，而為說法，厭惡龍趣，至誠悔過，除滅業障，發阿耨多羅三藐三菩提心，乃至住一切智。」復有一萬夜叉王，種種供養此婆羅門及以善財，作如是言：「善男子！此婆羅門，五熱炙身時，我及羅剎、鳩槃荼等，悉於眾生發大慈心，無所嬈害，慈心力故；不樂宮殿，與眷屬俱，來詣其所；彼婆羅門，以大慈心蔭覆我等，令我歡喜，身心柔軟，安隱快樂；為我說法，乃至令無量夜叉、羅剎、鳩槃荼等，發阿耨多羅三藐三菩提心。」<p>復有一萬乾闥婆王在虛空中，作如是言：「善男子！此婆羅門，五熱炙身時，放大光明，照我宮殿，悉令我等得不思議樂；來詣其所，為我說法，乃至令發阿耨多羅三藐三菩提心，得不退轉。」復有一萬阿脩羅王在虛空中，右膝䠒跪，一心合掌，恭敬供養，作如是言：「善男子！此婆羅門，五熱炙身時，一切阿脩羅宮殿，大地大海，皆悉震動；我等爾時，除滅高心，來詣其所；為我說法，遠離一切諂曲幻心，得深法忍，安住不動，具足十力。」復有一萬迦樓羅王，勇力持等，化為外道童子，在虛空中，作如是言：「乃至為我說法，安立大慈，讚歎大悲，度生死海；沒於五欲泥者，歎淨直心門，生慧方便翅，隨其所應，皆悉化度。」復有一萬緊那羅王在虛空中，作如是言：「善男子！此婆羅門，五熱炙身時，於我寶多羅樹中、金鈴網中、寶瓔珞中、諸寶樹中、種種樂器中，自然演出微妙音聲、佛聲、法聲、比丘僧聲、不退轉諸菩薩聲、菩提心聲。某方某國，有某菩薩，發菩提心，修行苦行，修大布施，莊嚴道場，往詣道場，成正覺聲。善男子！我聞是聲，即大歡喜，來詣其所；為我說法，令無量眾生於阿耨多羅三藐三菩提，得不退轉。」<p>復有無量欲界諸天在虛空中，供養恭敬，作如是言：「善男子！此婆羅門，五熱炙身時，放大光明，乃至普照阿鼻地獄，除滅苦痛；若有眾生見斯光者，命終生天，知報恩故。捨五欲樂，來詣其所，樂觀無厭；為我說法，乃至令無量眾生發菩提心。」爾時，善財童子聞奇特法，心大歡喜，於婆羅門所，發起真實善知識心；頭面禮足，如是白言：「向疑聖教，違知識教；唯願大聖，受我悔過。」<p>時，婆羅門為善財童子，而說偈言：「欲求菩提者，當順知識教，除滅諸疑惑，一心常恭敬。修習於正道，知法真實相，安住於道場，成就佛菩提。」<p>爾時，善財童子即登刀山，自投火聚，未至中間，即得菩薩安住三昧；既至火焰，復得菩薩寂靜安樂照明三昧。得三昧已，白言：「甚奇。大聖！如是刀山及大火聚，我身觸時，安隱快樂。」時，婆羅門告善財言：「善男子！我唯成此菩薩無盡法門。明淨法王諸菩薩行，滿足諸願；悉滅眾生煩惱邪見，得不退轉不可盡心，離懈怠心，一切無畏；得金剛那羅延藏，究竟大境界，無有疲倦；遠離諸垢，不動如風輪，精進不退，以大莊嚴而自莊嚴，饒益眾生。如是法門，我當云何能知能說？善男子！於此南方，有城名師子奮迅；有一童女，名彌多羅尼。汝詣彼問云何菩薩學菩薩行、修菩薩道。」<p>時，善財童子頭面禮足，遶無數匝，觀察無厭，辭退南行。
。
<juan>大方廣佛華嚴經卷第四十八<p>之五<p>入法界品第三十四之五<p>爾時，善財童子起不可思議恭敬之心，好樂淨法，專向大乘，求諸佛智，親近如來，觀法境界無所障礙，決定實際，住實境界，至三世際，解了三世如虛空際，決定了知三世法際，不作法際，住無礙際，不違業際，決定了知佛際非際，住如來住；滅一切妄想，不著一切佛、一切眷屬、一切世界；知一切眾生非我無實，一切音聲離語言道，解一切色猶如電光。漸漸南行至彼城已，周遍推問彌多羅女為在何所。時，有人答：「今在師子幢王宮內。」聞已，即詣門下求見彼女。時，無量人眾悉入宮中，善財問言：「諸人今者為詣何所？」答言：「我等欲詣彌多羅女聽受正法。」<p>爾時，善財作如是念：「此王宮門自在出入無所障礙。」善財即入，見彼女人處在明淨寶藏法堂，地玻瓈色，瑠璃為柱，金剛為壁，閻浮檀金欄楯窻牖，光明普照，阿僧祇摩尼寶而莊校之；又千寶藏摩尼寶鏡，圓滿莊嚴，眾生所樂，明淨妙寶以為嚴飾；又阿僧祇摩尼寶網羅覆其上，百千金鈴出微妙音；有如是等不可思議眾寶校具，莊嚴講堂。見彼女人身如真金，目髮紺色，處淨水香寶師子座，覆以金網；敷眾寶衣，大眾圍遶，以梵音聲而為說法。見已，頭面禮足遶無數匝，合掌恭敬於一面住，白言：「大聖！我已先發阿耨多羅三藐三菩提心，而未知菩薩云何學菩薩行，修菩薩道？」<p>答言：「善男子！汝諦觀此法堂莊嚴。」<p>爾時，善財見一一瑠璃柱中、一一金剛壁中、一一摩尼鏡中、一一形像中、一一寶中、一一莊嚴中，一一金鈴中、一一寶樹中、一一寶形像中、一一寶瓔珞中，悉見法界等一切如來，從初發心，修菩薩行，成滿大願，功德莊嚴，成等正覺，轉淨法輪，乃至示現無餘涅槃，如淨水中見月影像。善財童子於一切境界莊嚴具中，見一切佛從初發心，乃至示現無餘涅槃，亦復如是，皆是彼女過去善根依果力故。<p>爾時，善財正念諸佛，恭敬合掌，白言：「大聖！此何法門？」答言：「善男子！是般若波羅蜜普莊嚴法門；我於三十六恒沙佛所修此法門，彼諸如來各以異門，令我入此般若波羅蜜普莊嚴法門。」善財白言：「大聖！此法門者，境界云何？」答言：「善男子！我入此法門，正念思惟，分別受持，生平等時，得普門陀羅尼等百萬阿僧祇陀羅尼門，以為眷屬；所謂：佛剎陀羅尼門、佛陀羅尼門、法陀羅尼門、眾生陀羅尼門、過去陀羅尼門、未來陀羅尼門、現在陀羅尼門、安住實際陀羅尼門、功德陀羅尼門、功德具陀羅尼門、智陀羅尼門、智具陀羅尼門、諸願陀羅尼門、分別諸願陀羅尼門、行陀羅尼門、修集行陀羅尼門、淨行陀羅尼門、滿足行陀羅尼門、業陀羅尼門、不違業陀羅尼門、業流陀羅尼門、業所作陀羅尼門、遠離惡業陀羅尼門、向正業陀羅尼門、業自在陀羅尼門、善行陀羅尼門、善行三昧陀羅尼門、三昧陀羅尼門、隨順三昧陀羅尼門、分別三昧陀羅尼門、無壞三昧陀羅尼門、諸通明陀羅尼門、心海陀羅尼門、種種心陀羅尼門、淨心地陀羅尼門、普照重惡心陀羅尼門、心喜調御師陀羅尼門、發起眾生陀羅尼門、煩惱陀羅尼門、習氣陀羅尼門、煩惱方便陀羅尼門、欲陀羅尼門、眾生所行陀羅尼門、眾生種種業行陀羅尼門、眾生世間自性陀羅尼門、眾生相陀羅尼門、方陀羅尼門、說法陀羅尼門、大悲陀羅尼門、大慈陀羅尼門、寂滅陀羅尼門、諸言語道陀羅尼門、方便非方便陀羅尼門、隨順陀羅尼門、分別陀羅尼門、攝取陀羅尼門、無礙實際陀羅尼門、普陀羅尼門、佛法陀羅尼門、菩薩法陀羅尼門、緣覺法陀羅尼門、聲聞法陀羅尼門、世間法陀羅尼門、世界起陀羅尼門、世界滅陀羅尼門、世界形色陀羅尼門、淨世界陀羅尼門、垢世界陀羅尼門、於淨世界現垢濁剎陀羅尼門、於垢世界現清淨剎陀羅尼門、純淨世界陀羅尼門、純垢世界陀羅尼門、平等世界陀羅尼門、翻覆世界陀羅尼門、伏住世界陀羅尼門、入因陀羅網陀羅尼門、迴轉世界陀羅尼門、住相陀羅尼門、小處置大陀羅尼門、大處置小陀羅尼門、分別佛身陀羅尼門、放佛莊嚴光明網陀羅尼門、分別如來圓滿音聲陀羅尼門、佛正法輪陀羅尼門、生佛法輪陀羅尼門、分別佛法輪陀羅尼門、無壞佛法輪陀羅尼門、佛辯法輪陀羅尼門、向佛法輪陀羅尼門、能作佛事陀羅尼門、向諸佛眾陀羅尼門、分別諸佛大眾陀羅尼門、諸佛無盡大眷屬海陀羅尼門、普照佛力陀羅尼門、如來三昧陀羅尼門、如來三昧神力自在陀羅尼門、究竟佛事陀羅尼門、住佛所住陀羅尼門、佛持陀羅尼門、佛化陀羅尼門、佛知眾生心心所行陀羅尼門、佛神力自在陀羅尼門、住兜率天陀羅尼門、乃至示現入般涅槃陀羅尼門、饒益無量眾生陀羅尼門、諸甚深法陀羅尼門、諸莊嚴法陀羅尼門、菩提心色法方便陀羅尼門、菩提心起色陀羅尼門、願色陀羅尼門、行色陀羅尼門、通明色陀羅尼門、出生死色陀羅尼門、清淨智色陀羅尼門、清淨慧色陀羅尼門、菩提無量色陀羅尼門、自心淨色陀羅尼門。善男子！我唯知此般若波羅蜜普莊嚴法門，諸大菩薩心如虛空，入深法界，功德成滿，安住出世法，遠離世間行；具足清淨，離癡慧眼，決定了知無量法界，智慧無量與虛空等，得無礙眼，於一切境界無所障礙，住無礙地藏，普照一切，善能分別一切法義，一切世間無能壞者，行世間行無所染著，善巧方便，饒益攝取一切眾生，隨其所應悉能示現，於一切時轉正法輪而得自在；如是功德，我當云何能知、能說？善男子！於此南方有一國土，名曰救度，彼有比丘名曰善現，汝詣彼問云何菩薩學菩薩行、修菩薩道。」<p>時，善財童子頭面禮足，遶無數匝，辭退南行。<p>爾時，善財童子正念思惟甚深法門、思惟甚深法界、思惟甚深法地、思惟甚深眾生、思惟甚深諸行、思惟甚深眾生心流、思惟甚深眾生如光、思惟甚深諸法之性、思惟甚深眾生語法、思惟甚深法界圓滿莊嚴、思惟甚深種諸業行、思惟甚深世間業所莊飾。漸漸遊行，至救度國，於城都、聚落、村邑、市里、仙人住處、山林、曠野，周遍推求善現比丘。見彼比丘在林經行，形貌端嚴顏容姝妙；其髮右旋如紺青色，頂有肉髻，身色紫金，其目長廣如青蓮華，脣口丹色如頻婆果，頸項圓直脩短得所，胸有德字勝妙莊嚴，七處平滿；其臂纖長，手指縵網金輪莊嚴，❥髀鹿腨，腰腹不現，師子上身如淨居天；其身圓滿如尼拘樹王，相好莊嚴如雪山王，出諸良藥，圓光一尋，諸根調伏，目視安諦，智慧無礙，猶如大海；其心不動，一切世間所不能壞，天龍八部恭敬圍遶。彼比丘經行時，地天持地，步天出寶蓮華隨覆其迹，無盡圓滿天除滅眾闇，覺天雨雜華雲，不動藏天現諸寶藏，普光勝虛空天莊嚴虛空，妙德海天散寶供養，離垢藏須彌山天合掌禮侍恭敬供養，無礙力天起香華風雲而供養之，夜天以莊嚴身五體敬禮，常覺日天持明淨寶幢莊嚴虛空除滅闇冥。<p>爾時，善財往詣其所，頭面禮足，白言：「大聖！我向阿耨多羅三藐三菩提求菩薩行，我聞大聖善能開導諸菩薩道，云何菩薩學菩薩行、修菩薩道，願分別說。」答言：「善男子！我年既少，出家日近，自我生來，於三十八恒沙佛所淨修梵行，或於一佛所，七日七夜淨修梵行，或餘佛所半月、一月、一歲、百歲、億那由他歲、乃至不可說不可說歲，或一小劫、半劫、一劫、或阿僧祇劫、乃至不可說不可說阿僧祇劫，淨修梵行。彼諸佛所，聞法受持，不違其教，莊嚴諸願，究竟淨修菩薩諸行，具足六波羅蜜。知菩提境界，知種種法輪，守護佛法，乃至正法滅盡，嚴淨一切諸佛世界，出生三昧大願力故；究竟菩薩一切淨行，出生菩薩一切行願力故；淨一切佛諸波羅蜜，出生普賢諸行力故。善男子！我不離此經行處，悉見十方智慧無礙故；一切法界悉現在前，於一念中過不可說不可說諸世界故；於一念中嚴淨不可說諸佛世界，出生大願力故；不可說不可說眾生方便門悉現在前，具十力智，出生普賢菩薩行願力故；見不可說不可說諸佛悉現在前，於一念中恭敬供養不可說不可說世界微塵等佛，恭敬供養如來願力故；能聞受持不可說不可說諸佛法雲，分別了知阿僧祇諸法趣，出生法輪陀羅尼力故；不可說不可說菩薩行悉現在前，一切諸行皆悉清淨，滿足菩薩因陀羅網行願力故；不可說不可說諸三昧海悉現在前，一切三昧皆悉淨滿一三昧，出生一切三昧力故；不可說不可說諸根海皆現在前，一切根輪隨順時輪，出生安住諸根際願力故；不可說不可說時輪悉現在前，能一切時轉淨法輪，出生究竟眾生願力故；一切三世海悉現在前，分別一切世界三世，出生隨順智慧光明願力故。善男子！我唯知此隨順菩薩燈明法門，諸金剛燈菩薩生諸佛家，具足成就不死命根無盡智慧；成無壞身，肢體具足，隨其所應悉能顯現；具妙形色，世無倫匹，毒刃火災所不能害；身如金剛不可沮壞，降伏眾魔制諸外道；身真金色超出世間，隨其所應無不聞見，普觀世間雨甘露法；普照一切滅諸障礙，見者無厭，拔斷一切諸不善根，起妙善根，難遇難見。我當云何能知、能說彼功德行？善男子！於此南方有一國土，名曰輸那，彼有童子名釋天主，汝詣彼問云何菩薩學菩薩行、修菩薩道。」<p>時，善財童子專求菩薩莊嚴正道，菩薩諸力照心修行，菩薩無壞無盡諸功德行，成滿菩薩堅固大願，以大莊嚴而自莊嚴，一切無畏，不退堅固正直之心，受持一切菩薩行雲，受持菩薩正法之雲而無厭足，恭敬一切菩薩功德，攝取一切眾生，常欲超出生死曠野，樂欲見聞恭敬親近，於善知識心無厭倦；頭面禮足，恭敬無量，隨順教誨，辭退南行。<p>爾時，善財童子與天龍大眾眷屬圍遶，至輸那國，周遍推求釋天主童子。時，虛空中有諸天龍而告之曰：「善男子！此童子在善城門外河水之側。」<p>爾時，善財見釋天主與一萬童子弄沙嬉戲，即詣其所，頭面禮足，遶無數匝，合掌恭敬，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道，唯願解說。」<p>答言：「善男子！文殊師利教我相黶子法，算數法、印法，我因知此三種法故；得一切巧術智慧法門。善男子！我因此法門故，知黶子、算數、印性，疾病、中毒、為鬼所著、諸魔所持悉能消伏；立大小城、都邑、聚落、善惡之相、田業商估一切眾生身肢節相、善趣惡趣行業之相，知此眾生之於善趣，知此眾生之於惡趣，此聲聞、此緣覺、此如來地諸方便相，如是等事我悉了知，普令眾生修學此法。復次，善男子！我亦了知菩薩算數之法，所謂：百千為一羅叉、百千羅叉為一拘利、百千拘利為一那由他、廣說如阿僧祇品。善男子！若有無量百由旬等大沙聚，我悉分別算知其數。善男子！如算法能知沙聚，算知東方一切世界，南、西、北方，四維，上、下，亦復如是。算知一切世界中一切劫、一切佛、一切法、一切菩薩、一切業，算數了知一切世界中一切四諦名號，亦復如是。善男子！我唯知此巧術智慧法門，諸大菩薩深入一切算數法門，算數一切法深入三世算數之法；算數一切眾生、算數一切法、算數一切佛、算數一切佛名號、算數一切菩薩、一切算數轉自在輪菩薩。我當云何能知、能說彼功德行，發明境界，讚歎諸力，顯正直心，說功德具，說諸大願，顯現清淨諸波羅蜜，說功德藏勝妙智慧。善男子！於此南方，有城名曰海住，有優婆夷名曰自在，汝詣彼問云何菩薩學菩薩行、修菩薩道。」<p>時，善財童子聞善知識教，歡喜無量，得未曾有奇特正直心寶，其心弘廣，普覆眾生，得算數諸佛次第出世自在法門，淨法圓滿，智慧究竟，分別顯現一切諸趣，於三世境界無所障礙，出生無盡功德海心，得大智慧自在光明，斷三界縛；頭面禮足，右遶三匝，辭退南行。<p>爾時，善財童子於善知識心無厭足，猶如大海吞納眾流；善知識日，明淨慧光開發其心，猶蓮華敷長養一切善根，萌芽莖節枝葉功德大樹；善知識月，能以清涼教法光明，除眾熱惱；善知識者如夏雪山，眾獸所集樂；善知識心，猶如大海，眾寶充滿；善知識教長養法身，如閻浮樹華果具足，心常樂住；善知識教法譬如龍王，於虛空中神變自在；善知識教起大寶山，顯現一切；以善知識教而自圍遶，猶如帝釋降阿修羅，無能壞者。漸漸遊行至海住城，周遍推求自在優婆夷；時，有人言：「善男子！此優婆夷在此城中深宮之內。」善財聞已，往詣宮門，敬心而立；彼優婆夷所住之處，廣博嚴飾，眾寶垣牆，周匝圍遶；開置四門，阿僧祇寶以為莊嚴。善財進入，見優婆夷處師子座，年在盛美，容色殊妙，觀者無厭；除莊嚴具，素服被髮，身色光明，除佛菩薩餘無能及。於其宮內敷十億床，出過天人，菩薩宿世行業所造；衣服、飲食、眾妙寶物諸莊嚴具，常開四門，周給一切而無窮盡。一萬女眾眷屬圍遶，容色威儀悉如諸天，猶如莊嚴眾妙寶樹，口常演出天妙音聲，敬樂觀察此優婆夷，禮拜供養。彼諸女身常出妙香普熏大城，若有聞者皆得不退菩提之心、無怒害心、無怨敵心、無慳嫉心、無幻偽心、無諂曲心、無貪愛心、無瞋恚心、無懈怠心、無量心、平等心、大慈心、益眾生心、淨持戒心、無求欲心，聞彼音聲皆悉歡喜，身心柔軟，其有見者皆得離欲。<p>爾時，善財頭面禮彼優婆夷足，敬心右遶，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道。」<p>答言：「善男子！我成就無盡功德藏莊嚴法門，以一器食施百眾生，隨其所欲皆得充滿千眾生、百千眾生、億眾生、千億眾生、百千億眾生、那由他眾生、百那由他眾生、百千那由他眾生、乃至不可說不可說眾生、閻浮提微塵等眾生、乃至不可說不可說佛剎微塵等眾生，隨其所欲皆悉充滿而無損減。又復施與上味美膳、輦輿、衣服、華鬘、妙香、末香、塗香、寶莊嚴具。又施床座、車乘、妙蓋、幢幡，如是等種種諸物，隨其所欲悉令充滿，皆大歡喜。善男子！於東方一世界、乃至不可說不可說世界、閻浮提微塵等世界、乃至不可說不可說佛剎微塵等世界中，一切聲聞、緣覺，食我食已，悉成道果。又於東方乃至不可說不可說佛剎微塵等世界中，一生補處菩薩，食我食已，降魔成道；南、西、北方，四維，上、下，亦復如是。善男子！汝見我此一萬眷屬女不？」<p>「唯然，已見。」<p>「善男子！如是等百萬阿僧祇菩薩悉我同行、同願、同善根、同修道、同欲性、同淨正念、同清淨趣、同菩提無量、同得諸根、同心依果、同境界、同正趣離生、同真實義、同明正法、同具菩薩清淨妙色、同無量力、同堅精進、同正法音、同語言道、同諸功德、同清淨業、同清淨報、同清淨大悲救護一切、同清淨業不違因緣、同清淨口業於一切佛眾隨其所應悉為說法、同恭敬供養諸佛、同決定知一切諸法、同得菩薩清淨諸地，此諸菩薩取我器食，於一念頃遍遊十方，供養一切聲聞、緣覺、菩薩、諸佛及施餓鬼，悉令滿足，而我器食無所損減。善男子！我此器食隨應諸天悉令充滿，乃至施人亦復如是。善男子！且待須臾，汝自見之。」善財即見無量人眾從四門入，彼優婆夷皆令安坐，隨所適樂悉令充悅。<p>「善男子！我唯得此無盡功德藏莊嚴法門，諸大菩薩無盡功德藏海猶如虛空，以無量功德熏修其心，如隨意寶，滿足一切眾生願故，大功德城悉滅一切諸貧苦故，功德須彌雨眾寶故，大功德藏開法城門故，功德燈明滅貧闇故，大功德蓋勝妙善根覆一切眾生故；我當云何能知、能說彼功德行？善男子！於此南方，有城名曰大興，彼有長者名甘露頂，汝詣彼問云何菩薩學菩薩行、修菩薩道。」<p>時，善財童子頭面禮足，遶無數匝，憶念不捨，辭退南行。<p>爾時，善財童子得無盡功德光明法門，正念思惟彼功德海，觀察彼虛空功德、趣彼功德聚、登彼功德山、攝彼功德藏、盡彼功德底、度彼功德海、淨彼圓滿功德、周遍觀察彼諸功德、隨彼功德藏、持彼功德教、淨彼功德性。漸漸遊行至大興城，周遍推求長者甘露頂，樂求善知識；以善知識熏其身心，於善知識起正直心，觀善知識常無厭足，學善知識勇猛精進，求善知識一切善根，同善知識一切善根，於善知識無嫌恨心，滿功德藏，學善知識種種方便；雖不由他悟而常親近諸善知識，長諸善根，淨修菩提正直之心，增長一切菩薩諸根，成就一切善根，滿足大願。發廣大悲，近一切智，不離諸佛；增長普賢菩薩所行，如來光明常照其心。<p>爾時，善財見甘露頂於彼城內，處七寶堂阿僧祇寶師子座上，金剛伊尼羅寶以為座足，離垢寶藏而以校飾，五百寶像以為莊嚴，建眾寶幢、垂寶繒幡、張眾寶帳，無量寶網羅覆其上。有人手執閻浮檀金蓋，瑠璃為竿，復有執持離垢寶拂侍立左右，眾妙雜香而以熏之，雨天華雲，作五百種勝妙妓樂娛樂。城內一萬大眾，周匝圍遶，顏容姝妙，天人無倫，成就菩薩直心，莊嚴眾生，悉常隨順甘露頂教，宿世同修諸善根故。<p>爾時，善財頭面禮足，遶無數匝，恭敬合掌，於一面住，白言：「大聖！我為利益一切眾生故，發阿耨多羅三藐三菩提心，所謂：滅一切眾生苦惱，令安隱住，究竟快樂，度生死海，到法寶洲，消竭貪愛，修大悲念，除五欲渴，樂一切智，令究竟度生死曠野，常樂一切諸佛功德，超出三界至薩婆若城，而未知菩薩云何學菩薩行，修菩薩道，攝一切眾生？」<p>長者答言：「善哉！善哉！童子！乃能發阿耨多羅三藐三菩提心。若能發心學菩薩道、修菩薩行，此人難得；求善知識，見善知識，親近恭敬；於善知識，其心不退而無厭足。善男子！汝見我此一萬眷屬不？」<p>「唯然，已見。」<p>「我本為彼說種種法，令發阿耨多羅三藐三菩提心，生如來家，修白淨法，滿足無量諸波羅蜜，具佛十力；離世間姓、立如來姓；壞生死輪、轉淨法輪；滅三惡道、立正法趣。善男子！當知菩薩悉能救護一切眾生。善男子！我成就此如意功德寶藏法門，隨其所須悉滿彼願，謂以眾寶、車乘、象馬、僮僕、衣服、飲食、香華、末香、燈明、湯藥、幢幡、繒蓋、隨意眷屬、天冠、寶飾、一切珍玩、資生之具，盡給施之，乃至以法廣施眾生。善男子！且待須臾，汝自見之。」即時，善財見諸方國、城邑、聚落，一切眾生來詣其所，悉命令坐。時，甘露頂仰視虛空，隨諸來會一切所須，悉從空下，滿足其願；既充願已，為說正法，悉令長養諸功德藏，消生死愛，渴仰佛法，乃至具足大人味味之相；滅貧窮苦，富甘露財，降伏眾魔，無能壞者，成就十力無上智慧；如是等類，悉滿願已，皆大歡喜，隨所來方各還本處。<p>「善男子！我唯知此如意功德寶藏法門，諸大菩薩具足一切自在功德，成就寶手，覆一切剎，雨無量雲；謂：眾寶雲、種種色莊嚴雲、種種色寶天冠雲、種種色衣雲、種種妙聲雲、種種華雲、種種周羅摩尼寶雲、種種色香雲、種種色蓋雲、種種色幢幡雲，皆悉充滿一切世界、一切佛剎、一切諸佛及其眷屬，為教化一切眾生，令供養一切佛故；我當云何能知、能說彼菩薩行，顯其自在？善男子！於此南方，有城名師子重閣；彼有長者名法寶周羅；汝詣彼問云何菩薩學菩薩行、修菩薩道。」<p>時，善財童子歡喜踊躍，頭面敬禮，遶無數匝，如弟子法。作如是念：「因善知識得一切智，於善知識生無壞心，聞善知識教悉能隨順，調伏諸根。」作是念已，辭退南行。<p>爾時，善財童子正念如意功德寶藏法門，守護彼功德藏，淨彼功德須彌山王，得彼功德海之源底，開彼功德藏，觀彼功德藏，圓滿清淨彼功德藏，攝彼功德藏，出生長養彼功德藏力。漸漸遊行，至於彼城，周遍推求長者法寶周羅，於道遇見，頭面禮足，合掌恭敬，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？」時，彼長者執善財手，將歸其家：「善男子！且觀我家。」爾時，善財遍觀舍宅，悉閻浮檀金色，七寶為牆，周匝圍遶；瑠璃莊嚴，硨磲為柱，敷赤真珠寶師子座，建師子寶幢，張瑠璃寶帳，如意珠網羅覆其上，阿僧祇寶而莊嚴之；馬碯寶池，八功德水盈滿其中；一切寶樹周匝圍遶，其宅廣大十重八門。<p>爾時，善財見最下重設眾肴膳，惠施一切；見第二重施雜寶衣；見第三重施惠一切寶莊嚴具；見第四重施內眷屬，悉履善行，巧於語言；見第五重乃至五住菩薩雲集其中，結集正法，離世間樂，出一切論諸陀羅尼三昧法印，分別三昧智慧光明；見第六重得般若波羅蜜菩薩充滿其中，具甚深智，得寂靜明智慧藏地無礙法門，超出三有境界無礙，念不二法，結集般若波羅蜜門，分別解說般若波羅蜜門，所謂：寂滅藏般若波羅蜜門、分別一切眾生般若波羅蜜門、不動轉般若波羅蜜門、離欲普照般若波羅蜜門、不可壞藏般若波羅蜜門、一切眾生淨眼般若波羅蜜門、海藏般若波羅蜜門、普眼般若波羅蜜門、一切無盡方便海般若波羅蜜門、隨順眾生普照無礙般若波羅蜜門、慶雲漸下般若波羅蜜門，結集如是等百萬阿僧祇般若波羅蜜門，彼菩薩眾不可說莊嚴而莊嚴之；見第七重響忍菩薩充滿其中，出方便智，悉能聞持諸佛法雲；見第八重常住菩薩充滿其中，具諸神通，遍一切剎，照一切眾生、一切法界，具足法身，詣一切佛無所障礙，悉能受持一切佛法，見第九重補處菩薩充滿其中，見第十重一切如來充滿其中，從初發心，修菩薩行，超出生死，滿足大願，神力自在，一切佛剎及其眷屬轉淨法輪，化度眾生顯現住持。<p>爾時，善財見如是等奇特事已，白言：「大聖！我未曾見如是清淨大眾，昔於何處種諸善根，今得如是勝妙果報？」<p>「善男子！我憶過去無量光明法界普莊嚴王如來、應供、等正覺、明行足、善逝、世間解、無上士、調御丈夫、天人師、佛、世尊，出興于世。彼佛入城，我以香華妓樂而供養之；供養已，持此善根迴向三處，謂：滅除貧苦、常見諸佛菩薩及善知識、恒聞正法故獲斯報。善男子！我唯知此滿足大願法門，諸大寶海菩薩得不可壞清淨法身、不可壞法雲普覆一切、具足成就不可壞功德、不可壞大功德網普覆一切、入不可壞三昧境界、具足菩薩不可壞善根、住不可壞如來所住不可壞智慧究竟三世、住一切劫而無疲倦、住不可壞普眼境界地、我當云何能知、能說彼功德行？善男子！於此南方，有一國土名實利根，城名普門，彼有長者名普眼妙香；汝詣彼問云何菩薩學菩薩行、修菩薩道。」<p>時，善財童子頭面敬禮法寶周羅足已，辭退南行。
。
<juan>大方廣佛華嚴經卷第四十九<p>之六<p>入法界品第三十四之六<p>爾時，善財童子思惟諸佛無量法門，逮得菩薩無量諸行，菩薩無量妙方便道，普照身心；樂求無量方便法門，成就菩薩清淨解脫，菩薩無量清淨諸根，菩薩無量諸清淨力；心隨菩薩無量諸行，出生菩薩無量大願力，逮得菩薩不可沮壞妙智慧幢，普照一切。漸漸遊行，至於彼國，求普門城，心無休息，精進不退。念善知識，讚善知識，隨順善知識，諸根專向普門法門，遠離一切諸放逸行，開淨慧眼，度生死海。見普門城，百千小城周匝圍遶，高峻堅固，妙巧無比，種種莊嚴；見普眼妙香長者於此城中，坐眾香座。往詣其所，頭面禮足，恭敬合掌，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？」<p>答言：「善哉！善哉！善男子！乃能發阿耨多羅三藐三菩提心。善男子！我知一切眾生病：風寒熱病及諸雜病、狂橫病、鬼著病、毒病、諸呪術病，如是等類一切諸病，我悉了知；隨其所應，皆能❥治。善男子！十方眾生諸有病者，來詣我所，我悉能治。除其患已，沐浴香湯，香華瓔珞，名衣上服而莊嚴之，肴膳飲食而供養之，無量珍寶而惠施之，然後為說種種法門：貪欲多者，教不淨觀；瞋恚多者，教慈心觀；愚癡多者，教法相觀；等分行者，教勝法門；稱揚讚歎諸佛功德，發菩提心故，說長養大悲，於無量生死苦，心不厭故；分別廣說諸波羅蜜，長養無量淨智慧故；說諸大願，教化成熟一切眾生故；說普賢菩薩行，顯現清淨尸波羅蜜故；說不可思議如來功德，顯現羼提波羅蜜故；說如來無壞清淨法身，顯現毘梨耶波羅蜜故；說如來無與等者，顯現如來禪波羅蜜故；說清淨法身，顯現般若波羅蜜故，說一切淨法身，令一切眾生皆悉覩見，顯現方便波羅蜜故；說於生死中，住一切劫，顯現願波羅蜜故；說嚴淨一切佛剎，顯現諸力波羅蜜故；說淨法身，隨其所應，悉令歡喜，顯現智波羅蜜故；說常樂見清淨法身，遠離一切不善法故。善男子！我以如是等種種法施，悉令滿足，歡喜而還。善男子！我又善知和眾香法，所謂：不可稱王香、新頭香、勝香、覺香、明相香、沈水香、堅固香、栴檀香、雲香、不動諸根香，知如是等一切諸香。燒此香時，一心向佛，發大誓心，滿一切願，所謂：救護一切眾生，嚴淨一切佛剎，恭敬供養一切諸佛；乃至燒一丸香時，充滿十方一切法界，一切如來及其眷屬；香帳莊嚴一切法界，香宮殿、香垣牆、香樓閣、香欄楯、香却敵、香窓牖、香半月、香蓋、香幢、香幡、香網、香形像、香光明、香莊嚴具、香雲雨，莊嚴十方一切法界，一切諸佛及其眷屬。善男子！我唯知此令一切眾生歡喜普門法門，見一切佛身諸大藥王菩薩；若有聞見、親近、憶念、執持名號，皆悉不虛；其有見者，煩惱悉滅，得諸如來法之原底，滅除苦陰，永離一切生死恐怖，得無所畏，具一切智，破壞無量生死高山，安住正法。我當云何能知、能說彼功德行？善男子！於此南方，有城名曰滿幢，王名滿足，汝詣彼問云何菩薩學菩薩行、修菩薩道。」<p>時，善財童子頭面敬禮普眼妙香長者，遶無數匝，辭退南行。<p>爾時，善財童子次第憶念諸善知識，正念思惟善知識教；復作是念：「善知識者能攝取我，能守護我，令我不退阿耨多羅三藐三菩提。」如是思惟，得大歡喜心、無量歡喜心、發清淨心、寂滅心、廣大心、莊嚴心、無著心、無礙心、虛空心、見諸佛菩薩心、自在心、順諸法心、於一念中充滿一切佛剎心、見如來心、念十力心，不捨諸佛善知識心。漸經人眾、城邑聚落，至滿幢城，問：「滿足王今在何所？」<p>有人答言：「今在正殿，行於王法，教化眾生。應攝取者而攝取之，應罰者罰，應治者治；諸有諍者，斷其諍訟；有恐怖者，施以無畏；讚歎不殺、不盜、不邪婬、不妄言、不兩舌、不惡口、不無義語、無貪、恚、癡。」<p>爾時，善財遙見彼王處金剛師子座，阿僧祇寶而以莊嚴，無量寶像以為莊飾，種種香雲而普熏之，無量寶衣以敷其上；又復建立無量寶幢，無量寶幡周遍垂下，張眾寶帳；頂冠如意摩尼寶冠，閻浮檀金半月莊嚴；髮紺青色，耳普垂❥，身佩無價摩尼瓔珞，百千寶網羅覆其上；閻浮檀金蓋，眾寶為鈴，常出妙音；瑠璃為竿，夜光寶藏普照諸方。彼滿足王有大勢力，離諸怨敵，無量自在。一萬大臣各處常位，修理王事，勇將一萬持仗侍衛。<p>爾時，善財見無量眾生犯王法者，身被五縛，或斷手足，或截耳鼻，或挑雙目，或斬身首，或投沸灰；或疊纏油灌，以火焚之；以如是等無量楚毒而苦治之。爾時，善財作如是念：「我為一切眾生故，學菩薩行，修菩薩道，今見此王行大惡逆，諸不善法；此乃惡中之惡，第一惡人。」<p>作是念時，虛空有天而告之曰：「善男子！汝當憶念普眼妙香善知識教。」<p>善財即時仰觀虛空而答之言：「我常憶念！」<p>天又語言：「若常憶念，何故疑怪？善男子！菩薩方便不可思議，菩薩智慧不可思議，攝取眾生不可思議，調伏眾生不可思議，教化眾生不可思議，愍念眾生不可思議，度脫眾生不可思議。」<p>爾時，善財聞天教已，詣彼王所，頭面禮足，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？」<p>時，滿足王王事訖已，手執善財，將入宮內，命就寶師子座，而告之曰：「善男子！汝觀我家。」善財即觀廣大無極七寶垣牆，周匝圍遶；七寶講堂，無量百千眾寶樓閣而莊嚴之；乃至不可思議摩尼寶網羅覆其上；五百侍女，端嚴如天，如上所說。<p>「善男子！見我此報所因業不？」<p>答言：「已見。」<p>「善男子！我成就菩薩幻化法門。我此國土殺生、偷盜乃至邪見，諸群生類，不可教化離諸惡業，我為調伏，令解脫故，化作人眾，種種苦治，令捨十不善道，一切諸惡，具足十善，得究竟樂，發阿耨多羅三藐三菩提心，具足一切智。善男子！當知我身、口、意，乃至蟻子不生害心，何況人耶？人是福田，生諸善根。善男子！我唯知此幻化法門。諸大菩薩得無生法忍，知一切有趣，皆悉如幻；知菩薩行，悉如變化；一切世間，悉如電光；一切諸法，皆悉如夢；深入無礙法界，具菩薩妙行，境界無礙，攝一切行，於無量旋陀羅尼而得自在。我當云何能知、能說彼功德行？善男子！於此南方，有城名曰善光，王名大光，汝詣彼問云何菩薩學菩薩行、修菩薩道。」<p>時，善財童子頭面禮足，遶無數匝，辭退南行。<p>爾時，善財童子一心正念彼王智慧幻化法門。觀一切法皆悉如幻，分別諸業，專求正法，一心思惟彼王變化，救度眾生；思惟世間一切如幻，分別了知三世願行悉如幻化，入淨法界。漸經人眾、聚落、城邑、曠野諸難，心無疲倦，至善光城，問眾人曰：「此城何名？」<p>答言：「善光。」<p>爾時，善財作如是念：「我善知識在此城中，我今必定見善知識，聞菩薩行、菩薩正法及諸法門；菩薩功德不可思議，境界不可思議，自在不可思議，平等法門不可思議，勇猛之力不可思議，我今必聞菩薩究竟境界。」作是念已，入善光城。見城七寶無量莊嚴，七重深塹周匝圍遶，八功德水盈滿其中，底布金沙，優鉢羅、鉢曇摩、拘牟頭、分陀利華遍滿其中。七寶垣牆，七重圍遶，所謂：金剛師子垣牆、不可壞金剛垣牆、精進金剛垣牆、不可壞精進垣牆、無底金剛垣牆、淨網垣牆、離欲清淨金剛垣牆；是七重垣牆，阿僧祇寶而莊嚴之。其城奇特，高峻廣大，十億街巷；一一街巷，各有無量億那由他阿僧祇人眾。阿僧祇閻浮檀金樓閣，瑠璃寶網羅覆其上；不可思議白銀樓閣，赤真珠網羅覆其上；不可思議瑠璃樓閣，莊嚴藏摩尼寶網羅覆其上；不可思議玻瓈樓閣，離垢摩尼寶藏網羅覆其上；不可思議明淨寶樓閣，日藏摩尼寶網羅覆其上；阿僧祇因陀羅尼寶樓閣，妙寶光明網羅覆其上；阿僧祇堅固寶樓閣，夜光寶焰網羅覆其上；不可思議金剛樓閣，不可壞幢摩尼寶網羅覆其上；不可思議沈水栴檀樓閣，摩訶曼陀羅華網羅覆其上；如是等不可稱說妙寶樓閣，以種種網羅覆其上；不可思議妙寶網，不可思議金鈴網，不可思議香網，不可思議華網，不可思議衣網，羅覆其上。又張不可思議諸妙寶帳，不可思議珍妙寶蓋以覆其上，建立不可思議雜寶幢幡而莊嚴之。當此城中有一樓閣，名曰眾生樂見無厭，阿僧祇摩尼寶而以莊嚴；彼大光王常處其中。<p>爾時，善財於此一切嚴飾珍妙，心無染著，一心樂欲見善知識。見大光王處於法堂寶師子座，結跏趺坐，眾寶莊嚴，敷以寶衣，萬阿僧祇寶像以為莊嚴，種種妓樂而娛樂之。有二十八大人之相，八十種好而以莊嚴。身真金色，如明淨日，普照一切；如盛滿月，眾宿中明；如梵天王，處於大眾；如大海中，有眾珍寶；如雪山中，出諸良藥；如大龍王，雷震諸法實相音聲；如虛空，清淨不受塵垢；如須彌山四種寶色，普照眾生性海；譬如寶洲，智寶充滿。彼王殿前及諸街巷，城四門外，處處安置眾珍寶聚及諸寶衣；無量億那由他諸采女眾，容飾端嚴，五欲無倫，姿好巧妙，迴動天人，六十四術，無不備舉。無量乳牛，其角金色，乳味甘香，一❥一石。又有無量諸莊嚴具，種種甘香百味肴膳，無量音樂，及諸湯藥，資生之具。一一街巷，兩邊各有二十億菩薩，以此一切資生之具而用惠施；攝眾生故，悅眾生故，淨眾生心故，滅眾生煩惱故，令諸眾生解實義故，安立眾生一切智故，令眾生離惡心故，拔出眾生邪見刺故，淨眾生業道故。<p>爾時，善財五體敬禮大光王已，右遶一匝，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道，我聞大聖善能解說，唯願敷演。」<p>答言：「善男子！我成就菩薩大慈幢行清淨滿足。我於無量不可說不可說諸佛菩薩所，聞此妙法，觀察清淨，修習莊嚴。善男子！我住此行，如法治國，觀察眾生，順行世間。如法教化眾生，攝取眾生，安置眾生，饒益眾生；如法熏眾生，如法教眾生，令修善根，觀法真實。令諸眾生得慈心、大慈心、大慈力心、饒益心、離恐怖心、攝眾生心、不捨眾生心，發於大願滅諸苦心。安隱眾生令得快樂，身心柔軟，遠離心垢，捨生死樂，常樂正法，除煩惱垢，得清淨心。以一切善熏眾生心，斷生死流，入深法海，滅諸有趣；出無礙心，得一切智，淨諸心海，信力堅固，無能壞者。善男子！我以如是安住此行，如法治國，令諸人民離眾怖畏。有貧窮者來至我所，隨所求索，常開庫藏而告之曰：『恣意取之，勿作眾惡。』此城眾生悉向大乘，各見此城種種不同，或見垢穢，或見清淨，或見木石，或見瑠璃，或見無壞幢牆周匝圍遶；或見不可思議樓閣，阿僧祇寶而以莊嚴；以正直心修諸善根，於諸佛所求一切智，為我宿世所攝眾生修菩薩行者，乃見此城眾寶嚴淨，餘見垢穢。善男子！此城眾生五濁惡時，行諸不善，我愍念彼，入於菩薩大慈為首順世三昧；入此定時，彼諸眾生惡心、惱心、諍心、害心皆悉除滅，所以者何？此三昧力，法如是故。善男子！且待須臾，汝自見之。」<p>時，王即入大慈為首順世三昧，入已，善光大城六種震動，諸寶垣牆、樓閣、宮殿、欄楯、窓牖、却敵、半月、寶鈴、羅網，諸寶形像出妙音聲，讚歎彼王；其城內外一切人民，皆大歡喜，一心合掌，敬禮彼王；諸畜生等，慈心相向，亦禮彼王；山原樹林，皆悉曲躬而向彼王；河池泉流，皆悉向王；一萬龍王興黑重雲，雷震曜電，雨眾香水；一萬釋天王、夜摩天王、刪兜率天王、化自在天王、他化自在天王等，於虛空中作億那由他妓樂音聲；阿僧祇天采女，眾妙音歌頌，雨阿僧祇華雲、香雲、末香雲、鬘雲、蓋雲、雜色衣雲，阿僧祇寶幢幡蓋莊嚴虛空，供養彼王；伊那槃那龍王敷大蓮華，普覆虛空，垂阿僧祇妙綵繒帶，阿僧祇寶而莊嚴之，阿僧祇寶鬘瓔珞，天莊嚴具，諸妙華香，充滿虛空，供養彼王；阿僧祇天女，充滿虛空，稱讚彼王；阿僧祇羅剎鬼等，常在大海閻浮提住，飲血食肉，水陸惡獸，常害眾生，皆得慈心及寂靜心，明信後世，遠離諸惡，心大歡喜，五體投地，敬禮彼王，皆得無量身心快樂；阿僧祇毘舍闍鬼及四天下毒害眾生，三千大千世界乃至十方各百萬億那由他世界中毒害眾生，亦復如是。<p>時，大光王從三昧起，告善財言：「善男子！我唯知此菩薩大慈幢行三昧；諸大菩薩以大慈蓋普覆救護一切眾生，上、中、下品，等觀無二；慈如大地，載育眾生；菩薩滿月，出功德光除眾惱熱；菩薩淨日，智慧光明普照一切；菩薩明燈，除滅重闇；菩薩淨水珠，滅眾生心海煩惱垢濁；菩薩如意寶珠，隨眾生心，悉令滿足；菩薩疾風，速令眾生修習三昧，入一切智城。我當云何能知、能說彼功德行，讚歎稱量彼功德山，觀彼功德，知大願風輪，得真實地，分別了知莊嚴大乘普賢菩薩之所修行及諸三昧，讚大悲雲？善男子！於此南方，有城名曰安住，有優婆夷名曰不動，汝詣彼問云何菩薩學菩薩行，修菩薩道。」<p>時，善財童子敬禮彼王，遶無數匝，辭退南行。<p>爾時，善財童子正念思惟大光王教，思惟菩薩大慈幢行，大慈為首隨順世間三昧；出生不可思議功德願力，長養菩薩不可思議堅固智慧；思惟菩薩不共之法，思惟不可思議諸法實相，思惟菩薩不可思議眷屬，思惟菩薩不可思議眾事。作是思惟已，得歡喜心、離欲心、極踊躍心、謙下心、離垢心、明淨心、堅固心、無畏心、無盡心。作是念時，悲泣流淚。復作是念：「見善知識則能出生一切功德，起菩薩行，清淨正念陀羅尼，出生菩薩三昧光明，見一切佛雨諸佛法雲，分別解說菩薩諸願，出生菩薩不可思議智慧光明，長養菩薩堅固諸根。念善知識，能離險道；念善知識，開示正路；念善知識，順平等法；念善知識，顯摩訶衍；念善知識，究竟普賢菩薩所行；念善知識，現一切智城；念善知識，度一切法界海；念善知識，普照三世一切法海；念善知識，長養一切諸白淨法；念善知識，成滿一切諸賢聖法。」<p>善財如是悲心念時，如來使天隨菩薩天於虛空中而告之曰：「善男子！其有隨順善知識教，諸佛歡喜！其有隨順善知識教，近一切智！於善知識教，心無厭故，一切諸義悉現在前。善男子！汝詣安住王城不動優婆夷所，是汝知識，不久當見。」<p>爾時，善財從智慧光明三昧起，漸漸遊行至安住城，推問：「不動優婆夷今在何所？」<p>時，有人言：「善男子！不動優婆夷在其家內，父母守護，親近眷屬周匝圍遶，為無量眾演說正法。」<p>爾時，善財歡喜無量，即詣其門，入彼家內。見其宮殿金色光明，皆悉普照，觸斯光者，身心柔軟。爾時，善財光明觸身，即得五百三昧門，所謂：覺一切三昧門、奇特幢三昧門、寂靜三昧門、遠離一切眾生三昧門、普眼三昧門、如來藏三昧門。得如是等五百三昧門，身心柔軟，如七日胎。又聞妙香出過天人，前詣其所，合掌恭敬，一心觀察。見彼形色，天龍八部諸采女眾所不能及，十方世界一切女人無與等者；容色妙絕十方無倫，況有勝者？唯除諸佛。其宮殿嚴飾，十方世界無與等者；口出妙香，十方世界無與等者；其莊嚴具，十方世界無與等者；其眷屬眾，十方世界無與等者，何況有勝？除如來眾。如是勝妙，不令眾生起染著心；其有見者，除滅煩惱，如梵天王，欲界煩惱不現在前。其有得見此優婆夷，一切煩惱皆悉除滅，十方眾生樂觀無厭，除明行足。<p>爾時，善財見彼女人不可思議法，不可思議三昧，不可思議無比妙色，無量光明網，一切無障，不可思議饒益眾生，不可窮盡諸眷屬海，觀察不可思議身，無有厭足。爾時，善財以偈頌曰：「常持清淨戒，精進修忍辱，譬如盛滿月，星中獨明耀。」<p>爾時，善財偈讚歎已，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道，我聞大聖善能解說，願為敷演。」<p>爾時，彼女以善語、愛語答善財言：「善哉！善哉！善男子！乃能發阿耨多羅三藐三菩提心。我成就菩薩無壞法門，修學菩薩堅固之行，得一切法平等地陀羅尼，得一切法平等法門，得離有莊嚴三昧。」<p>善財白言：「菩薩無壞法門，乃至離有莊嚴三昧境界云何？」<p>「善男子！是處難知，難說！」<p>善財白言：「唯願大聖承佛神力，為我解說；我當因善知識，信知分別，正念觀察，一心隨順，遠離虛妄，解了平等。」<p>爾時，優婆夷答言：「善男子！於過去世離垢劫中，有如來、應供、等正覺，號曰脩臂，出興於世；時，有國王名曰電光，我為王女。中夜寂靜，廢音樂時，五百侍女皆悉昏寐。我在樓上，仰觀星宿；見彼如來在虛空中，如寶山王；天、龍、八部不可思議大菩薩眾恭敬圍遶，放大光明網，普照十方。彼佛毛孔出微妙香；我聞是香，身體柔軟，心大歡喜，恭敬禮拜，一心合掌，仰觀彼佛，不見頂相，觀身左右，不見邊際，相好莊嚴，見無厭足。善男子！我於爾時作如是念：『修何等業出生如是身、長養如是身、具足如是身、清淨如是身、自在如是身，光明眷屬諸莊嚴具，功德智慧三昧陀羅尼，諸辯才藏，不可譬諭？』<p>「善男子！時，彼如來知我心念而告我言：『汝應發不可壞心，除滅煩惱；發勝妙心，不著一切有；發不懈怠心，隨順深入方便之法；發忍辱心，調伏眾生諸惡心海；發離癡心，遠離一切諸生死趣；發無厭心，見一切佛心無厭倦；發無知足心，悉飲一切諸佛法雲；發寂靜心，以一切佛方便，隨順世間；發守護心，護持一切諸佛法輪；發分別心，隨其所應，演說法寶，皆令歡喜。』善男子！我於爾時，從彼如來聞此法教，清淨法門，求一切智，如來十力，所言不虛，光明莊嚴，清淨法身，相好莊嚴，如來眷屬，嚴淨佛剎，如來威儀，如來壽命；我發是心時，一切煩惱、聲聞、緣覺，金剛諸山所不能壞。善男子！我發此心已，於閻浮提微塵等劫，不生欲想，何況其事？於爾所劫，自於眷屬不生瞋心，何況餘人？於爾所劫，不生我見心，況我所心？於爾所劫，不生愚癡心，不生無記心，乃至胎中常起正念，何況餘時？於爾所劫，乃至夢中見一切佛，況十眼觀？於爾所劫，聞持一切諸佛法雲，未曾忘失一句，乃至世間語言尚不忘失，況如來語？於爾所劫，悉飲一切諸佛法海，乃至世法亦分別知，出生一切方便諸三昧門，心無虛妄；於爾所劫，受持一切諸佛法輪，於法輪中不失一法，乃至無有二智，除化眾生；於爾所劫，見一切佛海及諸化佛，於彼佛所，滿足大願；於爾所劫，於一切菩薩海所，具足出生清淨菩薩行海；於爾所劫，若有眾生得見我者，皆發阿耨多羅三藐三菩提心，乃至不生一念二乘之心；於爾所劫，於一切佛法，乃至一句一味，不生疑惑，無有二想，無虛妄想，無種種想，無染著想，無好醜想，無愛恚想。善男子！我初發心來，常見諸佛菩薩及善知識，聞佛大願，修菩薩行，諸波羅蜜智慧，諸地無盡法藏；普入無量無邊一切世界，分別無量眾生界；不離清淨智慧光明，除滅一切眾生煩惱；長養發起眾生善根，隨其所應，悉能顯現；未曾捨離微妙音聲，其有聞者，皆悉歡喜。善男子！我入此無壞法門，觀察一切法平等陀羅尼，顯現無量自在神變，汝欲見不？」<p>「唯然，欲見！」<p>爾時，不動優婆夷入萬三昧門，正念觀察，所謂：專求莊嚴正法心無疲厭三昧門，離癡莊嚴三昧門，十力三昧門，佛無盡藏三昧門。住如是等三昧門時，十不可說佛剎微塵等世界六種震動，淨如瑠璃；一一世界中，各見百億如來，一一如來，大眾圍遶，放大光明，普照十方；或現兜率天，或現於一切世界，以妙音聲轉淨法輪，乃至示現大般涅槃。<p>時，優婆夷從三昧起，告善財言：「善男子！汝見此不？」<p>「唯然，已見。」<p>「善男子！我唯成就此無壞法門，為一切眾生說微妙法，皆令歡喜。諸大菩薩遊行十方無有障礙；如金翅鳥王，悉得眾生大海源底，若見眾生有菩提因，從生死海而撮取之，安置菩提；譬如商人入大寶洲，專求如來十力大寶，遊生死海，教化眾生除滅煩惱；如明淨日，消竭愛水，開敷一切眾生蓮華；譬如疾風遊行十方，摧滅一切眾生邪見煩惱樹枝；譬如大地，長養一切眾生善根；如轉輪王，以四攝法攝取眾生。我當云何能知、能說彼功德行？善男子！於此南方，有一國土名不可稱，城名知足，有出家外道名曰隨順一切眾生，汝詣彼問云何菩薩學菩薩行、修菩薩道。」<p>時，善財童子頭面禮足，遶無數匝，辭退南行。<p>爾時，善財童子一心正念：「彼優婆夷是我真善知識。念彼正教，念彼所說，念彼所發，念彼所開，念彼示現，念彼所歎，念彼所明，念彼廣演，念彼修習；隨順思惟修，遍修寂靜寂滅，照明觀察。」漸漸經由城邑、聚落，於日沒時，入知足城，周遍推求：「隨順一切眾生外道今在何所？」於中夜時，見彼城北有一大山，光明照耀如日初出。爾時，善財天明出城，登彼山上，遙見外道靜處經行，成就妙色、超逾梵王，一萬梵天眷屬圍遶。往詣其所，頭面禮足，却住一面，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？」<p>答言：「善哉！善哉！善男子！乃能發阿耨多羅三藐三菩提心。善男子！我已安住至一切處菩薩之行，成就普觀三昧法門，無依無作神足，以平等般若波羅蜜光明，觀察分別一切諸趣，一切眾生死此生彼，流轉諸有，種種雜類，形色好醜，種種欲樂，諸趣受生，所謂：天、龍、夜叉、乾闥婆、阿脩羅、迦樓羅、緊那羅、摩睺羅伽、地獄、餓鬼、畜生、閻羅王處、人、非人處。彼諸眾生或著邪見，或好二乘，或樂大乘，以妙智慧，種種方便饒益眾生。或教世間種種技藝，欲令眾生得諸巧術陀羅尼門；或以四攝攝取眾生，欲令一切得薩婆若；或歎諸波羅蜜，欲令眾生得一切智迴向；或歎發菩提心，欲令眾生於諸善根不可沮壞；或歎菩薩行，欲令眾生嚴淨佛剎，滿足大願，教化眾生；或說厭離法，欲令眾生知惡行果，受三塗苦；或說淨法欲，令眾生發歡喜心，於諸佛所植眾德本，得一切智果；或歎如來、應供、等正覺，欲令眾生發弘誓願，一向專求清淨法身；或歎如來功德，欲令眾生一向樂求佛無壞身；或歎如來無比妙法，欲令眾生得佛一切無壞功德。復次，善男子！此知足城內一切人民，男女長幼，隨其所應，我悉化度，彼諸眾生莫知我誰；此閻浮提九十六種外道邪見，我悉為彼種種說法，斷其邪見；三千大千世界乃至十方一切世界諸眾生海，以種種智方便法門，種種諸事，色像音聲，化度饒益，亦復如是。善男子！我唯知此菩薩至一切處行法門。諸大菩薩身與一切眾生數等，悉得分別一切眾生身三昧，出生變化輪，遍遊一切世界，一切諸趣，普現十方一切眾生前；其有見者，樂觀無厭，悉能長養一切善根。住一切劫，不捨大願，得因那羅莊嚴光明之行，不著一切，專求實義，隨順眾生，三世平等，照無我界，具足無盡大悲之藏。我當云何能知、能說彼清淨行功德智慧？善男子！於此南方，有一國土名甘露味，彼有長者名青蓮華香，汝詣彼問云何菩薩學菩薩行、修菩薩道。」<p>時，善財童子頭面敬禮彼外道足，遶無數匝，辭退南行。<p>爾時，善財童子不惜身命，不著財寶，遠離熾然；不著諸趣，不著世間五欲快樂，不著眷屬勢力自在，常樂化度一切眾生，嚴淨一切諸佛世界，恭敬供養一切諸佛，心無厭足，知一切法真實之相，欲得一切菩薩功德巨海，滿足大願；於一切劫修菩薩行，詣一切佛及眷屬海，入一切菩薩三昧，悉能顯現一切菩薩神力自在；於一毛孔見一切佛，心無厭足；悉聞受持一切諸佛正法輪雲，心無厭足，專求此等一切菩薩諸佛功德。漸漸遊行，至甘露味國，詣青蓮華香長者所，頭面禮足，遶無數匝，於一面住，白言：「大聖！我已先發阿耨多羅三藐三菩提心，向無上道，志求一切諸佛智慧，欲滿一切諸佛大願，欲淨一切諸佛色身，欲見一切諸佛法身，欲知一切諸佛智身，欲淨滿一切菩薩諸行，欲照一切菩薩諸三昧門，欲成就一切菩薩諸陀羅尼，欲悉除滅一切障礙，欲遍遊一切諸佛世界，而未知菩薩云何學菩薩行、修菩薩道、生一切智？」<p>答言：「善哉！善哉！善男子！乃能發阿耨多羅三藐三菩提心。善男子！我能善知一切諸香、一切和香、一切熏香、一切塗香、一切末香、一切香王、一切天香，龍、夜叉、乾闥婆、阿脩羅、迦樓羅、緊那羅、摩睺羅伽、人、非人等香，除滅一切眾疾病香，滅憂惱香，生一切眾生諸喜樂香，長養諸煩惱香，除滅諸煩惱香，喜樂有為香，厭離有為香，放逸香，不放逸香，念諸佛香，順正法香，賢聖人香，分別一切諸菩薩香，一切菩薩地香，一切菩薩住香，如是等香我悉了知；彼香生起所行、成就、具足、清淨、安隱、方便、境界、行業、根本，皆悉了知。善男子！人中有香名大象藏，因龍鬪生，若燒一丸，興大光網雲，覆甘露味國，七日七夜，降香水雨；若著身者，身則金色；若著衣服、宮殿、樓閣，亦悉金色；若有眾生得聞此香，七日七夜，歡喜悅樂，滅一切病，無有狂橫，遠離恐怖危害之心，專向大慈，普念眾生。我知彼已，而為說法，令無量眾生，於阿耨多羅三藐三菩提得不退轉。
。
<juan>大方廣佛華嚴經卷第五十<p>之七<p>入法界品第三十四之七<p>「善男子！復有香名牛頭栴檀，從離垢山王生，若以塗身，火不能燒；復有香名不可壞，從大海生，若以塗身，出妙音聲，降伏怨敵；復有香名蓮華黑沈水，從阿耨達池四岸邊生，若燒一丸悉能普熏閻浮提界，若有眾生得聞此香，離一切惡，具清淨戒；復有香名曰明相，從雪山王生，若有眾生聞此香者，離諸垢染，心得清淨而為說法，令彼悉得菩薩離垢圓滿三昧；復有香名曰海藏，從羅剎國生，應轉輪王，若燒一丸，令四種兵列住虛空；復有香名清淨莊嚴，從善法堂生，若燒一丸，悉令諸天得念佛三昧；復有香名曰淨藏，從夜摩天生，若燒一丸，令彼諸天皆悉雲集，詣夜摩天王聽受正法；復有香名先陀婆，從兜率天生，常在補處菩薩座前，若燒一丸，興大香雲普覆十方一切法界，雨無量莊嚴，供一切佛及其眷屬；復有香名曰轉意，從化自在天生，若燒一丸，於化自在天，七日七夜雨莊嚴雨。善男子！我唯知此香。諸大菩薩遠離一切不善習氣，永離五欲，滅除煩惱，降伏眾魔，斷一切縛，離三有趣，智慧妙香而自莊嚴，一切世間無所染著，具足成就無礙戒香，除滅障礙，智慧境界，通達無滯，心常平等，我當云何能知、能說彼功德行，清淨戒門，身、口、意業離一切惡？善男子！於此南方，有城名曰樓閣，彼有海師名曰自在，汝詣彼問云何菩薩學菩薩行、修菩薩道。」<p>時，善財童子頭面敬禮彼長者足，遶無數匝，辭退南行。<p>爾時，善財童子向樓閣城，觀察正道，專求正道，觀夷險道、垢淨道、安危道。復作是念：「因善知識，得菩薩道，諸波羅蜜道；攝取眾生入無礙法界，隨順一切眾生，除滅一切煩惱熾然，一切邪見；拔一切不善刺，度一切生死海，必至一切智城。何以故？因善知識，得一切善根；因善知識，得一切智。」作是念已，漸漸遊行，至樓閣城，周遍推求自在海師。見在海岸船舶處住，十萬商人及無量眾而圍遶之，欲聞勝法，入大海法，佛功德海法。往詣其所，頭面禮足，却住一面，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？」<p>答言：「善哉！善哉！善男子！乃能發阿耨多羅三藐三菩提心；能諮問我大乘妙寶，度生死海，到一切智洲，得不可壞摩訶衍法，離二乘難，住寂滅樂，遠離生死洄澓流淵，逮得菩薩至處道法陀羅尼輪，菩薩莊嚴道，薩婆若道波浪，成就普法門，於一切法無所障礙，度一切智海。善男子！我成就大悲幢淨行法門，在此海邊樓閣城中，為貧窮者修諸苦行，欲令一切隨意所求悉充足已，廣為說法，皆令歡喜，發起善根，長養功德智慧之藏；利菩薩根，發菩提心，淨菩薩直心，增益菩薩深心，出生長養大悲之力，除生死苦，遊生死海而無疲倦，攝取眾生海，令住功德海，得一切法智海光明，見一切佛海，度一切智海。善男子！我住此城如是思惟，如是正念，饒益眾生。<p>「善男子！我知海中一切寶洲，一切寶相，一切生寶，一切淨寶及不淨寶；知一切寶價，一切寶器；知一切寶隨所應用；知作一切寶；知一切寶境界；知一切寶光明。知一切龍宮殿，滅一切龍難；知一切羅剎宮殿，滅一切羅剎難；知一切大身眾生宮殿，滅一切大身眾生難；知趣、知捨洄澓恐怖，能離波浪；知相水色，知日月星宿，知諸算數，知晝、知夜，知剎那羅婆摩睺姤路；知去、知住，安危之法；知海船舶牢不牢法，明候風相而迴轉之，了所至處。善男子！我已成就如是智慧，利益眾生故，入於大海，因為說法，悉令歡喜，離生死怖，入一切智海，竭愛欲海，逮得三世光明智海，度一切苦海，清淨一切眾生心海，嚴淨一切諸佛剎海，遍遊一切十方界海，無所障礙；知一切眾生諸根願海，隨順一切眾生行海，知一切眾生隨所應海。善男子！我成就此大悲幢淨行法門；若有見聞憶念我者，皆悉不虛。善男子！我唯知此法門，諸大菩薩行於生死煩惱大海，無所染著，離邪見海，入實法海，以善方便攝眾生海，住一切智海，滅一切眾生諸放逸海，善分別知時、非時海，善方便知化眾生海，未曾失時，我當云何能知、能說彼功德行？善男子！於此南方，有城名曰可樂，彼有長者名無上勝，汝詣彼問云何菩薩學菩薩行、修菩薩道。」<p>時，善財童子頭面禮足，遶無數匝，悲泣流淚，辭退南行。<p>爾時，善財童子增廣大慈大悲，潤澤長養功德智慧莊嚴，離煩惱垢，入平等法，心不放逸；拔不善刺，滅一切障，精進堅固修習菩薩不可思議三昧，慧光普照，寂靜快樂，功德水池，解脫華敷，滿足大願，充滿法界，無所障礙，趣一切智，一向專求菩薩正道。漸漸遊行，至可樂城，周遍推求無上勝長者。城東有林名離憂惱妙莊嚴幢；時，彼長者在此林中，無量長者周匝圍遶，理斷國事，因為說法，離我、我所及一切有，遠離嫉妬，清淨心海，安住淨心，常見諸佛，得無垢信力，受諸佛法，起菩薩力，行菩薩行，出生菩薩諸三昧力，顯現菩薩諸智慧力，演說菩薩正念之力，樂發無上菩提之心。<p>爾時，善財詣長者所，以敬法故，五體投地，良久乃起，白言：「大聖！我是善財，我是善財，我已先發阿耨多羅三藐三菩提心，而未知菩薩云何學菩薩行，修菩薩道，教化眾生，常見諸佛，諮問正法，悉能受持諸佛法雲，專向一切諸方便門，於一切世界、一切劫中，行菩薩行，知一切佛自在神力，能受一切諸佛所持，得諸佛力？」<p>時，彼長者告善財言：「善哉！善哉！善男子！乃能發阿耨多羅三藐三菩提心。善男子！我成就至一切趣菩薩淨行莊嚴法門，無依無作神足之力。善男子！何等為至一切趣菩薩淨行莊嚴法門？善男子！此三千大千世界，一切阿脩羅世間，一切迦樓羅、地獄、餓鬼、夜叉、羅剎、鳩槃荼、乾闥婆、人、非人等世間，三十三天、須夜摩天、刪兜率天乃至魔天；世間欲界所住一切生趣、一切天宮、一切龍宮、一切夜叉、乾闥婆、阿脩羅、迦樓羅、緊那羅、摩睺羅伽等宮；人中國土、城邑、聚落於中說法；滅除諍訟，諸恚害心，悉解繫縛，皆令出獄，離諸恐怖，滅不善業，殺害眾生，乃至邪見，斷諸王事及國土事；遠不善法，悉令眾生除滅諸惡，教以巧術及種種論，饒益一切，皆令歡喜；隨順一切諸外道眾，現勝妙智；遠離邪見，樂於佛法；乃至梵天廣為說法。如此三千大千世界，乃至十方不可說不可說億那由他佛剎微塵等世界中廣說正法，所謂：佛法、菩薩法、眾生法、聲聞法、緣覺法，說地獄、餓鬼、畜生、閻羅趣法；現惡道苦，說諸天趣，現諸天樂，說世間法，離世間法；顯菩薩道，離生死惡，說一切智諸妙功德，滅愚癡苦及諸障礙；欲令眾生得離世樂，離諸虛妄，解真實法，遠離惡業，滅諸煩惱，轉淨法輪。善男子！我唯知此至一切趣菩薩淨行莊嚴法門，無依無作神通之力。諸大菩薩具足成就諸神通明佛剎等身，得普眼地，知語言道，神力自在，具足智慧，離諸諍訟，逮得大人廣長舌相，出微妙音，無能壞者，分別一切三世諸佛，亦無二想，明淨智慧，照三世法，境界無量，淨如虛空，我當云何能知、能說彼功德行？善男子！於此南方，有一國土名曰難忍，城名迦陵伽婆提，有比丘尼名師子奮迅，汝詣彼問云何菩薩學菩薩行、修菩薩道。」<p>時，善財童子頭面敬禮彼長者足，遶無數匝，眷仰觀察，辭退南行。<p>爾時，善財童子漸漸遊行至彼國城，周遍推問彼比丘尼。時，有無量男女大眾答善財言：「此比丘尼今在王園日光林中，以法饒益一切眾生。」<p>爾時，善財詣彼園林，周遍觀察，見一大樹名曰滿月，放大光明，照百由旬；復見大樹名曰普覆，其形如蓋，放青光明；復見華樹名曰華藏，高如雪山，雨眾華雲，如天帝釋波利質多羅樹；復見大樹名曰柔軟，光明普照，常有果實；復見大樹名曰明淨，不可譬諭摩泥莊嚴，出阿僧祇清淨妙寶；復見衣樹，出阿僧祇妙寶衣藏；復見歡喜樹，自然演出微妙音聲；復見普莊嚴香熏樹，出一切香，普熏十方，無所障礙；復見彼園泉流淵池，栴檀行樹周匝圍遶，七寶欄楯以為莊嚴，黑栴檀泥凝渟其底，布以金沙，八功德水充滿其中，優鉢羅、鉢曇摩、拘牟頭、分陀利華，敷榮鮮茂遍覆其上；寶樹周遍，端嚴殊妙，一一樹下各敷無量師子之座，布以寶衣，熏以眾香，張眾寶帳，白淨寶網羅覆其上，金鈴網中出妙音聲；或有樹下敷蓮華藏師子之座，或有樹下敷香藏座，或有樹下敷龍莊嚴藏座，或有樹下敷寶聚師子座，或有樹下敷明淨普照藏座，或有樹下敷師子樂藏座。彼一一座各有十萬寶師子座眷屬圍遶，無量莊嚴，散無量寶，充滿其中，如海寶洲。寶衣布地，柔軟妙好，蹈則沒足，舉則還復；異類眾鳥出和雅音，超越帝釋歡喜之園；種種華樹常雨華雲，超勝帝釋照明之園；妙香普熏，超於帝釋善法講堂；寶樹樂樹出微妙聲，超過善口天女歌音；無量百千樓閣莊嚴，觀者無厭，超逾帝釋善現大城。此園一切諸莊嚴具如梵天宮，眾生樂見。爾時，善財見此園林皆是菩薩業行所成，出諸世間善根所起，供養不可思議諸佛所得，無能壞者；此皆師子奮迅比丘尼了法如幻，長養功德藏善根所成，三千大千世界，天龍八部，無量眾生悉入此園而不迫迮；何以故？此比丘尼不可思議威神力故。<p>爾時，善財見比丘尼遍處一切寶師子座，端嚴姝妙，威儀庠序；其心寂靜，調伏諸根，譬如龍象，如澄淨淵如意寶珠；五欲不染，猶如蓮華；心無所畏，如師子王；安住淨戒不可傾動，如須彌山；滅除眾生諸煩惱熱，如涼香王；滅除眾病，如良藥王；見者不虛，如婆樓那天；長養善根，猶如良田。見處一座淨居天眾眷屬圍遶，為說無盡法門；又見處座悅樂梵等梵眾圍遶，為說普妙音聲法門；又見處座無量他化自在天王等，天子、天女眷屬圍遶，為說菩薩清淨自在法門；又見處座化自在天王等，天子、天女眷屬圍遶，為說清淨一切莊嚴法門；又見處座刪兜率天王等，天子、天女眷屬圍遶，為說心藏旋復法門；又見處座夜摩天王等，天子、天女眷屬圍遶，為說無量莊嚴法門；又見處座釋天王等，天子、天女眷屬圍遶，為說厭離法門；又見處座娑伽羅龍王、十光明龍王、難陀跋難陀龍王、摩那斯龍王、伊那槃那龍王、阿耨達龍王等，龍子、龍女眷屬圍遶，為說善方便救護眾生法門；又見處座提頭賴吒天王等，乾闥婆男女眷屬圍遶，為說無盡法門；又見處座摩睺羅伽、阿脩羅王等眷屬圍遶，為說法界方便智莊嚴法門；又見處座大勢力迦樓羅王等眷屬圍遶，為說於生死海無畏法門；又見處座屯緊那羅王等眷屬圍遶，為說佛行光明法門；又見處座雲山摩睺羅伽王等眷屬圍遶，為說佛喜法門；又見處座無量男子、女人、童男、童女眷屬圍遶，為說勝趣法門；又見處座常奪眾生命羅剎王等眷屬圍遶，為說起大慈大悲法門；又見處座樂聲聞者眷屬圍遶，為說勝智光明法門；又見處座樂緣覺者眷屬圍遶，為說明淨如來功德光明法門；又見處座樂大乘者眷屬圍遶，為說普門三昧智慧光明法門；又見處座初發心菩薩眷屬圍遶，為說一切佛大願法門；又見處座二地菩薩眷屬圍遶，為說離垢三昧法門；又見處座三地菩薩眷屬圍遶，為說寂靜莊嚴法門；又見處座四地菩薩眷屬圍遶，為說一切智勢力境界法門；又見處座五地菩薩眷屬圍遶，為說淨心華藏法門；又見處座六地菩薩眷屬圍遶，為說明淨藏法門；又見處座七地菩薩眷屬圍遶，為說普地藏法門；又見處座八地菩薩眷屬圍遶，為說法界法身境界法門；又見處座九地菩薩眷屬圍遶，為說無有無著莊嚴法門；又見處座十地菩薩眷屬圍遶，為說無礙三昧法門；又見處座金剛力士眷屬圍遶，為說智慧金剛法門。見處如是等一切諸座，一切諸趣，一切眾生眷屬圍遶。種善根者為說善根；長善根者為說增長一切善根，隨其所應而為說法，乃至於阿耨多羅三藐三菩提得不退轉。何以故？此比丘尼成就百萬阿僧祇般若波羅蜜門故，所謂：普眼般若波羅蜜門，說一切佛法般若波羅蜜門，分別法界般若波羅蜜門，壞散一切障礙般若波羅蜜門，出生長養一切眾生善法般若波羅蜜門，勝莊嚴般若波羅蜜門，無礙藏般若波羅蜜門，法界圓滿般若波羅蜜門，清淨心藏般若波羅蜜門，一切眾生樂藏般若波羅蜜門；得如是等百萬阿僧祇般若波羅蜜門。於此園中，所有眾生皆於阿耨多羅三藐三菩提得不退轉。<p>爾時，善財見師子奮迅比丘尼諸奇特事；所謂：園林資生之具，經行威儀寶師子座，大眾眷屬，諸妙功德，神力自在，微妙音聲，如是一切諸奇特事。又聞微妙清淨音聲，宣揚讚歎不思議法。無量法雲之所潤澤，身心柔軟，五體投地，恭敬禮已，將欲遶旋；見比丘尼遍一切座，自見己身及無量眾，樹木園林皆悉右旋，遶無數匝；如是見已，合掌恭敬，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道，唯願大聖為我解說。」<p>「善男子！我成就菩薩一切智底法門。」<p>「大聖！如此法門體性云何？」<p>「善男子，此法門者智光莊嚴，於一念中普照三世。」<p>「大聖！此智光莊嚴法門境界云何？」<p>「善男子！入此法門，現前正受一切法林三昧時，十方一切世界諸佛處兜率天者，於彼一一佛所，從其自身出生不可說不可說佛剎微塵等摩㝹摩身，恭敬禮拜；又齎不可說不可說佛剎微塵等華、香、纓珞、諸妙寶鬘、末香、塗香、衣蓋、幢幡種種寶華雲，乃至一切莊嚴具雲，寶網、寶帳、莊嚴網等種種寶座，以如是等諸供養具供養如來，如兜率天所興供養，降神母胎，出生在宮，捨家學道，詣菩提樹，成最正覺，轉淨法輪，在諸天上、人、非人中乃至般涅槃所興供養，亦復如是。若有眾生知我供養，皆於阿耨多羅三藐三菩提得不退轉；其有眾生來至我所，即為彼說般若波羅蜜。我不起眾生想；不取眾生相；知一切語言而不著語言；見一切佛，不取佛相，深解法身故；受持一切諸佛法輪，而亦不取法輪之相，解了諸佛真實相故；於念念中悉能充滿一切法界，而亦不取法界之相，了一切法猶如幻故。善男子！我唯知此菩薩一切智底法門。諸大菩薩究竟法界，一切無著，一身結跏趺坐充滿法界；於自身內，悉能顯現一切佛剎；於一念中，悉能往詣一切佛所；於自身內，悉能顯現諸佛神力；能以一毛，舉不可說不可說諸佛世界；於一毛孔，現不可說不可說世界成敗；於一念中，攝取不可說不可說眾生；於一念中，攝取不可說不可說劫；我當云何能知、能說彼功德行？善男子！於此南方，有一國土名曰險難，城名寶莊嚴，有一女人名婆須蜜多，汝詣彼問云何菩薩學菩薩行、修菩薩道。」<p>時，善財童子頭面敬禮比丘尼足，遶無數匝，眷仰觀察，辭退南行。<p>爾時，善財童子大慧光明以照其心，具足長養一切種智，一心思惟諸法實相，建立一切語言陀羅尼藏，廣修受持一切法輪陀羅尼，為眾生歸長大悲力，方便觀察一切種智，滿法界等清淨大願，明淨慧光，普照十方眾生，一切莊嚴諸通明力，充滿十方一切世界，究竟成滿菩薩諸業。漸漸遊行，至險難國寶莊嚴城，推問：「婆須蜜多女今在何所？」<p>爾時，有人不知彼女深智慧者作如是念：「今此童子，威儀庠序，其心寂靜，調伏諸根，遠離放逸、顛倒、惑亂，念慧現前，視瞻詳審，言音和雅，不著形色，正念思惟甚深法相，遠離懈倦，心如大海，此非染欲顛倒之人；無情欲想，不沒欲泥，不隨諸根，行出魔界，不服五欲，不為一切諸魔所縛，所不應作，已能不為，有何等意而求此女？」其中有人先知彼女有智慧者，作如是言：「善哉！童子得大善利，乃能推求深智女人。當知童子一向求佛，悉欲攝取一切眾生，拔諸欲刺，壞散淨想。善男子！今此女人，在此城中深宮之內。」<p>爾時，善財聞此語已，心大歡喜，往詣其門。見彼宮宅嚴飾廣大，十重寶牆周匝圍遶，列植十行寶多羅樹，十重深塹，八功德水充滿其中，底布金沙，妙寶蓮華、優鉢羅、鉢曇摩、拘牟頭、分陀利，敷榮鮮茂，彌覆水上，出微妙香，能轉人心，不生垢染。眾寶宮殿，臺觀樓閣，阿僧祇寶以為嚴飾；紺瑠璃地灑以香水，熏以沈香，塗以栴檀，寶網羅覆；閻浮檀金以為垂鈴，出和雅音；散眾寶華，猶如降雲；諸妙莊嚴，說不可盡；金剛摩尼真珠寶藏充滿宅內，十種園林以為莊嚴。<p>爾時，善財見彼女人處寶師子座，顏貌端嚴，妙相成就，身如真金，目髮紺色，不長不短，不白不黑，身分具足，一切欲界無與等者，何況有勝？言音婉妙，世無倫匹；善知字輪，技藝諸論，成就幻智菩薩方便；以阿僧祇寶莊嚴其身，寶網羅覆，首冠天冠；大眾圍遶，皆悉修善，同其願行；成就善根，不可沮壞；具足無盡功德寶藏，身出光明，普照一切，觸斯光者，歡喜悅樂，身心柔軟，滅煩惱熱。爾時，善財頭面禮足，遶無數匝，恭敬合掌，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？」<p>答言：「善男子！我已成就離欲實際清淨法門。若天見我，我為天女；若人見我，我為人女；乃至非人見我，我為非人女；形體姝妙，光明色像，殊勝無比。若有眾生，欲所纏者，來詣我所，為其說法，皆悉離欲，得無著境界三昧；若有見我，得歡喜三昧；若有眾生與我語者，得無礙妙音三昧；若有眾生執我手者，得詣一切佛剎三昧；若有眾生共我宿者，得解脫光明三昧；若有眾生目視我者，得寂靜諸行三昧；若有眾生見我頻申者，得壞散外道三昧；若有眾生觀察我者，得一切佛境界光明三昧；若有眾生阿梨宜我者，得攝一切眾生三昧；若有眾生阿眾鞞我者，得諸功德密藏三昧；如是等類一切眾生來詣我者，皆得離欲實際法門。」<p>善財白言：「大聖！昔於何所種諸善根，修何等業，得此法門？」<p>答言：「善男子！過去有佛號曰常住如來、應供、等正覺，出興于世。彼佛哀愍饒益諸群生故，入安樂城，足蹈門閫，即時大地六種震動，其城自然奇妙廣博，眾寶莊嚴，散諸雜華，自然演出娛樂之音，放大光明，一切諸天充滿虛空，廣說如佛入城經中現奇特事。善男子！我於爾時為長者婦，名曰善女，見如是等諸奇特事，從夫長者出於道巷，奉彼如來妙寶天冠。時，文殊師利為佛侍者，為我說法，發阿耨多羅三藐三菩提心。善男子！我唯知此離欲實際法門，諸大菩薩成就無量方便智慧，廣大智藏，智慧境界無能壞者，我當云何能知、能說彼功德行？善男子！於此南方，有城名首婆波羅，彼有長者名曰安住，彼常供養栴檀佛塔，汝詣彼問云何菩薩學菩薩行、修菩薩道。」<p>時，善財童子頭面敬禮彼女人足，乃至辭退南行。<p>爾時，善財童子漸漸遊行至於彼城，詣長者所，乃至白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？」<p>答言：「善男子！我已成就不滅度際菩薩法門。住此法門，普見十方一切世界去、來、今佛無涅槃者；除化眾生，方便滅度。善男子！我開栴檀佛塔戶時，念念正受無盡佛性三昧門，於念念中得無量無邊勝妙諸法。」<p>白言：「大聖！此三昧者境界云何？」<p>答言：「善男子！我入此三昧時，見此世界迦葉佛、拘那含牟尼佛、尸棄佛、毘婆尸佛、提舍佛、弗沙佛、無上勝佛、無上蓮華佛。見如是等不可說不可說諸佛，閻浮提微塵等佛，乃至不可說不可說佛剎微塵等佛。見此諸佛從初發心、神力自在、一切大願、清淨妙行、諸波羅蜜、次第成就菩薩諸地、得深法忍、降伏眾魔、長養成就自在菩提、淨諸佛剎、種種大眾、教化眾生、放大光明、轉淨法輪、神力變化，皆悉受持，正念思惟；智慧分別彼諸佛法，顯現眾生，見知未來彌勒佛等一切諸佛，現在盧舍那佛等一切諸佛，亦復如是。如此世界，見知十方三世一切諸佛、聲聞、緣覺、菩薩亦復如是。善男子！我唯知此不滅度際菩薩法門，諸大菩薩一念悉知三世諸法，念際平等而無有二；住佛所住，於一切劫而無劫想；隨順諸佛平等正法，如來及我，一切眾生等無有二；淨莊嚴智，照三世間，成就諸佛不轉威儀，分別一切法界境界；我當云何能知、能說彼功德行？善男子！於此南方，有山名曰光明，彼有菩薩名觀世音，汝詣彼問云何菩薩學菩薩行、修菩薩道。」<p>時，善財童子頭面敬禮彼長者足，遶無數匝，眷仰觀察，辭退南行。
。
<juan>大方廣佛華嚴經卷第五十一<p>之八<p>入法界品第三十四之八<p>爾時，善財童子正念思惟彼長者教，隨順菩薩解脫之藏，正念菩薩諸憶念力，次第分別一切諸佛及諸佛法，一心正念諸佛法流，憶念受持彼諸佛法及佛莊嚴，長養菩提，思惟正念一切諸佛不思議業。漸漸遊行，至光明山，登彼山上，周遍推求，見觀世音菩薩住山西阿，處處皆有流泉、浴池，林木欝茂，地草柔軟，結跏趺坐金剛寶座，無量菩薩恭敬圍遶，而為演說大慈悲經，普攝眾生；見已，歡喜踊躍不能自勝，合掌諦觀，目不暫瞬，作如是念：「善知識者，則是如來；善知識者，一切法雲；善知識者，諸功德藏；善知識者，十力妙寶；善知識者，難見難遇；善知識者，無盡智藏；善知識者，功德山王，善知識者，開發示導一切智門，能令一切入薩婆若海，究竟清淨無上菩提。」時，觀世音遙見善財，告言：「善來童子！專求大乘，攝取眾生，直心、深心、樂求佛法。長養大悲，救護一切，向普賢行，清淨成滿一切大願。欲聞受持一切諸佛、一切法雲，增長善根而無厭足，順善知識不違其教，從文殊師利智慧功德大海所起，成就善根，得佛勢力，光明三昧，離懈怠心，專求正法，常見諸佛，遠離眾惡，修諸善行，智慧成滿，淨如虛空。」<p>爾時，善財詣觀世音，頭面禮足，遶無數匝，恭敬合掌，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？」<p>答言：「善哉！善哉！善男子！乃能發阿耨多羅三藐三菩提心。善男子！我已成就大悲法門光明之行，教化成熟一切眾生。常於一切諸佛所住，隨所應化，普現其前。或以惠施攝取眾生，乃至同事攝取眾生，顯現妙身不思議色攝取眾生。放大光網，除滅眾生諸煩惱熱，出微妙音而化度之，威儀說法，神力自在，方便覺悟；顯變化身，現同類身，乃至同止攝取眾生。善男子！我行大悲法門光明行時，發弘誓願，名曰：攝取一切眾生，欲令一切離險道恐怖、熱惱恐怖、愚癡恐怖、繫縛恐怖、殺害恐怖、貧窮恐怖、不活恐怖、諍訟恐怖、大眾恐怖、死恐怖、惡道恐怖、諸趣恐怖、不同意恐怖、愛不愛恐怖、一切惡恐怖、逼迫身恐怖、逼迫心恐怖、愁憂恐怖。復次，善男子！我出生現在正念法門，名字輪法門故，出現一切眾生等身種種方便，隨其所應，除滅恐怖而為說法，令發阿耨多羅三藐三菩提心，得不退轉，未曾失時。善男子！我唯知此菩薩大悲法門光明之行；諸大菩薩，一切普賢大願成滿，究竟成就普賢所行，不斷一切諸善根流，不斷一切菩薩諸三昧流，一切劫流修菩薩行，未曾斷絕；順三世流，善知一切成敗，諸世界流，斷一切眾生不善根流，出生一切眾生諸善根流，除滅一切諸生死流，我當云何能知、能說彼功德行？」<p>爾時，東方有一菩薩，名曰正趣，來詣此土。住金剛山頂，至此山時，娑婆世界六種震動，眾寶莊嚴放大光明，映蔽日月。釋、梵、天龍八部，光明悉如聚墨，普照地獄、餓鬼、畜生、閻羅王處，滅除眾苦，斷除煩惱及諸病苦。普雨寶雨，充滿佛剎，乃至普雨一切莊嚴雲雨，供養如來。隨其所應，示現其身，然後來詣觀世音所。<p>時，觀世音告善財言：「善男子！汝見此眾中正趣菩薩不？」<p>答言：「唯然，已見。」<p>「善男子！汝詣彼問云何菩薩學菩薩行、修菩薩道。」<p>時，善財童子頭面敬禮觀世音足，遶無數匝，觀察無厭，正念聖教，深入智海，辭詣正趣，頭面禮足，右遶畢，恭敬合掌，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道。」<p>「善男子！我已成就菩薩普門速行法門。」白言：「大聖！於何佛所得此法門？所從來剎去此幾何？發來久如？」<p>答言：「善男子！此處難知。一切諸天、人、非人等，所不能了。唯精進不退，近善知識，佛所護念，具足善根，淨正直心，得菩薩根，開智慧眼，多聞多知菩薩境界。」<p>「唯願大聖為我解說！我當承佛神力、善知識力，而得信解。」<p>答言：「善男子！我所從來剎，名曰妙藏，佛號妙德。於彼佛所得此法門，從彼發來已經不可說佛剎微塵等劫；於一念中行不可說佛剎微塵等步；一步過不可說佛剎微塵等世界；所經諸國，佛皆現在，以一切菩薩諸供養具而供養之。悉能了知彼世界中諸群生海，分別諸根，隨其所應而為說法，放大光網，普照十方，出妙音聲，演說正法，饒益度脫彼諸眾生，乃至十方亦復如是。善男子！我唯知此菩薩普門速行法門。諸大菩薩普於十方，無所不至，境界無量，無能壞者；清淨法身充滿法界，分別了知諸眾生道，滿一切剎，順一切法，等觀三世，說平等法，隨順世間，不著佛道，普至諸道，無著無礙，我當云何能知、能說彼功德行？善男子！於此南方，有城名婆羅波提；彼有一天，名曰大天。汝詣彼問云何菩薩學菩薩行、修菩薩道。」<p>時，善財童子頭面敬禮正趣菩薩，遶無數匝，眷仰觀察，辭退南行。<p>爾時，善財童子正念思惟菩薩無障礙行，一向專求，正趣菩薩智慧境界，出生通明境界一切功德，精進堅固，歡喜無量，得不思議遊戲神通，決定了知諸功德地、諸三昧地、陀羅尼地、諸大願地、諸辯才地、具諸力地。漸漸遊行至於彼城，推問：「大天今在何所？」<p>時，有人言：「善男子！在此城內大法堂上，化現其身，大眾圍遶而為說法。」<p>爾時，善財往詣其所，頭面敬禮彼大天足，遶無數匝，恭敬合掌，於一面住，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？」<p>爾時，大天出四長臂，取四海水，澡洗其面，洗已，取諸金華以散善財，作如是言：「善男子！菩薩難聞、難見，乃是世間奇特之法。諸男子中分陀利華，為眾生歸依，攝取、饒益、載育眾生，普照一切，顯現正道，遠離愚癡；為眾生師，救護正法；為眾生將，救護安隱。悉令得至一切智城，具足成就，淨身、口業，永離眾惡；於眾生類常以愛語，隨其所應，悉現其前，未曾失時。善男子！我已成就菩薩雲網法門。」<p>白言：「大聖！此法門者，境界云何？」爾時，大天於善財前積天金聚，猶如山王。白銀、瑠璃、玻瓈、硨磲、碼碯、夜光離垢藏寶、明淨寶、諸方便門摩尼寶、周羅寶、瓔珞寶、吉由羅寶、莊嚴髮寶、莊嚴童子寶、彌阿羅莊嚴寶、彌拘羅寶、赤真珠寶、莊嚴一切諸肢節寶、如意珠寶，皆悉積聚，猶若山王。一切華、一切香、一切塗香、一切末香、一切鬘、一切衣、一切蓋、一切幢、一切幡、一切娛樂、具五欲境界，如是等積，悉如山王。又復顯現阿僧祇諸童女眾，語善財言：「善男子！汝取此諸物供養如來，惠施一切，攝取眾生，悉令眾生修檀波羅蜜，學檀波羅蜜，捨離一切。善男子！我以此物教汝惠施，教一切眾生亦復如是，悉令眾生以無貪善根普熏身心，近善知識，恭敬、供養諸佛菩薩，出生、長養一切善根，發阿耨多羅三藐三菩提心。復次，善男子！若有眾生貪五欲者，為彼顯現不淨境界。若瞋恚、放逸、憍慢、諍訟，如羅剎鬼飲血、食肉，悉教彼等修大慈悲，皆令永離瞋恚、放逸。若懈怠者，為現水火、盜賊、惡王、怨敵等難。善男子！如是等類諸惡眾生，種種方便滅不善根，長養善根，除滅一切波羅蜜障礙、怨敵，具足成滿諸波羅蜜，超出障礙，得無礙法。善男子！我唯知此菩薩雲網法門，諸大菩薩、帝釋、天王滅一切煩惱、阿脩羅難。諸菩薩水，滅煩惱火；諸菩薩火，能燒一切眾生貪愛；諸菩薩風，能散一切諸染著心；菩薩金剛，摧滅一切吾我之想。我當云何能知、能說彼功德行？善男子！此閻浮提內，有一國土名摩竭提；有道場地神名曰安住。汝詣彼問云何菩薩學菩薩行、修菩薩道。」<p>時，善財童子頭面敬禮彼大天足，乃至辭退，趣摩竭國，詣彼道場安住地神。爾時，一萬地天各作是言：「此來童子，能攝眾生，即是佛藏；能破一切眾生無明㲉膜，生法王家，離垢無礙，寶繒以冠其頂，智慧寶藏摧外道輪。」時，安住地天等一萬地天，雨眾香水以灑其地，掃以香風而以莊嚴，放大光明普照三千大千世界。眾寶莊嚴，一切華樹開敷鮮茂，一切果樹悉成果實，一切泉源、河池流相灌注，演出種種娛樂音聲，諸天眾寶莊嚴樓閣，異類眾鳥皆悉歡喜，出哀和音，無量寶藏自然涌出。<p>爾時，安住地神告善財言：「善來童子！汝欲自見曾於此處所種善根果報不乎？」爾時，善財頭面敬禮彼地神足，恭敬合掌，於一面住，白言：「大聖！唯然欲見。」<p>時，彼地神即以足指按地，無量阿僧祇那由他寶藏開發顯現。「善男子！汝昔所種善根、果報，致此寶藏自在隨汝。善男子！我已成就菩薩不可壞藏法門，我於然燈佛來，常護菩薩修習菩薩行，深入智慧境界，盡其源底，大願成滿，淨菩薩行，出生菩薩一切通明，具足菩薩諸力功德，成就菩薩不可壞法。遊諸佛剎，聞一切佛所授記法，轉一切法輪，一切修多羅法雲以大法光明教化眾生，受持諸佛自在神力。善男子！乃往古世，過須彌山微塵等劫，有劫名莊嚴，世界名月幢，佛號善眼。於彼佛所得此法門，修習長養淨此法門，於其中間常遇不可說不可說佛剎微塵等佛，彼諸如來往詣道場，自在神力皆悉奉覲，於此佛所修集善根。善男子！我唯知此法門，諸大菩薩常能隨侍一切諸佛，悉聞受持彼諸佛法，深入諸佛祕密教法，於念念中出淨法身等一切佛、一切佛影藏，出一切佛法所行無壞，我當云何能知、能說彼功德行？善男子！此閻浮提有城，名曰迦毘羅婆；彼有夜天，名婆娑婆陀。汝詣彼問云何菩薩學菩薩行、修菩薩道。」時，善財童子頭面敬禮安住地神，遶無數匝，辭詣彼城。<p>爾時，善財童子正念思惟安住天教菩薩不可壞藏法門，修諸三昧，明諸三昧，觀察菩薩諸法律儀，菩薩自在遊戲神通，觀察菩薩一切淨法，深入菩薩甚深智慧，究竟菩薩無壞法門，隨順菩薩無壞法門，深入菩薩諸法門海。漸漸遊行至於彼城，從東門入，中城而住。爾時，善財日沒未久，隨順一切菩薩所教，一心欲見婆娑婆陀夜天，於善知識發如來想，普眼境界顯現，諸方智慧悉至，一切境界清淨，法眼普見一切諸法界海。大智慧眼觀察十方，見彼夜天於彼城上虛空中住；處寶樓閣香蓮華座，身如真金，目髮紺色，端嚴殊妙，見者無厭。身服朱衣，眾寶莊嚴，頂上結髮，猶如梵王。於其身上現一切星宿，及其光明化度無量世界眾生，遠離惡道。於一毛孔皆悉覩見所化眾生，或有生天，或得聲聞、緣覺，修菩薩行，種種方便形色、音聲、諸語言法所說，正教化度眾生。隨所經劫，諸菩薩等教化眾生，悉令修習菩薩諸行，勇猛、精進修諸三昧、諸神力門，菩薩自在神力境界，菩薩所住，菩薩光明，菩薩奮迅，菩薩法門，以化眾生。於一毛孔皆悉見聞。爾時，善財見聞此已，心大歡喜，頭面敬禮彼夜天足，遶無數匝，恭敬合掌，於一面住，白言：「天神！我已先發阿耨多羅三藐三菩提心，信解因善知識得諸佛法，唯願天神開示顯現一切智道，若有菩薩向此道者，得十力地。」<p>爾時，夜天告善財言：「善哉！善哉！善男子！敬善知識，隨順其教。若有菩薩隨其教者，疾得阿耨多羅三藐三菩提。善男子！我已成就菩薩光明，普照諸法，壞散眾生愚癡法門。善男子！我於惡眾生發大慈心，於不善業眾生發大悲心，於修善眾生發歡喜心，於善惡眾生發無二心，於染污眾生發清淨心，於邪道眾生發正道心，於樂不淨眾生發樂淨心，於樂生死眾生發隨順法輪心，於樂聲聞、緣覺眾生發安立一切智道心。善男子！我常如是思惟教化眾生：於夜闇人靜，鬼神、盜賊所遊行時，比丘離威儀時，重雲煙塵昏蔽、日月不見色時，若有眾生在城邑、聚落、山巖、曠野、八方、大海，乃至一切水陸眾生，於此眾生以種種方便，滅其恐怖。若有眾生，遭於海難、雲難、山難、大風洄澓，及以波浪迷惑失道，不見邊岸，遭如是等種種海難，我於爾時或作船形，或作馬王、象王、狗王、阿脩羅王、海神王形，作如是等形，方便度脫眾生海難。為陸地眾生，或作淨月及諸星宿、炬火、電光、諸寶光明、天身光明、菩薩光明，以如是等無量方便，救護眾生。發如是心：『我為一切眾生常作歸依，除滅煩惱。令畏死者，得無畏法；令貧窮者，皆得富樂。』為在山眾生，或作果樹、或作流泉、迦陵頻伽鳥等，出妙音聲；或作山神、或作平地，以如是等無量方便，度脫眾生。發如是心：『令諸眾生免此山難，又令一切越生死山。』為曠野眾生，種種方便令其悅樂，入正見道，除滅飢渴，於如是等無量難中，救眾生已，復作是念：『願令眾生速滅眾苦，究竟一切安隱智道。』見樂著國土眾生受諸苦惱，種種方便滅其樂著，作如是念：『願令眾生除五陰著，住一切佛薩婆若境。』見著聚落眾生受諸苦惱，種種方便而為說法，令其厭離，以法攝之，復作是念：『令一切眾生離六入空聚，超出生死，究竟得入一切智城。』<p>「復次，善男子！若有眾生迷於十方，以東為西，以西為東，乃至以上為下，以下為上，為此眾生，無量方便，斷其迷惑。若欲出者，開示門戶；若失道者，示導正路；若欲度者，示以津濟；無舟檝者，而資給之；不知方域，示其樂土；以如是等無量方便，顯現開道而度脫之。發如是心：『我已照除長夜昏冥，世間眾事無不宣敘。又令眾生永滅癡闇，得清淨眼，離眾生相及諸邪見，常、樂、我、淨。』計著眾生及福伽羅陰界諸入，不了因果，行不善道，殺害眾生，乃至邪見、不孝父母，不供養沙門、婆羅門，遠離正道，行不善業，誹謗正道，欲壞法輪，毀菩薩眾，憎惡大乘，不讚菩提，毀呰賢聖，行惡人法，造五逆業，如是等類諸惡眾生，我以明淨慧光除其愚闇，令發阿耨多羅三藐三菩提心，究竟普賢菩薩所行，開十力道，遠離生死，現一切智城，諸佛境界，諸佛神通，具足諸力，現法持力，安住諸佛平等正法，現一切佛悉同一身。復次，善男子！我見貧、苦、老、病眾生，種種方便而救濟之。復作是念：『以無上法攝彼眾生，滅諸煩惱，令得解脫，離生、老、病、死、憂悲、苦惱、惡道諸難。近善知識，深入法界，離諸惡業，淨佛法身，置無老、病、死，常住法界。』<p>「復次，善男子！我見諸惡眾生，遠離正道，趣於邪徑，著諸倒見，虛妄迷惑，具行不善，身、口、意業種種放逸，依止惡法，於非正覺為正覺想，於正覺所非正覺想。近惡知識，受諸苦惱，我見此已，無量方便除其邪惑，安立正見，令於天人最為殊勝。復作是念：『令諸眾生得出世間無上正道，不復退轉，於一切智滿足普賢菩薩大願，得一切智，而亦不離菩薩諸地，不壞眾生性。』」<p>爾時，夜天欲重宣明此法門義，承佛神力，觀察十方，即為善財以偈頌曰：「我所成妙法，知時諸門地，照除愚癡闇，普觀一切法。無量無數劫，我常修大慈，普覆諸群生，善財應速具。成就大悲海，出生三世佛，除滅一切苦，善財速究竟。佛子心歡喜，遠離世間惡，超出三界苦，受諸賢聖樂。遠離有為惡，聲聞智解脫，滿足如來力，佛子應究竟。我以淨天眼，普觀十方剎，於彼世界中，見佛處道場。相好莊嚴身，無量眾圍遶，放大光明海，普照化眾生。覩諸群生類，死此而生彼，迴流五趣中，常受無量苦。以淨天耳海，普聞十方音，一切語言海，皆悉能受持。一切諸如來，無量微妙聲，所轉淨法輪，悉聞能受持。我以淨鼻根，法海中無礙，能入諸法門，善財應究竟。我成大人相，清淨廣長舌，隨應演妙法，佛子應究竟。清淨妙法身，三世如如等，隨其所應化，一切無不現。我心無所染，清淨如虛空，普攝一切佛，而亦無所著。了知無量剎，群生諸心海，分別一切根，遠離眾虛妄。我以神通力，遍遊無量剎，普覆一切眾，調伏諸眾生。智慧如虛空，無比無盡藏，供養諸如來，饒益一切眾。清淨廣智慧，分別諸法海，除滅眾生惑，佛子應究竟。通達三世法，深入諸佛海，明了一切法，無能測量者。一一微塵中，悉見佛剎海，又覩諸如來，此是普力地。見盧舍那佛，道場成正覺，十方剎微塵，悉轉正法輪。」<p>爾時，善財童子白言：「天神！發阿耨多羅三藐三菩提心，為幾時耶？得此法門其已久如？乃能如是饒益眾生！」<p>答言：「佛子！乃往古世，過如須彌山微塵等劫，有世界名寶德，劫名寂靜。有五百億佛出興於世，時有大城，名蓮華光。有轉輪聖王，名善法度；如聖王法，成就七寶。城東有林，名曰妙德；於此林中有菩提樹，名一切佛自在光明。爾時，一切法雷王佛坐此樹下，成等正覺，放大光明，普照世界。王玉女，寶名法慧月蓮華光。於彼城內有一夜天，名曰淨月，於中夜時出微妙音告此玉女：『汝應當知一切法雷王佛出興于世，稱揚、讚歎彼佛功德，顯現如來自在神力，發阿耨多羅三藐三菩提心，讚歎普賢菩薩一切願行。』時，王玉女供養彼佛及諸菩薩、諸聲聞眾。善男子！爾時，玉女法慧月蓮華光者，豈異人乎？我身是也。<p>「善男子！我於彼佛種善根力於須彌山微塵等劫，不墮地獄、餓鬼、畜生、閻羅王處，不生下賤之家，具足諸根，除滅眾苦。常於天人中勝，不離善知識、諸佛菩薩，不生五濁劫中，於彼諸佛菩薩所，增長善根，於八十須彌山微塵等劫，安隱快樂而未滿足菩薩諸根。<p>「復次，善男子！過此須彌山微塵等劫已，復過一萬劫，有劫名離憂，世界名離垢勝；有須彌寂靜眼如來、應供、等正覺等五百如來出興于世。其佛國土或淨、或穢，彼世界中有一四天下，名曰離垢，城名莊嚴。我於爾時為明勝長者女，名勝慧光，端正殊妙。彼淨月天以本願力生此城中，復作夜天，名清淨眼。時，彼夜天復於中夜來詣我家，顯現妙色，讚歎如來，又勸導我詣彼如來，放大光明在前引導。我於爾時與父母俱，及其眷屬往詣須彌寂靜眼如來所，供養、恭敬，聽佛說法，得菩薩三昧，名曰見佛。教化眾生，明淨慧光，普照三世，得此三昧已，憶念過去須彌山微塵等劫所見諸佛，又聞彼佛所說經法，得光明普照諸法，壞散眾生愚癡法門，放大光明，照十佛剎微塵等世界。見彼剎中，一切如來往詣其所，知彼眾生諸語言法、心根欲性，為彼眾生作善知識，隨其所應，顯現其身。於念念中長養此法門，一身充滿世界微塵等世界，乃至充滿世界海微塵等世界海。悉見彼世界海微塵等世界海中，一切如來往詣其所，彼佛說法我悉聞持，分別了知彼諸如來本事願海，彼諸如來嚴淨佛剎，我亦嚴淨。於彼世界中，隨其所應，示現其身，化度眾生，念念長養於此法門，與法界等。善男子！我唯知此光明普照諸法、壞散眾生愚癡法門。諸大菩薩究竟無量無邊普賢所行深入法界海，建智慧幢，得諸三昧，遊戲神通，大願成滿，守護受持十方世界一切佛法。於念念中悉能嚴淨一切佛剎，滿功德海；於念念中教化一切諸群生海，智慧淨日普照三世一切世界，教化一切眾生離垢淨月，除滅一切眾生熱惱、疑惑、癡闇；於一切有海心無所著，演出清淨圓滿妙音，充滿十方一切法界；於一一微塵中顯現一切自在神力，明淨慧光普照三世，我當云何能知、能說彼功德行？善男子！此閻浮提摩竭提國有一夜天，名甚深妙德離垢光明，汝詣彼問云何菩薩學菩薩行、修菩薩道。」<p>爾時，善財即以偈讚彼夜天曰：「我見清淨身，相好自莊嚴，如文殊師利，亦如寶山王。具足淨法身，三世悉平等，普攝諸群生，其心無所著。放演淨光明，遍照一切趣，於一毛孔中，悉見諸星宿。離垢清淨心，如空滿十方，攝取諸法王，明淨深智慧。一一毛孔中，悉放無量光，十方諸佛所，普雨功德雲。一一毛孔中，出諸變化身，充滿十方界，方便度眾生。本為菩薩時，淨不思議剎，一一毛孔中，皆悉得顯現。若有見聞者，悉獲功德利，專求菩薩道，成就佛菩提。若有見聞者，發大歡喜心，遠離惡道難，除滅諸煩惱。千剎微塵劫，讚歎其功德，諸劫猶可盡，功德無窮已。」<p>時，善財童子頭面敬禮彼夜天足，遶無數匝，眷仰觀察，心無厭足，辭退遊行向摩竭國。<p>爾時，善財童子一心思惟彼夜天神初發道心，圓滿清淨。思惟是已，即得深入諸菩薩藏，出生菩薩諸大願海，淨諸菩薩波羅蜜道，逮得菩薩圓滿諸地，住諸菩薩圓滿行業，窮盡菩薩發趣道海，善能深入一切智海；皆悉救護一切眾生，長養增廣大慈悲雲，於一切剎出生普賢諸大願行。漸漸遊行，至甚深妙德離垢光明夜天所；頭面禮足，遶無數匝，恭敬合掌於一面住，白言：「天神！我已先發阿耨多羅三藐三菩提心，而未知菩薩云何修菩薩行、具足諸地？」<p>答言：「善哉！善哉！童子乃能發阿耨多羅三藐三菩提心，問菩薩行，具足諸地！善男子！菩薩成就十法則能具足菩薩所行。何等為十？一者、得現前三昧，見一切佛。二者、得清淨眼，見一切佛相好嚴身。三者、分別了知一切諸佛，無量無邊功德大海。四者、無量無邊佛光明海，悉能普照一切法界。五者、於一毛孔放一切眾生數等大光明海，隨其所應，度脫眾生。六者、於一一毛孔悉見一切寶光焰海。七者、於念念中出一切佛，變化大海，充滿法界，究竟一切諸佛境界，教化眾生而無障礙。八者、出一切佛妙音聲海，轉三世佛清淨法輪。九者、演說一切修多羅雲，究竟佛音，深入一切諸如來海。十者、現不思議佛自在神力，化度眾生。善男子！若有菩薩具此十法，則滿足菩薩一切諸行。善男子！我已成就菩薩寂滅、定樂、精進法門，悉見三世嚴淨佛剎一切諸佛及眷屬海、無量無邊佛神力海。分別了知佛名號海，轉法輪海，知彼諸佛壽命無量，音聲微妙，法身清淨充滿法界，亦不著如來一切諸相。何以故？如來非過去，除滅世間一切取故；如來非未來，無所起故；如來非現在，無生身故；如來非滅，離語言道故；如來非實，現幻法故；如來非虛妄，饒益一切眾生出興世故；如來去無所至，滅死此生彼故；如來不可壞，法性無壞故；如來一性，離語言道故；如來無性，究竟法性故。善男子！我如是了知一切如來，開發增廣菩薩寂滅、定樂、精進法門，照明莊嚴，深入隨順、平等、堅固境界；分別了知遠離虛妄，發起大悲，攝取眾生，未曾捨離，一心寂定，正受初禪。除滅意業，得寂智力，攝取眾生，歡喜悅樂，入第二禪。捨離生死，寂滅涅槃，觀眾生性，修第三禪。滅一切眾生諸煩惱苦，修第四禪。增長一切智菩提心願，出生菩薩一切三昧海，巧妙方便，究竟菩薩一切法門海，成就菩薩遊戲神通，出生菩薩自在所行，明淨智慧，深入普門法界。善男子！我如是修習菩薩寂滅、定樂、精進法門，種種方便，度脫眾生。在家放逸、貪欲眾生，令修不淨想、不樂想、憂惱想、逼迫想、繫縛想、羅剎想、無常想、苦想、無我想、空想、不自在想、老死想，令彼眾生遠離五欲，常樂正法，信家非家，出家學道，思惟坐禪，為障亂聲，除鬼神怖。若於中夜欲出行時，為開門戶，光明照路，除滅闇冥。讚佛法僧及善知識，又復讚歎近善知識。令諸眾生未生惡法方便不生，已生惡法方便令滅，未生善法方便令生，已生善法方便增廣。行菩薩行，修波羅蜜，滿足大願，出生一切智；習大慈悲欲令眾生得人天樂，除滅妄想，增長善法，順薩婆若。善男子！我唯知此菩薩寂滅、定樂、精進法門。諸大菩薩滿普賢願，具足普賢菩薩所行，究竟得離癡闇法界，具諸善根，成就如來智力光明，於佛境界無所障礙，住生死中，心無所染，薩婆若願具足、成滿，深入一切諸佛剎海，攝取一切諸佛大海，受一切佛妙法雲海，滅一切眾生生死闇海，薩婆若光照生死夜；我當云何能知、能說彼功德行？善男子！去此不遠，如來右面有一夜天，名曰喜目觀察眾生。汝詣彼問云何菩薩學菩薩行、修菩薩道。」<p>爾時，甚深妙德離垢光明夜天欲重宣明此法門義，以偈頌曰：「入於現前定，普見三世佛，離垢清淨眼，分別諸佛海。觀察諸佛身，相好自莊嚴，一念無量力，自在滿法界。盧舍那如來，道場成正覺，一切法界中，轉於淨法輪。最勝知法相，寂滅無有二，妙色相莊嚴，顯現一切眾。佛身難思議，悉滿諸法界，普於十方剎，隨應悉現前。一念放光明，一切剎塵等，無量微妙色，普照諸法界。如來一毛孔，放不思議光，普照諸群生，除滅眾煩惱。如來一毛孔，出無盡化海，充滿諸法界，顯現眾生類。如來一妙音，充滿諸法界，普雨甘露法，令發菩提心。無量劫修行，攝取諸群生，普見諸佛剎，皆悉如電光。如來出世間，普現群萌類，眾生性境界，悉能分別知。一切諸菩薩，所住諸法門，於佛一毛孔，悉能分別知。不遠有夜天，名喜目觀察，汝往詣彼問，云何菩薩行？」<p>時，善財童子頭面敬禮彼夜天足，遶無數匝，眷仰辭退，向喜目觀察眾生夜天。
。
<juan>大方廣佛華嚴經卷第五十二<p>之九<p>入法界品第三十四之九<p>爾時，善財童子專求善知識，念因善知識生諸善法；善知識者，難見難遇；見善知識，滅諸亂想；見善知識，除滅一切諸纏障礙；見善知識，得薩婆若智慧光明；見善知識，深入佛海；見善知識，得正念法雲陀羅尼，受持一切佛淨法輪雲；見善知識，具大悲海，救護眾生；見善知識，智慧明淨，悉能普照諸法界海。<p>時，喜目觀察眾生夜天，以威神力加善財童子，讚善知識，詣善知識，恭敬供養；善知識者，則是菩提；善知識者，則是精進；善知識者，難見難遇；善知識者，是不可壞力。因善知識，遍遊十方，斷生死流，悉能成辨一切大事；莊嚴正道，得普門法門，一切無礙；見善知識，不離本處，遍至十方一切佛所。<p>爾時，善財即時了知，見善知識，成滿無量諸大願海；得一切智，饒益眾生；滅除未來無量劫苦，以大莊嚴而自莊嚴。一一微塵中，修行一切諸法界法；見十方海，知未來劫諸語言法及菩薩行，究竟一切諸菩薩行；於念念中，得一切智，神力自在，諸莊嚴道；等三世佛淨法界流；不離法界境界，而能往詣充滿法界善知識所。<p>爾時，善財往詣喜目觀察眾生夜天，見彼夜天在如來所，於大眾中，處寶蓮華師子之座；正受菩薩普光喜幢法門，一切毛孔，出眾妙雲。其有見者，欣悅無厭，所謂：智慧行雲，饒益眾生，離於諍訟，不著諸法；以平等心，普攝眾生，顯三世菩薩修行布施，悉捨內外難捨之物，十方眾生，皆悉覩見。<p>又於一切毛孔，出眾生數等菩薩變化身雲，充滿法界，現眾生前；顯示正受不動三昧，覺悟眾生不樂三界。遠離世間，滅除生死，現天人中種種成敗；教諸眾生，修不淨觀，除淨想倒；說有為行，無常變易，苦惱之法；令諸眾生，深入佛戒，未曾暫離，受持諸佛清淨禁戒；現無疑戒，及以香戒戒香，普熏一切眾生。<p>又於一切毛孔，出眾生數等妙色身雲，顯示眾生，截諸肢節，皆悉能忍，堪受眾苦；一切訶責惡罵，皆悉忍受。於彼眾生，不生恚心，恭敬讚歎，不生愛心；於一切眾生，不起我慢，顯現諸法自性之忍，顯現無盡菩提心智；除滅一切眾生煩惱，修習忍法，行菩薩行；顯現清淨金剛之身，顯現如來清淨無上色身，隨其所應，教化眾生。<p>又於一切毛孔，出諸趣種種色身雲，勇猛精進，現一切智；勇猛精進，現菩提境界而不退轉；勇猛精進，降伏諸魔；勇猛精進，於生死海，悉能救度一切眾生；勇猛精進，除滅一切惡道諸難；勇猛精進，壞無智山；勇猛精進，恭敬供養一切如來，心無疲倦；勇猛精進，受持守護諸佛法輪；勇猛精進，壞散一切諸障礙山；勇猛精進，嚴淨一切諸如來剎，得諸如來清淨精進，教化度脫一切眾生。<p>又於一切毛孔，出種種色身雲，以諸方便，除滅眾生愁憂苦惱，悉令歡喜；厭惡五欲，讚歎慚愧，調伏諸根，修行無上清淨梵行；身、口、意善，顯現世間一切所欲，皆不可樂；建立眾生，令樂正法，出生正受九次第定；除滅眾生一切煩惱，顯現菩薩諸三昧海，通明自在神力境界；令諸眾生，皆悉歡喜，身心柔軟，滅煩惱熱，得清涼樂，長養正法。<p>又於一切毛孔，出諸趣種種身雲，詣一切剎諸佛師長，善知識所，恭敬供養，心無疲倦。受持一切諸佛法輪；究竟一切佛海；顯現一切法海；顯現一切諸法實相；顯現一切諸三昧門，清淨智慧；分別一切眾生心海，金剛智慧；壞散一切眾生諸邪見山，出生圓滿明淨慧日。於一念中，悉能除滅一切眾生愚癡闇冥，令諸眾生，皆悉歡喜，得薩婆若。<p>又於一切毛孔，出一切眾生數等身雲，現種種色身、不思議身，隨其所應，悉現其前；以無量音，為諸眾生，演說世間功德之藏。世間行業，一切三界，皆不可樂；歎離三界諸惡邪見，遠離邪道，向一切智，超出聲聞、緣覺之地。於有為無為，心無所著；背捨生死，正向涅槃；而亦不捨諸趣往來，不捨發菩提心，成等正覺，教化眾生，得一切智。<p>又於一一毛孔，出一切佛剎微塵等變化身雲，普現一切諸眾生前，修普賢行，滿普賢願，讚歎究竟一切大願。於念念中，嚴淨一切諸世界海；於念念中，恭敬供養一切諸佛；於念念中，悉能受持一切法海；於念念中，一一微塵中，出生一切世界海、微塵等法界方便海，住持一切剎、一切劫，淨一切智道，未曾休息；於念念中，悉入一切諸如來力，究竟三世方便海。於一切剎，現自在力，令一切眾生，修菩薩行，成滿大願，得一切智。<p>又於一一毛孔，出一切眾生心等身雲，悉現一切諸眾生前，顯現無量一切智力，不可窮盡，無能壞者；修不退轉菩薩諸行，於生死法，心無所染，降伏眾魔，滅煩惱力，壞散一切障礙山力，具大悲力。於一切劫，修菩薩行，心無疲倦，震動一切諸佛世界，令眾生喜，轉淨法輪，建立法幢，制諸外道；修菩薩行力波羅蜜，得一切智。<p>又於一一毛孔，出一切眾生心等種種色身雲，充滿無量諸眾生界，隨其所應，現菩薩行；智力精進，度眾生海，分別了知一切眾生心心所行海、一切眾生諸根海、一切眾生行海；教化眾生，未曾失時，明淨智慧，究竟法性。於念念中，明淨智慧，充滿法界，了知一切世界成敗，及其莊嚴自在神力；詣諸佛所，恭敬供養，守護受持正法輪雲。如是顯現智波羅蜜，悉令眾生，皆大歡喜，熙怡悅樂，身心柔軟；除滅熱惱，遠離憂慼，棄捨眾惡，調伏諸根，心得解脫，於一切智，得不退轉。如顯現諸波羅蜜，化度眾生；顯現菩薩一切功德，化度眾生，亦復如是。<p>又於一切毛孔，顯現喜目觀察眾生夜天，從初發心所為功德，求善知識，往詣諸佛，恭敬供養，修習善根。行檀波羅蜜，難捨能施；行尸波羅蜜，棄捐天下宮殿眷屬，出家學道，淨修禁戒；行羼提波羅蜜，一切眾生，悉加惡言，無量逼切，皆悉能忍；行毘梨耶波羅蜜，修諸苦行，專求菩提，其心堅固而不退轉；行禪波羅蜜，諸方便道，滿足清淨禪波羅蜜，於諸三昧而得自在，究竟一切諸三昧海，相續次第，未曾斷絕；行般若波羅蜜，清淨菩薩圓滿智慧，出明淨慧日無盡慧藏，究竟智海；行方便波羅蜜，出生一切諸方便身、方便功德、方便清淨、方便本事；行願波羅蜜，出生一切諸願淨身，成滿諸願，隨應行願，及願波羅蜜本事；行力波羅蜜、力波羅蜜因緣功德、力波羅蜜方便海，分別演說力波羅蜜本事；行智波羅蜜、智波羅蜜出生、智波羅蜜淨身、智波羅蜜說、智波羅蜜境界、智波羅蜜所攝、智波羅蜜光明、智波羅蜜本事、智波羅蜜分別行、智波羅蜜深入、智波羅蜜攝取諸法；隨順知法、知業、知剎、知劫、知三世、知佛出世、知佛智、知菩薩、知菩薩智、知菩薩住、知菩薩功德、知菩薩迴向、知諸大願、知轉法輪、知分別法、知入法海、知方便海、知法旋流、知諸法趣；如是等一切智波羅蜜，於一切毛孔，皆悉顯現，化度眾生。<p>又於一切毛孔，出無量身雲，所謂：阿迦尼吒天身雲、淨居天身雲、善現天身雲、不熱天身雲、果實天身雲、遍淨天身雲、無量淨天身雲、少淨天身雲、淨果天身雲、無量淨果天身雲、少淨果天身雲、光音天身雲、無量光音天身雲、少光音天身雲、大梵天身雲、梵輔天身雲、梵身天身雲；他化自在天王，及他化自在天子、天女身雲；化自在天王，及化自在天子、天女身雲；兜率天王，及兜率天子、天女身雲；夜摩天王，及夜摩天子、天女身雲；三十三天王，及三十三天天子、天女身雲；提頭賴吒天王，及一切乾闥婆男女身雲；毘樓勒叉天王，及一切鳩槃荼男女身雲；毘樓博叉天王，及一切龍男女身雲；毘沙門天王，及一切夜叉男女身雲；緊那羅王，及一切緊那羅男女身雲；摩睺羅伽王，及一切摩睺羅伽男女身雲；迦樓羅王，及一切迦樓羅男女身雲；阿脩羅王，及一切阿脩羅男女身雲；閻羅王，及一切閻羅王男女身雲；人王身雲；男子、女人、童男、童女身雲；出如是等一切諸趣身雲。聲聞、緣覺、仙人身雲；地水火風神、海神、河神、山神、林神、樹神、穀神、味神、藥草神、園觀神、城郭神、道場神、夜神、晝神、虛空神、方神、道路神、身形神、金剛力士神，出如是等一切身雲，充滿十方一切世界法界。<p>為一切眾生，現喜目觀察眾生夜天，從初發心所行功德，積集無量諸波羅蜜，次第受生，死此生彼，及其名號，近善知識，值遇諸佛，聞持正法，行菩薩行，得諸三昧，次第覩見一切佛剎，及諸如來次第諸劫；得淨智慧，深入法界，觀察眾生，知眾生海，死此生彼。得淨天耳，次第悉聞一切音聲；知他心智，次第了知眾生心念；無依神足，次第自在充滿十方；得諸菩薩次第法門，究竟菩薩諸法門海、菩薩自在、菩薩精進、菩薩得證正趣，離生眾生想、菩薩想、菩薩勝妙清淨功德。如是等類一切功德，彼化身雲悉為眾生，以諸音聲分別解說，開示顯現；所謂：風輪音聲、水輪音聲、火焰音聲、大海音聲、大地震動音聲、山王相擊音聲、天城震動音聲、天寶音聲、諸天音聲，龍王音聲，夜叉王、乾闥婆王、阿脩羅王、迦樓羅王、緊那羅王、摩睺羅伽王等音聲，人王音聲、梵王音聲、天女歌頌音聲、天樂音聲、摩尼寶王音聲、如來音聲、菩薩音聲、如來化身音聲；以如是等種種音聲，為諸眾生，分別演說喜目觀察眾生夜天，從初發心一切功德。<p>彼一一身雲，說此法時，念念中，於一一方，嚴淨不可說不可說諸佛世界，無量無邊眾生滅惡道苦，無量無邊眾生成就天樂，無量無邊眾生度生死海，無量無邊眾生安立聲聞、辟支佛地，無量無邊眾生得菩薩不可思議喜幢自在法門，於念念中，無量無邊眾生住如來地。<p>爾時，善財童子皆得見聞，如上一切諸奇特事，正念思惟，觀察分別，深入定智，安住平等。何以故？與彼夜天，先同行故，佛護念故，成就不可思議諸善根故，具足菩薩根故，生佛家故，得善知識力故，一切諸佛神力持故，盧舍那佛本願力故，善根熟故，堪受普賢菩薩行故。<p>爾時，善財得菩薩歡喜淨光明海，得十方一切諸如來力，得彼夜天離垢喜幢法門，即恭敬合掌，以偈讚歎彼夜天曰：「無量無數劫，深學最勝法，隨應所受化，顯現妙色身。了知諸群生，愚癡顛倒惑，種種身方便，度脫眾生類。清淨妙法身，除滅煩惱熱，非二現有二，為化眾生故。陰入及諸界，皆悉無所著，具行及色身，度脫一切眾。不著內外法，越度生死海，明淨智慧光，普照於一切。喜目天無著，除滅眾虛妄，眾生樂著世，為現佛法力。無礙三昧力，一一毛孔中，出諸化身雲，供養十方佛。念念中出生，諸佛方便力，攝取諸眾生，究竟一切法。觀察諸有海，業行莊嚴身，演說無礙法，令眾清淨故。相好自莊嚴，猶若普賢身，隨應受化者，顯現無量身。」<p>爾時，善財童子偈讚歎已，白言：「天神！發阿耨多羅三藐三菩提心，為幾時耶？得此法門，其已久如？」<p>爾時，夜天以偈答言：「憶念過去世，無量剎塵劫，爾時有一劫，名曰寂靜音。有都名香水，其王名智慧，十二億百千，那由四天下。彼聖轉輪王，清淨妙色身，三十二相具，八十好莊嚴。妙身清淨藏，閻浮檀金色，光明照一切，詳步遊虛空。彼王有千子，勇猛身端正，大臣有一億，智慧悉賢明。采女有十億，端嚴如天后，大慈心柔軟，瞻奉給侍王。彼聖轉輪王，常以正法治，統領諸山地，一切四天下。我時為寶女，具足淨梵音，身出金色光，周照四萬里。日光既已沒，中夜閑寂然，我當於爾時，神瑞降善夢。見佛出世間，號曰功德海，顯現自在力，充滿十方界。放大光明海，一切剎塵等，無量自在身，充滿於十方。大地六種動，自然出妙音，如來興出世，天人悉歡喜。一切毛孔中，出佛化身海，充滿十方界，隨應而說法。我夢見如是，如來自在力，聞說深妙法，其心大歡喜。一萬夜天神，充滿虛空中，讚歎彼如來，聞已即覺悟。彼天告我言：『賢慧女速起，佛已興汝國，劫海難值遇。』聞此音歡喜，即見明淨光，觀察從何來，道場樹王所。時見如來身，猶若寶山王，一切毛孔中，放大光明海。見佛自在力，其心大歡喜，即發弘誓願，令我獲此德。我時覺大王，普及諸眷屬，見彼佛光明，歡喜心無量。我時與彼王，無量那由他，眷屬四種兵，往詣如來所。我於二萬歲，供養彼如來，七寶四天下，一切悉奉施。時彼如來說，功德普雲經，大願海莊嚴，隨應度眾生。我發如是願，來世作夜天，諸有放逸者，悉令遠離之。爾時我初發，無上菩提心，生死有為中，未曾有忘失。從是後供養，十億那由佛，生死海受樂，饒益諸群生。初佛功德海，第二功德燈，第三寶幢佛，第四虛空智，第五蓮華藏，六無礙音月，第七法月王，八圓滿智燈，第九寶焰佛，無上天人尊，第十化音聲，我已悉供養，如是等諸佛，十億那由他，猶未得慧眼，究竟生死海，次第復有劫，名曰天妙勝，世界名寶光，五百佛興世，初佛圓滿月，第二明淨日，第三光明佛，四須彌山王，第五華焰海，第六智慧海，第七然燈佛，第八天德藏，九光明王幢，第十普智王，如是等諸佛，我已悉供養，未離樂五陰，非樂生樂想，次第復有劫，名莊嚴梵音，爾時有世界，名蓮華燈雲，彼有無量佛，及其大眷屬，我已悉供養，聞受持正法。初佛寶須彌，第二功德海，法界須彌幢，第四法須彌，第五法幢佛，第六法地佛，第七法力佛，第八虛空慧，第九光焰山，第十照明山，如是等諸佛，我已悉供養，猶未了真實，究竟諸法海。次第復有劫，名曰歡喜德，爾時有世界，名曰功德幢，彼劫有八十，那由他諸佛，無量供養具，奉彼諸最勝。初乾闥婆王，二壽命樹王，三功德須彌，第四寶眼佛，第五盧舍那，六光明莊嚴，第七法勝佛，第八明淨德，第九世間主，十一切法王，如是等諸佛，我已悉供養，猶未得妙智，深入法界海。次第復有劫，名曰寂靜慧，爾時有世界，名普光明雲，有千佛興世，無量德莊嚴，除滅煩惱垢，一切眾清淨。初佛號無諍，第二無礙力，三法界光明，四一切燈王，五婆樓那天，第六眾生歸，七忍圓滿燈，八法具足燈，九光明嚴海，第十光明王，如是等諸佛，我已悉供養，猶未解真法，遊行一切剎。次第復有劫。名曰香燈雲，爾時有世界，名曰清淨起，一億佛興世，嚴淨一切劫，彼佛所說法，我悉聞受持。初佛無量稱，第二法海佛，第三勇猛王，四功德法王，第五勝法雲，第六天冠佛，第七智焰佛，第八虛空音，第九等勝起，第十妙德光，供彼諸佛已，成就八正道。次第復有劫，名明淨堅固，爾時有世界，名曰寶幢王，五百佛興世，彼諸如來等，我已悉供養，求無礙法門。初佛圓滿德，第二寂靜音，第三功德海，第四日王佛，第五功德王，第六須彌相，第七法王佛，第八功德王，第九須彌山，第十光明王，如是等諸佛，我已悉供養，我皆悉嚴淨，一切最勝道，猶未得具足，究竟深法忍。次第復有劫，名曰為勝主，爾時有世界，名寂靜音聲，八十那由他，諸佛興出世，我已悉供養，於彼修正道。初佛號華聚，第二海藏佛，第三功德起，第四天周羅，第五摩尼藏，第六金山佛，第七寶聚佛，第八寂靜幢，第九法幢佛，第十智王佛，如是等諸佛，我已悉供養。次第復有劫，名曰千功德，爾時有世界，名善化幢燈，六億那由他，諸佛興出世，我已悉供養，彼一切如來。初佛寂靜幢，第二智慧幢，第三百燈佛，四功德雲王，寂靜光明王，第六明淨日，第七法燈佛，第八光焰佛，九天功德藏，第十智慧燈，如是等諸佛，我已悉供養，未得無生忍，究竟諸法海。次第復有劫，名無著莊嚴，爾時有世界，名無量勝光，時有三十六，那由他佛出，如是等諸佛，我已悉供養。初功德須彌，第二虛空心，第三莊嚴智，第四莊嚴藏，五法音聲海，六持法音聲，第七化音聲，第八功德海，九功德海燈，第十功德幢，彼諸如來等，我皆悉值遇。功德幢如來，出興於世時，我為功德天，供養彼最勝。時佛為我說，莊嚴大願海，陀羅尼念力，皆悉能受持。我得明淨眼，三昧陀羅尼，於一一念中，悉見最勝海。出生大悲藏，深入方便雲，心淨如虛空，悉得諸佛力。觀察諸眾生，常樂我淨倒，愚癡闇所覆，煩惱起虛妄。邪見貪欲等，無量諸惡業，一切諸趣中，具受不善報，一切諸趣中，種種業受身，生老病死患，無量苦逼迫。我發無上心，安樂彼眾生，令至諸佛所，成滿如來力。滿足大願雲，常見一切佛，修習於正道，具足諸功德。一向廣專求，無量功德雲，法門波羅蜜，充滿諸法界。佛子我爾時，即得普賢行，分別深法界，攝取一切法。成滿一切地，三世方便海，修習無礙行，一念具佛智。<p>「善男子！爾時，智慧轉輪王者，豈異人乎？文殊師利童子是也；紹繼轉輪王姓，諸如來種，使不斷絕。時，王賢慧寶女者，我身是也，爾時，夜天覺悟我者，普賢菩薩所變化也。我於爾時，初發阿耨多羅三藐三菩提心，發道心已，於佛剎微塵等劫，不墮惡道，常生天人，覩見諸佛，乃至功德幢佛所，得此普光喜幢法門，得此法門已，饒益化度無量眾生。<p>「善男子！我唯知此法門，諸大菩薩於念念中，普詣一切諸如來所，具足成就精進大海；於念念中，滿足一切諸大願海；於念念中，出生一切未來劫，菩薩諸行；於一一菩薩行中，出生一切佛剎微塵等身，彼一一身，充滿一切諸法界海；於一一法界中，顯現一切佛剎，隨其所應，現菩薩行；於一一佛剎中，究竟一切佛剎微塵等諸佛海；於一一佛所，究竟一切法界等，如來自在神力，一一如來所，分別過去諸劫，行菩薩行；一一如來所，守護受持一切法輪，究竟三世如來諸方便海。我當云何能知、能說彼功德行？善男子！此佛眾中，有一夜天，名曰妙德救護眾生，汝詣彼問云何菩薩學菩薩行，具菩薩行，淨菩薩行。」<p>時，善財童子頭面敬禮喜目觀察眾生夜天足，辭退而行。<p>爾時，善財童子正念思惟普光喜幢法門，分別深入，開發顯現。隨順善知識教，一向專求見善知識，身心諸根，普遊方面；求善知識，思念善知識道，勇猛精進，乃得值遇；同善知識一切善根，具足成就深妙方便；因善知識，出生長養一切善根，發諸大願，於一切劫，不離善知識，往詣妙德救護眾生夜天所。<p>爾時，夜天為善財童子顯現菩薩教化一切世間法門境界，相好嚴身，眉間白毫相中，放大光明，名曰普慧焰燈淨幢，無量光明，以為眷屬，普照一切世界；照已，入善財頂，充滿其身。<p>爾時，善財即得菩薩離垢圓滿三昧。得此三昧已，於一切地、水、火、風微塵，眾寶微塵、香微塵、金剛微塵、摩尼微塵、碎末微塵、一切莊嚴具微塵、一切境界微塵，如是等一一微塵中，悉見佛剎微塵等世界成敗。風輪、水輪、金剛輪、地輪，種種莊嚴，眾山圍遶、無量大海，諸天宮殿，諸雜寶樹，種種莊嚴；諸龍宮殿，夜叉、乾闥婆、阿脩羅、迦樓羅、緊那羅、摩睺羅伽、人、非人等，城郭宮殿，地獄餓鬼，畜生閻羅王處，悉見五道眾生，死此生彼。分別了知彼諸世界：或有世界淨，或有世界不淨，或有世界趣淨，或有世界趣不淨，或有世界淨不淨，或有世界不淨淨，或有世界一向淨，或有世界其形平正，或有世界其形如伏，或有世界其形四方；如是等一切世界，一切趣中，見彼夜天，於一切時，普現一切諸眾生前，隨其所應而度脫之。<p>為地獄眾生，滅諸楚毒；為諸畜生，滅惱害畏；為餓鬼眾生，除飢渴苦；為諸龍等，滅一切畏；為欲界眾生，除欲界苦，為諸人類，除闇冥畏、不活畏、惡名畏、大眾畏、惡道畏、死畏、失善根畏、失菩提心畏、近惡知識畏、失善知識畏、聲聞緣覺地畏、生死畏、不同意畏、非時受生畏、生惡人家畏、行惡業畏、業障畏、煩惱障畏、報障畏、諸貪著畏、諸繫縛畏，滅如是等一切怖畏。<p>又復教化四生眾生，所謂：卵生、胎生、濕生、化生、有色、無色、有想、無想、非有想、非無想眾生，常現其前而教化之。滿大願力故，菩薩三昧力故，諸通明力故，出生普賢菩薩行力故，出生長養大悲海故，無礙大慈覆一切眾生故，安樂一切眾生故，攝取一切眾生故，深入菩薩自在境界法門故，普現一切諸佛剎中為嚴淨故，在一切法中智慧覺悟故，在一切佛所恭敬供養故，在一切佛法中守護正法故，在一切眾生心海中度脫眾生故，在一切眾生諸根中調伏諸根故，在一切眾生欲海中為除障礙得清淨故，在一切眾生愚癡闇中出生一切智光明故。<p>爾時，善財見彼夜天自在神力，不可思議菩薩境界，一切世界，教化眾生，成就菩薩一切法門自在神力，歡喜無量，頭面禮足，恭敬合掌，於一面住，一心觀察。爾時，夜天即捨相好妙莊嚴身，現夜天形，而不捨離自在神力。爾時，善財以偈頌曰：「善財合掌住，諦觀無厭足，見無量神力，其心大歡喜。我見尊妙身，相好自莊嚴，清淨如虛空，一切莫能壞。所放殊勝光，無量剎塵等，種種微妙色，普照於十方。一一毛孔放，眾生等光明，一一光明端，出生寶蓮華。從華出化身，除滅眾生苦，放諸香光明，普熏十方界。雨無量華雲，供養諸最勝，放無量寶光，一一如須彌。普照一切眾，除滅愚癡闇，口放淨光明，猶如無量日。普照盧舍那，無量之境界，眼放淨光明，猶如無量月。普照群生類，除滅愚癡曀，妙相等眾生，出生化身海。充滿諸法界，度脫三有海，清淨微妙身，一切無不見。遠離水火賊，王等一切難，喜目觀察天，教我詣尊所。見尊白毫相，演出明淨光，普照十方海，除滅一切闇。顯現自在力，從我頂上入，光明入身已，舉體柔軟樂，即得離垢定，普見十方佛。悉能分別知，一切諸微塵，一一微塵中，普見十方剎，或有淨世界，或有不淨剎，不淨世界中，眾生受諸苦。不淨世界中，眾生受苦故，示現三乘像，而往救度之。清淨佛國土，無量寶莊嚴，諸佛大菩薩，常樂於中住。一一微塵中，普見淨剎海，盧舍那積劫，令彼土清淨。一切佛剎中，現坐菩提樹，得成最正覺，而轉淨法輪。我見妙德天，詣彼嚴淨剎，一切如來所，恭敬而供養。」<p>爾時，善財偈讚歎已，白言：「天神！甚奇！甚特！此菩薩法門，最為甚深；此法門者，名為何等？得此法門，其已久如？本修何行而致之乎？」<p>「善男子！此處甚深，一切人天、聲聞、緣覺，所不能知，何以故？滿普賢菩薩行者境界；大悲菩薩藏境界；救護一切眾生菩薩境界；除滅一切惡道諸難菩薩境界；一切佛剎中，守護一切佛法，令不斷絕菩薩境界；一切劫中，修菩薩行，滿大願海菩薩境界；具足成就明淨慧光，滅一切眾生愚癡闇障，普照一切菩薩境界；於一念中，明淨智慧，普照三世諸方便海菩薩境界。<p>「善男子！諦聽！諦聽！我當承佛神力，為汝解說。佛子！乃往古世，過世界微塵等劫，有劫名離垢圓滿，世界名明淨妙德幢；有須彌山微塵等如來，出現於世。其佛世界，七寶合成，眾寶莊嚴；其土圓滿，離垢清淨，寶網羅覆，金剛圍山周匝圍遶。有十萬億那由他四域天下：或有天下清淨，眾生亦淨；或有天下不淨，眾生不淨；或有天下淨不淨雜，眾生亦雜；或有天下清淨，一切眾生，善根具足，無諸疾患；或有天下嚴淨殊勝，但諸菩薩。彼世界東際，近金剛山，有四天下，名華燈幢；妙寶樓閣，臺觀宮殿，上味飲食，自然具足。瞻蔔華樹，普覆一切；種種香樹，出妙香雲；諸寶鬘樹，普雨鬘雲，諸雜華樹，雨不思議眾妙華雲；諸末香樹，雨末香雲；諸香王樹，雨妙香雲；摩尼寶樹，雨種種寶；諸音樂樹，微風吹動，出和雅音，充滿虛空；日月明淨，妙寶光明，普照一切。彼四天下，有百萬億那由他諸王京都。一一王都，有千渠水，微流迴映，眾華普被，自然演出天音樂聲；岸植寶樹，行列莊嚴，眾寶為地。一一水間，有十億千城；彼一一城，有十億百千那由他聚落圍遶；彼一一城及一一聚落，各有無量億那由他妙寶樓閣而莊嚴之。彼閻浮提，有一王都，名寶華燈；安隱豐樂，人民熾盛，此諸眾生，具足修行十善業道。<p>「時，彼城中有轉輪王，名曰明淨寶藏妙德；為大法王，治以正法，從蓮華生，具三十二大人之相，七寶成就。王有千子，端正勇猛，有十億大臣，王有寶女，名妙德成滿，端嚴姝妙，目髮紺色，身如天金。梵音清淨，身出光明，照千由旬。彼有一女，名妙德眼，一切諸行，皆悉具足，端正殊特，觀者無厭，有十億百千那由他諸采女眾，皆與聖王同善根行，身真金色，一切毛孔，皆出妙香，眾寶莊嚴，超逾天女。<p>「爾時，眾生壽命無量，或有不定，或有中夭，形色不同，長短名號，音聲善根，精進方便，亦悉不同，有好有醜，有讚有毀。爾時，有人謂一人言：『我色端嚴，汝形鄙陋。』共相陵毀，作惡業已，壽命色力，所受快樂，皆悉損減。<p>「時，彼城北有道場樹，名普光明；妙法音幢，眾寶為根，無能壞者，莖節枝葉，眾寶合成，皆悉齊等，出眾寶雲，普覆一切，放眾寶光，普照十方，演妙音聲，宣揚如來自在神力。於其樹前，有香水池，名寶華光明真法音雲；眾寶為岸，有十億百千那由他寶樹圍遶。彼一一樹，如菩提樹、寶瓔珞樹，周匝垂下，清淨妙寶，以為莊嚴；眾寶樓閣，無量無數，周遍道場。<p>「彼香池中，有一蓮華，名三世一切佛莊嚴境界雲。最初妙德幢佛，於彼華上，成等正覺，化眾生故，放大光明，名曰萬歲；眾生見者，知後萬歲，佛當出世。<p>「次後放光，名一切眾生離垢歡喜燈；眾生見者，知九千歲，佛當出世。次後放光，名離垢燈妙德藏；眾生見者，悉覩妙色，知八千歲，佛當出世。次後放光，名一切眾生業報音聲；眾生見者，分別了知自己業報，知七千歲，佛當出世。次後放光，名起一切善根音聲；若有眾生，諸根不具，觸斯光明，皆悉具足，知六千歲，佛當出世。次後放光，名曰顯現不可思議諸佛境界音聲；眾生見者，悉發明淨自在之心，知五千歲，佛當出世。次後放光，名曰嚴淨一切佛剎；眾生見者，見一切如來嚴淨佛剎，知四千歲，佛當出世。次後放光，名一切佛不可壞境界明淨燈；眾生見者，知佛自在，無所不至，知三千歲，佛當出世。次後放光，名普照三世一切諸佛本事音聲；眾生見者，知一切如來過去本事，無量大海，知二千歲，佛當出世。次後放光，名離癡曀智如來淨燈；眾生見者，得平等淨眼，普見一切嚴淨佛剎、一切如來、一切眾生，知一千歲，佛當出世。次後放光，名一切眾生見諸如來長養善根；眾生見者，知後七日，佛當出世。次後放光，名一切眾生歡喜音聲；眾生見者，一心歡喜，欲見如來。<p>「佛子！彼佛於一萬歲中，放如是等無量光明教化眾生，滿七日已，佛神力故，一切世界，六種震動。爾時，眾生於念念中，見一切佛剎，皆悉清淨，眾寶莊嚴。<p>「時，彼世界眾生，悉詣道場；一切金剛圍山須彌山王、一切諸山、一切變化、一切音聲、一切大地、一切城邑垣牆宮殿；如是等一切諸物，出微妙音，歌頌讚佛。又出一切香雲、一切寶光明雲、一切寶形像雲、一切寶衣雲、一切華雲、一切末香雲、一切寶莊嚴雲、一切如來圓滿光雲、一切如來大願聲雲、一切如來妙音聲雲、一切如來諸相好雲、顯現不可思議如來瑞應相雲；出如是等一切妙雲，供養如來。<p>「時，彼三世一切佛莊嚴境界雲，蓮華周匝，出生十佛世界微塵等眾寶蓮華；彼一一蓮華鬚上，有寶蓮華藏師子之座；彼師子座上，有十佛世界微塵等菩薩摩訶薩。<p>「爾時，妙德幢佛於一切世界，隨其所應，轉淨法輪；令無量眾生，離惡道苦；無量眾生，生人天中；立無量眾生，於聲聞、緣覺之地；立無量眾生，於勇猛精進菩薩之行；立無量眾生，於離垢幢精進菩薩之行；立無量眾生，於法光明菩薩之行；立無量眾生，於清淨根菩薩之行；立無量眾生，於平等諸力菩薩之行；立無量眾生，於一向專求入正法城菩薩之行；立無量眾生，於至一切處，不可破壞神力自在菩薩之行；立無量眾生，於一切方便菩薩之行；立無量眾生，出生菩薩三昧，安住菩提；立無量眾生，修一切淨行，安住菩提；立無量眾生，發菩提心；立無量眾生，住菩薩道；立無量眾生，清淨諸波羅蜜；立無量眾生，於菩薩初地；乃至立無量眾生，於菩薩十地；立無量眾生，於菩薩大願殊勝之行；立無量眾生，於普賢菩薩清淨願行。何以故？如來轉不可思議自在法輪故；於念念中，隨其所應，以種種身、種種方便、種種說法，度脫無量眾生。<p>「爾時，普賢菩薩知寶華燈城王都眾生，自恃色貌，陵蔑他人；化現妙身，端嚴殊特，往詣彼城，放大光明，普照一切。時，彼聖王身之光明、諸寶光明、寶女光明、寶樹光明、日月星宿光明、皆悉映蔽，猶如聚墨；在真金山，普賢菩薩身色光明，映蔽眾光，亦復如是。<p>「爾時，眾生各作是念：『今此光明，悉蔽我等，不復顯現；為是梵天諸天光耶？』
。
<juan>大方廣佛華嚴經卷第五十三<p>之十<p>入法界品第三十四之十<p>「爾時，普賢菩薩在彼聖王寶宮殿上，於虛空中而告之言：『大王！當知佛興於世，今在普光明妙法音幢菩提樹下。』時，彼眾生見普賢菩薩相好嚴身，無量光明，聞妙音聲，歡喜無量，發如是願：『令我等所作善根，得此妙身，相好莊嚴，威儀無異，神力自在；除滅一切眾生愚闇，覺悟一切；佛興于世，趣趣受生，願常不離此善知識。』<p>「時，彼聖王與其寶女，及諸眷屬、千子、大臣，并四種兵，上昇虛空，放大光明，照四天下，普為眾生，以偈頌曰：「『如來出世間，普救諸群生，汝等應速起，往詣導師所。無量無數劫，或有佛興世，演說深妙法，饒益一切眾。普見諸群生，愚癡顛倒惑，流轉生死苦，於彼起大悲。無量無數劫，修習菩薩行，為化眾生故，發起無上悲。頭目手足等，難捨悉能施，無量無數劫，專求佛菩提。無量無邊劫，如來難值遇，其有見聞者，一切悉不虛。如來在道場，處佛正法座，降伏一切魔，得成最正覺。觀察如來身，放演無量光，種種微妙色，除滅一切闇。一一毛孔中，放光不思議，除滅愚癡曀，令眾悉歡喜。各辨眾供具，發大精進心，咸詣如來所，恭敬設供養。』<p>「爾時，轉輪聖王讚歎佛已，以轉輪王功德善根，興十種雲，普覆虛空，往詣道場，供養如來；所謂：一切寶雲、一切華雲、一切衣雲、一切寶衣雲、一切寶網金鈴雲、一切堅固香雲、一切如意珠雲、一切妙寶幢雲、一切寶宮殿雲、一切莊嚴雲，普覆一切莊嚴虛空，供養如來，往詣佛所；頭面禮足，遶無數匝，退坐普照寶藏之座。<p>「爾時，妙德眼女即解身上諸莊嚴具，奉散如來。時，莊嚴具於虛空中，變成寶蓋，眾寶莊嚴，悉與一切諸宮殿等，端嚴齊整，十寶莊嚴，金剛圍山周匝圍遶；其形猶如明淨樓閣，眾寶莊嚴，無量龍王悉共執持，寶樹圍遶，妙香普熏。於其蓋中，有菩提樹，枝葉榮茂，普覆法界，以無量莊嚴而莊嚴之。見盧舍那佛坐此樹下，與不可說佛剎微塵等大菩薩俱，皆悉具足普賢菩薩一切所行，住菩薩住，無能壞者。又見一切世界諸王，圍遶如來；又見彼佛神力自在；又見一切諸劫次第，世界成敗；又見一切諸佛次第出世；又見普賢菩薩在一切佛所，恭敬供養，教化眾生；又見彼一一世界中，悉有佛剎微塵等世界，種種安住、種種莊嚴、種種清淨、種種劫、種種如來出興于世、種種三世、種種國土、種種法界、種種諸道、種種入法界、種種虛空、種種道場、種種佛光、種種諸佛莊嚴師子之座、種種如來眷屬、種種如來方便、種種轉法輪、種種如來妙音說、種種音聲海說、種種修多羅雲。時，彼女人見聞如是，歡喜無量。<p>「爾時，妙德幢佛於大眾中，說修多羅，名一切如來法輪妙音，十佛世界微塵等修多羅，以為眷屬。時，彼女人聞此經已，即得一萬三昧，身心柔軟，如初受胎，又如眾生初受勝業果報，又如初生堅固吉樹。所謂：見現在一切諸佛三昧、普照一切佛剎三昧、深入三世三昧、一切如來妙音轉法輪三昧、知一切佛願海三昧、滅一切眾生生死苦惱三昧、滅一切眾生癡闇滿足莊嚴大願三昧、滅一切眾生諸苦三昧、令一切眾生具足快樂三昧、教化一切眾生心無疲倦三昧、一切菩薩無礙幢三昧、菩薩降神母胎莊嚴三昧。得如是等一萬三昧，復得淨三昧心、不動心、歡喜心、正希望心、廣大心、順善知識教心、甚深薩婆若心、隨順方便海心、一切無著心、捨離一切世間境界心、究竟如來境界心、普照一切色海心、滅瞋恚心、愛念心、平等心、無疲倦心、不退轉心、離懈怠心、觀一切法寂靜心、隨順一切法海心、隨順分別一切法心、分別一切眾生海心、救護一切眾生心、普照一切世界心、滿一切佛大願海心、壞散一切障礙山心、積集無量功德山心、向佛十力心、普照一切菩薩境界心、長養一切菩薩諸功德心、充滿一切十方海心、發平等心、成滿佛剎微塵等諸願海心、願淨一切如來剎心。如是等心，出生十佛世界微塵等法門，所謂：教化一切眾生法門；分別一切法界法門；究竟一切法海法門；於一切世界盡未來劫，出生菩薩行法門；於一切世界盡未來劫，住菩薩行法門；往詣一切佛所法門；值遇一切善知識法門；恭敬供養一切佛法門；於念念中，出生一切智，不斷菩薩行法門；出生如是等十佛世界微塵等法門，出生普賢菩薩願行，專求一切智。時，彼女人得諸如來初發心願。善男子！復於是前過十大劫，有世界名日輪光照，佛號因陀羅妙德幢，此妙德眼女，因普賢菩薩善知識故，造蓮華如來像，眾寶莊嚴，發菩提心。善男子！爾時，明淨寶藏妙德轉輪聖王者，豈異人乎？今彌勒菩薩是也；時，寶女妙德成滿者，今寂靜音夜天是也；妙德眼女者，我身是也。善男子！我以莊嚴具，供養妙德幢如來故，見佛無量自在神力，聞說正法，聞正法已，即得教化一切眾生法門，恭敬供養須彌山微塵等一切如來，聞彼諸佛所說經法，皆悉受持，於一念中，見彼一切佛剎，一切如來及菩薩眾。<p>「善男子！其後有劫，名大光明，世界名種種莊嚴，有五百佛出興于世，我悉恭敬供養。此諸如來，其最初佛，名大悲幢，我為夜天，恭敬供養。次後如來，名金剛那羅延幢，時我為轉輪王，恭敬供養；彼佛為我說修多羅，名起一切如來性，十佛世界微塵等修多羅，以為眷屬。次後如來，名無礙妙德住，時我為轉輪王，恭敬供養；彼佛為我說修多羅，名普照一切眾生諸根，須彌山微塵等修多羅，以為眷屬，悉聞受持。次後如來，名明淨焰妙德山莊嚴，時我為長者，恭敬供養；彼佛為我說修多羅，名普照三世藏，閻浮提微塵等修多羅，以為眷屬，悉聞受持。次後如來，名一切法海起王，時我為阿脩羅，恭敬供養；彼佛為我說經，名分別一切法界，五百修多羅，以為眷屬，悉聞受持。次後如來，名甚深妙法海光，時我為龍女，雨如意摩尼寶雲，恭敬供養；彼佛為我說修多羅，名長養歡喜海，百萬億修多羅，以為眷屬，悉聞受持。次後如來，名寶焰功德山燈，時我為海神，雨眾寶華雲，恭敬供養；彼佛為我說修多羅，名法界方便海，世界微塵等修多羅，以為眷屬，悉聞受持。次後如來，名功德海光圓滿妙德，時我為仙人，在雪山住，與六萬仙人俱，往詣彼佛，雨寶華雲，恭敬供養；彼佛為我說修多羅，名法燈無所著，六萬修多羅，以為眷屬，悉聞受持。次後如來，名明淨妙德藏，時我為地天，名夜平等義，與無量天俱，往詣彼佛，雨一切寶、一切寶藏、一切莊嚴雲，恭敬供養；彼佛為我說修多羅，名起一切如來智藏，無量修多羅，以為眷屬，悉聞受持。佛子！如是五百如來，次第興世，其最後佛，名法界虛空寶山妙德燈；時，我為妓人，名曰善口；彼佛入城，我在空中，以一千偈讚歎如來。爾時，世尊眉間白毫相，放大光明，名普照法界莊嚴，普照十方；照已，入我身中，即得法界方便不退藏法門。佛子！如是等世界微塵等劫諸佛興世，我悉恭敬供養；彼諸如來所說正法，悉聞受持，未曾忘失一句一味。於一一佛所，得三世甚深法界清淨法身；一切智光，普照一切，攝取普賢菩薩所行。於念念中，悉見無量無邊諸佛，得無量無邊淨慧光明，普照一切。先未得未證普賢所行，今悉成滿，何以故？說無量無邊故。」<p>爾時，妙德救護眾生夜天欲重明此義，以偈頌曰：「善財應諦聽，甚深難見法，普照於三世，分別深法界。如我初發心，專求無上道，隨所得法門，諦聽我今說。過去久遠世，佛剎微塵劫，爾時有一劫，名離垢圓滿。時有世界名，明淨妙德幢，須彌微塵等，如來出興世。初佛妙德幢，二普慧光焰，法幢德須彌，第四師子佛，第五寂靜王，六號除滅惡，第七功德聚，第八須彌山，第九妙德佛，第十明淨月，如是十如來，彼劫初出世。次復有十佛，初虛空方便，第二普光明，三安住諸方，第四功德海，第五高無上，第六最勝雲，第七功德佛，第八光焰山，第九蓮華佛，第十法界化，是為第二十。初光明幢王，第二智慧佛，第三心義佛，因陀羅妙德，第五妙天佛，第六勇猛王，第七智慧德，第八光明幢，第九如來號，超出一切世，第十蓮華佛，是為第三十。第一光焰山，第二功德海，第三法光明，第四妙蓮華，第五眾生眼，第六香光明，七妙德寶山，八乾闥婆王，第九明淨智，第十寂靜色。初佛光智慧，第二寶光明，三虛空妙德，第四妙相佛，圓滿功德光，第六那羅延，第七妙須彌，八功德轉輪，九不可壞王，第十寶山佛。初佛娑羅王，第二妙德藏，第三光明王，第四真實起，第五光明德，六陀羅尼德，七光明甚深，八法海音佛，第九須彌幢，光明妙德佛，寶光焰如來，是為第十佛。初佛梵光焰，第二虛空音，第三法界光，第四圓滿光，第五分別光，第六光明幢，第七虛空燈，第八樂妙德，第九明淨光，妙功德如來，十寂靜妙德，大悲雲如來。初佛力光慧，二眾生現前，第三無上福，第四妙德光，第五法起佛，六風速妙德，第七淨幢佛，第八寶蓋佛，第九妙德佛，十普照三世。初佛號願海，第二光明德，第三金剛身，四須彌妙德，第五正念佛，六幢王妙德，第七智慧燈，第八無量寶，第九號方便，明淨法界佛，第十號法海，明淨智妙德。初佛號法寶，功德轉輪王，第三功德雲，第四忍辱燈，第五寂靜音，第六寂靜幢，第七眾生燈，第八大願佛，第九如來號，不可壞幢王，第十號智慧，焰起妙德佛。初佛號法王，第二無礙智，三照語言海，第四妙音聲，第五妙德音，第六自在佛，七十方一切，眾生現前佛，第八平等意，九無上如來，第十號自然，賢妙德最勝。如是等一切，須彌塵數佛，彼諸如來等，我已悉供養，佛剎微塵劫，所出諸如來，悉恭敬供養，逮得此法門，我於無量劫，修行得法門，善財聞思惟，應當速究竟，<p>「善男子！我唯知此教化眾生菩薩法門；諸大菩薩，究竟無量無邊菩薩所行悉從種種性海中起，種種正直身心，滿諸根海，具足一切諸大願門，修行無量諸三昧門，具足成就無量神力，修行無量智慧之行，入種種智，諸法光明，普照一切；我當云何能知、能說彼功德行？善男子！於此道場，去我不遠，有一夜天，名寂靜音，處寶幢蓮華藏師子之座，百萬阿僧祇諸天，眷屬圍遶。汝詣彼問云何菩薩學菩薩行、修菩薩道。」<p>時，善財童子頭面敬禮妙德救護眾生夜天足，遶無數匝，敬心辭退。<p>爾時，善財童子往詣寂靜音夜天所，頭面禮足，遶無數匝，恭敬合掌，於一面住，白言：「天神！我已先發阿耨多羅三藐三菩提心，我依善知識學菩薩行，入菩薩行，入菩薩行地，住菩薩行住；唯願天神，為我解說。」<p>爾時，夜天告善財言：「善哉！善哉！善男子！乃能依善知識求菩薩道。善男子！我成就菩薩無量歡喜莊嚴法門。」<p>白言：「天神！此法門者，為何所作？境界云何？何等方便？為何等行？」<p>答言：「善男子！我能清淨一切眾生心海；除滅塵垢，不斷清淨莊嚴之心；得不退境界堅固之心、不可動心；決定了知功德寶山，莊嚴無染著心；常現前護一切眾生心；見一切佛諸菩薩海無厭足心；清淨菩薩正直力心；普照一切智慧海心。善男子！我為眾生滅除憂惱，無量眾苦，令其永離諸惡色、聲、香、味、觸、意法，除滅眾生愛別離苦、怨憎會苦，及餘一切諸惡因緣，壞敗大苦，住生死苦，生老病死，憂悲惱苦，令得如來無上快樂。一切城邑聚落眾生，我悉救護，令得安樂，廣為說法，教令漸求一切種智。若見眾生在家宮殿，心樂著者，為彼說法，令知諸法真實之性；若見眾生與父母兄弟歡娛讌集，為彼說法，令與諸佛菩薩共會；若見眾生妻子歡會，為彼說法，令竭生死愛欲之海，具足大悲，等觀一切；若見眾生處王宮殿，為彼說法，悉令逮得賢聖快樂；若見眾生著境界者，為彼說法，令得如來甚深境界；若見眾生起瞋恚者，為彼說法，令得如來羼提波羅蜜；為懈怠者，演說正法，令得菩薩清淨毘梨耶波羅蜜；為亂心者，演說正法，令得如來禪波羅蜜；為邪癡者，演說正法，令得般若波羅蜜；為著三界者，演說正法，令出三有；為樂小法者，演說正法，令其滿足菩提大願；為自安者，演說正法，令具大願，饒益一切；為心劣者，演說正法，令得菩薩力波羅蜜；為無智者，演說正法，令得菩薩智波羅蜜；為無色者，演說正法，令得如來清淨色身；為危脆身者，演說正法，令得無上清淨法身；為惡色者，演說正法，令得如來清淨妙色；為苦惱者，演說正法，令得如來無上快樂；為貧窮者，演說正法，令得菩薩諸清淨藏；為園觀者，演說正法，令一向求諸佛妙法；為在路者，演說正法，令得一切智道；為聚落者，演說正法，令出三界；為國土者，演說正法，令過聲聞、緣覺及菩薩地，住如來地；為在城郭者，演說正法，令入法王城，普照一切；為在隅者，演說正法，令得三世平等智慧；為在方者，演說正法，令一切智，常現在前，觀一切法；為貪欲多者，演說正法，令觀不淨，滅生死愛；為瞋恚多者，演說正法，令得究竟大慈之海；為愚癡多者，演說正法，令得智慧，觀諸法海；為等分者，演說正法，令其分別諸勝願海，離生死樂，滅生死苦，顯佛正法，不著五陰，常行妙法；為懈怠者，演說正法，令得莊嚴勝道；為憍慢者，演說正法，令觀一切諸法平等；為諂曲者，演說正法，令得菩薩清淨直心。善男子！我以如是等無量法施，攝取眾生，滅惡道苦，處天人樂，永離三界，具諸功德種種方便而化度之，歡喜無量。<p>「復次，善男子！我常觀察菩薩大海種種願行、種種淨身、種種淨光、種種光焰、種種諸道，趣薩婆若，入種種三昧海；顯現種種自在神力；出生種種妙音聲海、種種妙莊嚴身、種種方便入如來海；往詣種種諸佛剎海；究竟種種諸如來海；深入種種諸辯才海；普照種種如來境界；成就種種諸智慧海；超度種種三昧印海；安住種種遊戲法門；以種種門趣薩婆若；種種莊嚴虛空法界；種種莊嚴雲普覆虛空；觀察種種諸大眾海；十方世界一切剎中，諸如來所，菩薩眷屬，普雨種種妙莊嚴雲，皆悉來會，安處種種莊嚴之座，深入如來方便大海，行諸法海，度種種智海。我見此已，起無量歡喜，與佛力等。<p>「又，善男子！盧舍那佛不可思議清淨色身，相好莊嚴；我見此已，起無量歡喜。盧舍那佛於念念中，放法界等光，普照一切諸法界海；我見是已，起無量歡喜。盧舍那佛於念念中，一一毛孔，放無量佛剎微塵等光，一一光明，有無量佛剎微塵等光以為眷屬，普照一切，充滿法界，除滅眾生一切苦惱；我見是已，起無量歡喜。盧舍那佛於念念中，從頂上、兩肩上，放一切佛剎微塵等寶光山雲，普照一切，充滿法界；我見是已，起無量歡喜。盧舍那佛一一毛孔，放一切佛剎微塵等香雲，普熏十方一切佛剎；我見是已，起無量歡喜。盧舍那佛一一相中，出一切佛剎微塵等相，充滿一切諸世界海；我見是已，起無量歡喜。盧舍那佛一一毛孔，出一切佛剎微塵等自在力雲，初發心等清淨波羅蜜，莊嚴菩薩諸地；我見是已，起無量歡喜。盧舍那佛一一毛孔，念念出生不可說不可說佛剎微塵等諸龍王身，為見龍身而受化故；又出不可說不可說佛剎微塵等諸夜叉身，乾闥婆、阿脩羅、迦樓羅、緊那羅、摩睺羅伽等身，為見彼身而受化故；我見是已，起無量歡喜。盧舍那佛一一毛孔，出不可說不可說佛剎微塵等轉輪王身雲，七寶成就，神力自在，充滿法界，為見彼身而受化故；我見是已，起無量歡喜。盧舍那佛一一毛孔，出不可說不可說佛剎微塵等梵王身雲，出淨梵音，為眾生說法，為見聞彼而受化故；我見是已，於念念中，起無量歡喜，悉與法界薩婆若等，起者非起，得者非得，見者非見，入者非入，度者非度，滿者非滿，聞者非聞。何以故？分別了知法界性故，解三世法悉一性故。佛子！此菩薩無量歡喜莊嚴法門，有如是等無量境界。<p>「佛子！此法門者，無量無邊，究竟方便諸法海故；此法門者，不可損減薩婆若，心不可壞故；此法門者，不可窮盡眾生妄想，不可盡故；此法門者，最為甚深寂靜智境界故；此法門者，最為廣大一切佛境界故；此法門者，不可破壞菩薩智所知故；此法門者，不可稱量，不可破壞，滿法界故；此法門者，即是普門於一相中，攝取一切自在力故；此法門者，是第一法，一切法無身，行無二故；此法門者，非生一切諸法，悉如幻故；此法門者，如電，攝薩婆若諸大願故；此法門者，如化，善能變化菩薩行故；此法門者，如大地輪，饒益一切諸眾生故；此法門者，如大水輪，以廣大悲潤眾生故；此法門者，如大火輪，消竭眾生諸貪愛故；此法門者，如大風輪，立一切眾生薩婆若故；此法門者，猶如大海，功德莊嚴一切眾生故；此法門者，如須彌山，一切功德海中起故；此法門者，如大城郭，一切法街巷而莊嚴故；此法門者，猶如虛空，三世諸佛自在，最無上故；此法門者，猶如慶雲，普雨眾生甘露法故；此法門者，猶如白日，普照一切，滅癡闇故；此法門者，猶如滿月，滿足眾生功德海故；此法門者，如如，至一切故；此法門者，如影，善能應化諸業報故；此法門者，如響，隨其所應，為說法故；此法門者，猶如電光，隨其所應，悉照知故；此法門者，猶如樹王，一切諸佛功德妙華，成就一切智果實故；此法門者，猶如金剛，一切世間無能壞故；此法門者，如隨意寶王，出生無量自在力故；此法門者，如離垢寶，悉分別知三世佛故；此法門者，猶如寶幢，出一切佛平等法輪妙音聲故。佛子！如此諸諭，非諭為諭。」<p>爾時，善財白寂靜音夜天言：「菩薩修何等法，得此法門？」<p>答言：「佛子！菩薩修行十妙法故，得此法門。何等為十？所謂：菩薩修行布施，令一切眾生海，皆悉歡喜；修行淨戒，成滿諸佛功德大海；修行忍辱，了知一切諸法真性；修行精進，於薩婆若堅固不退；修行禪定，除滅一切眾生煩惱；修行智慧，分別了知一切法海；修行方便教化，成熟一切眾生海；修行大願，於一切佛剎海，盡未來劫，修菩薩行；修行諸力，於念念中，現一切剎，成等正覺；修行無盡智，了三世法，無所障礙。佛子！是為十妙法；菩薩摩訶薩修行此法、起此法門、得此法門、淨此法門、成此法門，長養增廣，不可沮壞。」<p>善財白言：「天神！發阿耨多羅三藐三菩提心為久如耶？」<p>答言：「佛子！乃往古世，過二佛剎微塵等劫，有劫名普照幢；於此蓮華藏莊嚴世界海東，過十世界海，有一世界海，名曰離垢眾寶莊嚴；彼世界海中，有世界性，名一切佛光明願音；彼世界性中，有一世界，名離垢光。金色莊嚴，一切寶雲而莊嚴之，眾寶為地，堅固不動，形如一切香妙德王，莊嚴樓閣皆悉清淨，諸天宮殿充滿其中。彼有王都，名曰普滿妙德藏王，彼有道場，名一切眾寶莊嚴藏月光明，其佛號不退法界妙音，於此道場，得阿耨多羅三藐三菩提。我於爾時，為菩提樹神，名功德燈無邊光幢，我見彼佛，成等正覺，顯現無量自在神力；我於爾時，發阿耨多羅三藐三菩提心，於彼佛所，逮得三昧，名普照佛功德海。彼道場上，次有如來出興于世，號法樹功德山；彼菩提樹神，命終之後，還生此處，為菩提樹夜天，名妙德慧功德光明，聞彼如來轉正法輪，復得無量歡喜，普照一切境界三昧。彼道場上，次有如來出興于世，號一切法海妙音聲王；值彼如來，復得三昧，名成就一切法地。彼道場上，次有如來出興于世，號寶光焰燈幢王；值彼如來，復得三昧，名分別一切普照雲。彼道場上，次有如來出興于世，號功德須彌光王；值彼如來，復得三昧，名照諸佛海。彼道場上，次有如來出興于世，號法雲妙音聲王；值彼如來，復得三昧，名一切法海燈。彼道場上，次有如來出興于世，號智慧炬明淨燈王；時我為天女，值彼如來，復得三昧，名明淨燈，滅眾生苦。彼道場上，次有如來出興于世，號法勇幢妙德；值彼如來，復得三昧，名三世佛普照藏。彼道場上，次有如來出興于世，號法燈勇猛智慧師子；值彼如來，復得三昧，名明淨智，普照一切，無所障礙。彼道場上，次有如來出興于世，號智力山王；值彼如來，復得三昧，名普照三世眾生根行。<p>「佛子！彼普照幢劫離垢光金色莊嚴世界，如是次第，有十佛世界微塵等如來，出興于世。我於爾時，或為天王、龍王、夜叉王、乾闥婆王、阿脩羅王、迦樓羅王、緊那羅王、摩睺羅伽王；或為人王、梵王、男子、女人、童男、童女皆悉值彼一切如來，恭敬供養；彼佛說法，悉聞受持。於彼佛剎二佛世界微塵等劫，修菩薩行，經佛剎微塵等受生，最後命終，生此蓮華藏莊嚴世界海，娑婆世界中，作道場夜神，值拘樓孫如來，得三昧眼，名離垢一切香王光明；次值拘那含牟尼如來，復得三昧，名隨順普照一切剎海；次值迦葉如來，復得三昧，名妙音聲海，分別一切眾生音海；今復值見盧舍那佛，坐於道場菩提樹下，成等正覺，於念念中，顯現無量自在力海，復得菩薩無量歡喜莊嚴法門。得法門已，深入十不可說不可說世界海微塵等法界方便海。以此法界方便海，於一切佛剎微塵，一一微塵中，悉見十不可說不可說佛剎微塵等世界，及彼諸佛，彼諸如來所說正法，悉聞受持。又見盧舍那佛，於念念中一切世界，坐於道場，成等正覺，出生無量自在神力，一一神力，滿法界海，我悉詣彼所說正法，悉聞受持。又復見彼一切諸佛，一一毛孔，出化身海，滿法界海，顯現種種自在神力，於一切佛剎海、一切世界性、一切世界、一切諸趣、一切眾生中，隨其所應，轉正法輪。我以精進聞持陀羅尼故，悉能受持，正念思惟，知味知義，明智慧藏，圓滿清淨，分別了知一切法海，觀察三世諸佛平等，出生一切方便法門；於一一方便，出生一切修多羅雲；一一修多羅雲，成就一切諸正法海；一一法海，攝取一切諸迴轉法；一一迴轉法，普出一切諸妙法雲；一一法雲，出生一切諸法波浪；一一波浪，逮得一切歡喜法海；一一歡喜法海，出生一切諸功德地；一一功德地，出生一切諸三昧海；一一三昧海，見一切佛海；一一佛所，得一切光明海；一一光明海，普照三世，得圓滿智地，普照十方，知無量佛過去行海，照一切佛無量本事海；難捨能施，持無量淨戒，行無量忍，長養清淨菩薩精進，清淨無量諸禪定海；了知如來般若波羅蜜海，普照如來無量方便海；了知如來長養功德智慧力波羅蜜，分別如來無量智波羅蜜海。普照如來過去無量菩薩諸地，無量佛地，神力自在；無量劫中，所修習起，淨無量佛過去菩薩地，修無量佛過去智地，照無量佛諸智慧地。知無量佛為菩薩時，相續善根，知無量佛為菩薩時，於一切劫海中，一切佛海，所修菩薩行；知無量佛為菩薩時，出生佛剎海，無量菩薩行充滿法界，種種方便門教化眾生。普照十方諸世界海，為諸眾生，現自在力；普照如來一切智地，轉淨法輪，悉聞受持一切法雲，顯現無量菩薩自在神力；普照諸佛相海、行海、力海，於念念中，知彼諸佛，從初發心，乃至無餘涅槃，遺法滅盡。善男子！汝所問我發心已來為幾時者，如上所說，乃至來生此剎，供養盧舍那佛，如此世界，供養拘樓孫佛，乃至盧舍那佛，供養賢劫未來諸佛，亦復如是；如供養賢劫諸佛，供養一切世界未來諸佛，亦復如是；而彼離垢光金色莊嚴世界，今猶現在。是故，善男子！汝當一心修此法門。」<p>爾時，寂靜音夜天欲重明此法門義，以偈頌曰：「善財應諦聽，我說此法門，應生歡喜心，勤修令究竟。無量諸劫海，修習菩薩行，心淨如虛空，入一切智城。聞三世佛法，一心樂專求，於彼如來所，修習諸功德。我見過去佛，恭敬悉供養，聞佛說正法，歡喜心無量。亦已悉恭敬，供養於父母，一心樂專求，究竟此法門。老病貧窮等，諸根不具者，除滅彼苦惱，悉令得安樂。水火官賊難，怨敵諸恐怖，及海中諸難，我皆救濟之。眾生煩惱業，種種受報苦，摧破生死山，救護諸群生。一切諸惡道，無量楚毒苦，生老病死痛，我當悉除滅。我願無量劫，安隱一切眾，常見一切佛，滅除生死苦。<p>「善男子！我唯成就此無量歡喜莊嚴法門；諸大菩薩，深入法海，分別一切劫，善知一切諸世界海成敗之事，我當云何能知、能說彼功德行？善男子！此道場上，如來眾中，有一夜天，名曰妙德守護諸城；汝詣彼問云何菩薩學菩薩行、修菩薩道。」<p>爾時，善財讚歎寂靜音夜天，以偈頌曰：「我受知識教，來詣天神所，見無量淨身，安處天寶座。虛妄取諸相，染著一切法，無智眾生等，不能知境界。清淨妙色身，一切諸天眾，無量劫諦觀，其心無厭足。遠離於五陰，一切無所著，超出世疑惑，顯現自在力。不染內外法，無礙心不動，明淨智慧眼，見佛自在力。身為正法藏，心是無礙智，成佛智慧光，普照諸群生。分別說心業，莊飾諸世間，知心業自性，現身等眾生。知世悉如夢，了佛如電光，一切法如響，令眾無所著。念念悉除滅，三世眾生惑，不取三世相，而能演說法。一切佛剎海，一切諸佛海，無量眾生海，無著修法門。」<p>時，善財童子頭面敬禮彼夜天足，遶無數匝，敬心辭退。<p>爾時，善財童子正念思惟智慧分別隨順正趣修廣身證無量歡喜莊嚴法門，往詣妙德守護諸城夜天所。見彼夜天處普照一切宮殿寶師子座，不可說諸天眷屬圍遶，隨方面身、一切眾生色身，普現一切眾生前身、一切眾生無所著身、一切眾生身身、一切眾生無上身、隨順教化一切眾生身；遊十方身、至一切十方身、究竟佛身、究竟教化一切眾生身。善財見此身已，歡喜無量，頭面禮足，遶無數匝，恭敬合掌，於一面住，白言：「天神！我已先發阿耨多羅三藐三菩提心，而未知菩薩云何學菩薩道，饒益眾生；以無上攝法，攝取眾生，順如來業，親近法王。」<p>時，彼夜天告善財言：「善哉！善哉！佛子！為救護一切眾生故，問菩薩行；為嚴淨一切佛剎、供養一切佛、住一切劫、救護一切眾生、守護一切如來種姓、究竟十方一切法界海平等之心，充滿一切；悉聞受持一切諸佛所轉法輪，隨其所應，雨甘露法故，問菩薩行。善男子！我已成就甚深妙德自在音聲法門；是故，佛子！我為勝大法師，無所罣礙；於一切法，心無所著、分別如來一切法藏，安住如來大慈大悲。建立眾生，於菩提心，得一切利，不捨菩提心，長養一切善根。為一切眾生，調御大師，安立眾生一切智道故。於一切世界，為明淨日，照一切眾生無量善根故。等心觀察一切眾生，不捨一切眾生，出生長養一切善根，甚深智慧，觀淨爾焰，斷一切不善業，行諸善業，救護眾生，顯現一切諸佛世界，修行嚴淨諸本事業，立一切眾生清淨善根，令值一切諸善知識，無能壞者，立一切眾生佛正教故。佛子！我常以法施為首，出生長養諸白淨法，一切智心，堅固不動，如金剛藏，不可沮壞；心常依止佛力、魔力、善知識力，心壞一切諸結業山，心能專求一切智，因滿白淨法無礙法門一切種智。佛子！我以如是智慧光明，淨諸眾生無量善法，饒益一切。復次，佛子！我以十行觀察法界，隨順法界，攝取法界。何等為十？所謂：知法界無量，智慧無量故；知法界無量無邊，悉見一切諸如來故；知佛法界無量無邊，詣一切剎，恭敬供養一切佛故；知法界無分齊，於一切世界海，行菩薩行故；知法界不可壞，究竟如來不可沮壞圓滿智故；知法界一如來妙音，一切眾生無不聞故；知法界自然清淨，教化一切眾生，滿佛願故；知法界遍至眾生，深入普賢菩薩行故；知法界一切莊嚴普賢菩薩行，自在莊嚴故；知法界不可滅一切智善根，充滿法界，令諸眾生悉清淨故。佛子！我以此十行，觀察法界，增長善根，知佛奇特境界，不可思議。佛子！我如是正念思惟，以一萬陀羅尼，為眾生說法；所謂：攝取一切諸法圓滿陀羅尼，持一切法圓滿陀羅尼，一切法雲雷震圓滿陀羅尼，諸佛起住圓滿陀羅尼，轉一切佛名號輪圓滿陀羅尼，分別演說三世諸佛大願海圓滿陀羅尼，攝一切乘海圓滿陀羅尼，照一切眾生業海燈藏圓滿陀羅尼，一切法現前旋流勇猛圓滿陀羅尼，一切智勇猛圓滿陀羅尼；以如是等萬陀羅尼，為一切眾生分別說法。
。
<juan>大方廣佛華嚴經卷第五十四<p>之十一<p>入法界品第三十四之十一<p>「復次，佛子！我或為眾生說聞慧法、或為眾生說思慧法、或為眾生說修慧法、或說一有、或說一切有海、或說一佛海、或說一切佛名號海、或說一世界、或說一切世界海、或說授一記、或說授一切記海、或說一佛眷屬海、或說一切佛眷屬海、或說一佛法輪、或說一切佛法輪海、或說一修多羅、或說一切佛修多羅海、或說一會、或說一切會海、或說一薩婆若心、或說一切菩提心海、或說一乘、或說一切乘海。佛子！以如是等無量方便，為諸眾生，敷演不可說不可說法。<p>「佛子！我深入此無壞法界，皆悉究竟如來正法，以無上法施，攝取眾生，盡未來劫，修習普賢菩薩所行。佛子！我已成就此甚深妙德自在音聲法門，於念念中，悉能長養一切法門，充滿法界。」<p>爾時，善財白夜天言：「妙哉！天神！如此法門，最為甚深，得此法門，其已久如？」<p>答言：「佛子！乃往古世，過轉世界微塵等劫，有劫名離垢光明，時有世界，名法界妙德雲，有四天下微塵等香須彌山莊嚴。於蓮華中，出一切佛妙願音聲，一切眾生淨業所起，眾寶合成，形如蓮華，清淨無垢，有須彌山微塵等眾妙寶樹，周匝圍遶，有須彌山微塵等眾妙寶香，以為莊嚴；有須彌山微塵等諸四天下莊嚴世界，一一四天下，各有不可說不可說城。彼世界中，有四天下，名莊嚴幢；彼四天下，有王都城，名普寶華光；於彼城外，有道場名法王宮殿光明；其道場上，有須彌山微塵等佛，出興于世；其最初佛，號法海雷音光明王。<p>「時，有轉輪王名離垢光明，於彼佛所，守護正法，聞持正法修多羅海。佛滅度後，出家學道。正法欲滅，於大劫中，有惡劫起，煩惱熾盛，眾生恚怒，忿毒交諍，諸比丘眾，背功德利，心樂放逸，常好王論、賊論、女論、國論、海論、世間之論，樂如是等種種諸論。<p>「時，王比丘作如是念：『如來無量阿僧祇劫，修集妙法，云何此諸比丘而共毀滅？』彼王比丘即昇虛空，放大光明雲，無量種色，普照十方一切世界，除滅一切眾生煩惱，立無量眾生無上菩提，復令正法，於六萬五千歲而得興盛。<p>「時，有比丘尼名法輪化光，是彼轉輪王女，十萬比丘尼以為眷屬。見父王比丘光明神變，即發阿耨多羅三藐三菩提心，得一切佛燈明三昧，甚深妙德自在音聲法門；得已，身心柔軟，法海雷音光明王佛神力自在，一切功德，悉現在前。<p>「佛子！時，轉輪王隨彼如來，轉正法輪，興隆法者，豈異人乎？今普賢菩薩摩訶薩是也；法輪化光比丘尼者，我身是也。我於爾時，守護佛法，建立十萬比丘尼眾，得不退轉地；又令攝取一切如來法門三昧，法輪光明三昧，又復建立入一切法海，方便般若波羅蜜。佛子！次有如來出興于世，名離垢法山，我得值遇；次有如來，名法圓滿光明周羅；次有如來，名法日妙德雲；次有如來，名法海分別妙音聲王；次有如來，名法日圓滿燈；次有如來，名法化幢雲；次有如來，名法焰山幢王；次有如來，名甚深法妙德月；次有如來，名法智普光明藏；次有如來，名普智境界覺悟眾生；次有如來，名妙德山王；次有如來，名普門普賢須彌山；次有如來，名一切法精進幢；次有如來，名寶華妙德雲；次有如來，名寂靜甚深光明周羅；次有如來，名法焰大慈光明月；次有如來，名光焰妙德海；次有如來，名智慧日普照一切；次有如來，名圓滿普智；次有如來，名無上智覺明王；次有如來，名功德焰華燈；次有如來，名智慧師子幢王；次有如來，名普日光明王；次有如來，名須彌相莊嚴；次有如來，名勇猛日普光明；次有如來，名法網覺妙德月；次有如來，名法蓮華敷善德妙音；次有如來，名相日普光明；次有如來，名普光妙德正法音聲；次有如來，名無畏妙德那羅延師子；次有如來，名普智健幢；次有如來，名敷法蓮華身；次有如來，名功德華妙法海；次有如來，名道場覺妙德月；次有如來，名法炬妙德月；次有如來，名普照光明周羅；次有如來，名法幢燈；次有如來，名妙德海幢雲；次有如來，名名稱山妙德雲；次有如來，名栴檀妙德月；次有如來，名明淨普妙德華；次有如來，名普照眾生光明王；次有如來，名鉢頭摩華妙功德藏；次有如來，名香焰光明王；次有如來，名鉢頭摩因；次有如來，名明淨相山；次有如來，名普稱功德幢；次有如來，名普門光明須彌山；次有如來，名妙德法城光明，次有如來，名明淨功德山；次有如來，名勝相妙德；次有如來，名法力勇猛幢；次有如來，名法輪光明妙音；次有如來，名功德光焰樓閣智光；次有如來，名無上妙法輪月；次有如來，名明淨法鉢頭摩覺幢；次有如來，名寶鉢頭摩光藏；次有如來，名寶尸棄雲燈；次有如來，名智覺華；次有如來，名種種焰妙德須彌山藏；次有如來，名圓滿焰妙德王；次有如來，名功德雲莊嚴光明；次有如來，名法山雲幢；次有如來，名普明淨功德山；次有如來，名法日雲燈王；次有如來，名法雲名聲自在王；次有如來，名法圓滿雲；次有如來，名善覺明淨智幢；次有如來，名法圓滿善覺妙德月；次有如來，名金色山賢；次有如來，名明淨賢妙德須彌山；次有如來，名普智慧雲妙聲；次有如來，名法力妙德樓閣；次有如來，名香焰妙德王；次有如來，名金色摩尼山妙聲；次有如來，名白毫藏一切法圓滿光明；次有如來，名明淨法輪；次有如來，名無上清淨尸羅山；次有如來，名普精進炬光照雲；次有如來，名廣三昧海天冠光明；次有如來，名寶焰妙德王；次有如來，名法炬寶帳妙聲；次有如來，名法雲空光明師子；次有如來，名相好莊嚴幢月；次有如來，名光明焰山電雲；次有如來，名無礙虛空法光；次有如來，名樂智華敷；次有如來，名世間主光明妙聲；次有如來，名法三昧光明妙音；次有如來，名法音真寶藏；次有如來，名法光明焰妙聲海；次有如來，名普照三世相幢；次有如來，名法圓滿山光明；次有如來，名法界師子光明；次有如來，名法界師子焰；次有如來，名明淨妙德須彌山；次有如來，名一切三昧海師子；次有如來，名普智光明燈。佛子！於離垢光明劫中，如是等須彌山微塵等如來，出興于世，其最後佛，名法界城明淨智燈。彼諸如來，我悉恭敬供養，聞法受持，出家學道，守護佛法；於彼諸佛所，種種方便，入此甚深妙德自在音聲法門，以種種方便，化眾生海。復次，佛子！復有佛剎微塵等劫中，諸佛出世，我亦皆悉恭敬供養。是故，佛子！一切眾生長寢生死，唯我獨覺，復能覺悟一切眾生，守護心城，離三界城，入一切智無上法城。善男子！我唯成就此甚深妙德自在音聲法門，除滅眾生兩舌口過，令淨實語。諸大菩薩，決了眾生諸語言道，於一念中，覺悟一切眾生之心，深入眾生語言音海，善知眾生施設語法，分別了知一切法海，深入攝取一切諸法陀羅尼海；善巧方便，為眾生出一切法雲，究竟度脫一切眾生，攝取眾生，立無上業，隨順淨智，分別業藏，能師子吼，法施一切，得諸法地，圓滿陀羅尼。我當云何能知、能說彼功德行？善男子！此佛眾中，有一夜天，名開敷樹華。汝詣彼問云何菩薩學一切智，安立眾生於薩婆若。」<p>爾時，妙德守護諸城夜天欲重明此法門義，以偈頌曰：「佛子深法門，虛空如如性，分別三世佛，無量諸法界。出生無量門，不思議諸法，長養無礙智，了達三世法。過轉剎塵劫，劫名離垢光，世界妙德雲，城名寶華光。彼劫次第有，須彌塵等佛，初佛號法海，雷音光明王。後佛法界城，明淨智慧燈，我皆悉供養，聞法大歡喜。見法海雷音，光明王如來，眾妙相莊嚴，猶如須彌山。見佛即發心，專求一切智，心大如虛空，其性同如如。充滿於三世，諸佛菩薩眾，大悲心普覆，一切剎眾生。清淨妙法身，充滿諸佛剎，隨其所應化，悉為顯現身。我初發心時，震動一切剎，教化諸群生，悉令大歡喜。次值第二佛，聞法而供養，即時得覩見，十剎海塵佛。如是次第值，須彌塵等佛，恭敬供養彼，一切諸如來。聞法悉受持，逮得此法門，廣度一切眾，究竟到彼岸。轉剎塵等劫，諸佛興出世，我亦悉詣彼，恭敬而供養，聞法悉受持，清淨此法門。」<p>爾時，善財得此甚深妙德自在音聲法門，入菩薩無量無邊諸三昧海，出生無量無邊陀羅尼海，得菩薩神通諸明光耀，入諸辯海，長養一切甚深法海；欲讚歎彼妙德守護諸城夜天，以偈頌曰：「智慧海成滿，永度生死海，長壽智慧藏，普照於十方。了達內外法，皆悉如虛空，無礙清淨慧，究竟於三世。念念能分別，無量無有邊，一切諸境界，而心無所著。無量大悲心，度脫眾生海，明淨智慧眼，了眾生無性。深入佛法海，窮盡其原底，種種巧方便，化度諸群生。普於一切法，了達其真性，修習薩婆若，令眾悉清淨。天是調御師，究盡一切智，充滿諸法界，說法化眾生。順盧舍那願，無礙度眾生，安住至處道，普見十方佛。天心甚深妙，除滅煩惱熱，清淨如虛空，離垢無染著。攝取於三世，佛剎諸如來，一切菩薩眾，一切群生類。一念分別知，剎那及羅婆，晝夜月半月，乃至無量劫，十方諸群生，有色及無色，有想無想等，知死此生彼。除滅一切眾，虛妄顛倒想，善知語言法，顯現菩提道。出盧舍那願，一切佛法海，無礙法身心，隨應現眾生。」<p>時，善財童子以偈讚歎彼夜天已，頭面禮足，遶無數匝，敬心辭退。<p>爾時，善財童子正念思惟增廣甚深妙德自在音聲法門，往詣開敷樹華夜天所；見彼夜天在眾寶香樹樓閣之內，處寶樹芽師子法座，百萬諸天眷屬圍遶。<p>爾時，善財頭面敬禮彼夜天足，遶無數匝恭敬合掌，於一面住，白言：「天神！我已先發阿耨多羅三藐三菩提心，云何菩薩學菩薩行，修菩薩道，趣薩婆若？唯願天神為我解說。」<p>答言：「善男子！我於日沒優鉢羅鉢曇摩華，皆悉還合；若諸人眾，遊園觀者，廢捨縱逸，歸其家時，為放光明；在險徑者，照示平路，令彼專求一切智道；若於山巖、深水、曠野，在如是等種種難處，悉放光照，令免眾苦，得安隱樂。又，善男子！若諸眾生，放逸五欲，為其顯現老病死苦，悉令覩見捨離放逸，修習善根；為慳貪者，讚歎布施；若犯戒者，安立淨戒；為瞋恚者，讚歎大慈，安立忍辱；若懈怠者，教令修行菩薩精進；若亂心者，教令修習諸禪三昧；若愚癡者，令其深入般若波羅蜜；樂小法者，教以大乘；著三界者，令住菩薩圓滿無著諸波羅蜜；若諸眾生，功德羸弱，為眾結業之所逼迫，令住菩薩力波羅蜜；順無智者，令住菩薩智波羅蜜，捨離癡闇。善男子！我已成就無量歡喜知足光明法門。」<p>善財白言：「天神！此法門者，境界云何？」<p>答言：「善男子！如來方便光明，攝取眾生。佛子！若有眾生，受快樂者，悉蒙佛力諸光明力，隨如來教，佛威神力；隨順佛道，聞佛正法，入佛善根；如來圓滿，明淨智日，如來性淨業力，普照一切，悉蒙如是功德力故，普令眾生，受諸快樂。佛子！我入此法門時，正念思惟，深入盧舍那如來、應供、等正覺過去所行菩薩行海。善男子！我知菩薩本發菩薩地心時，見諸眾生，著我、我所，無明覆蔽，入諸邪見，隨順貪愛，欲恚所縛，心亂顛倒，慳嫉所纏，貧窮逼切，於生死中，受眾苦惱，不值諸佛。見如是已，發大悲心，攝取眾生，除諸苦患，普饒益之，令得一切無染著心；於諸施物，不求果報，分別了知一切因緣，諸法實相；具足成就大慈大悲，圓滿法蓋，普覆眾生。以知足法，養智慧象，摧散一切諸煩惱山，安樂眾生，隨所應化，雨甘露法；以聖法利，等施眾生，得十力果無上快樂，成就菩薩通力自在，充滿法界。悉現一切諸眾生前，雨一切物，悉令歡喜，充足其意，救護眾生，滅生死苦，不求恩報，嚴淨一切眾生心寶，悉同一切諸佛善根，增長薩婆若，教化成熟一切眾生，以無上淨法，淨諸佛剎。於念念中，滿一切法界；以明淨智，分別三世，充滿虛空；於一切時，轉淨法輪，教化眾生，令諸眾生，生一切智，清淨諸持，覺悟一切諸佛菩提，分別一切未來諸劫；於一切劫，行菩薩行，心無有二；悉能遍遊一切世界，其身容受一切剎海，悉皆攝取一切世界。分別解說一切世界，種種形色、種種莊嚴、種種依住；或不淨淨、或淨不淨，或純清淨、或純垢穢，或廣、或狹，或大、或小，或覆、或仰；如是等諸世界海中，生菩薩行，證菩薩行。於念念中，出生菩薩諸自在行，於念念中，為眾生現三世諸佛清淨法身。佛子！盧舍那佛於過去世，行菩薩行時，見諸群生無智功德，愚癡所覆，著我、我所；無明曀障，不正思惟；入諸邪見，不識因果；順煩惱業，不修聖道；得無作法，常於生死險道流轉，受種種苦。發起大悲，令諸眾生出生菩薩無量諸行，修習一切諸波羅蜜；安立堅固勝妙善根，除滅眾苦，長功德藏；了知因果，不違業報，知法真實；悉分別知眾生欲樂及一切剎，守護、受持一切佛法，令不斷絕，滅不善法，滿薩婆若。佛子！以如是等無量法施，攝取眾生，令一向求薩婆若法，修行菩薩諸波羅蜜；具賢聖利，長薩婆若，滿善根海，顯現如來無量自在；以如是等種種方便，攝取眾生，顯現如來無量功德，安立眾生於菩薩諸攝智慧。」<p>善財白言：「天神！發阿耨多羅三藐三菩提心，其已久如？」<p>答言：「佛子！此事難知、難信、難入、難說、難得；一切諸天、聲聞、緣覺所不能知，除佛神力。依善知識，成滿善根，淨正直心，遠離諂曲，滅諸染污；逮得普照智慧光明，哀愍眾生，降伏諸魔，拔煩惱樹，必欲成就一切種智，除滅生死憂悲惱海，得如來樂，入佛功德精進之海，安住佛地，滿足如來一切智力，究竟十力。如此人者，乃能信解，能知、能入、能說、能得。何以故？此佛境界，一切眾生及諸菩薩所不能知，我當承佛神力，為調伏眾生，直心清淨，廣修善根，得甚深心，樂聞此法，為如此等，隨其所應，分別解說。」<p>爾時，夜天欲重明此義，觀察三世諸佛境界，以偈頌曰：「佛子此法門，甚深佛境界，不思剎塵劫，說之無窮盡。貪欲瞋恚癡，高慢眾生等，皆悉不能知，最勝寂靜法。慳嫉心諂曲，煩惱業覆者，一切不能知，甚深佛境界。著諸陰入界，及起吾我見，心想見顛倒，不知佛境法。清淨離虛妄，如來深境界，依住生死者，皆悉不能知。出生如來家，諸佛常守護，奉持佛法藏，慧眼之境界。親近善知識，滿足白淨法，究竟諸佛力，聞此法歡喜。心淨離虛妄，猶如虛空性，慧燈除癡闇，是彼之境界。以大慈悲心，普覆諸眾生，等心觀一切，是彼之境界。其心大歡喜，等觀眾生類，捨離於一切，離垢之境界。淨心離諸惡，乃至畏微罪，隨順諸佛法，離垢之境界。安住忍辱法，其心不可動，如實不違業，無盡心境界。勇猛勤精進，安住不退心，究竟薩婆若，調伏之境界。入於寂定心，除滅煩惱熱，深入智慧海，寂靜起境界。了達群生類，諸法真實相，深法之境界，是慧燈法門。覺悟眾生性，不著諸有海，普照一切心，是導師法門。悉從三世佛，清淨願性生，普於一切剎，窮盡未來劫，修習菩薩行，是普賢法門。入諸方便海，遍觀諸剎海，無礙深智慧，悉知剎成敗。一一塵中見，諸佛坐道場，成佛化眾生，無礙眼法門。善財至我所，親近善知識，聞此甚深法，精進勤修習。此盧舍那境，甚深難思議，我承佛神力，為汝分別說。<p>「佛子！乃往古世，過世界海微塵等劫，有一世界海，名明淨山；彼有如來，出興于世，號智慧法界山；諸方寂靜，普照王如來、應供、等正覺。彼佛為菩薩時，淨彼世界海；彼世界海中，有佛剎微塵等世界性；彼一一世界性中，有世界微塵等佛，出興于世；一一如來，說世界微塵等修多羅；一一修多羅中，授佛剎微塵等諸菩薩記，顯現如來種種神力，無量方便；種種諸乘，教化眾生。佛子！彼世界海中，有一世界性，名普門莊嚴；彼世界性中，有一世界，名曰一切寶色妙德，普照一切寶華海，以為莊嚴；眾寶為體，狀若天城，清淨嚴飾，普照一切諸佛道場，顯現諸佛變化光明。彼世界中，有須彌山微塵等四天下；彼四天下中，有一四天下，名寶山幢；彼四天下，有閻浮提，縱廣十萬由旬；彼閻浮提內，有十萬大城；彼諸城中，有一王都，名堅固寶莊嚴雲燈，有一萬城，周匝圍遶，人壽萬歲。時，有大王名一切法師子吼圓蓋妙音，有五百大臣，六萬采女，七百王子，端正勇健。爾時，彼王威德普被一閻浮提，無有怨敵。彼大劫中，有惡劫起，五濁熾然。爾時，人民行十惡業，遠離十善，死入惡道，壽命短促，形色鄙陋，貧窮下賤，多苦少樂，更相諍訟，互相謗毀，離他眷屬，深入邪見；以諸貪著行非法故，風雨不時，卉木叢林，百穀苗稼，皆悉枯槁。彼時，人民飢饉病❥，悉詣王都，高聲大呼。時，諸人眾無量無數，圍遶王城，或舉兩手、或復合掌、或號天扣地、或舉身自撲、或右膝著地、或著弊衣，眼無光色，悲聲大叫，咸言：『大王！我等今者，大苦！大苦！飢渴寒凍，疾病危困，無所歸依，無救濟者；如在牢獄，種種苦逼，轉趣死路。』作如是等無量楚毒，悲聲上訴，求自全濟，安隱快樂。大王則是眾生寶藏清涼之池，善正治法，大智大乘，為大寶洲，真實利益，能與眾生天人之樂。時，彼大王聞此悲苦楚毒音聲，即得百萬阿僧祇大悲法門，一心思惟，即發十大悲語。何等為十？所謂：嗚呼痛哉！一切眾生，墜於無底生死深阬，無所歸依，我當為彼，作歸依者，悉令逮得如來之地；哀哉眾生，為煩惱亂，無有救濟，我當為彼，作救護者，悉令安立一切善業；哀哉眾生，生老病死，無有救護，我當為彼，作救護者，除滅一切身心苦痛；哀哉眾生，有諸恐怖，無有救護，我當為彼，作救護者，令住一切智安隱之處；哀哉眾生，為身見疑之所覆蔽，我當為彼，作明淨燈，普照一切，現明淨智；哀哉眾生，為愚癡覆，我當為彼，作大明炬，現一切智正法之城；哀哉眾生，為諸慳嫉諂曲幻偽，濁亂其心，我當令彼，悉得無上清淨法身；哀哉眾生，為生死長流之所漂溺，我當令彼，度生死海，到佛彼岸；哀哉眾生，從生盲瞽，我當令彼，見真實義，同一切佛；哀哉眾生，根不調伏，我當令彼，調伏諸根，除滅障礙，得一切智。時，彼大王發如是等十大悲語，擊鼓宣令一切眾生，安隱勿怖，隨汝所須，我皆資給。即時頒下閻浮提內大小諸城、都邑聚落，悉開庫藏金銀、珍寶、衣服、肴膳、香華、瓔珞、床席、被褥、宮殿、宅舍；諸妙寶幢、夜光寶幢、摩尼寶幢；醫師湯藥，種種諸器，盛眾雜寶；諸金剛器，盛眾妙香；種種香器，盛諸衣服；種種車乘，幡綵幢蓋。又復擊鼓，宣令天下一切諸城、都邑聚落，今施汝等國土、城邑、聚落、妻子、頭、目、齒、舌、心、肝、血、肉、腸、胃、手足，一切肢節。時，城東門外，有大會處，名曰明淨摩尼妙德。其地平正，廣博清淨，無諸雜穢；眾寶為地，散雜寶華，熏以眾香，一切香雲，充滿虛空；寶樹圍遶，無量華網及諸寶網，羅覆其上，自然演出無量億那由他娛樂音聲；有如是等無量珍妙而莊嚴之，皆是菩薩淨業果報。於彼會中，王所住處，十寶為地、十寶欄楯，十種寶樹，周匝圍遶；形色金剛，不可沮壞；眾寶莊嚴，懸諸寶幡，白淨寶網、金鈴寶網、眾華寶網、摩尼寶網、雜衣寶網，羅覆其上；熏以名香，自然演出無量微妙歌頌音聲。時，彼大王處師子座，端嚴殊妙，具大人相；肢節周備，那羅延身不可沮壞；王姓中生，以正治國，於財心法，悉得自在，功德無量，無違命者。眾妙寶蓋，以覆其上；其蓋常出無量光明閻浮金色，覆以淨妙摩尼寶網；金寶諸鈴，出和雅音，宣揚善行。<p>「爾時，閻浮提內無量阿僧祇眾生，悉來歸命，讚言大王：『王是智人，天下第一；功德須彌，功德明淨，猶如滿月；得菩薩心，等觀眾生，普施一切。』時，王見已，歡喜無量，於彼大眾，發大悲心、善知識心，隨所求者，悉令充足而攝取之。時，王即得無量快樂，釋提桓因乃至化自在天王，無量百億那由他劫，受諸快樂，所不能及；他化自在天王，不思議劫，受諸快樂，亦所不及；大梵天王，不可說劫，住梵住樂，亦所不及；乃至淨居天，無分齊劫，住寂靜樂，亦所不及。復次，善男子！譬如有人，仁慈至孝，遭世事難，違離父母，經歷年歲，後忽遇會；瞻奉親顏，欣慰踊悅，不能自勝。時彼大王，見來求者，心大歡喜，亦復如是；信心堅固，長養菩提。何以故？此菩薩專求一切智，饒益安樂一切眾生；成滿大願，遠不善法，修行諸善；救護眾生，開薩婆若門；攝一切智，滿眾生願；入一切佛諸功德海，壞一切煩惱魔業障山，隨順一切諸如來教；入深智流，不違正道，出諸法流，成滿大願；住大人法，滿足普門善根之藏；離一切惡，心無所染，了達諸法猶如虛空。復次，佛子！時，彼大王見諸眾生，發一子想、父母想、福田想、難報恩想、師想、佛想，大慈悲心悉普覆之；隨其所須，衣服、飲食、華香、末香、塗香、鬘蓋、幢幡，諸莊嚴具，床座、被褥、舍宅、宮殿、園觀、浴池、車乘、輦輿、象馬、眾寶、所住宮殿及其眷屬、內諸庫藏、城邑聚落；如是一切，悉施眾生，普令充足。時，彼會中有一童女，名寶光明；端正姝妙，顏容無倫，身如真金，目髮紺色，口演妙音，身出名香，眾寶莊嚴，常懷慚愧，正念無亂，威儀庠序，於諸師長，恭敬尊重。諸根寂定，念慧現前，所聞諸法，能持能解；宿世長養無量善根，諸妙善法，潤澤其身，近善知識，好樂大乘，心如虛空，自安安彼，常樂見佛，求薩婆若。與六十童女俱，去王不遠，一心恭敬，合掌而住，作如是念：『我得善利，見善知識，遇善知識。』於彼王所，起大師想、善知識想、慈悲人想。生此念時，歡喜無量，脫莊嚴具，置彼王前，發如是願：『今此大王，安隱無量無邊眾生，願我來世亦復如是；大王智慧、大王正道、大王所乘、大王相好、大王財寶，無能壞者，願我來世亦復如是。隨所生處，我亦隨生。』時，彼大王告此女言：『我今悉捨內外所珍，恣汝取之。』<p>「時，彼女人倍增歡喜，以偈頌曰：「『大王未興世，堅固莊嚴都，一切不可樂，猶如餓鬼處。眾生相殘害，竊盜縱婬佚，兩舌不實語，無義麁惡言。貪利他財物，瞋恚懷害心，邪見不善行，命終墮惡道。如是眾生等，愚癡所覆蔽，種種行諸惡，天旱不降澤。以無時雨故，百穀悉不生，草木皆枯槁，泉流亦乾竭。大王未興世，一切諸河池，皆悉乾枯涸，猶如大曠野。大王初生時，天興慶重雲，降雨普流澤，河池悉盈溢。除滅一切惡，遠離諸恐怖，人民皆歡喜，大王生世故。往昔諸群生，各各相殘害，飲食人血肉，今悉修慈心。百穀昔不生，卉木皆枯燥，飢渴所逼迫，種種受苦惱。大王既興世，秔米自然生，樹出妙衣服，王世所歸故。昔日競微利，強弱相陵奪，今種種莊嚴，如釋難陀園。昔人貪欲重，種種放逸行，侵犯他妻色，而共相危害。今日諸人民，眾寶妙莊嚴，貞潔無邪婬，猶如兜率天。昔日諸眾生，妄言非法語，縱口無義言，諂曲取人意。今日群生類，遠離諸惡語，愛眼視眾生，口發柔和音。昔日諸眾生，種種行邪見，合掌恭敬禮，牛羊犬豕類。今聞王正法，遠離諸邪見，善知苦樂法，悉從因緣起。大王演妙音，無不愛樂者，梵釋等音聲，皆悉不能及。大王眾寶蓋，懸處虛空中，覆以諸寶網，普出妙香熏。金鈴自然出，如來和雅音，宣揚甚深法，除滅眾煩惱。次復廣演說，十方諸佛剎，一切諸劫中，如來及眷屬。又復次第說，過去十方剎，一切諸劫中，如來及眷屬。又出微妙音，充滿於天下，梵王諸群生，悉聞業果報。眾生聞音已，自知諸業藏，離惡修眾善，專求無上道。王父名淨光，母曰蓮華光，父於五濁世，正法治天下。五百蓮華池，寶樹悉圍遶，底布以金沙，寶華悉敷茂。於彼池岸上，有諸妙法堂，眾寶為欄楯，種種寶莊嚴。末世惡法起，積年不降雨，池流皆枯涸，卉木悉焦然。七日王當生，先降靈瑞相，諸人見歡喜，救護出世間。彼時於中夜，大地六種動，自然演妙光，猶如明淨日。浴池有五百，功德水充滿，一切諸寶樹，如本悉榮茂。河流諸泉原，一切皆盈滿，靈澤普津液，霑洽閻浮提。樹木諸叢林，雜卉眾藥草，百穀苗稼等，生長普滋茂。巖崿諸高山，幽邃深險谷，普及一切地，自然悉平正。山陵諸卉木，沙礫雜穢等，悉於一念中，變成眾寶玉。人見此奇特，歡喜而發言，快哉大善利，我得清涼池。時彼淨光王，與內眷屬俱，一切大臣等，歡喜遊園觀。五百浴池中，有池名歡喜，池上妙法堂，王眷屬遊止。時王語夫人，我願悉成滿，國土還豐樂，人民普安隱。時彼浴池中，千葉寶華生，普放清淨光，明耀須彌頂。明淨金剛莖，眾寶為華葉，閻浮檀金臺，諸妙香為鬚。於彼蓮華中，出生一童子，相好莊嚴身，諸天悉敬禮。王見大歡喜，入池撫掬之，安置后膝上，汝子應欣慶。寶藏普涌出，寶樹生妙衣，天樂奏妙聲，充滿虛空中。時彼諸人民，合掌恭敬禮，歡喜如是言，此是世歸依。身放大光明，普照於一切，若有遇斯光，諸漏悉除滅。一切惡鬼神，毒害眾生類，悉捨不善心，自然生慈愍。惡名失善利，疾病鬼所持，如是眾苦滅，一切皆歡喜。天下諸群生，相視如父母，離惡修慈心，專求一切智。遠離諸惡趣，廣開天人路，顯現無上道，度脫諸群生。我等得善利，遇斯大施主，眾生失正路，導師今出世。』<p>「爾時，寶光明童女偈讚王已，頭面禮足，遶無數匝，恭敬合掌，於一面住。王讚女言：『善哉！善哉！乃能信知他人功德，是為希有；若有愚癡，不知報恩，無有智慧，濁心邪見；具如是等非法眾生，不知不信，諸佛菩薩清淨功德，一切智境。汝今專求無上菩提，修菩薩行，攝取安隱，饒益眾生。』王讚女已，以無價衣，手自授與，而告之曰：『汝自著之。』時，彼女人以膝著地，敬禮合掌，頂受而著。時，王復與六十女衣，彼著衣已，與眷屬俱，遶畢辭退。諸女衣中，普出一切星宿光明，眾人見已，咸歎之曰：『此諸女等，皆悉端正，如淨夜天，星宿莊嚴。』善男子！爾時，一切法師子吼圓蓋妙音王者，豈異人乎？今盧舍那如來、應供、等正覺是也；淨光王者，今淨飯王是也；蓮華光夫人者，摩耶夫人是也；時國人者，今大眾是也。悉於阿耨多羅三藐三菩提，得不退轉；或住初地，乃至十地；大願成就，住諸法門，修方便道，求一切智，住諸解脫。」<p>爾時，開敷樹華夜天欲重明此義，以偈頌曰：「我有清淨眼，悉見世界海，生死五趣中，眾生常流轉。見諸佛菩薩，往詣菩提樹，得道轉法輪，化度諸群生。我以淨天耳，境界一切音，諸佛所說法，悉聞歡喜持。我有無二智，一切無等等，能於一念中，了眾生心海。我得宿命智，念一切劫海，自身及他人，分別悉了達。我於一念知，諸剎海塵劫，諸佛及菩薩，五道眾生類。彼佛初發願，專求佛菩提，究竟悉滿足，無量菩薩行。覺了等正覺，種種巧方便，轉淨妙法輪，顯現諸乘海。為眾演說法，度脫於一切，乃至遺法住，我悉一念知。我於無量劫，修習此法門，真佛子應速，究竟此法門。<p>「佛子！我唯知此菩薩無量歡喜知足光明法門；諸大菩薩，於一切佛所，修行一切諸佛行海；求一切智，清淨滿足一切大願；於一菩薩地，修行一切菩薩地海；於一菩薩行，攝取一切菩薩行海；於一法門，自在修攝一切法門。我當云何能知、能說彼功德行？佛子！於此道場，有一夜天，名願勇光明守護眾生。汝詣彼問云何菩薩學菩薩行、修菩薩道；成就眾生無上菩提，淨諸佛剎；值一切佛，修習一切如來正法。」<p>時，善財童子頭面敬禮彼夜天足，遶畢辭退。
。
<juan>大方廣佛華嚴經卷第五十五<p>之十二<p>入法界品第三十四之十二<p>爾時，善財童子往詣願勇光明守護眾生夜天所，見彼夜天在大眾中，處於普照摩尼王藏師子之座，摩尼王網羅覆其身，光明普照一切法界，一切日月星宿光明以為其身，一切眾生形類色像，悉於中現；又現一切諸色海身，諸威儀身，諸方面身，應現一切眾生前身，遊行十方自在力身，於一切時現眾生前不失時身，詣諸佛所敬禮之身，長養一切諸善根身，受持一切佛正法雲不忘失身，滿足一切菩薩願身，普照一切諸世界身，除滅癡闇普照一切明淨燈身，知法如幻離垢深慧了諸法身，覺悟一切普現意身，離熾然身，不可壞身，無所依住佛行持身，無有染污清淨法身。善財見已，五體投地，起佛世界微塵等念，念彼天身；良久乃起，恭敬合掌，一心諦觀，於善知識得十種心。何等為十？所謂：得自己心，勇猛精進求薩婆若，能受持故；得具一切智法心，隨順一切正教道故；得自受生心，安住無上正法門故；得同行心，共普賢菩薩諸行願故；得具一切功德藏心，長養一切白淨法故；得勇猛心，長養諸佛大精進故；得具一切諸善根心，成滿一切諸大願故；得辨一切大利益心，具足菩薩自在力故。是為於善知識得十種心。<p>爾時，善財一心觀察彼夜天已，得世界微塵等菩薩共法；所謂：正念共法，念十方三世一切佛故；大慧共法，分別了知一切法海故；諸趣共法，一切佛法輪不可壞故；覺悟共法，智如虛空，普照三世一切方便海故；諸根共法，以明淨慧，普照眾生一切根海故；淨心共法，修菩薩道，得一切智無礙功德莊嚴故；境界共法，明淨智慧照佛境故；隨順方便共法，究竟一切智方便海，普照一切故；知義共法，知一切法真實性故；法無畏共法，壞散一切諸怨敵故；清淨色身共法，隨其所應現淨身故；諸力共法，於薩婆若不退轉故；無畏共法，淨正直心如虛空故；精進共法，於一切劫，行菩薩行不退轉故；辯才共法，明淨智慧，深入諸法，照一切故；無比共法，一切眾生無能勝故；語言共法，於大眾中，說淨妙法無所畏故；妙聲共法，能師子吼，出微妙聲，滿一切法海故；淨音共法，一切眾生悉樂聞故；淨德共法，令一切眾生悉清淨故；智地共法，於一切佛受法輪故；梵行共法，安住一切佛境界故；大慈共法，於念念中，普覆一切眾生海故；大悲共法，雨甘露法，救一切眾生故；身業共法，於一切眾生隨所作故；口業共法，分別一切語言法故；意業共法，立一切眾生薩婆若心故；莊嚴共法，嚴淨一切諸佛剎故；詣一切佛共法，見一切佛出興世故；勸請共法，請諸如來轉法輪故；供養共法，供養一切諸如來故；教化共法，度脫一切諸眾生故；光明共法，照一切法故；三昧共法，於一切眾生心海得不動故；充滿共法，諸菩薩等自在神力滿諸佛剎故；菩薩法門共法，出生菩薩自在力故；眷屬共法，樂與菩薩共同止故；深入共法，分別一切諸世界故；了心共法，廣淨佛剎故；隨順共法，入一切佛世界海故；充滿方便共法，分別了知一切世界故；無上共法，普現一切諸佛剎故；不退共法，遊行十方無障礙故；除滅一切愚癡共法，得一切佛圓滿智故；不生共法，與一切佛為眷屬故；滿一切佛剎網共法，恭敬供養一切佛故；決定智共法，分別了知諸法海故；如說修行共法，順入一切諸法門故；專求共法，欲求一切諸淨法故；清淨共法，諸佛功德莊嚴身、口、意故；淨意共法，於一切法智滿淨故；勇猛共法，究竟一切事滿善根故；淨行共法，滿足一切菩薩行故；無礙共法，分別了知諸法相故；方便共法，具足自在智法門故；淨入共法，隨其所應現境界故；菩薩門共法，修行一切諸佛法故；護持共法，一切諸佛所護持故；離生共法，次第逮得菩薩地故；安住共法，安住一切菩薩住故；演說共法，了知諸佛授記法故；禪定共法，於一念中，悉入一切諸三昧故；三昧起共法，一切佛事種種相故；淨念共法，知一切念故；菩薩行共法，盡未來劫，行菩薩行不斷絕故；淨信共法，歡喜增長佛智慧故；長養共法，除滅一切諸障礙故；不退智共法，與一切佛智慧等故；受生共法，隨時應化一切眾生故；住共法，住一切智故；境界共法，法界境界故；無著共法，心不染著一切有故；善知法相共法，等心觀察一切法故；容受共法，於己身內，受持一切諸佛法故；通明共法，分別了知一切世間故；神力共法，以少方便，遊行一切佛剎海故；陀羅尼共法，普照一切陀羅尼海故；持一切佛法輪共法，悉能受持一切修多羅法故；深入共法，解一切法如虛空故；淨光共法，普照一切諸世界故；明淨共法，隨其所應現眾生故；震動共法，動諸佛剎，為諸眾生現自在故；不虛共法，見聞念者，悉不虛故；聖道共法，滿一切願十力智故。得如是等佛剎微塵等菩薩共法。<p>爾時，善財入如是等菩薩共法，於善知識得無量無邊淨正直心，偏袒右肩，恭敬合掌，以偈讚歎彼夜天曰：「我以無上心，專求佛菩提，今於善知識，而起自己心。遠離諸惡業，成就清淨行，由見善知識，得無盡白法。我見知識已，功德莊嚴心，盡未來剎劫，修行菩薩道。唯願善知識，哀愍攝取我，為我悉顯現，正教真實法。閉塞諸惡趣，廣開天人路，佛一切智道，為我悉顯現。念彼善知識，一切功德藏，我於念念得，虛空功德海。授我波羅蜜，不思議功德，長養諸善福，智繒速冠頂。我念善知識，一切種智道，依止善知識，滿足白淨法。具足眾善利，功德普成滿，究竟一切法，成就薩婆若。知識為大師，安立無上法，無量無數劫，不能報其恩。」<p>爾時，善財說偈讚已，白言：「天神向所顯現不思議法，此法門者名為何等？發道心來為幾時耶？久如當成無上菩提？」<p>答言：「善男子！此法門者名隨應化覺悟眾生長養善根。善男子！我入此法門，覺悟一切諸法平等，知一切法真實之相，遠離世間，無所染著，解一切色非一、非異，了色非色，而能顯現無量諸色；所謂：種種色、清淨色、莊嚴色、放一切莊嚴色、普現色、同一切眾生色、一切世間現前色、普照色、見無厭色、相好淨色、離惡色、現勇猛色、甚深色、一切世間無能盡色、歎無盡色、種種雲色、諸形像色、顯現無量自在力色、可愛樂色、一切善起色、隨應現前色、隨應度眾生色、普照無礙色、離垢色、不壞淨身色、不思議法方便光明色、非比非無比妙絕色、非明闇色、滅一切闇色、積集一切白淨法色、功德大海之所生色、過去修行恭敬生色、淨直心生如虛空色、勝廣大色、無斷無盡色、海光明色、一切世間無所依止不可壞色、充滿一切十方無礙色、念念色、海色、令一切眾生大歡喜色、攝取一切眾生堅固色、一切毛孔中如來功德師子吼色、淨一切眾生深心色、顯現一切法義色、圓滿光明無礙色、離垢虛空等色、不依垢無著色、普照離垢法界色、不可稱色、隨眼見色、照諸方色、隨時顯現應眾生色、寂靜色、滅一切煩惱色、一切眾生功德福田光明色、見不虛色、大智光色、無礙法身滿一切色、顯現威儀不虛色、積集大慈海色、具足功德須彌山色、普照一切趣色、淨大智色、正念一切世間色、一切寶光色、淨寶藏色、不壞淨眾生色、趣薩婆若色、悅眾生眼色、一切寶莊嚴勝光明色、不取不捨一切眾生色、無決定無究竟色、顯現自在諸持力色、一切自在神足色、佛種姓色、遠離眾惡滿法界色、悉詣一切諸佛大眾照一切色、成諸海色、善行依果色、隨化授色、一切世間見無厭色、種種光明普照色、顯現三世一切色、顯現一切海色、放一切光明海色、種種光色、過一切世間一切香光色、顯現圓滿諸日雲色、持圓滿淨月雲色、放須彌山妙華雲色、出種種鬘雲色、顯現一切鉢曇摩華雲色、一切香像雲充滿法界色、散一切末香雲色、現一切佛淨願身色、一切音聲出師子吼法界海色、普賢菩薩清淨身色，於念念中現如是等色，充滿十方教化眾生。或見、或念、而得度脫；或現轉法輪；或現隨時應；或現親近；或現覺悟；或現自在神力；或現種種變化；或現不可思議自在神力變化，度脫眾生，滅不善法，安立善法，滿足大願，一切智勢力，菩薩法門勢力，具足成就大慈大悲。佛子！我住此法門，現無量色身，分別了達一切色海，放無量無邊法雲，普照一切諸佛世界，現無量無邊諸佛，現無量無邊自在神力，覺悟眾生長養善根，於念念中，令不可思議眾生，於阿耨多羅三藐三菩提，得不退轉。<p>「佛子！如汝所問，得此法門為幾時者？我今承佛神力，為汝解說。佛子！菩薩圓滿智慧，離一切虛妄，本性清淨，一切種智，超出一切諸障礙山，隨所應化，皆悉普照。佛子！譬如日性，無有暗冥；但日沒已，天下則闇，出則大明；菩薩圓滿明淨智日亦復如是，離一切虛妄，普照一切，教化眾生。佛子！譬如淨日，出閻浮提，普照天下眾寶山樹，影現一切；大海、河、池、眾生之類，莫不對見，日亦不來入此池流，菩薩智日亦復如是，出三有海，於佛實法虛空中行，住於寂滅，應現一切趣趣生處，同眾生身而化度之，實不生死，無所染著，離一切虛妄，無脩短想。何以故？佛子！菩薩摩訶薩離諸顛倒，了一切世，悉如夢幻，解真實法，無有眾生，圓滿大悲，皆悉對現一切眾生而教化之。佛子！譬如大船不依此岸，不樂彼岸，不著中流，於大海中，濟度眾生；菩薩摩訶薩亦復如是，以波羅蜜力船，於生死海，濟度眾生，不依此岸，不樂彼岸，而度眾生，於一切劫，修菩薩行，不起劫想，亦不見劫有脩短相。佛子！譬如虛空出過法界一切世界，有成、有敗，而彼虛空，本性清淨，無所染污，不可沮壞，遠離恐怖一切障礙，而能普持未來諸劫一切佛剎；菩薩摩訶薩心亦復如是，以虛空等圓滿智慧，莊嚴其心，發起一切大願風輪，持一切眾生，令滅惡道生諸善趣，心無憂喜，安立眾生一切智道，除滅煩惱生死過患。佛子！譬如化人，無有實形，生、老、病、死、飢渴等苦，菩薩出生如化智慧，不可沮壞，妙色法身亦復如是，於一切劫諸生死中，化度眾生，而無所著，亦無恐怖、無貪、無恚，除滅一切熾然煩惱，心不貪樂一切趣生。<p>「佛子！菩薩智慧雖復如是甚深難測，我當承佛神力，為汝解說，令未來世諸菩薩等滿足大願，成就諸力。佛子！乃往古世過世界海微塵等劫，復過是數有劫名善光，彼有世界名曰寶光。於彼劫中，有萬如來出興于世，最初如來號法輪音聲虛空燈，彼閻浮提中，有寶莊嚴王都，彼有大林名善光明。於此林中有一道場名曰善華；彼道場上，有寶蓮花師子之座，時，彼如來於此座上，成阿耨多羅三藐三菩提。爾時，人民壽十千歲，殺盜、婬佚、妄言、兩舌、惡口、綺語、貪恚、邪見，行如是等十不善道；時，彼如來於百歲中，坐於道場，為諸菩薩及諸天王并閻浮提宿植德者，而為說法，其餘眾生，待善根熟。爾時，國王名曰勝光，時，彼人民行十不善，貪著五欲，作種種惡，遠離善法，不孝父母，不敬沙門、婆羅門，有無量眾生犯王治法，囚執囹圄，受諸楚毒。<p>「爾時，彼王有一太子名曰善伏，端正殊特，成就妙色，具二十八大人之相，處在中宮，采女圍遶，聞彼獄人楚毒音聲，聞已憂惱，起大悲心。入彼獄中，見諸罪人，裸形亂髮，繫縛搒笞，悲號流淚，苦毒無量，太子見已，發大悲心，慰諭之言：『莫恐！莫怖！我今能令汝等解脫。』於是太子往詣王所，白言：『大王！獄中罪人願施無畏，大王哀愍，幸垂矜赦。』<p>「時，彼大王召諸群臣，而共參議此事云何？群臣答言：『彼諸罪人，竊盜官物，謀弒大王，侵犯宮人，有如是罪，必應刑戮，若救彼者，罪應至死。』<p>「時，彼太子大悲深至救護彼故，作如是言：『我代獄囚受諸楚毒，願苦治我，我為救彼，不惜身命，欲令罪囚，悉得解脫，所以者何？若我不救此眾生者，云何能濟三界牢獄？諸在生死牢獄眾生，悉為貪愛之所纏縛，愚癡所蔽，受種種苦，身形鄙陋，心常放逸，而不能知出要之道，無智慧光，著諸法界，無有福慧，遠離實智，染縛結垢，幽閉苦獄，隨順惡魔，生、老、病、死常為憂惱之所逼迫，我當云何令彼解脫？我今應當捨自身命而救拔之。』<p>「爾時，五百大臣咸發聲言：『大王！當知如太子意，放獄囚者，毀壞王法，危及我等，不治太子，國不久立！』王聞此言，即發威怒，令誅太子，王后聞之，毀容降服，與千采女馳詣王所，頭面禮足，如是請言：『大王！當知太子有罪，願垂慈恕賜其壽命！』時，彼大王即召太子，太子既至，復白王言：『願垂哀赦獄囚苦人，若不矜恕，我代受苦。』王言：『隨意！』<p>「爾時，太子即入獄中，放諸罪人，代受楚毒，曾無中悔，一向正念，一切種智，大悲為首，饒益眾生。夫人白王：『願聽太子在外，半月布施修福，然後隨王如法苦治。』王即聽許。<p>「時，彼都城北，有一大林名曰日光，太子詣彼，設大施會，須食與食、須衣與衣，乃至車乘、華鬘、塗香、末香、幢幡、繒蓋，及餘一切寶莊嚴具，期限既滿。爾時，國王及諸群臣、長者、居士、男女、大小、并諸外道，皆悉雲集。爾時，法輪音聲虛空燈如來，知諸眾生應化時至，與大眾俱，天王圍遶，龍王供養；夜叉王守護；乾闥婆王讚歎；阿修羅王禮侍；迦樓羅王以清淨心散諸雜寶；緊那羅王歡喜讚歎，供養過去諸佛；摩睺羅伽王悲泣正觀；與如是等無量大眾前後圍遶，來詣彼會。<p>「爾時，太子及諸大眾，遙見佛來，端嚴殊特，諸根寂定，如大象王神心澄明淨；若淵海，顯現如來自在境界，勝妙功德，相好嚴身，圓滿光明，普照一切，震動十方無量世界。一切毛孔，普出如來微妙香雲，普雨種種諸莊嚴雲，行佛威儀，除滅一切眾生煩惱。爾時，太子既見如來，歡喜無量，五體投地，合掌白言：『善來世尊！念哀取我，唯願世尊處摩尼座。』諸菩薩眾皆就寶座，周匝圍遶。時，佛坐已，除滅一切眾生苦患，離諸障蓋堪聖法器。<p>「爾時，如來知諸眾生應受化者，而為演說圓滿因緣修多羅。時，彼大眾聞正法已，八十那由他眾生皆起離垢清淨法眼，得無學地，一萬眾生得大乘道，滿足普賢菩薩行願，見十方佛轉正法輪，現自在力，百佛世界微塵等眾生，具摩訶衍，滅十方世界無量眾生惡道苦難，生天人趣。時，彼太子得隨應化覺悟眾生長養善根法門。佛子！爾時，太子豈異人乎？我身是也！我於一切眾生，起大悲心，普饒益之；不著三界，又亦不求名譽果報，捨離憍慢，不輕他人，不加彼惡，不貪財利，遠離三有，莊嚴大乘，開一切智門，普行菩薩無量諸行。<p>「佛子！我於爾時，得此法門。時諸大臣今五百惡人調達眷屬是也。彼諸人等，佛皆教化，令發阿耨多羅三藐三菩提心，過未來世須彌山微塵等劫，成等正覺；所住世界同名寶光；國界莊嚴、父母種姓、受胎、出生、棄家學道、往詣道場、轉正法輪、說修多羅、語言、音聲、光明、眷屬、壽命、法住、及其名號，皆悉不同。其最初佛，號饒益月；第二佛號大悲師子；第三佛號救護眾生；最後如來號大醫王。<p>「佛子！當知本諸罪人我所救者，即拘樓孫等賢劫千佛，及百萬阿僧祇諸大菩薩，於無量精進妙德慧佛所，發阿耨多羅三藐三菩提心，今悉現在十方國土，行菩薩行，修習增廣，此隨應化覺悟眾生，長養善根法門者是也；佛子！時，王勝光者，今薩遮尼揵子大論師是也；時，王宮人諸眷屬者，即彼尼揵六萬弟子與師俱來共佛論義，悉降伏之，授阿耨多羅三藐三菩提記者是也。此諸人等，當成正覺，世界劫號，皆悉不同。<p>「佛子！我於爾時，救罪人已，父母聽我捨離國土、妻子、眷屬，於法輪音聲虛空燈佛所，出家學道，五百歲中，淨修梵行，於此中間得一萬三昧、一萬陀羅尼門、一萬諸明、一萬法藏、一萬薩婆若勇猛精進、一萬清淨忍門、一萬寂滅禪定、一萬方便般若波羅蜜，各於十方現前；對見一萬如來、出生一萬菩薩大願，長養菩薩一萬諸力；又得菩薩一萬神通，於念念中，各遊十方一萬佛剎；於念念中，各憶十方一萬佛海；見彼如來一萬化海，普遊十方，教化眾生；於念念中，見十佛世界眾生，於諸趣中，死此生彼，或好、或醜、或之善處、或入惡道，知彼眾生諸心，心法、心意所行，及諸根海行業善根，皆悉明達。<p>「佛子！我於爾時命終之後，即復於彼閻浮提中王宮，受生作轉輪王。彼法輪音聲虛空燈如來滅度之後，我於爾時，守護正法；次值法虛空妙德王佛；次為釋王，即彼道場值天藏佛；次為焰摩天王，即彼世界值大地功德山佛；復值法輪光音聲王佛；次為化樂天王，即彼世界值虛空燈智王佛；次為阿脩羅王，即彼世界值一切法雷震王佛；次為他化自在天王，即彼世界值不可壞力幢佛；次為梵王，即彼世界值法輪化普光音佛。佛子！於彼寶光世界善光劫中，一萬如來出興于世，我悉值遇。次復有劫名曰日光，六十億佛出興于世。時，我為王名大智慧；值最初相好功德山佛，復值妙音聲佛，次為大臣值離垢童子佛，次為阿脩羅王值勇猛精進佛，復值究竟相好佛，次為商人值離垢臂佛，次為城天值師子行佛，次為毘沙門天王值天周羅佛，次為乾闥婆王值法上名稱佛，次為鳩槃荼王值光明天冠佛，恭敬供養。佛子！我諸趣受身供養如是等六十億佛；於一一佛所，教化無量無邊眾生；我於一一佛所，得種種三昧門，種種陀羅尼門，具足諸辯，種種智慧，種種法光，照十方海，諸佛剎海，見諸佛海如一劫中；值遇諸佛，恭敬供養；於世界微塵等劫一切世界中，諸佛興世，我悉值遇恭敬供養，聞法受持，守護正法，亦復如是，於諸佛所，修此法門。」<p>爾時，願勇光明守護眾生夜天欲重明此義，以偈頌曰：「歡喜恭敬心，能問甚深法，我當承佛力，為汝分別說。過於不思議，世界海塵劫，爾時有一劫，名曰為善光。彼時有世界，名曰為寶光，於彼世界中，十千佛興世。我值彼諸佛，恭敬悉供養，於彼如來所，修習此法門。爾時有王都，名曰可愛樂，廣博悉平正，種種妙莊嚴。眾生雜行起，世界有淨穢，時彼諸眾生，多行不善法。爾時有大王，號曰為勝光，正法治天下，等心於一切。彼王有太子，號名曰善伏，端嚴甚姝妙，相好莊嚴身。時彼諸人民，有犯王法者，幽閉在牢獄，太子悉救之。爾時諸臣等，俱白大王言，太子欲危王，宜應加苦治。時王用臣言，如法治太子，諸臣送太子，至彼刑戮處。王后聞此已，來白大王言，願聽十五日，布施修功德。時王即聽許，令其修福業，肴膳車乘等，隨欲悉給之。所期日已盡，將至刑戮處，彼時一切眾，悲感悉號泣。時法輪音聲，虛空燈如來，知眾生根熟，往詣大眾所。顯現自在力，演說圓滿經，無量諸眾生，悉授菩提記。爾時王太子，即發菩提心，願我悉度脫，一切諸群萌。供養彼如來，即隨佛出家，勇猛精進力，專求無上道。具足此法門，大悲念眾生，知法真實相，劫海修菩提。一切諸導師，次第興出世，我皆悉恭敬，供養護持法。剎海微塵等，一切諸劫中，如來出興世，恭敬悉供養。善伏我身是，修習大悲心，不惜身壽命，救護彼苦人。逮得此法門，劫海常修習，念念悉增長，無量諸功德。所見諸最勝，方便為我說，聞已即修習，此寂滅法門。無量劫修此，不思議法門，佛雨甘露海，我已悉飲之。依止此法門，普遊十方界，一念悉分別，三世諸佛剎。依此法門故，見三世佛海，於諸最勝所，現身如電光。依此法門故，遍詣十方佛，各現大神力，勝妙威儀法。依此法門故，能為問難海，不思議諸佛，所說聞受持。依此法門故，於十方世界，諸佛大眾中，自在顯神變。依此法門故，種種現色身，能於一身中，顯現諸佛身。依此法門故，一一毛孔中，放大光明海，除眾生煩惱。依此法門故，一一毛孔中，出化無量身，法雨濟眾生。此法難思議，菩薩所修學，依住此法門，盡來劫修行。除滅諸邪見，隨應化眾生，悉令得安住，一切種智地。不可思議趣，顯現種種身，隨其所應化，而為演說法。<p>「佛子！我唯成就此法門，諸大菩薩超出世間，普照諸趣，悉能究竟一切境界，壞障礙山，了達法相，善巧方便，分別諸法，解法無我，攝取教化，度脫眾生，皆悉了知三世法界，善知一切語言道海，我當云何能入如是大智慧海、大智境界三昧解脫法門自在？善男子！此閻浮提，有一園林名流彌尼，彼有天名妙德圓滿。汝詣彼問云何菩薩行菩薩行？生如來家？為世間燈？盡未來劫，修菩薩行，心無疲倦？」<p>時，善財童子，頭面敬禮彼夜天足，遶畢辭退。<p>爾時，善財童子正念思惟彼夜天教，修習增長隨所應化覺悟眾生長養善根法門；漸漸遊行，至彼林中，周遍推求妙德圓滿林天，見坐眾寶樓閣之上，二萬那由他諸天圍遶，為說菩薩受生海經，生如來家，長養菩薩功德。<p>爾時，善財頭面禮足，白言：「天神！我已先發阿耨多羅三藐三菩提心，云何菩薩行菩薩行？生如來家？為世間燈？」<p>答言：「佛子！菩薩有十種受生法。若有菩薩行是法者，生如來家，於念念中，長養善根，不退、不怖、不惱、不亂、不懈、不悔，至一切智順知法界，修解脫道；於一念中，長養一切諸波羅蜜，捨離世間，具足佛地智慧猛盛，佛法現前，順真實義，滿薩婆若。何等為十？所謂：供養一切佛，方便虛空願藏菩薩受生法；滿菩提心枝藏菩薩受生法；現前方便觀察寂滅虛空藏菩薩受生法；以淨直心，普照三世藏菩薩受生法；普照一切藏菩薩受生法；生如來家藏菩薩受生法；佛光明力藏菩薩受生法；具足分別薩婆若門藏菩薩受生法；一切法界化莊嚴藏菩薩受生法；勇猛精進至佛地藏菩薩受生法。<p>「佛子！何等為供養一切佛，方便虛空願藏受生法？此菩薩摩訶薩發如是願：我當恭敬供養一切諸佛，無量喜心見佛無厭，具不壞信，積集功德，供養諸佛，心無厭足。佛子！是為初受生法，薩婆若初門長養善根故。<p>「佛子！何等為滿足菩提心枝藏受生法？此菩薩摩訶薩發阿耨多羅三藐三菩提心，起大悲心救護一切眾生故；值遇佛心常見佛故；求正法心無所惜故；大莊嚴心向薩婆若故；發大慈心，普覆攝取一切眾生故；不捨一切眾生心，薩婆若莊嚴不可壞故；離諂曲心，得實智故；如說行心，得菩薩道故；不欺一切佛心，滿足諸佛大誓願故；為薩婆若，發大願心教化未來一切眾生故；如是等佛剎微塵等菩提心枝滿足，生如來家。佛子！是為第二受生法。<p>「佛子！何等為現前方便觀察寂滅虛空藏受生法？此菩薩摩訶薩，觀察寂滅一切法海心；究竟滿足一切智道不疲倦心；正念善法業海心；一切菩薩諸三昧海清淨心；具一切菩薩諸功德心；出生一切菩薩莊嚴道心；於無量劫勇猛精進不休息心；出生普賢行化一切眾生心；善學威儀，住菩薩德，一切諸有悉非有心。佛子！是為第三受生法。<p>「佛子！何等為以淨直心普照三世藏受生法？此菩薩摩訶薩，淨直心界照佛菩提，深入菩薩方便法海，深心不壞猶若金剛，背一切有諸生死趣，向一切佛，具自在力趣諸勝道，增益菩薩根，離垢淨心，不可動轉，長養大願，常為諸佛之所護念，壞散一切諸障礙山，悉為眾生而作歸依。佛子！是為第四受生法。<p>「佛子！何等為普照一切藏受生法？此菩薩摩訶薩具足方便，教化眾生，不貪財利，以清淨心悉捨一切，持無量淨戒，住佛境界，具足忍法，得一切佛忍，光明法勇猛精進，究竟一切智境界，修習諸禪，具足清淨圓滿普門三昧智慧，以明淨慧日普照法界，得無礙眼，見一切佛海，深入一切諸法原底，智者所讚，令眾生歡喜，修習正法，見真實相。佛子！是為第五受生法。<p>「佛子！何等為生如來家藏受生法？此菩薩摩訶薩生如來家，隨諸佛教，具足一切甚深法門，同三世一切諸佛大願，同三世一切諸佛善根，同三世一切諸佛法身，遠離世間向離世間趣，長養白淨法，住大功德法門，得佛持定，見諸如來隨所應化，淨諸眾生，不捨大願，聞法受持。佛子！是為第六受生法。<p>「佛子！何等為佛光明力藏受生法？此菩薩摩訶薩深入佛力，遍遊十方，供養諸佛，心無疲倦，知一切法如幻如夢，色如電光，成就如化，自在通明；知一切有生趣如影；知一切佛所轉法輪皆悉如響，悉究竟說一切法界。佛子！是為第七受生法。<p>「佛子！何等為具足分別薩婆若門藏受生法？此菩薩摩訶薩，以童子身，住菩薩住，觀薩婆若，於無量劫，觀察一一諸智慧門；劫猶可盡，諸智慧門不可窮盡，究竟菩薩自在境界諸三昧門，念念悉詣十方佛所，入不可壞三昧境界，不可壞法、不可壞智無邊境界，得非境界，於少境界悉具足，得不可說地，於無量中，得有量法，知諸世間名假施設，分別一切語言之法。佛子！是為第八受生法。<p>「佛子！何等為一切法界化莊嚴藏受生法？此菩薩摩訶薩種種莊嚴無量佛剎，究竟眾生諸變化身佛，應化身無所依止，清淨法化，悉行一切無礙法界，應受化者為彼現身，教示種種諸菩薩行，善能出生離諸障礙，一切智門淨智慧藏，教化眾生，未曾失時。佛子！是為第九受生法。<p>「佛子！何等為勇猛精進至佛地藏受生法？此菩薩摩訶薩悉於三世諸如來所，受灌頂法，一切世界境界無障礙，菩薩悉知三世眾生死此生彼，修菩薩行，知諸眾生心次第起；知三世佛次成正覺，善巧方便知法次第；知一切劫次第成敗，隨應眾生顯現莊嚴，成等正覺顯現次第；轉正法輪，教化無量無邊眾生。佛子！是為第十受生法。菩薩摩訶薩住是法已，種種莊嚴一切佛剎無量億劫，無量法海，無量境界，教化眾生，覺悟無量諸法界流，顯現諸佛不可思議如虛空等深法境界，無量諸行，攝取眾生，現轉法輪，於一切世界，護持佛法，悉於一切境界，以微妙音說不可說佛正法雲，住諸法門趣無礙道，以一切法莊嚴道場，隨所應度成佛興世，教化成熟無邊眾生。<p>「時，彼林天欲重明此義，以偈頌曰：「『清淨正直心，先發如是願，普見一切佛，供養無厭足，皆悉淨莊嚴，三世諸佛剎，以願莊嚴心，度脫諸群生。修習寂滅法，其心無厭足，三世無障礙，身心如虛空。深入大悲海，直心如須彌，窮盡大智海，是為人中雄。大慈覆一切，增廣諸度海，教化諸群生，此是無上人。知法真實相，三世佛家生，究竟諸法海，是為智慧者。清淨妙法身，其心無障礙，己身滿十方，具足如來力。甚深智慧中，逮得自在力，專求一切智，究竟三昧海。嚴淨諸佛剎，教化一切眾，顯現自在力，是為稱莊嚴。深入最勝力，長養薩婆若，法界無障礙，此是真佛子。』<p>「佛子！菩薩摩訶薩具此十法，生如來家，為世間燈。佛子！我成就此無量境界自在法門。」<p>爾時，善財白言：「天神！此法門者，境界云何？」<p>答言：「佛子！我已具足一切菩薩受生大願，是故，我來生此林中本願力故，正念菩薩受生之法。於後百年，菩薩從彼兜率陀天降神下生，時，此林中有十種瑞相。何等為十？一者、此林忽然廣博，地平如掌。二者、土石雜穢變為金剛，眾妙莊嚴。三者、寶娑羅樹周匝行列。四者、時，此林中沈水末香，出過諸天種種莊嚴。五者、諸妙華鬘寶莊嚴具，皆悉充滿。六者、諸寶樹中，自然流出種種妙寶。七者、諸池水中，出芙蓉華。八者、時此林中娑婆世界，欲、色、諸天、龍、夜叉、乾闥婆、阿修羅、迦樓羅、緊那羅、摩睺羅伽，恭敬作禮，合掌而住。九者、天女乃至摩睺羅伽女齎供養具，合掌恭敬，於一面住。十者、十方一切佛❥中放光明，名曰菩薩受生，自在燈普照此林，於彼一一諸光明中，現一切佛受生自在，出家自在，一切菩薩功德自在，又出如來微妙音聲。佛子！是為林中十種瑞相。此相現時，諸天王等知必當有菩薩下生，我見此瑞，歡喜無量。<p>「佛子！摩耶夫人出迦毘羅城，入此園林，生太子時，自然而有十種光明；因此光故，一切眾生得法光明。何等為十？所謂：寶芽藏光；一切香光；鉢曇摩光；出微妙聲讚善生光；十方菩薩初發心光；一切菩薩得入諸地自在法光；一切菩薩諸波羅蜜大智慧光；出生菩薩無量大智願光；方便化度眾生智光；普照一切法界諸佛，受胎出生，棄家學道，成正覺光。佛子！是為十種光明，此光普照無量無邊諸眾生心。<p>「佛子！摩耶夫人於此林中，在畢利叉樹下坐時，現菩薩十種受生自在。何等為十？爾時，欲界一切天王、天子、天女、色界諸天及龍、夜叉、乾闥婆、阿修羅、迦樓羅、緊那羅、摩睺羅伽，并其眷屬，皆悉雲集，為欲供養彼菩薩故。<p>「爾時，摩耶夫人放大功德妙色光明，普照一切，其餘光明悉蔽不現，猶如聚墨，除滅眾生一切煩惱，一切惡道苦，又於一切諸毛孔中，放大光明，普照十方，無所障礙，是為菩薩第一受生自在。復次，佛子！摩耶夫人腹內，悉能容受三千大千世界，又能顯現百億四天下，於彼百億閻浮提中，王都、京邑、所住園林、名字各異；摩耶夫人遍坐彼處，諸天圍遶，悉為顯現不可思議智慧自在，是為菩薩第二受生自在。復次，佛子！摩耶夫人一一毛孔中，顯現如來於過去世為菩薩時，恭敬尊重供養諸佛，彼諸如來所說正法，於毛孔中，皆悉得聞，譬如明鏡淨池水中，見日月像；摩耶夫人諸毛孔中，顯現如來於過去世為菩薩時，恭敬尊重供養諸佛，彼諸如來所說正法，皆悉得聞，亦復如是，是為菩薩第三受生自在。復次，佛子！摩耶夫人一一毛孔中，顯現如來於過去世諸世界中，城邑、聚落、山林、河池、一切諸處，行菩薩行，隨彼諸劫所值諸佛，清淨善根壽命名號，及善知識如是等事，皆悉顯現，菩薩於彼諸受生時，摩耶夫人常為其母，是為菩薩第四受生自在。復次，佛子！摩耶夫人一一毛孔中，顯現如來於過去世為菩薩時，其身色相行業威儀所受苦樂，是為菩薩第五受生自在。復次，佛子！摩耶夫人一一毛孔中，顯現如來於過去世為菩薩時，所行布施，身體、手足、眼耳、鼻舌、骨齒、髓腦、心血、皮肉、妻子、眷屬、城邑、聚落、宮殿、寶物、一切內外并諸受者，皆悉顯現，又聞求者所言音聲，是為菩薩第六受生自在。復次，佛子！摩耶夫人身中普出過去諸佛，本為菩薩最後生時，莊嚴佛剎眾生，樹林華鬘諸香、塗香、末香、摩尼寶王娛樂讚歎如是等事，充滿此林，皆悉聞見，是為菩薩第七受生自在。復次，佛子！摩耶夫人身中，又出諸天宮殿、龍、夜叉、乾闥婆、阿修羅、迦樓羅、緊那羅、摩睺羅伽、及人宮殿，眾寶莊嚴，妙香普熏，無能壞者，出過諸天，為欲供養彼菩薩故，充滿此林，是為菩薩第八受生自在。復次，佛子！摩耶夫人身中，又出十不可說億那由他世界微塵等，菩薩其身色像相好莊嚴，光明自在，及其眷屬皆悉同彼盧舍那佛是諸大士，從彼出已，讚歎菩薩，是為菩薩第九受生自在。復次，佛子！菩薩生時，於摩耶夫人前地金剛輪中，生大蓮華，金剛為莖，有十世界微塵等寶葉摩尼寶王以為其臺，眾寶香鬘，以阿僧祇寶網羅覆其上，一切天王所共執持；一切乾闥婆王普雨香雲，讚歎過去諸佛功德；一切夜叉王圍遶守護，自然出生眾妙寶華、娛樂音聲；一切阿脩羅王，皆悉降伏，頭面敬禮，一切迦樓羅王，以寶繒幡莊嚴虛空；一切緊那羅王歡喜諦觀心無厭足，讚歎歌頌菩薩功德；一切摩睺羅伽王，歡喜踊躍，普雨種種寶莊嚴雲，是為菩薩第十受生自在。佛子！摩耶夫人生菩薩時，如虛空中現明淨日、如雷電光、如山起雲、如闇中燈，菩薩爾時，雖現出生，而悉解達一切諸法如電、夢幻，不來、不去、不生、不滅。佛子！我一念中，悉知菩薩此閻浮提受生自在、出生自在；亦知百億閻浮提，受生自在、出生自在；亦知三千大千世界微塵等佛剎，十佛世界微塵等佛剎，乃至悉知一切世界微塵等佛剎菩薩受生自在、出生自在，亦復如是。」
。
<juan>大方廣佛華嚴經卷第五十六<p>之十三<p>入法界品第三十四之十三<p>爾時，善財白圓滿妙德林天言：「天神得此菩薩受生自在法門，其已久如？」答言：「佛子！乃往古世，過億佛剎微塵等劫，有劫名可悅樂，彼有世界名一切寶。彼劫世界中，有八十那由他佛出興于世，其最初佛號不可壞自在幢王。彼世界中一閻浮提有一王都，名莊嚴幢，王名寶焰眼光第一，夫人名善喜光。如此世界摩耶夫人為盧舍那佛母，彼世界中善喜光夫人為最初如來母，亦復如是。善喜光夫人生菩薩時，與二百萬那由他諸采女眾詣金色園林，攀寶樹枝，生彼如來。時，有乳母名離垢光。諸天王等以雜香湯洗浴太子，抱授乳母，乳母敬受，歡喜無量，即得菩薩普眼境界三昧。得三昧已，見十方佛無所障礙，復得菩薩受生自在法門。佛子！譬如初受胎識，速疾無礙，得此法門，知一切佛受生自在，亦復如是。佛子！於意云何？彼乳母者，豈異人乎？我身是也。我從是來念念常見菩薩受生自在法海，盧舍那佛教化眾生自在神力。佛子！我念念中悉得三千大千世界微塵等淨智慧眼，常見一切世界微塵等剎及彼諸佛，知彼如來自在受生。又復了知盧舍那佛初發大願，乃至悉知十方諸佛初發大願，亦復如是。亦恭敬供養彼諸如來，彼佛說法我悉得聞，受持修行。」<p>時，彼林天承佛神力，觀察十方，欲重明此一切境界菩薩受生自在法門義故，以偈頌曰：「佛子汝所問，最勝寂滅境，一心善諦聽，我今說因緣。過億剎塵劫，劫名可悅樂，八十那由他，如來出興世，最初如來名，無壞自在幢。我時見彼佛，金色林中生，乳母離垢光，今則我身是。太子金色身，天王抱授我，敬受無上人，觀察不見頂。圓體難思議，視之無厭足，離垢清淨身，相好自莊嚴。我見妙寶像，歡喜心無量，思惟難思議，長養功德海。見彼自在力，我發菩提心，專求佛功德，具足諸願海。嚴淨諸世界，遠離三惡道，於諸世界中，供養一切佛。專求大願海，除滅眾生苦，聞彼初佛法，成就此法門。我於億剎塵，一切諸劫中，修習菩薩行，嚴淨此法門。彼劫中諸佛，我已悉供養，守護其正法，淨修法門海。億剎塵等劫，諸佛出興世，持彼正法輪，修難議法門。一念悉了知，一切剎微塵，一一微塵中，見無量剎海。彼佛初生時，顯現自在力，我於一念中，皆悉分別見。不可思議剎，見彼諸菩薩，或處兜率天，專求佛菩提。無量剎海中，見彼生自在，無量眾圍遶，而為其說法。一念中悉見，無量諸剎海，一切諸菩薩，出家詣道場。不可思議剎，得成最正覺，顯現諸方便，除滅眾生苦。一一微塵中，轉無盡法輪，無盡妙音海，普雨甘露法。念念中悉見，一一微塵中，億剎塵等佛，示現般涅槃。見無量剎海，如來初受生，一一諸佛所，無量身供養。不思議剎海，無量諸群生，我以諸方便，為說甘露法。佛子我知此，不思議法門，無量諸劫數，稱讚不可盡。<p>「佛子！我唯知此菩薩受生自在法門，諸大菩薩能以諸劫為一念藏，顯現一切諸妙方便，供養諸佛，滿足大願，覺了一切諸佛正法，示現一切諸趣受生，生諸佛所，教化眾生未曾失時，為眾生現受生自在，於諸佛剎現自在雲，常生一切諸如來家。我當云何能知、能說彼諸功德？佛子！迦毘羅城有釋迦女，名曰瞿夷。汝詣彼問云何菩薩遊生死中教化眾生？」時，善財童子頭面敬禮彼林天足，遶畢辭退，向於彼城。正念思惟增廣明淨菩薩受生自在法門，漸漸遊行，至菩薩會莊嚴講堂，離憂妙德天所。<p>爾時，彼天一萬諸天以為眷屬，來迎善財，白言：「善來大智慧人！修不思議菩薩法門，以淨直心滿足大願，廣菩薩行，向正法城，究竟菩薩無量方便。我觀仁者勇猛精進，修菩薩道，心無懈倦，威儀庠序，諸根調伏，不久必當逮得無上清淨，莊嚴佛身、口、意，相好嚴身，十力智慧莊嚴其心，遊行十方教化眾生。我觀仁者修行勇猛精進力故，必當得見三世諸佛，受諸如來一切法雲，修習菩薩禪定法門、寂滅之法，入於甚深如來法門。何以故？詣善知識，親近供養，正念思惟，善知識教，無有退轉、疲倦之心。除滅障礙，降伏諸魔，無能壞者，令一切眾生得歡喜故。」<p>善財答言：「如天所說，我願如是！欲令一切眾生歡喜，除滅煩惱諸不善法，具足善法得安隱樂。一切眾生以眾惡業煩惱結故，入三惡道，受無量苦，菩薩見已，起憂悲心。譬如有人唯有一子，愛念情重，忽有人來割截其身、肢節手足，慈父見已，悼惻悲念。菩薩若見眾生造惡業緣煩惱結故，入三惡道，受無量苦，見如是已，痛心悲念，亦復如是。菩薩若見眾生具身、口、意諸善業故，生天人中，受身心樂，見如是已，歡樂無量，何以故？菩薩摩訶薩不自為故求薩婆若，不貪生死、五欲快樂，不隨心想、諸見顛倒、結使纏縛、貪愛邪見，不著眾生種種樂想，不著禪味，不為結礙流轉生死。菩薩但見諸有海中，一切眾生受無量苦，發大悲願而攝取之。常以大悲大願力故，行菩薩行，供養諸佛，求薩婆若；欲令眾生遠離煩惱，淨佛世界，調伏一切惡心眾生，悉令具足清淨身心，行菩薩行而無疲倦。若有菩薩如是行者，悉能莊嚴一切眾生，出生長養天人樂故；為父母皆令安立菩提心故；為養育，皆令究竟菩薩道故；為衛護，皆令遠離三惡道故；為大船師，皆令得度生死海故；為歸依，令捨諸魔煩惱怖故；為導師，皆令逮得清涼處故；為知濟，皆令得度佛剎海故；為主藏臣，皆令得入法寶洲故；為淨妙華，令開一切佛功德華故；為大光明，普放功德智慧光故；為歡喜，皆令端嚴勝殊妙故；為所尊，遠離一切諸惡業故；為普賢，具足一切諸功德故；為燈明，常放智慧淨妙光故；為慶雲，常雨一切甘露法故。天神！菩薩摩訶薩如是行者，一切眾生悉皆愛念，樂正法故。」<p>爾時，善財將昇法堂，彼離憂妙德天與百萬眷屬，各各齎持妙香、華鬘及諸雜寶，散善財上，以偈頌曰：「無量無數劫，世燈或出現，普為眾生故，正求佛菩提。無量億諸劫，難見難值遇，功德日今出，照除世間闇。見諸眾生類，愚惑癡所覆，廣發大悲心，專求無師道。清淨正直心，不惜身壽命，親近善知識，專求佛菩提。一切無所依，不著於世間，離垢清淨心，無礙如虛空。行諸菩薩行，具滿妙功德，放大智慧光，普照一切世。不離於世間，亦不著世間，行世無障礙，如風遊虛空。譬如大災起，一切無能滅，勇猛精進火，求道亦如是。勇猛大精進，一切莫能壞，金剛慧師子，遊行無所畏。一切法海中，一切諸佛海，親近善知識，速見彼諸佛。」<p>爾時，離憂妙德天偈讚歎已，恭敬法故，俱昇法堂，昇法堂已，周遍推求彼釋迦女。即見坐於寶蓮華藏師子之座，八萬四千眾女圍遶，皆是貴族王者之女，悉於過去彼菩薩所修行諸行，同彼菩薩一切善根，常以布施、愛語攝取眾生，求薩婆若，利益一切，令諸眾生同佛菩提。大悲為首，普念眾生如一子想，修習大慈，普覆一切。過去已曾於菩薩所修不思議勝妙智慧，於阿耨多羅三藐三菩提得不退轉，具足成滿諸波羅蜜，心無所著，直心智慧，皆悉清淨。求薩婆若，離障蓋網，超出諸難，得淨法身。行普賢行，長養菩薩一切諸力，成就圓滿淨智慧日。<p>爾時，善財五體投地，敬禮瞿夷，禮已，合掌於一面住，白言：「大聖！我已先發阿耨多羅三藐三菩提心，而未知菩薩云何行生死中而無所染？覺了一切諸法實相，超出聲聞、緣覺之地，住如來地而不捨離菩薩所行？修菩薩行不離佛地，超出世間，法身圓滿，應世受生，普現種種諸方便身？知法無性，示現一切眾生之身，解甚深法，以妙音聲而為說法？知眾生空而能不捨化諸世間？知一切佛不生不滅而能供養，心無退轉？知無業報而行善業，無有休息？」<p>爾時，瞿夷作如是言：「善哉！善哉！善男子！能問諸菩薩摩訶薩所行之法，修習普賢諸行願者，能如是問。諦聽！諦聽！善思念之！我當承佛神力，為汝解說。善男子！若有菩薩成就十法，則能滿足因陀羅網普智光明菩薩之行。何等為十？所謂：依善知識、廣發無量諸弘誓願、修淨勝妙正直、希望集一切智功德、聞佛出世歡喜無量、心常樂住三世佛所、隨順一切諸大菩薩、悉為一切佛所護持、清淨大悲、遠離生死，是為十法。若有菩薩成就此法，則能滿足因陀羅網普智光明菩薩之行。佛子！若諸菩薩勇猛精進，心無退轉，出生修習佛無盡法，值善知識故。佛子！菩薩有十法值善知識。何等為十？所謂：不惜身命、不求世樂、知諸法相而不捨離、一切智願、觀察法界、離三有海、無所依住、深入一切菩薩諸願、普照一切諸佛世界、淨修菩薩圓滿智慧，是為十法值善知識。」<p>爾時，瞿夷承佛神力，觀察十方，欲重明此義，以偈頌曰：「無諂於知識，智慧廣無量，專求佛菩提，利益諸眾生。恭敬善知識，其心如佛想，勇猛精進力，具因陀網行。解脫心增廣，其量均虛空，攝取於三世，佛剎及眾生。直心如虛空，遠離煩惱垢，出生佛功德，是為身雲行。不思議智慧，積集功德海，清淨福業藏，不染於世間。一切諸佛所，聞法無厭足，智慧燈普照，是為照世行。一念皆能詣，十方剎海佛，聞法分別知，是為隨順行。見佛眷屬海，究竟三昧海，滿足諸大願，是因陀網行。未來劫修行，諸佛所護念，普照諸世界，是為法光行。大悲見眾生，智日出世間，法光除癡闇，是為智日行。見諸趣眾生，迴流生死中，為轉淨法輪，是為普賢行。智慧身無量，隨應而示現，普於一切趣，度脫諸群生，發起大慈悲，普覆於一切，遍照諸群生，令得佛菩提，<p>「善男子！我已成就分別觀察一切菩薩三昧海法門。」<p>善財白言：「大聖！此法門者，境界云何？」<p>答言：「善男子！我入是法門，知此娑婆世界眾生，佛剎微塵等劫中，死此生彼，作善惡業，受諸果報，在生死道出生死者，正定、邪定及不定，聚有使善根、無使善根，具足善根、不具足善根，不善善根，善根攝不善根、不善根攝善根，善根所起、不善根所起，一切善惡，皆悉了知。彼諸劫中佛興于世，我悉了知。知彼諸佛初發道心，行菩薩行，出生一切諸大願海。知彼供養一切諸佛，具菩薩行，成等正覺，轉正法輪，現自在力，化度眾生。知彼眷屬聲聞、緣覺之所修行，過去修習一切善根，得明淨智，成就寂滅自在法門，顯現種種自在神力，教化眾生而般涅槃。知彼眷屬諸菩薩眾，初發道心，修習善根，出生種種諸大願行，成就滿足諸波羅蜜，種種莊嚴菩薩之道、菩薩諸地自在之力、菩薩諸地住、分別修習諸菩薩地、淨菩薩地、修菩薩地、菩薩諸地相、菩薩諸地智、菩薩諸攝智、菩薩善巧方便教化眾生、菩薩諸住、菩薩圓滿淨行、菩薩自在行、菩薩三昧海、菩薩方便，於念念中悉知菩薩諸三昧海，一切種智，電光法雲，得諸法忍，盡一切智底。知彼菩薩諸佛剎海，究竟法海；知眾生海，修習一切菩薩法門，滿足大願，顯現種種自在神力，如是等事，我悉了知。如此娑婆世界知十方世界世界性、世界海、世界輪、世界圓滿、世界分別、世界旋、世界轉、世界蓮華、世界須彌、世界相中事，亦復如是。盧舍那佛本願力故，我悉深入分別念知，何以故？此法門者，悉知一切眾生心海；知一切眾生積集善根；知一切眾生有垢、有淨；知一切眾生性；知一切聲聞三昧自在法門；知一切緣覺菩薩諸佛三昧自在法門，如是等事，悉分別知。」<p>善財白言：「大聖！發阿耨多羅三藐三菩提心來，其已久如？」<p>答言：「佛子！乃往古世，過世界微塵等劫，有劫名勝光明。時，有世界名離恐怖。彼世界中有四天下，彼閻浮提中有一王都，名妙德樹須彌山，於八十王都最為殊勝。彼有王，名一切寶主。有六萬采女、五百大臣、五百王子，端正勇健，摧伏怨敵。其王太子，名增上功德主。顏貌殊勝，相好嚴身，與萬采女俱，持妙幢蓋，散眾寶華，作諸妓樂，乘妙寶車，詣香芽山，遊戲園林。<p>「時，彼道路坦然平正，種種莊嚴，散眾妙華，寶樹行列，眾妙寶帳以覆其上。於彼路側，積眾寶，聚雜種寶，衣諸莊嚴，具肴膳飲食，如是等事，隨其所須，皆給施之。時，有母人，名曰善現。將一童女，名離垢妙德，端嚴姝妙，修短得所，顏容無倫，目髮紺色，脣齒丹素，口出梵音，才能巧妙，言語聰辯，修習慈心，見者無厭，少貪恚癡，常懷慚愧，心無諂曲，乘妙寶車，采女圍遶，從母遊觀。先太子前至香芽園，太子見已，生染愛心，語其母言：『欲娉賢女以為我妻。』<p>「母語女言：『太子今欲求汝為妃，於意云何？』<p>「女白母言：『若欲使我為彼妃者，當自殞滅。』<p>「母報女曰：『勿作此言！所以者何？今此太子悉已具足轉輪王相，必為聖主，有玉女寶，汝當爾時不堪給使，此處尊勝，莫生難心。』時，彼園外有一道場，名法雲光。有勝日光如來、應供、等正覺出興于世，於彼道場成無上道。時，女夢見彼如來身，於夢覺已，空中有天而告之曰：『汝夢所見是勝日光佛，成道已來始經七日，今在道場無量菩薩大眾圍遶彼佛眾會，一切天龍八部、鬼神乃至無量淨居諸天地神、風神、海神、火神、山神、樹神、叢林藥草城郭等神皆悉雲集，奉覲世尊，聽受正法。』時，彼女人聞是語已，詣太子所，合掌而立，以偈白言：「『我色世間最，智慧無倫匹，才妙善言論，觀者無厭足。太子應當知，我心善貞潔，志尚心端直，清淨無所染。遠離於瞋恚，貪欲及愚癡，以真淨直心，饒益諸群生。我見太子身，相好自莊嚴，見已喜無量，諸根悉調伏。妙體猶淨金，髮美紺青色，額廣目明徹，必為自在王。其身逾金山，相好自嚴飾，我今太子所，合掌恭敬住。其目淨修廣，方臆如師子，觀者無厭足，妙音應納我。舌相廣長妙，猶如赤銅色，演出梵音聲，聞者踊躍喜。口方牙深固，齒白而齊密，若有覩見者，一切皆歡喜。離垢清淨身，具相三十二，成就此妙相，必為轉輪王。』<p>「爾時，太子語彼女言：『汝是誰女？為誰守護？若先屬他，我則不宜起染愛心。』<p>「爾時，太子說偈問言：「『清淨功德身，見者無厭足，誰為汝父母，為誰所守護。若先有所屬，我不起欲想，非分生婬心，命終墮惡道。不應為豪貴，種種富樂故，發起如是等，放逸貪亂心。種種生邪見，幻誑諸諂偽，如是造諸惡，流轉於世間。父母知識所，應起恭敬心，慈悲廣覆護，一切諸群萌。若於一切處，所從聞法者，能生諸善故，應起恭敬心。一切諸導師，正法菩薩眾，聖僧功德海，皆悉應恭敬。修習諸功德，遠離一切惡，安住於正法，廣行菩薩道。若無歸依者，應起大慈心，諸在三惡道，應發大悲念。一切諸法界，有成必有敗，捨心平等觀，莫隨煩惱魔。應發菩提心，覺悟諸群生，無量劫修行，不起疲倦想。』<p>「時，彼女母說偈白言：「『唯願太子聽，此女從生來，乃至今長成，一切諸因緣。太子所生日，女從蓮華生，其目淨修廣，肢節悉具足。我曾於春月，遊觀娑羅園，覩見諸卉木，種種華榮茂。同遊八百女，容儀悉端嚴，皆已具足知，諸巧技能法。彼園有浴池，名曰眾莊嚴，我於池岸坐，采女眾圍遶。時彼浴池中，千葉蓮華生，寶葉瑠璃莖，閻浮檀金臺。眾妙寶香鬚，普放淨光明，遍照閻浮提，猶若日初出。時見此玉女，從彼蓮華生，覩者皆念言，此則善業報。目髮紺青色，其身如紫金，眾寶以莊嚴，觀者心無厭。離垢淨無穢，肢節悉具足，猶如真金像，安處寶蓮華。毛孔栴檀香，普熏於一切，口出蓮華香，演妙梵音聲。此是玉女寶，世間所希有，身相悉具足，種種妙莊嚴。一切諸技術，世間言論法，究竟悉縷練，願為哀納受。此是玉女寶，身分悉圓滿，功德具莊嚴，宿行之所得。善知眾生病，起患之所由，又知對治法，除滅眾疑惑。一切閻浮提，眾生語言法，種種妓樂音，無不善通達。此女修功德，遠離女人法，能轉眾生心，唯願哀納受。捨離嫉妬心，不醉於五欲，不起瞋恚心，修習忍智慧。精進持淨戒，能辦一切事，專求諸功德，太子願納受。若見諸貧窮，老病眾苦逼，無所歸依者，大悲普慈念。常欲利眾生，不求自安樂，功德莊嚴身，饒益於一切。於諸威儀中，常修不放逸，修習諸善法，見者無不悅。功德普莊嚴，遠離染污心，常求善知識，恭敬樂供養。修習大慈法，棄捨怨結心，智慧無與等，唯願哀納受。』<p>「爾時，太子答言：『善女！我已先發阿耨多羅三藐三菩提心，欲無量劫行菩薩行，積集一切功德智慧，淨修一切諸波羅蜜，恭敬、供養一切諸佛，護持正法，嚴淨一切諸佛世界，令如來種相續不斷，教化眾生，滅生死苦，住究竟樂。欲令眾生淨智慧眼，住菩薩道，修菩薩行，具足一切菩薩諸地。令一切眾生心大歡喜，我當盡未來劫行檀波羅蜜，悉捨一切國城、妻子、肢節、手足、頭目、髓腦，或在家布施、出家修道，汝於爾時，莫作障礙，壞我道心。』<p>「爾時，太子重為彼女而說偈言：「『哀愍眾生故，我發菩提心，無量無數劫，積集智功德。無量劫海中，修習諸大願，廣修菩薩行，具足一切地。三世諸佛所，學六波羅蜜，聞法能修行，專求菩薩道。十方垢濁剎，我悉令嚴淨，除滅諸群生，三惡道苦患。以諸方便力，廣度一切眾，除滅愚癡闇，住一切智道。供養諸佛海，淨修一切地，發起大慈悲，內外一切捨。若我施來求，妻子諸眷屬，在家及出家，汝莫作障礙。若能如是者，我則納受汝。』<p>「時，女答言：『敬從來教，乃至出家不敢有礙。』即說偈言：「『一切劫海中，地獄火燒身，若能眷納我，甘心受此苦。一切生死身，碎末如微塵，若能眷納我，甘心受此苦。無量劫頂戴，一切金剛山，若能眷納我，甘心受此苦。一切生死海，以我施無悔，若得法王處，願令我亦然。無量無數劫，修行菩薩道，有來求我者，歡喜願施與。太子見眾苦，發起菩提心，無量大慈悲，攝眾生及我。我不求豪富，不貪五欲樂，但願共行法，而為太子妻。修廣明淨眼，慈愍觀眾生，不起染污心，必成菩提道。太子遊行時，地出眾寶華，此相無有疑，必為轉輪王。我昔於夢見，正覺勝日光，菩提樹下坐，大眾悉圍遶。夢中見彼佛，以手摩我頂，覺已大歡喜，踊躍無有量。空中時有天，名曰清淨身，彼天為我說，道場佛興世。我發如是念，若見太子者，當為分別說，勝日光佛興。我昔所志願，於今悉成滿，唯願俱往詣，供養彼如來。』<p>「爾時，太子聞彼如來出興于世，心大歡喜，踊躍無量，欲見彼佛，以五百寶散彼女人，又與妙德光藏淨周羅寶并妙衣服。時，彼女母即為太子而說偈言：「『今此玉女寶，功德莊嚴身，我昔所志樂，此願今成滿。持戒不放逸，智慧諸功德，普於一切世，最勝無倫匹。此女蓮華生，種姓無譏嫌，遠離諸不善，太子同志願。此女身柔軟，猶如天繒纊，蒙彼手摩者，眾患悉除滅。毛孔所出香，芬馨無倫比，眾生若聞者，悉住於淨戒。其身淨無垢，譬如真金像，若有覩見者，離害具慈心。口出微妙音，無不樂聞者，若有聽斯音，遠離諸惡業。心淨無瑕穢，質直無諂曲，隨其所聞法，如說能修行。恭敬善知識，及所尊重者，遠離貪欲心，專求於正法。此女心不恃，妙色蓮花生，世間諸榮樂，唯求無上道。』<p>「時，彼太子與此女俱，并一萬采女出香芽園，各乘寶車，往詣道場，下車步進，遙見如來相好嚴身，其心澄淨，如鏡淵渟，諸根調伏猶如象王，心大歡喜，踊躍無量。與采女眾往詣佛所，頭面禮足，恭敬供養，遶無數匝，各持五百眾妙寶華，供散彼佛，為彼如來興立五百眾香樓閣，雜寶嚴飾。時，彼如來為說普門燈明修多羅，聞說經已，於一切法中得三昧海，所謂：諸佛願海三昧、普照三世光藏三昧、對見一切諸佛三昧、普照一切眾生三昧、普照世界海淨智燈光明三昧、普照眾生根海智光明三昧、救護眾生光雲三昧、教化眾生現前智燈明三昧、聞持諸佛法輪三昧、具普賢行淨雲三昧，於一切法中得如是等諸三昧海。<p>「時，彼玉女於諸法中得不可壞寂靜法門，於阿耨多羅三藐三菩提得不退轉。<p>「時，彼太子與諸眷屬禮彼如來，遶無數匝，辭退還宮，詣父王所，頭面敬禮，白言：『大王！彼道場上勝日光佛始成正覺。』<p>「王問太子：『從誰聞乎？』<p>「答言：『從彼離垢妙德女聞。』時，王聞已，歡喜無量，猶如貧人得大寶藏，作如是念：『佛無上寶難值、難遇，能滅眾生惡道、貧苦，為無上醫；善對治法，除滅眾生諸煩惱患，為善導師；於生死海，濟度眾生，置涅槃處。』作是念已，召諸小王及諸群臣并婆羅門、剎利、居士，皆悉集會而告之曰：『我聞太子無上吉語云：勝日光佛出興于世。我聞是已，歡喜無量，無以酬報，今捨王位授與太子。』王捨位已，與諸眷屬往詣道場勝日光佛所，頭面禮足，退坐一面。<p>「爾時，如來觀察彼王及諸眷屬白毫相中放大光明，名曰一切眾生心燈，普照十方無量世界，一切諸王顯現如來不可思議自在神力，應受化者令彼心淨，具足不可思議功德，超出世間，其身清淨，以微妙音為大眾說離癡曀法真實燈陀羅尼門，佛剎微塵等陀羅尼以為眷屬。彼王聞已，即得廣大智慧光明，閻浮提微塵等菩薩得此陀羅尼，六十那由他人得諸漏盡，一萬眾生皆得離垢清淨法眼，無量眾生悉發阿耨多羅三藐三菩提心。又以不可思議自在神力，於十方剎以三乘法化度眾生。<p>「爾時，彼王作如是念：『此諸功德若不出家則不能辦，我今應當於如來所出家修道。』前白佛言：『今從世尊出家學道。』佛答王言：『宜知是時。』時，王即與一萬眷屬出家修道，皆得離癡曀法真實燈陀羅尼門及世界微塵等陀羅尼。又得菩薩十明及無量辯淨無礙身，詣諸佛所，悉聞受持佛正法輪，為大法師，以神通力遍諸世界，隨所應化，為彼現身。讚歎佛法并諸過去菩薩所行菩薩本生，又讚歎佛無量無邊自在神力，守護正法。<p>「爾時，太子月十五日，王得道時，於其正殿，采女圍遶，七寶自至。一金輪寶，名勝自在；二象寶，名曰青山；三紺馬寶，名勇疾風；四神珠寶，名光藏雲；五主藏臣寶，名曰大財；六玉女寶，名淨妙德；七主兵臣寶，名離垢眼。得是七寶，於閻浮提作轉輪王時，有千子，端正勇猛，能伏怨敵。時，彼人民熾盛，豐樂自在，八萬王城，城各建立五百樓閣，大僧伽藍，眾寶莊嚴，一一僧伽藍起廣大塔，一切眾寶以為莊嚴，香華繒蓋而供養之；一一王城次第請佛，以不思議眾妙供具供養如來。<p>「時，佛入城，無量眾生皆大歡喜，長養善根，發菩提心，以廣大悲饒益眾生，正求佛法，知真實義，平等觀察三世諸法，明淨智慧，普照三世，知三世佛次第出世，攝取眾生，向菩薩道，行菩薩行，安住菩薩平等正法，逮得如來法輪，智光深入法海，能於己身見一切剎，善知諸根，弘誓願海得一切智。爾時，如來次第受彼諸王請時，如是饒益無量眾生。佛子！爾時，太子增上功德主，豈異人乎？今釋迦牟尼佛是也。爾時，王寶主，寶華佛是也，寶華如來今在東方。過世界海微塵等世界海，有一世界海，名法界虛空光雲；中有世界，名佛圓滿光妙德燈；彼有道場，名曰一切天王光幢；彼佛始成正覺，與不可說佛剎微塵等菩薩大眾圍遶說法，彼寶華佛為菩薩時，淨彼剎海，彼剎海中三世諸佛出興世者，皆寶華佛為菩薩時，教化令發阿耨多羅三藐三菩提心。爾時，女母善現者，今我母善目是也。王眷屬者，彼如來所大眾是也。皆悉具足普賢諸行，成就大願，清淨法身，普照世間，其心無壞，逮得菩薩諸三昧門，以清淨眼皆悉對見一切諸佛、一切如來，以虛空等妙音聲雲轉正法輪，悉聞受持，於諸法中得自在力，出入息頃遍遊一切諸佛世界；以微妙音為眾生說法，而未曾離一切佛所，盡未來劫，修菩薩行，隨所應化，悉為現身。爾時，離垢妙德寶女共增上功德主轉輪王四事供養勝日光佛者，我身是也。彼佛滅度後，其世界中有六十百千億那由他佛出興于世，其最初佛號明淨身；次名淨明月普照智；次名智觀幢；次名廣智光明王；次名精進金剛那羅延；次名不壞智；次名智普緣；次名淨德智雲；次名師子智光；次名周羅光明；次名功德光幢；次名智日幢；次名開寶蓮華身；次名功德光；次名智光雲；次名普明淨月；次名莊嚴蓋妙音；次名師子勇猛智照；次名法界慧月；次名覺眾生心虛空電光；次名善鼻妙香；次名寂滅響；次名甘露山；次名法海雷音；次名無壞智音；次名覺空電光周羅；次名月光白毫相雲；次名圓面淨慧；次名善覺智華光；次名寶焰山妙德王；次名廣德夜光；次名妙寶月幢；次名具三昧身；次名勝寶光王；次名現普智光；次名焰海門燈；次名離垢妙音王；次名無等功德；次名勝幢；次名修臂；次名本願淨月；次名真實智燈；次名法上妙音；次名明淨妙德藏王；次名乘幢；次名法海蓮華。佛子！彼一劫中，如是次第六十百千億那由他佛出興于世，我悉親近、恭敬、供養，其最後佛名廣解脫光，於彼佛所得淨智眼。<p>「佛子！爾時，彼佛初成正覺，入城教化，我時為王夫人，與彼大王恭敬、供養，聞彼佛說如來性起燈修多羅，聞已，得淨智眼，又得觀察菩薩三昧海法門。佛子！我得此法門已，於世界微塵等劫受持修習，是諸劫中，值無量佛出興于世，我悉恭敬供養。佛子！我或一劫值一如來出興于世，恭敬供養，或二、或三、或不可說；或於一劫，值世界微塵等佛出興于世，我悉恭敬供養，而未能知諸大菩薩身量像貌及其身業、心行、智慧三昧境界。<p>「佛子！我若見修菩薩行者，歡喜無量，恭敬供養，以諸方便而攝取之，令於阿耨多羅三藐三菩提，得不退轉。佛子！我於世界微塵等劫，值遇諸佛，恭敬供養，彼佛說法悉聞受持。時，彼諸佛各以種種修多羅為我說此法門，我聞是已，悉於三世佛剎海中、諸如來所、佛眷屬所修此法門，又行菩薩行、菩薩大願海，種種法門中修此法門，猶未能知普賢菩薩所行法門，何以故？佛子！普賢法門猶如虛空無量無邊，又如眾生及三世海、十方剎海及諸法界無量無邊。佛子！普賢菩薩法門與諸佛身境界齊等。我於世界微塵等劫，觀菩薩身，心無厭足，何以故？我於菩薩一一毛孔中，念念悉見無量無邊莊嚴世界，佛坐道場，成等正覺，於大眾中以微妙音轉正法輪，說種種修多羅，種種諸乘，種種清淨。復次，佛子！我於菩薩一一毛孔中，念念悉見諸眾生海各有所住及其境界、諸根不同；於三世中發菩提心，行菩薩行，具大願海，淨諸菩薩無量無邊波羅蜜海，及諸菩薩本生之海，無量無邊大慈悲海；攝取眾生悉令歡喜，乃至悉見一切菩薩現處中宮，采女圍遶。佛子！我於菩薩一一毛孔中，皆悉覩見如是等事。佛子！我唯知此法門，諸大菩薩皆悉究竟諸方便海，顯現一切眾生等身，隨順世間，於一切毛孔普放一切相海光明，了法無性，諸眾生類等如虛空，一切至處皆悉如如，顯現神變，於諸法界得自在力，遊戲普門一切諸地法門海中；我當云何能知、能說彼功德行？」<p>爾時，瞿夷語善財言：「善男子！此迦毘羅城摩耶夫人，汝詣彼問云何菩薩修習諸行，不染世法？供養諸佛，於菩薩行得不退轉？除滅障礙，不由他悟，入諸法門，常能應現一切佛所？攝取眾生，盡未來劫，修菩薩行而不退轉，究竟滿足大乘諸願，長養一切眾生善根？」<p>爾時，瞿夷承佛神力，欲重明此義，以偈頌曰：「我見樂修行，菩薩諸行者，歡喜心無量，皆悉攝取之。乃昔久遠世，過百剎塵劫，有劫名清淨，世界名光明。爾時彼劫中，六十百千億，那由他諸佛，出興於世間。最後等正覺，號為法幢燈，彼佛滅度後，有王名智山。以大自在力，王領閻浮提，悉能廣降伏，一切諸怨敵。王子有五百，端正身姝妙，其體淨圓滿，見者無厭足。深信諸佛法，恭敬而供養，守護正法藏，受持樂修習。彼王有太子，名曰善光明，三十相嚴身，饒益諸群生。五百億人俱，出家行學道，勇猛精進力，護持彼佛法。王都名智樹，一億城圍遶，有林名靜德，眾寶樹莊嚴。善光住此林，廣說佛正法，辯才無窮盡，令眾悉清淨。或為乞食故，入彼王都城，庠序有威儀，見者莫不欣。遊步如師子，志意常安諦，諸根悉調伏，念慧現在前。爾時有長者，名曰歡喜幢，我為長者女，名曰隨順光。時我於城中，遇見善光明，相好莊嚴身，歡喜心無量。次乞至我門，我以染心施，摩尼莊嚴具，投彼善光鉢。雖以染愛心，供養彼佛子，二百五十劫，不經三惡道。常於天人中，尊貴王家生，恒見善光明，妙相莊嚴身。於後所過劫，二百有五十，善現女家生，名離垢妙德。我見勝自在，發起供養心，不惜身壽命，隨其所施與。時與太子俱，覲佛勝日光，歡喜心無量，發起菩提心。彼劫最後佛，名廣解脫光，出興於世間，我值悉供養。從彼最後佛，得淨智慧眼，了知諸法相，除滅虛妄倒。得觀察菩薩，三昧海法門，一念悉覩見，不可思議剎。見彼諸佛剎，或淨或垢穢，於淨不貪樂，於穢不憎惡。普見諸世界，如來坐道場，一念見諸佛，不思議光海。亦見佛眷屬，一切三摩提，一切諸法門，皆悉無障礙。又知彼業行，隨其所住地，及諸大願海，一念悉了知。我於菩薩身，見諸菩薩等，無量劫修行，一切莫能測。一一毛孔見，阿僧祇劫剎，風輪水火輪，一切大地輪。種種所依住，世界形類相，諸妙莊嚴具，眾生身差別。又見世界海，一切諸世界，諸佛出興世，說法度眾生。我於無量劫，修習菩薩行，猶不知菩薩，身業心智慧。」<p>時，善財童子頭面敬禮彼瞿夷足，遶畢辭退。
。
<juan>大方廣佛華嚴經卷第五十七<p>之十四<p>入法界品第三十四之十四<p>爾時，善財童子作如是念：「我當云何見善知識？善知識者遠離世間住，無所住，不著諸入，超出障礙，趣無礙道，具淨法身、善業、化身，以明淨智觀諸世間，大願成滿，持佛法，身如意。法身非生滅身、非來去身、非虛實身、非聚散身。一切諸相即一相。身離邊見、身無所著、身無窮盡、身滅眾虛妄。如電光身、如幻夢身、如鏡像身、如淨日身，充滿一切諸方，化身於三世中無壞。法身非身之身，如是等身一切世間所不能見；唯是普賢菩薩所見彼善知識行無礙行，我當云何能見、親近知其相貌？聞法受持？」作是念已；時，有城天，名曰寶眼，眷屬圍遶，在虛空中，為善財現妙莊嚴身，以天寶、冠寶莊嚴具供養善財，作如是言：「善男子！應守護心城，離生死故；應莊嚴心城，得十力故；應淨心城，遠離慳嫉諸諂曲故；應滅熾然猛焰心城，諸禪三昧法門相續得自在故；應照心城，常以般若波羅蜜光照如來海及眷屬故；應長養心城，攝取諸佛方便道故；應堅固心城，出生普賢諸行願故；應修心城，諸魔魔民及餘怨敵莫能壞故；應明心城，得諸如來智光明故；應修無壞心城，能受如來正法雲故；應具心城，己心悉受一切如來功德海故；應廣心城，大慈普覆一切眾生故；應蓋心城，以法普覆障不善故；應進心城，無量大悲救一切眾生故；應開心城門，正念一切三世佛故；應達心城，悉知諸佛轉正法輪、修多羅法門因緣起故；應知心城道，開示顯現一切智道故；應持心城，具三世佛諸願海故；應知心城力，長養法界功德力故；應放心城，普照光明，知一切眾生諸根、欲性、結業、習氣、諸垢淨故；應知心城自在力，攝取一切諸法界故；應瑩心城，住佛念故；應知心城實相，了達諸法無實性故；應知心城如幻，入一切智正法城故。菩薩摩訶薩若如是知諸心城者，則能積集一切善根，何以故？蠲除無量諸障礙故。所謂：見佛障、聞法障、供養佛障、攝眾生障、淨佛剎障。佛子！菩薩摩訶薩若有如是無障礙心，以少方便，能見一切諸善知識，究竟成就一切種智。」爾時，有天名法妙德，在虛空中，妙聲讚歎摩耶夫人，又放種種色光明網，廣照無量諸佛世界。爾時，善財見光明網，照諸佛身，遶一匝已，然後還來入善財頂，充滿其身。爾時，善財即得離垢淨光明眼，除滅一切愚癡闇障；得離瞖眼，了知一切眾生實性；得離垢眼，觀一切法性；得淨慧眼，觀一切剎性；得淨光眼，見佛法身；得普明眼，觀不思議如來色身；得無礙光眼，觀察一切世界成敗；得遍光眼，見一切佛轉正法輪，出生修多羅；得普境界眼，觀察無量諸佛神力，教化眾生，得普見眼；觀一切世界隨因緣起。諸佛興世時，有守護菩薩法堂羅剎鬼王，名曰善眼；與妻子俱，一萬羅剎眷屬圍遶，在虛空中，散眾妙華，語善財言：「善男子！若有菩薩成就十法，則能親近諸善知識。何等為十？所謂：直心清淨，遠離諂曲；不壞大悲，攝取眾生；觀察眾生非真實性，於薩婆若心不退轉；於佛大眾得堅信力；以淨慧眼觀諸法性；無壞大悲普覆眾生；明淨慧光了諸法界；善對治法，雨甘露雲除生死苦；順善知識；以明淨眼觀諸法性相續不斷。菩薩成就此十法者，則能親近諸善知識。<p>「復次，佛子！菩薩成就十三昧門，則能覩見諸善知識。何等為十？所謂：淨法虛空圓滿三昧；觀察一切方海三昧；分別一切境界三昧；對見十方諸佛三昧；長養功德藏海三昧；念念不捨善知識三昧；現前見一切如來功德善知識三昧；詣善知識三昧；常得不離一切善知識三昧；恭敬供養善知識無過失三昧。善男子！菩薩成就此十三昧門，則能覩見諸善知識。又得諸善知識微妙音聲轉正法輪三昧法門；若有菩薩住此法門，悉知一切諸佛平等，常能覩見諸善知識。」<p>爾時，善財答羅剎言：「善哉！善哉！以哀愍故，方便教我見善知識。願為我說云何往詣善知識所？於何方處城邑、聚落求善知識？」<p>答言：「善男子！敬禮十方求善知識，正念思惟一切境界求善知識；勇猛自在，遍遊十方求善知識；知身、知行，如夢、如電，詣善知識。」<p>爾時，善財隨順其教，即時覩見大寶蓮華從地涌出。金剛為莖，摩尼為葉，淨寶為臺，眾妙香鬚，以阿僧祇摩尼寶網羅覆其上。蓮華臺上有一樓觀，名曰攝取法界方藏。金剛為地，樓有千柱，一切摩尼眾寶合成，種種莊嚴，懸阿僧祇妙寶、瓔珞、阿僧祇寶以為欄楯。<p>爾時，善財見樓觀中有摩尼寶師子之座。眾寶莊飾；雜寶欄楯；敷眾妙衣；寶網覆上；建寶幢蓋；於金鈴中，出妙音聲，雨妙香華；諸寶鈴中出諸菩薩願行音聲；寶月幢中出佛化身；淨摩尼中顯現如來次第受生；日摩尼中放無量光，照十方剎；摩尼寶王光明幢中放一切佛，圓滿光明；明淨寶中出眾供具，一切眾生燈佛正法雲；如意寶中念念出生普賢自在，充滿法界；須彌幢中出天妙聲，讚歎如來。<p>爾時，善財見此不可思議莊嚴高座、不可思議眷屬圍遶；見摩耶夫人處彼座上，端正姝妙，具淨色身、出三世間色身、一切世間對現色身、遠離一切有趣色身、隨其所應教化色身、一切眾生不染色身、起廣大色身、與一切眾生等色身、一切眾生無等色身、一切眾生見不虛色身；種種色身，隨所應化，顯現色身、無量形像色身、普門形像色身、一切眾生對現色身、廣大自在門莊嚴色身、教化一切眾生色身、一切眾生對現垂形色身、一切時現種種不壞色身、一切眾生究竟不究竟住持色身；不去色身，於一切趣無所滅故；不來色身，於一切趣無所生故；不起色身，不起、不現故；不滅色身，離一切世間語言道故；不虛色身，隨所得故；不欺色身，隨應世間故；無所至色身，不生不死故；不壞色身，法性無壞故；無相色身，三世語言斷故；一相色身，無相善說相故；如電色身，隨應一切眾生心故；如幻色身，智幻滿故；如焰色身，持眾生想故；如影色身，一切眾生本願相續不斷故；如夢色身，隨應眾生不可壞故；究竟法界色身，淨如虛空故；現大悲色身，成就一切眾生故；顯現無礙門色身，於念念中滿法界故；無量無邊色身，淨一切世門離語言道故；無所依色身，教化眾生究竟願故；住持色身，能辦一切眾生事故；不生色身，幻願滿故；無比色身，出世間故；隨應色身，隨應度故；不雜色身，隨業相續故；如意珠色身，滿足一切眾生願故；離虛妄色身，一切眾生虛妄起故；離覺觀色身，一切眾生不能思察故；不究竟色身，除滅生死故；清淨色身，離如來覺觀故；如是色非色，色如電故；受非受，除滅世間苦受故；離一切想，分別一切眾生想故；出生行非行，諸業如幻故；離識境界，滿足菩薩智慧願故；空無所有，一切眾生語言斷故；色身成就，妙色不滅故。<p>爾時，善財見摩耶夫人隨應眾生示現如是種種無量色身眾生，或見過他化自在天王女身，乃至過四天王女身；或見過龍王女身，乃至過人王女身。爾時，善財見如是等種種色身，長養一切眾生善根，行不可壞檀波羅蜜，大悲普念一切眾生，出生如來無量功德。勇猛精進求薩婆若，知一切法皆寂滅相，入深忍海，具足一切無壞禪定，修習一切三昧境界，逮得如來圓滿禪定，滅一切眾生諸煩惱海。皆悉嚴淨一切法界，分別了知諸佛法輪，以明淨智觀一切法海，見一切佛心無厭足。次第觀察三世如來，開一切佛門，見三世佛。次第興世淨佛道，戒如如如空，攝一切眾生而教化之，得淨法身，淨一切佛剎。諸大誓願究竟，化度一切眾生。一念充遍諸佛境界，出生菩薩自在神力。顯現無量清淨色身，降一切魔力，增長功德力，生善法力，得一切佛力，具菩薩力，生一切智力。如來智慧普照一切，悉知無量眾生心海，了知眾生諸根欲性。一身充滿十方無量無邊佛剎，悉分別知佛剎成敗，開淨智眼，見三世海、諸佛法海出生一切如來功德，知一切菩薩所修功德，從初發心乃至究竟長養一切眾生善根，於一切世間讚歎一切諸佛功德，成滿一切菩薩母願。<p>爾時，善財見摩耶夫人有如是等閻浮提微塵等未曾有事，即變化己身，悉與摩耶夫人身等，合掌禮敬，五體投地，即得無量無邊諸三昧門。正念修習，分別觀察，隨順出生印證。證已，從三昧起；起已，敬遶摩耶夫人及諸眷屬，恭敬合掌於一面住，白言：「大聖！文殊師利菩薩，往昔教我發阿耨多羅三藐三菩提心，求善知識，親近供養。我已漸求至大聖所，願為演說云何菩薩學菩薩行、修菩薩道？」<p>答言：「佛子！我已成就大願智幻法門。得此法門故，為盧舍那如來母。於此閻浮提迦毘羅城淨飯王宮，從右脇生悉達太子，顯現不可思議自在神力。善男子！菩薩於兜率天命終時，一一毛孔放大光明，名一切如來受生圓滿功德，顯現不可說不可說佛剎微塵等菩薩受生莊嚴，普照一切世界；照已，來觸我頂，遍入我身一切毛孔；入已，普見菩薩受生，自在莊嚴，又見出家、往詣道場、成等正覺，菩薩、天人、大眾圍遶，恭敬供養轉正法輪。彼諸如來於過去世行菩薩行，於諸佛所恭敬供養發菩提心，淨諸佛剎。無量化身充滿法界，教化眾生，乃至示現大般涅槃，如是等事，皆悉覩見。又，善男子！彼妙光明來入我身，我身爾時超出世間，與虛空等，亦不過人身，悉能容受十方菩薩，莊嚴宮殿。爾時，菩薩從兜率天降神下時，與十佛剎微塵等菩薩俱，皆悉同行大願，善根莊嚴，法門智慧自在，一切諸地清淨，法身無量，色身究竟，普賢諸大願行悉皆同等。如是菩薩眷屬圍遶，又與八萬諸龍王俱，娑伽羅龍王等，及諸夜叉八部神等，恭敬供養。降神下時，放大光明普照世界；現自在力除滅一切諸惡道苦；以巧方便教化不可思議眾生，皆悉令知宿世業行；令諸菩薩修不放逸，無所染著，救護眾生，令悉覩見此菩薩身，現如是等諸奇特事：與大眾俱，來處我胎，彼諸菩薩於我胎內遊行自在，或以三千大千世界以為一步，或不可說不可說佛剎微塵等世界以為一步。又念念中十方一切世界，一切佛所不可說不可說菩薩眷屬，及四天王、忉利天王乃至梵王，如是等一切天王皆入我胎欲見菩薩，恭敬、供養、聽受正法，悉皆容受如是等眾，而胎不廣大亦不迫迮，於此世界示現如是神變，受生十方一切閻浮提中亦復如是，亦不分身種種現化，隨其所應為菩薩母。何以故？修此大願智幻法門故。善男子！我為盧舍那佛母，拘樓孫佛、拘那含牟尼佛、迦葉佛、彌勒佛、師子佛、法幢佛、善眼佛、淨華佛、妙德華佛、提舍佛、弗沙佛、歡喜意佛、自在佛、離垢佛、明淨月佛、執炬佛、樂靜佛、金剛楯佛、清淨義佛、阿私陀佛、度彼岸佛、高焰山佛、執燈佛、寶蓮華佛、功德稱佛、無量德持佛、妙德燈佛、莊嚴身佛、善威儀佛、妙德慈佛、善幢佛、智盛佛、無量音佛、無諍佛、散疑佛、清淨佛、廣光佛、速淨佛、妙德雲佛、莊嚴頂髮佛、樹王佛、莊嚴寶冠佛、智海佛、淨寶佛、堅天冠佛、具諸願佛、大自在佛、妙德王佛、勝妙德佛、栴檀雲佛、廣淨眼佛、殊勝慧佛、修習智佛、高王佛、自在慧佛、離色佛、師子喜佛、無上王佛、妙德頂佛、金剛智山佛、妙德藏佛、寶網嚴身佛、善慧佛、自在天佛、大地天佛、無著功德佛、眾牙佛、慧光佛、妙德天佛、無上坐佛、無上德佛、仙人伏根佛、隨順語佛、自在德幢佛、明淨幢佛、分別支佛、毘舍佉佛、放一切眾生香光明佛、金剛寶嚴佛、歡喜眼佛、滅欲塵佛、高大身佛、善天佛、無上天佛、向寂滅佛、覺智佛、離塵垢佛、光焰王佛、安住佛、毘舍佉天佛、金剛山佛、智焰盛妙德佛、安隱佛、優波提舍佛、具淨德佛、樂賢德佛、第一義勇佛、百光焰佛、一增上佛、深音聲佛、大地王佛、白淨佛、山音聲佛、殊勝佛、不可壞佛、無上醫佛、功德月佛、不違逆佛、功德聚佛、月出佛、功德天佛、光明盛佛、娑羅陰佛、藥王佛、勝寶佛、金剛慧佛、八十妙德佛、一切無壞佛、大名稱王佛、勇進持佛、無量光佛、大莊嚴焰佛、法王不虛佛、不退地佛、明淨天佛、苦行佛、淨天佛、同意佛、解脫音佛、無壞王佛、滅諂偽佛、淨薝蔔光佛、善勝月佛、執明炬佛、莊嚴身佛、不可說佛、觀眾生佛、無量光佛、無畏音佛、最勝天佛、無畏智盛佛、妙德華佛、月光焰佛、不退慧佛、離愛佛、不著慧佛、長養德聚佛、滅惡道佛、無量化師子吼佛、義不退佛、見無礙佛、降眾魔佛、不著相佛、離虛妄海佛、清淨海佛、不可沮壞須彌山佛、無著智佛、無量坐佛、與魔戰佛、隨師行佛、無上調佛、常月佛、饒益王佛、不動陰佛、饒益名佛、饒益慧佛、壽持佛、壽名佛、滿稱佛、無壞盛佛、色明淨佛、無相智佛、勇無動佛、難思妙德佛、同月行佛、無量身佛、隨順王佛、增壽天佛。佛子！如是等賢劫一切佛，於此世界成等正覺，我悉為母，亦於十方一切世界教化眾生。」<p>爾時，善財白言：「大聖！得此法門其已久如？」<p>答言：「佛子！乃往古世，過不可思議非諸菩薩通明境界不可數劫，有劫名淨光明，有世界名曰妙德須彌山王。其土清淨無諸垢穢，眾寶合成種種嚴飾，見者無厭。彼世界中有千億四天下，諸四天下中有一四天下，彼四天下中有八十億大王之都，彼王都中有一王都，名曰智幢，有轉輪王名曰勇盛。彼王都北有一道場，名月光明，其道場神名慈妙德。時，有菩薩名離垢幢，坐於道場，臨成正覺時，有惡魔名金剛光明，與眷屬俱，至菩薩所，壞其道行；時，勇盛王具足菩薩神力自在，化作兵眾，多彼魔軍而摧伏之；時，彼菩薩得成正覺；時，道場神見此事已，歡喜無量，發如是願。此轉輪王乃至成佛，我為其母。善男子！我曾於彼道場，供養十那由他佛。善男子！彼道場神，豈異人乎？我身是也。轉輪王者，盧舍那佛是也。善男子！我從爾時發願已來，盧舍那佛於一切有行菩薩行，教化眾生，乃至最後受生，我常為母。復次，善男子！現在、過去、十方、無量、無邊諸佛，放大光明來照我身、宮殿、住處者，彼最後生，我悉為母。善男子！我唯知此大願智幻法門；諸大菩薩具大悲藏，教化眾生，心無厭足，得自在法，一一毛孔現一切佛自在神力。我當云何能知、能說彼功德行？」爾時，摩耶夫人告善財童子言：「善男子！於此世界三十三天，有王名正念王，有童女名天主光。汝詣彼問云何菩薩學菩薩行、修菩薩道。」<p>時，善財童子敬受其教，頭面作禮，遶無數匝，戀慕瞻仰，却行而退。遂往天宮見彼童女，禮足圍遶，合掌前住，白言：「聖者！我已先發阿耨多羅三藐三菩提心，而未知菩薩云何學菩薩行、修菩薩道？我聞聖者善能誘誨，願為我說。」<p>天女答言：「善男子！我得菩薩解脫，名無礙念清淨莊嚴。善男子！我念過去有最勝劫，名青蓮華。我於彼劫中，供養恒河沙等諸佛如來。彼諸如來從初出家，我皆瞻奉、守護、供養，造僧伽藍營辦什物。又彼諸佛從為菩薩住母胎時，誕生之時，行七步時，大師子吼時，住童子位在宮中時，向菩提樹成正覺時，轉正法輪、現佛神變、教化調伏眾生之時，如是一切諸所作事，從初發心乃至法盡，我皆明憶無有遺餘，常現在前，念持不忘。又憶過去劫，名善地，我於彼供養十恒河沙等諸佛如來。又過去劫，名為妙德，我於彼供養一佛世界微塵等諸佛如來。又劫名無所得，我於彼供養八十四億百千那由他諸佛如來。又劫名善光，我於彼供養閻浮提微塵等諸佛如來。又劫名無量光，我於彼供養二十恒河沙等諸佛如來。又劫名精進德，我於彼供養一恒河沙等諸佛如來。又劫名善悲，我於彼供養八十恒河沙等諸佛如來。又劫名勝遊，我於彼供養六十恒河沙等諸佛如來。又劫名妙月，我於彼供養七十恒河沙等諸佛如來。善男子！如是憶念恒河沙劫，我常不捨諸佛如來、應、正等覺，從彼一切諸如來所，聞此無礙念清淨莊嚴菩薩解脫，受持修行，恒不間斷，隨順趣入。如是先劫所有如來，從初菩薩乃至法盡，一切神變我以淨嚴解脫之力，皆隨憶念明了現前，持而順行，曾無懈廢。善男子！我唯知此無礙念清淨解脫，如諸菩薩摩訶薩出生死夜，朗然明徹，永離癡冥，未甞惛寐，心無諸蓋，身行輕安，於諸法性清淨覺了，成就十力，開悟群生。而我云何能知、能說彼功德行？善男子！迦毘羅城有童子師，名曰遍友。汝詣彼問云何菩薩學菩薩行、修菩薩道。」<p>時，善財童子以聞法故，身心遍悅，不思議善根流派增廣，頭面敬禮天主光足，遶無數匝，戀仰辭去。從天宮下，漸向彼城，至遍友所，禮足圍遶，合掌恭敬，於一面立，白言：「聖者！我已先發阿耨多羅三藐三菩提心，而未知菩薩云何學菩薩行、修菩薩道？我聞聖者善能誘誨，願為我說。」<p>遍友答言：「善男子！此有童子名善知眾藝，學菩薩字智。汝可問之，當為汝說。」<p>爾時，善財即至其所，頭頂禮敬，於一面立，白言：「聖者！我已先發阿耨多羅三藐三菩提心，而未知菩薩云何學菩薩行、修菩薩道？我聞聖者善能誘誨，願為我說。」<p>時，彼童子告善財言：「善男子！我得菩薩解脫，名善知眾藝。我恒唱持入此解脫根本之字，唱阿字時，入般若波羅蜜門，名菩薩威德各別境界；唱羅字時，入般若波羅蜜門，名平等一味最上無邊；唱波字時，入般若波羅蜜門，名法界無異相；唱者字時，入般若波羅蜜門，名普輪斷差別；唱多字時，入般若波羅蜜門，名得無依無上；唱邏字時，入般若波羅蜜門，名離依止無垢；唱荼（徒假反）字時，入般若波羅蜜門，名不退轉之行；唱婆字時，入般若波羅蜜門，名金剛場；唱荼字時，入般若波羅蜜門，名曰普輪；唱沙字時，入般若波羅蜜門，名為海藏；唱他字時，入般若波羅蜜門，名普生安住；唱那字時，入般若波羅蜜門，名圓滿光；唱那字時，入般若波羅蜜門，名差別積聚；唱史吒字時，入般若波羅蜜門，名普光明，息諸煩惱；唱迦字時，入般若波羅蜜門，名差別一味；唱娑字時，入般若波羅蜜門，名霈然法雨；唱摩字時，入般若波羅蜜門，名大流湍激，眾峯齊峙；唱伽字時，入般若波羅蜜門，名普上安立；唱娑他字時，入般若波羅蜜門，名真如藏遍平等；唱社字時，入般若波羅蜜門，名入世間海清淨；唱室者字時，入般若波羅蜜門，名一切諸佛正念莊嚴；唱拕字時，入般若波羅蜜門，名觀察圓滿法聚；唱奢字時，入般若波羅蜜門，名一切諸佛教授輪光；唱佉字時，入般若波羅蜜門，名淨修因地現前智藏；唱叉字時，入般若波羅蜜門，名息諸業海藏蘊；唱娑多字時，入般若波羅蜜門，名蠲諸惑障開淨光明；唱壤字時，入般若波羅蜜門，名作世間了悟因；唱頗字時，入般若波羅蜜門，名智慧輪，斷生死；唱婆字時，入般若波羅蜜門，名一切宮殿具足莊嚴；唱車字時，入般若波羅蜜門，名修行戒藏各別圓滿；唱娑摩字時，入般若波羅蜜門，名隨十方現見諸佛；唱訶娑字時，入般若波羅蜜門，名觀察一切無緣眾生，方便攝受，令生海藏；唱訶字時，入般若波羅蜜門，名修行趣入一切功德海；唱伽字時，入般若波羅蜜門，名持一切法雲堅固海藏；唱吒字時，入般若波羅蜜門，名十方諸佛隨願現前；唱拏字時，入般若波羅蜜門，名不動字輪聚集諸億字；唱娑頗字時，入般若波羅蜜門，名化眾生究竟處；唱娑迦字時，入般若波羅蜜門，名諸地滿足、無著無礙、解脫光明輪遍照；唱闍字時，入般若波羅蜜門，名宣說一切佛法境界；唱多娑字時，入般若波羅蜜門，名一切虛空法雷遍吼；唱侘（恥加反）字時，入般若波羅蜜門，名曉諸迷識無我明燈；唱陀字時，入般若波羅蜜門，名一切法輪出生之藏。善男子！我唱如是入諸解脫根本字時，此四十二般若波羅蜜門為首，入無量無數般若波羅蜜門。善男子！我唯知此善知眾藝菩薩解脫，如諸菩薩摩訶薩能於一切世、出世間善巧之法，以智通達到於彼岸。殊方異藝，咸綜無遺；文字算數蘊其深解；醫藥呪術善❥眾病。有諸眾生，鬼魅所持怨憎呪詛、惡星變怪、死屍奔逐、癲癇羸❥種種諸疾，咸能救之使得痊愈。又善別知金玉、珠貝、珊瑚、瑠璃、摩尼、硨磲、鷄薩羅等一切寶藏出生之處，品類不同，價直多少。村營鄉邑、大小都城、宮殿苑園、巖泉藪澤，凡是一切人眾所居，菩薩咸能隨方攝護。又善觀察天文地理、人相吉凶、鳥獸音聲、雲霞氣候、年穀豐儉、國土安危，如是世間所有技藝莫不該練，盡其源本。又能分別出世之法，正名辯義，觀察體相，隨順修行，智入其中，無疑無礙，無愚闇，無頑鈍，無憂惱，無沈沒，無不現證。而我云何能知、能說彼功德行？善男子！此摩竭提國有一聚落，彼中有城，名婆呾那。有優婆夷，號曰賢勝。汝詣彼問云何菩薩學菩薩行、修菩薩道。」<p>時，善財童子頭面敬禮眾藝之足，遶無數匝，戀仰辭去。向聚落城至賢勝所，禮足圍遶，合掌恭敬，於一面立，白言：「聖者！我已先發阿耨多羅三藐三菩提心，而未知菩薩云何學菩薩行、修菩薩道？我聞聖者善能誘誨，願為我說。」<p>賢勝答言：「善男子！我得菩薩法門，名無依處道場，既自開解復為人說。又得無盡三昧非彼三昧法，有盡無盡以能出生一切智性眼無盡故；又能出生一切智性耳無盡故；又能出生一切智性鼻無盡故；又能出生一切智性舌無盡故；又能出生一切智性身無盡故；又能出生一切智性意無盡故；又能出生一切智性種種慧明無盡故；又能出生一切智性周遍神通無盡故；又能出生一切智性如海波濤無量功德皆無盡故；又能出生一切智性遍世間光無盡故。善男子！我唯知此無依處道場法門，如諸菩薩摩訶薩一切無著功德行。而我云何盡能知說？善男子！南方有城，名為沃田。彼有長者，名堅固解脫。汝可往問云何菩薩學菩薩行、修菩薩道。」<p>爾時，善財禮賢勝足，遶無數匝，戀慕瞻仰，辭退南行。到於彼城，詣長者所，禮足圍遶，合掌恭敬，於一面立，白言：「聖者！我已先發阿耨多羅三藐三菩提心，而未知菩薩云何學菩薩行、修菩薩道？我聞聖者善能誘誨，願為我說。」<p>長者答言：「善男子！我得菩薩解脫，名無著清淨念。我自得是解脫已來，法願充滿，於十方佛所無復希求。善男子！我唯知此淨念解脫，如諸菩薩摩訶薩獲無所畏大師子吼，安住高廣福慧之聚。而我云何能知、能說彼功德行？善男子！即此城中有一長者，名為妙月，其長者宅常有光明。汝詣彼問云何菩薩學菩薩行、修菩薩道。」<p>時，善財童子禮堅固足，遶無數匝，辭退而行。向妙月所，禮足圍遶，合掌恭敬，於一面立，白言：「聖者！我已先發阿耨多羅三藐三菩提心，而未知菩薩云何學菩薩行、修菩薩道？我聞聖者善能誘誨，願為我說。」<p>妙月答言：「善男子！我得菩薩解脫，名淨智光明。善男子！我唯知此智光解脫，如諸菩薩摩訶薩證得無量解脫法門，而我云何能知、能說彼功德行？善男子！於此南方，有城名出生，彼有長者，名無勝軍。汝詣彼問云何菩薩學菩薩行、修菩薩道。」<p>是時，善財禮妙月足，遶無數匝，戀仰辭去。漸向彼城，至長者所，禮足圍遶，合掌恭敬，於一面立，白言：「聖者！我已先發阿耨多羅三藐三菩提心，而未知菩薩云何學菩薩行、修菩薩道？我聞聖者善能誘誨，願為我說。」<p>長者答言：「善男子！我得菩薩解脫，名無盡相。我以證此菩薩解脫，見無量佛，得無盡藏。善男子！我唯知此無盡相解脫，如諸菩薩摩訶薩得無限智、無礙辯才。而我云何能知、能說彼功德行？善男子！於此城南有一聚落，名之為法。彼聚落中有婆羅門，名尸毘最勝。汝詣彼問云何菩薩學菩薩行、修菩薩道。」<p>時，善財童子禮無勝軍足，遶無數匝，戀仰辭去，漸次南行。詣彼聚落，見尸毘最勝，禮足圍遶，合掌恭敬，於一面立，白言：「聖者！我已先發阿耨多羅三藐三菩提心，而未知菩薩云何學菩薩行、修菩薩道？我聞聖者善能誘誨，願為我說。」<p>婆羅門答言：「善男子！我得菩薩法門，名誠願語。過去、現在、未來菩薩以是語故，乃至於阿耨多羅三藐三菩提無有退轉，無已退，無現退，無當退。善男子！我以住於誠願語故，隨意所作莫不成滿。善男子！我唯知此誠語法門，如諸菩薩摩訶薩與誠願語，行止無違，言必以誠，未曾虛妄，無量功德因之出生。而我云何能知、能說？善男子！於此南方有城，名妙意華門。彼有童子，名曰德生。復有童女，名為有德。汝詣彼問云何菩薩學菩薩行、修菩薩道。」<p>時，善財童子於法尊重，禮婆羅門足，遶無數匝，戀仰而去。漸次南行，至於彼城，見童子、童女，頂禮其足。圍遶畢已，於前合掌而作是言：「聖者！我已先發阿耨多羅三藐三菩提心，而未知菩薩云何學菩薩行、修菩薩道？唯願慈哀為我宣說！」<p>時，童子、童女告善財言：「善男子！我等證得菩薩解脫，名為幻住。以斯淨智觀諸世間皆幻住，因緣生故；一切眾生皆幻住，業煩惱所起故；一切法皆幻住，無明有愛等展轉緣生故；一切三界皆幻住，顛倒智所生故；一切眾生生滅，生、老、死、憂悲、苦惱皆幻住，虛妄分別所生故；一切國土皆幻住，想倒、心倒、見倒、無明所現故；一切聲聞、辟支佛皆幻住，智斷分別所成故；一切菩薩皆幻住，能自調伏教化眾生殊勝智心及諸行願之所成故；一切菩薩眾會變化調伏諸所施為皆幻住，願及智所攝成故。善男子！幻境自性不可思議。善男子！我等二人但能知此菩薩解脫，如諸菩薩摩訶薩善入無邊諸事幻網。彼功德行，我等云何能知、能說？」時，童子、童女說自解脫已，諸善根力不思議故，令善財身柔軟、光澤，自說本願。
。
<juan>大方廣佛華嚴經卷第五十八<p>之十五<p>入法界品第三十四之十五<p>又作是言：「善男子！於此南方，有一國土，名曰海㵎；彼有園林，名大莊嚴藏；於彼林中，有大樓觀，名嚴淨藏，菩薩往昔善根所起，菩薩諸願自在，諸通智力，巧妙方便，功德大悲法門所起。彼園中有菩薩摩訶薩，名曰彌勒。常化父母、親戚、眷屬，及同行者；又復長養其餘無量眾生善根，令住大乘。亦欲為汝顯現菩薩方便法門，欲明菩薩受生自在，欲對現教化一切眾生，令厭諸有，宣明菩薩大慈悲力，覺悟菩薩無相法門，明諸有趣，悉無自相。汝詣彼問云何菩薩淨菩薩道、云何菩薩學菩薩戒、云何菩薩淨菩薩心、云何菩薩發諸大願、云何菩薩積功德具、云何菩薩得菩薩地、云何菩薩滿足一切諸波羅蜜、云何菩薩得諸忍法、云何菩薩住功德行、云何菩薩近善知識；何以故？彼菩薩摩訶薩，究竟一切諸菩薩行，分別了知眾生心行，以巧便智而教化之；滿足一切諸波羅蜜，住菩薩地，得諸忍門；證於菩薩離生之法，於諸佛所而得授記；於菩薩法，自在遊戲，持諸佛持；無量諸佛，以一切智甘露正法，而灌其頂。<p>「善男子！彼菩薩摩訶薩，能示導汝真善知識，堅菩提心，長養善根，住正直心；現菩薩根，說無礙法平等諸地，讚歎菩薩所出生道，具諸菩薩願行功德，能廣演說普賢所行。善男子！汝不應於一善根中，生知足想；一光明法，一行，一願，一授記別，得法忍門，六波羅蜜；菩薩諸地，所淨佛剎，近善知識；於是事中，生知足想。何以故？善男子！菩薩摩訶薩應一向求無量善根；積集無量菩提具；積集無量菩提因緣；修習無量諸大迴向；教化成熟無量眾生，了知無量諸眾生心、諸根欲性、眾生諸行；除滅無量眾生煩惱結業習氣；除滅無量眾生邪見諸染污心；令發無量諸清淨心；拔出無量諸苦惱刺；消竭無量愛欲之海；遠離無量愚癡闇冥；壞散無量大憍慢山；解散無量生死繫縛；越度無量煩惱有流；煎竭無量受生海源；拯拔無量愛欲淤泥，於三界獄，免濟苦難；悉令安立八聖道支，普令滅除三毒熾然；斷絕無量諸魔鉤餌；遠離無量諸惡魔業；淨修無量菩薩直心；長養菩薩無量方便；出生菩薩無量諸根；淨修菩薩無量欲性；深入菩薩無量等法；修行菩薩無量勝行；清淨菩薩無量功德；淨修菩薩無量威儀；示現菩薩無量隨順世間；發起無量不壞信心；發起無量大精進力；淨修無量諸正念力；成滿無量諸三昧力；開發無量諸大慧力；堅固無量諸欲性力；積聚無量諸功德力；長養無量諸淨智力；發起無量菩薩諸力；成滿無量諸如來力；悉分別知無量法門；普入無量諸法方面；淨修無量法門；發起無量法明，照無量法，無量諸根；了知無量諸煩惱病；積集無量諸妙法藥，以善方便，療眾結病；修習無量甘露正法；詣諸佛剎，恭敬供養無量如來；遍入菩薩大眾源底，護持無量如來正法；不譏無量眾生罪咎；除滅無量惡道諸難；令無量眾生生天人中；總攝無量諸眾生類；淨修無量陀羅尼門；成滿無量諸大願行；修習無量大慈願力；不惜壽命，求無量法；修習無量寂滅法力；出生無量淨智通明；知無量眾生諸趣受生，而為應現無量化身；知無量心諸語言法；悉入菩薩無量諸行，修菩薩法；觀察菩薩甚深法門；覺悟菩薩難知境界；到諸菩薩難至之趣；攝持菩薩勇猛功德；證於菩薩離生淨妙難證之法；覺悟菩薩諸莊嚴行；於一切處，顯現菩薩自在神力；受持菩薩無壞法雲；增廣菩薩無量無邊淨智慧行；究竟無量諸波羅蜜，受於菩薩無量記別；深入菩薩無量忍門；修治菩薩不思議地諸正法門；於無量劫，以大弘誓而自莊嚴，供養諸佛，淨不可說諸佛世界，發不可說菩薩願行。<p>「善男子！略說菩薩教化一切眾生：於一切劫，行菩薩行；於一切趣，應現受生；以明淨智，了一切三世；淨一切剎，滿一切願，供養一切佛；與一切菩薩，同修願行，親近一切諸善知識。是故，善男子！應一向求諸善知識，若見聞法，恭敬供養；於善知識，勿生嫌疑，身心懈厭；令一切善知識，心大歡悅。何以故？因善知識究竟一切諸菩薩行；成滿一切菩薩功德、一切菩薩大願、一切菩薩善根、一切菩薩助道法；生一切菩薩法；明淨一切菩薩法門；淨修一切菩薩禁戒，一切菩薩禪定三昧，一切菩薩堅固無上菩提之心，一切菩薩摠持辯才；淨一切菩薩功德藏；同一切菩薩大願；解一切菩薩密法，一切菩薩法寶；長養一切菩薩諸根；積集一切菩薩智；聚護一切菩薩功德法藏；清淨一切菩薩受生；聞持一切菩薩法雲；出生一切菩薩正道；發起一切菩薩道心；成就一切諸佛菩提，一切菩薩諸行；了知十方一切法界；讚一切菩薩直心功德；起一切菩薩大慈悲力；攝一切菩薩無量善根；得一切菩薩道支；得一切菩薩饒益眾生心，遠離惡道，安住大乘，修菩薩行，遠惡知識；於菩薩法，心不退轉，超出凡夫、聲聞、緣覺一切世間，心無惑亂，無所染著，廣修菩薩無量諸行；長養一切諸善功德，除滅煩惱，一切諸魔，莫能沮壞。因善知識，悉能成辨如是等事。何以故？善知識者，能令除滅諸障礙故。遠不善法，離惡知識，滅無明闇，諸邪見縛，超出生死一切世間；斷魔鉤餌，拔苦惱刺，出無智險難，邪惑山㵎，越度有流，諸惡邪徑；示導清淨菩提正道，教菩薩法，修習四道明淨慧眼；安立薩婆若，增長菩提心，廣大慈悲；修波羅蜜，住菩薩地，得深法忍；淨一切善根，積集一切菩薩功德，施與一切菩薩功德；見一切佛，心大歡喜，護持淨戒，解真實義；出正法門，離諸邪道，現明法門，普照一切，聞持無量諸佛法雲；滅一切煩惱，增益一切智，住一切佛法。<p>「復次；善男子！善知識者，則為慈母，生佛家故；善知識者，則為慈父，以無量事，益眾生故；善知識者，則為養育守護，不為一切惡故；善知識者，則為大師，教化令學菩薩戒故；善知識者，則為導師，教化令至彼岸道故；善知識者，則為良醫，療治一切煩惱患故；善知識者，則為雪山，長養明淨智慧藥故；善知識者，則為勇將，防護一切諸恐怖故；善知識者，則為牢船，悉令越度生死海故；善知識者，則為船師，令至一切智法寶洲故。是故，善男子！應當如是正念思惟，詣善知識。又，善男子！詣善知識，發大地心，持一切事，無疲倦故；發金剛心，堅固正直，不可壞故；發金剛山心，一切苦患，不能壞故；發無自心，隨彼意故；發弟子心，不違一切教故；發僮僕心，一切苦役，不疲厭故；發養育心，不畏煩惱所污染故；發傭作心，隨所受教，不違逆故；發卑下心，遠離自大，增上慢故；發成熟心，善知時非時故；發寶馬心，離❥悷心不調故；發大車心，載一切故；發大象心，伏諸根故；發大山心，一切惡風，不能動故；發小犬心，離瞋恚故；發栴陀羅心，離憍慢故；發折角心，離威勢故；發大風心，無所著故；發大船心，於彼此岸，往返不疲故；發橋梁心，度善知識教故；發孝子心，見善知識，無厭足故；發王子心，順君教故。又，善男子！應於自身，生病苦想；於善知識，生醫王想；於所說教，生良藥想。又於自身，生遠行想；於善知識，生導師想；於所說教，生正路想。又於自身，生趣彼岸想；於善知識，生知濟想；於所說法，生涼池想。又於自身，生農夫想；於善知識；生龍王想；於所說法，生時澤想；於隨說行，生成熟想。又於自身，生貧窮想；於善知識，生毘沙門寶天王想；於所說教，生珍寶想。又於自身，生弟子想；於善知識，生大師想；於所說法，生修學想。又於自身，生怯劣想；於善知識，生勇健想；於所說法，生器仗想。又於自身，生商人想；於善知識，生導師想；於所說法，生珍寶想，隨聞說行，生勝寶想。又於自身，生子息想；於善知識，生慈父想；於所說法，生立家想。又於自身，生王子想；於善知識，生大臣想；於所說法，學王教想。善男子！詣善知識，應正思念，發如是想。何以故？因淨直心，見善知識：隨順其教，增長善根，如依雪山，出眾藥草；為佛法器，如海吞流；生諸勝德，如海出寶；淨菩提心，如鍊真金；超出世間，如海須彌；不染世間，如水蓮華；不沒諸惡，如海死屍；長白淨法，如月盛滿；普照法界，如日迴耀；長菩薩身，如母養子。善男子！略說菩薩摩訶薩，若能隨順善知識教得十不可說百千億那由他諸功德；明十不可說百千億那由他淨直深心；增長十不可說百千億那由他菩薩諸根；淨十不可說百千億那由他菩薩諸持；滅十不可說百千億那由他諸障礙法；超十不可說百千億那由他諸惡魔業；入十不可說百千億那由他菩薩法門；滿十不可說百千億那由他諸妙功德；修十不可說百千億那由他菩薩所行；具十不可說百千億那由他菩薩大願。善男子！略說菩薩，因善知識究竟一切菩薩行、一切菩薩波羅蜜、一切菩薩地、一切菩薩忍、一切菩薩陀羅尼、一切菩薩三昧門、一切菩薩通明智自在、一切菩薩迴向、一切菩薩大願。善男子！如是等一切法，善知識為本：依善知識起、依善知識生、依善知識取、依善知識發、依善知識長、依善知識住、依善知識得。」<p>爾時，善財聞如是等讚善知識諸菩薩行，如來正法；心大歡喜，踊躍無量，正念思惟菩薩所行。漸漸遊行，向海㵎國；以過去際修身業力，及清淨心，遠離惡行，超出世間虛妄惑倒；求佛法實義，長養諸根，滿足大願，具精進力；不惜身命，饒益眾生，修菩薩行，積集佛法；見諸如來，淨一切剎，供養法師，護持正法；成就菩薩諸淨願身，善知緣起，修習不可思議善根。作是念已，淨心信敬一切菩薩，如世尊想；修習諸根，心不顛倒，正念恭敬，離世間想；滿足諸願，出生無量菩薩化身，讚歎三世一切諸佛菩薩法門；智慧覺悟，如來菩薩，一切至處自在神力；乃至一毛孔中，佛、菩薩身，皆悉充滿無礙智眼，觀十方法界及虛空界，三世諸法。爾時，善財如是恭敬供養，具諸願忍；以無量智，觀境界地。<p>爾時，善財五體敬禮彼嚴淨藏高大樓觀，作如是念：「此是諸佛菩薩、諸善知識；是諸佛塔；是如來像，諸佛菩薩、法寶住處；是聲聞、緣覺，亦是其塔；此是眾聖、亦是父母、亦是福田；此是一切法界境界。」作是念已，又復等觀，猶如虛空；等觀如法界，無有障礙；等觀如實際，至一切處；等觀如如來，除諸虛妄，無所染著；等觀如影、如夢、如電、如響，悉從緣起，非有非無，深心信解。隨諸業因，而受果報，知從信心，成等正覺。因解佛功德，供養諸佛；因恭敬心，出佛化身；因修善根，起諸佛法；因般若波羅蜜，起一切波羅蜜；因堅固願，起諸佛法；因諸迴向，起一切菩薩行。一切智境界法界，解了迴向非常、非斷，非生、非滅，非無因作。捨離有見、諸顛倒惑，謂從自在而生諸法；本有實性，次第而出；離我、我所，深達緣起；入諸法界，見有為法，猶如鏡像。離有無見，不生、不滅；滅邪癡惑，了諸法空，悉無自在；超出諸相，入無相際，而亦不違種生芽法，悉知一切從因緣生，如因印故而生印像，如鏡中像、如電、如夢、如響、如幻，各隨因有。一切諸法，亦復如是，隨業受報，以善方便，潤澤諸法。<p>爾時，善財禮未起間，知法如是，得不思議善根；柔軟身心，稽首禮畢，敬遶十匝，合掌諦觀。復作是念：「此是解空無相願者之所住處；離虛妄者之所住處；住法界者；了知眾生非實有者；知不生者；知一切世間無所著者；方便分別一切眾生者；一切無所依者；離一切相者；知一切法無自性者；不虛妄取一切業者；了知一切心意識相者；知一切道，非出、非不出者；住一切甚深大智度者；方便充滿普門法界者；寂滅一切眾煩惱者；智慧斷除見愛慢者；一切禪定解脫三昧神通遊戲者；修一切菩薩三昧境界者；安住一切如來所者；以一劫為一切劫，以一切劫為一劫者；以一切剎為一剎，以一剎為一切剎，而亦不壞諸剎相者；以一法為一切法，以一切法為一法，而亦不壞諸法相者；以一眾生為一切眾生，以一切眾生為一眾生，而解眾生無差別者；以一佛為一切佛，以一切佛為一佛，而解諸佛無有二者；以三世為一念，以一念為三世者；於一念中，詣一切剎者；普照饒益一切眾生者；得一切入者；出過眾生，為教化故，而不捨離者；不依一切剎，而遊行莊嚴一切世界，供養佛者；詣一切佛無染著者；依善知識，不味法者；住一切魔宮，不樂欲者；入一切相，而不捨離一切智者；了一切眾生身，無我、無眾生、無二觀者；自身容受一切世界，而不壞法性者；盡未來劫，修諸願行，而不取劫長短相者；不離一毛端處，而現一切世界，普為眾生說正法者；可尊重者；解甚深法者；達無二者；了無性者；善對治者；體法空者；住慈悲者；遠離一切聲聞、緣覺地者；超出一切魔境界者；不染一切世間境界者；究竟一切菩薩法門者；隨順一切佛法門者；厭一切生死，而不證聲聞，離生法者；知一切法無生，而亦不起不生見者；觀不淨法，不證離欲法，不染愛者；修習大慈，不為除滅瞋恚法者；觀於緣起，一切法中，無愚癡者；住於四禪，不隨生者；住四無量，不生無色，為教化者；修習止觀，不證明脫化眾生者；住空三昧，滅無見者；住無相三昧，為化眾生，不捨相者；住無願三昧，不捨菩薩一切願者；一切煩惱業中，得自在力，為教化故，示現隨順煩惱業者；離於生死，而現受生，為教化者；離一切趣，現入諸趣，化眾生者；修大慈悲，不隨愛者；修習喜心，見眾生苦，常憂慼者；修習捨心，而不捨離利他事者；得九次第定，而不厭離欲界生者；離於諸受，而不證實際者；住三脫門，而不證聲聞解脫法者；觀四真諦，而不證諸果者；觀於緣起，離邊見者；修八正道，而不永出生死難者；超凡夫地，而不墮於二乘地者；觀陰熾然，而不永滅於五陰者；離四魔道，而不永捨諸魔覺者；捨六入障，而現受者；觀真如相，而不證於實際法者；現學一切乘，而不捨離摩訶衍者。如此樓觀，住一切功德者之所住處。」<p>爾時，善財以偈頌曰：「安住大慈心，彌勒摩訶薩，具足妙功德，饒益諸群生。住於灌頂地，諸佛之長子，思惟佛境界，安住此法堂。一切諸佛子，常履大乘行，遊行諸法界，安住此法堂。施戒忍精進，禪智方便願，究竟彼岸者，安住此法堂。無礙智如空，普照三世法，了知一切者，安住此法堂。解了一切法，真實無生相，如鳥遊空者，安住此法堂。除滅貪恚癡，一切諸顛倒，常樂寂靜者，安住此法堂。三脫門道觀，陰入界緣起，遠離惡道者，安住此法堂。深入無礙智，等觀眾生剎，知法無性者，安住此法堂。三世法無礙，猶如空中風，無所染著者，安住此法堂。見眾生受苦，無有歸依處，大悲普濟者，安住此法堂。見盲冥眾生，捨正入險路，為示正道者，安住此法堂。見諸有為中，生老病死逼，令免恐怖者，安住此法堂。見眾生結患，積集智慧藥，悲心醫王者，安住此法堂。見無量眾生，漂溺生死海，大悲船度者，安住此法堂。深入生死海，摧滅煩惱龍，採佛智寶者，安住此法堂。願地慈悲眼，觀海出眾生，如金翅鳥者，安住此法堂。法界空中行，猶如淨日月，慧光普照者，安住此法堂。為一一眾生，盡未來際劫，荷負諸苦者，安住此法堂。一一諸剎中，盡來劫修行，金剛精進者，安住此法堂。一坐處聞持，諸佛法無厭，大智慧海者，安住此法堂。遍遊世界海，及諸大眾海，供養佛海者，安住此法堂。一切劫海中，修諸願行海，出生功德者，安住此法堂。一一毛孔中，佛剎劫眾生，無礙眼見者，安住此法堂。一念中遍入，不可說諸劫，知念無礙者，安住此法堂。一切剎微塵，眾生水渧等，生此等願者，安住此法堂。無量劫修行，總持禪定願，解脫法門者，安住此法堂。一切諸佛子，出生無量德，饒益眾生者，安住此法堂。成就無礙智，通明巧方便，隨應現生者，安住此法堂。從初發道心，究竟一切行，化身滿法界，顯現自在力。一念成正覺，入無量智業，莫能測量者，安住此法堂。無礙淨慧力，遊行諸法界，無垢智觀者，安住此法堂。成就無礙足，一切無所著，了剎無二者，安住此法堂。觀諸寂滅法，皆悉如虛空，離垢境界者，安住此法堂。大悲觀眾生，諸苦所逼迫，拔濟饒益者，安住此法堂。不離一坐處，普現眾生前，如明淨日月，除滅魔鉤餌。佛子住此堂，哀愍諸群生，出無量化身，充滿諸法界。佛子住此堂，遍遊諸世界，一切如來所，無量無數劫。無依入此堂，稱量佛境界，無量無數劫，其心無厭倦。佛子住此堂，念念入諸定，一一三昧門，顯現佛境界。佛子住此堂，覺了一切剎，三世一切劫，眾生佛名號。佛子住此堂，諸劫為一念，遠離妄想惑，隨順於眾生。佛子住此堂，修習諸三昧，一一心念中，了達三世法。佛子住此堂，一處跏趺坐，普現一切剎，一切諸趣中。佛子住此堂，悉飲佛法海，深入智慧海，超度功德海。無礙智思量，三世無數剎，諸劫諸如來，無數眾生類。佛子住此堂，常於一念中，了知於三世，諸佛剎成敗。善知諸最勝，所修諸行願，并眾生諸根，修習佛境界。一一微塵中，見一切劫剎，諸佛及眷屬，一切眾生類。佛子住此堂，常觀一切法，眾生剎世劫，皆悉無自性。觀察眾生等，法等如來等，願等世界等，三世悉平等。佛子住此堂，教化諸群生，供養諸如來，思惟諸法界。無量智慧業，滿足諸大願，無數劫演說，不可得窮盡。一切諸佛子，具足無量德，安住此法堂，我合掌敬禮。諸佛之長子，彌勒無礙行，我今合掌禮，唯願慈矜愍。」<p>爾時，善財讚歎樓觀諸菩薩已，合掌恭敬供養；禮訖，於門下立，欲見彌勒菩薩。爾時，遙見彌勒菩薩，與無量天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等，大眾圍遶，從外而來。威德特尊，普照一切；不染世法，超出一切世間眾魔境界；滅諸障礙，深入如來菩薩境界；供養諸佛，等諸佛法；冠解脫繒淨妙天冠，住大智網；於諸佛所，得一切智；甘露灌頂，生諸佛法，得薩婆若。<p>爾時，善財頭面敬禮，一心合掌，白言：「大聖！云何菩薩學菩薩行、修菩薩道？既修學已，具一切佛法，隨所請眾生，悉令度脫，成就大願；究竟一切菩薩所行，安慰一切諸天世人；不負本心，不違三寶，不欺天人，不罔眾生，不斷佛種，持菩薩家，如來正法；如是等事，唯願演說。」<p>爾時，彌勒觀察大眾，指善財言：「汝等見是童子，問菩薩行，具足一切功德者不？此童子者，勇猛精進，專求實義，以正直心，得不退轉，常修勝法，心無厭足，如救頭然，求善知識，親近供養，聞法受持。此童子者，昔於頻陀伽羅城，受文殊師利教，求善知識，展轉經由一百一十諸善知識，問菩薩行，心無疲倦，次來我所。如是童子，學大乘者，甚為希有，成滿大願，能辨大事，具大莊嚴，常以大慈，救護眾生，起大精進波羅蜜，示導大眾，乘大法船，度生死海，令住大道，得大法寶，長養大智。如是之人，難得聞見，親近共住，同行亦難。何以故？此童子者，發心救護一切眾生，除滅眾苦，惡道諸難，邪見險路，愚癡之闇，超出生死，壞一切趣輪，度魔境界，於一切世間，無所染著；出欲泥，解貪縛，除邪倒，摧慢幢，拔使刺，廢諸蓋，裂愛網，滅無明，竭有流，離諂幻，淨心垢，釋疑惑；度無智海，厭生死苦，乘大法船，濟四使流，於大愛河，造智慧橋；愚癡闇中，然智慧燈：於生死路，示以正道；煩惱病者，令服法藥；生老死者，授甘露法；三毒盛者，滅以定水，令得清涼；諸憂怖者，施以無畏；三有獄者，開以智門；邪見縛者，斷以慧劍；住三界城，開解脫門；在危險者，示安隱處；懼結賊者，施以無畏；墜三惡塹者，俯接令出；為陰賊害者，置涅槃城；著眾生者，示八正道；住六入空聚者，拯以慧明；失津要者，示以正濟；近惡知識者，令親善友；樂童蒙者，誘以聖法；樂住生死宅者，普令超入一切智城。救護一切眾生之類，不捨清淨，求菩提心，積集大乘，心無疲倦，飲正法雨，而無厭足；勇猛究竟諸功德事，淨諸法門，修菩薩行，心無疲懈；不退方便，出生大願，見善知識，心樂無厭；奉給所為，隨順其教，不以為苦。<p>「諸善男子！世間有能發起無上菩提心者，甚為希有，若發心已，如是精進求佛法者，亦甚希有；如是樂欲，淨菩薩道，具菩薩行，不惜身命，求善知識，不違其教；集菩提分，不貪利養，不捨菩薩正直之心；不著家業，不染五欲，不戀父母及諸親族，但樂專修一切種智；如是之人，倍復希有。諸善男子！若有菩薩，如是學者，則能究竟菩薩所行，成滿大願，近佛菩提，淨一切剎；教化眾生，深入法界，具足一切諸波羅蜜；廣菩薩行，畢本意性，出於魔業；值遇一切諸善知識，於一生中，能具普賢菩薩諸行。此童子者，入威儀海，諸智慧海；修菩提海，菩薩行海；成滿一切諸佛願海；詣諸剎海；見諸佛海；入眷屬海；行供養海；聞正法海；飲妙法海；成滿一切菩薩力海。顯現一切自在力雲，一切眾生，無不見者。滅一切煩惱處；入一切佛處；入諸法門處；入諸三昧處；住諸通明處；遊行法界處；如日月出，照一切眾生處。不依諸相，如空中鳥；常樂寂靜，無壞法門；遍遊因陀羅網世界，諸佛世界，如風無礙，深入法界；現諸世間，見三世佛，心大歡喜，踊躍無量；隨諸佛教，為聖法器；得諸法門，具菩薩行，現自在力。<p>「善財！汝今得最大利；於無量劫，難聞見者，汝悉聞見，知彼功德；所謂：得見文殊師利，積無量德，遠離一切險難惡道，安住正法；過童蒙地，住諸菩薩功德之地，具智慧地，得諸佛地，菩薩行海；成滿虛空等諸佛智藏，專求無量諸妙功德，心無厭倦。若能如是堅直心者，則能樂求諸善知識，具菩薩行；教化眾生，具不思議清淨之信；諸妙功德，正法義者，悉得覩見一切佛子。善財！汝今獲大善利，次第覩見諸佛真子；隨彼自說，願行所得，汝從聞已，皆悉具得，如是行者，於無量劫之所難辦；以是因緣，諸佛子等，次第為說，難聞見者，汝悉聞見。從彼聞法，現自在力，為一切佛之所護念，菩薩所攝；隨順彼教，得大善利，長養一切諸菩薩性，學諸功德，不斷佛種；常為諸佛甘露灌頂，不久當與諸佛子等，隨前眾生，因其修善，皆悉令獲勝妙果報。善財！汝應發大歡喜，不久當得大果報故；無量菩薩，於無數劫，修菩薩行；汝今一生，皆悉具得，皆由直心精進力故。其有欲得如是法者，當如善財之所修學，便得究竟諸菩薩行，滿一切願，達一切法；譬如慶雲，隨所覆處，能降甘澤；隨智慧願，具菩薩行，亦復如是。善財！當知我所顯說，皆是普賢菩薩所行，應當了知，近善知識。過去諸佛，專求菩提，修習此行；於無量劫，諸有為中，受無量苦，猶不值遇過去諸佛，不具是行。善財！汝今皆得成就，聞諸佛法，行菩薩行；其有眾生，聞是行者，得大善利；成滿大願，親近諸佛，為佛真子，必成佛道；清淨解脫，除滅諸惡，遠離眾苦，積功德聚；清淨法身，遊行十方，見諸如來菩薩大眾，長養善根，如水蓮華；值遇諸佛，聞持正法，安住佛道，具諸佛願，究竟諸佛功德彼岸。」<p>爾時，彌勒告善財言：「汝可往詣文殊師利，問諸法門智慧境界，普賢所行；彼當為汝，分別演說。」<p>爾時，善財聞是語已，悲泣流淚；文殊師利即時申臂，遙授善財華寶瓔珞。善財得已，歡喜供散彌勒菩薩；彌勒菩薩即以右手摩善財頂，讚言：「善哉！善哉！佛子！汝亦不久當與我等。」<p>爾時，善財踊躍無量，以偈頌曰：「無量無數劫，難得聞見者，我今得奉覲，無上善知識。文殊我所尊，究竟功德岸，蒙見善知識，願速還親近。」<p>爾時，善財五體敬禮彌勒菩薩，合掌白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道？大聖！今者已為諸佛授一生記，證於菩薩離生正法，住菩薩住；究竟一切諸波羅蜜，具足一切諸法忍門；成就菩薩一切諸地，自在遊戲，一切法門；得一切三昧，到於菩薩隨所至趣；逮得一切陀羅尼辯才，方便光明，具足成就菩薩自在；積集一切助菩提分，遊戲巧方便慧；得一切通明；隨所修學，悉已究竟菩薩諸行；具一切願，知諸乘門，持如來持，攝佛菩提，守護一切諸佛法藏；出生智寶菩薩功德，如來密教，常為菩薩大眾上首。為煩惱賊所逼迫者，以勇猛力，能為摧滅，令得安隱；生死曠野，迷正路者，示以正道；煩惱患者，治以良醫；諸眾生尊為天中天，為無上聖。勝出二乘生死海者，為作導師，而度脫之，張大教網，亘生死海；諸調伏者，攝而取之，長養善根，安立菩薩；於無礙乘，究竟一切諸菩薩事，住諸佛所。唯願大聖，為我演說云何菩薩學菩薩行、修菩薩道。」<p>爾時，彌勒菩薩摩訶薩觀察善財，指示大眾，歎其功德，以偈頌曰：「善財童子者，淨直心智慧，專求菩薩行，而來至我所。善來大悲雲，能雨甘露法，具足三淨眼，菩薩行無厭。善來正直心，精進無懈惓，諸根悉調伏，專求菩薩行。善來無壞行，常求善知識，了達一切法，教化諸群生。善來清淨道，安住功德藏，勇猛精進力，逮得最勝地。善來難見者，諸佛功德子，增長諸善根，深入無量境。善來平等者，利衰及毀譽，苦樂世間法，其心無所染。善來安樂者，直心離諂曲，除滅於憍慢，瞋恚放逸法。善來最勝藏，觀察一切眾，長養功德藏，其心無疲倦。善來三世智，圓滿諸法界，了佛功德藏，其心無疲倦。善來妙蓮華，增長名稱雲，諸佛子教來，我示無礙趣。成就智慧網，了達不思議，廣修菩薩行，教化諸群生。專求佛菩提，修習離垢行，聞持諸大願，至此無疲倦。去來現在佛，所成諸行業，善財欲修學，故來至我所。志求真法師，演說正道法，善教菩薩者，故來至我所。佛子修智慧，具足於菩提，親近善知識，故來至我所。眾生慈父母，長養諸功德，究竟菩提道，故來至我所。生老病死者，無上良醫王，眾生之釋天，雨甘露法藥。眾生明淨日，普照諸正道，眾生之淨月，功德圓滿故。譬如須彌山，怨親心不動，猶如大海水，未曾有增減，猶如海導師，度脫無量眾，一切無所著，故來至我所。勇健精進力，拯救諸眾生，悉令得安樂，專求善知識。建立正法幢，顯現佛功德，除滅惡道苦，開諸善趣門。能詣諸導師，覩見佛妙身，聞持彼密教，專求黠慧師。欲具妙智色，託生種姓家，究竟諸功德，故來至我所。無比正直心，親近善知識，聞其所說教，皆悉能奉行。因昔無量德，文殊令發心，隨順其教命，專求佛菩提。捨天宮家屬，父母諸親戚，世間一切樂，謙苦求知識。如是清淨行，於此命終已，得諸勝妙果，昇入佛法堂。善財見眾生，生老病死苦，為發大悲心，專求佛菩提。見五道輪轉，眾苦所逼迫，修智金剛輪，壞散苦趣輪。眾生田荒穢，貪恚邪見刺，為淨修治故，專求利智犁。眾生處癡闇，盲冥失正路，善財為導師，慧光示正道。忍辱為密鎧，執持慧利劍，乘於三脫門，摧滅煩惱賊。善財勇猛力，普為三界眾，除滅諸恐怖，令置安隱處。善財為海師，造立大法船，越度爾焰海，令住淨寶洲。善財為一切，法界中淨日，以願智慧光，普照眾生類。善財為覺月，妙法悉圓滿，慈定清涼光，滅諸煩惱熱。善財智海依，直心金剛地，菩薩行漸深，出生妙法寶。菩提心龍王，昇於法界空，興雲雨甘露，長養白淨果。淨信心為炷，慈悲為香油，正念為寶器，然彼耀世燈。道心迦羅邏，慈悲為胞段，菩提分肢節，長養如來藏。增益功德藏，清淨智慧藏，熾盛智慧藏，成滿諸願藏。如是大莊嚴，救護諸群生，一切天人中，難聞難得見。如是智慧樹，根深不可動，方便為敷茂，饒益諸群生。欲聞一切法，除滅諸疑惑，具足妙功德，專求善知識。摧滅煩惱魔，消滅邪愛垢，悉令得解脫，專求智慧者。安住功德道，究竟滅三塗，開示諸善趣，令具涅槃道。顯現八正路，除滅諸邪見，壞裂煩惱網，消竭愛欲海。善財明淨日，普照群萌類，能為調御士，拯濟三有眾。覺悟於一切，永出五欲泥，除滅虛妄想，為開解脫門。分別諸法界，嚴淨如來剎，究竟一切法，善財應歡喜。勇猛修方便，信心不可壞，積集妙功德，成滿諸大願。不久見諸佛，了達一切法，嚴淨諸佛剎，成就佛菩提。隨順威儀海，究竟諸行海，度脫於一切，無量眾生海。出生諸善法，具足妙功德，與諸佛子等，圓滿解脫法。成滿諸大願，降伏一切魔，具足清淨業，除滅諸煩惱。成就一切智，了達甚深法，除滅諸群生，煩惱眾苦患。一切眾生輪，迴流生死輪，為轉淨法輪，除滅眾苦輪。守護佛種姓，淨修法種姓，攝取僧種性，了三世種姓。成滿大願網，壞散邪見網，爴裂諸愛網，決破眾苦網。成就直心性，具足智慧性，嚴淨世界性，度脫眾生性。善財令一切，無量諸群生，諸佛及菩薩，皆悉大歡喜。善財淨慧光，普照諸剎法，一切眾生類，皆見無量佛。照明諸法界，清淨眾生界，遠離諸惡道，除滅三有苦。令眾離邪道，顯現諸善道，修習八正道，安立解脫道。普令諸群生，度脫生死海，除滅諸煩惱，安住功德海。消竭煩惱海，令度三有海，諸根悉調伏，不染於世間。」
。
<juan>大方廣佛華嚴經卷第五十九<p>之十六<p>入法界品第三十四之十六<p>爾時，彌勒菩薩以如是等，讚歎善財諸妙功德，令無量眾生發道心已，告善財言：「善哉！善哉！童子！乃能發阿耨多羅三藐三菩提心，專求一切佛法，饒益一切世間，救護一切眾生。善男子！汝得善利人身壽命，值遇諸佛，得見文殊師利大善知識；汝為法器，善根潤澤，長清白法，淨勝欲性，為善知識之所總攝，諸佛護念。何以故？菩提心者，則為一切諸佛種子，能生一切諸佛法故；菩提心者，則為良田，長養眾生白淨法故；菩提心者，則為大地，能持一切諸世間故；菩提心者，則為淨水，洗濯一切煩惱垢故；菩提心者，則為大風，一切世間無障礙故；菩提心者，則為盛火，能燒一切邪見愛故；菩提心者，則為淨日，普照一切眾生類故；菩提心者，則為明月，諸白淨法悉圓滿故；菩提心者，則為淨燈，普照一切諸法界故；菩提心者，則為淨眼，悉能覩見邪正道故；菩提心者，則為大道，皆令得入一切智城故；菩提心者，則為正濟，悉令得到出要處故；菩提心者，則為大乘，容載一切諸菩薩故；菩提心者，則為門戶，令入一切菩薩行故；菩提心者，則為宮殿，安住修習三昧法故；菩提心者，則為園觀，於中遊戲受法樂故；菩提心者，則為勝宅，一切眾生所歸依故；菩提心者，則為依止，因修一切菩薩行故；菩提心者，則為守護，能滿菩薩諸大願故；菩提心者，則為慈母，增長一切諸菩薩故；菩提心者，則為養育，守護一切諸菩薩故；菩提心者，則為善知識，離一切惡諸恐怖故；菩提心者，則為大王，勝諸聲聞、緣覺心故；菩提心者，則為最勝，成滿一切無比願故；菩提心者，則為大海，悉能容受諸功德故；菩提心者，則為須彌山王，等觀眾生心不動故；菩提心者，則為金剛圍山，攝持一切諸眾生故；菩提心者，則為雪山，長養智慧清涼藥故；菩提心者，則為香山，出生一切功德香故；菩提心者，則為虛空，諸妙功德無邊際故；菩提心者，則為蓮華，不染一切世間法故；菩提心者，則為寶象，悉能調伏一切根故；菩提心者，則為寶馬，遠離諸惡❥悷法故；菩提心者，則為調御師，悉能守護摩訶衍故；菩提心者，則為良藥，❥治一切煩惱病故；菩提心者，則為沃焦，消盡一切不善法故；菩提心者，則為金剛，壞散一切諸惡法故；菩提心者，則為和香，出生一切功德香故；菩提心者，則為妙華，一切世間所愛樂故；菩提心者，則為白栴檀，除滅五欲諸熱病故；菩提心者，則為樂器，微妙音聲聞法界故；菩提心者，則為勇健，摧滅煩惱諸怨敵故；菩提心者，則為善鑷，拔出一切煩惱刺故；菩提心者，則為尊主，於餘一切莫能勝故；菩提心者，則為毘沙門天王，捨離一切諸貧苦故；菩提心者，則為妙德，莊嚴一切諸功德故；菩提心者，則為莊嚴具，嚴飾一切諸菩薩故；菩提心者，則為火災，焚燒一切有為法故；菩提心者，則為無壞藥王樹根，長養一切諸佛法故；菩提心者，則為龍珠，除滅無量煩惱毒故；菩提心者，則為水珠，淨諸心垢煩惱濁故；菩提心者，則為如意珠，具足一切功德利故；菩提心者，則為天德瓶，滿足一切所欲樂故；菩提心者，則為劫初樹，出生一切莊嚴具故；菩提心者，則為恒娑衣，不受一切諸塵垢故；菩提心者，則為正業，本性淨故；菩提心者，則為利犁，修治一切眾生田故；菩提心者，則為那羅延箭，悉能鑒徹身見鎧故；菩提心者，則為厭離，決定了知苦患相故；菩提心者，則為利矟，能刺一切煩惱賊故；菩提心者，則為甘露雨，能滅一切煩惱火故；菩提心者，則為利劍，斬除一切煩惱惡故；菩提心者，則為金椎，壞散一切憍慢山故；菩提心者，則為利刀，斬截七使煩惱鎧故；菩提心者，則為勇健幢，傾倒一切諸魔幢故；菩提心者，則為釿斧，斫伐無知諸苦樹故；菩提心者，則為器仗，防護一切諸艱難故；菩提心者，則為善手，防護一切諸度身故；菩提心者，則為妙足，安立一切諸功德故；菩提心者，則為眼藥，除滅一切無明曀故；菩提心者，則為善拔刺，悉能拔出身見刺故；菩提心者，則為安隱床，除滅一切生死苦床故；菩提心者，則為善友，度脫無量生死難故；菩提心者，則為善利，遠離一切衰耗法故；菩提心者，則為天人師，善知菩薩出要道故；菩提心者，則為寶藏，無量功德不可盡故；菩提心者，則為涌泉，清冷智慧無窮盡故；菩提心者，則為淨鏡，顯現一切諸法門故；菩提心者，則為淨池，洗濯一切諸垢穢故；菩提心者，則為大河流，引諸度四攝法故；菩提心者，則為龍王，悉能普雨甘露法故；菩提心者，則為命根，任持菩薩大悲法故；菩提心者，則為甘露，能令安住不死法故；菩提心者，則為羅網，網取一切所應化故；菩提心者，則為善羂，攝取一切諸眾生故；菩提心者，則為鉤餌，釣出生死淵居眾生故；菩提心者，則為阿伽陀藥，除滅一切諸惡患故；菩提心者，則為波羅提毘叉藥，悉能療治五欲毒故；菩提心者，則為大地，消滅無量邪想水故；菩提心者，則為風輪，壞散一切諸障蓋故；菩提心者，則為寶洲，出生道品功德寶故；菩提心者，則為種性，長養一切白淨法故；菩提心者，則為居宅，納受一切功德寶故；菩提心者，則為大城，菩薩、商人所住處故；菩提心者，則為金藥，消煩惱垢，令清淨故；菩提心者，則為香蜜，具足一切功德味故；菩提心者，則為正道，令入一切智城故；菩提心者，則為寶器，容受一切白淨法故；菩提心者，則為時澤，悉能除滅煩惱塵故；菩提心者，則為安住，出生菩薩之所住故；菩提心者，則為壽行，不取聲聞諸解脫故；菩提心者，則為瑠璃寶，其性淨妙不受垢故；菩提心者，則為伊尼羅寶，勝諸聲聞、緣覺智故；菩提心者，則為法鼓，覺悟煩惱長寢眾生故；菩提心者，則為淨水，其性清淨，無垢濁故；菩提心者，則為閻浮檀金，令有為善，如聚墨故；菩提心者，則為山王，超出一切諸世間故；菩提心者，則為歸依，悉能救護諸眾生故；菩提心者，則為實義，遠離一切虛妄法故；菩提心者，則為無上寶，悉令歡喜，得滿足故；菩提心者，則為大會，隨彼所須，令充悅故；菩提心者，則為尊長，於諸眾生無倫匹故；菩提心者，則為寶藏，受持一切諸佛法故；菩提心者，則為因陀羅網，攝諸煩惱阿修羅故；菩提心者，則為毘樓那風，震動教化眾生心故；菩提心者，則為因陀羅火，焚燒一切煩惱習故；菩提心者，則為無上塔，一切天人應供養故。佛子！菩提心者，如是無量功德成就，悉與一切諸佛菩薩諸功德等。何以故？因菩提心，出生一切諸菩薩行，三世諸佛成正覺故。<p>「善男子！譬如有人得自在藥，離五恐怖。何等為五？所謂：火不能燒、水不能漂、毒不能中、刀不能傷、熏不能害。菩薩摩訶薩亦復如是，發菩提心，攝薩婆若，離五恐怖。何等為五？所謂：不為欲火所燒，諸有流水所不能漂，瞋恚惡毒所不能中，煩惱利刀所不能傷，邪覺觀煙熏不能害。<p>「善男子！譬如有人得解脫藥，終不橫死。菩薩摩訶薩亦復如是，得菩提心妙智慧藥，生死過患所不能害。<p>「善男子！譬如有人得龍王藥，若有毒蟲聞其藥氣，即避遠去。菩薩摩訶薩亦復如是，得菩提心大龍王藥，一切煩惱諸惡毒蟲，聞其藥氣，皆悉散滅。<p>「善男子！譬如有人得不可壞藥，一切怨敵，不得其便。菩薩摩訶薩亦復如是，得菩提心不壞法藥，一切煩惱諸魔怨敵，所不能壞。<p>「善男子！譬如有人得頻伽陀藥，能出毒刺。菩薩摩訶薩亦復如是，得菩提心頻伽陀藥，能出三毒諸邪見刺。<p>「善男子！譬如有人得善見藥王，滅一切病。菩薩摩訶薩亦復如是，得菩提心善見藥王，滅一切眾生諸煩惱病。<p>「善男子！譬如刪陀那大藥王樹，其有眾生在彼樹蔭，身諸惡瘡皆得除愈。菩薩摩訶薩亦復如是，得菩提心刪陀藥樹，其有眾生依蔭此樹，一切煩惱不善業瘡，皆得除愈。<p>「善男子！譬如藥王樹，名無壞根，以其力故，長養一切閻浮提樹。菩提心樹亦復如是，以其力故，長養一切學、無學菩薩善根。<p>「善男子！譬如藥草，名阿藍婆，若用塗體，身得柔澤，意離諸惡。菩薩摩訶薩亦復如是，得菩提心阿藍婆藥，長身、口、意諸善行業。<p>「善男子！譬如有人得念力藥，有所聞法，終不忘失。菩薩摩訶薩亦復如是，得菩提心念力藥者，聞持一切佛法不忘。<p>「善男子！譬如有藥，名曰蓮華，其有服者，住壽一劫。菩薩摩訶薩亦復如是，服菩提心蓮華藥者，阿僧祇劫而得自在。<p>「善男子！譬如有人執翳身藥，一切眾生所不能見。菩薩摩訶薩亦復如是，得菩提心翳身藥者，一切諸魔所不能見。<p>「善男子！譬如大海有摩尼寶，名積眾寶，若不至他方，設火災起，乃至消減海水一渧無有是處。菩提之心積眾寶珠，亦復如是，處於菩薩直心海中，乃至以一善根迴向薩婆若，有忘失者，無有是處，而薩婆若無所染著，不離善根。<p>「善男子！譬如摩尼名淨光明，有人以此瓔珞身者，蔽餘寶光，悉如聚墨。菩薩摩訶薩亦復如是，以菩提心摩尼寶珠瓔珞其身，映蔽聲聞、緣覺心寶。<p>「善男子！譬如水珠，置濁水中，水即澄清。菩提心珠亦復如是，除滅一切煩惱垢濁。<p>「善男子！譬如有人得住水寶珠，瓔珞其身，入深水中而不沒溺。菩薩摩訶薩亦復如是，得菩提心住水寶珠，入生死海而不沈沒。<p>「善男子！譬如有人得大龍寶珠，往到龍所，龍不為害。菩薩摩訶薩亦復如是，得菩提心大龍寶珠，入欲界中，煩惱惡龍所不能害。<p>「善男子！譬如帝釋有摩尼寶，瓔珞其身，於天中尊。菩薩摩訶薩亦復如是，著菩提心寶瓔珞者，悉於一切三界中尊。<p>「善男子！譬如有人得隨意珠，除滅一切貧窮困苦。菩薩摩訶薩亦復如是，得菩提心隨意寶珠，除滅一切邪命貧苦。<p>「善男子！譬如火珠，因日光發，能出猛焰，得菩提心。明淨火珠亦復如是，因大慧光所感發故，出智慧火。<p>「善男子！譬如月珠，因月光發出清涼水，得菩提心。淨月寶珠亦復如是，因彼迴向善根，月光所感發已，出生善根諸大願水。<p>「善男子！譬如龍王著如意寶冠，遠離恐怖。菩薩摩訶薩亦復如是，著菩提心大悲如意寶冠，遠離一切惡道諸難。<p>「善男子！譬如莊嚴一切眾生藏摩尼寶，悉能成滿一切所願，無所損減，得菩提心。妙莊嚴藏摩尼寶者，成滿菩薩，及餘眾生所欲願樂，無所損減。<p>「善男子！譬如轉輪王有摩尼寶，普照宮殿滅一切闇。菩薩摩訶薩亦復如是，得菩提心摩尼寶者，悉能普照五趣宮殿，滅一切闇。<p>「善男子！譬如有人為紺色寶光明所觸，即同其色。菩薩摩訶薩亦復如是，得菩提心紺色寶光，觀察諸法，善根迴向，同薩婆若色。<p>「善男子！如瑠璃寶於百千歲處不淨中，不為所染。菩提之心淨瑠璃寶亦復如是，於百千劫住欲界中，不為五欲之所染污，其性淨故。<p>「善男子！如離垢光淨摩尼寶，出一切寶。菩提之心離垢光寶亦復如是，出生凡夫、聲聞、緣覺、菩薩、諸佛功德珍寶。<p>「善男子！譬如大摩尼寶，悉能除滅一切諸闇。菩提心寶亦復如是，除滅一切無知闇冥。<p>「善男子！譬如大海有無價寶，商人船車載之入城，餘摩尼寶無與等者。菩提之心無價寶珠亦復如是，處生死海，菩薩摩訶薩以大願船載入解脫城，聲聞、緣覺諸功德寶，所不能及。<p>「善男子！譬如離垢大摩尼寶，處閻浮提，能照四萬由旬日月宮殿，皆悉顯現。菩提之心離垢寶珠亦復如是，住於生死，照法界空，佛境宮宅，悉令顯現。<p>「善男子！譬如摩尼風王，能持日月所照境界，所有香華一切品類。菩提之心摩尼風王亦復如是，悉能攝持一切種智所照境界，一切天人，聲聞、緣覺，諸佛菩薩，及諸有漏、無漏善根。<p>「善男子！譬如海中有摩尼寶，名曰海藏，顯現海中諸莊嚴事。菩提之心海藏寶珠亦復如是，顯現一切智境諸莊嚴事。<p>「善男子！譬如閻浮檀金，除如意寶，勝一切寶。菩提之心閻浮檀金亦復如是，除一切智勝諸功德。<p>「善男子！譬如有人善能呪龍，於諸龍中而得自在。菩薩摩訶薩亦復如是，得菩提心善呪術法，於一切煩惱龍而得自在。<p>「善男子！譬如勇士被執鎧仗，一切怨敵所不能壞。菩薩摩訶薩亦復如是，被菩提心大莊嚴具，一切煩惱諸魔怨敵，所不能壞。<p>「善男子！譬如憂陀伽娑羅栴檀，若燒一銖，香氣普熏小千世界；三千大千世界珍寶，所不能及。菩提心香亦復如是，以妙功德普熏法界，一切聲聞、緣覺功德，所不能及。<p>「善男子！譬如白栴檀，以塗其身，除諸惱熱，得清涼樂。菩提心香亦復如是，除滅覺觀貪恚癡熱，令智慧身悉得涼樂。<p>「善男子！譬如須彌山眾生品類，近彼山者，悉同其色。菩提心山亦復如是，若有近者，皆得同彼薩婆若色。<p>「善男子！譬如波利質多樹華香，閻浮提中，諸婆師華、薝蔔華等所不能及。菩提心香亦復如是，妙功德香，聲聞、緣覺，無漏戒定，智慧解脫，解脫知見，所不能及。<p>「善男子！譬如波利質多樹華，未開敷時，其香普熏閻浮提內，一切華香所不能及。菩提心華亦復如是，一切天人，有漏、無漏功德華香，所不能及。<p>「善男子！譬如波利質多樹華，一日熏衣，薝蔔華、婆師華雖千歲熏，所不能及。菩提心華亦復如是，一日所熏功德，香徹十方佛所，一切聲聞、緣覺，以無漏心熏諸功德，於百千劫所不能及。<p>「善男子！譬如那利羅樹，根莖枝葉，及其華果，悉益眾生。菩提心樹亦復如是，依因菩薩大慈悲生，從初發心，乃至究竟一切佛法，常能饒益一切眾生。<p>「善男子！譬如一兩阿羅娑藥，變千兩銅，以為真金，於彼藥分，無所損減。菩提心藥亦復如是，攝迴向智，除滅一切煩惱業障，淨一切法，同薩婆若色，煩惱惡業，不能損減。<p>「譬如小火，隨所焚燒，其焰轉盛。菩提心火亦復如是，隨所緣法，慧火猛盛。<p>「譬如一燈然百千燈，無所損減。菩提心燈亦復如是，悉然三世諸佛慧燈，無所損減。<p>「譬如明燈入大闇室，悉能照除一切闇冥。菩提心燈亦復如是，入心闇室，於無量劫積集癡闇，悉能除滅，具足菩薩明淨智慧。<p>「譬如燈炷，隨其精麁，光明亦爾，若益膏油，光明轉增。菩提心炷亦復如是，隨其本願，出智慧光，普照法界，增大悲油，教化眾生，淨佛世界，行諸佛事，無有窮盡。<p>「譬如他化自在天王，冠閻浮檀金自然天冠，欲界諸天，所不能壞。菩薩摩訶薩亦復如是，冠菩提心大願天冠，聲聞、緣覺所不能壞。<p>「譬如大師子吼，小師子聞，皆悉勇健，一切禽獸，遠避竄伏。佛師子吼，諸菩薩等若聞，讚歎菩提心聲，長養法身，妄見眾生，潛伏退散。<p>「譬如有人用師子筋以為琴絃，音聲既奏，餘絃斷絕。一切如來波羅蜜身，出菩提心功德音聲，若樂五欲二乘法者，聞悉斷滅。<p>「譬如牛、馬、羊乳合在一器，以師子乳投彼器中，餘乳消盡，直過無礙。如來師子菩提心乳，著無量劫所積諸業煩惱乳中，皆悉消盡，不住聲聞、緣覺法中。<p>「譬如迦毘伽鳥在㲉中時，有大勢力，餘鳥弗及。菩薩摩訶薩亦復如是，於生死㲉，發菩提心功德勢力，聲聞、緣覺所不能及。<p>「譬如金翅鳥初始生時，其目明淨，有大勢力，大小諸鳥所不能及。菩薩摩訶薩亦復如是，生如來家，發菩提心，慧眼明淨，有大勢力；聲聞、緣覺於百千劫，修習智慧，所不能及。<p>「譬如健士，以那羅延金剛利箭，射堅密鎧，直過無礙。菩薩摩訶薩亦復如是，以菩提心智慧利箭，射諸邪見煩惱密鎧，徹過無礙。<p>「譬如摩訶那伽大力勇士，奮威怒時，閻浮提人無能壞者。菩薩摩訶薩亦復如是，發大慈悲，修菩提心，一切世間諸魔眷屬，及煩惱業，所不能壞。<p>「譬如有人學大技術，雖未究竟，諸餘巧能所不能及。菩薩摩訶薩亦復如是，學菩提心願，雖未究竟，聲聞、緣覺諸餘眾生，所不能及。<p>「譬如有人學善射術，先自安立。菩薩摩訶薩亦復如是，學一切智地，先自安立菩提之心，必得一切佛法。<p>「譬如幻師，先讀幻術，然後示現一切幻事。菩薩摩訶薩亦復如是，發菩提心，然後顯現一切諸佛菩薩正法。<p>「譬如幻術，非色現色。菩提心相亦復如是，顯現法界功德莊嚴。<p>「譬如有人著閻浮檀金莊嚴之具，映蔽一切，悉如聚墨。菩薩摩訶薩亦復如是，以菩提心莊嚴之具，蔽諸眾生，聲聞、緣覺，所有功德。<p>「譬如阿夜揵多鐵，此鐵少分，悉能毀壞一切餘鐵，諸鉤鎖縛。菩提之心亦復如是，斷諸邪見煩惱愛縛。<p>「譬如疾風，隨去無礙。菩提心風亦復如是，隨所行處，除諸煩惱，悉無障礙，不住聲聞、緣覺解脫。<p>「譬如有人善入大海而不沒溺，摩伽羅魚所不能害。菩薩摩訶薩亦復如是，以菩提心入生死海，不為生死之所染污，亦不證實際聲聞、緣覺，摩伽羅魚所不能害。<p>「譬如有人服食甘露，一切眾患所不能害。菩薩摩訶薩亦復如是，服菩提心甘露法藥，不墮聲聞、緣覺之地，修習大悲，滿足願行。<p>「譬如有人用翳身藥，以塗其目，自在遊行，無能見者。菩薩摩訶薩亦復如是，得菩提心滿足大願，自在遊行，入魔境界，一切眾魔所不能見。<p>「譬如有人依恃大王，不畏餘人。菩薩摩訶薩亦復如是，依菩提心大力法王，除滅障蓋，不畏惡道。<p>「譬如有人居深水內，不畏火焚。菩薩摩訶薩亦復如是，居菩提心善根水內，聲聞、緣覺解脫之火，所不能燒。<p>「譬如有人依恃猛將，不畏怨敵。菩薩摩訶薩亦復如是，依菩提心，不畏諸惡。<p>「譬如釋天執持金剛，降伏一切諸阿脩羅。菩薩摩訶薩亦復如是，執菩提心摧滅諸魔，及餘外道。<p>「譬如有人服阿羅娑藥，不瘦不老，延壽無窮。菩薩摩訶薩亦復如是，服菩提心阿羅娑藥，於無量劫在生死中，修菩薩行，無所染著。<p>「譬如阿羅娑藥，初用淨水。菩提心藥亦復如是，一切菩薩所修行中，最為先首。<p>「譬如有人，諸根法中，命根為首。菩薩摩訶薩亦復如是，諸佛正法菩提之心，最為其首。<p>「譬如有人命根斷故，不能利益父母親族。菩薩摩訶薩亦復如是，離菩提心，不能饒益一切眾生。<p>「譬如大海，無能壞者。菩提心海亦復如是，聲聞、緣覺不能沮壞。<p>「譬如日光，諸星宿光所不能蔽。菩提心日亦復如是，圓滿大願智慧日光，聲聞、緣覺無漏慧光，所不能蔽。<p>「譬如太子初生，已為大臣之所尊重。菩薩摩訶薩亦復如是，發菩提心已，為一切聲聞、緣覺所共尊重，修大悲故。<p>「譬如王子年雖幼少，一切大臣皆悉敬禮。菩薩摩訶薩亦復如是，發菩提心，聲聞、緣覺皆悉敬禮。<p>「譬如王子雖未自在，已具成就國王儀相。菩薩摩訶薩亦復如是，雖為煩惱業障所覆，以具成就菩提心相。<p>「譬如目翳，見真淨寶，謂為不淨。菩提心寶亦復如是，無智不信，起不淨想。<p>「譬如呪藥，若有眾生見聞共住，一切眾病，皆悉除愈。菩提心藥亦復如是，長養善根，攝智慧藥，滿足大願菩薩慧身，若有眾生見聞共住，修正念者，皆悉除滅煩惱諸病。<p>「譬如恒娑相衣，不受塵垢。菩提心衣亦復如是，不受一切生死塵垢。<p>「譬如有人常持甘露，專念不散，而能分別一切諸法。菩薩摩訶薩亦復如是，持菩提心甘露正法，正念不散，而能教化一切眾生，令具大願，成智慧身。<p>「譬如犁無有扼則不堪用。菩提之心亦復如是，離正直心，於如來法，無有實義。<p>「譬如轉輪王有妙天冠，名曰象藏；洗彼冠時，四種兵眾，遊行虛空。菩提心冠亦復如是，淨諸菩薩一切善根，遠離三有，如來智慧無為境界，虛空中行。<p>「譬如金剛從金性生，非餘寶生。菩提心寶亦復如是，大悲救護眾生性生，非餘善生。<p>「譬如有樹不從根生，而能長養枝葉華果。菩提心樹亦復如是，無所依止，而能長養一切種智，通明大願，普覆世間。<p>「譬如金剛，非一切器盡能發明，亦非諸器盡能容持。菩提心寶亦復如是，小心慳結，無智者器不能發明，諂曲邪見眾生器中，不能容持。<p>「譬如金剛，能壞眾寶。菩提之心亦復如是，決定了知一切諸法。<p>「譬如金剛，能壞眾山。菩提之心亦復如是，壞散一切諸邪見山。<p>「譬如金剛，雖破不全，一切眾寶猶不能及。菩提之心亦復如是，雖小懈怠，聲聞、緣覺諸功德寶，所不能及。<p>「譬如破金剛，猶能除滅諸貧困苦。菩提之心亦復如是，雖復小失威儀趣法，猶能除滅諸貧窮苦。<p>「譬如小金剛，悉能破壞一切諸物。菩提之心亦復如是，緣小境界，能破一切無知癡惑。<p>「譬如金剛，非常人所得。菩提之心亦復如是，非小心眾生之所能得。<p>「譬如金剛，無智術者所不能識。菩提之心亦復如是，無智眾生所不能識。<p>「譬如金剛，無能消滅。菩提之心亦復如是，一切諸法不能消盡。<p>「譬如金剛器仗，一切眾生，乃至摩訶那伽，不能執持，除那羅延力。菩提之心亦復如是，聲聞、緣覺不能受持，除諸菩薩摩訶薩。<p>「譬如金剛器仗，無不鑒徹，非餘器仗之所能為。菩提之心亦復如是，觀察三世，教化眾生，阿僧祇劫受無量苦，聲聞、緣覺所不能及。<p>「譬如金剛，餘不能持，除金剛地。菩提之心亦復如是，出生菩薩行願功德，聲聞、緣覺所不能持，除薩婆若正直心者。<p>「譬如金剛器中盛水，不可消盡。菩提之心亦復如是，安住勝妙迴向善根，入生死趣，諸不善法不能消盡。<p>「譬如金剛，能持大地，不令墜沒。菩提之心亦復如是，持諸菩薩一切願行，不令墜落，沒於三界。<p>「譬如金剛，於百千劫，處於水中而不爛壞，亦無變異。菩提之心亦復如是，於無量劫，處生死中，諸煩惱業不能斷滅，亦無損減。<p>「譬如金剛，一切大火不能燒熱。菩提之心亦復如是，一切生死貪恚癡火，不能燒熱。<p>「譬如金剛道場之座，能持菩薩，降伏諸魔，成等正覺，餘不能持。菩提之心亦復如是，能持一切菩薩願行，諸波羅蜜、諸忍、諸地，迴向受記，修菩提道，供養諸佛，聞法受行，一切諸心所不能持。<p>「善男子！菩提之心，成就如是無量功德；若有眾生發菩提心，則具如是無量功德。是故，善男子！汝得善利，發阿耨多羅三藐三菩提心，修菩薩行，具足如是無量功德。<p>「善男子！汝先所問：『云何菩薩學菩薩行、修菩薩道者？』汝今入是明淨莊嚴藏大樓觀者，則能了知學菩薩行、修菩薩道，具足成就無量功德。」<p>爾時，善財童子敬遶彌勒菩薩，合掌白言：「唯願大聖開樓觀門，令我得入。」<p>爾時，彌勒菩薩即彈右指，門自然開，善財即入；入已，還閉。<p>爾時，善財觀察樓觀，廣大無量，猶如虛空，眾寶為地。有阿僧祇窓牖，却敵欄楯，七寶合成阿僧祇幡幢蓋莊嚴，阿僧祇寶瓔珞垂帶，阿僧祇大師子幢半月寶像，諸寶繒綵。又阿僧祇天冠寶衣而以莊嚴，阿僧祇寶網羅覆其上，阿僧祇金鈴，自然演出微妙音聲。又雨無量寶華鬘雲，諸妙香雲，雨阿僧祇細末金屑，放阿僧祇勝妙光明，普照一切。有阿僧祇異類眾鳥，出和雅音。雨阿僧祇優鉢羅鉢曇摩分陀利華，出阿僧祇摩尼寶光，普照一切。於樓觀內，具有百千諸妙樓觀，不相障礙，莊校嚴飾，亦如上說。<p>爾時，善財覩見樓觀不可思議眾妙莊嚴，心大歡喜，踊躍無量；其心柔軟，離諸妄想，除滅一切愚癡闇障，正念思惟，專求妙趣，以無礙身恭敬作禮。禮已，彌勒菩薩威神力故，諸樓觀中，自見其身，又見無量自在神力，不思議事。或見彌勒，隨本種姓，壽命知識，長養善根，諸劫世界，一切佛所，及諸眷屬，因諸大願，初發阿耨多羅三藐三菩提心；或見初得慈心三昧，因以為名。<p>或見彌勒行菩薩行，滿足一切諸波羅蜜，諸忍、諸地，淨佛世界，見諸如來，聞法受持，守護正法，為大法師，得無生忍，知某方處，某如來所，劫數多少，而得受記。<p>或見彌勒為轉輪王，十善化世；或為四天王，饒益一切眾生；或為帝釋，訶責五欲；或為夜摩天王，讚不放逸；或為兜率天王，讚歎一生菩薩功德；或為化樂天王，讚自在法；或為魔王，說無常法；或為他化自在天王，讚歎菩薩莊嚴化身；或為梵王，讚歎四無量心；或為阿脩羅王，調伏眷屬，入大智海，了達諸法悉如幻化；或為閻羅王，放大光明，普照地獄，滅一切苦。<p>或以肴膳飲食，施諸餓鬼；或為畜生受種種身，而為說法，除其癡闇；或為四天王眷屬說法，乃至為諸梵天王眷屬說法；或為諸龍眷屬說法，乃至為人、非人等眷屬說法；或為聲聞、緣覺，及諸菩薩大眾說法；或為發心菩薩，乃至十地菩薩說法。<p>或見讚歎初發心菩薩，乃至十地菩薩功德；或見滿足一切波羅蜜，入於平等諸法忍門、廣三昧門、樂深法門，修禪三昧，出生通明，充滿一切，行菩薩行，隨順世間，成就大願；或見與同行菩薩俱，饒益眾生；或見與一生菩薩，諸佛現前，授記者俱。<p>或見彌勒於百千劫，經行誦念，書寫經卷，無有懈息；或觀法門，思惟實義；或入諸禪，四無量心，解脫三昧，一切入等；或見出生菩薩通明；或見正受變化三昧，一一毛孔出化身雲，所謂：天身雲，諸龍、夜叉，乃至摩睺羅伽身雲，四天王身雲，乃至梵王身雲，轉輪聖王、王子、大臣、長者、居士、聲聞、緣覺、如來身雲，復見一一毛孔中，出一切眾生等化身雲。<p>或出菩薩法門，所謂：讚歎菩提心功德門，檀波羅蜜門，乃至願波羅蜜門；四攝諸禪、無量三昧、通明總持、諸諦諸辯、止觀解脫、緣起念處、正勤神足、根力覺道、聲聞、緣覺二乘所行、菩薩大乘、諸地諸忍、菩薩願行，現如是等一切法門。<p>或於樓觀，見諸如來，大眾圍遶、又知諸佛家族不同，種姓不同，其身壽量劫剎，教授無量法門，正法住世，分別了知，皆悉不同。<p>爾時，善財諸樓觀中，見一樓觀，高廣嚴飾，勝妙於前，包容三千大千世界、百億閻浮提、百億兜率天。菩薩命終降神，受胎出生，遊行七步，觀察十方，大師子吼，帝釋、梵王恭敬奉侍，現童子身，處宮殿中，出遊園觀，以薩婆若心，出家苦行，現受乳糜，往詣道場，降伏眾魔，觀菩提樹，轉正法輪，昇天宮殿，方土劫數，眷屬壽量，行菩薩行，滿足大願，演說正法，教化眾生，現分舍利，皆悉不同。
。
<juan>大方廣佛華嚴經卷第六十<p>之十七<p>入法界品第三十四之十七<p>爾時，善財自見己身在諸佛所，見如是等諸奇特事。又聞樓觀諸金鈴中，出不思議微妙音聲，所謂：初發菩提心聲；菩薩所行諸度願聲；恭敬供養，不可思議諸佛音聲；淨佛剎聲；佛法雲聲。諸莊嚴具，亦出如是微妙音聲。又聞某菩薩，在某世界，於某劫中，某知識化迴向善根，出生大願；於某佛所，大眾之中，發菩提心聲。又聞菩薩修習諸行劫數多小，於某剎中，成正覺聲；如是名號，壽量長短，滿足大願，化眾生聲；於諸菩薩、聲聞、緣覺、大眾之中，現般涅槃法住世聲。又聞菩薩於某世界，悉能廣行檀波羅蜜，淨持禁戒，修習忍辱，發行精進，入諸禪定，習應智慧；為求法故，捨諸珍寶、國城、妻子、頭目、手足。守護正法，為大法師，施清淨法，設大法會，建大法幢，擊法鼓，吹法螺，雨法雨，興立塔廟；種種莊嚴，安樂眾生，護佛法藏。又聞某佛，在某世界，於某劫中，成等正覺，眷屬多小，壽命長短，滿足大願，教化眾生。聞如是等不可思議微妙音聲，身心柔軟，歡喜無量；即得無量陀羅尼門、辯才門、忍門、精進門、大願門、通明門、智慧門、解脫門、波羅蜜門、三昧門。<p>爾時，善財於寶鏡中，見諸如來及其眷屬；諸大菩薩、聲聞、緣覺；淨世界、不淨世界、雜世界；或世界有佛、或世界無佛、或上、中、下世界；或有世界如因陀羅網；或有飜覆仰伏世界。又復覩見平正世界，悉分別知五道別異。又見無量阿僧祇諸大菩薩，經行禪定，觀察諸法，發大悲心，普覆眾生，造種種論，辯眾義趣、或書經卷；或問、或答，或見出生三種迴向，及諸大願，悉皆覩見如是等事。又見諸寶柱中，普放無量青黃赤白淨玻瓈色，因尼羅寶閻浮檀金諸光明網；又見珠瓔珞中，出八功德香水；瑠璃寶中，出無量光明。又見優鉢羅鉢曇摩分陀利中，生諸妙華，大如車輪；華中悉見男女、大小、釋梵四王、諸龍、夜叉，乃至人、非人等，及諸象馬、聲聞菩薩、一切眾生，種種形類，皆悉恭敬，合掌禮佛。又寶樹中，悉見種種妙色之身，所謂：如來身、菩薩身、天龍八部等身、釋梵天身、轉輪王身、四部眾身；各各執持眾供養具，尊重讚歎，恭敬禮拜。又見半月像中，放阿僧祇日月光明。又見彌勒於過去世修菩薩行，布施頭目、髓腦、手足、肢節，一切身分、國城、妻子，種種諸物，隨其所須，盡給施之。又見彌勒讚歎諸佛，恭敬供養；或為醫王，療治眾病；失正路者，示以正道；或為大船師，導至寶洲；或為馬王，荷負眾生，令離鬼難；或為論師，造諸經論；或為轉輪王，十善化世；或見孝順父母，近善知識，不違其教；或見聲聞、緣覺、菩薩、如來形色，教化眾生；或為法師，讚歎佛法，禪思誦念，興諸福業，造立塔廟諸妙形像，以香華鬘恭敬供養；或教眾生三歸、五戒、八齋、十善，出家學道，聞法受持，正念思惟，住菩提心。又見彌勒於無量劫，行六波羅蜜，化眾生事；又見彌勒無量劫中諸善知識。<p>爾時，彌勒菩薩告善財言：「善來童子！汝見樓觀諸大菩薩不可思議自在力不？」「唯然，已見。」譬如有人，夢中覩見山林、河池、大海、須彌諸天宮殿，四天下中一切像類，見如是已，歡喜無量。爾時，善財亦復如是，以大菩薩威神力故，遠離虛妄，見三界法皆悉如夢；菩薩智慧無礙法門，入諸菩薩莊嚴法門，究竟菩薩不可思議諸妙方便，顯現菩薩神力自在。譬如有人當命終時，見中陰相；所謂：行惡業者，見於地獄、畜生、餓鬼，受諸楚毒；或見閻羅王持諸兵仗，囚執將去；或見刀山；或見劍樹；或見利葉割截眾生；或見鑊湯鬻治眾生；或聞種種悲苦音聲。若修善者，當命終時，悉見一切諸天宮殿；或見天女，種種莊嚴，遊戲快樂。見如是等諸妙勝事而不自覺；死此生彼，但見不可思議行業境界。善財童子亦復如是，於樓觀內，見諸菩薩不可思議勝業境界。譬如有人，為非人所持，見種種形類，若有問難，悉能應答；善財童子亦復如是，以大菩薩威神力故，悉能分別，正念思惟一切諸法。譬如有人入於龍宮，七日半月，一歲百歲，謂為須臾；善財童子亦復如是，入彌勒菩薩神力宮殿，於百千劫，謂如須臾。譬如梵宮，名莊嚴藏，於中悉見三千世界異類形像；善財童子亦復如是，於樓觀中，悉見一切未曾有事。譬如比丘得一切入定，行、立、坐、臥，隨彼境界，悉現在前；善財童子亦復如是，於樓觀中，隨彼境界，悉分別知。譬如人見乾闥婆城，無所障礙；善財童子亦復如是，於樓觀中，見一切法，無所障礙。譬如有人昇天宮殿，見人住處，無所障礙；譬如大海，於中悉見三千世界，一切品類；譬如幻師，悉能顯現一切形色；善財童子亦復如是；於樓觀中，彌勒菩薩威神力故，悉見一切未曾有事，無所障礙。爾時，彌勒菩薩攝威神力，即時彈指告善財言：「善男子！汝從定起。」從定起已，而告之曰：「汝覩見此菩薩神力自在，大願功德，依果菩薩莊嚴，修習奇特諸深妙行；出生死道一切法門，無量莊嚴，諸佛大願，不可思議菩薩三昧；如是等事，汝悉見不？」<p>善財答言：「唯然，已見。蒙善知識威神力故。」<p>爾時，善財白言：「大聖！此何法門？」<p>答言：「入三世智正念思惟莊嚴藏法門。善男子！一生菩薩得如是等不可說不可說法門。」<p>「大聖！此諸奇特妙莊嚴法，從何所來？」<p>答言：「菩薩神力之所出生，而亦不在神力之中；不來、不去、無積聚處。譬如龍雨，不從身心，但以發意，欲雨則雨；然彼境界，不可思議。善男子！此諸奇特妙莊嚴法，亦復如是；無所從來，但以菩薩神力出生。善男子！譬如幻師，現種種事，無來去處；但以幻力，現種種事。此諸奇特妙莊嚴法，亦復如是；無來、無去，無住、無著，不生、不滅，但學菩薩智願力故，現如是事。」<p>爾時，善財白言：「大聖！從何所來？」<p>答言：「佛子！菩薩無來趣、無行住趣、無所著趣、不生不死趣、不往不至趣、不離不起趣、不捨不著趣、無業無報趣、無起無依趣、不常不斷趣。善男子！菩薩但為教化救護眾生，從大慈悲來，滅眾生苦故；從菩薩淨戒道來，隨其所樂，自在生故；從菩薩大願道來，本發意故；從菩薩神通道來，滅眾生苦，住佛所故；從菩薩無增損趣來，不失身心諸善業故；從菩薩慧方便來，隨順一切眾生類故；從菩薩化身趣來，如電鏡像故。善男子！汝所問我何所來者，我從生處摩離國來；彼有聚落，名曰樓觀；有長者子，名瞿波羅，我為說法，令立菩提；我本生處諸群生等，隨所應化而為說法；亦為父母及諸親屬，隨應說法，安立大乘，而來至此。」<p>善財白言：「大聖！何等為菩薩生處？」<p>答言：「善男子！菩薩有十種生處，何等為十？所謂：菩提心，是菩薩生處，生菩薩家故；正直心，是菩薩生處，生善知識家故；安住諸地，是菩薩生處，生諸波羅蜜家故；出生大願，是菩薩生處，生菩薩行家故；大悲，是菩薩生處，生四攝家故；真實觀法，是菩薩生處，生般若波羅蜜家故；摩訶衍，是菩薩生處，生方便波羅蜜家故；教化眾生，是菩薩生處，生菩提家故；智慧方便，是菩薩生處，生無生法忍家故；隨順諸法，是菩薩生處，生三世諸佛家故。<p>「善男子！菩薩摩訶薩以般若波羅蜜為母；大方便為父；檀波羅蜜為乳；尸波羅蜜為乳母；羼提波羅蜜為莊嚴具；毘梨耶波羅蜜為養育者；禪波羅蜜為潔淨；善知識為師；菩提分為朋友；一切善根為親族；一切菩薩為兄弟；菩提心為家；如說修行為家地；菩薩所住為家處；菩薩忍法為豪尊；出生大願為巨富；具菩薩行為順家法；讚摩訶衍為紹家法；甘露灌頂一生菩薩為王太子，能淨修治三世佛家。<p>「佛子！如是菩薩，超凡夫地，證離生法；生如來家，住佛種姓，不斷三寶；守護一切菩薩種姓，淨所生處，離諸惡道，悉為一切天人、釋梵、沙門、婆羅門恭敬供養；以生佛家，滿足一切大願藏故。佛子！菩薩摩訶薩生如是家，知一切法悉如電光，一切趣中，受生無厭；了趣如化，雖現處中而無所著，達一切法悉無有我，心無憂悔，以大慈悲教化眾生而不疲倦；了達生死皆悉如夢，於一切劫行菩薩行而不懈廢；了知五陰皆悉如幻，不畏生死，知諸法界，心無所著；了一切法如熱時焰，於一切行不生倒惑，遊戲幻法，超魔境界；得淨法身，離煩惱業，於諸趣中而得自在，無顛倒惑。善男子！我淨法身，充滿一切法界，現一切眾生等色；一切眾生等音聲；一切眾生等名號；一切眾生等威儀；現一切眾生等隨順世間；現一切眾生等受生；現一切眾生等童子身；一切眾生等想；出生一切菩薩大願，為變化身，與眾生等充滿法界。若諸同行，失道心者，還令發起菩提心故；我於此閻浮提南界，摩離國內，拘提聚落，婆羅門家種姓中生，為欲滅彼憍慢心故，化度父母及親族故，於中受生。善男子！我於南方，隨諸眾生所應，示現而化度之；於此命終，生兜率天。為欲化度彼諸天故，顯現勝妙智慧功德，消欲渴愛，令知諸行皆悉無常，天趣壽命，盛必有衰，入摩訶衍一生菩薩，皆悉雲集；為欲教化諸同行故，欲開釋迦牟尼世尊所化蓮華，現彼受生。善男子！我於彼中，壽終下生，成正覺時，汝及文殊師利俱得見我。善男子！汝今往詣文殊師利，問云何菩薩學菩薩行、修菩薩道，具足成就普賢所行？彼當為汝分別演說。何以故？文殊師利滿足無量億那由他菩薩願行，常為無量億那由他諸佛之母。又為無量億那由他諸菩薩師，勇猛精進，教化眾生，名稱普聞十方世界；常於一切諸佛眾中，為大法師，悉為諸佛之所讚歎，安住甚深智慧法門，分別了知一切法界；於無量劫，修諸法門，究竟普賢菩薩所行。善男子！文殊師利是汝善知識，能令汝得生如來家，長養善根，積功德聚；能示語汝諸善知識，滿足大願，顯現一切菩薩不可思議功德。是故，善男子！汝應一心尊重，恭敬往詣其所。何以故？汝先所見諸善知識，修菩薩行，滿足大願，得諸法門，皆由文殊師利威神力故。」<p>時，善財童子頭面敬禮彌勒菩薩，遶無數匝，辭退而行。<p>爾時，善財童子如是經遊百一十城，到普門城邊，思惟而住，觀察十方，一心專求文殊師利：「何當會遇，面奉慈顏？」作是念時，文殊師利遙伸右手，過百一十由旬，至普門城，摩善財頂而作是言：「善哉！善哉！善男子！若離信根，憂悔心沒，功行不具，退失精勤；於少功德，便以為足；於一善根，心生住著；不善發起菩薩行願，不為善知識之所攝護，不為如來之所憶念。是等皆悉不能了知如是法性、如是理趣、如是所行、如是所住；若周遍知、若種種知、若盡原底、若漸趣入、若解說、若分別、若證知、若獲得；皆悉不能。」是時，文殊師利為善財童子示教誨已，慰諭令其歡喜踊躍，令得成就阿僧祇法門，得無量大智光明、無量菩薩陀羅尼、無量大願、無量三昧、無量神通、無量智慧，皆已成就；復令得入普賢所行道場之內。既置善財自所住已，文殊師利還攝不現，於是善財得見三千大千世界微塵等諸善知識，不違其教，增長薩婆若大慈悲藏；以淨慧眼，普觀眾生，安住菩薩寂靜法門，分別了知諸法境界，入佛甚深大功德海；具解脫道，長養精進，為薩婆若修正直心，入於三世甚深法海；隨順諸佛清淨法輪，現入諸趣，於一切劫，修菩薩行，滿足大願；明淨慧光，照一切智境，淨菩薩根，以淨慧光除愚癡翳，照一切法，了達法界一切佛剎及諸眾生；壞障礙山，住無礙法，具足成就諸地法藏，修習普賢菩薩所行。善財童子得聞普賢菩薩名號，行願功德，諸地地具、地法、地得、地次第、地修、地住、地境界、地持、地共、地正道，一心欲見普賢菩薩。<p>爾時，善財正念起如來金剛藏道場，一切寶蓮華藏師子座心；虛空界等心；一切無著心；淨一切剎無障礙心；於一切法境界無障礙心；充滿一切十方心；得薩婆若境界無量心；莊嚴道場心；深入分別法海心；教化成熟一切眾生廣大心；於一切劫，行菩薩行，究竟如來十力心。<p>爾時，善財起是心時，自善根力、佛威神力、普賢菩薩諸善根力；即見十種瑞相。何等為十？所謂：見一切淨剎莊嚴菩提；見一切剎無諸惡道；見一切剎淨如蓮華；見一切剎一切眾生，身心柔軟；見一切剎無量莊嚴；見一切剎一切眾生，三十二相，莊嚴其身；見一切剎莊嚴雲覆；見一切剎一切眾生成就慈心；見一切剎莊嚴道場；見一切剎一切眾生，皆悉修習念佛三昧；是為十。又見十種光相：見一切世界微塵，一一微塵中，放一切如來光明網雲，與一切世界微塵等；一一微塵中，放一切佛種種色光，與一切世界微塵等，普照法界；一一微塵中，放一切寶雲光明，與一切世界微塵等，普照法界；一一微塵中，放如來光焰輪雲，普照法界；一一微塵中，出一切香雲，普熏法界，讚歎普賢菩薩諸行，一切大願諸功德海；一一微塵中，放一切日月光雲，放普賢菩薩光明，普照法界；一一微塵中，出一切眾生等身雲，相好莊嚴，放佛光明，普照法界；一一微塵中，出一切菩薩身雲，究竟一切行，充滿法界；一一微塵中，出一切寶形像雲，充滿十方一切世界；一一微塵中，出一切如來身雲，與一切世界微塵等，普雨一切甘露正法，充滿法界；是為十。<p>爾時，善財見十種瑞相已，即作是念：「我今必見普賢菩薩，增長善根，究竟菩薩妙行；見一切佛若見普賢菩薩；得一切智想，一心恭敬，欲見普賢菩薩。」爾時，善財即見普賢菩薩，在金剛藏道場，於如來前，處蓮華藏師子之座，大眾圍遶；心如虛空，無所染著，除滅障礙，淨一切剎；以無礙法，充滿十方，住一切智，入諸法界，教化眾生；於一切劫，行菩薩行，恭敬供養一切諸佛，心無退轉；於眾生中，最勝最上，一切世間無能壞者，一切菩薩不能察其智慧境界；具不思議諸妙功德，普觀三世等諸如來。<p>爾時，善財見普賢菩薩一一毛孔，放一切世界微塵等光明，普照一切虛空、法界等世界，除滅一切眾生苦患，悉能長養菩薩善根；一一毛孔，出種種香雲，普熏十方一切如來及諸眷屬；一一毛孔，出一切世界微塵等華雲；一一毛孔，出一切世界微塵等諸香樹雲，出眾妙香，莊嚴法界；一一毛孔，出一切世界微塵等妙寶衣雲，莊嚴虛空；一一毛孔，出一切世界微塵等種種寶樹，充滿虛空，以為莊嚴，雨種種寶，供佛大眾；一一毛孔，出一切世界微塵等色界天身，充滿一切法界，一切眾生界，讚歎菩提；一一毛孔，出一切梵王身雲，勸請如來，轉妙法輪；一一毛孔，出一切欲天身雲，皆悉護持諸佛法輪；一一毛孔念念中，出一切世界微塵等三世諸佛，充滿虛空，無依眾生為作歸依；一一毛孔念念中，出一切世界微塵等清淨佛剎，諸佛菩薩充滿其中，教化成熟無量眾生；一一毛孔念念中，出一切世界微塵等淨、不淨佛剎，充滿虛空，令染污者，皆悉清淨；一一毛孔念念中，出一切世界微塵等不淨淨剎，調伏不淨眾生；一一毛孔念念中，出一切世界微塵等一切眾生身雲，隨順世間，教化眾生；一一毛孔念念中，出一切世界微塵等菩薩身雲，讚歎諸佛，長養一切眾生善根；一一毛孔念念中，出一切世界微塵等初發心菩薩身雲，於一切剎，示現初發菩提之心；一一毛孔念念中，出一切世界微塵等菩薩身雲，於一一剎，讚一切佛功德願海，普賢菩薩所行妙行；一一毛孔念念中，出一切世界微塵等普賢所行，雨甘露法，令一切眾生修薩婆若；一一毛孔念念中，出一切世界微塵等佛，初成正覺，出興于世。<p>爾時，善財見如是等不可思議自在神力；見已，歡喜踊躍無量。重觀普賢一一身分、一一肢節、一一毛孔中，悉見三千大千世界風輪、水輪、火輪、地輪，大海寶山、須彌山王、金剛圍山，一切舍宅，諸妙宮殿，眾生等類，一切地獄、餓鬼、畜生，閻羅王處，諸天梵王，乃至人、非人等，欲界、色界，及無色界，一切劫數，諸佛菩薩，教化眾生，如是等事，皆悉顯現；十方一切世界，亦復如是。如此娑婆世界，盧舍那如來、應供、等正覺，所現自在力；東方蓮華妙德世界，賢首佛所，顯現神力，亦復如是。如賢首佛所，如是東方一切世界，一切佛所，顯現神力，亦復如是；如東方，南、西、北方，四維，上、下，一切世界，一切佛所，顯現神力，亦復如是。於一切世界，一切微塵，一一微塵中，現自在力，亦復如是。<p>爾時，善財見普賢菩薩不可思議自在神力，即得十不可壞智慧法門；何等為十？所謂：於念念中，能以一身遍一切剎；於念念中，詣一切佛所；於念念中，恭敬供養一切諸佛；於念念中，一切佛所聞持正法，得一切佛法輪智波羅蜜門；得不思議佛自在智波羅蜜門；得無盡辯智慧法門；得般若波羅蜜觀諸法門；得一切法界海大方便波羅蜜門；得知一切眾生欲性智慧波羅蜜門；得普賢所行智慧波羅蜜門。<p>爾時，普賢菩薩即伸右手，摩善財頂；摩已，善財復得一切世界微塵等諸三昧門；一一三昧門，各有一切世界微塵等三昧，以為眷屬；一一三昧中，見一切世界微塵等諸如來海，長養一切世界微塵等諸功德具，生薩婆若，滿大願海，安住正道；究竟一切諸菩薩行，發薩婆若，勇猛精進，為一切佛光明所照。如此娑婆世界盧舍那佛所，普賢菩薩摩善財頂，令得具足一切世界微塵等三昧門，諸妙功德；普賢菩薩在於十方一切世界諸如來所，摩善財頂，所得功德，亦復如是。<p>爾時，普賢菩薩告善財言：「善男子！汝今見我自在神力奇特事不？」<p>答言：「唯然，已見。此不思議莫能測者，唯除如來。」<p>「善男子！我於過去不可說不可說世界海微塵等劫，修菩薩行，專求菩提；一一劫中，見不可說不可說世界海微塵等佛，修菩提心；一一劫中，於一切世界，設不可說不可說廣大施會，給施一切：或施妻子、城邑、聚落、頭目、髓腦、肢節、血肉，一切身分；不惜壽命，一向專求一切種智。於一一劫，恭敬供養不可說不可說世界海微塵等佛，於彼佛所，出家學道，受持正法，未曾生於貪恚癡心、我我所心、樂著生死虛妄之心、輕慢他心、諸障礙心，修不可壞佛菩提心，未曾忘失。善男子！我所修行菩薩諸行，淨佛世界，教化眾生，長養大悲，供養諸佛及善知識，護持正法，悉捨一切內外諸物，修習世間、出世間智，令一切眾生背生死苦，讚歎一切諸佛功德；如是等事，於不可說不可說劫中演說，劫猶可盡，此諸功德不可窮盡。善男子！我得如是功德具力、諸善根力、樂勝法力、修功德力、觀察諸法寂滅性力、淨慧眼力、佛威神力、諸大願力、大慈悲力、淨通明力、善知識力，得是力故，逮得本性清淨法身，三世不壞；又得無上清淨色身，超出一切世間，隨應化者，莫不覩見；遊一切剎，無處不至，現自在力，見者無厭。善男子！汝且觀我清淨法身，無量劫海行菩薩行之所成就；無量劫中，難聞、難見，種少善根。聲聞菩薩，猶尚不得聞我名字，況見我身。善男子！若有眾生聞我名者，於阿耨多羅三藐三菩提，不復退轉；若見，若觸，若迎送，若隨行，若見光明，若見震動諸佛世界；乃至夢中見聞我者，亦復如是。若思惟念我，若一日一夜，若七日七夜，若半月，若一月，若一歲，若百歲，若一劫，若百劫，乃至不可說不可說世界微塵等劫；若一生念我，若百生，乃至不可說不可說世界微塵等生念我，亦復如是。以如是等世界微塵等諸妙方便，令一切眾生，發阿耨多羅三藐三菩提心，住不退轉。善男子！若有眾生聞我修習淨佛剎者，必得往生清淨世界；若有眾生見聞我身，必得生我清淨身中。善男子！汝復觀我清淨法身。」<p>爾時，善財於普賢菩薩相好肢節，諸毛孔中，見不可說不可說世界海，諸佛充滿；一一如來，以不可說不可說大菩薩眾，以為眷屬。見彼一一如來剎海，所依不同，形色各異；金剛圍山，大雲彌覆，佛興世間，所轉法輪；如是等事，皆悉不同。又見普賢菩薩於十方剎，出一切世界微塵等如來化身，教化眾生，令發阿耨多羅三藐三菩提心。爾時，善財童子經由親近一佛世界微塵等諸善知識所得功德，於見普賢菩薩所得功德，百分不及一，百千萬分乃至算數譬諭所不能及；何以故？善財童子於念念中，入不可說不可說佛世界海，得不可說不可說微塵等諸功德藏；知諸佛海，次第興世；菩薩眾海，眷屬圍遶；了眾生根，現自在力而化度之。或一世界於一劫中，修菩薩行；乃至不可說不可說世界微塵等劫，修菩薩行。不此世界沒，不彼世界生，而能教化無量無邊世界眾生，令發阿耨多羅三藐三菩提心。<p>爾時，善財童子能自究竟普賢所行諸大願海，不久當與一切佛等，一身充滿一切世界剎等、身等、行等、正覺等、自在力等、轉法輪等、諸辯才等、妙音聲等、方便等、無畏力等、佛所住等、大慈悲等、不思議法門自在力等。<p>爾時，普賢菩薩欲重明此義，以偈頌曰：「汝等離煩惱，清淨心諦聽，說佛一切行，真實波羅蜜。超出諸世間，無上調御士，遠離煩惱垢，清淨如虛空。圓滿智慧日，除滅煩惱闇，普照一切法，安樂諸群生。如來無量劫，時乃出興世，譬如優曇華，難見難值遇。普為諸群萌，苦行無量劫，隨順諸世間，其心無染著。時諸菩薩眾，既聞普賢教，敬心聽如來，自在真實義。普賢真佛子，究竟一切行，常為佛所歎，言必不虛妄。普賢功德華，不染三界法，勸發大眾聽，無盡智慧海。諸佛微妙智，清淨如虛空，明了一切行，其心無所著。一念悉了達，三世一切法，善知眾生根，隨其所應化。眾生心煩惱，諸業善不善，所樂皆悉知，而為說正法。或見如來坐，充滿十方界，眾生罪所障，雖近而不見。或見初發心，遠離諸放逸，無量無數劫，修習菩薩行。或聞諸最勝，妙音演說法，罪垢眾生等，不聞佛名號。或見大菩薩，充滿三千界，究竟普賢行，如來為說法。或見盧舍那，無量無數劫，嚴淨此世界，得成最正覺。或見賢首佛，普賢大菩薩，斯等悉充滿，蓮華妙德剎。或見阿彌陀，觀世音菩薩，灌頂授記者，充滿諸法界。或見阿閦佛，香象大菩薩，斯等悉充滿，妙樂嚴淨剎。或見月慧佛，金幢大菩薩，斯等悉充滿，明淨鏡妙剎。或見日藏佛，智灌大菩薩，斯等悉充滿，清淨光明剎。或見十方界，諸佛放光明，為眾轉法輪，除滅愚癡暗。或見一毛孔，不可說佛剎，諸佛莊嚴身，佛子眾圍遶，為轉正法輪，度脫諸群生。或於一毛孔，普見諸佛子，無數億劫中，修習菩薩行。或於一一塵，悉見無量剎，或淨或垢穢，諸行業所起，或見盧舍那，於彼轉法輪，顯現自在力，方便入涅槃。觀察眾生類，一切業煩惱，顯現自在力，化之令解脫。如是諸法王，十方世界中，顯現自在力，我今說少分。或見釋迦文，初成等正覺，饒益諸群生，一切莫能測。或見為菩薩，供養一切佛，或住童子地，顯現自在力，或見行施戒，忍辱勤精進，深入諸禪定，住慧方便地。或見究竟住，一切種智地，三昧陀羅尼，出生諸通明。或見無量劫，修習菩薩行，逮得不退轉，甘露灌頂記。或見為梵身，帝釋四天王，剎利婆羅門，示現此等身。或見從兜率，命終降神生，或見住宮殿，捨欲而出家，或見坐道場，降魔成正覺，轉淨妙法輪，涅槃後起塔。或見無量壽，最勝天人尊，為授灌頂記，成無上導師。或見十力尊，教化已周訖，般涅槃已來，無量無數劫。或見論師月，現處梵王宮，亦現大自在，魔王宮殿中。或見兜率宮，諸天眾圍遶，為彼說正法，悉令大歡喜。或見處夜摩，帝釋四天王，諸龍夜叉王，八部宮殿中。錠光如來所，供養得授記，如是等方便，教化諸群生。光明身壽命，淨慧及眷屬，教化威儀聲，皆悉不可數。見佛同眾生，或身如須彌，或現跏趺坐，充滿於世界，或見光一尋，或百千由旬，或見照法界，或照一切剎。或現壽百歲，百千萬億歲，無量那由他，不可思議劫。無礙清淨慧，一念知三世，悉從因緣起，而實無自性。一剎成正覺，普現諸世界，能現一世界，而作無量剎。示現無量剎，而為一世界，安住無上道，具足無畏力。無礙智慧轉，十二行法輪，知苦習盡道，十二支緣起。四辯無礙智，演說一切法，無我無我所，亦無有自性，無生亦無滅，無來亦無去，皆悉如虛空，而不壞諸業。如來為眾生，方便分別說，轉此法輪時，震動一切剎，大海金剛山，無有恐怖者。如來一音說，各隨所應解，滅諸煩惱垢，令住薩婆若。如來一音說，或聞施戒忍，精進禪智慧，慈悲及喜捨，四念四正勤，如意諸根力，覺道止觀念，神通諸法門。如來一音說，八部人非人，梵釋四天王，隨類音聲解。若多貪恚癡，憍慢慳嫉結，八萬四千垢，各聞對治法。未修淨業者，聞說十善道，已修施戒者，聞說般涅槃。染著於生死，懈怠諸群生，聞說解脫門，除滅生死苦。少欲知足者，樂處於閑靜，如是等眾生，聞說二乘音。或修廣大心，具諸功德藏，親近諸佛者，聞說大乘聲。或有一世界，聞說一乘音，或二三四五，乃至無量乘。智慧行有異，解脫無差別，猶如虛空性，無有若干相。如來微妙音，其性亦如是，隨所應化者，所聞各不同。佛以過去行，得一微妙音，無心於彼此，而能應一切。佛口放妙光，八萬四千數，普照諸世界，除滅眾煩惱。具足智功德，三種順眾生，離世如虛空，常現於世間。雖復隨世現，生老病死苦，或復現住壽，其性如虛空。如來分別知，一切眾生類，諸根及性欲，令住薩婆若。諸佛尊導師，示入於大眾，隨其所應化，善現威儀法。為諸聲聞現，出家威儀法，常樂修寂滅，無餘涅槃證。婆羅門眾中，示現羸老身，縈髮而苦行，語論無窮盡。服氣或斷食，五熱以炙身，如是現苦行，降伏諸異學。或持異道戒，善算多方術，星曆地動相，種種眾生相。深入諸禪定，三昧及解脫，種種現嬉戲，令得薩婆若。示現樂衣服，種種莊嚴身，勇健善兵法，降伏剎利故。現知治正法，時節諸義利，軟語攝眾生，降伏大臣故。或詣四天王，八部鬼神所，方便為說法，皆令大歡喜。或現為帝釋，安住善法堂，諸天眾圍遶，為彼演說法。夜摩或兜率，化樂化自在，梵王至淨居，為彼演說法。如是現無數，種種威儀法，無量方便力，度脫諸群生。譬如工幻師，能現種種事，佛為化眾生，示現種種身。如月遊虛空，覩者謂增損，影現諸河池，映蔽熒火光。如來淨智月，示現有增損，處於直心水，映蔽二乘光。譬如深大海，珍寶不可盡，於中悉顯現，眾生形類像。甚深因緣海，功德寶無盡，清淨法身中，無像而不現。譬如明淨日，照除世間闇，如來淨智日，悉除三世闇。如龍興慶雲，普雨於一切，身心不降雨，除熱得清涼。如來亦如是，興起大悲雲，普雨甘露法，滅除三毒火。此法亦不從，如來身心出，如來淨法身，三界無倫匹。超出諸世間，非有亦非無，其實無所依，不去而遍至。譬如夢所見，亦如空中畫，非色非無色，非相非無相，非有亦非無，其性如虛空。如海摩尼寶，能出種種寶，眾生諸光明，而光無所有。導師亦如是，雖有而非有，不於一處中，積集功德寶，大仙現虛空，如自性實際，涅槃離欲滅，皆悉是一性。眾生心微塵，海水渧可數，虛空亦可量，佛德說無盡。聞此法歡喜，信心無疑者，速成無上道，與諸如來等。」