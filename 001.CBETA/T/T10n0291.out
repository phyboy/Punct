<juan>佛說如來興顯經卷第一<p>聞如是：<p>一時佛遊如來建立之土，號歎法身深奧，悅豫普見棚閣為大嚴淨，顯曜威宮琉璃之藏、如來所行。佛時興出無量之路為法界宮，觀菩薩身光明清淨師子之座，咸受一切菩薩之體為大法座。諮嗟法界如來聖旨，緣虛空界，行無罣礙，曉了本際聖慧之界，普解佛慧，分別聖道。去、來、今佛一切悉等，為一法身；一切諸佛行皆平等，神通之行無所罣礙。法身慧體，究竟無相；法度無極，遊于法界，無有二行，玄曠無限為最正覺，其等如稱則超度行，無有陰蓋解脫之門。其法界者，普同虛空；常遊十方諸佛國土，無限之故靡所不覩。<p>億百千姟諸菩薩等猶如塵數，一切悉已一生補處，各各在於異佛世界，志願無極、奉諸慧行，各各入於無所破壞平等法界。空界無限，無所獲致、無中間行、無有自然、亦無所生；曉了、證明一切諸法亦復如是。眾菩薩身無所動捨，逮諸通慧、遍諸佛土而無所念，遵如來慧，而於佛道現在得致顯明之曜。遊大聖行無所震動，慧以一身示于無量，所行之體周于無限法界之裏，分別善人眾生之界至不退轉。等獲本際無本法界，除去自大，身常卑順則無所畏，如來照明一切德本以為徒類。<p>其名曰：普賢菩薩、普稱尊菩薩、如來族姓成首菩薩、金剛幢英菩薩、無蓋月淨菩薩、日光離垢藏菩薩、大神通變動菩薩、離垢光首、十方精進王、大師子娛樂神通菩薩。如是等類，猶如十方不可計數億百千姟諸佛之土滿中眾塵，眾會菩薩，其數如斯。<p>於是有光，號如來聖旨，世尊眉間演出斯耀，無央數姟億百千明照於無量、無有邊際、無餘世界十方佛土，示現如來威神之變，告無央數億百千姟諸菩薩眾，威神則令諸佛世界一切惡趣悉為銷滅，覆蔽一切諸魔宮殿。<p>又，諸如來成最正覺，寤諸未覺，示現諸佛眾會道場，所出光明嚴淨之座，顯曜法界、第一空界，在所周遍達諸佛界，尋復來還，皆繞一切菩薩坐場，入如來族姓成首菩薩頂上不現。<p>如是眾會一切菩薩怪未曾有，身心踊躍：「今日當有無極之變講說大法，如此光明自然來現。」<p>光明適沒，如來族姓成首菩薩即從坐起，於蓮花上而下右膝，長跪叉手思如來德，以偈頌曰：「寤諸不覺者，超踰諸德王，其行無罣礙，所起度無極。其大聖安住，平等於三世，恭敬今稽首，明哲之慧士。所行無形相，則度于彼岸，又復而示現，善莊嚴身相。光明離眾垢，演顯百千曜，降伏諸魔事，以頂歸命禮。震動諸國土，宮殿之元首，乃至於十方，諸所有土地，終不令一人，而使獲恐懼，佛道之威神，所興如是比。而平等建立，於虛空之界，其法界如是，獲逮諸境土。嚴淨於黎庶，億姟之塵數；蠲除諸眾生，一切之罪釁。志願甚堅強，行于億千劫，玩習積累德，殊勝之佛道。逮得於一行，聖慧無罣礙；以一之自然，皆行諸佛道。所演放光明，導師為若茲，普見於忍界，一切靡不周；普示現一切，威神之變化，吾身已得入，於一自然行。今以是之故，興發如此念：『今為正應時，稽首於法王。』無央數菩薩，悉來集會斯，而欲得聽省，所分別法事。今日諸會者，清淨復清淨，而於諸世界，親近遵修行。聖慧無限量、境界無罣礙，逮得於勇猛，無極之威神。斯等遊世誼，所行逮神仙，智慧不可計，超越精進力，而造奮光明，悉照諸菩薩。今鄙如應問：『殊勝最上法，所堪任境界？』為之大聖通，自恣其威曜，而普悉示現。導師最上尊！頒宣諸佛土，孰為人中聖、至上之真子？」<p>說此頌讚已，應時世尊從口演光，名不可計億數照明，照於一切無有邊際諸佛世界，繞諸佛土具足十匝，示現如來聖旨威變，請無央數諸菩薩億百千姟悉見告勅，動諸佛土，至諸惡趣悉滅災患，覆蔽一切諸魔宮殿。十方如來平等正覺覺諸不覺，示現諸佛眾會道場。光明之耀度于法界，一切周遍虛空之界，達諸佛土尋即復還，繞諸菩薩，入於普賢菩薩面門。<p>普賢菩薩適遇斯光，尋時如應，功德、威顏、師子之座倍加於前——超越佛身及師子座，又復絕踰諸菩薩體師子之座。普賢菩薩儀觀、美德、師子之座高廣殊妙，而現特為顯麗。<p>爾時，如來族姓成首菩薩問普賢曰：「唯，佛之子！仁之功德不可思議，一切世界悉遍知之。興大變化悅諸菩薩，無極感動，今斯，佛子！如來所現變本瑞應？」<p>普賢菩薩謂如來族姓成首菩薩：「如吾所憶，又如往古諸平等覺之所覩現，如斯變化無極感動，當講如來興顯經典。今者，大聖欲演此義，故復示現如是變應。」<p>如來族姓成首菩薩適聞於斯興顯典名，尋時即以佛之威神，地則大動。於是，如來族姓成首菩薩謂普賢曰：「善哉，佛子！堪任能樂為諸菩薩大士之等讚揚如來、至真、等正覺興顯成乎。今者，十方悉皆嚴淨，無央數億百千姟眾而來集會。往古善修清淨之行，心有所歸，懷抱道德，顯發覺意，演大言辭，超度彼岸。建立一切諸如來行、威儀禮節，心念諸佛未曾忘捨，興設大哀，普觀眾生。諸大菩薩決了神通，分別一切如來精進，己身惔怕，聞一切佛所讚道音、尊妙之法。如是儔倫功德名稱，平等蠲除一切憎愛而無適莫，今斯菩薩皆來集會。仁為佛子，曾已供養無央數億百千姟佛，稽首諮受；悉已遵修諸菩薩行，獲大神足、諸三昧門、娛樂神通，皆入如來祕密之藏；銷諸狐疑，入于如來無畏精進，探覩眾生一切諸根；皆以信於真諦解脫而說經典，達如來動；聖性所歸，頒宣一切諸佛之法，最為第一得度無極。如是比類不可稱計，眾德奇特。善哉，佛子！願說如來興顯現身、暢演弘音，所可講說諸心念行、境界之處，所歎行者成最正覺、轉于法輪、宣傳佛教、現大滅度，示於如來一切德本、諸所造行。」<p>爾時，如來族姓成首菩薩重欲解義分別所歸，則為普賢菩薩而說頌曰：「善歸無合會，諦曉了悉覺，其慧則無上，平等離欲塵。稱歎於最勝，所行無限量，其聞于音響，一切悉踊躍。菩薩之殊特，云何興出勝？所以得歸趣，何因致真實？如來之音響，何謂為身心？其行之境界，斯大稱云何？何謂為諸佛，而因言如來？何故為最勝，而轉於法輪？願講眾安住，滅度之道地，當悅可斯等，無量諸佛子。其在于十方，安住大法王，一切諸眾生，功德之所歸。斯等之福慶，大聖願為說，何緣見道意？云何至安住？云何得聽聞，如來之名號？未曾得覩見，滅度諸大聖，假使發踊躍，恭敬於尊聖。唯悅豫說之，何因成大意？今以問於此，清淨之大人！為說所奉行，大德之巨海。察斯諸菩薩，一切悉叉手，問佛并仁者，及諮于鄙身。當為斯等故，宣說淨尊法，為斷眾狐疑，獲無量大慧。因為引譬喻，示現佛種姓，設眾生聞者，發清淨道心。悉令諸佛土，周遍勝無餘，諸佛普示現，若干種身形。知法清淨者，則演隨應時，因其族譬喻，而為示現說。往至姟佛土，於十方百、千、億百那術數，無量不可計，難可得值見，如是等菩薩，如今日聚會，若茲自在勝。是故願說之，安住行清淨，由斯廣宣闡，如來之族姓。斯等諸菩薩，一切叉手立，普悉志求法，渴仰於經典。」<p>普賢菩薩緣如來族姓成首所問，普告一切諸菩薩眾：「唯，最勝子！諸如來處不可思議至真、等正覺，若興出者，演不可量敘法次第，無能稱計。如來熙隆巍巍如是，雖以一事，不以一事而歸於道。所以者何？唯佛之號。又有十事為無量法歸不可計百千功德，修習所行得至如來。何謂為十？道心無量，普護群黎一切之意、往宿積累善行之念；志性無限，從本清淨；合集無極大慈大哀，而以習趣救濟眾生；願行無底，不斷遵修福慧無極；習行無厭而習歸趣；教化眾生無邊佛藏；亦以習趣善諦清淨；無量善權智慧之路；奉無量德無限之道；所習聖智合集，懷來無際法義經典之藏。是故，佛子！十法之行為法面首。已具足十，不可計會無量百千眷屬枝黨得歸如來。<p>「譬如，佛子！其千世界所因得號，不以一事而合成也，以無數合會成。譬如大陰不失時節而以澍雨，有四因緣諸風習習、飄颻流布：風名執御，其大風場多有眾水主導御雨；有枯竭風，其風燒水；有風名曰住立，住立一切所有宮殿；風名莊嚴，為諸三千受體眾生罪福俱遊。計諸菩薩所成功德亦復如是，無有限量、不可計會；亦如若干立三千界乃得諸法，無有能為分別計數、稱量本末，無能覩見盡其原者。如是，佛子！如來、至真、等正覺不以一事、不以一義而興出也。<p>「又，從往古諸如來所先興弘陰法雨，其心奉教而無厭惓，志性堅強，執持不忘，不有憒亂，觀察寂然。以慧道場枯竭一切塵勞之欲，誘勸修殖眾德之本，而善建進、銷却憍慢。分別決了清淨之行，講暢言教，德淨群生。如來功祚道原無漏，懷來如是至真、正覺，獲致諸法，於彼無有興出之者，是為入于第一之門，菩薩所行至於如來之所興顯。「復次，佛子！譬如喻於三千世界自然興盛，起大陰雲名不可壞，應時而雨，其餘地者不能堪任受於此水，唯有三千世界遭水變時。如是，仁者！佛之法界有弘法澤名曰無壞，合集如來不斷佛種，及諸聖士、一切聲聞及與緣覺所不堪任受持、奉行。唯有菩薩承大勢力，心無恐懼，誓被德鎧，是為二事。」<p>於是頌曰：「明聽諸十方，一切世間上，求比無等倫，譬之若虛空。導師之所行，無量、無邊際，則為無儔匹，其德皆周遍。假使思惟佛，心念之所由，斯諸十方者，功德無限量。眾人之口辭，億百千劫歎，雄師子無極，世俗無有雙。一切諸十方，諸所有佛土，皆破碎如塵，如是塵數劫，復如億百千，諮嗟諸十方，一毛之功德，而不能盡極。假令有丈夫，欲稱量虛空，第二人計然，疾算諸受相，不可計無量、不能盡虛空，當知諸十方，如是行無限。假令三世人，諸在三界者，設計此眾生，心之所行念，心一時須臾，悉可知分數，群萌諸思想，神識之所念。猶譬如法界，悉無有邊際，而不見一切，法界之所趣。十力亦如是，所行無限量，一切無一切，法界為自然。猶如大雨時，名曰不可壞，無能任受者，水災乃能苞。佛演無極澤，小乘不堪受，唯菩薩能奉，遍布於一切。無本如無本，寂寞無二想，永無有生者，是曰為普等。一切世間上，境界亦如茲，無本等自然，已脫於增損。猶如斯本際，真本際無際，三世為平等，普解脫一切。愍哀等如斯，導師之所行，咸周於三世，一切無罣礙。本際無所造，無造能自然，本淨如虛空，無垢、無塵勞。最勝顯如是，一切悉嚴淨，已捨造、無造，棄於有、無事。釋放言聲辭，及一切音響，蠲除於去、來，滅度無所有。諸十方如斯，於法而自然，一切言無聲，亦不可受持。如是淨寂然，曉了一切法，如空中鳥跡，若石處虛空。緣本所誓願，而示現色身，自觀諸十方，最勝所變化。假使欲入斯，如是最勝界，當志念遵道，自淨其志性。制捐諸思想，於念亦無念，猶空中鳥跡，心所入如是。是故，安住子！省諸導師行，聽我之所說，精舉諸譬喻。計於諸十方，名德不可極，況復說其義，諮嗟講聖尊？如彼群萌類，自然行致身，不能思念計，諸導師所行。十方境界果，佛道自在倫，成就諸德本，聽說一切德。今現是世人，思行令無餘，未曾念堪任，合聚依因緣。百億土有辭，音合億百千，所以曰言世，因立三千界；人中上如是，斯等自然悉，不能計演德，如其等所周。常可數宣暢，一切眾生念，不可知人尊，所行之自然。<p>「復次，佛子！猶如此雨，無所從來、無所從去，而致斯潤；是群萌類因罪、福生。如是，佛子！斯諸如來興隆道化，無所從來、無所從去，而致法雨，悉是菩薩眾德本力，是為三事。」<p>於是頌曰：「如雨無從來，去亦無所至；佛化一切然，無來亦無去。<p>「復次，佛子！譬如大雨三千世界，受體眾人無能計會知其渧數——設一佛土所興眾生，思念弘澤，心眼為惑，唯有主知——三千世界雨，尊天子悉知諸數，不失一渧，悉是宿本德之所致。如是，仁者！一切眾生聲聞、緣覺不能曉了、思惟、觀察如來法澤，不能及念懷來大心，假使聞之斯大心者，則當迷惑；唯眾生尊菩薩大人於過去佛善修道業、得無上力能知之耳，是為第四。」<p>於是頌曰：「猶如有大雨，遍三千佛土，唯尊天子知，其餘無能別。計一切聲聞，及緣覺之乘，不解佛法雨，唯菩薩能知。<p>「復次，佛子！興大雲時，又有陰雨名曰滅除，滅盡於火；有大雨名曰憒亂，壞於水災；又有大雨名曰斷絕，斷除於風；又有大雨名曰壞敗，毀壞大寶；又有大雨名曰消爛，則以糜爛三千世界。如來如是興顯于世，有大法雨名曰滅除而演法澤，消除一切塵勞之欲；又名積業而演法澤，積累一切眾德之本；又名蠲釋而演法澤，斷除一切六十二見；又名壞敗而演法澤，令成一切諸法之慧；又名消化而演法澤，化滅一切心志所行，是為第五。」<p>於是頌曰：「如雨滅除火、有雨壞水災、有雨斷絕風、毀落大寶山；如來興顯世，滅一切貪欲、積累眾德本、除六十二見、法雨於十方，成就一切慧、化眾生志性，使順從正道。令不悋四大，三界無根原，自然無極慈，三達無罣礙。<p>「復次，佛子！如雨一味，若滋無限，潤悉周遍；如來若斯，以一大哀，咸雨一切令至無邊，法澤周普，懷致大聖，故曰如來分別顯現無量之法，是為六事。」<p>於是頌曰：「譬如雨一味，而悉遍蒙潤；如來亦如是，行等無偏邪，則以一大哀，咸雨一切人，法澤至無邊，普懷來大道。<p>「復次，佛子！猶如三千世界還復之時，先成色界諸天子身所有宮殿，次成欲界世人所居，然後成就眾生之類。如來若斯，興顯現世，先成就於諸菩薩慧，然後次演緣覺慧行，次乃顯示聲聞德本所行之慧，然後示於餘眾生合集善本所當行慧。道法一味，隨眾生樂、所為德本、所居屋宅宮殿之處，如現一類，或不用者。如來法味亦復如是，從黎庶器所殖德本而顯慧行，自然為現，是為七事。」<p>於是頌曰：「猶始立天宮，色界、無色界，然後乃興盛，欲界之宮殿，已後乃成地，人民之處所、一切諸萌類、諸龍、揵沓惒。十力亦如是，本已應自然，修行無邊際，菩薩之風儀，然後寂然寶，因緣而得立，次於得自在，分乃及眾生。雨諸渧墮已，無青亦無黃，水則入于地，緣是生若干，因其地欲就，生樹、山、叢林，其水不若干，生地種之名。諸導師住諦，智慧悉聖達，哀慧如虛空，執持於善權。如最勝之法，則入斯供養，智慧離眾垢，其身無所住。<p>「復次，佛子！猶如水災興起之時等在虛空，斯三千界現有蓮華，名成德寶，為若干種而自然生，皆悉覆蔽於水災變，普照世間。假使蓮華自然出時，大尊天子及淨居天得見斯華，則便知之於此劫中當有若干平等覺興。<p>「彼有自然風名顯曜而起遊行，則已成就色界天子宮殿、屋宅。又復有風名淨顯明，安隱淨潔，而以成立欲行天子宮殿、屋宅。又復有風名曰一類，無所破壞，而成立於大鐵圍山、金剛之山。又復有風名曰特尊，而吹成立須彌山王。又復有風名曰長立，而吹成就七大寶山王，一曰、陰塗利，二曰、懿此山其利，三曰、除害❥，四曰、除優陀羅，五曰、脫化民隨羅，六曰、目隣、大目隣，七曰、香山、氷山。又復有風名曰善住，成立大地。又復有風名曰嚴淨，成立遊地諸天——天、龍、揵沓惒——宮殿、屋宅。又復有風名無盡意，成立三千通流一切海之淵。又復有風名照明藏，成立普世如意寶珠。又復有風名堅固根，吹令成就衣服之樹。如是，仁者！其大陰雨則為一味。又其水者無有想念，獲致諸法自然之數，而使眾生別知德本。如斯諸風，則以諸風分別了知三千世界。<p>「如來、至真、等正覺者，所以懷來一切德本、成就諸法、積累無上無極之慧，為世面首而不斷絕如來種性。顯耀無極威神光明，普暉世間，靡不周遍，其見光明皆以至心向於如來。又，是大聖無所罣礙，及諸菩薩各自念言：『今者如來所以興顯化諸菩薩，是故現身於斯世矣。』分別演說諸佛種性、清淨離垢平等之慧，奮此光明，如來所可詠懷合集無漏之慧道光明，名曰普照，令致如來不可思議法界之慧正覺種性。又有光明名曰總持，以故，如來力不可動，懷來興顯，無能勝者。有道光明名曰超越，故諸如來慧無所畏，懷來興顯，莫能及者。有道光明名一切通，故諸如來懷來合集諸通之慧，靡不從教。有道光明名壞憍慢，故諸如來令眾聲聞見功德本，不為虛妄，無所缺減，致無所著。有慧光明名曰普德，一切眾生若見佛者，悉令歸趣無盡福慧，身亦如是。有慧光明名遠中間，如來以斯深妙之智，歸趣合集至道三寶而不斷絕。有慧光明名若干種莊校嚴淨，如來以斯具三十二相、八十種好，懷來合集一切普備，悅可眾人。有慧光明名無等倫，如來以斯度於法典，咸同空界，於佛之土壽命無量，致無窮極。如是，仁者！如來法雨則為一味、如來慧場無所想念，顯示菩薩成致道法，見眾生根而為說經。如來之慧悉為一等，聖道光明等無差特，以故如來興出現耳。<p>「佛子！觀此如來致於一解脫味，分別顯現無有限量不可思議清淨之德，令眾生類悉覩知之，皆是大聖之所建立。又復欲令如來無所建立而顯現法，未之有也。若使勸立化於一人至于無上，則為如來俱顯德本。若能曉了如來之德、想念智慧而逮及者，未之有也。如來聖旨超殊諸法，故為眾生分別顯現，令入此義，使了亮法，不以厭足。如來無想亦無所念，無所成就亦不懷來，無所造作亦無不作。彼無作者，無所從來，乃為興顯，是為八事。」<p>於是頌曰：「如蓮華出生，覺佛興如斯，諸天歡喜者，曾見過去佛，覩水之所在，宮殿則清明，今世不復久，各當有國土。佛真善光明，斯為本瑞應，菩薩之所念，覺了靡不達。其慧識清淨，身鮮潔無垢，十力濟蠕動，念行諸佛法，曉了世所有，無量所造業。猶在因地上，地在於水表，悉處於虛空，此謂大宮殿。兩足及四足，眾生皆依仰，人中尊如是，已達為法王。為一切無餘，眾生所戴賴，覩見若聞者，悉宗共侍之。破壞愛欲塵，群生所依業，上至于梵天，然及無邊際。孰為眾生故，而欲安黎庶？不應光為迷，而求於智慧，無喻而為喻，最勝以故見。<p>「復次，佛子！譬如空中而立四風執持水種。何謂為四？住風、起風、御風、堅周風，是為四。持虛空水，地在水上，不動、不搖，是則名曰為地力矣。水在風上，風立於空，空無所住，以是之故，三千世界而有處所。如是，仁者！假使懷集如來興顯建立於世，無所罣礙智慧之明，便有四部無極慧場，執持一切眾生德本。何謂為四？一、時順歡悅群黎慧場，二、建立諸法因緣慧場，三、護眾德本所御慧場具足諸業，四、住無漏界而覩慧場；是為四慧場，以此將育一切黎庶。其大慈者，度脫群萌；其大哀者，執師子吼。以能立此大慈、大哀，分別眾生諸所念趣，住權方便，建立慈行，是為綏懷如來興顯。又，如來者，無所罣礙聖達之明悉無所住，是為九法。」<p>於是頌曰：「猶如虛空界，而無有齊限，受有色、無色，所苞無有量。八維及上、下，佛土諸有身，三界無有餘，是為虛空界。諸勝身如是，則普而示現，觀察諸法界，有無之所處。大聖之尊體，一切無見者，若覩諸導師，隨律蒙開化。<p>「復次，佛子！猶如三千世界彌廣無限，眾生之類有若干行，若有方便不離虛空，或在水中、或在地上、或分陀利，不可計量，各行權便；或在諸天宮殿之中、自在天宮；或在虛空，因空自恣。如是，仁者！假使如來綏集顯現，一切眾生見皆戴仰。若有覲者，歡喜踊躍，隨時自恣，則住覺力，繼習禁戒，娛樂弘業，度世賢聖。自由神通，智慧無身，說無罣礙聖達之門，修行此業演說顯耀而自恣成，不失報應，講務光輝，導利諸法，依由大化，無所忘失。是者名曰綏集如來顯現，一切眾生而悉戴仰，是為十力法。<p>「斯為，佛子！如來、至真、等正覺為諸菩薩興顯示現懷來講法，有所歸趣、不可限量、無有放逸、亦不調戲。其心意識有所興發歸於無身，自然如空；了解眾生則為自然，不計吾我，非有崖底；一切佛土則無有土，諸土盡空，歸無退還而不斷絕。當來之際至無歡豫，如來聖慧無有❥黨，歸于無二，有形、無形，有為、無為，諸法平等。假使通達一切眾生，遵修大猷自恣之業，乃是往古之所勸助，則能具足斯奇雅矣。是為，佛子！無限言辭之徒類也。所言徒類，懷集如來興顯大道。」於是頌曰：「一切諸眾生，依怙於佛土，悉因虛空界，則順隨法教。或水中、平地，若於諸天宮、鬼、神及龍王，皆為依仰之。空無有斯念，今吾何所造？已為何所失？為誰現造義？人中上如是，身顯諸緣便，隨一切十方，而造若干行。戒禁自娛樂，弘業度世聖，以神通慧明，為益誰利義？順示清白法，了無有諸身，未曾興想念：『為益誰利義？』
。
<juan>佛說如來興顯經卷第二<p>「何謂，佛子！諸菩薩眾覲見如來至無限量？菩薩設若親近如來則為歸道。所以者何？無所見者，為見如來；見如來者，則為一法身；以一法身，若一慈心向於一人，則為普及一切群萌，多所將養。如虛空界無所不苞、無所不入，或至一切有色、無色，有形、無形，有處、無處，亦無所至、亦無有來，則無有身；以無身故，無所不周。佛身如是，普入一切群萌之類，悉於諸法、一切佛土靡所不遍，亦無所去、亦無所從來。所以者何？用無身故。如來身者，欲以開化眾生之故，因現身耳。是為，佛子！菩薩入於第一之門，歸趣興顯則謂如來。<p>「復次，佛子！譬如虛空無色、無見、無有形類而不可覩，因分別知眾生之類，其所苞裹廣普彌遠，不以逼迫，空亦無想念。如是，若見如來之身普照世間及度世事，因別罪、福，如來不來、亦無所去，無所罣礙、亦不可得。所以者何？大聖光明蠲除一切八十顛倒，是為第二所入之門。」<p>於是頌曰：「因發起馳逸，則盡威光焰，悉見於眾生，增損諸因緣。如空無形色，如來亦如是，以一等法身，救脫眾生類。最勝適出現，化一切冥者，漸漸觀察誼，興盛遇佛道。道德甚弘廣，照曜三千界，度脫生死難，心悉無想念。人尊無等倫，示現於增損，若有訓己者，逮得于緣覺。一切眾生知，親近人中聖，譬如大梵志，自處清明宮。<p>「復次，佛子！日之光明照閻浮提，眾生之類蒙恩無限而仰得活，輝耀無量。猶如流水出於山川，生長百穀、衣服之具，其有窈冥不明之處亦復賴之；蜎蜚蠕動、牛、馬、騾、驢亦復由之；所欲讀說谿谷、樹木及諸藥草悉亦因之；諍訟虛無悉得決了；空中遊行眾生之類悉復怙之；江、河、浴池、泉源、流水亦復恃之；蓮華開披郡國、縣邑、州域、大邦悉得其明，展轉覩見若干形色；遊於田野、草苗之中，陸地之人、水中品類，悉復仰之。各各修治生活之業，有所興造便能究竟。所以者何？日之光明宮殿所照不可限量，饒益眾生道德如日。群萌若覲如來身、聞其音聲，致無央數不可稱限方便之緣，而依得安迴惡就善功德之法，蠲除愚戇、滅眾冥事、興隆道慧，巍巍暉曜。其大慈者，普護眾生；其大哀者，救脫黎庶。歸趣諸法，長育成就三十七品道之力也，殖種信淨，猶如濁水而致清澄。所覩不虛、不失報應，有色、無色，生、沒之事悉見覩之，無所傷害，道慧光明令諸眾生不失德本。為眾之首菩薩大士猶如蓮華，勸化布施一切諸行因緣之便而為最上。所以者何？聖之道場而無涯底。如來奮震無量慧光，無限聖場亦復若斯，是為第三所入之門。」<p>於是頌曰：「譬如日宮殿，悉照閻浮提，於空而垂光，除闇無蔽礙。本無無處所，因地生蓮華，眾人而依怙，若干之土地；勝日亦如是，眾生悉恃仰。諸天、世人民，善修於德本，降伏於無極，逮致法光明，得見人中聖，因成於三乘。<p>「復次，佛子！譬如彼一日之宮殿照大石帝須彌山王，次復照於諸餘大山、次照黑山、後乃照陵阜、丘垤及地處所——此閻浮提人所遊居。光明隨地，其日宮光無有想念言：『當先照於寶山王。』又，日演暉等無差別——是其土地處所高卑，非日光明而有殊特——不念先後。如來若此，等遊無量忠正法界巍巍道場，則演出於無損光暉，以斯慧明普有所照。其前云大帝石山須彌王者而先遇光，則謂趣于諸大正士以法光明而為示現、開化度之，然次乃示聲聞、緣覺之所慕慧，眾生發志建立德本，然後化於不善之黨，稍漸教於一切黎庶長處邪見，悉皆遭蒙如來之光。已蒙光明便得受決，於當來世得值如來日之慧暉，令無思想、成諸德本，如其志願逮智慧耀，是為第四所入之門。」<p>於是頌曰：「如斯日之曜，不離諸有形，又及諸天眾，亦皆得依倚。猶如諸江河，饒益於眾人；安住光如是，眾生悉戴仰。其離篤信者，不見佛日光，何所佛差特，斯等亦蒙賴？若有聞名者，遭遇勝光明，緣是漸獲進，至于成佛道。<p>「復次，佛子！如日宮殿，其生盲者不見威光。雖無眼目、不知晝夜，續因其明得生活業、飲食之具。如是，眾生亡失本淨，見佛不信無極道光則謂生盲。雖不覩見如來慧光，縱使如此，續當蒙於大聖日照。如是比類，微妙弘明、暉曜神通照其身形。為設瑞應，於當來蠲除愛欲、塵勞之行，是為第五所入之門。」<p>於是頌曰：「如日照天下，生盲不能見，雖不別晝夜，續蒙其暉曜。眾生失本淨，不信如來慧，佛恩慈廣大，續當蒙得度。」<p>「復次，佛子！譬如月殿造立，現四未曾有法。何謂四？照諸窈冥，在於眾星而常弘明；其亡道者指示處所，普遊天下有所容受；已見月光，眾生戴仰；立隨方面，有所遊出，不懷狐疑，是為四。如是，如來之身有四難及，自昔未有，示現叵逮，非人所見。何等四？普現一切學與不學；緣覺之乘所誓願者，從其信樂如示現之；限礙之事、壽命之節，其損耗者為示長益；如來道場不增、不減，咸見一切諸佛世界、眾生之類所可造念。隨力信樂——應為道器、因何光明——則為一切群萌品類而見瞻戴，觀於佛身皆蒙曜暉。又，如來身無有想念，便能逮得無所著心，是為第六所入之門。」<p>於是頌曰：「其月光明照，神圍須彌山，光乃至諸山，然後至丘岸，次照於高土，乃至於平地，漸曜諸卑下，所有諸土地。安住光先照，諸菩薩身形，然後奮暉曜，緣覺之所行，爾乃照自在，次照學、不學，乃照眾無餘，佛道無想念。<p>「復次，佛子！如大梵天名曰三千，悉現身三千世界靡不周遍，亦不分身。群生品類敢有形者，隨其色貌皆現其前，無不見像。如來、至真亦復如是，未曾分身、無若干體，普諸世界，隨諸黎庶志性、形體、所可信樂而示現之，大聖身心，亦無想念，是為第七所入之門。」於是頌曰：「梵天名三千，悉遍自現形，於眾勢各尊，自在無不覩。又斯梵天者，而不分其體；諸法之導師，自在亦如是。佛身普示現，在十方世界，其像無限量，亦不分別體。一切人各念：『今現在我前。』悉覩佛面像，聞所講說法。<p>「復次，佛子！如大醫王皆知諸藥，分別好醜、所入分部，曉練群籍、經典、術呪，其閻浮提一切眾藥，人不識知，謂不中用。醫藥本德及醫呪力，表示群黎，適見此醫，病皆除愈，悉得安隱。又，是其醫，非力所造現在得立，心自念言：『此諸民人將失救護，若沒之後，得無孤焭，鄙寧可設權善方便而為示現。』採集眾藥以自塗體，承己術力已合諸藥，示如壽終——其身不壞、亦不枯朽、亦不毀碎，往來周旋、坐起經行皆為變現——醫藥所當而療除眾生之病，聞見其音亦得安隱，終始無異。如來亦然，則為無上醫王，曉了療治一切眾生塵勞之病，億百千姟諸劫之數造設醫藥，普歸一切智度無極、方便善學道術法藥——皆是往古為菩薩時所建，奉行智慧、善權、術呪、食藥——威勢之力住當來際。如是無限處於眾生，為興救護、療治群萌諸疹疾也。斯則無身、無有事業。其身清淨，一切眾生適覩見之，愛欲勞病悉為除愈，雖不信者續而得安，一切佛事未曾斷絕，是為第八所入之門。」<p>於是頌曰：「猶如假有醫，皆學諸方術，其見此師者，眾病悉消除。如人疾困厄，齎藥欲往療，則已塗己體，現一切威儀。人中尊如是，醫王無限量，顯揚於聖智，善學慧醫術。往本宿所行，故現尊聖身，眾人得覩見，除欲病無餘。<p>「復次，佛子！如巨海中有大寶珠琉璃之藏，名曰等演諸光，其有見此大寶珠曜、若遭斯珠，形像、顏貌皆變如琉璃藏。設人覩見大寶珠色，眼即清淨，普獲安隱；乃至大珠光明威神宮殿咸照，群萌蒙光而永無患。如大寶珠名曰安眾，所處年歲，若放雨時，眾生即悉而得安隱，休息諸❥。如來影曜亦復如是，為大珍寶，一切福會無極慧藏。假使眾生遭遇如來聖慧光明，皆獲一類昇于正真道寶形像；若覲如來則逮五眼；值大聖光，一切貧匱則獲法珍，便得豐饒無極之財，乃至道安如來之安。佛子！且觀正覺威容，無所演說而普化益、開導群黎，是為第九所入之門。」於是頌曰：「譬如無琦珍，詣海深求寶，致一切明珠，其光照周普。若人遭斯珠，便得致自然；其有目覩者，尋獲清淨眼。勝寶亦如是，演出慧光明，若人遭此暉，則致佛容貌；若觀察最勝，即獲成五眼，蠲去諸塵冥，便住佛道地。<p>「復次，佛子！有大寶珠名一切淨念藏王，其大寶珠功德威神，非十、非千而合集致。又，彼大珠所可著處，斯處眾生普無諸病、亦無眾患；設令群黎從摩尼寶所念誓願，悉令具足，如意皆獲。又，彼寶珠則不照及無德本者。一切淨念藏王珠者則謂如來，悅可一切眾生品類。至真、正覺所示現身三昧定者，嗟歎稱譽諸聲聞眾，一切眾生在彼生死，於五苦中得越殊特而度終始。又，彼，佛子！如來之身無前、無後。一切世界受形眾生宿有福者，悉為一心而無亂志，遵修正念，純淑諸行，精進至向，於如來尊悉獲法願而皆具足；其罪重者無有德本、不能覩見如來光明，則建立之，使蒙勸化，示其德本，是為第十所入之門。為菩薩行至真正覺、入近如來而至無量心之所念，其罔普周一切十方，行無罣礙。又，法界者，觀於諸界，不住本際。又，如來者，無起、無滅，咸等三世，於一切想而無所想。導利群萌當來心際，入於此道令無有餘，周滿一切諸佛世界，具足法身，一切如來悉為一淨。」<p>於是頌曰：「譬若如意珠，能與一切願，設有所求者，則獲如所志。其無功德者，斯等不見寶，又其尊妙珠，永無悋惜想。安住身如此，惠施一切願，若覩有所遊，如志悉逮成。其懷凶危心，此人不見佛，如來無悋想，亦無有貪嫉。」<p>佛告普賢菩薩：「何謂，佛子！菩薩順從如來之音而等遊達宣正覺聲？不可限量眾響、言辭，則從眾生心意所好而為說法，至令眾會各得所樂。如其志操而現化之，從心所念，隨時而入，不失三昧，不終、不沒，不起、不滅。又而察之猶若呼響，悉無有主、亦無有我，眾生罪福所積行故。違失深妙便有歸趣，遐邈難濟，興不潔淨，分別法界，故隨無斷。不捨壞法故，無瞋、無恚，無沒、究竟；所緣住故，亦無有主、亦無不主，亦無教化、亦無不教。斯則為隨如來音響。所以者何？譬如世遭大災變時，即有自然四大音聲，乃得知法而無有主，則無貪業。何謂為四？世災變起，有一大音自然而出：『諸賢且聽！一禪為安。第一禪者，離愛恚患，度於欲界，已得超越而致自然。』於是，眾生聞斯音聲成第一禪，度於欲界即生梵天。適逮法已，聞于二音：『諸賢且聽！二禪安隱，則無想行，超度梵天而得自在。』於時眾生聞斯二聲則行二禪，無想、無行，其內為寂，心無所著，成第二禪，即得生於光音天上。適逮法已，聞于三音：『諸賢且聽！三禪最安，離喜所欲，於心寂定，內無所念。第三禪者，隨聖所教，度光音天。』於時眾生聞斯三聲，超光音天，生離果天。這生天上、這逮法已，聞于四音：『諸賢且聽！四禪寂然，除苦、去安，憂慼、喜歡，無苦、無樂，清淨具足，為第四禪，度離果天。』於時眾生聞斯四聲捨離果天，超生清淨難及天上。是為，佛子！世災變時聞四大音而致弘典。<p>「自然之聲則無部主，大聖之德巍巍無量，自然音聲微妙柔軟，播越遠震。如是，無主、亦無所造，無應、不應，無舉、無下。若有欲逮如來法者，則有自然四大音聲、四大言教。何等四？一聲出曰：『不造德者皆為苦患：地獄、餓鬼、畜生三趣，計吾我人、言是我所，貪著所有一切萬物亦復為苦。設殖德本，生天人間、受賢聖教、棄八無閑所生艱難、奉行十善，諸厄乃除，常值佛法。』二聲出曰：『諸賢且聽！萬物皆苦，燒炙然熾，轉相逼迫。思想眾患，身則無常。別離之法無形寂滅，不志利養便無然熾，尋離眾難。』於時眾人聞此聲已，奉持宣行，稍漸精進，得聲聞乘，以忍度岸。三聲出曰：『過于羅漢則有微妙所樂之乘，名曰緣覺，無有師主而自覺了。』於是，諸人聞斯音已，信樂微進逮緣覺乘。四聲出曰：『過於聲聞緣覺之地而有大乘菩薩所行，所苞含桴栰迴御洪舟濟于彼岸，不斷道心，所度無極將護終始；眾生患厭而現有聲聞、緣覺。其大乘者，為最尊乘、為極殊特乘、一切眾生所戴仰乘、信樂超絕正真乘者。』聞此聲已，斯等諸根明達、往古宿殖德本，如來、至真威神聖旨之所建立，令其志性含弘光大，自在至誠則發道意。其音說曰：『諸如來者，無身、無心，亦無所演、無所開化，而令眾生如得蒙安。』是為，佛子！第一緣事為諸菩薩而得順從如來之音。」<p>於是頌曰：「如四無量音，普宣於世間，眾生界清淨，本出虛無際；則有四智慧，寂然安隱禪，眾人聞斯響，便棄捐欲界。十力亦如是，普周於法界，為眾生之故，暢演無量音。其有致斯印，則超有為相，安住之音響，未曾有疑想。<p>「復次，佛子！譬如深山巖石之間，因對有聲；世假如是，記是方俗，言而無有、身亦無有，見則因呼、對而有聲矣。一切音聲、言語所由，皆緣對耳，誠諦計之，永無想念。如是，仁者！如來音聲無有言教，亦無所處。眾生之類心懷念道因緣出意，究理音聲亦無有響、亦不可得，是為，佛子！第二緣事為諸菩薩而得順從如來之音。」<p>於是頌曰：「猶如深山中，因緣而有響，從眾人所呼，尋報一切音。佛勸化群萌，以音令開達，雖有言辭說，未曾有疑想。十力之音響，法界無著念，分別開導人，制化諸根原。諸微細眾生，令其可意悅，有諸十力者，不懷妄想求。<p>「復次，佛子！如大雷震出音聲時，名曰諸天誠諦之法，假使諸天遊行放逸，應時虛空暢法雷震：『一切愛欲皆歸無常，苦惱誑惑須臾間耳，愚騃所習覺無放逸，勿務馳騁。若自放恣，當歸惡趣，無得迷謬。』放逸諸天聞斯言教尋則愁慼，各各棄捨愛欲之樂，詣天王宮樂於天王無盡之典，遵奉法行。且觀其法雷震之音而可自然，亦無別異，為諸天人眾而興因緣，欲建立眾生之故而有此音。如來音聲亦復如此，則不可得，隨人所行而加演暢大法之音，亦無貪愛無業之音、無放逸音、無常苦空非身之音，皆告法界、悉逮無餘、普周眾生，隨其所樂而勸化之便得悅可，導以三乘各令得所，已無有量自在之慧菩薩所行，令咸遊入不可思議。又，如來者，慧無財業亦無處所，而以誘引宣告一切。聞此聲已，不可計會眾生品類精進奉行，於是德本，或求聲聞、緣覺之乘、或志無上無極大乘。又，佛道音普於一切，無所猗著亦無言說，是為第三為諸菩薩而得順從如來之音。」<p>於是頌曰：「假使天放逸，自然有雷震，發明於諸法，令樂于道義，則於虛空中，宣揚說法音，諸天聞此聲，便改不馳騁。十力亦如是，雷震演法雨，流溢於十方，導利諸眾生，具足勝言說，以開化他人，聞此音響已，黎庶成佛道。<p>「復次，佛子！喻有天子名曰自在，又名善門，所向瞻望，則諸玉女有百千品而來集會，鼓作琴瑟、歌頌應弦，節奏若干，且觀伎樂調發妙曲。如來若此，則以一音隨群生心，依本志性情所慕樂，無量之行因其所信各各現教，令得開解，是為第四為諸菩薩而得順從如來之音。」<p>於是頌曰：「猶如魔自恣，興造天伎樂，玉女之姿顏，節奏互相和。一心而歌頌，齊音發妙曲，具足億百千，種種之新聲。諸十力若茲，常演一聲詔，則以權方便，音氣暢群萌。黎庶隨信樂，若得聞言教，這聽塵勞斷，其音無想念。<p>「復次，佛子！猶如大梵處於天宮，發意之頃，勅誡之音揚溢于外、眾會之表，令諸梵天梵身天子敬奉音詔。如是，仁者！如來、正覺演出無上微妙佛音，普告一切眾會，儀默于內，聲達十方，開度群萌，使至道場。如來等哀，無悋眾生。眾生諸根不純、不寂、見聞法化而不愛者，一切悉得普集道場，各心念言：『今者，如來而獨為我演法音聲。』又，如來音聲亦無所御，而造成立所當教化，是為第五為諸菩薩而得順從如來之音。」<p>於是頌曰：「假使逮尊處，梵天之床座，則以一言詔，悅可梵天心。其梵天之響，不超逸於外，悉知一切心，及來眾會意。謂十力之德，淨處於佛坐，則暢一音響，普遍于法界。不佹戾眾會、亦不懷貪悋，其不篤信者，不聞佛音響。<p>「復次，佛子！猶計如水，一切同等以為一味，若隨器中為若干變，又分別知諸味各異。法教若斯，如來道教為一味者，謂解脫味，眾生之心、志性各異，謂為正覺所說不同，如來音聲無有想念，是為第六為諸菩薩而得順從如來之音。」<p>於是頌曰：「猶如計諸水，一切雨自然，味等均清淨，無穢八種甘；諸佛子如是，曉了眾生音，若志念一味，得佛自然道。遭遇因緣故、隨地各差別、其器各各異，令水永不同；一切諸群類，眾生行各異，隨心聞佛音，所聽故不同。<p>「復次，佛子！如阿耨達大龍王者，若欲雨時，陰雲普遍於閻浮提，然後降雨，長育百穀、眾藥、樹木、竹蘆、叢林……，皆得茂盛，華實充滿。諸河源流悉從無焚龍王身出，令無數物難計眾類致得滋益。如是，仁者！如來普於一切世界周遍無餘，大哀優渥而澍甘露大法之雨悅可眾生，長茂功德具足備悉十方諸乘。如來之音不從內出、亦不從外，如是無量不可計人、群萌品類而荷戴仰，是為第七為諸菩薩而得順從如來之音。」<p>於是頌曰：「如眾水流行，周於閻浮提，無所不通徹，普潤于大地。山陵、草、眾木、五穀依因生，有察其水者，所至無想念。世尊亦如是，宣揚諸法界，布演正法雨，眾滿於眾生。長育百千善，滅除諸塵勞，已曉了佛言，於外不馳騁。<p>「復次，佛子！如摩奈斯大龍王，假使興大陰雨時，先貯集雲——遍諸天宮，靡不周接——或不演降雨之一渧，觀察眾人農業普備然後乃雨。所以者何？不欲煩惱眾生之故。心念大龍設而七日徐詳而下，則放微渧咸周土田，多所滋茂。如是，仁者！如來、至真為大法王，興法重陰開化眾生。若有所道，雨甘露味為純淑類，然後乃演無極道化，雨於法澤暢深奧典，不令眾生懷恐懼心。宣於無上諸通慧味，多所充滿、使得成就，是為第八為諸菩薩而得順從如來之音。」<p>於是頌曰：「猶如有賢龍，名曰摩那斯，則雨周七日，徐澤無所傷。斯龍所以來，欲成眾生業，然後設愍傷，安隱降澍雨。十力因黎庶，雲集布法陰，欲化眾生故，顯示第一義。從其人之器，宣奧之法音，聞詔不恐懅，則入於佛慧。<p>「復次，佛子！譬巨海中有大龍王名大嚴淨，一念之頃便能演出十品之雨，不可計限百千之類莫不沾洽；雨無想念，又其龍王無異想念，雨之自然，百千眾品而令差別。如是，仁者！如來、至真假使欲演法音雨時，發念之頃分別十法了其所歸，宣法光曜出百種音，或復顯暢八萬四千眾生之行、現八萬四千所入之響、至于無量億百千姟言聲之說，悅於無限眾生之心。道教、法音亦無想念，而則裂解一切根原。如來之法，若慈無極若干種變，善妙清淨巍巍如是也，是為第九為諸菩薩而得順從如來之音。」<p>於是頌曰：「猶如大嚴淨，龍王之嫡子，而先設雲集，然後乃降雨。佛道則自然，而主有所度，口出十種音、二十或至百、或復至百千，法澤無限量，所尊無所暢，不毀壞法界。自恣之龍王，一切龍中尊，蔭雨且普達，周遍四方域，潤一切有形，墮雨若干品，其海所有水，無有若干種。世尊亦如是，道教等一品，行者心各異，所獲故不同。<p>「復次，佛子！海大龍王欲興無極感動變時，必安眾生，令懷欣踊。雨四天下，周遍大地，上達自在清明天宮，雲布覆蔭若干品類。又，眾雲同現如是像，種種別異，或紫金色、或復黃色、或琉璃色、或白銀色、或水精色、或赤珠色、或瑪瑙光、或車❥光、或首陀光。如是雜逮大陰所覆，普遍四嵎及四天下。又，其水者無有別異，而雲霧布若干種像。變出電已，暢大雷音，從其群萌所欲樂雨，或出玉女倡樂之音、或天琴瑟眾伎簫和、或以若干龍妃樂音、或揵沓惒妃樂音、或阿須倫偶樂音，或以土地所出音、或以海中雷震伎樂音、或以鹿王鳴呦音、或以無壞鳥樂音、或若干種萬舞之伎。其巨雲陰之所覆蓋如是色像，時節大悅，自然龍風普有所吹。假其風出，雲霧安詳，先放微渧，後散大雨——上達自在清明之天，下遍地上、虛空天宮，靡所不接——雨於大海，莫所破壞。又至自在諸天遊居玉女伎名歡樂雨諸舞樂、至其不樂慢天雨諸如意珠、於兜術天雨珠瓔飾、於鹽天上雨若干種華、忉利天上雨軟名香、四天王上雨好衣服、於欝單曰雨微妙華、於大龍王宮雨超等光赤明真珠、為阿須倫雨於兵仗名壞怨敵。如是比像周于四方四天下域諸天宮殿，所雨彌漫，不可計會。海大龍王無所悋惜，亦無慳嫉。又，諸眾生所殖德本，各各別異而不一等，自然變為差特之雨。如是，佛子！如來、至真以無上慧為大法王，常顯法樂而以自娛，寂然無以普布法界，法身陰雲靡不周遍。因其眾生所信樂者而示現之，或為眾生頒宣暢示最正覺身而興法雨、現變化身放法雲雨、現建立身而降法雨、現色像身若干品雨、現功德身而演雲雨、或復示現慧身雲雨、或復隨俗示現其身有十種力、或復現身四無所畏——自然為顯，無所損乏——或現法界而無身形，是為大聖法身陰雨普遍世界。隨其音聲之所信樂，而為眾生演其耀光，除諸垢濁。斯光名曰平等暉曜、或復名曰無量光明、或名普世、或名佛所建立祕奧之藏、或復名曰光照于世、或復名曰無盡之行入總持門、或復名曰其意不亂、或復名曰其心無侶、或復名曰遊步所入、或復光明名曰悅可眾願。如是比像，法雨所聞雷震之響，至于正覺曉了佛道。若淨逮聞平等雷震，尋則暢達離垢之印，三昧雷震自然之聲——一切諸法自在三昧、金剛場三昧、須彌幢幡三昧、—日定光三昧、巨海印三昧、可眾庶心三昧、無盡響解脫無瞋三昧、無所志樂三昧、常愍無失三昧——假使揚聲，各令聞此佛法之音。<p>「是如來身而演甘露，出於無數法音雲雨，所聞講法遊無等侶、悅可眾生，是為正覺一切智門不可思議。悅群萌心，悉得其時，名曰曉了弘慧道場成就往古無垢方便，大慈大悲，究竟無逸，興隆道化，斯則所遵。一切菩薩定厥身心，然後乃演大法之雨，是為，佛子！若茲色像顯大法雨、愍哀之雨、不可議雨，平等之覺導諸群生、開化身心，如來、至真暢不可暢無極甘露。<p>「若詣佛樹道場之時，為諸菩薩宣大法雨，名法界無所破壞，最究興成阿維顏地；又名如來祕藏菩薩所樂大法之雨，成諸菩薩一生補處；有大法雨名嚴淨飾，普令群生無所違失、不廢菩薩。<p>「如來之地有大法雨，名曰莊校道自嚴飾合逮法忍，諸菩薩等合集寶慧；有菩薩行名善化，無所斷截而闡法雨；行成菩薩名無慢門，入深奧門，行不懈厭；又有法雨令初發菩薩意者遵無上道，名如來行。大慈大哀，將濟群生；興發法雨，化緣覺乘；信樂中行，為眾現說十二因緣之所。或超有解脫果，名入普至際諸見事，而演法雨、開聲聞乘，眾生信樂。以聖達刀截割一切塵勞之垢，有智慧劍而布法雨，名欣滅諸害，為眾邪見不可了者積累德本而雨諸法聞音，斯名十法暢顯法雨，悉得充滿、周於一切。隨其信樂、應得解脫，如來則為演大法雨，普遍法界，靡所不達。大聖未曾悋惜於法，從其眾生純熟之行，而因根源精進若干現於法雨，是為，佛子！諸菩薩行第十之事。「猶如雲霧集，四方而風起，超過以時雨，及水之所流。菩薩分別說，黎庶之德本，故今現在世，立此三千界。諸十力如是，善修慧為風，因緣澍法雨，志性甚清淨。察眾生無等，勸助以清淨，所謂諸十力，導師因開化。上於虛空中，雲集而降雨，無有而堪任，執持所雨水，唯世遭災變，乃能堪受耳。言辭諦無著，身界為廣普，諸十力如是，自然無所有。大聖有所說，法界之言辭，而雨法教化，所潤不可限，無能堪任持，唯有法淨志。未曾有斯念，去、來之所由，亦復無所造，永無所遭遇。猶如虛空中，雲霧而致雨，但假名法耳，自然而無化。諸十力如是，法雨無所有，亦無有來者、未曾見往者。盡菩薩威神，而興造斯行，覺了法幻變，獲世而放雨。眾生無所行，則無有三界，猶如自然蔭，而降隨水渧。唯有尊自在，三千之教名，造立得自由，斯本福果報。安行雨若斯，遍佛土無餘，思念及限量，無能計數者。其於眾生上，一切世間尊，斯而思惟雨，道寶為手掌。寂滅應澹泊，自然得解達，又斷除餘事，所起諸陰蓋。棄捐斯眾瑕，長益道寶行，品任三千界，悉曉了一切。十力之所由，滅盡塵勞欲，思惟念自然，姟德不可量。又復斷絕去，一切諸邪見，分別志性行，最勝寶為富。一味而真諦，猶空中放雨，所雨無有際，散渧各有處。又計其水者，無應、不應想，眾人懷歡喜，猶因生諸法。又復其法者，不起一、不多，其無本味等，無應、不應想。至於無邊際，成佛及聖眾，斯等為受持，如是之像法。」<p>佛言：「以十名德於如來之音入無限量。何謂十？遊入虛空則無限量；普至諸法一切境界而無限量；遊入無餘，分別曉了眾生之界而無限量；遊入一切，悅黎庶心，罪福所趣而無限量；遊入因緣報應萌類，去塵勞結，慧無限量；遊入究竟寂然、澹泊無生之音而無限量；隨眾所樂而開化之，入於脫心而無限量；順解脫味遊入三界，無有邊際而無限量；處於無底得無境界，遊入慧行而無限量；選諸法要，諸佛境界不復迴還而無限量；入於如來，順法不奏而無限量。如是，賢目菩薩！為不可計群生言響暢如來音。」<p>於是頌曰：「以十德之事，入佛無量慧，至一切諸法，境界無齊限。大道亦如是，巍巍無能思，而多所愍傷，一切悉蒙度。分別生死際，萌類不可極，化除眾罪福，悅心令開解。使不求報應，道慧無崖底，了佛之音聲，忽入於寂然。」
。
<juan>佛說如來興顯經卷第三<p>佛言：「何謂，佛子！而諸菩薩遊入如來、至真、等正覺心所念行？如來不為心有所念、不分別名、不曉了識，如來無心乃能入遊無量之念。如倚虛空造立一切，因其由趣有所成就，又如虛空悉無所著。如是，仁者！若欲求道、恃怙慧者，一切世俗及度世事因佛聖慧而逮興顯。又，如來慧而無所著，是為第一因緣之門菩薩遊入如來行念。」<p>於是頌曰：「猶如虛空中，而受一切形，而著依怙之，亦無空想念。如來之妙慧，如是無所著，咸救於一切，不想吾我、人。<p>「復次，佛子！猶如法界不離一切諸聲聞度及諸緣覺、一切菩薩所習遊至。又其法界不增、不減，大道如斯。如來慧合集世間度世之慧，分別了念所造巧便，慧不增減，是為第二。」<p>於是頌曰：「譬如聲聞地，及與緣覺乘、菩薩之大士，悉從虛空生。大聖亦如是，解空無極慧，心等無增減，救濟無適莫。<p>「復次，佛子！猶如大海與四大域八十億土而相連接，地形所盡，至其境界而普悉可獲得水矣，自然踊出，其大海者亦無所念。如來之慧亦復若斯，普至一切眾生心意，靡不達遍。從諸黎庶意之所念、所在逮致清淨法門則以順之，令世人獲自然之慧。又如來、世尊所可演慧悉為平等，從其志性以奇特事而療治之，道德超世，是為第三。」<p>於是頌曰：「譬如四大海，與八十億域，而悉相連接。地形所盡到，水靡所不至，而自然涌出，海亦無想念；如來慧如此，至諸眾生心，慧莫不通達。從群黎所好，則為開導之，致於清淨明，令獲自然明，所演悉平等，如來無想念。<p>「復次，佛子！猶如巨海自有四大如意寶珠，演集積累無量之德。所以致此如意珠者，不以龍神有德故有此大珠生；諸琦珍悉大海恩也，生一切寶，黎庶戴仰，莫不濟之。何謂為四？一名曰、等集眾寶，二曰、無盡音，三曰、歸趣，四曰、等集眾辭。又，計於此大如意珠則非凡類——阿須倫、迦留羅、真陀羅、摩休勒、諸龍、鬼神及餘水居、含血之類——能致光耀。所以者何？寶固在於海王、龍王藏。又，其大海諸摩尼珠而有四角，在於四方海龍王宮各自別立。如來、至真、等正覺亦復如是，道德暉赫，有四大寶無極之慧，則以於此四大慧寶勸化開導一切眾生——諸學、不學、及至緣覺、菩薩——慧寶緣此致之，靡不濟度。何謂為四？興隆法樂至無所猗善權之慧、有數無數有為無為法寶藏慧、於諸法界而無所壞隨時演慧、以得超度於時不時擾動之慧，是為四。則復以此四大之慧求如來藏、入道府庫，不與眾生而同塵垢，在于世間逮開士慧，令諸菩薩遊詣四方所可玩習，無上正真而令堅住，立不退轉，是為第四。」<p>於是頌曰：「四珍之尊義，逮致安妙藏，所以巨海中，自然生諸寶。其如意明珠，不離清淨妙，分別在四面，所處有光明。如來四品慧，無量不可限，安住聖巍巍，開道於五趣。斯無極至慧，無有異想念，唯察諸十方，所說無不達。<p>「復次，佛子！有彼巨海而復現於四大之寶如意之珠，威神巍巍，光明無極。斯如意寶功德之耀，消於大海所積聚水而令厥水不復遊逸，斯以大海不增不減。以是之故，如意大珠至使大海常自停貯。何謂四？日之耀藏大如意寶、師子之步大如意寶、照燿光明大如意寶、無餘究竟大如意寶，是四大寶。假使大海若無有此如意珠者，水當流溢，四大域界盪合漭瀁，至圍神山、大圍神山悉當沒溺。其日耀藏如意寶珠則以二事變大海水，其光照之，消伏其水而令色變化，成像乳；師子之步如意寶光照變乳色，成如蘇揣；照耀光明如意寶珠暉㷿照之，除去蘇像，猶劫燒時火㷿盛赫皆焚天地；大如意光照於巨海令其無餘，忽然滅盡，不知所歸。如是，仁者！如來、正覺為眾生故，則以四慧照燿一切。因斯明照，於諸菩薩至令逮成如來三昧。何謂為四？除滅眾罪則以法河、究盡恩愛令成道化、皆以智明照于世間、如來之慧無冥無明為平等聖，是為如來四大之慧。為諸菩薩忍眾恐懼、殖不可議功德之本，至於一品諸天、人民及阿須倫濁俗之眾，不堪諸患無量苦痛。若值如來寂寞之地慧明所照，降伏諸著立于三昧，若聞法頌消生死海。遭遇如來所開化慧篤樂三昧，因得興於大聖神通微妙行音，大慧照世消化眾穢，致神足行能自成立，為世大明開道盲蔽，無冥、無明。以能蒙此如來慧聖，則能降伏世之邪智，大人之地無三昧定，滅除一切財業賄賂，身無所有而逮得此大道之慧。若無於斯如來四慧道德光明，假使欲令諸菩薩眾逮得如來、至真、正覺三昧正定，未之有也，亦不能除生、老、病、死，四無所畏、無本際行，是為五事。」<p>於是頌曰：「海水無限際，而有四品寶，大力無極威，次有微妙尊。四方域眾流，自然有萬川，常入於大海，大海無增減。慧處在法座，決斷諸所著，以法廣布施，歡喜無所說。安住有四慧，咸為諸開士、最勝及菩薩，未曾有眾患。<p>「復次，佛子！猶如假喻，其下方水及至上界想無想天，一切三千大千世界悉處虛空。如是計之，一切三界群生有形不離虛空，而想吾我虛無所計則無所猗，空無所著、亦不迫迮。生死亦然，察於十方所周虛空含受一切諸佛世界，亦無所受。如是，仁者！諸聲聞乘、緣覺之慧，有為行慧、無為行慧，皆以依猗如來之慧。如來智慧之所開化，大道通達普入一切，無不周接、無所想念、亦無罣礙，輒以聖智多所濟導，是為第六。」<p>於是頌曰：「旨極從下方，起至於上界，一切三千國，欲色及無色。所住、無所住，諸界無吾我，亦不計有常、不念於斷絕。安住慧如是，一切慧之本，諸學及不學，并諸緣覺乘，眾菩薩明達，而志懷愍哀，若建立道門，佛智慧最上。<p>「復次，佛子！猶如下方而生大藥達山王頂，號無根原。又，大藥者，根通地下過於金剛六萬八百千由旬，住於水界安隱而立，無能拔者。其原分布悉遍周匝閻浮提土，萬物萌芽繞集一切樹木根株——近莖生莖、近枝生枝、近節生節、近葉生葉、近華生華、近實生實——其有天下樹木、華、果皆因之生。又，大藥者，其根轉體、體令根轉，以用二事不生萬物。近於地獄依水純陰故，雖在於彼而不迴轉，是以於法而不得生。又，其餘處大地之場所布根原，藥之所生盡極其地，法應當然也。如來道慧亦復如是，從本清淨則以大哀生堅固元，平等覺種乃為真諦，微妙達要而不可動，斯謂根也；善權方便則謂莖也；慧則枝也；法界，節也；一心脫門三昧正受無所破壞，葉也；覺意莊嚴，華也；究暢樹形，諸通慧也；解度知見，實也；辯才之議靡不通達，則謂地也。其如來慧無有根著。用何等故而無根著？永無所信，是則名曰為究暢矣，則無根著。所可興發，悉無所行；斷菩薩行，則為無本，故謂如來也；演菩薩行，斯則名曰無所依猗。若有菩薩親近如來無極慧原，則不違捨一切眾生，因其道根而生大哀；近於莖者，堅精進也；因其莖次生其枝，度無極也，而長成就；近枝生葉，學于禁戒，靜寂知時也；近於華者，謂諸相好、若干德本也；節，謂隨時；次生果者，則謂究暢，不起法忍，至無麁辭，柔仁和雅；又，其實者為諸通慧，則為道果也。以是之故，如來之慧不由二事而有所生也。何等為二？謂無為及與有為之大曠谷。若墮於谿㵎，而遊無極、無為之事於諸聲聞緣覺之乘。又，其志性不與俱合、亦無所畏，遊於三愛三流之原，於如來慧亦無所生、亦不退還。若有所生，已達聖性、修平等心，於諸菩薩無有彼此，且觀正覺大道暉赫、巍巍無底，而為真諦。慧不增減，其根堅住，令諸眾生究竟通達了無篤信，是為佛子第七之事。」<p>於是頌曰：「於雪山岡嶺，藥名無根著，其藥有大神，威曜無等倫。普長育一切，叢林諸樹木，而根、莖、葉、枝，枝因諸根無。一切諸佛種，自然成道慧，德旨亦如是，遵修一切智。曉了行佛道，奉宣於聖路，等習於慈哀，生長覺明哲。<p>「復次，佛子！譬劫災變，大火熙赫燒三千大千世界，一切樹木、藥草、萬物，及至圍神、大圍神山、大金剛山，莫不焚冶。假使有人取枯茭草、肥松、重閣以投盛火，於意云何？寧有一葉得不燒乎？」<p>答曰：「不得不燒，欲令不燒未之有也。」<p>報曰：「如是，尚可使火不燒樹木，大積薪草有欲限節。如來聖慧三達神智，眾生之數、國土多少、諸法之底、去來現在無央數劫令不普見、而有微礙不悉及者，未之有也。所以者何？正覺道慧無有限量、不可計會、靡不通徹，故號如來、至真、等正覺，是為第八。」<p>於是頌曰：「若劫之遭患，天地被陶冶，一時悉燋然，男、女、樹木、果。佛子且憶察，於斯諸遊居，金剛尚消融，何況枯草木？山陵諸所有，豈可脫不燒？安住之智慧，皆能分別知。當來眾生類、若干劫佛土，諸佛悉明達，如是無限量。<p>「復次，佛子！猶如災變風起之時，而有大風名曰毀明，則發且興毀壞圍神、大圍神山及金剛山，一切三千大千世界吹令破散，使無有餘。又復有風名因緣蓋，吹于三千大千世界，飄舉擎接越置他佛國。假使於彼因緣蓋風獨值自恣，無毀明風便當摧破十方不可限量諸佛境界。如是，仁者！如來則有無極大慧名曰毀壞一切塵欲，正覺以斯無極大慧吹除一切諸菩薩眾塵勞、罣礙。如來次有無量聖達名曰總攝大權方便，則能消滅愛結之患至妙道場，因復開化新發菩薩、一切諸根未純熟者。設諸如來不總攝斯大權方便成大道場，令無央數不可計會諸菩薩眾修於聲聞、緣覺之乘。世尊順從善權方便，令諸菩薩大士之等超越聲聞、緣覺之地，由斯自在而無所住，是為第九。」<p>於是頌曰：「劫中若恐懅，諸天亂不安，神圍、須彌山，咸悉為毀壞。風即時興起，無能制止者，無量諸佛土，糜碎無有餘。有諸十方者，聖慈得自在，則以毀破碎，諸菩薩塵勞。彼復有道風，遵修於善權，尋便以救護，聲聞行者安。<p>「復次，佛子！如來之慧遊入一切，聖智巍巍，靡不周遍一切黎庶終始之界。所以者何？若有欲想世尊之慧欲及達者，未之有也。又，如來慧悉離諸相，自在之慧則遊自然，無所罣礙。如書一經，其卷大如三千世界；或有大經而未書成，猶如三千世界之海、或如神圍山、如大神圍、或如普地。舉要言之，如千世界、或如四域天下之界、或如閻土、或如大海、如須彌山、如大神宮、欲行天舘、如色行天、如無色天。假集大經，廣長、上下猶如三千大千世界，而有一塵在大經卷，又諸經上各各有塵，悉各周遍在大經裏。當爾之時，有一丈夫自然出現，聰明智慧，身試入中。又有天眼，其眼清淨，普有所見，則以天眼而觀察之：『今斯經卷如是比像廣大無極，其上則有少少塵耳，於諸眾生無所加益。我身寧可以無極力、大精進勢，裂壞此經、解散大卷，當以饒益一切黎庶。』適念此已，則時興隆無極之力、精進之勢，輒如所願，取大經卷各自散解以給黎庶。如一經卷，眾經之數亦復如是。若此，仁者！如來、至真以無量慧、不可計明，悉入一切眾生江海心之所行，而普曉了群萌志操。如來之慧不可限量、靡不周達、不可窮極，正覺之智不可計會，觀察一切萌類境界，怪未曾有：『斯眾生類愚騃乃爾，不能分別如來聖慧。』世尊普入而自念曰：『吾寧可宣顯示大道，使諸想縛自然蠲除。』如佛法身聖塗力勢，當令捨離一切著念、設使曉了正真之慧誼所歸趣、獲致無極三昧之定、暢說正道、去一切想、誨令使念無上道慧、化諸黎庶在五趣者令達無極，是為，佛子！第十之事。如來、至真勸諸菩薩心入道義，如是比像濟無央數諸菩薩等，蒙如來慧開化其心、使入大道也。」<p>於是頌曰：「猶如有經卷，大如三千界，自然有微塵，悉散於其上。有一慧士夫，明眼壞經卷，悉分別布散，施於五趣人。世尊亦如是，智慧如大海，見眾生心意，悉惑諸想念。佛以愍哀人、為解除眾想，諸菩薩戴仰，諦蠲棄著次。<p>「復次，佛子！何謂菩薩遊入如來之境界？於斯，菩薩慧入無礙，知一切界為如來界。一切佛土諸所有境、眾生之界則悉無本，靡所部分，不有所壞。其法界者，無陰蓋際。又，本際者，無際彊畔——猶如虛空，無有邊崖、亦無有界、亦不不有——悉以遊入如來境界。猶眾生種不可限量、無有邊崖；如來之界亦復若斯，不可限量、無有邊際。所以者何？如其眾生心之所念不可計會，如來尋則以無量慧而開化之。如龍王尊而得自在攝無量水，因時放雨不可計渧，不從內出亦不從外；如來境界亦復如是，從意所欲有所興造即自然成，彼無所諮、亦無有師。如大海中水不可量，悉從龍王心所念生亦復如是；一切所有無量聖達至諸通慧行如法海，咸斯菩薩往古發心之所造願，因從厥行而生差別。」問曰：「何謂無量為巨海者？何謂無限諸通慧海？」<p>曰：「無思議，多所解說至於大海。今粗舉要，分別說之，諦聽諦聽，善思念之。閻浮提有五百江河而入大海，拘耶尼域亦五百江入大海中，弗于逮域四千江河而入大海，欝單曰域具足萬江流入大海。於意云何？此水合會流入大海寧增多不？」<p>答曰：「甚多。」<p>報曰：「十光龍王所雨之水則多於彼諸江之流。又，四大域所有諸水、十光龍王所雨之水入大海者，其水不如百光龍王之所雨水墮於海者為最多矣。又，四大域水、十光龍王、百光龍王所雨大水入巨海者，不如大遊龍王身中所出入於大海，其水倍多。舉要言之，如摩奈斯龍王雷吼所雨則復加倍，難頭、惒難所出之雨，無量之光、妙群龍王、大㷿龍王、大頻申龍王雨亦如茲。斯十大龍王、立億龍王各各降雨不可稱限。其四大域巨海之水及十龍所雨之水并八十億種龍王悉歸巨海，不如閻浮提海龍王長子。諸大江河所有眾水及諸洪雨，不如十光大龍王宮所出水；計四大域一切江河及前所說諸龍王雨、十光龍王、百光大龍王宮所出水，咸悉不如大嚴淨龍王宮所出水。舉要言之，摩奈斯、雷震、難頭、惒難、無量光明及大妙若群、大明㷿龍皆悉不如，斯十龍王及八十億龍王宮所出水，則悉不如海龍王長子宮所出水。如是，諸龍王等水歸大海，咸為不如海大龍王雨無所壞水為最多。<p>「其閻浮提水及拘耶尼、弗于逮、欝單曰，十光龍王宮殿所雨，百光龍王、大琉璃龍王宮殿所雨，摩奈斯龍王、雷震、難頭、惒難、無量光明、妙君龍王、大明㷿龍王及大頻申龍王宮殿所出雨者，及八十億種姓龍王所出，諸是有水及四大域海之龍王長子所雨、有海龍王無所壞雨，眾大雨水咸悉不如海大龍王清琉璃中所出諸水而悉周遍充於大海，大海之水如是無限。<p>「又，如海水無有量者，其寶品界亦復無量、眾生之界亦復無限、觀於大身亦不可計。大海水不可限量，諸寶品種亦復無限。於，佛子！意所趣云何？其大海水寧無限乎？」<p>報曰：「無限。」<p>「如大海德無能計量，如來若斯，慧無限量，百倍、千萬億倍、巨億萬倍，無以為喻。不依言辭，隨人所解，而以牽引大海譬喻，佛之大道聖過於茲。因假三昧，其明無邊，則如來慧所達巍巍，猶如大海。其意無限，從初發意乃至菩薩一切智行而不斷絕；道寶無量，一切道品、三寶之法不可盡極。勸化眾生，當造斯觀；諸學不學，其緣覺乘悉見濟度，以無極諦志無所在，悉覩無量，住於第一欣然之地。始從菩薩便能至於無罣礙地，化諸菩薩令不廢退，是為，佛子！諸菩薩眾則能遊於諸佛境界，亦能普周一切所有、亦無限量。」於是頌曰：「積清淨諸品，無數不可量，眾念之境界，一切無邊際。如意之齊限，其心無所周，一切諸十力，當求斯境界。猶如龍所處，未曾有捨離，應其心所念，而放於雨渧。設使心有來，乃可得還反，其龍不有念：『吾當有所雨。』諸十力如是，未曾有來至、亦無有還反，能仁不可得。永無所興造，況遣心有念？法界無限量，猶如江河沙。其海無邊際，水及寶亦然，諸含血所居，一切無限量，其水悉一味，生者咸仰之，若處於此中，不飲餘水業。大聖亦如是，妙慧無崖底，三寶無限礙，道要不可計，諸學及不學、人民無央數、不可計群萌，志願佛道慧。<p>「何謂，佛子！菩薩遊入如來聖慧無罣礙行？威儀、禮節猶若如來，往本無生、於當來世亦無所造，隨時緣故而忽成矣。斯如來行，不起、無滅，不有、不無，亦不遊入有為、無為。譬如法界，無有限量、亦無不限。所以者何？無有自然、亦無有身，故曰法界。大聖若斯，斯名如來，行無限量、亦不無限，遊入無身、亦無自然。猶如飛鳥行虛空中，於百千歲而飛行者，如有所度、亦無所度，觀前察後，其虛空者無有邊際；如來之行亦復如是，於億百千劫所講無極、若歎有極，設無所說，其如來行故無邊際。如來已住無罣礙行、亦無所住，而為眾生暢現如是如是比行，僉度一切罣礙之跡。如金翅鳥王遊在虛空，以清淨眼觀龍宮殿，變易本形、知應終者，騫翥奮翩，搏揚海水，波盪披竭，攫食諸龍及龍妻妾。如來若斯，慧無罣礙、住無底行，咸於法界普觀眾生諸根純淑，因隨宿本、殖眾德原，尋以無極如來十力而示形像，入終始海、披生死淵、開導眾庶、能為應器、挑出群黎，於終始海則建立志，於佛道法而悉斷除一切言行，獲致如來無所想念。以無想念，慧無罣礙，則為住立住無所住也。如日、月光照于天下，獨己遊步而無有侶，則無所立，行虛空路。人民瞻望，日、月不念：『吾有所奏，若復迴還。』世尊如是，遊於泥洹，入清淨法亦無想念。於諸法界，示現、超度一切諸行，五趣群萌，亦無懈息，無所專信而則暢達，宣布佛事亦無往反。是為，佛子！諸菩薩等遊入如來之慧行也，則無限量、亦無不限，代諸緣事也。」<p>於是頌曰：「無本不可盡，未曾有起、滅，有計無本者，無處不可見。諸愍哀如斯，其行無有量，無本者自然，則無有二事。猶如此諸種，法界無處所，亦復無限量、亦無不限量；道行亦如斯，聖達無崖底，所分別無極，斯則無有身。如有鳥遊步，億劫在虛空，前後亦如是，虛無界適等。最勝百千劫，講論所當行，如方便隨成，不失於善德。金翅鳥在空，遙望察水中，知龍命所終，舉食龍妃后。十力智自在，燒盡諸塵勞、善造眾德本、拔出生死原。譬若如日、月，遊行虛空中，黎庶蒙安隱，光亦無想念；世尊亦如是，由法眾無礙，開化無數眾，不興諸想念。<p>「何謂，佛子！菩薩遊入如來開道？於斯，菩薩僉度一切諸所著行而不猶豫，平等法味，了不二入如來所闡，則復遊入於無想覺、無行之覺、無處所覺、無限中覺、無邊際覺。棄不成就，猗著中間，則觀一切文字、音響而無處所，於諸言聲而無言教。究竟盡極眾生之行，奉平等覺，志性諸根、塵勞愛欲悉為清淨，如來道眼一切普等一切三世。猶如大海，天下人民悉戴仰之，皆苞眾生、見諸有身，故曰大海。如來之道亦復如是，覩群萌心、志性所歸，雖有所照亦無照想則為自然，是故名曰如來之道。所開導之也，彼便以化所可開導，既講文字、亦無所說。於一切響無所宣暢，雖有辭教，本無所言；縱有所仰、亦無所仰。又復勸化於群生類，今當演說舉其大較。如來之道，所開化者成最正覺不限眾生。如號如來也，如身住數、眾國土數、一切三世之所有數、諸身住數亦復若茲，而無差別；如道教數、一切言數、如諸如來法界之數、如虛空數、無罣礙界、如諸御行之所開導、言教之界、如泥洹限、眾生身形所處住數，亦復如是；口之言限亦復若茲，如身口數、無罣礙心所住限數，等無差特。彼以遊入如此無數，則淨三場致于道德。由是之故，等御己身及諸眾生，覩見如是一切寂然，而察等導於泥洹界。已覩若斯之自然者，咸入一切則無自然、無盡自然。不起、不滅則亦自然，於我、非我亦復自然，於人、不人亦復自然，佛無所想亦復自然，法界自然、虛空自然亦無自然。已曉了此，成最正覺，逮致正法無餘之慧，得覩如來無極大哀，多所開化諸群萌類。猶如虛空含受世界，一切方俗志性自然成於世間。如是比類，無盡、無長、亦無所生；所生澹泊亦復如是，成最正覺亦無所覺。又，其相者，亦無所相、亦復是相，而無若干。<p>「譬若士夫興化變人，如江河沙等為諸如來也，令無比類、亦無形容，適化現此，則復宣舉江河沙等皆為劫數。於意云何？其人所化，以奚等化而令發心成如來乎？」<p>白世尊曰：「如吾所知，當為顯義。化如來數，如無所化；化數亦然。」<p>答曰：「善哉善哉，誠如所云。如是，佛子！一切群萌斯須之間皆逮無上正真之道成最正覺，成菩薩數亦復若茲、其不成者亦復若此，無所增損。所以者何？又省于道，則無有相。其無相者，無成正覺無所長益，雖得正覺亦無所逮。是諸菩薩當以若茲入于如來，乃成正覺。若欲覺了，當作斯覺：『如來一相而同品類，則無品相。』斯則號曰慧成道覺三昧正受。通定意已，一一所覺法身無餘，超於一切眾生立身。猶如一人成最正覺至道門者，一切眾生若成佛道至於法門亦復若茲，等無差別。使無量人逮成正覺門、遊入住於無限諸身如來之界，無有涯底。眾生之界不可計數，是諸菩薩遊入如來成最正覺，一一得致，如眾生本入如來身。所以者何？若得普入如來、至真、最正覺門，其身所行亦無所生、亦無所失。如獲一事，其餘亦然；一切法界作是遊入，不離處所、不捨言辭。信此，如來法身者也。所以者何？若能普入乃成正覺，至無極慧，弘茲寂然，詣佛道樹師子之座。<p>「復次，菩薩普了己心能成正覺，則入法身也。所以者何？如來、至真不捨心本乃致大道；如己心者，其餘若斯，則以開導一切諸心，當造斯入。是為，佛子！諸菩薩眾為諸大聖以此推入成最正覺，廣遠周普，普無不入而不違捨，無所繼著則無休懈，無所篤信入不思議法品之門。」<p>於是頌曰：「已脫二無二，曉了一切法，等猶如虛空，普解諸經典。等已無吾我，是為解諸法，已分別聖覺，一切無所覺。猶如四方域，受諸有形體，等苞於川流，是故字曰海。十力亦如是，眾生之海印，曉了其志性，是故號分別。心意悉如化，諸佛如化現，奉自然平等，如化之所化。佛道皆辭說，一切群萌類，本自然平等，不增、無所損。最勝有三昧，名曰善覺道，住於佛樹間，得成斯定意；則演出暉曜，照無限黎庶，開道如蓮華，教誨於眾生。若於當來劫，眾生國自然，思法亦如茲，諸根及志性，一切平等觀，無吾我以所，以故無崖底，覺了道之覆。行菩薩之道，弘慈慧寂然，處樹師子座，逮成無上覺。道力無等倫，法身聖巍巍，普入無不周，不捨於眾生。<p>「何謂，佛子！菩薩遊入如來音響所導法輪？其菩薩者，善立如來弘所思念：『一切黎庶悉無本末、無所成就，當入諸法，永無所住、斷于一場、遊于真諦。』諸所有法離諸見際，捨欲之際則無有際，便皆遊入一切諸法；如虛空際無所行念，則為遊入一切諸法，不可逮致本末永寂。一切諸法泥洹自然，其諸文字、音聲之說悉以自然，斯乃遊入至于法輪。咸悉遍暢如來之音，如呼聲響，乃曰自然則入法輪。法門自然，一切諸音悉為一響，乃入法輪；本末無主、文字無盡，乃入法輪。於內、於外無所積聚，猶如一切文字所演諸所言辭。縱有言辭，不捨真諦——講說往古、歎敘本末——無央數劫一切文字而不可盡。如是，仁者！如來、至真所轉法輪，一切假號悉文字矣。暢說無盡則無篤信、悉無所有、亦無所思，而無有響、亦無所施，彼則所可轉法輪者普入一切、亦無所入。如假文字，言曰『無矣』、若曰『鐙明』，一切所造皆託言耳，悉入諸數。一切世俗所說度世，遊入於斯，永無住者。是如來音普入一切眾生之界、諸法身界、報應之事，永無所住。其諸群萌說若干種言辭之響，悉為宣暢一切如來法輪之音。所以者何？如來、至真所轉法輪，悉出一切諸所音響而無進退。是菩薩者，遊入如來所轉法輪。菩薩大士當造立斯，入於如來陶演言辭不可限量。何謂如來所入言辭？如來、至真轉法輪時，所演音聲暢眾生行、志操所好。所以者何？佛有三昧，名無罣礙究竟無畏轉於法輪，以此定意正受之時，眾生一切咸隨其音而轉法輪，一一正覺音從口出、一一言辭興顯群萌，譬喻之響悉各從志。假使以是三昧正受悅可眾心，是為遊入如來、至真所轉法輪。以斯柔順道法所說亦無所入，如此所遊則乃入斯聞如來法聖教言辭，是為，佛子！諸菩薩眾遊入如來所轉法輪至無限量。」<p>於是頌曰：「其輪無限量，成就究竟界，亦無所長益，一切無二護，所說諸文字，一切不可盡，十力亦如是，法輪常無窮。講說於律教，入一切有為，亦復無所入；佛輪亦如是。悉入諸言辭，自然無所入，普宣於眾生，一切行無餘。超有為三昧，究竟諸定意，欲求妙法故，是為佛定意。蒙佛恩所致，達一切群黎，最勝所演音，而暢柔軟辭。以一言聲教，宣布諸眾生；分為若干響，講詠無有餘。佛為一切尊，解了眾生心，如有所說者，黎庶聞其音。文字不處內，亦無由於外，計斯悉滅盡，真誠無所有。若轉法輪者，悉為眾生故，且觀諸十力，變化所感動。
。
<juan>佛說如來興顯經卷第四<p>「何謂，佛子！諸菩薩遊入如來、至真現大滅度？於斯，菩薩欲入滅度，曉了一切本淨自然，則為佛矣。猶如無本而歸滅度，如來滅度亦復如是。又如本際，法界若斯，猶如虛空無極之界。又如本淨，如真本際而離欲際、如無相際、無自然際，猶如一切諸法本淨。如真本際取於滅度，如來滅度亦復如是。所以者何？應與不應，斯諸所有等無差特，無生、不起。設使諸法無生、不起，計於彼法無往、不往，無離、不離。又，如來者，不為興發諸菩薩眾諮嗟歎說；令取滅度，永寂無餘。所以者何？一切如來悉立目前。若如現在，過去亦然、及復當來，一時悉逮速疾成慧，斯須得道。覩諸如來皆當宣暢色像、音響，不興二想、亦不無二，棄諸思想、應菩薩行、捐捨諸猗。如來不念悅可眾心，是為如來之滅度也。愍哀群生眾想之患故興出矣，亦不滅度。所以者何？如來所住，處在法界悅可眾生，所以現身而有滅度。用之所由，法界無邊；如日宮殿出于水中，則便普照一切天下。日之宮殿無所想念、亦不轉移，而咸悉照，靡所不遍。諸水眾器悉覩其影，舉器無水，又日殿光則不復見。於意云何？豈可謂是日之咎也，而令其影不現器乎？」<p>答曰：「不也。無水，器咎，非日之咎。」<p>答曰：「如是，如來慧日往本所行至諸法界，皆為眾生常演清淨、興自然事、逮致道念、顯曜其心，而常覩見如來之身；破壞器人，心懷穢濁，不見威光。佛子！應當化度眾類渴仰無如來故，為現滅度也，亦無有生、亦無不生、亦不滅度。」<p>於是頌曰：「假如日遍照，其界及邊崖，難畏所見影，適見不復見。人中尊如此，普現於世間，眾生離篤信，誨示以無為。普觀諸佛國，等由若如幻，狎習眾因緣，而計于吾我。假使有造行，究竟佛所作，或不見大聖，所覩而不同。最勝有定意，名曰解無常，佛以是造業，然後現等生。以分別身形，為無量無限，須臾遍十方，佛猶如蓮花。<p>「猶如火者，普為世間成所當熟，或於異時一聚落縣而火忽滅。於意云何？將無一切諸世界火悉滅盡乎？」<p>答曰：「不也。」<p>報曰：「如是，如來皆入一切法界，悉遍無餘。興于佛事，則於異時復他佛土顯發道意，便見滅度而不滅度，當以如斯入於如來之般泥洹。<p>「復次，佛子！假喻幻師善學幻術、曉了方便、悉通神呪，則住精進。皆化三千大千世界悉變為水，自現其身在郡國邑，幻術停住一切而建立威，欲得詣於他異郡國、縣邑、州城便化沒已。於意云何？將無幻術皆滅盡乎？」<p>答曰：「不也。」報曰：「如是，如來善覺無量慧幻、示現善權聖術之呪，普入一切，現諸法界，亦無所入。猶如幻化，現如來身處在法界究虛空界，則隨眾生之所信樂，各為化示諸佛之土而現滅度，不獨一國示般泥洹。如來悉於一切法界靡不開達，是為，佛子！為菩薩者當知遊入諸如來、至真、等正覺現大滅度。<p>「復次，佛子！如來、至真、等正覺又有三昧，名無所著定意正受現大滅度，適以斯定而正受時，如來儀體一一毛孔演出難計億百千姟光明暉曜，一一光明變出蓮花不可計會，一一蓮華化作英妙無數自然師子床座，有化如來各坐諸座。如來則隨眾生疇數而自化立，形貌具足，真諦之德嚴淨周備，悉是往古所志之願。其有黎庶諸根純熟，則尋了見如來從容，便隨律教建立嚴淨。當來本際順從群萌志純熟者，因律而度。其如來像，亦無有處、亦無不處，亦無所說、亦無不說，亦無有常、亦無不常。又復悉是諸如來等宿世本願之所誓行，開示群萌、演達諸根，悉是威神所化聖至。斯為，佛子！諸菩薩眾遊入如來大般泥洹，所入無限、無所罣礙，究竟法界、無邊中間虛空之界。又，如來者，則為自然，無起、無滅，處真本際。若欲現時，使諸黎庶悉得休息，普以威神有所建立，皆示一切眾生法界，順化其性而演法要，雖有緣覺唯菩薩了。」<p>於是頌曰：「佛定王無著，一切眾生尊，大哀力無極，周遍於身陰。處在正真道，分別演法雨，光潤無想念，普世各各異。欲慕如斯慧，諸十力之心，觀察最勝聖，以何等為道？普於諸十方、黎庶諸有形，念一切悉空，無自然、無身。菩薩善權慧，變師子、蓮花，安隱若干處，眾生之法界。一切安住聖，自然成智謀，以此無極慧，超越諸有身。已猶等解脫，法界無人物，其在於十方，緣覺所由居。唯有，佛子！斯，達法界無餘，又察諸法界，不增、無所損。親近最勝聖，一切慧自在，習學若不學，有為及無為。諸安住自在，不損、無所增，不盡無所起，佛慧不可限。猶如水流行，漸漸如次遍，柔潤於土地；其水無諛諂，地亦無想念，令水不周遍。遵修精進力，一切廣分別，十力無邊際，解諸眾生界。斯等群萌類，思惟安住慧，則隨遵修行，興立精進事，知是不復久，當建功德慧。<p>「何謂，佛子！菩薩而聞如來所現，當入一切眾德之本？菩薩以斯無盡真行，不以虛妄觀於如來。又，聞所說殖眾德本，入於無量貪欲之行，威神究竟以等御之。生有為中，普具眾願而不可盡；遊入無為，有所興發當來之際而無邊限；究竟色欲，逮自在地。如有一人以小小風欲壞金剛，其人雖爾不能譖增。當思其體不淨之器，解散五藏悉無所有。又其風者，自然之法，有所毀落。如是，佛子！從於佛法，隨如來教，殖德雖薄，皆以破壞一切有為所住塵勞。如來慧者，則應無為、悉無所有，除諸罣礙，如來所殖眾德之本而無所滅。猶如有人積聚薪草如須彌山，如芥子火投於薪上即時悉然，令無所餘。所以者何？其火之誼，主有所燒。行者如是，雖於如來種福德少，悉燒塵勞令無有餘，速得親近歸於滅度。所以者何？則永究盡諸所蔽礙。已於如來種德本故，滅眾瑕穢。如有大藥名曰善見，設覩其色、聞聲、嗅香、服食、佩形，眼、耳、鼻、舌、身、意自然得淨；若終入地變為醫藥，則復療病。如是，仁者！如來、至真為大藥王，具以聖慧饒益眾生，多所療治。若覲如來色身，眼即清淨；耳聞三昧，則得徹聽；若嗅戒香，鼻自然淨；服甞法味，充飽眾行；其有得聞如來所講，舌自然淨，辯才無量；若有遭遇如來光明，便得法身；其有思念於如來者，其心等淨；其有供養如來、至真，則成德本，除勞塵病。<p>「今屬，佛子！勸喻顯示，其有見聞於如來者，則能淨除陰蓋罪患。若見聞說、無歡喜信，佛令斯等殖成德本不為虛妄，至得滅度；是見如來若聞聲者而得遊入眾德之本，因得除斷諸不善之法，則普證明眾道之元靡所乏短，悉以脫了。引諸譬喻，如來興顯一切咸備，不可引譬為假喻也。佛之功德不可思議，起度諸心，欲以開化群萌志性令得悅豫。以故，如來為諸菩薩引諸譬喻欲令解達，斯非正要。如是洪範則是如來祕奧之藏，斯則名曰一切世間所不及知，乃入如來之妙印也。如來大慧，無極聖明之種性也，名曰懷來一切菩薩一切眾生所不能及、名曰遊入如來境界平等之土、名曰淨群黎界悉令無餘、名曰普說一切根原諸所罣礙。又復至真不為餘人說斯弘典，唯為志求大乘行者無思議乘講菩薩道。又，斯經典終不歸餘趣諸菩薩。<p>「猶如，佛子！轉輪聖王，金輪、白象、紺馬、明珠、玉女、藏臣、兵臣——自然七寶——有斯化來，不歸餘人，唯當趣王適太子也。所以者何？因其聖后懷胎而生，則為具足轉輪聖王。設使正后生是太子則為具足，為聖王相；若壽終者，轉輪聖王所有七寶七日之後悉沒不現，則無有餘。如是比像，經典之本終不歸趣於他人也，唯當至於正覺長子、如來族姓道所生者、殖種如來之德本者。假至法身，遵修正士則當蒙恩，勢不得久亦當逮成。如是色像——如來祕藏，經典之要——不斷三寶；法若沒盡，便無見者。所以者何？一切聲聞及緣覺乘不能堪任，逮是經典亦不聞音，何況受持、諷誦、讀者？唯歸大人諸菩薩乎，書在經卷，靖著屋宇。是故，佛子！若有菩薩得聞斯講，志性恂恂敬侍法師、供奉所安，當受斯典。所以者何？設有菩薩篤信景摸，當成無上正真之道。菩薩大士無央數億百千姟劫奉行、積累六度無極，而復懷來道品之法，遵修悲哀、亦不入斯如來無極不可思議，不聞、不進，斯非名曰為菩薩也，於菩薩法為不長益，則不順從如來胄緒。設有菩薩講諸如來無罣礙慧，篤信入道而不狐疑，斯乃名曰為真菩薩，則不違失諸通慧彊，普能究竟一切世法大聖之行，隨如來教於諸佛界而無所著，皆得建立諸菩薩法，便得通達諸佛正典而無沈吟。道品境界多所變動，由得自在立成諸法，於眾菩薩威神巍巍，尋入如來無罣礙界。是以，菩薩若聞斯法，普至安住道意無限。<p>「又，其志性力勢至真，皆棄眾想、應與不應，入在聖明，一切如來悉在目前。所可念者，了虛空界、遵奉三昧、開心發寤。其有行入無量法界，為諸菩薩志所造立，成就眾德而得自在，暢達通慧，除世眾垢，發心無餘。其國普周一切十方，入菩薩道，去、來、今佛合為一塗，等趣德本勸助聖道，導利群生使興道心，開化未聞當入斯法。入無所入，無能得便，皆令諸法歸無因緣，常造斯念：『順一切智及一切法。』悉為無限。菩薩已能遊入若茲，所思念者則為少事，所入難及，其慧自在，威神巍巍。」<p>普賢菩薩承佛聖旨說是法時，十方不可稱計億百千姟塵數諸佛國土六反震動、十八部變而現感應。如來威神顯暢法施則雨天華，箜篌、樂器不鼓自鳴，散衣服飾、諸蓋、幢幡，所雨眾香超於天上諸名芬熏、雜香、擣香、天上瓔珞。又復雨降大如意珠，又其光明越天所珍。讚曰：「善哉，菩薩之道過於諸天，永永無形而不可獲。」<p>又，諸菩薩承己宿德遍雨瑰琦，不可思議清淨嚴莊。諸佛國土成最正覺而悉雲集，雨無量法、講雅誦音、亦歎如來所講言詔——猶如菩薩於四大域初成正覺，建立、發起、成就菩薩而令欣喜。如是，一切諸佛世界悉無有餘，周接十方都不可計八十億姟百千佛土滿其中塵，各越如是諸佛國數。現在諸佛見普賢菩薩，聞所言講而遙讚曰：「善哉善哉！卿族姓子！是為如來所分別說不可思議。所以者何？建立真諦，遊入法界。」<p>又，是十方八十不可稱計億百千姟佛之世界滿其中塵一切諸佛，自然有音而說經法：「吾等於此而現告詔，猶如余黨被蒙開化，亦如一切諸佛講法，等無差特。」<p>又，若百千國中塵數一切菩薩皆得神通、入諸三昧，因見十方佛當授決，一切悉獲一生補處，歸於無上正真之道。千佛國土滿中塵數眾生之類志發無上正真道意，皆為聖尊所見授決，盡於將來無數佛土滿塵之劫當得為佛，號曰佛界之乎如來、至真、等正覺，而常建立於斯法，講當來菩薩聞所未聞，宣暢、奉行于此四域一切世界眾生悉知。<p>猶若此界群萌被蒙，開化道教而順律者；十方佛國亦復如是，億百千姟、不可限量、不可稱計、不可思議、無有邊際、道所化度、盡虛空界諸佛境土諸所黎庶咸被開化，十方諸佛威神照明、如來宿本建立所致，逮得諸法，遵修德本。如來聖慧無能喻者，佛教隨時導利遍御，諸菩薩眾所獲從宜、諸根調定、宿世所行無所亡失。<p>普賢菩薩威神恢廣，為諸通慧威聖愷悌，悉見十方不可計量億百千姟佛土滿塵諸菩薩等品數如是悉來集會，充於十方諸法境界；示現無極嚴淨菩薩奮演大光，感動一切諸佛世界；驚駭天宮、降伏魔眾，滅除一切眾惡諸趣；宣暢如來無量威尊，不可稱計諸法之樂讚如來德，弦出無量而雨一切，無有崖底；眾寶奇特、種種供具示現無極。各各異身，一切咸為如來法門，己身之器所受無量，承佛聖旨，悉共同音，演一等聲：「善哉善哉，卿佛之子，乃能頒宣如來無等倫法。又，所翫習皆順普賢，達無量稱，入音聲號，親從如來辭來至此。其佛世界名曰普光，其法亦然。如今於此等無有異，咸說斯法，承佛聖旨逮如來典。是為，佛子！證明現在佛所建立詣此眾會。<p>「又如於今至此會者，十方法界所教無限亦復如是，咸同虛空。諸佛國土、一一界土、四方之域顯示如來之所建立佛之國土不可限量，百千佛土滿其中塵諸菩薩來皆是如來威神之德修無等倫。以此章句於是嚴飾，審諦無損、無能過者。」<p>於斯，普賢菩薩悉觀一切諸菩薩德；察法際已，宣暢大聖之姓族也。理釋諸佛無極之道，如來之法而無有侶，即便諮嗟廣達無邊，悉宿德本剖判光動一切無形。演說佛典，普解眾生志性所趣，靡不遍覩，令諸群黎逮得，應時不捨法句；使諸菩薩念不可量道法光明，綜了縷練；世尊無極建立無慢，現言歌詠，一切如來悉為一身、合一法體。又復宣暢往本大行，精進力勢無所藏匿，吉祥之力等際所有。承佛威神，道之所感無可為喻、無言乃達。<p>爾時，普賢重告之曰：「菩薩大士逮得法忍有十事，以能具足於法忍者則無陰蓋，便致一切法忍之地，於諸佛法而無罣礙。何謂為十？一、達音響，二、柔順行，三、不起法忍，四曰、喻幻，五曰、野馬，六曰、若夢，七曰、呼響，八曰、若影，九曰、如化，十曰、如空，是為菩薩逮十法忍。<p>「彼則何謂為音響忍？諸所聞音不懷恐怖、不畏、不懅，喜樂思順，諸所遵行無所違失，是音響忍。<p>「何謂柔順法忍？菩薩隨順應遊法生而觀察法，造立行等，不為逆亂。設使諸法應柔順者，當度度之。志性清淨，遵修平等，勤加精進，順入成就，是柔順法忍。<p>「何謂菩薩不起法忍？菩薩設覩諸法有所生者都無處所、不計滅盡、亦無所見。其不生者則無所滅、其無滅者則無所盡、其無盡者則無所壞、其無壞者則無崖底、其無底者則寂然地、其寂然地者則澹泊也、其澹泊者則無所行、其無所行者則無所願，是為不起第三法忍。<p>「何謂菩薩喻幻法忍？曉了諸法一切如幻，因緣而成。篤信一法濟度若干無央數法，以無數法等入一法、入於吾我、入無所入，諸所建立導利眾行悉無所著。猶如巨象眾乘之上，若幻不與眾象、車騎、步人遊居；不與男、女、童子、童女大小遊居；不與樹木、枝葉、華、實而俱遊居。菩薩曉了一切諸法若如幻者，不合、不散、不與地、水、火、風而俱遊居；不與晝、夜、十五日、一月、一歲而俱遊居；不計百年、千年、不與日月劫數而俱遊居；不與影響諸所見眾而俱遊居；不與若干、亦不若干而俱遊居、不以若干入于一事而俱遊居；不與微妙及劣下極，柔軟、麁獷而俱遊居；不與尠少、弘多遊居；不與有限、無限遊居；不與若干各異眾會并處色者而俱遊居。其眾會者，不與幻變而俱遊居；其所幻變，不與眾會而俱遊居。無居不居、無所不居，而等濟度一切諸見及若干幻各各異見。於斯，諸見永無所見，乃見一切諸趣根原，是為，佛子！名曰菩薩遊入如幻而度於世。世所行塵勞世、國土俗遊法世、吾我世、痛痒世、有為世、離有世、合會世、無合會世、分別世、所造行世，是為菩薩濟度世名。則為幻化普入諸世，不受眾生、不壞眾生，不受國土、不敗國土，不受于法、亦不壞法，不念過事、於過去事亦無所想、亦不離想，亦無當來、亦無造行，不墮未然、不住現在、不毀所存，則於佛道而不馳騁、不想念道，亦不與佛、亦不勸佛而取滅度，不住諸願、不捨所誓，遵修平等、亦不嚴淨，無所罣礙。開道國土，勸使進入，無所破壞，住于法本而不動轉。等入吾我、亦不違毀吾我之想，陰種諸入，訓誨眾行、蠲除所著、度脫黎庶。於斯諸行無所依猗，曉了諸法而悉平等，永不可得；分別諸法但假字耳，聖達明慧無能逝者。度脫眾生恒順時宜，亦不依猗群萌因緣。住于大哀，暢宿世行不可計會報應之事，皆令信了，是為幻喻第四法忍。<p>「何謂，佛子！菩薩大士野馬法忍？菩薩曉世一切所有悉為慌惚，猶如野馬，人遙覩之。如江河流而有波起，達士了之炎氣無水。菩薩如是，分別諸法有無眾事，無內、無外，不有、不無、亦無斷滅，不計有常、不入教誨輕慢之內。觀覩如有而無惡趣，心不歸外、亦不處內。為一像貌、若干之像，知無像貌。一切諸法具足微妙皆悉無本，是為野馬第五法忍。「何謂，佛子！菩薩大士喻夢法忍？菩薩觀世猶如夢想，如人之夢不處于世、不從世興、不從世生。又，夢者，夢無有欲界、亦無色界、無無色界。所以謂夢則無所生、悉無所有，夢無塵勞則無結恨。又計夢者，既無所生、亦無清淨，夢不見夢。菩薩大士觀一切世曉了如夢，亦無明達、亦無闇冥，夢者自然、夢無所著，夢者怳惚、夢者本淨，有所建立而有此夢。夢無所壞，因所念想故而有斯夢。設能曉了一切諸法若如夢者，開導世間，是為若夢第六法忍。<p>「何謂，佛子！菩薩大士如響法忍？菩薩學法，所入諸音，設有所學，度於未度，學法開化，了於一切。猶若呼響，非不有聲，然本悉寂，亦無所度。菩薩大士如是色像察於如來內外諸響，亦不別見內外諸事、亦不知外、亦不以內而了外事，不見所託，曉知言辭進退之宜，是為解知若干章句。因緣如響有所啟導，於諸法施靡所不達，亦無所礙；有所學者，分別曉了一切諸聲悉無所有。猶如天上殊妙玉女屬天帝釋，而以一口、身同時鼓出百千妓樂之音。又，其妓樂無所想念，口亦無念：『吾今演出百千妙響。』菩薩大士度諸境界亦無想念、亦無言辭，曉了權宜成無量音，方便無限度於世法亦不退還。常轉諸界入群黎眾，為諸會者分別說之，多所開導則建立之，口暢演現無罣礙音，遍諸佛土令其信樂。班宣經典訓導蒸庶，為奮光明散照未悟，悉使覺了一切諸音，縱有所說，皆無所生。遊若干音都無想念，益加開導，解無所生，宣諸覺場，逮至聖塗。菩薩大士已住於此等無所獲、令普聽者入於一切諸佛所興、面見諸佛轉於無限所度法輪，順無想念，是為如響第七法忍。<p>「何謂，佛子！菩薩大士若影法忍？菩薩不沒於世、不生於世、不遊於世、不出於世表、不行於世、不信法界、不壞習俗。又，於世界亦無不壞、不至於世、不貪樂世、不御於世、不長於世。又，彼菩薩不處於世、亦不度世、亦不奉行菩薩之行，無所篤信，於大誓願不實、不虛，不有、不無。無虛妄行，則趣一切諸佛之法，普周世間靡所不遍，於世俗法亦無所住，不隨俗教。猶若如影，假如日殿、亦如月照，男、女、樹木、山陵、屋宅、諸神宮殿、諸江河流若干種形，無量因緣不可盡極。諸所方面，因日光明悉覩眾像，知其所趣如清淨水。又如船師，若夜光珠因其所見而得自恣。於斯，所好當所施者；其不清淨、無光耀者，悉蒙其明，而蒙暉照亦無所造。又，其光明亦無所有——無有音響，亦無所生——因其光明而有所別。然其光明無所遊居，雖為清顯亦復不與。清顯同處於光明地亦謂光明，照若干流亦無所照，則無所周，影亦不入江河、泉源、大海、淵池。又計其影亦無所處、亦無所著，其影所現亦無鮮潔，不有瑕疵。斯影不現，則於彼間不猗得本；其影廣現，無遠、無近。<p>「菩薩如是，所開化者已及彼性，志行所趣而得自在。所觀眾生道慧之場，有所勸化他志所行，等無差特，分別己身所遊道場而普審察己界、他界悉無二品。如種樹者，從始生芽，展轉滋茂，稍漸成長而生莖節、枝葉、華、實。菩薩如是，於己法界及與他界分別諸相，法無有二，則得超入無礙本際。彼菩薩身則得越過不可思議諸佛國土，見諸佛土亦無所著，於諸世界亦不轉移，至諸佛界亦無所至。法身所至如日殿影在所具矣，其身普入，現一切界；有所現生，行無罣礙，亦不分身、亦無所行。無是世間世俗之想，蠲除方土虛無之辭、亦不散身，逮不終始，無所不覆。如來之種本際所行亦不復淨身、口、意行，便得遊入諮嗟無量，淨一切身靡不周達，是為如影第八法忍。<p>「何謂，佛子！菩薩大士如化法忍？菩薩普入世俗，若有所至，觀了眾生一切如化，然不適識，念如化事。所謂化者，則謂一切諸有世界因所造行、思想所化，皆是一切苦樂顛倒斯化等類。一切世間悉緣無明，或以思想便成塵勞眾想之念，因緣化生，由是建立宣暢諮嗟音響法律。以無想教而開化之，堅固不退，導令平等，悟諸不覺，立志誓願，行如化者。觀察如來大哀之行，黎庶化生曉了於斯，謂修法輪善權方便，以慧無畏、四分別辯聖達自在。如是，菩薩化度于世，超世功德、辯才自由恢弘無際，入於無量億千之眾，處於其中而得自恣，悉能曉了人行、天動、覩無聖路，示以大道如其所行無所違失。譬如化人則無所念、亦無所造，不興心事、亦不於法而有所住，不從業起、亦不望報，無所遊至不出于世、亦不於世而成正覺，亦不念法、不習諸法，亦不久住、亦不須臾，亦無所處、不行習俗，不長世間、無方面辭，不近諸限、亦無不限，不增、不損，無有篤信、亦無不信，無有賢聖、亦不凡夫，無有塵勞、亦不結恨，不沒、不生，亦無有慧、亦無不慧，亦無所有、亦無微妙，不依猗世、亦不導御，於諸法界不智、不愚，亦無所受、亦無不受，無有五陰、亦不無陰，無有生死、亦不滅度，不有、不無。如是，菩薩遊行於世，修菩薩行，曉了辯才，不建憍慢，覩見世間，無有自大，遵所修行。不為己身、不為世俗，無放逸者，而無吾我、離著貢高，亦不倚此、亦不依俗，捨其慢恣、無所想念，不處於世、不斷於世，亦不於法而溢自在、不於人界有所猗著，無所開導、亦不處於眾生之界，無有所願、亦無想念、亦無所淨。又，於諸法無所莊嚴，諸佛之法悉無所有，具足成就乃至大道。又斯諸法不有、不無，猶如彼化不有、不無。<p>「達化菩薩住於法忍而等曉了一切佛道，已得成就，造立誠諦，斯則菩薩周攬佛法，如化無處，普於佛道而無所獲。眾生之行無諸陰蓋，不起有身、入一切身而開導之，有所建立而無所著。若見色者，於色如化，悉無所著，而等具足；真諦本際，自然之明有所照耀，於解脫法而無所猗；於一切法，現有所生而無所生。如彼化人無所識念，本性清淨，有所受言如所諮講，順一切律、亦無想念。如化感動，變異所造，現來詣此一切如來至聖道場，無諸退緣、亦無所生，興無罣礙，成一切力，悉無所想。如彼化人，其心咸達而不蔽礙圍神之山，是為如化第九法忍。<p>「何謂，佛子！菩薩大士如空法忍？菩薩觀入眾生之界，猶如虛空，無有緣相；一切法眾亦復如茲。入諸佛土而無有誠，諸法虛空無有二事，菩薩如斯入無所誓。猶如虛空苞諸佛土亦復如斯，無所縛著，興於如來所入之力而俱遊同。猶如虛空所入無二；道亦如斯，無去、來、今；慧亦如之，皆分別說一切諸法所入如是。菩薩大士逮得法忍，猶如虛空，所致聖慧亦復如茲。於斯諸乘有所致獲悉如虛空，身，口，意所獲自在。猶如虛空，所逮諸法因意所念而有所成。猶如虛空，於一切法而無所種，不沒，不生；菩薩如是，於一切法而得自在，不終、不始。猶如虛空，無有處所、無能毀者，於諸通慧無有處所、亦無所壞。於諸佛力猶如虛空自然而住，於一切世而無所住，則為自然之境界也。菩薩如是，建立眾生，亦無所立，一切如化。猶如虛空，不起、不滅、亦無所生，合受一切世界所有；菩薩大士如是，亦無所住、無所成就、有所嚴淨也，因其普顯一切世界。猶如虛空，無有處所、亦無方面，無有邊際、亦無崖底，暢達深廣，靡不周至；菩薩如是，無有處所、亦無方面而有所至也，於一切法宣達恢弘，等御諸行靡不周遍。猶如虛空，有住依立則無所生，而現眾庶含裹眾形；菩薩如是，不行、不住，遊隨眾行而有所現、亦無所生。猶如虛空，無有形像、亦無不像，無清淨行、亦無穢濁，因有道御；菩薩如是，無世形像、無度世像、無無量像，因有所現。<p>「猶如虛空，無有久固、無須臾立；菩薩如是，不久存立、不須臾住。猶如現影而無有影，為菩薩行若曉了此乃得究竟。行如虛空，現諸塵勞而無穢疵、現諸結恨而無怨憎；菩薩如是，則以道力降伏眾魔，一切清淨，其心鮮潔，寂寞、恬怕，等苞一切世間所有。又如虛空所裹世間，等無差特；菩薩如是，於一切法而悉平均。菩薩大士又於諸法亦無所礙、無所亡失。猶如虛空等裹一切，欲限虛空無有邊際；菩薩如是，於一切法志性俱遊。又，其道心無有邊際。所以者何？其虛空者，所周平等。菩薩於己而遵修行，成就清淨、造於平等為一周業，則以一事轉為無量，普遊諸剎。若如虛空，於諸佛土無所究竟而得具足，於諸方面而無所住，遊入諸方成就神通，一切諸德、不可限量殊特之事自然具足，悉獲諸法至度無極、得堅固術、志如虛空。若如金剛，於一切響無所想念，開導諸音則不違捨法輪之轉。<p>「假使菩薩行能具足成斯忍者，則得自在、亦無所至，無往、無來，悉無所趣乃得自在而無所滅。便於無為而得由己，無所亡失除無實身，成就真體，順如律教。心無所望則為一相，其身自在入於無相，則以無相無有限量。佛力無限，身普自恣，靡不周達，則護己行，身無所壞而得由己。堅固平等，有所降伏，一切普入，其因咸覩，眼則清淨；已無陰蓋離欲之行，亦無不行。猶如虛空，寂默無限，所入之處則以無忍無所不忍，是所謂功德也，己普辯大至于澹泊。猶如虛空，無有危厄；一切菩薩曉了所行、入于清淨，心等如空，無所毀失。一切佛法若巨海，殊特無限，有所遊入，無有斷絕。入諸佛土，建立誘導無限國界眾生之黨，虛空無底，離諸色像、無眾音響。察長見諸普隨示現，尋開化之，具足成就，志固如空，無能沮敗，其心堅強，悉得究竟。普等世界亦如虛空悉無所有，其堅固者，無趣諸世，除諸恩愛，能具大道。其劫悉燒天地然盡，不燒虛空，虛空總攬含受一切諸佛世界。菩薩如是入於諸力、建立無上正真之慧，是為，佛子！菩薩大士了諸法如空第十法忍。」<p>普賢菩薩說是經時，諸菩薩眾，諸天、龍、神、阿須倫、世人，莫不歡喜。