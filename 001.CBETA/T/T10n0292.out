<juan>度世品經卷第一<p>聞如是：<p>一時佛遊摩竭國法閑道場普光講堂蓮華藏師子座——覺了真諦，無有二行；度無想法，如佛遊居以致平等；一切諸佛進退遊行無所罣礙亦無蔭蔽；法無退還、行無等倫，所見奉敬不可思議；現等三世，其身所顯普周世界；分別諸法，慧無猶豫；具足諸法，坐佛樹下究暢經典；不疑正覺、不想計身，一切菩薩志願、道慧、佛行無二；所濟第一，度於彼岸，不壞如來建立脫門；諸佛土地不可限量，所遊平等，所修法境曠若虛空。<p>十方國土不可計會億百那術一切塵限諸菩薩數其亦如此，菩薩大士皆生補處，當成無上正真之道，各各他異十方佛國來會此土——皆成開士、皆發慧目，德門無極；開化一切眾生諸界，順律唱道，權方便門，曉了隨時，住菩薩法；一切世界講堂、樓閣越升慧定，而以觀察滅度之地；尊敬道慧，蠲除一切言辭、行陰，所可釋去明識因宜；攝取眾生，入於無量，道遊其中；一切眾生所作禍福皆有報應，終不腐朽；分別應時，所試觀察永無所獲；解知眾生諸界志性，達了諸根，省應可度，從其緣便，應病授藥；去來今佛所可頒宣章句議理，輒受奉持，已受其決，執懷平等，解發正藏；所當歸者，入於現世、度世無量；法自所入真正悉已暢解，有為、無為觀之無二。去來今佛一切如來所入道場、一時道御、建平解、成平等覺，悉能示現。心閑、心懅，已了佛道。不離一切眾生發心，入一人心則能普入一切眾生所知、所樂。自於其慧而不動轉。諸菩薩身逮得普智、諸通慧心，住於其地而不退轉。菩薩所行力無休懈，周旋往來慧無所行一切人故。於無數劫在於生死曉了建立，不可計劫難可值見。諸菩薩寶真正難遇，常轉法輪未曾勞廢，開化眾生令入律品，過去、當來、現在如來嚴淨斯處逮成眾生。具足本行，所誓已具，功行殊特。如是菩薩及餘學士，十方諸佛所可諮嗟，劫數無際所歎無限，其無元底與眾超異。其名曰：普賢菩薩、普因（一作目）菩薩、普化菩薩、普智菩薩、普眼菩薩、普光菩薩、普觀菩薩、普明菩薩、普英菩薩、普覺菩薩，如是之等不可稱計億百那術十方諸佛國土塵數。<p>如是，普賢成就所願——其所誓志志願超殊：若諸佛興，普往求請；曉了隨時，皆持諸佛所化法目，不斷一切如來之教；諸佛興世，速疾受決成最正覺，名號、國土已淨畢了；所住法輪見無佛國示現為佛，嚴治一切凶弊、穢濁、難化世界，休息滅除諸菩薩眾罣礙禍福，入無陰蓋正諦法界。<p>於是，普賢菩薩即以佛藏三昧正受。這三昧已，應時遍入十方諸佛之所遊居，靡不周暢、皆以通達，無有餘土而不徹者，講堂、法境、其虛空界，悉至無際。十方剎土六反震動，其大光明靡所不照，謦揚洪音莫不聞聲。<p>普賢菩薩從三昧興，見諸菩薩咸來俱會，欣然大悅。<p>普智菩薩覩諸菩薩皆來雲集亦復踊躍，前問普賢菩薩大士：「善哉，佛子！今諸菩薩十方來會，渴仰經典，瞻戴仁者如冥思明。唯為解說諸菩薩行，從始至終令無疑——結者亘然，如病得愈、盲者得目。<p>「何謂菩薩有所依怙而無所著？何謂菩薩未曾有想？何謂為行？何謂善友？何謂精進？何謂勸信？何謂化眾生？何謂禁戒？何謂受決？何謂菩薩不相求短？何謂入如來？何謂得入眾生性行？何謂逮入於諸世界？何謂曉入諸念劫數靡所不達？何謂暢說於三世事？何謂得入三處？何謂無厭其所發心，無所缺漏？何謂菩薩分別諸辯？何謂菩薩逮得總持？何謂菩薩頒宣佛道？」<p>普賢菩薩緣普智問，欲令來者皆得開解，讚言：「善哉！諸會菩薩皆共咸聽。菩薩有十事法，有所依怙而無所著。何謂為十？依菩薩心令不違失、依於善友常修專精、倚于德本而植福慶、順度無極能奉行故、恃一切法無所歸故、怙誓諸願使親道故、專於諸行習具足故、附諸菩薩一生補故、歸奉諸佛心歡然故、奉諸如來歎如父故，是為菩薩十事法，有所依怙為無所著。菩薩住此，疾逮無上如來大慧至無極依。」<p>於是頌曰：「依者無所依，自歸於諸佛，解法無所望，乃至於大願。見諸佛歡然，依之而奉敬，恃怙諸如來，因具足道行。<p>「菩薩有十事，未曾有想。何謂為十？念諸德本如己無異，身積眾善以施眾生；一切功訓以為道想；解達眾生為道器想；願濟一切如己願想；皆以諸法施不及想；察一切法念如佛法；為一切行如奉身想；一切言辭於諸所行無所妄想；覩見諸佛為父母想；於眾如來為無二想。是，族姓子！諸菩薩眾未曾有想，菩薩住此，疾成無上、逮眾德本。」<p>於是頌曰：「為一切積德，念之如己身，觀察於眾生，亦如道法器。諸眾生造願，與身等無異，歸命於道法，令致無從生。<p>「菩薩有十事為行。何謂為十？講說分別眾生所行、而求一切諸法所行、普學禁戒尋即奉行、積累諸行眾德之本、一心專精奉修三昧、曉了聖慧所當歸趣、慇懃謹勅無所違失、遊於剎土欲莊嚴故、修善知識不離恭恪、奉如來行敬如師子，是為十事。」<p>於時頌曰：「一切有所行，當開化眾生，勤求於諸法，而奉行禁戒。積累眾德本，一心歸定意，曉了聖明慧，所遊淨剎土。<p>「菩薩有十事為善友。何謂為十？建立道意、能修德本、入度無極、頒宣道法、開化眾生、分別辯才、稱舉群萌、除眾妄想、住無患厭、立普賢行入諸佛慧則為善友，是為十事。」<p>於是頌曰：「心建立於道，精勤修德本，入諸度無極，頒宣諸經典，開化度眾生，辯才決眾疑，稱譽於黎庶，除去眾想念。<p>「菩薩有十事為精進。何謂為十？講說一切眾生之界、識念經典之所歸趣、嚴淨一切諸佛世界、又當奉行諸菩薩戒、常忍一切眾難之患、為斷地獄餓鬼畜生燒煮之痛、降伏一切眾魔官屬、不令眾生懷瞋恨心、當奉十方諸佛世尊、常遇諸佛歸命諮受，是，族姓子！應行菩薩十事精進。」<p>於時頌曰：「歸命於諸佛，嚴淨眾佛土，奉修菩薩行，忍一切苦惱，斷三塗之難，降伏魔官屬，能悅於眾生，常見諸如來。<p>「菩薩有十事為勸信。何謂為十？常建立意，亦勸他人使發道心；仁和第一，無所諍訟，亦化他人立於欣悅；蠲除愚法，亦化他人令棄邪典，使住佛道；務求德本，亦勸他人使志善原；歸度無極，亦勸他人求波羅蜜；己生佛種，亦誘他人令務佛性；身已得入無所有法，開進他人使立空法；讚諸佛慧無所譏謗，示宣他人不毀正覺；具足普智，諸願純備，亦導他人成諸通慧；究竟道誓以得嚴淨如來、至真無盡之慧，亦當建立一切眾人入如來道；是為十事。」<p>於時頌曰：「已建立在道，亦化於他人，心不懷諍訟，和悅忿恚者。棄捐眾愚冥，開化癡邪徑，常求眾德本，誘之住道義。<p>「菩薩有十事開化眾生。何謂為十？菩薩布施誘進眾生，和顏悅色而勸進之；班宣經道令其亘然；誘進分別己身無異；所施無量發起人界；顯佛菩薩行誘眾生種；示諸世間如火然熾；訓教眾生無上道法；神足變化若干感動；曉了若干善權方便；隨其習俗度脫眾生；是為十事。」<p>於時頌曰：「菩薩行布施，已用化眾生，常和顏悅色，誘進諸不及。覩世如然熾，顯示佛大道，神足現變化，若干權方便。<p>「菩薩禁戒有十事。何謂為十？不捨道心、捐聲聞緣覺意、觀察一切眾生愍行、開化群萌令住佛法、奉修菩薩所應學者、解一切法悉不可得、所造德本勸助至道、未曾猗著於諸佛身、能忍諸法亦無所倚、濟護諸根以為禁戒；是為十事。」<p>於時頌曰：「常和於道心，捨聲聞、緣覺，愍傷於眾生，勸使立佛法。學諸菩薩行，解法無所有，一切所行德，勸助於佛道。<p>「菩薩有十事受決，所見受決能自知之。何謂為十？發仁和心、自然道意、不厭菩薩行、棄捐一切諸所妄想而能奉修諸佛之法、皆能篤信諸如來身所可宣說、亦以究暢成就德本、化於一切使住佛道、等敬親友而無二心、視諸善友如見諸佛、古昔所願將護佛道，是為十事受決。」<p>於時頌曰：「等心敬善友，利義皆由之，將護古昔願，清和發道意。不厭菩薩行，棄捐眾妄想，使住諸佛法，篤信如來教。<p>「菩薩有十事不相求短。何謂為十？入於宿世本所誓願、隨時入行導習其便、不失正義皆得通入、諸度無極具足成就、隨其宜便、所可入者順從所願、隨其所樂以開化之、莊嚴剎土勸使入道、神足變化使從其教、普為示現所生之處，是為十事不相求短。」<p>於時頌曰：「入於宿世願，世行隨宜便，遵習不失節，順諸度無極。因得大成就，從若干信樂，為莊嚴佛土，以神足變化。<p>「菩薩有十事入於如來，去、來、現在一切諸佛所可由成。何謂為十？入於無量平等道教、而轉無限經法之輪、宣傳無量慧義之要、順從無際音聲通暢、開化無底眾生之類、顯暢無數神足變化、隨時遍至若干種形、入於無喻諸三昧定、照耀開悟不可計量、示力無畏顯現無限使入滅度，是為十事如來所入。」<p>於是頌曰：「過去、來、現在，一切諸如來，入無量道教，轉無限法輪，順無際道法，宣無底慧場，開化無數人，神足不可計。<p>「菩薩有十事入眾生性行。何謂為十？入於本行眾生所解；隨時開度當來受身；一切人民遍於群萌；現在所作入於眾生；善行本末；隨時救濟諸非法行；當宣道；眾生心性所入，曉了一切根原所趣；分別若干，隨所愛樂；發起諸礙、塵勞、愛欲，數數說法以度脫之；是為十事入眾生性。」<p>於時頌曰：「曉了過世行，亦復知當來，分別現在事，眾生所可行。入於眾德行，亦遊於無德，其心靡不周，使諸根成就。<p>「菩薩有十事入於世界。何謂為十？常知止足、在於世間而修清淨無所沾污、處於俗間心存少求、演無極香薰諸迷惑、所入方俗如一土塵、周於無量微妙之義、亦遍曠然無量世界、度脫有身四大之患、恭敬自歸於諸佛道、亦復遊入無道天下，是為十事遊入世界。」<p>於時頌曰：「在世知止足，所行常清淨，所入而少求，周遍無極業，猶如塵世界，解微妙之行，小大無不達，入於諸所有。<p>「菩薩有十事，曉入諸念劫數靡所不達。何謂為十？知過去劫、曉當來對、知現在事、知有限世、識無限礙、入於有限無限之事、了諸有數無數劫事、於諸有數使入無為、令諸無念暢入有念、暢諸有念使入無念，是為十事曉了諸劫靡所不達。」<p>於時頌曰：「入於過去念，當來亦如是，遊步在現世，而皆悉念之。周流無量劫，有數若無數、無念入有念、一切想無想。<p>「菩薩有十事，暢說三世而無二言。何謂為十事？以過去而宣說之、往古以沒豫說當來、滅來久遠演現在處、尚未當來豫說過去、尚未欲至輒宣現在、亦復班宣未來生者、傳於現在忽以過去、解於現在謂之未來、目所覩者宣之平等、現了三世一時悉達，是為十事暢說三世。」<p>於時頌曰：「能說過去事，演古如是來，說過為現在，亦暢當來事。過去、今、現在，未至豫演生，解生現以過，目見今當來。<p>「菩薩有十事入於三處。何謂為十？入諸有數、至無所念、到有所獲、趣諸有教、遊眾想處、歸眾方俗、暢眾言辭、達不可盡、諮嗟寂然、暢眾憺怕，是為十事入於三處。」<p>於時頌曰：「入眾有所念，有所得教授，在想眾方俗，所念不可盡。宣傳寂然事，亦入於憺怕，滅除諸惡事，如是成道意。<p>「菩薩有十事，無厭其所發心，無所缺漏。何謂為十？供養諸佛，住在眾色而不懈惓；敬順一切諸善、親友；求諸經典，不以為難；博聞眾經，啟受不逮；發意之頃頒宣經道；開化眾生，示以法律；發起一切使至佛道；於無數劫住一世界修菩薩行；普遊諸國，靡不周遍；未曾懷疑佛諸經典，問則發遣；是為十事發心無厭，無所缺漏。」<p>於時頌曰：「供養諸佛身，不以為厭足，亦順眾善友，務求諸經典。所求不懈倦，見諸發心者，為說道訓教，開化諸菩薩。<p>「菩薩有十事分別諸辯。何謂為十？分別眾生所入辯慧、曉了諸根當可歸趣、了諸罪福諸所報應、覩其所生在於何處、皆知世間諸所有無、覩見諸佛之所遊居、曉了經法義理深淺、暢解法界之所存沒、達於三世——去、來、現——事、亦能分別不可計數所行言慈，是為十事菩薩諸辯。」<p>於時頌曰：「曉眾生所知；諸根之所趣，隨所立罪福，見之當所生。分別諸世界；亦曉了法品，究暢佛道慧，三世之本末。<p>「菩薩有十事逮得總持。何謂為十？博有所聞輒則奉持；懷抱經典，悉不忘失；執法錠燎，有所宣化皆從方便解諸經典；曉法自然，逮法光明，致諸佛道不可思議；執諸定意，現在聞佛，面前啟受尋奉行法；入道場音，能隨方俗演出言辭不可思議；念三世事、去來今佛不可計法，隨時宣傳；懷若干辯一切諸佛經典之要；耳所聞誼不可稱限，所興聖慧能暢諸聽；持諸佛法，建立如來十力、無畏；是為十事菩薩總持。」<p>於時頌曰：「博聞輒執持，不忘一切法，曉了隨時說，解諸法自然。以法大光明，不可思議慧，現在得三昧，目前聞經典。<p>「菩薩有十事為頒宣佛道。何謂為十？曉了道議、志誓大願、分別罪福之所歸趣、常住正覺、不懷自大、暢達法界、識知定意、明解心本、曉了本淨、隨本而覺使成佛道，是為十事菩薩班宣佛道。」<p>於時頌曰：「曉了於佛道，解願知罪福，為諸佛所立，解法無自大，分別心本淨，定意之所歸，本淨亦自然，隨本而覺悟。」<p>佛說是時，三千世界為大震動，其大光明普照十方。諸天、龍、神皆來散華，以諸音樂來娛樂佛，歡喜悅豫，皆共欣慶：「幸哉！吾等宿世其德純厚得豫此會，服深妙議無極道慧，何其祿厚。世尊能仁十方慈恩開示法藏，療治盲冥，消化五陰、六衰、三毒、五蓋、十二因緣、六十二見。示以五事：戒、定、慧、解、度知見品，五眼，六通，六度無極——布施、持戒、忍辱、精進、一心、智慧——以成佛道。班宣開示十二部經，開化邪見六十二疑使發道意，諸佛遙讚、菩薩悅豫。」<p>普智菩薩復問普賢：「何謂發菩薩心？何謂行法？何謂大哀？何謂緣發道心，以其所緣而興其意？何謂見善友發恭恪心？何謂菩薩逮得清淨？何謂度無極？何謂佛慧？何謂所歷？何謂菩薩力？何謂平等？何謂生覺聖？何謂說法？何謂而行奉持？何謂辯才？何謂無數？何謂為行等心？何謂行慧？何謂菩薩而不自大？」普賢菩薩答曰：「善哉！佛子所問甚為深妙，何其快哉。諦聽諦聽，今為仁說。」普智菩薩與諸大眾受教而聽。<p>普賢菩薩言：「有十事發菩薩心。何謂為十？發心之時常懷大慈，護持一切眾生之類；所行憐愍，察於人民勤苦之惱如身自更，一切所有皆能惠施；念一切智，心則為原首；念一切智故能發意不毀聖誼；興從嚴心，學諸菩薩禁戒之要；其心堅固亦如金剛，蠲除一切諸惡垢濁；其所生意若如江海，導御一切諸清白法；其志強固如須彌山，則能堪忍眾庶言辭、善惡音聲；其所發心造立永安，施於眾生大誠信業而心獨步；智度無極，曉了諸法，隨便將護；是為十事發菩薩心。」<p>於時頌曰：「而發大哀心，將護於眾生，見之在苦惱，愍之如己身。思惟一切智，得志所莊嚴，其心如金剛，智慧如江海。<p>「菩薩有十事行普賢法。何謂為十？於當來劫與一切俱，普願行仁；奉敬未至如來、至真等處色法；開化眾生立菩薩行；積眾德本而誓普賢；皆能遊入諸度無極；所願和雅，具菩薩行，遵修諸法；皆欲莊嚴諸佛世界平等諸議，受生一切十方佛國；曉了方便，求眾經典；悉樂現生於諸佛土；逮成無上正真之道；是為十事菩薩行法。」<p>於時頌曰：「悉知當來劫，奉敬諸如來，菩薩等眾生，所誓普賢行。積累眾德本，入諸度無極，莊嚴諸佛土，疾成無上覺。<p>「菩薩有十事常行大哀。何謂為十？觀於眾生孤獨無種為興大哀、察之無道化以大悲、見貧厄眾令殖德本、將久眠寐使得覺悟、見眾生界無有方便化之隨時、為諸貪欲所繫縛者而勸護之、瞻於群萌所遭厄難愍之令濟、覩久疾病療之以慈哀、離善法者顯示道議、若見眾生失於佛法愍哀悅豫，是為十事菩薩大哀。」<p>於時頌曰：「在世行大哀，觀察於眾生，久遠遭疾厄，由斷德本故。為興無蓋哀，建立於佛道，菩薩行大慈，以開化眾生。<p>「菩薩有十事緣發道心。何謂為十？教誨眾生令順誼律而發道心、欲除一切眾苦惱患、建立人民使意永安、見於群萌在無明地使發道意、好勸眾生使入佛慧、順隨正覺奉敬一切諸佛最聖、皆欲得見如來、至真、亦復樂覩諸佛色像相好威容、亦復愛喜入諸佛道故發大意、亦復敬愛十力無畏，是為十事緣發道心。」<p>於時頌曰：「見眾生所滅，為惱患所縛，欲令至永安，故發菩薩心。人民在無智，勸示以佛慧，令奉三界將，常覩諸如來。<p>「菩薩見善友發恭恪心，菩薩初發正真道意，與善友俱謙下恭順，欲得務成佛一切智，故習善友為之屈意。<p>「見善友發意有十事。何謂為十？奉敬自歸、心無愛欲、如所聞音則能奉行、心愛樂之、志不瑕穢、常一其心、以諸德本合為一業、懷抱一願發世尊意、其志平等、所行具足，是為十見善親友發恭恪心。」<p>於時頌曰：「心常懷恭恪，如所聞奉行，如喜無瑕穢，其意常專一。合集眾德本，自歸於世尊，常尊平等行，道心乃具成。<p>「菩薩清淨有十事。何謂為十？淨如虛空，究竟無失；於諸色淨，隨眾生本而開化之；諸音清淨，演不可誼言辭眾響；其辯才淨，分別無量佛所說法；其慧清淨，皆棄無智；所生亦淨，得諸菩薩自在由己；眷屬微妙，曉了眾生宿世所行而開化之；報應亦淨，除去一切罣礙、陰蓋；所願解明，解諸菩薩所生一品；其行皦然，出普賢乘；是為十事得清淨。」<p>於時頌曰（丹本注云，諸本闕頌）。<p>「菩薩有十事逮度無極。何謂為十？行度無極，一切所有皆能布施；戒度無極，具足佛禁；忍度無極，能行仁和，逮佛淨力；進度無極，所行勤修而不退轉；寂度無極，使意一定；智度無極，觀一切法本自然諦；慧度無極，入佛十力；願度無極，具足普賢；神足度無極，多所變化，無所不現；法度無極，等御一切諸法本末；是為菩薩十度無極。菩薩住此，得歸無上如來、正真無極大慧，具足六度。」<p>於時頌曰：「布施度無極，皆能施所有；持戒度無極，清淨佛諸行；忍辱度無極，仁和不懷恚；精進度無極，勤修不退還；一心度無極，志定無憒亂；智慧度無極，觀諸法自然；神通度無極，普入佛道力；所願行平等，神足道諸法。<p>「菩薩有十事慧。何謂為十？曉解一切十方世界其眾生種不可思議；識別諸宗、曉了諸法，不失時節；若干種形若以一品皆令覺知；達諸法界，能班宣慧；曉了一切虛空本末，通使無餘第一佛慧；十方世界諸過去事皆能知之；十方佛土諸當來事悉能見之；十方佛國今現在事普入教化；曉願如來一切諸行，具入一切慧；解知去來今現在佛皆同一行，是為菩薩十慧義。菩薩住此，其大光明自在照耀，具足所願，信諸佛法，則以一慧解諸佛法。」<p>於時頌曰：「能知十方界，眾生不可計，普令入道慧，使無若干念。能分別諸法，平等如虛空，佛慧為第一，能達三世事。<p>「菩薩有十事而有所歷。何謂為十？悉解諸法為一品義、一切經典而有節限、曉了諸慧則為一相、分別眾生心念行慧無為無數、見諸群黎皆以一等、明識眾生所行塵勞、人民志性繫縛在行、明識眾生所行善惡、一切菩薩所行志願樂不自大、如來十力建立無餘而上正覺，是為十事菩薩經歷。」<p>於時頌曰：「知諸法為一，解了際限故，眾慧合一相，眾生心無數。解見諸人民，塵勞行所迷、眾結所縛束，不得普智心。<p>「菩薩有十事力。何謂為十？一切諸法皆入自然；諸有經典悉如所化，眾義若幻；計諸法數皆為佛法；諸所經典悉無所倚；一切所有歸三脫門；見眾善友重事奉敬；心習勢力；以眾德本入無上慧道王之堂；未曾誹謗深微之慧；信樂諸佛一切智心，終不退轉善權力故；是為十事菩薩之力。」<p>於時頌曰：「一切法自然，皆如幻化力；諸法悉佛法，義歸三脫門。奉敬眾善友，常積眾德本，入無上慧堂，篤信佛深法。<p>「菩薩平等有十事。何謂為十？等心眾生、亦等諸法、普觀佛土、性行無二、因諸德本、等諸菩薩、所願無異、諸度無極亦無差別、一切諸行皆歸同像、十方諸佛悉為一佛，是為十平等。」<p>於時頌曰：「等心念眾生，普觀眾經典；亦等諸剎土，性行不懷二。皆合諸德本，菩薩常行慈，所願無若干，具諸度無極。<p>「菩薩有十事發覺聖。何謂為十？一切諸法但有音耳、皆歸寂然、諸法如幻、經義若影、目所見者悉因緣合、諸義業淨、一切諸法悉假文字、諸事之業因其本淨、道慧無想究盡本原、諸有形者皆由法界，是為十生覺聖。」<p>於時頌曰：「諸法悉寂然，譬之如幻化，假喻若影響，皆由因緣生。諸法本末淨，一切無所生，悉因其本際，無想為真諦。<p>「菩薩說法有十事。何謂為十？演深妙法、所說義者隨時得入、講若干事、當多宣暢諸通慧事、亦能分別諸度無極、宣示如來十種力事、解三世義、常說菩薩不退轉法、諮嗟諸佛功訓之德、班宣菩薩、諸佛、如來平等出家，是為十事菩薩說法。」<p>於時頌曰：「講說深妙法，悉使入道義，演若干之慧，多宣一切智。演諸度無極，顯示十種力，三世無罣礙，菩薩不退轉。<p>「菩薩有十事而行奉行。何謂為十？積累一切諸善德本；聞諸如來講說經典輒能受持；執一切現，舉喻說之；御導一切奉行法門；懷抱總持道義慧門；皆能斷除狐疑、諸著；悉以具足諸菩薩行；一切如來辯才平等開化說法，演其光輝；言皆受諸佛；所娛樂業而建立之，使得至於無上正真；是為十事說平等門而奉行之。」<p>於時頌曰：「積累眾德本，諮嗟如來法，觀諸法平等，奉宣道慧門。棄捐諸疑著，具足菩薩行，諸法為世門，皆令入道室。<p>「菩薩有十事分別辯才。何謂為十？所演諸法永無想念、分別諸經悉無所行、諸義辯才亦無所著、解諸法空班宣無量、一切諸法悉佛所立、一切所有悉無所依、皆能分別諸法章句、宣暢經典真諦之義、常以等心愍於眾生、應意說法令得悅豫，是為十辯才。」<p>於時頌曰：「講經無想念，一切無想行，不著於諸法，解之悉為空；辯才無限量，諸法佛所立，一切無所猗，解之悉本無。<p>「菩薩有十事得自在。何謂為十？開化眾生、照耀諸法、修諸德本、行無極慧、不著禁戒、所造善本勸助佛道、所行精進而不退還、降伏眾魔、其所愛喜解了道心一切佛道、在於邪見而成正覺，是為十得自在。」<p>於時頌曰：「曉開教眾生，得照耀諸法，奉行眾德本，自在無極慧。心皆無所著，精進不懈惓，降伏於眾魔，道心得由己。<p>「菩薩有十事所施無數。何謂為十？開化一切諸世間難，眾生本末亦不可計、經典之事亦不可量、一切所作亦無崖底、有計諸法崖際難盡、眾德之本亦無儔匹、一切諸惡悉無能宣、諸所志願亦無邊際、眾行所趣無能為喻、一切菩薩獨步無侶、諸佛、正覺獨尊無雙，是為十事所施無數。」<p>於時頌曰：「世計不可計、眾生無有數、諸法無邊際、所造亦無限、德本無儔匹、諸惡無處所、菩薩無等侶、諸佛無儔匹。」<p>「菩薩有十事為行等心。何謂為十？等心積德、志願同等、眾生身意亦無有二、入於人民罪福所趣、普遊諸法、視諸佛土淨穢同一、勸化眾生使入篤信、等心諸行及眾妄想、皆入諸佛十力無畏、悉由如來平等之慧，是為十等心。」<p>於時頌曰：「等心積德本，興顯一切願，平等眾生心，罪福無殊異。普入諸經典、等觀諸佛土，愍念諸眾生，使入無異行。<p>「菩薩有十事行慧。何謂為十？曉了眾生當歸解慧；遍入諸國若干剎土，未入者入之；遊諸貪網，除去臭穢；所遊諸界知其增減；曉了諸法各各有異；或復一品普能周旋；眾界音聲解世間眾想、所住顛倒、所念各異；以一言辭普入一切諸法言教；如來威變建立法界；一切眾生處在三世，諸佛入中訓誨無廢，皆令入道；是為十事菩薩行慧。」<p>於時頌曰：「信解眾生界，普入諸佛土，悉至於十方，等觀諸世界。諸法無若干，入不可計身，如來所變化，開度於三界。<p>「菩薩有十事而不自大。何謂為十？不輕慢人、蚑行、喘息；身心謙下，不輕易人；不以剎土而自貢高；若得奉敬，不懷自大；不以好音而自歎譽；行願備悉，不以綺飾；開化眾生離於懈怠；成至正覺；常懷哀愍講說經典；不諮嗟身，有所建立而不自大；是為十事不自大。」於時頌曰：「不輕慢眾生、得剎土不悅、而奉敬不歡、離於好音聲、無貪諸所願，開化於眾生，得成最正覺，頒宣大道慧。」<p>說是法時，天、龍、鬼神、世間人民、阿須倫、迦留羅、甄陀羅、摩睺勒莫不歡喜，咸發道意。<p>師子、虎、狼、熊、羆、鹿黨、魚、鼈、黿、鼉、諸小小虫，皆有慈心，無相害意，聞所說法各各歡喜而發道意。<p>諸天散華，其落如雨；燒眾名香，欝如雲興；箜篌、樂器不鼓自鳴。當爾之時，莫不喜敬。
。
<juan>度世品經卷第二<p>普智菩薩復問普賢：「何謂建立？何謂樂信？何謂深入？何謂依怙？何謂意勇？何謂斷諸疑？何謂無思議？何謂解說真諦？何謂了報應？何謂定意？何謂何所有？何謂脫門？何謂神通？何謂通達？何謂解脫？何謂園囿？何謂宮殿？何謂遊觀？何謂莊嚴？何謂心不動？何謂性無所捨？何謂觀慧？何謂講法？何謂淨願？何謂為印？何謂慧光？何謂行無色？何謂無法心？何謂心如山？何謂如海？」<p>普賢曰：「善哉問！菩薩建立有十事。何謂為十？常志於佛、恒思經法、勸化眾生使住佛道、勸安事業、修立正行、順樂誓願、常念威儀、所遊隨時、班宣善本、建立慧義，是為十事建立其心。」<p>於時頌曰：「一心常念佛，專精思經典，勸眾生入道，示以所造業。讚助修正行，恒使不失願，威儀、禮節備，善本成聖慧。<p>「菩薩樂信有十事。何謂為十？<p>「菩薩心自發念：『其有當來如來、正真出現於世，我當悉見。』<p>「見諸佛已，供養奉事，志於無上，稽首自歸此諸正覺：『當訓誨我，以是訓誨歸菩薩地，如諸菩薩奉教敬心。心懷恭恪，如所聞者輒當修行。』<p>「於是，菩薩復自念言：『使吾不離諸佛、世尊及諸開士，蠲除生死馳逸之難，無央數劫修菩薩行。』<p>「又心念言：『昔未發無上道意之時未為法器，畏甚深義、亦畏世間誹謗惡名、又懼畏生死惡道眾會。我以離此，永不與合。以遠在事，所生之處不離道心，不恐、不畏、亦不懷懅。永無諸難，常遠塵垢；永滅穢濁，出入獨步；降伏眾魔，消諸外道。』<p>「又心念言：『吾當勸化諸眾生界，使隨律教，志在無上正真道意，修菩薩行。得成佛時則隨尊聖微妙道教，吾當稽首，奉敬自歸，欣悅無量，盡其壽命。佛滅度後，當為興立無數廟寺、供事舍利、奉宣佛教、分布經典，使無上義永得長存。』<p>「又心念言：『吾當莊嚴無極世界，皆令佛土清和柔軟，種種別異平等清淨。吾當感動無數佛土，悉使發意。演大光明照於十方，神足變化靡不周遍。』<p>「又心念言：『吾成佛已，當決眾生一切狐疑，化其志性令常清和。寂靜其志、消滅塵欲、塞諸惡戶、闡永安門、除去幽冥、奮巨光耀、棄捐魔業、逮無上吉，以是功勳普示眾生。』<p>「又心念言：『吾所在處常見諸佛。在危厄時思欲奉覲，必當如願得見正覺，莫使違遠。』<p>「面見如來所說法時：『如來難值，無央數劫時一出耳，猶靈瑞華，久久希有。』發清淨心，棄捐一切不宜之計，其意質直而無諛諂。<p>「又心念言：『吾成無上正真之道為最正覺，遍諸佛土施作佛事。為諸眾生各現佛身，擊大法鼓、雨法甘露，施無極法、清淨、無畏，為師子吼，立無底願。住於法界，班宣經道。一劫不休，身不疲懈；言辭無極，心亦不惓。』是為十事心所建立。」<p>於時頌曰：「嚴淨諸佛土，勸道於眾生，示以深妙法，令發無上道。常願見諸佛，奉事自歸命，聽受所說法，一心受奉行。為斷三惡趣，開闡安樂門；為於眾幽冥，顯示大光明。流布經法施，消滅諸垢塵；為大師子吼，而雨大甘露。<p>「菩薩有十事法深入。何謂為十？皆入世界諸過去事，遊於志性深奧佛法；歸諸佛土當來之事，在在佛國而在諸數；正覺無二，雖在諸國現在寂然；世間方俗所言所說，嚴淨境土悉能知之；是入深法，所在天下有若干教；又能解識一切眾生罪福不同，計諸菩薩所行各異；又，菩薩解悉知過去諸如來處，菩薩悉知諸佛、世尊所教遲疾，菩薩復知現在國土諸佛、正覺眷屬聖眾所可說法、開化眾生；法界虛空，無有邊際，十方如來；又，分別知世俗之法、聲聞之法，及緣覺乘、菩薩、如來，入於此法，無所希求；講說若干所入法界，亦無所入亦不想法，隨諸法教而以開化；是為十事深入佛法。」<p>於時頌曰：「知於過去世、當來及現在，隨方俗示現，清淨佛世界。分別人罪福、諸菩薩所行、現在諸佛土、諸菩薩集會。知眾生之數，說法虛空限，悉達諸聲聞、緣覺、眾菩薩。<p>「菩薩依怙有十事，以是依怙修菩薩行。何謂為十？常奉敬佛日有歸命、開化眾生、見諸善友而依附之、常喜積聚眾德之本、亦皆嚴淨諸佛剎土、常愍一切不捨眾生、普以遊入諸度無極、悉欲具足諸菩薩願、所修無量來歸道心、明解諸佛成至正覺，是為十事菩薩所依怙以成道行。」<p>於時頌曰：「奉敬於諸佛，依附菩薩行，開化眾生類，恭順諸善友，積累眾德本，嚴淨諸佛土，入諸度無極，具足菩薩願。<p>「菩薩意勇有十事。何謂為十？消除一切諸陰蓋罪；諸佛、世尊雖以滅度，奉垂訓教；以勇猛心降伏眾魔；解知無常；不惜身命，以正法緣消化外道；以柔和心悅可眾生；懷踊躍意，眾會見之莫不欣然；調化一切天、龍、鬼神、揵沓惒、阿須倫、迦留羅、甄陀羅、摩睺勒皆受其緣；奉修柔順，依法深奧；常捨聲聞、緣覺之地，於無數劫行菩薩事而不懈惓；是為十事菩薩心勇。」<p>於是頌曰：「棄捐諸陰蓋，佛逝奉乘教，降伏於眾魔，不自惜身命。降化眾外道，歡悅於眾生，鬼神咸受教，常奉菩薩行。<p>「菩薩有十事斷諸狐疑，令無沈吟。何謂為十？「菩薩發意，心自念言：『吾當以施、戒、忍辱、精進、一心、智慧救攝眾生，慈悲喜護而開導之。雖行於此，無有猶豫，欲令進退，未之有也。』<p>「又心念言：『吾當普見十方正覺、當來諸佛，值無上慧，供養諸佛，心不沈吟若於毛氂。』<p>「又，菩薩念：『以若干光具足照耀於諸佛土。聞諸菩薩當來所行，無央數劫心不厭惓，開化無量眾生之類不以為難。計於法界不可限量、無有崖際，猶如虛空；所度眾生其數亦然，不以厭退。』<p>「又心念言：『修菩薩行，備悉諸願，成一切智諸通之慧。』<p>「又復念言：『行菩薩時，令我皆逮道法之光、佛無極明。』<p>「常當計樂一切諸法悉為佛法。<p>「普知眾生意之所念，曉了無數諸無盡數、諸無為法及諸有為。<p>「成平等覺，明達諸法皆諸度世，除倒見想，雖有穢濁本悉清淨。<p>「菩薩曉了一切佛法成最正覺，無有眾想倒見之謬、一毛所著。<p>「漏雖有為，達於無為，棄諸利養，則能遊入無央數際。是為十事菩薩斷諸狐疑。」<p>於時頌曰：「念施、戒、忍、進、一心、修智慧，行慈悲喜護，見諸佛奉敬。光具足照耀，無量當來劫，心不以懈惓，成佛一切智。諸法悉佛法、皆亦度世法，棄穢濁倒見，得佛最正覺。<p>「菩薩無思議有十事。<p>「何謂為十？<p>「所修德本不可思議、一切所願不可計量，觀察諸法悉如幻化——因發道心、依諸善業——無所違失。<p>「修菩薩行永無妄想，修深要義，普入諸法，不取滅度，道慧不備終不捨去。<p>「菩薩行道，入胎出生積勤苦行，詣佛樹下降伏眾魔，逮最正覺而轉法輪，現取滅度，顯諸佛事，建立所現，不捨大哀護諸眾生，不違本願。<p>「又，其菩薩建立示現如來十力，從初發意在於法界開化眾生未曾休廢。<p>「又，其菩薩皆以無想入於眾想、又以有想入於無想，無所思念說諸念事。<p>「又，以諸念說無念事，以無所有入於所有；又諸所有入無所有，化無所作入有所作、化有所作入無所作，於無所得說有所得、於有所得說無所得，解知諸法悉無所有。<p>「又，其菩薩等心於道，道以平等解知眾生道心無異。心不倒見，所念無失，不隨邪疑，所覩平等。<p>「又，其菩薩發意之頃，其心寂然，定意正受，在於本際而不造證，以無有漏而不永滅。布諸德本，曉了諸法，一切無漏而為人說、諸漏已盡亦為人宣。<p>「當除諸漏，則以佛法入於俗法。雖在其中，無俗思想、無道俗念。<p>「觀一切法皆入法身、亦無所入，曉了諸法而無有二亦無所行。是為菩薩十無思議，菩薩住此，疾逮無上正真之道。<p>「菩薩有十事解說真諦。何謂為十？<p>「演一切佛法，隨時真誠，棄捐惡法，不失其節。<p>「以諸菩薩神足變化宣正覺教，能以隨便入於眾生罪福之業，宣暢眾生。<p>「除去一切塵勞罪事，皆以能達眾生之義、無為法門，消諸罣礙，修閑靜業。<p>「又，其菩薩悉無所住，猶如虛空。<p>「一一所入不得禁戒，天地成敗無有猶豫，在諸世界而不沈吟，而於諸法境無所蔽礙。<p>「所由方面益以微妙達如來、至真至生、出家，竟於滅度。<p>「又，入法界菩薩、諸佛普見諸佛舉動進止。<p>「菩薩悉見眾生之類處於泥洹，無所造故，願不墮落，會當備悉諸通慧智。<p>「又，有菩薩見一切法無所依怙，不遠善友、所當近者亦不附著。<p>「如來精進，不懈休法，禮儀一等。親友、怨惡，積累德本、勸助令集，皆使同一；讚揚成就，令無有二。是為菩薩十事說常隨時。「菩薩分別慧便有十事。何謂為十？曉了一切諸佛之國、解入眾生本原衰盛、識別群黎心行所存、宣暢黎庶諸根興耗、又知一切報應行果、普入聲聞別隨時義、皆亦復下眾緣覺行、悉以方便修諸菩薩、分別咸從世俗之法、一切悉順入諸佛法曉了慧宜，是為菩薩十分別慧。菩薩住此，速逮無上正真之道。「菩薩三昧有十事。何謂十事？定意之時皆知十方世界所有；能以意定寂眾生身，定諸法三昧；其三昧定見十方佛，則能建立一切諸念；隨時定意，其三昧有則能動轉無央數身，亦復能使從三昧起；普入諸佛、如來、正覺；三昧正受，開悟眾生；其慧普大，曉了隨時諸菩薩三昧；一發意頃入一心慧，以無為心開靜之慧；悉能普修諸菩薩慧，不廢篤信；以願大慧，曉了三昧；是為菩薩十事三昧。<p>「菩薩何所有有十事。何謂為十？眾生何所有；國土亦然；觀所眾生亦解本無；劫燒之時天地為敗、或水災變；天地敗已，復還合成；計佛、正覺亦無所有；若干種行亦無處所；如來身者，功勳無量；一切諸法所說本末其義各異；若能供養諸佛、正覺，所歸亦無；是為菩薩十事何所有。」<p>於是頌曰：「眾生何所有、國土無處所，以察諸相好。劫燒天地壞，還合亦如是。佛身若干品，如來不可量，宣法若干品。<p>「菩薩脫門有十事。何謂為十？其身普遍一切世界，現於十方若干品形無數色像、以諸法界入一佛土、建立一切眾生之眾、以佛莊嚴形周十方若干佛土、自然覺知至一切界、一發心頃遍諸佛土、皆現諸佛在一剎土、使諸佛界度入一身、悉使諸佛感動神足、而以娛樂顯入一心，是為菩薩十事脫門。」<p>於是頌曰：「其身遍佛土，顯若干形像；諸法入一土，建立諸世界。遍世現佛身，自知靡不周；諸法入一體，開心一切人。<p>「菩薩神通有十事。何謂為十？識於過去所經歷處，曉了方便、出入、進退；天耳識別無所罣礙，悉聞言辭、眾所歸趣，能知他人眾生之類心所念行；無央數事、種種別異則以天眼無為之業觀察一切所經周旋；以大神足感動變化，建無思議眾生之類；從其本性而示現之，使得入律，見於無限諸佛世界；遍示諸身，發心之頃能周無量十方佛土；亦能莊嚴建立無數境界處所；亦復顯示具足身形，不懷自大，曉了通慧；於無底國逮得無上正真之道，為最正覺；心無思議，因其眾生志性本末而示現教。是為菩薩十事通義也，菩薩住此，獲致如來無上正真神通，歸趣方便，隨向諸佛所變，現於十方眾生訓誨，轉成其行，眾義備悉。<p>「菩薩通達有十事。何謂為十？<p>「則能隨時教化眾生，分別罪福、群生之類所經歷事若干不同，使其出家，令心寂然。<p>「入諸蔽礙，一一眾生所行顛倒若干不同而使消除，達如金剛聖慧具足所可建立。<p>「其音周遍，不可思議。教諸佛土曉了方便，一切猗著、習四等心悉普遊入。解所生處、亦復識了無所從生，皆已除去諸想、痛痒境界處所。<p>「又，其菩薩不觀諸法、亦非不觀，諸法無想以為一淨、亦無有淨。明若干種，曉知精勤，於無數劫班宣經道，而以等歸趣於無上正真之道，常住法界。<p>「又，其菩薩曉了眾生本悉滅度，不用家業、亦無所造，知有生者為隨顛倒。達其因緣報應之義，識可奉敬，以何緣便——所行本末、起滅處所——分別開化群萌之類，開明閉塞脫門之理，解其顛倒無謬之事。亦知塵欲瞋諍之原、亦別生死無為之業，復了反逆、無逆之事，知可依怙、不可怙者。<p>「亦明究暢別所至處——知其退轉還復處者、知其至決及所歸趣、亦識壞敗當還成者。亦了開化，知眾生根，所當開化使得入律，若干方便教授黎庶而不迷惑失菩薩行。所以者何？佛子！欲知菩薩所以發無上正真道心者。何以故？開化眾生之故，既化眾生令從律教，身不勞惓。是為菩薩為一切故，所由無諍，曉了分別十二緣起。<p>「又，其菩薩未曾猗佛、亦不發心依怙佛也，亦不著法、復不興心貪於法也，不著佛土、亦不生心依佛土也，亦不著人、復不起心慕樂眾生也，不見人民、亦不發心觀於群黎。「興顯眾行，具足所願，修無極哀，不想見佛，識念如來所班宣法。<p>「得如來座，殖眾德本亦不悁悒，心好正覺，不以勞懈。亦以法則供養如來，心日加精，感動立威不可思議諸佛世界。<p>「建立思惟第一法界，剖判若干經法之教，知於眾生有為之會、亦識眾生限節多少，了苦本末所可從起、亦知盡滅一切萬物皆為苦本。<p>「若有菩薩以能見此，其所修行亦如影響，棄捐眾惡，斷其根本，即自發心救濟眾生。其所行者，悉無所行，曰菩薩行，學諸佛言。其心堅固如須彌山，覺除一切眾想顛倒，建立普智諸通慧門，逮成正覺，入於無極無限慧堂——所言慧堂，無上正真道——開度眾生三處漂流，反盡其原。是為菩薩十所通達，菩薩住此，逮成如來無上大慧。<p>「菩薩解脫有十事。何謂為十？度諸塵勞愛欲之原、脫於邪見不正之路而濟五陰覆蓋之患、又捄形體四大諸入、越於聲聞緣覺之乘因此逮得無所從生法忍、發起一切眾生國土諸所宜法、便得超出諸菩薩行不可稱限、稱舉一切諸菩薩行、以無妄想入如來地、以一聖慧普知三世、平等神通靡不救濟，是為菩薩十事解脫。菩薩住此，開化眾生，使之無上。」<p>於時頌曰：「以度欲塵勞、邪見、諸五陰，四大諸種類，貪身之患難。越聲聞、緣覺，逮無從生忍，稱舉眾生土，菩薩無量行。開士之所修，入如來之地，超出眾妄想，神達解三界。<p>「菩薩苑囿有十事。何謂為十？樂於生死，未曾惡厭。好化眾生，性無所著。處於一切眾想之地，啟受大行。常喜嚴淨諸佛世界，住己處所。志在諸魔、婇女、宮殿悉能降化，宮臺閣故，敬所說法。如所聞法，思惟知義，觀察歸趣，六通無極、四恩攝行、三十七品道慧之法為菩薩園，是己嚴父、所可遊居。如來十力、四無所畏、十八不共，取要言之，一切佛法為菩薩園。未曾復思他奇異法，一切菩薩所現變化、建立娛樂為菩薩園。轉於法輪，無自大律，而謹慎行，無所違失，一切發心不離正覺，普現群黎為菩薩園。然其法身皆遍十方諸佛世界，菩薩所行猶如虛空，是為菩薩十苑囿也。<p>「菩薩宮殿有十事。何謂為十？樂菩薩宮，心不迷惑；十善章句、功德慧業，好積累是乃為菩薩宮；開化欲界眾生之類，修四梵行慈悲喜護；菩薩由此訓誨色界群黎之品往生淨居諸天宮殿；菩薩由此消滅一切塵勞諸穢到無欲色天；至其宮殿，訓誨大難，不閑群黎令其退還；或時生於雜穢境界，菩薩以是樂受其處，拔濟一切貪欲眾生；菩薩有樂現於後宮、婇女、男女，宿世曾興福行同故，由是教化四方四域諸帝、梵、釋、四天王；菩薩由此勸化凶危，計有常人使捨亂意，處於一切諸菩薩業，念化長故，自恣馳騁，遊戲神通；菩薩常皆一心脫門三昧正受，以慧開化而娛樂之，以一切智、無上正真諸佛之典斷眾罣礙，施一切法而得自在，得為國主，尊豪由己。菩薩樂此如來十力以為遊居，是為菩薩十宮殿也。<p>「菩薩有十遊觀。何謂為十？意自好喜觀諸章句；所履跡行志意觀察，善權方便；其所住處輒得在諸佛足下，聞法啟受，意樂十方；心普周遍，敬諸菩薩，神足變化現無限門；化於眾生身意所惑，而奉定意一三昧門，則得普入諸定意門；處諸總持，一切所聞便能受持，未曾忽忘；以此總要為眾生演，使令歡然；樂於辯才，以一章句無央數劫諮嗟美辭，談言說事無能斷辭；志最正覺，而為眾生示現若干身形、無量品門；慕轉法輪，化諸異學，令諮受法；是為菩薩十遊觀也。<p>「菩薩有十嚴淨。何謂為十？其力鮮明，故能獨步；無畏、清淨，無能過者；其義皎然，所演辭意無央數劫談言之事無能妨廢，其法清淨；能演八萬四千法藏，經言清和，不忘一義；所願微妙，一切菩薩不捨所誓；其行鮮潔，班宣聖賢諸正雅訓，莊嚴剎土；以一音聲普告十方如一剎土，己場清淨遍諸佛土；興以道雲、雨法甘露，建立正教，蠲除一切有為妄想、馳逸之行，無慢，清淨；以一體而現眾生身，教訓一切，精勤不惓，夙夜務求諸通敏慧，示無數諸力、無畏像；是為菩薩十清淨也。菩薩住此，普得一切諸佛嚴淨。<p>「菩薩有十事心不動。何謂為十？一切所有施無所愛，其所施者悉以清淨而心不動；思惟明察諸佛深法，奉敬諸佛，承事自歸，專精無量；慈念眾生，未曾瞋恨，不捨一切蚑行、喘息、人物之類；求諸佛法未曾懈廢，一切眾生不可稱計；行菩薩業，無央數劫不近、不遠，為菩薩行未曾退轉，無塞、無闡；又，其菩薩本生信心，有所修行，無量清淨；其清淨者，離垢解明，慇懃修行，奉敬諸佛；棄所貪身，無所慕樂而為儔匹，逮大踊躍無極之歡；篤信為導，歸一切智，應其章句，究竟成就諸菩薩教；修行訓誨，其所聞信無所謗毀，煩惋變業，其心不動；是為十事菩薩心不動。而能住此，便即逮知諸通敏慧。<p>「菩薩有十事心無所捨。何謂為十？逮成諸佛最正覺道，故曰不捨。教化眾生使從法律，無所遺棄；隨諸佛教，不廢訓誨；從諸善友，依附自歸而不違遠；普詣佛國，稽首跪拜如來、至真，不捨禮節；常求一切功勳之法，不捨大乘；敢值佛世，淨修梵行；奉護禁戒，終不毀犯；隨諸菩薩勤修道業，不以懈廢；慕求如來訓誨之義，隨時執持，諮受不忘；習諸菩薩本所行願，皆念思惟，通諸佛教；是為十事菩薩心無所捨。<p>「菩薩觀慧有十事。何謂為十？觀一切法，分別章句隨時演說；察於三世眾德之本而為說法；視諸菩薩所行本際而開化之；瞻諸法門達其根原；亦覩諸佛所建立業；觀眾總持，以惠法門而用歸之；亦以明智普察世間；視諸法界，順慧而入；瞻知十方，慧無思議；覩諸佛慧，處了世界聖明無量；是為菩薩觀於十慧。<p>「菩薩講法有十事。何謂為十？宣說諸法皆從緣起；名一切義，悉令歸趣，以積志行；演諸所有亦如幻化；又宣諸法皆亦本空；論議諸經，中間曠絕而無崖底；諸所有業悉無所著；又說諸法強如金剛，一切諸義如來所暢；又說眾業寂寞憺怕；又演諸法悉無所生；講一切法等一本淨，說無合成；是為菩薩講法十事。<p>「菩薩清淨有十事。何謂為十？其性本淨而無沾污；除去狐疑、猶豫之結，令其鮮明；棄諸沈吟、六十二見，所行威儀而修禮節；好樂普智、諸通敏慧，所分別辯巍巍清淨；勇猛皦然，四無所畏；修菩薩行，一切遊居悉無瑕疵；勸諸菩薩願願修習；行無穢濁，百功勳相三十有二；大士之業求於無上正真之道；歸清白法，嚴淨一切眾德之本淨；是為菩薩十清淨也。菩薩住此，得成諸佛無上清淨。「菩薩印有十事，菩薩大士由是所印具菩薩慧，疾成無上正真之道，為最正覺。何謂為十？「菩薩悉知萬物皆苦——苦復苦、惱復惱、愛別離苦、怨會之苦。雖遭此難，勤求佛法，心不動搖、亦不違捨。<p>「菩薩之行，不恐、不畏、亦不懷懅，不捨本願，不廢大智、一切敏達，心不違佛道業之要。<p>「愚癡凡夫自己塵勞、恩愛之戀、修不善本、罵詈菩薩、毀辱輕易、演麁獷辭、瓦石打擲、加以刀杖，菩薩遭此故求佛法，未曾厭廢菩薩之行。<p>「常行忍辱，多懷仁和，隨經典教亦勤忍辱，具足正行。<p>「又，其菩薩班宣諸佛深妙之法，處一切智使入己慧，悉具所生，化令眾人歡喜愛法。<p>「又，其菩薩觀其體慧，致仁和性，興普智心：『吾當成佛無上正真之道，為最正覺。』觀察眾生馳騁周旋五趣之難、憂惱悁悒，使發道心、歡喜悅豫、加大篤信、忻然如是、堅固精進。<p>「又，其菩薩入於如來無邊際慧，不越境界。如來聖明不可稱限，聞諸佛、世尊班宣經道亦無崖底。不限佛智，於諸文字不生增減，分別諸義，不犯佛教。<p>「又，其菩薩愛樂無上正真之道，好喜深義，至於微妙無極之慧。以與若干崇於無上，慇懃戀悵，未曾違遠。一切魔眾及與官屬、其諸異學、諸外讎敵無敢當前，未曾廢捨一切智心。菩薩所行饒益如是，終不迴還。<p>「又，其菩薩行道之時無所恐畏、不惜身命，發通慧心修一切智以為元首，皆得諸佛光明照耀，不捨道義、不遠善友。<p>「又，其菩薩見族姓子、若族姓女志學大乘，使勤修行、慕諸佛法，勸立德本、受一切智，未曾休廢。<p>「又，其菩薩其所遊居等心眾生，亦復平正智慧，為諸群萌班宣經典，普至無上正真之道，趣不退轉，興大慈悲。<p>「又，其菩薩計諸過去、當來、現在佛思惟為一，以諸德本奉啟諸佛，未曾斷絕觀諸敏慧。是為菩薩十印。以是印故，疾成正覺，印無上法。「菩薩慧光有十事。何謂為十？菩薩大士必當逮成無上正真之道，以佛道照於一切；常見諸佛、平等正覺；了知眾生終沒所生；明識一切經典法品；發菩薩心，常習善友；分別所積眾德之本；解智所印，常見諸佛；曉了開化眾生之類；立如來地，宣無思議法門道堂；識解諸佛隨時建立，普能備具諸度無極；是為菩薩十慧光明。<p>「菩薩有十事行無量一切眾生、聲聞、緣覺。何謂為十？<p>「於是，菩薩修本際行，不備諸願終不取證。<p>「又，其菩薩殖眾德本，發心勸助一切法界，不著諸法。<p>「又，其菩薩行道之時，察諸所行猶如幻化，諸法寂然而不迷惑；諸佛亦然。<p>「又，其菩薩去諸眾生妄想之著，於無數劫修菩薩行、具足大願，不起疲懈。<p>「又，其菩薩奉行諸法悉無所著，諸法自然悉亦寂靜亦不滅度，要當備悉一切智教。<p>「又，其菩薩知諸妄想及無想願，宣無數劫所從本末真諦之行。<p>「又，其菩薩解一切法悉無所有，雖解空無，不廢道行，求諸佛法。<p>「又，其菩薩發意之頃普入三界，亦悉普解三世之義，其心所達，中間逈絕，靡所不通。<p>「又，其菩薩用一人故在生死難，無央數劫行菩薩法，而建立志於一切智，如為一人忍諸勞惓；為諸眾生亦復俱然，終立之大道不懈廢以為勞厭當來之苦。「又，其菩薩備菩薩行，不肯速取無上正真之道。為一切故，周旋塵勞，開化饒益無數眾生，使立佛道。是為菩薩十無量行。菩薩住此疾成正覺。<p>「菩薩有十事，心不怯弱發其道心。何謂為十？<p>「菩薩自念：『一切諸魔及眾魔天當見降伏，心不怯弱；當以正法，諸外異道為我降伏，身當歡悅諸眾生界，心不弱劣。』具足一切諸度無極，備悉法界。<p>「為眾生故，積累合集具功德品。其無上正真道者為大精進，雖為難辦，亦為大業。意菩薩行，不以怯弱開化一切眾生境界，順使隨律，為尊勸誨。<p>「十方世界形貌各異、其被服者無央數種，菩薩入中從其所樂，在於其中成最正覺。<p>「又，其菩薩心自發念：『吾所曾學修菩薩行皆從己出，若來求索手、脚、耳、鼻、肌肉、骨、髓、妻、子、男、女、象馬車乘、國邑城郭、眷屬、走使悉能施與，不逆人意。』以見眾人來有所求索，發心之頃恣其所樂，不起患厭。其身欲安一切眾生而懷愍哀，既有所施，無所希望，大哀為首，歸無極慈，不以為怯。<p>「又，其菩薩遵修其行。諸在三界、諸佛法者、眾生佛土、群萌諸世，虛空境界、諸法音聲，悉為寂然，歸趣滅度。<p>「諸法漸漸，一念之頃了平等應，分別解之，成最正覺。<p>「悉趣譬喻，勸助神通，修行造證，無念、不念，不令別異。無若干行而節度之，使無財業、無造因緣，不為分異、亦無不分。<p>「為無數法所作不過，以無二慧曉了諸二、以無想慧解諸有想、以無念慧識知諸念、無若干慧曉了若干、以無限智曉諸少明、以度世智明曉世俗一切所行、以世聖光開化方俗闇冥諸塞。「無過去智，悉能分別諸過去世；歸無人地，明識一切眾生境界。出諸倚著，遊行所作合集眾行，明識一切諸究竟慧，解諸究暢、解諸不暢。以純淑慧開解塵勞，而分別知無盡本際，開化諸盡，曉了法界，為第一智。<p>「其身普現十方世界，入於無數音聲言教，從其無限而宣訓誨。一自然慧入無自然，一聖明行伸敘所修、現若干行。一切諸法悉不可得，解此義者以致無極，示現變化。示現變化成最正覺，至於大慧顯大神足，則以普智感動興行化諸群黎，是無怯弱。是為菩薩十無怯弱。<p>「菩薩有十事心如大山。何謂為十？<p>「於是，菩薩常修精進，專志思惟諸通敏慧。<p>「又，其菩薩觀一切法本淨如空，而解諸法悉從顛倒。無央數劫修菩薩行，興發其心，豐盛一切清白之法；解知如來無量慧義，以能奉行諸清白法。「菩薩興發諸佛經道，平等清和，順善親友。所因發心，不懷疑結；尊敬經典，不當念異。法于餘業，唯當恭恪、謙下卑順，一切所有施無所悋，漸近道法。<p>「菩薩愍哀一切眾生，忍諸憂患、眾苦之惱。假使遭遇危身之患、失命之難、罵詈毀辱、刀杖加形皆能忍之，不懷慼悒、定心不亂、不起瞋恨。懷無極慈愍念群黎，被大德鎧而不退還，不廢道意益加慇懃。興無極哀，其哀益廣。所以者何？佛子當知：菩薩所行一切諸法皆因由生。具足護行如來、正真，曉了諸法，忍辱仁和以為豪位。<p>「菩薩大士修大功德，威神巍巍。若在天上，諸天中尊；若在世間，人中位高，面像端政，勢力第一，眷屬強盛，所欲自由；若為帝主，無極貴姓，功勳無限，智慧廣遠。<p>「不好愛欲、不以財賄，眷屬自在，用為安隱；唯愛道法，喜法、樂法、慕法、求法，以法為室、因法得護、自歸於法、因法得度、常求法義、以法為樂、思惟經典。以是比像而得安居，不隨魔教。所以者何？若有菩薩發意之頃，蠲除眾生、吾我魔界，使住佛境。「又，其菩薩精進如是，無央數劫修菩薩行，自知如此：『吾於今日逮學無上正真之道，不恐、不畏、亦不懷懅。修菩薩行，有斯行已，吾今當成最正覺道，然於來世無央數劫修菩薩行自知見之。』<p>「又，覩異學難化難療、無反復心、不識報恩，欲教此眾故被德鎧，遊在眾生而得自在，見凶惡眾不以為厭，不憎惡人、塵欲之故而退還也。<p>「又，其菩薩不信仰人，發大道意：『吾以是行合集菩薩，身獨當辦，不須他人。於當來劫奉開士法，以己志行具諸佛法，興心存在無上大道。』以唯願樂開化眾生、樂化眾生；信菩薩行，自淨志性亦能復淨他人性行；解深境界亦復分別他人土地，去來今佛合一境土。<p>「又，其菩薩不見諸法，亦復不覩諸菩薩行，不觀備悉諸開士義，亦復不見教眾生義，亦復不察奉諸佛法、亦復不見當逮無上正真道法已成、今成、方當成者，亦復不見班宣經道不得說者、亦無講者。<p>「菩薩大士不從大道而退還耶。所以者何？佛子當知：是生菩薩因求諸法成最正覺。行一切法不隨倒見，益加精勤遵習德本，所行清淨，具足智慧。一發心頃，功勳、名德日新增益，不恐、不畏、亦不懷懅，因疾成無上正真之道。是為十事心如大山。<p>「菩薩有十事慧如江海，入無上道。何謂為十？「入於眾生無量境界。<p>「又，其，佛子！菩薩普遊十方諸佛境界，以大宮殿入於聖室，習無思想。「又，其菩薩修治無量一切空界，遊於虛空而無罣礙。十方寂然，如水、如網，以普平等。<p>「又，其菩薩善入法界而遊無為。所入無斷，不計有常；所入無際，無造、無滅。曉了所入，靡不周至。<p>「又，其積眾德本自歸過去、當來、現在諸佛、世尊，菩薩、法師、聲聞、緣覺、諸凡夫士亦於其所而造德本。復勸眾人：以是德本，去來今佛成正覺時——已成、今成、方當成者——去來今佛班宣經道——以說、今說、方當說者——彼眾生類諸啟受法——已成至道、意欲向道、方得道者——教化眾生。此諸德本合斯眾善，勸助一切，不求望報，於今現世不發疲厭。<p>「又，其菩薩一一發意入過去世、遊無數劫，於一一劫見百億佛；若干無數不可計會、不可思議百千億劫，其所徹覩不可譬喻。入興佛世超過諸喻，亦觀諸佛眾會道場，為諸菩薩、聲聞說法。開化眾生，壽命短長所建立者而無所住。如於一劫所開度人，一切諸劫不可稱限。若於其劫世無佛時，菩薩知之，於其劫中應當修立大道德本，無能為勸開道教者然為講說。見去來佛純淑德本，入無量劫觀察其義，而無厭足入過去劫。<p>「又，其菩薩入於當來，思惟觀察遊諸當來無量劫數：於何劫中當有正覺？何時無佛？當於何劫佛出於世？如來、至真多少之數？其號云何？出何佛土？其界名號、開化度脫、樂何眾生、壽命長短？豫覩無量不可計劫，不以勞倦。<p>「又，其菩薩入於現在，觀十方界，班宣無際諸佛國土，分別方面，遐邇分數。諸佛思惟察其本末，得成無上正真之道。詣佛樹下，求取芻草，布地坐樹，降魔官屬。起入城邑、上於天上，廣說經義而轉法輪教誨眾生，現作佛事，成最正覺。釋梵勸助，捨其壽命至於無餘，至泥洹界而取滅度。流布經道，將護教訓，興隆法化，莊嚴廟寺，供養圖像，修法塔廟。念諸佛土，一一發心入於十方無數佛國，普察眾生皆見諸佛，聽所說法受、諷、誦、學，抱在心懷。選擇志行，進退有益，遍於十方，悉歸諸佛，不忘佛法。所以者何？達見諸法悉如夢耳。以是之故，供養如來一切所在。在在所生常在佛邊，自見其身奉敬如來，不貪己身、不著如來，不怙世界眾會道場、亦不希望聽聞經典。見在諸佛不以厭足，遊其佛土見十方佛亦復如是，無所希望。<p>「又，其菩薩無央數劫供養奉事諸佛、世尊。於一一劫奉事歸命無限如來，從始現生皆由三世供養不廢，聲聞、菩薩、眷屬、群黨供養如來乃至滅度；滅度已後，奉敬舍利至於無極。布施所有，飽滿一切眾生境界。捨心所與不可思議，亦不想報、不見受者而有所取，愍哀之故，故供給耳。奉敬諸佛、施諸群黎，不用懈惓，如是比像歸命諸佛。不可計劫開化眾生，奉持法教，班宣經道，誘進群黎，使發無上正真道心。<p>「復次，佛子！當知菩薩菩薩展轉相成，戒禁訓誨而奉道行、清淨之法，開化隨律，菩薩平等從其所生。志慕菩薩諸總持門，常覲諸佛無極大聖。求諸法師，恭敬稽首，諮受諷誦，未甞懈廢。攝護眾生，所學究竟，為諸群黎頒宣經道，化無限眾。發於無上正真之道，立不退轉，淨諸佛法，心念普智、諸通慧義，修諸佛法，於無數劫眾行備悉。是為菩薩十事如海成最正覺。」
。
<juan>度世品經卷第三<p>普智菩薩復問普賢：「菩薩所行所作如夜顯明？何謂其心猶若金剛，志大乘鎧？何謂大乘？何謂能暢於大勤修？何謂信不可壞？何謂受決？何謂勸德本？何謂入聖？何謂發其心內廣大無量？何謂菩薩藏？何謂將護？何謂自在？何謂感動？何謂眾變？何謂嚴淨國土？何謂經法隨時？何謂身變？何謂願變？何謂化變？何謂慧變化？何謂神通變動？何謂神足變動？何謂諸力變動？何謂娛樂？何謂境界？何謂十力？何謂無畏？何謂諸佛不共法者？何謂為業？何謂菩薩身？」<p>普賢答曰：「善哉，善哉！快問此事，開化一切，為將來施。今所問者，如日宮殿照於天下、如夜月出、如入大海採諸明珠、如醫合藥、如飢求食、如渴欲飲。諸來會者！諦聽諦聽。」<p>咸言：「受教。」<p>普賢告曰：「菩薩有十事如夜顯明。何謂為十？<p>「其意普周無數佛界，心猶虛空，見諸如來稽首歸命。菩薩爾時其所遊步亦如初夜，當成正覺。<p>「又，其菩薩從無量佛得聞經典，受持、諷誦、專心思惟，所解曠然，轉更增加，其意普遍十方無際。<p>「又，其菩薩於此佛土，未曾終沒，生於他方而現其身，常識佛法未曾忽忘。<p>「又，其菩薩以一法行解一切法，漸為眾人班宣經道，以一切義入于一義。<p>「又，其菩薩除眾塵勞亦復能解，滅眾愛欲，亦復能知欲盛欲除。所作堅固，修菩薩行，不於本際而造邪證，諸度無極為最第一。在於本際，曉了諦學，善權方便，具足本願，所行究竟，身不疲勞。<p>「又，其菩薩心入諸想，無處非處，而復講說處非處事，亦無所作，其所行者亦無所念，開化眾生。<p>「又，其菩薩以一自然解一切法，無有自然亦無若干，亦復不少，不稱、不量，無色、無相。尚不得一，何況多乎？菩薩曉了此諸佛法、菩薩、緣覺法、聲聞法、凡夫法、善惡法，為世法、度世法，罪法、無罪法，有漏、無漏，有為、無為。<p>「又，其菩薩——又諸佛、世尊得道、不得道、無法眾生——不廢所願，開化眾生，曉了諸法。所以者何？悉知他人黎庶心念所作因緣、亦復明識，教授訓誨使諸人民悉至滅度，所願具足。<p>「又，其菩薩曉了能覩眾生心念，解所歸趣，善權方便，隨時而現，說法示律，不離真正、不從顛倒。菩薩曉知諸法悉住，等於三世，本無不動，立在本際。不見眾生，所可開化無化不化，不從律教亦無行者。分別歸趣法不可得，生者、滅者，其所誓願終不虛妄，於一切法永無所着。<p>「又，其菩薩見無央數諸佛、世尊，一一如來所說經典聞輒受持，所行若干其名各異、所念不同，於彼諸劫一一分別諸劫本末至無數劫，聞悉識念而不忽忘、亦不迷謬，諸如來等不可思議聞悉受持而無有二。己身所行力願超異，開化眾生令悉具成無上正真最正覺道，得成所願，曉了法界。是名曰十菩薩遵修遊行如夜顯明。<p>「菩薩有十事心如金剛，志大乘鎧。何謂為十？「不住於此、亦無邊際，菩薩發心解一切法，於三世事靡不通達，是為心如金剛，被大德鎧。不可稱計一一毛孔普能莊嚴，況復眾生？一切法界菩薩德鎧，口自發言：『吾當滅度一切眾生至於無上正真之道。』<p>「又，佛世界無底無邊，不可稱限。諸菩薩等發如此願：『吾當淨治無上正真於諸佛界。』以是之故，淨諸佛土。<p>「又，諸眾生無底、無際，無齊、無限，若有菩薩勸諸德本，廣大如斯，照諸眾生無上大乘。諸佛、世尊無有齊限，諸菩薩等所殖德本亦復如是。勸施眾生常見諸佛，而復能逮無上正真之道，為最正覺。<p>「若有菩薩見諸佛、聞說經，心歡悅，不倚吾我、不著如來，不近如來身、亦復不遠，不有、不無，不計所有、亦無所有，不計有身、無色相種好，解如來體亦不令起、亦不無起，不相、非不相，不有處所、亦不無處，不起如來身、亦無所壞，以如來身入無所有，於所行而無所行。所以者何？皆受一切自然之數。<p>「又，諸菩薩常加愍哀眾生之類，斫頭、斷其手脚、割其耳鼻、挑其兩眼、罵詈毀辱、瓦石打擲、扠蹹、㨑搣、唾濺、調戲皆能忍之，不起瞋恚、亦不懷恨，顏色不變。無央數劫修菩薩行，未曾發心違捨一切。<p>「又，如菩薩於一切法學無二事。以學於此，無餘瞋恨，勤護群黎，忍一切苦眾惱之患，身遭毒痛悉亦忍之。當來諸物無有邊際、亦無蔽礙，住於信樂。以如是比，發菩薩意，當來至今究竟法界、住虛空界，皆於一一諸佛世界行菩薩道，開化眾生。如一世界所可造行，十方佛土亦復如是，度於法界、盡虛空界。<p>「空無所有，不恐、不畏、亦不懷懅，發於三世，造行如此。所以者何？菩薩大士所可遊居，用一切故奉菩薩行。依菩薩心信於無上正真之道，志性清淨，積眾德本，具足誓願，而於佛道而得自在。亦得由己，從其所願欲成正覺輒如意得，所行無量而得究竟，斷除一切五陰，諸受悉盡無餘。其所行處，依於諸佛不成正覺。所以者何？具足所願，備菩薩行開化眾生，護諸佛土。<p>「又，其菩薩不得諸佛、不得道處，亦復不得諸菩薩處及一切眾生處所，亦復不得心意諸行，亦復不得於去來今一切眾生有為無為。菩薩所行澹泊如是，深妙巍巍，寂定閑靜，悉無所得。其行無二，無所諍訟，自然若茲，清淨、解脫、滅度若此。修如本際，心實無虛，所立誓願而不懈廢一切智心、諸菩薩行。開化眾生諸度無極，訓民隨律，奉敬諸佛，說法講義莊嚴世界。於是精進無曾懈惓。所以者何？大願所致。如是比類，知一切法，如是法相長無極哀，功勳無量。<p>「曉了慧義，愍哀眾生，常解一切諸法號字。『如此愚癡凡夫不曉了是、不能解知諸法自然，吾當開悟使達知之。所以者何？一切眾生無寂然行。由是，諸佛為說經典、開化眾生、興無極哀、不捨大慈。吾等何故厭大哀乎而捨眾生？設不得佛、不備經典，不成大願。』<p>「施於眾生無上法施，本初發心淨諸群黎。立真誠誓，設不能學大願、正要發心道門，則為欺詐一切諸佛。為一切故而發道心，植眾德本而勸助之，入深奧慧，普得周遍眾生形處而等其心。以是之故，具足大願，是為十事心如金剛，被大乘鎧。菩薩住此，疾成如來無極神通，強如金剛。<p>「菩薩大勤有十事。何謂為十？<p>「『吾當奉敬諸佛，供養自歸，積累合集修諸菩薩眾德之本。為諸如來般泥洹後，莊嚴神寺，供養眾華、名香、擣香、雜香、塗香、衣服、幢蓋。執持正法，將護訓誨，開化一切諸眾生界，勸發無上正真之道，不違雅律，嚴淨一切諸佛國土，安無上界。』「又復菩薩心自念言：『諸當來劫一一世界，中有一人未得度者及一切人故，無所遺忘；為斯等故修菩薩行亦復如是。』<p>「興大悲哀，立諸眾生於佛正道，歷若干難未曾須臾發疲懈心，常修佛法。是諸佛、世尊無央數劫來現，其人一一供養如來如供一佛，奉諸如來等無殊特。<p>「是諸如來滅度之後，無央數劫供養舍利——一切寶蓋、諸鈴、幢幡——為一一佛無數國土興諸大廟、圖畫形像、所可立像，周遍無量無思議國。夙夜精勤，念頃不廢，為佛法藏。「奉諸佛已，開化眾生奉宣法教。修正法已，漸近大道。以是德本得成無上正真之道，為最正覺，遵一平等、一切如來，歸諸佛土。<p>「成正覺已，無央數劫班宣經道，遍諸佛界。諸佛變化顯示神足不可思議，不以懈惓，其身、口、心亦不計勞。<p>「發其心時，正向法門，隨時奉佛，修大志願誘化眾生，大慈為首、歸于大哀。禮無相法，住誠信教，具足諸法以為造證，一切無逆，所作事業無所諍訟。<p>「去來今佛入于一義，趣於法界與空通同，越無相法，無成、不成，使至究竟。<p>「未曾患厭諸佛之法，致無極願，作佛本事，誘勸群黎。是為菩薩十事於大慇懃，菩薩住此，成於如來無上大慧。<p>「菩薩有十事能暢大精進。何謂為十？奉敬一切如來、至真而自歸命、請諸群黎隨時將護、求護佛法務大慇懃、積眾德本不以勞倦、興隆聖典普使流布、具足一切無極道願、慇懃志慕諸菩薩行、常遇善友而從啟受、普詣十方見諸如來、聽所說經入佛道場，是為十事暢大精進。<p>「菩薩有十事信不可壞。何謂為十？信十方佛無有異心，喜諸佛法未曾違捨，愛樂聖眾不生異心，好喜菩薩不懷疑結，與諸善友常同俱合，愍念眾生不捨群黎，一切奉行諸菩薩願、奉行開士眾行備足，奉敬諸佛稽首歸命，開化眾生皆度脫之，修於菩薩善權方便不毀篤信；是為十事菩薩信不壞。<p>「菩薩有十事受決。何謂為十？好喜篤信行；受己性行決；修習道心，懷來德本；其行廣遠，受方等決、目前受決、或密受決；心得自在至平等覺決；逮得法忍然後受決；開化眾生，本末受決，皆除一切妄想永盡；能顯示現一切菩薩所行功勳，爾乃受決；是為菩薩十事受決。<p>「菩薩有十事勸助德本。何謂為十？以此德本同一志願，其所生處與善友俱，常使如是，莫令變異；以此德本與諸善友所生同心，莫令別異；所生之處具足等願，與善師俱；以是善本，所生之處與諸菩薩道合志同；因斯福行，世世所在明智者俱；所在之處專惟一心，不離聖達；所在遊居常等清淨，智者同心；世世所生與諸善友德行合附；於將來世入一平等，與明師會；以此德原與善師俱，興義無壞；是為十事勸助德本。<p>「菩薩入聖心復有十事。何謂為十？廣行布施，得入於慧；好憙一切諸佛道法，遊諸如來；入於無量中間之義，皆以問慧決眾疑結；曉了義理，能入聖慧，分別一切如來、至真口所宣教；篤信佛法，現眾所有，其力薄尠；佛以興出，德本無量，好喜如來；皆具經典清白之義，具足一切諸菩薩行慧不可議；發心之頃，所入無限諸佛國土無能蔽礙；解一念慧，明解一切諸佛道事，入眾法界；聞佛說法皆能奉持，入諸如來若干音聲；是為十事菩薩入慧。<p>「菩薩有十事發其心時內廣無量。何謂為十？發其心時，廣其內志念無量佛、入于眾生發心無限遊群黎剎、入於法界解知無二、觀察諸法等如虛空、而普瞻於諸菩薩行、思惟三世一切諸佛、入不可議罪福報應、觀諸佛土皆悉清淨、普入一切諸佛道場亦皆觀察、入諸如來音響文辭，是為十事菩薩普入中間內廣無量。<p>「菩薩復有十事藏。何謂為十？數一切法，修精進藏；解知諸法悉無所生；照明奉持諸佛經要；班宣辯才諸法本末，曉了隨時；眾義無量悉不可獲；普令目見諸佛神足所興變化；而以方便等御諸法；常見諸佛未曾違遠；識別義權不可思議諸幻成想；若見諸佛、眾菩薩等，欣然大悅，逮致法藏；是為菩薩十事藏也。<p>「菩薩將護有十事。何謂為十？終不誹謗諸佛道法，將護其意；信大聖教，未曾變悔；入諸菩薩常懷恭恪；見諸善友，悉和其性而同其志；不復習念一切聲聞、緣覺之行；將護菩薩章句履行，未曾退轉；慈愍眾生而不懷害；究暢一切眾德之本；降伏眾魔，却諸外敵；具足一切諸度無極；是為十事菩薩將護。<p>「菩薩自在，有十事命得自在。何謂為十？計其所壽無央數劫而無窮極；其心自遊，所興定意入於聖慧不可計會；其業自在，遊諸佛界所嚴無量，欲顯建立道場之義；其業自恣，示現隨時；世間報應所生自遊；現於十方諸佛世界，意樂自在；普見一切諸佛世界、覩諸如來，所願自恣、所欲自在；於何佛土成最正覺，神足自遊，皆能示現威神變化；於法自縱，普能興顯示無央數諸內法門；於慧自在，如來十力、四無所畏而數普現諸佛道場；是為十事菩薩自在，菩薩住此悉能具足諸度無極。<p>「菩薩感動有十事。何謂為十？眾生變化隨罪福往、嚴治國土各各不同、經法變異隨時教化、其身所在在所顯現、所願自在造立道義、所行自遊所入普遍、造業聖慧以示一切、神通變化靡不度脫、神足變化無所不感、修習威勢至十種力，是為菩薩十事變化「菩薩變化眾生有十事。何謂為十？演說眾生悉無所有，一切群黎因想而立；為諸群萌隨時說法；化眾黎庶，令棄自大；一切人界護一履跡，使得安隱，無有嬈害；普能示現一切世界，建立眾生、諸眾生界；顯現釋梵及四天王；遊於黎庶，隨時現身；聲聞、緣覺形像色貌亦復現形；顯菩薩行，解諸眾生境界所在，靡不周達；覺成普知一切道力、色身相好、若干莊嚴；是為菩薩變化眾生。<p>「菩薩有十事國土嚴淨。何謂為十？一切佛土為一佛土；造立建業使諸佛國入一毛孔；一切佛界所入無盡；一切佛境開通一義；顯己一行，自見己身普入佛土；一切佛國眾生之類，無能動者亦不恐怖；又，諸佛土一切莊嚴，現一佛國，一國嚴淨遍諸佛土；一切佛國則一如來；眾會道場，一如來身遍諸眾生，使諸眾生入於微妙，無極巍巍，廣普深奧；傾邪、平正，等他、等御，方面、羅網、報應，悉遍無餘，皆能示現；是為十事也。<p>「菩薩有十事經法隨時。何謂為十？御一切法使入一法，則以一法化一切法；化眾生性，使不諍訟；一切諸法皆令順入般若波羅蜜、教度彼岸；一切諸法入於眾生，捨諸法想，使一切法入於一義，演無數劫不可盡教；以一切法入無央數百千法門，見眾生心悉說本末；又，一切法普門輪字，曉了隨時；一切諸法入一法門，無所諍訟，宣無數劫義不可盡；一切諸法入諸佛道以化眾生；一切佛法現無央數諸內正教；一切諸法悉入本際，無量網內現無數劫眾生盡耗；是為十事隨時也。「菩薩有十事其身變化。何謂為十？建立眾生入於己身而得解脫；亦以己身想眾生身而建立之；一切佛身入一佛身，以一佛身入諸佛身而示現之；一切佛土建立己身，而為眾生示現變化；普取三世遍一法身，一身定意而修正受；現若干身，則以一身解正覺道；現無央數諸菩薩身；以眾生身合為一身，以一人身普現眾身；以眾生身顯入法身；亦以法身現眾生身；是為十事其身變化。<p>「菩薩有十事變立所願。何謂為十？取諸菩薩願立己所誓，諸佛、正覺己願道力顯諸菩薩；隨眾生根純淑所在，使成無上正真之道，為最正覺；除無際劫意所貪願，出於識身、建立慧身，自在所願而現諸身而去己形；具足顯示彼具足身，開化眾生，勸進諸願；以菩薩身遍一切念，諸行劫數而不斷絕；履一力跡成最正覺，因所力願周遍一切無數佛土皆現其身；於一切形演一法句，普周無餘一切法界；興大法雲、雨甘露味、照以慧解、暢真諦法、以為雷震、飽滿眾生、成無極願、法樂具足；是為菩薩變立所願。<p>「菩薩化變復有十事。何謂為十？遵修法界則以示現；在眾生界樂行佛事；而復普現在諸魔部；菩薩行無為界而拔出生死行；行一切智，不捨菩薩之所遊業，又存寂寞澹泊之業；示在眾生，怱怱勤學，不俱為亂，無進、無怠，無雙、無隻，無言、無想，無所有、無所啟，行如空等，菩薩如是而復皆現；在於眾生諸想顛倒發諸所行，不與同塵，淨修力行，亦悉示現；諸所行處曉知眾事，了本無人，現在眾生而開化之；修禪脫門、神通、三達之智，現在十方諸佛土生，成如來行，備佛嚴淨；現諸聲聞、緣覺之乘威儀禮節、無念之行；是為菩薩十事化變。<p>「菩薩有十事以慧變化。何謂為十？辯才無盡，班宣道慧，逮諸總持，演無量明；辯才善解，多所講說；攝眾生根，聖慧變化而度脫之；以無為心覩他人意，則以一心知眾生志、心念所行；曉眾生界志性結縛、諸塵勞疾，應病與藥，令得瘳除、明解；一時普能周達如來十力；能入眾生三世之行，有劫數、無劫數悉而顯示，而開化之；其心閑靜，永無蔽礙，成最正覺，遍度黎庶；以一人慧而得自在，觀察眾生知所造業、善惡、禍福；以一種聲遍暢一切群黎音響；是為十事也。<p>「菩薩神通變有十事。何謂為十？則以一身遍現一切諸佛國土，一如來會皆能同暢；宣講菩薩、諸佛道場，以一心行開化一切諸修道行；以一音聲普告十方諸佛世界眾生心念，令得其所；以一定心皆見群黎無央數劫前世所行善惡禍福而度脫之，則以神通莊嚴一切諸佛國土；亦以神通皆見三世，等無差特；而知一切諸佛、菩薩所建立行，演法光明而照耀之；亦以神通見知一切諸天、龍、神、揵沓惒、阿須輪、迦留羅、甄陀羅、摩休勒、釋梵四天王、聲聞、緣覺、諸菩薩行、如來十力；菩薩德本無所不護；菩薩平等寂諸音響，則以平夷等御眾生；是為菩薩十神通變。<p>「菩薩神足變化有十事。何謂為十？無數世界入於一塵，是神足變；復以一塵遍諸法界現一佛土，使諸海水入一毛孔，曠諸法界入眾佛土，令諸眾生無所嬈害；無量世界入於己身，以神通慧普現所為；不可思議諸鐵圍山及大鐵圍入一毛孔；遊諸佛土，令諸群生不懷恐怖；以無數劫示為一劫、或現一日，或以一劫現無數劫進退合成，顯化眾生無所嬈損；現諸世界為外所災、或復遭值水、火災變，欲使眾生察知非常，神足所現而無嬈害；一切世界水、火、風、空所合災變，化為一切財產諸業、宮殿、屋宅具足充滿；則以神足現化眾生不可思議諸佛剎土，舉著右掌移著無量諸佛世界，無所損耗；現諸佛土自然虛空以誨眾生；是為菩薩十神足變。<p>「菩薩諸力變動亦有十事。何謂為十？力感眾生而開化之，未曾違廢；悉感諸國，以無央數莊嚴眾事而示現之；法力變化，一切諸身入於無身；所化勢力劫數不斷；佛力所變，悟諸睡寐；行力所感，攝取一切諸菩薩行；如來力教則能救濟眾生境界；自在力教，一切諸法達之自然；成最正覺一切智力，則以無餘諸通聖慧逮平等道；大哀力變，不捨眾生；是為菩薩十力變也，興化眾生。菩薩若逮此十力變則無罣礙，速成無上正真之道，為最正覺。發意之頃以得佛道，不斷所行。所以者何？宣大誓願，菩薩則成無量法門，普現德本。<p>「菩薩娛樂有十事法。何謂為十？<p>「於斯，菩薩以眾生身建立國體，分別黎庶形之所趣，是第一樂。<p>「又復菩薩以土身像建立眾生，不令國身而有損耗，是第二樂。<p>「又，其菩薩隨時變現佛正覺身、現諸聲聞身、緣覺之身，非常示現如來之業，是第三樂。<p>「又，其菩薩示現聲聞、緣覺、佛身巍巍微妙，不著三品法訓，是第四樂。「又，其菩薩示現行身、最正覺身，不著身行、亦無所斷，是第五樂也。<p>「又，其菩薩現正覺道，身之所行不猗正覺，是第六樂也。<p>「又，其菩薩現泥洹界，猗於生死，不著泥洹，是第七樂。<p>「又，其菩薩現習生死，又現取滅度，不於泥洹而永滅度，是第八樂。<p>「又，其菩薩以常永定普示眾行，往反周旋、住立經行不捨三昧，是第九樂。<p>「又，其菩薩從一如來聞說正法，不見沒身，護三昧定。如來道場無央數事各各分別，恕當諸身，其所住處身無所壞，不亂三昧。從諸如來聽所說法，這聞法已則受奉行。三昧正受，不斷啟覲經典之要，與如來俱，不見滅身。一一三昧御諸行門入無數定，以是比像皆盡壞劫，菩薩三昧未曾窮極定意身門，是為第十娛樂。菩薩住此，逮成如來無上慧樂。<p>「菩薩境界有十事。何謂為十？為諸眾生而以顯示入無量門；一切世界有無央數若干莊嚴，開導黎庶；以眾生界御不自大，說誨所部；如來、至真入菩薩身，以菩薩身入如來身；以虛空界導諸佛土，以諸佛土導虛空界；以生死本現泥洹原，以泥洹原現生死本；以一人音宣諸佛法，各入境界；以無量門顯於一身，則以一身建無數身；復以一身遍諸法界；眾生發心，而以一智御無量門，成最正覺；是為十事。菩薩住此，入於如來無上大慧。<p>「菩薩有十力。何謂為十？奉志性力，不與諸世而俱同塵；修清和力，不著佛法；應時之力，普現菩薩方便處所；以聖慧力知諸群黎心念所行；所誓願力皆能備通，具足本願所行之力；不斷本際所修乘力，顯一切乘，不捨大乘；諸變化力一切佛興；淨十方界，一一顯示所護履跡道義之力；發眾生心，不離正覺，轉法輪力；宣顯一法，音無餘、不餘，皆令無餘，將御一切眾生根心；是為十力。菩薩住此，逮成無上普智十力。<p>「菩薩無畏有十事。何謂為十？<p>「皆受一切，得持諸音。何況菩薩不作是念：『吾於東方、南、西、北方來至於斯，諮問百千無極要集，儻不堪任受答是大法。』菩薩悉知不見、不及，以大無畏所度無極一切眾生。諸來難問恣意聽之，所欲啟問勇猛意說而無懈廢，是一無畏。<p>「於諸文字所演音辭次第如流，承如來威，無礙辯才所度無極。其菩薩不作是念：『東、西、南、北，儻來難問，不任發遣。』未曾有是不見、不及，勇猛無畏，一切眾生恣意難問，勇猛自在、衣毛不竪，是二無畏。<p>「獨遊空法，菩薩未曾心懷疑網、計於吾我、所作所更、計壽命人，以離五陰、諸入邪見、六十二疑。其心普平，等如虛空，故無此念：『將無見試，嬈身、口、意。』菩薩無此不及之見。所以者何？斯諸正士離吾我人，不現諸想，遊步大勇，堅固方便，是三無畏。<p>「又，其菩薩佛所建立，住於佛力而處如來威儀禮節，亦無妄想。不作是念：『眾人將無求吾長短、威儀不備？』未曾有此不見、不及，而猛勇步處於大眾班宣經道，是四無畏——身、口、意淨。<p>「又，其菩薩豈當復念蠲除惡行、修學清淨、仁和義乎。亦無此念：『儻有求吾身、口、意缺。』以大勇猛為諸眾生講說經道，是五無畏。<p>「以得大護——其金剛神常執金剛在菩薩後，天、龍、鬼神及阿須輪所見歸命，釋、梵、四王咸共奉事，諸佛所念，故無此意畏於諸魔及諸魔天、諸外異學，迷惑眾邪無能嬈亂，永不見人。當菩薩者以大勇猛所度無極，勸意生焉，皆能具足諸菩薩業，是六無畏。<p>「又，其菩薩得佛慧念，未曾忽忘。諸根常定，為眾說法，敷演聖句，識佛道義。其所宣法如佛口出，無中蔽礙、無能障翳，不能發意見其短者，奉如來教，是七無畏。<p>「菩薩明解智慧善權，力度無極，進退獨步，訓誨眾生無能拘制，以佛道願、無極聖性發無蓋哀，愍於群黎。假使生在凶暴、塵勞、穢濁世界，攝取大欲，所可娛樂眷屬大業，教授眾生不興此念，將無眾人毀謗清白。佛道淨行斷絕定意，脫門正受，總持辯才不見有是。所以者何？菩薩大士於一切法而得自在，無能制止所修道行。其於十方無能犯者，遵大勇猛，處諸佛土，棄捐眾惡而攝正願，是八無畏。<p>「菩薩不捨一切智心，善住道義，欽樂大乘，以諸通慧所建之力，為諸聲聞及緣覺乘現不可及威儀禮節，不興此念將無誤墮聲聞、緣覺。以大勇猛現一切乘，所度無極，唯樂大乘，所行具足，是九無畏。<p>「菩薩善集諸清白法、合眾德本、普備神通，所覺不廢，以佛道度。周菩薩行，而究一切諸佛普智以化眾生，不失正行、不壞章句。心不念言：『眾生將無諸根純淑，吾明不及現佛境界。』未有此應，以大勇猛觀眾生根，為顯佛地。雖化眾生，菩薩所行無極大願無有缺漏，是十無畏。菩薩住此，悉逮如來四無所畏。<p>「菩薩有十事諸佛法不共。何謂為十？<p>「菩薩精勤，無所從生，度于彼岸。除慳喜施；戒禁清淨，不犯眾惡；成具忍辱，去眾懷恨；修大精進，所修正業，未曾退還；禪定堅固，棄眾亂意；從智慧生，遠惡邪見，終無有言。何謂無所從生？常勤奉行六度無極，是為菩薩第一無言。<p>「菩薩之法曉度彼岸，攝護眾生境界，施以俗施及宣法施，顏色和悅。所說可度言辭清和，眾人聞之心莫不悅。義理應時，明識佛道，心無偏黨，等念群黎。菩薩所修無所從生，以無言辭救濟群萌，所修境界是為菩薩第二法施。<p>「菩薩所修曉了勸助，不望想報，導入佛道，不樂世俗。所修定行不捨如來、至真聖慧，用眾生故而勸助之，無所說者則是菩薩。無有言辭，修諸德本，求慕佛慧，為眾生施，是三無言。<p>「菩薩之業有權方便，第一之行隨眾生樂，而不穢厭世俗俱遊。在諸不賢自恣行門，一切聲聞、緣覺所生、一切黎庶皆開化之。不求安己，禪定、三昧、脫門正受曉了進退，逮自在定。以不懈惓察於生死，猶如大遊觀。毀魔宮殿，普現釋梵四天處所。所生之處常有明曜，見諸異學而悉達知一切世俗經書典籍、文辭之讚、計校算術。己身六事——王者典籍、雕文刻鏤、所假印綬、工言巧辭、娛樂音聲、樗蒱六博——敢可天下。目所覩者亦復曉了，女人進止、男子舉動、豫說瑞應、天文地理、日月星辰、所現災變、度世之法，聲聞緣覺來問事者無不明了。諸度世事獨步無侶，一切天下咸共瞻仰，顯諸聲聞、緣覺之乘所不能逮威儀禮節，不捨大乘。<p>「發意之頃，知諸如來所示現行，不斷經典；菩薩所遵善權方便亦復無斷，奉修寂然菩薩德本。以慧娛樂猶得自在，在於無為，現生死門至無人際，教化眾生未曾違廢。處永澹泊，在於眾生現大塵勞，則以一品法慧之身現於眾生無數之身、無限之門，猶如虛空。以大智慧樂一切欲，因化眾生樂一品樂，現於三界開化眾生不離妄想，在諸玉女百千人中常以法樂而自娛樂，以妙相好、百千眾德而自莊嚴。所生之處常無罪殃，修清淨行，現生地獄、餓鬼、畜生，於佛道慧所度無極而不動捨。菩薩慧身其慧如是，無有邊際。以是比故，悉解聲聞、緣覺，何況愚冥凡夫？是五無言。<p>「身、口、意行以慧為首，菩薩所修行業甚淨，具足慈心愍念眾生，離於殺生、盜竊、婬妷、妄言、兩舌、惡口、綺語、嫉妬、恚癡、邪見之事，修正行見悉亦無言。菩薩所行身、口、意業慧儻隨時，是為第六。<p>「不捨眾生乃為菩薩奉無蓋哀，覩眾生惱、身陰遭患、口自更歷，興顯德本。在於地獄、餓鬼、畜生，為眾生故而被毒痛，不用懈厭。化眾生界令懷欣然，於一切欲、所娛樂業不以經心，常加精進。欲度眾生毒苦諸痛，亦不以諸菩薩所習，唯志大哀，遵習道力，是為第七。<p>「一切黎庶奉敬悅樂，乃為菩薩、釋、梵、四王皆共念之，一切人民覩悉欣喜，群萌思德，不離心懷。所以者何？其菩薩者，往昔宿命奉清淨行，無有罪業。是故，眾人其來見者不知飽滿，亦以無言，是為第八。<p>「其心堅固，在諸通慧善被德鎧，乃為菩薩所由甚難，勤力習行，入諸聲聞、緣覺之中，一切智心寶淨明耀，無所忘失。猶大明珠，名淨復淨，清諸濁水。正使浴池極穢瑕疵，以淨明珠這著其中濁水則清，不復同合。菩薩如是，正使與愚騃俱、癡冥人共周旋，未曾違失一切智心，寶淨明耀。無極智慧蠲除眾生邪見、塵勞、穢濁愛欲，住一切智，寶淨明心亦以無言。雖在惡人、聲聞、緣覺，不廢大道，是為第九。<p>「己部界慧在法勢尊，度于彼岸乃為菩薩慧得自在，具足無餘為阿惟顏。以被離垢，著法冠幘，帶道印綬，不離善友之所教訓。奉敬如來未曾輕慢，亦以無言。菩薩師者，修未曾有，開化眾生，不捨聖師，常順如來，謙恭自歸，是為第十無言之教。菩薩住此，逮成世尊無上無言。<p>「菩薩有十業。何謂為十？普淨世界，莊嚴佛地，興立一切諸佛道業；以諸菩薩伴侶為首，同共德本；開導教誨眾生境界；諸當來業攝末至本；則以神足遍至十方諸佛境界；雖遍十方，不移本土，以光明業演無量曜，一一光明有諸蓮華現諸菩薩各坐其上；不斷三寶，佛滅度後奉宣訓誨，無自大業；遊十方界，開化眾生以為說法，使隨律教；修八道業；心在邪業則為彼等示現諸願，普使備足；是為十業。菩薩住此，逮成如來無上道業。<p>「菩薩身有十事。何謂為十？菩薩當來，解一切身悉無所成、亦無所有；菩薩身來，知眾人民身不可得；菩薩身者，無有真諦，隨其習俗示有所在；菩薩身者，無有能侵，隨其世俗顯示真諦；菩薩身者亦不可盡，於當世際無所斷除；其身堅固，一切諸魔無能毀壞；其身強要，一切邪學、眾外異術無能動者；其身無相，而復示現諸相清淨、百福功德；其身無好，因以法相而為眾好，稽首為禮；其菩薩身普無不入，諸去來今如來、至真同合一身；是為十身。菩薩住此，逮成如來不可盡業無極法身。」<p>說是語時，三千世界為大震動，其大光明遍照十方，天雨眾華，箜篌、樂器不鼓自鳴。諸來會者各自欣慶：「幸值供業無極道明。欲值此法，當何所行？」<p>菩薩報曰：「奉敬諸法，一心聽經，供養聖眾，謙尊法師視之如佛，慈愍眾生如己骨髓，處在三界如水蓮華、如日明耀、如月照冥。如是行者，疾得正法。」<p>說此語時，無央數人皆發道意。
。
<juan>度世品經卷第四<p>普智菩薩復問普賢：「何謂身業？何謂為體？何謂言辭？何謂口淨？何謂善清淨？何謂所護而善攝？何謂菩薩所修章訓常勸樂眾生界？何謂菩薩等心？何謂發意？何謂心遍？何謂諸根？何謂志性？何謂性和？何謂應時？何謂應信？何謂信入世界？何謂信入眾生界？何謂居止？何謂興發？何謂奉行？何謂成就？何謂失佛道法？何謂寂然？何謂究竟法？何謂生佛法？何謂正士？何謂為路？何謂路無量？何謂道業？何謂行道？何謂進道？何謂為行？何謂為手？何謂為腹？何謂為藏？何謂為心業？何謂德鎧？何謂為杖？何謂為頭？何謂為眼？何謂為耳？何謂為鼻？何謂為舌？何謂為軀？何謂喜行？何謂行步？何謂為處？何謂為坐？何謂臥寐？何謂為室？何謂為遊居？」<p>普賢菩薩報曰：「善哉問也，諦聽諦受。」<p>報曰：「唯然。」<p>普賢曰：「菩薩身業有十事。何謂為十？能以一身普遍佛界，故曰身業；示現一切眾生界門；與諸所生而俱宿止；而獨遊步十方世界；亦皆往至諸佛道場會說法處；能以一手覆蓋一切三千世界，一掌捉持諸大鐵圍、金剛眾山；顯示眾生一切佛土合在身中；復令散沒；以眾生界受在一身，匿覆獨處；又復示現一切眾生覺在己身，以用成就嚴淨佛土；是為十身業。菩薩住此，由是得致無上佛業，訓誨群黎悉得至道。<p>「菩薩體有十事。何謂為十？體能奉修六度無極；能行四恩，不捨眾生；修無蓋哀，代諸群萌身自受之；五陰苦擔不以勞惓；無極慈身普護一切而令得濟；以功德形使諸人民皆得戴仰而逮安脫；以聖慧事——一切諸佛同合體故——以得成就；棄捐一切諸凶危法，是謂法身；善權方便，一切現門、神足、變化皆能顯示；所為感動菩薩體者，於道自在便成正覺；是為十體。菩薩住此，便能得入如來、至真無上大慧。<p>「菩薩言辭有十事。何謂為十？言辭而諦，則以此教安隱眾生；以清和語悅可一切人民意念；以不妄語所說如言，演至誠辭；菩薩如是，假在夢中無有異言；所說隨順，不欺釋、梵及四天王；深妙無害，能為顯示自然之教；所說堅固，班宣諸法無有邊際；所演發路從一切言而開化之；隨人所作說其報應、示其本末；觀眾生意，隨其所應而教誨之；是為菩薩暢十言辭。<p>「菩薩有十事為善清淨。何謂為十？好憙欲聞如來音聲，是則為淨；思省菩薩曾所聽音，去於眾生所不憙聽，棄捐惡語不施於人；本昔所說四事口過常遠離之；本歡悅心諮嗟如來磬揚大音；在佛神寺歌歎佛德；以清和性為諸眾生宣傳法施；在尊神寺作諸妓樂、琴、箏、吹笛，樂佛塔廟；親自面從諸佛、世尊聽聞經典；順在天福，從諸菩薩；若因法師得聞經典，身自奉事，心捨天上；是為十事菩薩演教為善清淨。<p>「菩薩有十事所護善攝。何謂為十？諸天王現，悉共護之；龍王、鬼神王皆出宿衛；揵沓和、阿須輪咸來奉敬；迦留羅、金翅鳥王僉來安之；甄陀羅、摩睺勒悉歸仰之；又，天帝釋侍從諸天俱來護之；其梵天王將諸梵天在邊自歸；諸菩薩等皆共敬念；諸不退轉一生補處僉來親之；諸如來等現在十方威神護之；是為菩薩十事擁護善攝。<p>「菩薩有十事所修章訓。何謂為十？而常勸樂眾生之界、亦復教化三千大千諸佛國土、又悉能入一切諸根、通利中間及弱劣者、隨其境土而嚴淨之、消除一切愛欲塵勞、遠離諸穢、棄捐境界而悉覩見志性所在、漸稍長益清和之性而悉普達遍諸法界，因是之故速近無為，是為十事。<p>「菩薩等心有十事。何謂為十？等心總持，執諸眾生，攝眾德本，令不遺漏；心如江海，不可限量，順諸佛法無極道慧；心如須彌，其德超踰，建立眾生一切善本；心如明珠，去諸垢穢，意念清淨；心如金剛，毀壞一切諸瑕疵法；其心堅固如鐵圍山，不可破壞，一切眾魔、諸外異學無能動者；其菩薩心猶如蓮華，遊於三界永無所著；其菩薩心如靈瑞華，於無數劫難可見聞；心如日明，遊行虛空，消滅一切闇蔽、罣礙、愚癡之冥；其心如空，愍傷一切群萌之類；是為菩薩十心。<p>「菩薩發意復有十事。何謂為十？<p>「發意念言：『吾當悅豫一切群萌，皆當消除諸眾生等塵勞、愛欲，永使無餘。』<p>「自興念言：『斷截諸蔽罣礙之難，悉於諸法不以猶豫，得至寂然。<p>「『吾當澹泊一切眾生勤苦五陰，當斷消滅惡趣、八難。「『常當普見一切如來，不離其邊；常當精進學菩薩戒，成諸佛道。<p>「『普見眾生，成就一切使入道迹，以故發意。』<p>「當知無極法鼓普遍十方諸佛國土，總攝人民志性諸根，使無有餘。是為十事菩薩發意。<p>「菩薩意遍復有十事。何謂為十？其意普遍，曠若虛空；入於無量一切法界，一時之間皆遍三世；諸佛所興輒能具足，入胎出生、棄國捐王、成最正覺、現大滅度悉由聖慧；入眾生界，志其意性，覺知諸根；以聖光明遍至一切諸法境土，周無邊際；諸幻羅網無所從生；至於自然無有顛倒，不可計會；己心無礙，使他無蔽；光明智慧而得自在；諸佛興時，所在發意現最正覺；是為菩薩十事意遍。<p>「菩薩諸根有十事。何謂為十？諸菩薩等若見諸佛，諸根歡悅，欣然不還；好樂諸佛，奉敬經典，靡所不達；菩薩不迴一切諸根無所障塞；心常堅住，其所修行莫能廢者；諸根微妙，曉了分別智度無極；諸菩薩意無有進退，勸誨眾生，志如金剛；消化諸法，破壞眾惡，其明堅強，靡所不照；見諸如來光耀所在，諸根無怪；開士之心了如來身合為一體；其菩薩意至無限際，入於如來十種之力；是為菩薩十事諸根。<p>「菩薩志性有十事。何謂為十？有菩薩心常無所著，不貪世俗；其心清徹而不雜碎，不思聲聞、緣覺之事；又，計菩薩志性柔順，恒志佛道；其意清和，因一切智而出生矣；有所念者無有儔匹，消伏眾魔、諸外異學；志無瑕疵，嚴淨一切如來慧場；恒善救攝其意本末；如所聞法未曾忽忘；其意自然而無所倚著，所生之處無所適莫；其志深妙，普能得入微妙之慧，念已信解，解諸佛法；是為菩薩十事性也。<p>「菩薩性和有十事。何謂為十？菩薩性和，意在尊豪而不退轉；積累一切眾德、善法，不疑諸佛；諮嗟如來本末性行，處於總攝；為大師行，聞所願俱；念在頂相，普能周入，於諸佛法性自然淨；於諸佛法而得由己；其意微妙，能入若干諸法道門；菩薩元首超越一切所在因緣；於道自恣、於諸三昧定意正受，嚴淨變化，其意堅住；攝取前世之所誓願，教化眾生未曾休息；是為菩薩十性淨和。<p>「菩薩應時有十事。何謂為十？菩薩布施則為應時，施諸所有，無所希望；一切奉戒，其禁德限，閑淨精修，奉行應時，不蔑他人；為眾生故，忍諸瞋恚、患厭、懷恨；除去吾我及他人想，普修精進，隨時無轉；將護身、口，心無所忘，廢眾事業，禪定三昧；遵諸解門、神通之正，不捨愛欲、塵勞眷屬；若能奉行諸度無極、積累眾德未曾懈廢，修行大慈；解無眾生，身負眾苦，五品應身，不捨大哀；解知諸法自然寂靜，如來十力覺了隨時；以無限宜顯示黎庶，而轉法輪未曾懷還，見他志性而教誨之；是為菩薩十事應時。菩薩住此，逮佛無上無極大慧，便能隨時。<p>「菩薩信解復有十事。何謂為十？信於微妙而常隨宜；難及德本，篤無央數若干淨行；其好廣普，見於眾生無央數心；造信寂然，入於深奧無極法門；樂於清淨，興廣遠心，愛敬所望；諸佛建立十種力故，謙恭無雙，降伏眾魔及與官屬；究竟好業，等於報應；篤于近門，隨其所憙而示現之；受於所受，謂欲逮得諸佛授決；神足自在，恣意所樂，欲得佛道便成正覺；是為菩薩十事信解也。<p>「菩薩信入世界亦有十事。何謂為十？信諸佛土入一世界；以一世界入諸佛土；信一蓮華如大千界，一如來身遍坐其上十方佛土；解信一切自然如空；一切世界普悉莊嚴；信遍入中十方世界，其菩薩身能周其中；信十方國建著一跡；一切世界入一人身而自申暢；諸佛境土至如來樹，周一道場；以一音聲告十方界一切眾生，聞之心悅；是為十事菩薩信入世界。能住於此，遍入如來無量境土。<p>「菩薩有十事入眾生境界。何謂為十？一切身形自然無身；諸群生界則為一身；自恣講堂，信所入處；諸群萌品則以得入一菩薩腹；眾黎庶界受諸釋、梵及四天王形體像貌；信眾生界入如來身；十方人民——蚑行、喘息、人物之土——入一人身；一切眾生能得處在一佛法品；顯群萌界，現為聲聞、緣覺形貌像類，永無想念；十方世界悉現菩薩莊嚴功勳；諸眾生界示現如來色像、相好、若干種身、威儀禮節，訓誨眾人；是為菩薩十事入眾生界。「菩薩居止有十事。何謂為十？發菩薩意則是其處；修諸德本，眾惡休息；開化眾生，隨時導示；常見諸佛，不離眾聖；其所欲生輒得處在；清淨之界奉修道行；不違正真，恒懷正願；不隨邪誓，僉能遵奉六度無極；專精思惟平等道法；所可遊居與諸佛會；是為菩薩十宿止處也。菩薩住此，棄諸塵勞，無有遺餘，逮成如來無量慧處，是為居止。<p>「菩薩興發有十事，菩薩以此斷諸起行。何謂為十？眾生界起，開化度之，令之究竟；世界若起，滅除其穢，常使嚴淨；如來興現逮菩薩行；起眾德本積累，相好習佛；功勳興于大哀，消除眾生苦惱、五陰熾盛之衰；發于大哀，勸立眾生安一切智；諸度無極合集菩薩嚴淨之行；起權方便，普為一切現道德之門；興於道意，其心坦然，不可稱限；取要言之：一切諸法菩薩所興、在所現化、神通解達；是為菩薩十興起也。<p>「菩薩有十事奉行。何謂為十？恒自思念諸度無極、奉修禁戒而無缺漏、遵承聖慧不隨邪見、順從禮義未曾失節、遵崇道法不隨邪見、隨時品第不違高節、應時示現不犯道教、親近行義不厭訓誨、奉修正覺不隨小乘、遵承聖行而轉法輪，是為菩薩十事奉行也。「菩薩成就有十事。何謂為十？常懷篤信；奉敬善友，逮成佛法；慇懃愛樂如來所說，未曾謗毀正典訓教；其心無量，在於無際；勸助德本，逮如來境而無齊限；信樂不疑，普能遊入十方世界成為佛法；又，於法界不可動搖，心如泰山；動魔境界不得自在，自然降伏；恒悉識念諸佛境界；訓誨眾生，當自懷念如來、至真十種慧力；是為菩薩十事成就。「菩薩有十事失佛道法，常當遠之。何謂為十？其自憍慢，輕善親友，失佛道法；畏懼生死、窮苦之惱；患厭眾行，違菩薩心；勞惓天下周旋止頓；行必固性，違於正定便失等跡；所作德本，名：『是我所作。』嫉妬、誹謗正法；翳匿覆蓋諸菩薩行；愛樂聲聞、緣覺之法；憎於弘履，不喜宣暢菩薩大法。是為菩薩十失道法，常當遠之，乃入菩薩無上聖賢。<p>「菩薩寂然有十事。何謂為十？能常勤修智度無極；瞻察眾生，除諸顛倒；度脫一切諸邪見縛；未曾發意求諸妄想，開化眾著、貪妄想者；行過三界，周旋一切十方世界，遊居其中；改變眾生貪諸塵勞、習放逸者，離愛欲法；興大悲哀愍諸群黎，除諸所有而復示現一切眷屬；動諸世界，現有終始，為顯修行；遊世俗法而無所著，而復隨時入其中教；具見佛道，不斷大行、不畏本願。是為菩薩十事寂然，賢聖度世，攝護黎庶，過諸聲聞緣覺之業。<p>「菩薩有十事得究竟法。何謂為十？這生墮地自在如來、以致究暢諸佛境界、以獲成就諸菩薩業、具足一切諸度無極、興盛充滿諸佛種姓、而逮超越如來儔類、常得建立諸佛十力、永得究暢如來大道、解知諸佛皆一法身、如來、至真行無有二，是為菩薩十究竟法。<p>「菩薩有十事生諸佛法。何謂為十？一心自歸，奉善親友，興諸佛法至一德本；信樂佛法則生道跡；發意之頃皆能變現諸如來行；以得懷來無極大願，生廣大心；樂己德本，如所造立終不忘失、未曾患厭；無央數劫所可積行悉攝當來一切無際；遊居生在無量佛土開化眾生，常隨時節興菩薩行，不斷所履；常發大哀，顯無量心，發一意時普見虛空；以得超入殊妙大行，生至真願，不失本意；奉持一切如來訓誨，照耀眾生以發道心，具眾德法；是為菩薩興十道法。<p>「菩薩有十事號為正士。何謂為十？菩薩解了佛慧為一法身，故曰開士；堅住大乘，號曰大士；奉行豪法，故曰尊人；覺成妙法，故曰聖士；入殊勝慧，故曰超士；勸人精進，故曰上人；宣豪勝法，故曰無上；具足解了十種力慧，故曰力士；除諸一切闇冥覆蔽，故曰無雙；無儔匹士，心得由己輒成佛道，號無思議；是為菩薩號十正士也。<p>「菩薩行路有十事。何謂為十？諸菩薩眾與一乘路一無等倫，不捨一心。<p>「菩薩有行、智慧善權，為二性路。<p>「復有三路：奉修空行無相之本則無元際，不猗無願，遊於三界無所沾污。<p>「復有四路：修開士行，講無盡業；皆能勸助一切功德；稽顙如來，奉敬無懈；勸助聖慧，善宣道教。<p>「增五根路：諦建立於信根、大精進於諸行、不退轉住一心而不亂、善覺了隨定意、常曉了智慧行。<p>「修六通事以為道路：其天眼者見諸色像、覩諸世界眾生之類，若有生者及於死者；則以天耳聞諸佛所說經典則受持之；見他眾生為能分別，自見己心、亦覩他意，本末眾念不可稱限而得由己；念往古世無央數劫所造德本，進益之宜悉識知之；得大神足，隨眾生本所應化者現若干變，則以正法訓誨眾生；慧盡諸漏，自覩本際，不斷菩薩所興立行。<p>「行七思念為菩薩路：常念於佛，導眾生者無有邊際，以一切句見輒受持，勸化他人使自歸佛；思念經法、如來、至真，於一道場未曾動移，普在一切諸佛眾會現己說法，音暢十方；知諸群黎心根所在而開化之，其意思念僧在無數諸菩薩不退轉，覩不離數、皆見眾生；諸菩薩身常念施與，施諸菩薩，等御其心，思於大施使德增長；常念禁戒，不捨菩薩心，以諸德本施諸眾生；常念諸天，菩薩生在於兜術天當一補處；飢虛思德、常念眾生，以大權慧開化眾生，無能廢辯。<p>「其八正路：奉於正見棄諸邪見。棄諸妄想眾貪之求，皆念一切諸通之慧，道德種姓捨口四過，修賢聖種宣傳正語，身諸所行為眾生施，訓誨眾人無有休懈、不捨正律。其正業者，堅住自在，閑靜知足，修其道德，住於禮節威儀、住於正法，皆不誤失。其正方便，以諸菩薩同產兄弟，所見眷屬無有損耗，遵修如來十種力行。其正意者，所聞音聲悉能執持，普見十方諸佛世界，定意憒亂。其正定者，諸菩薩等不可思議以為脫門；聰明之故，以一定意遍無數定，本定正受，定未曾捨，為菩薩路。<p>「離於欲界危害之跡，所講說法、口所宣講一切無礙，說所思念、眾想之著，開化眾生入一切智，捨於希望、捨眾貪愛，常欲思見一切如來；以歡悅心未曾懈廢，捨於世俗苦樂之業，顯示菩薩賢聖度世，永安道慧，修解無常、無色定意；生於欲界及在色界，初不動移，以度一切諸想、所遭音聲正受，其菩薩行不以為勞。<p>「若能思惟如來十力，佛子！發遣為菩薩路，常能曉了有處無處、限與無限。見諸眾生過去、當來、現在報應、罪福所趣，知於一切神識諸根，了了分別，察其心本而為說法。別若干種不可計數身體各異，如是上願、志在中間、又或下志，識其無際為班宣法。一切剎土——諸有眾生三世所在、無央數劫——諸菩薩身悉遍其中。如來、至真現無想念，而不違捨諸菩薩行、諸禪定意，一心正受塵勞、瞋恚。觀察進退，知所因生，住菩薩門，覩諸黎庶死生所趣為說本末。知於三世眾想諸念，入於一世了諸群萌塵勞、罣礙、志性結解，悉令盡索，不捨菩薩所興顯行。是為十路，菩薩住此，悉逮無上如來權道。「菩薩行路無量，道至無限，行道無數淨不可計。所以者何？菩薩行道無量有十事。何謂為十？察於虛空不可計矣、法界中間向玄之有玄悉無量矣、眾生之種甚多故不可盡、世界無際故曰無限、諸惡思想亦復無底、一切民庶言辭亦無底元、如來之身無能計校、諸佛所演音聲言教亦莫能盡、如來道力無能窮者、一切智明慧達聖元亦無能極，是為菩薩路十無量。所以者何？如虛空無量，修道無量亦當如之；如法界玄之有玄，奉合道義無量亦如；如眾生界甚多無盡，菩薩奉道無盡亦如；若其世界無有邊際，進道亦如；若眾惡思想不可計說，順道化人亦若茲矣；如民庶辭無有崖際，其合道如；若如來行無能計校，一切群黎無有二國，所念悉周，道行亦如；若佛音聲言教莫能盡者，修道亦如，以一言訓普告一切法界人種；若如來力無能窮者，進如來力修道亦然；如一切智不可計者，菩薩積德修道亦然；是為菩薩行路無量也。「菩薩行路有十事。何謂為十？無行不行、應與不應；其身、口、心無所至湊，無舉、無下，其慧本淨，故使其然；無奉不奉、修與不修，入於自然，猶如幻夢、影、響、芭蕉、電現、野馬、水中之月；皆解此已，無一倚求，達知三界空、無相願悉無處所，因其想見而有三處；積斯功德，不荒其行；心無所有而不可見，無言、無教，離於諸法；眾所遊居奉修法界，無所破壞；能知觀察，入一切法，不失如來真諦本際——斯真諦者，則以普周虛空之際——入菩薩慧、諸行、力業，未曾懈惓如來十力、四無所畏；一切智藏察諸平等，觀一切法不懷沈吟；是為十事菩薩行道。<p>「菩薩有十行道嚴淨。何謂為十？<p>「佛子！菩薩在於欲界而不動移，忽在色界，在其像行，一心脫門，定意正受，其所生處無有放逸，是一淨路。<p>「又復，佛子！菩薩目見聲聞之乘，以慧度之，不墮彼路，是二淨路。<p>「又復，佛子！菩薩觀知緣覺之乘，曉了隨時，興大悲哀，逮諸力願而不懈廢，是三淨路。<p>「又復，佛子！菩薩大士與大群從眷屬圍遶、諸天人民清淨端政鼓百千樂、諸玉女琴瑟亦不可計，其音清和，參駕大車。菩薩在中禪定脫門，三昧正受，如道無違，是四淨路。<p>「又復，佛子！菩薩在於一切眾生歌舞調戲，隨眾所為，示與俱同，常如一心，菩薩定意初未曾亂，是五淨路。<p>「又復，佛子！菩薩已度於世俗法，而於諸業悉無所著，不捨度道，救攝眾生，是六淨路。<p>「又復，佛子！菩薩住道，為顯聖慧以入正道，越諸邪見，在於邪徑訓誨眾生使得勉濟，不與邪徑而俱同塵，是七淨路。<p>「又復，佛子！菩薩大士其身、口、意無有缺漏，亦不護戒，將養如來清淨之禁，為諸凡夫愚騃之黨顯清淨行，教惡戒者使普具足一切淨福。菩薩所由，皆除地獄、餓鬼、畜生，致三善路。現在不閑、生於眾難貧匱之處，而到所在勉濟眾生，雖遊其中，不與合同，是八淨路。<p>「又復，佛子！菩薩所為不傾仰人，而於佛法逮無礙辯，普觀諸佛逮法慧光、諸如來等下無形種、一切諸佛皆一法身。諸佛導利，為一切故遍照法門、等住諸乘，諸佛遊居悉在目前。一切黎庶僉無堪任，眾生面手悉見形呰至未曾有，悉為普等，其所求法未曾忘失。其所現師，為從何受悉恭敬之，咸起迎逆，因怪而生，緣其受之。彼修行法在於眾生。所以者何？善權方便。菩薩所行開士真諦住於道業，輒以方便趣使眾生得隨律教，顯現權道各使得所，是九淨路。<p>「又復，佛子！菩薩合集眾德之本，逮得菩薩最上妙法，普具如來阿惟顏行，一切法尊所度無極，繫著無量離垢法冠，正繒為帶。十方世界現無央數諸如來身，轉無耗損，建立法輪。其身盡遍一切佛土，遊於諸法，獨步三界，度于彼岸，逮諸菩薩皆得自在。生十方國，過去、當來、現在諸佛所可示現，教化眾生皆一佛界，亦不違失諸菩薩行，不迷道慧，不違開士德原之本而退還也。履菩薩跡而不迴還，在大士行而不懈廢、亦復不斷正士啟受，亦復不捨善權方便、不廢聖業、不違菩薩所行勢力、不以危害加於他餘、不遠聖士所建正行。所以者何？若斯，菩薩速得無上正真之道。如是，菩薩行無所著，觀一切智，明如來體像而無形貌，是為十淨路。菩薩住此，疾成如來無上大道。<p>「佛子！菩薩有十奉行。何謂為十？修于禁戒，大願殊特，漸備具足；為精進行，懷來一切諸道品義而不迴還；遵神通行，從眾人志各令歡悅；修神足行，普入十方諸佛國土，合為一剎而無動者；志奉清和，得入殊妙；誓願堅固，一切所作靡不成辦；若受伏勝，不越一切眾尊師命；求聞經典，行無厭倦，奉修諸佛所班宣法不以為勞；崇法聖性，遊于一切眾會道場，勇無怯弱；就於無極大行清淨，解知一切咸無所生，是為十行。菩薩住斯，普遊十方一切佛土，無所罣礙。<p>「菩薩有十事手。何謂為十？謂：篤信手，信如來教，一志信樂不可窮極；以手供養諸佛、正覺，積累大德增益無倦；為放捨手，一切諸求皆令得悅，充滿所願；歎善哉言先問訊手；伸其右掌，博聞善手，斷除一切猶豫、結網、三界寂然；大遊出手，愛欲無常，當以大手化眾生界，授所施與；住安地手，覺了四流，度無極臂，總攝內藏；奉平等行為無師法，悉化眾生，無起害心，講說經典，明知世俗及度世法手，能除身心諸有災疾；智慧寶手，消滅塵勞，現無量法光明之耀；是為菩薩十事手也，以此道手弘覆一切。<p>「菩薩腹有十事。何謂為十？謂：志性腹，所念清和；質直之藏而無諛諂，不思偽飾，悉無所受；無因緣界，不樂一切諸所有業；去諸塵勞，以慧為胎；其心清淨而無瑕穢；觀斷諸食，思真諦法，察萬物無；曉了十二因緣之故，分別一切諸生死業；志性柔軟，純淑之故；除於一切邊際邪見；為菩薩腹，普使眾生入佛道藏；是為菩薩十事腹也。<p>「菩薩復有十藏。何謂為十？不斷佛教，住菩薩行，奉諸佛教，以無放逸而得由生顯熾法訓；為菩薩胎，住無極慧，現出世間遵承聖眾；為菩薩胎，住不退轉而轉法輪，必從眾生善法殘來；為菩薩胎，所住隨時，不失道節，眾生在於不決了處，究竟開化；為菩薩胎，立之報應各各使度，令無斷絕，眾生處在處邪見地，興大悲哀；為菩薩胎，興熾當來無極光明如來十力，奉修報應令其具足；為菩薩胎，降伏眾魔，德本無雙，大無所畏，為師子吼；則菩薩胎一住立處歡悅眾生，令無餘疑，逮得十八諸佛之法；為菩薩胎，皆以聖慧道利一切，一切眾生十方國土有諸佛法，勸助佛道；為菩薩胎，生無差特，入于一慧；是為菩薩之十胎矣。<p>「菩薩心業有十事。何謂為十？所可念業，一切所作輒得成就；心不懷怯，積累功德，習具相好；愍大行步，降伏一切諸魔官屬；隨時行愍，消除一切塵勞愛欲；修不退轉，亦不迴還弘愍之行；至佛道場，本淨顯耀，心無所至，了無所倚；愍入眾生，隨其所好而開化之；修大梵行，入諸佛法，不樂餘道，救濟眾生；空、無相願達無所有，去諸邪見，不捨三界；舉諸莊嚴，為金剛界堅固無壞，正使一切皆成為魔，不能動搖菩薩一毛所興德行；是為十愍。「菩薩有十事被德鎧。何謂為十？被大慈鎧，將護民庶；修無極哀，皆忍眾苦；志誓願鎧，悉能究暢一切方便；勸助德鎧，親奉諸佛清淨之行；興功德鎧，使諸眾生皆蒙其恩；諸度無極皆度群黎；聖慧之鎧，消除一切塵勞愛欲；善權方便，殖眾德本；導利普門，一切智心安不憒閙，其意無變；一志德鎧，心懷法念而不忽忘；是為菩薩十德之鎧降伏眾魔。「菩薩杖有十事。何謂為十？以布施杖害諸慳貪、修禁戒業壞除一切犯眾惡事、等勸法杖消去妄想、則以智慧斷截眾生塵勞愛欲、以正業杖遠離一切不曉活業、以善權杖普自現身婬怒癡亂、菩薩皆以法杖消化眾生一切愛欲眾瑕穢門、其在生死則以慧力斷為穢行而開化之、講一法杖破壞一切諸所依倚、一切智門能為消去諸反逆戶，是為菩薩所執十杖。<p>「菩薩頭有十事。何謂為十？無慢為首，天上世間莫能見頂；稽首師長、孝順二親，天上世間皆為跪拜；好上妙首，三千大千世界靡不戴仰；眾德之本而為元首，三界眾生咸來歸命；代諸眾生負於重擔，為枕之首，常得舉頭周觀十方；不輕他首，所作遊步與眾超異；智度無極首，頂有法王；權方便首，普現眾生平等之行；化人民首，誘進眾生，悉使普安；修諸如來法教之首，常奉三寶令不斷絕；是為菩薩所有十頭。<p>「菩薩眼有十事。何謂為十？則以肉眼皆見諸色、又以天眼普見眾生心意所念、以智慧眼觀黎庶根、復以法眼皆見諸法之所歸趣、佛正覺眼悉見如來諸十種力、以聖慧眼見除一切諸非法事、以光明眼演佛威耀普有所照、以導利眼捐棄一切貢高自大、以無為眼所覩無礙、一切智眼普見十方一切法門，是為菩薩十事眼也。<p>「菩薩耳有十事。何謂為十？聞嗟歎德，斷諸結著；若聞謗毀，除諸所受；若聞聲聞、緣覺之事，不以喜悅、亦不志求；若聞嗟歎菩薩之行，歡悅無量；閉塞地獄、餓鬼、畜生；假使生貧八難厄者，為興大哀；聞生天上人中安處，知皆無常，志慕大道；若聞諮嗟諸佛功勳，益加精進具足此業；若復得聞諸度無極及與四恩菩薩法藏，一切精修皆能通達，備悉是事。佛子當知：諸菩薩眾，十方世界諸佛所宣義理之業，諸開士等皆悉聞之。諸所可聽，解無所有。又，其菩薩耳所聞法悉等一定，從初發意至於道場坐佛樹下得成為佛，開化眾生未曾懈廢。是為菩薩十事耳也。<p>「菩薩鼻有十事。何謂為十？若遇美香不以識樂、若遭臭穢不以患厭，等察香臭不以殊特，觀諸香臭悉無所有；衣服、臥具、禮節香臭、婬怒癡事皆以等心入此眾生；其諸大藏、樹木、眾香咸悉觀之，知無有香；下無擇獄，盡於上界三十三天；其中所有一切名香僉無所著，悉說本末；得聽聲聞戒禁博聞；布施智慧道法之香；慕一切智，心未曾變；假使得蒙諸菩薩行，則以修智如來等地；若具如來境界慧香，不斷菩薩上妙道行；是為菩薩十清淨香。「菩薩舌有十事。何謂為十？口演無盡眾生之行；班宣無量諸經典教；諮嗟無限諸佛功勳；歌歎無窮滅度辯才；頌說無際大乘之業；其口言辭遍十方空；其大光明照諸佛土；口所說言皆使眾生各各得解；其辭與同口所宣者，十方諸佛咸共歎之；一切眾魔及外讎敵、塵勞、生死悉自然除，至寂無為；是為菩薩所說口舌。<p>「菩薩軀有十事。何謂為十？謂：受人身則以人言而開化之；亦復訓導諸非人形；地獄、餓鬼、畜生令隨律教；生在天身，又復教授諸天人像，欲行天人及無色天；有在學者則以學地而誘進之，向無學身；為現羅漢無所著事；在緣覺軀為導緣覺所當奉律；在菩薩形則為顯示大乘之業；如來、至真其慧無限，隨時說現、見諸自大，以權方便而發起之；法身無漏，悉無所有，普現諸身；是為菩薩十身。「菩薩有十意行。何謂為十？念於本宿命一切所行；眾德之本建立其意，常奉要義；心所入者，常志佛道；極至原際，愍眾生身；念無煩擾，斷眾塵勞；其意顯曜，不與客塵而俱合同；念擇善行，察之隨時而無所犯；諦觀罪福，不造殃釁；思諸德根，諸根寂定，制不放逸；其志澹泊，求佛定意；是為菩薩十意之行。「菩薩行步有十事。何謂為十？好詣法會，聽受經義，所詣無聲、亦無陰蔽；不懷婬、怒、愚癡、恐懼，心常專惟；有講法者皆為眾生；至於欲界開化黎庶；若至色界及無色界，以像定意尋便迴還；普現五道，訓誨群黎；以神通慧，遍諸佛土見諸如來，稽首問訊；所可遊步悉為法施；由是之故得大智慧，現入泥洹，不斷生死，周旋所度；具諸佛法，未曾休廢諸菩薩行；是為菩薩十事遊行。菩薩住此，無遊不遊，因斯普至諸如來行，獨出十方。<p>「菩薩有十處。何謂為十？處菩薩心未曾忘之；住度無極所可修業；不以飽滿聚集法眾，通達智慧；止於閑居，致大禪定；順一切智，德知止足，賢聖寂靜；住無眾想，亦無希望；奉行法處，不遠正義；禮歸如來，則能具足諸佛、正覺威儀禮節；出神通處，備悉大慧，逮法忍者滿所授慧；坐道場處至力無畏，充滿一切諸佛之法；是為菩薩十處。<p>「菩薩有十坐。何謂為十？其福得至轉輪王座；修於十德，不失天上、世間人處；得四天王，以佛尊法授諸天下；逮為天帝，超越眾庶、梵天、自在；欲攝他心亦得由己；致師子座，興顯法眾；得正法座，逮成總持力，普照一切；其志堅強，所建正願靡不周遍，通達十方；以大慈座，瞋恚、懷結令得悅顏；以大哀座，忍諸苦惱，不以為患；坐金剛座，降伏眾魔、諸外怨敵；是為十座。<p>「菩薩臥寐有十事。何謂為十？謂止寂然，身心澹泊，宿於獨處；思惟順義，不失其時；頓於正定，身心靜默；處於梵天，能悅己彼；善修其業，然於後世不懷惱熱；志平等行，不懷瞋恚；住於道行，解達善友；善微妙居，勸助德本；皆得一切義理之源，悉能究竟；成就道教，不利財業，乃是往宿所修德行；是為菩薩十事臥寐。<p>「菩薩室有十事。何謂為十？無極慈室等心眾生；以大哀行不輕未學；以大喜行除諸不歡，和顏悅色；行大護處，等於有為及無所有；諸度無極，道心為首；具足空行，曉了隨時；為無相行，不住寂滅；為無願行，所生至誠；意安詳行，備悉忍辱；等諸法行，逮得受決；是為菩薩十事室也。<p>「菩薩遊居有十事。何謂為十？其意遊居具四意止；所行遊居了法所趣；其意所在唯樂諸佛；諸度無極，備一切智，修四恩行；開化眾生，遊在生死，興於德本；集眾黎庶不習諸閙，隨其所樂而度脫之；顯神通行開悟眾生，解殊特根，善權方便；智度無極，為眾說法；遊至道場，達諸通慧；備菩薩行，行不斷絕，是為菩薩十事遊居。」<p>說是語時，三千大千世界為大震動。十方菩薩皆來讚詠，戴諸天華——如須彌山——皆散佛上，莫不歡然。諸天、龍、神悉來奉敬。箜篌、樂器不鼓自鳴，婦女珠環皆自作聲，飛鳥、禽獸皆共䳬䳬。盲者得視、聾者得聽、跛者行走、瘻者得平、屈者申舒、狂者得正、尫者強健、疾者瘳除。眾會咸踊，深自欣慶宿命祿厚致此光明。無央數人得無從生，發大道意，功德皆成。
。
<juan>度世品經卷第五<p>普智菩薩復問普賢：「何謂為觀？何謂為顧視？何謂為嚬申？何謂師子吼？何謂施淨？何謂戒淨？何謂忍淨？何謂進淨？何謂禪淨？何謂智淨？何謂慈淨？何謂哀淨？何謂喜淨？何謂護淨？何謂為義？何謂為法？何謂積德？何謂慧業？何謂明達？何謂法典？何謂行法？何謂奉法？何謂為魔？何謂為魔業？何謂棄魔業？何謂見佛？何謂佛事？何謂自大？何謂聖業？何謂菩薩為魔所固？何謂佛建立？何謂建立法？何謂處兜術天？何謂現歿兜術天？何謂住胎？何謂現其安詳？何謂修生？何謂因欣笑？何謂行七步？何謂現幼童？何謂在中宮？何謂棄國捐王？何謂勤苦行？何謂詣道場？何謂坐樹下？何謂在樹下致未曾有法？何謂降魔宮？何謂成佛道？何謂轉法輪？何謂轉清白法？何謂如來、至真取大滅度？」<p>普賢菩薩報普智曰：「善哉問也，乃為一切重啟斯義，何一快乎！諦聽諦聽，善思念之，與諸大眾受教而聽。」<p>普賢曰：「菩薩觀有十事。何謂為十？觀其真諦，造立善業；見微妙色，悉達其原；察如壽終及見生者，亦不貪猗憒閙眾會；見一切根而分別之，化諸敗根；觀察諸法，不壞法界；面見諸法，逮得佛眼；逮智慧聖，隨應說法無所從生，法忍究竟；逮成諸佛之法不退轉地，除諸塵勞、三界眾難、聲聞緣覺一切徑路；觀阿惟顏，於諸佛法而得自在；現歡悅法，善解道意而能普現十方所有；是為菩薩十事觀也。<p>「菩薩顧視有十事。何謂為十？見諸乞求，不懷害心，從其所願而令歡悅；覩犯禁者，皆建立於一切智戒；見諸眾生懷瞋恚意，解忍辱意，以此佛仁而誘進之；見懈怠者已，不離行而勸助之，使學大乘；覩心亂者，化建立之，不憒覺地；諸通敏慧察惡智者，為未曾懷諸邪見，使無有餘已；以真察其善友，如來所學建立佛法；如所聞經觀其本原，修無上義；眄於眾生悉懷憔悴，顯示大哀；顧諸佛法，逮成正覺、諸通敏慧；是為菩薩十顧視也。<p>「菩薩頻申有十事。何謂為十？<p>「如象頻申，諸天、龍、神、阿須倫、迦留羅、甄陀羅、摩睺勒、一切眾會無能及者。<p>「如龍象長所乘造，心欲為代眾生而負重擔。<p>「為如蛟龍興雲澍雨、演電光㷿、出正雷音，根、力、覺、意、禪、脫、三昧，暢甘露水，流布法雨。<p>「大鳳凰王頻申，拔諸無明、愚癡、眾冥，深入根株消息愛泉，濟其根原罣礙之門，免出欲心、毒害、塵勞、瑕疵、諸穢。<p>「師子頻申，以離恐懼、大慧等劍在於大眾消伏外學。<p>「勇猛頻申，除諸怨敵、愛欲、瑕疵、垢濁、眾冥，消伏難化，如大將師降伏嚴敵。<p>「聖慧頻申，棄去五陰、四大、諸入、十二因緣，令不增長，而慧顯現極尊勢法。<p>「總持頻申，意遊甚強，一切所聞輒能受持未曾遺忘，己能受持為他人說。<p>「辯才頻申，應機卒答，所演章句不可稱計、分別班宣無能障翳、可悅眾生無所侵欺，究竟本末。<p>「如佛頻申，處於師子殊勝之座，降魔官屬，具足普智、諸通敏慧，一心念頃應時平等，逮成智慧，為最正覺，悉能明達，護輒成如志，致無上正真之道。是為菩薩十事頻申。<p>「菩薩師子吼有十事。何謂為十？<p>「『吾當成佛，懷逮聖道、大師子吼，度未度者、濟未脫者、安不安者，其無為者令取泥曰愍傷眾生。』<p>「佛教法誨、聖眾之訓，順不違之。<p>「於如來所而有反復，以堅固願淨諸佛土，悉能勇達。<p>「謹慎禁戒，除諸惡趣，使僉消歇，為師子吼。<p>「身當備悉佛身、口、心莊嚴相好，求諸功勳而無飽足。<p>「具滿佛慧，慕聖明宜不以懈惓，降伏眾魔使無害事，奉正真行去塵勞業。<p>「解見諸法無我、無人，無壽、無命，空、無相願。<p>「心如虛空，清淨無垢，尋即解諸典，能逮得無所從生法忍，為師子吼。<p>「最後究竟菩薩清淨，離垢解明，顯耀感動諸佛國土。<p>「告眾釋、梵、四天王：『所見諮嗟生、未生者，以無限礙、無極大慧諦觀覺意，已成無上正真之道，悉無所受而大歡悅。』<p>「又，行七步：『吾於世尊極豪無雙，當除眾生生、老、病、死。』言如所行，為師子吼。是為菩薩十師子吼。<p>「菩薩施淨有十事。何謂為十？等施眾生，心無偏黨，隨所喜樂而布施之；具足諸願，不亂布施、不斷哀業；應時布施，解於眾人諸根原故；不必故施，悉離眾沈吟；善施布施，悉捨心所愛；不惜內外所有愛施，究竟淨於所與之故；所施與者勸助佛道，棄於有為及與無為；開化是等，所施與人至令究暢；成道場故，施淨三場；施受者處，念於諸法等如空故；是為菩薩十事施淨。若住於此，逮於如來無上大施。<p>「菩薩戒淨有十事。何謂為十？身行清淨，護其三事；口言清淨，棄口四過；捨心三穢，無瞋恚、癡，將養禁戒，一切無犯；見有過者隨時安之，消貪欲業、去恚愚冥；其德照明天上世間，守於道心，思樂大乘；奉諸如來而學正教、而無為戒，默隨律禁；除諸眾生殃釁、眾罪，遠離眾惡；順從一切眾德之本，斷眾邪見；不以禁戒而懷自大；撫育群黎，遵大哀力；是為菩薩十戒清淨。<p>「菩薩忍淨復有十事。何謂為十？若人罵詈、加以惡聲，默而不應則忍清淨，亦護眾生；加以瓦石而打擲之、刀杖加身，受而不挍，護彼我故；設有瞋恚、怒恨向之而慈愍之，本性無害；若輕蔑者，不懷惡念，明耀堪任；若來歸念能將順之，寧失身命，忍不違之；捐捨自大，不輕未學、不自貪身，視如虛空；忍觀若幻，諸有惡向心不懷害；無彼、我想，任順塵勞、消除眾毒；諸菩薩慧、柔和之忍興顯滅盡；一切諸法、諸通慧界，人無所仰；是為菩薩十淨忍也。<p>「菩薩精進淨有十事。何謂為十？<p>「身行進淨，恭敬自歸於諸菩薩，則為賢聖寂定眾祐。<p>「口言勤力，聞諸如來所可宣暢悉識念持，歎諸佛德，如所聞法為眾生說，不以勞惓。<p>「心念鮮潔，慈悲喜護，禪思脫門定意正受，不廢善權，志不怯劣。<p>「常修精進，不懷諛諂，進清白行而懷質直。<p>「諸所應行不為雜碎，志性勤和，所遊至處常有超異。<p>「其慧轉增，眾清白法遂以熾盛。其明光光，無戒、無虛。<p>「布施調意，明識仁和；戒、聞、施與永無放逸，啟受不廢。<p>「當詣佛樹降伏魔怨，為淨精進斷婬、怒、癡、愛欲、塵勞、諸著、邪見、陰蓋、罣礙，成慧光明。「常諦思惟，逮善明心，不懷惱熱，畢所造業，亦能致得諸佛之法。<p>「無應不應，為常勤修，心所啟受永以歡悅。<p>「其身、口、心等視無視，而諦曉了普門之界，隨其所知而順從之。<p>「成就法明，勢以強和越諸住地，樂諸佛說，解諸佛身，無有諸漏。<p>「現來入胎出生在俗，棄國捐王成最正覺，而轉法輪示大滅度，而咸悉備普賢之行。是十進淨。<p>「菩薩禪淨有十事。何謂為十？常欲出家，志存一心則為清淨；棄一切貪，得善親友，應時致寂，等解道故；習在閑居修鮮潔行，不計吾我、亦無所慕；除諸睡眠而去眾閙，樂於寂靜；其心勤修，寂諸根門；己慧一心，不為一切枷鎖、危諂、凶人之所蔽礙；道路覺意應時寂然，一切所修以慧觀察；思於一心，以善權故更復還反；來入欲界有所發起，履神通跡，分別一切眾生諸根，使入寂靜；樂無所有，澹泊之門致佛定意；是十禪淨。<p>「菩薩智淨復有十事。何謂為十？以淨智慧解其報應，不望果實，度於一切；目所見者常懷安和而不諍訟，了知斷絕，亦不計常；入於因緣，隨真諦慧棄諸邪見，攝於眾生未曾休廢；覩諸群黎心念所行，瞻之自然，猶若幻化；大辯才慧入於聖明，為清淨智，分別章句，所宣無礙；遠一切魔、眾外異學、聲聞、緣覺，入諸如來善權之慧；見諸佛淨，眾生其淨；覩諸法寂，觀諸剎土自然如空，普智慧淨，遊於此中至無為相；逮得總持，宣暢辯才，住權方便、諸度無極，所可遊步與眾超異；一心念頃解諸法等，慧如金剛，不懷恚恨，無恐懼想，為清淨智，皆逮諸法聖頂之慧；是十智淨。<p>「菩薩慈淨有十事。何謂為十？等慈眾生，淨心無若干；常行愍哀，荷為眾人而撫育故；將護身慈，勉濟群黎生、老、死難；不捨群萌，興眾德本；行解脫仁，皆能斷除眾生塵欲；不忘道意，訓誨眾生；入通慧心，無害人民；普演等曜，遍慈如空；將護一切，遵修法愍；化如真諦無漏之慈，因得來入菩薩寂然；是為菩薩十慈淨也。<p>「菩薩有十大哀淨。何謂為十？無雙大哀為己身故，不厭大哀為眾生故；遭眾苦惱不以悒結，愍哀惡趣，諸在八難假使生彼而勉濟之；生天人間興大淨悲，宣講非常，愍于一切諸墮邪見；無央數劫因被德鎧不捨未度，安己無退，哀勸眾生使獲大安；造一切業無所希望，己心愍淨，憐念諸倒；住世無智，使遠依倚，應時說法；一切諸法本淨自然，悉虛無實，為諸客塵之所沾污，菩薩知是故於眾生興大悲哀，令不淨者永得淨處；無垢顯耀而為說法，分別諸法譬如空中飛行鳥跡；群萌於此一切經義冥不解了，菩薩以故興大悲哀；為現大慧取滅度矣，真諦履跡；是為菩薩十大哀淨。<p>「菩薩喜淨有十事。何謂為十？欣然發大心，以喜悅為淨，一切所有施而不悋，無所逼惱，不懷怯弱；教毀戒者，眾生有惡皆能忍之；通諸願故、用經義故，不惜身命、不以惱熱；為歡悅淨，不念惱熱；樂以法樂，棄捐一切貪欲之樂；顯示眾生經典之要，令捨諸貪利養之恩；見佛無厭，奉敬自歸；法無所壞，喜悅為淨，皆以禪一心至於脫門；定意正受而自娛樂，復以此法開化他人，寂然能仁；禪無瞋恨，以慧為上，棄諸邪見，具菩薩行則為喜淨；是為十喜淨。<p>「菩薩護淨有十事。何謂為十？一切人民貪樂有為，化於眾生使至無為，則為淨護；本性在於無俗之法，反遊世間，見不應器不懷危害；覩應法者顯以方便，志清淨法，不慕聲聞緣覺之業、學不學事，不貪一切愛欲之樂、在業塵勞；心常專精在於經典，厭於聲聞、緣覺生死；不住處所，不喜世俗之所言談、危他人辭；離不隨時聲聞、緣覺以此言說亂失菩薩，不與同塵；所化眾生如己解力，拔濟四大，寂滅諸入；不知法者，以時觀看其有菩薩本曾現化在如來地；菩薩所觀以離二事，無卒、無暴，不舉、不下；離於多念、妄想之患，而常寂定，處真諦法，逮得法忍；是十護淨。<p>「菩薩義理有十事。何謂為十？若聞法者，以何為要曉了法義？解達空者，知本無事；分別諸法；修寂靜義；恬泊之故，解無所有；不著諸音，為如真諦；等于三世；入於法界平和味故，本無義者；如來所歸真諦本際，解之如審；大滅度義，斷勤苦患；修菩薩行，除諸所受；是為十義。<p>「菩薩有十法。何謂為十？修至誠法，言行相應，無諍訟法；棄捐一切諸所貪求，無所訟事；消除塵勞、㷿熾之欲，為寂然業；離諸惱熱，捨於貪欲；消眾恩愛，眾垢之患無所想念；休息因緣諸所作為，無所生法，等如虛空；習無為法，釋諸所生起運之事；已達本淨，解於自然，無所染污；斷一切病，徑至滅度法；興菩薩行，猶執持故；是菩薩十法。<p>「菩薩積德復有十事。何謂為十？若能勸人發菩薩心，為積功德、不斷三寶，勸於十事而順福行？<p>「棄捐一切諸不善法，修正經典，興智慧業，為菩薩福。<p>「其在三界無能及者，修德無厭，欲濟一切眾生之界，內外所有皆能惠施，為捨一切貪求之業。<p>「具足相好，修大精進而不迴還。<p>「剪心刺棘、纏綿之患，永不思念諸上、中、下眾德之本。<p>「勸助佛道，以權方便受清淨教，棄眾邪見，修眾德本及興大哀。<p>「現正士行而獨遊步，奉敬歸命諸如來尊，見諸菩薩敬之如佛，安諸群黎，堅固護意。<p>「無央數劫積功累德含此德本，道在己身如觀手掌。<p>「施一人已，尋開化之，不懷愁慼、亦不後悔；一切眾生亦復如是，先施與之，然後開化。<p>「集眾德本，折伏其心，見道如掌，不懷愁悔。是為菩薩廣大其志猶若虛空，積於十德入於無極廣大之智。<p>「菩薩有十慧業。何謂為十？<p>「以博聞為善親友，與其俱同，影在其後，啟受奉敬，趍走給使，給所當得，奉其教命，無細碎意。棄捐自大，謙下恭順，卑身遜辭，伏心下意。性不剛䩕，不為卒暴；性不麁獷，禁戒平正。意志柔和，顏貌熙怡，離於虛偽。先人問訊，性行質直，不妄倿憒、不懷諛諂。<p>「以慧為業，為己應器，意性和雅，曉了所趣。其心不亂，住於羞恥，奉六思念，顯示六字——施、戒、忍、進、寂、智——之本，順六堅法而不迴還。<p>「入十解慧，常求法義，好法、樂法、慕索正法。所聞無厭，捨世談話，不與同塵；離方俗言，講道度世而遠小乘。志在微妙大乘之業，其心所念無有異業；求六度無極，其所求者未曾遠離。<p>「修四梵行，習於明曜柔順之法，作性黠慧，曉知問事，離諸邪徑，導利正路。心所思念以用班宣，調和己心護他人心。<p>「所謂慧業：奉修要行，常欲捨家，雖遊三界，樂於寂靜。自察己心，不隨惡念，消去三惡——身、口、意事——心觀究竟自然之事，淨己彼心。「觀於五陰猶如幻化，察於四種如毒蛇虺，視諸衰入亦如空聚、幻化、野馬、水月、夢影、山中之響、如鏡中像、如畫虛空、如無形輪。其譬如是，說其本末。<p>「一切諸法無可捉持，無有比類，如日之影，無常、無斷，無來、無去。一切諸法無有住處，以觀諸法所入如是微妙之業然後乃信，是為菩薩解名萬物適起尋滅第七慧業。<p>「入一切法、聞一切法，無我、無人，無壽、無命，無心思議，無婬、怒、癡，身無所有亦無觀業，無垢、無生，無有色習、無有衣食，習至無為。已聞如此，忻然信之，不懷狐疑，是為第八慧業。<p>「信解具足，精進隨時，諸根寂定，觀澹泊事，靜然澹默，於一切念無造、無知。戒無形像，無我、無人、亦無所行，不住貪身，究竟文字，無有瘡疣、無所得忍，無進、無怠，無雙、無隻。其身、口、心無所修行精進之要，於一切法及與眾生皆以等心，悉無所住，不此際、不度岸，離於彼此無行、不行，所遵為慧，作是思惟，第九慧業。<p>「度諸希望眾想之患，見諸因緣、覩見諸法為清淨業；見諸正覺觀諸澹泊，見諸法界諸法為清淨業；見諸正覺觀於眾生、察諸剎土為甚清淨；見諸剎土如空清淨，觀諸澹泊；見諸法界則慧清淨；覩諸聖慧，法甚清淨。是十慧業。<p>「菩薩興通達有十事。何謂為十？善持佛法為興通達；究竟精進以為道義；離諸邪見則為顯明；智慧為明，諸根顯達；修等精進以為正解；勸助聖慧，入于順業，興於盡慧；除罪塵勞，選擇智慧；發天眼明，本宿清淨，識於往古所可遊居；修諸神通，觀眾生原；盡一切漏，發起正慧；是為菩薩興神通句。<p>「菩薩法典有十事。何謂為十？雖求諸法為無所慕，捨諸諛諂，則以精進而求諸法；志遠世俗，以無著意而樂諸法；不貪身命，消除一切塵勞之難而好道法；不惑利養，汲汲之念為己他人；愍眾群黎而慕經典，不獨為己；所以求法，欲入慧故；不貪住法，道利行故；而愛敬法，不以輕戲而易弄之；愍傷眾生，故求法義；不捨道心、欲斷群萌狐疑之結，故求經義；消眾猶豫、求佛道業，欲使備悉故求經典，不樂異乘；是為菩薩十事求法也。<p>「菩薩行法有十事。何謂為十？化諸愚戇，至心慇懃入眾德本；信無所懷，度諸罣礙，解法自然，篤行要義；住於經典，奉道慧已而不離義；遵奉道慧，以法為念，越八邪地、入八正路、順從八等；斷諸結網，截生死流，現真諦義，逆水而度——謂須陀洹——不自放逸，等於他人，不行諂飾；所遊居處常修道德，周遊往來，不樂三界，尋時所生，不懷沈吟；奉諸漏盡為不復還，造六神通、樂八解門，因本三昧而修正受以為身船，宣四辯才為無所著；以樂一品入緣起事，樂一味業，好寂為本，無思、無想；入於己地，自聞其慧——唯修神通則為緣覺——心志微妙，樂入明根；其心常念欲度眾生，積功福業、十力、無畏，具足一切諸佛道業；是為菩薩十修光業。<p>「菩薩奉法有十事。何謂為十？奉敬善友則為行法；諸天勸助則為行法；常聽諸佛及世尊教則行十法；愍傷眾生，不斷生死，則為行法；悉能究竟，勤修道業，不懷結恨，則為行法；以諸同學修大乘者勤行精進諸菩薩業，則為行法；遵修隨義，棄諸邪業，則為行法；降伏一切諸魔塵欲則為行法；住於聖覺，見眾生根而為說經，則為行法；修治廣大無量道業，不捨道意，則為行法；是為菩薩奉行十法。<p>「菩薩有十魔。何謂為十？猗於身魔而著五陰、為塵欲魔之所得便、亦為罪魔之所覆蓋、自興起意是為心魔、其死魔者棄所生處、其天魔者多念諸想為放逸行、廢德本魔隨人著冥、亂定意魔多所慕樂、似善友魔外像如真、令不奉修道慧之本魔使離正願；是為十魔。<p>「菩薩魔業復有十事。何謂為十？<p>「違菩薩心，捨眾德本，偏心布施。<p>「見犯戒者而懷瞋恚，遠諸懷恨、捨眾懈怠、避於亂心、得諸邪智、捨法師行、不勸法器。<p>「若宣經典，唯歎衣食、勸破壞器、而復勞厭諸度無極。<p>「若復戒勅，所聞正法不能奉行、釋雅訓誨。<p>「懈怠心怯，不順道教，心懷眾想，習諸惡友，遠善親友，樂聲聞、緣覺。<p>「得所生處樂離愛欲、寂滅其心，志厭菩薩而誹謗之，求人長短、欲斷利養、惡眼視師、誹謗正法。<p>「所未聞經，聞之呰毀。聞餘法師有所講說，不肯善聽，輕慢調戲，歎己惡彼。慕世談話、雜句之辭、嚴飾之言，樂諸合偶句誄之業、好聞聲聞緣覺之業，所講言教蔽深妙義，闡雜句飾為不應器。若說深法而不肯受，不求佛道反住邪徑。越於度脫，習不吉祥，捨永安業而敬樂此。<p>「歸命邪偽，未解、未度，不修吉祥、不從真諦，恭恪啟受亦不誦讀。<p>「心懷自大不能謙下，有所言說輒自高畜。<p>「念害眾生，不求道慧、不志寂然，常懷雜碎所修正律，則為魔業。是為菩薩十魔業也，棄捐魔事，求佛道業。<p>「菩薩有十事棄捐魔事。何謂為十？與善親友而俱相隨；捨諸自大，為棄眾害、自傷己身、無毀損事；信佛深法，未曾誹謗；心不捨遠正教之志；一切普智、精勤深要達無放逸；修行菩薩住於法藏之業；求一切典不得博聞，如大江海不厭眾流；念諸如來在十方界者以用護己；普思達意，信樂發善在於眾德；菩薩為黨，無有二行；是為十事棄捐魔業。「菩薩有十事見諸佛道。何謂為十？佛住于世，無所依倚成最正覺；建立諸聖，導利正業；信喜諸佛所演報應；歸趣所化威神之德；入于諸佛，不自大本；等進一切諸佛法界；心常志念奉敬眾聖；以佛定意，無有放逸、亦無所著；佛所解達則為本淨；如心所覺，廣大其心；是為菩薩十事見諸佛也。<p>「菩薩有十為佛事。何謂為十？<p>「以時勸人為佛事，修平等事而得由生。<p>「於臥夢中得見正覺，為宿德本之所誘進。所未聞經而念思惟，不疑佛事。<p>「棄慳貪心，而消聲聞、緣覺之心，亦復除去犯戒、瞋恚、亂意、惡智、諸所著心、躊躇沈吟、戲故之心、自大心，莊嚴相好如來形像。「前世功德之所牽引，淨除眾疑及諸蔽礙眾想之法，於佛道業不懷猶豫。<p>「飢乏之時，聞說經典、修所講法，所聞能持，逮致聖慧。<p>「興顯神通，勸化無量，利益眾生，是為第六諸佛道業，為甚清淨。<p>「設魔事興，以權方便修若干行，因虛空中各演異音。若輕他人、若憂魔事，其音演法而開化之，便解道法。假使聞者，加精進行，是七佛事，廣大意故。<p>「又，護逆心，亦護不隨聲聞、緣覺滅盡之業。抑制諸根，未純淑者不與解脫。宿本所造諸佛道願而奉行之，隨生死者為斷諸漏。若在眾行合集執持，為顯大哀而成其行，使合無為，是八佛事，不隨斷行。<p>「佛子！欲知此離滅度達己眾生，解知無人而不恐畏。求智德本，初發心者於慧無厭有所興發，己身、萬物、一切諸相常不離此。見佛色相、諸行已離貪著、不猗諸法，志求無為一切愍慧。於一切法不戴仰人，淨其佛土，解了諸相如虛空剎。<p>「開化眾生不以為勞，亦不棄捐無我之相；變神通慧在於法界而不動移，亦復不捨菩薩興業。諸通慧光而照曜之，而轉法輪悅眾生心，亦復不越無所有法。示現如來所建變化不離菩薩，現大滅度，棄捐眾惡，普現五趣所生之處。如是，佛子！以此比類寂然之行奉修諸法，是為十業興諸佛事。<p>「菩薩自大有十事。何謂為十？輕慢眾祐、耆年、尊長、賢聖之黨，不孝父母、沙門、梵志、修平等行、正真之訓，不行恭恪心所念業。不順法師、奉尊法者、宣妙法等、承大乘教、履慧道跡、執持謙典，不肯謙下稽首禮敬，憍慢自恣，不奉師教、不諦聽受、亦不思惟。<p>「在於眾中，諸講法者坐顯妙法，不讚法師言曰善哉，將無眾人欽敬彼人。心起自大，自顯其功，蔽他人德，計獨有我。<p>「心自生念，多所輕蔑，既懷自大：『我知，我解。』<p>「謗訕有德、淨修行者，說其瑕穢，未曾諮嗟功勳之義，若見歎者心懷慘慼。<p>「既知法義、律教若茲、佛言至誠，可尊敬者乃不喜之、憎惡學士并毀經典、謗訕正籍更受餘義，求處高座、求經法短，欲得慕求他人奉敬。<p>「見諸尊長、英雄之黨、又修梵行不起迎，逆稽首禮節。若見明者，面色慘慼，顏貌不悅，不演好辭，常懷惡心，觀取長短、少少之失。<p>「隨於自大，不肯往詣至明智所、不肯逐後謙下恭順、不肯問訊諮受經義，不知何善、何者不善、當修何義長夜獲安、不遭眾難。<p>「與愚黨俱，日向闇冥，癡蔽益甚，以騃之故顯不恭順、以騃自害而懷自大。以貢高故，離於佛教，耗盡宿世眾德之本、不興新福。<p>「強起幼少欲令下屈、說不當說、舉動凶竪、多喜諍訟、毀於博智，驅出精舍而自放恣，墮大嶮峪。<p>「又，於道心勢力之正憍豪自恣，謂得尊位。於百千劫不值佛世，況當復遭遇聞經法？是為菩薩自大十事，菩薩棄是便逮十慧。<p>「菩薩慧業復有十事。何謂為十？<p>「所造事業執聖之義，解知福果終不朽腐。<p>「心習道念，常知念佛，習善知友，謙恪隨順。<p>「於彼奉敬啟受尊長，精進修慧，志法、樂法、元元求法。<p>「慕於博聞而無厭足，思惟隨順。應當念者，勤勤行之；不應念者，輒棄捐之。<p>「見諸眾生不懷輕慢，見眾菩薩視之如佛。<p>「愛法如己，奉念如來如愛身命，勤歸諸佛。其身、口、意謹慎無犯，舌根所宣初無口過，歸命聖明，不遠佛道。<p>「精修慧業，未曾諍亂十二緣起，棄諸邪見、拔冥樹根、消滅闇昧，逮得諸法智慧光明。<p>「勸順十事誘進之業，智度無極，念之如母；以權方便，計之為父。<p>「入佛道業，志性慧解施、戒、博聞，慕求寂滅，志積慧德不以為勞。「佛所宣業除去諸魔、眾罪、塵勞，消去陰蓋、一切罣礙。<p>「開化眾生順從佛教，精勤奉法，淨諸佛土，神通三達現在目前。是為十慧。<p>「菩薩有十事魔所必固。何謂為十？心懷怯弱，魔得其便；其心多念；憒憒怱怱，性不安和；多求無厭，為魔所亂；專持一法，自以為是；為魔所困，不能慇懃興顯正願；為欲所迷、塵勞所縛，志不寂靜；厭於周旋、欲斷生死，為魔所迴，不能精進勤修道法而反退還；不肯開化一切眾生，唯自護己，不念苦人；狐疑經典、誹謗正法，不肯順從；是為十事魔所建立。<p>「菩薩有十事佛所以立。何謂為十？從初發心為佛所護，世世所生不忘道意；覺知魔事能降伏之，使其退還；假使得聞諸度無極，明徹在心，聽便奉行；知生死苦，雖知為苦不以為勞；觀深妙法，不得果證；為諸聲聞、緣一覺種而說經法，不隨彼學之所好說；觀於自然無所有義；不住無為，於有為、無為不想有二；佛所護者，不以遠故而懷悒慼；入一切智、諸通之慧，在菩薩行顯於自在、亦無所斷；是為菩薩十事佛所建立。<p>「菩薩復有十事法建立法。何謂為十？<p>「樂知一切萬物無常，為建立法。<p>「一切諸法皆是苦惱。「又，計諸法悉無吾我。<p>「泥洹寂滅永無處所。<p>「計於諸法悉從緣轉，因虛偽退。<p>「從習不順合於無明，十二緣起至老、病、死。<p>「除不順念，無明則除；無明已除，生、老、病、死永悉除矣。<p>「其三脫門成諸聲聞；倚於空閑生緣覺法；六度無極、四等、四恩興發大乘。<p>「解十方土，分別諸法，了於眾生，遊諸慧明無所不通，為佛境界。<p>「蠲除諸念、斷去諸受、入於自然，過去當來至滅度義，是菩薩法所建立。<p>「菩薩處兜術天復有十事。何謂為十？<p>「處於欲界，為諸天子說欲；恍惚、豪自恣者示無常事；諸有成就共同會者說別離法，勸發道心。「在兜術天是初始教。<p>「在於色界，為諸天子講善解脫、三昧正受無所興起。<p>「彼於禪定若有罣礙——生恩愛故、為貪身故——而現迷惑，分別塵勞解如真諦，然後乃消一切諸色皆住顛倒。其不解者，思念計淨謂為常存。悉不可貪，當歸無常別離之業，勸發道心，是為二事。「又，族姓子！菩薩處在兜術天時，淨光三昧而自正受，演身光耀普遍三千大千世界。隨眾生本應當度者，演若干品百種異音，眾人得聞此經法音，其心坦然而得開解，悉得遷生兜術天上。適得生天，菩薩尋時勸發道心，是為三事。<p>「菩薩處在兜術天時，以無罣礙菩薩道眼見於十方諸佛國土諸菩薩等各在兜術。適見此已，集大法會，顯無極變，現來入胎而復示生，棄國捐王，詣佛樹下莊嚴道場，講說前世所造立行。因宿本行令其得入無極大慧，不移所在而復普現若干形變，開化群萌，是為四事。<p>「菩薩處在兜術天時，十方兜術諸菩薩等悉來見之，謙下恭順。於時，菩薩咸令歡悅，使其所願皆得備悉。口演大法，隨諸菩薩所立住行應當除者宜當奉行、當可證明而為說法。聞其所講，歡喜踊躍，各還本土，歸兜術天，是為五事。<p>「菩薩在於兜術天時，見魔波旬豪貴貪欲，與大營從相圍遶來欲亂菩薩，即住降制諸魔金剛履跡之場。智度無極，執權方便，道慧面首而懷仁和，寂靜禁戒以斯威神而建立之。如應說法，令魔波旬不得其便，見於菩薩所顯感動悉發無上正真道意，是為六事。<p>「菩薩在兜術天時知諸天人厭於欲界、志樂法會，令欲界中諸有宮殿自然演聲而出音言：『今日菩薩當現宮人，若有覩者欲意自生，咸共請會。』適聞此音，無央數億百千姟天悉來集彼。應時菩薩現諸宮人——其諸天子古昔以來所未見聞——端正殊妙，世之希有。見之大悅，視無厭足，悉作伎樂。因從伎樂演法音聲：『一切萬物皆歸無常，目之所覩悉為苦本。諸法無我、無身壽命，悉當歸空。無為寂安奉菩薩行，當得至佛，具諸通慧。』來會諸天聞此法音心懷慼然，不樂貪欲，咸發道心，是為七事。<p>「菩薩若在兜術天時不歿其形，普現十方不可稱限無數佛土，詣諸如來，稽首作禮，聽所說法。視諸佛尊，輒為班宣阿惟顏事，因本際來詣通慧地菩薩道住，使人一切道義具足。無極普智，發心之頃悉令解了，是為八事。<p>「菩薩若在兜術天時以其威神有奉佛法，名好殊特，普遍十方諸佛國土供養如來，無量清淨宣不可計，現諸法界，歸虛空界。諸天人民見此供養，不可計人皆發無上正真道意，是為九事。<p>「菩薩若在兜術天時入於無量諸法道柔，演慧光明，現於十方不可稱限諸佛世界。若干色像、不可計限威儀禮節各各則異，所作隨時，為分別說。若干種法、剖判訓誨，隨眾生心、本行志願各令解達，是為十事。是為菩薩在兜術天所現十事，然後乃生現於人間。<p>「菩薩現沒兜術天有十事。何謂為十？<p>「於時菩薩在兜術天，有光名曰安隱清淨。演此明曜從足底出，照於三千大千世界皆為大明。其在惡趣三塗之難——地獄、餓鬼、畜生之厄——周旋往返，適蒙此光皆獲大安，息眾苦患。適遇安已，心自念言：『諸賢者等更有異人來生此界。』於冥覩明，相見喜驚，斯為菩薩現捨兜術天，是為一事。<p>「復次，在兜術天，光名勸助，從其眉間演是明時，遍照三千大千世界，耀諸宿世所行。菩薩適演此明耀大千國、請諸菩薩已，於時菩薩德行已備，捨兜術天。諸天、龍、神一切皆來供養菩薩，其心欣然，悉發道意，是為二事。<p>「菩薩若在兜術天時，光名淨界，從其右掌復演此光，普照三千大千世界則成嚴淨。彼諸緣覺、無諸漏者，即時其光徙著異國；其不徙者，便捨壽命而般泥洹；諸外異學、裸形露精、迷惑倒見、眾生之類亦復見，徙著於他方。所見徙者如來聖旨，亦是黎庶緣此因緣而見開化，是為三事。<p>「在兜術天時，有光名曰離垢顯耀，從菩薩身演此明耀，照下諸天乃上至阿迦膩吒二十四天處兜術宮。諸天子等各各心念言：『今日菩薩捨兜術天。』各懷愁慼，各各執取華香、雜香、擣香、繒蓋、幢幡，鼓諸琴箏歌頌其德而作伎樂，詣菩薩所而供養之。稽首禮敬，奉事不休至成佛道、現大滅度，是為四事。<p>「又，族姓子！菩薩若在兜術天時，有光名曰莫能勝幢因頭冠幘體瓔珞，於其心藏演此明耀，其中暢出普照十方諸金剛神。應時百億金剛諸神皆來集會，侍菩薩後，成佛已去至大滅度，是為五事。<p>「復次，有光名解眾生，應時菩薩從身諸毛演此明耀，悉照三千大千世界、輝菩薩體、照諸天人一切宮殿，應時各念：『吾等開士當化眾生，奉敬如來。』是為六事。<p>「復次，有光名積善住，因從菩薩大寶珠藏演無極明。此光明珠化出大殿，往至菩薩生處家國，於其家中光照十方郡國、縣邑、州域、大邦、諸有家居。其應化者咸來就之，生其土界，是為七事。<p>「復次，有光名普嚴宮，演此明耀，菩薩尋時出普嚴淨大寶閣殿與大寶殿，住於母胎，近其右脇。光明這照，應時其母普得安隱，住於一切德。功勳之護菩薩母胎，菩薩處此大寶宮殿遊居，是為八事。<p>「復次，有光名曰停住，而出菩薩於足底下。其諸天子——處在欲界及諸梵天——常懷恭恪，奉敬菩薩。因其命盡欲終之時，故謂：『菩薩！續在故處光明來照，雖在天上堪奉如來。』光明遍照，諸天子等即更安住，不復壽終，供養菩薩乃至成佛、現大滅度，是為九事。<p>「復次，有光名若干目，因從菩薩諸好中出，演此明時，現眾菩薩各各異變、無量功德。彼諸天人遙見菩薩住兜術天——或現來下入母胎中、或見甫生、或見出家、或見成佛、或見轉法輪、或見滅度——是為十事在兜術天現沒來生。<p>「計是菩薩十品光明，而顯具足無央數億百千明曜，出菩薩身，不計床座、樓閣、宮殿。所出光曜現若干種菩薩事業所可興為，巍巍如此，普備道法。
。
<juan>度世品經卷第六<p>「菩薩住胎有十事。何謂為十？<p>「欲得開化志住小乘、懷怯羸劣眾生之等，菩薩悉見此輩心念，故現入胎。或恐此等心發念言：『菩薩化生德本自然，不可學得。』故現入胎，是為一事。<p>「菩薩悉為父母、親屬、往古宿世同學徒類及餘黎庶俱殖德本，欲度此黨故現入胎。或復有人宿世積德，因其胎中應受開化，是為二事。<p>「菩薩大士心未曾妄，安隱庠序而意常定，是為三事。<p>「菩薩若現在母胎時，講法聖眾未曾斷絕，十方世界諸菩薩、釋、梵、四天王俱來聚會，示現無數不可稱計無際聖慧。在於胎中顯其辯才，而有殊特就度脫之，是為四事。<p>「菩薩若在母胎中時，合大眾會，及諸開士悉欲來集，因本所誓欲度脫之，故為說法皆使得濟，是為五事。<p>「又，欲開化世間人民成最正覺、皆備眾德、莊嚴道場故，以示現生於人間，是為六事。<p>「菩薩雖處在母胎中，普身示在三千大千世界，猶如明鏡見其面像。其志微妙，大乘學士、諸天、龍、神、揵沓和、阿須倫、迦留羅、甄陀羅、摩睺勒、諸人及與非人，各心念言：『我往稽首、歸命、供養菩薩。』是為七事。<p>「菩薩在於母胎中時，有大法門名曰大慧藏，遊到他方異佛國土最後究竟，在胎菩薩俱共論講。由是之故，使其菩薩現入母胎，是為八事。<p>「菩薩現入母胎中時，有三昧名離垢藏，承定意成，不近母胎。在兜術天入於清淨，住母胎中亦無所入，是為九事。<p>「又，如來、至真有大功德名離垢藏華，而見奉敬供養如來之業。是諸覺佛在母胎時，菩薩聖旨皆遍十方以真大聖。諸菩薩眾有行名曰法界藏，為講此教入無極慧。菩薩因是現十善，微妙遊居而立大安。<p>「菩薩有十事現其安詳。何謂為十？於是，菩薩入母胎時，從初發意乃至現於阿惟顏法成具佛業；若入母胎，續復自示在兜術天；或復來下現入母胎；已復出生，故在母胎或示幼僮；不捨母胎，示現在於宮采女中；顯母胎中，復示出生；固在母胎，示於精進勤苦之行，現詣道場，坐於樹下，得佛正覺；復現在胎而轉法輪；在於胎中現取滅度；遊母胎中，庠序勸進入乎大道，在彼胎止而普示現諸菩薩行，建立如來無極大道、懷來道門。是為菩薩現於十事庠序之行。<p>「菩薩修生有十事。何謂為十？菩薩悉明其意安然，現生清和；演大光明，周遍三千大千世界；最後究竟，不復更生而現所生——無起不滅故曰為生——思惟三界所生受者猶如幻化；現身出生十方世界；其身顯示致一切智；如來、至真皆演威耀，告勅一切諸有身者；積累大慧，三昧正受，然後乃生；菩薩適生，動諸佛國，令眾生類心懷歡然；消諸惡趣、蔽眾魔事，各各驚言：『今者菩薩從某處來。』是為菩薩十修所生。<p>「菩薩忻笑有十事。何謂為十？<p>「察其世俗縛在貪欲而自纏綿，無能拔者，『獨吾身力乃能堪任潰於斯黨。』是故而發笑耳。<p>「俗人多為塵勞之所迷惑，自謂智慧無能逮者，是故菩薩而發忻笑。<p>「自大遊逸，我身名號如此無上，如來便以法身顯示大要，遍於三世，令各生意求欲致是。<p>「諸菩薩眼無所罣礙，從十方土至梵天宮，乃復至於大神妙天，皆觀本末，便自念言：『是眾生黨乃爾瑕穢，菩薩智力悉覩見之。』<p>「又，見人民宿積德本還復墮落、見殖少福望無量報，覩平等覺正真之道無有侵欺。<p>「觀古親友、本時同學志菩薩道，各各修淨，未具佛法，己己為達。<p>「察本所居諸天人民及在愚地不解正法，心不動搖，不以為勞。<p>「如來、至真有演光明——名大搖安——放此大耀。是為菩薩十事忻笑。<p>「菩薩行七步有十事。何謂為十？菩薩爾時自現幼僮，舉足七步示有七財。顯有殊異。欲使地神所願具足。自示其德超於三界，獨步無侶。遊如龍王、住若象王、舉動進止如師子步。諸有往反、所至到處，菩薩行步、周旋、舉動皆越一切。當時天地變為金剛。其餘凡地不動，堪任載持菩薩、撫育一切諸地眾生。是故，菩薩舉足七步。又，一切人不解道義，故復菩薩舉足七步——應七覺意——覺諸不覺，以逮正法，無所依仰。吾於世尊豪無有上，口自發言：『天上、天下，吾當度之。』是為菩薩十事行步。<p>「菩薩現幼僮地復有十事。何謂為十？<p>「悉知書疏、算術、計校、所當應宜、答報言辭，無所不通，故以是事顯示眾人。<p>「又復示現上馬騙象、乘車往反、神仙呪術與眾超異，摴蒱、博掩、伎樂、歌戲，超群越眾。<p>「其身、口、意示有罪福而無殃釁，以無憍慢。<p>「三昧正受，遍於無量諸佛世界，現在眾生而開化之。<p>「菩薩顯德，其慧過於天、龍、鬼神、阿須輪、迦留羅、甄陀羅、摩睺勒、釋、梵、四天王，咸來歸命。<p>「又復自示釋梵四王色貌形像。<p>「復以菩薩容貌自示，顯其道業。<p>「菩薩現於人民各異，若有貪樂愛欲調戲、或復愁憂憒亂眾生為現歡悅，令愛樂法。「常以法會有所長益，奉敬如來。<p>「遍見十方，以法光明、如來威神現其安詳，清和默然因化眾生。是菩薩現其幼僮，在於後宮多所救濟，菩薩現在中宮處采女中。<p>「復有十事。何謂為十？<p>「與其宿世俱共同學，菩薩因欲化此眾生、顯示德本，故在後宮。<p>「菩薩又以殖德本者應當勉濟，故現後宮。<p>「諸天人民憍豪自恣、富貴自綺，因此菩薩現大豪貴尊因而降化。<p>「在五濁世隨時誘進，化度佛土。<p>「雖在中宮，不廢三昧，勢力無雙。<p>「往古眾生興立誓願，菩薩欲使如意悉得，故現後宮。「欲令父母、家室、親屬本願備悉。<p>「以大法音、伎樂、歌頌、箜篌、樂器奉敬供養如來、至真，僉令効之。<p>「于時菩薩在於後宮了成佛道，定意不動，從初至終成最正覺，而轉法輪至大滅度。<p>「所以示現以法護之，救濟危厄，使入大道。是為菩薩現在後宮最末究竟，棄國捐王，入山得道。<p>「菩薩捨國復有十事。何謂為十？示厭塵欲，故現出家；見於世俗多所染著，欲使眾人不猗瑕疵，顯現賢聖正真履跡柔順之義；菩薩居業，欲暢道化、歎出家德，以權方便現於二際；墮在諸疑六十二見，拔之令出；眾生貪欲勤勤為安，為顯眾難，使棄所猗安樂之想；為著三界馳逸眾類示現先應，故出家耳；其意興盛，無所依仰，猗不可計，故現出家；又示逮得如來十力、四無所畏，隨時而教；最後究竟，臨當成佛法應當然；是為菩薩十事棄國捐王。<p>「菩薩現勤苦行復有十事。何謂為十？欲得開化小學之士，故現六年進一麻米；又欲勗勉猗著、諸邪六十二見；為諸失德眾生之黨，指示其業、罪福之報；亦為雜穢迷惑世界隨時勸導，現己勞患；能伏情欲，示二等業；緣是之故，受真諦法；諸貪受欲重自安己，馳逸眾生令淨其心；又復示現菩薩精進，勤苦志道；最於後世臨欲成佛示不更生；用精進故，諸天人民——根不純淑——及外異學使從訓誨；是為菩薩示十苦行。<p>「菩薩詣道場復有十事。何謂為十？<p>「演大光明照於十方，使眾知之，故詣樹下。<p>「亦欲感動諸佛國土，顯示己身，使普佛土皆共見之。<p>「又復暢示諸菩薩等及諸眾生前世所行，悉來從斯稽首受學。<p>「現其道場，所坐樹下莊嚴清淨。<p>「隨眾人本，應時現身威儀禮節。<p>「佛樹靜然，使諸世界如來、至真各自現身——諸可經行、舉足、下足。<p>「常修三昧，不離定意。<p>「覺了聖道，不犯須臾。<p>「諸天、龍王、揵沓和、阿須倫、迦留羅、甄陀羅、摩睺勒、釋梵四王現來奉敬，眾人見之莫不發意。<p>「大慧無礙，菩薩所行普觀十方、念諸如來，曉了方面，在諸國土現成正覺。是為菩薩現詣佛樹。<p>「菩薩坐佛樹下復有十事。何謂為十？以無數事動諸佛國，故坐樹下；皆欲照耀十方世界；而悉消除一切惡趣；亦復建立一切境土咸為金剛；觀諸如來處師子床，心所思念等如虛空；現身威儀，咸以隨時；歸趣金剛道場三昧；其諸如來所止之處受於清淨；自承勢力以趣德本；勸立一切群生之類；是為十事坐佛樹下。<p>「菩薩坐尊樹下有十致未曾有。何謂為十？<p>「坐佛樹時，致未曾有自然之法。十方世界諸如來、至真、等正覺各現面像，伸其右掌，各自讚歎：『當使導師得勝。』得勝則是第一未曾有法。「菩薩若復坐佛樹時，一切諸佛皆共念之，遣威神往，是為二事。<p>「坐佛樹時，古昔同學、諸菩薩等僉俱來至，周匝宿衛，住定意門，以若干物而供養之，是為三事。<p>「在樹下時，十方世界草木、華實及諸藥樹——雖無神識，自然屈形——悉共曲躬，向於佛樹而稽首禮，是為四事。<p>「有大定意，號積法界，超越一切諸菩薩行。假使逮得此定意時，其功德明越眾開士，是為五事。<p>「于時菩薩立身海藏離垢光曜總持之場，使諸如來闡大法雨，是為六事。則以柔軟頂之度去供養如來。<p>「菩薩坐於樹下，普遊諸國無所不遍，是為七事。<p>「菩薩若坐佛樹下時，其行亦如慧上開士，普見一切眾生根本心念所奏，是為八事。<p>「坐佛樹時，自然善致佛聖覺定。適得斯定，普周無量三世之事，猶如虛空，是為九事。<p>「坐佛樹時，則以己身明識三世，其大聖慧而無等倫，演離垢光，是為十事未曾有法。<p>「菩薩何謂降魔官？有十事降魔官屬。何謂為十？眾生同塵著於世俗生死之患，不樂戰鬪，是故菩薩現大勢力降魔官屬；諸天人民貢高求名，欲為除斷自大之難；佛欲開化魔及兵眾，諸天人民僉共娛樂，俱來聚會；因是化之，菩薩力勢無有雙比；亦復顯現，欲使人知、亦欲勸悅一切眾生；顯其利議，亦欲愍傷將來世人；在佛樹下降魔官時，悉已越度諸魔境界；無有塵欲，無力、不力，見諸薄力而現德本；示慈心力，降魔官屬；隨時勸悅愛欲、塵勞、貪欲之世，化以道法。觀此十義，是故菩薩降魔官屬。<p>「菩薩成最正覺示如來力亦有十事。何謂為十？能伏諸魔業、塵勞之穢，具菩薩行；樂諸菩薩一切定意而以自娛，上眾開士聖慧之堂；究竟成就諸清白法、一切行義；為諸世間善思惟行；其身普遍十方世界，演其音嚮；等心眾生，皆暢威神而建立之；過去、當來、今現在佛、如來、至真，身、口、心等無所望想；一時之間普達三世；有三昧名善覺覺意，得是定時入佛十力；以能興此，處處有力至漏盡慧。是為菩薩如來十力成最正覺。住是力時，諸佛普至，故曰如來已成正覺。<p>「如來、至真則以十品而轉法輪。何謂為十？致四無畏，入清淨慧而暢慧音；四分別辯，又善曉了越於四諦；遊居無礙正覺脫門；曠意愍念一切群生；消除不順、侵枉、苦惱、悒慼之患、不閑之難；不違往昔無蓋之哀；清淨和辭周十方界；無央數劫頒宣經法，不以勞懈；善分別解根、力、覺意；一心悅門禪定正受；是為十品成正覺時以無量義而轉法輪。<p>「已成如來、至真、等正覺轉於法輪，十清白法觀眾生心憒憒無閑，歡悅其志，令得亘然。何謂為十？前世宿命所願力勢之所致也不違本誓、威神建立無極大哀、不捨眾生而救濟之、興顯聖慧而為說法、隨時建立而宣傳之、應時令解使無缺漏、明識解了三世之慧、其身所行永無所造、其意所宣無有形想、所暢慧者隨音輒解，是為十事清白之法而轉法輪。<p>「如來、至真以作佛事觀見十義，現大滅度。何謂為十？常為示現審諦非常；一切有為顯如呼噏；普詣安處無為之真，除諸恐懼；諸天人民著於色身，故現色身如是無常、法身常存，而為分別；合有別離，諸所有為彈指已過，豪無堅強；一切三界猶如幻化；眾想危脆，無為最堅；為現道法無有毀壞、諸習離別悉無所成，為示碎散，法自應然；諸佛、世尊所作佛事皆已具足，善轉法輪決狐疑；令隨律教，授菩薩決，無有進退，修大滅度；是十觀義，如來、至真取滅度矣，無有沒化。」<p>普賢復白：「是為，佛子！名菩薩行淨大法道門。吾今所演法門之要粗舉都較，如來、至真所頒宣義不可限量，悅眾明智。<p>「諸菩薩行皆承大願，未曾斷絕。假使人聞歡喜信者，心以懷信則習奉行、成就此義，皆當疾成無上正真之道為最正覺。所以者何？計菩薩道以行為要，未曾離行。是故，菩薩大士當住於行。以能行此菩薩功勳——入分別義，好如蓮華——輒能得入一切法門無極聖室、度世徑路，離於聲聞、一切緣覺之徑路也。化諸眾生，無所懷俠，照一切法經、法門勸諸群黎，使得長益。度世法門當至心聽，度世法品受持、諷誦、一心思惟，修道目門，奉遵所願。行如是已，菩薩所求終不難得，疾成無上正真之道。」<p>說是經時——宣說法門，演度世法品——十方無量不可計會諸佛世界為大震動——皆佛威神之所興化。<p>宣致此法得是經典，一切佛土自然動者，而大光明靡所不耀。十方諸佛皆各現身，而遙讚歎普賢菩薩：「善哉，善哉。最勝之子！隨時講說菩薩大士功勳之德、分別正義，一何快乎。開闡班宣度世法品，如汝佛子本學真諦解達斯法。今者善說，承經威德，光明清淨經典之要我等悉解；諸佛亦然，吾等亦共稱譽此經。於今現在十方諸佛，為諸當來諸菩薩、學未聞者施慈恩廣大，乃如是乎。」<p>於是，普賢菩薩大士承佛聖旨、十方眾聖之所接護，觀於十方、察諸眾會、普瞻法界而說頌曰：「修千億兆劫，勤奉難限量，歸千載姟佛，因生諸法子。開化於眾生，立道無崖底，咸共一心聽，歎佛無等倫。供佛不可限，已不著佛道；解群黎庶欲，不想計有人。見佛之功德，不依其名勳，嗟歎彼尊行，歡悅世巍巍。已除罪塵魔，普現於三世，其德超眾聖，顯殊異力行。燒盡癡愛行，志性存寂寞，現行眾齊限，今當歎功勳。最聖所過度，眾生趣如幻，為示若干變，令人除自大。適發心之頃，普能悉曉了，今歎彼功勳，眾生所奉敬。覩苦惱眾生，五徑生老患、終亡憂慼危，愛欲所傷害。愍欲度此等，故建廣尊慧，當歎此功勳，且共一心聽。施、戒、忍、精進、一心以自娛、權慧度無極，施以無極慈。悲喜樂於法，百千劫護行，今當歎此行，聽所說功德。以求佛道故，消千億姟身，不貪惜軀命，是為殊道真。精勤為眾生，常覆欲安己，歎能仁超行，志懷愍哀慈，無數千億載，劫數歎名稱。以一毛取水，尚可盡大海，所行精進德，過是不可喻。且聽佛境界，所現愍群庶，為眾生之故，長清白德本。志性不卒暴、不厭道法樂，建立眾生處，慧江淵智樹。世尊如天地，群黎常戴仰，慈濡愍為根、護禁仁為莖、尊勳慧華葉，戒香甚清淨。悟諸不覺意，眾生愛敬行，無著等蓮華，眾生見歸命。解脫為種稷，身本性懷慈，智慧善權術，五枝度彼岸。禪葉、神通華、一切智慧實、神足尊法樹，弘覆於三界。本修清淨跡，長育廣慧義，師子頸頤念，智慧淨繒首。空慧義第一，慈愍度世明，無我如師子，能吼降眾魔。得越生死曠，眾民邪塵欲，度所有家業，奉要行除愚。迷惑示正路，顯佛無上道，立志無恐畏，為殊勝導師。眾生婬、怒、癡、冥塵若干弊，長夜隨有為，苦父母所惱。見群黎出生，以哀療愛欲，講八萬四千，用治棄眾病。此降伏魔塵，以法訓眾生，棄惡無所習，求嚴淨佛德。解法兩足帝、一切智慧尊，以賢聖之財，實廣覺冥眾。戒、三昧自娛，以聖淨智慧，用明達刀刃，度塵無恐懼。作變於法幻，因轉最法輪，亦不退迴還，一切異學意。曉了深盡慧，普生其法味，覺意寶神足，開難化民庶。住千通慧力，嚴淨三為君，斯為大慧海，無雙說無盡。以越度世俗，不著三處眾；以成禪神通，慧如山不動。其有比清淨，無及智慧明，德聖超須彌，愍住眾生仰；性強若金剛，所修皆要固，其心不可毀，重法奉普智。遊眾魔塵欲，在世住無畏，消恩愛然熾，總攝俗群黎。普布於慈雨，演愍哀光㷿；四神足雷鳴，能仁寂暢音。雨四分別辨、清和八品道，以此大陰雨，清滅眾塵勞。智垣牆恥塹，❥法幢為幡，聖如牆解門，意念守門者。四諦成徑路，淨神足嚴跡，法幻為城郭，主三界降魔。樹心一切智，堅住足飛行，如鳥獨遊行，慈愍為明曜。教化如鳳凰，眾生無能逮，拔度生死海，立志上泥洹。以戒、定道場，興慧華鬘淨，以明消塵勞，枯竭恩愛流。增長藥根力，淨眾佛上道，則奮法日光，以照眾生界。法境場等淨，不捨等眾生，一切照諸學、聲聞、緣覺乘。心普見三世，消念所增損，意聖慧超異，暢眾生如空。於法得自在，在眾嚴德像，興明執金剛，常立在法地。身相若干好，清淨超諸世，為眾積經典，群黎最尊法。以越於三世，愛網、眾塵勞，慈愍諸世俗，樂法作慈護。現身於三界，法音告一切，清淨猶如梵，濟邪見無樂。清淨度生死，境界法豪尊，不復重退還，大意攝蠕動。法尊超於世，以慧懷來眾，一切功勳最，大稱普流世。自然如虛空，除一切顛倒，在眾造超異，永不著諸界。普入清淨行，亦建立眾生，其智極玄妙，斯慧淨復淨。權便曠如地，普遍五眾生；其慈猶如水，洗除眾塵欲。以慧消愛欲，拔濟眾穿漏，世尊無崖底，遊三界如風。斯黨猶如寶，濟諸貧乏道；如金剛無侶，棄三處諸見。其音若干品，普德嚴三界，尊如夜明珠，其行立首頂。功勳如眾華，覺意以自娛，斯等如華鬘，超世誓正願。其戒香清淨，完具無缺漏，以淨塗法香，慧布於三處；其行如高蓋，覆去塵勞欲，以跱立慧幢，執意無二跡；以行雜幡綵，修慧而懸智，諦羞恥衣服，以德覆眾生。無量界居乘，馳遊於三世，調定如龍象，其心常堅住。神足遊三世，越度大重擔，亦如大龍王，所布雲法水；亦如靈瑞華，眾人所難遇。斯等如勇好，降魔拔塵勞，亦如無轉輪，導師所頒宣。現群黎終始，如冥中火炬；其德如江河，順路如流水。斯等如橋梁，常執載一切；如嚴淨舟船，以慧願度淵；亦復如船師，住眾明地最。遊觀夜娛樂，為眾顯真樂，以慧法脫門，嚴慧淨宮殿。亦復如眾藥，消除塵勞病；如雪山雜藥，妙慧為屋宅。其行如正覺，慧寤諸睡寐；其道平等覺，等心了眾生。斯所從來處，如勝行誠信，猶若一切智，入普門慧室。斯等多所化，濟若干眾生，以自在佛慧，遊一切智界。其力不可量，一切莫能當；其慧無所畏，解慧曉眾生，一切民庶像、顏貌、名無濟。諸色皆平等，字類、諸音聲，悉度眾色像，離名音能現。一切眾生類，不任宣德耀，其修此功勳，捨非建立法。現在為慧父，以遠有無際，則為一切智，於慧第一明。嗟入無著行，遵敬歡悅世，解了諸法門，如幻常空寂。往古願行哀，亦承佛聖旨，離慢顯惠門，而現若干變。皆共一心聽，菩薩之功勳，則以一身形，廣現無數德、無心意境界，眾生不見心。演出一音聲，越諸辭境界，隨一切群黎，言語而班宣。以捨眾生身，欲報所行體，解音無所有，而暢眾聲教。心寂寞顯耀，覺諦如虛空，黎庶世各異，亦為示若干。究竟無有身，尚復現有形？隨眾之所生，得立報應果。皆入諸所生，不着於所生，己身如虛空，不想若干人。其身不可量，明智悉能現，奉敬天人尊，歸世一切智。華香、雜擣香、妓樂、繒幡蓋、身命自投地，供養上聖尊。住一最勝下，皆立諸佛前，覩見諸眾舍，常問無等倫。聞法逮三昧，一臺無量門，從本所學住，意勇現無量。善權智慧業，以度于彼岸，曉眾生如幻，自致得佛道。遍見別異心、無量色音聲，入於求望想，無著普現眾。或復現第一，為眾生顯心；或有行道者，見無量黎庶。布施、戒、忍辱、精進、禪、智惠，或受梵跡行、或現上妙行、或有行成滿，得忍示瞋恚。一及生究竟，或阿惟顏佛、或顯聲聞像、或復為緣覺，億載國現滅、亦復不滅度；或斯刀利、釋、須倫、梵天王、玉女、諸眷屬；或復獨遊步，比丘心寂寞；或復為國主，入法網慧界；或顯妙色像，從天而沒來；或現女人像，所度於無極；或現在露精；或在廣欲禪。若積忍辱業，曉逮真諦地，現目見心行：或示入胞胎，於胎成正覺，而復轉法輪；或生顯滅度、或復學伎術、女人中三昧。眾業已備悉，現棄國捐王；或復佛樹下，逮成最正覺；或現轉法輪，顯現若干品；或佛化眾生，遍億千國土，示現不退行。佛亦無寂業，入想度無極，遊於億千劫。一心所顯現，境界百千劫，諸想、無有想，為眾現劫數。無疑、無所說，而現有周旋，見有作寂業，普降於眾生。皆由降伏勝，彼處為澹泊，佛國眾生界，入諸法報應。究竟百億劫，所宣不可窮，入眾生如是，廣智曉黎庶。則以一人身，執無量變形；亦以一幻術，常悉周一切。此說度無極，教諸不學者，解諸根通利，中間調定本；諸根得自在，眾生無有業。一根入諸根，各各懷貪猗，禪滅甚微妙，所住諸入根。是脫信施性，不止塵欲行，過去、當來心、現在亦如是。眾生度彼岸，無去亦無來，盡曉真諦行，為眾演上法。心如此若干，心行塵無漏，一心入正道，甚解一切智。心在佛無心，住第一上慧，一發心之頃，解別自然慧。神足度無極，識別一切聖；神通發念頃，至無量載國，普遊亦如是。億百那術劫，宣智不可量，不動普徹力。幻師求財業，眾中見諸像、無色見諸色，幻者無所有；權慧亦如是，入於廣法幻，現若干種變，普遍於世間。如日在虛空，清淨無微瞖；猶如清淨水，見底之所有。法界場淨然，慧明為遠照，見人界清淨，心不住邪見。如夢種種思，覺則無所有，無數億載歲，長夜不可盡。自然法等然，普現一切義，竟住百千劫，一時須盡慧。處世間方俗，如山頂門閫，一切所暢音，不想己說慧。菩薩曉了此，諸法自然爾，隨眾生言嚮，現法音無想。譬如春夏日，野馬人起想，馳走謂有水，虛渴益更甚；眾生欲興如，志求立解脫，得慧無人想，慈愍益更興。佛說色如沫、痛痒如水泡、想悉如野馬、行者譬芭蕉。其心猶如幻，識現若干變，演五陰如此，達者無所著。諸入空自然，隨己有所作，以等於法界，現離眾生土。六事寂真諦，說若干不定，是為分別解。諸法所猗著，無來、無去處，亦無常住處。恩愛之報應，罪福轉三世，分別因緣生，無住而拔者。至成求本末，依猗無所有，了三世一等，一時現若干。在欲、無色界，普能顯境土，從行致三護，濟脫於三處。諮嗟宣三乘，歸一一切智，剖判法處處，令度諸根原。已解塵勞界，自在普遊居，識念過去事，明眼滅塵勞。曠慧佛十力，亦不得諸力，覺一切空意，現觀眾生法。無愛欲穿漏、亦不得盡儻，入於諸所生，慧廣不失眾。勝子勇住此，善施撰釋行，不缺、不動道，其意不忽忘。好精進定意，智慧消諸穢，悉造慧法護，今現於三世。慈法眾生侶，無為、無所得，其行此法門，逮致宣揚德。粗舉其功勳，莊嚴諸至義；嗟歎其所行，億載劫無盡；粗舉其要惠，如取地一塵。依猗佛聖慧，住未曾想念，精進堅慈心，超遵一切業。勸眾而教化，禪、戒不可動，逮得正決行，皆號為佛子。通入佛功勳，念國眾生行，入於無二想，惠超無厭難。得辨力總持，度以真諦義，讚無等倫心，逮成最正覺。普思賢功稱，誓願尊妙行；愍哀緣修慈，近尊淨妙道。解淨度無極，究竟權滅度；識別得勢力，逮成最上道；解致普等惠，頒宣最上法。超德執聖鎧，在道遵法位，究竟住聖旨，等心除雷音。御慧化慢跡，得致和佛道，智建立無想，致撫育之堂。住深猗勇猛，蠲除眾生疑，思慧次第法，善報度無極。下入平等跡，慧部覺普智，以度雜碎智，神通自娛樂。明照脫塵勞，為眾生苑囿，清淨行宮殿，現若干妙行。示眾無所淨，其心不動搖，究暢志性明，善說度無極。嚴淨道見中，奮慧光明曜，無雙、無怯弱，其意如太山。德行至無極，智如海無盡；若寶室金剛，堅住大德鎧。所設極廣大，善解莫能壞，授決當至道，由住廣大心。得佛無盡藏，覺成一切智，常護慧自在，曉了現變化。眾生國法界，住慧顯權變，身願建遊行；慧變亦如是，現億載無量。以悅樂黎庶，顯力神通飛，究暢娛樂力，逮致覺境界。難化眾生類，勇猛無所畏、嚴智無言辭。一切為佛子，其身大清淨；體業甚廣長，口言亦清淨。樂建慧至成，最勝造十業，心心發其心，顯遍最為上。定意教諸根，勝諸原堅住，清淨除諛諂。性行常質直，以致入解脫，現眾若干變。棄捐所止處，執懷上品業，成其所當善，解達一切智。不捨住寂然，住於上澹泊，出生號功勳，善學於大道。求心無量業，奉行無所著，現道庶流淵，堅立入眾生。所行以為手，腹強慧最上，其意如金剛，愍鎧聖淨狀。智慧首觀法，識道行博聞，戒香為清淨，動靜為最上；身心遊言辨，心慧為最勝。所行至佛道，坐於師子床，梵行迹臥寐，最空行無為。明為往安界，光所照若斯，觀察知眾生，行若干頻伸。布施離慳貪、不輕慢禁戒、忍辱捨瞋恚、精進最第一、禪智得自在、慈心等眾生。愍哀無厭法，清淨盡塵勞；義寂順道法，以福施眾生。聖慧利如犀，明智照廣遠，博聞無厭足，無畏拔妄想。制己立在行，得脫魔徑路，所修佛慧業，志性稽首奉。棄捐于貢高，常遵為道義，勗勉魔所困，從佛之威神。大意隨法教，總義至無上，所作後追身，趣嚴度無極。所生現豪尊，初生行七步，普顯諸伎術，示現處後宮。棄家無所慕，修道至止本，近空光明耀，習廣至誠業。降魔逮上道，轉法輪之跡，示在佛道地，大師無等倫。此行無崖底、粗現或廣遠，積行億載劫，以是為娛樂。億百千眾生，精修住佛德，法者無有人、及著一切行，此行合慧義，神通以自娛。億千諸國土，萬百千載劫，手掌擎周行，億載國不勞，尋能還復處，不逼惱眾生。諸佛國嚴淨，現之如有限，皆令眾生類，入於一毛孔。使其四大海，在于一毛孔，不增亦不減，益眾無迫惱。掌捉大鐵圍，億姟如一塵，移億江沙土，還復著故處。取國并其土，或有破壞者，以無心降伏，所入不可盡。假令百千日、一切月照眾，明珠大炎光、及諸天須倫；演一毛之光，其耀超億載，演無上法已，皆消世惡趣。若干種言音，眾生無餘辭，暢一音教已，皆周入諸訓。得聞柔軟音，巨億眾忻然，佛所講法音，咸共悉聽之。計其過去劫，而覩當來事；若當來、現在，為顯過去行。示限諸佛土，危壞復還復，以諸眾生億，悉具入一毛。十方佛威神，建立得越度，皆己身真現，感動現變化。明者住無慢，曉了眾生心，隨其身示現，離垢不貪己。一切諸人身、口言所歸趣，釋梵四天王、諸天及世人、聲聞、緣覺乘，皆從佛身出。示奉行佛道，至於一切智，皆入思想罔，清淨中瑕穢。建立於普智，常現佛道國，念分別思想，總世自在智。從其本行道，國為現所修，所感動如此，善廣極現上。世俗所不及，為現如斯教，所現無所現，復能有過者。因黎庶性行，為顯真諦業，其身等如空，其名聞三世。戒香衣自勳，寂然德莊嚴，被法離垢繒，普智如意珠。明智已備悉，功勳住普智，逮度無極輪，常施最神通。慧神足無礙，至智上明珠，其行淨妙女，殊勝攝四恩。唱導以善權，德善本法輪，居空定意尊。慈愍鎧為城、弓弩智惠意、諸根明為箭、建立為世蓋，聖慧❥幢幡。因降諸魔勢，伏以忍辱力，土地攝總持，行慧淵智樹。覺意華三昧，神足嚴娛樂，解空為浴池，脫門要淨妻，曉法甘露食，樂戲以三乘。是行為最尊，殊妙不過此，億姟百千劫，未曾興懈惓。恭敬聖淨土，曉眾樂無住，立慧諸妙樂，具足一切智。勇猛計諸國，天雨消諸穢，眾妙尚可盡，虛空亦可度。須臾一時間，可曉眾心念，嗟歎諸佛子，百千劫無盡。欲致淨功勳，慧無能過者，濟度眾苦患，令立於永安。至無盡平等，安住身、口、意，當堅固其心，造行如金剛。」<p>普賢菩薩說是語時，三千大千世界六反震動，其大光明普照十方，箜篌、樂器不鼓自鳴。諸天人民莫不欣慶，聲聞弟子皆來歸命，諸菩薩等皆言其誠，一切眾會皆共歡然，悉發無上正真道意。<p>普智菩薩復白佛言：「道從有言、無言致乎？」<p>佛言：「亦從有言、亦從無言。墮在五趣生死之難、五陰六衰、所見䩭絆、十二因緣、六十二見、擾擾不安、或十二海、不度彼岸，此諸事業、百千種病，故佛設教施以法藥——戒定慧解、度知見品、四等、四恩、三十七品、六度無極、十二部經、空無想願、四諦三脫及以三寶——以用療治此諸穢病。藥為病施，無病、無藥，三毒眾穢皆為重病，至正真慧而曰不病。因緣所縛不解道者，故佛為暢曉喻文，說聚沫水泡、芭蕉、野馬、影、嚮、幻化、夢、月、荒忽，以解其意。此事皆虛，因或而生。不貪世俗，習道法藥——六度、四等、四恩眾事——奉行此業得至於道。解諸言教本皆無言，或有佛土無有五陰、六衰、三毒、因緣之縛，故無文說。無身、無言，虛靜寂寞解無三界，不住有為、不處無為、不處中間，是為名曰從無言致。」<p>普智復問：「今者眾會來集於此，或有深解諸根明徹、或有中人可進可退、或有下士不智所趣。達者無疑，中間、下士皆懷猶豫。所以者何？聞吾向者問二百事，普賢菩薩答以二千，各心念言：『事物煩閙，不知何事可奉、可捨？』願佛分別開解其意。以何等故，事有二百答以二千？」<p>佛言：「善哉，善哉。所問一何快乎，決將來疑，令諸學者不挾經罔。」<p>佛言：「諦聽，善思念之，當為汝說是義所趣。」<p>答言：「受教。」<p>佛言：「用有二故，故問二百。何謂為二？有神貪身，計有吾我，有內、有外，在有、在無，故問二百。」又復問曰：「用有此計，故有生死。何故復鄭重問二百事？」<p>世尊告曰：「其二百事所諮問，皆除吾我、內外、有無，則以權慧開化無際，不得內外乃得至道，開化一切。」<p>普智復問普賢菩薩：「何故復重二千事答？」<p>世尊告曰：「十方一切皆來集會，其心各異、意行不同。達者聞要則以至道；不能達者，為演多辭，曉喻文說，牽攀義旨，目所覩形以喻其意乃得解慧。如衣多垢，以淳灰浣，若干反數乃得淨耳，然後染之其色乃鮮。譬如有人欲起屋宅，其地高下不能平正，多有溷廁、蛇虺、毒虫。高下平之、徙去不淨、擯棄蛇虺、築牆園基，乃起屋宅。菩薩如是，除去五陰、六衰、十二因緣、吾我諸蓋，行大慈哀、智慧善權，為眾法舍、為世間護、為世間臺。」<p>普智復問：「何謂法舍？」<p>世尊告曰：「教化一切皆入空慧，無增、無愛，心無妄想，度脫眾生，是為法舍。」<p>普智復問：「何謂為臺？」<p>世尊告曰：「以六神通徹視覩見十方心念，徹聽有形、亦察無形。身遍十方，無有去來，道心覩見一切根原本無處所。見已本際，不處有無、不處生死、不住滅度，開心一切皆至大道，是曰為臺。」<p>「何謂為護？」<p>世尊告曰：「隨時開化，入於五道而淨五眼。何謂為五？一曰、肉眼，處於世間現四大身，因此開化度脫眾生。何謂天眼？諸在天上及在世間未識至道，示以三乘各令得所。何謂慧眼？其不能解智度無極皆開化之，使入大慧。何謂法眼？其在褊局不能恢泰悉開化之，解法身一無去、來、今，平等三世。何謂佛眼？其迷或者不識正真，陰蓋所覆譬如睡眠。示以四等、四恩之行、布施、持戒、忍辱、精進、一心、智慧，善權方便，隨時而化，進退隨宜不失一切，各令得所、皆發無上正真道意。」<p>普智復問：「何謂此經名『度世品』？」<p>佛言：「一切眾生閉在世間。何謂為閉？五陰、六衰之所覆蓋，纏綿生死，不能自拔。以權方便智度無極，消去五陰、捐棄六衰、不計吾我、不在生死、不住滅度。譬如日月晝夜演光。權慧如是，忽然無迹；德如虛空，無有譬喻。是故號曰『度世品』。」<p>佛說如是，普智菩薩、普賢菩薩，諸來會者——天、龍、鬼、神、阿須輪——聞佛所說莫不歡喜，為佛作禮。