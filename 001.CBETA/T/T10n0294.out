<juan>佛說羅摩伽經卷上<p>如是我聞：<p>一時佛在舍衛國祇樹給孤獨園莊嚴重閣善勝講堂，與菩薩摩訶薩普賢菩薩、文殊師利菩薩等，其名曰：光明幢菩薩、須彌山幢菩薩、寶幢菩薩、無礙幢菩薩、花幢菩薩、淨幢菩薩、日光幢菩薩、靜正幢菩薩、離塵幢菩薩、世靜幢菩薩、地威德幢菩薩、寶威德菩薩、大威德菩薩、金剛智威德菩薩、淨威德菩薩、法日威德菩薩、功德山威德菩薩、智炎威德菩薩、普現勝威德菩薩、持地藏菩薩、虛空藏菩薩、蓮華藏菩薩、寶藏菩薩、日藏菩薩、功德淨藏菩薩、法印藏菩薩、世淨藏菩薩、不憍慢菩薩、蓮華勝藏菩薩、善淨眼菩薩、清淨眼菩薩、淨眼藏菩薩、無著眼菩薩、普集眼菩薩、善觀眼菩薩、優鉢羅華眼菩薩、金剛眼菩薩、寶眼菩薩、虛空眼菩薩、善眼菩薩、普眼菩薩、天冠菩薩、法界炎智天冠菩薩、道場天冠菩薩、栴檀光天冠菩薩、佛藏天冠菩薩、山勇天冠菩薩、世淨天冠菩薩、威儀天冠菩薩、無能勝菩薩、諸佛師子座覆觀菩薩、普法界虛空光觀菩薩、梵勝髻菩薩、龍勝髻菩薩、佛變化炎髻菩薩、一切願海摩尼髻菩薩、如來圓光珠髻菩薩、虛空掌珠報髻菩薩、如來遊戲珠王網髻菩薩、如來法輪香髻菩薩、一切三世香髻菩薩、大光菩薩、離垢光菩薩、寶光菩薩、離塵光菩薩、炎光菩薩、法光菩薩、寂光菩薩、日光菩薩、遊戲光菩薩、天光菩薩、功德相光菩薩、智相炎菩薩、法相炎菩薩、神通炎相菩薩、光炎相菩薩、華相炎菩薩、珠相炎菩薩、菩提炎相菩薩、梵相炎菩薩、普光炎相菩薩、梵音菩薩、海音菩薩、辯才音菩薩、世王音菩薩、山相擊音菩薩、一切法界普音菩薩、一切法海雷音菩薩、調伏魔界音菩薩、大悲雲雷音菩薩、一切世間寂音菩薩、法勇慧菩薩、智勇菩薩、功德須彌勇菩薩、功德牙勇菩薩、稱勇菩薩、普炎勇菩薩、大慈勇菩薩、智海勇菩薩、如來種性勇菩薩、光勝菩薩、妙勝菩薩、勇勝菩薩、世淨勝菩薩、法勝菩薩、月勝菩薩、虛空勝菩薩、寶勝菩薩、星勝菩薩、智勝菩薩、樹王印勝菩薩、法王印菩薩、世王印菩薩、梵王印菩薩、山王印菩薩、珠王印菩薩、龍王印菩薩、寂王印菩薩、不動王印菩薩、仙人賢力王印菩薩、勝王印菩薩、寂香菩薩、無極香菩薩、地香音菩薩、海雷香音菩薩、法艷香音菩薩、虛空香音菩薩、眾生功德香音菩薩、眾生善根香音菩薩、魔界香音菩薩、智山光菩薩、虛空意菩薩、淨意菩薩、無著意菩薩、覺悟意菩薩、三世炎意菩薩、光意菩薩、普明意菩薩、法界炎意菩薩，如是等菩薩摩訶薩，五百人俱。行同普賢，悉皆具足無著境界，普現十方無量佛土，身量無極，遍諸佛前；又修無礙淨眼境所，心無休息，普集一切諸佛功德，決定明了於菩提道，普集無量光明，深入一切法智海，常行無著無所受，心得大慧，身滿足無量無數劫，四辯無窮盡，智慧如虛空，無依無所著，隨眾生所樂，如意現色身，淨眼無垢障，如日處空中，於一切法界，光明悉充滿。復有五百聲聞，久已通達四諦，明了本際，深入法性離生死海，隨順如來聖弟子眾，於諸有結心得解脫，於佛法海無有疑惑。復與無數諸天王俱，又於先佛植眾德本，普為眾生作不請之友，又受心戒具諸功德，普勝天人而無高心，不捨煩惱皆已盡，心智解脫如虛空，於佛法中無有疑，深入諸佛智慧海，隨順如來諸聖威儀，承佛教誡成就眾生，護佛法種使不斷絕，緣此善根常生佛家，深樂種智真實法門。<p>爾時諸菩薩、聲聞大眾、諸天魔梵及諸神仙，各與眷屬，恭敬圍遶，咸作是念：「念如來行、念佛境界、念佛自在神通變化、念如來持、念如來力、念如來無畏、念如來住、念如來三昧、念於如來勝妙功德、念如來身、念如來智無有崖底，一切天人不能測量，無能分別、無能開現、無能知見、無能宣明，亦無有能如實解說；除佛持力、佛自在力、佛智慧力、佛辯才力、佛威神力、佛三昧力、佛神通力、佛本願力、過去善根力、親近善知識力、清淨信心力、住方便力、樂求清淨勝妙善根力、正直菩提深心力、一切智願力。是故世尊！知識眾生種種欲、種種信、種種解，而心無二，以無著聲，覺寤一切知道者、說道者，善說諸地種種行、種種根、種種人、種種信、種種解、種種思，及知一切智人境界，各各思惟如來功德，咸願宣說，如來昔為菩薩時，行願善業、先所修習、一切智願勝波羅蜜，示現菩薩諸地神通、莊嚴方便眾妙音響、莊嚴菩薩行、出生滿足海莊嚴菩薩菩提門，示現菩薩自在道、出生菩薩莊嚴海、莊嚴如來遊戲神通、莊嚴如來自在法輪、莊嚴如來剎海、莊嚴如來普現十方調伏眾生，而不現身心，住諸如來正法之城，超勝功德，普廣示現一切諸道如來法王，為一切眾生示現諸趣，明淨普照神通自在力，如來為一切眾生最上福田，如來為一切眾生，說功德噠嚫三輪，化度一切群生，唯願如來，悲愍一切，具足顯現。」<p>爾時世尊，知諸菩薩心之所念，以大悲身、大悲門、大悲心、大悲本願力，隨順大悲，廣大如法性、究竟如虛空，入師子王奮迅三昧，為令一切眾生，樂清淨法。入三昧已，時祇陀林重閣講堂，忽然光麗廣博嚴淨，梵天金剛，莊嚴其地，珍奇間錯，眾寶嚴飾，雨如意珠及諸名華。時彼林中，表裏映徹，有琉璃樹，枝條華果皆眾寶成，雜色光明迴旋其間，樂見珠王以為羅網，閻浮檀金及眾挍飾間無空缺，彌覆其上。又以名珍莊嚴樓閣，普光摩尼為明珠柱，脩直光色照徹園林，金戶珠簾，寶鈿欄楯，四出隥道，眾寶所成，摩尼寶王化珍妙華，於其鬘端放真珠光，列植階簷，羅廕軒陛，幢幡繒蓋滿虛空界。於窓牖前寶樹化生，猶娑羅林自然行列，果如寶鈴發眾妙音；於樹根下出琉璃水，香淨柔軟流遍祇洹。佛神力故、本願力故，十方世界，微塵數不可思議阿僧祇清淨佛剎，無量無數諸供養具，皆悉普現於祇陀林。復有功德香河，迴沿淨國，無量寶華隨流化生，不可窮盡，華水有聲，皆說菩薩報應之行。華樹敷榮，出香雲蓋，諸香蓋中，有不可思議諸樓閣雲，有阿僧祇不可思議華鬘瓔珞，皆悉垂下阿僧祇寶摩尼珠王，自然涌出柔軟衣服及諸寶幢，香烟幡蓋皆悉充滿。復有無數諸寶華雲旋轉空中，一切幢幡及諸華蓋、眾寶鈴幢，出妙音聲，演說一切諸佛名號，顯現清淨法輪之相。復有師子如意珠王，以音聲海，普演諸佛本願海門，一切法界寶王摩尼法相光明，以為莊嚴。時祇陀林上虛空之中，有不可思議阿僧祇等諸香樹雲，如是種種諸供養具，及諸佛剎諸莊嚴事，無量無邊不可具說。<p>爾時善財童子，從東方界求善知識，漸漸遊行至南方界，轉至西方，遙見善勝長者在窟頭摩城，發意欲向漸涉道路，思惟正受係念在前，無分散意住正定聚，雖在道路愛樂正法，無悔恨心不退境界，勇猛精進不畏嶮路，念善知識修正覺道，為得安隱道故身心無盡，在於中道作如是念：「我當云何得勝境界？我今云何當速詣善知識，問菩薩道修菩薩行，於善知識作佛道因緣，得諸波羅蜜，普攝一切，離諸障礙，入無著法界，普為一切眾生，斷眾惡道業，為除我人眾生壽命之心，滅除一切煩惱諸塵，破滅一切諸見羅網，成就善箭，以慈悲弓，射護法處，成就因果。何以故？若得值見善知識者，必得成就諸善功德。善知識者，能為一切智作大根本，身心正受，顏色不變，求善知識，威儀庠序，無卒暴相。」漸漸往至窟頭摩城，見善勝長者在於彼城重閣講堂，即前詣已，如人遊海水中不見邊際，百千萬億諸大長者，以為圍遶，皆悉歡喜，在於善勝長者左右，各欲樂聞種種諸法，如海導師，為諸商人說海寶處，善勝長者，善能分別佛法海寶，為一切眾，說無所著無所分別。<p>爾時善財童子，頭面敬禮，白言大聖：「我已久發阿耨多羅三藐三菩提心，但不知云何行菩薩道、修菩薩行？」善勝長者告善財言：「善哉，善哉！善男子！汝已能發菩提之心，善能問於大智慧寶，為得如是甚深法義，為斷一切疑惑、苦惱種子。汝今問我，為到一切智岸，以不破壞心正向大乘，令離一切聲聞、辟支佛地怖畏，正趣佛道，修諸三昧寂靜法門，善修一切諸菩薩行，願遊戲神通轉不退輪，淨諸業道，速疾迴向一切智心，於菩薩行如實修行，為菩薩道故來問我。行此行者，普見十方，無有障礙，善知一切智海對治門，莊嚴一切菩薩行故來問我。善男子！我在此海岸屈頭摩城重閣講堂，晝夜常說大慈大悲菩薩淨行法門。善男子！我於此閻浮提，見諸貧苦眾生，必欲饒益，然後為說甚深空義。隨彼所願，令得滿足，或以飲食而攝取之、或以法財而攝取之、或以功德業而攝取之、或以智慧而攝取之、或以善根正直業而攝取之。應以菩薩根而攝取者，即以菩薩根而攝取之；應發菩薩心攝取者，即以菩薩心而攝取之；若應以除去疑惑發菩提心者，即以除疑惑法而攝取之；若應以喜悅發菩薩心者，即以喜悅法而攝取之；若應以大悲發菩薩心者，即以大悲而攝取之；若有應以除生、老、病、死憂悲苦惱，無常定法發菩薩心者，即以苦、空、無常法而攝取之；若有眾生，應以住生死海心無疲惓，即同住生死海而攝取之；若有應以四攝法發菩薩心者，即以四攝法而攝取之；若應以一切智慧功德海發菩薩心者，即以功德智慧海隨順法而攝取之；若有應以一切三世諸佛正法海對治門發菩薩心者，即以三世諸佛正法海而攝取之。善男子！我以如是等諸攝取法，為饒益眾生故，令一切眾生得法利樂故，在海此岸。<p>「善男子！我住於此岸，普知一切海中珍寶及所出處，根原種性及價貴賤清明之相，識寶光明。善能分別，善知一切工巧伎術，善知一切諸龍、龍王、龍子宮殿差別，亦能善除諸龍鬪諍怖畏惡相。又復善知一切諸羅剎王宮殿村落，亦能善除羅剎鬪訟，及與怖畏。又復善知一切魑魅魍魎諸惡鬼神所住之處，亦能除滅一切海水洄波諸難，并知水色泉源眾流。善能瞻知日月星辰一切災異變怪之事，晝夜瞻相，無一念頃失於常度，了了分明無分毫差。善知一切書疏算數射馭，隨時能用。善知一切眾相，於剎那頃變怪不停，或合或離。善知籌量世間眾事。善男子！汝今當知，我以知此一切眾生十明法門，安止清淨住無畏岸，令彼彼眾生皆得安隱，恒以正法而撫慰之。若閻浮提，有諸商估賈客，欲往大海求珍寶者，稱我名故大獲珍寶，安隱吉還。若有眾生得聞我名者，身心諸垢及以衣垢，永得消除，何況煩惱。若有眾生眼視我者，常得清淨無上法喜，聞法無厭，身心悅樂，以此法樂，普為一切閻浮提內諸苦眾生，雨大法雨令得悅樂。若有眾生聞我說法，必得安隱度生死海，免諸怖畏，必得安立一切智海，永離渴愛無復憂患，恒住三世明解脫海。<p>「善男子！汝今當知，我能當入一切眾生心心數行海中，令彼眾生修淨土業，普知一切十方淨國海，隨意往生得無礙業，復能莊嚴一切淨業根海，普能清淨一切諸眾生行海，令住安樂寂靜大安眠海。善男子！我以知此大慈悲喜捨對治滅相擊音聲菩薩喜幢法門，諸大菩薩成就無量諸功德智慧海，善能分別一切世界行海，斷除一切煩惱業海，成就一切諸法界海，普攝一切諸眾生及世界海，普入一切勝智慧海，終不捨一切眾生海，其心如地，善能隨順一切眾生海，普能教化一切眾生海，善隨一切眾生威儀海，諸大菩薩深行如是，我當云何能知、能說彼功德行？」<p>時善財童子，頭面作禮，遶百千匝，辭退西行。善勝讚言：「善哉，善哉！善男子！汝今應當正念思惟三昧正受。汝從此去，漸漸西行，向名聞城，去彼城已，有國名難忍，城名迦陵提，去此不遠，有功德林，於其林中，有比丘尼，名師子奮迅，身紫金色，端嚴第一。汝可詣彼問菩薩行、問菩薩戒、問諸法門。」爾時，善財童子逡巡辭退，漸漸遊行，至功德林日光泉側，見彼比丘尼端坐正受，有五百童女，形貌端正，以為侍者，復有五百童子衛護眾女，百千天女衛立左右。<p>爾時，日光泉側有一園林，名曰王園，入彼園中，見一大樹，名日月光，普放光明，照百由旬，莊嚴園林，化成重閣，七寶嚴飾，上有光明。復見大樹，名普光明，枝葉扶踈，遍覆三千大千世界，其形如蓋，流出眾水，有清淨光。復見寶林，名曰花藏，高顯無極，其華開敷，如天樹王，有妙光明，如天宮殿，其色鮮白，猶如雪山。復見大樹，名曰美味，金花金果，柔軟香美，甚適眾心。復見一樹，名世淨光，其色光明，無量無邊，栴檀摩尼，以為樹果，有阿僧祇諸雜珠網，羅覆樹上，像天宮殿。復見一樹，名曰天衣，常出無量阿僧祇數眾寶色衣。復見諸樹，名曰音樂，互相掁觸，聲踰梵音。復見眾林，名普香莊嚴，其香普熏，無有障礙。於園林中，復見泉池，七寶光網，彌覆其上。其池四方，有四渠流，分為八支，更相灌注，八功德水，湛然盈滿，牛頭栴檀，末為底泥，眾寶莊嚴，黃金為沙，激此香水，聲如天樂，悅可眾心，又以眾寶而為欄楯，於池岸上，布以金沙，常放種種雜色光明，優鉢羅花、鉢曇摩花、拘勿頭花、分陀利花，敷榮水上。有眾寶樹，行列嚴飾，圍遶池側，一一樹下，各敷無量寶師子座，無量天衣，眾妙珍奇，以為嚴飾；燒無價香，熏師子座，眾香繒帳，白淨鮮明，寶網覆上，垂眾金鈴，出和妙音。復有無量眾寶床帳，圍遶高座，一一樹下，亦復如是。於諸樹間，復有無量蓮花寶藏師子座；又於樹間，有眾香藏座；又於樹間，有種種香雲藏座；又於樹間，有師子寶聚藏座；又於樹間，有一切世間普光摩尼清淨藏座；又於樹間，有樂見師子寶藏之座，無量妙香，以為敷具。此諸寶座，一一皆有無量百千諸小床座，以為圍遶，一一小座，以無量寶而為莊嚴，一一座上，有無量寶珠，充滿一切，如大寶洲，一一座上，有勝光明，普照王園及日光林，於光明中，雨天寶衣及雜寶珠，柔軟可愛，以布其地。譬如大海悉具眾寶，此日光泉，栴檀香水，躡則沒踝，隨足旋轉，舉足還復本相如故。於其池中，有眾色鳥，鳧鴈鴛鴦，❥翠孔雀，各自顧影，雅音相和，飛翔空中，集栴檀林。此王園林，日光泉水，出生無盡清淨雜花，有無價香，散眾花間，超過帝釋喜見林池，寶樹寶鈴，枝葉花果，不鼓自鳴，出妙音聲，有諸天女，端正殊妙，如自在天后。此王園林，倍更明顯，勝諸天宮，此諸天女，鼓樂弦歌，聲遍王園，充悅一切，天劫波毓衣被樹枝間。於林四邊，有四天王，一切皆是，大權菩薩，領四種兵，以為備衛，種種樓閣，天繒華蓋，及諸殿堂，亦有兵眾，而衛護之。此園莊嚴，猶如帝釋照明寶林歡喜之園，普皆嚴淨，視之無厭，出過三界人天果報，大梵善淨莊嚴講堂不得為比，無量梵王清淨報明眼所不能見。此功德林及日光泉，假使和合百千梵宮，所不能及，珍妙莊嚴，不可具說。<p>爾時善財童子，見此園林種種光明微妙嚴飾，悉是菩薩本業淨行，如實功德善根願力之所成就，超絕世間三界果報，於不可思議阿僧祇劫諸如來所植眾德本，不著世間，遠離揣食，猶如幻師，見眾色像，廣修淨業，無著勝行，不可破壞。所謂師子奮迅比丘尼，曉了諸法性相如幻，本修功德，長養善根，成熟五力，而無所著。此王園林廣博嚴淨，普容一切三千大千世界，天、龍、夜叉、乾闥婆、阿修羅、緊那羅、迦樓羅、摩睺羅伽、人非人等，一切悉集，入此王園，而不迫迮。何以故？皆是師子奮迅比丘尼威神力故，不可思議神通變化，皆從菩薩本願海生。<p>爾時善財童子，普見一切諸寶樹下師子之座，一一座上有比丘尼，名師子奮迅，端嚴勝妙威儀庠序，其心善寂，調伏諸根如大龍象，如如意珠普適眾願，心無所著猶如蓮花，如師子王威伏眾獸，安住不動，無相戒故，其心清淨消除煩惱，猶如香王滅除臭穢，如大藥王諸藥莊嚴，滅除眾病如良藥王，善心見者能除眾病，不善見者反成毒害。菩薩摩訶薩，亦復如是，為有緣無緣者，說微妙法，有緣者見我形、聞我聲，即得無礙陀羅尼；無緣眾生更增惡行；無記眾生即得善心。如波樓那天莊嚴微妙，普施世間，一切清淨，長養善根如良福田。又見此座種種大眾，或見淨居天眷屬圍遶，又見摩醯首羅天眷屬圍遶，是諸天眾，一心諦觀彼比丘尼，目不暫捨；時比丘尼，即為淨居天眾及摩醯首羅天等，說無盡法門無受法行。又見此座欲樂天子眷屬圍遶，一心瞻仰觀比丘尼，目不暫捨；時比丘尼，為欲天眾，說普明音聲名問清淨法門。又見此座自在天王、天子、天女眷屬圍遶，一心諦觀彼比丘尼，目不暫捨；時比丘尼，為自在天眾，說菩薩名字自在清淨法門。又見此座化樂天王、天子、天女眷屬圍遶，一心諦觀彼比丘尼，目不暫捨；時比丘尼，為夜摩天眾，說一切法清淨莊嚴法門。又見此座兜率天王、天子、天女眷屬圍遶，一心諦觀彼比丘尼，目不暫捨；時比丘尼，為兜率天眾，說安樂心藏旋復自在無礙陀羅尼法門。又見此座夜摩天王，眷屬圍遶，一心諦觀彼比丘尼，目不暫捨；時比丘尼，為夜摩天眾，說出生無量清淨勝妙莊嚴法門。又見此座釋提桓因眷屬圍遶，一心諦觀彼比丘尼，目不暫捨；時比丘尼，為釋天眾，說不淨忍厭離無常、苦、空、無我法門。又見此座解空娑伽羅龍王與十光明龍王等眷屬圍遶，難陀龍王、跋難陀龍王等眷屬圍遶，摩那斯龍王、伊那槃那龍王、阿㝹婆達多龍王等，各與龍子、龍女眷屬圍遶，一心諦觀彼比丘尼，目不暫捨；時比丘尼，為諸龍王，說一切救護善巧方便法門。又見此座提頭賴吒天王，領乾闥婆等男女大小眷屬圍遶，一心諦觀彼比丘尼，目不暫捨；時比丘尼，為說歡喜無盡法門。又見此座摩睺羅伽、阿修羅王眷屬圍遶，一心諦觀彼比丘尼，目不暫捨；時比丘尼，為說法界莊嚴明慧速疾法門。又見此座大天勢力迦樓羅王男女大小眷屬圍遶，一心諦觀彼比丘尼，目不暫捨；時比丘尼，為說度生死海無所畏法門。又見此座善音緊那羅王男女大小眷屬圍遶，一心諦觀彼比丘尼，目不暫捨；時比丘尼，為說佛本行清淨無著法門。又見此座金角雲結摩睺羅伽王男女大小眷屬圍遶，一心諦觀彼比丘尼，目不暫捨；時比丘尼，為說諸佛歡喜普集法門。又見此座無量男女，童男、童女眷屬圍遶，一心諦觀彼比丘尼，目不暫捨；時比丘尼，為說無勝法門。又見此座，常食眾生精氣羅剎王等眷屬圍遶，一心諦觀彼比丘尼，目不暫捨；時比丘尼，為說普慈悲觀法門。又見此座出家聲聞一切皆集，俱來會坐；時比丘尼，為說智慧光明勝法門。又見此座出家樂緣覺者，俱來會坐；時比丘尼，為說淨明佛功德法門。<p>又見出家樂大乘者眷屬圍遶，俱來會坐；時比丘尼，為說普門智慧光明三昧法門。又見此座初發心菩薩眷屬圍遶，一心諦觀彼比丘尼，目不暫捨；時比丘尼，為說一切諸佛大願聚法門。又見此座二地菩薩眷屬圍遶，一心諦觀彼比丘尼，目不暫捨；時比丘尼，為說虛空明淨羅摩伽三昧法門。又見此座三地菩薩眷屬圍遶，一心諦觀彼比丘尼，目不暫捨；時比丘尼，為說莊嚴寂靜法門。又見此座四地菩薩眷屬圍遶，一心諦觀彼比丘尼，目不暫捨；時比丘尼，為說一切種智勢力境界法門。又見此座五地菩薩眷屬圍遶，一心諦觀彼比丘尼，目不暫捨；時比丘尼，為說普集淨花藏法門。又見此座六地菩薩眷屬圍遶，一心諦觀彼比丘尼，目不暫捨；時比丘尼，為說出世清淨藏法門。又見此座七地菩薩眷屬圍遶，一心諦觀彼比丘尼，目不暫捨；時比丘尼，為說普依止清淨地藏法門。又見此座八地菩薩眷屬圍遶，一心諦觀彼比丘尼，目不暫捨；時比丘尼，為說法界毘羅摩伽普遍法身化現一切虛空境界法門。又見此座九地菩薩眷屬圍遶，一心諦觀彼比丘尼，目不暫捨；時比丘尼，為說無礙無著清淨力莊嚴法門。又見此座十地菩薩眷屬圍遶，一心諦觀彼比丘尼，目不暫捨；時比丘尼，為說圓滿無障礙淨名三昧法門。又見此座金剛力士眷屬圍遶，一心諦觀彼比丘尼，目不暫捨；時比丘尼，為說智慧莊嚴那羅延金剛相三昧法門。<p>如是等一切大眾、一切眾生、一切諸趣，所應受化者，一切眷屬，種善根者，隨諸眾生種種欲、種種行、種種道，樂聞多法者，為長養善根故、為增長善根故、莊嚴善根故，隨其所應，開示顯說阿耨多羅三藐三菩提，轉不退轉法輪，令諸眾生，得不退輪。何以故？此皆是師子奮迅比丘尼，成就普眼智慧光明捨離法門、成就一切諸佛法界無相清淨法界通達無礙法門。此比丘尼，成就無著無礙清淨祕藏法門、成就圓滿不可思議淨藏法門、成就清淨普喜見藏法門、成就十萬億不可數般若波羅蜜、成就普眼般若波羅蜜、成就一切佛法法界不可壞般若波羅蜜。此王園林日光泉側，一切大眾菩薩摩訶薩等，一切皆悉久植善根，緣此比丘尼說法教化，乃至阿耨多羅三藐三菩提，其心善寂，得不退轉。<p>爾時善財童子，見師子奮迅比丘尼久已成就如是等普門法門普現色身，而自莊嚴，令王園林日光泉水，及諸寶樹眾師子座，皆現希有奇特之事，所有園林，經行禪窟，及諸所須寶物床帳，見諸大眾一切眷屬，悉坐其中，功德神力，皆悉具足，八種音聲，說眾妙法。<p>爾時善財童子，見此不可思議諸奇特事，及聞微妙八種音聲，復聞不可思議清淨妙音，宣揚讚歎無量法空法門，以此法門，潤澤身心，皆令柔軟，此名正法對治無比法門，得此法門已，身心歡喜，豁然大悟，成就一切諸大法門，恭敬合掌，遶百千匝，即前作禮。未舉頭頃，見比丘尼，遍處一切師子寶座，放大光明，金色赫奕，照王園林及諸樹木，猶如光雲，此光明力，令諸樹木，皆悉右旋遶無數匝，此諸樹木，行行相次，皆放光明，照比丘尼。<p>爾時善財童子，覩此相已，合掌而立，恭敬却行，住於一面，白言大聖：「我已先發阿耨多羅三藐三菩提心，唯願大聖，慈悲憐愍，為我宣說。我今不知，云何學菩薩行、修菩薩道？唯願大聖，為我解說。」時比丘尼，答善財言：「善哉，善哉！善男子！我今知此一切種智，普能開現無底法門。」<p>善財童子白言：「大聖！一切種智無底法門體性云何？」<p>時比丘尼答善財言：「善男子！此是三世大聖智慧光明莊嚴法門。」<p>善財童子白言：「大聖！三世諸佛智慧光明莊嚴法門，境界云何？」<p>答言：「善男子！入此法門者，得深入現前分別正受，一切諸法不生不滅平等法林莊嚴三昧，住此三昧者，即得如意自在神通，此閻浮提示現處兜率天，十方無量微塵世界處兜率天，亦復如是，於彼彼處一一佛所，示現無量無數之身，從於自身出無量無數微塵等佛剎海摩㝹摩身，恭敬禮拜，修諸福業；又齎無量無數不可說不可說微塵數雜色花雲、不可說不可說雜色瓔珞雲、不可說不可說雜色寶鬘雲、不可說不可說雜色塗香末香雲、不可說不可說雜色繒蓋幢幡雲、不可說不可說雜色寶網寶帳雲、不可說不可說雜色寶座雲，一一座前有不可說不可說燈光炎莊嚴雲，一一燈光有眾寶珠而莊嚴之；乃至不可說不可說一切雜色莊嚴具雲，供養如來；又齎不可說不可說雜色香水雲，從香水雲中，出不可說不可說雜寶蓮花雲，從雜寶蓮花雲，出不可說不可說天瓔珞莊嚴雲，諸寶光明莊嚴具，乃至阿迦膩吒一切諸天供養具雲；又從香水出不可說不可說轉輪聖王，及諸小王一切世間諸供養具雲；又從香水出不可說不可說龍神八部，乃至一切不可說不可說供養具雲，供養如來。遍一切處一切諸菩薩，處兜率天、化乘白象降神母胎、初生王宮、捨家學道、詣菩提樹成等正覺、轉淨法輪、昇忉利天為母說法，天上人中變現自在，乃至涅槃，於諸佛所植眾德本，以此本願因緣力故，示現摩㝹摩色身，遍一切處供養諸佛，諸供養具亦復如是。如是種種諸供養具，皆緣久修大願莊嚴法界力生。若有眾生知我所修如是供養者，皆於阿耨多羅三藐三菩提，得不退轉。若有眾生來至我所，我即為說摩訶般若波羅蜜，示教利喜。<p>「善男子！汝今當知，我常不起眾生相，不著眾生相，眾生無相故；知一切語言音聲，而不著音聲，音聲無性相故。見一切佛光明相好，而不著相好。何以故？深知法身無色相故。受持一切諸佛法輪，而亦不著法輪之相，深心解了諸法真如實際法性相故。於念念中，充滿普遍虛空法界，而亦不著法界相，善能了知一切諸法如幻化相故。善男子！我唯知此一切種智，普能開現無底菩薩法門。<p>「善男子！汝今當知，諸大菩薩究竟法界，一切菩薩境界無著，能以一身，結加趺坐，充滿十方一切世界，於自身內，悉能示現一切十方諸佛剎土妙莊嚴事，於剎那剎那頃，周遍十方禮事諸佛。於自身內，普能示現一切諸佛神通變化願力，能以一毛遍縛十方諸須彌山，舉置他方無量世界，於一一毛孔，普現十方一切世界劫成壞相，於一剎那頃，普於十方不可說不可說劫攝受眾生，終不捨離。諸大菩薩摩訶薩，具足一切深智海行，我當云何能知能說彼功德願？<p>「善男子！汝從此南行，有國名嶮難，城名寶莊嚴，於彼城中，有一女人名婆須蜜多，汝詣彼問，云何菩薩學菩薩行、修菩薩道？」<p>爾時善財童子，頭面敬禮師子奮迅比丘尼足，瞻仰諦觀，辭退南行。善財童子得大慧光以照其心，具足長養一切善根，欲以教化諸眾生故，一心思惟諸法實相，建立一切清淨法水語言陀羅尼藏，廣修受持一切法輪陀羅尼，成就思惟力，為眾生歸依大悲一切世間之力，方便觀察一切種智充滿法界，速疾思惟一切淨法願普觀察光明法門，莊嚴十方諸通明力，皆悉充滿一切法界，究竟成滿諸菩薩行諸菩薩業，滿足願力具諸神通，漸漸遊行，至嶮難國寶莊嚴城，推問尊者婆須蜜多女，今在何所？其城中人，作如是念：「我不聞此女有深智慧，善攝諸根身心寂靜。今此童子威儀庠序，其心恬泊調伏諸根，遠離放逸顛倒惑亂，念慧現前，視瞻詳審，言音和雅不著形色，正念思惟甚深法相，遠離懈惓心如大海，此非染欲顛倒之人，無情欲想不沒欲泥，不隨諸根超出魔界，不為一切諸魔所縛。如此童子具諸功德，何故為色問此女為？今此城中多有諸人，乃至不聞此女人名，何況識者？」有一人言：「善哉，善哉！善男子！汝於今者必獲大利，乃能問此尊者婆須蜜多。如汝問意，必已先發阿耨多羅三藐三菩提心，決定為於一切眾生，必能永離婬怒癡箭，不壞淨想，不著不淨，普解一切諸縛著者。善男子！今此尊者婆須蜜多，在此城北歡喜園中莊嚴樓閣，止於其中。」<p>爾時善財童子，聞此語已，歡喜踊躍，往詣其所，住於門側，叉手合掌，瞻察園內，見彼宮宅廣博嚴淨，十種寶牆周匝圍遶，列殖十行寶多羅樹，十重寶塹其水清深，具八功德盈滿其中，優鉢羅花、鉢頭摩花、拘勿頭花、分陀利花，開敷鮮榮彌覆水上，底布金沙，寶岸嚴麗，雜色光明充遍園林。寶殿樓閣清淨莊嚴，綺窓香風怡悅眾心，連錢半月校飾羅網，金剛力士瞋目奮杵，眾寶師子震尾哮吼，壯士獸王列侍門側，宮城四角有明珠柱，眾寶觀闕放種種光，雨寶珠花積至于膝，淨琉璃地如懸虛空，有如意珠王映於地下，紫磨金渠流香色水，黃金蓮花敷榮其上，從蓮花臺涌妙聲水，演散法音流聞十方，金色芭蕉放大光明，處處積寶猶如山崗，沈水香雲迴旋宛轉，塗香末香遍熏宮城，異類眾鳥出和雅音。張大寶帳垂眾金花，摩尼寶鈴眾寶廁填，閻浮檀金以為羅網，彌覆宮牆，燒百千萬億無價寶香，香煙芬馥充滿虛空，無量諸天列侍供養，諸天妓樂不鼓自鳴，眾吉祥瓶盛如意珠從地踊出，又雨無量天寶花雲、無量天寶香雲、無量幢幡寶蓋雲、無量天衣瓔珞雲、無量妓樂天音聲雲。如是種種供養具雲，一一皆放無量色光彌覆虛空，照十方界。無量萬億金剛寶藏盈滿宮中，一一寶園雕文刻鏤，光光相照映徹無礙。復有無量十種寶園以為圍遶，珍妙莊嚴清淨無極。<p>尊者婆須蜜多，端正微妙色如花敷，相好具足身真金色，不長不短不肥不瘦，目睫紺色如青蓮花，鬢髮柔潤其色紺艷，威儀齊整進止庠序，手足鮮澤千輻輪相，六欲天后不得為比，聲踰梵音悉解眾語，善知世間工巧伎藝，深達一切諸論根本，及論議相皆悉究盡，善知字義善辯正智，善巧方便如幻境界。善知菩薩方便法門，善知菩薩方便法界，具諸相好瓔珞嚴身，摩尼寶冠放大光明，心王明珠以為花鬘，本願眷屬皆悉圍遶，功德成滿不可沮壞，具足無盡功德寶藏，身出光明普照一切，饒益光、柔軟光、悅樂光、開心光、莊嚴菩薩心道之光，以此光明嚴飾一切眾生之心，遇斯光者得離五欲，拔眾苦根。<p>爾時善財童子，詣尊者婆須蜜多所，叉手合掌白言：「大聖！我已先發阿耨多羅三藐三菩提心，而未知云何學菩薩行、修菩薩道？」答言：「善男子！我唯知此，一億離欲無垢具足莊嚴菩薩法門。善男子！若天見我，遍一切處天光瓔珞以自嚴飾，為天女形；若人見我，我以上妙色清淨慈心而自莊嚴，為童女形；非人見我，我現非人女形，端正殊妙，遍非人處。若有眾生來至我所，起婬怒癡，無有是處，唯得菩薩無受正法，恒為眾生說清淨解脫，離苦法門。聞我名者得厭離觀，速得成就功德三昧，身心寂靜無有障礙；見我形者，即得歡喜三昧；聞我聲者，即得無量聲藏三昧；聞我名者，即得歸依佛法僧寶，即得諸佛剎普現色三昧；若有眾生與我同止者，即得解脫光三昧；若有眾生諦觀我者，即得寂靜莊嚴三昧；若有見我頻申欠呿者，得壞散外道三昧；若有眾生觀察我者，得一切諸佛境界光明三昧；若有眾生與我言者，即得守護攝受一切眾生藏三昧；若有眾生為我搔痒者，即得一切德集花藏三昧；若有眾生親近我者，即得一億無染離欲莊嚴菩薩無著無極明淨一切智境界法門。」<p>善財童子白言：「大聖！昔於何所修何功德、種何善根、有何等業、得此法門？」<p>答言：「善男子！過去有佛號無染著行如來、應供、正遍知、明行足、善逝、世間解、無上士、調御丈夫、天人師、佛、世尊。爾時，無染著行如來出興于世，為哀愍饒益一切眾生故，向普賢城始至界上。當舉足時，國土城邑六種震動，下足之時，丘墟坑坎皆自夷平，空中清明自然嚴淨。爾時世尊，足蹈門閫，即時大地復更震動，瓦礫牆壁化成七寶，散雜寶花列住空中，羅覆宮城百千萬億，諸天樂器，眾寶校飾，懸在虛空不鼓自鳴，無量諸天各與宮殿，列侍空中，頂禮佛足，雨諸天花以供養佛。佛入城時，放金色光猶如金山。我於爾時，生彼城中為長者妻，亦名婆須蜜多，見佛色身，相好光明神通具足，即開發我宿世善根。我於爾時，與夫長者，疾詣佛所，即脫所著無價寶珠以散佛上，所散寶珠悉住虛空，接足作禮。<p>「爾時文殊師利童子為佛侍者，時文殊師利即告我言：『善女人！汝可速發無上道心。』我於爾時，始發菩薩無上道心。」<p>婆須蜜多告善財言：「我唯得此，一億無染離欲莊嚴無著法門，諸大菩薩智慧方便化度眾生大海深廣三昧法門，大智慧力不可壞伏境界，我當云何能知能說彼功德行？善男子！汝從此南行，彼有大城名曰善寂，城中長者名曰不憍高貴德王，彼大長者晝夜六時，恒常供養栴檀寶塔，汝詣彼問，云何菩薩學菩薩行修菩薩道？」<p>時善財童子，頭面敬禮彼女人足，辭退南行，漸漸遊步，至彼大城，到長者所白言：「大聖！我已先發阿耨多羅三藐三菩提心，而未知云何學菩薩行修菩薩道？」<p>長者答言：「我唯成就不滅度實際菩薩法門，住此法門，我今審知諸佛如來不般涅槃，不入滅度，三世如來永不涅槃，無涅槃相，除佛方便，為度虛偽眾生故，示現涅槃，欲令舍利廣流布故，普令一切得入律行。善男子！若人能知如來畢竟不般涅槃者，是人能開栴檀寶塔。善男子！汝今可往禮拜供養。」<p>善財童子即至塔所，頭面敬禮開栴檀塔，開塔戶時念念相續，得無盡佛性圓光明淨無盡三昧法門。<p>「善男子！我心於剎那剎那頃，常入正受，於正受中得無量無數圓光明淨三昧，於念念頃入勝進地。」<p>善財童子白言：「大聖！此法門者境界云何？」<p>答言：「善男子！我入此三昧時，普入一切三昧道門，三昧力故得見十方無量諸佛，迦葉如來、應供、正遍知，十方無量各恒河沙微塵數世界海，同名迦葉如來等；拘那含牟尼佛，及十方無量恒河沙微塵數世界海，同名拘那含牟尼佛等；尸棄如來，及十方無量恒河沙微塵數世界海，同名尸棄如來等；毘婆尸如來，及十方無量恒河沙微塵數世界海，同名毘婆尸如來等；提舍如來，及十方無量恒河沙微塵數世界海，同名提舍如來等；弗沙如來，及十方無量恒河沙微塵數世界海，同名弗沙如來等；無上勝佛，及十方無量恒河沙微塵數世界海，同名無上勝佛等；無上蓮花佛，及十方無量恒河沙微塵數世界海，同名無上蓮花佛等。如是無量諸佛，行行相次不相障礙。一如來面白毫相中，映現一切十方無量一切諸佛，十方一切無量諸佛，白毫相中，映現一佛，一切諸佛毛孔光明，更相映現，亦復如是坐栴檀塔。我於剎那頃，皆悉覩見諸佛世尊，心心相續間無空缺，亦於剎那頃，得見閻浮提微塵數，復見百千萬億閻浮提微塵數，乃至十方恒河沙不可說不可說世界微塵數諸佛，復過是數，得見無量無邊微塵數諸佛，乃至得見不可說微塵數世界海諸佛。又見諸佛從初發心，遊戲神通無礙自在，亦見一切大願清淨妙行成就分別功德不二法門，亦見滿願波羅蜜清淨波羅蜜成就次第一切菩薩諸地，得普忍清淨遊戲神通，長養善根，降伏四魔，成就眾生，嚴淨佛土，成菩提道，轉妙法輪，放大光明。是諸大眾悉覩此相，心心相續間無空缺。」<p>時高貴德王菩薩告善財童子：「善男子！汝今見此栴檀塔中，無量淨明圓光明淨神通莊嚴諸如來不？悉皆同入毘羅摩伽三昧神通法輪不二法門不？諸佛如來，以此明淨不二法門神通力故，遍一切處，轉妙法輪，以明淨鏡身充滿法界。」<p>爾時善財童子白言大聖：「我今已見一切諸佛神通遊戲清淨境界，亦聞諸佛說法音聲，了了分明，不壞耳根，受持不忘，正念思惟，不失句義，次第分別，為人演說示教利喜，以智慧力分別諸佛法教，教授眾生，見彌勒等未來百佛、千佛、百千佛、億萬佛、阿閦婆頻婆羅阿僧祇佛，於念念中，剎那頃，心念明淨。亦見未來恒河沙不可說不可說世界微塵數等眾生，發菩薩心，修菩薩道，行三十七品，具六波羅蜜，遊戲神通，教化眾生，淨佛國土，取吉祥草，坐菩提樹，降伏四魔，成等正覺，轉妙法輪放大光明，示現涅槃。乃至正法像法，劫數成壞，心心相續，皆悉明了。如見此境，未來國土十方世界亦復如是。亦見現在毘盧遮那多陀阿伽度、阿羅訶、三藐三佛陀等，無量無數一切諸佛，從初發心，坐於道場，轉妙法輪，示現涅槃，正法像法，劫數成壞，住世久近。如此世界，十方亦然。十方三世一切佛剎，火劫起時，於栴檀塔，倍更明顯。亦聞十方三世諸佛已說今說當說，以智慧力，悉能受持，一切世間，聲聞緣覺，及小菩薩所不能及。」<p>「善男子！我唯知此不生不滅實際莊嚴平等菩薩法門，諸大菩薩於一念頃，悉知三世佛法本際平等，於剎那頃，莊嚴無量三昧境界海門，住如實際，無彼我相，亦無二意，住佛所住，於一切而無怯想，住歡喜法界，清淨莊嚴，三乘賢聖，如實智慧，平等無二，不著世間及世間果，一切三世如來印綬及受決法，悉充法界，常住不滅，一切如來，音聲充滿，法界不可思議，無量無邊，不可具說，我當云何能知能說彼功德行？善男子！於此南方，有孤絕山，名金剛輪莊嚴高顯，彼有菩薩名觀世音，住其山頂，汝詣彼問，云何菩薩學菩薩行，修菩薩道？」<p>時善財童子，頭面敬禮高貴德王菩薩足已，遶百千匝，眷仰瞻察，辭退南行。<p>爾時善財童子，正念思惟彼長者教，隨順菩薩解脫之藏，正念菩薩諸憶念力，承佛威神佛本願力，以三昧正受，於念念中，間無空缺，常念栴檀寶塔無量諸佛，悲泣雨淚，尋路而行，次第分別一切諸佛及諸佛法，於一心中莊嚴諸佛神通念定慧力，為欲長養菩提善根，思惟正念一切諸佛不思議業，漸漸遊行，到彼孤山，步步登陟，念觀世音，正念不捨。遙見經行在巖西阿，處處皆有流泉花樹，林池清淥，金花香草，柔軟鮮潔，皆從菩薩功德所生。至其山頂，見觀世音坐於金剛八楞之座，座出光明，嚴飾無比，與無量菩薩，眷屬圍遶，而為說法。時觀世音，身真金色，手執大悲白寶蓮華，說大慈悲經，勸發攝取一切眾生，入於普門示現法門。<p>爾時善財童子，既得見已，歡喜踊躍，不自勝持，生希有心，合掌諦觀，目不暫捨，作如是念：「善知識者即是如來，善知識者是佛道正因，善知識者是法寶雲，善知識者是功德行藏，善知識者十力妙寶，善知識者難見難值最勝無比難可測量，善知識者是十二頭陀正因之行，善知識者是無盡智藏，善知識者生功德牙莖，善知識者能開發示道一切智門，善知識者能令一切眾生得入薩婆若海，究竟清淨無上佛性菩提境界。」如是讚歎善知識已，漸漸親近。<p>時觀世音，遙見善財，讚言：「善哉，善哉！善來童子！專求大乘，攝取眾生，救護一切眾生，生柔軟心、正直心、深心、求佛法心，起大悲心，向普賢行，發一切大願清淨之行，成就一切大願莊嚴，常樂受持一切佛法寶雲，心不虧減，增長善根，修諸功德，無有厭足，順善知識，不違其教，從文殊師利智慧大海，成熟心行，得佛勢力光明三昧，身心嚴淨，無有垢穢，永離懈怠，終不退轉，常見諸佛心生歡喜，遠絕眾惡，修諸善行，成就智慧，心無障礙，淨如虛空，速得對治離苦法門，住諸如來境界光明守護法城，廣宣法教。」<p>爾時善財童子，至觀世音菩薩所，頭面禮足，遶百千匝，合掌恭敬，却住一面，白言：「大聖！我已先發阿耨多羅三藐三菩提心，而未能知云何菩薩學菩薩行，修菩薩道？」<p>答言：「善哉，善哉！善男子！汝今已能發阿耨多羅三藐三菩提心。善男子！我已成就毘羅摩伽三昧大悲法門。善男子！此毘羅摩伽三昧大悲法門是菩薩行，一切菩薩功德智慧悉入其中，三昧力故不移此座，普現一切清淨色身，以普現法門清淨光明之行，於十方世界教化成就六趣眾生，常於一切諸佛所，隨所應化普現其前，或以布施攝諸慳貪，或以持戒攝諸毀禁，或以忍辱攝諸恚惱，或以精進攝諸懈怠，或以禪定攝諸亂心，或以智慧攝諸愚癡，以六和敬善順眾生，以四攝法攝取眾生，放大光明網除滅眾生煩惱熱痛，以方便波羅蜜行布施愛語利益同事攝取眾生，以一切光明網微妙音聲，普為十方一切眾生，演說一切聖解脫法，成就一切諸波羅蜜。隨諸眾生，應以諸佛、菩薩、聲聞、緣覺形色威儀而得度者，皆為現身，坐金剛座，手執白花，為說毘羅摩伽菩薩本行大悲法門聖解脫法。若有眾生，應以六趣形色威儀而得度者，現六趣身，坐金剛座，手執白花，為說毘羅摩伽大悲法門聖解脫法，令彼眾生皆得悅樂，以妙色身，變現自在，示同類身，普度一切，隨其威儀，乃至同心，攝取眾生。善男子！我常行此大悲法門毘羅摩伽菩薩圓滿智慧光明三昧，我於往昔，發清淨誓，滿足願故，以此淨願果力，住此法門，是故此三昧門，名為大悲具菩薩行毘羅摩伽三昧法門，教化一切眾生，為諸眾生而作屋宅歸依覆護依止之處，為諸眾生作大橋梁、作大洲渚，為諸眾生，作大炬燭、作大導師，乃至究竟處。為化眾生故，發弘誓願，見聞我者，皆得歡喜，欲令一切五道眾生，遠離嶮難惡道恐怖、熱惱恐怖、愚癡恐怖、繫縛恐怖、殺害恐怖、貧窮恐怖、不活恐怖、諍訟恐怖、大眾恐怖、死恐怖、墮四惡道恐怖、諸趣恐怖、不同意恐怖、愛不愛恐怖、一切惡恐怖、逼迫身恐怖、逼迫心恐怖、愁憂恐怖、懈怠恐怖、邪婬貪色恐怖，生老病死憂悲苦惱、所求不得、愛別離苦、怨憎會苦，為脫一切眾生苦畏海故，發大誓願，住此淨慧光明法門。<p>「復次善男子！出生現在正念救護三世一切眾生怖畏正念法名字法輪法門，為脫輪轉三界眾生故，入論議法門，住此法門故，示現一切眾生等身種種方便，隨其所應，以是方便除其恐怖，皆令發阿耨多羅三藐三菩提心，得不退轉，供養諸佛，受持正法。<p>「善男子！我唯知此大悲清淨毘羅摩伽菩薩光明法門，諸大菩薩，一切皆具普賢菩薩清淨大願，成滿究竟普賢之行，不斷一切諸善根流，不滅一切諸三昧流，常修阿毘跋致行，未曾斷絕，善知世界成壞之相，滅諸眾生不善根牙，生出一切諸善根流，滅諸眾生生死心流，出生眾生善根心流，我當云何能知能說彼功德行？」
。
<juan>佛說羅摩伽經卷中<p>爾時東方有一菩薩，名無異行，寶花承足，步虛而來，詣娑婆世界金剛輪山，足蹈山時，娑婆世界六種震動，變成眾寶以為莊嚴。舉身毛孔普放光明，皆悉映蔽日月星辰，梵釋四王、及一切天、龍神、夜叉、揵闥婆、阿脩羅、迦樓羅、緊那羅、摩睺羅伽、人非人等，火珠光明、摩尼珠光，皆如聚墨。又此光明，普照地獄、餓鬼、畜生、閻羅王處，及諸幽闇，消滅眾苦，斷除煩惱病苦怖畏，皆得安隱。普雨寶雨，充滿佛剎，及雨一切供養之具，以是等種種供養供養如來，隨諸眾生所應見身，為其示現，遍六趣已，到金剛輪山，至觀世音所。爾時觀世音菩薩，告善財言：「善男子！汝見此座無異行菩薩不？」<p>答言：「大聖！唯然已見。」<p>時觀世音告善財言：「汝詣彼問，云何菩薩學菩薩行，修菩薩道？」<p>時善財童子頭面敬禮觀世音足，遶無數匝，觀察無厭，正念聖教，深入智海，却行辭退，至無異行所，頭面敬禮，右遶七匝，畢已合掌而立，白言：「大聖！我已先發阿耨多羅三藐三菩提心，而未知菩薩云何學菩薩行，修菩薩道？」<p>答言：「善男子！我已成就普現速行法門。」<p>善財童子白言：「大聖！於何佛所，得此法門？所從來剎，去此幾何，發來久如？」<p>答言：「善男子！此處難知，一切天人及阿脩羅、人非人等，所不能測，唯勤精進不退轉行，親近善知識，佛所護念，乃能得知。若非具足宿善根力，清淨直心，具菩薩根，開智慧眼，多聞多知尚不得聞、不能深入賢聖智慧，何況信解菩薩行處。」<p>善財童子白言：「大聖！唯願為我，說彼國土如來名號，我當承佛神力及善知識力、信五根力、成就神通力，而得信解。」<p>爾時無異行菩薩答善財言：「我所來剎，名妙首法藏，佛號普賢首，於彼佛所，得此普現速行法門。從彼發來，已經不可說佛剎微塵等劫，於一念中，行不可說佛剎微塵等步，一一步過不可說佛剎微塵等世界，所經諸國，佛皆現在，以一切菩薩無盡供具，供養諸佛摩㝹摩身。所以者何？以我得此無著清淨法性生身如實相印三昧法門，以是功德，能供養如來無著法身，以一切諸菩薩所希見事，供養諸佛，隨諸眾生宿世善根，為現色身而為說法，放大光明，普照十方，應適眾心，隨其所須，如意皆得，成就法藏，出微妙聲，演說正法，饒益眾生，以妙法身，度脫眾生，乃至十方，亦復如是。<p>「善男子！我唯知此菩薩普現速行法門，諸大菩薩，普於十方，無所不至，境界無量，無能壞者，清淨法身，充滿法界，分別了知諸眾生道，滿一切剎，順一切法，等觀三世，說平等法，隨順世間，不著佛道，普至無著無礙，善說一切諸法實相本性空寂，我當云何能知能說彼功德行？善男子！於此南方，有城名婆羅波提，彼有一天，名曰大天，汝詣彼問，云何菩薩學菩薩行，修菩薩道？」<p>時善財童子，頭面禮敬無異行菩薩足，遶無數匝，瞻仰觀察，辭退南行。<p>爾時善財童子，正念思惟菩薩毘羅摩伽無障礙行，一向專求無異行菩薩智慧境界所出光明智慧神通色身境界，一切功德莊嚴境界，勇猛精進，堅固歡喜，出生無量不可思議持行法門，遊戲神通，得決定智，深心悅樂，遍體歡喜，具諸功德諸三昧地、陀羅尼地、諸大願地、諸辯才地、具諸力地，漸漸遊行，至彼城門，推問大天今在何所？時有人言：「善男子！今在城內重閣堂上，成就微妙清淨色身，大眾圍遶，化現說法。」<p>爾時善財童子，詣大天所，頭面敬禮，白言：「大聖！我已先發阿耨多羅三藐三菩提心，而未知菩薩云何學菩薩行，修菩薩道？」<p>是時大天，即申四臂，取四海水，安置四掌，不令漏落，自為善財童子，澡面漱口，取金蓮華，以散善財，而作是言：「希有善男子！甚奇甚特，乃能遠來，求善知識。善男子！諸菩薩行，難聞難見，甚深微妙，不可思議，勇猛精進，形容微妙，人中分陀利，為眾生歸依，覆護一切，饒益眾生，攝取不捨，安隱一切，普照一切十方剎海，顯現正道，遠離愚癡，為大導師，護持正法，獎引眾生，安隱無患，到於彼岸，必定當至一切智城，甚為希有。菩薩三業，具足成就難淨能淨，永離眾惡，於眾生類，常以愛語，隨其所應，悉現其前，未甞失機。善男子！我唯成就菩薩雲網光明法門。」<p>善財童子白言：「大聖！此雲網光明法門，境界云何？」<p>爾時大天於善財前，積天金聚，猶如山王，積白銀聚，積琉璃聚，積頗梨聚，積車❥聚，積馬瑙聚，積夜光聚，積水精聚，積金精聚，積開導眾生摩尼聚，積紺髮摩尼聚，積周羅摩尼聚，積水光摩尼聚，積玫瑰聚，積紫玫瑰聚，積日精珠聚，積彌羅佉寶聚，積雜色寶聚，積毘富羅寶聚，積赤真珠羅網聚，積栴檀摩尼聚，及積莊嚴支節一切身分諸瓔珞聚，猶如須彌；一切花，一切香，一切塗香，一切末香，一切花鬘，一切天衣，一切寶蓋，一切幢幡，一切樂器，一切床帳，諸供養具，五欲境界，如是眾寶，積如須彌。又復顯現阿僧祇百千萬億諸童女眾，語善財言：「善男子！汝可取此一切眾寶，供養如來，惠施一切，攝取眾生，悉令眾生，修檀波羅蜜，學檀波羅蜜，一切捨故，以此捨心，教授一切，普得修行，令諸眾生，能捨難捨。善男子！我以此物，教汝布施，普教一切，亦復如是。悉令眾生，以無貪善根，熏修身心，普使眾生，修佛菩薩行，親近善知識，供養恭敬，尊重讚歎，出生善根，長養善根，成就具足一切善根，發阿耨多羅三藐三菩提心。<p>「復次善男子！若有眾生貪五欲者，為彼示現不淨境界；貪國土者，為說無常；為瞋恚怖畏，憍慢放逸，諍訟結恨如羅剎鬼，殺生無度，飲血噉肉，如是等種種眾生，悉為示現，教彼眾生，修大慈悲，皆令永離瞋恚放逸；若懈怠者，為現水火盜賊惡王怨敵等難，化以無常，起諸善根。善男子！如是種種惡類眾生，以方便慧，滅除諸惡一切障礙智慧怨敵，成就一切諸波羅蜜。<p>「善男子！我唯知此菩薩雲網光明法門，諸大菩薩，滅除煩惱，如忉利天王，滅阿修羅難，諸菩薩如水，能滅眾生煩惱熾火，諸菩薩如火，能燒眾生煩惱積薪；諸菩薩如風，吹散眾生貪愛諸著，壞滅一切染愛癡心；諸菩薩如金剛，摧滅一切彼我有愛。諸大菩薩，成就如是諸大功德，我當云何能知能說彼菩薩行？善男子！此閻浮提南方有國，名摩伽陀，寂滅道場菩提樹下，有神名安住，汝詣彼問，云何菩薩學菩薩行，修菩薩道？」<p>時善財童子，頭面敬禮彼大天足，爾乃辭退，趣摩伽陀國詣寂滅道場安住神所。<p>爾時十千地神，各作是言：「此童子來能救護一切眾生，即是如來藏，能破眾生無明㲉膜，常生勝妙法王之家，離垢無障，以無量天繒寶冠，以冠其首，有大智慧寶藏，摧伏外道異學諸論議師，法輪王法，教化眾生。」爾時安住地天一萬神等，震動大地，雨以香水，掃以香風，一萬地天，異口同音，出微妙聲，遍滿三千大千世界，放大光明，普照三千大千世界。復有眾寶宮殿，以為莊嚴；一切花樹，開敷鮮茂，曲枝垂下；一切果樹，悉成果實，亦皆垂下；一切香水，泉源河池，迴淵旋流，更相灌注，演出種種娛樂音聲；諸天眾寶莊嚴樓閣，騏驎、師子、香象、白鹿、鳳凰、孔雀、異類禽獸，各與眷屬，齎持供具，皆悉歡喜，出哀和音；無量寶藏，自然涌出；四方風起，猶如金輪，吹眾雜花，散道場地，天、龍、夜叉、揵闥婆、阿脩羅、迦樓羅、緊那羅、摩睺羅伽、人非人等，充滿林間。<p>爾時安住地神告善財言：「善來善男子！汝欲自見往昔曾於此處所種善根福報果不？」<p>是時善財童子，頭面敬禮安住天足，遶無數匝，却住一面，白言：「大聖！唯然欲見。」<p>爾時安住地神，即以足指案此大地，無量阿僧祇那由他摩尼寶藏，開發顯現，眾吉祥瓶，自然涌出。「善男子！汝昔布施果報，致此寶藏，恣隨汝意，以用布施。善男子！我已成就菩薩不可壞智慧藏法門，我從然燈佛來，獲大善根，常住此地，次第護諸菩薩，令得深入智慧境界，盡其源底，大願成滿，淨菩薩行，出生一切三昧，修一切神通，具足一切菩薩大方廣功德力，具足諸菩薩大威德力，成就菩薩不可測智慧，其心堅固不可破壞，放光明網遊諸佛剎，聞諸如來受記法輪，一切如來所轉法輪，一切脩多羅雲，以大法光明普化眾生，受持諸佛自在神力，守護諸佛大法明力，示教利喜，我唯知此菩薩不可破壞智慧法門。善男子！乃往古世過須彌山微塵數劫，有劫名光明淨，世界名月幢，如來號善眼。善男子！我於光明淨劫善眼佛所，思惟得此法門，修習長養淨此法門，增進高廣普演法門，於其中間，常得見佛，從光明劫乃至賢劫，於其中間過不可說不可說佛剎微塵等劫，劫中諸佛，我悉親近，具足供養如是諸佛，往詣道場菩提樹下，諸莊嚴具，我悉得見，於一一佛所聽受修習，得此法門，於諸佛所，修習善根，以此善根，聞法因緣，得不可壞藏智慧法門。<p>「善男子！我唯知此菩薩不可壞藏智慧法門。諸大菩薩，於一切佛所，親近供養，諸佛說法悉聞受持，隨佛音聲，為他演說，念念相續，得入佛心，住佛祕密，得淨法身，超出菩薩無明習㲉，出生一切諸佛影藏，善說句義，憶持不忘，普現諸色身，於身不二相。諸菩薩行，無量無邊，我當云何能知能說？善男子！此閻浮提，有國名無惱，城名勝忍，於彼城中，有一夜天，名婆娑婆陀，汝詣彼問，云何菩薩學菩薩行，修菩薩道？」<p>時善財童子，頭面敬禮安住神足，遶無數匝，眷仰辭退，漸漸遊行，詣夜天所。<p>爾時善財童子，正念思惟彼地天教菩薩不可壞智慧法門，修菩薩三昧明，趣入隨意，觀察菩薩律儀法式，其心明了諸菩薩自在遊戲神通，觀察一切清淨法性，深入菩薩甚深智慧究竟境界，深入菩薩智海法門，隨順菩薩觀察無壞智海法門，觀察菩薩深極無邊清淨不壞法門，觀察菩薩法雲法海廕覆法門，漸漸遊行，至彼大城遶無數匝，從東門入，中城而住。爾時善財，日沒未久，思慕大師，如渴欲飲，隨順一切諸菩薩教，一心合掌，欲見大師婆娑婆陀夜天，於善知識所，起於如來、應供、正遍知想，普眼境界，顯現十方一切色身及智慧力，遍至一切，樂見善知識住淨境界，普見一切諸善知識慈心境界妙藏法門，得一切法正智慧眼，觀察十方三昧智海普眼境界，不出不入同一如性一切光明法界智海，大智慧眼深廣無邊。見彼夜天，於其城上虛空中住，處寶樓閣香蓮華藏莊嚴世界，坐寶蓮華，身真金色，頂髻䗍文，妙金精色，目睫紺青，分齊分明，色相端嚴，殊妙第一，眾寶嚴身，希有無比，見者歡喜，視之無厭身，服朱衣妙寶嚴飾，頂上髻髮，猶如梵王。<p>爾時夜天即為善財童子，說䗍髻梵王頂法身印陀羅尼，即說呪曰：<p>「勒躭<#sp>婆羅婆娑那<#sp>陀羅尼<#sp>眤遮梵摩闍咤震那<#sp>舍利囉<#sp>摩鳩吒<#sp>陀羅尼<#sp>眤遮<#sp>斫迦羅陀羅尼哆莎呵蛇莎呵<p>「善男子！若有得此陀羅尼者，於其身上諸毛孔中，普現一切日月五星二十八宿，亦現一切辰曜光明，以此光明，普照無量世界一切眾生，於剎那頃，能見眾生在三惡道受八難苦，於一毛孔，皆悉覩見。所化眾生，或見眾生樂生天者，或有樂得聲聞乘者，或有樂得緣覺乘者，或有樂得一切種智者，於一毛孔，皆悉顯現。或有樂見種種方便形色威儀音聲說法及諸語言，亦於一念，皆悉覩見。如是微妙，法音清徹，隨所樂聞，經無數劫，亦於毛孔，皆悉見聞及諸菩薩一切行等，或見菩薩勇猛精進修諸三昧神通力門，菩薩自在神力境界、菩薩所住、菩薩光明、菩薩神通奮迅法門，如是種種，隨所化眾生，皆於毛孔，悉得見聞，皆是菩薩本行所得。」<p>爾時善財童子見聞是已，心大歡喜，頭面敬禮彼夜天足，遶無數匝，恭敬合掌，於一面立，白言：「天神！我已先發阿耨多羅三藐三菩提心，心生信解，因善知識，得見諸佛，聞法功德，唯願天神，今當為我開示顯現諸菩薩所行薩婆若道，若有菩薩，向此道者，當得菩薩十地十力。」<p>爾時夜天告善財言：「善哉，善哉！善男子！汝能敬善知識，隨順其教。若有菩薩，敬善知識，隨順其教，疾疾當得阿耨多羅三藐三菩提。善男子！唯我成就菩薩光明普照諸法壞散眾生愚癡破魔法門。善男子！我於邪見惡眾生中發大慈心，於不善業逆眾生中發大悲心，於修善眾生發歡喜心，於善惡等眾生起無二心，於染污眾生發清淨心，於邪見著我眾生起平等心，於下賤不淨眾生發歡喜心，於著樂眾生生清淨心，於樂生死輪轉眾生發善隨順解生死輪，於樂聲聞緣覺眾生發起安立住一切智菩提道心。善男子！我常如是思惟、教化一切眾生，成就菩薩光明普照壞散眾生愚癡破魔法門。於夜後分人靖無聲時，一切鬼神交橫馳走時，盜賊遊行時，比丘離威儀時，煙雲塵霧昏蔽日月不見色時，我於彼處，為作明眼，引導令過。若有眾生，在於城邑村營聚落，山巖曠野，八方大海中，乃至一切水陸叢林，嶮路迷道怖畏，雲雷霹靂難，愚人恐怖禽獸難，曠野盜賊難，國土飢饉疾疫難，鬪戰破壞難，以陀羅尼力，滅其恐怖。若有眾生，遭於海難黑風揚波，大浪迴覆，商人迷惑，不見邊涯，如是種種水陸諸難，我於彼處，為作歸依，或作洲渚，或作船形，濟諸溺人，或作薩薄，或作鮫人，或作象王形馬王形，或作小象形黿鼉鼈形，阿脩羅王形，海神龍王形，或作狗王蚊虻形，現如是等種種類形，為作歸趣，方便度脫一切苦難，願諸眾生，離五陰苦，得解脫道。一切人間，於夜闇時，瓦礫荊棘，丘陵堆阜，毒蛇師子，虎狼虺蝮，一切毒害，寒熱風難，我於爾時，作日月形，明星形，流星形，彗星形，或作雷電霹靂之聲，或作寶光明形，或作熒惑太白諸災異星變怪之形，或作諸天宮殿，或作天王形，或作諸天龍神八部之形，或作轉輪王形，諸小王形，種種人形，或作菩薩形，或作如來形，以陀羅尼力種種方便，覆護眾生，願諸眾生，常得安隱，大悲覆護，住佛所住。或作山巖石窟形，或作溪㵎泉池林木藥草花果樹形，或作百種甘饍香美飲食，或作氷雪，或作影響蔭涼之形，或作平地道路巷陌，或作迦陵頻伽孔雀王等眾鳥之形，或作藥樹王放光明形，或作山神地神形，或作炬燭電光之形。若有眾生，在山嶮平澤諸怖畏處，以陀羅尼力，為作救護。我以如是種種方便，令諸眾生，得免憂苦離生死海，發如是念，令諸眾生，越我慢山。又願眾生，超生死流，慧炬炎熾，破無明闇，燒五陰村，度死生澤。<p>「善男子！我於生死嶮難愚癡眾生，以陀羅尼力，決生死網恐怖繫縛，惡罵呪咀，兩舌惡口，誹謗讒搆。我於爾時，作迦陵頻伽鳥微妙之聲，說陀羅尼，令彼悅樂，解脫憂苦，若嬰兒童子，壯年耆老，聾盲瘖瘂，癃殘拘躄，疥癩癰疽，乃至四百四病，以陀羅尼力，作大醫王，現病人前為說種種諸治病法，各得除愈。善男子！我復作是念，見諸眾生。樂著五欲棘刺林者，樂著邪見顛倒說者，樂著國土生憍慢者，如是種種愛著苦難，逼切其身不覺不知，隨彼眾生在在處處，念何事思何事，以陀羅尼力，即為現身，示導正路，令得安樂，蒙我恩力，離眾苦難，得安隱處。我為彼人，復發誓願，令諸眾生遠離三塗，永得解脫一切眾苦，專求智慧，向菩提道，無眾憂患，常得安隱，離五陰縛。若有邊方諸小國土，國王王子善男子善女人，憂國土諍訟事，憂生業田宅事，憂名稱榮位自在事，如是種種危厄怖難，我於彼處，以陀羅尼方便之力，令彼和同，皆得安隱。復發是願，令諸眾生，除五陰、十二入、十八界等一切諸著，越生死河，安住彼岸。又願眾生，住佛一切種智境界，永離見著，出生安樂一切佛行。若有眾生，著聚落業無明繫縛，六十二見，種種見著，受諸苦惱，甚可愍傷，我以陀羅尼方便為其說法，令得厭離，以法攝之。復作是念，令諸眾生，安住無上正法道地。復作是念，願諸眾生，悉皆遠離六入空聚，超出生死究竟境界，安處薩婆若城寂滅樂處。<p>「復次善男子！如迷方人，以東為西，以西為東，以南為北，以北為南，四維上下，亦復如是；一切世間，迷法之人，不知正道，亦復如是。善男子！世有三人，一狂，二癡，三者風病，如此三人，橫興毒害，手執利劍，欲斫東方反斫西方，欲斫西方反斫東方，欲斫南方反斫北方，欲斫北方反斫南方，四維上下亦復如是；謗法之人亦復如是，心顛倒故，於正法中而生邪相，於邪法中生正法想，於常法中生無常想，於無常法中生於常想，於樂法中生於苦想，於苦法中生於樂想，於不淨中生於淨想，於無我法中橫生我想，於平地中生嶮岨想，於嶮岨中生平地想，豐樂之世生飢饉想，飢饉之世生豐樂想，民熾盛世生空荒想，空荒之世生熾盛想。如此愚癡失道眾生、迷惑眾生、失性眾生，我以種種方便陀羅尼力，放大光明，於黑闇處，欲出道者，開其門戶，為愚癡者放大光明，開智慧眼，為失道眾生開示正路，而引道之。若有眾生，欲度流者，為作橋、船、津、濟、洲渚，令到彼岸，不知方域示以樂土，丘墟坑坎化為平地，生柔軟草，或復現作城邑聚落及諸妙色，以施眾生，令得快樂。又復現作江河流泉，園林浴池，人民熾盛，安隱豐樂，令諸眾生，慈心相向，猶如父子兄弟姊妹。復發此願，我今已施一切眾生一切安樂智慧光明，令彼眾生永離闇冥，無復癡愛長夜迷昏無明闇蔽，無眼眾生得智慧眼，普令明淨。若有眾生著於我人眾生相者，令離我人眾生等想；若有眾生無常常想、無我我想、苦有樂想、不淨淨想、非陰陰想、非命命想，於非中陰作中陰想，非陰界入作陰界入想，草木非壽命作壽命想，眾生非草木作草木想，於非因果作因果想，非善行道作善行道想，殺生祠天求常樂想，乃至十惡邪見等業，普願眾生，離此諸想。不孝父母，不敬沙門及婆羅門，無有反復，不識恩養，遠離正道，行不善業，具足十六諸惡律儀，誹謗正道，毀壞正論，深著邪見，謗佛法僧，斷正法輪，壞菩薩眾增惡大乘，殺害菩薩，不讚菩薩僧，如是種種諸不善業，雜類眾生，眾苦逼身，心懷愁惱，失本智心，不知法利，狂惑愚癡，不識正路，於無量劫，常被誹謗，邪見迷惑，不識諸方者，為如是等非法非律，深生慈悲，令得覆護。」<p>爾時夜天婆娑婆陀，即為諸狂亂謗法眾生，說淨調伏除無量阿僧祇劫罪業障陀羅尼，即說呪曰：<p>「羝（音都奚反）釤（音踈監反）跛囉（音盧可反）蒲陀那夜（音余架反）三摩末祇<#sp>他波耶（音余加反）❥<#sp>毘摩隷輸檀奈<#sp>毘摩羅輸檀禰翅（音尸鼓反）輸檀尼移莎呵摩訶輸檀那摩羝移莎呵<p>「若有眾生誹謗正法，毀菩薩僧，破和合僧，斷絕大乘聖智慧教，增疾修行菩薩行者，無有反復，如此人等，不名丈夫具男子身。不孝父母，殺逆父母，於善知識所，諍訟欺詐，殺害八人及阿羅漢，不仁不義，偷盜佛物、塔物、法物、招提僧物、現前僧物，犯四重禁，十三僧殘，十不善道，五無間罪，速疾正向趣惡道者，無明闇蔽沒在苦海，我以大智慧光明願力，為除無明無間重罪闇障癡惑，令彼速發阿耨多羅三藐三菩提心，即以大乘而自莊嚴，具普賢行，為說如來法王境界如來十力、四無所畏、十八不共法神通等事，成就一切大智慧地，我今示現如來十力、四無畏等陀羅尼力，安住一切諸佛正道，以此陀羅尼力，能令十方一切諸佛，同一法身。<p>「復次善男子！我今為於長夜病苦苦惱眾生，多病消瘦，疾疫老朽，慳貪貧窮，危厄困悴，亡國破家，流離失土，貧窮孤迸，竛竮失勢無救護者，皆由前世無慈悲心，惡業果報，繫屬於他，八苦衰惱以為衣服，為如是等無歸依者，以大悲方便而救護之；諸貧苦者，以陀羅尼力，令其庫藏自然盈溢；若有慳貪，至死不捨，作守財鬼，為如是等，種種貪著，以諸方便而化導之，令彼眾生，皆得解脫。復發是願，我當為彼諸眾生等，作大救護，施以法藥，服此藥者，能消一切諸煩惱病，離生老死八苦之畏，無明老死十二輪轉，一切眾苦皆得永離，離惡知識，親近善友，以普勝法攝取一切，令得安止三清淨業，敬信如來真妙法身，當得永離生老病死，畢竟常住清淨境界。<p>「復次善男子！我見邪見諸眾生等，及其眷屬作惡律儀，見諸眾生遠離正道趣於邪逕，著諸倒見虛妄迷惑，身口意業其行不善、種種放逸依止邪法，於非正覺生正覺想，於正覺所生非正覺想，親近惡友受行苦法，投淵赴火自墜高巖，常翹一脚，五熱炙身，灰土塗污，臥棘刺上，自餓而死，盛冬潛淵，伏藏氷下，受持雞狗牛鹿等戒，如是種種邪見苦行，欲求解脫，我以種種方便，除其邪見，令得安住於正見中，令諸人天得最上樂。復發是願，願諸眾生，出離世間，不著邪見，安處無上正真之道，得不退轉，成一切智，究竟滿足普賢菩薩大願之行，向一切智，不離菩薩一切諸地，不懷一切眾生苦性，而得解脫。」<p>爾時夜天婆娑婆陀，欲重宣菩薩光明普照諸法壞散眾生愚癡法門，承佛威神，觀察十方，即為善財童子，以偈頌曰：「我所成妙法，知時諸門地，照除愚癡闇，普觀一切法。我法門寂靜，久修慈心得，無量無數劫，大悲覆群生，成就大悲海，出生三世佛，除滅一切苦，善財速究竟。佛子心歡喜，永離世間惡，超出三界苦，受諸賢聖樂，遠離有為惡，聲聞智解脫，滿足諸佛智，佛子應究竟。我以遍淨眼，普觀十方剎，於彼世界中，諸佛坐道場，相好莊嚴身，無量眾圍遶，放大光明海，普化諸群生，覩諸眾生類，死此而生彼，迴流六趣中，備受諸苦毒。我以淨耳海，普聞十方音，一切語言海，皆悉能受持。我以淨鼻根，法海中無礙，能入諸法門，善財應究竟。我成大人相，清淨廣長舌，隨應演說法，佛子應究竟。清淨妙法身，三世如如等，隨其所應化，一切無不現。我心無所著，澄清如虛空，普攝佛境界，而亦無二相。悉知無量剎，眾生諸心海，分別諸根意，遠離虛妄法。我以神通力，遍遊無量剎，普覆一切眾，調伏諸眾生。智慧淨如空，無比無盡藏，供養一切佛，饒益諸眾生。廣大淨智慧，了知諸法海，除滅眾癡惑，佛子應究竟。我入佛法海，通達三世法，明了一切智，無能測量者，一一微塵中，悉見佛剎海，或覩三世佛，真實智慧力，見盧舍那佛，道場成正覺，十方微塵剎，悉轉正法輪。」<p>爾時善財童子白天神言：「發阿耨多羅三藐三菩提心，為已幾時？得此法門，其已久如，乃能如是饒益眾生？」<p>答言：「佛子！乃往古世，過須彌山微塵數等劫，復過是數無量無邊，彼有世界，名七寶功德集，劫名光明寂靜，國名寶月光明，城名蓮花光處，閻浮提中於此劫中，有五百億佛出興于世。時彼城中，有轉輪聖王，名善法度，以聖王法正法治世，七寶自至，王四天下，壽命一劫，威力自在，不加兵仗自然太平。彼王所重第一夫人，名日月意，其王夫人伎樂自娛，至於中夜淳昏而眠，夢此城中有一夜天，名最正覺寂靜光明，來至其前，合掌而立，而作是言：『咄！善女人，汝今知不？於蓮花光大城之東，有林名寂靜光微妙德，於此林中有菩提樹，名一切佛自在光，有佛世尊，號一切法雷音王，坐此樹下成等正覺，十號具足，放大光明，名摩尼王普照一切。彼雷音王佛，出興於世，於菩提樹下，始成正覺，已經七日！』時彼夜天，稱揚讚歎，顯說如來無量功德自在神通，令彼夫人發無上道心，讚歎普賢菩薩一切願行。時王夫人，即於夢中敬禮彼佛，發阿耨多羅三藐三菩提心供養佛。時世尊放金色光觸夫人心，遍照宮城皆同金色。時彼夫人，即從眠覺。爾時彼佛侍從聲聞、菩薩、一切大眾，現夫人前，是時夫人，頭面敬禮佛及大眾，供養恭敬尊重讚歎，即發誓願：『願此功德，於將來世，天人之中，最尊最勝。』善男子！汝今當知，時王夫人月意者，豈異人乎？我身是也。我於彼佛所，初發道心，莊嚴功德，種大善根，超越須彌微塵等劫，不墮地獄、餓鬼、畜生、閻羅王處、下賤之家，具足諸根滅除眾苦，常於人天中，得最勝果報，常得不離親近善友，常生諸佛菩薩之家，不生五濁劫。善男子！我獲善利，於彼佛所，深種善根，長養善根，於八十億須彌山微塵等劫，常受快樂，而未滿足菩薩善根，亦未獲得三昧神通，得過八十億須彌山微塵等劫。過此劫已，復過一萬劫，有劫名清淨無憂，世界名清淨威德勝，彼世界中，有五百億佛，出興於世，成等正覺，十號具足，彼佛國土或淨或穢。我時次第，供養彼佛。彼佛世界，有一四天下，名離垢幢，城名莊嚴，我於爾時，為明勝長者女，名勝慧光，端正殊妙。於彼世中，值最初佛，名須彌山善寂幢。時有一天，名淨覺月，以本願力，生彼城中，復有夜天，名清淨眼，於睡眠中，入於王宮，即至我所，顯現妙身，讚歎如來，勸我發心，令往佛所，作如是言：『須彌山善寂幢佛，始成正覺，放大光明，已經七日！』爾時夜天，引導於我，我即驚覺，見大光明遍滿宮室。父母驚喜，即告我言：『此何光明，金色顯赫，明照吾室？』我於爾時即白父母：『我於夢中，見一夜天，讚歎如來勝妙功德，有佛世尊，名須彌山善寂幢，出現於世，已經七日。唯願父母，與諸眷屬，往詣佛所供養恭敬，聽佛說法。』父母歡喜，即便許可。是時夜天，在前引導，我與父母及親眷屬，俱詣佛所，頭面禮足，退坐一面，見佛色身微妙光明，即得菩薩清淨三世普智慧光明三昧。得此三昧已，憶念過去如須彌山微塵等劫所見諸佛，所說經法，受持不忘，即得光明普照諸法壞散眾生愚癡破魔法門。得此法門已，復憶過去十世界微塵數劫世界時事，又見彼諸一切眾生，及其業報、好醜、諸根利鈍，性欲不同，語言音聲，久修善業，親近善知識，隨其所應，示現色身，為作利益，見如此事，如今現在。我以此三昧力，於念念中，增長法門，心心相續，能以一身，充滿十方微塵等世界，乃至充滿一切世界微塵等海，又復過彼一切世界微塵數不可說不可說世界，如是世界中，悉見一切諸佛，聞佛說法，悉能憶念，受持分別，了知彼佛本淨願海，又知諸佛發清淨願，莊嚴佛土，我今亦欲嚴淨一切世界海眾生，令得淨土，如今現前，隨彼眾生，所應見身，即為示現，調伏其心，而化度之，我從昔來乃至今日，剎那相續，長養增進修此法門，如此法門，究竟廣大，如法界等。<p>「善男子！我唯知此菩薩光明普照一切諸法壞散眾生破魔法門。諸大菩薩究竟無量無邊普賢菩薩所行願海，深入一切諸法界海，建立一切諸菩薩智慧幢三昧遊戲神通大願成滿守護受持諸佛如來大功德海，於念念中莊嚴教化一切眾生，成就滿足智慧性海，除滅無明迷惑顛倒，普施淨慧，猶如秋月，菩薩住世，遍照三界，不著眾相，消除熱惱，示現三世，自在神通，運載眾生，開示正道，出生三世圓滿清淨一切音聲，充溢十方一切法界，從初發心，乃至十地，於其中間，皆悉具足無量功德不可思議諸神通力智慧光明。我當云何能知能說彼菩薩行？善男子！此閻浮提摩伽陀國，有一夜天，名妙功德離垢光明，彼夜天者，是我大師，先已勸我發阿耨多羅三藐三菩提心，示教利喜，汝詣彼問，云何菩薩學菩薩行，修菩薩道？」<p>爾時善財童子即以偈讚婆娑婆陀，而說頌曰：「我見尊淨身，相好自莊嚴，超出於世間，猶如須彌山。法身湛然淨，三世悉平等，普攝諸眾生，其人無所著。開演淨光明，普照一切趣，於一毛孔中，悉見諸星宿，心淨無所依，如日在空中，攝取法王法，明淨深智慧。一一毛孔光，遍照十方剎，於一切佛所，彌布法雲雨。一切毛孔中，示現變化身，充滿十方剎，方便度眾生。初行菩薩時，淨業不思議，一一毛孔中，顯現十方剎，識知見聞者，悉得功德利，專求菩提道，必成佛無疑。不思議等劫，常求善知識，寧墮三惡道，不捨菩提心。百千微塵劫，讚歎一切德，眾劫猶可盡，功德無窮已。」<p>爾時善財童子頭面敬禮彼夜天足，遶無數匝，眷仰觀察，心無厭足，辭退南行，向摩伽陀國。
。
<juan>佛說羅摩伽經卷下<p>爾時善財童子，一心思惟彼夜天教，初發道心，圓滿清淨；思惟是已，即得深入諸菩薩藏出生菩薩大願法海，淨諸菩薩波羅蜜道，窮盡菩薩圓滿勝淨行業，發起成就深入智海，以一切智，救護十方一切眾生，長養增廣大慈悲雲，於諸佛剎，出生普賢諸大願行。漸漸遊行，至普甚深微妙功德離垢光明夜天所，頭面敬禮，遶無數匝，却住一面，恭敬合掌，白言：「天神！我已先發阿耨多羅三藐三菩提心，而未知云何修菩薩行，具足諸地？」<p>答言：「善哉，善哉！童子！乃能發阿耨多羅三藐三菩提心，問菩薩行，具足諸地。善男子！菩薩成就十法，則能具足菩薩所行。何等為十？一者、悉得諸佛現前三昧，見一切佛色身了了分明。二者、得淨眼三昧，見一切佛三十二相、八十種好，莊嚴其身。三者、得無量無邊功德淨眼，見一切佛深妙功德智慧大海。四者、見無量無邊佛光明海，悉能普照一切法界。五者、無量不可思議佛法光明，於一毛孔放大光明，普照一切眾生數等，令種種眾生皆發阿耨多羅三藐三菩提心，成光明海，諸佛如來普慈等心，於念念頃，十方世界施作佛事，於諸眾生，隨其所應而度脫之，令無量眾生皆得解脫。六者、於一一毛孔中，悉見一切寶珠光明摩尼炎海。七者、於念念中，出一切諸佛變化大海，充滿法界，究竟一切諸佛境界，教化眾生而無障礙。八者、出一切佛無住微妙音聲大海，轉三世佛清淨法輪，演說一切修多羅海及法雲海，其義深遠，無能窮盡。九者、究竟諸佛音聲海，深入一切如來海，究竟一切如來海。十者、深入示現不思議佛自在神力，化度眾生住無量無邊諸佛名稱海。善男子！此名菩薩十法。若有菩薩，具此十法，則能滿足菩薩諸行，亦能悉備普賢行願。<p>「善男子！我已成就菩薩寂滅定樂精進法門，以此定力，悉見三世嚴淨佛剎一切諸佛及眷屬海，悉見無量無邊諸佛如來神通力海，分別了知諸佛名號諸佛如來轉法輪海，知彼諸佛壽命短促及以無量，知彼諸佛無量微妙淨音聲海，彼諸如來清淨法身無量無邊充滿法界，亦不著如來一切諸相，而無相好想。何以故？諸佛如來，無來去相，已滅一切來去相故，不住三世如如際故；亦非過去、不住現在，滅於一切世間相相故，不取一切來去相故，故名如來，不來不去。諸佛如來，不生不起，不退不沒，不滅不現，故名法身。諸佛如來，不起語性，不滅語性，過一切語言，語言斷故。非實滅身，示現滅度，猶如幻法性不壞故。諸佛如來，非實非虛，欲為饒益諸眾生故。一切如來，以如來道無來無去，出興於世。諸佛如來，不生不沒，不滅不住，不至此，不往彼，法性清淨，不可壞故。諸佛如來，無性無相，離於一切語言道故。諸佛如來，以一如相，同入法性，無邊際故，究竟一切法界性故。<p>「善男子！我如是了知於一切如來，唯得此寂滅定樂精進法門，照明增長廣大善根，深入隨順如寂甚深普現境界，分別了知虛妄平等相，演說甚深平等大法，以大悲心普攝一切，未曾捨離，一心善寂，無起滅想，增長正受，入寂滅定，起於初禪。除滅意業，得寂智力，攝取眾生，歡喜悅樂，入第二禪。捨離生死，寂滅涅槃，觀眾生性，修第三禪。為滅眾生諸煩惱苦，而不見眾生相，修第四禪。增長一切智菩提心願，出生一切菩薩定海巧妙方便，深入一切諸法門海，成就菩薩遊戲神通，出生菩薩自在神力明淨智慧，深入普門法界。<p>「復次善男子！我唯如是修習菩薩寂滅定樂精進法門，以種種方便，度脫眾生。夜半靜時，為諸在家，貪著五欲者，說不淨相。為計樂者說苦惱想、逼迫繫縛想、食不淨想、心狂癡想、羅剎鬼想。為計常者說無常想、八苦集身想、無我我想、不自在想、空想，如是等常、無常、苦、無苦想。觀此想已，教彼眾生，令厭離五欲，呵責身心想、信家非家出家學道想，於空閑處思惟坐禪除一切障礙諸惡亂道聲想。於夜寂靜，為諸眾生心安隱故，示現如是，以鬼神力，除其恐怖，令發道心。若有樂欲求出家者，我當為開正法心門，光明照路，除其闇冥，令不怖畏，即為彼人，讚佛法僧，令發道意，又復讚歎親近善知識，修功德行。<p>「善男子！我今以此法門力故，令諸眾生，未生惡法方便令不生，已生惡法方便令滅，未生善法方便令生，已生善法方便令增長，廣行菩薩行，修諸波羅蜜，滿足大願，出生一切智慧慈悲，欲令眾生得人天樂，除去妄想，增長善法，隨順助成無盡無邊無受法行。<p>「善男子！我唯知此菩薩寂滅定樂精進法門。諸大菩薩，滿普賢願，具足普賢所行之行，究竟得離除闇境界，而得成就諸善根力，如來功德智慧光明佛境界力，一切佛心無所障礙，出生死闇無所染污，悉具一切薩婆若願，深入一切諸佛剎海，攝取一切諸佛法海，成就一切妙法雲海，如來智慧普能饒益一切眾生沒生死闇者，以智慧光，照生死夜，我當云何能知能說彼功德行？善男子！去此不遠，向如來右面，有一夜天，名曰喜目觀察眾生，汝詣彼問，云何菩薩學菩薩行，修菩薩道？」<p>爾時普甚深微妙功德離垢光明夜天，欲重宣此法門義，以偈頌曰：「深入現前定，普見三世佛，淨眼無垢稱，分別諸佛海，觀察淨妙身，深入佛相好，一念無量力，普知法界性，淨身坐道場，盧舍那正覺，十方法界中，轉淨妙法輪。佛覺智最勝，滅盡相無二，眾妙好莊嚴，顯示一切眾。佛身難思議，同一虛空身，普現十方剎，一時悉教化。放圓淨光明，攝諸佛剎等，不思議淨色，普照諸法界。於一一毛孔，現無量佛剎，無量微妙色，普照諸世界。不思議光明，從於毛孔現，普照眾生類，除滅眾煩惱。化佛出妙音，充滿十方界，普見諸佛剎，皆悉如雷電。如來妙音聲，充滿十方界，普雨甘露法，令發菩提心。無數劫修行，攝受諸眾生，普見盧舍那，一切諸佛剎。一切世音響，如來悉出離，普現群萌類，令眾住境界。一切諸菩薩，所行不思議，於佛一毛孔，一念悉能知。不遠有夜天，名喜目觀察，汝可詣彼問，云何菩薩行？」<p>爾時善財童子，頭面敬禮彼夜天足，遶無數匝，眷仰辭退，向喜目觀察眾生夜天所。爾時善財童子，專求善知識，正念善知識教，因善知識，生諸功德，發菩提心；善知識者，難見難遇，見善知識生歡喜心，滅諸亂想；善知識者滅除疑惑，能壞障礙。見善知識，當知即得近一切智；見善知識，即得深入諸佛法海；見善知識，起一切十方諸如來想，聞善知識有所宣說，當知即得正念法雲陀羅尼想，受持一切清淨佛法，見一切佛轉法輪想；見善知識，即具一切大慈悲海，救護眾生；見善知識，當生歡喜，智慧明淨，悉能普照一切佛法界海。<p>爾時喜目觀察眾生夜天，以威神力，加善財童子，讚善財言：「善哉，善哉！善男子！乃能如是求善知識，詣善知識，親近供養善知識者，即是菩提，求善知識是大精進。善男子！善知識者難見難遇，善知識力不可破壞，善知識者普遊十方，除滅生死，悉斷煩惱，能成辯才。善知識者，深入一切無量大事，莊嚴正順道。善知識者，悉是普現法門，能令一切得無障礙，不離本處，遍至十方一切佛所。求善知識當起是想，不來、不去、不動、不搖，無來去相，為一切智救護眾生，應求善友。」<p>爾時善財童子，見善知識，即得了知無量無邊諸大願海，得一切智，饒益眾生，親近善友，為諸眾生無量無數恒沙微塵世界海，盡此世界海，盡此世界邊際，復過是數無量無邊不可說不可說處大地獄，為彼眾生，起於慈悲，正向菩提，除滅眾生無量劫苦，以一音聲，普遍十方一切世界，講宣妙法，若有聞者，滅無量劫生死罪障，以大慧願，而自莊嚴，修菩薩行，於念念中，得一切智相，具神通力，於一切處，常見一切諸佛如來，親近供養，為善知識，以佛莊嚴而自莊嚴，普淨三世諸佛法界，不入生流、不住死流，具佛神通，不住法界、不離法界，而能往詣十方世界，充滿法界善知識所，不著語言，剎那剎那頃，修菩薩行，滿足性境界，成就薩婆若，具一切佛神通遊戲，莊嚴佛道，以平等法，身心不動，普攝眾生，善知識力，顯現三世。<p>爾時善財童子，即詣喜目觀察眾生夜天所，時彼夜天，於大眾中，處寶蓮華師子之座，正受菩薩普現光幢喜淨法門，一切毛孔，出妙色雲，其有見者，喜悅無厭，一一毛孔，現眾寶雲，所謂智慧行報，饒益眾生，離於諍訟，以平等心，不著諸法，以上妙智，攝諸眾生，顯現三世，修菩薩行，心無慳悋，能捨難捨，普施一切，身心平等，不可思議，以布施福，普攝眾生，於諸眾生，不起染著，不見眾相，不捨眾生，悉具三世菩薩苦行，十方世界一切眾生，無明繫縛，住癡有結，菩薩即以大悲神通，解其繫縛。又於一切毛孔，出生一切眾生數等菩薩自在隨應變化身雲，以此身雲充滿一切虛空法界，於眾生前，示現色身正受不動，於眾生前，三昧神通覺悟眾生，不樂世間，遠離三界，滅除生死，如避火坑，而於一切，示現生死，現天人中種種快樂及成敗相。為諸眾生，說不淨觀，令諸眾生，皆悉修行，除顛倒想。為諸眾生，說於變易苦惱之法，一切受身有為之法，皆悉無常。願諸眾生，深入佛境界，永離無常，住不可思議尸波羅蜜，恒受諸佛清淨禁戒，終不毀犯，心無疑惑。示諸眾生具足禁戒，以戒香熏一切眾生。又於毛孔，出生一切妙色身雲，割截手足及諸支體，捶打逼切，呵責惡罵，妄言誹謗，皆悉忍受，於彼眾生，不生瞋心，不起害意，讚歎惡人，終不毀犯，身心恭敬，深生恩愛，猶如父母，慈念一子。雖作此行，不生憍慢貢高之心，顯現諸法真如法忍，善能和合一切世界諸惡眾生，深知盡無盡性虛空智慧，行菩薩忍，以佛心智，斷一切煩惱，滅一切結習，悉能荷負一切世間醜惡眾生，如護眼目；願一切眾生，成就諸佛金剛忍德，淨無瑕穢。又於一一毛孔，顯現如來清淨色身，隨所應度眾生，皆令得見。又於一一毛孔，出生一切諸趣種種色身，示現勇猛精進，令眾生修行，如救頭然，降伏諸魔怨，得勝不退轉。救護於一切，拔出生死海，永離諸憂患及無明怖畏，越度生死山，永離諸欲流，供養恭敬一切諸佛，心無疲厭，受持守護諸佛法輪，勇猛精進，滅除障礙。普攝一切眾生，皆令調伏，入於律行，心無懈怠。普示一切淨佛國土，教化眾生，莊嚴阿耨多羅三藐三菩提心。如是功德，皆從精進波羅蜜本事果報生。一一毛孔，出現一切種種形色，以諸方便，除滅眾生諸憂惱苦，皆令歡喜，呵責厭患一切五欲，深生慚愧，調伏諸根，修行無上最勝梵行，淨身口意業，顯現世間一切所欲皆不可樂。示現如是種種形色，皆令快樂，常樂受持，出生正法，心不散亂，安住深入九次第定，除滅眾生一切煩惱，令得安樂。顯現菩薩諸三昧海通明自在神力境界，令諸眾生身心歡喜，滅煩惱熱，得清涼樂，增進善法，身口意業常得善寂，諸根悅豫，得法喜樂。又於一一毛孔，示現一切五道生處，令十方五道，皆見其身，詣諸佛所，盡一切佛剎，諸佛師長及善知識，恭敬供養，心不懈惓。一切如來所轉法輪，悉能受持，終不疲厭，不生退轉。究竟一切諸佛剎海，化度眾生，示現一切法海，護持正法，不見法相，於一實相，示現一切諸三昧門，身心清淨，能斷一切眾生疑惑，以智慧力，分別一切眾生心海，以金剛慧，破壞眾生諸邪見山，心生圓滿明淨慧日。於一念中，能除眾生癡冥闇蔽，令諸眾生遠離聲聞辟支佛地，疑惑顛倒，有無二邊，皆悉歡喜，得智慧樂，悉教一切迴向佛道。又於一切毛孔，出生一切眾生塵數等身，示現種種色身不思議身，隨所應度，悉現其前，於一音中說無量音，無量音中演說一音，隨諸一切眾生類語，說一切諸佛功德之藏，示行世間有作、無作、有記、無記，悉了三世業行果報，不樂三界，讚歎出世離三界法，一切顛倒邪見飢饉，皆令出離，向甘露道，趣一切智，超出諸地二乘怖畏。於有為無為，心無所著，背捨生死，正向涅槃，不捨眾行，不離諸趣，往來五道，無有疲厭，發勝進心，成於平等，以正覺法，教化眾生，得一切智。一一毛孔，出生示現一切佛剎微塵數等變化身雲，遍現一切諸眾生前，修普賢行，滿一切願，不可窮盡，勸進眾生，向薩婆若，於一念頃，示現修習一切淨行，供養恭敬一切如來，心無厭足，建法幢摧外道，守護一切諸菩薩行，心心相續，具足一切諸波羅蜜。一一微塵海，出生一切諸法性海，演說一切法音聲海，遍滿十方微塵剎海，以此音聲，復盡微塵世界海劫，長養一切眾生善根，住壽一切無量無邊阿僧祇微塵數佛剎海阿僧祇等微塵數不可說不可說劫，為諸眾生令得增進，復過是數，住壽不滅。於劫壞時，承佛神力，令得不滅，三世一切微塵佛剎諸佛出世，悉令往詣，恭敬供養，守護受持佛正法輪，遊戲神通，淨佛國土，教化眾生，至彼彼處，令諸眾生皆大歡喜，熙怡快樂。於一一毛孔，出一切化身，應一切眾生眾生業報現一毛孔。又於一一毛孔，雨一切供養具，供養諸佛，給施眾生，法王心力故，無壞境界，不可窮盡，堅住如相，不退不沒，心行平等，無住無著，出生歡喜無極清淨之行，以慈心力，除滅一切眾生罪惡，菩薩本誓善願之力，摧壞四魔，滅除一切煩惱業山，盡諸世法，修大慈悲，於菩薩行，得不退轉，普攝一切十方世界有緣眾生，令得修行諸波羅蜜，示現菩薩無盡功德，逮得菩薩轉法輪幢勝妙菩提諸陀羅尼，以此勝慧，降伏外道。<p>具菩薩行力波羅蜜，為諸眾生，趣向薩婆若故，一一毛孔，示現一切眾生平等身相，令眾樂見。又於一一毛孔，顯現一切眾生類海，又復顯現無量無數微塵數等不可說十方世界海微塵數等諸妙色身，皆悉顯現。隨應眾生菩薩智慧行力，顯現不可說不可說智慧大海，善知一切眾生心海，善知一切眾生根海，知諸眾生心心數海，深入究竟智慧法界，於念念頃，普能充滿一切法界，解脫於世間，讚歎出世間，莊嚴淨佛國土，讚歎淨國眾生，習學諸佛遊戲神通，讚歎諸佛神通願力，詣諸佛所，供養恭敬守護受持正法輪雲，顯現智慧十波羅蜜，令諸眾生皆大歡喜，滅除熱惱，遠離憂慼及世八法，悉捨眾惡，調伏諸根，於一切智，得不退轉。如是諸波羅蜜，歡悅安樂，化度眾生。諸大菩薩，以此勝法，震大法雷，覺寤一切睡眠眾生，以勝慧法智力光明，普能正彼狂亂惡行，亦見諸佛本性淨行，於一毛孔，皆悉顯現而不障礙。<p>喜目觀察眾生夜天所修功德，求善知識，詣諸佛所親近供養，修習諸善，行檀波羅蜜，難捨能捨，悉捨王位，國土城邑，宮殿臣妾，人民眷屬，出家學道，是名行檀波羅蜜。行尸波羅蜜，修持淨戒，如護一目，雖受一切世間眾苦，於所持戒，而不毀犯，一切眾生所不能為，菩薩行之，是名行尸波羅蜜。行羼提波羅蜜，一切眾生，瞋恚惡罵，捶打毀謗，逼切其身，皆悉堪忍，無瞋恚色；一切眾生，奪其利樂，害及親愛，如是苦事亦悉能忍。設以三火焚燒其身，受一切苦，心大歡喜，譬如比丘入第三禪，身心悅樂，深信諸法，堪受諸法，不生不滅，是名行羼提波羅蜜。行毘梨耶波羅蜜，為一切智故，悉受眾苦，節節火燒，終不恐怖，為一切智故，起大勇猛，如救頭然，專求菩提，身心堅固，不可毀壞，無疲極念，終不退轉，是名行毘梨耶波羅蜜。行禪波羅蜜，身心不亂，而遍諸方，滿足清淨禪波羅蜜，勇猛精進，不捨三昧，名禪波羅蜜。而得清淨究竟一切諸清淨行，入勝三昧，神通遊戲，度大智海，念念相續，皆悉次第，入清淨定，是名禪波羅蜜。滿足諸方便，身心常淨，是名禪波羅蜜。一切禪定海，究竟諸三昧海，次第相續，未曾斷絕，是名禪波羅蜜。行般若波羅蜜，不著彼、不著此，於空法中得大解脫，是大菩薩清淨圓滿般若波羅蜜，自然智慧出生清淨慧日身心不著入智慧藏究竟觀察大智慧海般若波羅蜜，不著法相行勝清淨智境界吉祥般若波羅蜜，出生妙義智慧海般若波羅蜜。行方便者，出生一切諸方便身，普知一切智明淨法界勝進力，是名方便波羅蜜。淨慧方便，生法性生身，出入息頃得淨方便無二本行，是名方便波羅蜜。諸菩薩等，本弘誓願，出清淨身，現生具足，攝受眾生，於一切眾生及諸善行，心淨無著，是名行方便波羅蜜。行願波羅蜜，出生一切願海身，深入一切智慧諸三昧海，超過一切聲聞辟支佛地，示現出生本淨願行波羅蜜，不捨不得，隨所願求，智慧本行，淨諸願身，是名行淨願波羅蜜。行力波羅蜜，備諸功德，如意自在，修助道法，是名力波羅蜜。因助道法，饒益眾生，修諸功德，不著功德，不見功德相，是名力波羅蜜。因力果力皆悉具足，猶如大海，是名力波羅蜜。顯示種種法序說諸智力，是名力波羅蜜。雜因果力，演說智力，智雜業力，是名行力波羅蜜。行智波羅蜜身，智波羅蜜名字清淨，智波羅蜜智慧境界，智波羅蜜正疾行，智波羅蜜普現光明，猶如妙香，異物同熏，如呼聲響，一切皆應，是名智波羅蜜。智炎光明，勝妙音聲，演說義味，無有窮盡，普攝一切，是名智波羅蜜。智波羅蜜，出生成滿，本行果報，性相清淨，是名智波羅蜜。智波羅蜜，無著無護，一切智集諸無著助菩提分，智慧明了，具勝進地，深入甚深智行境界，是名智波羅蜜。智波羅蜜，深入微妙，知法性法智，攝受諸法，隨順智慧，善知福田，及非福田，如實之相，是名智波羅蜜。<p>諸如來智，超出三界，了達三世，善知菩薩一切行業，普集眾智，無所罣礙，亦知菩薩正智住處應修正行，又復善知從初發心，趣向上地，以方便心，善知迴向，善知諸法如、業如、報如、善知法輪如，知法輪如相，是名智波羅蜜。勝妙無著，攝受正法，攝受正法者，總知一切法，總知一切法者，知法如來，知法如去，善知業業境界，善知剎剎境界，善知諸劫，善知三世智，出生諸佛智，知佛智等正智，知菩薩智，知菩薩智智，知菩薩住智，知菩薩功德智慧智，知菩薩淨心迴向智，知諸大願智，轉法輪智，知分別法智，入法海智，知方便海智，知法旋流陀羅尼智，知諸法至趣智，知如是等一切智波羅蜜，深遠無底，廣大無邊，究竟無際。<p>如是勝智十波羅蜜，於一毛孔皆悉顯現，一切毛孔，皆悉顯現諸變化身，化度眾生。又於一切毛孔，出生無量身雲，所謂阿迦膩吒天身雲、淨居天身雲、善現天身雲、不熱天身雲、果實天身雲、遍淨天身雲、無量淨天身雲、少淨天身雲、淨果天身雲、廣果天身雲、無量淨果天身雲、少淨果天身雲、光音天身雲、無量光音天身雲、少光音天身雲、大梵天身雲、梵輔天身雲、梵富樓那天身雲、梵富樓吉那天身雲、梵印天身雲、梵自在天王身雲、他化自在天王及其天子天女身雲、化樂天王化樂天子天女身雲、兜率陀天王兜率陀天子天女身雲、炎摩天王及其天子天女身雲、釋提桓因天王及三十二輔臣天子天女身雲、提頭賴吒天王及天子天女眷屬一切乾闥婆男女身雲、毘樓勒叉天王及其眷屬天子天女一切鳩槃茶男女身雲、毘樓博叉天王及其眷屬天子天女一切龍男女身雲、毘沙門天王及其眷屬天子天女一切夜叉男女身雲、緊那羅王及一切緊那羅男女身雲、摩睺羅伽王及一切摩睺羅伽男女身雲、迦樓羅王及一切迦樓羅男女身雲、阿修羅王及一切阿修羅男女身雲、閻羅王及一切閻羅王男女身雲，并及地獄惡趣身雲、人王身雲、男女身雲、童男童女身雲，出如是等一切諸趣身雲，聲聞辟支佛仙人身雲、地神、水神、火神、風神、海神、河神、山林、樹神、穀神、味神、藥草神、園觀神、泉海神、城郭神、道場神、夜神、晝神、虛空神、方神、道神、身形神、日精神、諸魑魅神、金剛力士神、步行神，如是等一切神身雲，普遍十方一切世界，為法界等一切眾生，現喜見身。<p>爾時喜目觀察眾生夜天，從初發心，所行功德，積集無量諸波羅蜜，次第受生，死此生彼，輪轉五道，及其名號，親近善知識，值遇諸佛，親近供養，聞持正法，行菩薩行，心無罣礙得諸三昧，次第觀見一切諸佛，色身相好，見諸佛剎，及見諸劫次第成壞，得淨智慧，深入法界，觀察眾生，知眾生海，死此生彼；得淨天耳，次第悉聞一切音聲；以聞聲故，得知他心智，悉知眾生心心所念；無礙神足，次第自在，不著世間，不受後有，盡虛空界，淨法性身，修得神通，淨妙報果，充滿十方，得諸菩薩次第法門，究竟菩薩諸法門海，菩薩自在，勇猛精進，菩薩遊步，猶無所畏，至於正趣，離生死相，勝妙清淨，集諸功德如意法門，等一切法界，等示彼一切功德身雲，示一切智慧身雲，演說法音，開現教化，令得歸依，遍一切處，示現大道，於風輪中，扇動出聲，示現說法，令彼受持示教利喜，思惟不著，地動水流海波火炎山相擊聲、諸天宮城震動之聲、摩尼寶殿震吼之聲、天王形色鼓舞之聲、龍王起雲雷震之聲，夜叉、乾闥婆、阿脩羅、迦樓羅、緊那羅、摩睺羅伽等一切神王於十寶山種種音聲，轉輪聖王及諸小王一切人眾男女音聲，梵王音聲、一切諸天歌頌音聲、天樂音聲、摩尼寶王神珠音聲、天音聲、聲聞緣覺菩薩音聲、如來音聲、如來化身所出音聲，如是等種種音聲，為諸眾生，分別演說。<p>喜目觀察眾生夜天，從初發心，功德境界，難得能得，一切苦行，難行能行，如是等行，皆承佛力，而得通達一切功德變化身雲，於一一身雲，說此清淨無著法雲，間無斷絕，於念念中，遊十方世界，修於淨土，復令過是無量無邊世界，應受惡道苦無量無邊諸眾生等，成就天人樂；無量無邊眾生度生死海，無量無邊眾生安住聲聞辟支佛地；無量無邊眾生離聲聞辟支佛地，得諸菩薩不退轉，行不可思議廣博喜幢自在法門，於念念中，令無量無邊眾生住如來地。<p>爾時善財童子皆得見聞，善知解了諸奇特事，正念思惟，觀察分別，深入禪定智慧，安住平等。何以故？與彼夜天光身同行故，佛所護念故，成就不可思議如幻諸善根故，具足菩薩不思議根故，成就菩薩諸善根故，得生如來種姓家故，得善知識恩力故，一切如來無著神力之所持故，毘盧遮那佛本願力故，成就善根堪受普賢菩薩諸願行故。<p>爾時善財童子，得菩薩歡喜淨光明大海幢法，得十方一切諸如來力，得彼夜天毘羅摩伽菩薩幢法門，得彼法門已，深入觀察普照十方光明法海三昧。<p>爾時善財童子，即起恭敬合掌，以偈讚歎彼夜天曰：「無量無數劫，深入最勝法，顯現妙法身，隨眾所應見，了知群生心，無明顛倒惑，以種種方便，度脫眾生類。常淨妙法身，久除諸熱惱，非二示有二，度脫眾生故。陰入及與界，悉皆無所著，眾行及色身，解脫一切有。不著內外法，越度生死海，淨明智慧光，普照生死闇。喜目根無著，除滅諸疑惑，一切樂世樂，為現佛十方。無礙三昧力，於一一毛孔，出諸化身雲，心念生三昧。心念三昧力，供養十方佛，攝取諸眾生，究竟一切法。觀察諸有海，業行自莊嚴，演說無礙道，令眾清淨故。相好備嚴飾，猶如普賢像，隨應受化者，顯現無礙身。」<p>爾時善財童子，偈讚歎已，白言：「天神！發阿耨多羅三藐三菩提心，為已幾時？得此法門，其已久如？」<p>爾時夜天以偈答言：「我念過去世，無量剎塵劫，爾時有一劫，名曰寂靜音，城有轉輪王，清淨妙色身，具三十二相，八十好莊嚴，妙身圓滿幢，閻浮檀金色，光明照一切，安詳遊虛空，轉輪王千子，勇健身端正，大臣有一億，智慧悉賢明，有十億婇女，端嚴如天后，大慈悲柔軟，奉給侍大王。時彼轉輪王，常以正法治，總領諸山地，一切四天下。棄國捨世榮，出家求佛道，我為聖王后，具足梵音聲，身出金色光，周照四萬里，日光既已沒，中夜閑寂然，我當於爾時，神瑞降善夢。聞佛出世間，號曰功德海，顯現自在力，充滿十方界，放光明網海，照一切剎土，無量自在身，充滿十方界，種種變化身，光明果報力，充滿恒河沙，遍照一切趣，大地六種動，自然出妙音。如來出興世，眾生皆歡喜，一切毛孔中，出佛化身海，充滿十方界，隨應演說法。我夢見如是，如來自在力，聞說微妙法，身心大歡喜。十千夜天神，充滿虛空中，讚歎彼如來，開發覺悟我。彼天告我言：『賢慧汝今起，佛已興汝國，劫海難值遇。』聞此音歡喜，即見明淨光，觀察從何來，道場樹王所。我見如來身，如須彌山王，一切毛孔中，放大光明海。見佛自在力，心生大歡喜，即發弘誓願，願我如世尊。夫人覺語王，眷屬及婇女：『我夢見佛光，喜樂充滿身。』即時與大王，無量那由他，眷屬四兵眾，往詣如來所。我於二萬歲，常供養如來，七寶四天下，一切悉奉施。彼佛為我說，功德普雲經，大願海莊嚴，隨聞度眾生。我發大誓願，未來作夜天，諸有放逸者，悉令遠眾惡。爾時我初發，無上菩提心，生死有為中，未曾有忘失。從是後供養，十億那由他，生死海受樂，饒益諸眾生。初佛功德海，第二功德燈，第三寶炎佛，第四豐慧智，第五天花藏，六無礙月音，第七法月王，八圓滿智王，第九寶炎佛，無上天人尊，第十日音聲，我已悉供養。如是等諸佛，十億那由他，猶未得慧眼，究竟生死海。次第復有劫，名曰天妙勝，世界名寶光，五百佛興世。初佛圓滿月，第二明淨日，第三光幢佛，四須彌山王，第五花炎海，六智慧海幢，第七然燈佛，第八天德藏，第九光明幢，第十普智王。如是等諸佛，我已悉供養，未離五陰苦，非樂生樂想，於法不生疑，亦不疑正法。次第復有劫，名莊嚴梵音，爾時有世界，名蓮華燈雲，彼有無量佛，及諸佛眷屬，我已悉供養，聞受持正法。初佛名寶山，第二功德海，法界須彌幢，第四法須彌，第五法幢佛，第六地威神，第七法力佛，第八虛空慧，第九法炎山，第十照明山。如是等諸佛，我已悉供養，猶未了真實，究竟盡法海。次第復有劫，名曰歡喜德，爾時有世界，名曰光功德，彼劫有八十，那由他諸佛，我已悉供養，禮敬最勝尊。初乾闥婆王，二壽命樹王，三須彌功德，第四寶眼佛，五毘盧遮那，六賢聖莊嚴，第七法勝王，第八明淨德，第九世間王，十一切法王。如是等諸佛，我皆已供養，猶未得妙智，深入諸法門。次第復有劫，名曰淨不壞，爾時有世界，名普光莊嚴，十佛興世間，除無量煩惱，功德已莊嚴，嚴淨諸眾生，有千佛興世，無量德莊嚴，除滅煩惱垢，令眾悉清淨。初佛名無諍，第二無礙力，第三法界光，第四梵髻王，五波樓那天，第六眾生歸，七圓滿忍燈，八具足法燈，九光明嚴海，第十威神王。如是等諸佛，我皆已供養，猶未解真法，遊行一切剎。次第復有劫，名曰香燈剎，爾時有世界，名曰清淨起，一億佛興世，嚴淨一切劫，彼佛所說法，我聞悉受持。初名法稱王，二名法身海，三名勇猛頂，四功德法王，第五勝法雲，六名天首冠，第七智炎佛，八名虛空力，九名普勝起，十名妙德首。供養彼佛已，成就八正道。次第復有劫，名明淨金剛，爾時有世界，名曰寶幢主，五百佛興世，彼諸如來等，我皆已供養，求無礙法門。初名圓滿德，第二寂然音，第三功德海，四曰威神王，第五法最王，六名須彌相，第七名法王，第八功德王，第九功德山，第十光明王。如是等諸佛，我已悉供養，我皆悉嚴淨，一切最勝道，猶未得具足，究竟深法忍。次第復有劫，名曰勝稱音，爾時有世界，名曰寂靜音，八十那由他，諸佛興出世，我已悉供養，於彼修正道。初佛號華聚，第二海藏佛，第三功德起，第四天周羅，第五摩尼藏，六號金山王，第七寶聚佛，第八寂靜幢，第九法幢佛，第十號財首。如是等諸佛，我已悉供養。次第復有劫，名千首功德，爾時有世界，名曰善花燈，六億那由他，諸佛興出世，我已曾供養，彼一切諸佛。初佛寂靜幢，第二智印王，第三號百燈，四功德雲王，寂靜光明王，第六明淨日，第七法燈王，八功德首王，九天功德藏，十智慧雲雷。如是等諸佛，我皆已供養，未得無生忍，究竟諸法門。次第復有劫，名無著光炎，爾時有世界，名無量勝光，有三十六億，那由他佛出，如是等諸佛，我皆已供養。初號普山王，第二虛空心，第三號集智，第四莊嚴藏，第五法海音，第六持音聲，第七化音聲，第八化雲海，九功德音海，第十妙音幢，十一普威德，第十二法海，十三集音聲，十四功德海，十五燈明首，十六寶炎首，十七燈明佛，十八功德炎，十九月天佛，二十功德勝。彼諸如來等，我皆得值遇。彼兩足世尊，出興於世時，我為功德天，供養彼最勝。時佛為我說，莊嚴大海願，陀羅尼念力，皆悉能受持。我得明淨眼，三昧陀羅尼，於一一念中，悉見無數剎，出生大悲藏，深入方便雲，心淨如虛空，皆從夢中生。始發菩提心，廣大如虛空，究竟無邊際，為度眾生故。盡未來際劫，願求諸佛力，觀察諸眾生，常樂我淨倒，愚癡闇所覆，煩惱起虛妄，邪見貪欲等，無量諸惡業，一切諸趣中，具受不善報，一切諸趣中，種種業受身，生老病死患，無量苦逼迫。我發無上心，安樂諸眾生，令至諸佛所，成滿如來力，滿足大願雲，常見一切佛，修習於正道，具足諸功德。一向廣專求，無量功德雲，羅摩伽三昧，充滿諸法界，廣大波羅蜜，聲聞十方剎，一切諸佛所，聞此羅摩伽，即具普賢行，入淨深法界，攝持一切法，成滿一切地，三世方便海，修習無量行，一心具佛智，智慧悉通達。」<p>爾時夜天說此偈已，頭面敬禮一切諸佛，未舉頭頃，見一切如來足下千輻相輪，逆觀如來一切相好，於佛相好中，身心明了，不著相好，以廣大心，速疾聞佛五分法身香，究竟一切諸波羅蜜，住菩薩地，盡佛法海，遠離一切三世色聲香味觸法，住普賢菩薩廣行究竟地，圓滿清淨大境界地，於一念頃，普現十方無量佛剎，具十法門，一一法門，具足無量無邊不可思議阿僧祇等諸法界海，盡一切苦際，皆悉深信。「佛子！如是等種種功德，我已久修，信解受持，具普賢行。善男子！爾時智慧轉輪聖王，劫劫相續，常紹王位，受佛種性，生釋種家，不斷如來善寂種性者，豈異人乎？今文殊師利童子是也！」<p>爾時轉輪聖王夫人賢慧玉女者，今我喜目觀察眾生夜天是！時覺寤我夜天者，今普賢菩薩所變化身是！善男子，我於爾時，夜夢覺已，見佛光明，初發阿耨多羅三藐三菩提心，發是心已，於無量佛剎微塵數劫，不墮惡道，常生天上，下在人中，受諸快樂，值見諸佛，於其中間，經無量劫，乃至報應首功德幢如來、應供、正遍知所，得此普光喜幢法門。得此法門已，示現種種身，調伏眾生，隨順開發，皆令親近善知識，若天若人，及餘一切，於未來世，聞向佛名，及聞普光喜幢法門毘羅摩伽三昧名號，受持讀誦，解說書寫，亦得超越無量佛剎微塵劫海生死之罪，不墮惡道，常生天上人中，受諸快樂，常見諸佛，聞法受持，終不忘失。<p>「善男子！我於寶光功德炎佛所，得此普光喜幢速疾法門，得此法門已，一向專求諸善知識，身心諸根，歡喜悅樂，遊諸方面，調伏眾生，令入律行。<p>「善男子！我唯知此普光喜幢法門毘羅摩伽三昧，圓滿清淨勝光境界。諸大菩薩，於念念頃，不離善知識，深入方便智慧大海，因善知識出生長養速疾法門，發一切大願海，於一切劫不離善根，念念相續，近善知識，求妙功德，救護眾生，悉具一切普賢菩薩所行之道。」<p>爾時喜目觀察眾生夜天，為善財童子，顯現菩薩教化一切世間法門境界相好莊嚴身相，眉間白毫相中，放大光明，名普慧炎燈清淨幢無量光明，照一切世界已，入善財頂，充滿其身。爾時善財童子，即得毘羅摩伽圓滿三昧，得此三昧已，於一一身，充滿法界，於一切地水火風微塵、眾寶微塵、香微塵、金剛微塵、摩尼珠微塵、碎末微塵、一切莊嚴微塵，如是等一一微塵海中，悉見佛剎微塵等世界成壞，四大成敗相，風輪、水輪、金剛輪、地輪，種種莊嚴眾山圍遶無量大海諸天宮殿，諸雜寶樹種種莊嚴諸龍宮殿，夜叉、乾闥婆、阿脩羅、迦樓羅、緊那羅、人非人等城郭宮殿，地獄餓鬼閻羅王處，死此生彼，皆悉了知諸法因果，一一身中，普現一切法界等身，悉見一切諸佛剎土，隨所應化，度脫眾生業報好醜，以微妙音，普為說法，令此法音從毛孔入，令諸眾生皆得法行，見一一剎，及見一切世界微塵數剎，見無量無邊一切諸佛如來海，深入善根，於諸佛所，住一切法界，於無量佛所，得無量法門，越度生死，遊戲神通，於一一佛所，自念從初發心，修菩薩本行普集善根一切境界果報，於一一佛所，得聞諸佛所轉法輪，受持不忘，守護正法，以本願善根力，悉見三世一切佛海，越生死流。「善男子！諸大菩薩，成就如是無量無邊諸大功德，我當云何能知能說彼功德行？」<p>爾時喜目觀察眾生夜天，告善財童子言：「我以此普光喜幢法門力故，常見諸佛，間無空缺，以此義故，遍一切處守護佛法，盡虛空界，心不疲厭，云何能為守護一切諸佛正法？以毘盧遮那佛本願力故，及觀世音菩薩摩訶薩威神力故，持白寶蓮華陀羅尼呪，擁護受持讀誦行正法者。」<p>爾時喜目觀察眾生夜天，承佛神力，即說白寶蓮華陀羅尼呪：<p>「多耋他<#sp>摸利翅<#sp>波闍羅摸利翅賒摩他移<#sp>毘賒摩他移<#sp>波臘波檀尼翅欝他婆尼翅莎呵<#sp>禪頭（音頭掬反）翅<#sp>曼頭翅莎呵<#sp>賒俾多鉢頭摩<#sp>無至翅莎呵<#sp>因陀羅波尼翅莎呵<#sp>曼檀禰莎呵<#sp>踰闍禰莎呵<p>「若有受持此呪者，不墮地獄、餓鬼、畜生，於現身上，終不橫死，不遭縣官牢獄繫縛，常受一切清淨快樂。若有得此陀羅尼者，當知此人，常得不離值見諸佛，亦不離聞佛說法轉正法輪，又復常得無盡清淨法音聲海辯才印陀羅尼。若有得聞此陀羅尼者，具足一切菩薩淨行，必度生死海，當到彼岸。」<p>爾時善財童子，聞此陀羅尼已，恭敬頂禮喜目觀察眾生夜天足，遶無數匝，專心思惟正念菩薩圓滿淨幢菩薩法門，思惟分別，觀察正受，念善知識教，深入隨順善知識教。時彼夜天，告善財言：「善男子！此佛眾中有一夜天，名普覆眾生威德，汝詣彼問，云何菩薩學菩薩行，具菩薩行，修菩薩道？」<p>時善財童子，頭面敬禮，喜目觀察眾生夜天足，辭退而行，詣普覆眾生威德夜天所，求善知識，心無厭足，即得發起宿世善根一切境界。此境界力，普見十方諸佛菩薩諸善知識，威儀庠序，捨離憍慢，深生恭敬，所見菩薩及善知識，念念相續，無有異心，皆悉歸依諸善知識。彼諸菩薩，從初發心，堪為法器，乃至十地，求善知識，如我無異，常為善知識之所覆護，聞善知識所說密語，憶持在心，終不忘失，為成菩提故，修一切善根莊嚴功德，具諸方便，皆由先世親近善知識故。<p>爾時普覆眾生威德夜天，普放光明，此光明名調伏一切眾生律儀示現莊嚴法門，得此法門故，具足相好，以莊嚴身，以此相好身，示一切眾生，令得歡喜，一一相好，示現一切眾相光明，現光明已，於白毫相，放一切光，以此光明，普照一切，以一切光，以為眷屬，此光名普智炎毘羅摩伽圓滿明淨三昧境界。又此光明，無量無邊無有涯際，普照十方一切世間已，入善財童子頂，充遍其身，於其身內，悉見眾生死此生彼，善惡業報，皆悉現於善財身中。爾時善財童子，即得極妙清淨毘羅摩伽三昧。得此三昧時，無量無邊諸眾生等，發阿耨多羅三藐三菩提心，一切大眾，皆大歡喜，禮佛而退。