<juan>大方廣總持寶光明經卷第一<p>傳教大師三藏賜紫沙門臣法天奉<#sp>詔譯<p>如是我聞：<p>一時世尊在王舍城鷲峯山中，與大比丘眾百千人俱，圓滿一切白法，大師子吼，智慧無量，得大善利，并諸菩薩摩訶薩眾，其名曰：<p>普賢菩薩摩訶薩、寶印手菩薩摩訶薩、常現菩薩摩訶薩、功德莊嚴菩薩摩訶薩、福德音菩薩摩訶薩、大慧菩薩摩訶薩、德嚴菩薩摩訶薩、金剛慧菩薩摩訶薩、金剛藏菩薩摩訶薩、金剛光菩薩摩訶薩、金剛器仗菩薩摩訶薩、妙金剛菩薩摩訶薩、持地菩薩摩訶薩、現一切法菩薩摩訶薩、觀自在菩薩摩訶薩、得大勢至菩薩摩訶薩、堅牢慧菩薩摩訶薩、金剛吉祥菩薩摩訶薩、金剛手菩薩摩訶薩、妙吉祥菩薩摩訶薩、滅惡趣菩薩摩訶薩、除一切煩惱慧菩薩摩訶薩、安詳步菩薩摩訶薩、離取捨菩薩摩訶薩、栴檀香菩薩摩訶薩、海慧菩薩摩訶薩、難勝菩薩摩訶薩、寶勝菩薩摩訶薩、慧行菩薩摩訶薩、辯積菩薩摩訶薩、妙香菩薩摩訶薩、慈氏菩薩摩訶薩，如是等無量菩薩摩訶薩，皆住不可思議解脫勇猛三摩地門，亦得不空無量音聲故，觀一切音聲諸佛剎土寂然憺怕，壽命無量，得大名稱，三界無著，亦無破壞，一切智者而為眷屬。出生無量諸三摩地三摩鉢底，能滿眾願，皆悉到於般若波羅蜜多故，獲得不空身語意業，得住一切智智無量行願，了達空、無相、無願解脫法門。如是等諸大菩薩眾，皆來會坐。<p>爾時普賢菩薩摩訶薩，於眾會中，從座而起，頂禮佛足，而白佛言：「世尊！法界應云何知？」<p>佛言：「善男子！此法界無性，無能知者。何以故？善男子！由如虛空，離諸戲論、非離戲論，非取、非捨，非性、非無性，亦無處所。善男子！是故法界應如是知。」<p>爾時普賢菩薩，復白佛言：「世尊！法界應云何住？」<p>佛言：「善男子！處所尚無，況復有住？善男子！此法界不可思、不可議、無自性、無能了知。善男子！彼法界性不可知、不可見。」<p>普賢菩薩復白佛言：「世尊！菩提者為有幾何？」<p>佛言：「善男子！菩提有無量相，不可測量。」<p>普賢菩薩言：「世尊！法界復云何分別？」<p>佛言：「善男子！法界本無分別。」<p>普賢菩薩言：「世尊！若法界不可分別者，云何凡夫眾生而能解了？」<p>佛言：「善男子！有分別者，即是一切愚迷眾生，於無分別而生分別。」<p>普賢菩薩白佛言：「世尊！如來菩提如是甚深，微妙難解。」<p>佛言：「善男子！如是，如是！如汝所說。」<p>佛復告言：「善男子！菩提者即一切法也，離諸戲論，是故無有分別。」<p>時彼眾中，妙吉祥童子亦在會坐，從座而起，頂禮佛足，白佛言：「世尊！願為我等，說此寶光明總持法門。」<p>佛言：「善男子！汝今問彼一切法海辯才菩薩摩訶薩，彼為汝說。」<p>於是妙吉祥童子，在如來前，合十指爪掌，白佛言：「世尊！如來是一切智者、一切見者，云何不說？」<p>佛言：「善男子！為有如是大菩薩摩訶薩，以是義故，如來不說。」<p>妙吉祥言：「唯然，世尊！如來何故不自說耶？棄捨我等。」<p>佛言：「善男子！吾非棄捨有情界故。善男子！為欲顯示彼菩薩摩訶薩，所說校量不可思議故。」<p>時妙吉祥童子，復白佛言：「世尊！唯願如來大慈無量，為我說是寶光明總持法門。」<p>佛言：「善男子！汝今問此普賢菩薩摩訶薩，必當為汝說此法門。善男子！當知此菩薩摩訶薩智慧無量。」<p>妙吉祥言：「如來若令我問彼普賢菩薩摩訶薩，我今當問。」<p>佛言：「妙吉祥！汝自已得微塵等三摩地門，何故問於如來？」<p>妙吉祥言：「世尊！我非但一佛所說之法，乃至一切如來所說真如實性，我能憶持不忘，由如今日。」<p>佛言：「善哉，善哉！善男子！汝今善說。」<p>佛言：「妙吉祥！汝當問此普賢菩薩摩訶薩總持法門。」<p>時妙吉祥童子白佛言：「世尊！此普賢菩薩摩訶薩深達實相大乘法行。」<p>佛言：「善男子！汝等皆是自在法王之子，豈得異乎？善男子！汝福德無量，了達空法，得不可思議解脫三摩地門。」<p>于時妙吉祥童子，承佛聖旨，在普賢菩薩摩訶薩前，合十指爪掌，一心恭敬，白普賢菩薩摩訶薩言：「佛子！願為我說二字法門。」<p>時普賢菩薩言：「善男子！汝今所問二字者何？」<p>是時妙吉祥童子，白普賢菩薩言：「佛子！覺與覺者二字，為何等相？」<p>普賢菩薩言：「佛子！覺本無相、無性、不可思議、無有等等、離諸戲論、非離戲論、非言議之所能及。善男子！是故諸佛覺性如是。」<p>妙吉祥言：「佛子！若佛法非戲論者，云何佛法作如是說？」<p>普賢菩薩告妙吉祥言：「佛子！離言說故作如是說。」<p>妙吉祥言：「佛子！云何離言說？」<p>普賢菩薩言：「妙吉祥！智離言說。」<p>妙吉祥言：「佛子！智云何知？」<p>普賢菩薩言：「妙吉祥！謂智無性，智非無性。」<p>妙吉祥言：「佛子！云何智無性，智非無性？應云何說三乘法？」<p>普賢菩薩言：「妙吉祥！法界離染，云何有說？」<p>妙吉祥言：「云何一切法，此亦無性？云何說如來性無漏？」<p>「五蘊性不可得故。」<p>妙吉祥言：「云何菩提有戲論耶？」<p>普賢菩薩言：「佛子！菩提無有戲論，非離戲論。此菩提有戲論、非戲論者，非言、非說也。」<p>是時，世尊讚普賢菩薩摩訶薩言：「善哉，善哉！善男子！如汝所說，是不可思議法門，幽邃深遠，是真實言，天上人間無能解了。」<p>時妙吉祥童子白佛言：「世尊！一切法不可知，不可見，無法可說。」<p>佛言：「善男子，如是！如是！」<p>時普賢菩薩摩訶薩，復白佛言：「世尊！今此清淨法門難解難知。」<p>佛言：「善男子，如是！如是！」<p>是時，海慧菩薩白佛言：「世尊！此普賢菩薩善說如是清淨法門。」<p>佛言：「善男子，如是！如是！復次，善男子！一切諸法清淨若此，霔大法雨。」<p>是時，平等寂靜婆羅大娑羅子，白佛言：「世尊！此不可思議平等菩提，離文字相，不可見，離諸色相。」<p>佛言：「善男子！如是！如是！法界性離，泯絕諸相。」<p>是時，妙吉祥童子白佛言：「世尊！空云何相？為聲、為色、為是相好？」<p>佛言：「妙吉祥！空離聲色，離諸言說，非離言說。善男子！法性如是，空離文字故說空，又離言故說空。善男子！空者一切法法之自性故。」<p>是時，長老舍利弗白佛言：「世尊！如來觀此得大變現不可思議解脫菩薩耶？」<p>佛告長老舍利弗言：「此阿羅漢智慧，與初發心菩薩智慧甚遠，何況此菩薩故！所以者何？初發心菩薩當得成佛，阿羅漢終不能得。」<p>是時，一切法自在王菩薩白佛言：「世尊！如佛所說，我悉了知。此聲聞應不得聲聞法？」<p>佛言：「善男子！此聲聞非不得聲聞法。復次，善男子！若聲聞與菩薩對論，智慧有殊，是故所不能及。」<p>是時，妙吉祥白佛言：「世尊！如來云何說此舍利弗得智慧第一？」<p>佛告妙吉祥：「如我所說，實無所得。」<p>是時，妙吉祥童子語長老舍利弗言：「長老！汝云何得聲聞法？」<p>舍利弗言：「我所不任。」<p>妙吉祥言：「汝豈非凡夫不？」<p>「不也！善男子。」<p>妙吉祥言：「舍利弗！汝應云何學？」<p>舍利弗言：「我無所學。」<p>妙吉祥言：「云何得智慧第一？」<p>舍利弗言：「我亦不任。」<p>妙吉祥復語長老舍利弗言：「汝既非凡夫，又非智慧第一，為是何人？」<p>舍利弗言：「善男子！我亦不知。汝智慧無量，由如巨海，是故我今，非汝對論。」<p>妙吉祥言：「長老舍利弗！莫作是說，汝自耆年宿德，何故謙讓？」<p>舍利弗言：「善男子！我雖耆年，無德無證。復次，善男子！譬如一切差別萬法，由如巨嶽，金剛一擊，殞碎如塵。善男子！汝亦如是，於一毛孔所有智慧量等微塵數，一切眾生皆悉如我，亦所不及，善男子！況我一人乎？是故我今亦所不任。善男子！如大惡象，其身偉大，氣力便多，人用其鈎而能制伏，我亦如是。善男子！所以者何？汝有大智力，我力怯弱。善男子！汝等同於大龍，云何我力與仁者敵？」<p>長老舍利弗白佛言：「世尊！如生盲人欲往他州，在道路中，決定不能見彼城邑，云何而能周遍遊歷？善男子！此亦如是，我對仁者如彼盲人，我今亦爾，佛道懸曠，由來甚遠，當云何知？」<p>佛告舍利弗：「勿作是說！如來威德能令一切眾生，暫歷耳根，尚得此法。舍利弗！況汝已得此不可思議三摩地故。」<p>是時，世尊說是法時，天上人間有九萬二千眾生皆得是法。<p>是時，法慧菩薩承佛威神，即入三昧，名菩薩無邊相應寶光明三摩地。于時，法慧菩薩即便入於十方十千佛剎微塵等世界，於一一方，各各有十千佛剎微塵等諸佛世尊，皆現在前。時彼諸佛世尊，語法慧菩薩言：「一方如是，十方亦然。」彼佛世尊讚言：「善哉，善哉！法慧！汝能入此菩薩無邊相應三摩地故。復次，善男子！是時於一一方，有此一切十方十千佛剎微塵等如來位，彼如是等一切如來，皆同一號，皆是世尊毘盧遮那如來，最初威德本願力故，得大善利，乃至轉大法輪。彼如是等諸佛同說偈言：「『佛智本清淨，普周於法界，及觀眾生界，遍入無礙智，無等相應門，善一切言語，速得一切智，圓滿於諸法，三世智皆圓，善說如是法。』<p>「善男子！汝今以佛威神力故，說此菩薩十住法門。」<p>是時彼佛世尊各以無礙智，往照法慧菩薩，復得如是三摩地門，所謂無礙、無斷、不空法、不空智、無漏、無際、無盡、無來、無去、無邊、本性無著，得如是等三摩地門。是時彼佛世尊各伸右手，摩法慧菩薩頂。彼佛世尊摩菩薩頂已，即時法慧菩薩，從三摩地起，告諸菩薩言：「佛子！菩薩族類廣大無量，周遍法界、虛空界。佛子！菩薩摩訶薩，於過去如來族中已生，現在如來族中今生，未來如來族中當生。」<p>是時，彼諸菩薩摩訶薩，告法慧菩薩言：「佛子！如汝所說，彼菩薩摩訶薩云何得過去、現在、未來諸如來族中生？復云何說彼菩薩得菩薩住故？」<p>彼諸菩薩摩訶薩告法慧菩薩言：「佛子！善哉！願為我等說此菩薩十住法門，彼過去佛已說，現在佛今說，未來佛當說。」<p>「佛子！云何說菩薩十住法行？所謂：一、發心住，二、治地住，三、相應住，四、生貴住，五、方便具足住，六、正心住，七、不退住，八、童真住，九、王子住，十、灌頂住。佛子！是為菩薩十住法行。此過去、未來、現在三世諸佛世尊已說、今說、當說。<p>「佛子！云何彼菩薩發心住？謂此菩薩得覩諸佛世尊色相巍巍、殊特妙好、廣大無比、說法廣大、化眾生廣大。見如是等廣大變現，又聞廣大法故，得未曾有。復見如是苦惱眾生，是故菩薩發阿耨多羅三藐三菩提心，為求如來一切智、一切相智，是故名為初發心住。又學如是十力，何等為十？謂：一、處非處智力，二、過現未來福業報智力，三、禪定解脫三昧智力，四、至一切處道智力，五、無數種種界智力，六、無數種種勝解智力，七、根勝劣智力，八、宿住憶念智力，九、天眼智力，十、無漏智力。佛子！此初發心菩薩應學此十住力故，彼初發心菩薩於一切時，恭敬供養諸如來故，彼菩薩安住稱讚故，為世間最上第一世主故，求佛無量最上智慧故，為求寂靜相應三摩地故，遠離輪迴故，轉正法輪故，救度一切苦惱眾生故。何以故？為真實法發心故，聽受親近、離諸散亂、相續不斷故。佛子！是故名為菩薩初發心住。<p>「佛子！復云何名菩薩治地住？佛子！此治地住菩薩，為諸眾生先發十種心。何等為十？謂信心、念心、精進心、慧心、願心、戒心、護法心、捨心、定心、迴向心。佛子！此治地住菩薩復發如是十種心故。佛子！此治地住菩薩常念多聞，相續不斷，常樂奉事善知識故，供承親近，於一切時能覺察故，發言謙敬故，求堅固無畏智故，發趣菩提智故，志求寂靜勇猛智故，志求妙法離諸虛假故，心不迷惑。何以故？謂發如是誠實心，求一切佛法故，乃至隨方有聖法處，躬自往彼，聽受親近，離諸散亂，相續不斷，未曾暫捨。佛子！是故名菩薩治地住。<p>「佛子！復云何名菩薩相應住？佛子！此相應住菩薩，有十所觀求一切法。何等為十？謂求一切無上法故，遠離一切憂苦故，觀法無自性故，空無體相故，一切法無有常故，一切法不可度量故，離諸疑惑故，不可改變故，非有非無故，非取非捨故。佛子！相應住菩薩，復觀一切眾生界平等，法界平等，世界平等，地界平等，水界、火界、風界、虛空界、欲界、色界、無色界、如是諸界悉皆平等。何以故？謂如是一切法，自性平等故。為求勝法往詣十方，於諸佛前，親近聽受，離諸散亂，念念相續，無有間斷。佛子！是故名菩薩相應住。<p>「佛子！復云何名菩薩生貴住？得生十種圓滿淨業解聖言說故。何等為十？謂此菩薩有所說法，眾必崇受，漸漸增長，堅固不退，了達諸法，觀諸世間無壞滅故，觀一切業性離妄想故，觀諸果報無取捨故，觀於輪迴無去來相故，觀於涅槃湛然寂靜故。佛子！此生貴住菩薩，得是十種圓滿淨業解聖言說故。復言佛子！生貴住菩薩，觀過去佛法平等，恒時憶念相續不斷故，觀未來佛法平等，願當學故，觀現在佛法平等，勤修習故。觀諸佛法如是平等，是故得過去際、未來際、現在際，於此三際皆得值遇，如是修習，憶持不忘，一切佛法慇懃恭敬。復觀過去佛法學，平等增長故，未來佛法亦如是學，平等增長故，觀現佛法亦如是學，平等增長故。佛子！此生貴住菩薩，如是觀察，趣向一切佛法，普皆平等，增長修習故。何以故？謂三世平等，最勝真實住，無虛假故，乃至聞彼他方有如是法，親自往詣，勤求精進，心不散亂，念念相續，無有間斷。佛子！是故此名菩薩生貴住。<p>「佛子！復云何名菩薩方便具足住？佛子！此方便具足住菩薩，觀於無量無邊無數阿僧祇，不可思議無等等眾生界，由如虛空，不生不滅，自性清淨，同真際等法性，如是觀察一切眾生，是名菩薩方便具足住。佛子！此方便具足住菩薩，有十種事，所修善業，皆為方便利樂一切眾生故，謂令一切眾生於無上道心不退轉故，愛樂一切眾生不捨離故，饒益安樂一切眾生故，悲愍一切眾生故，欲令一切眾生皆得不可思議解脫道故，洗滌一切眾生業垢故，攝伏一切眾生故，欲令一切眾生歡喜無厭故，以諸方便引導一切眾生故，欲令一切眾生究竟涅槃寂滅樂故。佛子！此方便具足住菩薩，如是乃至聞彼他方說如是法，親自往詣，勤求修習，心不散亂，念念相續，無有間斷。佛子！是名菩薩方便具足住。<p>「佛子！復云何名菩薩正心住？佛子！此正心住菩薩，有十種法，應當樂聞，勤求志意，於佛法中得正心住。佛子！何等為十？謂說佛有色、無色，於佛法中得正心住；說法有色、無色，於佛法中得正心住；說菩薩所行之行有色、無色，於佛法中得正心住；如是乃至說此眾生界、大生眾生界、有煩惱眾生界、無煩惱眾生界、易化眾生界、難化眾生界，乃至大法界、出生法界、有色世界、無色世界、有法世界、無法世界。佛子！此正心住菩薩，如是乃至於佛法中聞此法故，是為菩薩得正心住。佛子！此正心住菩薩，復聞此十種法故，入理勤求，乃至聞於一切無上法，亦皆修學。何等為十？謂無相、無性、無實、無染、遠離、無著、無自性、如幻、如夢、離諸疑惑。聞如是一切法故，應勤修習。何以故？為此正心住菩薩，入於真實法門故。如是乃至聞彼他方說如是法，親自往詣，勤求修習，心不散亂，念念相續，無有間斷。佛子！是名菩薩正心住。<p>「佛子！復云何名菩薩不退住？佛子！此不退住菩薩，聞十無著法，於佛法中心不退轉故。何等為十？謂聞非有佛、非無佛，此菩薩於佛法中心不退轉故；非有法、非無法，於佛法中心不退轉故；非有菩薩、非無菩薩，於佛法中心不退轉故；非取菩薩、非不取菩薩，非離菩薩行、非不離菩薩行，菩薩非出生、非不出生，於佛法中心不退轉故；過去諸佛非去、非不去，未來諸佛非來、非不來，現在諸佛非住、非不住，如是三世諸佛，智慧平等，一相無相，非盡、非不盡，離諸罣礙。此菩薩聞如是法故，非佛法中心不退轉故。佛子！如是名菩薩不退住。佛子！此不退住菩薩，復聞十種法，而能修習，何等為十？謂聞一多眾生，於一切法精勤修習故，此勝義諦，為一多緣起，為勝義諦故，即性、即無性、即相、即無相、即有色、即無色、離諸相好，心得決定，慇懃修習。何以故？謂聞如是一切諸法，因果該徹，通達無礙，真實法故，成熟解了；如是乃至，聞彼他方說如是法，親自往詣，勤求修習，心不散亂，念念相續，無有間斷。佛子！是故此名菩薩不退住。<p>「佛子！復云何名菩薩童真住？佛子！此童真住菩薩，得十種法。何等為十？謂得身業清淨、口業清淨、意業清淨，得察一切眾生起心動念，彼諸眾生凡所施為，悉能了知，能知眾生如是解脫，能知種種眾生界、種種法界、種種世界、及地界、水界、火界、風界、虛空界、欲界、色界、無色界，如是諸界悉能了知，神通奮迅，隨念而至。佛子！如是名菩薩童真住。佛子！此童真住菩薩，復聞十種法，而能修習。何等為十？謂聞一佛剎智，震動一切佛剎，觀一切佛剎，訪尋一切佛剎，遊行一切佛剎，往詣阿僧祇世界，問阿僧祇義趣，遠離種種自性差別，發一念心，而能周遍阿僧祇佛剎，聽聞修習故。何以故？謂聞如是真實法故，成熟解了第一義故。如是乃至，聞彼他方說如是法，親自往詣，勤求修習，心不散亂，念念相續，無有間斷。佛子！是故此名菩薩童真住。<p>「佛子！復云何名菩薩法王子住？佛子！此法王子住菩薩，有十種法，皆能了知。何等為十？謂能知一切眾生所生之處，能知一切眾生煩惱，能知一切眾生戀著，能知一切眾生方所，能知諸佛深妙法故，能知諸佛方便真實性故，能知世界種種差別法故，能知過去未來現在三世諸佛智慧故，能知一切世間廣大不堅牢法故，能知真性如如湛然寂靜故。佛子！是故此名菩薩法王子住。佛子！此法王子住菩薩復有十種法，應勤修習。何等為十？謂善學一切王城種種作用故，善一切王城禮樂故，善一切王城安住故，善入一切王城故，善能自在遍遊歷一切王城故，住法王灌頂故，住法王觀察故，得法王自在力故，繼紹法王位故，得住法王辯說故。何以故？謂修習一切無礙真實法故。如是乃至聞彼他方說如是法，親自往詣，勤求修習，心不散亂，念念相續，無有間斷。佛子！是名菩薩法王子住。<p>「佛子！復云何名菩薩灌頂住？此菩薩得十種神通。何等為十？謂能令阿僧祇世界種種動搖故；能照曜種種阿僧祇世界故；能觀察種種阿僧祇世界故；能於種種阿僧祇世界同時一心修習故；能於阿僧祇世界成就種種善業故；能於阿僧祇世界種種眾生差別心，同時能知故；能於阿僧祇世界一一眾生，種種心行能一時行故；能於阿僧祇世界一一眾生，有種種根器同時能解了故；能教化阿僧祇世界種種眾生故；能遍知阿僧祇一切眾生心所作用故。復次善男子！此灌頂住菩薩潛行密用，施為佛事，無人能知。所以者何？謂身業不能知，口業不能知，意業不能知，變現不能知，觀察種種變化不能知，觀過去所行之行不能知，於剎那頃所行之行皆不能知，觀智慧不能知，心意不能知，一切智用不能知。佛子！此灌頂住地菩薩，乃至法王子位菩薩，終不能知故。佛子！灌頂位菩薩，復聞佛世尊十住。何等為十？謂聞三世智、佛智、法智、法界分別智、法界中邊智、一切世界量等法界智、照察一切世界智、圓滿一切眾生智、一切法智、無邊佛智，此菩薩住一切諸佛智故。何以故？謂聞如是一切實際理智故。佛子！是故此名菩薩灌頂住。」
。
<juan>大方廣總持寶光明經卷第二<p>傳教大師三藏賜紫沙門臣法天奉<#sp>詔譯<p>爾時，法慧菩薩摩訶薩，為諸菩薩說是菩薩十住法已，于時十方以佛神力，於一一方，各有十千佛剎微塵等世界，一一佛剎微塵等世界，地皆六種震動。所謂：動、遍動、等遍動，震、遍震、等遍震，擊、遍擊、等遍擊，涌、遍涌、等遍涌，吼、遍吼、等遍吼，起、遍起、等遍起。是時以佛神力，復雨種種天華雲、種種天香雲、種種天塗香雲、種種天鬘雲、種種天粖香雲、種種天衣雲、種種天傘蓋雲、種種天寶雲、種種天妙蓮華雲、種種天諸瓔珞雲、種種天莊嚴雲，如是等種種供養雲，周匝遍雨。復有種種天妙音樂，於虛空中，不鼓自鳴，出大音聲，光明晃曜，遍四大洲，妙高鐵圍，周遍十方，普皆供養。<p>是時法慧菩薩說是法時，一切十方世界，同時亦說此十住法故，乃至文字句義，不增不減，皆悉同等。復以佛威神力故，於一一十千佛剎微塵等世界，各各有十千佛剎微塵等菩薩，從於十方雲集，而來告法慧菩薩言：「佛子！善哉，善哉！佛子！如汝所說菩薩十住法，佛子！與我名同，說法亦同。如是等一切同名法慧菩薩，從彼十方一切如來所，而來至此。彼法雲世界以佛威德，於一切處同時轉此法輪，如是種種性相、文字、句義不增不減。佛子！于時眾會以佛威德，皆見彼眾而來詣此，如我到此世界，亦復如是，於一切十方世界，一切四大洲妙高山頂帝釋宮中，十千佛剎微塵等菩薩亦同來集。」<p>是時法慧菩薩承佛威力，觀察十方法界眾會，欲重宣此義，而說偈言：「見諸如來清淨智，巍巍變化力如是，十力功德眾莊嚴，是故發此菩提心；見此種種神通力，說法利益諸群生，復見輪迴諸苦惱，是故發此菩提心；於此普賢如來前，得聞一切功德海，由如虛空無有相，是故發此菩提心；一切住處及所生，一一性行皆明了，各各差別性智求，是故發此菩提心；是時過去及現在，乃至未來眾善惡，為求此智善修習，是故發此菩提心；禪定解脫及三昧，等持清淨悉皆然，為求此智恭敬彼，是故發此菩提心；能遍世間諸根力，如如湛淨皆同等，為求此智彼義學，是故發此菩提心；菩提解脫遍世間，其中各有種種意，為求此智無數論，是故發此菩提心；種種無數三界中，於中復有種種界，界之自性智應求，是故發此菩提心；遍詣一切求此法，如是依止得安樂，自性真實解了知，是故發此菩提心；一切剎中而出生，由如眾生依地有，無數智眼同此求，是故發此菩提心；過去現在及未來，若干眾生何性相，如是過去事皆知，是故發此菩提心；積聚眾生滿世間，乃至一一遍親近，如是煩惱盡能知，是故發此菩提心；三界智慧彼皆知，無盡法門能解了，為求如是真實智，是故發此菩提心；一切諸法無依倚，本性如空亦無著，為求勝義真實知，是故發此菩提心；能動佛剎微塵數，亦令江海涌沸騰，為求如來如是智，是故發此菩提心；普放光明照十方，一一光明從口出，為求彼智一光明，是故發此菩提心；不可思議種種剎，飲食供給珍玩具，我願亦具如彼智，是故發此菩提心；一切眾生及佛剎，能令遠離傷殺生，為求此法壽延長，是故發此菩提心；假使大海所有水，一毛滴數盡能知，如是此智願當求，是故發此菩提心；十方所有一切剎，一一剎中微塵數，如是此智要盡知，是故發此菩提心；過去及與未來劫，現在一切諸世間，如是劫數要盡知，是故發此菩提心；三世一切諸如來，及以聲聞辟支佛，法之自性悉皆知，是故發此菩提心；無量無數諸世界，一毛端中盡稱量，性之自性悉能知，是故發此菩提心；不可思議輪圍界，一毛端量盡能秤，為此廣大微妙知，是故發此菩提心；無量無數諸世間，一剎那間聲周遍，為求此智清淨聲，是故發此菩提心；一切世間諸語言，一字演說盡無餘，為此自性真實知，是故發此菩提心；無數化導三界中，一切眾生悉皆衛，為求辯說廣大舌，是故發此菩提心；如說一切諸佛剎，一剎那中悉能見，為求說法無礙智，是故發此菩提心；如來所有一切剎，一剎那中皆周遍，如此佛法真實知，是故發此菩提心；無數微塵等世界，皆從自性而出生，為求如是種種智，是故發此菩提心；過去及與未來佛，乃至現在諸世間，一剎那中心盡知，是故發此菩提心；一句所說不思議，如是劫盡彼無盡，為求如是語言知，是故發此菩提心；八方一切諸世間，如是相續不斷絕，為此自性心了知，是故發此菩提心；所有身口意三業，作彼十方一切行，因此能解三世空，是故發此菩提心。菩提心發應如是，慇懃最上奉諸佛，十方無數劫盡行，是故尊重心不退；乃至世間一切尊，八方各各皆周遍，如是彼佛皆說法，一一尊重心不退；若一菩薩獲安樂，行彼行故免輪迴，能作世間圓滿相，是故此尊心不退；最上妙法最殊特，甚深難解離言說，彼諸菩薩妙敷揚，為敬彼尊心不退；世間不動及住處，如是難得甚希有，演說清淨妙法音，是故此尊心不退；得生一切如來中，無我無人離憍慢，為求此法常在前，是故慇懃心不退；無數無等阿僧祇，得諸如來三摩地，行彼菩薩如是行，是故慇懃心不退；乃至究竟三摩地，超生彼岸解了知，如是說彼諸佛法，是故此尊心不退。遠離輪迴三界中，轉於如是妙法輪，於諸世間常無間，菩薩應當如是說；一切世間諸苦惱，如是濁惡災難中，憐愍一切諸有情，是故菩薩應當說。菩薩最初說此法，因茲發起菩提心，持戒說法無有時，是故名為發心住。是時菩薩治地住，最初降伏如是心，安樂利益於世間，如佛遠離老病死，信心念心及精進，慧心願心并持戒，護法捨離無去來，決定迴向諸含識；若以住彼如是心，讀誦受持大乘典，遠離喧囂居閑靜，訪尋一切親善友，善言親近善知識，勤求如是真實智，了達一切諸語言，勝義諦理亦如是，曉了如來勝義已，離諸顛倒無疑惑，如是平等湛然安，是名說法真佛子。治地住中如是得，善能觀察諸菩薩，演說妙法奉諸佛，是故佛子應當學。復次菩薩第三住，法王教中求佛行，苦空無常悉了知，一切自性無來去，諸法本寂離自性，明了通達決定心，住此一切無有惑，佛子應當如是說。為知一切眾生界，及闡一切諸法界，如是世界悉盡知，是故名為相應行。地界水界及火界，如是風界虛空界，欲界色界無色界，是諸世界悉盡知，乃至差別諸世界，悉見法界自性體，如是廣大智慧尊，勇猛精進求佛智。是時菩薩生貴住，出家生諸如來中，有性無性心決定，所生之處常正見。此地菩薩無退轉，為求佛道心無厭，於一切法恒修習，觀諸眾生如自性。世間眾罪如塵剎，遠離輪迴諸果報，佛子善能分別生，菩薩悉令離衰老。過去現在及未來，一切法智皆明了，宿殖善友悉同生，如佛出世亦復爾。一切如來殊妙好，入彼三世平等意，能作如是上妙生，超越三世種種行。此名第四菩薩住，彼能稱讚此妙色，是法悉能解了知，覺彼菩薩如是生。此後菩薩稱第五，說名方便具足住，種種方便化群生，樂求福業遍往詣，所作如是廣大福，令諸眾生皆解脫，盡心迴向悉獲安，憐愍有情令離繫。世間患難皆救濟，攝伏令彼生歡喜，各各引導諸眾生，得大涅槃心寂靜。無邊一切諸世間，如是無量無有數，過諸稱量無等倫，非性非相非究竟。此為菩薩第五住，具足方便化群生，彼佛如是妙圓明，示現一切諸功德。無邊一切諸眾生，觀法自性無迷惑，疑網有無智了知，天上人間能堅固。於佛於法菩薩中，常行妙行離諸色，於是廣大諸眾生，聽聞演說方便法。煩惱眾生使清淨，易化難化悉調伏，法界或廣略敷揚，非來非去絕諸相，法界體性非有無，菩薩三世樂聽受，觀察一切心無動，如是專注於佛法。泯絕性相孰有無，本性離染我亦爾，曉了劫性如幻夢，為聞如是上妙法。不退菩薩應如是，於佛於法菩薩中，并觀行相為有無，不退非有亦非無。如來非去非有住，亦無來與非不來，生與不生盡不盡，有相無相非一異，種種眾多彼如一，勝義諦理離有無，各各差別眾寶嚴，菩薩於彼心不退。真如妙相非有無，以無相智能解了，如是差別往集會，一一天上悉聽聞。復次菩薩童真住，身口意業悉清淨，施作佛事無有著，是故隨意所生得，皆從眾生行法生，遊行見彼諸剎土，智慧速疾隨意得，十方慇懃恭敬禮。菩薩於此無異心，聞佛演暢微妙法，能知剎土悉動搖，如是盡知無有餘，演說遊行於佛剎，剎那遍詣阿僧祇，隨問演說無數義，自性差別性亦然，方便音聲能照察，無數佛剎一念中。復說菩薩王子住，密行眾生非測量，煩惱障閉妄想除，事理相應方便說，種種妙行悉能行，分別世間過未來，真俗二諦能了知，諦求如是微妙法。善能方便入王城，如是遍遊悉周匝，於彼往還能自在，所有王城能照察，由如灌頂王妙法，如是威德力亦然，入彼王城善演說，是故此為王子住。此能隨順諸眾生，如佛所化亦如是，調御出興悉同然，得佛安隱住王子。佛子菩薩灌頂住，處長最上能利他，一毛滴水為校量，思惟校計莫能測。如是行於諸佛法，由若一切微塵剎，眾生莫測塵可知，是故無數應是說。一切如來及菩薩，并與過去未來佛，若以現在十方中，乃至聲聞辟支佛，從種發生菩提心，如是此數莫能測。功德數量莫能知，最初一念菩提心，如是世界化群生，無能超越過於彼。」<p>是時普賢菩薩摩訶薩，告法慧菩薩言：「善男子！善哉，善哉！汝今善說此寶光總持法門。復次善男子！彼諸眾生，當得愛樂不可思議諸佛功德一切智慧。善男子！若有眾生，但聞此寶光總持正法名號，不須受持讀誦，一心恭敬，究竟決定得證佛果。」<p>時法慧菩薩言：「佛子！如是，如是！如汝所說。」<p>普賢菩薩言：「佛子！彼等已得如來灌頂甚深智慧，若有善男子、善女人，至此會中，得聞如是法者，或有眾生手持是經者，是諸眾生於佛法中皆得授記。」<p>是時長老舍利弗，從座而起，頂禮佛足，而白佛言：「世尊！我等今者，如生盲人，從昔已來，未曾見聞如是正法。世尊！非但我故，若諸眾生不聞此法，彼如是等一切眾生，亦如生盲。」<p>佛言：「長老！如是，如是！如汝所說。」<p>舍利弗即白佛言：「唯願說此不可思議甚深法故。」<p>佛言：「舍利弗！汝當往詣命彼梵王、帝釋、護世諸天同來此會。」如來勅語舍利弗：「此最勝法印寶光總持之法，於彼道場眾會而說。」<p>是時尊者舍利弗受佛教勅，為問此寶光總持法門，承佛聖旨，往彼梵王、帝釋、護世諸天，到已作如是言：「寶光道場，佛待汝來，同時聽受，此如是法，今正是時，如來將說此寶光總持不可思議法故，汝等速集，勿過此時，甚難得值，後必追悔。如是最勝法寶，世間難得，甚為希有。」<p>時彼諸天，聞是說已，即運神通，於剎那頃，梵王、帝釋、護世諸天皆來集會，到世尊所，右遶三匝，合掌恭敬，住立佛前，勸請世尊：「唯願如來，哀愍我等，及末法眾生，說此寶光總持法門。」<p>于時世尊，默然不答。時諸天眾、梵王、帝釋、護世諸天，如是三白，慇懃勸請，世尊默然。<p>是時尊者舍利弗，白世尊言：「唯願如來說此寶光明總持法故。」復言：「善逝！唯願說之。」<p>是時世尊，即於舌根，從口而出種種音聲，遍於三千大千世界，同時得聞。「若有善男子為此寶光總持法故，請於如來，是諸眾生，皆得不退轉於阿耨多羅三藐三菩提。」<p>是時世尊，復語尊者舍利弗言：「尊者舍利弗！汝當往詣請妙吉祥童子。」<p>說如是法時，妙吉祥童子在於異處鉢攞（二合）叉娑羅樹下，端身正念，結跏趺坐，過於百千萬俱胝那庾多日月光明，住大寶莊嚴樓閣中，梵王、帝釋、護世諸天，圍遶恭敬，身皆金色，吉祥莊嚴，光明照耀。是時尊者舍利弗，奉佛教命，往詣妙吉祥童子所，到已即白妙吉祥言：「善男子！如來請汝為於我等，說此寶光總持法故。」<p>于時妙吉祥童子，語尊者舍利弗言：「此如來者，為何等義？」<p>舍利弗言：「善男子！汝智慧深遠，我非汝曹，是故不任與汝論議。」<p>妙吉祥言：「止！舍利弗！汝甚愚癡，汝若樂聞，我當為說。」<p>舍利弗言：「善男子！我今樂聞，惟願仁者，廣為我說。」<p>是時妙吉祥童子，說是語時，即時三千大千世界，乃至清淨天宮，及諸天眾，上至阿迦膩吒天眾，下至四大天王并諸眷屬無數俱胝大藥叉，將諸梵天王及天帝釋護世諸天并諸天女，各各樂聞如是大法，皆來集會，及諸比丘、比丘尼、優婆塞、優婆夷，并餘三十三天、夜摩天、覩史陀天、化樂天、他化自在天、大梵天王、阿迦膩吒天，如是諸天眾等，皆來集會。復有諸大聲聞眾，其名曰尊者須菩提、尊者摩訶迦葉、尊者大目乾連、尊者舍利弗、尊者摩訶迦旃延、尊者阿❥嚕馱、尊者誐耶迦葉、尊者摩賀俱絺羅、尊者祖拏判姹迦、尊者梨嚩多、尊者曩禰迦葉、尊者烏嚕尾螺迦葉、尊者布囉拏梅怛囉（二合）尼子、尊者羅護羅、尊者鈸捺囉（二合）波羅、尊者麼澁波（二合）、尊者阿難陀，如是等諸大聲聞眾，及耶輸陀羅五百比丘尼等，皆悉來集。復有轉輪王及諸小王，剎帝利婆羅門，長者居士，皆來集會。<p>是時尊者舍利弗，遶佛三匝，而作是言：「世尊！何因何緣，即於今日，如是大眾皆悉雲集？云何當知？」<p>佛言：「尊者舍利弗！是寶光總持法威德力故。」<p>舍利弗言：「世尊！此寶光總持法門，我今樂聞。」<p>佛言：「尊者舍利弗！汝當往詣請彼妙吉祥童子、普賢菩薩，此二大士必為汝說。」<p>是時尊者舍利弗，白妙吉祥童子言：「善男子！汝今當說此寶光三摩地微妙法寶。」<p>妙吉祥言：「尊者舍利弗！汝等今者為欲聞此寶光總持法故。」<p>舍利弗言：「今此四眾，梵王、帝釋、護世諸天，為聽是法，故來至此。」<p>于時妙吉祥即告長老舍利弗，作如是言：「舍利弗！此法祕要不可視聽，如幻、如化，云何當說？說聽是誰？」<p>舍利弗言：「善男子！汝今當說，我欲樂聞。」<p>妙吉祥問尊者舍利弗：「此說當云何言？」<p>答言：「妙吉祥！空作是說。」<p>妙吉祥又問舍利弗：「空云何說？」<p>答言：「妙吉祥！空離言說。」<p>妙吉祥言：「尊者舍利弗！此空若離言說，我云何說？尊者舍利弗！既一切諸法皆離言說，若作是說，誰能聽受？」<p>長老舍利弗言：「善男子！彼一切法皆離文字語言故，作如是說，是故說空、無相、無願、非取、非捨、非異、非不異、非離戲論、非不離戲論。」<p>是時妙吉祥童子、尊者舍利弗說是法時，彼諸菩薩及於梵王、帝釋、護世諸天，心大歡喜，同聲讚言：「善哉！善男子！善說此寶光總持法故。」<p>是時尊者須菩提，白妙吉祥童子言：「善男子！菩薩摩訶薩云何受持讀誦、為他解說此寶光總持法故？」<p>妙吉祥言：「須菩提！此總持法無生清淨，如理受持，離性、離相、非離言說、非取、非捨。此法應如是受持，為他解說。」<p>妙吉祥童子說是法時，有九十二菩薩皆得勇猛三摩地，復有人天六十二眾生得無生法忍。<p>爾時普賢菩薩摩訶薩，從座而起，偏袒右肩，合掌恭敬，白佛言：「世尊！云何為菩薩摩訶薩大悲？」<p>佛言：「善男子！此菩薩摩訶薩大悲者，若菩薩摩訶薩不捨三界，名為大悲；若令一切眾生得見諸佛淨妙剎土，名為大悲；若諸破戒眾生悉能憐愍護持，名為大悲；若能令一切眾生志求般若波羅蜜多，親近修習，名為大悲；若為一切眾生不惜身命，名為大悲；乃至頭、目、髓、腦，難捨能捨，難行能行，為諸眾生，名為大悲。復告，善男子！菩薩摩訶薩為諸眾生，無有異心，等以安樂，離諸邪見，悉令解脫。善男子！是為菩薩摩訶薩大悲，應如是解。」<p>爾時，普賢菩薩摩訶薩白佛言：「世尊！唯願如來大慈無量，為諸眾生安樂世間，說此寶光總持法故，并此大會諸天及人，皆得安樂利益。」<p>即時世尊愍諸眾生，以梵音聲普告諸菩薩摩訶薩言：「汝等今者於未來世後五百歲，法欲滅時，誰能受持、廣宣流布此寶光總持法故？」是時普賢菩薩、離一切憂暗菩薩、藥王菩薩、辯積菩薩、出生一切法王菩薩、無盡意菩薩、海慧菩薩、寶師子菩薩、寶賢菩薩、寶光菩薩、寶髻菩薩、觀自在菩薩、等觀菩薩、常觀菩薩、寶手菩薩、寶積菩薩、寶莊嚴菩薩、吉祥幢菩薩、法吉祥菩薩、財吉祥菩薩、福德吉祥菩薩、栴檀吉祥菩薩、法慧菩薩、甘露慧菩薩、不思議菩薩、福德莊嚴菩薩、功德莊嚴菩薩、相嚴菩薩、常歡喜根菩薩、眾智山峯王菩薩、辯說菩薩、常舉手菩薩、持地菩薩、辯意菩薩、虛空藏菩薩、月藏菩薩、清淨月藏菩薩、日藏菩薩、出生王菩薩、摩訶彌盧菩薩、堅牢慧菩薩、彌勒菩薩摩訶薩，如是等六十二百千俱胝那庾多菩薩摩訶薩，以一音聲同時告言：「世尊！我等今者，能於未來世後五百歲，法欲滅時，常當受持、廣宣流布，為諸眾生說此寶光總持法門。」<p>佛言：「善哉，善哉！善男子！希有，希有！善男子！汝等為諸眾生，能發如是清淨大願。」<p>爾時，世尊告普賢菩薩摩訶薩言：「諦聽！諦聽！善男子，此寶光總持微妙正法，為欲利益安樂一切眾生。」<p>爾時，世尊說是語已，即昇大寶莊嚴師子之座，結跏趺坐，即說寶光明總持陀羅尼曰：<p>「❥曩❥莫入❥三❥滿❥多❥跋❥捺囉二合、引❥野❥冒引❥地❥薩❥怛嚩二合、引❥野❥麼❥賀引❥薩❥怛嚩二合、引❥野❥麼❥賀引❥迦引❥嚕❥抳❥迦引❥野❥怛❥儞也二合❥他引❥唵引❥婆引❥囉❥胝引❥婆❥囉❥胝引❥婆❥囉❥婆❥冷❥帝❥薩嚩二合、引❥賀引」是時世尊，如是三說此寶光總持祕密微妙最上甚深廣大法寶。<p>是時，普賢菩薩摩訶薩白佛言：「世尊！法與法者，是義云何？」<p>佛言：「善男子！無法即法，即一切義，即無性義，一切法義即等虛空義，一切法即無數義，無數義即一切義，無數義即一切法義。」<p>普賢菩薩白佛言：「世尊！云何說此一切法？」<p>佛言：「善男子！吾說此一切法者，謂眼、耳、鼻、舌、身、意，如是此六識及十二緣行。善男子！是故我今作此說故，一切諸法亦復如是。復次，善男子！一切諸法，本無生滅。」<p>是時，妙吉祥童子白普賢菩薩摩訶薩，作如是言：「佛子！此寶光總持法門，菩薩云何受持？」<p>普賢菩薩摩訶薩，告妙吉祥如是說言：「善男子！此寶光總持如法而說，如理受持。何故？本性不生、不滅故，非相、非空故，無性即自性故，自性即無性故。善男子！此寶光總持如是不應執著，受持觀察故，智慧決了，應如是住，分別解說。善男子！此寶光總持觀法自性義故。」
。
<juan>大方廣總持寶光明經卷第三<p>傳教大師三藏賜紫沙門臣法天奉<#sp>詔譯<p>是時，尊者舍利弗白妙吉祥童子言：「善男子！如此妙法住世幾何？」<p>妙吉祥言：「舍利弗！如此三毒貪、瞋、癡故。」<p>舍利弗言：「善男子！此貪、瞋、癡住當幾何？」<p>妙吉祥言：「舍利弗！此三毒住，由如地界故。」<p>舍利弗言：「善男子！此地界復住幾何？」<p>妙吉祥言：「舍利弗！此三毒、地界，如無明界故。」<p>舍利弗言：「善男子！此無明、三毒，住當幾何？」<p>妙吉祥言：「舍利弗！如虛空界故。」<p>舍利弗言：「善男子！此三毒、虛空界住當幾何？」<p>妙吉祥言：「舍利弗！如無性自性法故。」<p>是時，尊者舍利弗白妙吉祥，作如是言：「善男子！汝等智辯若此，云何我有如是智力，與汝詶對？復次，善男子！譬如一切猫狸踐須彌山，終不能盡。如是，如是！善男子！我等亦復如是，如彼猫狸。何以故？如一切聲聞與一菩薩共同論議，畢竟不能屈彼菩薩，況復此妙吉祥童子故。」<p>是時，普賢菩薩摩訶薩告妙吉祥童子言：「善男子！汝於今者，請問如來，白言世尊，於當來世後五百歲，彼寶光總持法王云何護持？持經法師云何憐愍，令得堅固？」<p>于時，妙吉祥童子從自法座安詳而起，即白佛言：「世尊！若有法師受持讀誦為他解說此正法者，得何功德？」<p>佛言：「妙吉祥！若有比丘，持此法王者，當得生於清淨法身故，當得究竟佛菩提故，如是中間，常得住於諸佛法中，心不退轉，一切天魔及諸眷屬，不能嬈惱。若有善男子於彼法師，暫起慈心一彈指頃，是人即得遠離輪迴，究竟亦得佛菩提故。復次妙吉祥！持此寶光法王者，若起輕慢誣謗之心，是人世世得牙齒踈缺，平鼻無舌，手脚攣躄，身常重病，癡騃盲聾，生於下賤，懈怠懶惰。」<p>佛告妙吉祥：「如是愚迷眾生，我今略說。善男子！彼諸眾生命終之後，受無數地獄，如一一孔毛，種種苦惱。從地獄出，若生人中，常得生盲瘖瘂。復次妙吉祥！若有見此正法眾經之王，輕毀之者，是人當得身穿為竅，醜脣褰縮，身皆破裂，裸形黑瘦，皮膚麁澁，由如餓鬼。」<p>妙吉祥重白佛言：「我知如來智慧無量，不可思議。世尊！彼如是等愚迷眾生，得生何處？」妙吉祥言：「唯願說之！唯願說之！」<p>佛言：「妙吉祥！止，汝不應問。我若說彼愚迷眾生謗法之者所生之處，天上人間若聞是說，皆悉恐怖，皆悉悶絕，宛轉躄地。」<p>妙吉祥言：「唯願世尊，大慈大悲，廣演分別。彼諸眾生，若聞是說，於此不生、不滅微妙正法，不起慢心。」<p>佛告妙吉祥：「於此地下，有諸地獄名號不同，所謂炎熱地獄、極炎熱地獄、黑繩地獄、熾然地獄、極熾然地獄、極惡地獄、鉗口地獄、鐵丸地獄、鐵棒地獄、崩埋地獄、懸頭地獄、倒懸地獄、猴面地獄、焰恒熾地獄、膿血地獄、常臭地獄、拖撲地獄、常殺地獄、生極大疼痛地獄。」<p>佛告妙吉祥：「彼如是等地獄，即彼謗法眾生所生之處。」<p>是時，普賢菩薩摩訶薩白佛言：「世尊！彼持經法師命終之後，生何國土？」<p>「復次普賢菩薩！若有善男子、善女人及諸法師，持此經者，於此命終，即得往生寶莊嚴世界。」<p>「世尊！彼世界中有佛剎不可思議樂大辯說如來，復有無數諸菩薩眾，身色巍巍，殊特妙好。」<p>「善男子！是諸眾生臨命終時，彼世界中有六十二俱胝佛，同時現前。善男子！我今略說，若廣說者，功德無量無數，經百千劫不能窮盡。」<p>普賢菩薩重白佛言：「世尊！云何於未來世時，若諸眾生聞此正法，不生誹謗？」<p>佛告普賢菩薩：「若四輩弟子得聞是經，言非正法，作如是說：『是邪說，非如來說，應自說故，非真經典。』或言：『我先已聞，此非正法。』作是輕慢誹謗之者，永不聞法，遠離三寶名字。彼如是等愚癡眾生，命終之後，當墮黑暗地獄，其獄之中，有大鐵輪，刃如鋒鋩，常拂其頭，拂已還生，如是經無量百千劫。從此獄出，設得人身，復經無量百千萬劫，常無兩目。是時復經過百千劫，不復人身。縱生人中，於一切處，亦復生盲，又無舌根，頭面顛倒，腰脊傴僂，脚❥狗聲，常困饑渴，羸瘦憔悴，面色乾枯，口氣常臭，人皆惡賤，一切眾生見者生瞋，人皆棄捨。」<p>是時彼一切眾會，異口同音，作是唱言：「如來今者，為我等故，已說是法，如是正法，我等已聞。快說世尊！快說善逝！我等於未來世，見有受持是經典者，不生誹謗輕慢之心，我等愚迷，由如稚子，不覺不知，無有智慧。」<p>世尊佛說是時，彼大聲聞及天帝釋、大梵天王、護世諸天、比丘、比丘尼、優婆塞、優婆夷，各作是言：「世尊！我等聞說謗此法者，有如是罪，身皆悚慄，恐怖無量。」<p>佛言：「如是，如是！如汝所說，非但汝等，吾今已得一切聖智上由恐怖，況復汝等我諸弟子。時諸善男子於彼法師深生敬仰，不能自勝。若諸天、龍、藥叉、乾達嚩等，人及非人，無能破壞。善男子！若沙門、婆羅門見此法王，如佛塔廟，此經亦爾，天上人間，如敬寶篋。」<p>是時妙吉祥童子，重白佛言：「世尊！若諸四輩弟子，於此經王深信受持者，得幾所福？」<p>佛告妙吉祥：「若人於此妙法及彼法師受持之者，乃至名字，或於一日、一彈指頃發起慈心，我悉知之。或時發心，飲食供給；或施園林，淨地用作，僧房種種供養。」<p>是時尊者舍利弗，白世尊言：「如是等人，於五無間罪，為滅、為不滅？」<p>佛告長老舍利弗：「止！勿作是說。所以者何？若諸眾生受持正法者，即得消除五無間業。」<p>佛言：「舍利弗！五無間者為聞此經威德力故，此五無間業速疾消除，還復人身，數數得生佛法之中，永不復墮於三惡趣故。」<p>是時尊者舍利弗，悲泣雨淚，白佛言：「世尊！如向所說謗此經者，乃有如是廣大業報，昔所未見，如是罪報乃至夢中亦未曾見。」<p>是時世尊告長老舍利弗言：「止！舍利弗勿作是念。復次舍利弗！我說此無礙妙法，數告汝等。舍利弗！彼諸眾生，以自業力作種種罪，自作自受，非彼他人；各各眾生自業力故，受是痛苦，非如來過。舍利弗！我常說言，是諸眾生汝等，訪諸善友，樂求安樂，離諸怖畏，樂求涅槃，樂甘露味。我常開示菩提正路，是時復說彼諸眾生，恣縱貪瞋，自作身業、口業、意業，心生邪見，不自正知，造作眾罪，各各邪視，於身分別造眾惡業，因墮地獄受種種苦。眾生自過，非如來咎。復次舍利弗！我常如是興於大悲，為諸眾生乃至一一眾生，盡於一劫，我皆代受地獄之苦，終不棄捨一眾生故。舍利弗！如來大悲恒常如是。譬如天上人間父母，唯生一子，端嚴殊特，色妙無比，福相圓滿，彼於一日忽然命終。時彼父母為此子故，心生懊惱，情地慞惶，悲號痛切苦惱。如是舍利弗！如來、應、正等覺亦復如是，悲愍眾生如見一子，如來煩惱終不能著，悉已遠離。何以故？舍利弗！譬如大海，不宿死屍。舍利弗！如來亦爾，煩惱不著。又謂舍利弗！身如幻夢，亦如影嚮，四大合成，假名為人，中無有實，見諸行相，非行、非住、非處、非無處、無滯、無礙、自他不著。舍利弗！如來亦復如是，觀諸行相，化導群生，不貪說行，雖作一切種種行相，不可指、不可示，等虛空界，離諸疑惑，無有戲論。如來亦爾，無有疑惑，離於戲論。是時眾生一向迷惑，無有迴轉，如來大悲而能隨順，如有眾生欲來，佛亦隨來，去亦隨去。何以故？是諸如來本願力故。<p>「復次舍利弗！如來、應、正等覺無有錯謬，如來無有無明，如來智慧亦無迷惑。舍利弗！吾今於天上人間，最尊、最貴、最上第一，不可稱量，無有等等，舍利弗！是不誑語者，不異語者。」<p>佛言：「若有眾生在家、出家，於此正法而生誹謗者，如前所說一切惡相，種種地獄眾苦所受。」<p>是時尊者須菩提，合掌恭敬白佛言：「世尊！此法微妙，甚難得聞。世尊！彼諸眾生於此正法而生誹謗者，當得何報？」<p>佛告須菩提：「謗斯法者得生大舌，縱廣百千由旬，上有五百俱胝鐵犁，長時耕舌。復從口出極熱猛火，聳焰上騰，炎熾輝爀，合成一聚，經百千劫，受大極苦。云何而得，須菩提！如是業報？彼愚癡眾生，皆因口業所作。須菩提！彼愚癡眾生，謗此法者，受如是報。」<p>是時一切眾會，以佛威力，同作是言：「如來說此極大惡報，甚為希有。」<p>是時帝釋天主白佛言：「世尊！我當於彼比丘持經法師，於未來世，常生尊重，以諸華香、飲食、衣藥、塗香、末香種種供養，晝夜三時，恭敬禮拜，尊重讚歎，志心護持。世尊！是善男子已生如來法身中，與諸如來同一名號。何以故？如灌頂剎帝利王所生之子，端嚴巍巍，具足王相，見者歡喜，彼諸人民皆悉尊重，拜跪問訊。見彼法師，亦應如是禮拜尊重。」<p>爾時世尊告普賢菩薩摩訶薩言：「善男子！此帝釋天主善能說之，為彼比丘持經法師，憐愍饒益，潛加護持。」<p>普賢菩薩言：「世尊！我亦如是，於未來世彼善男子、善女人，亦復護持，憐愍饒益，息諸災患，令得安樂，周遍百由旬外，不令嬈惱。」<p>爾時世尊讚普賢菩薩摩訶薩言：「善哉，善哉！善男子！汝今善說。」<p>爾時世尊以梵音聲，重說偈言：「令他安樂心悲愍，悉能隨順諸眾生，三業清淨善稱揚，無等功德真實寶。」<p>是時普賢菩薩摩訶薩，白佛言：「世尊！菩薩摩訶薩云何當得此寶光總持法故？」<p>佛言：「善男子！菩薩摩訶薩於寶光總持，當行一法。云何為一法？謂於一切眾生不起殺意，令得安樂。普賢菩薩！復有二法。云何為二？謂離於瞋恚，善言誘喻。普賢菩薩！此為二法，若能如是，即得寶光總持法故。復次普賢菩薩摩訶薩！為一切眾生意根不亂，無時暫捨。是時復告善男子：『菩薩摩訶薩為諸眾生，皆離一切憎愛故。』是時菩薩說此寶光總持功德時，復以稱揚讚歎此最勝功德，于時天上人間有無量無數眾生，皆得此法，復出寶光總持最勝功德，稱讚法師。」<p>爾時尊者阿難從座而起，偏袒右肩，右膝著地，合掌恭敬住立佛前，白佛言：「世尊！此寶光總持微妙正法，如是深邃。」<p>佛告阿難：「如是，如是！此色相甚深，受、想、行、識甚深，如空甚深，如虛空甚深。」<p>阿難白言：「我於如來前，得聞八萬四千法藏，未曾得聞如是妙法。」<p>佛告阿難：「此寶光正法難遇、難聞。」<p>阿難言：「佛說如是微妙正法，於未來世後五百歲中法欲滅時，有諸眾生欲作佛事，當依何法？」<p>佛告阿難：「依我釋迦牟尼如來說此正法，及彼法師，若有書寫、受持、供養恭敬此正法者，眼常無病，鼻亦無病，舌亦無病，齒亦無病，手亦無病，脚亦無病，頭亦無病，耳亦無病，諸根具足，身不臭穢，亦無中夭，壽命延長，彼一切諸天人及非人，常時衛護。時彼法師，於此命終，復得生於善逝世界，天中而生，離諸喧雜一切戲論。」<p>阿難白言：「世尊！是何因緣說此正法，魔王毒害不能障蔽？」<p>佛告阿難：「一切魔王於此正法，終不能作障難之者。」<p>爾時世尊作是語已，時彼魔王生毒害心，作是念言：「若有說此寶光總持法時，我當往彼作其障難。」<p>是時魔王以自業力，自見猛火，來燒其身，恐怖無量，退散而走。<p>「阿難！此法如是深妙難測，不可思議，若此正法隨所住處，如佛塔廟。」<p>阿難白言：「若如來在彼正法住處，我於是處，得見如來，往到佛所，先禮如來，後禮此法，為有何過？」<p>佛告阿難：「汝有過失，何以故？汝既如是輕慢正法，云何我得天上人間最尊、最貴、最上第一？復次阿難！我於過去先聞此法，後證菩提。」<p>阿難白言：「世尊！於何如來恭敬供養？復於何處聞彼如來說此寶光三摩地法？」<p>佛告阿難：「我非於天上、人間、乾達嚩處，恭敬供養求此法故。我於往昔為菩薩時，有佛世尊號不空積聚開妙眾寶光明藏如來前，得聞此法。」<p>佛告阿難：「彼如來即不與我授記，我從是來，過百千俱胝那庾多劫，難行苦行，為聞此法。阿難！是故汝應先禮此法，後禮如來。」<p>是時一切梵王、帝釋、護世諸天，以一音聲，同作是言：「歎此法故，是無上法，是最勝法，是無等等法，神變如是，若有聞此微妙正法乃至名字，應隨向禮。何以故？若有受持讀誦為他解說者，如見如來，等無有異。」<p>爾時世尊讚彼梵王、帝釋、護世諸天言：「善哉，善哉！聖眾善說。」<p>爾時世尊從口而出廣長舌相，遍照三千大千世界已，告普賢菩薩摩訶薩言：「善男子！汝今諦聽，我今請汝為諸眾生說此法故。云何眾生於此寶聚，不自守護，展轉息利，如生盲人，不見日光；又如商賈無有方便，不自貨易；亦如貧人，不自精勤，常奉他顏。見諸眾生，不聞此法，亦復如是，為諸眾生，譬喻言說。」<p>於是普賢菩薩摩訶薩從座而起，偏袒右肩，右膝著地，合掌恭敬，住立佛前。即時普賢菩薩摩訶薩，從自法座安詳起已，即時三千大千世界諸天宮殿，六種震動，所謂動、遍動、等遍動，震、遍震、等遍震，擊、遍擊、等遍擊，吼、遍吼、等遍吼，涌、遍涌、等遍涌，起、遍起、等遍起，大光晃耀一切世間。於是普賢菩薩摩訶薩，白言世尊：「云何問我？世尊！云何問我？善逝！世尊是具足一切智者，何不為諸眾生大悲憐愍。我名如來之子，云何我有如來智？云何我有如來力？我於是時常依佛言，依如來言，我常依止，由如甘露，不敢違背，恒時隨順。」<p>於時世尊讚普賢菩薩摩訶薩言：「善哉，善哉！佛子！汝即如來長子，最勝最上，我為眾生說此正法。善男子！汝當依我，如法護持，恒常尊敬，由如寶篋，盛以珍玩，勿生捨離。未來世時，有破戒比丘，不生敬信，善男子！彼不依此。」<p>普賢菩薩言：「世尊於意云何？彼出家者有何行故？」<p>佛言：「善男子！止！勿應問此。」<p>普賢菩薩言：「世尊！唯願說之！唯願說之！若不說者，云何而能為諸眾生？」<p>佛言：「普賢菩薩！汝今諦聽，我說此法由如眾海，文殊師利、觀世音，無量無數無有邊際菩薩摩訶薩等，一心諦聽，於未來世，彼出家者，修何行業？」<p>爾時世尊告普賢菩薩摩訶薩言：「佛子！彼出家者於此正法，多生輕慢，樂求舍宅，貪著利養，畜積財寶、精舍、房堂、衣服、臥具、飲食、醫藥，造惡業因，自破自壞，為是愚迷眾生。我說是經，廣令流布，久住不滅，度脫眾生。」<p>是時十方一切天、龍、藥叉、乾達嚩等，來白佛言：「世尊！我等天人八部并諸眷屬，盡生恒時守護是經，并彼法師一切比丘及諸法藏，不令嬈惱。我常隨侍，尊重恭敬，香華、衣服、種種珍寶一切所須，我皆供給，令法久住。」<p>爾時世尊為普賢等九十二俱胝菩薩，而說偈言：「諦聽一切妙語言，最聖功德超彼岸，欺誑兇險皆棄捨，一心專意樂諦聽。聞佛摩竭提國中，菩提大樹仁師子，住大解脫三摩地，當處如是大樹王。盡彼十方微塵剎，佛子周遊無所畏，此名如來三昧族，是諸三昧彼當得。恒時知彼仁王行，得見文殊真境界，盡彼十方微塵剎，汝觀如來真色相。十方無數此佛剎，佛子悉皆名吉祥，一切十方微塵剎，佛子善能遍遊歷。為彼世間得值遇，文殊師利無邊智，問大眾生賢吉祥，佛子功德云何得？是時實際廣功德，無邊眾生能解了，問大眾生賢吉祥，文殊功德妙菩提，佛子若說此法已，得解清淨佛功德。復次佛子應云何，當得如是功德行？佛子諦聽賢吉祥，無邊最勝彼功德，我今略說於少分，如添大海一滴水。乃至得證佛菩提，若有眾生初發心，無邊功德莫能測，一一功德盡讚揚，波羅蜜多功德地，如有經行於多劫，不能說盡彼功德。如是十方一切佛，彼於是時說少分，出生無邊勝功德。如鳥飛空不可量，大地一塵無能比，非無因故從何生，菩提功德隨心意。發信一念生佛法，如是和合生心已，彼非愛樂王福樂，非自求安非名利，除滅世間諸苦惱，為眾心故生世間。彼意恒為諸眾生，清淨佛剎興供養，修習此法證菩提，從心發生清淨智。彼常恭敬求解脫，尊重一切生佛想，一切諸法功德同，生心如是恒恭敬。發心歸向於佛法，佛子興心行此行，無邊菩提發是時，生大丈夫猛利意。發心力如人中主，廣興供養不思議，眾法無壞莫能量，生心供養應如是。發心能免胞胎苦，養育劬勞一切行，隨樂快樂悉從心，是故見於安樂處。發起無邊恭敬心，我人憍慢皆棄捨，發心即妙珍伏藏，如手攝持獲安樂。發心能為歡喜捨，發心踊躍作佛事，發心求勝功德林，得佛所說皆往詣。勇猛利根光明照，發心堅固無能壞，種種煩惱頓皆除，發心能說佛功德。發心和合不和合，一剎那中悉皆離，發心能越魔王界，見彼最勝妙解脫。功德種子不朽因，發心種大菩提樹，最上勝智皆增長，發心見諸一切佛。彼說過去行大行，解脫妙行發心求，此法世間甚難遇，由如大海眾寶王。若常發心恭敬佛，無戒無行彼皆離，離諸過患眾❥尤，復能稱讚彼功德。持戒見獲菩提心，方便修學功德地，能依戒法善修習，彼常依佛所教勅。若常發心恭敬佛，彼佛廣大興供養，於佛廣大供養已，復能慇重不思議。若常發心供養法，聞彼佛法心無厭，若於佛法心無厭，不思議法妙解脫。若常發心恭敬僧，彼於僧中心不退，如是發心僧不退，當得發心不退力。若得發心不退力，彼以根利現光明，若得根利現光明，彼常遠離惡知識。若已遠離惡知識，應當求法訪善友，若法善友尋求已，彼獲廣大妙安樂。若獲廣大妙安樂，因力自大皆棄捨，若已棄捨我慢因，即得廣大勝解脫。如是廣大解脫已，即得諸佛常照察，若以諸佛常照察，彼即生大菩提心。若得生大菩提心，即獲解脫大功德，若得解脫大功德，即得生於如來家。既得生於如來家，即得解脫妙相應，若常解脫妙相應，彼發心意皆清淨。
。
<juan>大方廣總持寶光明經卷第四<p>傳教大師三藏賜紫沙門臣法天奉<#sp>詔譯「若得發心淨覺意，彼說最上最殊勝，若得最上殊勝已，常行波羅蜜多行。若行波羅蜜多行，則能隨順此大乘，若能隨順此大乘，則能隨順供養佛。若得隨順供養佛，則得智慧志堅固，若能智慧志堅固，常見彼佛不思議。若常見佛不思議，見佛無去無有住，若得見佛無去住，此法住世恒不滅。若見此法恒不滅，遠離積集諸煩惱，若得遠離煩惱因，則能說法無邊際。若得說法無邊際，彼為興慈住世間，若為慈心住世間，則是大悲堅牢本。若得大悲堅牢本，即是為他法喜樂，若得喜樂法根本，彼捨造作種種罪。若捨造作眾罪已，無我無人離眾非，若得無我離眾非，彼常自利及利他。若常自利及利他，永免輪迴諸苦惱，若離輪迴諸苦惱，彼得大力最為勝。若得大力最殊勝，則得出生清淨智，若生清淨智慧已，彼入世間修行網。若能入此修行網，成熟世間甚希有，若得成熟於世間，積集世間妙智慧。若得世間妙智慧，則能隨順於四攝，若能隨順於四攝，則於世間廣施設。若於世間廣施設，則住方便智慧力，若得方便智慧力，則住勇猛無上道。若住勇猛無上道，永不見彼魔軍眾，若得不見魔軍眾，則能遠離四魔道。若得遠離四魔道，則能到於不退地，若得到於不退地，即得名為無生忍。若得如是無生忍，得佛授記號世燈，若得授記號世燈，則住一切如來前。若得住於如來前，得佛祕密變化智，若得如來變化智，一切如來皆授記。若得諸佛授記已，一切功德眾莊嚴，若得功德眾莊嚴，得妙福德清淨身。若得如是清淨身，由若金山光照耀，若得如是金山光，即得具相三十二。若得具相三十二，即得相好莊嚴身，若得相好莊嚴已，身放光明普皆照。若得光明普照已，不思議光眾嚴飾，若得如是眾嚴飾，光明足步蓮花生。若得光明蓮花行，得佛境界蓮花座，若得如來花座已，則能照見十方界。若得照見十方界，教化眾生不空行，若得教化不空行，即得智辯無邊際。若得智辯無邊際，說此不可思議法，若得說法不思議，令彼無量眾忻慶。若得無量眾忻慶，積行不可思議剎，若得如是廣大行，各各智力盡能知。若得如是智慧力，世間隨類化群生，若得隨化群生已，宿命住智彼皆得。若得如是宿命智，三業清淨恒無間，若得三業恒無間，以自願力隨念至。若得願力隨念至，隨諸眾生現眾類，若得隨現眾生類，得不思議妙音聲。若得如是妙音聲，能出種種眾語言，所出如是妙言辭，則能周遍諸世界。如是周遍諸世界，一剎那中盡能知，若得如是了眾心，不生不滅無退轉。若離生滅無退轉，一切障惱不復生，若得障惱不復生，法身功德智慧圓。若得法身智慧圓，法行光明照世間，若得法光照世間，則得十地十種身。若得十地十種身，則得般若解脫道，若得般若解脫道，灌頂莊嚴為最上。若得如是灌頂已，三摩地道悉皆成，如是三摩地得已，各見十方一切佛。若見如是諸佛已，如是諸佛念灌頂，作是思惟是事已，十方諸佛同灌頂。諸佛同時灌頂已，各伸右手摩其頂，既得諸佛摩頂已，則能變現等虛空。如是變現等虛空，隨所住處能堅固，若得隨所能堅固，天上人間莫能測。既以人天無能測，如是所作離稱量，過諸稱量離語言，是為一切不空力。以是一切不空力，聞名見身獲大辯，既以大辯力如是，能作世間大施主。復名不空大丈夫，以住本性丈夫故，不捨大慈演妙法，於諸惡道化群生。演說寶光最上乘，由如金剛寶雲聚，彼之自性如海寶，不增不減無有損。無邊功德亦復然，有剎無佛不聞法，於彼現作佛菩提，見彼由如大法藏。彼常說法離眾惑，十方世界無罣礙，亦如月光普照耀，教化眾生千方便。剎那剎那佛菩提，即見十方諸世界，常轉法輪安世間，勇猛遍轉十方界。彼諸聲聞辟支地，無邊變化佛莊嚴，復經不可思議劫，化諸眾生親往詣。若男若女童男女，天人修羅龍王類，藥叉乃至摩護羅，以解脫智皆悉見。若諸世間眾形類，隨眾語言悉皆同，一切勇猛皆盡見，如是勇猛盡觀察。海印三昧從口生，得是海印眾三昧，能嚴不可思議剎。嚴飾不思議剎已，供養十方諸如來，如是種種供養已，復得光明眾嚴飾。若得光嚴不思議，則得無邊解脫智，若得無邊解脫智，得不思議身變化。若得如是身變化，口辯智辯亦如是，若得口智無礙辯，布施變化不思議。若得布施不思議，持戒忍進亦復然，若得持戒忍進通，禪定神變莫能測。若得禪定神通變，出生方便神變智，得是方便神變智，出生無邊諸功德。從佛口生三摩地，三摩地入一微塵，一切微塵皆盡入，一微塵中難思剎，一一微塵皆悉見。如是佛剎微塵數，其中佛剎盡皆覩，種種微細清淨眾，無上貴重微妙剎，如實遠離出興世，其中祕密妙昇騰，有以除暗放光明，帝網重重復無盡。由如見一大光明，如是一切微塵盡，此大仙行三摩地，即是無邊勝解脫。三摩地力供養佛，一切如來供養已，復於手中變千萬，作大丈夫興廣供。乃至十方妙華鬘，塗香發越珍奇寶，一一手中親施與，菩提大樹詣佛所。價直千萬妙香衣，種種幢幡及傘蓋，閻浮檀金莊嚴具，彼自手中親施與。無邊一切所受用，清淨供養於大仙，手中奉上皆捨施，住佛菩提大樹王。乃至一切眾妓樂，擊鼓出眾妙音聲，種種雅樂琴箜篌，一一手中親撫擊。種種讚唄妙伽陀，種種稱讚真實德，無邊一切十方界，一一皆自手中作。或以光明興佛事，皆從右旋而動作，香水普灑諸佛剎，供養一切世間燈。光明嚴麗適意香，蓮華瓔珞不思議，蓮華妙色無央數，一一自作供諸佛。放大光明嚴飾華，種種微妙華雲海，如是妙華普周遍，廣大供養作佛事。放大光明嚴飾香，種種微妙香雲海，如是妙香普周遍，廣大供養作佛事。放大光明塗香獻，種種塗香妙雲海，如是塗香普周遍，廣大供養作佛事。放大光明鬘嚴飾，種種微妙鬘雲海，如是妙鬘普周遍，廣大供養作佛事。放大光明粖香嚴，種種粖香妙雲海，如是妙香普周遍，廣大供養作佛事。放大光明嚴飾衣，種種微妙衣雲海，如是妙衣普周遍，廣大供養作佛事。放大光明嚴飾蓋，種種微妙蓋雲海，如是妙蓋普周遍，廣大供養作佛事。放大光明寶嚴飾，種種微妙寶雲海，如是妙寶普周遍，廣大供養作佛事。放大光明蓮華嚴，種種蓮花妙雲海，如是妙花普周遍，廣大供養作佛事。放大光明瓔珞嚴，種種瓔珞妙雲海，如是瓔珞普周遍，廣大供養作佛事。放大光明幢莊嚴，彼幢青黃具赤白，無數妙寶眾莊嚴，眾幢嚴飾彼佛剎。種種嚴飾摩尼網，懸繒幡蓋妙花鬘，垂珠瓔珞演佛音，持蓋常在如來上。假使供養一如來，手自供給不可數，如是盡諸一切佛，此仙變化三摩地。攝諸世間神通智，是為最上三摩地，善行一切眾方便，如是化導諸群生。或有供養諸如來，種種行施不思議，尸羅清淨頭陀行，無盡忍辱非動搖。或有勇猛勤精進，寂然禪定善修習，智慧了達諸義趣，能行一切善方便。或行慈悲喜捨願，同事愛語利他力，以智積集眾福業，解脫四諦十二緣。或有根力覺道行，聲聞乘中得解脫，觀緣清淨緣覺乘，神通變化最上乘。或見無常諸苦惱，非命非身卒暴眾，非橫煩惱障所纏，三摩地力能蠲除。於諸世間行精進，演暢妙法化群生，普願一切皆解脫，誘諸眾生隨世間。彼諸形類莫能測，神通密演三摩地，嚴持欲樂妙變化，隨意引導諸世間，悉令歡喜獲安樂，思念眾生無暫捨。若逢饑饉眾難中，種種安樂世所有，一切愛樂悉從心，為諸世間廣施設。常以珍味之飲食，種種麗服及庫藏，王物我所愛樂捨，一切世間隨意施。殊特妙好相嚴身，巍巍上行無傾動，塗香花鬘悅眾心，現是色相化群有。見者愛樂生歡喜，上妙智慧種種色，見諸最上微妙色，隨意化導於世間。迦陵頻伽出妙音，白鵠計羅俱拏聲，緊那羅鼓出梵音，恒演如來解脫法。八萬四千如來藏，一切勝義盡能行，差別萬法妙能宣，隨意化導諸眾生。眾生苦惱悉同行，非惡非善亦復爾，造作一切諸行業，隨意化導諸眾生。若逢災難苦惱中，見彼如是難堪忍，代諸眾生受眾苦，安樂一切諸世間。若法或有或不至，無智無福無解脫，與王於彼同敷暢，拔濟眾生超彼岸。能離貪愛眾結縛，名為世間解脫主，一切欲樂盡能超，出離解脫光明照。彼放光明十種行，能行調御眾方便，一切仙行悉了知，觀見世間隨所作。眾生等同無量壽，坦然安隱而快樂，生老病苦不能侵，決定自見無常趣。如有眾生樂燈明，世間癡暗然大炬，老病死苦恒熾然，世間引導諸眾生。十力精進四無畏，如來十八不共法，我意思惟廣大功，於諸世間作佛事。譬如世間諸幻術，能現種種眾色相，見諸如來化亦然，如是神變導諸有。彼以種種方便行，善言誘喻諸眾生，譬如蓮華不著水，隨意造作差別行。華辭捷利眾語言，妓舞戲玩相扠撲，瓔珞莊嚴舞旋轉，如幻現相各不同。或作村營商主尊，長者賈客市中主，輔相大臣王給使，醫方大辯眾論師。或於曠野作大樹，珍寶妙藥無盡藏，如意摩尼給所須，失路迷人為導引。盡知未來生世間，眾生不知自作業，經營農務眾方便，世間工巧種種行。或現怨親無憎愛，安樂一切諸眾生，洞明方論種種法，彼仙開決光明道。若行最上大仙行，天上人間皆解脫，若諸出家苦行輩，開彼最上一切智。若諸外道出家眾，常持不語憍答摩，裸形不動沙門相，亦自依稟本師教。或有常持捨身法，或即執有執本無，長髮❥髻童子相，亦自依稟於本師。或有事日五炙身，狗戒牛戒鹿皮衣，巡訪三時行供養，亦自依稟於本師。或有常樂天中智，無善無惡撥無因，尋求根果水為食，執為上味難思法。或有蹲坐紅色衣，或有塗灰或臥草，持捧題名搭肩行，亦自依稟於本師。乃至一一諸外道，皆悉令彼離結縛，彼行利智惡苦行，如是外道皆接引。世間同類皆教化，邪見棲託本靈跡，於彼方便演妙法，說此正法令他作。或演大乘真言行，正法祕要妙言辭，或於正直演實言，其中或演天妙句；或以文字得解脫，法集妙義金剛句；智慧破壞外論句，論說種種解脫言。或於人中演神呪，宣揚一切妙章句，其中或有天語言，龍王語言藥叉句；或於羅剎步多言，藥叉畢舍乾達嚩，緊那羅女誐嚕拏，演斯妙法解脫義。彼以智慧如法說，若佛若法如是盡，智道不可思議法，說此三摩地變化。解了世間三摩地，行於一切諸世間，或放光明難思議，光明引接諸眾生。或放光明名妙觀，乃至眾生因光信，彼得不空妙觀察，無上智及無上因。得見諸佛并聞法，及見僧徒諸功德，見塔讚佛甚希有，及見清淨光明照。或放光明名普照，遍照一切諸世間，一一微塵彼盡知，為欲安樂世間說。彼光普照諸眾生，常持燈明供養佛，持燈供養諸佛已，世間所有眾燈明。或以酥燈及油燈，松脂草竹及葦燈，眾香美味珍寶燈，盡持光明施諸佛。又放光明名遍照，悉能觀察諸眾生，貪愛輪迴生死海，為欲拔濟諸群生。光照輪迴貪愛海，悉令利樂諸有情，皆得遠離於四魔，苦惱逼迫令安樂。作諸橋梁無有數，或於河路作船筏，叱呵假偽讚息災，彼放光明皆盡照。光明警悟渴乏者，彼能覺悟諸眾生，遠離貪欲獲善利，得為說法之導師。若離欲貪獲善利，說法化導亦復爾，得佛降霔甘露水，濟拔世間飢渴者。或作池河及井潭，穿鑿造作為菩提，呵毀愛欲稱讚定，呵責貪愛彼悉除。憐愍眾生放光明，彼光遍警諸群有，樂他變化住菩提，念念生心我當得。莊嚴相好蓮華座，大悲憐愍諸眾生，恒時演說佛功德，放光令彼生忻慶。又放光明名適意，是光能覺諸有情，於佛於法生愛敬，及樂恒時事眾僧。既得佛法生忻慶，及以給侍於眾僧，即禮如來聖功德，是故得佛無上行。遇諸如來并妙法，得最無上忍辱行，覺此眾多諸有情，念佛念法聖功德。一一功德心覺悟，彼放光明令趣求，又放光明集福德，此光能覺諸有情。捨施無數種種行，勸請無上大菩提，所求如意皆滿足，如是種種物能施。一切隨意施設已，積集福德放光明，如是智者放光明，彼光照察諸眾生。一法口宣無有盡，剎那宣暢能觀察，法慧攝諸眾生義，智智悉能盡了知。妙法勝義已宣揚，即智放彼大光明，若以智燈放光明，彼光照察諸眾生。眾生不空無生滅，諸法自性即無性，如幻如霧水月等，如夢亦如鏡中像。法無主宰依於空，善說出生智慧燈，法力變化放光明，彼光警悟諸眾生。無盡總持誰易得，持諸如來妙法藏，總持妙法修習已，大仙之法常護持。宣暢是法為世間，是為法化放光明，或以好捨放光明，彼光能覺諸眾生。無常不久知快樂，如是捨離彼皆得，若諸眾生我難伏，了知自性如浮雲，知已好慧善安和，是為好施放光明。又放光明名懺悔，照察毀禁諸眾生，戒法清淨懺悔已，心生遠望當得佛。若諸眾生因持戒，現業毀禁獲清淨，彼同發此菩提心，放此光明彼盡懺。忍辱放光眾嚴飾，彼光照察諸眾生，瞋心極惡意難調，先以忍辱彼即除。自業難行忍辱行，於心不動菩提道，恒時稱讚忍辱行，是為忍辱眾嚴飾。又放光明光熠燿，照察懈怠諸眾生，三寶上妙諸方便，相續長時而供養。三寶種種諸方便，相續方便供養已，即能遠離於四魔，疾得無上大菩提。化諸眾生行精進，如是供養三寶已，恒持妙法無盡時，熠燿光明彼即得。又放光明作忍辱，普周覺察諸眾生，菩提遠離貪瞋癡，得心恒時無間斷。所有業行悉皆除，遠離一切諸不善，稱揚息災讚禪定，忍辱清淨放光明。智慧嚴飾放光明，能覺癡暗諸眾生，若說正法得解脫，遍能證入諸智根。若聞正法得解脫，遍能往詣根源已，即得日燈三摩地，得佛智慧妙光明。王之所有我能施，為求妙法住菩提，即得常時演是法，智慧光明莊嚴得。若佛放此大光明，彼光照察諸眾生，無數難思千如來，現座妙好蓮花上。大覺如來解脫我，無邊變化演佛音，作諸如來照察力，即得放此佛光明。又放光明施無畏，部多恐怖諸眾生，救諸患難羈鎖縛，如是恐怖災難者，令諸眾生得安隱，悉能遠離於殺生，救諸業道患難者，得大無畏放光明。又放光明名安樂，安諸得病纏綿者，一切疾疫盡療治，安樂禪定三摩地。種種醫藥花果實，塗香末香珍寶味，香水乳蜜及酥油，飲食供養皆充足。見諸如來放光明，照察眾生命終時，教令念佛即見佛，命終決定生佛剎。臨命終時若念佛，見於佛像生愛敬，佛為往彼而救度，得見諸佛為說法。又放光明名法光，此光能覺諸眾生，聞法書寫讀誦持，常得愛樂於諸法。開敷妙法甚難值，勤求妙法圓滿意，以諸方便獲斯法，是故說法光明得。又放光明名語言，佛子覺悟彼眾生，本願聲振三千界，聞諸如來眾言音。高聲稱讚於大仙，大聲響亮鐘鈴施，為諸世間佛語言，是故得此語言光。又放光明施甘露，彼光能覺諸眾生，了知眾生起心時，一切功德相應行。無數苦惱災難中，恒說虛假無安隱，若常止息災難除，說施甘露悉皆得。又放光明名最勝，此光能覺諸眾生，勝戒三摩地亦然，聞佛最勝大智慧。無等淨戒三摩地，智慧第一大能仁，稱揚讚歎施菩提，彼當得此勝光明。為施無盡妙珍寶，此寶供養於大仙，施寶供佛及佛塔，眾生求寶而不獲，施諸珍寶得為佛，是故放光如寶嚴。又放光明往照耀，是光覺悟諸眾生，適意塗香人不嗅，彼行如來功德行。天上人間所出香，用為供養諸如來，眾多佛塔我盡塗，是故放此塗香光。
。
<juan>大方廣總持寶光明經卷第五<p>傳教大師三藏賜紫沙門臣法天奉<#sp>詔譯「又放光明種種嚴，種種幢幡及傘蓋，作諸妓樂及眾香，嚴持上妙雜花香，如是種種供養佛，花香燒香及粖香，幢幡妙蓋垂寶帳，能出種種妙莊嚴。又放光明發淨心，手持眾寶而住立，清淨大仙佛塔處，得此清淨妙光明。又放廣大光明雲，復雨種種妙塗香，塗香水洒塔界地，是故得此光明雲。又放光明種種嚴，裸者得衣而莊飾，種種瓔珞種種衣，是故出生莊嚴施。又放光明名眾味，施諸上味飢渴者，種種上味之飲食，施已獲得大光明。又放光明名勝義，庫藏珍寶施貧窮，及施三寶無有盡，是故檀行勝義成。又放光明眼清淨，盲者得視眾色相，以燈供佛及佛塔，獲得放光清淨眼。又放光明耳清淨，聾者各得聞眾聲，施佛音樂及佛塔，獲得清淨光明耳。又放光明清淨鼻，鼻根不具聞妙香，施妙塗香佛及塔，獲得清淨光明鼻。又放光明清淨舌，得佛柔軟慈意語，遠離麁獷雜穢言，獲得光明舌相好。又放光明身清淨，身根不具復圓滿，捨身量等佛及塔，是故得此清淨身。又放光明意清淨，一切妙意彼皆得，因心意作三摩地，得此清淨意光明。又放光明色清淨，思見仁王眾色相，種種妙色靡不周，得獲莊嚴光明塔。又放光明聲清淨，非聲空聲悉盡知，生信由如於谷嚮，放此清淨聲光明。又放清淨香光明，一切臭氣為妙香，妙香水灑佛塔廟，放光住此菩提樹。又放清淨味光明，有毒無毒變上味，供佛聲聞及父母，施諸上味得光明。又放光明觸清淨，澁滑軟觸悉安樂，劍戟箭槍如雲雨，變為柔軟妙花鬘，無數軟衣觸獲安，渡生往詣於佛所，妙花塗香清淨衣，得施鬘蓋放光明。又放清淨法光明，一切毛端難思法，為諸世間而出現，得佛演說一切法。信法自性本不生，法身報身亦復爾，法常寂住等虛空，是故得獲清淨法。光明現前應是作，於大仙面一毛端，出生殑伽沙等光，一切各各隨業因。亦如現前一毛塵，出現殑伽微塵等，如是一切毛皆盡，此三摩地大仙現。若放光明如本行，是光所作過去同，彼若不現此光明，云何神變等大仙。彼得福德既同因，隨喜勸請亦如是，若有得見悉獲安，是光自他俱解了。若作福業善安和，相續不斷供養佛，如來功德應忻求，覩此光明如是作。由如盲人不覩日，不分晝夜及世間，云何眼等能了色，各各法義而得解。調御放光亦如是，分明示彼不自見，未離顛倒妄想言，畢竟不得廓徹意。乘寶宮殿眾嚴持，種種資具妙香華，大眾無有能知者，彼之疾病甚難袪，調御光明亦如是，此光自障不能知，虛誑妄語未能除，畢竟不能心廣大，覩此光明能了別，常得樂說而安樂。彼身無疑妄想除，離我即大功德幢，變化主伴而莊嚴，依此無上三摩地。無邊一切諸十方，顯示佛子并主伴，種種三千微塵剎，光明嚴飾蓮花座。一切身同跏趺坐，變化示此三摩地，自他十剎微塵等，蓮花坐彼諸眷屬。各各佛子眾圍遶，安住遍入三摩地，彼以大仙化導力，眾生從佛功德出。互相圍遶大蓮華，同時合掌而恭敬，此法是大調御師，若入寂靜三摩地。得諸弟子眾圍遶，由如眾星中朗月，如彼入於一方中，顯示佛子并眷屬。一切方中此皆盡，變化示此三摩地，彼方覆閉悉蠲除，最上三摩地行入。或有從於三昧起，自身顯示於十方，或有東方三昧中，西方不起能搖動；或有西方三昧中，東方現起大人相，悉能入此十方中，異方復現諸三昧。廣能現此功德智，大仙神變三摩地，若盡異方一切剎，無數如來皆往詣。一一足下而致敬，現住安樂三摩地，或以三昧視眾生，西方盡剎而湛然。一切如來悉現前，現作無數諸供養，如是西方盡見已，復往阿僧祇佛剎，於彼足下而致敬，得住安樂三摩地。彼以等持而正見，盡於東方諸剎土，一切如來悉現前，又覩無數諸供養。入此十方佛剎已，一一方盡無動搖，於中現起諸三昧，種種供養世間燈。彼於眼塵三昧中，能現大色諸境界，見此不可思議色，天上人間悉愕然。既覩色塵三昧已，作是思惟眼塵境，眼之自性非生滅，是故開闡無相空。或有耳塵三昧中，能現大聲諸境界，入於一切語言音，天上人間悉愕然。既覩聲塵三昧已，審諦思惟耳塵境，耳之自性非生滅，是故開闡無相空。或有鼻塵三昧中，能現大香諸境界，如是妙香悉遍入，天上人間悉愕然。既覩香塵三昧已，復諦思惟鼻塵境，鼻之自性非生滅，是故開闡無相空。或有舌塵三昧中，能現大舌塵境界，如是上味普周遍，天上人間悉愕然。既得上味三昧已，審諦思惟舌塵境，舌之自性非生滅，是故開闡無相空。或有身塵三昧中，能現大觸塵境界，世間觸塵普遍入，天上人間悉愕然。既覩觸塵三昧已，身塵遍起諦思惟，身之自性非生滅，是故開闡無相空。或有心塵三昧中，能現大法塵境界，既覩法塵三昧已，復諦思惟心塵境，心之自性非生滅，是故開闡無相空。彼以三昧嬰孩身，出現盛年壯色住，彼現盛年三昧已，復住衰老朽痼身，住此衰老身三昧，復發心作優婆塞。住此優婆塞三昧，改質現作比丘身，住此比丘身三昧，即得多聞比丘身。住此多聞身三昧，即得有學無學身，既住如是身三昧，即得住於如來身。住是如來身三昧，得佛最上妙色身，住此最上身三昧，化身現作天人形。從此天形身三昧，出生眾多大龍身，從此大龍身三昧，出生諸大藥叉身。從此藥叉身三昧，出生一切步多身，從此步多身三昧，現前出生一毛端。從此一毛端三昧，出生一切眾毛端，從此一切毛端中，出生一髮毛端塵。從此一髮塵三昧，出現一切髮塵境，一一髮塵三昧中，復能出現微塵數。若見一塵三昧已，出生一切微塵盡，若見一一塵三昧，出生大海金剛際。從此金剛際三昧，出生摩尼樹花果，從此摩尼樹三昧，出現如來大光明。從此如來光三昧，出現一切江海水，從此江海三昧中，復現大火塵境界。從此火塵三昧中，出生風塵之思念，從此風塵之三昧，出生大地塵境界。從此地塵三昧中，出生一切天宮殿，於此宮殿三昧中，思念等彼虛空界。三昧解脫不思議，悉得無邊諸功德，復能照耀無邊劫，一切如來盡難量。一切如來同說此，世間業果難思議，龍化雲水佛入定，定中變化不思議。見彼出生說少分，於中彼眾悉驚怪，法師方便智令知，所說敏速能解了，即得住於八解脫。聲聞得一即為多，或是得多由如一，觀彼虛空光熾焰。炎赫熾盛俱洞然。周匝俱為熾火城，火城下徹於水輪，於輪坐臥而安住，剎那身變不思議。彼眾無有大悲心，菩提行遠棄世間，身雖變化不思議，不能利他為世間。譬如日月遊虛空，悉能照見十方界，陂湖池沼及淵泉，方圓大小寶海河，悉現不思議色相。如日照見於十方，如智解脫諸三昧，若見如來佛亦然。澄湛池邊四兵眾，各各於中而現形，利劍弓刀箭甲冑，兜鍪覆膊絛鐵札，亦如眾色而莊嚴。見彼如來光明網，不分憎愛離疑惑，解脫功德三摩地。天中海內說彼名，乃至眾生出生海，聞彼所說盡能知，自身語言皆歡喜。愛樂貪恚雜語言，一切隨類能了知，得妙總持法之力，人間天上過有無。名為覩嚕婆惹娑，婆羅門女稱讚彼，志願無有愛恚心。為無嫉妬得超身，雖有辯才愛恚存，不能成就大檀行。名稱遠聞於世間，無人不喜智功德，譬如明智作幻術，能現種種無邊色，或於晝夜月一念。百年由如於風燭，云何幻化有愛恚，世間變化如幻夢，定知遠離於解脫。如智善修人皆喜，天與修羅共鬪戰，天得修羅自退散，以蓋覆上乘車輦，兵甲自退而散走，修羅於彼生愛恚，自說身變不思議，富貴勇猛無能敵。現身變化能如是，能持大龍及金剛，帝釋眷屬乘大象，此象頭現三十三，一一復現於六牙，一一牙上現七池，池中現水皆盈滿，一一池現七蓮花，蓮花種種而莊嚴，一一華中復現七，天女一切悉能知，能解歌舞眾妓樂。帝釋天眾同娛樂，知彼自身復龍形，得同一切而變化，種種造作等莊嚴。或時現龍為最上，彼現有愛有恚癡，隨自福業現神變，智力方便相應行。非三摩地不能作，由如羅睺身變現，變為金剛縛足下，現身海中水至臍，頭與妙高而同等，彼有愛恚貪瞋癡。羅睺神變力如是，魔王破壞世間燈，若現神變無有邊，帝釋化現不思議。天與修羅共戰時，制伏修羅不能變，彼現自身於帝釋，能知修羅勇猛力。同時自往帝釋前，各各執持於金剛，修羅執持而戰慄，變現千眼能怖畏。光明熾盛執金剛，身披甲冑有大力，修羅既覩而退走，彼以薄福力不任。帝釋為天現神變，一切世間盡能救，說此神變福無盡，空中天鼓勸諸天。說於彼眾業果報，知天耽著於欲樂，天鼓出聲而救度，觀身無常不久停。此等自性不能了，如幻如雲翳星月，萬物自性如夢覺。一切煩惱怨家因，除得甘露離無常，其中若有樂耽著，無常迅速如摩竭。一切眷屬悉遭苦，聖者增長於一切，樂著欲樂如盲人，若有聞法免無常。鼓為帝釋常誡勸，及諸天眾說妙法，恒時演暢妙語言，無邊煩惱能廣說。彼能現此無色相，天鼓出於大音聲，隨諸天意現眾色，廣為無作諸眾生。天與修羅相持時，以天福力勝於彼，天鼓空中勸天人，出眾音聲悉同彼。天鼓勸令生忻喜，得生遠離兵怖畏，修羅王眾自退散，剎那恐懼盡消除。鼓施甘露經劫數，救度一切諸世間，彼離煩惱魔王眾，不受煩惱說安樂。帝釋天女九十二，化身令他悉歡喜，一一幻身與彼同，一切天女各同示，諸女同時貪慾樂，若住自性妙法中，而為開示演妙法。帝釋神變一剎那，帝釋有愛有恚癡，唯自娛樂諸眷屬，無人於世恒方便。世間變化離愛欲，魔王鬪諍住世間，攝伏一切眾生類，煩惱業力索普縛，愚迷眾生不能脫，彼等有愛有恚癡，一切世間魔王攝，住於十種業道中。一切世間自破壞，梵王宮殿三千主，乃至梵王三千宮，普現其身於中住。梵天王出妙音聲，梵王於彼世間中，定知梵王能變化，彼經劫數如剎那。不能一念生悲智，過於三災壞劫已，不思議心諸世間，眾生業報心生風。風能成就器世間，四海眾山天宮殿，廣大種子光明寶，風能生雲而降雨。雨止風卷雲自收，風能成熟世所有，安樂眾多諸世間，彼不學於波羅蜜，亦復不學佛功德，能現世間不思議。雖能如是人莫覩，乃至飛禽走獸聲，女聲童男童女聲，雲雷震吼海潮聲，眾生各各悉聞知，各各聞於自性聲。以廣大辯無礙知，江河各出廣大聲，世間娛樂妙音聲。如來法海甚希有，能攝一切諸眾海，海得妙寶水無盡，江河競澍復不增。由如一切世間海，定慧解脫福無盡，智智出生諸功德，得福功德亦不增。娑誐羅龍能自在，從下往詣化樂天，廣布慈雲四大洲，無數種種而莊嚴。化樂天中閻浮名，現雲普遍眾妙色，或變紅珠光晃耀，覩史多天金雪色，焰摩天中吠瑠璃，忉利天中瑠璃藏，四大王天水精色，金剛堅固海雲色，緊那羅宮香發越，龍王宮中蓮花色，堅守大力烏黑色，阿修羅宮山石色，上妙金光陽焰色，異域他州種種嚴，贍部洲中青碧色，雲色各各隨洲變。化樂天中現金雲，由如閃電日光色，妙色等同清淨月，覩史多天紫金色，焰摩天中金雪同，忉利天中瑠璃色，四大王天水精色，金剛堅固海雲色，緊那羅宮香充滿，龍王宮中蓮花色，堅守大力烏黑色，阿修羅宮鐵山色，上妙清淨摩尼照，種種差別而莊嚴。贍部洲中月摩尼，電光所至亦如雲，化樂天與梵王天，同現鼓聲悉周遍。覩史多天雅樂聲，焰摩宮中天女聲，四大王天乾達嚩，山相擊聲海潮聲，緊那羅笛俱拏聲，龍宮迦陵頻伽聲，堅守宮中龍女聲，修羅宮中琴瑟聲，人聲海聲笙簧聲，化樂天中天妙香，雨花種種而莊嚴。妙摩尼月妙月中，曼陀花鬘及塗香，覩史多天摩尼色，種種妙寶眾嚴飾。如月光明摩尼髻，繽紛亂雨金色衣，種種幢幡及寶蓋，嚴持塗香妙華鬘，金色真珠紅色衣，焰摩天中恒時雨。忉利天中如意珠，塗香栴檀及沈水，功姑摩蘃天妙鬘，香水及雨眾妙花，珍異飲食增長力，得香美味貌熙怡。殊特妙寶不思議，雨四天王及龍宮，雨於大海能堅牢，如是無量無有盡。庫藏無盡甚廣大，恒雨無邊勝妙寶，妙衣莊嚴彼充滿，又雨粖香末利香，或作雅妙琴瑟聲，緊那羅女雨瓔珞，龍宮恒雨紅色珠。堅守光明摩尼寶，破壞冤家弓敏捷，修羅宮中雨劍戟，無價瓔珞令彼安。雨鬘末利瞻波迦，雨於清淨俱闌拏，更雨種種妙燈光，閻浮提人皆歡喜。復能忻樂妙法雨，花樹果樹及香樹，天妙眾物安世間，如是難思雲莊嚴，霹靂雷聲雨莊嚴，如是龍變難思議。彼恒住於大海水，龍現變化上難思，若入法海功德中，無邊變化非測量。此義譬喻說少分，如是說彼調御師，此勇猛智離譬喻，若此現住解脫門，說此解脫為最上。廣大微妙無上意，得未曾有真實意，如是勝上甚深意，是法難行希希有。世間所有行行人，若聞最上解脫已，世間恭敬而稱讚，眾生身道難得聞。如是此法能尊重，若能作福獲安樂，自他因力而恭敬，彼於人間離疑惑。聲聞乘中不生疑，辟支佛乘亦復然，彼復不疑眾多乘，住彼大乘未為難。恭敬此經甚難得，云何讀誦而受持？若住此法云何行？假使三千山及海，盡未來劫而頂戴，如是勤苦未為難；恭敬此經甚為難。三千微塵等眾生，一一於前經劫住，如是勝福未為難；信此經者甚為難。假使十剎山及海，如此而能掌中持，如是勤苦未為難；恭敬此經甚難得。十剎微塵等眾生，一一面前經劫住，最勝福報未為難；信此經者甚難得。十剎微塵等如來，一一經劫面前住，若於此法讀誦持，勝前功德阿庾多。如來開此解脫門，若於十方一切剎，悉能降伏魔王宮，導引無罪悉安隱。若諸十方仁師子，彼從口中現一切，舒手安於頭頂上，無邊功德普吉祥，一切如來口中出，如來以手摩其頂，解脫法門應善說。汝等應當廣流布，勿令此法而斷絕，世尊佛說此伽他，說已默然而寂住。」<p>爾時三千大千世界，一切諸天及諸人民海會聖眾，同作是言：「此是如來第二會轉此法輪，讚言善哉！善說世尊，希有，希有！我等過去未曾聞，說如是正法。若有眾生，聞此正法，甚為希有！即得不生貧窮下賤之家，心得平等，由如供養恭敬眾多如來。是諸眾生展轉相教，如佛塔廟。彼諸眾生，天上人間，魔王眷屬彼不能害。若諸人天，在家出家，是諸國王及諸大臣長者宰官，亦不能害。」<p>是時，尊者須菩提白佛言：「世尊！希有如來云何得此，如是寶光明經正法行於世間？此眾經中寶，皆是如來威神力故，出現世間。復次是諸眾生得聞是法，亦是如來威神力故。」<p>爾時世尊復開金口，告尊者阿難言：「汝當受持，阿難！如是正法，勤心精進，受持讀誦。」<p>是時，尊者阿難遶佛三匝，而作是言：「世尊！我當受持如是正法，永不忘失。」<p>佛說此經已，一切聖眾菩薩，普賢菩薩、妙吉祥童子，尊者舍利弗等，諸大聲聞，天、人、阿修羅、乾達嚩等，聞佛所說，皆大歡喜，頂禮而去。