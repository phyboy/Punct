<juan>大方廣佛華嚴經不思議佛境界分一卷<p>「若聞此法心清淨，獲諸地定陀羅尼，及忍自在妙神通，速證無上菩提果。當來能轉於法輪，還如過去大仙人，一剎那中納多劫，於一極微現眾剎。無量眾生滿三界，其中放逸受諸苦，惡見繫縛失正道，念念度脫無空過。」<p>普賢菩薩說此法門時，千俱胝天人所有苦惱，皆得解脫，於阿耨多羅三藐三菩提，得不退轉。<p>普賢菩薩摩訶薩於此法門，已善通達，現前證得。說此經已，時德藏菩薩摩訶薩及諸菩薩、天、人、健達婆、阿素羅等，一切世間，聞佛所說，皆大歡喜，信受奉行。