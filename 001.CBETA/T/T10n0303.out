<juan>佛華嚴入如來德智不思議境界經卷上<p>如是我聞：<p>一時婆伽婆，遊摩伽陀國法阿蘭拏處菩提場上普光堂中；大福聚集，妙喜所生，普無毀處，功德無量，蓮華藏師子座中坐，平等證覺（一）、善淨覺者（二）、無有二行（三）、遊佛所遊（四）、得至諸佛平等（五）、到無障處（六）、不退轉法（七）、無遮行處（八）、不捨無邊諸佛所作（九）、住不思處（十）、向無相法（十一）、三世平等所生（十二）、其身遍諸世界（十三）、諸法智中無有疑惑（十四）、於諸所行具足覺慧（十五）、諸法智中不為慮難（十六）、無分別身（十七）、受諸菩薩智（十八）、得至無二佛行最勝彼岸（十九）、盡到無差別如來解脫智（二十）、順到無邊無中佛地平等（二十一）、法界最極（二十二）、虛空界究竟（二十三）、無後際盡（二十四）、於諸劫數常轉法輪身不休息（二十五）。<p>共六十二百千比丘，彼謂：奢利弗多囉（隋云鸜鵒子，舊名舍利弗者）（一）、摩訶毛伽利耶夜那（舊名大目揵連者）（二）、摩訶迦葉簸（三）、阿泥留馱（四）、修浮帝（隋云善實，舊名須菩提者）（五）、迦底耶夜那（舊名迦旃延者）（六）、摩訶劫譬那（舊名劫賓那者）（七）、黎婆多（八）、難陀（九）、那提迦葉簸（十）、伽耶迦葉簸（十一）、富囉拏迷低黎夜尼弗多囉（隋云滿慈子，舊名富樓那者）（十二）、伽傍簸帝（隋云牛主，舊名憍梵波提者）（十三）、周稚般他迦（隋云髻道，舊名周利槃陀者）（十四）、達囉弊夜摩羅弗多囉（隋云物力士子，舊名沓婆摩羅子者）（十五）、佉馱囉婆那迦（十六）、專陀（十七）、摩訶俱絺羅（十八）、囉侯羅（十九）、阿難陀（二十），如是為首，有六十二百千比丘，皆遊一法，等入境界，皆入諸法自性行，皆無所住虛空境界，皆遊無所依處，皆已離諸煩惱障蓋所起，皆已入諸如來法界光明行，皆平等入一法，皆向普智，皆於普智道無有休息，皆說普智智無有退意，皆已得至別智智觀最勝彼岸，皆從方便境界行處所生。<p>復共六十百千比丘尼：摩訶鉢囉闍簸帝比丘尼，耶輸陀囉比丘尼為首，皆善集白法，皆近普智智，皆入普智光明行，皆於明法，如是善通諸法無相，如是下入諸法實際，如是順到諸法不生不滅無有助對，如是信解，皆安住不思解脫三摩地，皆隨化度眾生，如無功用無分別色身形類威儀示現。<p>復與大菩薩眾，有十佛土不可說俱致那由多百千微塵等菩薩摩訶薩，彼謂：普賢菩薩摩訶薩，普日菩薩，普化菩薩，普智菩薩，普眼菩薩，普光菩薩，普明菩薩，普照菩薩，普幢菩薩，普意菩薩摩訶薩，大速行菩薩，大速持菩薩，大遊戲菩薩，大遊戲王菩薩，大精進勇步菩薩，大勇步健菩薩，大頻申菩薩，大頻申力菩薩，大眾主菩薩，平等光明月菩薩，法無垢月菩薩，顯赫月菩薩，震聲月菩薩，放光月菩薩摩訶薩，梵音菩薩，梵主雷音菩薩，地鳴音菩薩，諸音分勝音菩薩摩訶薩，普孕菩薩，普無垢孕菩薩，功德孕菩薩，顯赫孕菩薩，寶孕菩薩，月孕菩薩，日孕菩薩，熾然孕菩薩，蓮華孕菩薩摩訶薩，意菩薩，大意菩薩，勝意菩薩，震聲意菩薩，上意菩薩，妙意菩薩，增長意菩薩，無邊意菩薩，廣意菩薩，覺意菩薩，無盡意菩薩，海意菩薩摩訶薩，迷留燈菩薩，法炬燈菩薩，諸方遍燈菩薩，普燈菩薩，滅諸闇燈菩薩，諸趣明燈菩薩，一向照燈菩薩，月燈菩薩，日燈菩薩摩訶薩，曼殊尸利童子菩薩，觀世音菩薩，大勢至菩薩，金剛孕菩薩，功德孕菩薩，捨惡道菩薩，藥王菩薩，藥上菩薩，支帝神廟雷音菩薩，蓮華手菩薩，日光菩薩，離塵勇步菩薩，金剛意菩薩，閉塞諸蓋菩薩，降伏摩囉菩薩，寶髻菩薩，十百光明火熾然菩薩，大降伏摩囉菩薩，難出現菩薩，難降伏菩薩，入度菩薩，難稱事意菩薩，乾竭惡趣菩薩，慈者菩薩摩訶薩，如是為首，十佛土不可說俱致那由多百千微塵等菩薩摩訶薩，皆是一生補處，各異世界來集，善安立菩薩，欲令成熟思惟方便行，化度諸眾生界，欲令成熟（一），皆遍諸世界思惟行智遍入（二），皆思惟善觀察涅槃地境界智（三），善攝眾生界斷諸戲論及斷行取（四），皆善住入無邊中法行（五），皆思惟善觀察眾生業報不失不得（六），皆思惟善觀察眾生界信根發起方便最勝（七），皆善平等持過去、未來、現在諸如來所說義句味受持智（八），皆善住入世間、出世間無邊中法行（九），皆善觀察有為、無為三世過量法行（十），皆次第無間得遊過去、未來、現在諸如來智場相（十一），皆於心剎那、心剎那間善示現墮沒出生、出家、苦行、方便詣菩提場、降伏摩囉、證覺菩提、轉法輪、大涅槃（十二），皆不離諸眾生令其發心證覺菩提（十三），皆入一眾生心攀緣善順到無餘諸眾生心攀緣（十四），皆於自然地不動菩薩身（十五），皆得普智地不退轉行（十六），皆入菩薩所作力不休息無作智行（十七），皆善住持一眾生所作無邊劫行（十八），皆善入不錯謬轉法輪安住諸世間化度界（十九），皆具足過去、未來、現在諸如來淨處受行力勝願（二十），皆具足普賢行願殊勝淨信（二十一），皆詣諸佛出處善能勸請（二十二），皆善持諸如來法教（二十三），皆作不斷諸佛種姓（二十四），皆於無佛世界示現佛出（二十五），皆能清淨濁染世界（二十六），皆滅諸菩薩業障（二十七），皆已入無礙法界（二十八），皆具足虛空界量法（二十九），皆具足法界無礙平等（三十），皆具足實際法界平等（三十一），皆信解威儀業所起報（三十二），皆信解如因所起果（三十三），皆具足印別印起諸法平等智（三十四），皆具足影像水月法平等（三十五），皆具足覺諸法響等音鳴（三十六），皆安住不思解脫三摩地（三十七），遊戲首楞伽摩三摩地（三十八），皆安住無邊佛身色成就出生陀羅尼（三十九），皆善於一毛道現諸世界（四十）（依梵本，此間有三句與前二十、二十一、二十二等三句次第相似，故不重出），皆於一毛道中十方善能示現墮沒出生、出家、苦行、方便詣菩提場，示現降伏摩囉、證覺菩提、轉法輪、大涅槃（四十一），皆具足以一加趺十方諸世界遍滿智（四十二），皆善示現諸土瓔珞具於一土中（四十三），皆善示現一土瓔珞具於諸土中（四十四），皆善示現滿十方世界諸如來眾於一如來眾中（四十五），善示現一如來眾於十方諸世界諸如來眾中（四十六），善示現諸眾生身（四十七），善示現諸佛身入一佛身（四十八），善示現一佛身入諸佛身（四十九），善示現諸方諸世界入自身中（五十），善示現諸三世眾生身於一眾生（五十一），皆善示現過去世入未來世、未來世入過去世、過去世入現在世、現在世入過去世、過去世入未來世（五十二），皆善以一身入三摩地於無量無數身起（五十三），善以無量無數身入三摩地於一身起（五十四），皆善示現諸身譬喻證覺菩提（五十五），皆善示現諸眾生身於一眾生身中（五十六），善示現一眾生身於諸眾生身中（五十七），善示現諸佛身於一佛身中（五十八），善示現一佛身於諸佛身中（五十九），善示現諸眾生身即是法身（六十），皆善示現諸土莊嚴具於一土中（六十一），善示現一土莊嚴具於諸土中（六十二），善納十方諸世界於一毛孔中（六十三），皆善示現諸佛證覺菩提願、力、智令諸眾生證覺（六十四），皆遍十方世界隨所成就眾生隨所化度如無上正覺善能示現（六十五），皆善示現於諸劫數一一世界中菩薩行行身不休息（六十六），皆於一心生時，遍十方諸世界一一世界中，諸眾生若卵生、若胎生、若濕生、若化生，若有色、若無色，若有想、若無想，若二足、若四足、若多足，若天、龍、夜叉、揵闥婆、阿修囉、伽留荼、緊那囉、摩睺囉伽、舍迦囉、婆囉訶摩、盧迦波羅、人非人等，隨所成熟化度，如是無功用無分別作威儀行入其住處善能示現（六十七），皆於一微塵中善納無量無數不可稱、不可量、不可說世界而心不逼惱（六十八），皆善以無量無數不可思、不可稱、不可量、不可說、不可說劫，於一牟侯利位時住持（六十九），善以一牟侯利位時，於無量無數不可思、不可稱、不可量、不可說、不可說劫住持（七十）；皆隨眾生所成熟行，如是無功用無分別色身形類威儀善能示現；如是及餘無量無數俱致那由多百千功德具足菩薩摩訶薩。<p>復有無量無數不可思、不可稱、不可量、不可說天、龍、夜叉、揵闥婆、阿修囉、伽留荼、緊那囉、摩睺囉伽、舍迦囉、婆囉訶摩、護世等，各從種種佛土，來集此世界中，百俱致四大王身天，一一大多眷屬圍繞，詣向佛所，為欲禮覲供養親事聽法。<p>復有百俱致舍迦囉，百俱致修夜摩天王，百俱致兜率多天王，百俱致善化天王，百俱致他化自在天王，一一天王大多眷屬圍繞，詣向佛所，為欲禮覲供養，親事聽法。<p>復有俱致摩囉身天，商主前行詣向佛所，為欲禮覲供養，親事聽法。<p>復有百俱致婆囉訶摩，百俱致大婆囉訶摩，百俱致少光，百俱致無量光，百俱致光音，百俱致少淨，百俱致無量淨，百俱致遍淨，百俱致廣果，百俱致善現，百俱致大廣，百俱致大熾，百俱致究竟諸天，一一婆囉訶摩，大多眷屬圍繞，詣向佛所，為欲禮覲供養，親事聽法。<p>百俱致淨居身天，大自在天子前行詣向佛所，為欲禮覲供養，親事聽法。<p>百俱致龍主，百俱致夜叉主，百俱致揵闥婆主，百俱致阿修囉主，百俱致伽留荼主，百俱致緊那囉主，百俱致摩睺囉伽主，一一大多眷屬圍繞，詣向佛所，為欲禮覲供養，親事聽法。<p>復有無量無數人非人等，詣向佛所，為欲禮覲供養，親事聽法。<p>復有多俱致那由多百千優波娑迦、優波斯迦，詣向佛所，為欲禮覲供養，親事聽法。<p>復有諸藥草、樹林、天等，迷留、大迷留，目真隣陀、大目真隣陀，雪山、輪山等，諸山天，詣向佛所，為欲禮覲供養，親事聽法。<p>復有海、大海，河、池、陂天等，詣向佛所，為欲禮覲供養，親事聽法。<p>復有村、城國王所治處天等，詣向佛所，為欲禮覲供養，親事聽法。<p>復有龍、夜叉、揵闥婆、阿修囉、伽留荼、緊那囉、摩睺囉伽宮中所有天等，詣向佛所，為欲禮覲供養，親事聽法，以佛神力故，眾生無有逼惱。<p>復有百俱致月，百俱致日，百俱致海，一一大多眷屬圍繞詣向佛所，為欲禮覲供養，親事聽法。<p>復有龍王，名阿那婆怛簸多，大眷屬圍繞，詣向佛所，為欲禮覲供養，親事聽法。<p>爾時世尊，光明顯熾，映蔽諸眾，如彼白助月輪，於十五日，雲網放脫，光明顯熾，映蔽諸星宿輪；如是，如是，世尊亦然，映蔽諸舍迦囉、婆囉訶摩、護世等光明顯熾，如修迷留山王光明顯熾，功德顯熾住不動身、不戰、不喘。<p>爾時曼殊尸利童真，告遮塞諸蓋菩薩言：「佛子！此如來，住不動身、不戰、不喘。」如是語已。<p>遮塞諸蓋菩薩摩訶薩，告曼殊尸利童真言：「曼殊尸利！此如來於此眾中，或有天人，知其從家而出欲向出家，或有知其住苦行處；於此眾中，或有知其詣菩提場，或有坐菩提場；於此眾中，或有無量無數摩囉眾圍繞，或有知其破壞摩囉，無量無數天、龍、夜叉、揵闥婆、阿修囉、伽留荼、緊那囉、摩睺囉伽、舍迦囉、婆囉訶摩、盧迦波羅等，欲助與力，勝勝大商主，或有知其證覺已舍迦囉勸請；或有婆囉訶摩，或有知此眾中盧迦波羅勸請世尊；或有知世尊為我等說陀那；此眾中，或有知世尊為我等說尸羅，或有說忍，或有說精進，或有說思惟定，或有知世尊為我等說鉢囉闍若波囉蜜，或有說方便，或有知世尊為我等說願，或有說力，或有說闍若那；或有知世尊為我等說聲聞乘，或有說獨覺乘，或有說大乘；或有知世尊為我等說生畜生法，或有生餓鬼，或有知世尊為我等說生閻摩世法；或有知世尊為我等說生四大王天宮法，或有生三十三天，或有知世尊為我等說生夜摩天宮法，或有知世尊為我等說生兜率天宮法，或有生化天宮，或有生他化自在天宮，或有生摩囉天宮，或有知世尊為我等說生婆囉訶摩天宮法；或有生人，或有此眾中知世尊為我等說當得轉輪王。<p>「曼殊尸利！或有此眾中知如來高二尋，或有高一俱嚧舍，或有高二俱嚧舍，或有高半踰闍那，或有知如來身高二踰闍那，或有知如來身十踰闍那；或有此眾中知如來身千踰闍那，或有知如來身十、二十、三十、四十、五十、百千踰闍那，或有知如來身八十四百千踰闍那；或有此眾中知如來身過百千數踰闍那；或有見金色，或有鞞琉璃夜摩尼寶色，或有因陀囉青摩尼寶色，或有大青摩尼寶色，或有火光摩尼寶色，或有波頭摩染摩尼寶色，或有知如來身舍迦囉毘楞伽那摩尼寶色，或有金剛光摩尼寶色，或有諸天光摩尼寶色，或有日月光摩尼寶色，或有水光摩尼寶色，或有知如來頗致迦摩尼寶色，或有自在王摩尼寶色，或有諸光最上摩尼寶色，或有師子鬚摩尼寶色，或有師子幢上摩尼寶色，或有海住持淨莊嚴普炎光摩尼寶色。曼殊尸利！或有此眾中知如來如意摩尼寶色。曼殊尸利！所有如是色威儀住，得化度眾生。曼殊尸利！彼眾生見如來彼彼如是色威儀住。曼殊尸利！所有說法得成熟眾生，彼等眾生，知如來如是說法。曼殊尸利！所有修行，令諸眾生入如來教得受化度，彼眾生知如來住彼彼行。<p>「曼殊尸利！若於東方無量無數不可思、不可稱、不可量、不可說諸世界悉滿，天、龍、夜叉、揵闥婆、阿修囉、伽留荼、緊那囉、摩睺囉伽、舍迦囉、婆囉訶摩、護世、人非人等；如東方，如是南方、西方、北方、東南方、西南方、西北方，如是東北方，上方、下方，無量無數不可思、不可稱、不可量、不可說諸世界悉滿，天、龍、夜叉、揵闥婆、阿修囉、伽留荼、緊那囉、摩睺囉伽、舍迦囉、婆囉訶摩、護世、人非人等；譬如竹林，甘蔗林，胡麻林。曼殊尸利！若諸眾生，見如來已得化度者，彼諸眾生，在如來前一尋量住，而見如來所有所有色威儀住，彼等眾生得化度者，眾生見如來在前彼彼色威儀住。曼殊尸利！所有說法已令彼眾生當得成熟，彼彼當聞如是說法。曼殊尸利！所有修行，令彼眾生入如來教，當得成熟彼彼修行，如來當住如來諸所作事無功用無分別，而自迴轉。曼殊尸利！譬如白助月輪於半夜時，閻浮地鞞波諸眾生各各知月輪在前，而月輪亦無分別無異分別，如是我於眾生前住，欲令眾生知我月輪。曼殊尸利！然月輪無功用無分別，故此如是色事轉，以不共法故，如是，如是。
。
<juan>佛華嚴入如來德智不思議境界經卷下<p>「曼殊尸利！如來、應、正遍知，在於眾中，彼諸眾生，皆見如來在其前住；如來亦無分別無異分別，如是我於眾生前住，欲令眾生知我如來在其前住，然隨所化度眾生，彼知如來在其前住。何以故？不共法相應故。曼殊尸利！譬如諸眾生隨下、中、上業熟力，還有下、中、上諸行，為眾生出生，而諸行亦無分別無異分別，然復無功用無分別故，諸行下、中、上事，自然迴轉。如是，如是，曼殊尸利！如來、應、正遍知，隨眾生下、中、上業熟力，還有下、中、上，如來為眾生見。曼殊尸利！如來亦無分別無異分別，然無功用無分別故，如來如是事轉。<p>「曼殊尸利！譬如真頗致迦摩尼寶隨衣種種故有種種色。曼殊尸利！若頗致迦摩尼寶，置黃衣上，頗致迦摩尼寶即作黃色；若置赤衣上，頗致迦摩尼寶即作赤色；若置青衣上，頗致迦摩尼寶即作青色；如是置何似何似色上，還作如是色。曼殊尸利！頗致迦摩尼寶，亦無分別無異分別。如是，如是，曼殊尸利！如來隨眾生色，作種種色。曼殊尸利！若眾生以金色如來身現而得化度者，彼等當見金色如來身；若眾生以鞞琉璃夜摩尼寶色得化度者，彼等當見鞞琉璃夜摩尼寶色；若眾生以真珠色得化度者，彼等當見如來真珠色；若眾生以天帝青摩尼寶色得化度者，彼等當見如來天帝青摩尼寶色。曼殊尸利！若眾生以大青摩尼寶色得化度者，彼等當見如來大青摩尼寶色；若眾生以諸光選擇上摩尼寶色得化度者，彼等當見如來諸光選擇摩尼寶色；若眾生以海住持淨莊嚴普炎光摩尼寶色得化度者，彼等當見如來海住持淨莊嚴普炎光摩尼寶色；若眾生以師子鬚摩尼寶色得化度者，彼等當見如來師子鬚摩尼寶色；若眾生以師子幢上摩尼寶色得化度者，彼等當見如來師子幢上摩尼寶色。曼殊尸利！若眾生以電燈摩尼寶色得化度者，彼等當見如來電燈摩尼寶色；若眾生以水淨摩尼寶色得化度者，彼等當見如來水淨摩尼寶色。曼殊尸利！如是若以婆囉訶摩舍迦囉護世等色得化度者，彼等當見如來婆囉訶摩舍迦囉護世等色；乃至那囉迦、畜生、餓鬼、閻摩世所生中，若彼色類所生眾生，隨以何等色身色威儀得化度者，彼等當見如來如是色身色威儀。如是卵生、胎生、濕生、化生，色、無色、想、無想，非想非非想，隨以何等色身色威儀得化度者，彼等當見如來如是色身色威儀。而如來亦無分別無異分別，欲令此等眾生見我金色，莫見鞞琉璃夜色；此等眾生見我鞞琉璃夜色，莫見天帝青摩尼寶色；此等眾生見我天帝青摩尼寶色，莫見大青摩尼寶色；此等眾生見我大青摩尼寶色，莫見諸光選擇摩尼寶色；此等眾生見我諸光選擇摩尼寶色，莫見自在王摩尼寶色；此等眾生見我自在王摩尼寶色，莫見海住持淨莊嚴普炎光摩尼寶色；此等眾生見我海住持淨莊嚴普炎光摩尼寶色，莫見師子鬚摩尼寶色；此等眾生見我師子鬚摩尼寶色，莫見師子幢上摩尼寶色；如是諸處如來亦無分別無異分別，然無功用無分別故，如是等色所作事轉。<p>「曼殊尸利！譬如自在王摩尼寶所生處，彼處不生鐵、若鐵作具。曼殊尸利！其自在王，無分別念，彼亦不如是念：『我所生處，彼處莫生鐵、若鐵作具。』曼殊尸利！而自在王摩尼寶所生處，彼處不生鐵、若鐵作具，如是，如是。曼殊尸利！所有佛土，如來出生彼處不生柘囉迦、波利婆囉闍迦、泥揵連他等諸外道，彼處不生諸惡作等，彼處不生諸亂，彼處不生諸無間，彼處不生十不善業道，彼處不生王教違背法者，彼處不生日月光明，彼處不生婆囉訶摩舍迦囉護世等諸天光明，彼處不生摩尼光明若火光明，彼處不生牟侯利多，半牟侯利多，月半月歲算數等。曼殊尸利！唯除如來住持為成熟眾生。曼殊尸利！如來亦無分別無異分別，然隨眾生，以無功用無分別故此等事轉。<p>「曼殊尸利！譬如大青摩尼寶光明所觸者，彼等皆作大青摩尼寶色，而大青摩尼寶無分別念。如是，如是，曼殊尸利！其為如來攀緣意光所觸者，彼等皆作遍智色，如來亦無分別無異分別。曼殊尸利！然如來以無功用無分別故，此等事轉。<p>「曼殊尸利！譬如善作成就大鞞琉璃摩尼寶，隨所有邊，安置諸莊嚴具中，若足莊嚴具中，若頭莊嚴具中，彼彼莊嚴具中，最極光照，及彼等莊嚴具，亦最極光照，是彼鞞琉璃摩尼寶威力故，如是，如是。曼殊尸利！如來、應、等正覺，隨所有行威儀住處，隨所有行中住，彼彼行中最極光照，及彼行亦最極光照，是彼如來威力故。曼殊尸利！如來亦無分別無異分別，然如來，以無功用無分別故，此等事轉。<p>「曼殊尸利！譬如地依止故，地住持故，諸草木、藥林、種子增長廣成。曼殊尸利！其地無分別念，然以無功用無分別故，此等事轉。如是，如是，曼殊尸利！如來依止故，如來住持故，諸眾生諸善根增長廣成，如來亦無分別無異分別，然如來以無功用無分別故，此等事轉。<p>「曼殊尸利！譬如雲氣覆諸地已，於種種草木、藥林處所，遍雨大雨，彼水一味，而令種種草木、藥林增長，種種處所，種種味，種種色彼水住。曼殊尸利！其雲無分別念，然以無功用無分別故，此等事轉，如是，如是。曼殊尸利！如來、應、等正覺以佛身雲，遍布滿十方世界已，於諸眾生種種積集善根，種種作願，種種內心信解，種種解脫住處，遍雨種種法雨，所有種種積集善根，眾生作願，內心信解，各各善根作願，內信解脫住處，以種種法雨故，隨能隨力，令其善根增長。曼殊尸利！如來亦無分別無異分別，我為此等眾生增長善根，令其得聲聞智；我為此等眾生增長善根，令其得獨覺智；我為此等眾生增長善根，令其得佛陀智；我為此等眾生增長善根，令其生四天大王宮；我為此等增長善根，令其生三十三天宮；如是略說，乃至夜摩、兜率多、化樂、他化自在，如是婆囉訶摩眾、婆囉訶摩師、少光、無量光、光音、少淨、無量淨、遍淨、大果、福生、淨居、阿迦尼沙詫。曼殊尸利！如來不如是分別，令此等眾生增長善根，當生種種王處；令此等眾生增長善根，當生種種人處；令此等眾生增長善根，當生種種自在處。曼殊尸利！如來亦無分別無異分別。曼殊尸利！然如來以無功用無分別故，隨諸眾生作願，內心信解，積集善根，此如是等色類事轉；如來於諸處捨，無有分別。<p>「曼殊尸利！譬如日輪出時，其間次第，放無數俱致那由多百千光炎，除去閻浮洲中所有諸闇，其日輪亦無分別無異分別，然以無功用無分別故，此等事轉。如是，如是，曼殊尸利！如來日輪出時，其間次第，放無數俱致那由多百千智炎，除去諸見作闇，唯除佛住持成熟眾生故。曼殊尸利！如來亦無分別，我為眾生今破散見事，當破散見事。曼殊尸利！然如來以無功用無分別故，此如是等色類事轉。曼殊尸利！如來於諸處捨，無有分別。<p>「曼殊尸利！譬如為幻所化，由幻師故，現種種事，以無功用無分別故，分種種身。曼殊尸利！彼幻所化，不可說不生、不滅，無字、無聲，無方處、無有物，無想、無思，無二、無行，無等、無對。曼殊尸利！然彼為幻所化，由幻師故，現種種事，以無功用無分別故。如是，如是，曼殊尸利！如來、應、等正覺，隨眾生故，種種所行，威儀事入處示現。曼殊尸利！彼如來不可說，不生、不滅，無字、無聲，無方處、無有物，無想、無思，無二、無行，與法界等、無對。<p>「曼殊尸利！譬如日由循迷留山王故，四大洲中眾生，或有見出時，或有見下時，或有見日高來時，或有知下入時，或有知半夜時，或有中時，或有知日出來初打鼓時，（彼國一日分為四分，若盡一分則打鼓為節，此謂四分中初打鼓時）或有下入初打鼓時，或有殘日打鼓時，或有殘夜打鼓時，如是日輪，四大洲中眾生，各各異見，其日輪亦無分別無異分別，然由循迷留故，四洲世界中，現種種事，以無功用無分別故。如是，如是，曼殊尸利！如來、應、等正覺，於此一眾中，或有眾生，知如來欲證覺，或有知欲涅槃，或有知世尊已證覺，或有此眾中知世尊已涅槃，或有世尊證覺已十年，或有知世尊涅槃已十千年，或有知世尊法教純至時，或有知世尊法教隱沒時，或有知世尊說法已十、二十、三十、四十年，或有知世尊涅槃已十、二十、三十、四十俱致那由多百千劫。曼殊尸利！或有天人知奢迦夜牟尼世尊證覺已不可說不可說劫。曼殊尸利！如來亦無分別無異分別。曼殊尸利！然如來以無功用無分別故，隨眾生有如是色類，所作事轉。<p>「曼殊尸利！譬如閻浮洲中，大風輪吹時，其諸草木、藥林、葉動，振已復振，亂已復亂，或有葉東方低西方舉，或有葉西方低東方舉，或有葉邊舉中低，或有北方舉南方低，其草木、藥林、葉亦無分別，然隨風輪故，種種所作事轉。如是，如是，曼殊尸利！如來、應、等正覺，亦無分別無異分別，然隨眾生故，於叉拏叉拏間，常有如是不可數行，威儀所作，事入處轉。曼殊尸利！眾生所有攀緣如來作意念，轉還爾許劫，所有那囉迦、畜生、餓鬼、閻摩世等生處，當斷當迴。曼殊尸利！如來如是，無量具足。曼殊尸利！能一攀緣如來作意念事，於無量無數俱致那由多百千劫中，住不可思解脫三摩地，菩薩摩訶薩，不能至其功德邊際。<p>「曼殊尸利！譬如日從大海起，出住虛空境界，放無數俱致那由多百千炎，諸村、城邑、國土、王都中示現，而與破散黑闇，乾諸濁泥，生長諸草木、藥林，成熟諸藥，發起諸所作業，於諸河、池、泊中，一時影到而住處不動。曼殊尸利！日輪亦無分別無異分別，然以無功用無分別故，此等如是色類事轉。如是，如是，曼殊尸利！如來、應、等正覺，從有海起，出住虛空境界，放無數俱致那由多百千智炎，十方諸世界中，遍布示現，與諸眾生，破散無明黑闇瞖膜，乾諸煩惱濁泥，生長諸善根，成熟諸善根聚，發起諸善門，並於一時諸所作轉，而住處不動。曼殊尸利！如來亦無分別無異分別，然以無功用無分別故，此等如是色類事轉。<p>「曼殊尸利！若有善家子、善家女，十方諸世界中所有微塵等，諸佛及聲聞眾，施天百味食，日日施天衣，如是施時，於❥伽河沙等劫施，彼等滅度已，為一一如來，遍十方世界，於一一世界中，作十方諸世界微塵等娑偷波，閻浮那陀金為體，電燈摩尼寶為間錯，諸光選摩尼寶欄楯圍繞，摩尼珠懸以莊嚴，立幢幡蓋，鈴網覆上，塗以大蛇牢固栴檀那香，以摩尼網覆上，彼等娑偷波，以三千大千世界量等天蓋雲，幢雲香雲，自在王摩尼寶雲，如意摩尼寶雲，散以復散，日日三時，如是供養，於❥伽河沙等劫供養；復有別異無量無數眾生，亦教住如是供養。曼殊尸利！若有別異善家子、善家女，此《說入如來功德不思境界法本》，乃至信解，此過彼無數分福德生。<p>「曼殊尸利！信解此法本菩薩，當滿足無量無數俱致那由多百千波囉蜜，當超越無量無數俱致那由多百千地，當後面背無量無數俱致那由多百千劫，當知無量無數俱致那由多百千佛遊戲，當破散無量無數憍慢山，當倒無量無數慳妬幢，當乾竭無量無數渴愛河，當度無量無數生死海，當斷無量無數摩囉羂索，當遮障日月、舍迦囉、婆囉訶摩、護世尊威力，從佛土至佛土，當救護那囉迦、低利夜、卑黎多、夜摩世等所生眾生，當得逢會諸佛菩薩，當得海印三摩地，當得名諸法平等入三摩地，當得名諸法自在轉三摩地，當得名諸相莊嚴三摩地，當得名寶所生三摩地，當得名作喜三摩地，當得名蓮華莊嚴三摩地，當得名虛空庫藏三摩地，當得名諸世順行三摩地，當得名正法白華三摩地，當得名境界自在轉三摩地，當得名大頻申三摩地，當得名虛空心自在轉三摩地，當得名師子頻申三摩地，當得名日燈三摩地，當得名無邊旋流三摩地，當得名懸峻順行三摩地，當得名金剛輪三摩地，當得名金剛幢三摩地，當得名如金剛三摩地，當得名金剛齊三摩地，當得名持地三摩地，當得名迷留燈三摩地，當得名諸眾生心自在轉三摩地，當得名諸眾生行境界出三摩地，當得名迷留幢三摩地，當得名寶藏三摩地，當得名心自在轉三摩地，當得名深密方便三摩地，當得名雜色光辯三摩地，當得名觀視三摩地，當得名觀察諸法三摩地，當得名遊戲三摩地，當得名不憙樂諸勝智通三摩地，當得名破散摩囉輪三摩地，當得名示現諸色三摩地，當得名勝益諸色三摩地，當得名觀身三摩地，當得名信行主三摩地，當得名智慧燈三摩地，當得名現覺燈三摩地，當得名說別缺三摩地，當得名入諸相功德三摩地，當得名決定諸法行三摩地，當得名寂靜決定神通三摩地，當得名健行三摩地，當得名深無畏水海波三摩地，當得如是等為首，俱致那由多百千不可數三摩地。當得無邊佛身色成就出陀囉尼，當得名智主陀囉尼，當得名清淨音鳴陀囉尼，當得名無盡篋陀囉尼，當得名無邊淵陀囉尼，當得名海印陀囉尼，當得名蓮華莊嚴陀囉尼，當得名入無著門陀囉尼，當得名正決定陀囉尼，當得名佛瓔珞住持陀囉尼，當得如是等為首，俱致那由多百千不可數陀囉尼。當順得諸行勝，當順得諸法中不由他智，當順得諸疑斷，當得佛百千不可數遊戲，當得善巧勝諸眾生行。<p>「曼殊尸利！譬如循迷留山王，映蔽諸山光熾照曜。如是，如是，曼殊尸利！此法本中，信解菩薩，映蔽眾生，諸善根光熾照曜。」<p>爾時，曼殊尸利童子，告閉塞諸蓋菩薩摩訶薩言：「佛子！更有別勝法中信解菩薩，當得如是別勝功德？」如是語已。<p>閉塞諸蓋菩薩摩訶薩，告曼殊尸利童子言：「曼殊尸利！有五法信解菩薩，當得如是別勝功德。何者為五？諸法無對、無生、無滅不可說，當如是信解，過閻浮洲最微塵，如來所行威儀，所作入處，無功用無分別，於念念中常轉，當如是信解。於常會中所作，成熟眾生，彼世尊奢迦牟尼，於❥伽河沙等劫中已證覺，當如是信解。從然燈佛，受記已來，乃至證覺，於此中間，所有菩薩行，彼世尊奢迦牟尼，盡佛境界等劫，已證覺示現，當如是信解。誅殺奢迦，示現所作，成熟眾生，彼世尊奢迦牟尼，盡佛境界等劫，已證覺示現，當如是信解。曼殊尸利！如是五種信解菩薩，當得如是別勝功德。<p>「曼殊尸利！若有善家子、善家女，施諸世界微塵等八解脫定阿羅漢，天百味食，日日以天衣施，如是施與，於❥伽河沙等劫施。曼殊尸利！若有善家子、善家女，一日施一獨覺食，此於彼福勝過無數分生。曼殊尸利！若有善家子、善家女，作十方諸世界微塵等遊行處（舊譯云寺），一一世界中，閻浮那陀金為體；電燈摩尼寶，以為間錯；諸光選擇摩尼寶欄楯圍繞，摩尼珠寶貫束所作，莊嚴建立諸蓋幢幡，鈴網為帳，蛇行牢固栴檀那，以為泥塗；自在王摩尼寶，以覆其上；海住持清淨普光摩尼寶為柱；以網連繫師子須摩尼寶版，以覆其上；師子幢勝摩尼寶，以為却敵；女牆寮窓，懸繒帛束，為彼獨覺，作千不可數；為彼獨覺，日日施以天百味食，亦施天衣，如是施與，於❥伽河沙等劫施。曼殊尸利！若善家子、善家女，聞佛世尊如來聲，此於彼福，勝過無數分生，何況若於作畫處，若作泥塑處見如來，此於彼福，勝過無數分生；何況施燈、燒香、塗香華等，若更別有種種供具，此於彼福，勝過無數分生，何況為如來故，一日護持一戒，此於彼福勝過無數分生。<p>「曼殊尸利！若善家子、善家女，十方世界微塵等，諸如來及諸菩薩，并聲聞眾，日日施以天百味食，及施天衣，如是施與，於❥伽河沙等劫施，彼等世尊滅度後，為一一如來十方世界微塵等，造娑偷波，一一娑偷波，量與四洲等，諸種相具足，諸功德成就，閻浮那陀金為體，電燈摩尼寶為間錯，諸光選擇摩尼寶欄楯圍繞，摩尼珠寶貫束莊嚴，建立諸蓋幢幡，鈴網為帳，蛇行牢固栴檀那以為泥塗，自在王摩尼寶以覆其上，彼等娑偷波，日日以三千大千量等蓋雲幡雲，寶雲音樂雲，瓔珞雲，師子幢勝月雲，天作鼓樂歌音雲，以散其上；散已復散，而不信解此法本。曼殊尸利！若有善家子、善家女，此入如來功德智不思境界名法本信解者，乃至畜生趣眾生，施一摶食，此於彼福，勝過無數分生。曼殊尸利！若有信解此修多囉菩薩，如此修多囉中所說，供養如來；若復有菩薩，見此修多囉中信解菩薩，見已，作如是意，此信解，此修多囉，以如是意，得大歡喜淨信心已，從座而起，合掌頂禮，隨堪隨力，攝取供養，此於彼福，勝過無數分生，當得佛智故。」<p>佛說此時，彼諸比丘，及諸菩薩，天人、阿修羅、揵闥婆等世，於佛所說，歡喜奉行。