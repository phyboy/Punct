<juan>佛說大乘菩薩藏正法經卷第一<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>長者賢護品第一之一<p>如是我聞：<p>一時世尊在舍衛國坐夏安居滿三月已，出行訪其裁製成辦衣服之者，與大苾芻眾千二百五十人俱，并餘苾芻、苾芻尼、優婆塞、優婆夷、國王大臣、沙門、婆羅門、長者及諸外道，乃至天、龍、夜叉、乾闥婆、阿修羅、迦樓羅、緊那羅、摩睺羅伽等，於佛世尊尊重恭信志誠供養——世尊受世供利與世福田——所謂飲食衣服、坐臥之具、病緣醫藥及餘廣多受用等物。以佛世尊名稱善譽殊勝高顯超出世間，如來、應供、正等正覺、明行足、善逝、世間解、無上士、調御丈夫、天人師、佛、世尊十號具足。於天人阿修羅、沙門婆羅門、若魔若梵一切世間大眾之中，以自通力而證聖果，隨所遊止宣說正法，初善中善後善，文義深遠純一無雜，圓滿清白梵行之相。<p>爾時世尊徐緩而至摩伽陀國，次第經行至王舍大城，到已止於鷲峯山中。是時王舍城中有一長者其名賢護，宿植善本，於先佛所廣作佛事，具大財富廣多主宰受用之物，積以金銀財穀庫藏，增集摩尼真珠硨磲、珊瑚吠瑠璃等，及諸象馬牛羊、奴婢侍從并營作人。時賢護長者聞沙門瞿曇從王宮出淨信出家，與大苾芻眾千二百五十人俱，經遊摩伽陀國，次第至於王舍大城，止其鷲峯山中。而彼沙門瞿曇，具足廣大色相功德，名稱善譽超出世間，成正覺果如來、應供、正等正覺、明行足、善逝、世間解、無上士、調御丈夫、天人師、佛、世尊，隨其所應宣說正法，初善中善後善，文義深遠純一無雜，圓滿清白梵行之相。長者即作是念：「我今宜應詣彼沙門瞿曇之所親近瞻禮。彼佛、如來、應供、正等正覺，色相功德斯為甚善。」時賢護長者作是念已，即與五百長者俱，出王舍大城詣佛瞻禮。<p>爾時世尊日初分時著衣持鉢，與苾芻眾恭信圍繞，入王舍大城次第乞食。而佛世尊威儀嚴肅履步調寂，清淨光明普照世間，進止屈伸端直清淨。時賢護等五百長者遙見世尊徐徐而來，威容相好清淨端嚴，諸根調柔意念寂靜，勝善調伏如大龍王，復類泉流清淨無染。有無數天人大眾導從圍繞，身相巍巍猶紫金色，三十二相八十種好莊嚴具足。天雨眾花廣大殊妙，其所雨花周遍稠密，復有千俱胝葉七寶蓮花隨足而蹈。世尊具足無數百千威儀功德自遠而來。時諸長者於其路左如是見已，於佛世尊深生淨信，以清淨心前詣佛所。到佛所已頭面禮足，肅躬恭信住立佛前。時賢護等五百長者俱白佛言：「世尊瞿曇於大眾中相好增勝！世尊瞿曇於大眾中威德增勝！世尊瞿曇於大眾中名稱增勝！世尊瞿曇於大眾中光明增勝！世尊瞿曇真金色相最上增勝！世尊身相如古金仙！世尊身相妙無等等！世尊諸相具希有法！世尊瞿曇一切世間無與等者！我見世尊具足如是威相功德，以何緣故捨家出家？」<p>爾時賢護長者即以偈詞而伸讚歎：「如我昔聞佛世尊，名稱吉祥及威德，最上妙相我今觀，殊勝光明具如是。清淨妙好真金相，金色高勝眾所觀，離塵無染處眾中，如眾星中妙月現。我昔歸命人中尊，如須彌山極高勝，猶天妙蓋頂相嚴，周遍次第而普覆。頂骨首髮軟復滑，同彼帝青妙色相，頸相猶如孔雀王，右旋宛轉而柔軟，額廣平正復潔白，雙眉猶如帝釋弓，眉間毫相淨復明，如星中王善照曜，兩目善妙喜愛相，覩者咸生歡悅意，諦觀不起厭足心，頂禮世尊清淨目。我覩人中尊鼻相，隆高修直如金山，唇如琥珀類頻婆，清淨復如淨珠寶，齒相明淨復潔白，如乳如藕及如鴨，堅牢清淨密復齊，隨所動轉而善愛，大小諸齒密不厚，四牙鋒利而無垢，猶如鵝王處鵝群，光瑩清淨白中白。面如初日淨光照，赤優鉢羅及銅色，舌相淨妙而廣長，遍覆面門悉清淨，我於天人梵世中，未嘗見佛妙相好。耳輪猶如師子王，具師子相善無畏，我觀喉相具威德，善納眾味淨光明。正直頸項無曲邪，常得味中之上味，容儀敦肅而殊妙，七處平滿世所聞。最勝吉祥人中尊，如日光明現峯頂，七處平滿其所謂，二手足心及二肩，一頸平滿七處同，圓具清淨而明煥。雙臂修直復❥圓，其猶龍王妙清淨，無高無下二臂同，雙垂二臂立過膝。上半身如師子王，如尼拘陀身圓滿，猶那羅延不壞身，大力忍力皆具足。身毛上靡而柔軟，彼一一毛皆右旋，塵翳不染淨妙身，譬彼蓮花不著水。陰藏隱覆而復密，猶如調善妙馬王，雙髀其猶軟草同，雙腨次第而安住。足跟平滿趺相稱，手足皆具網鞔相，復如鵝王指纖長，手足數周二十指。手指纖長赤銅甲，諸指柔毛而下覆，足下圓具千輻輪，踝骨不麁而不現。履步平滿無高下，行時離地及四指，世間最勝妙相圓，按地寶蓮隨足蹈。世尊行步大無畏，如師子王無高下，不遲不速處中平，遊戲自在無恐畏。諸天雨眾微妙花，空中競奏妙音樂，非人供養啟恭虔，此佛神通希有相。色相超越毘沙門，威光勝踰百千日，天人魔梵諸眾中，悉無如是勝功德。今我內心起疑念，佛具最上神通力，復見何等功德門，故佛出家成聖果？」<p>爾時世尊告賢護等諸長者言：「諸長者！我見十種諸嬈亂法世間合集，斯苦甚大。何等為十？一者生為嬈亂，二者老為嬈亂，三者病為嬈亂，四者死為嬈亂，五者憂為嬈亂，六者悲為嬈亂，七者苦為嬈亂，八者煩惱為嬈亂，九者愁歎為嬈亂，十者輪迴為嬈亂。如是十種諸嬈亂法世間合集，我見是已，是故我乃淨信出家，趣證阿耨多羅三藐三菩提果。」<p>爾時世尊欲重宣此義而說偈言：「諸愚夫異生，輪迴網羈絆，生嬈亂愁歎，老病旋逼逐，憂悲故苦惱，死法來吞食；若救度出離，解脫三有網。<p>「復次長者！瞋之一法互相損害世間合集，斯苦甚大。損害有十。何等為十？一者以我心故，過去已作諸損害事。二者生起思念，現在今作諸損害事。三者生起思念，未來當作諸損害事。四者我所愛者生起思念，而不已作諸損害事。五者我所愛者生起思念，而不今作諸損害事。六者我所愛者生起思念，而不當作諸損害事。七者非我愛者生起思念，過去已作諸損害事。八者非我愛者生起思念，現在今作諸損害事。九者非我愛者生起思念，未來當作諸損害事。十者生起思念，作無義利損害過失。如是十種諸損害事世間合集，我見是已，為令離彼諸損害故，是故我乃淨信出家，趣證阿耨多羅三藐三菩提果。」<p>爾時世尊重說偈言：「眾生瞋最大，各各互相害，已現當損害，成十損害事。愛者不生害，已作及當作，現作亦復然，不成損害法，於我非友愛，作諸損害事，已現當亦然，生損害罪業，并無義過失，十損害纏縛。我見損害法，乃淨信出家。<p>「復次長者！種種見中諸險惡見世間合集，斯苦甚大。險惡見者有其十種。何等為十？一者於我見中起險惡見，二者眾生見中起險惡見，三者壽者見中起險惡見，四者於人見中起險惡見，五者於斷見中起險惡見，六者於常見中起險惡見，七者無作見中起險惡見，八者無因見中起險惡見，九者不平等見中起險惡見，十者於邪見中起險惡見。如是十種諸險惡見，我見是已，為欲普令破諸見故，是故我乃淨信出家，趣證阿耨多羅三藐三菩提果。」<p>爾時世尊重說偈言：「我人眾生見，壽者見亦然，諸愚夫異生，險惡見所覆。斷常及無作，邪無因不平，令安立正見，是故我出家。我於阿僧祇，那庾多百千，俱胝劫數中，為眾生利樂。<p>「復次長者！有大病箭世間合集，斯苦甚大。大病箭者有其十種。何等為十？一者愛箭，二者無明箭，三者欲箭，四者貪箭，五者瞋箭，六者癡箭，七者慢箭，八者見箭，九者成箭，十者壞箭。如是十種諸大病箭，我欲普令悉得拔除，是故我乃淨信出家，趣證阿耨多羅三藐三菩提果。」<p>爾時世尊重說偈言：「愛箭故貪積，無智故暗冥，無明癡暗覆，旋趣於他蘊；欲箭隨射激，貪箭故吞食，瞋箭起昏迷，癡箭都所覆；見箭起違背，慢成壞亦然，諸愚夫異生，乃互相毀呰。此妄此真實，互相興違諍，破世間病箭，唯佛無生法。世間諸眾生，常為箭所射，為救護拔除，悉令離諸苦。
。
<juan>佛說大乘菩薩藏正法經卷第二<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>長者賢護品第一之二<p>「復次長者！愛等諸法建立根本世間合集，斯苦甚大。愛根本法有其十種。何等為十？一者以愛緣故而起追求，二者追求緣故乃生貪著，三者以貪緣故而興我見，四者我見緣故計為決定，五者決定緣故乃生欲貪，六者欲貪緣故即起計著，七者計著緣故而生慳悋，八者慳悋緣故而為執取，九者執取緣故即不防護，十者不防護緣而生眾苦，以不護故執持刀杖鬪戰諍訟，由此因故興兩舌等多種罪業不善之法。如是十種愛根本法世間合集，我見是已，欲令安立無根本法，是故我乃淨信出家，趣證阿耨多羅三藐三菩提果。」<p>爾時世尊重說偈言：「眾生愛所吞，於此彼追求，得利貪我見，所受為決定。此事我當作，乃欲貪增長，欲貪增長已，計著生慳悋。世間慳過失，堅固而執著，以執故不護，起罪咎相續。愚者以不護，執刀杖損害，廣作諸罪業，其後苦增長。愛緣增長已，乃生於眾苦，我證勝菩提，令住無根本。<p>「復次長者！邪定聚法世間合集，斯苦甚大。邪法有十。何等為十？一者邪見，二者邪思惟，三者邪語，四者邪業，五者邪命，六者邪勤，七者邪念，八者邪定，九者邪解脫，十者邪智。如是十種邪定聚法世間合集，斯苦甚大，我見是已，普令超越一切邪法，是故我乃淨信出家，趣證阿耨多羅三藐三菩提果。」<p>爾時世尊重說偈言：「邪見所含藏，邪思惟境界，談說邪語言，起作諸邪業。邪命及邪勤，邪念與邪定，起彼邪解脫，一向生邪智。此諸邪定聚，諸愚者安立，令翻邪入正，是故我出家。<p>「復次長者！惡道深險世間合集，斯苦甚大，漸向惡趣、增長惡趣、廣開惡趣，謂不善業有其十種。何等為十？一者殺生，二者偷盜，三者邪染，四者妄言，五者綺語，六者兩舌，七者惡口，八者貪，九者瞋，十者邪見。如是十種不善業道，漸向惡趣、增長惡趣、廣開惡趣，我見是已，為令出離諸險惡道，是故我乃淨信出家，趣證阿耨多羅三藐三菩提果。」<p>爾時世尊重說偈言：「眾生起殺命，侵取他財物，欲邪行遍行，速墮於地獄。兩舌及惡口，妄言無決定，愚者綺飾語，異生煩惱縛。貪心樂他富，瞋起諸過失，邪見破壞多，當墮於惡趣。身有三種罪，語四種應知，意三罪亦然，作者墮惡趣。若造諸罪者，定墮於惡趣，若離此三罪，必不墮惡趣。<p>「復次長者！煩惱隨煩惱諸雜染垢世間合集，斯苦甚大。雜染有十。何等為十？一者慳悋垢雜染，二者毀戒垢雜染，三者瞋恚垢雜染，四者懈怠垢雜染，五者散亂垢雜染，六者惡慧垢雜染，七者無聞垢雜染，八者疑惑垢雜染，九者無信解垢雜染，十者不尊重垢雜染。如是十種諸雜染法世間合集，我見是已，普令安住無雜染法，是故我乃淨信出家，趣證阿耨多羅三藐三菩提果。」<p>爾時世尊重說偈言：「世間相續法，十雜染逼迫，著有為雜染，暫時無疲懈。諸愚夫異生，慳垢所染污，戒學攝眾生，破壞而不具。愚者背忍辱，懈怠劣精進，不能安定心，惡慧而癡鈍。父母及尊長，師尊皆遠離，不見世光明，惡慧起疑念。佛說甚深法，而生於毀謗，癡暗法所覆，聖法不尊重。見雜染法已，不著於有為，無為無染污，令眾生寂滅。<p>「復次長者！生死怖畏世間合集，斯苦甚大。此有十種。何等為十？一者慳之與嫉覆蓋成結斯苦甚大，二者無明分法常所縈纏斯苦甚大，三者欲海汎溢斯苦甚大，四者欲中艱苦支節摧壞斯苦甚大，五者親愛纏縛欲箭所射斯苦甚大，六者忿恨煙塵蓬㶿充塞發明熾焰斯苦甚大，七者貪火燒然斯苦甚大，八者瞋毒隱覆斯苦甚大，九者癡障如刺斯苦甚大，十者生死曠野險難怖畏纏縛隨逐斯苦甚大。我見如是十種法已，欲令除斷，是故我乃淨信出家，趣證阿耨多羅三藐三菩提果。」<p>爾時世尊總以前義重說偈言：「生及壯年老吞食，色相壞為非色相，無念無慧損減門，此法能壞世間相。病能吞食於色力，勢分精進悉摧毀，而復損減於諸根，負劣力而無依怙。死怖其猶羅剎吼，常時隨逐群生類，時來命盡無愛心，壞滅世間諸壽命。老病死法極猛惡，嬈亂世間諸眾生，不老不死安樂門，我出家為勤求故。三火燒然於世間，不見世間救護者，我起救護世間心，願灑甘雨息諸火。世間正道皆破壞，無目昏冥復癡暗，願開淨目施眾生，出家顯示於正道。眾生疑惑心所起，乃為諸障所障覆，我願當除惡作心，故出家已宣正法。眾生互相起違背，伺求過失而斷壞，故我出家利世間，普願眾生息瞋恚。世間父母極親愛，眾生慢心不尊重，欲令摧折我慢幢，是故出家為救護。我見眾生貪所覆，由財物緣致墜墮，若能獲得七聖財，當令世間離貧苦。眾生互相起違害，以無義利已資養，決定破壞於自身，是故我令離三有。愚人不了於義利，如是遍滿三界中，我欲利益故出家，當示世間正義法。眾生耽湎於地獄，我見極受諸苦惱，種種惡毒廣無邊，我出家故令解脫。眾生互相起殺害，旋復畜生諸趣中，起悲願故我出家，無依眾生作依怙。我見餓鬼趣眾生，極受饑渴諸苦惱，我證無上大菩提，普施最上甘露食。人中追求為大苦，天中謝滅苦極增，了知三界諸苦深，故我出家為救拔。世間有諸無慚者，為欲迷亂惡眾生，不擇眷屬及尊親，欲染吞食猶猪犬。著欲繫屬於女人，我見眾生為所縛，起無義利憍醉心，故我出家為救護。眾生破壞不自在，恐怖至死不解脫，我出家已得菩提，普令覺悟皆自在。白衣舍中無義利，我見百千種過失，我今轉此諸地方，皆令出離生死際。」<p>爾時賢護等五百長者聞佛所說，發希有心，咸作是言：「佛菩提者斯為廣大，我等方知佛為真覺。」<p>時諸長者異口同音而說偈言：「我等五百諸長者，以老怖故來投佛，願說無上勝法門，出離老死苦邊際。世尊圓淨相清淨，已離三有得解脫，救度三有成壞門，離三有舍令自在。離貪解脫無所畏，離塵無垢清淨心，無上善調大導師，開明無上甘露法。無上丈夫住勝相，天人世間無與等，無等等者世間尊，演上中上大悲法。盡諸過失三垢斷，具清淨目離昏冥，塵暗癡網悉蠲除，宣說無邊離塵法。悲愍世間無依怙，三有流中為提拔，悲心中起大慈心，速令出離善安住。憍慢癡惡生死海，病苦違害如潮流，無救沈溺諸眾生，佛悲愍故為救度。佛身清淨如金山，圓具百種勝威光，甘美最上大梵音，妙寶語言宣勝法。諸法自性皆清淨，本來明亮淨亦然，無作作受亦不亡，為無聞者善開示。無邊名稱所行善，十力無畏自然智，意等虛空智無邊，善說沙門誓願法。」<p>爾時世尊即起是念：「此五百長者善根成熟，我今應當隨其所宜為說正法，令此地方轉白衣舍成出家相，盡諸有漏作證邊際。」<p>爾時世尊即於空中加趺而坐。是時五百長者於佛世尊深生愛樂淨信尊重，種種施作善妙親近。<p>爾時世尊告五百長者言：「汝諸長者！世間所有生、老、病、死、憂、悲、苦、惱、愁歎、輪迴，如是十種諸嬈亂法，汝等各欲求解脫邪？<p>「又復世間已作現作及彼當作愛非愛中起無義利，如是十種諸損害事，汝等各欲求解脫邪？<p>「又復世間種種見中諸險惡見，所謂我、人、眾生、壽者、斷、常、無作、無因、不平及彼邪見，如是十種諸險惡見，汝等各欲求解脫邪？<p>「又復世間十大病箭，所謂愛、無明、欲、貪、瞋、癡、慢、見及成、壞，如是十種諸大病箭，汝等各欲求解脫邪？<p>「又復世間愛根本法，所謂愛故追求，追求故貪，貪故我見，我見故決定，決定故欲貪，欲貪故計著，計著故慳悋，慳悋故執取，執取故不防護，不防護故生苦，如是十種愛根本法，汝等各欲求解脫邪？<p>「又復世間邪定聚法，所謂邪見、邪思惟、邪語、邪業、邪命、邪勤、邪念、邪定、邪解脫、邪智，如是十種邪定聚法，汝等各欲求解脫邪？
。
<juan>佛說大乘菩薩藏正法經卷第三<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>長者賢護品第一之三<p>「復次長者！又復世間十不善業，所謂殺生、偷盜、邪染、妄言、綺語、兩舌、惡口、貪、瞋、邪見，如是十種不善業道，汝等各欲求解脫邪？又復世間十雜染法，所謂慳悋雜染、毀戒雜染、瞋恚雜染、懈怠雜染、散亂雜染、惡慧雜染、無聞雜染、疑惑雜染、無信解雜染、不尊重雜染，如是十種雜染之法，汝等各欲求解脫邪？又復世間有其十種生死怖畏，所謂慳嫉覆蓋、無明縈纏、欲海汎溢、欲中艱苦、欲箭所射、忿恨煙塞、貪火燒然、瞋毒隱覆、癡障如刺、生死曠野險難怖畏，如是十種生死怖畏，汝等各欲求解脫邪？」<p>爾時五百長者異口同音前白佛言：「世尊！我等各欲解脫十種嬈亂之法，總略而言，乃至十種生死怖畏彼彼十法，我等各欲悉求解脫。」<p>爾時世尊告五百長者言：「汝等各欲求解脫者，而彼解脫從何所求？諸長者！眼不欲解脫。何以故？眼本無轉亦復無作，眼無所思亦無了知，是故應知，眼本不從我之建立。諸長者！耳鼻舌身意不欲解脫。何以故？耳鼻舌身意本無轉亦復無作，意無所思亦無了知，是故應知，意本不從我之建立。諸長者！色不欲解脫。何以故？色無所轉亦復無作，色無所思亦無了知，是故應知，色本不從我之建立。聲香味觸法不欲解脫。何以故？法無所轉亦復無作，法無所思亦無了知，是故應知，法本不從我之建立。<p>「又復長者！色蘊不欲解脫。何以故？色蘊無轉亦復無作，色蘊無思亦無了知，是故應知，色蘊不從我之建立。受蘊想蘊行蘊識蘊不欲解脫。何以故？識蘊無轉亦復無作，識蘊無思亦無了知，是故應知，識蘊不從我之建立。<p>「又復長者！地界不欲解脫。何以故？地界無轉亦復無作，地界無思亦無了知，是故應知，地界不從我之建立。水火風空識界不欲解脫。何以故？識界無轉亦無所作，識界無思亦無了知，是故應知，識界不從我之建立。<p>「諸長者！當知一切法皆從虛妄分別所起，繫屬於緣，無力劣弱，從緣而轉。若有緣法，而彼諸法即可施設；緣法若無，諸法亦復無所施設。然於一切法所施設中，無有少法而可了知，亦無少法若生若滅、若起若盡，復無別法為斷為常。汝諸長者！以是緣故，應如是知，彼一切法皆從虛妄分別所起，繫屬於緣，無力劣弱，從緣而轉。若有緣故，而彼諸法即可施設；緣法若無，諸法亦復無所施設。然於一切法所施設中，亦無少法而可了知，亦無少法若生若滅、若起若盡，復無別法為斷為常。汝等當知，若有虛妄分別、不如理作意，即可施設；若無虛妄分別、不如理作意、無所施設。若有不如理作意，而彼無明即可施設；若無不如理作意，無明亦復無所施設。無明有故行有施設，無明無故行無施設；諸行有故識有施設，諸行無故識無施設；識法有故而彼名色即可施設，識法無故名色亦復無所施設；名色有故而彼六處即可施設，名色無故六處亦復無所施設；六處有故觸可施設，六處無故觸法亦復無所施設；觸法有故受可施設，觸法無故受法亦復無所施設；受法有故愛可施設，受法無故愛法亦復無所施設；愛法有故取可施設，愛法無故取法亦復無所施設；取法有故有可施設，取法無故有法亦復無所施設；有法有故生可施設，有法無故生法亦復無所施設；生法有故而彼老死即可施設，生法無故老死亦復無所施設。<p>「此中應知何名為老？謂狀貌衰變、喘息呻吟、策杖而行、諸根熟異、壽命減沒、行相朽舊，如是所說故名為老。何名為死？謂終歿時至滅所滅相、諸蘊離散身墜於地、彼眾同分壞謝變異，如是所說故名為死。此是老相，此是死相，總而言之名為老死。<p>「生法有故而彼老死即可施設，生法無故老死亦復無所施設。何名為生？謂發生、遍起、出胎、成立，五蘊起聚、六處圓具，彼眾同分次第合集，如是所說故名為生。<p>「有法有故生可施設，有法無故生法亦復無所施設。何名為有？謂欲有、色有、無色有，此名為有。<p>「取法有故有可施設，取法無故有法亦復無所施設。何名為取？謂欲取、見取、戒禁取、我語取，如是所說故名為取。<p>「愛法有故取可施設，愛法無故取法亦復無所施設。何名為愛？謂色愛、聲愛、香愛、味愛、觸愛、法愛，如是所說故名為愛。<p>「受法有故愛可施設，受法無故愛法亦復無所施設。何名為受？謂眼觸為緣所生諸受、耳觸為緣所生諸受、鼻觸為緣所生諸受、舌觸為緣所生諸受、身觸為緣所生諸受、意觸為緣所生諸受，如是所說故名為受。<p>「觸法有故受可施設，觸法無故受法亦復無所施設。何名為觸？謂眼觸、耳觸、鼻觸、舌觸、身觸、意觸，如是所說故名為觸。<p>「六處有故觸可施設，六處無故觸法亦復無所施設。何名六處？謂眼處、耳處、鼻處、舌處、身處、意處，如是所說故名六處。<p>「名色有故而彼六處即可施設，名色無故六處亦復無所施設。何謂名色？謂受、想、行號之為名，受、觸、作意及彼四大、四大所造號之為色，總而言之故曰名色。<p>「識法有故而彼名色即可施設，識法無故名色亦復無所施設。何名為識？謂眼識、耳識、鼻識、舌識、身識、意識，如是所說故名為識。<p>「行法有故識可施設，行法無故識法亦復無所施設。何名為行？謂色遍思、聲遍思、香遍思、味遍思、觸遍思、法遍思，如是所說故名為行。<p>「無明有故行可施設，無明無故諸行亦復無所施設。何名無明？謂不知先際、不知後際、不知先後際、不知內不知外、不知中間、不知苦集滅道四聖諦法、不知於緣、不知緣生法中若黑若白、不知緣與非緣、不知對礙非對礙、不知有罪無罪、不知所應親近不應親近、於諸法中不知不見、不能覺了現前三昧，如是所說故名無明。<p>「不如理作意有故而彼無明即可施設，不如理作意無故無明亦復無所施設。何名不如理作意？謂我於先世為有為無？我於先世已過去邪、未過去邪？我於先世為類何等？我於未來世當復何得為有為無？未來世中當在何處？我於未來世復類何等？於內法中其復云何有我無我，而生疑惑為有為無？何者是生何者不生，若有所生復類何等？由起如是不如理作意故，於其六見及餘見中有所生起，即起有我之見、無我之見，於我我所中不能平等如理而觀。以不平等如理觀故，如是乃有諸見生起，是故有我及有世間，即有緣法。其緣法者，無常無強、無力無堅，是不究竟、變壞之法。於不究竟法中計為正住及正安立，此見成已，是故說名不如理作意。<p>「虛妄分別有故不如理作意即可施設，虛妄分別無故不如理作意無所施設。何名虛妄分別？謂我、人、眾生、壽者、補特伽羅、儒童、意生、作者、受者，此名虛妄愚夫、異生、無聞之者於我人眾生壽者等中而生遍計，此名分別。總而言之，故名虛妄分別。此虛妄分別有故不如理作意即可施設。虛妄分別無故不如理作意無所施設。<p>「此虛妄分別及不如理作意有故無明即可施設，二法無故無明亦復無所施設。無明有故而彼諸行即可施設，無明無故諸行亦復無所施設。總略而言，乃至生法有故而彼老死即可施設，生法無故老死亦復無所施設。<p>「諸長者！當知一切法皆是虛妄分別所起，繫屬於緣。其緣法者，無常無強、無力無堅、從緣而轉。緣法有故而彼諸法即可施設，緣法無故諸法亦復無所施設。然於一切法所施設中，亦無少法而可了知，亦無少法若生若滅、若起若盡，亦無別法為斷為常。諸長者！譬如池中大水流注，有諸蟲魚棲止其內。於汝意云何？而彼諸魚依何力邪？」<p>長者白佛言：「世尊！依水為力。」<p>佛言長者：「於汝意云何？水實有力邪？」<p>長者白佛言：「不也。世尊！不也。善逝！」<p>佛言：「長者！水本無思，其何有力？」<p>長者白佛言：「無力。世尊！無力。善逝！」<p>佛言：「長者！虛妄分別所起諸法亦復如是，無力無堅、從緣所轉。緣法有故而彼諸法即可施設，緣法無故諸法亦復無所施設，然於一切法所施設中，亦無少法而可了知，亦無少法若生若滅、若起若盡，復無別法為斷為常。諸長者！而彼緣法，若或如理伺察之時，實不可信。不可信故即生驚怖，由驚怖故四向馳走。又復諦誠如理伺察，云何是此法？云何是彼法？以伺察故，即不見有驚怖馳走。又復如理伺察之時即無有法，以無法故云何馳走？何以故？諸長者！以一切法無所得故，一切心意亦無所得。<p>「又復諸長者！一切法無我，以離塵垢故。一切法無眾生，以離我故。一切法無壽者，超越一切生老病死憂悲苦惱愁歎等法故。一切法無人，三世斷故。一切法無文字，一切音聲語言離故。一切法本來無塵，無所緣故。一切法寂靜，近寂相故。一切法一切處通達，如虛空自性故。一切法依止於空，無決定對現故。一切法無動，無依止故。一切法安住實際，無住無動相應故。一切法無言說，離語言波浪故。一切法無色相，離形顯色及對礙所行故。一切法無等，離我相故。一切法無所了知，離心意識故。一切法無含藏，超越眼之境界道故。一切法不可信，超越耳鼻舌身意境界道故。」
。
<juan>佛說大乘菩薩藏正法經卷第四<p>譯經三藏朝散大夫試光祿卿光梵大師賜紫沙門臣惟淨等奉<#sp>詔譯<p>長者賢護品第一之四<p>復次，佛告諸長者言：「一切法無觀無不觀。何以故？離生住滅故。一切法無轉無作，離心意識故。一切法繫屬於緣，自性無力故。<p>「又諸長者！眼者四大所造，無常無強而不究竟，無堅無力速朽之法，斯不可信。多苦多惱眾病所集，是故諸長者！眼無依止亦無造作，耳鼻舌身意亦復如是。四大所造，無常無強而不究竟，無堅無力、速朽之法，斯不可信。多苦多惱眾病所集，是故諸長者！意無依止亦無造作。諸長者！是等諸法應如是學，此眼如聚沫，不可撮摩；眼如浮泡，不得久立；眼如陽焰，從業煩惱渴愛所生；眼如芭蕉，自體無實；眼如幻化，從顛倒起；眼如夢寐，為虛妄見；眼如其響，繫屬於緣；眼如影像，由業對現；眼如浮雲，剎那離相；眼如電光，須臾變滅；此眼無主為如地，此眼無我為如水，此眼無眾生為如火，此眼無壽為如風，此眼無人猶如虛空；此眼不實，四大為家；此眼性空，離我我所；此眼無知，如草木瓦礫；此眼無作，風力所轉；此眼為空，不淨充滿；此眼虛偽，雖復治事瑩飾，終歸散滅；此眼如丘井，為老所逼；此眼畢竟無邊際處，後當歸死。諸長者！汝等當知，眼既如是，耳鼻舌身意其義亦然，總略乃至彼一切法應如是知。諸愚夫異生，於彼一切所欲法中而生愛著，謂眼、耳、鼻、舌、身、意，色、聲、香、味、觸、法。<p>「又復於彼色蘊、受蘊、想蘊、行蘊、識蘊，眼界、色界、眼識界，乃至意界、法界、意識界，地界、水界、火界、風界、空界、識界，此等法中所欲愛著，乃至一切有為無為名相法中所欲愛著。是故諸長者！汝等當於所欲法中勿生愛著，謂妻子舍宅財寶等法勿生貪取，當發淨信捨家出家。得出家已不生樂欲，無樂欲故圓具淨戒，修持清淨波羅提木叉之法，圓滿潔白法式儀範，乃至小罪猶懷大懼。諸長者！若如是學即得戒蘊具足。戒具足故，眼耳鼻舌身意、色聲香味觸法而無所取。<p>「色蘊、受蘊、想蘊、行蘊、識蘊而無所取，眼界、色界、眼識界，乃至意界、法界、意識界而無所取。<p>「地界、水界、火界、風界、空界、識界而無所取。總略而言，彼一切法都無所取。以無取故即無減失。何法無減失？謂眼、耳、鼻、舌、身、意，色、聲、香、味、觸法無減失。<p>「色蘊、受蘊、想蘊、行蘊、識蘊無減失。<p>「眼界、色界、眼識界，乃至意界、法界、意識界無減失。<p>「地界、水界、火界、風界、空界、識界無減失。此等諸法若無減失，即無染污。無染污故，即速得輕安。何法輕安？謂無所見。若無所見，即一切所向無有少法而作障礙。若無障礙，即自無所害、他無所害，自他無所害。由無害故，心無所壞，即能趣入彼無餘依清淨涅盤。<p>「又諸長者！所言入者，何所入邪？謂非眼所入，非耳鼻舌身意所入。又諸長者！若執眼從緣成，此即著我我所，離於涅盤。云何離涅盤？謂貪故離涅盤、瞋故離涅盤、癡故離涅盤、無智故離涅盤。諸長者！無智者不離過去、不離未來、不離現在，決定無智、離智所生。何名為智？所謂盡智。何名盡智？謂即過去無盡智、未來無盡智、現在無盡智。緣法無智離智所生。彼無智離智，即眼從緣離智所生。眼者無我，若無我即無取，若無取即無捨，若無捨即解脫。云何解脫？謂我執解脫、眾生執解脫、壽者執解脫、人執解脫、斷常執解脫、一切執解脫、分別執解脫。彼無分別已，即無能分別、所分別。法無分別亦不離分別。云何無分別？謂我我所俱無分別。若我無分別即無取捨，若無取捨即所入解脫。若法離繫、若法非離繫，皆得出離。何所離邪？謂離一切苦。諸長者！當求如是出離之法。然於是中無法可取。何以故？若有所取即生怖畏。」<p>爾時世尊欲重宣明如是等義，說伽陀曰：「以取法故即生怖，由怖當墮惡趣中，若見如是怖起因，識法有故而生取。若能如理觀正道，慧光明見破諸暗，見故即得勝慧明，當知異性無所得。應當審觀諸空處，運動虛假而不實，此中勿作安樂門，渴愛虛誑世間故。如實了知於空法，知諸法空皆無實，我得安樂離憂門，亦得無動最上樂。若能如是正了知，即知一切法皆空，由斯解脫諸苦因，是故諍訟無所立。因諸所欲生執著，執故而生諸嬈惱，執者即是取之名，因取故生於三有。有故有生即輪轉，三有止息即不生，老病死法亦隨無，畢竟不受無常苦。當知無欲即無取，以無取故無三有，有若止息即無生，老病死苦皆不受。是故汝等諸長者，同發捨離取著心，棄諸眷屬所愛因，速當圓具苾芻相。知識財利諸所欲，應當互生於喜足，隨處謙恭起下心，所向為他增善利。勿起意謂自守戒，勿觀他為破戒者，於其戒相持犯中，勿非毀他為犯者。譬如野鹿投繩網，當知彼為自損害，魔索縛心害亦然，毀他生害亦如是。愚人生諸損害意，自讚毀他深為咎，毀戒尚息於謗言，何況梵行持戒者。具學仙眾勇智者，常修遠離寂靜行，棄捨身命無愛心，勤求解脫寂靜法。諸外道輩及典章，無利根本皆遠離，愛樂甚深正法門，彼法宣說真空理。心根本處此當知，所謂內外十二處，從彼生起諸業因，業久住處謂思法。眼根色境二種緣，眼識生緣為三事，若不和合破散時，如無薪火義如是。如是所生一切法，互相和合故有生，作者受者二俱無，正道常現諸所作。內外諸法所成身，是中應知我空法，愚人顛倒執著心，於我我所不知故。眼內無法而可有，於外亦復無所得，無我無作壽者無，應知諸法亦如是。非眼遍思欲解脫，耳鼻舌身意亦然，色等無轉無作門，當觀諸法亦如是。如大海水起聚時，暫生泡沫而無實，諦觀眼等亦復然，無堅無力如泡沫。五蘊自性假和合，如彼聚沫無堅力，解脫一切嬈惱門，及彼生老等憂惱。汝於我教出家已，了知一切法如幻，不虛受彼信施心，復能普供十方佛。」<p>爾時五百長者聞佛宣說甚深正法，即於如是中路方處遠塵離垢得法眼淨。譬如白衣不雜塵黑易受染色，此五百長者於是方處遠離塵垢法眼清淨，亦復如是。<p>爾時世尊復為五百長者宣說法要示教利喜。佛言：「諸長者！眼極熾焰。云何熾焰！謂貪火、瞋火、癡火熾焰，生老病死憂悲苦惱等火熾焰，我說此法自受苦惱。耳鼻舌身意熾焰亦然。云何熾焰？謂貪火、瞋火、癡火熾焰，生老病死憂悲苦惱等火熾焰，我說此法自受苦惱。色塵熾焰。云何熾焰？謂貪火、瞋火、癡火熾焰，聲香味觸法塵諸火熾焰，亦復如是。<p>「又諸長者！色蘊熾焰。云何熾焰？謂貪火、瞋火、癡火熾焰。受蘊、想蘊、行蘊、識蘊諸火熾焰，亦復如是。十八界法，其義亦然。<p>「又諸長者！地界熾焰。謂貪火、瞋火、癡火熾焰。水界、火界、風界、空界、識界熾焰，亦復如是。謂貪火、瞋火、癡火熾焰，生老病死憂悲苦惱熾焰亦然，我說此法自受苦惱。<p>「復次長者！眼無所取，應如是學，耳鼻舌身意亦無所取；色無所取，聲香味觸法亦無所取，應如是學。<p>「又諸長者！色蘊無所取，受蘊、想蘊、行蘊、識蘊，及十八界，皆無所取，應如是學。又諸長者！地界無所取，水界、火界、風界、空界、識界亦無所取，應如是學。<p>「又諸長者！此界無所取、他界無所取，應如是學。<p>「復次諸長者！若眼、耳、鼻、舌、身、意無所取故，即無依止。色、聲、香、味、觸、法無所取故，即於諸處中得無依止。<p>「又諸長者！色蘊、受蘊、想蘊、行蘊、識蘊，及十八界，無所取故，即於蘊界中得無依止。<p>「又諸長者！地界、水界、火界、風界、空界、識界無所取故，即於六界中得無依止。又諸長者！此界、他界無所取故，即於一切世界之中得無依止。<p>「又諸長者！若一切法無所取故，即於一切法中得無依止。諸長者！一切法無所得亦非無得，若能了知無得非無得，即能解脫生老病死憂悲苦惱，我說此為解脫諸苦。」<p>爾時世尊欲重宣明如是等義，說伽陀曰：「此諸世間極熾焰，生死二火鎮燒然，無救嬈惱諸愚夫，唯聖道法常不滅。何法世間作光明？有佛如來今出現，剎那善觀正道門，發起精進常堅固。當觀諸法無依止，慧光明見破諸暗，見故即得勝慧明，應知異性無所得。若能觀察無依止，了知一切法皆空，如是了知空法門，菩提心空無所有。當知貪瞋癡等法，此三熾焰極猛惡，世間壽命普燒然，久處睡眠愚不覺。所有生老及病死，憂悲苦惱常逼迫，當知嬈惱諸世間，彼一切法無依止。」<p>爾時五百長者聞佛所說如是正法，心開意解，前白佛言：「世尊！我等今者快得善利！於佛法中淨信出家！復於佛所圓具淨戒。」<p>爾時佛言：「善來諸苾芻。」即時諸長者鬚髮自落、袈裟著身，成苾芻相。<p>爾時世尊說伽陀曰：「汝等受持袈裟衣，鬚髮自落皆清淨，執持應器善相圓，一切皆成阿羅漢。既證果已依師法，各說清淨嗢陀南，於諸天人大眾前，圓滿清淨苾芻相。往昔曾於諸佛所，皆修廣大布施行，一呼善來歡喜生，處處廣修諸善法。今得見我出世間，發清淨心復增勝，由彼增勝清淨心，聽說最上清淨法。聞佛語已證聖果，遠離我見諸執著，現前空法悟圓成，我生已盡皆解脫。」
。
<juan>佛說大乘菩薩藏正法經卷第五<p>譯經三藏朝散大夫試光祿卿光梵大師賜紫沙門臣惟淨等奉<#sp>詔譯<p>無怖夜叉品第二<p>爾時世尊於其中路化度五百諸長者已，即於是處安然詳審，將入王舍大城。<p>爾時王舍大城諸賢聖中有大夜叉，名曰無怖，即作是念：「值佛世尊斯極難得，我今應以勝妙飲食奉上世尊。」時無怖夜叉即以色香味觸清淨具足上妙飲食恭奉世尊。<p>爾時世尊為悲愍彼無怖夜叉故受所施食。佛受食訖，即時空中有六萬八千諸夜叉眾作是讚言：「善哉善哉！」隨喜讚聲遍聞空界。<p>時無怖夜叉告自會中諸夜叉眾言：「我已持奉如來清淨上妙飲食。汝等諸眾宜應奉施諸苾芻眾清淨飲食，當令汝等於長夜中利益安樂。」<p>時諸夜叉即皆奉施諸苾芻眾最上飲食，時苾芻眾為悲愍故悉受其食。爾時世尊及苾芻眾受其食已，漸次進詣王舍大城。是時即有無數千天眾，無數千龍眾、夜叉眾、乾闥婆眾、阿修羅眾、迦樓羅眾、緊那羅眾、摩睺羅伽眾、人眾非人眾，及彼無數百千俱胝那庾多諸眾生眾，咸悉圍繞隨從世尊。<p>爾時世尊未至王舍大城先詣一處廣大地方，到已敷設勝妙之座，佛處其座。時無怖夜叉即以天妙曼陀羅花、優鉢羅花、鉢訥摩花、俱母陀花、奔拏利迦花，及彼天妙栴檀香末，散於佛上而伸供養，普散遍散周廣而散，散已合掌住立佛前。<p>爾時世尊知無怖夜叉及諸夜叉眾深心清淨已，即時放大殊妙光明。法爾已來，諸佛世尊所放光明，具無數色及種種色從口門出，所謂青黃赤白紅紫碧綠，光明普照無邊世界，映蔽日月威光不現，其光照耀下至地獄上至梵世。光相旋還至於佛所，右繞七匝，而彼光明從佛頂隱、或從肩隱、或從膝隱。法爾已來諸佛世尊若為地獄眾生授記，光即從佛雙足而隱，若為傍生授記，光從背隱；若為餓鬼眾生授記，光從前隱；若為人趣授記，光從左隱；若為天趣授記，光從右隱；若為聲聞授記，光從膝隱；若為緣覺授記，光從肩隱；若諸佛世尊為諸菩薩授阿耨多羅三藐三菩提記，光從頂隱。<p>爾時尊者阿難見佛世尊所放廣大淨光明已，偏袒右肩右膝著地，合掌向佛，說伽陀曰：「世尊今日以何因，放大光明普照耀？廣作利益諸世間，現斯光相何所為？何人今日植聖種，聞佛菩提廣大因？何人授記在今時？何人安住解脫果？大智放光非無因，為調伏故現光相，所放光相作開明，牟尼聖尊光何現？」<p>爾時世尊說伽陀曰：「有一夜叉名無怖，信向佛故施飲食，彼發最上清淨心，故我今時現光相。而是夜叉此界滅，即當往生忉利天，於彼天中壽終時，後當生於夜摩天。夜摩滅已生兜率，以欲塵故造染業，還復墮生於人間，當得為王具神力。作轉輪王人中主，統四大洲而自在，人間滅已復得生，彼梵世中受勝報。後經二十俱胝劫，常為一切所恭信，於彼天上及人間，數數往來受諸樂。其後棄捨於王位，淨信捨家而出家，於彼緣覺妙菩提，如是畢竟當獲得。經於三十千生中，而數滅彼夜叉身，後復還生忉利天，恭敬於佛作佛事。彌勒尊佛當見已，而彼夜叉即獲得，阿羅漢果證圓成，隨佛大師伸供養。後滿一千夜叉生，安立無上大菩提，以彼彼生諸善根，永不復墮諸惡趣。或復值遇於千佛，尊重恭敬人中尊，為求無上大菩提，利益一切眾生故。或二三千夜叉生，以花鬘等作供養，為佛菩提最上因，千俱胝生供養佛，次復清淨觀己身，後復尊敬佛菩提。夜叉有子名大山，受夜叉身具神力，大山夜叉發淨心，願我當得成佛果。後常恭敬佛世尊，於一切處發洪願，今見我已伸供養，發起最勝菩提心。即當以此眾善根，永離三塗諸惡趣，當見彌勒尊佛已，施佛俱胝妙寶蓋。施寶蓋已復淨心，施佛俱胝妙衣服，如是廣大供施已，然後發心求出家。五百歲中起精勤，清淨修持於梵行，為求無上大菩提，利益一切眾生故。彼以如是勝上緣，普修布施持戒行，如彼殑伽沙數量，若干劫中廣修行。若干劫數我所知，如所知見而宣說，此後修行經劫數，非我所知不可說。如先所說譬喻中，殑伽河沙等數量，彼見若干佛世尊，於彼彼佛咸尊敬。奇哉勝智大智心，即彼大心無有上，廣伸供養於諸佛，普利眾生數莫知。後當成佛大聖尊，一切世間無有上，大山夜叉當成佛，名稱醫王為佛號。七十俱胝歲數中，廣為眾生宣正法，名稱醫王佛會中，二十俱胝大眾會。而彼眾會所發心，一切當修布施行，其後復增苾芻眾，數滿二十一俱胝。於彼廣大眾會中，具有無量聲聞眾，彼會所有聲聞眾，而悉趣向大菩提。彼佛利益諸眾生，化事周圓當入滅，彼時正法住於世，當滿百千歲數中，五百劫中得具圓，有佛及彼苾芻眾。其後或復經一劫，或復經彼一千劫，智者出現化世間，使令親近於佛法。說彼極善樂欲意，深固多聞為最上，不深固心悉滅除，常當深固善觀察。宣說諸有多聞者，彼能增長於勝慧，四根本法正義門，為諸菩薩所歸向。所謂施戒聞捨等，於菩薩道極賢善，宣說菩提正道門，最勝乘中而無上。其有宣說聲聞道，除斷疑網復賢善，廣為利益諸眾生，我放光明普照耀。佛出世為大光明，當知最上極難得，宣說甚深妙法門，普利一切世間故。」<p>爾時大山夜叉即作是念：「世尊今時往詣王舍大城鷲峯山中，我今宜應於世尊所少植善根。」即時告語彼自會中夜叉眾言：「諸仁者！汝等當知，世尊將詣王舍大城鷲峯山中。汝等宜應發勤勇心，各隨力能為佛世尊作供養事。」<p>時大山夜叉言已，即與自會眷屬，從王舍大城乃至鷲峯山中，所經道路皆悉除去土石砂礫如淨圓鏡，於道路中以淨香水周匝遍灑，復以妙衣於其道中相續布設，復於道中處處安施等人分量諸殊妙花，幢幡寶蓋種種莊嚴，復置殊妙塗香寶瓶及諸妙香，寶繩交絡垂諸花瓔以為嚴飾。復於空中奏妙音樂。又復敷置盡一箭道優鉢羅花、俱母陀花、奔拏利迦花等。復有異鳥翔鳴道中，金繩交絡有七寶網，及以金網彌覆其上。<p>爾時大山夜叉於其道中廣莊嚴已，即自化身，并其眾會，身喜心喜清淨悅意，發歡喜心、極純善心、柔軟心、清淨心、無障礙心、悅樂心、向佛心、向法心、向僧心、菩提無動心、無恐畏心、無等等心、一切三界最勝心、慈愍一切眾生心、悲心、喜心、捨心、成諸佛法大器之心、真實心堅固心、不破壞心增勝心、於聲聞緣覺地中生棄捨心、於菩薩地中起成辦心。發如是等清淨之心，來詣佛所。到已頭面頂禮佛足，右繞三匝住立一面，合掌向佛說伽陀曰：「我今為佛廣施設，最上最勝諸供養，願我當得佛聖果，宣說最上微妙法。願我當圓於十力，歡喜善住四無畏，廣大利益諸眾生，如佛世尊諸所作。具三十二勝妙相，八十種好眾莊嚴，當作世間大光明，如佛世尊普照耀。轉彼清淨妙法輪，十二行相而最上，宣說甘露正法門，普為眾生作利益。廣現神通變化事，如佛世尊現亦然，善作利益諸群生，乃至無數俱胝眾。世尊出現大光明，如大龍王無所畏，如是正道廣宣揚，開覺菩提而無上。為舍亦復為歸救，為趣攝化諸眾生，願我當得亦復然，利眾生事皆圓滿。五趣所生諸群品，願我當為作主宰，悉令解脫諸苦因，如佛世尊所解脫。為二足尊作供養，無邊威德光明照，天主龍及阿修羅，普供世間無等比。我作最上勝事業，願我當如大法主，三十二種勝相圓，天上人間為最上。」<p>爾時世尊為大山夜叉說伽陀曰：「如佛世尊所說教，修作無上正法因，眾生當得勝法門，無上菩提不難得。世間光明大聖主，作供養已佛光照，諸天龍神人眾中，所應受彼諸供養。成證無上大菩提，安坐樹王眾集會，摧伏大惡諸魔軍，廣為眾生宣正法。」<p>爾時世尊即與無數百千天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，并餘無數百千俱胝那庾多諸眾生類，恭敬圍繞。而佛世尊具大威德，有大神力起大變化，廣大施作放大威光，振動剎土雨大蓮花，鼓百千種殊妙音樂，有妙蓮花大若車輪隨足而蹈。世尊從彼大山夜叉妙巧施作莊嚴道路，往詣鷲峯山中。世尊到已，即告尊者阿難言：「汝可為佛施設殊妙之座，所謂法座、最上之座、三界勝座及妙寶座。如來登其座已，攝受一切眾生，稱揚演說彼菩薩藏甚深正法，成辦一切菩薩勝行，除去一切眾生諸有疑惑，開明正慧斷諸疑網。如來說此甚深經典，廣為悲愍利益安樂天人世間一切眾生。」<p>爾時尊者阿難受佛勅已，乃為如來施設勝座。是時即有六十八俱胝天眾，各各為佛施設寶座而為獻奉。請佛如來登斯座已，即於佛前異口同音說伽陀曰：「我今為佛廣敷設，殊勝寶座及妙衣，願佛悲愍諸天人，如其所應登寶座。若佛如來登座已，宣說正法趣彼岸，六種振動於世間，一切皆生大歡喜。佛光普照諸大眾，煥明佛剎及山王，普得見佛大聖尊，開生清淨諸法欲。所有天龍及人眾，八部一切諸品類，互相得見彼彼身，是中一切無障礙。所有俱胝那庾多，百千天人大眾等，各得見佛大聖尊，宣說難得妙法句。」是時頻婆娑羅王，與諸臣佐并眷屬，剎那來至佛會中，親近聖尊為聽法。佛知眾座悉已定，普遍四方善觀察，一切眾會及天人，廣為眾生作利益。世尊普告諸大眾：「疑者當問二足尊，隨諸所問我開明，普令除斷諸疑惑。」<p>爾時三千大千世界一切眾生，及天人世間諸眾會等，咸悉恭敬瞻仰世尊；起清淨心，屏息外聞，專注聽受如來宣說甚深正法。<p>爾時世尊即告尊者大目乾連言：「汝勿就座。應當觀彼諸苾芻眾，其有未來赴斯會者，汝今往彼雪山南面大迦葉所召來赴會。」<p>時尊者大目乾連受佛勅已，即運神力往詣雪山南面大迦葉所。到已白言：「尊者當知，世尊如來今在鷲峯山中，與沙門婆羅門人天大眾集會說法。佛遣我來呼召尊者。唯願尊者如佛教命往赴佛會。無令互得隱法之罪。」爾時尊者大迦葉謂尊者大目乾連言：「汝宜先往，我即隨當往詣佛所。」<p>是時尊者大迦葉即於座中運自所有神通化用，四眾圍繞，於剎那間即到鷲峯山中佛世尊所。到已頭面頂禮佛足，去佛不遠於一面坐。<p>時尊者大目乾連以神通力旋至佛所，見尊者大迦葉先至佛會在一面坐。見已白言：「尊者大迦葉神力具足，先至佛會，其何速邪？」<p>尊者大迦葉即謂大目乾連言：「如佛說汝神通第一，何故今時徐緩如是？」
。
<juan>佛說大乘菩薩藏正法經卷第六<p>譯經三藏朝散大夫試光祿卿光梵大師賜紫沙門臣惟淨等奉<#sp>詔譯<p>菩薩觀察品第三之一<p>爾時尊者舍利子即從座起，偏袒右肩右膝著地，合掌向佛而白佛言：「世尊！我有少疑欲當請問，惟願如來、應供、正等正覺善為宣說。若佛世尊聽許所請，我即當問。」<p>佛言：「舍利子！恣汝所問。如來、應供、正等正覺隨有問者即當為說，使其皆得開釋疑心。」<p>爾時尊者舍利子即白佛言：「世尊！菩薩摩訶薩成就幾法，即得身業無諸過失、語業無諸過失、意業無諸過失，身業清淨、語業清淨、意業清淨，身業無動、語業無動、意業無動，天魔外道力不能制，然後深發一切智心，地位諸善次第得成，能為一切眾生作所歸向、作光明炬、作大河流、作大橋梁、作大船筏，濟渡一切到於彼岸，為舍為救、為歸為趣，於一切智心而無動轉？」<p>爾時尊者舍利子為欲稱揚如是義故，以偈問佛：「以何義故勇智者，而能安住大菩提，宣揚功德妙法門，成證無上菩提果？諸勇智者何所行，利益一切諸群品，又復觀察何法門，而能成佛無上道？復以何法降魔眾，安處菩提大道場，振動俱胝剎土中，圓證菩提勝妙果？以何義故名菩薩，如是之句復云何？此中願說菩提門，一切佛法中最上。於諸世間何所行，而能廣利諸眾生，離諸染著如蓮花，解脫俱胝諸群品。云何應受彼供養，諸天諸龍及智者，乃至一切人非人？今問斯義願宣說。」<p>爾時世尊告尊者舍利子言：「舍利子！汝今當知，菩薩若能成就一法，於一處於多處普能攝受無量佛法。何者一法？所謂發起深固大菩提心。此即是為菩薩成就一法，於一處於多處普能攝受無量佛法。」<p>舍利子白佛言：「世尊！云何名深固？云何名菩提心？」<p>佛告舍利子言：「深固者，即是真實不破壞故，堅固無動故，無動即無退屈故，無退屈即善安住故，善安住即無退轉故，無退轉即善觀察眾生故，善觀察眾生即大悲根本故，大悲根本即廣大心故，廣大心即善知成熟眾生法式故，善知成熟眾生法式即自在妙樂故，自在妙樂即無種類故，無種類即無愛著故，無愛著即攝受眾生故，攝受眾生即善能觀察劣弱眾生故，善能觀察劣弱眾生即為救為歸不起恚心故，不起恚心即善觀視故，善觀視即無所得故，無所得即善意樂故，善意樂即無所有故，無所有即善清淨故，善清淨即自潔白故，自潔白即內無垢故，內無垢即外清淨故。舍利子！此如是等，從真實、不破壞至內無垢、外清淨，斯諸法門乃名深固。<p>「又舍利子！菩提心者，謂即彼心無諸過失，一切煩惱不能隨逐；彼心不樂餘乘；彼心堅固，不為一切邪外語言之所壞亂；彼心不破，一切魔眾而不能動；彼心決定，長養一切善根本行；彼心不動，愛樂佛法故；彼心善住，登菩薩地故；彼心無上，無對治故；彼心如金剛，一切佛法善決擇故；彼心平等，無高下故；彼心於一切眾生意樂清淨，自性無染故；彼心無垢，慧光照故；彼心廣大，容受一切眾生故；彼心無染，如虛空故；彼心無障礙，觀無礙智故；彼心於一切處隨應了知，大悲無斷故；彼心現證，清淨稱讚故；彼心成就一切智種子，圓滿一切佛法故；彼心安住普施一切樂事，誓願最勝故；彼心圓具淨戒，無缺犯故；彼心修持忍辱，離諸恚故；彼心精進，不懈怠故；彼心禪定，近寂靜故；彼心無害，具慧行故。又復彼心是真實根本，成就如來戒蘊、定蘊、慧蘊、解脫蘊、解脫知見蘊；彼心是真實根本，圓滿如來十力、四無所畏、十八不共法故。<p>「又舍利子！菩提所成之心名菩提心，而此薩埵求菩提心深固具足，是故得名菩提薩埵。此亦說名廣大眾生、最上眾生、三界最勝眾生。此即身業無諸過失、語業無諸過失、意業無諸過失，身業清淨、語業清淨、意業清淨，身業無動、語業無動、意業無動，不為一切天魔外道而能動轉，深發一切智心，地位諸善次第當得，一切世法不能染污，能為一切眾生善作調伏、作遍調伏、作所歸向、作光明炬、作大河流、作大橋梁、作大船筏，濟渡一切到於彼岸，為舍為救、為歸為趣，深發一切智心，不為天魔外道之所動轉。此菩薩於阿耨多羅三藐三菩提心，淨信深固廣多清淨，樂見諸聖樂聞深法，心無慳惜廣行施捨，常樂出離心無障礙，於一切眾生無雜亂心，無退墮心無流散心，有業有報淨信無疑，諸所施作悉離疑惑，於善惡法不壞果報。此如是等善了知已，於身命緣不造罪業，遠離殺生、偷盜、邪染、妄言、綺語、兩舌、惡口、貪、瞋、邪見，如是十不善業皆悉斷除；十善之業常所修集，淨信諦理。於沙門婆羅門中常修正道具戒清淨，廣多聽受一切善法，聞已勤行深固作意，而善調伏遍寂近寂，離諸諍訟無非愛語，心意純善無不善意，勤行善法離不善法，無高無下亦不輕動，離諸讚毀安住正念，妙等引心斷三有縛，拔除毒箭去諸重擔，樂住寂靜度諸疑悔不受後有，常於諸佛世尊、菩薩摩訶薩及沙門婆羅門所親近恭敬隨順奉事無相違背，而常不離諸善知識。攝受正法，宣正法門示教利喜，謂布施大富、持戒生天、多聞大慧。修習相應如是宣說，此是布施得布施果，此是慳悋得慳悋果，此是持戒得持戒果，此是犯戒得犯戒果，此是忍辱得忍辱果，此是瞋恚得瞋恚果，此是精進得精進果，此是懈怠得懈怠果，此是禪定得禪定果，此是散亂得散亂果，此是智慧得智慧果，此是愚癡得愚癡果，此身善所行得身善所行果，此身惡所行得身惡所行果，此語善所行得語善所行果，此語惡所行得語惡所行果，此意善所行得意善所行果，此意惡所行得意惡所行果，此是善、此是不善，此所應作、此不應作。此所施作，於長夜中利益安樂一切眾生；此所施作，於長夜中而不利樂一切眾生。此如是等，於善知識所宣說正法示教利喜。<p>「知是大法器者，即當宣說甚深法門，謂空解脫門、無相解脫門、無願解脫門，無造無作、無生無起、無我無人、無眾生無壽者，及說甚深緣生之法，所謂有法有故有生，即無明緣行、行緣識、識緣名色、名色緣六處、六處緣觸、觸緣受、受緣愛、愛緣取、取緣有、有緣生、生緣老死憂悲苦惱，如是即一大苦蘊集。以不有故即無所生，無生即滅，謂無明滅即行滅、行滅即識滅、識滅即名色滅、名色滅即六處滅、六處滅即觸滅、觸滅即受滅、受滅即愛滅、愛滅即取滅、取滅即有滅、有滅即生滅、生滅即老死憂悲苦惱滅，如是即一大苦蘊滅。然於是中無有少法若生若滅而實可得。何以故？一切法緣生故，無主宰、無作者、無受者，因緣所轉，是故此中無法可轉，亦非無轉亦非隨轉。無實所生三界施設，從煩惱轉、從苦所轉故有施設，一切皆是無實所生。若於此中如實觀察，即無有少法而為作者，若無作者即無所作，於勝義諦中都無所得。如是所說無法可轉亦非無轉。菩薩摩訶薩於如是等甚深之法，聞已信解不生疑悔，入一切法無礙智門。是故不著色受想行識，不著眼耳鼻舌身意、色聲香味觸法，不著眼界色界眼識界乃至意界法界意識界，如是信解一切法自性皆空。<p>「舍利子！菩薩若住如是信解即不減失，常見諸佛亦不減失，常聞正法復不減失，常承事眾。世世所生不離見佛、不離聞法、不離承事清淨之眾。現前值遇諸佛出世，在在所生發大精進勤求善法，所發精進不為無義利事。謂舍宅居止無義利事，妻子眷屬財寶受用及奴婢等無義利事，及餘一切欲樂遊戲取著過失無義利事，善能棄捨，於佛如來正法之中淨信出家。以彼清淨出家心故，近善知識而常不壞，思惟善法得善意樂，所聞善法真實修行。不著文字所成勝慧，深心具足樂法無厭，勤求多聞。如所聞法為他廣說，無愛著心，不為悕求名聞利養，為他說法不背自語，為他說法如其所聞如其所住，一一隨應為他廣說。如所聞法起大慈心，不越一切眾生大悲之心。為多聞故不惜身命，少欲喜足樂寂靜處，離諸憒閙善能資養。隨所聞法善觀察義，攝受正義不著於文。隨所攝受，於一切世間天、人、阿修羅眾中，不獨行於自利益事，但為勤求無上大乘、利樂一切眾生，所謂佛智、無等等智、一切三界最勝智，於他所作而不放逸。」
。
<juan>佛說大乘菩薩藏正法經卷第七<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>菩薩觀察品第三之餘<p>復次，佛告舍利子言：「云何名為不放逸法？所謂常當攝護諸根。云何名為攝護諸根？謂眼見色已不執其相，亦復不執隨形妙好，亦不愛箸色等諸味，如實了知出離之法。如是耳聞其聲、鼻嗅其香、舌了其味、身覺其觸、意知其法，皆不執相，亦復不執隨形妙好，亦不愛箸諸法等味，如實了知出離之法。如是所說名不放逸。<p>「又舍利子！不放逸者，謂自調心已善護他心，去除煩惱現證法樂，無所伺察，欲尋、瞋尋、害尋無所伺察，貪不善根、瞋不善根、癡不善根無所伺察，身業惡行、語業惡行、意業惡行無所伺察，不深固作意無所伺察，總略乃至一切罪業不善諸法皆無伺察。如是所說名不放逸。<p>「又舍利子！不放逸菩薩深固作意勤行相應。若法是有如實知有，若法是無如實知無。云何是有？云何是無？所謂正道勤行能生信解即有，邪道勤行能生信解即無；諸業有報即有，諸業無報即無；眼即是有，彼眼實性即無；耳鼻舌身意即是有，耳鼻舌身意實性即無；色是無常、是苦、是不究竟、是不堅牢、是散壞法即有，計色是常、是樂、是究竟、是堅牢、是不散壞法即無；受想行識，是無常、是苦、是不究竟、是不堅牢、是散壞法即有，計受想行識，是常、是樂、是究竟、是堅牢、是不散壞法即無。<p>「復次無明緣行等諸法中，不實無明緣行乃至生緣老死即有，定實無明緣行乃至生緣老死即無；行布施者能感大富即有，行布施者返招貧匱即無；持戒生天即有，破戒生天即無；多聞大慧即有，愚癡大慧即無；修習相應即有，修習不相應即無；深固作意相應即有，不深固作意相應即無；發勤精進菩薩得菩提果即有，懈怠菩薩得菩提果即無；無增上慢人作出家事即有，增上慢人證涅槃即無；於一切處通達空性即有，計執我人眾生壽者即無。<p>「復次舍利子！是故當知，不放逸菩薩能深固作意勤行相應，即普遍世間有諸智者廣為開示，普遍世間若無智者即不能開示，於世俗諦不知其有、不知其無，何能隨順諸佛世尊所說實義？舍利子！諸佛如來總略以其四種法印攝一切法。何等為四？一者諸行無常，二者諸行是苦，三者諸法無我，四者涅槃寂靜。而一切眾生於諸行無常中計有常想；若諸眾生斷除常想，此即是為如來所說。又諸眾生於諸行苦中計為樂想；若諸眾生斷除樂想，此即是為如來所說。又諸眾生於一切法無我中計為我想；若諸眾生斷除我想，此即是為如來所說。又諸眾生於涅槃寂靜理中起有所得顛倒之心；若諸眾生斷除有所得顛倒心者，此即是為如來所說。又舍利子！若能了知諸行無常，即能解入空無常性。若能了知諸行是苦，即能離諸願求。若能了知諸法無我，即能觀想空三摩地解脫法門。若能了知涅槃寂靜，即能於諸相中有所修作，亦不非時取證實際。舍利子！如是等法，若諸菩薩勤行相應，即不減失一切善法，速能圓滿一切佛法。」<p>如來不思議品第四之一<p>爾時佛告舍利子言：「信心住菩薩，於佛、如來、應供、正等正覺十種不思議法中，信解清淨，超越分別、離諸疑悔，後復生起身喜心喜適悅之相，發希有想。何等為十？一者於佛如來最勝身相不可思議，信解清淨乃至適悅之相發希有想。二者於佛如來妙好音聲不可思議，信解清淨乃至發希有想。三者於佛如來最上大智不可思議，信解清淨乃至發希有想。四者於佛如來微妙光明不可思議，信解清淨乃至發希有想。五者於佛如來圓滿戒定不可思議，信解清淨乃至發希有想。六者於佛如來廣大神足不可思議，信解清淨乃至發希有想。七者於佛如來十種智力不可思議，信解清淨乃至發希有想。八者於佛如來四無所畏不可思議，信解清淨乃至發希有想。九者於佛如來大悲之心不可思議，信解清淨乃至發希有想。十者於佛如來不共佛法不可思議，信解清淨乃至發希有想。如是十種如來、應供、正等正覺不可思議希有之法，住信菩薩精進勤求，不怖不懈心無動轉，乃至身肉皮骨筋脈血髓乾枯焦瘁，若未能得如來十種不思議法，於其中間不生疲倦，精進勤求必當獲得。舍利子！住信菩薩於佛如來如是十種不思議法，應當如是信解清淨乃至發希有想。」<p>爾時世尊重明斯義說伽陀曰：「如來身相不思議，應觀微妙淨法身，無相亦無對礙門，菩薩能生於信解。乃至諸趣廣分別，音聲惟佛不思議，於一切處寶法門，應當信解佛境界。所有一切眾生類，上中下根有差別，惟佛勝智普能知，信解智力不思議。諸佛無邊大光明，淨光明網不思議，廣大照曜於十方，無邊剎海皆洞徹。牟尼出世淨妙戒，而不依止世間法，住信菩薩淨信心，信佛神足不思議。諸佛神通境界門，而諸菩薩不能知，諸佛常住等引心，佛解脫門不思議。法界廣大無分別，惟佛勝力悉能知，具足智力大仙尊，無邊無際虛空等。假使一切眾生類，互發問端辭猶海，隨問遍答生喜心，如來無畏不思議。為一眾生作利益，無邊眾生亦復然，普令安住調伏心，如來大悲不思議。如來諸相皆具足，而能覺了一切法，不共佛法功德門，於一切處智顯示。如是十種不思議，攝諸佛法入法性，若能遍起信解心，菩薩善住於淨信。<p>「復次舍利子！云何名為住信菩薩於佛如來最勝身相，信解清淨乃至發希有想？謂佛如來其身清淨，於彼一切不善法中普能除斷，復於一切善法之中皆悉具足。如來身者，已離一切不淨穢惡筋骨血肉流散漏失諸染污法。如來身者，自性明亮清淨瑩潔，永離一切煩惱垢染；超出世間，不為一切世法所染。如來身者，積集無量福智妙行長養眾生，修習無量戒、定、慧、解脫、解脫知見等諸善法，嚴具一切勝功德花，如大圓鏡現眾色像，復如清淨水月影現。又如來身者，如虛空界普攝一切，復如法界最上最勝。佛身無漏諸漏已盡，佛身無為不墮諸數，如虛空身、無等等身、一切三界最勝之身。又如來身者，不可喻身、無所喻身，清淨無垢離諸染污，自性光明非先際可觀、非後際可觀、非現在可觀、非種族可觀、非色可觀、非相可觀、非隨形妙好可觀、非心可觀、非意可觀、非識可觀、非見可觀、非聞可觀、非念可觀、非表了可觀、非蘊可觀、非處可觀、非界可觀、非生可觀、非住可觀、非滅可觀、非取可觀、非捨可觀、非出離可觀。非行可觀、非顯色可觀、非狀貌可觀、非形色可觀、非來可觀、非去可觀、非戒可觀、非定可觀、非慧可觀、非解脫可觀、非解脫知見可觀、非有相可觀、非離相可觀、非法相可觀、非諸相成辦可觀、非無所畏可觀、非無礙解可觀、非神通可觀、非大悲可觀、非不共佛法成辦可觀。諸佛出現，如幻如焰、如水中月，自性妙身、空無相無願無際岸身、無種類身、無積聚身、無分別身、無依止身、無別異身、已得善住不動轉身、無色非色自性身、無受非受無想非想無行非行無識非識自性身、無實無生非大種身、未曾有未曾有業身，非眼所生不從色中出亦非在外，非耳依止不從聲中出亦非在外，非鼻所嗅不從香中出亦非在外，非舌了別不從味中出亦非在外，非身和合不從觸中出亦非在外，非心所轉、非意所轉、非識所轉，亦非不轉亦非隨轉，得安住無動等虛空身，法界最上混入虛空界。舍利子！如是等法，住信菩薩能於如來不可思議淨妙身相，信解清淨，超越分別、離諸疑悔，後復生起身喜心喜適悅之相，發希有想。」<p>爾時世尊重明斯義說伽陀曰：「無量俱胝那庾多，歷劫廣修菩薩行，身業三種善淨中，勤求無等善逝身。十方世界起慈意，廣以身命行布施，常離欲邪行染心，勤求無上虛空身。清淨微妙上衣飾，無量劫中行布施，施波羅蜜妙行圓，廣施最上諸佛子。犛牛愛尾猶護戒，能捨身命忍無怨，願求佛身無懈心，廣修精進波羅蜜。樂觀諸佛定境界，內心樂起慧方便，法界最上善逝身，願我如是當獲得。諸佛善行廣作已，得菩提果人中上，當獲廣大虛空身，善離塵染淨無垢。離我人相自性空，無相無言無所得，出過諸眼境界門，大牟尼身如是得。離色離聲意清淨，無生無作本來空，當得如來無動身，十力善逝亦如是。如幻化出種種身，諸象馬等及人相，愚癡虛妄顛倒心，佛十力尊色相見。過去無量諸善逝，未來諸佛亦復然，同一無等法性身，法界最上虛空等。<p>「舍利子！彼住信菩薩於如是等諸佛如來最勝身相不可思議，信解清淨，超越分別、離諸疑悔，後復生起身喜心喜適悅之相，發希有想。<p>「復次舍利子！云何名為住信菩薩於佛如來妙好音聲不可思議，信解清淨乃至發希有想？舍利子！謂佛如來於彼一切眾會之中所出音聲，皆為調伏隨順作諸善利所有十方世界一切眾生，普遍意樂悉令生喜。然佛如來不作是念：『我能為此苾芻眾會宣說諸法。為此苾芻尼眾會，優婆塞、優婆夷、婆羅門、剎帝利、長者居士、梵眾會等，為其說法。』又佛如來隨宜宣說契經、諷頌、記別、應頌、自說、譬喻、緣起、本事、本生、方廣、希法、論議如是等法，普為一切眾會乃至梵眾，如應宣說。所有上中下根種種差別諸眾生類悉聞法句，而彼法句皆從如來口門而出，隨諸根性各得解了，於其中間亦無語言互相違礙，各各於法明了知解。此即如來宿福果報現轉妙音，令諸眾生隨轉解入。<p>「又舍利子！如來聲者，所出細滑悅意可樂，清淨無垢美妙樂聞，復善明了不麁不惡，聞者身喜心無厭倦。聞者心喜喜樂隨生，分明解了咸生愛樂，心意調適，如師子音聲、雲雷音聲、海潮音聲、迦陵頻伽微妙音聲、清梵音聲、大鼓音聲、吉祥音聲、柔軟音聲、振響音聲、令彼眾生諸根適悅淨妙音聲、一切眾會忻樂音聲、諸相具足最勝音聲。諸佛如來若此若彼，皆悉具足無量功德清淨音聲。舍利子！此如是等，是為住信菩薩於佛如來妙好音聲不可思議，信解清淨乃至發希有想。」<p>爾時世尊重明斯義說伽陀曰：「如來梵音妙聲相，所出音聲善調伏，梵眾不及佛音聲，如是諸法皆具足。佛聲能與慈相應，廣大悲心復高勝，喜捨相應亦復然，牟尼聖尊妙音出。聞聲能息眾生類，貪火瞋毒諸不善，愚癡暗冥亦消除，如是音聲皆具足。種種方處諸人眾，普遍一切人類中，乃至極此閻浮提，種種語言佛善了。眾生隨聞佛音聲，地居空居諸天眾，得聞牟尼妙音聲，隨佛音聲能解入。二足四足及多足，無足等類聞佛聲，隨觸隨聞寂意生，彼一切處隨聲轉。三千大千世界中，開明調伏眾生類，普攝上中下諸根，隨佛音聲而善轉。應調伏者聞解脫，離諸分別非分別，等引心說聖諦門，是中無執亦無縛。無邊眾生聞佛聲，聞已息除諸煩惱，志誠歸命佛法僧，聞已戒忍皆具足。如來最上妙音聲，是聲深廣無邊量，音聲無邊智無邊，菩薩智信無疑悔。
。
<juan>佛說大乘菩薩藏正法經卷第八<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>如來不思議品第四之二<p>「復次舍利子！云何名為住信菩薩於佛如來最上大智不可思議，信解清淨，超越分別、離諸疑悔，後復生起身喜心喜適悅之相，發希有想？舍利子！諸佛如來以無礙知見轉一切法。<p>「復次舍利子！我今為汝譬喻宣說發明如來智波羅蜜多，令彼住信菩薩信解清淨乃至發希有想。舍利子！譬如殑伽沙等諸世界中，一切草木枝葉莖幹，總取為四指分量，中或有人攝聚一處，聚一處已用火焚之，焚已一切悉成灰燼，散擲於彼殑伽沙數一切世界大海之中，其灰在海經百千歲分布。而有如來智力圓滿具足，能於彼彼大海之中，取彼彼灰分布於彼一切世界，謂若干灰、若干世界、若干根本、若干蘊聚、若干枝葉，悉布在於若干方處而無減失。何以故？諸佛如來於法界中善覺了故，以其覺了而悉能知如是若干一切世界廣大所作。如來、應供、正等正覺具大威德，有大神通、廣大名稱，世間若有諸善男子善女人等，於佛如來最上大智，信解清淨離分別者，皆是如來慈心建立，現證一切善根邊際，而復作盡諸苦邊際。何以故？諸佛如來於法界中善覺了故。若有能於佛如來所發生一念信解心者，所獲功德而不壞失。<p>「又舍利子！我今復說譬喻顯明斯義，或有智人於我喻說而能解了。譬如有人壽限百歲，或於一時取以一毛端量一渧之水析作百分，持詣佛所，作是白言：『世尊！我今持此水渧寄置佛所。後復來取，佛當與我。』佛即受之，以其水渧置在殑伽河中，隨流汎溢次第入於大海之中。爾時彼人過百歲已來詣佛所，作是白言：『世尊！我昔以水渧寄在佛所，願佛今時還當授我。』舍利子！如來、應供、正等正覺最上大智圓滿具足，即於大海之中取彼先寄一毛端量析百分者一渧之水，授與彼人。其一渧水，不為海水損觸壞失。舍利子！我所說喻表示分明，況復有人能見是義。如是水渧經久時中，以如來智力而不能壞。如來、應供、正等正覺亦復如是。若善男子善女人能於如來如是大智，信解清淨離分別者，皆是如來慈心建立，緣佛功德空中雨華，現證一切善根邊際，而復作盡諸苦邊際。何以故？諸佛如來於法界中善覺了故。若有能於佛如來所發生一念信解心者，所獲功德而不壞失。」<p>爾時尊者舍利子白佛言：「世尊！諸佛如來離如來智能轉諸法不？」<p>佛言：「不也。舍利子！」<p>是時舍利子復白佛言：「當何名為智？何名為識？」<p>「舍利子！當知識者住於四處：一者，識隨色住、色緣色住，而常親近增長堅牢廣大所成。二者，識隨受住、受緣受住，而常親近增長堅牢廣大所成。三者，識隨想住、想緣想住，而常親近增長堅牢廣大所成。四者，識隨行住、行緣行住，而常親近增長堅牢廣大所成。此說名識。何名為智？謂住五取蘊中智蘊了知，此說名智。若復地界、水界、火界、風界、空界，識各了知住於識界，此說名識。若復識於法界有所分別，此說名智。若復眼所了知色中施設，耳所了知聲中施設，鼻所了知香中施設，舌所了知味中施設，身所了知觸中施設，意所了知法中施設，此說名識。若復內心寂靜外無所行，以智收攝，無有少法而可分別亦不離分別，此說名智。若復所緣識生、作意識生、分別識生，此說名識。若復無所執、無所取、無所緣、無表了，此說名智。若復有為所行法中識有所住，識於有為中行，此說名識。若於無為法中無識可行，若無為智即說名智。若是識於生住滅法中了別無生無滅無住，此說名識。舍利子！於如是等諸法之中，如是名識，如是名智。是故當知，如來大智不可思議，住信菩薩信解清淨，超越分別、離諸疑悔，後復生起身喜心喜適悅之相，發希有想。」<p>爾時世尊重明斯義說伽陀曰：「所有殑伽沙數等，十方世界諸草木，若人焚爇悉成灰，置大海中百千歲。佛十力尊微妙智，後復能取海中灰，若干根種及諸方，而悉分布無減失。心持十方眾生界，貪瞋癡行悉了知，一切意樂及所行，無增無減皆悟解。大智十力世間尊，十方乃至遍法界，調御不生分別心，一切佛子皆信解。<p>「復次舍利子！云何名為如來微妙光明不可思議，住信菩薩信解清淨，超越分別、離諸疑悔，後復生起身喜心喜適悅之相，發希有想？謂佛、如來、應供、正等正覺於法界中善能覺了所有光明廣大微妙，而此三千大千世界總攝一切，普遍光明炎赫照曜，如無雲覆翳日光高出。如來、應供、正等正覺亦復如是，於此三千大千世界廣大光明炎赫照曜，映蔽大地所有一切星宿山石、藥木燈光及大火聚，超出最勝廣大微妙明焰熾盛，至于日月光明，及四大王天所化宮殿、身莊嚴具等諸光明，三十三天、夜摩天、兜率天、化樂天、他化自在天所化宮殿、身莊嚴具等諸光明，彼梵眾天、梵輔天、梵會天、大梵天所化宮殿、身莊嚴具等諸光明，超出最勝廣大微妙明焰熾盛。彼少光天、無量光天、光音天、少淨天、無量淨天、遍淨天、無雲天、福生天、廣果天、無想天、無煩天、無熱天、善見天、善現天、色究竟天，所化宮殿、身莊嚴具諸光明中，如來，應供，正等正覺清淨光明，超出最勝廣大微妙明焰熾盛。何以故？如來圓滿廣大無量戒、定、慧、解脫、解脫知見故。舍利子！若此三千大千世界一切光明施設表示，比佛如來所有光明，百分不及一，乃至烏波尼殺曇分皆不及一。譬如世間常等真金，置於閻浮檀金聚中，而彼常金無有光明，亦不炎赫不能照曜。而此三千大千世界所有一切光明施設表示，於佛如來最上光中，悉無光明炎赫照曜。如來光者，無有過上、廣大最勝亦無分限，極善業報現前隨轉，於此三千大千世界之中廣大照曜，不以日月晝夜時分所照為明。如來悲愍世間一切眾生，普令安住淨圓光中。如來、應供、正等正覺乃於阿僧祇世界之中廣大照曜。何以故？如來已得最上波羅蜜多及般若波羅蜜多故。<p>「舍利子！我今復說譬喻以明斯義。譬如有人取此三千大千世界大地諸土盡末為塵，持詣東方，過一世界下一塵點，第二世界復下一點；如是乃至南西北方，各各世界悉下塵點。舍利子！於汝意云何？而彼塵末於諸世界盡邊際不？」<p>舍利子言：「不也。世尊！不也。善逝！」<p>佛言：「舍利子！如來、應供、正等正覺亦復如是。於彼一切世界之中，以淨光明廣大照曜，而諸光明比佛光明，百分不及一，乃至烏波尼殺曇分皆不及一。何以故？如來、應供、正等正覺已得最上波羅蜜多及般若波羅蜜多故。<p>「又舍利子！大地所有草木樹林鐵圍諸山，乃至須彌山王，皆是如來大光明力所任持故，乃於三千大千世界廣大照曜。然其下劣眾生不能信解，或有眾生不能瞻見如來圓光，或有眾生於圓光中廣大瞻覩，或有一俱盧舍見佛光者，或有一由旬內見佛光者，或有三千大千世界之內見佛光者。又舍利子！如來光明，何人能於百千世界悉瞻覩者？謂諸登地菩薩能於無邊一切世界見佛光明。如來悲愍一切眾生，盡虛空界及眾生界，以淨光明普遍照曜。彼住信菩薩聞是說已，信解清淨，超越分別，離諸疑悔，後復生起身喜心喜適悅之相，發希有想。」<p>爾時世尊重明斯義說伽陀曰：「所有日月諸光明，帝釋梵王光明等，乃至色究竟天光，而悉不及佛光相。色究竟天等諸光，乃至三千大千界，比佛一毛孔中光，十六分中不及一。虛空光明為廣大，眾生廣大亦復然，若覩如來淨光明，無邊無際虛空等。應化度者見佛光，不比世間生盲類，彼不能見日光明，返謂日光無所有。下劣眾生亦如是，佛以光明常照曜，自不能覩淨光明，返謂佛光無所有。諸有見佛圓光者，或俱盧舍或由旬，或復三千世界中，而能覩佛光明相。八地九地及十地，已登地位諸菩薩，悉能安住大地中，覩佛光明具大慧。菩薩趣向佛大慧，依止無邊光明輪，作諸佛事利眾生，諸佛剎土不思議。諸佛如來不思議，不思議光亦復然，不思議開淨信心，諸福蘊門不思議。<p>「復次舍利子！云何名為如來圓滿戒定不可思議，住信菩薩信解清淨，超越分別、離諸疑悔，後復生起身喜心喜適悅之相，發希有想？舍利子！如來正實之語作如是說：『世間所生一切眾生，若淨戒蘊，清淨身業、清淨語業、清淨意業，而諸眾生於世間生、於世間老，不染世法，得婆羅門離罪之法，復得沙門寂靜觀想三摩地法，當得最上波羅蜜多。』如來又以正實之語作如是說：『我不見有世間一切若魔若梵、若沙門婆羅門、天人阿修羅等，而能清淨戒蘊、定蘊，同佛如來無量清淨戒定蘊者。』何以故？如來、應供、正等正覺已得最上波羅蜜多，已得戒定波羅蜜多。<p>「舍利子！我今復說譬喻以明斯義，可樂聞不？」<p>舍利子白佛言：「世尊！今正是時，願佛為說。若諸苾芻得聞如來清淨戒定波羅蜜多法者，隨所聞已信奉受持。」
。
<juan>佛說大乘菩薩藏正法經卷第九<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>如來不思議品第四之三<p>復次，佛告舍利子言：「於汝意云何？地界與眾生界孰為多邪？」<p>舍利子白佛言<p>「世尊！地界非多，眾生界多。」<p>佛言：「舍利子！如是如是，眾生界多。舍利子！假使三千大千世界所有一切眾生，若卵生，若胎生，若濕生，若化生，若有色、若無色，若有想、若無想、若非有想非無想，乃至普及諸有情界，於一剎那、一臘縛、一須臾頃，無前無後悉得人身。即彼如上得人身者一切眾生，於一剎那、一臘縛、一須臾頃，悉證阿耨多羅三藐三菩提果。即彼一切所成諸佛如來，一一如來現前所化各有千頭，而一一頭各有千面，其一一面各有千舌。是諸如來，具足如來十力、四無所畏、四無礙解無礙辯才。舍利子！而彼如來同共稱讚如來所有戒波羅蜜多及戒蘊功德，經俱胝那庾多劫而悉不能得其邊際。又舍利子！一佛如來戒蘊功德無有邊際，如是諸佛如來戒蘊功德、無上大慧解入辯才乃至入大涅盤，於其中間皆悉同等。何以故？於無性中起有性思議。是故如來戒蘊功德、無上大慧最勝辯才，無量無數無有邊際與虛空等。舍利子！且置如上所說一三千大千世界，乃至東西南北四維上下普遍十方殑伽沙數等諸世界，一切眾生於一剎那、一臘縛、一須臾頃悉得人身，乃至悉證阿耨多羅三藐三菩提果。總略廣說，乃至於無性中起有性思議。是故如來戒蘊功德、無上大慧最勝辯才，無量無數無有邊際與虛空等。何以故？如來已得最上波羅蜜多，圓滿清淨戒波羅蜜多故。<p>「復次舍利子！我今復以顯明事相宣說如來定波羅蜜多。汝樂聞不？」<p>舍利子白佛言：「世尊！今正是時，願佛為說，令諸苾芻聞所說已信奉受持。」<p>佛言：「舍利子！後時後分當有七日出現世間，於彼時中三千大千世界，炎熾、遍炎熾、極遍炎熾，都一焰聚。彼時如來若行若住若坐若臥，具有十種希有之法現彼地方。何等為十？一者地平如掌，是為第一希有之法。二者於彼時中三千大千世界，炎熾、遍炎熾、極遍炎熾，都一焰聚，彼時如來若行若住若坐若臥，彼地方中悉無荊棘涌出金寶，是為第二希有之法。三者於彼三千大千世界，炎熾、遍炎熾、極遍炎熾，都一焰聚，彼時如來若行若住若坐若臥，其地廣闊如來受用，是為第三希有之法。四者於彼時中三千大千世界，炎熾、遍炎熾、極遍炎熾，都一焰聚，彼時如來若行若住若坐若臥，彼地方中自生異草，青潤柔軟右旋宛轉，如迦唧隣那寶，復有妙香，是為第四希有之法。五者於彼時中三千大千世界，炎熾、遍炎熾、極遍炎熾，都一焰聚，彼時如來若行若住若坐若臥，彼地方中自然涌出八功德水，所謂一冷、二輕、三軟、四香、五美、六清、七飲時無厭、八多飲無患，如是具足八功德水，是為第五希有之法。六者於彼時中三千大千世界，炎熾，遍炎熾，極遍炎熾，都一焰聚，彼時如來若行若住若坐若臥，彼地方中有清涼風自然吹觸。舍利子！譬如夏月盛熱之時，人極疲倦時，或有人往詣殑伽河岸，承彼清涼漸入河中，澡沐身體去除熱惱，乃得輕安調暢適悅；出河在岸往復經行，其去不遠見大樹林，青潤蓊欝枝葉扶踈，影癊清虛周匝垂覆，其中殊麗宛如珠寶間錯嚴飾，是人即時詣彼林所安詳而坐，四面涼風散來吹觸。舍利子！如來亦復如是，以宿善業果報煥明，清淨涼風自然吹觸，是為第六希有之法。七者於彼時中三千大千世界，炎熾、遍炎熾、極遍炎熾，都一焰聚，彼時如來若行若住若坐若臥，彼地方中自然而有水生諸華，所謂優鉢羅華、鉢訥摩華、俱母陀華、奔拏利迦華等，是為第七希有之法。八者於彼時中三千大千世界，炎熾、遍炎熾、極遍炎熾，都一焰聚，彼時如來若行若住若坐若臥，彼地方中自然而有陸生諸華，所謂阿帝目訖多華、瞻波迦華、蘇摩那華、嚩利尸迦華、阿輸迦華、波吒羅華、迦蘭尼迦華、多囉尼華等，如是等華色香具足，是為第八希有之法。九者於彼時中三千大千世界，炎熾、遍炎、熾極遍炎熾，都一焰聚，彼時如來若行若住若坐若臥，彼地方中如金剛所成，堅固牢實而無破壞，是為第九希有之法。十者於彼時中三千大千世界，炎熾、遍炎熾、極遍炎熾，都一焰聚，彼時如來若行若住若坐若臥，彼地方中見有殊妙寶塔出現，一切天人，若魔若梵、沙門婆羅門等，瞻禮供養，是為第十希有之法。<p>「舍利子！如是十種希有之法，於彼地方次第出現，以其如來、應供、正等正覺於法界性善覺了故。隨其色相入三摩地，住等引心純一樂受，經殑伽沙數等劫謂如食頃，如來於三摩地無所壞失。舍利子！如來在定，住經一劫或百劫、千劫、百千劫、一俱胝劫、百俱胝劫、千俱胝劫、百千俱胝劫、百千俱胝那庾多劫、後從定起。何以故？如來、應供、正等正覺已得最上波羅蜜多故。而彼最上波羅蜜多者，具大神通、有大威德、得大自在，是故如來圓滿具足。舍利子！如彼非想非非想天中，天子生已緣一境住，謂識所緣。經八萬四千劫而識不於餘識所轉，乃至壽限盡時即當趣滅。<p>「舍利子！如來始於初夜分中證成阿耨多羅三藐三菩提果，於中夜分入大涅盤，於其中間而不壞滅三摩地法。如來在定，無心可轉、無心所行、無心伺察、無心遍行、無心可增、無心可減、無心散亂、無心可高、無心可下、無心攝護、無心隱密、無心隨順、無心違背、無心沈下、無心動轉、無心喜悅、無心愛箸、無心分別、無心離分別、無心計度、無心隨識流轉、無心依止眼耳鼻舌身意、無心依止色聲香味觸法、無心於彼法中行、無心於彼智中行、無心於彼過去觀察、無心於彼未來觀察、無心於彼現在觀察。如來、應供、正等正覺如是安住三摩地中，心無少法而可生起，然於一切法中以無礙知見而常隨轉，都無發悟。如來離心意識，於定分位亦不減失，復常施作一切佛事，然無發悟。」<p>爾時世尊重明斯義說伽陀曰：「佛於無量百千劫，遍三有中修道行，戒聞定忍無散心，圓成無上菩提果。佛善業果報如是，超勝世間戒清淨，無戲論垢淨如空，十力淨戒虛空等。佛於初夜成正覺，後於中夜入涅盤，佛無心行無遍行，於諸寂定無減失。十力戒蘊亦無減，神力解脫分亦然，百千劫中住一心，佛無分別離分別。佛於如空定境界，三義轉佛無礙智，心意伺察不遣除，佛子信解佛十力。<p>「舍利子！如是等法，住信菩薩應於如來戒定法中，信解清淨，超越分別、離諸疑悔，後復生起身喜心喜適悅之相，發希有想。<p>「復次舍利子！云何名為住信菩薩於佛如來神足通力，信解清淨乃至發希有想？舍利子！如來、應供、正等正覺常所宣說，尊者大目乾連於聲聞苾芻眾中神通第一。於彼菩薩眾中，若以聲聞神通同等較量，我不見有聲聞神通與菩薩等者。若以菩薩神通與佛神通同等較量，我不見有菩薩神通與如來神通而相等者。彼諸菩薩常作是念：『如來神通不可思議，我等發勤精進，願求成辦如來神力。』<p>「復次舍利子！我今復以喻說，發明如來神通智力。汝樂聞不？」<p>舍利子白佛言：「世尊！今正是時，願佛為說，令諸苾芻聞所說已信奉受持。」<p>佛言：「舍利子！於汝意云何？大目乾連有大神通邪？」<p>舍利子白佛言：「世尊！我親聞佛說、親所聽受，大目乾連於聲聞苾芻眾中神通第一。」<p>佛言：「舍利子！假使三千大千世界滿中一切聲聞，彼彼神力皆與大目乾連神力同等，猶如稻麻竹❥甘蔗叢林，如是同等如是色相。所有一切聲聞功德威勢精進力能，神通變化隨所表示，比佛如來，百分不及一，千分不及一，百千分不及一，一俱胝分不及一，百俱胝分不及一，千俱胝分不及一，百千俱胝分不及一，算分、數分及譬喻分乃至烏波尼殺曇分，皆不及一。何以故？如來、應供、正等正覺已得最上波羅蜜多故。舍利子！如來以神通力於此地中置一芥子，以佛如來加持力故，彼諸聲聞一切威勢神通力能，而悉不能舉彼芥子，復不能動一毛端量。何以故？如來、應供、正等正覺已得最上波羅蜜多及神通波羅蜜多故。舍利子！且置上說此三千大千世界，乃至東西南北四維上下普遍十方殑伽沙等一切世界，所有一切眾生之類，若卵生、若胎生、若濕生、若化生，若有色、若無色，若有想、若無想、若非有想非無想，彼諸眾生一時皆得聲聞之果，具大神通悉如大目乾連，彼諸聲聞同以威勢力能神通變化，而悉不能舉動芥子一毛端量。何以故？如來、應供、正等正覺已得最上波羅蜜多及神通波羅蜜多故，具大威德、有大神通、得大自在。」<p>爾時世尊復告尊者舍利子言：「汝昔曾聞，風災劫時有大風起名毘藍婆，振吼吹擊此三千大千世界，須彌山王、鐵圍諸山、大鐵圍山等，及四大洲至八萬洲，彼彼大海吹皷高起，流散周遍一由旬量。」<p>舍利子白佛言：「世尊！我昔親聞如來宣說如是等事。」<p>佛言：「舍利子！風災劫時大風吹擊此三千大千世界，須彌山王及諸山大海吹皷高起，破壞流散周遍一切，乃至無數百千由旬分量。地居諸天亦悉飄鼓流散周遍，塵尚不見況山石等。所有夜摩天中諸宮殿等，飄鼓破壞流散周遍，塵尚不見何況宮殿。彼兜率天、化樂天、他化自在天、梵眾天、梵輔天、梵會天、大梵天、少光天、無量光天、光音天、少淨天、無量淨天、遍淨天，如是等天諸宮殿等，飄鼓破壞流散周遍，塵尚不見何況宮殿。舍利子！如是大風飄鼓吹擊，爾時如來所有妙衣不能損動一毛端量，況復衣角。所以者何！以佛如來不思議神力、不思議緣、不思議所行、不思議大悲悉具足故。舍利子！當彼大風飄鼓之時，東西南北四維上下周遍十方殑伽沙等一切世界大風不止。是時如來舉以指端指大風輪，即時大風皆悉止息，此是如來神通智力無所減失不思議故。舍利子！彼住信菩薩應於如來神通智力，信解清淨，超越分別、離諸疑悔，後復生起身喜心喜適悅之相，發希有想。」<p>爾時世尊重明斯義說伽陀曰：「所有三界諸眾生，皆作聲聞具智慧，與大目連智皆同，悉具神通波羅蜜。如來於此地方中，置一芥子極微小，彼彼一切現神通，而悉不能為舉動。所有殑伽沙數等，十方一切世界中，毘藍婆風振擊時，普遍諸方皆吹鼓。當彼如是大風起，佛上妙衣悉舉示，不能動其一毛端，由佛神力不思議。大風吹擊極猛惡，牟尼舉一毛端量，神力能止大風輪，無邊廣大虛空等。<p>「舍利子！住信菩薩應於如來如是神力，信解清淨乃至發希有想。
。
<juan>佛說大乘菩薩藏正法經卷第十<p>譯經三藏朝散大夫試光祿卿光梵大師賜紫沙門臣惟淨等奉<#sp>詔譯<p>如來不思議品第四之四<p>「復次舍利子！住信菩薩於佛如來十種智力不可思議，聞已淨信，超越分別、離諸疑惑，後復生起身喜心喜適悅之相，發希有想。如來以具十智力故了知勝處，於天人世間能師子吼轉妙梵輪，所有一切天人魔梵悉不能轉，無與如來同其法者。云何十力？一者處非處智力，二者業報智力，三者種種信解智力，四者種種界智力，五者根勝劣智力，六者至處道智力，七者禪定解脫等持等至染淨智力，八者宿住隨念作證智力，九者天眼作證智力，十者漏盡作證智力。舍利子！如是名為如來十種智力。如來以具十智力故了知勝處，於大眾中能師子吼轉妙梵輪，乃至一切世間無與如來同其法者。<p>「云何如來處非處智力？謂佛如來以其無上最勝智力，於處非處如實了知。何者是處？何者非處？舍利子！所言非處者，謂不容受，身作惡者、語作惡者、意作惡者能感悅意光澤可愛果報，若如此者無有是處。而或可容受者，謂身語意造作諸惡，不能招感悅意光澤可愛果報，斯有是處。又非處者，謂身語意業造作諸善，而能招感不悅意光澤可愛果報，無有是處。可容受者，謂身語意造作諸善，而能招感悅意光澤可愛果報，斯有是處。又非處者，謂慳悋人感大富果，無有是處；若慳悋人感貧窮果，斯有是處。又非處者，謂行施人感貧窮果，無有是處；若行施人感大富果，斯有是處。又非處者，謂破戒人得生天人，無有是處；若破戒人當墮地獄餓鬼傍生趣中，斯有是處。又非處者，謂持戒人返墮地獄、餓鬼、傍生趣中，無有是處；若持戒人生天、人中，斯有是處。又非處者，謂瞋恚人感端正果，無有是處；若瞋恚人感醜陋果，斯有是處。又非處者，謂忍辱人感醜陋果，無有是處；若忍辱人感端正果，斯有是處。又非處者，謂懈怠人而能獲得現前三昧，無有是處；若懈怠人不得現前三昧，斯有是處。又非處者，謂精進人不得現前三昧，無有是處；若精進人而能獲得現前三昧，斯有是處。又非處者，謂散亂心人得出離道，無有是處；若散亂心人不能獲得出離之道，斯有是處。又非處者，謂能安住心一境性之人不能獲得彼出離道，無有是處；若能安住心一境性之人得出離道，斯有是處。又非處者，謂無慧人而能除斷一切種子習氣，無有是處；若無慧人不能除斷一切種子習氣，斯有是處。又非處者，謂有慧人不能除斷一切種子習氣，無有是處；若有慧人能斷一切種子習氣，斯有是處。又非處者，謂殺生人起殺害因感長壽果，無有是處；若殺生人感短壽果，斯有是處。又非處者，謂離殺生之人感短壽果，無有是處；若離殺生之人感長壽果，斯有是處。又非處者，謂偷盜之人感大富果，無有是處；若偷盜之人感貧窮果，斯有是處。又非處者，謂離偷盜之人感貧窮果，無有是處；若離偷盜人感大富果，斯有是處。又非處者，謂邪染之人得有子妻室，無有是處；若邪染之人不得有子妻室，斯有是處。又非處者，謂離邪染人不得有子妻室，無有是處；若離邪染之人得有子妻室，斯有是處。又非處者，謂妄語之人不招毀謗，無有是處；招其謗者，斯有是處。又非處者，謂離妄語之人返招毀謗，無有是處；不招謗者，斯有是處。又非處者，謂兩舌之人眷屬不離，無有是處；若眷屬分離，斯有是處。又非處者，謂離兩舌之人眷屬分離，無有是處；若眷屬不離，斯有是處。又非處者，謂惡口之人常聞悅意語言，無有是處；若其不聞悅意語言，斯有是處。又非處者，謂離惡口之人不聞悅意語言，無有是處；若其聞者，斯有是處。又非處者，謂綺語之人得決定辯才，無有是處；若其不得，斯有是處。又非處者，謂離綺語之人不得決定辯才，無有是處；若其得者，斯有是處。又非處者，謂多貪人得大富者，無有是處；若其不得，斯有是處。又非處者，謂離貪人大富斷續，無有是處；若不斷續，斯有是處。又非處者，謂瞋恚心人不墮地獄，無有是處；若其墮者，斯有是處。又非處者，謂離瞋人不於善趣天界中生，無有是處；若其生者，斯有是處。又非處者，謂邪見人積集邪見之因能得聖道，無有是處；若邪見人積集邪見之因不得聖道，斯有是處。又非處者，謂正見人積集正見因故不得聖道，無有是處；若正見人積集正見因故獲得聖道，斯有是處。又非處者，謂修施行之人若不得淨心分位，無有是處；若其得者，斯有是處。又非處者，謂持淨戒人不得淨心分位，無有是處；若其得者，斯有是處。又非處者，若起有所得見之人獲順忍者，無有是處；若其不得，斯有是處。又非處者，若證空解脫人不得順忍者，無有是處；若其得者，斯有是處。又非處者，謂惡作之人得住輕安心者，無有是處；若其不得，斯有是處。又非處者，謂惡作之人得心調伏及輕安者，無有是處；若其不得，斯有是處。又非處者，若諸女人成轉輪聖王，無有是處；若男子得成，斯有是處。又非處者，若諸女人成帝釋天主，無有是處；若男子得成，斯有是處。又非處者，若諸女人成梵王者，無有是處；若男子得成，斯有是處。又非處者，若諸女人現成佛果者，無有是處；若八人地次第得果，斯有是處。又非處者，謂須陀洹人現轉證成第八位者，無有是處；若於此蘊中趣涅盤者，斯有是處。又非處者，若斯陀含人現轉第三位者，無有是處；若於此蘊中趣涅槃者，斯有是處。又非處者，若阿那含人還來人間，無有是處；於此蘊中趣涅盤者，斯有是處。又非處者，若阿羅漢人有結習者，無有是處；若其無者，斯有是處。又非處者，謂諸聖人趣求異類師尊教授異義所生法者，無有是處；若不然者，斯有是處。又非處者，若得無生法忍之人有退轉者，無有是處；乃至得證菩提，斯有是處。又非處者，若諸菩薩坐菩提場已而不證成菩提果者，無有是處；若諸菩薩坐菩提場已，決定證成阿耨多羅三藐三菩提果然後起座，斯有是處。又非處者，謂諸佛如來於種子習氣有所表現者，無有是處；若佛如來所有一切種子習氣悉能除斷，斯有是處。又非處者，謂佛如來智有障礙，無有是處；若佛如來智無障礙，斯有是處。又非處者，謂能觀見諸佛如來最勝頂相，無有是處；若不能見佛頂相者，斯有是處。又非處者，謂能知佛心所行者，無有是處；若不能知諸佛如來心所行者，斯有是處。又非處者，謂佛如來住等引心有所得相者，無有是處；若佛如來常住等引心者，斯有是處。又非處者，若謂如來語言虛妄不決定者，無有是處；若佛如來言無虛妄，斯有是處。又非處者，若謂如來有其過失，無有是處；諸佛如來離諸過失，斯有是處。<p>「舍利子！如是等法！如四無所畏、十八不共法中廣說。<p>「復次舍利子！若謂諸佛如來於現在世中若知若見有障礙者，無有是處；若諸佛如來於現在世中若知若見無障礙者，斯有是處。舍利子，如是所說如來所有處非處智力無有邊際，若欲知其邊際之者，譬如虛空所可知耶？若其虛空不知邊際，如來、應供、正等正覺處非處智力邊際亦然。諸住信菩薩得聞如來不可思議處非處智力已，發生淨信，超越分別、離諸疑惑，後復生起身喜心喜適悅之相，發希有想。」<p>爾時世尊重明斯義說伽陀曰：「十方虛空無邊量，處非處智力亦然，智力真實遍世間，廣說最上真實法。若人圓具解脫器，知彼所行為說法，彼圓法器諸眾生，知處非處住捨行。虛空大地尚可動，佛說果報無虛妄，處非處智若圓成，世出世間十力具。<p>「舍利子！此是如來第一智力。如來、應供、正等正覺以具如是勝智力故了知勝處，於大眾中能師子吼轉妙梵輪，乃至世間無與如來同其法者。<p>「復次舍利子！云何名為如來業報智力？謂佛如來以無上智，於過去未來現在一切眾生，所作諸業積集因處位、若身根因通眼根分位，如是諸根因及分位如來悉如實知。若諸眾生有布施根性修持戒行，如來了知自他根故，即為宣說布施之法。若諸眾生有持戒根性修布施行，如來了知自他根故，即為宣說持戒之法。若諸眾生有忍辱根性修精進行，如來了知自他根故，即為宣說忍辱之法。若諸眾生有精進根性修忍辱行，如來了知自他根故，即為宣說精進之法。若諸眾生有禪定根性修勝慧行，如來了知自他根故，即為宣說禪定之法。若諸眾生有勝慧根性修禪定行，如來了知自他根故，即為宣說勝慧之法。總略乃至諸菩提分法亦如是說。若諸眾生具聲聞根性修緣覺乘行，如來了知自他根故，即為宣說聲聞乘法。若諸眾生具緣覺根性修聲聞乘行，如來了知自他根故，即為宣說緣覺乘法。若諸眾生具大乘根性而修聲聞緣覺乘行，如來了知自他根故，即為宣說大乘之法。若諸眾生具最上乘根性修大乘行，如來了知實了知。若諸眾生於現在世積集樂因，未來世中感其苦報，如來決定如實了知。若諸眾生於現在世積集苦因，未來世中感其苦報，如來決定如實了知。若諸眾生於現在世積集樂因，未來世中感其樂報，如來決定如實了知。舍利子！如來於過去未來現在世中一切眾生，所有諸業若因若果，如來真實無異無別，決定一一如實了知。如來隨所知已，如其所應皆為說法。舍利子！如來、應供、正等正覺，於過去未來現在一切眾生，諸業果報、積集因處，皆如實知。如來智力無有邊際，若欲知其邊際之者，譬如虛空所可知耶？若其虛空不知邊際，如來、應供、正等正覺業報智力邊際亦然。諸住信菩薩得聞如來不可思議業報智力已，發生淨信，超越分別、離諸疑惑，後復生起身喜心喜適悅之相，發希有想。」<p>爾時世尊重明斯義說伽陀曰：「佛善了知諸因果，業法智眼悉能觀，無礙智遍三世中，諸眾生行悉明達。苦樂諸因及所願，遍諸眾生五趣中，輪轉一切諸苦因，善逝決定皆明了。所有黑白諸業報，因果願求亦復然，能仁真實悉了知，猶觀掌中如意寶。若諸業法修因少，當來果報獲無量，若因無量果還微，善逝真實皆曉了。修聲聞行果如願，緣覺菩提因願同，無上智果願亦然，善逝如實皆曉了。若於先業修苦因，後復當招於樂果，若於諸業修樂因，後復當招於苦果；苦因苦果如是法，樂因樂果亦復然，自業自果和合因，善逝如實皆曉了。諸有苦法三世轉，遍諸眾生五趣中，真實無斷無異門，佛無上智皆明了。<p>「舍利子！此是如來第二智力。如來以具勝智力故了知勝處，於大眾中能師子吼轉妙梵輪，一切世間天人魔梵皆不能轉，乃至無與如來同其法者。」
。
<juan>佛說大乘菩薩藏正法經卷第十一<p>譯經三藏朝散大夫試光祿卿光梵大師賜紫沙門臣惟淨等奉<#sp>詔譯<p>如來不思議品第四之五<p>「復次舍利子！云何名為如來種種信解智力？謂佛如來於諸眾生諸補特伽羅所有信解種種差別，如來一一如實了知。若諸眾生本住貪愛、於瞋起解、廣如經說。若諸眾生本住著癡、於瞋起解，如來一一如實了知。若諸眾生本住不善之法，於不善法起解，如來一一如實了知。若諸眾生本住善法、於善法起解、如來一一如實了知。若諸眾生修下劣行、於殊勝法而起信解，如來悉如實知。若諸眾生修殊勝行、於下劣法而起信解，如來悉如實知。若諸眾生修下劣行、於殊勝分位而起信解，如來悉如實知。若諸眾生修殊勝行、起下劣解，如來悉如實知。若諸眾生於邪定聚而起信解，取彼定法，如來悉如實知。若諸眾生於正定聚而起信解，取彼定法，如來悉如實知。若諸眾生於正定聚取彼解脫，如來悉如實知。若諸眾生信解欲界定法，從欲界入，如來悉如實知。若諸眾生信解色界定法，從色界入，如來悉如實知。若諸眾生信解無色界定法，從無色界入，如來悉如實知。若諸眾生信解三界定法，遍三界入，如來悉如實知。若諸眾生本住下劣分位而得殊勝之法，如來悉如實知。若諸眾生本住殊勝分位而得下劣之法，如來悉如實知。若諸眾生起種種信解、種種色相、種種受用、種種領納，如來悉如實知。若諸眾生信解以先業故當感墜墮，如來悉如實知。若諸眾生信解脫之法取彼解脫，如來悉如實知。如來如是如實知已，隨其所應即為說法。<p>「舍利子！此是如來信解智力，無有邊際與虛空等。若諸住信菩薩於佛如來種種信解最勝智力，聞已淨信，超越分別、離諸疑惑，後復生起身喜心喜適悅之相，發希有想。」<p>爾時世尊重明斯義說伽陀曰：「世間種種信解法，過未現在無限量，即彼信解如所思，佛人中尊皆曉了。若於貪法起信解，而本住著瞋分位，若瞋若癡義亦然，佛隨信解皆明了。住貪住癡等諸法，隨心所持難思度，相續無間遍所行，能仁勝智皆明了。若諸眾生下劣行，還復信解廣大法，行勝解劣義亦然，佛調御尊皆明了。若眾生取邪定聚，來還所起亦復然，所有三界解脫門，佛隨信解皆明了。所生色相種種異，受用差別亦復然，隨先業故報無差，二足勝尊皆明了。隨其信解了知已，如其所應為說法，第三勝解智力門，佛子當生清淨信。<p>「舍利子！如是如來第三信解智力。如來、應供、正等正覺以具勝智力故了知勝處，於大眾中能師子吼轉妙梵輪，一切世間天人魔梵悉不能轉，無與如來同其法者。<p>「復次舍利子！云何如來種種界智力？謂佛如來於種種界如實了知。若諸眾生於諸世間以諸福行而為長養，如來悉能如實了知。若諸眾生以非福行而為長養，如來悉如實知。若諸眾生以不動行而為長養，如來悉如實知。若諸眾生修出離行，如來悉如實知。又舍利子！如來如實了知眼界、色界、眼識界。云何能知？謂佛了知內空、外空、內外空故。乃至意界、法界、意識界悉如實知。云何能知？謂佛了知內空、外空、內外空故。又舍利子！如來了知地界、水界、火界、風界及虛空界，悉如實知。云何能知？謂如虛空故亦然了知。如來悉知欲界、色界及無色界分別所起，知有為界是造作相，知無為界是無造作相，知雜染界是客塵煩惱相，知清淨界是自性明亮相，知諸行界是不如理作意無明相，知涅槃界是如理作意明智相。<p>「又舍利子！若諸界依止、諸界安住、諸界隨順、諸界建立、諸界作用、諸界意趣、諸界寂定、諸界住著，如來一一如實了知，隨所知已即為說法。舍利子！此是如來種種界智力，如是勝力無有邊際。若諸住信菩薩於佛如來如是智力，聞已淨信，超越分別、離諸疑惑，後復生起身喜心喜適悅之相，發希有想。」<p>爾時世尊重明斯義說伽陀曰：「一切世間諸眾生，以種種界為依止，隨轉界趣義亦然，佛無上尊皆明了。福非福及不動行，諸出離界義亦然，隨諸界趣安住心，涅槃無動常寂靜。所有眼界及色界，彼眼識界亦復然，耳鼻舌身意界中，如來如實皆明了。於其法界了知已，彼意識界亦復然，了知諸法內外空，此即能仁大智力。地界水界及火界，而彼風界亦復然，如是諸界遍了知，猶如虛空等無異。所有欲界及色界，彼無色界亦復然，如來如是遍了知，及彼分別所起等。而彼虛空無邊際，諸界無邊亦復然，佛於一切雖遍知，不起我心能了解。了知諸界無所生，亦知諸界無所滅，如是諸界寂靜心，無上丈夫皆明了。如其虛空無邊際，佛智無邊亦復然，以無礙智悉了知，種種信解皆解脫。知心所起信解已，俱胝眾生悉調伏，如來第四力圓成，佛子當生清淨信。<p>「舍利子！如是如來第四智力，廣說乃至無與如來同其法者。<p>「復次舍利子！云何名為如來根勝劣智力？謂諸眾生所有根性若勝若劣，如來一一如實了知。云何能知？謂下根、中根及彼利根，亦復遍知殊勝諸根，乃至積集分別從貪所起諸業根性、從瞋所起諸業根性、從癡所起諸業根性，如來悉如實知。如是分別諸業虛妄所起貪瞋癡等，皆如實知。如是分別諸根從貪瞋癡少分所起者，如來悉如實知。分別諸根從貪瞋癡廣大所起者，亦如實知。分別諸根從貪瞋癡執著所起者，亦如實知。若善因根性、若不善因根性、若不動因根性、若出離因根性，如來悉如實知。<p>「又舍利子！如來遍知一切眾生眼根、耳根、鼻根、舌根、身根、意根，女根、男根、命根，苦根、樂根、憂根、喜根、捨根，信根、精進根、念根、定根、慧根，未知當知根、已知根、具知根，如是二十二根，如來悉如實知。又諸根中，若眼根因通耳根分位，非鼻根、舌根、身根，如來悉如實知。若耳根因通鼻根分位，若鼻根因通舌根分位，若舌根因通身根分位，若身根因通眼根分位，如是諸根因及分位，如來悉如實知。若諸眾生有布施根性修持戒行，如來了知自他根故，即為宣說布施之法。若諸眾生有持戒根性修布施行，如來了知自他根故，即為宣說持戒之法。若諸眾生有忍辱根性修精進行，如來了知自他根故，即為宣說忍辱之法。若諸眾生有精進根性修忍辱行，如來了知自他根故，即為宣說精進之法。若諸眾生有禪定根性修勝慧行，如來了知自他根故，即為宣說禪定之法。若諸眾生有勝慧根性修禪定行，如來了知自他根故，即為宣說勝慧之法。總略乃至諸菩提分法，亦如是說。若諸眾生具聲聞根性修緣覺乘行，如來了知自他根故，即為宣說聲聞乘法。若諸眾生具緣覺根性修聲聞乘行，如來了知自他根故，即為宣說緣覺乘法。若諸眾生具大乘根性而修聲聞緣覺乘行，如來了知自他根故，即為宣說大乘之法。若諸眾生具最上乘根性修大乘行，如來了知自他根故，即為宣說最上乘法。若諸眾生具不堪任非法器根性，如來了知無所堪任非法器已，即當捐棄。若諸眾生有所堪任是法器者，如來即為宣說正法。舍利子！如來於一切眾生中，若觀察諸根而悉了知，不觀察諸根亦悉了知；若出離根者而悉了知，不出離根者亦悉了知。隨諸眾生何等根性，若諸行法、若意樂因、若緣若障、若究竟處、若最後根，如來一一皆如實知。」<p>爾時世尊重明斯義說伽陀曰：「趣向彼岸諸根性，知眾生性及意樂，世間諸根遍了知，人中師子宣正法。普觀下中上根器，未曾有智而遍轉，知解脫器諸眾生，智宣勝法令開曉。決定煩惱諸所起，隨眾生根少或多，如諸根性遍了知，隨順宣說智行法。若諸眾生具善根，或具不善諸根者，眼耳鼻舌身意根，苦樂憂喜捨根性，信進念定慧根等，男女命根亦復然，如其宣說彼信根，餘根勝義亦如是。根性所行及諸相，隨眾生意而遍轉，應根宣說勝法門，智善明了諸苦法。聲聞諸根難解脫，唯佛菩提善出離，聲聞不知佛智因，為說菩提最勝力。<p>「舍利子！此是如來第五智力，廣說乃至無與如來同其法者。<p>「復次舍利子！云何名為如來至處道智力？謂佛如來遍一切處所向之道，皆如實知。云何能知？若眾生界住正定聚者、住不定聚者、住邪定聚者，一一了知。若住正定聚眾生界者，所有因力及彼先行，而悉具足開明利根。如來知彼有所堪任是解脫器，隨昔因力而為說法。若住不定聚眾生界者，以彼緣力成熟相故，隨其所應說法教授即得解脫。若緣力未熟即不解脫，如來俟其因緣和合，值佛出世即為說法。彼於佛所得聞法已，深固勤行乃得勝果。若住邪定聚眾生界者，不修正業、根性癡暗、非其正器，如來不為說法。以其無所堪任非解脫器，如來知已即當損棄。是故諸菩薩應當勤行被精進鎧。又舍利子！如來了知三種貪處，謂有貪處善相所起，復有貪處邊際相所起，復有貪處先因所起。如來了知三種瞋處，謂有瞋處惱害相所起，復有瞋處貪不滿意所起，復有瞋處宿習所起。如來了知三種癡處，謂有癡處無明因所起，復有癡處有身見因所起，復有癡處疑惑因所起。如來一一如實了知。又舍利子！如來於諸苦處，以迅速神通而能了知，以其利根故。或於苦處以遲緩神通而能了知，以其柔軟根故。又復如來於諸樂處，以迅速神通而能了知，以其利根故。或於樂處，以遲緩神通而能了知，以其柔軟根故。又於遲緩處，以遲緩神通而能了知，以障道故。於遲緩處，以迅速神通而能了知，令得輕安故。於迅速處，以遲緩神通而能了知，以無畢竟安隱故。於迅速處，以迅速神通而能了知，以無別異故。又復有處，得決擇力圓滿非修習力，有得修習力圓滿非決擇力，有修習力及決擇力皆得圓滿，有修習力及決擇力皆不圓滿，如來一一如實了知。又復有處，意樂具足行不具足，有行具足意樂不具足，有意樂具足行亦具足，有意樂不具足行亦不具足，如來一一如實了知。又復有處，身業清淨非語非心；又復有處，心業清淨非身非語；又復有處，身語心業皆不清淨；又復有處，身語心業皆悉清淨；如來一一如實了知。<p>「舍利子！所有一切眾生於一切處，所作因業若動若寂，如來以無礙智隨眾生轉。舍利子！如是如來至處道智力，無其邊際與虛空等。諸住信菩薩聞已淨信，超越分別、離諸疑惑，後復生起身喜心喜適悅之相，發希有想。」
。
<juan>佛說大乘菩薩藏正法經卷第十二<p>譯經三藏朝散大夫試光祿卿光梵大師賜紫沙門臣惟淨等奉<#sp>詔譯<p>如來不思議品第四之六<p>爾時世尊重明斯義說伽陀曰：「佛善了知至處力，諸正定聚知彼因，及不定聚諸眾生，彼成熟相皆明了。三種貪處佛善了，瞋癡三種亦復然，三種煩惱差別門，佛悉了知因緣處。苦處了知利根性，遲緩神通柔軟根，樂處利根亦復然，佛悉了知遲緩相。有遲緩處遲緩力，或遲緩處利根性，或迅速處遲緩根，迅速神通無異相。有決擇力無修力，或有修力決擇無，決擇修力或俱圓，二種俱無皆明了。有處意樂或圓具，而復行業未能圓，俱有俱無二種門，佛能遍觀皆明了。有處身業得清淨，非語非心淨亦然，或復語身清淨時，非心清淨義如是。或有清淨於心業，非語非身義亦然，或復語心清淨時，非身清淨義如是。身語心業皆清淨，佛遍觀察悉能知，如其所成寂靜門，此佛第六勝智力。<p>「舍利子！此是如來第六至處道智力，如來以具勝智力故了知勝處，乃至世間無與如來同其法者。<p>「復次舍利子！云何名為如來禪定解脫等持等至染淨所起智力？謂佛如來於自於他所有禪定解脫、等持等至、染淨等法，悉如實知。云何能知？所有一切眾生諸雜染法，若因若緣，悉如實知。及彼眾生諸清淨法，若因若緣，亦如實知。云何是因？云何是緣？謂即一切眾生諸雜染中，不如理作意是因、無明是緣，無明為因、行為緣，行為因、識為緣，識為因、名色為緣，名色為因、六處為緣，六處為因、觸為緣，觸為因、受為緣，受為因、愛為緣，愛為因、取為緣，取為因、有為緣，有為因、生為緣，生為因、所緣為緣，煩惱為因、業為緣，見為因、愛為緣，隨眠為因、所起為緣，一切眾生諸雜染處，此如是因、此如是緣，如來一一皆如實知。又因緣者，所有一切眾生於清淨法中有二因二緣，若諸眾生聞他隨順語言音聲，即能各各深固作意，於三摩地能善觀想，善住心一境性。又二因二緣者，謂所起智及未起智。又二因二緣者，謂伺察生法不證涅盤。又二因二緣者，謂明行具足取證解脫。又二因二緣者，謂修習解脫門自性解脫智。又二因二緣者，謂盡智無生智。又二因二緣者，謂真實覺了真實所得。如是一切眾生於清淨法中，有如是因、有如是緣，如來一一皆如實知。又舍利子！所有一切眾生，有其多種清淨所緣、雜染所緣，有取清淨所緣者，如實伺察故；有取雜染所緣者，如實伺察故；有雜染所緣中取清淨所緣者，如實伺察故；有清淨所緣中取雜染所緣者，增上慢所執故。舍利子！如來勝智廣大無邊而能遍轉如實遍知，所謂離諸罪業尋伺善法，入離生喜樂初禪定門，從初禪定入至滅受想定起，乃至從滅受想定入還至初禪定起。八解脫者，謂順入、逆入及逆順入。何等為八？一者有色觀諸色解脫，二者內無色想觀外諸色解脫，三者淨解脫身作證具足住，四者空無邊處解脫，五者識無邊處解脫，六者無所有處解脫，七者非想非非想處解脫，八者滅受想解脫。此八解脫若順若逆，等持等至及三昧耶皆能觀想。然佛如來於三摩地悉無分別，亦無所緣及彼所入。如來於一三摩地中遍入一切三摩地門，從一定起，諸定亦然。如來於等引心，無相續轉、無所得心、無能觀心。所有一切緣覺三摩地，出過聲聞三摩地；菩薩三摩地，出過緣覺三摩地；諸佛三摩地，出過菩薩三摩地。何以故？如來增上勝智悉遍轉故。若發聲聞心者，諸有語言及教授法，如來悉知。若發緣覺心者，若發菩薩心者，亦如實知，隨其所應說法教授。舍利子！此是如來第七禪定解脫等持等至染淨所起智力，無邊無際與虛空等。諸住信菩薩聞已淨信，超越分別、離諸疑惑，後復生起身喜心喜適悅之相，發希有想。」<p>爾時世尊重明斯義說伽陀曰：「諸有眾生雜染性，及諸眾生清淨因，大無畏尊悉了知，知已隨應為說法。而諸煩惱所因者，從彼無明緣所生，無明為因行為緣，乃至有支生諸苦。一切煩惱諸根本，源由不如理作意，從是因緣生有支，佛善了故為開曉。諸業根本所謂行，無明及識而為緣，乃至諸苦有支生，隨他音聲起諸法。深固作意而內觀，審知二因及二緣，眾生如實覺了因，以彼因故能寂止。眾生若求解脫因，應當善觀諸緣法，調御聖尊悉了知，深固安住戒清淨。如應審諦觀空法，而善修習解脫門，解脫三有苦難中，如實清淨善開曉。眾生信佛清淨法，空無相願解脫門，三摩鉢底復善宣，聲聞緣覺諸禪定。眾生備具諸煩惱，佛說禪定解脫門，無染第七力圓成，能調難調佛善說。<p>「舍利子！如是如來第七智力，如來以具勝智力故了知勝處，乃至無與如來同其法者。<p>「復次舍利子！云何名為如來宿住隨念智力？謂佛如來以無上智，若自若他無數多種諸宿住事，隨念了知。若一生若二生、三四五生、若十二十三四五十、百生千生及百千生，乃至無數俱胝那庾多百千生事，隨念悉知。若成劫、若壞劫、若成壞劫，乃至無數成壞劫中，於某方某處，往昔世中諸有眾生，如是名字、如是種族、如是姓氏、如是狀貌、如是色相、如是形體、如是壽量、如是久住、如是苦受、如是樂受，於某處滅、於某處生，復於某處滅已復某處生，若有表示、若無表示，若自若他，有無數多種宿住隨念等事。若諸眾生有如是因，由彼因故諸所從來，如來一一如實了知，知已為說法要。所有一切眾生過去心行，如來悉能任持了知，若心相續、若心所緣、若心生起，於所緣心不壞不滅。舍利子！如來於一眾生心相續知故，乃至於何等心而悉相續如實了知。從某心起，設經殑伽沙數等劫說不能盡。是故應知，諸佛如來了知一切眾生心行，無其邊際，經俱胝劫說不能盡。如來無上勝智亦無邊際。舍利子！如是如來宿住隨念作證智力，不可思議、無有等比、無其限量、不可算數、不可記說。於諸眾生無邊際處，以佛神通智力隨念能知。若諸眾生隨所生起種諸善根，若佛乘、若緣覺乘、若聲聞乘、若諸善法，如來隨念而悉能知。如來以大威力，隨諸眾生善根所緣，即為說法，令彼眾生不退轉於阿耨多羅三藐三菩提果，如其信解皆得出離，若發聲聞乘心、若發緣覺乘心、若發無上正等菩提之心。舍利子！此是如來第八宿住隨念作證智力，無其邊際與虛空等。諸住信菩薩聞已淨信，超越分別、離諸疑惑，乃至發希有想。」<p>爾時世尊重明斯義說伽陀曰：「百俱胝劫無邊際，佛世燈照宿住事，遍知自他五類心，如觀掌中菴摩菓。壽量劫數及色相，生滅眾生所起因，具法器者亦悉知，過去無邊無際等。世間眾生心心所，相續所生無間斷，聖尊大智遍了知，過去無量諸心法。一眾生心佛知已，殑伽沙數等亦然，三有無際復無邊，乃至後際不可盡。如是所行智無盡，無數亦復無限量，世尊智海廣無邊，悉知眾生善意樂。尊重能仁具無量，神通智力悉廣大，如昔所修善法因，以威神力能思念。如是無量大福事，三種智通善思念，安住不退轉大心，已修勝行解脫道。善逝正智無邊量，能知一切眾生心，第八智力廣無邊，佛子當生清淨信。<p>「舍利子！如是如來第八智力，如來以具勝智力故了知勝處，乃至無與如來同其法者。<p>「復次舍利子！云何名為如來天眼隨念作證智力？謂佛如來以無上智清淨天眼過於肉眼，觀見世間一切眾生，生時滅時、尊貴卑賤、善相惡相、趣向善趣趣向惡趣，隨諸眾生業報成熟所受其果，如來悉知。又若眾生身語意業作諸不善，毀謗賢聖起諸邪見，以其積集邪見因故，身壞命終墮於惡趣地獄、餓鬼、傍生趣中。若諸眾生身語意業作諸善行，不謗賢聖起於正見，以其積集正見因故，身壞命終生天界中。又復如來清淨天眼遍觀十方一切佛剎，如虛空界無其邊際，亦如法界無有限量。不可記說所有十方殑伽沙數等一切佛剎，如來智光而悉照現。或見一切大火炎熾，或見一切成壞等相，或見眾生光明中來，或見眾生生時滅時，或見菩薩光明中現，或見菩薩從兜率天沒、來生人間降神母胎，菩薩生已即行七步，所有菩薩住胎入胎悉能觀見。或見諸佛世尊光明中現，或見菩薩成正覺果，或見諸佛轉大法輪，或見諸佛厭捨壽命所有緣行入大涅盤。或見諸聲聞眾光明中現，又見聲聞趣證涅盤。或見諸緣覺眾光明中現，又見緣覺現諸神通作大清淨。或有眾生不能乘佛光明來者，謂外道眾及五通仙眾，不與聲聞緣覺菩薩相等，是故不能乘光而來；以佛清淨最上天眼智力光明，亦悉乘光而來。或復如來現車輪量廣大光明，有諸眾生乘光而來。如是乃至三千大千世界無量無邊遍眾生界，一切天人悉於如來智光中現。<p>「又舍利子！如來清淨天眼，遍觀一切佛剎諸眾生界，何等眾生所應化度，隨其觀已有應度者，佛即為現其前而化度之。是彼眾生既得度已，餘諸眾生亦悉不知。舍利子！此是如來第九天眼作證智力，無其邊際與虛空等。諸住信菩薩聞已淨信，廣說乃至發希有想。」<p>爾時世尊重明斯義說伽陀曰：「善逝天眼淨無垢，俱胝劫集善業因，佛眼觀照遍十方，佛剎廣大不思議。若成若壞諸事相，或見炎熾大火鬘，或見多界渾然空，佛自然智皆明照。廣大難思眾生界，若色無色亦復然，或墮善趣惡趣中，佛自然智皆明照。現在俱胝諸如來，及已涅盤諸聖尊，并諸緣覺與聲聞，佛自然智皆明照。菩薩為欲利眾生，諸所修行菩提行，覺智明達無攝藏，佛自然智皆明照。如是善逝無垢眼，眾生微細悉能觀，第九智眼力難思，佛子應當生淨信。<p>「舍利子！如是如來第九智力，如來以具勝智力故了知勝處，乃至無與如來同其法者。<p>「復次舍利子！云何名為如來漏盡作證智力？謂佛如來以無上智力，諸漏悉盡非漏隨增，心善解脫、慧善解脫，證自通已隨諸所行，我生已盡、梵行已立、所作已辦、不受後有。如來以是漏盡智力清淨明亮，悉斷一切種子習氣，不與一切聲聞、緣覺而相等比。聲聞漏盡者，有其限量不斷習氣。緣覺漏盡者亦有限量，捨離大悲及離辯才。如來漏盡者，諸相具足，一切種子習氣皆悉除斷，大悲攝受無畏辯才深善伺察，一切世間無勝過者。住一心相和合所成。何以故？如來已無業種子故、無煩惱種故、於威儀道無過失故，其猶虛空清淨澄瑩，煙雲塵霧悉不能染。如來漏盡智力亦復如是，一切煩惱種子悉不能染。如來安住如是清淨漏盡智力，已盡諸漏說漏盡法，亦復宣說斷取著法，令諸眾生了知一切，虛妄分別諸所取著而悉不起，普令眾生如實伺察。如來以善方便說譬喻法，令諸眾生於彼諸漏不實法中如實知已，於一切法無少法可取，於諸取著而悉寂止。舍利子！如來了知一切眾生諸漏所集、諸漏滅法、諸漏向滅之道。如來如實知已，隨其所應為說法要。諸住信菩薩，於佛如來漏盡作證智力，聞已淨信，超越分別、離諸疑惑，乃至發希有想。」<p>爾時世尊重明斯義說伽陀曰：「漏盡智力佛圓具，廣大無量淨無障，成滿十力勝智門，趣證無上菩提果。不同聲聞漏盡智，種習限量結縛障，人中最上最勝尊，蠲除種習及限量。所有緣覺漏盡智，捐捨大悲及辯才，世尊漏盡智圓成，大悲辯才皆無量。佛善安住漏盡智，悉知世間漏不實，於一切法虛妄中，此理如應皆善了。悲念世間極苦惱，說法無我空無常，虛假不實諸相中，應觀最上寂靜地。無我無人無眾生，作者受者悉皆無，於一切法虛妄中，佛悲心觀解脫道。如來已離諸疲懈，實智亦無忘失法，能仁常住相應門，廣利世間宣正法。十力能摧於他法，十力無邊等虛空，善能安住十力尊，轉最上輪無等比。<p>「舍利子！如是如來十種智力，如來以具十智力故了知勝處，於天人世間能師子吼轉妙梵輪，所有一切天人魔梵悉不能轉，無與如來同其法者。諸住信菩薩，於佛如來不可思議最勝智力，應當淨信，超越分別、離諸疑惑，後復生起身喜心喜適悅之相，發希有想。
。
<juan>佛說大乘菩薩藏正法經卷第十三<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>如來不思議品第四之七<p>「復次舍利子！云何名為如來四無所畏不可思議？諸住信菩薩應發淨信，超越分別、離諸疑惑，乃至發希有想。舍利子！如來無所畏法其有四種，如來由具四無畏故了知勝處，於大眾中能師子吼轉妙梵輪，餘諸沙門婆羅門悉不能轉，一切世間天人魔梵無與如來同其法者。舍利子！何等是為四無所畏？一者一切智無畏，謂佛如來已能圓具無上勝智，於大眾中作如是言：『我成無上正等正覺，此法唯佛自所證知，餘諸天人世間不能與佛同其法語。』如來以此法故成等正覺，云何說名如來成等正覺？謂佛如來以一切法平等故而成正覺，於諸法中無高無下，若異生法、若聖人法、若諸佛法、若有學法、若無學法、若緣覺法、若菩薩法、若世間法、若出世間法、若有罪法、若無罪法、若有漏法、若無漏法、若有為法、若無為法，於如是等一切法中如來悉平等故，此名如來現成正覺。此中云何名為平等？謂空平等，見自性故。無相平等，相自性故。無願平等，三界自性故。無生平等，生自性故。無作平等，作自性故。無起平等，起自性故。無含藏平等，含藏自性故。如所說平等，三世自性故。明解脫平等，無明有愛自性故。涅槃平等，諸行自性故。舍利子！以如是等諸法平等，是故如來現成正覺。如來於大眾中得無所畏，以如是法教示眾會，令諸眾會咸生歡喜，身得喜故心極信順。復令眾會適悅快樂，如來大悲相應具真實故、平等性故、如實性故、無異性故、無種類性故、無所觀性故、無生性故、無離性故、無所取性故。如來所具無畏法中實無少法可取，亦非無取。如來無畏法中亦無虛誑，如實故平等。法界平等，於是平等法中，普盡一切世界舒坦無礙。如來如實之法，甚深微妙難解難知。如來起大悲心，即以是法起種種方便，為諸眾生廣大宣說聖出離法能盡諸苦。如來以大願力，一切眾生無師範者為作師範，未成正覺者令成正覺。所有一切眾生馳流諸境斷見等者，如來以無畏法悉令清淨。舍利子！如來無所畏法，無邊無際與虛空等，若欲知其虛空邊際，即知如來無畏邊際。諸住信菩薩聞是法已，應生淨信，超越分別、離諸疑惑，乃至發希有想。此說是名如來第一無畏。<p>「復次舍利子！二者漏盡無畏，謂佛如來具足無上勝智，於大眾中作如是言：『我盡諸漏得無所畏。而彼一切天人世間，無能與佛同法語者。』此復云何如來已盡諸漏？謂佛如來欲漏已盡，心得解脫，斷滅一切貪行種子。如來有漏已盡，心得解脫，斷滅一切瞋行種子。如來無明漏已盡，心得解脫，斷滅一切癡行種子。如來見漏已盡，心得解脫，斷滅一切煩惱所行種子。此等是名如來諸漏已盡。如是所說皆世俗所成，非勝義諦。勝義諦者，謂最上聖智慧中若知若斷，若修若證，而無少法可住。何以故？如所說盡彼實知。若諸眾生修出離行，如來悉如實知。又舍利子！如來如實了知眼界、色界、眼識界。云何能知？謂佛了知內空、外空、內外空故。乃至意界、法界、意識界悉如實知。云何能知？謂佛了知內空、外空、內外空故。又舍利子！如來了知地界、水界、火界、風界及虛空界，悉如實知。云何能知？謂如虛空故亦然了知。如來悉知欲界、色界及無色界分別所起，知有為界是造作相，知無為界是無造作相，知雜染界是客塵煩惱相，知清淨界是自性明亮相，知諸行界是不如理作意無明相，知涅槃界是如理作意明智相。<p>「又舍利子！若諸界依止、諸界安住、諸界隨順、諸界建立、諸界作用、諸界意趣、諸界寂定、諸界住著，如來一一如實了知，隨所知已即為說法。舍利子！此是如來種種界智力，如是勝力無有邊際。若諸住信菩薩於佛如來如是智力，聞已淨信，超越分別、離諸疑惑，後復生起身喜心喜適悅之相，發希有想。<p>「如來無畏邊際，諸住信菩薩聞是法已，應生淨信，超越分別、離諸疑惑，乃至發希有想。此說是名如來第二無所畏法。如來由具無所畏故，一切天人世間無與如來同其法者。<p>「復次舍利子！三者說障道無畏，謂佛如來具足無上勝智，於大眾中作如是言：『我說諸障道法能障聖道，乃至一切天人世間，無能與佛同法語者。』云何名為障道之法？有其一法能障聖道。何等為一？謂諸眾生心不清淨。二法能障聖道，謂無慚、無愧。三法能障聖道，謂身惡作、語惡作、意惡作。四法能障聖道，其四種法皆墮惡趣，謂貪欲當墮惡趣、瞋恚當墮惡趣、愚癡當墮惡趣、怖畏當墮惡趣。五法能障聖道，謂殺生、偷盜、邪染、妄語、飲酒。六法能障聖道，謂不尊重佛、不尊重法、不尊重僧、不尊重戒學、不尊重定學、不尊重修頭陀行者。七法能障聖道，謂慢、過慢、慢過慢、我慢、邪慢、增上慢、卑慢。八法能障聖道，謂邪見、邪思惟、邪語、邪業、邪命、邪勤、邪念、邪定。九法能障聖道，謂於我身作無義利生起害心，已作、現作、當作；於我所愛作無義利生起害心，已作、現作、當作、於我非愛作無義利生起害心，已作、現作、當作。十法能障聖道，謂殺生，偷盜，邪染，妄言，綺語，兩舌，惡口，貪，瞋，邪見。舍利子！如是等法能障聖道。乃至不如理作意相應所生結使，此法無味，是不可觀、是不可行，由顛倒勤行故不出離，生起一切愛見，取著於身語意業，愛著增熾。如來了知諸法能障聖道，知已如實為諸眾生廣大宣說障道之法，令諸眾生寂止近止。說除斷法普為教示，令諸眾會咸生歡喜，身得喜故心極信順。復令眾會適悅快樂，如來大悲相應具真實故、平等性故、如實性故、無異性故、無種類性故、無所觀性故、無生性故、無離性故、無所取性故。如來所具無畏法中實無少法可取，亦非無取。如來無畏法中亦無虛誑，如實故平等。法界平等，於是平等法中，普盡一切世界舒坦無礙。此如是等不可思議無量無數甚深正法，如來悉具足已，大悲之心所逼切故，為諸眾生說斷障道之法，普令一切寂止近止。舍利子！如來無所畏法，無邊無際與虛空等，若欲知其虛空邊際，即知如來無畏邊際。諸住信菩薩聞是法已，應生淨信，超越分別、離諸疑惑，乃至發希有想。此是如來第三無所畏法。如來由具無所畏故，一切天人世間無與如來同其法者。<p>「復次舍利子！四者盡苦道無畏，謂佛如來具足無上勝智，於大眾中作如是言：『我說聖出離法能盡苦道，乃至一切天人世間無能與佛同法語者。』云何名為聖出離法能盡苦道？其有一法是聖出離道。何等為一？謂諸眾生心悉清淨。二法是聖出離道，謂奢摩他、毘鉢舍那。三法是聖出離道，謂空、無相、無願。四法是聖出離道，謂身念處、受念處、心念處、法念處。五法是聖出離道，謂信根、精進根、念根、定根、慧根。六法是聖出離道，謂念佛、念法、念僧、念戒、念施、念天。七法是聖出離道，謂擇法覺支、精進覺支、喜覺支、輕安覺支、捨覺支、念覺支、定覺支。八法是聖出離道，謂正見、正思惟、正語、正業、正命、正精進、正念、正定。九種歡喜根本法是聖出離道，謂歡喜、適悅、輕安、快樂、等持、如實知見、寂靜、離染、解脫。十法是聖出離道，謂遠離殺生、遠離偷盜、遠離邪染、遠離妄言、遠離綺語、遠離兩舌、遠離惡口、遠離貪欲、遠離瞋恚、能具正見。舍利子！如是所說諸聖出離法，能盡苦道。乃至諸善菩提分法，戒蘊相應、定蘊相應、慧蘊相應、解脫蘊相應、解脫知見蘊相應、四聖諦法相應，此等所說皆名聖出離道。復有聖出離道，謂正所行。此正所行，彼即無法可行亦非無行，無入無出、無取無捨。何以故？若已行、若當行，二法皆離彼一切法，無二亦然。此如實知見，是聖出離道。如來於此聖出離道自了知已，為諸眾生廣大宣說，令諸眾會咸生歡喜，身得喜故心極信順。復令眾會適悅快樂，如來大悲相應具真實故、平等性故、如實性故、無異性故、無種類性故、無所觀性故、無生性故、無離性故、無所取性故。如來所具無畏法中實無少法可取，亦非無取。如來無畏法中亦無虛誑，如實故平等。法界平等，於是平等法中，普盡一切世界舒坦無礙。此如是等不可思議無量無數甚深正法，如來悉具足已，大悲之心所逼切故，為諸眾生廣大宣說聖出離法，令諸眾生咸悉覺了盡苦邊際。舍利子！此是如來第四無所畏法。如來由具四無所畏故了知勝處，於大眾中作師子吼轉妙梵輪，餘諸沙門婆羅門悉不能轉，乃至一切世間天人魔梵無與如來同其法者。舍利子！如來如是四無所畏，無邊無際與虛空等，若欲知其虛空邊際，即知如來無畏邊際。諸住信菩薩得聞如來如是不可思議無畏之法，應生淨信，超越分別、離諸疑惑，後復生起身喜心喜，發希有想。」<p>爾時世尊重明斯義說伽陀曰：「彼一切法皆平等，佛自然智隨覺了，由是現證佛菩提，如來平等普觀視。世間一切異生法，與諸佛法悉平等，有學無學諸法門，及緣覺法亦如是。所有世間一切法，及彼出世勝法門，善惡無動法亦然，與涅盤道皆同等。所有空法無相法，彼無願法亦復然，無生無作諸法中，如來平等同觀照。此平等法了知已，佛為眾生廣宣說，化眾生歸解脫門，牟尼第一無所畏。解脫世間三種法，為眾生說解脫門，佛大無畏人中尊，此名第二無畏法。雖知諸佛演正法，何故親近不解脫？心不清淨慚愧無，由斯一二為障礙，復由身語意三業，不遵戒法而惡作，貪瞋癡怖起四愆，彼諸殺害并偷盜，邪染妄言飲酒五，六不尊重七慢生，八種邪法旋復興，彼九惱處多過失，後起十種不善業，於解脫道為障礙。深固作意不了知，為癡暗道所覆蔽，取著虛妄及迷醉，顛倒勤行了知已，乃復親近正法門，此名第三無畏法。清淨法門無限量，近正法故證菩提，唯佛智知寂靜門，知已廣施甘露法。佛最稱讚菩提分，乃至廣多諸善法，習近故為解脫門，佛十力尊善宣說。深固勤行離諸染，於其善法悉相應，是法非法無著心，寂靜解脫離憂怖。如實了知諸善法，如空寥廓而無礙，無執著法亦復然，彼能出離三有海。三有海中迷著者，十力尊說業所生，佛令解脫悲愍心，四無畏法虛空等。<p>「舍利子！如是所說如來四無畏法不可思議，諸住信菩薩聞是法已，應生淨信，超越分別、離諸疑惑，乃至發希有想。」
。
<juan>佛說大乘菩薩藏正法經卷第十四<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>如來不思議品第四之八<p>「復次舍利子！云何名為如來大悲之心不可思議？諸住信菩薩聞是說已，應生淨信，超越分別、離諸疑惑、乃至發希有想。<p>「舍利子！如來大悲心者，所謂不捨一切眾生，常行悲愍為成熟故，隨悲心轉而無不轉。是故當知，如來大悲之心無有限量不可思議，復無等比，亦無數量、不可稱說、最為甚深。如其語業不能宣說。何以故？隨佛如來所證菩提亦然，如是為諸眾生起大悲心，隨如是菩提即如是大悲。舍利子！云何如來得證菩提？如來無根本、無所住故，乃證菩提。云何名根本？復何名住？謂有身見為根本，依虛妄分別而住。如來以其菩提平等故，平等了知二法亦悉平等，是故說名無住、無根本。如來由是現成正等菩提，而諸眾生於無住、無根本法不能了知，如來為令一切眾生悉覺了故，乃於眾生轉大悲心。<p>「又舍利子！菩提者，寂靜、近寂，由如是故我成正覺。何名寂靜？何名近寂？內謂寂靜，外謂近寂。所以者何？謂眼空故，我我所無自性，此名寂靜。如是耳、鼻、舌、身、意空故，我我所無自性，此名近寂。知眼空已，色無所取，此名寂靜；乃至知意空已，法無所取，此名近寂。而諸眾生於此菩提寂靜等法不能了知，如來為令一切眾生悉覺了故，乃於眾生轉大悲心。<p>「又舍利子！菩提者自性明亮，由如是故我成正覺。云何名為自性明亮？謂由自性無所染故，與虛空等。虛空自性周遍一切，以虛空平等故，一切法平等。畢竟自性如是明亮，此明亮性所應覺了。諸愚夫異生以客塵煩惱之所染故，於此自性明亮法中不能了知，如來為令一切眾生悉覺了故，乃於眾生轉大悲心。<p>「又舍利子！菩提者無出無入，由如是故我成正覺。何名無出？以無相故無出。又無出者，一切法無捨故。無入者，一切法無取故。如來於是無出無入法中，平等觀照，如來無此無彼，一切法離彼此故，是故如來現成正覺。如是無出無入法中而諸眾生不能了知，如來為令一切眾生悉覺了故，乃於眾生轉大悲心。<p>「又舍利子！菩提者無相無所緣，由如是故我成正覺。何名無相？何名無所緣？謂眼識無所得，名為無相；色無所觀，名無所緣。乃至意識無所得，名為無相；法無所觀，名無所緣。舍利子！此無相無所緣法，是諸聖境界。何名聖境界？謂即三界是聖境界。若諸聖境界，彼即無境界，而愚夫異生不能了知，如來為令一切眾生悉覺了故，乃於眾生轉大悲心。<p>「又舍利子！菩提者非過去未來現在，三世平等、三輪清淨，由如是故我成正覺。何名三輪清淨？謂過去心無轉、未來識無覺了、現在意無動，而心意識都無所住，過去無分別、未來無領納、現在無戲論。此三平等三輪清淨之法，而諸眾生不能了知，如來為令一切眾生悉覺了故，乃於眾生轉大悲心。<p>「又舍利子！菩提者是無為，由如是故我成正覺。謂非眼識所知，乃至非意識所知，此名無為。無為即無生、無滅、無住。此說亦名三輪清淨，是即無為。然於有為之法亦悉了知。何以故？一切法自性彼即無性，無性即無二。無為之法亦非身證，而諸眾生不能了知，如來為令一切眾生悉覺了故，乃於眾生轉大悲心。<p>「又舍利子！菩提者是無差別句，由如是故我成正覺。何名無差別？復何名句？謂如所說名句無住，名無差別。法界名句無種種性，名無差別。實際名句無動性，名無差別。空名為句無所得，名無差別。無相名句無尋伺，名無差別。無願名句無分位，名無差別。無眾生名句無眾生自性，名無差別。虛空名句無所得，名無差別。無生名句無滅，名無差別。無為名句無所行，名無差別。菩提名句近寂，名無差別。涅盤名句無所轉，名無差別。舍利子！此如是等，而諸眾生不能了知，如來為令一切眾生悉覺了故，乃於眾生轉大悲心。<p>「又舍利子！菩提者非身心可證。何以故？是身無知無作無轉，如草木瓦礫，是心如幻如水月陽焰，應當覺了。身心若然，即是菩提。此乃世俗所行，亦非菩提有少法可說。若身若心、若法若非法、若真實若不真實、若誠若妄，悉無言說。何以故？菩提無言說故。彼一切法亦無分位可容言說，猶如虛空了無分位、無言說故，菩提亦然，了無分位亦無言說。舍利子！若其如實審伺察時，彼一切法本無言說，法無言說亦非無說。此諸法理，而諸眾生不能覺知，如來為令一切眾生悉覺了故，乃於眾生轉大悲心。<p>「又舍利子！菩提無取亦無含藏。何名無取？何名無含藏？謂知眼故，名為無取；色無所觀，名無含藏。乃至了知意故，名為無取；法無所得，名無含藏。舍利子！如來以無所取無含藏故，現成正覺。又眼無所取，色無含藏，識無所住；乃至意無所取，法無含藏，識無所住。彼無住識，於彼一切眾生心住。此云何知？謂有四種法於一切眾生心住。何等為四？謂色中住，受、想、行中一切眾生心住。如是四法眾生心住，然其所住亦即無住。如來了知如是無住之法真實之際，而諸眾生不能覺了，如來為令一切眾生悉覺了故，乃於眾生轉大悲心。<p>「又舍利子！菩提是空增語，以其空故，菩提亦空、諸法亦空，如來以其諸法空故，現成正覺。亦非空故空有所證，若空若菩提同一理智而無有二，以空及菩提本無二故，即無種類之法。以其諸法無二無種類故，即無名無相無行。畢竟無行無集法中，此說名空。是中悉離執見取著，而於勝義諦中無有少法可得，以如是故乃說名空。此所說空如虛空故，即此虛空欲說為空，而亦無言可說為空，空亦無言而可說故。於是空中若解入者，乃一切法假名施設。然其名字而不在方亦不離方，如其假名不在方不離方故，由是諸法假名施設。一切法亦然，而不在方亦不離方，如來如實了知本來如是無生無起。如實知已，自性解脫無縛無解。而愚夫異生於如是法不能了知，如來為令一切眾生悉覺了故，乃於眾生轉大悲心。<p>「又舍利子！菩提如虛空故而悉平等無高無下，菩提亦然等無高下。若知諸法畢竟都無，亦復無高無下可說。舍利子！如來以一切法無高無下故，現成正覺。雖有所成，亦無微塵許法若高若下而可施作，如實智知無此彼法。何名如實智？謂無根本法，雖有所生而無攝受，亦無主宰。以無主宰無攝受故，若生不生隨緣所轉，然於是中無法可轉亦非無轉。如來於法而亦不說斷滅之相。如是無斷滅法，而諸眾生不能了知。如來為令一切眾生悉覺了故，乃於眾生轉大悲心。<p>「又舍利子！菩提是如所說句。何名如所說句？如其菩提，色法亦然，而不離真如。如其菩提，受、想、行、識亦然，亦不離真如。如其菩提，地界、水界、火界、風界、空界亦然，亦不離真如。如其菩提，眼界、色界、眼識界，乃至意界，法界，意識界亦然，亦不離真如。由是施設此如是等諸聖法門，所謂蘊、處、界等。如來以如實法故現證菩提，以無顛倒法故現證菩提。如其先說，中後亦然，先際無生、後際無去、中際性離。如是如所說句中，如說一法，多法亦然；如說多法，一法亦然。如其所說，若一若多都無所得。如是如所說句，而諸眾生不能了知，如來為令一切眾生悉覺了故，乃於眾生轉大悲心。<p>「又舍利子！菩提入相、入無相。何名為相？何名無相？此說相者，謂即所起一切善法。無相者，即一切法都無所得。又相者，謂心無所住分位。無相者，即無相三摩地法。又相者，即思惟稱量算數伺察。無相者，即出過稱量。云何出過稱量？謂識業無故。又相者，謂有為伺察。無相者，即無為作證。此相無相法，愚夫異生不能解入亦復不知，如來為令一切眾生悉覺了故，乃於眾生轉大悲心。<p>「又舍利子！菩提者無漏無取。何名無漏？何名無取？此說無漏者，謂離四種漏法：一離欲漏，二離有漏，三離無明漏，四離見漏。無取者謂離四取：一離欲取，二離我語取，三離見取，四離戒禁取。如是四取，一切皆由無明覆蔽、愛水滋潤、我見執取蘊處界法。如來了知彼我語取為根本故，得我清淨已，一切眾生亦悉清淨。若其清淨，即無少法而可分別。若無分別，即能深固作意。若深固作意相應，即無明不能起發。由其無明不起發故，即十二有支亦復不起。彼即無生，彼即決定。若其決定，即調伏義，是即勝義，勝義諦中即無補特伽羅義，若無補特伽羅義，即是不可說義。若不可說義，即緣生義。若緣生義，即正法義。若正法義，即如來義。由如是故，當觀諸法皆從緣生，若能見法即見如來。如其所見，若如實伺察，即無少法可見。若無法可見，即見無相及無所緣。若如是見，即真實見。如來由此法故現成正覺。平等故平等。如是無漏無取之法，愚夫異生不能了知。如來為令一切眾生悉覺了故，乃於眾生轉大悲心。<p>「又舍利子！菩提清淨無垢無著。何名清淨？何名無垢？何名無著？謂空是清淨，無相是無垢，無願是無著。無生是清淨，無作是無垢，無起是無著。自性是清淨，圓淨是無垢，明亮是無著。無戲論是清淨，離戲論是無垢，戲論近寂是無著。真如是清淨，法界是無垢，實際是無著。虛空是清淨，寥廓是無垢，廣大是無著。知內是清淨，外無所行是無垢，內外無所得是無著。知蘊是清淨，界自性是無垢，處離諸業是無著。過去盡智是清淨，未來無生智是無垢，現在法界安住智是無著。舍利子！此清淨無垢無著，有其一法而能普攝，謂寂靜句。若寂靜即遍寂，若遍寂即近寂，若近寂即無寂，此是牟尼聖尊所說。<p>「又舍利子！如虛空故菩提亦然，如菩提故諸法亦然，如諸法故眾生亦然、剎土亦然、涅盤亦然。此即名為涅盤平等，是一切法畢竟邊際清淨正因，無所對治離對治因、本來清淨、本來無垢、本來無著。如來了知彼一切法若色無色本如是故，現成正覺。觀諸眾生界清淨無垢無著故，即起遊戲神通，乃於眾生轉大悲心。舍利子當知，如來大悲之心清淨無垢無著，於諸眾生常所運行，然無發悟、無所生起、無所觀矚，普盡十方一切世界舒坦無礙。舍利子！如來大悲無邊無際與虛空等，若欲知其虛空邊際，即知如來大悲邊際。諸住信菩薩得聞如來不可思議大悲心已，應生淨信，超越分別、離諸疑惑，乃至發希有想。」<p>爾時世尊重明斯義說伽陀曰：「以無根本無住法，現證菩提佛所宣，如所覺了亦復然，為諸眾生廣宣說。知內眼根名為空，知外色法空亦然，寂靜近寂妙法門，佛證菩提如是說。彼諸眾生不覺了，毘鉢舍那奢摩他，開覺句義為眾生，佛大悲心方便轉。諸法自性本明亮，菩提清淨等虛空，為彼眾生不了知，佛大悲心方便轉。一切眾生多執取，不能如理而相應，無入無出妙法門，佛證菩提如是說。為諸眾生不了故，如來乃起大悲心，諸法無相無所緣，此是諸聖之境界。諸愚夫為非境界，佛證菩提方便宣，而諸異生不了知，為開覺故由斯說。如來為諸眾生故，隨應所起大悲心，無為自性妙法門，本來不生亦不滅。當知彼法無所住，是中三種相應相，而諸愚夫不了知，諸法有為自性故。隨應所起大悲心，為令了知此理法，菩提非身所覺知，非心覺故亦如是。身本自性無知覺，心如幻法亦復然，而彼愚夫不了知，如是身心自性故。隨應所起大悲心，為令了知此理法，佛證最上勝菩提，自然智尊坐道樹。坐已普觀眾生界，旋轉種種惡趣中，佛見極生哀愍心，生死輪中大悲轉。憍慢等法所迷著，見網纏覆苦計樂，無常不淨我眾生，此等顛倒而計執。佛見極生哀愍故，於取著中大悲轉，癡蓋遍覆三有中，暗冥悉無光明照。如日光明雲所覆，無垢智光悉隱蔽，佛見極生哀愍心，生死輪中大悲轉。貪愛故生諸惡趣，破壞正道而極壞，地獄傍生餓鬼中，眾生業故皆墮落。如先佛說諸正道，開明顯示為眾生，佛見極生悲愍心，生死輪中大悲轉。了知諸法如實性，廓然明照等虛空，如佛所說諸世間，不知最上清淨法。<p>「舍利子！如是所說，是為如來不可思議大悲之法。諸住信菩薩聞是法已，應生淨信，超越分別、離諸疑惑，後復生起身喜心喜，發希有想。
。
<juan>佛說大乘菩薩藏正法經卷第十五<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>如來不思議品第四之九<p>「復次舍利子！如來所有十八不共佛法，諸住信菩薩聞是說已，應生淨信，超越分別、離諸疑惑、乃至發希有想。而是十八種法，如來以具足故了知勝處，於大眾中作師子吼轉妙梵輪，餘諸沙門婆羅門悉不能轉，所有一切世間天人魔梵，無與如來同其法者。云何名為如來十八種法？一者如來三業無諸過失。所謂身無過失故，若智若愚無與如來同法語者，何以故？佛世尊者，身業清淨無諸過失。如來身相端直，諸威儀道進止可觀，若向若背、若屈若伸都無缺失。被僧伽梨、執持應器，而僧伽梨衣離地四指，毘藍婆風不能吹鼓，舉足下足行住坐臥威儀如法，於城邑聚落若入若出，下足按地而不損觸千輻輪相，於虛空中雨眾蓮華及諸妙香。又復如來足按地時，傍生趣中諸眾生類於七夜中悉得快樂，命終之後得生天界。佛身光明普遍照耀，下至阿鼻地獄，彼諸眾生蒙光照觸皆獲樂受。此名如來身無過失。又復如來語無過失。此語無過失者，若智若愚無與如來同法語者。何以故？舍利子！如來所出語言悉知時故。是如實語、誠諦語、平等語、如說能行語、無眾雜語、令諸眾生歡喜語、無重複語、善文善義妙莊嚴語，以一語言音聲，隨諸眾生種種意樂咸生歡喜語。此名如來語無過失。又復如來心無過失。此心無過失者，若智若愚無與如來同法語者。何以故？舍利子！如來雖常住等引心而不捨離一切佛事，常所施作心無所觀，於一切法無礙知見而常運轉。此名如來心無過失。即以如是心無過失之法，為諸眾生亦然宣說，普令斷除諸心過失。此等是名如來第一不共佛法。<p>「舍利子！如來心無愛著，所有一切魔及魔眾并餘邪異外道，於佛如來伺不得便。何以故？如來若順若逆、若尊重若損害，皆已離故。一切眾生若起尊重，心亦不高；若不尊重，心亦不恚。如來諸所作事已作見作，悉無流散、不起愛著，亦復不與世間相違，以如來心無愛著故。修無諍行，如來無我無執無取，離諸結縛，是故如來無所愛著。以其無故，為諸眾生亦然宣說斷愛著法。此是如來第二不共佛法。<p>「復次舍利子！如來無失念。若有失念即有癡暗，以其如來無癡暗故，即於禪定解脫等持等至悉無障礙，所有一切眾生心行動轉普觀察已，即為如應宣說法要。由無忘失故，於諸法、義、樂說、辯才及無礙解皆無忘失。如來於過去未來現在具無礙智見故，自解了已，即為眾生廣大宣說過去未來現在無礙智見無忘失法。此是如來第三不共佛法。<p>「復次舍利子！如來常住三摩呬多。若行若住若坐若臥、若食食已、或復默然，心無所得。如來已得甚深三摩地法及最上波羅蜜多，能觀所觀悉無障礙。所有一切眾生及眾生聚中悉不能觀如來之心，唯除如來加持力故。如來常住三摩呬多心已，即為眾生如應宣說三摩地中清淨捨法。此是如來第四不共佛法。<p>「復次舍利子！如來無種種想，不於種種想及諸境界而住其心。何以故？如來於剎土中無種種想，剎土如虛空無有盡故。於眾生中無種種想，眾生自性無種種故。於諸佛中無種種想，法界無差別平等智故。於諸法中無種種想，離貪法故。如來於眾生中見具戒者不起敬心，見毀戒者不起慢心，不饒益者現起饒益，無不饒益普饒益故，不調伏者平等調伏，邪定聚者亦不輕慢。如來於一切法中起平等行，此名如來無種種想，即以此法為諸眾生宣說斷除種種之想。此是如來第五不共佛法。<p>「復次舍利子！如來於諸捨法無不決擇。何以故？如來於修道者而行捨法，非修道者亦不棄捨。於修心者而行捨法，非修心者亦不棄捨。於修戒者而行捨法，非修戒者亦不棄捨。於修慧者而行捨法，非修慧者亦不棄捨。於智行捨、不棄愚癡。捨出世間、不棄世間。於聖出離者而行捨法，非聖出離者亦不棄捨。如來轉妙梵輪而行捨法，於諸眾生亦不捨離大悲之心。如來自所證成平等捨法，不假對治而能隨順。舍利子！又復如來於捨法中無高無下亦無所住，已得不動，離於二法，無出無入。依時而捨不越於時，無動搖、無別異、無分別、無所觀、無和合、無表示、無實無虛、無誠無妄亦無領納。如是如來捨法具足，即以是法為諸眾生廣大宣說令捨法圓滿。此是如來第六不共佛法。<p>「復次舍利子！如來所欲無減。何名為欲？謂善法欲。復何名無？謂即如來大慈心欲無減、大悲心欲無減、說法欲無減、化度眾生欲無減、成熟眾生欲無減、伺察欲無減、教示菩薩欲無減、令三寶種不斷欲無減。如來所欲所向，智為先導。如是等如來所欲，皆為令彼一切眾生圓滿無上一切智果，如其所應宣說法要。此是如來第七不共佛法。<p>「復次舍利子！如來精進無減。以其如來精進力故，普為化度一切眾生不捨精進，令聽法者不生疲倦，如來於聽法者亦無所得。觀其法器，如來隨應為說法要，不生疲懈亦無中止。當說法時不念飲食，於其中間不捨眾生。如來過度殑伽沙數等諸佛剎，其中若有一眾生未化度者，如來身語心業悉無疲倦，三業輕安發起精進如理勤行，令諸眾生得聖解脫。是為如來為諸眾生大精進力。此是如來第八不共佛法。<p>「復次舍利子！如來於一切處、一切種諸念無減。如來正念悉無忘失。何以故？諸佛如來相續現證阿耨多羅三藐三菩提果，所有一切眾生過去未來現在諸心，如來悉能任持觀察。如來於諸念中畢竟不復有所忘失，隨諸眾生一切心行而悉了知。如來不復思想觀視，正念無減，住三聚法了眾生根，解入眾生一切意樂，觀眾生行。如來亦無思惟伺察，說法無斷。所以者何？隨其如來念無減故，念即寂靜悉無忘失，即以是法為諸眾生廣大宣說。此是如來第九不共佛法。<p>「復次舍利子！如來等持無減。所有如來等持之法，即是一切法平等，如其所說諸法平等。何名如來等持無減？謂若真如平等即等持平等，若等持平等即諸如來平等。若入是平等法門，此即說名三摩呬多。若貪際平等，即離貪際平等。若瞋際平等，即離瞋際平等。若癡際平等，即離癡際平等。若有為際平等，即無為際平等。若生死際平等，即涅盤際平等。若入是平等法門，即名如來等持無減。何以故？由等持無減故即畢竟無減。又復如來等持之法，非眼相應，非耳、鼻、舌、身、意相應。如來於其諸根無所缺壞，不依止地界亦不依止水、火、風界，不依止欲界、色界、無色界，不依止此界他界。以無依止故即無所減，是為畢竟無減。以其如來等持無減故，即以此法為諸眾生廣大宣說，普令眾生獲得如來等持法門。此是如來第十不共佛法。<p>「復次舍利子！如來慧無減。如來勝慧云何能知？謂一切法不隨他信智。無眾生、壽者、補特伽羅、於法有所得智，無盡無礙解善巧之智，分別句義智，於一句中入百千劫加持宣說智，隨諸所問各各宣說斷疑惑智，於一切處無障礙智，建立三乘善宣說智，八萬四千心行悉了知智，八萬四千法蘊隨應說智。如是如來最上勝慧，無邊無際說不能盡。如其如來勝慧無減，即為眾生廣大宣說慧無盡法，此是如來第十一不共佛法。<p>「復次舍利子！如來解脫無減。何名如來解脫無減？所謂隨應悉令解脫。諸聲聞眾聞聲解脫，諸緣覺眾覺悟緣生而得解脫，諸佛世尊離諸障礙二取解脫。此說解脫者，先際諸佛已往、後際諸佛未至、現在諸佛不住。由是眼色二取解脫，耳聲、鼻香、舌味、身觸二取解脫，無取無著無依止解脫，心自性明亮故，智亦復然。此說名為一心相中相應勝慧，如來由是現證阿耨多羅三藐三菩提果。如其所證，即以此法為諸眾生廣大宣說。此是如來第十二不共佛法。<p>「復次舍利子！如來一切身業智為先導、隨智所行。以其如來身業具足故，一切眾生見佛身者悉得調伏，聞佛說法者悉得調伏，觀佛默然者悉得調伏，覩佛受食者悉得調伏，見佛威儀者悉得調伏，瞻佛眾相者悉得調伏。觀佛妙好者悉得調伏，瞻佛不可見頂相及放光者悉得調伏，見佛舉足下足於城邑聚落若入若出者悉得調伏。諸佛如來於四威儀道中，而無不為眾生作調伏事。此名如來身業智為先導、隨智慧行。此是如來第十三不共佛法。<p>「復次舍利子！如來一切語業智為先導、隨智慧行。何以故？諸佛世尊不說虛假之法，說無斷法，善樂說法。如來諸有語言，未知者令知，無高無下、無紆煩語、無屈曲語、無麁澁語、無惡戾語、無巇嶮語、善柔軟語、無衰朽語、無輕動語、無嬈惱語、無迅速語、無遲緩語，善分明語、善演說語、善了知語、妙說相、妙音聲、無破缺、無過失、極甘美廣大殊妙、無塵離塵、無垢無暗、顯煥無礙、和合明亮、神通無劣、音響不破、能生妙樂，身得歡喜、心極信順，息除貪愛、息除瞋恚、息除愚癡，降伏惡魔、制諸罪業、息邪異語、止不了語，如擊鼓音聲、如迦陵頻伽聲、如帝釋聲、如梵王聲、如海潮聲、如雲雷聲、如地振聲、如鴈王聲、如孔雀王遊戲聲、如拘枳羅聲、如命命鳥聲、如鹿王聲、如箜篌聲，分明解了聲、悅意樂聞聲、甚深清亮無瘖瘂聲，生妙樂聲、生善根聲，文句不斷聲、文句樂說聲、義句和合聲、法句和合聲，知時聲、順時聲、不越時聲，知自他根善演說聲，布施莊嚴聲、持戒清淨聲、忍辱柔和聲、精進勇悍聲、禪定妙樂聲、智慧畢竟聲、大慈和合聲、大悲無倦聲、大喜明亮聲、大捨究竟聲，建立三乘聲、令三寶種不斷聲、安立三聚分位聲，三解脫門清淨聲、觀四諦聲、觀察智聲、不毀智者聲、諸聖稱讚聲，隨知虛空無量聲、諸相具足聲。舍利子、此如是等，是名如來一切語業智為先導、隨智慧行。此是如來第十四不共佛法。<p>「復次舍利子！如來意業智為先導、隨智慧行。何以故？如來心法而不可說，如來意法、識法，不可以智慧辯才而能測度。如來智慧，隨知一切眾生心、隨入一切眾生意、通達一切眾生智，諸法決定、諸等持法亦無他信，超越所緣離諸緣生，息除三有及諸惡趣，越諸魔法諸魔異，解脫諸諂幻法而悉遠離，捨我我所，去除無明癡暗覆蔽，修八正道離諸疑惑，與虛空等，法界平等而無差別。舍利子！如是等法，是為如來所有意業智為先導、隨智慧行。此是如來第十五不共佛法。
。
<juan>佛說大乘菩薩藏正法經卷第十六<p>譯經三藏朝散大夫試光祿卿光梵大師賜紫沙門臣惟淨等奉<#sp>詔譯<p>如來不思議品第四之餘<p>「復次舍利子！如來於過去世中，以無著無礙智見隨轉所轉。云何？舍利子！謂過去世諸佛剎中，若成若壞彼一切事，如來以算數方便而悉能知。又佛剎中所有一切藥草樹林而悉能知。又佛剎中所有一切眾生，眾類眾生施設而悉能知。又佛剎中所有一切眾生，種種性行、種種色相周遍廣大而悉能知。又佛剎中諸佛出世作諸化事，乃至一一廣為眾生宣說正法。或有眾生以聲聞法得化度者，或有眾生以緣覺法得化度者，或有眾生以大乘法得化度者，乃至佛剎廣大、諸苾芻眾廣大、壽量廣大、正法住世廣大，久近眾生飲食受用等事，乃至眾生出息入息，如是所有一切眾生過去世中一切諸相，若生若滅諸趣受生、種種根性、種種意樂，佛悉能知。如來以無著心任持了知彼一切法。諸心無邊諸心所起，如來以算數方便皆悉能知。如來以現量智如實觀察過去世中諸眾生心，如是如來最上勝智曾無間斷，為諸眾生如應說法。舍利子！此是如來第十六不共佛法。<p>「復次舍利子！如來於未來世中，以無著無礙智見隨轉所轉。云何？謂未來世中諸佛如來當出於世，佛悉能知。乃至未來劫火洞然、大水漂溺、猛風吹鼓，或復諸佛剎土安然不動，至于諸佛剎中一切地界碎若微塵，及彼一切藥草樹林，至于一切星宿相狀，至于周遍諸佛剎中諸佛出世、緣覺出世、聲聞出世、菩薩成證，至于眾生出息入息、飲食受用等事。若行若住，乃至一切眾生周遍廣大，一一眾生各趣解脫，或聲聞乘、或緣覺乘、或復大乘得解脫者，而彼一切如來悉知。又復諸佛剎中周遍一切，一一眾生諸所生處及心心所諸所生起，而彼一切如來悉知。雖如是知，亦非如來未來世中於諸眾生有所任持，但於未來世中如應觀察，為諸眾生宣說正法。舍利子！此是如來第十七不共佛法。<p>「復次舍利子！如來於現在世中，以無著無礙智見隨轉所轉。云何？所謂現在十方一切諸佛剎土，如來以三種算數方便而悉能知。所有現在一切諸佛、一切菩薩、一切緣覺、一切聲聞，如來悉知。至于現在一切星宿相狀亦復遍知，及彼現在一切藥草樹林亦悉了知。至于十方一切地界碎若微塵，以算數方便而悉能知。又復十方一切水界如毛端量水滴上涌，又復十方一切火界迅速起滅，又復十方一切風界百種相狀周遍吹擊，以算數方便而悉能知。又復十方一切空界，假使聚如毛端之量，以算數方便亦悉能知。又復現在三種眾生界而悉能知。又復現在所有一切地獄眾生界趣，彼所生因及所起因而悉能知。又復現在所有一切畜生界趣，彼所生因及所起因而悉能知。又復現在所有一切餓鬼界趣，彼所生因及所起因而悉能知。又復現在一切人趣，彼所生因及所滅因而悉能知。又復現在諸天界趣，彼所生因及所滅因而悉能知。又復現在一切眾生，及眾生心所應任持，若有煩惱、若離煩惱，而悉能知。又復現在一切眾生隨其根性，所應化度、不應化度，如來悉知。然佛如來亦無二種隨流識轉。如來以其入無二理最上法門，為諸眾生說。舍利子！此是如來第十八不共佛法。<p>「復次舍利子！如是十八不共佛法，如來以具足故，周遍十方一切世界，於大眾中光明顯照，圓具一切威光名稱最上吉祥希有之法。<p>「又舍利子！如來十八不共佛法，猶若虛空無有邊際，若能知其虛空邊際，即知如來不共佛法所有邊際。是故諸菩薩摩訶薩得聞如來如是十八不共佛法，聞已淨信，超越分別、離諸疑惑，後復生起身喜心喜，發希有想。」<p>爾時世尊欲重明斯義說伽陀曰：「調伏聖者無過失，身語意業悉無動，如應說法利眾生，此是勝尊不共法。佛心無高亦無下，一切違順皆止息，修無諍行解脫心，此是勝尊不共法。佛調伏尊無失念，解脫行法悉了知，四無礙解已圓明，此是勝尊不共法。如來行住及坐臥，一切皆住等引心，無眾生想無亂心，此是勝尊不共法。善逝已無種種想，諸佛剎土及眾生，起平等行大名稱，此是勝尊不共法。佛心無不決擇捨，決定正道善觀察，分別離分別都無，此是勝尊不共法。能仁不減善法欲，悲方便門常所行，調伏無量諸群生，此是勝尊不共法。精進曾無少減缺，調伏諸見廣無邊，善調身語意亦然，此是勝尊不共法。如來不減於正念，覺了菩提詣道場，於法覺了無覺心，此是勝尊不共法。佛無分別離分別，平等安住等持心，諸法決定無所依，此是勝尊不共法。佛慧剎那悉決了，諸眾生行而悉知，隨其意樂闡法門，此是勝尊不共法。隨聲悟解曰聲聞，想緣生法名緣覺，離著無垢等虛空，此大捨心不思議。宿昔安住無覺心，自性解脫心任持，彼解脫法隨應宣，此是勝尊不共法。現威儀道眾所瞻，直身端視入城邑，相好莊嚴眾威光，眾生覩者皆調伏。眾生覩佛真實光，多俱胝眾獲妙樂，蒙光照觸調伏生，此是勝尊不共法。佛以一音演說法，隨眾生意悉能聞，如聲對響理相應，此是勝尊不共法。善逝心業本無有，智所作業悉不忘，聖智隨入眾生心，此是勝尊不共法。禪定等持善相應，一切戲論無所行，平等行法等虛空，此是勝尊不共法。如來悉知過去世，轉一切法無障礙，解脫智了諸趣中，此是勝尊不共法。所有世間未來法，當有所得或無得，眾生剎土及如來，佛悉了知無懈倦。佛心曾無諸散亂，未來世中隨觀察，眾生及法知亦然，此是勝尊不共法。現在世中諸所轉，如來悉知無所著，佛調御者等虛空，此是勝尊不共法。如來所有不共法，而十八種不思議，如實開明若虛空，菩薩應當生淨信。<p>「舍利子！如來以具足如是十八不共佛法故，如來、應供、正等正覺了知勝處，於大眾中作師子吼轉妙梵輪，餘諸沙門婆羅門天人魔梵悉不能轉，無與如來同其法者。<p>「舍利子！諸住信菩薩得聞如來如是不思議法，聞已當生清淨信樂，超越分別、離諸疑惑，後復生起身喜心喜，發希有想。<p>慈悲喜捨品第五之一<p>「復次舍利子！彼住信菩薩，諸佛世尊審知其器，堪可任持菩薩藏正法之器、是諸佛法器，如是知已即詣其所，隨應為說菩提道法。<p>「舍利子！以是緣故，當知住信菩薩是大法器。<p>「舍利子！我念過去世阿僧祇劫前，復過無量不思議阿僧祇劫數，爾時有佛出現世間，其名大蘊如來、應供、正等正覺、明行足、善逝、世間解、無上士、調御丈夫、天人師、佛、世尊。彼佛於其世間天人阿脩羅、沙門婆羅門等諸大眾中，以自通力圓證聖果。為諸大眾宣說正法，初善中善後善，文義深遠純一無雜，圓滿清白梵行之相。舍利子！彼大蘊如來、應供、正等正覺諸眾會中，有七十二那庾多聲聞大眾，皆是阿羅漢，諸漏已盡無復煩惱，心得自在到於彼岸。彼時有國名最勝幢，有大國王名最勝壽。正法治化，國土廣大安隱豐樂，人民熾盛。其王有子名精進行，色相端嚴人所樂觀，宿種善根，已曾親近過去百千那庾多俱胝諸佛如來恭敬供養。<p>「是時太子與自官屬止一殊妙大園苑中。爾時大蘊如來、應供、正等正覺知其精進行太子是佛法器，堪可任持菩薩藏正法之器，如是知已即詣園苑。到已爾時處于空中為精進行太子說菩提道法。彼佛告言：『太子！此中何名為菩提道？謂於一切眾生起慈波羅蜜多隨轉攝法，此即名為菩提道。<p>「『復何名為一切眾生慈波羅蜜多？太子！所謂菩薩於眾生界行廣大慈。彼眾生界如虛空界，譬如虛空寥廓廣大；菩薩慈心亦復如是，於眾生界及眾生聚中無不廣大慈心周遍。太子當知，如眾生界無有限量，菩薩慈觀亦復無量。又如虛空無邊際故，而眾生界亦無邊際。以其眾生無邊際故，慈心亦復無其邊際。太子當知，彼眾生界其數廣多，非同地界水火風界。今說譬喻以明斯義，顯眾生界廣多無量。太子！譬如東方殑伽沙數等諸世界，南西北方四維上下周遍十方殑伽沙數等諸世界，而彼一切同一大海，大水充滿同一源流。以彼如是十方一切殑伽沙等諸世界中諸眾生聚破為百分，乃至如彼一毛端量，舉一水滴次復如前以其殑伽沙等眾生數量為半百分，乃至如彼一毛端量舉一水滴。次復如前以其殑伽沙等眾生數量復破半百，乃至如彼一毛端量。太子！如前所說彼大水蘊，以其算數方便，不能比等眾生界數無量無邊。而眾生界無量無邊故，菩薩慈心亦復如是。太子！於汝意云何？所有菩薩慈觀善根，汝可知其量不？』太子白言：『不也。世尊！不也。善逝！』佛言：『太子！菩薩摩訶薩慈觀善根，無量無邊亦復如是。<p>「『復次太子！菩薩慈心能自隨護、作他利益，以慈心故於他無瞋亦無懈倦，離諸忿恚、息諸過失，不見違順，表示清淨，滅諸垢穢。於身語心常生妙樂，蠲除雜染息諸怖畏，善護恚惡、起清淨意，滅諸鬪戰不執刀杖，向解脫門離諸損害。所有一切諂曲心意、雜亂詞句虛假語言，皆悉遠離，順善財利資養身命。帝釋梵王常所恭敬，威德莊嚴智者稱讚。護諸愚者、護持梵行，不著欲界。解脫道等一切出生而善攝受，非所愛樂諸有福行，亦不積集一切勝上諸有福行，而常增長。三十二相八十種好以為莊嚴，一切下劣殘缺諸根亦悉遣除。順向善趣涅盤正道，一切惡趣剎那止息，一切法愛而自喜樂。諸欲受用大富王位，增上適悅悉無愛著。於諸眾生起平等心，而行布施離諸異想。一切戒學順向修習，諸毀戒者善為作護。現忍辱力，遠離惡魔憍慢等事。發勤精進出離正行，於禪定解脫等持等至，根本煩惱以決定心而求出離。勝慧淨因，出生一切慈聞總持，自分他分悉無違害，息除一切魔煩惱分。行住坐臥增長一切妙樂和合，除蕩一切不善自性及諸作意。慚愧妙香而常塗飾，消滅一切惡趣障難及煩惱等。常起慈心救護世間，以大慈心棄捨己樂隨與他樂。<p>「『復次太子！諸聲聞人所起慈心但唯自利，菩薩慈心而常利益一切眾生。又復當知，初發心菩薩行眾生緣慈，修行位菩薩行法緣慈，得忍菩薩行無緣慈。太子！如是所說皆是菩薩摩訶薩行大慈心。若諸菩薩住慈心者，即能為諸眾生行廣大慈。』
。
<juan>佛說大乘菩薩藏正法經卷第十七<p>譯經三藏朝散大夫試光祿卿光梵大師賜紫沙門臣惟淨等奉<#sp>詔譯<p>慈悲喜捨品第五之餘<p>「復次大蘊如來告精進行太子言：『云何名為菩薩大悲之心？所謂菩薩求彼阿耨多羅三藐三菩提時，以大悲心而為先導。譬如士夫所有命根以出入息而為先導，積集大乘菩薩以大悲心為其先導，亦復如是。又如轉輪聖王以其輪寶而為先導即能獲得諸寶，圓具菩薩大悲為先導故即能獲得一切佛法。是故當知，菩薩大悲於一切眾生而不棄捨。<p>「『復次太子！云何是菩薩於諸眾生轉大悲心？所謂菩薩觀見世間一切眾生堅固執著諸有身見，彼所隨逐，乃生諸見而為纏縛。菩薩為說斷除執著之法，是為菩薩於諸眾生轉大悲心。又復菩薩觀見世間一切眾生住顛倒處，以無常法計為常想、苦為樂想、無我我想、不淨淨想。菩薩為說斷除顛倒之法，是為菩薩於諸眾生轉大悲心。又復菩薩觀見世間一切眾生顛倒取著諸染欲事，於所生母及諸姊妹起貪染心。菩薩作是思惟：「怪哉！世間罪業眾生愛著欲境，非聖所行，邪行充滿。原其所生，居母胎藏次由母產，云何于今反生欲意？姊妹同體出一母胎，豈以染緣共期和合？壞、極破壞、最極破壞，恣貪瞋癡破毀身心，無智所壞摧滅正法，建立非法行險難法，趣入地獄、餓鬼、畜生境界。譬如狐群於其夜分入棄屍林中，起恚惡相伺其所食，世間顛倒染著眾生亦復如是。又如世間生盲之人，不能瞻視諸有色相墮險惡處，染著眾生亦復如是。又如猪群食其殘棄不淨之物，染著眾生亦復如是。以顛倒染緣為染污所壞，入魔境界魔索繫縛，欲泥陷沒。」菩薩為說斷除染愛之法，是為菩薩於諸眾生轉大悲心。<p>「『又復菩薩觀見世間一切眾生為五蓋所覆、欲箭所射，處處愛著，眼見色已著所愛境，耳聞其聲、鼻嗅其香、舌了其味、身覺其觸，隨諸所愛而生取著。苦哉眾生違害處多，親附惡友互求財利，與彼惡友同其知解，得無義利互為損惱，多諸惛沈睡眠惡法，懈倦迷悶無智隨逐起諸惡作。此等眾生為客塵煩惱染污其心起諸疑惑，此等眾生不能決定獲得最上甚深佛法。菩薩為說斷除蓋障等法，是為菩薩於諸眾生轉大悲心。<p>「『又復菩薩觀見世間一切眾生起諸慢心，謂慢、過慢、慢過慢、我慢、增上慢、卑慢、邪慢。如是七慢，一者於劣計勝；二者於勝計等；三者於勝計勝；四者恃所執我；五者計己多德，於增上功德法而起慢心；六者計己少分劣他；七者謂己有德；以慢心故所應稱讚而不稱讚，所應禮奉而不禮奉，不敬耆宿，於師尊所不能聽受，於智者所不能請問何者是善、何者不善、何者所應親近、何者不應親近、何者應作、何者不應作、何者有罪、何者無罪、何者是正道、何者是三摩地、何者是解脫？如是等法不能請問。菩薩為說斷除一切魔障之法，是為菩薩於諸眾生轉大悲心。<p>「『又復菩薩觀見世間一切眾生愛繩所縛，所謂愛樂男女妻妾財利等事。以愛著故，是即愛樂生死險難、三塗惡趣，三有纏縛拘束身心不得自在，以不自在故造諸罪業。菩薩為令彼悉趣向涅盤聖道，宣說正法，是為菩薩於諸眾生轉大悲心。<p>「『又復菩薩觀見世間一切眾生，離善知識近惡知識，以近惡故染著十種不善之法，謂殺生、偷盜、邪染、妄言、綺語、兩舌、惡口、貪欲、瞋恚、邪見。菩薩欲令一切眾生為善知識之所攝受，息除一切不善之業，積集清淨十善業道，宣說正法，是為菩薩於諸眾生轉大悲心。<p>「『又復菩薩觀見世間一切眾生癡所覆障，無明黑暗而常隨逐，執著我、人、眾生、壽者、補特伽羅、作者、受者、我我所等。菩薩為令如是一切眾生慧眼清淨諸見斷滅，宣說正法，是為菩薩於諸眾生轉大悲心。<p>「『又復菩薩觀見世間一切眾生沈沒生死不能解脫，五蘊殺者常所殺害。菩薩為令解脫五蘊，超越輪回曠野險難、出離三界，宣說正法，是為菩薩於諸眾生轉大悲心。<p>「『又復菩薩觀見世間一切眾生作諸不善，如棘刺樹雖生無成，造不善業亦復如是，此世他世五趣輪回，不能順向涅盤聖道。菩薩為其開涅盤門使令趣入，宣說正法，是為菩薩於諸眾生轉大悲心。<p>「『復次太子！菩薩如是觀察世間諸眾生故，以十種相轉大悲心。何等為十？一者無諂誑心轉，虛空出離故。二者深固心轉，能善出離故。三者無虛假神通轉，正道出離故。四者無屈曲心轉，止諸曲心善出離故。五者真實心轉，於一切眾生悉無高下平等出離故。六者隨護他轉，自心清淨善出離故。七者堅固慧心轉，離動靜心而常安住善出離故。八者棄捨己樂轉，無愛著出離故。九者隨授他樂轉，利他出離故。十者荷負眾生極重檐轉，堅固精進善出離故。菩薩摩訶薩以如是等十種勝相於諸眾生轉大悲心。又復菩薩，或有眾生應以大乘法得出離者，即起悲心而為出離，此說是為菩薩大悲。<p>「『又復眾生應修布施、淨戒、安忍、精進、靜慮、勝慧法者，即起悲心隨應出離，此說是為菩薩大悲。<p>「『又復眾生應修念處、正勤、神足、根、力、覺、道，歡喜根本最勝事業及次第諸定，乃至十善業道廣大章句，隨應為轉，從悲心起佛自然智，而為飲食資養慧命。此說是為菩薩大悲。<p>「『又復菩薩自諸所行極善所作起大悲心，隨諸眾生應何所作，悉能圓滿眾生意樂。此說是為菩薩大悲。若諸菩薩摩訶薩具足如是大悲心者，即能觀察眾生，悉令獲得如是等法。此乃菩薩思惟愍念起大悲心。<p>「『復次太子！云何是為菩薩喜心？所謂菩薩於諸善法，隨所思念適悅歡喜聞諸善法，不驚不懼、不生懈倦，蠲除一切別異心意，安然愛樂一切法樂。心喜身順，自心清淨歡喜意生。覩如來身相好莊嚴，勤求愛樂增上適悅。聽法無倦，依法修行歡喜愛樂。諸來惡語歡喜忍受。隨所生起諸歡喜法，於一切眾生起無礙心，廣為宣說令生勝解，無祕惜心攝伏慳吝。隨所求者歡喜而施，面常熙怡攝護毀戒，尊敬持戒常生清淨，自所修行得清淨已，超越一切惡趣怖畏，歡喜安慰一切眾生。諸來惡語起觸嬈者，歡喜忍受。施諸眼目及身分時，歡喜甘忍。心無間斷，常生悅樂起歡喜心。尊重師長、尊勝己者，不生輕慢，面常熙怡含笑先言，離諸顰蹙諂曲心意，雜亂語言歡喜悉除。喜心愛樂諸出離法，仰敬師尊如諸菩薩，頂重正法猶護己身，尊奉如來如惜其命，欽承師範如其父母，愛念一切眾生如所生子，遵軌範師如護眼目，敬修行者如護頭頂，信受諸波羅蜜多如固手足，重說法師如愛妙寶，勤求正法如重良藥，讚奉醫王如水上善。太子！如是所說是為菩薩喜心。若住喜心菩薩摩訶薩，於一切時常得歡喜，勤求正法曾無懈倦，起歡喜心修菩薩行。<p>「『復次太子！云何是為菩薩捨心？所謂捨者有其三種。何等為三？一煩惱捨，二自他隨護捨，三時隨時捨。云何名煩惱捨？謂恭敬不高、不恭敬不下，得利無領納、失利無惱恚，見諸持戒及毀戒者平等其心，稱讚不喜、譏謗不恚，毀辱能安、譽美無動，於諸苦法善能決擇、於諸樂法常所伺察，隨順不著、違害不斷，於善惡友住平等心，善作惡作亦復無二。愛非愛境平等而捨，多聞無聞悉無領受，善說惡說都無違順，安慰過失二俱平等。等心愛念自他眾生不惜身命，於上中下一切眾生平等照明，於美惡相住平等法，於真妄中自實清淨。太子！如是所說，菩薩自無種類捨心清淨，此說是為諸煩惱捨。云何名為自他隨護捨？所謂菩薩當段取身肉行布施時，住於捨心悉無所求，身無所作、語無所作、中亦無動，無眼相、無色相，乃至無意相、無法相，一切無動此名為捨。惡作無害亦名為捨，善作無動亦名為捨，自他俱忍亦名為捨。諸所饒益及不饒益住平等心亦名為捨。無諸諍訟名最上捨。自心決定亦名為捨。伺察自他悉無所害，菩薩住等引心而行於捨。然菩薩捨不同諸佛世尊所行捨法。何以故？菩薩摩訶薩於其捨法，現前了知常所修作，於諸善法而常勤求，知時隨時而行捨故。云何名為時隨時捨？所謂菩薩觀見眾生非法器者、無聞之者悉住捨心，又於衰毀譏苦一切眾生亦住捨心，又於聲聞乘法決定超越而捨。於布施時行持戒捨；於忍辱時，行布施、持戒、忍辱、精進捨；於精進時行持戒捨；於禪定時行布施捨；於智慧時行五波羅蜜多悉圓滿捨。此說是為時隨時捨。諸所應作及不應作，彼一切法悉住平等，亦名為捨。諸住捨行菩薩摩訶薩，乃至於彼諸善法分悉名為捨。太子！如是所說，皆名菩薩摩訶薩於一切眾生起慈悲喜捨之心。』」<p>爾時世尊釋迦牟尼如來告舍利子言：「彼時大蘊如來，為彼精進行太子說慈悲喜捨法已，即復宣說六波羅蜜多。何等為六？所謂布施波羅蜜多、持戒波羅蜜多、忍辱波羅蜜多、精進波羅蜜多、禪定波羅蜜多、勝慧波羅蜜多。如是宣說諸波羅蜜多，令彼精進行太子發勤精進如理修行。」<p>布施波羅蜜多品第六之一<p>復次，佛告舍利子：「云何名為於波羅蜜多發勤精進。舍利子！若於六波羅蜜多勤精進者，此說是為修菩薩行。其六波羅蜜多者，謂布施波羅蜜多、持戒波羅蜜多、忍辱波羅蜜多、精進波羅蜜多、禪定波羅蜜多、勝慧波羅蜜多。舍利子！諸菩薩摩訶薩，見彼沙門婆羅門、貧窮孤露來乞匃者，隨諸所欲而悉施與。或乞飲食衣服、塗香花鬘及棲止處，或乞病緣醫藥、燈明音樂、妻子奴婢、園林臺觀、金銀瑠璃、硨磲瑪瑙、珊瑚琥珀、摩尼真珠，及餘妙寶、象馬車乘、財穀庫藏，乃至四大洲主輪王富樂嬉戲等事，至于手足耳鼻眼目、身分血肉骨髓，世間所有無不施者。<p>「復次舍利子！有十種法，菩薩若能具足清淨，當行布施。何等為十？一者菩薩不求艱難受用施，二者菩薩不逼惱眾生施，三者菩薩不驚怖他施，四者菩薩無不捨所請施，五者菩薩無現相施，六者菩薩於諸眾生無異想施，七者菩薩無損害施，八者菩薩無境土差別施，九者菩薩所施眾生而無作意（少第十法，梵本元闕）。<p>「舍利子！如是十種法，菩薩若能清淨，當行布施。<p>「復有十法，菩薩若能具足清淨，當行布施。何等為十？一者菩薩不違業報施，二者菩薩無邪意樂施，三者菩薩無不勝解施，四者菩薩無懈倦施，五者菩薩無見面施，六者菩薩無惱害施，七者菩薩無退屈施，八者菩薩無讚譽持戒施，九者菩薩無輕慢毀戒施，十者菩薩不求果報施。如是十種法，菩薩若能清淨，當行布施。<p>「復有十法，菩薩若能具足清淨，當行布施。何等為十？一者菩薩無毀謗施，二者菩薩無違背施，三者菩薩無瑕疵施，四者菩薩無忿怒施，五者菩薩無憎嫉施，六者菩薩無瞋恚施，七者菩薩無不恭敬施，八者菩薩無不自手施，九者菩薩隨應止其下劣心施，十者菩薩於所生處無悕望施。如是十種法，菩薩若能清淨，當行布施。<p>「復有十法，菩薩若能具足清淨，當行布施。何等為十？一者菩薩無不堅牢施，二者菩薩無邊際施，三者菩薩無分段施，四者菩薩無他信施，五者菩薩不著下劣心施，六者菩薩不求色相受用富貴歡喜施，七者菩薩不求梵王帝釋護世諸天等施，八者菩薩不求聲聞緣覺地施，九者菩薩不毀謗智者施，十者菩薩所作善利無不迴向一切智施。如是十種法，菩薩若能清淨，當行布施。
。
<juan>佛說大乘菩薩藏正法經卷第十八<p>譯經三藏朝散大夫試光祿卿光梵大師賜紫沙門臣惟淨等奉<#sp>詔譯<p>布施波羅蜜多品第六之餘<p>「復次舍利子！有十種稱讚之法，菩薩若能具足清淨，當行布施。此稱讚法者，謂即有為出離故得有為果。菩薩應當如是布施，即得十種稱讚之法。何等為十？一者施食，獲得長壽。二者施飲，息除一切渴愛煩惱。三者施諸乘輿，即能獲得諸利樂事。四者施妙衣服，即起慚愧之心如獲金蓋。五者施諸塗香華鬘，即得戒聞等持妙香塗飾。六者施諸妙香末香，即得身支柔軟妙香馥郁。七者施諸美味，即得味中上味，及能圓具人中妙相。八者施依止處，即能當與一切眾生為舍為洲、為救為歸、為所趣向。九者施諸病緣醫藥，即得不老不死甘露妙樂圓滿具足。十者若施種種資具，即得菩提分法勝妙資具圓滿具足。如是十種布施稱讚之法，菩薩求菩提時，當得一切稱讚攝受。<p>「復有十種稱讚之法，菩薩若能清淨，當行布施。何等為十？一者若施燈明，即得如來五眼清淨。二者若施殊妙歌音，即得天耳清淨。三者若施金銀瑠璃、硨磲瑪瑙、珊瑚琥珀、摩尼真珠及餘珍寶，即得如來三十二種大丈夫相。四者若施種種妙寶、種種妙華，即得如來八十種好。五者若施象馬車乘，即得廣多人眾充滿圍繞。六者若施殊妙園林，即得禪定解脫等持等至圓滿具足。七者若施財穀庫藏，即得諸法寶藏圓滿具足。八者若施奴婢及營作人，即得所作自在，如佛自然智圓滿具足。九者若施妻子眷屬，即得最勝可愛無上正等正覺圓滿具足。十者若施四大洲主富樂之位，即得菩薩一切善法成一切智圓滿具足。如是十種布施稱讚之法，菩薩求菩提時，當得一切稱讚攝受。<p>「復有十種稱讚之法，菩薩若能清淨，當行布施。何等為十？一者若施五欲妙樂，即得戒、定、慧、解脫、解脫知見諸蘊清淨，及於一切嬉戲娛樂等事悉得如意。二者若施雙足，即得法義足圓具詣菩提場。三者若施二手，即得法手常授於他圓滿具足。四者若施其耳，即得諸根圓具無所缺壞。五者若施其鼻，亦得諸根圓具。六者若施身諸支分，即得無過失身如佛身清淨。七者若施其眼，即得法眼清淨。八者若施血肉，即得一切眾生真實身命真實布施善資其命。九者若施其髓，即得金剛堅固不壞之身。十者若施上分頭頂，菩薩摩訶薩即得安住三界最勝無上，現證一切智智圓滿具足。舍利子！菩薩摩訶薩求菩提時，應如是布施，如是等諸相乃能圓滿一切佛法，稱讚攝受。<p>「舍利子！智者菩薩以其甚深勝慧，不樂世間所樂財物，但為勤求阿耨多羅三藐三菩提、求甘露法、求大覺智、求寂靜涅盤。菩薩於其世間一切所樂之物及諸妙樂無不捨者，一切皆為依止阿耨多羅三藐三菩提故。舍利子，譬如世間耕植之人首欲耘田，先依堅木次設眾具，牛以導前，於本上中作耕耘事，營力既成資養身命。彼耕植人以身命存故，金銀諸寶亦能成辦，至於財穀衣服等物悉能成辦。何以故？財不如穀，穀為本故。菩薩摩訶薩亦復如是，若依時依處以世間所樂財物行布施者，即能依止阿耨多羅三藐三菩提。舍利子！又如群牛先食青草，次復飲其溫涼之水。水食既調，即成其乳，次成其酪，後成生酥，後成熟酥，如是次第悉有所成。菩薩摩訶薩亦復如是，先以世間所樂財物行於布施，即能依止阿耨多羅三藐三菩提，隨所樂欲悉能成辦，或得成彼轉輪聖王，或復成辦三種勝相，謂菩薩十地、如來十力、四無所畏。又復成辦千種事業，即得十八不共佛法。又復成辦千種事業，得佛六十種清淨妙音。又復成辦百種事業，即得如來一大人相。又復成辦二百種事業，即得如來最上清淨烏瑟膩沙頂相。又復成辦百種功德妙相，即能圓具如來所有大法螺音。又復成辦百千俱胝功德妙相，即得如來鮮白齊密上妙齒相。舍利子！是故當知，如來勝業果報菩薩悉能成辦。若能發起一念慈心，諸乞匃者隨應布施，即與發彼殑伽沙數等心無異，即能成辦佛三摩地。當知諸佛從三摩地起已，如來、應供、正等正覺於一一毛孔，悉能化現百三摩地所化自在。舍利子！如是如來所有一切神通事業佛法勝相，皆是菩薩宿修大行，以世間所樂財物奉施如來。以攝受故，求甘露法、求寂靜涅盤。舍利子！以是緣故，菩薩摩訶薩以世間所樂財物行布施者，即能依止成就阿耨多羅三藐三菩提果。<p>「復次舍利子！我念過去世阿僧祇劫前，復過無量無數不思議劫，爾時有佛出現世間，其名福生如來、應供、正等正覺、明行足、善逝、世間解、無上士、調御丈夫、天人師、佛、世尊。其佛壽量千歲。佛會之中有百千大苾芻眾，皆是大阿羅漢，諸漏已盡無復煩惱，心得自在到於彼岸。是時有一紡線之人，色相端嚴人所樂見，其人所居去佛世尊遊止方處而復不遠。其人於自舍中營自所業，功力辦已，於日後分常所出時即出自舍，前詣世尊福生如來所。到佛所已發清淨心，持以一線奉上世尊，作是白言：『我今以此一線獻奉世尊，願佛哀愍受我所施。願我以此善根，未來世中獲諸攝法。』是時世尊即為攝受。其紡線人從是已後乃至成佛，如是次第總以線數五百而奉世尊，由是十五劫中不墮惡趣。又復以此善根，千俱胝生作轉輪聖王。又此善根，千俱胝生作帝釋天主。又此善根，當得身分柔軟人相可愛。最初修作勝上事業，親近供養千俱胝佛，尊重恭敬，以香華燈塗、飲食衣服、幢幡寶蓋、醫藥緣具伸供養已，最後復過阿僧祇劫，當證阿耨多羅三藐三菩提果，名善攝受如來、應供、正等正覺、明行足、善逝、世間解、無上士、調御丈夫、天人師、佛、世尊。彼佛世尊住壽二十俱胝歲。佛會之中有二十俱胝那庾多大苾芻眾，皆是阿羅漢，諸漏已盡無復煩惱，心得自在到於彼岸。有五俱胝大菩薩眾，皆悉安住阿耨多羅三藐三菩提，宣說正法，廣度無量無數眾生，作利樂已入大涅盤。彼佛世尊入涅盤後，正法住世滿一千歲，廣作佛事，如我今時當入涅盤等無有異。舍利子！汝見如是紡線之人發清淨心，以一條線奉施如來，如是次第成辦佛法，謂由清淨心廣大故。舍利子！是故當知，若心不廣大復不精勤，即不能得殊勝果報。若心清淨，以其世間所樂財物而為依止隨力少施，即得一切可愛樂果。又復智者菩薩以增上智力多作勝利。何以故？力廣大故，所作無量迴向力故。」<p>爾時世尊欲重明斯義說伽陀曰：「布施不求於色相，不求受用及富饒，但求無上佛菩提，以少施故獲多利。不求名稱及善譽，世間快樂亦無求，於諸起滅絕悕望，求佛大果無餘法。飲食衣服及眾具，於一切處悉無求，如毛端量發施心，求甘露門常開廓。凡所行施無高下，亦無諂曲慳吝心，是中懈怠悉蠲除，勇發世間利益事。若財若穀資身命，及餘一切悉行施，施已廣大歡喜生，菩提解脫不難得。父母妻子諸所愛，來乞匃者皆施之，所施亦無憎嫉心，是修最上菩提行。凡諸所見無忿恚，惡友常同善友觀，諸怖畏者施慰安，於諸事法無執著。不求王位生法欲，常宣出離正法門，法施普及諸眾生，利益世間常不捨。不求天中諸妙樂，唯求無上佛菩提，不悕布施大名稱，棄捨己身及餘法。唯佛菩提常不捨，非眼識色相所求，亦復不求生諸天，但求涅盤最上樂。諸所施作無依止，若成若壞悉無求，智者常生正智心，明了一切正道法。<p>「復次舍利子！是故當知，諸菩薩摩訶薩勤行修習布施波羅蜜多，是即廣修菩薩勝行。」<p>持戒波羅蜜多品第七之一<p>復次，佛告舍利子言：「云何名為諸菩薩摩訶薩修習持戒波羅蜜多，是即廣修菩薩勝行？舍利子！菩薩有三種法常善所行。何等為三？謂身、語、意皆善所行。云何身善所行？而菩薩者遠離殺生、偷盜、邪染，此名身業善行。又復菩薩遠離妄言、綺語、兩舌、惡口，此名語業善行。又復菩薩無貪、無瞋、正見，此名意業善行。菩薩作是思惟：『云何此身、語、意常善所行？若身不作業，即無殺生、偷盜、邪染，此名身善行。若語不作業，即無妄言、綺語、兩舌、惡口，此名語善行。若意不作業，即無貪、瞋、邪見，此名意善行。』菩薩又復如實伺察，若身、語、意無作業者，即於諸法何能表了？於身語意何所施設？若青黃赤白紅紫碧綠當何顯示，即無眼識表了，無耳鼻舌身意識表了。何以故？以無能生所生、能起所起故。若其無者，諸作業中何能施設？菩薩作是思惟已，了知戒相現前無所作，若無所作有何表示？若無表示亦無取著，如是乃名菩薩善行。於其戒相亦無所觀，若於戒相無趣向故即無所觀，若如是觀即有身見不能生起。若有身見不起，即於持戒毀戒如理伺察而悉不見。若如是觀，即於戒法軌範境界無所了知。如是持戒，於自於他悉無所得亦無所行。若於自他無所行故，即於戒無毀缺亦無所取。若自他無所得，戒亦無所得。若戒無所得，即戒學無缺犯。若戒學無缺犯，即戒亦無缺犯，如是即戒無所取。何故無取？以一切法無所取故。是故一切法無自亦無他，於無我中當云何取？」<p>爾時世尊欲重明斯義說伽陀曰：「身業清淨語亦爾，意常清淨修淨行，禁戒清淨復常行，此名菩薩持淨戒。十善業道賢復勝，菩薩智者善所觀，於身語意悉無修，此名智者持淨戒。無修無勝亦無授，形色顯色而復無，若無形顯色相觀，諸境何能見彰表？戒若無為無修作，眼於色境不能觀，耳鼻舌身意亦然，諸境無能為表示。根識若無相引發，悲心應作如是觀，於戒清淨戒亦無，戒中無得而無住。如是解了無我想，戒無所護善護戒，無戒想無戒中修，菩提行中離諸見。若於諸見無所觀，無見亦復無知解，即此無見處亦無，是中持犯無領受。若入無護正法理，戒中軌範不思議，善能了知真護門，無戒亦復無所得。無我想故戒無得，無我亦復戒中無，所說常生離怖心，淨戒是為無我語。戒無領解即無我，戒所依止亦復無，無戒無求無我言，無持無犯無所取。戒無我故無所起，無我即能無戒想，菩提行乃深慧門，如是戒相得無畏。諸有缺犯亦無得，持者皆由聖力增，諸法無得亦復然，為愚癡者說持犯。大哉淨戒善護者，於戒勝果無縛解，諸見斷故罪不生，三惡趣中皆不墮。戒無所持無所受，我見不生即不墮，於中如是戒了知，此即無持亦無犯。若於我法不能見，於三有中亦無觀，況復持犯有所行，如是見者善持戒。<p>「復次舍利子！菩薩十種善法，從彼清淨心意中出、從彼精進勝行中出、從彼最極善欲廣大業報信解中出，於聖者所親近承事，於師尊所不起分別若聖若師，聽受正法勤求無著，志求菩提不惜身命。舍利子！持戒菩薩如是十種勝法，皆從菩薩內心中出，若能安住如是十種法者，即能積集一切善法。」
。
<juan>佛說大乘菩薩藏正法經卷第十九<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>持戒波羅蜜多品第七之二<p>佛言：「舍利子！云何名為善法？當知善法厥有三種，謂身、語、意善所行故。諸菩薩摩訶薩如是安住善所行者，能於菩薩藏正法勤求修習，即得菩提而常隨逐。」<p>爾時世尊欲重明斯義說伽陀曰：「身業常當善修作，此是諸佛所宣說，隨處親近阿闍梨，即得多聞善境界。補特伽羅勝義者，常起慈心利眾生，語言妙樂無愛憎，所說聞者生樂欲。隨諸相法無恚惡，極善意樂悉平等，修習不生罪欲心，慈心觀察常尊重。得聞如來淨教已，應當尊重於正法，由其尊重正法因，速得成證菩提果。<p>「如是十種善法，菩薩能安住已，即於菩薩藏正法勤求修習，親近承事諸阿闍梨，隨諸所作，總略乃至給奉水瓶。<p>「復次舍利子！菩薩有十種發心。何等為十？一者菩薩發如是心：『痛哉！世間一切眾生疾惱之身，四蛇奮毒牙相違害，積集諸苦生多過失，癰疽瘡癬、風癀痰癊，起眾疾狀眼等諸病，歷多艱苦極增違害，速疾破壞是不堅實，羸劣衰朽速趣命終，棄於林中無一可樂。我當令一切眾生厭此不堅實身，悕取堅固真實之身。』<p>「舍利子！此是菩薩第一發心。由發心已，能於菩薩藏正法勤求修習，親近承事諸阿闍梨，隨諸所作，總略乃至給奉水瓶。」<p>爾時世尊欲重明斯義說伽陀曰：「諸界如蛇毒猛惡，四種互相為依止，各各咸興恚害多，於身廣生大病惱。眼耳二處生諸病，鼻舌所生病亦然，唇齒生病苦復深，及餘疾患徧身起，癰疽初起生疼苦，瘡癬旋生痛劇增，餘諸疾患起多門，由此於身遍纏繞。此身既生諸病惱，積集諸苦在其身，無義無利損害多，速疾銷亡身謝滅，一棄林中何所有，無常迅速不堅牢。諦觀如是臭穢身，與諸病苦為依聚，應修賢善諸事業，當來回作佛身因。捐棄如是眾惡身，破毀衰殘而迅速，佛身成辦圓眾德，不可思議大法身。回觀如是眾苦身，諸漏遍增不可樂，當知別無諸漏法，即以此身為漏因。暫居炎熱欲清涼，或處凝寒思庇覆，痛哉此身何所樂？老死常縈損害多。厭寒怖熱惱其心，一切墮落皆破壞。智者應修士夫業，願得最上真實身，堪任親近阿闍梨，厭棄此身虛幻體。<p>「舍利子！此是菩薩第一發心。<p>「復次舍利子！二者菩薩發如是心：『痛哉！世間一切眾生不堅實身，斷滅摧毀破壞離散。』舍利子！譬如世間工巧窯師，造諸瓶器隨量大小，雖有所成即歸破壞。世間眾生虛幻所成不堅實身，亦復如是。又如大樹，枝葉扶踈花果茂盛，雖可愛樂即歸墮落。世間眾生不堅實身，如成熟果亦復如是。又如清夜露滴草頭，日光照觸旋有即無。世間眾生不堅實身，不久暫停亦復如是。又如世間大海江河流注不斷，水中聚沫旋有即無。世間眾生身如聚沫不可撮摩亦復如是。又如天雨水滴成泡，旋滅旋生不能暫住。世間眾生不堅實身，自性劣弱亦復如是。舍利子！菩薩欲令眾生厭棄如是不堅實身，悕取堅固真實之身。此是菩薩第二發心。」<p>爾時世尊欲重明斯義說伽陀曰：「如世巧匠造瓶盆，杖輪埿等共成器，一切同歸破壞門，眾生壽命亦如是。又如大樹盤根廣，枝葉扶踈花果繁，一切同歸墮落門，眾生壽命亦如是。又如草端承露水，日光照灼倏然無，眼境不停須臾間，眾生壽命亦如是。又如大海江河水，水中聚沫劣無堅，眾生虛幻羸弱身，等彼聚沫皆無實。又如天雨廣流注，水中旋復起浮泡，剎那觀境即空無，不堅實身亦如是。不堅實身生實想，實中還起不實心，彼人不入真實門，此邪思惟妄境界。實中若作真實想，不實當生不實心，彼人得入真實門，此正思惟真境界。若起真實心想已，承事師尊奉水鉼，回此虛幻不實身，當得堅固真實體。<p>「舍利子！此是菩薩第二發心。<p>「復次舍利子！三者菩薩發如是心：『痛哉！世間一切眾生不能如是思念：「我於生死長夜之中，遠離善知識、親近惡知識，發起懈怠下劣精進，邪見所覆癡冥疲乏，無施無愛無諸善作，唯造惡業果報成熟，感諸不善當得身相，貪愛增劇羸瘦憔悴。或生餓鬼趣中，不能活命以火為食，經多百歲多千歲多百千歲不聞水聲，何況得飲。」我今回發是心，願當親近習行善法、近善知識，由如是故當得人身，善能活命行諸布施，乃至損棄軀命親近承事諸阿闍梨，於菩薩藏正法勤求修習隨諸所作，總略乃至給奉水瓶。』此是菩薩第三發心。」<p>爾時世尊欲重明斯義說伽陀曰：「世間所有善知識，應當往彼常親近，不能數數近善因，由是不生諸善行。以其親近惡友故，即常遠離賢善人，懈怠下劣精進心，慳疾諂誑生過失。不行布施無愛樂，一切善法不能行，果熟當招瘦弱身。或生餓鬼諸境界，長夜眠伏於生死，蘊報癡冥怖畏多，飲食俱無饑渴增，備受廣多諸苦惱，經歷多百千歲中，渴苦不聞水之聲，布施善道不復觀，不得世間諸善相。我今回發如是心，世間人身極難得，誓願親近阿闍梨，速獲圓滿諸善行。常當遠離惡知識，常得親近賢善人，捐棄身命不為難，願作菩提勝根本。於阿闍梨起尊重，恭信發生清淨心，頂奉承事我所行，願作菩提勝根本。<p>「舍利子！此是菩薩第三發心。<p>「復次舍利子！四者菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏、無忍無愛、無諸善相，心困身倦如被打擊，眾苦逼迫嬈亂眾生。若無彼緣寧招罪至？由是廣造諸不善業，以其不善之業果報成熟，當墮牛畜駝驢趣中，不能活命。於彼趣中以草為食，咀嚼䶩齧捶打怖畏負重困苦，遠離一切施等善相。」我今回發是心，親近善友當得人身，不惜軀命廣行布施，作諸善業，親近承事諸阿闍梨，於菩薩藏正法，勤求修習隨諸所作，總略乃至給奉水瓶。』此是菩薩第四發心。」<p>爾時世尊欲重明斯義說伽陀曰：「眾生長夜居險惡，於諸聖道不了知，駝驢畜類趣中生，備受廣多諸苦惱。當來若得人身相，廣作賢善諸事業，趣向菩提正道門，此是智者之勝相。我當發起尊重彼，已能善住佛法者，奉阿闍梨教誨言，願作菩提勝根本。過去不思議劫中，於生死輪循環轉，遍歷無義無利門，不能修作布施行。處世不能自活命，懈墮遠離善知識，常隨惡友教誨言，隨轉還歸惡趣地。相續駝驢中杻械，繫縛拘縶捶打身，遠離善友果報成，牛畜趣中業不壞。駝驢趣類受生已，連環執縛苦惡深，杖木鞭笞負重多，善友爾時難親近。人身最極為難得，善友親近亦復難，剎那親近善功成，歷久能扳諸艱苦。若能善修身語業，精進遠離諸過失，心安命活眾所行，我乃親近善知識。奉阿闍梨無諂曲，從是我發菩提心，菩提聖道廣宣揚，遵仰師尊常愛重。塗香種種妙香等，眾妙衣服及末香，異品莊嚴寶花鬘，二足聖尊伸供養。十方現住一切佛，開示勝義利眾生，普放金色大光明，無邊色相為供養。如佛所放妙光已，廣供人中調御尊，菩提正道清淨因，詣菩提場願證果。<p>「舍利子！此是菩薩第四發心。<p>「復次舍利子！五者菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏、無忍無愛、無諸善相，都無所念。痛哉世間一切眾生不能思念，一切物命同一身肉，若存若壞其肉無異。食噉之者謂之無罪亦無罪相，謂之無福亦無福相，乃至海岸邊極遼敻之方，諸有眾生其見無異，無罪無福。由此緣故，若罪若福不能了知。以不知故，近惡見者增長癡暗，不知善道唯造罪業。以其廣造不善業故，果報成熟得下劣身相，乃至墮在地獄趣中受地獄苦，吞熱鐵丸、考掠捶打、杻縛懸吊，將趣死邊業還令活。經多千歲不聞樂聲，何況樂觸。斯由不知罪福不造施因，智者應念。」我今回發是心，親近善友，當得人身，不惜軀命，廣行布施作諸善業，親近承事諸阿闍梨，於菩薩藏正法，勤求修習隨諸所作，總略乃至給奉水瓶。』此是菩薩第五發心。」<p>爾時世尊欲重明斯義說伽陀曰：「為由親近諸惡友，惡心欺誑於他人，罪業邪見為所依，故我廣興於罪業。邊極遼敻眾生類，恣噉飲食無足心，皆謂罪福悉無因，亦無苦楚諸報應。此等如是罪業見，數數親近於惡友，一向艱惡罪殃深，由斯速墮於地獄。縱得人身經千轉，旋墮三種惡趣中，不見正等正覺尊，出現世間堪歸向，所有世間善知識，極善名稱悉不聞。我若當來得人身，廣修賢善諸事業，世間人身最難得，眾生壽命亦復難。如來正法極難聞，諸佛出世實難值，縱得人身斯難者，速得聖道轉復難。我若值佛出興時，遵一切智清淨教，所有身語意三業，發起一切諸過罪，於不究竟苦果中，誓願不復還修作，若復內心清淨故，罪業因果亦復然。於不究竟苦果中，如彼內心皆清淨，所有極善身語意，世間無智誠難作，唯除親近阿闍梨，願作菩提勝根本。當知正道名聖道，如其意樂善宣說，當入無誑精進門，作佛菩提勝根本。菩薩如是發心已，頂重師尊給水瓶，智慧方便悉圓成，是為菩薩廣大行。<p>「舍利子！此是菩薩第五發心。<p>「復次舍利子！六者菩薩發如是心：『世間眾生應如是念：「我於長夜中，遠離善知識、親近惡知識，無善樂欲，於師尊智者不能謙下恭信、百種稱讚、親近禮奉、誠諦合掌、作諸善業，但以慢心增長造多不善。由其所作不善業因果報成熟，縱得人身，羸瘦憔悴不能活命，不能行施。雖生人中其性慳悋加復貧困，或作奴僕為他所使他所繫屬，如耽欲飛禽於空中行，隨所住處驚怖艱險。邪見眾生亦復如是，破毀淨戒而常習行三不善根，在四趣中，五蓋所覆，常行六種不能尊重師長之法，於其七種善妙正法不能遵奉，起八邪法入邪定聚，於九惱處常起惱害，常行十種不善業道。於非道中堅猛而入，向地獄門背生天道，遠善知識近惡知識，順魔意樂捨離善法行不善法，打擊怖畏艱苦隨生，施作種種不饒益事。以是緣故不能愛樂行布施等。」我今回發是心，親近善友，當得人身，不惜軀命廣行布施作諸善業，於菩薩藏正法，勤求修習隨諸所作，總略乃至給奉水瓶。』此是菩薩第六發心。」<p>爾時世尊欲重明斯義說伽陀曰：「近惡友故增憍慢，親近還經多劫海，人中若受奴僕身，長夜輪回於三有。難得人身歷艱苦，最上身相極難得，善妙色相亦復難，諸佛出世極難值。我當親近賢善友，顯示菩薩正行道，菩提心寶廣大增，多俱胝劫願獲得。身不堅牢如泡沫，復如幻化歌戲等，如其所見在夢中，覺了無實悉虛假。壽數將盡命促少，猶如雲電不久停，剎那命盡轉蘊時，捨不實身求實體。時分轉易迅速住，當須摧墮憍慢山，虛假和合三世中，漂流不思議劫海。棄捨於身離諸愛，於其壽命亦無惜，蠲除憍倨我慢心，頂重師尊常承事。世間師尊極勝上，如其父母等無差，息除憍倨我慢心，尊重精勤奉諸作。菩薩無上菩提分，菩薩勝行同分者，愛樂尊重堅固心，願諸所作皆勤勇。慢愛行時慢增長，除斷慢法不能知，由智金剛碎無餘，大憍慢山皆摧墮。令他修勝菩提行，最勝安處菩提場，正法摧伏諸魔軍，救度四生煩惱眾。十方一切病苦者，不能自厭不淨身，我當發起慈悲心，願作三世所歸趣。廣行布施波羅蜜，復能學佛戒功德，諦觀忍辱行周圓，我發精進最上道。圓具禪定波羅蜜，隨心所起善安住，勝慧方便亦復然，願奉師尊修施行。增長此諸福威力，不可思議智慧善，自他意樂悉尊高，修學圓成真法器。<p>「舍利子！此是菩薩第六發心。
。
<juan>佛說大乘菩薩藏正法經卷第二十<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>持戒波羅蜜多品第七之三<p>「復次舍利子！菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏如瘖啞人，無見無忍亦無善愛，無惡業惡報、無善業善報、無雜業雜報。既不自知，亦復不能請問沙門婆羅門諸阿闍梨，何者是善？何者不善？何者有罪？何者無罪？何者所應親近？何者不應親近？何者所應作？何者不應作？何者作已於長夜中無義無利生諸苦惱，由是我慢增長，不能了知善業根本，唯造一切不善之業。縱得人身諸根殘缺，又於人中不能活命，不能行於布施。又於人中盲聾瘖啞無諸色相，善說惡說悉不能知。由如是故不樂布施。」我今應當回發是心，親近善知識，若得人身，諸根完具能活其命，習行布施不惜軀命，具諸色力，善說惡說悉能了知，復能請問師尊智者，何者是善？何者不善？何者有罪？何者無罪？何者所應親近？何者不應親近？何者諸所作時違背聲聞緣覺之法、順向菩薩藏義？親近承事諸阿闍梨，隨諸所作。厭此不真實身，悕取堅固真實之身。總略乃至給奉水瓶。』此是菩薩第七發心。」<p>爾時世尊欲重明斯義說伽陀曰：「欲近善友作利益，我乃遠離多百劫，不能請問善惡門，有罪無罪果報等。增上慢心墮地獄，傍生餓鬼諸趣中，親近罪業諸友朋，多劫歷苦而無盡。縱得人身根殘缺，多千劫中受輪回，不能了知善惡門，有罪無罪果報等。若得人身離艱苦，諸根完具善相圓，人相完具離難時，如一眼龜值浮木。得覩世間燈照曜，佛教中聞無染法，爾時請問世間尊，諸善不善果報等。慳者云何所趣向？何不慳者能行施？貪諂毀戒復云何？又何不破淨戒者？云何恚惡心無動？云何懈怠散亂心？精進禪定樂云何？惡慧癡冥何所為？云何得彼真實慧？云何菩提行方便？六種賢行竟云何？慈心廣大世間勝。惡趣眾生云何救？云何樂法心無厭？菩提行藏廣勤求，十方剎中善安住。云何親詣世間尊？云何禮奉營諸福？普賢行門復云何？如我今時善親近。云何請問阿闍梨？願聞師尊尊重事，生阿闍梨歡喜心，此心生已真佛子。福力智力為增上，是中所成廣大智，智力增強發勝心，給奉水瓶生歡喜。<p>「舍利子！此是菩薩第七發心。<p>「復次舍利子！菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏如瘖啞人，所有世間一切文句，與義句合、與法句合，法句合故，住於寂靜與離貪合，寂滅正智與沙門婆羅門涅盤同住。於一切處所作，我乃棄捨，不能了知文義句合，乃至不與涅盤同住，亦復不能受持讀誦，亦復無力，又無精進、無士夫力用、無士夫勢、無士夫勤勇、無最上精進，無因無緣。諸眾生煩惱亦無因無緣，眾生雜染無因無緣，眾生清淨無因無緣。此等無因依止諸見，不能了知所作善業，唯造惡業。縱得人身諸根殘缺，又於人中不能活命不能行施，癡迷所覆盲聾瘖啞無諸色力，不能了知文義句合，乃至不與涅槃同住，亦復不能受持讀誦。由如是故，不能親近習行善法。」我今應當回發是心親近善法，乃至不惜軀命了知文義句合，於出離道涅槃同住。於菩薩藏正法，勤求修習受持讀誦，發勤精進，親近承事諸阿闍梨，於菩薩藏正法受持讀誦，厭此不真實身，悕取堅固真實之身，福智勝力當得圓具。以福智力得圓具故，所作慣習而能積集菩薩藏正法，親近承事諸阿闍梨，隨諸所作，總略乃至給奉水瓶。』此是菩薩第八發心。」<p>爾時世尊欲重明斯義說伽陀曰：「所有法義相應故，於正道分修道行，寂滅理中作證門，而涅槃道得真實。若於此法遠離者，即於諸法無所利，無義利句設相應，不能親近彼正法，無力亦復無精進，士夫勢用悉皆無，無他勤勇亦復然，於一切處無所得。即見無佛亦無法，無父無母及宗親，由斯善惡業皆無，一切皆無諸報應。此諸如是罪業見，數數親近罪根深，一向艱惡日增多，墮地獄中經久遠。地獄出受傍生報，餓鬼趣中罪復深，其後縱得人中生，聾騃癡冥而無舌。餘業復受瘖啞報，癡暗缺漏苦還增，而復重受地獄殃，由不了故當墜墮。經歷久時後當得，人身具足善相圓，諸根既具勝力增，依時淨住而思忖：若於諸法義相應，即得同歸出離道。修菩提道證菩提。我當思惟如是事，所有諸大菩薩藏，和合甚深正法義，經歷俱胝千劫中，發生淨信極難得。若此若餘廣多數，諸佛妙法不思議，隨諸修作能受持，為佛菩提勝根本。我當親近及承事，尊重信奉阿闍梨，諸佛菩薩亦復然，即得最上清淨信。發生如是淨心已，即是菩薩廣大心，勝慧方便悉圓成，給奉水瓶常精進。<p>「舍利子！此是菩薩第八發心。<p>「復次舍利子！菩薩發如是心：『痛哉！世間一切眾生，以其愛著於身命故，常為一切無義利行顛倒隨逐。何者名為無義利行？謂彼眾生愛著身命，不能愛樂菩提分法，以其我見而為先導，執著心堅癡冥所覆，摧毀破壞眾事隨逐，此說是名無義利行。又復眾生愛身命故，以其我見而為先導，愛戀妻室男女知識，以愛著心隱覆癡暗，遠離諸饒益事，此說是名無義利行。又復眾生愛身命故，以其我見而為先導，顧惜奴婢作事人等詹視防護，此說名為無義利行。復次世間一切眾生，有義利行常所隨逐者，謂若眾生不惜身命愛樂菩提分法，以菩提心而為先導，善修身語意業，此說名為有義利行。又復眾生不惜身命而常愛樂菩提分法，以菩提心而為先導，積集布施波羅蜜多，乃至積集般若波羅蜜多，此說名為有義利行。又復眾生不惜身命而常愛樂菩提分法，以菩提心而為先導，行布施、愛語、利行、同事，普攝一切眾生，此說名為有義利行。又復眾生不惜身命而常愛樂菩提分法，以菩提心而為先導，修習念處、正勤、神足、根、力、覺、道、勝菩提分，此說名為有義利行。又復眾生不惜身命而常愛樂菩提分法，以菩提心而為先導，聽受父母及阿闍梨諸有教誨，禮拜讚歎、恭信合掌、奉諸所作，此說名為有義利行。又復眾生不惜身命而常愛樂菩提分法，以菩提心而為先導，常以淨心營三寶事，此說名為有義利行。又復眾生作如是念：「我以惜身命故，無義利事常隨逐我。我當發勤精進，親近承事諸阿闍梨，不惜身命隨諸所作。厭此不真實身，悕取堅固真實之身，福智勝力當得圓具。以圓具故，所作慣習悉能成辦，詣菩提場當證聖果。」』<p>「舍利子！此是菩薩第九發心。」<p>爾時世尊欲重明斯義說伽陀曰：「若人愛惜身命故，菩提分法不愛樂，三不善業造圓成，此乃愚夫異生類。愛樂己身及妻室，并諸男女眷屬等，此無義利執著心，旋轉三界愚癡者。又於奴婢作業人，不覺了心常顧戀，此無義利愛著深，資生畜養四足等，廣多聚積諸財穀，不自受用不與人，此無義利愛著深，祕護伏藏不彰顯。此無義利染著故，彼愚夫心常愛惜，返於菩薩善意中，棄捨不能生愛樂。若能不惜於身命，愛樂菩提勝分法，三種善業造圓成，此即名為有義利。施戒忍辱及精進，禪定勝慧亦復然，與彼方便行相應，此即名為有義利。承事父母為先導，遵奉師尊亦復然，審諦思惟三寶門，此即名為有義利。諸大菩薩甚深藏，普攝一切勝法門，受持誦念廣宣揚，此即名為有義利。此有義利諸勝行，乃是諸佛親所宣，如其所說義相應，是名佛子廣大行。發生如是大心已，復起清淨諦信心，親近承事阿闍梨，給奉水瓶隨諸作。<p>「舍利子！此是菩薩第九發心。<p>「復次舍利子！菩薩發如是心：『痛哉！世間一切眾生，不能如理調伏心意，違背阿闍梨所有教誨，彼人不得阿闍梨財。何者名為阿闍梨財？所謂信財、戒財、聞財、捨財、慧財、慚財、愧財，如是七法名阿闍梨財。由其不得如是財故，當受貧苦逼惱其心。智者應當善調伏心，隨順阿闍梨所有教誨，習行布施作諸善行。何以故？若能善調伏心，隨順教誨修布施行，彼人即得阿闍梨財。此復何名阿闍梨財？謂得菩薩藏正法，普攝一切菩薩勝行善調伏法。如是知已，當於菩薩藏正法勤求修習，廣為他人宣布演說。若能安住菩薩藏者，即得畢竟斷除貧苦，趣向阿耨多羅三藐三菩提。』如是發心已，即能隨順阿闍梨教，行布施等，厭此不真實身，悕取堅固真實之身，親近承事諸阿闍梨，隨諸所作，總略乃至給奉水瓶。<p>「舍利子！此是菩薩第十發心。」<p>爾時世尊欲重明斯義說伽陀曰：「所有難調諸眾生，內心諂誑復險惡，違背師尊教誨言，不能堪任諦忍受。此難調伏既知已，應當隨順師教誨，如其教令所宣揚，即得大仙聖財寶。所謂信財及戒財，聞財捨財亦復然，其中最勝曰慧財，慚愧等財為七種。了知如是聖財已，七種伏藏用無盡，其中若或不能知，此即名為非法器。若是法器眾生者，彼即圓具諸佛法，無諂善調可稱揚，發勤精進修施行，勝妙法欲心尊重，損棄身命不為難。修佛菩提法器成，知已修持常無間，法界平等無差別，佛調御尊親所宣。此菩薩藏正法門，能於菩提善安住，如其所說廣大法，即是諸佛真實財。為一切法無我門，無相亦復無空相，無其壽命無作者，亦無戲論無含藏。於一切法自性中，無生無相本如是，諸法無成亦無壞，諦觀諸法本無相。善調伏者如教行，隨諸教令善修作，若得見佛自然智，隨自境入解脫門。如其信財及戒財，聞捨慚愧慧等七，如是聖財無上寶，七法圓成用無盡。聞其法藏廣施門，善調心意皆隨順，於諸善友常親近，一切善行常修作，頂重無上大菩提，勤行諸法亦如是。發生如是勝心已，如渴思飲而無懈，清水盈滿淨器中，廣大愛樂心獻奉。<p>「舍利子！此是菩薩第十發心。由發心已，即於菩薩藏正法勤求修習，親近承事諸阿闍梨，隨諸所作，總略乃至給奉水瓶。由此最勝善根力故，修菩薩行者得四種法。何等為四？一者如阿闍梨所說速得一切善法，二者隨順阿闍梨言，三者修行速得成辦，四者圓滿修行法因。<p>「復次舍利子！修菩薩行者生於人間，得四種法。何等為四？一者教授多人，一切善法隨能安住。二者居巖窟處，得彼多人眾皆歡喜。三者以廣大心，於晝夜中多人咸詣。四者無所發起，趣命終已得生天界。<p>「復次舍利子！修菩薩行者生於天中，得四種法。何等為四？一者得彼天眾與最上座；二者一切所向得彼天眾觀其面相；三者隨有所說領受解了；四者時詣帝釋天主之處請決所疑而不詣彼餘天眾處，天中得彼宮殿受用。舍利子！修菩薩行者生彼天中，得如是等四種之法。若生人中，亦得無量百千法門。」<p>爾時世尊欲重明斯義說伽他曰：「天中得彼高勝座，復得天眾常恭信，一切天眾所觀詹，如是常聞善說法。一切所作皆智者，問法帝釋無悋心，殊妙宮殿得彼天，天中沒已來人界。復得人中勝生處，作轉輪王統四洲，人中沒已即還生，於彼天中受勝樂。天界不復經苦受，頂重師尊此為因，如是四種勝妙門，常得如是廣大事。由起如是無著心，頂奉師尊善所作，以清淨心給水瓶，愛樂尊重常無倦。又得一切天人龍，所應供養常尊奉，於彼所生天界中，亦復得其四種法。云何名為四種法，先所作業悉能知，積集善行及善因，現生所作常無減。又復由其善法故，而悉了知生滅處，現生無動亦能知，是故了知諸法行。能為諸天廣宣說，依法顯示及教誨，廣作利喜勝行門，然後還從天界沒。<p>「復次舍利子！修菩薩行者得四種法（此中文標四法，祇有一二，闕其三四，梵本元無不可添足）。何等為四？一者天中沒已來於人間同禁戒者同分中生。二者生人中已於現生中得五種悲法。何等為五？一者現生得於善法中生，二者現生儀相具足，三者現生淨戒圓滿，四者現生眷屬廣多，五者現生於諸眾生起慈心觀。<p>「又復當得五種不破壞法。何等為五？一者善友知識常不破壞，二者身不速壞，三者富樂受用常不破壞，四者所發菩提心堅不能壞，五者於饑饉時法樂豐熟。<p>「又復當得五種希有之法。何等為五？一者以空瓶器置於一處，自然有其清淨水滿，水中盈積諸妙珍寶。二者渴須水時，自然有其八功德水出現於前。三者身中離諸災難，所謂若毒若刀、若火若水、若飲伏威光、若吞噉怖畏。四者若值刀兵劫時、疾疫劫時、饑饉劫時、火災劫時、水災劫時、風災劫時、渴乏劫時、炎熱劫時、夜叉難時，現生閻浮提中者，即得天界中生受諸快樂，所受妙樂如金剛嬉戲。此是希有之法。
。
<juan>佛說大乘菩薩藏正法經卷第二十一<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>持戒波羅蜜多品第七之四<p>「復次舍利子！五者修菩薩行者，以此善根於現生中離諸障難，於現生中不墮惡趣，惡作不能擾動其心，速得出離。如是五種希有之法，修菩薩行者以善根力故皆得圓滿。<p>「復次舍利子！以此善根力故，又復獲得四種不離等引之法。何等為四？一者菩薩同其見者，於諸苦惱眾生咸起大悲之心。二者所有男女眷屬皆生尊重愛樂之心。三者老相逼來漸加衰邁，然其善力勢分還增。四者所得財利百倍漸增一至于三。<p>「又復獲得三種無損害法。何等為三？一者貪無損害，二者瞋無損害，三者癡無損害。又復獲得四種安樂之法。何等為四？一者長時離諸病惱，二者身不枯悴，三者受用無諸闕乏，四者不為王難及盜賊難并餘諸難而來逼惱。<p>「又復獲得四種尊重之法。何等為四？一者為轉輪王統四大洲，正法治化七寶具足——七寶所謂輪寶、象寶、馬寶、珠寶、女寶、主藏臣寶、主兵臣寶——千子圍繞各各勇健，悉具無畏最上色相能伏他軍；而四大洲所行所作皆順王化，輔弼大臣及諸小王，乃至國城民庶咸悉尊重而皆信奉。二者於其五欲樂中不極耽愛，五欲所謂眼觀色、耳聽聲、鼻嗅香、舌了味、身覺觸，於斯五境受而無著；發淨信心愛樂出家，速疾獲得五種神通，得人非人常起尊重。三者在在所生一切最勝，智勝、慧勝、王神通勝；此由過去世中修諸善行具大名稱，得轉輪王最上之座，輔弼臣佐國城民眾，於一切處常起尊重。四者乃至證成阿耨多羅三藐三菩提果最尊最上，於其一切天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等大眾之中而為高勝，修習戒、定、慧、解脫、解脫知見，如是法中亦復高勝，又能成就戒、定、慧、解脫、解脫知見法中高勝。如是四種尊重之法，謂由尊奉阿闍梨師長，隨諸所作給奉水瓶，積集此等無量功德，以其攝受法故、成法利故，若來若去，如其所說不生違背。<p>「又復以此善根，獲得四種緣具之法。何等為四？一者得王緣具，王緣具者即是仙中緣具。二者棄捨欲樂，發生淨信愛樂出家，此說即是法之緣具。三者修菩薩行者在在所生，若此生若他生及一切生，悉得宿命智通，而常不捨大菩提心，此說即是念緣具。四者乃至證成阿耨多羅三藐三菩提果，四眾圍繞尊重恭信，乃至一切天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等而常圍繞尊重恭信。<p>「又復修菩薩行者於阿闍梨所，乃至受得一四句偈，如阿闍梨指誨，言來即來、言去即去，此是善根、此是不善根，此是有罪、此是無罪，此所應親近、此不應親近，此所作時為無義利生諸苦惱、此所作時利益安樂，如其所說不善不作、善法當作，無諸障礙亦無違背。以此善根得圓具者，獲得四種高勝之法。何等為四？一者淨戒高勝，二者身相高勝，三者身相圓滿，四者得大慧根，得速疾慧、猛利慧、極迅速慧、甚深慧、善決擇慧，身壞命終得生天界。<p>「又復獲得四種不可觀法。何等為四？一者獲得內藏祕密。二者以善根力故，所有父母及餘知識，乃至天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，以清淨心而悉不能觀見修菩薩行者所有頂相。三者以善根力故，隨諸所作，所有父母知識乃至人非人等，以清淨心或不清淨心，而悉不能觀見修菩薩行者所有面門及二足門。何以故？彼不能觀者，謂以菩薩希有相故、具士夫相故、士夫語言故。四者修菩薩行者以具善根力故，菩薩生時不假扶持，即自於地安然竚立，遍觀四方得最上智。何以故？謂以菩薩於先世中歷修無諂多聞聖道，得無諂眼根、無諂眼境，乃至遍觀三千大千世界，皆悉覩見而無障礙，天眼清淨超過人眼。菩薩已得速疾大智，以其大智得圓具故，菩薩於一切眾生所愛樂心悉能了知。所以者何？以其菩薩先世所作善能攝受一切心故。尊重猶如聖妙藥想、諸珍寶想、極難得想、如所說善道諸眾生想。正法出生而善聞持，是故菩薩獲得如是善決擇智。由其具此決擇智故，菩薩與一切眾生淨戒同等，乃至聞、定、慧、解脫、解脫知見同等；戒和合同等，乃至聞、定、慧、解脫、解脫知見和合同等；一切眾生戒無動同等，乃至聞、定、慧、解脫、解脫知見無動同等。以一切眾生戒無動同等故，即一切眾生戒無動增長亦復同等，乃至聞、定、慧、解脫、解脫知見無動增長同等，一切眾生威儀道行修行精進同等故，即一切眾生互相推求。而一切眾生所有戒、聞、定、慧、解脫、解脫知見和合。所有一切眾生戒等無動，一切眾生戒等無動增長，一切眾生威儀道行修行精進，總攝一切福蘊，於一切處誠諦推求平等，平等亦無平等可見。<p>「又復於其一切最極根本之處，一切眾生互相推求所有我相平等，平等亦無平等可見。由是修菩薩行者，於剎那間速得一切業報，成就智生，於彈指頃了知一切眾生千種心行。如是一切推求我相而悉平等，平等亦無平等可見，住最上處了知我空。是故菩薩如師子、如大龍，初生履地即行七步，發菩提場勝果報故。一心清淨肅恭住已，作如是言：『我於天上人間最勝最上。我能為諸眾生宣說極盡生老病死畢竟邊際逼惱之法。』<p>「舍利子！然後若諸菩薩、若諸如來，即於三千大千世界出淨妙音顯示一切。爾時大地普遍震動，皆生驚怖身毛喜竪，相續自然天鼓音樂。而彼地方菩薩立時、菩薩行時，皆悉震動光明出現，妙色相身乘光而住凝然不動，而彼一切悉能瞻見。乃至成證阿耨多羅三藐三菩提果，一切眾生悉不能見。此是第四不可見法。如是四種不可見法，皆由菩薩昔於阿闍梨所諦受誨言，若往若來隨諸所作，以是善根力故，獲得如來四種迅速之法。何等為四？一者隨順聽受諸佛世尊，無虛假言宣說正法。二者以善根力故，佛自宣言：『善來苾芻。』即時鬚髮自落、袈裟著身、執持應器，成苾芻相。三者以善根力故，如來於三時中了知一切眾生心意。四者智起善解勝妙方藥，拔除一切眾生病苦。<p>「又復以其善根力故，獲得四種無過失法。何等為四？若言如來有其火、風、刀、毒四種難者，無有是處。又復獲得四種無過失法。何等為四？一者若言如來能使無聞眾生而聽正法，及癡闇眾生受法句者，無有是處。二者不住等引心者能令一念發心，無有是處。三者如來常住等引心中，若言不行慈悲喜捨，無有是處。四者若言如來普能攝受一切眾生身色相者，無有是處。<p>「又復獲得如來五種勝無量法。何等為五？一者如來戒聞無量，二者定無量，三者慧無量，四者解脫無量，五者解脫知見無量。<p>「又復獲得四種願智之法。何等為四？一者過去世中諸佛世尊無著無礙知見隨轉，二者未來世中諸佛世尊無著無礙知見隨轉，三者現在世中諸佛世尊無著無礙知見隨轉，四者如來不思議門之所成辦。以不思議門故，即具三世平等正等正覺之智，而正等覺智者不繫屬他。以是不思議智，如來悉能了知諸法。若具如是不思議智，即能了知世間一切風雨等事。世間有風名曰順次，其風吹鼓世間眾生，是風高起三俱盧舍，盤旋空中。又復有風名曰如雲，吹鼓世間，是風高起五俱盧舍，盤旋空中。又復有風名曰癡冥，吹鼓世間，是風高起十踰膳那，盤旋空中。又復有風名虛空相，吹鼓世間，是風高起三十踰膳那，盤旋空中。又復有風名曰如來，吹鼓世間，是風高起四十踰膳那，盤旋空中。舍利子！如來、應供、正等正覺慧所攝故，能知六十八千俱胝風輪事相。西方有風名曰周廣，吹鼓世間，是風高起六十八千踰膳那，住於大地水輪之中。從水輪起，復高六十八千踰膳那。舍利子！如前所說，過是算數三千大千世界，大蘊如來、應供、正等正覺現住說法教化眾生。其佛壽量三十俱胝歲。有三十俱胝那庾多大聲聞眾，皆是阿羅漢，諸漏已盡無復煩惱，乃至心得自在到於彼岸。有百俱胝大菩薩眾，皆是已得住菩薩藏者，解決定義宣說多聞甚深法海者，善修空無相無願勝行之者。佛住千歲之後入大涅盤，佛涅盤後正法住世經百千歲。其後所得如來舍利廣大流布，如我今時涅盤之後舍利流布亦復如是。舍利子！如來無礙聖智最上無量，如來智風曼拏羅廣大圓滿，諸佛剎土亦悉圓滿。舍利子！上方有世界，今無佛出世。彼有千緣覺眾，現住教化眾生，於彼種植善根智所攝故。舍利子！智所攝故，如來不獨了知上方殑伽沙數等如來、應供、正等正覺現住說法者，所有十方無量不可數不思議無等比如來、應供、正等正覺現住說法者而悉能知。」<p>爾時尊者舍利子前白佛言：「世尊！修菩薩行者，植何等善根而能圓具如來、應供、正等正覺如是無障礙智？」<p>佛言：「舍利子！修菩薩行者若能善調伏心，起尊重想、從法出生聖妙藥想、大珍寶想、極難得想、勝善根想、如所說想、極尊重想、攝受正法想，應當如是勤勇修進。舍利子！如來廣多勝智、最上最勝無所斷智，無量無數不思議無等比不可說，於一彈指頃所有十方殑伽沙數諸佛剎土，若來若去若行若住悉得解脫。舍利子！我所得解脫，從聞持故速得解脫。極解脫者謂善解脫。何所解脫？謂解脫一切苦故。舍利子！若人聞是所說起尊重心，是人於所聞間即能發生清淨信心，如聞所住，常得不離諸佛正法，隨何等相名句文義，此等正法即能受持。以此善根殊勝力故，即得四種勝慧之法。何等為四？一者獲得大慧，二者以勝慧故而得見佛親近攝受，三者以勝慧故淨信出家，四者以勝慧故成證阿耨多羅三藐三菩提果。此是四種勝慧之法。<p>「又復獲得四種無礙之法。何等為四？一者得生人中而無障礙，二者值佛出世親近信奉而無障礙，三者淨信出家而無障礙，四者成證阿耨多羅三藐三菩提果而無障礙。如是四種無礙之法。<p>「又復獲得四聖分法。何等為四？一者得轉輪王具勝金輪，二者得大梵王統於梵世，三者得帝釋天主，四者成證阿耨多羅三藐三菩提果而得圓滿了知神通境界，天上人間得真實眼。」
。
<juan>佛說大乘菩薩藏正法經卷第二十二<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>持戒波羅蜜多品第七之五<p>爾時世尊說是義已，復增教示諸大菩薩摩訶薩眾，說伽陀曰：「應觀世間能救護，一切有情最勝因，諸無邊智悉了知，獲得涅盤無量樂。往來殊勝獲妙果，永斷世間諸苦因，遍善調伏生天中，剎那遠離諸惡趣。我今速得見諸佛，遠離一切苦難因，世間伏藏無有邊，隨意自在悉獲得。一切資財與珍寶，隨念應現於世間，八功德水亦復然，河沙池沼悉澄湛。免離種種醜陋因，一切不生諸苦惱，聾盲癩病等因緣，善調伏者獲妙果。所有世間諸患者，若完若缺眾生類，背傴❥躄矬陋形，諸染著故悉減沒。遠離一切異類相，當獲最上殊勝報，面貌具足悉圓美，善調伏者得妙果。色相端嚴大名稱，諸天咸來伸供養，八部皆生恭敬心，一切有情亦如是。<p>「復次，善調伏者得此果利除滅一切諸惡趣已，然後得生諸天界中，速疾成就大菩提果。善調伏者得此果利，善解一切諸有情心，善能通達諸有情行。行七步已，於諸世間發大音聲，於諸識中獲大智慧最勝解脫，皆得成就最上智慧，與諸有情皆悉明了。於智慧中善能安立，最勝智慧皆悉清淨，於諸佛所皆悉成就，於諸體性智慧明了，於自他中皆悉成就。若諸有情具智慧力，於諸作用皆悉成就，善能如是宣說此義。少欲有情悉無願力，多貪有情皆悉迷著，罪業因緣皆悉增上，積集惡業無量無邊，於諸正法不能信受。若有有情諸少欲者，於正法中不生尊重，於諸有情不生恭敬極瞋恚相生染污心，自謂已得阿羅漢果。所有世間衰老病者，諸大苦惱悉集其身。彼人獲得如是果報，所有一切諸不善相，虛受應供諸飲食等，作不善業當墮地獄。不能持彼清淨戒行，何況復得阿羅漢果？若生信解造諸塔廟，發恭敬心得生善處。如是持戒修行業已，舍利子！諸菩薩摩訶薩求趣大乘正法藏者，應當親近諸軌範師，而常獲得無量善法。如是如是稱讚功德，皆悉獲得諸善果報，然後轉增無量無邊不可思不可量不可數無邊功德。如是成已，舍利子！菩薩摩訶薩安住菩薩藏者，得善調伏清淨戒行圓滿具足，諸菩薩行皆悉成辦。<p>「云何名為戒行清淨悉得圓滿？舍利子！菩薩摩訶薩有十種行相。何等為十？一者一切有情於菩薩所不生嬈害，二者菩薩於諸有情所有財寶不生貪著，三者菩薩遠離一切諸有眷屬，四者菩薩於諸有情不生欺誑，五者菩薩於諸有情及自眷屬不起離間諸惡語言，六者菩薩於無量劫以柔軟語化利有情，七者菩薩於諸有情不發綺語，八者菩薩於諸有情資生之具不生貪愛，九者菩薩於諸有情不生瞋恚、所有誹謗皆能忍受，十者菩薩遠離邪見亦不歸依諸天趣故。舍利子！此十種法，皆是菩薩摩訶薩清淨戒行具足之相。<p>「復次舍利子！菩薩摩訶薩復有十種清淨戒行。何等為十？一者菩薩於諸戒行堅持不破，不被無明之所侵嬈。二者菩薩堅持戒行絕諸瑕玼，於諸險難而不生故。三者菩薩堅持禁戒，於諸煩惱雜染等事悉皆遠離。四者菩薩持戒清淨，於潔白法常不遠離。五者菩薩持諸禁戒，常行平等隨心自在。六者菩薩堅持禁戒，於諸智者不生毀謗而得安隱。七者菩薩堅持禁戒，而皆遠離一切過失。八者菩薩堅持禁戒，密護諸根令不起故。九者菩薩堅持禁戒，防護諸根初中後時皆悉成就。十者菩薩堅持禁戒，於正念中普盡無餘皆悉圓滿。舍利子！此十種法，菩薩摩訶薩皆悉成就。<p>「復次舍利子！菩薩摩訶薩復有十種持戒行相。何等為十？一者菩薩堅持禁戒，於諸飲食少欲知足。二者菩薩堅持禁戒，斷貪瞋癡生喜足故。三者菩薩堅持禁戒，於其身心不生貪愛。四者菩薩堅持禁戒，遠離一切諸女人故，行住坐臥居曠野中。五者菩薩堅持禁戒，行頭陀行，常不忘失諸功德故。六者菩薩堅持禁戒，自在成辦諸善根故。七者菩薩堅持禁戒，於勝種族常生歡喜，亦不正視餘諸相好。八者菩薩堅持禁戒，言行相應，於人天中不生欺誑。九者菩薩堅持禁戒，於自身中常行伺察，自心決定不生過失，於他過失亦不起見常行庇護。十者菩薩堅持禁戒，以四攝法化利有情常不棄捨。舍利子！如是十法，菩薩摩訶薩皆能圓滿清淨戒行。<p>「復次舍利子！菩薩摩訶薩復有十種清淨圓滿戒行之相。何等為十？一者菩薩堅持禁戒，於佛信解不生退屈。二者菩薩堅持禁戒，於正法中常能擁護。三者菩薩堅持禁戒，於大眾中常生尊重。四者菩薩堅持禁戒，趣求菩提志意柔和，於無上果心不暫捨。五者菩薩堅持禁戒，於諸善友常能親近，復能積集諸善功德。六者菩薩堅持禁戒，於諸惡友而常遠離，於不善法皆能棄捨。七者菩薩堅持禁戒，於諸有情常起慈心而生慜念。八者菩薩堅持禁戒，於諸有情常起悲心，於險難中而常救護。九者菩薩堅持禁戒，愛樂正法如游園觀生大喜樂。十者菩薩堅持禁戒，於違順境心常捨離皆悉平等。舍利子！此十種戒行之相，菩薩摩訶薩皆能如是清淨圓滿。<p>「復次舍利子！菩薩摩訶薩復有十種清淨行相。何等為十？一者菩薩堅持禁戒，於諸施度善能調伏一切有情。二者菩薩堅持禁戒，常行忍辱，於自己心而常防護。三者菩薩堅持禁戒，於諸善法精進不退。四者菩薩堅持禁戒，於諸定聚而常加行不生散亂。五者菩薩堅持禁戒，於勝慧中常樂多聞而無厭足。六者菩薩堅持禁戒，於菩薩藏而求正法，常修聞慧堅固無懈。七者菩薩堅持禁戒，而常伺察諸無常法，志求菩提不惜身命。八者菩薩堅持禁戒，於自壽命而常伺察如夢如幻剎那生滅。九者菩薩堅持禁戒，於自意願及諸有情，一切善行清淨圓滿。十者菩薩堅持禁戒，以持戒力願於當來生佛會中，及諸有情悉同圓滿清淨戒行。舍利子！菩薩摩訶薩皆能圓滿如是十種清淨戒相。舍利子！菩薩摩訶薩如是圓滿清淨戒行，當獲天上及於人間種種吉祥殊勝妙果。菩薩於諸世間種種事業悉皆明了，菩薩於諸世間種種妙欲悉能施與，一切有情而不自著。菩薩行慈行時，與諸有情等行慈行，互相憐慜而無損害。菩薩行菩薩行時，深信正法而無虛妄，復於一切有情皆生父母之想，復於一切有情親近隨順而生信愛，於有為法念念而生無常之想，於有為行皆生覺悟，於自身命而能棄捨故，得圓滿清淨戒行。」<p>爾時世尊為諸菩薩說伽陀曰。「色相光明妙無比，宣說諸佛正法門，清淨禁戒堅護持，法身上妙當獲得。遠離愚盲諸苦惱，癃殘百疾不能侵，清淨禁戒堅護持，當獲諸根悉圓滿。勢力廣大無與等，威德熾盛亦復然，智慧猛利超世間，降伏一切諸魔障。以慈愛力攝群動，能破一切諸疑網，天龍八部咸歸依，國王王屬皆供養。能離一切諸恐怖，安住禁戒無退轉，不墮一切惡趣中，行大法故具名稱。一切有情著睡眠，菩薩而能常警覺，復能游往遍四方，為利有情求善法。最上珍寶及妻妾，離我執故悉能捨，為求無上大菩提，安住圓滿清淨戒。為求無上正法故，於諸佛教生尊重，常作世間人中師，能廣供養於塔廟。能除一切瞋恚心，於諸惡作悉能忍，以忍辱力而自安，一切誹謗皆不動。能於言行悉相應，一切時中無虛妄，當坐菩提大道場，三千世界悉震動。而能盡求諸佛法，亦不歸依諸天趣，棄捨外道邪見心，無上菩提誓成就。一切器杖及毒藥，有情持以互相害，菩薩救護於其中，是故名為大智者。我於俱胝多劫中，慜念一切含生類，若見受其苦惱時，委身代彼無懈倦。一切有情多虛誑，來菩薩所欲侵奪，造諸惡業閻浮中，唯佛正法能除斷。能施一切諸珍寶，而常親近諸善友，若諸有情侵害時，終不起於恚惡意。一切有情身邊處，而常棄捨愚夫法，諸佛妙行獲圓成，清淨戒足常不捨。而常善住諸佛法，亦能於法皆隨轉，菩提行願悉能行，得成正覺菩提果。淨證三明甘露法，亦常善住於戒蘊，一切法習悉能成，天上人間獲妙供。為求一切無上法，於諸事業悉明了，善解有情取捨心，堪受人天諸供養。宣說最上甘露法，於戒蘊中常清淨，悟了無上菩提因，一切魔障悉遠離。詣菩提樹安坐已，譬如日月照世間，具大威德熾盛光，於世間中為最上。慧眼最上出世間，於無畏語先成就，示正道已悉圓成，當施有情諸無畏。菩薩不起愛樂心，於身命財能棄捨，世間珍寶無所貪，當證無上菩提果。眾等不捨菩提道，具足持戒常精進，而能安住正法中，遠離一切諸諂誑。菩薩安住戒蘊中，世間或有諂誑者，來菩薩所伸語言，以真實語而教示。或有常持衣鉢者，多行諂誑而不實，欲施菩薩而無施，菩薩正念無所動。<p>「復次舍利子！如是菩薩摩訶薩圓滿清淨諸戒行已，於諸世間有為法中不生愛樂，於諸有情常生母想，於五欲中生無著想，了知世法悉皆無相，心行平等無諸險惡，現前成辦菩薩之行。何以故？菩薩摩訶薩行平等心時不離涅槃；若染污心而生執著，令諸險惡轉生增勝。眼著色故，菩薩了知從識心生，煩惱虛假離自性故，而皆斷滅。於諸攀緣而生計執，非真實法而為善法，菩薩知是虛妄自內心起而生勝解，於諸煩惱盡得解脫，身亦解脫，於貪瞋癡悉皆盡故。何以故？此之貪法剎那盡故。若或別有貪法，若或別有盡法，悉皆真實。如是貪法真實了知，真實盡故。<p>「復次舍利子！然此貪法非於內心真實所起，是遍計故，彼人於法若生分別亦非真實。若於真實知非真實，於諸苦惱而皆解脫。若離苦惱名真實者，彼真實無諸苦惱。性本清淨是涅盤義，本非貪法。何以故？是涅盤中非想念故，彼貪盡處而是涅盤。若見貪盡而非貪盡，若見涅盤而非涅盤，而乃是名真實涅盤。何以故？貪及涅盤自性無異、本性和合。智者於此，知彼自性而求涅盤。若非真實而皆虛假，彼虛假中自性空故。云何名空？為其計執我我所故，而或計執我性常故，而或計執我性斷故，而或計執一切諸法悉無變異。若無我人及無壽者，畢竟不生貪瞋癡法。彼法若生、此法定有，是故復生我我所故，於我我所而皆復起一切行故。舍利子！起一切行者，由其四種積集之行。何等為四？一者身積集行。二者語積集行，為於尋伺發麁惡語，所作行業嬈惱他故。三者心積集行。四者想積集行，為於自他計執想念故，諸有情悉被纏縛（此上文標四行，內二有解、二闕解文。梵本元無，不可添足）。<p>「復次舍利子！菩薩摩訶薩見諸有情，如是色相、如是計想、如是顛倒，而皆不能與諸菩薩同修勝行而生解了。何以故？菩薩摩訶薩若與有情同修行時，恐彼損減而我常求無畏法故。舍利子！菩薩摩訶薩如是緣故，於一切有情而生信重無有疑惑。舍利子！云何菩薩而生信重？菩薩摩訶薩於一切有情如父母想。舍利子！菩薩摩訶薩於一切有情無有遺餘，而於無邊世界無始時來一切有情，皆悉曾為我之父母眷屬。時彼有情以貪愛故而生忘失，不記曾為父母眷屬，復起瞋恚心時亦皆忘失曾為父母眷屬，遂生棄捨。舍利子！菩薩摩訶薩以此緣故而為譬喻，應當了知。菩薩摩訶薩於一切有情常生眷屬之想。舍利子！於過去無量無數阿僧祇劫，復於不可說不可說無邊廣大不可思議世，時於彼世中有佛，名為最上眾如來、應供、正遍知、明行足、善逝、世間解、無上士、調御丈夫、天人師、佛、世尊，出現於世。住於世間九十俱胝歲，有九十俱胝那踰多大聲聞眾，諸菩薩摩訶薩悉來集會。時彼會中有一菩薩摩訶薩得正念住，而生王宮勝種族中。當初生已，其王及后各令八萬四千采女而為侍衛。於是太子色相殊妙，身體端直潔白圓滿，諸相具足人所樂見。由是外族眷屬見是太子威嚴色相，而皆來集親近侍衛。舍利子！時彼太子有三善友，共營所居殊妙樓閣，謂於熱時、雨時、寒時於三時中而為娛樂，游往安住各遂其宜。復有千萬人眾悉來隨時，各奏音樂而共嬉戲，親近承事供給，普遍發諸妙聲皆悉和合。時彼太子忽然思念生滅之法，息其音樂，尋思樂聲從何而來？從何發生？何處是滅？云何是生？云何是滅？晝夜思念曾無睡眠，惟念無常厭離生滅。舍利子！此菩薩摩訶薩得正念已，於四萬歲心常厭離音樂之聲，復於四萬歲中不樂世間所有諸欲。時彼菩薩未出家時，常勤修習四禪諸定，而得成辦五種神通。從自舍宅騰空往詣最上眾如來之所，親近瞻仰禮拜供養，欲問世尊諸善法要。舍利子！是時最上眾如來已般涅盤。時彼菩薩而伸請問：『諸大比丘及善男子！最上眾如來已涅盤邪？』『善男子！我最上眾如來已般涅盤。』菩薩聞是語已，悲啼號泣悶絕躄地，良久乃蘇。時彼菩薩憶念如來說伽陀曰：「『我佛明照於世間，超一切法登彼岸，諸放逸行已遠離，清淨妙果得成就。我於百千俱胝劫，難值如來出世間，不逢供養染障深，自捨如來誰救護。世間慈母非善友，亦不稱讚於如來，多生正法未曾聞，於佛世尊難值遇。世間慈父非善友，令我耽著於五欲，隨順五欲增染心，使我不見如來相。我佛六十種妙音，未甞得聞於佛所，故於善惡不能知，令我永沒生死海。復於多劫不遇佛，於諸世間生慜念，發慜念中悉能行，了一切法到彼岸。我於俱胝多劫中，不曾親近供養佛，以放逸故歷多生，由是深障不見佛。我聞如來出於世，到佛所已般涅盤，父母恩愛為所纏，令我不得見調御。若值如來久住世，我必得聆於正法，廣修供養親近時，六十妙音聞具足。六十妙音本清淨，三世如來咸具足，我雖生住於世間，不得親聞梵音響。我生緣業多重障，佛滅度已而來此，諸佛正法藏甚深，無能開示於我等。』
。
<juan>佛說大乘菩薩藏正法經卷第二十三<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>持戒波羅蜜多品第七之六<p>「復次舍利子！時彼菩薩摩訶薩說是偈已，而更前詣最上眾佛般涅盤所，頭面禮竟涕淚交流，遶百千匝却住一面，復說伽陀曰：「『如來於諸有情中，善說最上真實法，我今發起真實心，願求無上菩提果。佛具大智真實身，今滅度已我不見，志發誓願等如來，當獲殊妙諸相好。我昔曾於俗舍中，於如來法不恭敬，現招劣弱深鈍根，致諸魔障來嬈惱。今我未得聞正法，無量苦惱常逼迫，願得親覩調御師，發起宿植善根本。我今發是誠實語，對諸八部天龍眾，證明我此真實心，願獲當來真實果。願我當承善根力，得見最上人中尊，聞正法已獲神通，如大龍故注甘雨。願我不墮八難中，遠離一切諸欲染，於佛常生諦仰心，惡魔重障無能縛。願我常於諸佛所，親得聞持正法藏，潔白之業速圓成，無邊佛慧皆通達。願我速獲真實語，以真實故得成佛，當坐菩提大道場，說真實法利含識。願我早同最上眾，振神通力大千界，俱胝天眾圍遶時，獲利益者心歡喜。佛神通力難思議，住虛空中復難見，願以讚歎功德因，放淨光明照我等。佛神通力無有量，慜念有情常顯現，以上妙法令我聞，億千萬偈歎無盡。』<p>「復次菩薩摩訶薩心生歡喜轉復增進，說伽陀曰：「『若我往昔承記別，現生當得成佛道，一切有情隨我心，所修供養皆圓滿。真淨境界不思議，求菩提者當趣入，眾生若發如是心，無量如來常再見。』<p>「復次舍利子！是菩薩摩訶薩昔曾於諸佛所深種善根親近供養，皆悉成辦無量根力。於此沒已得生天界，二十俱胝劫不墮惡趣，二十俱胝劫不耽五欲之樂。復於往昔親近供養七千如來，於一一如來所廣大成辦諸供養事，為求無上正等正覺，於一切時常修梵行。以是往昔善根力故，得成阿耨多羅三藐三菩提，號曰娑羅樹王如來、應供、正遍知、明行足、善逝、世間解、無上士、調御丈夫、天人師、佛、世尊，十號具足出現於世。彼佛會中有諸聲聞皆來集會，復有二十俱胝比丘，與大阿羅漢四萬人俱，諸漏已盡無復煩惱，逮得己利盡諸有結，心得自在到於彼岸。舍利子！彼娑羅樹王如來壽命二十俱胝歲，般涅盤後正法住世滿一萬歲，像法住世亦復如是。全身舍利流布世間，普遍供養廣作佛事。」<p>爾時世尊說伽陀曰：「我於二十俱胝劫，不曾墮於諸惡趣，二十俱胝劫數中，亦不耽著於五欲。七千如來當住世，於彼時中般涅盤，修梵行故得成就，常與有情獲法欲。今我得成菩提道，故號娑羅王如來，二十俱胝劫數中，安立有情菩提果。覺悟菩提最上因，饒益一切有情故，二十俱胝歲數中，當為有情常說法。常與四十俱胝眾，同坐道場宣正法，諸漏已盡悉無餘，獲得涅盤殊妙果。三世如來身舍利，我甞建塔六十千，復立俱胝數寶幢，於萬年中伸供養。正法住世一萬歲，諸有智者獲利益，清淨妙音宣演時，普獲聞者心歡喜。<p>「復次舍利子！菩薩摩訶薩圓滿清淨戒行，於一切有情而生對治，於父母所不生貪愛；於諸有情發起對治，於諸欲境不生耽著。菩薩摩訶薩，云何是欲法？云何對治法？欲法者，謂眼觀色欲、耳聽聲欲、鼻嗅香欲、舌了味欲、身著觸欲，而生和合，於此和合而生耽著，是名欲法。既生耽著而被纏縛，於諸纏縛生決定想；此纏縛法畢竟虛假，由貪迷故深樂纏縛。此纏縛法總有三種，謂淺、深、極深，諸有情等應當遠離此纏縛法。又色是纏縛，聲、香、味、觸皆是纏縛。云何色是纏縛？所謂成就身命色故，生於我想、補特伽羅想、壽者想、常想、不壞想、決定不變想、塵境物想、薩伽羅想、五蘊想，此等皆是色法纏縛。又色是纏縛，成就身命色法故，所謂世間諸有欲法，愛著身命妻孥眷屬，是名色法纏縛。乃至觸欲皆是纏縛，諸有染緣而漸成就，諸不善業而皆積集，耽著諸欲不能暫捨。舍利子！云何是欲無過失？謂潔白清淨欲無過失，然於惡趣不生愛著。云何於惡趣中不生愛著？謂欲無過失。舍利子！諸有情等於諸欲事而常親近，無有少分不曾暫捨，由此業報遍受苦果。舍利子！於千世界次第伺察遍觀察已，諸惡朋友無有一人可比於妻。何以故？舍利子！一切有情由愚癡故，諸有智者而常毀棄，是故當知顯現正法。諸無智者而常攝受，是故當知顯現非法諸有為法。男女妻妾互相耽著而生愛樂，邪道攝受男女妻妾數數愛取，障難出離、障難持戒、障難修定、障難生天、障難涅盤、障難一切潔白之法，又復攝受奴婢眷屬，以要言之，又或攝受惡友，為地獄、餓鬼、畜生之所攝受。又復攝受男女妻妾，即彼攝受一切雜染諸不善根。又復攝受男女妻妾乃至飲食，盡其邊際而為障礙：欲見如來而為障礙、欲聞正法而為障礙、欲近聖眾而為障礙。佛之知見清淨潔白之法，一切聖眾，由障礙故皆不能見。於時分中欲求成就而為障礙，求七聖財而為障礙，於不正信法返生攝受，乃至破戒慳吝惡慧無慚無愧皆悉攝受，於非七聖財返生攝受。又復攝受男女妻妾，即彼攝受疾病瘡疣疼痛猛火毒蛇諸苦。又復攝受男女妻妾所住舍宅，猶如塚間，於其塚間發悲號聲，無諸親友乃生聽受，增長癡迷。是虛幻法，於諸善法而為障礙。以要言之，舍利子！破戒之人諸有惡法，如世霜雹毀一切物，破壞善法亦復如是。又復耽著男女妻妾，如貪味人舐於利劍，食熱鐵團諸不淨物。又身垢穢，以貪著故用香花燈塗而自供養，如地獄中極大苦器而自嚴飾。又復於諸奴婢攝受驅使，又復攝受黑瘦惡人種種毀棄，又復攝受駝驢猪狗種種畜類，即是攝受一切苦惱。又復攝受男女妻妾者，舍利子！決定寧入千踰繕那極大猛焰熱鐵城中，不應攝受父母男女妻妾。常起如是染愛之心即便墮落，何況領受諸觸境事。何以故？諸苦所因，以貪染法為諸根本，損害善法根本、憂悲苦惱根本、繫縛善法根本、穢惡根本、生盲根本，而非慧眼潔白根本。如常履踐熱鐵地上，悉令是人墮落邪道。以何因緣說名為妻？妻所作為，如負重擔而能忍受，又甘領納任持重擔，長時不捨受諸苦惱，逼迫身心為其損害；如是因緣說名為妻。如是有情，由起愛故返為奴僕，由耽著故不得自在，被諸打縛皆悉信伏，倍生欽仰隨諸走使；如是因緣說名為妻。若具足說廣大無量。舍利子！又重擔者，所謂五蘊——色、受、想、行、識——而此五蘊名大重擔，不能棄捨。男女妻妾宿因緣故而為眷屬。舍利子！此為破戒緣、壞正行緣、不正見緣、樂飲食緣、地獄餓鬼畜生緣，作勝慧障、閉涅盤門，以是因緣集一切苦，說此名為宿因眷屬。<p>「又舍利子！母之種族亦多過失。說此種族無量無邊幻化等事，有人隨順則生過失。諸有魔事如在掌中，波旬眷屬及諸魔女種種幻惑多種過失，以輕掉心、侮戲心、顛狂心、猿猴心，善能顯現如是幻惑。以是因緣故，說名為母之種族。舍利子！又此幻惑亦名聚落，而建王城四衢道陌，人民世界廣大無量不可思議。以是因緣故，說名為幻惑聚落。舍利子！如是幻惑諸欲過失應墮惡趣。舍利子！譬如幻師作幻惑事，而於眾中備諸幻具，廣能顯現種種幻事，女人幻惑亦復如是。舍利子！世間有情見彼女人而被纏縛，或時聞聲、或時手觸、或時歌舞起心愛著、或時和合起諸幻惑、或時啼泣，行住坐臥於一切處悉被纏縛，供給走使返為奴僕。舍利子！譬如世間成熟苗稼，遭大雨雹之所損壞。舍利子！母之種族亦復如是，而能損壞夫之種族，亦能損壞一切潔白之法。舍利子！諸欲過失應墮惡趣，一切愚夫不能了知，而返攝受妻妾眷屬。舍利子！此諸菩薩於諸欲過失無義利事，以方便力而能遠離。云何一切愚夫異生，棄背正法返生愚癡非丈夫想？應於一切佛菩薩摩訶薩所作大丈夫想，應當棄捨非丈夫想，不應生諸瞋恚之想，於諸善趣作大丈夫起諸正行，不於惡趣作非丈夫起諸邪行，不於地獄、餓鬼、畜生起諸趣向，不於破戒起諸趣向，不樂於破戒眾中而暫安住，唯樂於最上最勝一切無上正法無障無礙佛慧而起趣向，而樂對治諸不善法起諸趣向：『願我當來作師子吼，不樂隨順諸不善法作異獸吼。願我當來如佛顯現金色之身，不作異生凡夫之身。常為世間導善之首。又於人中無諸險難，安然寢饍無所乏少，常得清淨諸妙飲食皆悉豐足，亦不厭捨世間麁糲飲食。常願於寂靜處修習禪定，速得成就最上最勝妙三摩地，專注一境遠離動亂諸惑障染，常得遊戲諸佛定門，亦復遠離聲聞緣覺諸有定門，不樂依止一切愚夫異生諸有定門。亦不樂著色、受、想行、識五蘊而住，不樂依止地、水、火、風、空、識而住，不樂依止欲界、色界、無色界而住，亦不樂於此界他界而住。雖復於彼見聞覺知妙觸境界及所證得寂靜思惟，亦復不樂依止而住。願常依止如實靜慮之者，雖樂修定於自他身常無損害。願常圓滿佛之智慧，所有欲界諸有為事悉不願樂。』舍利子！菩薩摩訶薩智者有四種出離法。何等為四？一者出離欲界，二者出離一切有情界，三者出離知恩不報而不親近，四者出離一切苦行；應當發起此之四種出離之法。舍利子！菩薩摩訶薩住惡趣中，見諸殊妙母之種族亦不發起貪愛之心，應當發起四種之想。何等為四？一者損減想，二者險難想，三者便利不淨想，四者膿血穢污想。舍利子！菩薩摩訶薩住惡趣中，又應發起三種之想。何等為三？一者如母想，二者如妹想，三者親女想；應當發起此三種想。如是舍利子！菩薩摩訶薩而常善說修習思惟，及諸經典悉應信受。我觀世間無有一人，於無量劫來非母能生、非父能育。至於一切有情循環養育，一切有情亦悉曾為我之父母，或於往昔曾名為母，至於今生返名為婦。彼諸行人應當修學，與諸愚夫異生，我當住於不相違行。如是行相隨順於此。貪愛為心，內心專注作是思惟。所謂貪愛之心，彼云何見生與未生？若或貪愛眼中諸色，彼諸行人內心堅固。應當伺察於自眼中而生愛著。云何眼中而生見見？云何自性而見自性？云何自眼而見自眼？如是自眼四大所成，仗眾緣故而非自性，既非自性而生愛著，愛著之心亦非自性。何以故？彼性非有、此心亦無，由差別故而生愛著。諸愚夫異生由不了故住無分別，我今樂住有分別中而生進求。何以故？如是色相非功德法，是欲思惟。」<p>爾時世尊說伽陀曰：「互相和合為一義，此中無有義差別，亦非內心堅固生，由貪愛故名積聚。云何真實中真實，而於四大生愛著，此法猶如於瓦木，是中不生愛樂心。由我執故生遍計，從不真實為積聚，不真實中貪愛生，真實貪愛不可得。設於十方遍尋求，真實貪性不可得，於不真實計執已，貪愛心生還積聚。彼若如是生伺察，循環於此遍推窮，隨諸增勝推窮時，真實貪愛不可得。」
。
<juan>佛說大乘菩薩藏正法經卷第二十四<p>西天譯經三藏朝散大夫試光祿卿傳梵大師賜紫沙門臣法護等奉<#sp>詔譯<p>持戒波羅蜜多品第七之餘<p>爾時世尊說是偈已告舍利子言：「我今所說，於諸契經展轉增勝，隨順根力應當信解。舍利子！又此眼等，譬如泡沫不可撮摩，於泡沫中無我、無人、無眾生、無壽者、無補特伽羅、無意生、無儒童、無作者亦無受者；如是了知諸法不生，離一切相，此中何有貪愛之者？又此眼等譬如陽焰，一切煩惱貪愛集生，前際後際無我、無人、無眾生、無壽者、無補特伽羅、無意生、無儒童、無作者亦無受者；如是了知諸行不轉，離一切相，此中何有貪愛之者？又此眼等譬如芭蕉，體不實故。於芭蕉中無我、無人乃至離一切相，此中何有貪愛之者？又此眼等譬如幻化，顛倒集生，此幻化中無我、無人乃至離一切相，此中何有貪愛之者？又此眼等猶如夢中，見諸色相非真實故，於此夢中無我、無人乃至離一切相，此中何有貪愛之者？又此眼等猶如谷響，由緣生故。於谷響中無我、無人乃至離一切相，此中何有貪愛之者？又此眼等猶如影像，隨諸業惑之所顯現。此影像中無我、無人乃至離一切相，此中何有貪愛之者？又此眼等譬如浮雲，聚散無定體非究竟。此浮雲中無我、無人乃至離一切相，此中何有貪愛之者？又此眼等，譬如電光剎那變滅，此電光中無我無人，乃至離一切相，此中何有貪愛之者？又此眼等，猶如虛空離我我所，於空法中無我無人，乃至離一切相，此中何有貪愛之者？又此眼等，猶如愚聾無所覺知，又如草木牆壁瓦礫諸非情物無所覺知，而此愚聾非情法中無我無人，乃至離一切相，此中何有貪愛之者？又此眼等，猶如諸行皆流轉故，亦如風鳶假緣和合，此諸行中無我無人，乃至離一切相，此中何有貪愛之者？又此眼等皆是虛假，一切不淨之所積聚，此虛假法無我無人，乃至離一切相，此中何有貪愛之者？又此眼等如鏡中像，隨物顯現旋有旋無是破壞法，此鏡像中無我無人，乃至離一切相，此中何有貪愛之者？又此眼等猶如苦井，老病死苦四蛇二鼠交相侵迫，此苦井中無我無人，乃至離一切相，此中何有貪愛之者？又此眼等無實邊際，浮塵之根死法所侵乃見邊際，此邊際中無我、無人、無眾生、無壽者、無補特伽羅、無意生、無儒童、無作者亦無受者，如是了知離一切相，此中何有貪愛之者？舍利子！蘊處界法亦復如是，若菩薩摩訶薩內心堅固真實相應，永不墮於貪愛法中；若墮貪愛，無有是處。於貪愛法真實厭離，舍利子！是名菩薩摩訶薩戒行清淨。又菩薩摩訶薩如是圓滿清淨戒行，於諸有情不生損害，至於微細有情悉能饒益，亦復不惜軀命，普於一切無所不捨。或受佗恩而能還報，自佗受用悉令圓滿。又菩薩摩訶薩於一切處，寧喪身命，遠離種種邪欲之行；寧喪身命，不以妄語及以兩舌虛誑有情，於自眷屬常生喜足；寧喪身命遠離綺語，常出慈愛柔順之語、決定正直之語，常自護身，於佗塵境不生貪愛；寧喪身命，不生瞋恚，人所毀呰終不傾動，而能忍受諸惡語言；寧喪身命，不生邪見。何以故？歸依諸佛心不退轉，常持禁戒無所毀犯，亦復不樂世智辯聰，唯學佛慧，堅持禁戒，常無過失，遠離險惡諸雜染法。堅持禁戒，遠離諸惡煩惱積習，常得成就潔白勝行，增長往昔普施飲食。堅持禁戒，隨心所欲自在而行安樂吉祥。持諸禁戒，於諸智者不生毀謗，初中後時正念無失。於持戒中離諸譏謗，諸有過失皆悉不生，於諸根門而常密護，於持戒中具大名稱。諸有善法而常攝受，少欲知足於諸應供而常知分。歡喜持戒斷諸攀緣，常行正直。持諸禁戒，於三業中而常伺察，樂居曠野。堅持禁戒，於諸女人常生厭離，而常愛樂諸聖種族。堅持禁戒，誓願不觀世間美境，於頭陀行而無缺漏。持諸禁戒，於自善根不由他起，言行相應。持諸禁戒，於諸人天不生虛誑，常生慈心而復增勝，於諸有情無損害意起大悲心。常持禁戒，忍受一切諸苦惱事，歡喜持戒愛樂諸法，而無執著常修捨行。持諸禁戒，於逆順境常行平等，於自過失常能伺察，隨順他心而常守護，善能調伏一切有情。持諸禁戒而能圓滿檀波羅蜜。持諸禁戒，而能圓滿戒波羅蜜堅持之心無人能勝。持諸禁戒而能圓滿忍辱波羅蜜，於諸善法而為究竟。持諸禁戒而能圓滿精進波羅蜜，於靜慮中不生懈倦。持諸禁戒而能圓滿禪波羅蜜，修習聞慧常無間斷。持諸禁戒而能圓滿勝慧波羅蜜，志樂親近諸善知識。持諸禁戒堅固積集菩提分法，遠離惡友。持諸禁戒常得遠離諸險苦難，於自身分常生厭離。持諸禁戒於無常想而能伺察，於自壽命復能棄捨。持諸禁戒而常不樂久住於世，唯常遠離諸相違行。持諸禁戒，於自心意常極清淨離諸熱惱。持諸禁戒，遠離貪愛，不自貢高而能謙下。持諸禁戒，純直無諂，柔和軟語如實相應。持諸禁戒，獲大名稱，普遍一切而自調伏。持諸禁戒，常無瞋恚，好樂寂靜，以善語言化利有情。持諸禁戒，如實而說悉無違背，以四攝法攝受有情。持諸禁戒，常護正法，於自法財而無匱乏。諸有智者於此戒蘊悉皆具足，而能行諸菩薩之行。舍利子！菩薩摩訶薩以是持戒波羅蜜多故，而能發起勇猛之心，所有魔事及魔眷屬悉皆隱蔽，諸嬈惱事亦復不現。<p>忍辱波羅蜜多品第八之一<p>「舍利子！云何菩薩摩訶薩忍辱波羅蜜多？是菩薩摩訶薩為護禁戒發起勇猛，修行具足忍辱波羅蜜多。修是行時，世間所有一切嬈惱不饒益事皆能忍受，若寒熱饑渴、暴風酷日，若蚊虻水蛭毒蟲之類共來觸惱，悉能安受。若諸眾生以惡語言互來毀謗，及欲損害菩薩身命，菩薩爾時心無恐怖，不生恚惱亦無怨結，已生現生當生悉能忍耐。舍利子！是名菩薩摩訶薩修行具足忍辱波羅蜜多。又舍利子！我於往昔長夜之中常修如是忍辱觀法。若一切有情固來毀罵，加諸瞋恚而行捶打，以麁惡語種種誹謗，我於爾時不生忿恚，不生嫉妬不生惱害，亦不以其不饒益事反相加害。舍利子！我自成就忍辱觀已，常起悲心慜念有情增長忿怒瞋恚嫉妬墮煩惱中，復以善巧種種方便而覺悟之，令得出離獲妙果報。若諸有情棄背菩薩，不從善化返增惡行，於一切處常獲醜陋不如意報。何以故？瞋恚行業是醜陋因、是不善業、是雜染業、是下劣業、非正士業、非善友業，此不應作。當知瞋恚諸不善業，能令引趣墮三惡道，能令引趣焰魔羅界，能令引趣隨地獄道、生畜生中，於焰魔羅界以為眷屬。如是瞋恚諸惡行業，能令引趣無財下劣夜叉趣中，能令引趣無財下劣餓鬼趣中。如是瞋恚諸惡行業，能令引趣貧窮下賤醜陋人中。舍利子！我自往昔不曾修作如是行相，菩薩摩訶薩亦應不修如是行相。<p>「又舍利子！此中云何是別異法？云何種種別異修作？我等所修善法相應，彼等所修非善法相應，是別異法別異修作。舍利子！菩薩摩訶薩應當如是隨我修學。何以故？菩薩摩訶薩當修學時，或有有情來相嬈惱，不起忿怒瞋恚之心，於諸行相亦不作意，常自思惟作忍辱觀，成熟有情諸善根本。舍利子！假使有人以金銀瑠璃、硨磲碼碯、珊瑚琥珀末尼珠等，滿四大洲以用布施，不如行此忍辱波羅蜜多。何以故？菩薩摩訶薩以忍辱故能令有情不墮輪回，趣無漏道。<p>「復次舍利子！菩薩摩訶薩應當不起瞋恚之心，而常作意念佛、念法、念僧。何以故？以是歸命功德之力，當得成就無量善根，亦令有情皆悉念佛、念法、念僧。作是念時常得覺悟，我與有情何善何惡？若不思念佛法僧寶，即被忿怒瞋恚惡行常相纏縛。菩薩作是思惟：『若起瞋恚即非正理，若能忍辱即是正理。菩薩應當遠離一切瞋恚業行。當行忍辱波羅蜜多時，應先思念佛法僧寶。是三寶力能令一切有情同行是行。』舍利子！我已成就如是行相，得成阿耨多羅三藐三菩提，為諸有情轉妙法輪，願諸如來攝受於我。善男子！當發阿耨多羅三藐三菩提心時，為諸有情轉妙法輪，當獲諸佛勝無礙解無量知見。菩薩修是忍辱波羅蜜多如是行相，對治忿怒瞋恚惡行，亦當憶念東方有殑伽沙等世界，彼有殑伽沙等如來、應供、正等正覺，現住說法利益有情。時諸菩薩為彼如來之所授記：『善男子！我亦已發如是阿耨多羅三藐三菩提心，為諸有情說法教化。』如是南西北方四維上下亦有殑伽沙等世界，彼有殑伽沙等如來、應供、正等正覺現住說法利益有情。時諸菩薩為彼如來之所授記：『善男子！我亦已發如是阿耨多羅三藐三菩提心，為諸有情說法教化，常樂稱讚忍辱波羅蜜多，作師子吼，永得遠離忿怒瞋恚諸惡行法。』若諸有情或樂修作種種利益，菩薩爾時見諸有情如是修作，我亦隨順作諸義利，云何此中種種難作易作。<p>「復次舍利子！菩薩摩訶薩與一切有情應當如是修學忍辱波羅蜜多。若不隨順如是修學，非我善友。若能隨順作義利事，是名善友。是故了知無所侵害是義利事，我當深樂，不捨有情作諸義利。」<p>爾時世尊說伽陀曰：「我於俱胝億劫中，荷負有情不義利，見諸有情受苦時，不曾暫捨而安住。有情種性本義利，互相教示為善友，設遇諸惡侵嬈時，為義利故常忍受。遍滿一切閻浮提，於佛剎中亦如是，一切珍寶悉充盈，為善友故皆能施。若或有人持利劍，欲來割截我支體，以忍辱故生慈心，永無怖畏諸苦惱。或有忿怒瞋恚者，堅持苦毒來侵嬈，以忍辱力而稱揚，安住忍苦曾無惱。有持刀杖及毒藥，以瞋恚相欲加害，為利有情諸善根，於諸惡法能忍受。我今不學諸愚夫，亦不習彼下劣行，廣修殊勝饒益因，當趣涅盤無上果。<p>「復次舍利子！菩薩摩訶薩應當如是修學忍辱波羅蜜多。於百千萬俱胝那由他劫，假使有人將諸杖木瓦石種種器仗而打擊之，於少時間悶絕躄地，命將欲盡良久乃蘇。菩薩爾時作是思惟：『歎未曾有，我今於此再得壽命，然後應當如是修學最上最勝忍辱波羅蜜多。假使有人來於我所，須我頭目及其骨髓身肉手足，如殑伽沙數滿一大劫。我當爾時終無吝惜，亦復不起忿怒瞋恚諸惡行法。何以故？若起忿怒瞋恚諸惡行法，我於百千劫中所集善根應當散壞。我今轉復堅固積集百千劫中所植善根無令失壞，而為修習難得阿耨多羅三藐三菩提法。何以故？我等諸菩薩眾以忍辱力而為甲冑。』舍利子！菩薩摩訶薩於大乘心不應退轉、使魔得便，不能成就難得阿耨多羅三藐三菩提。於菩提心不應退轉、使心散亂，令其魔事作諸障礙。云何魔事？所謂耽著自分飲食是為魔事，耽著三衣是為魔事，分別教化是為魔事，為利養故使人讚歎是為魔事，樂自利行是為魔事，斷滅多種潔白之法是為魔事，乃至斷人靜住、障修福慧、障人親近諸軌範師、斷人修習菩提行法是為魔事。舍利子！菩薩摩訶薩若於菩提道而生退轉、起散亂意，一切惡魔即得其便。何以故？諸有魔障於長夜中伺求其便入菩薩心，能令增長忿怒瞋恚。舍利子！我於往昔堅持禁戒修行忍辱波羅蜜多時，通達善法，其名仙人。於彼時中有大魔王化五百丈夫眾，皆以勇猛作大瞋怒，於五百年中行住坐臥晝夜相逐作大瞋怒，或於道路井邑聚落及白衣舍、或曠野中，常以瞋恚虛誑不實幻惑有情。舍利子！是彼魔眾於五百年中常於我邊作大瞋怒生諸過失。我於爾時諦察思念，以憐慜故發大慈心，為諸魔眾廣說妙法。時彼魔眾得聞法已，諸惡行業皆悉殞滅。舍利子！我於爾時為彼魔眾說是法已，令諸有情成熟善根，當得阿耨多羅三藐三菩提。又復為彼諂曲破戒樂不善法難調有情，及諸多貪多瞋多癡有情作善緣故，令得成熟阿耨多羅三藐三菩提。願我當來成等正覺，最初度脫諸有情類令得涅盤。舍利子！我於彼時除諸妄念常生正念，具足饒益有情善行而於三際不曾暫捨。舍利子！若菩薩摩訶薩進求阿耨多羅三藐三菩提時，應當具足忍辱波羅蜜多。若菩薩於自身中已生未生種種惡病極重苦惱乃至死苦，菩薩爾時具足忍辱波羅蜜多皆能忍受。舍利子！菩薩摩訶薩應當堅固安住菩薩忍辱波羅蜜多，所謂應當了知，不忿怒是名菩薩忍辱，不損害是名菩薩忍辱，無諍語是名菩薩忍辱，不殺害是名菩薩忍辱，護自身命是名菩薩忍辱，護他身命是名菩薩忍辱，常護身語意業是名菩薩忍辱，內心諦察修忍辱行是名菩薩忍辱，遠離貪愛是名菩薩忍辱，隨順業報是名菩薩忍辱，清淨身語意業是名菩薩忍辱，以忍辱力而復獲得人間天上勝妙快樂是名菩薩忍辱，而復獲得菩薩圓滿殊勝相好是名菩薩忍辱，而復獲得如來深妙清淨梵音、菩薩積集堅固善行是名菩薩忍辱，遠離一切世間嬈惱是名菩薩忍辱。或有伺求一切過失，菩薩於彼不生損害，是名菩薩忍辱。以要言之，乃至獲得如來十力、十八不共法、大慈大悲大喜大捨一切勝法悉皆圓滿。應當了知，是菩薩摩訶薩安住忍辱波羅蜜多。舍利子！菩薩摩訶薩修忍辱行時，或有人來瞋怒惱害，菩薩爾時了知虛幻，如對谷響而不加報，乃至打擊殺害，菩薩於彼諦察，皆悉了知如幻如化，亦不加報。或有人來種種稱讚，不以為喜。何以故？菩薩以自分圓滿真實功德而為眷屬，於世間法亦不耽著，於自過失而能悔謝，於他過失不生毀呰，為能圓滿菩提分法作大佛事。而復思念，已作罪業悉皆虛假，諸相違行無義利事悉能棄捨。舍利子！是名菩薩摩訶薩忍辱波羅蜜多。
。
<juan>佛說大乘菩薩藏正法經卷第二十五<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>忍辱波羅蜜多品第八之餘<p>「復次舍利子！菩薩摩訶薩忍辱波羅蜜多，所謂自身畢竟忍辱，有我等相非究竟忍。何以故？若他瞋恚來嬈惱時及能忍受，於心境中俱不可得。而菩薩作是思惟：『何者為瞋？何者為忍？於法數中云何眼等處而有瞋恚？』又復伺察，於十二處忍辱亦不可得，展轉入解有情等相悉無所得。又此忍辱非實究竟，至於忍辱名字如空谷響，是名苦空無常無我，於忍辱等作如是解。又此忍辱亦非究竟，謂於是法我無顛倒、彼是顛倒，於忍辱行起高下相。又此忍辱非實究竟，謂於是法我能解脫、彼非解脫，於忍辱行而非相應。又此忍辱亦非究竟，謂於是法我居正道、彼非正道，於忍辱行生二種相。又此忍辱非實究竟，謂於是法於空能忍、於見非忍，於無相中而能忍受、於有相中而不能忍，若於無願無求而皆能忍、於有願有求而不能忍，若於無積集攀緣而能忍受、於有積集攀緣而不能忍，若於煩惱盡處而能忍受、於煩惱處而不能忍，又於善處而能忍受、於不善處而不能忍，若於無過失處而能忍受、於有過失處而不能忍，若於無漏法而能忍受、於有漏法而不能忍，若於出世間法而能忍受、於世間法而不能忍，若於清淨法而能忍受、於雜染法而不能忍，若於涅盤法而能忍受、於生死法而不能忍，此等忍辱有對治故非實究竟。云何名為究竟忍辱？若能隨順空性，於見非見中，非有非無。若能隨順空性，於有願有求及無願無求，非有非無。若能隨順空性，於積集攀緣中，非有非無。若能隨順空性，於清淨法及雜染法，非有非無。若能隨順空性，於善不善法，非有非無。若能隨順空性，於諸過失及非過失，非有非無。若能隨順空性，於諸行中及涅盤法，非有非無。是名究竟忍辱。何以故？謂過去未來見在諸法皆不生故，眾緣無盡、忍辱無盡。若於是法，非有為非無為亦非和合，亦不增減亦無成壞，亦非作者亦非養者，彼不生故，是名無盡，說此是為真實忍辱。舍利子！如是菩薩能行是行者，是名諸大菩薩摩訶薩忍辱波羅蜜多。若彼菩薩摩訶薩能行是菩薩相應行時，一切魔王及魔眷屬作諸魔事及諍訟等皆悉不現，是名菩薩摩訶薩成就最上忍辱波羅蜜多。<p>精進波羅蜜多品第九之一<p>「復次舍利子！云何名為菩薩摩訶薩精進波羅蜜多？」<p>佛言舍利子：「菩薩摩訶薩修精進波羅蜜多相應行時，先令魔事隱沒不現。次當發起不退具足勇猛精進，不惜身命堅固勇捍志求修習此菩薩藏正法明文，復能書寫受持聽聞讀誦，解其義趣為人解說。又菩薩摩訶薩於諸契經，亦復教人聽聞書寫受持讀誦，解其義趣為他人說。舍利子！譬如有人行真實行，執持種種金剛器仗與百人戰而無怯懼，勇捍敵眾不惜身命。菩薩摩訶薩行精進行亦復如是，應當堅固發起最上精進，志求菩薩藏正法曾無棄捨，發勝解行不退精進。<p>「復次舍利子！若菩薩摩訶薩行堅固精進行時，不惜身命，所有三千大千世界中卵生胎生濕生化生、有色無色有想無想、非有想非無想，乃至墮於有情數者，於一剎那、一臘縛、一牟呼栗多，如是展轉滿一劫已，往昔已來未曾受生，今始受生獲得人身，亦當精進讀誦受持，乃至為人演說令他受持。舍利子！我今樂說譬喻以明斯義。譬如有人行真正行，執持利劍能禦惡友及斷身命而得全勝。舍利子！彼菩薩摩訶薩亦復如是，一心發起勇猛精進無怖畏心，於菩薩藏正法悉能受持。舍利子！菩薩摩訶薩而能具足不退轉地精進之行，復能速疾具足無量精進之力，所謂淨心勇猛、持戒勇猛、忍辱勇猛、精進勇猛、三摩地勇猛、勝慧勇猛、勝行勇猛。舍利子！菩薩摩訶薩雖能如是起諸勇猛，曾無一念起殺害意，非如惡友起勇猛心而能殺害。<p>「復次舍利子！我說此菩薩摩訶薩猶如梵王、如天帝釋、如妙高山而無動搖，大慈大悲及善勝解，復能通達不退轉地神通境界，善知有情種種心行，心如大地一切平等，如水火風及虛空等心皆平等，復能除滅貪瞋癡等一切過失。<p>「復次舍利子！菩薩摩訶薩譬如殑伽沙數世界滿中七寶持用布施，不如聞是大乘菩薩藏正法精進思惟而能修行，得成阿耨多羅三藐三菩提果。諸菩薩摩訶薩等，應當寂靜思惟如是修學。舍利子！菩薩摩訶薩若能如是廣大隨順修學，即得圓滿無量廣大善根。由聞如是精進波羅蜜多，而能成就最勝妙果。何以故？舍利子！決定愛樂阿耨多羅三藐三菩提故。舍利子！菩薩摩訶薩於菩薩藏正法中，為由聽聞讀誦書寫受持為人演說，應當發起勇猛精進。如是展轉於諸險難，亦當固往而無勞苦。云何難去能去？所謂妙趣涅盤，令魔波旬不能得便。說是菩薩正士修相應行者，勇猛精進為求如是三乘涅盤之道。於三惡趣，令諸有情於雜染法而能斷除，於持戒忍辱諸波羅蜜多，多聞修習而求出離。若有有情行非善業及諸懈怠，應生憐慜，皆悉令發勇猛精進。舍利子！菩薩摩訶薩諸智增者，於懈怠有情或當遠離，於精進有情或當共住。何以故？舍利子！唯求涅盤最上第一清淨解脫。舍利子！又菩薩摩訶薩行精進波羅蜜多時，亦令一切有情而共行之，復能利樂一切有情，善說正行普令覺悟，為令引入無上道故。」<p>爾時世尊說伽陀曰：「勇猛精進悉無礙，常得尊高無與等，於菩薩藏正法中，稱為任持大智者。思惟無上正法義，得不思議智慧門，復於正法求出離，當獲如來親授記。勇猛修習大勝慧，坐菩提樹正思惟，令諸魔怖悉退伏，由持智慧精進力。普現一切戒清淨，世間事業盡能習，復能利樂諸有情，具足精進無損減。」<p>佛告舍利子：「我滅度後後五百歲，若有有情行是行時，於諸契經愛樂受持，當得無量勝慧福聚富貴尊嚴，及得如來十力、四無所畏、四正斷法、慈悲喜捨、佛十八不共法乃至一切佛法，總略而聚各各明了。心得清淨除遣魔事，令諸有情盡生死苦向涅盤道，復於彼時諸違順境一切棄捨。舍利子！若於彼時諸有情類智慧相應善巧方便，求進阿耨多羅三藐三菩提，修持淨戒、常樂多聞、習諸禪定、修智慧業及勝解脫、解脫知見進求佛法，及樂利樂一切有情，斷除邪見樂求正見出離輪回，修行聖道演說正法。復於彼時破諸魔障，令貪瞋癡悉皆除滅，斷無明暗令生明慧。舍利子！如是之法若能聽受，即能生長一切善根，積集成就最上精進。若能如是聽聞正法，魔不得便，而於一切佛法之中不生疑惑。舍利子！時彼有情福力具足內心正行，當得阿耨多羅三藐三菩提。又此有情於諸契經而能聽誦，愛樂受持極大歡喜，於菩薩藏正法受持讀誦修行成辦甚大歡喜，亦復如是，我說是人能於一切如來教中而得成就。設復有人不專讀誦，以因緣故暫來聽受，作意愛樂生大歡喜，亦復獲得最上第一堅固精進。乃至如是於菩薩藏正法真實微妙行相，能以少分為他人說。舍利子！譬如大海水中有成熟果色香具足漂浮水上，有一丈夫見如是果，起大勇猛精進勝行入大海中，見水暴涌不顧沈溺，復以二手持取其果，或一或二或取三果而出大海。然後詣彼寂靜之處觀看是果，乃甞其味。復自念言：『我於往昔未識是果，色香美味亦復不知。』又作是念：『發大勇猛復往大海再取其果。』果乃不現，但見海水波濤暴涌，而生苦惱於時退還。然念是果色香美味殊妙可愛，我於先時悔不多取。舍利子！我滅度後後五百歲法欲滅時，若有有情於布施持戒勝慧精進少能信解，亦復如是。以是因緣於諸契經，聽聞稱讚受持讀誦，為人演說乃至一四句偈，為魔波旬之所嬈惱，不能建立受持讀誦、興顯供養種種稱讚，由如是故悉皆棄捨。又復展轉少分聽聞讀誦稱讚受持，於寂靜處思惟修習，為魔得便，於一切處常令退屈。時彼行人作如是言：『苦哉苦哉！我於如來無上法中為減沒者，於真實法不令我等聽聞受持，乃至於牟呼栗多時思念如來正等正覺尚不能得。』<p>「復次舍利子！又苾芻眾為魔所持，於諸契經不能聽聞讀誦。時魔波旬現大眾前種種毀訾：『此諸契經非佛所說，但是世間虛假文飾。』舍利子！彼大眾中有諸苾芻聞是語已，於一切處魔力所加，悉不聽受。」<p>爾時世尊說伽陀曰：「若人聞是正法已，令諸魔眾悉遠離，而於一切佛法中，決定信解除疑惑。若或薄福諸有情，於此正法不能聽，為彼有情薄福故，聞亦不能生信解。或有具足福力者，聽聞受持生信解，於此正法少聽聞，能遣一切諸魔事。如是薄福諸有情，於此正法不生信，以不信故墮惡趣，猶如生盲無所見。若有具足福力者，於此正法深信解，以深信故生善趣，速疾猶若酥投水。一類少福諸有情，聞法展轉生煩惱，彼人長夜受苦惱，為愚癡故不解脫，於佛菩提悉棄捨，速疾墮落惡趣中。<p>「舍利子！如來有清淨潔白智慧之法。舍利子！於四眾中，若有一類苾芻、苾芻尼、優婆塞、優婆夷，於如來滅後法欲滅時，於諸契經聽聞讀誦愛樂受持者。若有一類有情，於一切處不能愛樂受持讀誦者。如來於彼一一了知。又諸有情於此契經，若能聽已發起正行如理修行，當獲四種具足清淨潔白無障礙法。何等為四？一者獲得具足清淨潔白戒波羅蜜多無障礙法，二者獲得常遇如來見諸妙相具足清淨潔白無障礙法，三者得見慈氏如來獲得具足清淨潔白無障礙法，四者獲得如理相應諸善根力具足清淨潔白無障礙法。舍利子！獲得如是四種具足清淨潔白無障礙法。舍利子！若我滅後法欲滅時，於大乘行如是行相修相應行者，發起殊勝精進之行，復於契經受持讀誦，為人演說展轉聽受，時彼有情復有十種魔事，智者應當悉皆了知，於此魔事不應隨順，轉復發起勇猛精進成辦佛事。何等名為十種魔事？舍利子！若有苾芻於諸契經發起樂欲受持讀誦，時魔波旬而來嬈惱，此是第一魔事，智者應當於此了知，不應隨順。舍利子！若有苾芻於諸契經發起樂欲受持讀誦，時魔波旬而來嬈惱，令諸眼目生諸疾病，此是第二魔事，智者應當於此了知，不應退屈。舍利子！若有苾芻於諸契經發起樂欲受持讀誦，時魔波旬而來嬈惱，令其身分生諸病苦，此是第三魔事，智者應當於此了知，不應退屈。舍利子！若有苾芻於諸契經發起樂欲受持讀誦，令心散亂不樂本住，此是第四魔事，智者應當於此了知，不應隨順。舍利子！若有苾芻於諸契經發起樂欲受持讀誦，令其發起極忿怒心互相諍競，令諸契經不能安立，此是第五魔事，智者應當於此了知，不應隨順。舍利子！若有苾芻於諸契經發起樂欲受持讀誦，令其互相執持鬪諍俱陷王難，起惡語言利如毒箭更相損害，如是行相令諸契經不得流通，由鬪諍業速疾退轉，此是第六魔事，智者應當於此了知，不應隨順。舍利子！若有苾芻於諸契經發起樂欲受持讀誦，時魔波旬而來誨誘住白衣舍，復令發起種種鬪訟，如是行相於諸契經不能受持、令生誹謗，由鬪訟業速疾破壞，此是第七魔事，智者應當於此了知，不應隨順。舍利子！於彼時分法欲滅時，或有少年諸苾芻眾於此法中出家未久，於諸契經愛樂受持堅固信解，發阿耨多羅三藐三菩提心。時彼苾芻聞是經已，得大歡喜。彼親教師乃語少年諸苾芻言：『此非佛菩提、非佛法律，不應受持。』時諸苾芻聞是語已，於少時間於佛菩提而不信受。又彼苾芻互相謂言：『我昔修習佛菩提法，今令我等不樂修習。』所有往昔諸善根力使當斷滅，返令如是墮染法中，乃至命終生諸惡趣受大苦惱。舍利子！應知此等是魔所說，如是積集諸地獄業。諸有情等毀謗三寶不順佛言，如來於三世中悉能了知。又諸有情發起精進修大乘行，如來於此亦能了知。舍利子！我今又令諸菩薩等起四種想。何等為四？一者於自身業而善調伏，二者於善修作而妙觀察，三者於他所作不樂觀察、於諸有情起大悲心，四者於空寂處行住坐臥、於自他心隨順防護。如是名為起四種想。
。
<juan>佛說大乘菩薩藏正法經卷第二十六<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>精進波羅蜜多品第九之二<p>「復次舍利子！時彼有情多起邪見橫生計執，說法苾芻亦復減少，為人輕賤不生尊重，亦不恭敬親近供養。有諸苾芻非法說法，於其正法不樂親近。設見有人於諸契經而生恭敬尊重供養，有大力能種種稱讚者，共生侮慢。舍利子！時彼苾芻得離欲者愛樂受持，未離欲者於諸契經不樂受持，於大眾前隨順魔眾，此是第八魔事，智者於此應當了知，不應隨順。舍利子！若有苾芻於諸契經雖生愛樂受持讀誦解說書寫，為利養故隨順世間諸有情等起偷盜業，於三種事數數作意。何等為三？所謂貪著衣服、飲食及諸臥具。於此三事而多追求，此是第九魔事，智者於此應當了知，不應隨順。舍利子！若有苾芻於此大乘諸契經中行相應行，而能發起最上精進，書寫受持愛樂讀誦廣為人說。時彼苾芻為魔所持，業煩惱障之所覆蔽，於雜染法隨順愛樂，戲論語言而常相應，躭著睡眠。於睡眠中亦樂耽著諸雜染法，又復耽著衒惑女事，深樂隨順如是行相，於諸契經不樂書寫受持讀誦廣為人說。舍利子！時彼苾芻，於如來教生愛樂者，不欲斷滅如來聖教。不愛樂者，惡業苾芻為魔所著，欲令佛法速疾斷滅。此是第十魔事。舍利子！如是十法，諸有智者應當於此一一了知，不應隨順。」<p>爾時世尊說伽陀曰：「時彼所有一切處，由彼業故魔障生，於諸白法悉棄捨，不樂思擇諸義利。勝慧減少惡慧增，於正法中不安住，樂聞非法悉能行，墮惡趣中為境界。如是展轉命終時，覆藏瑕玼為救護，尊重親教阿闍梨，一時俱墮於惡趣。我於俱胝千劫中，為利世間修苦行，常於有情思善巧，悉令遠離三毒火。我時證得大菩提，能轉清淨妙法輪，於人天中無與等，世出世間稱第一。我今不應當棄捨，世間有情極難得，令彼魔眾悉退散，皆能離苦獲安樂。又令癡闇道路中，持六度等真善行，於諸佛教悉相應，而能獲得菩提道。於如是法聽受已，復能演說真實空，令彼安住正信中，是故得離諸魔眾。於此最上真實中，若有棄背真實法，非真實相作真實，不能遠離諸魔眾。若有有情於佛所，歡喜堅固生尊重，聽聞如是正法時，獲得吉祥勝義利。正信有情歡喜已，諸有魔眾生苦惱，於一切處作善時，魔眾競來為恐怖。時魔假作苾芻相，巧出語言相誑惑，於眾迅疾生動亂，謂菩提道非真實。自言我法真實因，汝應堅固求安住，發生如是戲論已，然後輕侮復毀謗。時彼苾芻魔所著，信魔語故生放逸，謂言此法非佛乘，因是棄捨涅盤道。復背正覺合諸塵，而於佛法不信受，由執我見麁重已，速疾墮落惡趣中。縱有少分諸苾芻，而復愛樂非真實，各於大乘空法中，互相伺求諸過失。縱遇最上真實法，以雜亂故不聽習，復於義理生恐怖，捨正法故無所歸。彼時無有說法者，不信解人而復眾，如是縱有說法師，悉皆棄捨不聽受。若於世尊末法中，復能利樂諸有情，彼時多有魔障侵，於此勿應生退屈。未來若有苾芻眾，決定於法生信解，寧喪身命堅護持，速獲證悟圓常果。」<p>爾時舍利子及諸大苾芻等，於大眾中聞是修習大乘行者於諸險難能行正法，各各發起廣大無量堅固勇猛精進之力。如是行相，於此大乘菩薩藏正法，聽聞讀誦書寫受持展轉教示廣為人說。又復說是善巧譬喻：「譬若有人善能守護祖宗庫藏，今見財寶漸欲減沒而生憂惱。如我今見釋迦如來於無量百千俱胝那由他阿僧祇劫，修行是難得阿耨多羅三藐三菩提法漸將減沒。我等苾芻亦復如是共生憂惱，宜各發起廣大無量勇猛精進，堅持守護大乘菩薩正法寶藏。」<p>又苾芻言：「譬如有人，有一親子端正殊妙，父母見時適悅其心，觀視子相目不暫捨。其子忽然於險難處墮落其中，有大飛禽捉持而去，又復墮落那落迦邊高險之處。時彼父母發勇悍力持取而還。如我今者佛滅度後，若有正士於無上法寶生大信敬欲求出離，而於彼時受持讀誦如說修行。我以如來無上法寶共相付囑，精進守護亦復如是，無令為彼諸惡人輩之所侵壞。」<p>又苾芻言：「譬如世間聚集兵眾，行列陣勢欲相鬪戰。是時眾中少分有情，見彼軍眾心無怯弱安住其前，護諸兵眾無令鬪戰。又復眾中有多勇悍，見是兵眾心無怯弱安住其前，如是展轉乃立戰功。如我今者佛滅度後法欲滅時，若有有情內心堅固護持正法，親近善友樂求出離，被堅固鎧發起廣大精進之力破魔軍眾。如是行相，於法寶中若有少分精妙思擇亦復如是，乃至一四句偈為人演說令他隨喜，信受佛語不生疑謗，亦復告示令多有情隨喜稱讚過去未來現在諸佛無上妙法令其安住。」時諸苾芻乃至廣說無量譬喻。<p>佛告舍利子：「如實行相，我說是人所得福聚，猶如虛空無有限量說不能盡。又舍利子！佛滅度後是人難得，我說名為是殊勝丈夫、是最上丈夫、是勇猛丈夫、是大丈夫，得佛法分，不樂自利小乘靜住，唯行堅固大乘正行。又復不樂讚歎自他名譽，唯樂讚歎大乘功德。舍利子！乃至臨命終時，於此正法亦復受持讀誦，於真實空決定勝解。<p>「復次舍利子！於後末世破戒苾芻，亦復增盛毀謗正法，於諸世間外道經典多樂修習。舍利子！於此劫濁、煩惱濁、眾生濁、見濁、命濁惡世之中，若有苾芻能以勇銳破諸鬪諍而得安住，常願不離諸佛菩提，於三時中應作觀想善能安住。」<p>爾時世尊說伽陀曰：「親近如來正法藏，能破一切老死苦，於自利行非相應，常樂利樂諸有情。於我所說正法中，恭敬愛樂能建立，彼堪我為調御師，即是如來真弟子。若於正法不樂聞，又復不能善安住，彼人墮落惡趣中，如輪於海速沈沒。於千俱胝劫數中，遇佛出世極難得，彼人為魔之所著，縱得遇佛生厭怠。<p>「復次舍利子！過去九十一劫，彼時分中有佛出世，號毘婆尸如來、應供、正遍知、明行足、善逝、世間解、無上士、調御丈夫、天人師、佛、世尊。彼佛法中有六群苾芻：一名善見，二名妙利，三名作喜，四名賢吉，五名名稱，六名利牙，而生計執我、人、眾生、壽者、斷常等見，常行侮慢，共相呼集詣曠野中，而常議論差別惡行，如是各各而自謂言行百種善。而復召集一十二十乃至五十，以為群類，自所行法展轉教示，復立誓言：『若違我教必遭損害。』說是行已分首而去，或入聚落、或抵城邑、或自他舍乃至王城。時彼一人抵一聚落，還集種類，復各教示增損佛語。舍利子！云何作意增損佛語？時彼種類堅固執有我、人、眾生、壽者，『若無我者誰為往來？誰為坐臥？誰為語默？誰為施者？誰為受者？誰為飲食？誰苦誰樂？乃至一痒一痛誰為覺觸等者？』時彼眾中或有一人作如是言：『若說無有我、人、眾生、壽者，非我善友。』舍利子！時彼聚落男子女人、童男童女聞如是語，皆樂於彼執我見者而為善友，互相謂曰：『我於往昔有諸智者如實了知。真善友者，說無我、人、眾生、壽者。我今於彼先所尊者，不應親近恭敬供養。』舍利子！時彼六群苾芻後半月分還集一處，中有一苾芻謂言：『我已展轉教化五百種族以為眷屬。』<p>「復次舍利子！時毘婆尸如來、應、正等覺有一聲聞苾芻，諸漏已盡無復煩惱，得阿羅漢果。既知是已，入彼五百聚落為諸男子女人、童男童女而說是言：『彼所說法是麁惡語、不真實語、無義利語。』時阿羅漢於彼眾中說伽陀曰：「『若於正法不了知，彼人即昧真聖道，汝於邪法堅執著，決定當墮諸惡趣。』<p>「說是偈已，時彼六群苾芻眾等生大恚怒不樂信受。時阿羅漢生大慜念，讚歎佛已，復說伽陀曰：「『我佛所說真實法，一切有為悉無常，於諸法中皆無我，是不堅固非常住，又復諸行皆造作，體不實故空復空；愚夫癡迷堅執著，於幻法中生動亂。』<p>「說是偈已，又語彼苾芻等眾：『諸佛如來所說法中，悉皆無有我、人、眾生、壽者。』時阿羅漢知彼苾芻等眾不樂信受，復說伽陀曰：「『若於施受生見執，復認覺觸分別有，於無我法不信從，彼皆墮落諸惡趣。』<p>「舍利子！時彼有情於虛妄法，男子女人童男童女，所有語言而生信受，當有六萬八千人以邪見故，身壞命終皆墮無間大地獄中身受極苦。在地獄中復生多舌，舌如廣大千葉蓮華，於其舌上復以鐵犁耕破其舌；復有獄卒持百利杵擊刺罪人；復於空中雨熱鐵丸，其丸猛熾擊罪人身；又其鐵丸變成火聚，其焰極猛，罪人各見猛火燒身。畢是罪已從地獄出，當復墮於千頭魚中。」<p>爾時世尊說伽陀曰：「時諸有情墮地獄，無量百千火聚中，空中震電復雨火，罪人身受極苦惱。一身復受一切苦，猛焰器仗從空下，百踰繕那皆充滿，各見身滿地獄中。各各復見於舌上，鋒鋩利箭猛來射，利刀分舌叚叚裂，始覺苦中極重苦。由隨惡友虛妄者，數數親近而愛敬，棄捨持戒清淨眾，是故墮此極苦中。<p>「復次舍利子！彼六群苾芻眾以虛妄不實故，亦復當墮阿鼻大地獄中。其地獄量百踰繕那，各各自見身滿獄中。彼一一身復有千口，一一口中復生二舌，每舌縱廣四踰繕那。一一舌上五百鐵犁耕破其舌，復以熱鐵取舌燒烙，罪人痛苦口不能言。復於頭上百千俱胝種種苦具而來捶打。如是受罪滿百千俱胝那由他歲，畢是罪已，復入別別諸地獄中受諸罪苦，亦復如是。何以故？彼人為於諸佛教中常生毀謗，獲如是罪。<p>「復次舍利子！彼佛世時，復有長者住白衣舍，名為安樂。其家富樂財寶，豐盛隨意受用。復有祖宗昔所積聚金銀琉璃、硨磲碼碯、真珠珊瑚如是等寶皆悉具足，諸有庫藏亦皆豐盈，奴婢僕從城邑人眾隨所驅使稱意無乏。是時長者愛樂承事離繫外道，修習邪法而生邪見。時長者妻名尾瑟鉢底，色相殊妙端正潔白，身相具足人所樂見。而生一子，端嚴殊特面貌圓滿，身體潔白人所愛樂。其子往昔曾於無量百千俱胝那由他佛所種諸善根。其子初生三開口笑，作如是言：『我今何故於此邪見種族中生？』其母聞子作是語已，驚怖惶駭身毛皆竪，棄捨其子周慞悶走。時有眾女見是事已，悉來集會共相詢問。聞說其子有如是言，是時眾女復生驚怖而各狂走，去已復來觀察議論，各相謂曰：『此初生子為復是天？為復是龍？為復是藥叉、羅剎、阿蘇囉、誐嚕拏、緊那囉、莫呼囉誐、鳩盤茶、必舍佐、人非人等？』生是疑已，時初生子謂眾女曰：『汝等吉祥具足人相，何故捨我驚怖狂走？』爾時童子對諸女眾說伽陀曰：「『汝眾女等勝吉祥，何於惡道不生怖？我今令汝悟真實，悉能遠離諸險難。我之父母并眷屬，於我悉皆非善友，我今為彼除邪見，不生險難諸惡道。』<p>「舍利子！時彼童子父母并諸會眾，聞是童子說伽陀已，共詣其所。爾時童子於父母前，復說伽陀曰：「『所有庫藏諸財寶，五穀舍宅并供具，速疾捨我將布施，投佛出家作沙門。毘婆尸佛見住世，於三界中無與等，彼佛慧日照世間，我願出家為弟子。於佛正法得開示，利樂一切諸有情，彼佛慧日照世間，我願出家為弟子。我佛具足三十二，大丈夫相悉莊嚴，彼佛慧日照世間，我願出家為弟子。假使千俱胝劫中，未甞聞是佛名字，如優曇花難值遇，我願出家為弟子。』<p>「舍利子！時彼父母語童子言：『汝能如是發清淨心投佛出家，我今所有祖宗庫藏二十俱胝金銀珍寶悉施於汝，令汝展轉自行布施。』時彼父母說伽陀曰：「『我今所有諸財寶，悉皆付汝將布施，由汝發起清淨心，隨處利樂諸有情。所有金銀諸珍寶，五穀舍宅并資具，由汝發起清淨心，速疾捨施利有情。床褥臥具諸受用，塗香花鬘末香等，由汝發起清淨心，隨處速疾行布施。佛寶法寶并僧寶，此為最上良福田，於彼廣行布施心，真實利樂於一切。』<p>「時彼童子復為父母說伽陀曰：「『我欲往詣於佛所，大毘婆尸世尊前，廣作無量諸供養，利樂一切諸有情。若天若人諸眾等，樂求一切快樂事，我今往詣世尊前，願眾應當同詣彼。』<p>「時彼童子說此偈已，作是思惟遍觀四方，白父母言：『我今往詣毘婆尸如來、應、正等覺所。』時彼眾等聞是事已各生驚疑，共相謂曰：『云何童子生於一日，能與父母如是議論？而復雙足舉步能行？』彼時乃有八萬四千俱胝等眾皆來集會，各各思惟互相謂曰：『今此童子為復是天？為復是龍？為復是藥叉、羅剎、揵闥縛、阿蘇囉、緊那囉、摩呼囉誐、人非人等？』時彼童子與諸眾等俱時共詣毘婆尸如來、應、正等覺所。爾時童子領眾行已，於虛空中有十千蓋而覆其上，又於空中高聲唱言：『無令為彼寒熱風雨之所損害。』又復空中現金色網彌覆其上。又於空中雨天妙花、種種末香、諸妙香等，復有清涼微風飄散此香。又於行路香水灑地、雨天寶衣，所雨天花積過于膝。又於行路八功德水無量池沼自然出現，一一池沼各有無量優曇鉢羅花、俱物頭花、奔拏利迦花等而為供養，復有七寶殊妙臺榭自然出現。又於行時種種角貝不鼓自鳴，出微妙音歌詠讚歎。於其左右無量珍寶自然莊嚴。時彼童子纔舉步時，各現一花而為履蹈，隨履蹈已隱沒不現。爾時童子於道路中，須臾之間回顧觀察，說伽陀曰：「『世有正理非正理，我今所行最上道，於非正道而不行，是故往詣正理尊。我於那庾多劫中，或時獲得人中身，復遇如來出世間，具足信解智慧力。』<p>「舍利子！時彼童子說是偈已，於虛空中有八萬四千天人咸共讚歎，說伽陀曰：「『善哉善哉大智者，能說最上第一義，於諸非理悉棄捨，是故能行真正道。』<p>「舍利子！時彼童子對諸天眾，復說伽陀曰：「『諸有能行正道者，廣說獲得和合義，於非正道堅執著，云何獲得相應理？』
。
<juan>佛說大乘菩薩藏正法經卷第二十七<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>精進波羅蜜多品第九之三<p>「復次舍利子！時諸天眾對彼童子，復說伽陀曰：「『諸有貪者於欲樂，一切境界無出離，由愚癡故非正理，當墮地獄惡趣中。若於正道求出家，應捨受用諸欲境，彼能開示諸正理，是名世間相應者。』<p>「舍利子！時彼童子對諸天眾，復說伽陀曰：「『我今為汝天眾說，汝於正道未能知，如是相應真正理，當說令汝悉解了。』<p>「爾時童子說是偈已，與諸大眾俱時往詣毘婆尸如來所。到已頭面禮足，右遶三匝却住一面，瞻仰毘婆尸如來目不暫捨。是時童子心大歡喜，說伽陀曰：「『具足三明施甘露，能為世間作善利，稽首龍象師子王，是故我今常讚禮。佛智光明甚希有，猶如日月照世間，亦如優曇花出現，堅固安住妙色相。世間有情多重障，於佛聖道不能知，猶若生盲愚癡人，不覺墮於險惡道。願我當來成正覺，猶如毘婆尸世尊，令諸有情離眾苦，滅三毒火得清涼。又令無量諸有情，隨我廣發如是願，聞佛演說最上乘，悉得開示菩提道。』<p>「爾時童子說是偈已，又作是言：『南無毘婆尸如來、應、正等覺，善說法要。』時八萬四千俱胝人眾亦作是言：『南無毘婆尸如來、應、正等覺，善說法要。』如是三歎終而復始。『願我當來皆得成就正等正覺，如毘婆尸如來善說法要。』爾時毘婆尸如來知彼童子及八萬四千俱胝人眾堪任授記，即現神變，於其面門放大光明名決定勝，其光復有無量種種色相，所謂青、黃、赤、白、紅、頗胝迦、金色等。如是色相普遍無量世界，洞然照耀，上徹梵世至色邊際，日月光明悉皆映蔽。其光復來至佛頂上，右旋宛轉遶百千匝，忽然不現。舍利子！時毘婆尸如來有一親侍苾芻，見佛神變光明事已，即從坐起整衣服，偏袒右肩右膝著地，合掌向佛瞻仰尊顏，以偈問曰：「『毘婆尸佛大希有，於諸聖中量尊聖，我今啟問善逝尊，何因緣故現光明？』<p>「爾時苾芻復白佛言：『世尊！以何因緣現大神變放是光明？唯願如來大慈哀慜，為我除疑敷演斯事。復有無量百千人眾，現住佛前願樂欲聞，我等志心慇懃諦聽，為諸有情慈悲開示。如來大悲為世間眼，救護一切如諸舍宅覆廕一切。唯願如來大慈憐慜，斷除疑網。而諸有情過去未來現在所行想念一切行業及諸疑惑，如來於彼無不了知。又諸佛剎所有有情，於三世中一切智慧言語差別，如來於彼無不通達。如來為諸法王，具足八種言音，於說法中皆得自在。以何因緣現大神通放是光明？唯願如來，斷除我等一切疑網及一切憂悲苦惱悉皆斷滅。我等今者如是三請，一心專注合掌恭敬，願樂欲聞。』舍利子！時毘婆尸如來語彼親侍苾芻言：『汝見此童子於我前住合掌立不？』『唯然善逝！我今已見。』佛言：『苾芻！今此童子，於往昔時已曾親近稱讚恭敬禮拜，復以衣服臥具種種湯藥供養八萬四千俱胝那由他佛，種諸善根，為求成就正等菩提常修梵行。』佛言：『苾芻！汝又見是八萬四千俱胝人眾於我前住合掌立不？』『唯然善逝！我今已見。』佛言：『彼諸人眾於過去世，皆悉曾為童子父母，生生無不從之教化，發心於後後世，願皆不受女人之身，皆能隨順修習，同發阿耨多羅三藐三菩提心。我今為彼授作佛記，以是因緣現大神通放是光明。』爾時毘婆尸如來為彼親侍苾芻及諸人等說伽陀曰：「『汝見現前諸大眾，隨於童子悉來集，八萬四千俱胝數，一心專注聽我說，佛說法中得自在，我今親語汝苾芻。我知童子多劫中，親近供養於諸佛，復於無量諸佛所，志心堅固求出家，修持最上清淨行，復能利樂天人眾。又此現前諸大眾，八萬四千俱胝數，生生昔曾為父母，教化歡喜常無間。復於往昔無數劫，廣發無邊諸大願，世世悉皆為父母，同求無上大菩提。如是安住離生死，應當隨我共修學，志求無上妙菩提。我今為彼親授記，彼等決定成正覺，是故我現大神通。我能盡令汝心中，行住坐臥無疑惑，汝等天龍及人眾，那由他數在我前，同聞為彼親授記，不久當成二足尊。』<p>「舍利子！時彼童子聞佛授記，歡喜踊躍，速疾往詣到父母前，發誠實語說伽陀曰：「『如是八萬四千眾，往昔皆為我父母，俱時同發菩提心，今日父母復如何？』<p>「舍利子！時彼父母而為童子說伽陀曰：「『如汝所說諸人眾，各各已發菩提心，我今歸依一切智，與汝發願無有異。如是進求究竟道，汝今身是我所生，與汝同發真實心，願得菩提果成就。』<p>「舍利子！時彼童子為自父母復說伽陀曰：「『我若最先得成佛，誓與一切悉開示，願我父母諸人眾，共成無上大菩提。』<p>「復次舍利子！時毘婆尸如來為彼童子及諸人眾發如是言：『我今為汝授作佛記。勿生疑惑，善自安慰勿復異見。所以者何？汝於往昔為大自在天子，我於彼時已曾為汝授作佛記。過是已後經俱胝那由他劫不墮惡趣，又過俱胝那由他劫於彼轉輪聖王族姓中生，得成為佛，名曰大悲如來、阿羅訶、三藐三佛陀，具大名稱。父名淨飯，離諸暗鈍。母名摩耶，離諸憂惱。其子爾時亦如我子，字羅睺羅。出現世已，求成阿耨多羅三藐三菩提。於菩提道既成就已，其佛壽命滿十萬歲。彼佛光明普能照耀十萬踰繕那國土。彼世界中一切有情，有緣無緣悉皆承佛光明照觸。時佛光中有百俱胝、那由陀俱胝、百千那由他俱胝大聲聞眾皆來集會。復有一俱胝眾，皆是大阿羅漢，具足白法諸漏已盡，無復煩惱心得自在，具八解脫得六神通。』舍利子！如是大阿羅漢皆來集會，復有無量大菩薩眾皆來集會，復有彼佛往昔一切父母亦來集會。時大悲如來說法教化無量阿僧祇有情，皆住不退轉地，於諸有情作善利已，即於是時入般涅盤，正法住世一俱胝歲。彼佛舍利於諸世間廣大流布，如我滅後流布舍利等無有異。舍利子！說是語時，諸有正士發起勇猛廣大精進，而起尋伺觀察世間利樂有情心無退轉。復有菩薩摩訶薩發起正念，轉復增勝心無間斷，志求阿耨多羅三藐三菩提。如是經於無量阿僧祇劫，願於生死流轉之中，化利有情求佛菩提。舍利子！我於彼時亦發是願，盡生死際被精進鎧化利有情，圓滿一劫精進行願，勇猛精進心無退轉，願成菩提。<p>「復次舍利子！云何菩薩摩訶薩不退勇猛精進？若菩薩摩訶薩行不退勇猛精進行時，設見三千大千世界滿中火聚，為求如來正等菩提，應當發起勇猛精進，入是火中而能安忍不生懈倦。彼諸菩薩聞是法時，即得超越圓滿一劫精進行願。又諸菩薩聞是法時，於不退轉勇猛精進即得增長無量善根。<p>「復次舍利子！若菩薩摩訶薩行不退轉勇猛精進時，而為利益一切有情求證涅盤，純一無雜常住堅固，於善不善起大悲慜，於諸有情行相應行。<p>「復次舍利子！菩薩摩訶薩當行勇猛精進悉無懈怠，於一切處舉足下足常不離於菩提之心，觀諸三寶常在目前，亦不棄捨一切有情，亦不隨順一切煩惱。<p>「復次舍利子！菩薩摩訶薩當行勇猛精進悉無懈怠，於已生未生諸善根力悉令回向菩提正道，復令善根增長無盡。舍利子！譬如百川流注大海其水無盡。今此善根回向菩提，亦復如是無有窮盡，是故說名不退勇猛精進。<p>「復次舍利子！菩薩摩訶薩當行不退勇猛精進之時悉無懈怠，於諸正行一切智智積集善根，復能利樂一切有情，是故說名不退勇猛精進。<p>「復次舍利子！我今略說菩薩摩訶薩乃至一切有情所獲福蘊，乃至有學無學聲聞緣覺所獲福蘊，不及如來一毛端量所獲福蘊，何況如來遍身毛孔所有福蘊？為由如來於無量劫積集修行廣大福蘊。設有廣大積集福蘊如實行相百分千分，不及如來一大人相，何況如來一切相好？又諸福蘊，不及如來眉間白毫一珂月相，何況百千匝中所有功德？又諸福蘊，不及如來一無見頂相，何況如來大丈夫相，乃至烏瑟膩沙諸根相好出生百千俱胝所有功德？又諸福蘊，不及如來大法螺音一說法相，何況如來廣大法音，普能遍滿無量世界，令諸有情諸根調適皆生歡喜，隨其勝解得善調伏，於如是難得阿耨多羅三藐三菩提應生知解。如是菩薩於無量世界隨學如來發大音聲，普令有情悉皆得聞，被精進鎧發堅固意，樂習菩薩不退勇猛精進之行。<p>「復次舍利子！菩薩摩訶薩修精進行時而無退屈，假使普令三千大千世界一切有情具足成就勝解智力，若諸有情於此菩薩藏正法隨順成就具足智力，比前功德，百分千分百千萬億分乃至烏波尼殺曇分，不及其一。以要言之，如是三千大千世界一切有情，悉令獲得須陀洹智力、斯陀含智力、阿那含智力、阿羅漢智力，又令獲得十信、十住、十行、十回向、不退轉地智力，一生補處菩薩之位，乃至廣說無量世界一切有情普令獲得一生補處菩薩智力。若諸有情，於如來無分別及有分別智力等，如是聽已不驚不怖，當於彼時次第樂欲甚深智力。比前功德，百分千分百千萬億分阿僧祇分乃至烏波尼殺曇分，不及其一。而菩薩樂欲發起勇猛精進，寧棄身命頭目髓腦一切支分，於如來智力不樂暫時間斷修習。如是棄捨勇猛精進，我說是名菩薩不退精進之行。<p>「復次舍利子！菩薩摩訶薩應當如是修學不退轉地，乃至發起一心遍入過去未來現在一切有情無量無邊心行差別，若諸有情具足充滿貪瞋癡等一切煩惱，而復回入菩薩之心。是時菩薩以智慧力，譬喻言辭種種推求，如是發起勇猛精進，見是色相一切有情貪瞋癡等之所燒煮。是時菩薩以諸方便，普令止息一切苦惱，如彼灰燼散滅無餘，復令修習趣涅盤道，我說是名菩薩不退精進之行。<p>「復次舍利子！菩薩摩訶薩修不退精進行時，所謂身作業善、語作業善、意作業善，乃至所有一切精進波羅蜜多，皆悉不離身語意業之所修習，然於三業發生精進意為最勝。云何意業精進最勝？謂無分別及有分別。云何無分別？謂菩提心。云何有分別？謂於一切有情起大悲心。云何無分別？謂於忍智悟無我理。云何有分別？謂能攝受一切有情。云何無分別？謂雖能攝受一切有情而無取相。云何有分別？謂厭離輪回。無分別者，謂於三界都無所得。有分別者，謂諸有財寶隨樂捨施。無分別者，謂於布施無取於相。有分別者，謂於持戒有所積集。無分別者，謂於持戒不取於相。有分別者，謂安受苦忍。無分別者，謂於剎那心無所住。有分別者，謂能發起諸善根法。無分別者，謂常靜慮。有分別者，謂於禪定有所積集。無分別者，謂心常決定安住不動。有分別者，謂修聞慧而無厭足。無分別者，謂於內心專注善巧。有分別者，謂於聞慧廣說諸法。無分別者，謂於法性都無記念。有分別者，謂於智慧有所修作。無分別者，謂於諸法離諸戲論。有分別者，謂於諸梵行積集修作。無分別者，謂於諸慧性悉能棄捨。有分別者，謂於五神通而能圓滿。無分別者，謂盡諸有漏。有分別者，謂於觀想而常思惟。無分別者，謂於內心而常正念。有分別者，謂於四正斷悉能巧妙。無分別者，謂能超越一切善根。有分別者，謂著文字相欲求出離。無分別者，謂於廣大福報普遍無相。有分別者，謂於諸有情善達根宜。無分別者，謂善能觀察諸善根法而無所得。有分別者，謂於諸力有所修習。無分別者，謂於是處無所損壞。有分別者，謂能出生菩提分法。無分別者，謂於諸法離分別智。有分別者，謂於正道而能求進。無分別者，觀諸神變猶如虛空。有分別者，謂於定門而能積集。無分別者，謂住奢摩他而唯一境。有分別者，謂於毘鉢舍那而有積集。無分別者，謂善入法性。有分別者，善能入解諸因緣法。無分別者，謂善能了知非因緣法。有分別者，謂著勝義聲故。無分別者，謂行正法行故。有分別者，謂莊嚴法身。無分別者，謂於法身離諸莊嚴。有分別者，謂莊嚴語言。無分別者，謂依諸聖能常寂默。有分別者，謂依三解脫門而生樂欲。無分別者，謂無增上我故。有分別者，謂能遠離四種魔事。無分別者，謂能棄捨煩惱習氣種故。有分別者，謂能善解巧方便故。無分別者，謂於智慧如實知見。有分別者，謂離攀緣有所見故。無分別者，謂離超越見故。有分別者，謂有想念見。無分別者，謂意業見。此說名為意業精進，於精進中最為殊勝，我說是名菩薩摩訶薩修不退轉精進之行。<p>「復次舍利子！如是菩薩摩訶薩行不退轉精進行時，行是五種最上極妙之法，速疾證得無上正等菩提。云何五種最上極妙之法？一者而常思念佛出於世，二者而能親近諸善知識，三者而常值遇好時，四者而常積集諸善根法常令堅固，五者隨學菩薩摩訶薩具足戒品而得圓滿。是名五種最上極妙之法，由是菩薩速疾獲得阿耨多羅三藐三菩提。」<p>爾時尊者舍利子重白佛言：「世尊！若諸菩薩離此五種最上極妙之法，得成阿耨多羅三藐三菩提不？」<p>佛言：「舍利子！若諸菩薩不常思念佛出於世、不能親近諸善知識、若不值遇好時、不能積集諸善根法、不令堅固，不能隨學諸菩薩摩訶薩具足戒品而不圓滿。如是遠離五種最上極妙之法，不能速疾獲得阿耨多羅三藐三菩提；違而得者，無有是處。舍利子！云何在家菩薩遠離五種之法？所謂如王家臣住大眾中，恃其威勢恐怖多人，又語眾言：『我能為汝作種種事。』但以欺誑而實不作，乃至如是安住虛誑語言等事。舍利子！由是虛誑不能得生諸天善趣，如是行相亦不能得值遇好時。舍利子！又此行相，在家菩薩唯自具足資養等事不能利他，亦復不能值佛出世，乃至不能速疾得成阿耨多羅三藐三菩提。<p>「復次舍利子！又在家菩薩住城邑中，有諸障難而常嬈惱。云何城邑有諸障難？舍利子！有諸如來出世成等正覺，為諸天人阿脩羅等說法教化，初中後善，其義深遠，其語巧妙，具足清白梵行之相，及四部眾圍遶恭敬。雖復親近供養禮拜苾芻、苾芻尼、優婆塞、優婆夷，然彼聚落城邑巷陌舍宅，人民國王大臣長者居士悉住其中，由是因緣不能具足清淨戒蘊，我說是名城中障難。若在家菩薩如是樂著五欲，不能思念佛出於世，乃至不能速疾得成無上正等正覺。<p>「復次舍利子！在家菩薩而自宣說現行法律，復多障難。所謂父母男女、妻妾奴婢、姊妹兄弟、朋友眷屬於長夜中而為障難。舍利子！如是之法能為在家菩薩作諸障難，亦復不樂佛出於世，乃至不能速疾得成阿耨多羅三藐三菩提。
。
<juan>佛說大乘菩薩藏正法經卷第二十八<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>精進波羅蜜多品第九之四<p>「復次舍利子！在家菩薩於諸如來所說契經如實行相，雖復聽已不樂多聞，於少欲行不樂修習，及於同類諸契經等亦不信受，於彼如來大乘教中復生毀謗，而皆墮於諸惡趣中。云何名為諸惡趣中？所謂焰魔羅界、餓鬼、畜生，又復邊地、諸惡律儀，縱得為人身不具足，垢穢障重具諸邪見。舍利子！如是所呵厭處，諸佛菩薩皆悉遠離不樂生彼，乃至不能疾得阿耨多羅三藐三菩提。<p>「復次舍利子！在家菩薩於有大勢力堅樂依止，所謂國王大臣及諸人民、大富豪傑，增諸瞋恚，所出言辭多生諂偽，積集惡事誑惑於人，復生侮慢。是人以不善語故墮惡趣中，身體羸瘦具諸惡相。舍利子！此名在家菩薩五種之法。以是因緣，不能值遇諸佛出世，亦復不能親近善友，不能值遇好時，所集善根悉皆毀壞，於持戒菩薩摩訶薩等不能隨學，乃至不能疾得阿耨多羅三藐三菩提。」<p>爾時世尊欲重明斯義說伽陀曰：「若人行是五種法，於此勝慧不增長，而復遠離調御尊，不能速疾成正覺。虛誑一切有情故，如王家臣諸僕使，悉斷一切善根力，不能值遇佛出世。又或驚怖諸有情，語令捉縛加捶打，如是作諸惡業已，於無上尊常遠離。復於苾芻苾芻尼，破他淨戒生病苦，剎那不得值好時，於諸佛所常遠離。父母妻孥諸眷屬，於非法行常無間，而於正法不樂聞，墮癡迷中難出離。設逢佛世求親近，於剎那間不能得，或復愛樂出家時，彼等競來為障難。或時聽是正法已，隨處演說真實空，彼等競生瞋恚心，乃說此為非正法。如是種種諸障難，十六分中未及一，由是毀謗正法因，世世生盲無所見。彼不能見正覺尊，縱見不生清淨信，當獲人身不具足，後墮一切傍生中。若人歸向佛菩提，及於菩薩生愛樂，一切障難悉蠲除，善能修習真正行。所有父母并眷屬，及餘一切有情類，數數引導令出家，速能攝受歸正道。唯母最初引導已，復能讚歎令出家，即當往詣善逝尊，發心開悟大菩提。<p>「復次舍利子！出家菩薩復有如是五種之法，於諸善友亦復遠離，諸佛出世於剎那時不能值遇，如是積集諸善根力亦皆破壞，而於持戒菩薩摩訶薩不能隨學，乃至不能疾得阿耨多羅三藐三菩提。云何五法？一者以邪思故破諸淨戒，二者以不信故毀謗正法，三者耽著利養及樂名聞，四者執著我見入諸險難，五者於他善行而生嫉妬。舍利子！而出家菩薩具足如是五種之法，於諸善友亦復遠離，不能值遇諸佛出世，以要言之，乃至不能速疾得成阿耨多羅三藐三菩提。舍利子！以是義故，譬如餓犬羸瘦憔悴皮骨連立，忽見枯骨而生食想，復於靜處以力舐囓，自傷其口血塗骨上，不自覺知妄生貪愛，於其飽滿終無所得。時有剎帝利婆羅門長者居士自遠而來，見是餓犬囓彼枯骨，極生嗟念。是時餓犬復自思惟：『彼所來者奪我美味。』時犬乃作惡聲惡眼❥❥號吠。舍利子！於意云何？彼諸人眾見是枯骨悉無血肉，為侵奪不？」<p>舍利子言：「不也。世尊！不也。善逝！」<p>佛告舍利子：「云何彼犬作如是相？」<p>舍利子白佛言：「世尊！由犬餓故，囓彼枯骨如甘露味，妄生貪愛故，現如是惡聲惡眼❥❥號吠，恐彼人眾之所侵奪。」<p>佛告舍利子：「如我滅後有諸苾芻，於種族中乃至便利不淨，深生愛著之所纏縛。如是行相，於剎那時成就佛事亦不能得。彼諸苾芻我今所說，於佛法中如彼餓犬。匪惟如來作是訶毀，若諸有情見彼苾芻如是行相，亦復誹謗如彼餓犬。舍利子！復有菩薩摩訶薩，廣為利樂一切有情求佛智慧，於自身命亦復棄捨，何況於他善業而生憎嫉？<p>「復次舍利子！復有世間愚癡之人，以自活命愛樂世間財寶飲食，身為奴僕，為彼繫縛責役驅使。於他族中親近誑妄，以貪求故，復於他人而生嫉妬。舍利子！如彼苾芻為貪利養，先在彼族見後來者，而復發起憎嫉之心，謂後來者而作是言：『我先住此。汝等諸人從何所來？今此族中諸長者等先發願言：「所有衣服飲食臥具醫藥決定施我。」作如是言，彼後來者云何當得？』因是發生三種過失。何等為三？一者樂著住處，二者不樂本住，三者於世間法而能解了、出世間法不能解了。又彼苾芻於此長者族中不樂安住，而彼苾芻又發是言：『住處有三：一者愛樂處住，二者和合處住，三者如實處住。汝諸長者多行過失，應當於我深生恭敬，於我法中稱揚讚歎。』舍利子！由是種族生憎嫉過，於潔白法悉皆減沒。<p>「復次舍利子！復有種族，多諸嫉妬虛妄不實，或有持戒不持戒者，於菩薩摩訶薩所悉皆遠離而不隨學。如是譬喻應當了知。<p>「復次舍利子！於過去無量無邊廣大不可思議阿僧祇劫，彼時彼分有佛出世，號勝高如來、應供、正遍知、明行足、善逝、世間解、無上士、調御丈夫、天人師、佛、世尊，彼佛住世九十俱胝歲。彼佛會中復有九十那踰多大聲聞眾，皆阿羅漢，諸漏已盡無復煩惱，逮得己利心得自在到於彼岸。彼時復有長者名曰善集，其家巨富眷屬廣大，多諸財寶，金銀琉璃、硨磲瑪瑙、珊瑚琥珀、真珠等寶皆悉具足受用廣大，復有奴婢僕從象馬車乘及諸倉庫悉皆盈溢。時彼長者生其二子：一名淨住，二名淨持；面貌端正身相具足，人所樂見。忽於一時登大樓閣經行游戲。」<p>爾時佛告舍利子：「彼勝高如來、應供、正等正覺，於晨朝時著衣持鉢，與大苾芻眾前後圍繞，入彼大城次第乞食。其佛相好猶若金山，又如廣大妙好金幢最上第一，住奢摩他諸根隱密行，如龍象極妙清淨，如大池沼離諸塵穢，又如大海珍寶充滿，如帝釋天主諸天圍繞，如大梵天王寂靜嚴飾，具足圓滿清淨潔白，心意調暢諸根寂靜。彼二童子即於是時見彼勝高如來、多陀阿伽度、阿羅訶、三藐三佛陀。是二童子乃讚如來自遠而至，佛身相好無量無邊圓滿具足，瞻仰世尊心無厭足。舍利子！時淨住童子往昔已曾得見勝高如來、應供、正等正覺，乃語淨持童子言：『汝曾往昔得見勝高如來不？此佛功德無有邊際，於一切有情中為大慈父。』時淨持童子言：『我於往昔未曾得見此佛世尊相好具足威德特尊。』時淨住童子言：『我於昔時已曾見此勝高如來，願我當來一如此佛等無有異。』舍利子！時彼淨住童子說伽陀曰：「『願我當來如世尊，有諸苾芻眾圍繞，我若得似如來相，復名如是最上尊。今將飲食諸供養，為求無上菩提故，所有舍宅悉棄捨，願我當來成正覺。譬如眾星月為勝，此誰見已不清涼，於有情中佛最尊，誰不捨家求出離？』<p>「舍利子！時彼淨持童子聞是語已，復說伽陀曰：「『汝今莫作如是語，亦勿高聲報四方，汝今聽我誠實言，云何速得菩提道？』<p>「舍利子！時彼淨住童子聞是語已，復說伽陀曰：「『汝於此道不愛樂，亦復莫起憎嫉心，我今所出善語言，是故當得菩提道。汝於世間諸財寶，亦莫輒生慳悋心，我於身命尚能捨，是故語汝悉知解。與汝如是諸舍宅，及有一切財寶等，我今往詣於佛所，出家求授菩提記。三十二種殊勝相，誰人見已不愛樂？無上菩提誰不行？於此莫生劣弱見。我於舍宅并財寶，父母眷屬諸親友，於此一切皆能捨，為求往詣於佛所。假使俱胝千劫中，聞佛出世甚難得，佛為世間大光明，遇佛光者亦復難。佛來王城行化行，大苾芻眾皆圍繞，猶若晴空清淨月，普遍照耀於世間。又如出現千日光，四衢道陌皆晃耀，佛於城中行化行，普放光明亦如是。譬如須彌山中王，亦如出現殊妙寶，佛於苾芻大眾中，清淨尊嚴亦如是。熾盛光明大威德，普能照耀諸有情，如來殊勝二足尊，圓滿如是諸色相。佛入王城行化行，顯現無量大神變，諸天龍神及有情，見者愛樂咸恭敬。三十二種殊勝相，見已誰不求正法？若於小乘樂修習，是名愚夫劣弱見。我見無上人中尊，相好端嚴世希有，我今往詣善逝尊，為求無上菩提道。』<p>「舍利子！時彼淨持童子聞是語已，復說伽陀曰：「『我於小乘非愛樂，亦能往詣於佛所，今於此大樓閣中，誓欲棄擲於身命。又我想身皆虛幻，於其身命即能捨，為求無上大智慧，亦當往詣於佛所。父母恩愛極最重，舍宅財物諸欲境，我今悉能皆棄捨，誓當往詣於佛所。若我願得如世尊，蒙佛稱讚為攝受，一切所有棄捨已，投佛出家為弟子。』<p>「舍利子！時淨住童子從大樓閣安詳而下，即時往詣勝高如來，應供，正等正覺所。時淨持童子復於大樓閣中發勇猛心，不顧身命迅速而下，以精進故先詣勝高如來、應供、正等正覺所。舍利子！時淨住童子到佛所已，持以上妙法服價直閻浮檀金一俱胝數，奉獻如來，說伽陀曰：「『我今所獻上妙服，不求端嚴諸色相，願我當來如世尊，最上最尊稱第一。具足清淨大智慧，於精進力善安住，三十二相妙莊嚴，願得果如二足尊。又復成就十智力，四無所畏善安住，願我當來如世尊，最上最尊稱第一。願我於佛正法中，如佛安住光明聚，演說諸法施有情，普令一切皆覺悟。我今所獻上妙服，不求端嚴諸色相，願成清淨大菩提，廣度無邊人天眾。又我所獻上妙服，為求如來無上慧，安住不二正法門，降伏一切諸外道。又願利樂諸有情，令貪瞋癡悉遠離，無明愛有等皆除，獲得無為甘露法。又說如來清淨法，普皆利樂諸有情，令離生老病死等，及滅憂悲諸苦惱。又願說法利一切，天龍人等及非人，有想無想諸有情，自覺覺他咸恭敬。願我如住諸佛剎，普放光明照十方，於大黑闇熱惱中，作彼清涼甘露味。欲界色界無色界，皆令一切無所著，於憎愛境悉遠離，常說如來清淨法。』<p>「舍利子！時彼淨持童子既到佛已，復以上妙革屣持以奉佛。慇懃施已，說伽陀曰：「『願我如佛眾中尊，如大舍宅為救護，令諸有情離惡趣，復能演說真正道。世間所有諸愛欲，此名愚夫麁境界，一切有為悉遠離，願佛出世常值遇。見佛光明照世間，於二足尊應供養，為利一切諸有情，誓求無上菩提果。復以最勝香花等，種種幢幡及寶蓋，為利一切諸有情，將持供養大覺尊。上妙衣服及飲食，床褥臥具諸湯藥，為利一切諸有情，持此供養於如來。又持鼓具諸樂器，歌詠讚歎妙音聲，為利一切諸有情，供養出世光明尊。又持珍妙諸飲饍，世間所有最上味，為利一切諸有情，願將供養佛世尊。作是廣大供養已，於佛如來求出家，為利一切諸有情，誓行一切清淨行。又願一切有情等，不生邪道幻惑中，悉令俱胝數有情，安隱皆住八正道。願我不生此欲界，極劣邊地訶厭處，遠離一切放逸已，常得親近不放逸。又願不生諸惡趣，常願生於信族中，生已當發最上心，願見如來常親近。見已發此清淨心，及以花鬘塗香等，眾鼓伎樂諸供養，當求勝解利一切。願於俱胝多劫中，常作廣大供養事，出家遠離諸欲境，當行一切清淨行。』<p>「舍利子！彼二童子於勝高如來、應、正等覺所，以種種伎樂伽陀歌詠讚歎供養佛已，即於地方所發清淨心，以赤旃檀造立精舍，縱廣四踰繕那高半踰繕那。如是造已奉獻世尊，復作是言：『唯願如來哀慜納受。』彼二童子於勝高如來應正等覺所，勸請世尊，說伽陀曰：「『願佛安住我精舍，過去諸佛所稱讚，我今發此淨施心，願佛哀慜親納受。若佛常住我精舍，了知俱胝有情數，過現未來三世心，願我當來亦如是。佛依精舍到彼岸，獲得正斷及神足，四種勝行各了知，我施精舍亦如是。唯願勝高如來佛，及與一切苾芻眾，受此精舍半月中，供養尊重常恭敬。我今於是如來所，親近恭敬供養已，發是信心求出家，剃除頂髮被法服。如是捨家出家已，於諸利樂遍希求，常當修作善相應，愛樂如是真實法。』<p>「時二童子說是伽陀已，彼淨住童子白佛言：『世尊！願我當來速成正覺，放大光明如佛世尊等無有異。』時淨持童子又白佛言：『世尊！願我當於險難惡道常為導師。』舍利子！時彼淨持童子於勝高如來前住立一面，恭敬合掌又發誓言：『願我於佛法中無復坐臥常離睡眠，為利有情求無上道而常遠離一切懈怠。寧以身命一切棄捨，乃至筋皮血肉皆悉枯悴，亦復遠離一切懈怠，當發廣大勇猛精進求菩提道。』舍利子！爾時淨住菩薩摩訶薩，為彼淨持菩薩摩訶薩說伽陀曰：「『我共汝發平等心，修行無上菩提行，我今亦發精進力，為利一切諸有情。遠離諸欲及身命，血肉枯乾無所辭，願於千劫盡修習，精進志樂菩提道。常思安住曠野中，及樂山間寂靜處，為求無上大智慧，於法清淨得自在。』<p>「舍利子！時彼淨持菩薩於千歲中，一彈指頃曾無睡眠及諸懈怠，況復夢想？又於千歲不求安坐，除諸便利，乃至一彈指頃亦不胡跪，何況坐臥？時彼菩薩又千歲中，食時持鉢游行乞食，於彼施者亦不觀視是男是女童子童女，化利有情心行平等，却詣本住三觀世間然後乃食。如是食已，於非食時不生一念饑渴之想，乃至不生甜酸鹹淡苦辣之想。又千歲中於非食時亦不乞食。時彼菩薩又千歲中住於樹下，一心精進求菩提道，亦不觀視是何等樹。又於千歲所被法服，未甞暫時而有更換。時彼菩薩又於千歲，而於諸欲不起尋伺，於諸損害亦復如是。又於千歲，於自父母兄弟姊妹及諸眷屬，於日月等數不曾發起一念尋伺。又於千歲，於其舍宅曾無一念愛樂依止。又千歲中於日月星宿等，曾無一念起瞻視意。又千歲中未甞依止牆堵樹木而於中住。又於千歲，未曾以諸酥油塗身。又千歲中於其自身，乃至一念曾無懈怠。又於千歲於其一念曾無疲倦。又千歲中，乃至酥油亦復不受，唯樂一心精進，求證阿耨多羅三藐三菩提故。時彼菩薩又千歲中，於其身心亦不懈倦。又於千歲修精進行，不起一念剃除鬚髮，時四大天王來於頂上，以手摩觸頂髮自落。時四天王又持此髮，於清淨地起窣堵波。又千歲中，四大天王知彼菩薩於善所作悉來成辦。時彼菩薩又於千歲，若值熱時亦復不樂於樹蔭中。又於千歲若值寒時，亦復不樂以衣覆身。又於千歲，亦復不共世間有情語言戲論。<p>「復次舍利子！時有魔王忽然出現，名曰癡念。時癡念魔王勅諸波旬，為彼淨住、淨持二菩薩造作劍林及劍橋道已。時彼魔王及魔波旬狂亂往來高聲唱言：『我今造作此名劍林。』時彼魔王發是語時，三千大千世界中上至魔宮下徹地界，有百千俱胝魔王波旬諸天眷屬，皆得聞知悉來集會，共生恐怖欲相謀害。舍利子，時彼菩薩一心精進安住不動。
。
<juan>佛說大乘菩薩藏正法經卷第二十九<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>精進波羅蜜多品第九之五<p>「復次舍利子！爾時淨持菩薩摩訶薩，於彼劍林橋道，亦不經行心不隨順。彼諸天魔作大惡聲，於菩薩所恐怖嬈惱。時淨持，淨住二菩薩摩訶薩皆悉不聽。又諸天子於虛空中讚如是言：『彼二菩薩具足能行如是正行，如是大悲如是勇猛。』彼二菩薩於千歲中唯專想佛。是時勝高如來化行已畢入般涅盤，空中諸天見彼如來般涅盤後，告言：『善男子！彼勝高如來已般涅盤。』時二菩薩聞是語已，即時往詣勝高如來般涅盤所安置床座。到已合掌恭敬住立一面，以悲戀故憶念如來，於七日中目不暫捨，尊重讚歎。時二菩薩勇猛精進行菩薩行，利樂有情如負重擔。亦於是時佛前住立如般涅盤，上生梵世。生梵天已，復來詣彼勝高如來、應、正等覺窣堵波所，於四萬歲中旋繞禮拜作諸供養，又於七萬歲中持諸幡蓋供養恭敬，復以上妙香花飲食供養塔廟。彼二菩薩於梵天中盡其壽命，而復下生閻浮提中，於轉輪王勝族家生，得宿命智。既誕生已，互相謂言：『應當修習不放逸行。』是時菩薩說伽陀曰：「『我等生王勝族中，獲大神通免諸難，當願常行不放逸，親近無上菩提道。尊貴富饒諸欲樂，是法速朽不可信，智者應當悉了知，希求最上大菩提。若人求是菩提道，應捨富饒諸欲樂，為利有情求出家，修持最上清淨行。我於往昔無量劫，與諸有情多貪求，於五欲樂猛熾然，謂言受用常無足。我今覺悟諸欲樂，尊貴富饒及眷屬，悉能棄捨誓出家，精進為求菩提道。我昔俱時十六歲，捨家出家求出離，剃除頂髮被法服，於千歲中行梵行。又於是時俱入滅，而復往生梵世天，於其梵世復捨壽，生此閻浮勝族中。』<p>「復次舍利子！彼時復有佛出，名號最上勇猛如來、應供、正遍知、明行足、善逝、世間解、無上士、調御丈夫、天人師、佛、世尊。彼二菩薩詣彼佛所，親近供養、尊重讚歎，發淨信心捨家出家，剃除頂髮而被法服，於俱胝劫修行梵行。舍利子！彼二菩薩於無量世時已曾值遇百千諸佛親近供養，於一一佛所具修梵行，尊重讚歎恭敬供養。舍利子！時淨持菩薩過是已後，先成阿耨多羅三藐三菩提，號曰勇猛精進如來、應供、正遍知、明行足、善逝、世間解、無上士、調御丈夫、天人師、佛、世尊，其佛住世九十俱胝歲，彼佛有九十俱胝那踰多大聲聞眾悉來集會。舍利子！彼時淨住菩薩於彼勇猛精進如來世時作轉輪聖王，於彼佛所尊重讚歎，復以上妙衣服飲食臥具醫藥種種供養，於三月中供養彼佛及苾芻眾。舍利子！時彼轉輪聖王作供養已，彼勇猛精進如來、應、正等覺欲令轉輪聖王生大覺悟，說伽陀曰：「『若行最上精進行，一切佛法樂希求，若諸有情耽欲樂，一切義利極難得。若於欲樂不遠離，損自利故及損他，於此應當悉棄捨，而求最上諸佛法。我今令汝亦復然，往昔眷屬皆棄捨，及發無邊大誓願，速求成就菩提果。汝見我已成佛道，鹿野苑中轉法輪，若於諸欲生愛著，不能速成大菩提。諸佛皆說離諸欲，於放逸法不復生，智者於此善信隨，即能遠離諸業障。汝於惡慧持重檐，無義利法何安住？若於諸欲不覺悟，佛說皆為諸苦因。』<p>「爾時世尊說是伽陀已，時轉輪聖王生大覺悟，於諸世間國城妻子、父母眷屬、臣佐僕從、諸小國邑一切吏民、財寶庫藏，悉皆棄捨。住立佛前說伽陀曰：「『假使身肉皆枯竭，至於殞滅曠野中，誓捨國邑諸宮殿，希求最上佛菩提。又復發起大精進，利樂一切諸有情，於大曠野遼逈處，捨家出家樂修行。永願棄捨諸欲樂，遠離罪業及癡迷，若於諸染而執著，應當棄背菩提道。所有諸欲及王位，一切誓將皆棄捨，我於世尊教法中，願樂出家行正行。智者遠離諸欲境，於菩提道志修行，應發精進勇猛心，若耽雜染背佛道。我今於彼諸欲境，王位欲樂已棄捐，勤於佛法求出離，精進願速成菩提。』<p>「時轉輪聖王說是伽陀已，即於彼佛親近供養，發大信敬捨家出家，剃除鬚髮而被法服。王出家已，彼時復有六十百千俱胝那踰多人亦復發大信敬捨家出家。彼勇猛精進如來化行已畢，復於是時入般涅盤。時轉輪聖王見佛滅度悲感懊惱，收取舍利作供養已，亦復命終上生兜率陀天。彼天沒已，而復下生閻浮提中，於彼時分乃得成佛，號曰善行如來、應供、正遍知、明行足、善逝、世間解、無上士、調御丈夫、天人師、佛、世尊。彼佛住世一俱胝歲，復有俱胝那踰多大聲聞眾皆來集會，皆是大阿羅漢，諸漏已盡無復煩惱，逮得己利心得自在到於彼岸。復有十萬菩薩摩訶薩眾，得不退轉住不退地，誓求阿耨多羅三藐三菩提。乃至彼佛說法教化無量阿僧祇有情，作善利已而般涅盤。彼佛滅後正法住世滿一劫已，然後分布其佛舍利供養恭敬，如我滅後分布舍利等無有異。舍利子！彼淨住菩薩摩訶薩，於菩薩精進波羅蜜多之行而常隨學然無懈惓。由於往昔依止一類造作寶鎖有情而住，起嫉妬故。舍利子！若菩薩摩訶薩求菩提道時，於他種族發起嫉妬，應知彼時有三種怖。何等為三？一者於非理處而行乞食，二者不應語言而共語言，三者見餘苾芻而生嫉妬。如是等處一向增長嫉妬過失，以是因緣，於地獄道如己舍宅。如是於彼行精進者，猶若盲人於諸險難邊地，邪見之所受生為彼攝受。舍利子！又見餘苾芻心生忿怒，亦不顧視起嫉妬心令他忿諍，作極惡相出麁獷言。以是因緣，墮地獄道如己舍宅。於彼受生建立種子，縱得人身生諸險難邊地邪見為彼攝受，心無慈慜樂多損害，於他諂曲樂多隨順。舍利子！時彼菩薩摩訶薩於他種族生嫉妬時，應當思念如是三種怖畏。」<p>如是言已，尊者舍利子白佛言：「希有世尊！菩薩摩訶薩乃能聽聞如來如是行相，於彼種族不生嫉妬，得大善利而得出離。」又舍利子言：「善哉世尊！我等諸聲聞眾亦願聞是法要，云何於彼種族不生嫉妬，而得出離於地獄道，及諸生盲險難惡道皆得解脫？」<p>佛告舍利子：「無因緣故，且止是事。」<p>舍利子言：「我等云何離諸誹謗不生邪見，常生中國，見佛聞法修聲聞行？」<p>如是語已，佛告舍利子：「善哉善哉！汝能問於如來如是法義。舍利子！若諸有情樂習世間外道典籍，不應為說。若於佛法恭敬信解志樂修學，即當為說。何以故？舍利子？若於世俗外道典籍而不遠離，我則說為鬪諍根本，是佛法難。舍利子！若菩薩摩訶薩堅固信解不生放逸，於長夜中尋伺觀察，於諸有情心生救護，乃能往詣如來諮問法義。聞是法已，歡喜愛樂如說修行。<p>「復次舍利子！若諸有情劣弱精進而求涅盤者，不惟難得，亦復轉增三種過失。所謂利養尊重名稱，而復樂於朋友種族及諸眷屬，為自資養而常貪求作不義利。由此三事而追求故，於三惡道不能解脫。以是劣弱精進故，墮於地獄、餓鬼、畜生、焰魔羅界，障生天道。又復於餓鬼趣中常生鬪諍。舍利子！彼諸有情於諸善法不肯信受，而常親近諸惡朋友，於寂靜處不樂本住，而復樂住諸白衣舍。聞諸長者發如是言：『若此安住，我願供給飲食衣服臥具醫藥，親近供養。』是時苾芻與彼長者互相謂言：『若住曠野誰復親近？我今於彼愛樂恭敬。』苾芻因是深生貪著住白衣舍。既久住已，與諸種族及彼眷屬互生貪愛。忽有苾芻遠方而來詣彼族中，時舊住苾芻以貪著故而生嫉妬，謂彼言曰：『我本清淨亦復多聞，自謂我是須陀洹、斯陀含、阿那含、阿羅漢果。』發生如是虛妄諂曲諸惡語言。<p>「復次舍利子！時餘苾芻亦作是言：『我今於此白衣舍中不求久住。』彼舊住苾芻互相憎嫉作不義利。舍利子！復有一類，於大乘法出惡語言互相諍競，於諸契經如實行相互相毀謗。<p>「復次舍利子！於佛如來所說契經聲名句文如是正法，暫時聽已得勝解者，於彼有情復生毀謗，如是行相決定墮於惡趣之中。舍利子！又復於彼不退轉精進菩薩摩訶薩而生憎嫉，如是行相亦墮惡趣。」<p>爾時舍利子及諸有情聞此說已，於諸善作不生嫉妬。<p>「舍利子！如是菩薩摩訶薩於精進波羅蜜多行不退轉精進行時，於諸有情生救度想。一切有情為三種病常所燒煮。何等為三？謂貪、瞋、癡。我當於彼有情以佛正法積集和合為大良藥，治諸有情此貪瞋癡諸熱惱病，我說是名菩薩摩訶薩行不退轉精進波羅蜜多之行。又舍利子！一切有情常生熱惱。何以故？謂三毒病無時增長，若生天上及在人中，乃至地獄、餓鬼、畜生、焰摩羅界，咸悉為其貪瞋癡毒之所燒煮。菩薩摩訶薩見彼有情熱惱所苦，發救度想，又復思惟彼三種病世間藥餌無能醫療，云何除滅是三種病？唯佛如來獲大法身，為大醫王救療一切有情三毒熱惱重病。諸菩薩摩訶薩亦復如是，身為法藥為大醫王，悉能救療一切有情，三毒熱惱皆令除滅。舍利子！若彼世間種種醫藥，於三毒病終不能療。唯是如來及大菩薩，為大醫王施大法藥，於諸有情三毒熱惱皆能息除。」<p>舍利子白佛言：「世尊！如我善解如來所說諸有情界。於意云何？非如地、水、火、風、空界，唯有情界無量無邊。」<p>佛告舍利子：「如是如是！如汝所說。舍利子！彼諸有情眾同分界，亦非聲聞緣覺之所能見，唯佛天眼悉能遍照。舍利子！所有三千大千世界天、人、阿脩羅，乃至無量無邊卵胎濕化、有色無色、有想無想、非有想非無想，如是建立諸有情界，盡佛天眼所能照處，或一剎那、一臘縛、一牟呼栗多，於此時分不獲人身，今乃方得。舍利子！如是人等，設使皆如活命醫王善治眾病，欲療一人貪瞋癡毒諸熱惱病終不能得。又復而能和合種種最大良藥量高須彌，欲差一人貪瞋癡病亦不能得。正使皆如活命醫王，各住世間壽命一劫，擣篩和合諸大良藥量過須彌，皆悉疲極，於其一人貪瞋癡病欲差少分尚不能得。舍利子！唯是如來具足方便清淨法藥，與三毒病隨所相應。若諸有情貪熱惱病，如來為說不淨觀法和合為藥，能療如是無量百千俱胝那踰多阿僧祇乃至不可說不可記數有情所有貪熱惱病皆悉除愈。又諸有情瞋熱惱病，如來為說大慈之法和合為藥，能療如是無量乃至不可說不可記數有情瞋熱惱病皆悉除愈。又諸有情癡熱惱病，如來又說諸緣生法和合為藥，能療如是無量乃至不可說不可記數有情癡熱惱病皆悉除愈。以此譬喻應當了知。菩薩摩訶薩能以如來如是法藥，救療無量無邊乃至不可說不可記數有情三毒熱惱皆悉除滅，即是成就如來法身。舍利子！如是住法身菩薩摩訶薩，復以法身加持力故，令無量無邊乃至不可說不可記數有情三毒熱惱皆悉除滅不復更生，皆悉除滅不復更生。」<p>佛言：「舍利子！我於往昔無量無邊阿僧祇劫，於如是法皆悉了知。復於彼時有佛出世，號曰燃燈如來、應供、正等正覺。彼佛如來與我授記：『汝過無量阿僧祇劫得成為佛，號曰釋迦牟尼如來、應供、正等正覺。』
。
<juan>佛說大乘菩薩藏正法經卷第三十<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>精進波羅蜜多品第九之六<p>「復次舍利子！我於然燈如來、應供、正等正覺所獲得具足法身，生三十三天，號光明天子，為爍迦羅主，有大威德具大神通，名稱普聞自在無礙。復於彼時，閻浮提洲有八萬四千大城，復有眾多城邑聚落，彼諸聚落有百千俱胝那庾多諸有情類充滿其中。又於彼時疾疫劫起，惡業有情病緣成熟，疥癩㿈疽體生瘡癬、風黃痰癊積集其身。彼時復有百千醫王，和合良藥治諸有情疾病除愈。<p>「復次舍利子！時彼有情無歸無救未得愈者，高聲唱言：『若天、龍、夜叉、乾闥婆、羅剎娑、人非人等耶？能令我病一切苦惱得解脫耶？一切財物悉能捨施，願為奴僕隨意所作供給走使。』舍利子！彼無見者，我以天眼清淨出過於人——諸有疾病疥癩㿈疽體生瘡癬、風黃痰癊寒熱等病、積集成熟充滿其身——乃能見故。無有聞者，彼諸有情高聲唱言，我以彼天耳界清淨出過於人，乃能聞故。於彼有情起大悲心極生憐慜，我發是念：『於無歸者為作歸依，於無救者為作救護，於未愈者為令除愈，當獲安樂。』舍利子！我於彼時隱爍迦羅形，去俱盧大城不遠，忽然化生成有情相，名曰蘇牟。復住空中，為閻浮提諸疾病者說伽陀曰：「『於彼俱盧城不遠，化有情相名蘇牟，彼若來食肢分者，一切疾病皆除愈。汝諸有情勿驚怖，如是食者生歡喜，彼無嫌恨瞋已除，此閻浮洲大良藥。』<p>「舍利子！此八萬四千大城郡邑聚落，於其中間一切有情聞是聲已，即時奔詣俱盧大城。到蘇牟所，取彼身肢少分而食，然其身肢都無損減。是時蘇牟說伽陀曰：「『由菩提道實不虛，獲得無盡智慧蘊，彼言真實不欺誑，令我身肢亦無盡。』<p>「舍利子！時閻浮提洲諸有病者集蘇牟所，取以身肢少分而食。由無盡智，如是斷已，斷已復生。然於肢體旋復生已，無損減故。<p>「復次舍利子！諸有病者於蘇牟所食肢分時，諸病除愈安隱快樂得無疾報。如是滿閻浮提洲諸有病者，皆悉除愈安隱快樂得無疾報。<p>「爾時閻浮提洲諸有情類，若男若女童子童女，咸發是言：『如我惟忖，今食蘇牟疾病除愈安隱快樂。我等應當親近供養。』一時集會詣蘇牟所，眾共圍繞說伽陀曰：「『能於我等作歸救，汝是醫王及良藥。我等今時何所為？願施供養無有悋。』<p>「舍利子！我於是時知此有情得安隱已，現大爍迦羅形住眾人前，而作是言：『我今不用王城國土、郡邑聚落舍宅財物、金銀琉璃❥璖馬瑙珊瑚琥珀諸妙珍寶、象馬牛羊輦輿車乘、男子女人童子童女奴婢僕從、飲食衣服床敷臥具湯藥資緣、園林池沼，如是翫好悉不復用。我唯教汝，當斷殺生永不復作，當斷偷盜永不復作，當斷邪欲永不復作，當斷妄語永不復作，當斷兩舌永不復作，當斷綺語永不復作。以要言之，當斷惡口貪瞋邪見永不復作。』時彼大爍迦羅為諸人等說伽陀曰：「『多俱胝數諸財寶，分量猶如須彌山，飲食衣服妙天女，如是等施皆不用。汝若作是諸供養，不如修習十善道，各各共起慈悲心，於一切時常守護。菩薩不樂於財利，唯能護持十善業，汝等若能共修行，我說此名真供養。飲食衣服及臥具，象馬車乘諸珍寶，如是乃至妙天女，一切我今皆不受。汝今聽我誠實語，應修清淨十善道，互相發起慈悲心，於一切處常守護，若能攝受如是法，十善業道常清淨。』」<p>說是伽陀已，告舍利子言：「我於彼時於大眾中宣說法要，清淨無雜示教利喜。說是法已隱身不現。時閻浮提洲男子女人童男童女食蘇牟者，乃至命終無有一人墮於惡趣，一時皆得生於三十三天，於妙眾中受諸快樂。<p>「舍利子！彼諸人眾生彼天中，聞是法已示教利喜，於彼三乘得決定解，所謂聲聞乘、緣覺乘、無上一切智乘。於彼天中，或復當入涅盤、未入涅盤、現入涅盤。」<p>佛言：「舍利子！汝觀菩薩摩訶薩安住法身，云何名為得大神通具大威德名稱普聞？我於彼時，唯我一人能捨身命成熟一切有情三乘涅盤。」<p>如是言已，尊者舍利子白佛言：「世尊！云何名為菩薩摩訶薩具足法身？」<p>佛言舍利子：「菩薩摩訶薩法身堅固，猶如金剛無破壞相，殊妙真實不生不滅。又復法身，為度有情不惜軀命，以是緣故火不能燒物不能壞，又復堅固猶如金剛無破壞相。舍利子！菩薩摩訶薩行不退轉精進波羅蜜多行時，如是安住具足法身，成熟有情不惜軀命，亦無言說分別遍計。又知此身猶如虛空，離種種相、身離相故，隨能入解一切諸法，離種種相。由離相故，亦不分別是身是法。若於相中身既離相，於一切法亦復如是。若能自身離一種相，即能入解一切有情身離相故。一切有情身離相故，即能入解法界離相。法界離相故，於一切法離相。應如是學，乃至極微細法皆不可得。由彼自身真如，即能隨解一切有情身真如。由彼一切有情身真如，即能隨解自身真如。由自身真如，即能隨解一切法真如。由一切法真如，即能隨解自身真如。由自身真如，亦能通解一切佛真如。由一切佛真如，即能通解自身真如。由自身真如，亦能隨解過去未來現在真如。由過去未來現在真如，即能隨解自身真如。又過去真如與未來真如而無相違，過去真如與現在真如亦無相違，現在真如與過去真如而無相違，未來真如與過去真如亦無相違。又過去真如與未來真如而無相違，未來真如與現在真如亦無相違，現在真如與未來真如而無相違，未來真如與現在真如亦無相違。由現在真如與過去真如而無相違，由過去真如與現在真如亦無相違，又過去真如與未來現在真如亦復如是。又彼蘊處界真如此蘊處界真如，彼染淨真如此染淨真如，彼涅槃輪回真如此涅槃輪回真如，彼行真如此行真如，一切行真如亦復如是。<p>「復次舍利子！如所說故、無別異故、非遠離故、非影像故，乃至真如無少分相。何以故？真如無相，彼說即如來相。如是攝受因果真如，彼說亦如來相。彼菩薩見如是諸相無所造作，即如來相見非違諍。一切色相彼無所動即如來相。非真如智，於如來身何可觀察？於如來身平等觀察，即自身平等。由自身平等觀察，即一切身非身平等。由一切身非身平等觀察，即於是身而能觀察。是故了知一切身相皆緣生故，於此知己法身決定不可破壞，於諸法身亦復如是。彼得如是法身而能了別非蘊處界，於諸有情見聞覺知乃可化度作諸義利。舍利子！譬如活命醫王，積集和合諸大良藥施眾病者，造作童女色相殊妙，猶如最上清淨池沼，具足莊嚴極妙安住，時非時分行住坐臥，復能作彼勝妙事業。復於是時最上最勝大種豪族長者居士，皆來見彼造藥童女。時活命醫王普能施與如是觸已，諸有病者快樂輕安得無病惱。舍利子！應知唯一活命醫王能令有情疾病除愈，餘諸醫師不能有故。舍利子！了知法身菩薩摩訶薩亦復如是，乃至有情男子女人童男童女，為貪瞋癡之所燒煮，於彼有情身遍觸已，是諸疾病皆悉除愈，而得遠離一切熱惱。如是菩薩，往昔願力得清淨故。<p>「復次舍利子！菩薩摩訶薩不為資身財物飲食等事，然於法身一切取捨無不通達，而或憐愍有情攝受飲食，於其身命亦不棄捨，於法身力亦不取捨亦不損減。<p>「復次舍利子！菩薩摩訶薩然於法身無生無滅，由能示現有生滅故，又能成熟有情。於諸行法了知生滅，又知諸法亦無合集，生處滅處悉皆了知。於彼法身法食法力常依止法，心無所表。是名往昔願力成熟有情不退轉精進波羅蜜多。」<p>爾時世尊重明此義說伽陀曰：「今乃得成金剛身，不壞不散佛知故，刀不能傷火不焚，度有情時豈超越。度脫有情猛火害，若獲最上清涼藥，如是有情知見已，復如得食諸飲饍。乃至法界無分別，唯一法身無餘身，無人無我無儒童，了達諸法緣生故。觀察如能行苦行，息滅緣故斷苦緣，色蘊非堅水上泡，受蘊如同於聚沫，想如渴愛炎時現，觀行芭蕉中不實，復如幻化諸伎藝，種種剎那俱離相。諸有智者所施願，了識造作不堅實，所生資具如電光，亦如高山流瀑水。財欲又復同影像，迅速猛於弓箭勢，了知變易若浮雲，諸有智者無所樂。不於三界天人所，受用飲食諸妙樂，後墮地獄極苦中，見已不樂於天趣。彼無依止如傍類，是人依止離生死，菩薩當獲大法身，設復成壞無生滅。<p>「復次舍利子！菩薩摩訶薩行不退轉精進波羅蜜多行時，當如是學。世聞諸不善法皆悉充滿，彼對治法亦復如是而不了知。如世有情具三大病，謂貪大病、瞋大病、癡大病，皆不了知彼諸有情三種大病，三大良藥亦復不知。何等為三？貪大病者，以不淨觀為大良藥。瞋大病者，以慈悲觀為大良藥。癡大病者，以緣起觀為大良藥。皆不了知。設有醫王醫餘疾病，雖暫除愈而非究竟，於一切病不能除愈。諸有智者不應如是隨順修學，於佛世尊所對治法應當修學，為大醫王通達一切無上善法，令諸疾病淨盡除愈，是為究竟。於餘世間所習醫王，乃至少分不應隨學。應當積集搗篩和合最上法藥，若聞聲已，彼貪大病、彼瞋大病、彼癡大病皆悉除愈。舍利子！是名菩薩摩訶薩行不退轉精進波羅蜜多行時，如是積集搗篩和合大法良藥，彼諸聲聞緣覺悉不能有，唯如來、無上、應供、正等正覺，為大醫王集諸善根，搗篩和合為大法藥，吹大法螺出深妙聲，普遍三千大千世界使得聞知，能令無量無邊百千俱胝那庾多矜羯羅，以要言之，乃至不可說不可說諸有情類，此貪瞋癡三種大病皆悉除愈。舍利子！譬如雪山林中有大藥樹王名離諸毒，能令百庾繕那所住有情聞彼香者悉除諸毒。舍利子！以離諸毒大藥樹王塗之螺鼓，吹擊其聲，若諸有情設有虫毒藥毒氣毒及一切毒，聞是聲已悉除諸毒。舍利子！此離諸毒大藥樹王，一切醫師悉不能知，唯活命醫王獨能知解。舍利子！於菩薩摩訶薩大正法藥而能積集搗篩和合，聲聞緣覺亦不能有，唯如來能有是故，通達一切善法、為大醫王，能令一切有情諸病除愈。於此法藥而能積集搗篩和合，吹大法螺出深妙聲，普遍三千大千世界使得聞知，能令無量無邊百千俱胝那庾多矜羯羅，以要言之，乃至不可說不可說諸有情類聞是聲已，彼貪瞋癡皆悉除滅。云何菩薩摩訶薩積集法財？於何等處而為施用？若菩薩摩訶薩施用法財，唯於菩薩藏正法而為積集。舍利子！菩薩摩訶薩行不退轉精進波羅蜜多行時，於菩薩藏正法，受持讀誦解說其義，若自書若使人書乃至廣為人說，應如是學。<p>「復次舍利子！乃往過去如是展轉，廣大不可思議阿僧祇劫於彼時分，有佛名蓮華超勝如來，多陀阿伽度、阿羅訶、三藐三佛陀，彼佛有八十俱胝大聲聞眾俱來集會，皆阿羅漢，諸漏已盡無復煩惱，心得自在到於彼岸。彼佛壽量具八萬歲，正法住世具五百歲，像法亦爾。彼蓮華超勝如來般涅盤後，所有舍利如我滅後等無有異。舍利子！時蓮花超勝如來般涅盤已，於百歲後有一菩薩，從他方沒來生王家。爾時為母發如是言：『我今何緣於此非法種族中生？我今亦依彼正法行而修行之。』由是緣故名正法行。
。
<juan>佛說大乘菩薩藏正法經卷第三十一<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>精進波羅蜜多品第九之七<p>「爾時！舍利子！彼正法行童子為成熟善根故，於二十歲發生淨信，捨家出家成苾芻相，受具足戒，住阿蘭若大樹林中而為宴坐。於虛空中有諸賢聖，潛來教示如是義利，語苾芻言：『汝於菩薩藏正法得不退轉精進之行，有大名稱當得作佛。』時彼苾芻於賢聖所聞是語已生大歡喜，得未曾有，乃於城邑聚落國土王宮在在處處一切人民，如是尋求菩薩藏正法。又復往詣僧伽藍中，恭敬禮問苾芻苾芻尼眾：『云何名為菩薩藏正法？菩薩於阿闍梨及佛法中，復何承事親近修學？我今欲於諸尊者所尋求菩薩藏正法，若名若字而來聽受。』彼苾芻等答如是言：『非我所知。』又竊作是念：『彼賢聖言應無虛妄。我於菩薩藏正法未曾聽受，於不退精進復何修行？』轉復問言：『具壽尊者！彼蓮花超勝如來住何方所？願賜開示。』答言：『苾芻！蓮花超勝如來住是方所。』即時往詣所示方所，到已右繞三匝頭面禮足，住立佛前發如是言：『我今於此結加敷坐，於蓮花超勝如來不得聞是菩薩藏正法，於是方所誓不起立。』舍利子！此苾芻七晝夜中於地方所不退精進，如是堅固過七晝夜，以佛神力乃見東方世界寶藏如來、應供、正等正覺，聞彼開演八種法門。此八種法門，能於菩薩藏正法隨順修學。時彼苾芻具足聞是不可思議八種法門無有過上，即於方所從坐而起，亦能於菩薩藏正法開演不退轉精進之行，復於城邑聚落國土王宮滿六十年教化無量俱胝天人令住三乘。時彼苾芻臨命終時，作是願言：『生諸佛剎人同分中。』於彼沒已生閻浮提洲長者族中。如是生已，乃發是言行正法行。以是因緣，同彼往昔名正法行。發生淨信捨家出家，成苾芻相受具足戒。出家未久，復於菩薩藏正法現前安住。於六萬歲，城邑聚落國土王宮及能開演菩薩藏正法之行，教化無量俱胝天人成熟三乘，所謂聲聞乘、緣覺乘、無上大乘。臨命終時復發誓言，由彼願力，於閻浮提洲得獲人身，王族中生。剎那生已，於虛空中賢聖告言：『汝有情界超越諸法。』以是緣故立彼名字為超越諸法成熟有情。於二十年中發生正信捨家出家，為苾芻相受具足戒。超越諸法正念緣力，於菩薩藏正法現前安住。舍利子！此超越諸法苾芻，於菩薩藏正法斷諸疑惑，於城邑聚落國土王宮復能開演滿六萬歲。過是數已，令無量俱胝天人阿脩羅等發阿耨多羅三藐三菩提心。臨命終時復發願言：『得獲人身。』於閻浮提洲大娑羅長者種族中生。剎那生已，空中有聲，賢聖告言：『汝有情界得獲正念。』以是緣故立彼名字為得正念成熟有情。於二十年中，發生正信捨家出家，成苾芻相受具足戒。由彼往昔如實思念最上最勝成就多聞，六十年中說法教化。於城邑聚落國土王宮，今諸有情於菩薩藏正法，復能開演斷諸疑惑。又過是數，教化四俱胝天人阿脩羅等成熟三乘，所謂聲聞乘、緣覺乘、無上智佛乘。舍利子！此正法行苾芻發是願已即時命終，生於往昔彼地方所寶藏如來佛剎之中。舍利子！彼菩薩摩訶薩令六十俱胝天人阿脩羅等，成熟三乘悉得圓滿。舍利子！彼菩薩摩訶薩中無間隔，於寶藏如來佛剎之中，得不思議最上最勝多聞具足。於彼命終，即時得生蓮花超勝如來世界王族之中。往昔教化六十俱胝天人阿脩羅等，悉同生彼而為眷屬。復於彼時有佛出世，號最上行如來、應供、正等正覺。彼佛具足壽量八十俱胝歲，彼國人民壽命亦等。彼佛有八十俱胝大聲聞眾俱來集會，皆阿羅漢。一一聲聞各有八十俱胝大聲聞眾，皆是清淨大阿羅漢。復於彼時名勇猛受王童子，多聞成就智慧明達。舍利子！時彼童子與自眷屬八十俱胝，同時往詣最上行如來、應供、正等正覺所。到已頭面禮足，圍繞世尊却住一面。時最上行如來知彼童子往昔因緣心之所念，而為說法。」<p>爾時世尊告舍利子言：「彼勇猛受王童子得聞如是往昔相應所修之行，生大歡喜，與自眷屬八十俱胝同發淨信捨家出家，成苾芻相受具足戒，盡其形壽常修梵行求菩提道。時最上行如來告諸大眾：『此勇猛受王菩薩摩訶薩，我滅度後次當作佛出現世間，號大精進如來、應供、正等正覺。』彼最上行如來般涅盤後，所有舍利作供養已，受持正法，然後得成阿耨多羅三藐三菩提果。舍利子！彼大精進如來壽量半劫。有無量大聲聞眾，一一復有二十那踰多，皆是清淨大阿羅漢，俱來集會。舍利子！此不退轉精進菩薩摩訶薩行精進波羅蜜多行時，於菩薩藏正法聞已次第受持讀誦、為他人說，乃至生彼大精進如來世界之中。舍利子！若善男子善女人安住大乘，速疾得成阿耨多羅三藐三菩提，不退精進行時，於菩薩藏正法決定聽聞受持讀誦，乃至廣為人說。何以故？舍利子！此諸菩薩摩訶薩唯能於菩薩藏正法如是進求不退轉精進之行。舍利子！是名菩薩摩訶薩精進波羅蜜多。<p>禪定波羅蜜多品第十之一<p>「復次舍利子！云何菩薩摩訶薩修行進趣菩薩禪定波羅蜜多之行？舍利子！菩薩摩訶薩應先遠離染欲過失諸不善法，於彼尋伺發生喜樂，是名入解初禪定行。舍利子！菩薩摩訶薩次當遠離尋伺，於內引生清淨潔白心一境性，於彼等持發生喜樂，是名入解二禪定行。舍利子！菩薩摩訶薩次當捨離貪愛、行念正知，唯妙樂受身雖正知，如彼聖人觀察捨念離喜妙樂行故，是名入解三禪定行。舍利子！菩薩摩訶薩次當如是先斷苦樂適悅煩惱，無苦無樂捨念清淨，是名入解四禪定行。彼如實得圓滿清淨純一無雜正等引心，無餘支分及隨煩惱，不離等持而能作彼禪定事業，而復圓滿五種神通及彼智業。云何名為五種神通？一者天眼、二者天耳、三者他心、四者宿住、五者神境，此說名為五種神通。又復云何菩薩於彼天眼乃至神境而能圓滿最上正行神通智業？舍利子！此菩薩如實安住正等引心圓滿清淨，純一無雜及隨煩惱，於諸有情心無所欲，而能發起神境等通，此說名為神通智業。又天眼清淨出過於人，而能觀察諸有情等，初生退沒好醜等相、善趣惡趣勝妙下劣，乃至知諸有情業行差別，身語意中具足惡行，起彼邪見誹謗聖賢，而復積集邪見業因，身謝命終墮於惡趣那落迦中。又復知彼諸有情等身語意中具足善行，起彼正見稱讚聖賢，而復積集正見業因，身謝命終生於善趣或生天界。舍利子！以清淨天眼出過於人，於諸有情積集惡業悉能了知。舍利子！此菩薩摩訶薩清淨天眼，於諸有情而為最勝，色相明了悉無障礙，一切天、龍、夜叉、乾闥婆、阿脩羅，有學無學大阿羅漢、辟支佛眾，悉勝於彼，最上最勝、最極明了、無有過上。又此天眼，於彼一切出離道中最勝出離。而諸菩薩有是天眼，於十方世界無量有情，若麁若細、若勝若劣、若遠若近，而此天眼諸有色相，於彼了知悉無對礙。又此天眼見色究竟，除無色界，所有十方世界無量有情，若生若滅，及彼業因一切根因，若增若減若勝若劣，悉能了知。又彼所有十方世界諸佛剎土功德莊嚴，一切悉見。清淨戒蘊安住成就勝妙果報，亦皆了知。又彼清淨天眼出過於人，諸佛世尊及菩薩眾一切悉見，及彼正士正念正知、通達境界威儀道行，及解脫法得總持門，安住智慧善巧方便，而能入解一切圓滿。彼眼無礙諸色無見，彼眼無著諸色無染，彼眼解脫謂離諸見，彼眼清淨自體光潔，眼無依止離諸境界，眼無所取離諸煩惱，眼無翳障離諸疑惑，眼不起念離對礙法，眼得光明照燭諸法，眼隨智慧離識境界，彼眼無著離難調伏及彼癡冥一切煩惱。眼能決擇諸根幻化，又復眼相彼無能勝，於諸有情平等觀矚。彼眼清淨離雜思惟，彼眼無垢體性光瑩。又彼天眼隨其心意而能現前成熟佛眼，眼無貪瞋離諸違順。又彼天眼於義境界修行法式如實相應，又於有情安住大悲。又彼天眼來求丐者而無不與，見破戒者亦無瞋怒，於墮落者而常守護，於懈怠者而常勤策，為散亂者現禪定分，為惡慧者示正慧眼，為邪道者開悟正道，劣勝解者導以最上佛之知見。又彼天眼，於一切智智最上神通，於菩提道專注一境決定現前。舍利子！此名菩薩摩訶薩而能圓滿彼天眼通及智事業。<p>「復次舍利子！云何名菩薩摩訶薩得天耳通及能圓滿最上正行神通智業？舍利子！此菩薩摩訶薩天耳清淨出過於人，能聞十方無量世界人非人聲，所謂天聲、龍聲、夜叉聲、乾闥婆聲、阿脩羅聲、❥嚕拏聲、緊那羅聲、摩睺羅聲、人非人聲，聖人聲、聲聞聲、緣覺聲、菩薩聲、佛聲，是名諸菩薩摩訶薩天耳清淨。又復得聞諸罪業聲，地獄聲、傍生聲、焰摩羅界聲，乃至微細邊際蝴蝶蜂蠆蚊蚋等聲，及諸有情所發語業或攀緣心善不善等，一切了知。所發語業善不善根彼因及果，悉皆了知。若語業貪隨染愛所表，若語業瞋隨惡罵所表，又語業癡亦隨貪瞋所表，皆能了知即語業癡亦隨惡罵所表。若語業唯惡罵所表，即瞋隨惡罵所表，彼語業癡亦即隨癡冥所表，悉能了知。又天耳通智，如實了知發生善巧，破彼語業、隨順清淨。由能對破、語業清淨，即能對破一切貪瞋癡等悉令清淨。又彼天耳，於聖人非聖人聲悉聽聞。如是聽已，於聖人聲不生住著，於非聖人聲不著對破。又於聖人聲獲得大慈，於非聖人聲發起大悲。於一切聲無前後際，以決定智如實了知。又彼天耳，於十方無餘一切世界，得聞如是諸佛世尊所說妙法。聞已念彼所度根器，不生癡冥一切攝受，亦無失念。如彼有情根器入解，了知諸法平等一味。又復不於一佛二佛所說之法得聽聞已，不作互相障礙差別事相。
。
<juan>佛說大乘菩薩藏正法經卷第三十二<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>禪定波羅蜜多品第十之二<p>「復次舍利子！諸佛世尊說彼往昔任持之行，由今善根聽聞聲故，於時非時分中獲彼所說，若眾會時、或說法時及非時說，而別解行，聽已能說。又說法時，或眾會時、或一苾芻，為彼說法如實記別，於他損害而不為說，又不如實記別，擇彼相應義理，善巧方便攝受於他，以自心清淨潔白而為彼說。若於色相等聲決定聽聞而生歡喜，彼如色相等聲為令聽聞決定歡喜。又若處眾說法，以天耳識加持彼聲，令諸有情而能解了。然彼有情聽聞是法或能解了。又若有情聽聞是法或未解了，彼於是處得法界清淨，即耳界智界亦得清淨。我以耳界既獲清淨，而此有情亦獲清淨，於彼耳界得善出離。如其所說文字義理及諸有情巧妙言辭，令五趣有情聞說法聲悉令悟入。又能於此天耳界中而得成就如來天耳，復於此中無雜亂意。此說名為菩薩摩訶薩得天耳通智業圓滿。<p>「復次舍利子！云何菩薩摩訶薩他心智通及彼正行智業圓滿？舍利子！此菩薩摩訶薩於十方無餘一切世界諸有情類，往昔邊際心能了知，及彼現在心亦了知。又復過去有情心智麁因細因種種心智皆能了知：或此有情最上心因，或此有情中分心因，或此有情最下心因；又此有情根性以布施相應，此有情根性以淨戒相應，此有情根性以忍辱相應，此有情根性以精進相應，此有情根性以禪定相應，此有情根性以勝慧相應；又此有情根性以大慈為因，此有情根性以大悲為因，此有情根性以大喜為因，此有情根性以大捨為因；又此有情根性以大乘為因，此有情根性以緣覺乘為因，此有情根性以聲聞乘為因；又此有情諸善因力具足成就，又此有情諸善緣力具足成就。若復有情不善因緣力成就故，即此有情以彼因緣力相應生下劣種族。若復有情善因緣力成就具足，即此有情以彼因緣力相應生高貴種族。或復有情意中清淨、非工巧清淨，若或有情工巧清淨、非意中清淨，若或有情工巧清淨亦意中清淨，若或有情非意中清淨亦非工巧清淨。舍利子！此諸有情往昔根因心所行智，如我相應說法之智。此說名為菩薩摩訶薩他心智力。又復入解他心智力，而此有情行布施因，於未來世得布施果。又此有情行淨戒因，於未來世得淨戒果。又此有情行忍辱因，於未來世得忍辱果。又此有情行精進因，於未來世得精進果。又此有情行禪定因，於未來世得禪定果。又此有情行勝慧因，於未來世得勝慧果。又此有情行大乘因，於未來世得大乘果。又此有情行緣覺因，於未來世得緣覺果。又此有情行聲聞因，於未來世得聲聞果。又此有情行世間因，於未來世得世間果。舍利子！若此因緣、若彼因緣，於未來世此諸有情得是根性如實了知，於彼有情而能成熟不生厭倦，乃至以智了解是心根本，若正法器說此正法。又於說法復何所得？為令不作餘法餘業。若諸有情現在世中於諸法行廣大尋伺，然彼一切皆如實知。又彼著貪心，即如實了知彼著貪心。彼離貪心，亦如實知彼離貪心。彼著瞋心，如實了知彼著瞋心。彼離瞋心，亦如實知彼離瞋心。彼著癡心，如實了知彼著癡心。彼離癡心，亦如實知彼離癡心。若此若彼有情雜染及障礙心，一切皆能如實了知，如實知已而為說法，欲令彼彼出離煩惱。若復往詣眾中如是觀察，一切眾會若彼若此，於諸有情遍觀察已而為說法。舍利子！此諸有情前際後際彼根性智一切了知，而菩薩摩訶薩自心無所住著，及彼他心亦無所住。何以故？此菩薩摩訶薩由智了故心無所住，由念了故心無所住，由慧了故心無所住，由趣向了故心無所住，由勝慧了故心無所住，由覺了故心無所住，由斷習氣及諸隨眠生澁煩惱，離垢光潔無諸過失，於一切法分明了解，於一切有情心行差別極能入解心無所住。舍利子，於如是行相入解有情心智，此說是名菩薩摩訶薩得他心通智業圓滿。<p>「復次舍利子！云何名為菩薩摩訶薩宿住念通及彼正行智業圓滿？舍利子！如是菩薩摩訶薩，於十方無餘一切世界一切有情，具無量種宿住念通。若一日二日三四五日、若十二十乃至五十日、百生千生百千生無量百千生，乃至百成壞劫千成壞劫百千成壞劫無量百千成壞劫，諸有情類於彼往昔，如是名字、如是種族、如是姓氏、如是色相、如是形狀、如是住處、如是飲食、如是久住、如是苦樂，彼彼生滅及於壽量，彼沒此生，皆悉了知。又知自身及諸有情，此宿住念非唯一種。自身前際及他補特伽羅前際，此宿住念非唯一種。又自宿因善根念力及他宿因善根念力，又自善根成熟菩提、令他有情念彼善根發菩提心，又若往昔苦及樂因皆是隨順無常苦無我等，彼既隨順無常苦無我等，即不樂色相、不樂受用、不樂眷屬、不樂富饒、不樂為轉輪聖王、不樂為帝釋天主、不樂為大梵天王、不樂為護世天王，一切生處自在王位及諸欲樂皆不愛樂。彼正思惟：『是處不為成熟有情而受輪回。』彼唯隨順無常苦無我等往昔諸煩惱行之所招集，極生追悔起大厭離。及現在事諸不善業乃至命根，厭不復作。往昔善根令於阿耨多羅三藐三菩提根廣大成熟，又能積集現在善根，除滅一切險難境界，成熟佛法僧種子，相續不斷成熟一切智智正念緣力。又此正念，以自加持、法界加持，不傾動故而無所嬈，成熟定業亦無嬈惱。於奢摩他，以自加持心無迷亂，於毘鉢舍那而為攝受。以現量智無怯弱故，以正憶念無忘失故，受大快樂。積集諸行不由他悟，積集行故趣於彼岸一切能到。積集行故，以正念緣力，過去現在無忘失法，此說是名菩薩摩訶薩宿住念通智業圓滿。<p>「復次舍利子！云何菩薩摩訶薩於神境通及彼正行智業圓滿？舍利子！此菩薩摩訶薩斷除諸行而能具足修習欲神足定，斷除諸行具足修習勤勇神足定，斷除諸行具足修習心神足定，斷除諸行具足修習觀神足定。彼欲、勤、心、觀攝受諸法而能修習成出離故。又此四神足數數修習，即於現前獲神境通而得受用彼無量種神通變化。又此神變而常觀矚一切有情，一一神變皆能調伏一切有情。又此神變普能顯現，若身若力或復加持。又彼如是一一身相，能往調伏諸有情類。又彼如是一一身相，復能顯現或佛身相、或緣覺身相、或聲聞身相、或帝釋天身相、或大梵王身相、或護世天身相、或轉輪王身相。又彼所現一一身相而復顯現如是身相，能往調伏一切有情，及能❥悷諸傍生類。又彼所現如是身相，為諸有情演說正法。又復能現如是勢力，普為摧伏一切有情極重瞋慢，謂大壯士力，乃至四分那羅延力，乃至半那羅延力，乃至那羅延力，乃至如是諸力：以手二指舉須彌山高六十百千庾繕那，又擲彼山遠八萬四千庾繕那，譬如舉一菴摩羅果從此擲置他方世界，而神境通菩薩摩訶薩力都無動作。又能以三千大千世界，如是廣大下從水際至色究竟天，其間有情置於掌中住經劫數，一切道行普能顯現。而菩薩摩訶薩為彼慢過慢極重忿怒諸有情類，成就力能可伏慢過慢忿怒等而為說法。又依彼神足得加持智。於加持智，即得如是諸加持法：或以加持大海為牛跡量，復以牛跡為大海量；又或時加持火聚為彼水聚，復以加持水聚而為火聚。以要言之，於上中下法一切互相加持。亦復獲得如是成就，世間所有天人魔梵、沙門婆羅門諸有來者，皆無有能振動變易及能出沒。又復世間，此加持法無有共者，唯佛世尊能有是故。又以工巧加持緣力，為彼慢過慢極重忿怒諸有情類，廣說妙法極令歡喜。又彼修神足者，於魔境界天魔眷屬及諸煩惱而無墮滅、超越自在，於佛境界而能入解。於諸有情，乃至少分無有損害，一切善根相應隨順。此說是名菩薩摩訶薩於神境通智業圓滿。<p>「舍利子！又云何名為菩薩摩訶薩神通？復何名智？以彼天眼正觀色相，此說名為神通。彼幻法智不作正行，此說名智。又舍利子！若於一切有情實有所聞，此說名為神通。而於前際過失俱不可得，此說名智。又舍利子！若彼了知一切心行，此說名為神通。於心滅智不滅正行，此說名智。又舍利子！而於前際念彼無礙，此說名為神通。若於三世智都無礙，此說名智。又舍利子，於一切剎土隨意往來，此說名為神通。於虛空剎土智都無礙，此說名智。又舍利子！立法分位，此說名為神通。於法觀察，此說名智。又舍利子！於諸世間善巧化導，此說名為神通。於諸世間都無繫著，此說名智。又舍利子！出過一切釋梵護世，此說名為神通。出過一切聲聞緣覺，此說名智。<p>「復次舍利子！如是所說，是名神通智業圓滿。又舍利子！所有煩惱散亂，菩薩摩訶薩定分行心及加持智，乃至一切有情染心散亂，及菩薩摩訶薩定分行等，應知積集。舍利子！此菩薩摩訶薩普遍積集而得安住，此說名為三摩呬多。又此一切有情，是名三摩呬多。心常平等，是名三摩呬多。意常平等，是名三摩呬多。善巧平等，是名三摩呬多。意中極深平等，是名三摩呬多。布施平等，是名三摩呬多。持戒平等，是名三摩呬多。忍辱平等，是名三摩呬多。精進平等，是名三摩呬多。禪定平等，是名三摩呬多。勝慧平等，是名三摩呬多。彼一切法平等，是名三摩呬多。若於一切法平等，即一切有情平等及一切菩提平等，如是普遍入解，此說名為三摩鉢那。又若普遍入解諸法如虛空等，此說名為三摩鉢那。又若普遍平等入解無相無願無積集行，此說名為三摩鉢那。又若普遍入解諸法音聲，此說名為三摩鉢那。又於一切饒益不饒益等處，心平等如地、心平等如水、心平等如火、心平等如風、心平等如空，高離掉舉、下無昏沈而善安住，一切道行而得不動，名三摩呬多。於道行自體而無分別，名三摩鉢那。雖言辭充滿無口過失，無高無下亦無動亂，相應順成一切世間法義時分，然於世間八法而能超越，一切煩惱悉無所著，遠離憒閙尋伺境界，如是法行名三摩呬多。又於一切世間工巧造作悉能顯現，於彼事相亦不棄捨。而菩薩摩訶薩於禪定波羅蜜多平等入解，而復出生智慧方便，不為大悲心緣之所隨縛，觀察有情平等入解，方便寂靜極寂靜等，是名智慧。令佛智慧不現在前，是名方便。又若平等入解諸法不為隨縛，是名智慧。又一切法都無取捨，是名方便。於彼法界無計度念，是名智慧。若於佛身平等入解、不生現前作證，是名方便。於彼法身念無所住，是名智慧。若於佛聲相平等入解、於妙梵音具足領悟，是為方便。又復思念法無可說，是為智慧。又於金剛心時平等入解而能極勝安住，是為方便。於彼正念念無散亂，是為智慧。又於往昔願是平等入解而能成熟有情極勝安住，是為方便。於一切有情念無實我，是為智慧。念彼善根證無所證，是為方便。又念彼無根及無住著，是為智慧。又於佛剎平等入解而使現前清淨，是為方便。念彼剎土如虛空等，是為智慧。又念於菩提道場平等入解而使現前莊嚴，是為方便。又念彼止息或諸染法，是為智慧。若於轉法輪中平等入解而能普應機緣，是為方便。又念彼轉無所轉，是為智慧。乃至菩提分行平等入解而能現前捨離，是為方便。乃至念彼於一切法而非相應及諸隨惑，以如來智慧禪定妙樂無諸熱惱，於相無相一切攀緣降伏悉皆了知。彼一切菩薩摩訶薩定非定位，以善出離、如是相應，是為智慧。而諸菩薩摩訶薩獲得無盡禪定波羅蜜多，諸有魔事皆不得便，得善安住諸佛法器。舍利子！如是所說智慧、方便，彼菩薩摩訶薩於禪定波羅蜜多而能出離。
。
<juan>佛說大乘菩薩藏正法經卷第三十三<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>禪定波羅蜜多品第十之三<p>「復次舍利子！菩薩摩訶薩得不退轉神通，或以意想、或以事業，皆是所作遊戲神通。復於處處廣大安住現諸所作。彼有所作，神通智力世間最上。於所作事雖具諸相，善能決擇而復現證世出世間第一之法。菩薩神通示無盡相，猶若虛空遍一切處。菩薩神通現一切相色無色等，復能隨順入一切聲，然於前際音聲平等。菩薩神通觀察一切有情心行，於其體性隨緣顯現，於諸劫中隨其思念，前際後際無有間斷。一切唯現神境變化，決定現前無別行相。菩薩神通達漏盡智，觀時分已而無超越，勝出世間決擇諸法，所有一切聲聞緣覺之所難測。菩薩神通其義甚深，懾壞群魔制伏外道，於菩提場而能總持一切佛法、志求正覺。隨其種類轉正法輪，而善調伏一切有情，至灌頂位得法自在。<p>「舍利子！此不退轉神通菩薩摩訶薩，所作事業悉無我慢，其心清淨正善調伏光潔自在，離諸染欲及隨煩惱，微妙寂靜，所有善業而悉成就。於禪定解脫三摩地三摩鉢底起正思惟，於生死中都無繫縛。所以者何？謂彼生業諸煩惱縛顛倒執著皆悉解脫，是故於生死中都無繫縛，而復不壞大乘、成證一切佛法。然彼佛法，十方諦求了不可得。又一切法皆順佛法，是故佛法即一切法。若一切法如實尋求亦不可得，於算數道及非算數，平等超越無有少分。此說無法亦無非法，若能於法非法遍能了知，是故於此都無住著。又諸法義亦非住著，若著於義非大義利。若復於義非義悉無所住，設見於義而智無礙。若智無礙則無遍計，若無遍計則無有對，若無有對則無所住，若無所住則無間斷，若無間斷則無虛作，若無虛作則無迷亂，若無迷亂則無我我所，若無我我所則無諍論，若無諍論是沙門法。若無諍論是沙門法，則喻彼虛空亦如平掌。若喻虛空亦如平掌，彼則不墮欲界色界及無色界。若一切處而無所墮，則無形色及無顯色亦無分位。若無形色無顯色及無分位，彼則如是隨順覺悟。若能如是隨順覺悟，彼則如是隨所覺悟。云何說此隨順覺悟及所覺悟？謂若了知彼極微法皆不可得，說此是為隨順覺悟及所覺悟。應當於此平等入解，即能成就菩薩摩訶薩希有之法。云何菩薩摩訶薩希有之法？所謂於慈無我、悲無眾生、喜無壽者、捨無補特伽羅，布施無彼悔與心，持戒生彼寂靜心，忍辱發彼無盡心，精進發彼最上心，禪定離彼散亂心，勝慧無彼戲論心，念處無念處作意心，正斷隨彼生滅心，神足離彼嬉戲心，於信進念定慧起彼無礙自然平等入解心，如是五根五力起彼無能損壞屈伏心，於七覺支起彼分別菩提心，於八聖道起彼觀察正解心，於奢摩他起彼平等心，於毘鉢舍那發起觀察聖諦希有遍知心，成熟有情發彼本清淨心，於彼法界攝受正法無雜亂心，於無生法忍起不可得心，於不退轉地起轉無轉心，於相所獲起無相心，莊嚴菩提道場起彼順三界心，制伏群魔起彼攝受有情心，於諸法自性菩提起彼順覺悟心，於轉法輪起彼無所轉心，於大涅盤起彼隨現輪迴自性平等心。舍利子！如是所說，是為菩薩摩訶薩於隨順覺悟及所覺悟而能成就希有之法。<p>「復次舍利子！云何禪定？謂諸菩薩於彼禪定無所耽著，能於如來三摩地而得圓滿，又復不樂禪悅之味。諸菩薩雖復於身適悅而無取著，復於禪定常樂大悲，以是緣故留諸惑染。又於禪定不退等持，以是緣故厭離欲界。復於禪定修神通業，以是緣故了知一切有情心行。又於禪定通達實際，以是緣故得心智自在。復於禪定得等至智，以是緣故普遍一切色無色界。又於禪定至極寂靜，以是緣故於聲聞緣覺三摩鉢底而求增長。復於禪定而無動亂，以是緣故住極究竟。又於禪定常行對治，以是緣故而不住彼相續習氣。復於禪定得最勝慧，以是緣故於諸世間而為第一。又於禪定而先通解有情心意，以是緣故諸有情中而為最上。復於禪定而常自在隨樂三寶，以是緣故獲得如來無盡功德。又於禪定得極高勝，以是緣故常住三摩呬多。復於禪定得自在轉，以是緣故而能圓滿一切事業。又於禪定悉無所受，以是緣故得大智慧。舍利子！是為菩薩摩訶薩禪定。<p>「復次舍利子！禪定波羅蜜多以何為先？所謂決定心為先，一境心為先，不散亂心為先，安住心為先，奢摩他心為先，三摩地心為先，根等持為先，力等持為先，正等等持為先，定解脫為先，九次第定為先，不相違為先，善法為先，降伏煩惱怨賊為先，圓滿三摩地蘊為先，菩薩三摩地為先，佛三摩地為先。舍利子！如是寂靜之法，是名菩薩摩訶薩所行之行於禪定波羅蜜多為先。」<p>爾時世尊欲重宣此義說伽陀曰：「禪定解脫波羅蜜，常於多劫行是行，彼世間法意無著，是名寂照三摩地。若諸通達波羅蜜，如電莊嚴勝高顯，以能勇猛離諸垢，是名月光三摩地。成就無憂戒德光，於諸法中自在轉，斯法高勇若須彌，是名法光三摩地。於彼法寶莊嚴地，正法總持妙清淨，是心能伺於他心，名正法智自在轉。定能摧斷諸煩惱，如幢珠網無障礙，於十力中勝解脫，名破魔力三摩地。勝無能勝須彌燈，彼號智光清淨眼，謂能合掌讚善言，妙住持地三摩地。以能入解空無相，無願寂靜地亦然，法念功德智自在，諸佛無邊三摩地。蘇難陀龍師子王，若來若去常安靜，清淨眼力無瞬動，定名遠離種種想。金剛定如金剛地，高顯不動量須彌，清淨音聲普遍轉，遠離煩惱三摩地。廣大一切功德相，猶若虛空無邊際，具足增長智慧念，辯才宣說悉無盡。觀察有情令善作，無邊無盡無損壞，慈能調柔悲善根，喜入極喜捨二障。解脫堅固生歡喜，如勝蓮華金剛幢，智海智光俱不動，是名法義三摩地。無邊解脫光明海，如來定慧願莊嚴，無上正覺妙寂靜，定名不動調伏法。光明願得莊嚴剎，令有情意悉歡喜，於正覺道常隨順，莊嚴寶髻波羅蜜。迅速如風無分限，亦如海藏持眾寶，施真甘露解脫門，開七覺華三摩地。大神通義妙攝受，通達無邊悉圓滿，普現如是佛境界，是名積石山王定。若修禪定波羅蜜，安住等引定境界，菩薩無量功德門，是名寂靜三摩地。於等引中隨作意，所發言音皆軌範，乃至行坐威儀中，如是悉常無放逸。又此諸法最寂靜，無我無人無壽者，亦無分別非分別，唯此無餘登彼岸。若修禪定波羅蜜，所獲無邊功德海，諸有智者菩薩眾，應當憐愍諸有情。」<p>勝慧波羅蜜多品第十一之一<p>爾時佛告舍利子：「云何諸菩薩摩訶薩勝慧波羅蜜多？舍利子！若諸菩薩行不退轉菩薩行時，於此菩薩藏正法殊勝義利，畢竟受持讀誦聽聞、廣大開示為他人說，得勝慧相。又彼勝慧，云何是相？云何入解？謂於勝慧所聞之相，隨意入解。又復云何是所聞相？所謂樂欲相、意願相、善和合相、善知識相、變化相、迴向相、高貴相、尊重相、右旋相、極自在相、親近相、不聽外境相、承事相、作意相、不散亂相、如求寶相、如求醫相、滅一切病苦相、念器相、通達菩提相、對治覺悟相、入佛智相、聽無厭相、集法施相、施已無悔相、樂近多聞相、善作歡喜領納相、大喜遍身相、心大適悅相、聽無疲倦相、樂聞正法相、樂聞正行相、樂聞不觸無智相、樂聞波羅蜜多相、樂聞菩薩藏正法相、樂聞攝事相、樂聞方便善巧相、樂聞梵行相、樂聞神通相、樂聞四念處相、樂聞四正斷相、樂聞四神足相、樂聞十二緣生相、樂聞無常苦無我寂靜相、樂聞空無相無願解脫相、樂聞不積集不善根行相、樂聞積集善根行相、樂聞單已相、樂聞轉法輪相、於雜染中無散亂想相、調伏一切煩惱想相、歸向智者相、親近賢聖相、遠離不律儀相、樂聞聖人相、樂聞五根相、樂聞隨念觀察相、樂聞七覺支相、樂聞八聖道相、樂聞如來十力四無所畏四無量十八不共佛法相。<p>「舍利子！而於是中即聞修慧。所以者何？謂於菩薩藏正法而生樂欲，彼聽聞已而能了知，知已能修。若於菩薩藏正法中意願聽聞，起善和合近善知識，若變化若攝受右旋，若極自在，若親近多聞不聽外境，安住多聞勤勇作意，如求寶想、如求醫想、滅貪瞋癡想、受持想，若於諸法通達旨趣，及於意樂令智增長，聽受無厭。聞布施已能勇悍施，聞說戒已能護淨戒，聞說忍已而能忍辱，聞說精進而無懈怠，聞說禪定而不散亂，聞說勝慧心起盡漏樂勝多聞及聞法已身心適悅。聞大乘已而生勝欲，聞攝受事心行攝受，聞四念處而身受心法念住，聞四正斷則已生不善而令除滅、未生不善而能棄捨、已生善根而令增長、未生善法而能發起，聞說離諍而身心欲俱獲輕安，聞說禪定而心行決定，聞四無量已，於一切有情而起大慈、於彼樂著而起大悲、於諸正法而起大喜、於不善處而起大捨，聞五根已於信進念定慧而心能行，聞七覺支於一切法心生覺了，聞八聖道而能起心趣向涅盤。若於如來十力、四無所畏、四無量、十八不共法乃至無量佛法，如是當學發阿耨多羅三藐三菩提心。彼聽聞已而能了知，知已能修。舍利子！如是所說種種所聞之相隨意入解，是為菩薩摩訶薩勝慧波羅蜜多之行。<p>「復次舍利子！菩薩行勝慧波羅蜜多行時，而能於此菩薩藏正法殊勝義利，受持讀誦聽聞、廣大開示為他人說，得諸法正行。云何是為諸法正行？謂於是法如其所說安立正行。舍利子！法正行者，謂若隨順攝受諸法。所以者何？謂法無執著是即正行，若住執著無有是處。於補特伽羅法中而求出離，亦無是處。若於補特伽羅法無所執著，是名正行。得無疑惑，斯有是處。是故諸修行者，於此正法隨順攝受而無障礙，即為正行。<p>「復次舍利子！若於諸法及尊重法，無執無取無生無滅，及於諸法設順正理亦應無取，如是所說即為正行。如我今說無有少分亦無所見，如是無見無取是諸法相。云何為相？所謂有相、無相。所以者何？此相無相，說名無相。又此相者，於一切法都無覺了。此無相者，無見無取。如是所說即為正行。是故於此正行應當修習，現證諸法得無障礙。」<p>爾時世尊欲重宣此義說伽陀曰：「若於菩薩藏，不應生決定，如是諸智者，得安住正行。又若於是法，而或行執取，及起邊執故，此非為正行。法雖不可得，勿作於空解，況此正妙法，不同於虛空。若法同虛空，世間無領解，由無領解故，此非為正行。又此正妙法，無取無不取，是故法非法，不應生執取。由無執取故，此即為法相，如是行相中，說名為正行。又此正妙法，曾無有住著，隨順而了知，無能得損害。由無所害故，智都無所解，如是行相中，說名為正行。又復諸智者，住少欲功德，於此正法中，相應善修作。若諸善安住，行威儀正行，而於所向方，隨應得清淨。以所向清淨，知如是正法，則能於處處，了有情心意。又復諸智者，了彼心意已，如是行相中，而能宣正法。又此甚深法，通達勝義諦，於如是義中，而常獲決定。又復諸智者，多聞如大海，以是最深廣，行無量功德。不假文與義，能通達正理，於無量文義，獲堅固不動。<p>「復次舍利子！菩薩摩訶薩行勝慧波羅蜜多行時，於此菩薩藏正法殊勝義利，聞已乃至廣為人說，而能獲得勝慧光明。於諸法中，無明黑暗盲瞑翳障悉能除滅，於勝慧光速獲成就，善不善法如實了知，乃至命終諸不善法畢竟斷除。聞諸善法如所覺悟，於善寂默而能宣說。」<p>爾時世尊欲重宣此義說伽陀曰：「譬如入暗處，現前諸色相，彼眼不可見，以火能破瞑。如是現在劫，彼有生死人，於善不善法，不聽而不知。由聽是法故，於罪不應作，及除非義利，速能趣涅盤。樂親近師友，增長於聞慧，彼慧清淨故，獲得妙樂義。彼聞義智者，見非法出離，於淨法勇猛，得殊勝妙樂。若於菩薩藏，聞已住法性，光明照世間，真行菩提行。
。
<juan>佛說大乘菩薩藏正法經卷第三十四<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>勝慧波羅蜜多品第十一之二<p>「復次舍利子！若菩薩摩訶薩行勝慧波羅蜜多行時！於菩薩藏正法殊勝義利清淨樂欲，而於受持讀誦正法者應當發起善知識想，勇猛精進正攝受心，為欲發彼正願及四正斷，於一切法相應得無障礙。」<p>爾時世尊欲重宣此義說伽陀曰：「尊重善知識，得為說法師，作彼聽法眾，常住於正行。不惜其身命，精勤而最上，安住實智中，得勝慧清淨。自了知正法，淨信無不達，由覺出離故，如佛廣開示。亦如諸智者，善達文句義。常修清淨行，得預諸學位，所有染淨分，皆悉無所著，以無所著故，於法而無減，由精進樂欲，身速獲輕安。聽聞是法已，智增無失念，常住於智念，了善不善法。由學最上乘，通達念慧力，知彼有情意，如我於長夜。以學是法故，得勝慧清淨，了有情意已，為開示正法。<p>「復次舍利子！菩薩摩訶薩於勝慧波羅蜜多微妙清淨光明法門及諸聖者發起正見，如佛所說而修行之。以二因緣，當如是學。何等為二？一者獲他言音，二者謂自作意。若諸菩薩於相應行菩薩藏正法不能聽聞，聽已於深法律三摩地門而得少分歡喜知足者，應知彼是懷增上慢墮魔網中，於生老病死憂悲苦惱及隨煩惱。著五欲樂輪回相續。如來以是說彼有情隨順有漏無能解脫。舍利子！若有親近法師於此正法聽已了知，而不作罪遠非義利，增長聞慧見妙涅盤，清淨勇猛得勝妙樂。如是菩薩摩訶薩當知是為於此菩薩藏正法希有法律殊勝義利，受持讀誦乃至聽聞、廣大開示為他人說，得相應行。<p>「復次舍利子！若菩薩摩訶薩於此菩薩藏正法若不聽聞，無能獲得彼相應意，而與聖道極相違故。如來以是說彼有情於老死解脫而常作意。云何是相應意？謂此菩薩摩訶薩遠離相應及不相應是相應意，於相應意得無增語。又菩薩相應意，謂於音響無能發起，諸阿羅漢亦無能發，然彼所出音響了不可得，於前際後際隨所伺察，當云何生？至何所滅？若通達過去所說音響則過去已滅，若通達未來所說音響則未來未至，若通達現在所說音響則現在不住。如是已說未說當說，遍一切處尋求俱不可得。於相應意當如是學。<p>「舍利子！若菩薩相應意如是學者，云何觀察？謂此菩薩觀一切法自性本滅，觀一切法自體本寂，觀一切法自性平等，觀一切法畢竟不生，觀一切法畢竟不起，觀一切法畢竟不集，觀一切法畢竟無滅。於此時分說如實觀亦非所觀，如是非所觀非不所觀，說此是名為觀察意，當如是學。若有菩薩於此正法，疑惑癡瞑無能入解，謂言是法非解脫門，斷諸勤勇不起通達，而於彼意悉不相應。又復於此諸法正見即如如見。云何諸法即如如見？所謂無見。如是無見即不生增語，不生增語則不積集。云何不積集？謂於增語而無有對。如來以是所說，觀察諸行無生無作，於正見中由是獲得正出離行。又復正出離行以何為因？謂一切法即為佛法。是故欲求正出離行，應當於此菩薩藏正法殊勝義利，受持讀誦聽聞為他人說，乃至於此正法得相應意。是名正出離行。<p>「復次舍利子！若菩薩行勝慧波羅蜜多行時，於此微妙清淨光明法門正善覺悟，於意處觀察生入解意。何等意處？云何入解？謂此菩薩於三摩地加持處，毘鉢舍那尋伺處，最上希望處，心樂欲處，相續不斷處，無常處，因緣處，緣生處，無我無人無壽者處，無住無不住無去無不去處，不集不壞因果處，空無相無願慣習處，非空無相無願所取處，三摩地三摩鉢底所取處，非依三摩地三摩鉢底發生處，神通智所取處，非漏盡處，觀察無生處，非出離行處，觀察一切有情無我處，不捨大悲處，見一切生恐怖處，有執心處，出離貪處，不離現行貪法處，捨五欲樂處，不捨法樂處，離一切戲論處，不捨善巧方便處，如是諸法皆生入解。舍利子！說此是為意處入解。<p>「復次舍利子！於彼意處，云何說為正理道？所謂以意是道、以門是道、以面門是道、以因是道、以合集是道、以不相違是道、以無諍論是道、以捨是道、無入無不入是道、無戲論是道、無毀呰是道、不增是道、不減是道、不生是道、無所轉易是道、無所對治是道、真如是道、實際是道、如來是道、無別異是道、如如是道、三世平等是道、分別不住色受想行識是道、不住眼界色界眼識界是道、不住耳界聲界耳識界是道、不住鼻界香界鼻識界是道、不住舌界味界舌識界是道、不住身界觸界身識界是道、不住意界法界意識界是道、隨順勝義是道、隨順正智是道、隨順了義契經是道、隨順正法是道。舍利子！說此是名為正理道。又菩薩摩訶薩以入解意於正理道，由是觀察即無所觀，如是非觀察非不觀察。說此是名為觀察意。<p>「舍利子！若菩薩摩訶薩以相應意於此正法而有癡瞑，謂言是法非解脫門，斷諸勤勇不起增勝無所通達，而於彼意悉不相應。又諸有情，如是正見即如如見。又復云何為如如見？所謂無見。無見則不生增語，乃至無所對名，如前廣說。於此菩薩藏勝慧波羅蜜多之行，當如是學。<p>「又復於意無我，於一切法無我亦然。若一切法無我，則於諸有情無我亦然。如是觀察，是觀察意。又輪回界與涅槃界平等相應，如是煩惱體性與一切法體性相應，彼相應與不相應都無所著，於觀察意而得勝解。乃至菩薩所有相應無餘，加持一切有情而不棄捨，加持正法而無相違。舍利子！說此是為菩薩摩訶薩獲相應意所聞之相。於意入解、如是觀察，彼如如見勝慧不動。<p>「復次舍利子！菩薩摩訶薩行勝慧波羅蜜多行時得勝慧住，於一切有為法而不共故。所謂無明乃至老死，悉不共住。又於薩迦耶見乃至本末六十二見，悉不共住。世間八法若毀若譽，悉不共住。五蘊十二處十八界乃至一切攀緣，悉不共住。又於慢增上慢邪慢乃至二十隨煩惱，悉不共住。又於上中下品若麁若細乃至一切煩惱，悉不共住。又於癡闇盲瞑翳障繫縶等處，乃至一切下劣分法，悉不共住。又於煩惱魔、蘊魔、天魔、死魔，乃至一切魔業，悉不共住。又於我、人、眾生、壽者、養者、士夫、補特伽羅、意生、儒童，乃至一切我見，悉不共住。又於業障、煩惱障、法障、見障、報障、智障，乃至一切相續習氣，悉不共住。又於相障思惟分別、見聞覺知諸所纏縛，悉不共住。又於慳貪布施、毀戒持戒、瞋恚忍辱、懈怠精進、散亂禪定、惡慧勝慧，乃至一切波羅蜜多有無對治、是智非智，悉不共住。又於一切僻報，常與無常、善與不善、有罪無罪、輪回涅盤，乃至一切邪對治法，悉不共住。又於種種佛法、種種剎土、種種有情，悉不共住。又於世俗勝義、有智無智，乃至一切有情作意相等，悉不共住。又於勝慧勝行、有為體相，乃至一切住心意識所造作者，悉不共住。舍利子，是為菩薩摩訶薩勝慧波羅蜜多之行，於如是無量有為行法，悉不共住。<p>「復次舍利子！菩薩摩訶薩行勝慧波羅蜜多行時，於菩薩藏而能安住，於一切法以勝慧決擇，而能獲得十種善巧。何等為十？一者蘊善巧，二者界善巧，三者處善巧，四者諦善巧，五者正知善巧，六者隨順善巧，七者智識善巧，八者菩提分善巧，九者聖道善巧，十者緣生善巧。云何名蘊善巧？謂此五蘊，如聚沫、如水上泡、如陽焰、如芭蕉、如幻、如夢、如空谷響、如影、如浮雲、如鏡中像。謂色蘊者猶如聚沫，彼聚沫中無我、無人、無眾生、無壽者、無士夫、無意生、無儒童。若世間體性如是，則色蘊體性亦復如是。說此是為色蘊善巧。謂受蘊者如水上泡，彼水泡中無有我、人、眾者、壽者、士夫、意生、儒童。若世間體性如是，則受蘊體性亦復如是。說此是為受蘊善巧。謂想蘊者猶如陽焰，彼陽焰中無有我、人、眾生、壽者，乃至說此是為想蘊善巧。謂行蘊者猶如芭蕉，彼芭蕉中無有我人眾生壽者，乃至說此是為行蘊善巧。謂識蘊者如幻，於彼幻中無有我人眾生壽者，乃至說此是為識蘊善巧。<p>「又復說此五蘊，是彼世間剎那變異壞滅之相。若此世間體性如是，則彼世間體性亦然。云何體性？所謂苦無常性。彼蘊體性亦復如是。舍利子！說此是為菩薩摩訶薩於勝慧波羅蜜多之行，而能獲得諸蘊善巧。<p>「又復云何名界善巧？所謂地界即法界，法界無麁澁相。水界即法界，法界無柔軟相。火界即法界，法界無溫熱相。風界即法界，法界無動轉相。眼識界即法界，法界無瞻視相。耳識界即法界，法界無對表聲相。鼻識界即法界，法界無能嗅香相。舌識界即法界，法界無能了味相。身識界即法界，法界無能覺觸相。意識界即法界，法界無能觀察相。如是自體界與法界無二無別。又復欲界、色界、無色界無二無別。輪回界、涅盤界無二無別，此空界、一切法界無二無別，由性空故、離分別故，無二無別。以入解有為界，則入解無為界，乃至說無量界如是決擇入解。舍利子！說此是為菩薩摩訶薩於勝慧波羅蜜多之行，而能獲得諸界善巧。<p>「又復云何名處善巧？謂此眼處本空，及耳鼻舌身意處本空，彼無有我亦無我所。彼菩薩如是於眼體性乃至於意體性如實了知，則無處決擇、無種種決擇、無善決擇，於善不善法無二相轉。說此是名為處善巧。<p>「又此處善巧，謂眼處、色處。如是眼見於色而生厭離，如是厭離則非正行。又彼耳處聲處、鼻處香處、舌處味處、身處觸處、意處法處，如是乃至意識而生厭離，如是厭離則非正行。又復菩薩於聖道處、非聖道處，皆應積集成證大悲，於諸險難非聖道處諸有情類令住正道，於其道處亦不棄捨。舍利子！說此是為菩薩摩訶薩勝慧波羅蜜多之行，而能獲得諸處善巧。<p>「又復云何名入解諦善巧？此諦善巧復有四種，所謂苦智、集智、滅智、道智。云何苦智？謂不起蘊故，是為苦智。云何集智？謂離愛集故，是為集智。云何滅智？謂滅已不生故，是為滅智。云何道智？謂於平等法無平等可得故，是名道智。若菩薩於此四諦如是智慧而不作證成熟有情，說此是為諦善巧。<p>「又諦善巧復有三種，所謂世俗諦、勝義諦、相諦。云何世俗諦？謂諸想像音聲、語言文字，乃至世間所行，是為世俗諦。云何勝義諦？謂心無所緣，況復文字，是為勝義諦。云何相諦？謂諸相一相，一相無相，是為相諦。彼菩薩於世俗諦說無疲倦，於勝義諦不失正行，於相諦中隨順無相，是真實相。說此是為菩薩於諦善巧。又復一諦此無二種，所謂寂諦，此實一諦。於諸平等及不平等，而能隨轉真妙作用，而能獲得於諦善巧。
。
<juan>佛說大乘菩薩藏正法經卷第三十五<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>勝慧波羅蜜多品第十一之三<p>「復次舍利子！菩薩摩訶薩獲得如是於諦善巧，由此了知五蘊是苦，若令五蘊苦相止息猶如虛空，是苦聖諦。又此五蘊隨惑愛見，若令執取愛見等因不起合集，為集聖諦。又此五蘊畢竟滅盡，若令前際不生、後際不起、現在不住，為滅聖諦。若於苦智、集智、滅智而能證達以智相續，能善調伏引趣正行，為道聖諦。又復於此諸諦現觀，而能尋伺遍盡觀察，是為菩薩摩訶薩於諦善巧。又復了知諸受是苦乃至受所引攝，諸決擇智，是為苦聖諦。若因於受引生於合集，如實了知，是為集聖諦。又若於受而得輕安則於受非受，而復觀察非受是滅獲證於滅，是為滅聖諦。又若受所引道，如彼世間積集進求，非受非道令彼苦滅引趣正行，是為道聖諦。若見如是四諦平等畢竟無見，是為清淨，是名菩薩摩訶薩於諦善巧。又復於滅而起現證，復能於苦不生觀察，是為苦智。若有緣生於有離有，是為集智。了知一切生本不生、滅無所滅，是為滅智。於如是道隨其種類，尋求伺察令入其智，是為道智。若能安住如是諦智，說此是為菩薩摩訶薩於勝慧波羅蜜多之行獲諦善巧。<p>「舍利子！又復菩薩摩訶薩獲得四種正知善巧。何等為四？一者義正知，二者法正知，三者世間典籍正知，四者辯才正知。云何義正知？謂若於法諸勝義句，相續因智，緣智，集智，通達無邊智，入解緣起智，分別法界智，隨順入解真如智，不住實際智，如實法空智，伺察無相智，於願無願智，於行無行智，入一正理智，入解無我智，解無眾生智，了無壽者智，無補特伽羅勝義智，於過去世無障礙智，於未來世無限量智，於現在世遍一切處智，於蘊幻化智，於處決定空智，於界度量智，內身寂靜智，外無遍行智，出離塵境智，念無所住智，達無所入智，勝慧觀察智，通達四諦智，諸苦為有智，諸集為行智，諸滅無相智，諸道出離智，分別一切法句智，善解諸根智，諸力無能屈伏智，奢摩他加持智，毘鉢舍那光明智，於諸幻化起變滅智，於諸陽焰無迷亂智，於諸夢境無實見智，於諸谷響了緣生智，於諸影像無合集智，於種種相唯一相智，於正和合無所合智，於諸輕安無所得智，於聲聞乘達言音智，於緣覺乘解緣生智，於最上乘積集一切善根智。如是所說，是為菩薩於義正知。又復義正知者，若於義隨順則諸法隨順，彼所隨義即諸法性。所以者何？以諸法義畢竟如空。若義如空，則諸法義畢竟無相。若義無相，則諸法義畢竟無願。若義無願，則彼法義無所趣證。若義無所證，則一切法義畢竟無壽者、無補特伽羅。若義無補特伽羅，則於是義通達法相。若說於義無住無盡，於所說義而獲證知，諸佛世尊隨喜印可，於彼勝慧如實正知。若於勝慧如實正知，則一切處無有過失，說此是為菩薩於義正知。<p>「云何名法正知？謂於正法入解之智，若善不善、有過無過、有漏無漏、世間出世間、有為無為、染分淨分、輪回涅盤、法界智界，本自平等無所覺悟。說此是為菩薩於法正知。又復法正知者，於彼貪行心能正知，所謂虛假貪行、堅固貪行、微細貪行、廣大貪行、過去貪行無邊觀察，現在貪行隨緣入解。或復有情內貪而非外貪，或復外貪而非內貪，或復內貪亦外貪，或非內貪亦非外貪。或復色貪非聲貪，聲貪非色貪，色貪亦聲貪，色聲俱非貪。色貪非香貪，聲貪非香貪，香貪非味貪，味貪非觸貪，乃至綺互於色聲香味觸貪行等，如是非義利門，入解二萬一千貪行、二萬一千瞋行、二萬一千癡行。如是貪瞋癡二萬一千眾等分行。如是所說，入解八萬四千心行之智、如其所說相應行相智、不增不減智、越百欲界智、殊勝法器智、真實言說智，說此是為菩薩於法正知。<p>「云何世間典籍正知？謂若入解一切聲智。天聲、龍聲、夜叉聲、乾闥婆聲、阿脩羅聲、迦樓羅聲、緊那羅聲、摩睺羅伽聲、人聲非人聲而能入解。五趣有情麁細高下，說法連環相續不斷音聲文字。彼或說一說二說多，男聲、女聲、非男非女聲，廣說略說，鄙陋說巧妙說，過去說未來說現在說，一字相應多字相應，皆悉了知。說此是為世間典籍正知。又復世間典籍正知者，成熟於文、明了於義，離諸恐畏復無過失。於世俗、勝義，以自心知見，甚深巧妙種種莊嚴，令諸有情咸生歡喜，說此是為菩薩於世間典籍正知。<p>「云何菩薩辯才正知？所謂言說無住無斷，真實記別迅速辯才、決定獲果辯才、如其所問辯才、無減失辯才、無斷滅辯才、無諍論辯才、樂善法辯才、住忍辯才、甚深辯才、善巧辯才、世俗勝義辯才、建立一切布施持戒忍辱精進禪定勝慧辯才、建立念處正斷神足根力覺支聖道奢摩他毘鉢舍那辯才、入解一切諦智定解脫三摩地三摩鉢底辯才、悟一切乘辯才、解一切有情心行辯才、無謇吃語言辯才、無生澁語言辯才、無雜亂語言辯才、潤澤語言辯才、清淨語言辯才、解脫語言辯才、無障語言辯才、尊重語言辯才、慈愛語言辯才、相應語言辯才、無缺漏語言辯才、甘美語言辯才、細滑語言辯才、無毀呰語言辯才、稱讚諸聖語言辯才，通達無邊剎土有情，能以妙梵音聲隨一詮表。如是辯才，於他有情補特伽羅能善說法，佛乃印可。彼若說法無出離者，云何能得盡諸苦際、成就正行？舍利子！說此是為菩薩摩訶薩於勝慧波羅蜜多之行，而能獲得辯才善巧。<p>「云何菩薩隨順善巧？復有四種。何等為四？一者隨義不隨於文，二者隨智不隨於識，三者隨了義經不隨不了義經，四者隨法不隨於人。何等為義？云何為文？謂若入解出世法行，此說為義。達世間法，此說為文。若於整肅施以妙樂，此說為義。於無戲論調伏制止，此說為文。若於輪回遍能稱說，此說為義。於無所得廣大開示，此說為文。若能普遍讚涅槃德，此說為義。於涅槃法體無分別，此說為文。若於三乘分位如其開演，此說為義。智唯通達一種教理，此說為文。於諸有情開演布施，此說為義。三輪清淨，此說為文。若能宣演三業威儀、積集一切頭陀功德，此說為義。於身語意清淨勝行皆不可得，此說為文。若能宣說堅固忍受忿恨惱嫉倨傲憍慢，此說為義。得無生忍，此說為文。若能開演於諸善根踊躍精進，此說為義。於彼精進不入不住，此說為文。若能開演靜慮解脫等持等至，此說為義。滅等至智，此說為文。於諸慧根多聞總持，此說為義。義不可說，此說為文。若能開示三十七品菩提分法，此說為義。若菩提分現證行果，此說為文。若能開示苦集道諦，此說為義。現證滅諦，此說為文。若正開示無明為先乃至老死，此說為義。若無明滅乃至老死滅，此說為文。若說積集止觀，此說為義。明解脫智，此說為文。若能分別貪瞋癡等分類行法，此說為義。若於解脫心無所動，此說為文。若能開示諸障礙法，此說為義。若證解脫無障礙智，此說為文。若正開示善能稱讚無量三寶，此說為義。若離貪法性及無為功德，此說為文。若說菩薩最初發心習學功德乃至菩提道場，此說為義。說一心相與一切智智無上正覺，乃至總略八萬四千法蘊相應，此說為文。又若一切音聲語言文字乃至不可說義，俱說為義。<p>「云何不了義經？謂所說文，如其所說廣大了知，此說是為不了義經。云何了義經？謂所說義，如其所說廣大通達，此說是為了義經。又說隨順補特伽羅無能出離，是不了義。如所說法即能出離，是為了義。如是菩薩摩訶薩於勝慧波羅蜜多之行得隨順善巧。<p>「云何菩薩文句善巧？謂諸菩薩於此二法，善能修行勝慧波羅蜜多。云何二法？一者善識，二者善智。何者為識？依四種住。何等為四？一者識依色住，二者識依受住，三者識依想住，四者識依行住，此說為識。何者為智？謂若了知所取五蘊，此說為智。又若了知地界水界火界風界，此說為識。若復安住四種法界，於其法界善能分別，此說為智。舍利子！復說於識，謂眼觀色為表，耳聞聲為表，鼻嗅香為表，舌了味為表，身覺觸為表，意知法為表，此說為識。若復內身寂靜外無遍行，智能隨順法無所取，此說為智。又若發起遍計執取，此說為識。無執無取及表無瞋，此說為智。又復了知識住生滅有為行法，此說為識。無為無有識遍行故，又智無為不住生滅，此說為智。<p>「云何了義不了義經？謂若所說引趣於道，是不了義。引趣於果，是為了義。說世俗行，是不了義。宣說勝義，是為了義。引趣業行，是不了義。盡業煩惱，是為了義。又復染分，是不了義。若說淨分，是為了義。於彼輪回而作厭離，是不了義。於輪回涅盤悟不二法，是為了義。善巧文句，是不了義。甚深難解，是為了義。於諸文句心喜樂欲，是不了義。於少文句而生決定，是為了義。又復我人士夫命者、意生儒童作者受者，種種語言，或有主宰及無主宰，是不了義。於空無相無願三解脫門，不起我人士夫乃至補特伽羅，是為了義。云何補特伽羅及法？謂若於所有法安住補特伽羅見，由起彼見而復安住法智法界，此說是為補特伽羅及法。又復補特伽羅者，謂異生補特伽羅、善異生補特伽羅、順信補特伽羅、順法補特伽羅、八輩補特伽羅、入流補特伽羅、一來補特伽羅、不還補特伽羅、應供補特伽羅、緣覺補特伽羅、菩薩補特伽羅。若一補特伽羅出現世間，猶能引生多種妙樂，於彼世間天人眾會極深憐慜作諸善利。何況如來、應供、正等正覺安住世俗，為一切補特伽羅，令諸有情依如來所說音聲入解義利。佛言此說是為於法，各各隨順，樂欲引趣有情於義安住。云何名法？所謂無作無不作、無住無不住，於一切處本自平等悉同依止。又諸法相自性本空，無有平等及不平等，離諸分別無所攀緣，而皆出離。此說於其法性能隨順行得無退轉，是故於此正理法門而得入解一切法性。此說是為菩薩摩訶薩於勝慧波羅蜜多而得成就四種隨順善巧。<p>「云何菩薩福智善巧？菩薩行門有其二種。何等為二？一者福行，二者智行。云何福行？所謂布施福行、持戒福行、修觀福行。住等慈心大悲相應，令諸有情悔諸過咎，普令發起一切善根。
。
<juan>佛說大乘菩薩藏正法經卷第三十六<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>勝慧波羅蜜多品第十一之四<p>「復次舍利子！一切有學阿那含辟支佛，於此福行應先發起如是勝心，得不退轉一生補處，次當作佛。菩薩摩訶薩亦應於此發隨喜心，過去未來現在諸佛世尊此福行中一切善根亦皆隨喜，勸請諸佛轉妙法輪。此福行中以一切菩提善根悉共回向。未發菩提心者語令發起，已發菩提心者諸菩薩為說回向。以利養攝諸貧窮，以醫藥施諸疾病，於諸怯弱亦當親近為作憐愍，於諸毀戒以法覆護，出離罪報令住涅槃。於和尚阿闍梨尊重供養如佛世尊，於講法處精進勇猛。求諸法師設百由旬亦應故往，樂聞正法而無厭足。於說法者無所希望，常當親近恭敬供養，如己父母不生疲厭。又福行中，於身口意不生動亂、離諸過失。住佛塔廟，攝受梵福集諸善本，圓滿相好莊嚴化身。離諸口過莊嚴語業，決定勝解莊嚴一心，遊戲神通莊嚴佛剎，以清淨智莊嚴法相。聞彼正法離諸障礙得無障礙，於說法者歡喜稱讚，於所說法不生執著，亦無損壞如是莊嚴解脫法門。以諸園林施佛及僧，如是莊嚴佛菩提樹，植諸善本憐愍一切，業惑清淨得無生滅，如是莊嚴菩提道場。發無盡願施諸玩好，獲得圓滿無盡寶手。遠離顰蹙平等如掌，樂施一切而先獲得面目端嚴，後諸有情共喜樂見。光淨嚴飾施諸有情，而獲光明普照一切。讚美言辭非由積習，戒福德藏悉皆清淨。生人天中，十善道業亦復清淨，神通變化亦不唐捐。順諸佛教不起分別，深心清淨平等開化，為諸有情之所愛敬。於最上法及勝解行隨力為說，而能攝受一切福行。又當發起一切智心，具七聖財信為先行，一切世間之所愛敬。是故決定最先開導，而能圓滿一切佛法及諸善法。此說是為菩薩摩訶薩福行善巧。<p>「云何諸菩薩智行善巧？謂於因緣發生智解。云何因緣？謂深心樂欲隨知法會，勤求善友住於佛智，不依聲聞辟支佛智，於論議師極生信樂。其說法者，知彼器已內心具足，於其智慧無有慳惜，相續為說甚深妙法。彼聞法者，為作如是求法相應，則能於此智行相應。云何求法相應？謂於法師得是少義，而於初夜後夜思擇稱量，此等云何是理非理？展轉研究乃至心無所得，離諸障礙及無垢染，得出離智發真實行。於此甚深法、廣大法無邊法、勝外道法，智解通徹常放光明，最極高顯踰於山峯，勇猛精進不捨重擔，行殊勝行心唯一境，富樂作意不捨杜多，常樂法樂不持世行，求出世法憶念不忘隨為宣說。聖族弟子咸皆歡喜，開導勝緣奉持禁戒慚愧莊嚴，趣向佛道，無明暗蔽諸無智者悉自遠離，而得慧眼清淨，廣大覺悟、深妙覺悟、極妙覺悟。以觀察智，復能分別自他功德，而使純熟圓滿清淨業報。是為菩薩摩訶薩智行善巧。<p>「復次求智菩薩於法師所行四種施。何等為四？謂樺皮紙筆墨等及妙法座、一切利養、法集偈讚。是為四種，於智行中而得成辦。又智行中於法師所，應當成就四種守護。何等為四？一者守護身，二者守護善，三者守護處所，四者守護所化徒眾，是名為四。又智行中，而復成就四種重擔。何等為四？所謂法、智、財物及與菩提，是為四種。又智行中成就五力：一者信力，於法勝解。二者精進力，勤求多聞。三者念力，於菩提心而無忘失。四者定力，於一切法決定平等。五者勝慧力，復樂多聞。是為五種，於智行中而得圓滿。又智行中成就四戒。何等為四？謂真實法戒、勤求法戒、決定法戒、向菩提戒，是名為四。又諸勤求法者，於智行中成就四忍。何等為四？一者敝惡人來毀生罵辱，不應加報，善言悔謝；二者風日寒熱及飢渴等悉能忍受；三者於和尚阿闍梨隨轉給侍；四者於空無相無願三解脫門住大法忍；是為四種。又復成就四種精進。何等為四？所謂多聞精進、總持精進、辯說精進、正行精進，是為四種。又智行中而復成就四種勝定。何等為四？所謂離相寂靜、心一境性、入神通定、悟佛知見，是名為四。又智行中成就四法。云何為四？謂諸有不住、非自然性、四緣生滅是無主宰、唯一信解，是名四法。又復成就四種方便。何等為四？一者隨轉世間，二者隨轉契經，三者隨轉於法，四者隨轉於智；是為四種，於智行中而得具足。又復成就四無礙道。何等為四？所謂波羅蜜多、七菩提分、八聖道支及一切智智，是為四種無障礙道。又復成就四種無厭。何等為四？謂多聞無厭、辯說無厭、尋伺無厭、智慧無厭，是名四種。又智行中如是知見，而復隨順一切有情、一切剎土，即布施、持戒、忍辱、精進、禪定、勝慧、慈悲喜捨。所以者何？舍利子！乃至諸菩薩決定於諸智中以是知見而為先行，彼若安住是智而得通達一切智行，諸佛威神之所護念，諸有魔等皆不得便，普為集會一切智智。舍利子！是為菩薩摩訶薩於勝慧波羅蜜多得智行善巧。<p>「云何諸菩薩念處善巧？菩薩念處此有四種。何等為四？一者以身觀身念處，二者以受觀受念處，三者以心觀心念處，四者以法觀法念處。云何以身觀身念處？舍利子！此諸菩薩修身觀時，觀身前際、觀身後際、觀身現在，而此身者從顛倒生、隨因緣滅，無動無作無自性無執取。譬如諸外山林藥草種等，從因緣生，亦無自性及無執取。又此身者如墻壁瓦礫草木影像，謂蘊處界是無執是空、是無我我所、是無常是速朽滅、是不精實、是顛倒法、是可厭離、是不堅固。諸菩薩摩訶薩應如是觀，當樂勤求堅固之身。所以者何？謂如來身。如來身者，即法界身、金剛身、不可壞身、堅固身、於三界一切最勝妙身。修是觀時，當知凡夫麁重穢惡具諸過患；彼復能離一切過患，得獲如來最妙身相。又當觀念諸有情身，由何所造相續不斷？謂四大種及阿賴耶識造作執持薰習功能有無量力。譬如地界、水界、火界、風界，外四大種有種種門、種種處、種種名、種種相、種種物，由是一切有情任持命根。身四大種集起亦復如是，有種種門、種種處、種種名、種種相、種種物，由是一切有情於其命根亦復任持。以別相觀身無常，而不厭離生死。以別相觀身是苦，而不樂住涅槃。以別相觀身無我，而不遠離化度有情。以別相觀身空寂，而無畢竟寂滅。以別相觀身遠離，而不捨善法。彼能如是以身觀身者，應當了知是不堅固、是不可愛。觀內身者而知煩惱不能容受，觀外身者了諸煩惱不共合集，而得成就清淨身業，及得清淨莊嚴身相，為諸天人之所讚仰。舍利子！是為菩薩摩訶薩得以身觀身念處。<p>「云何諸菩薩以受觀受念處？謂諸菩薩於彼一切苦樂等受，應以智慧方便善可了知，於諸樂受無貪惜意，若見諸惡道受苦觸時，起大悲心無緣息意，於苦樂受觸，無無明意隨念了知。如是苦、樂、非苦非樂得出離見。而諸菩薩以智慧方便，於諸有情，或為成就、或為遠離。然此有情於受出離無所知解，於此樂受隨樂施與，於彼苦受隨為除滅，於非苦樂受隨順一切智智得獲輕安，以大方便善巧而攝受之，為說妙法，令諸有情亦獲輕安。何等因緣說如是受？謂於善成就而有樂受，於不善成就乃有苦受。復於是處我人眾生壽者起種種受，所謂執受、取受、顛倒受、遍計受、惡見受、眼想受乃至意想受、色想受乃至法想受，乃至眼觸為緣所生諸受。以要言之，乃至於內外法意觸為緣所生諸受，是中或苦、或樂、非苦非樂說名為受。<p>「復次於總聚中，或有一受，謂一心所表。二受，謂內外所表。三受，謂過去未來現在所表。四受，謂四大所表。五受，謂五蘊作意。六受，謂六處遍計。七受，謂七識住處。八受，謂八邪相應。九受，謂九有情居。十受，謂十善業道。乃至總略諸受種種作意，是故應知有情無量受亦無量。又諸菩薩觀樂受時，見諸有情住生死際，令發智慧，為彼開示善不善受。舍利子！是為菩薩摩訶薩以受觀受念處。<p>「云何諸菩薩以心觀心念處？謂諸菩薩祕密守護正念不動，觀察此心速疾生滅，無有狀貌及無住處，亦不在內亦不在外不在中間。知初發心最極微量遠離心相，於其方分了不能得。是心所集一切善根，最極微量亦皆遠離，及無方分。又於是心回向菩提。於自體相，無心所了、無心所觀、無心所入。」<p>佛言：「是故得成阿耨多羅三藐三菩提。何以故？謂菩提心與彼善心，於其作用而不共行，又善根心與菩提心亦不共行，又善根心與回向心亦不共行，又回向心與菩提心及善根心悉不共行。應當如是觀察，不生驚怖，次復獲得甚深緣起不壞因果。然法性心即有情自性，如是還屬諸法因緣，無動無作及無主宰，彼如覆障不共相應。是故應知，此法性心亦不共行。云何法性及覆障心？法性心者，謂於是處悉無所施。若復以一切所有回向遍覆莊嚴佛剎，是心覆障。如彼幻化於剎那頃最極寂淨，名法性心。若復集諸禁戒回向一切迅疾神通，是心覆障。猶如夢想畢竟盡盡無餘，名法性心。若復樂忍辱力乃至回向遍覆莊嚴，是心覆障。猶如陽焰畢竟離身心相，名法性心。若復發起一切精進回向圓滿一切佛法，是心覆障。如水中月無執無見，名法性心。若復以一切禪定解脫三摩地三摩鉢底回向諸佛三昧，是為覆障。無色無見無對無表，名法性心。若復以智分別宣說一切清淨句義回向圓滿諸佛智慧，是為覆障。種種施設，名法性心。若復於諸善根有所間斷，是為覆障。心無因生，名法性心。若復因菩提分法所起，是為覆障。解脫六境，名法性心。若復於佛境界有所斷滅，是為覆障。舍利子！菩薩摩訶薩如是行以觀心行時，安住神通，得彼神通於一心中，而能了知一切有情心之所趣，知已隨其本性而為說法。又復安住大悲，得彼大悲而能化度一切有情無有疲倦，於此觀行加持是心無盡無滅。設復入生死際斷諸繫縛，而於此心念智不起、超諸行法，一切聲聞辟支佛所不能及，而得安住是心乃至圓滿一切佛法。是心於剎那頃能與勝慧平等相應，決定成就阿耨多羅三藐三菩提果。舍利子！是名菩薩摩訶薩以心觀心念處。」
。
<juan>佛說大乘菩薩藏正法經卷第三十七<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>勝慧波羅蜜多品第十一之五<p>佛告舍利子：「云何諸菩薩以法觀法念處？謂諸菩薩以聖慧眼得見諸法，於中入解，乃至菩提道場觀諸法性，如微塵許悉無所見。若空解脫即無相解脫、無願解脫、不起解脫、無生解脫、無作解脫、無性解脫、緣生解脫，而諸菩薩於一切法應如是觀。云何名法？謂無我義、無人義、無眾生義、無壽者義，是名為法。云何非法？謂我見、人見、眾生見、壽者見、常見斷見、有見無見，是名非法。又舍利子！此法非法，即攝一切法及非法。所以者何？謂空、無相、無願三解脫門遍能了知，即是諸法。於我見等深心繫著，即諸非法。是故菩薩修法觀時，最極微量悉無所見，於解脫法及菩提道悉皆出離得無障礙，於諸有情不起愛見大悲之想。彼無煩惱及隨煩惱。所以者何？如其了義平等入解人法俱空，無有煩惱之所積集，而能覺悟彼煩惱自性即菩提性，此菩提自性即煩惱性。如是念處諸法平等，猶如虛空。又諸菩薩修法觀時，於諸佛法而能對治，觀諸有情盡彼生智，證彼無為離無生智，於無生際無所棄捨。如是通達法觀念處，即得安住一切法念，於一切聲聞辟支佛法不起愛樂，決定安住諸佛念處常不忘失及無癡迷，乃至最後邊際法觀念處，能說無量不共境界，平等入解一切佛法，令諸有情心生歡憙，一切魔法自然知解。此說是名以法觀法念處。舍利子！諸菩薩摩訶薩於勝慧波羅蜜多，獲得如是四種念處善巧。<p>「云何諸菩薩菩提分善巧？菩提分法此有七種。何等為七？一者念菩提分，二者擇法菩提分，三者精進菩提分，四者樂菩提分，五者適悅菩提分，六者三摩地菩提分，七者捨菩提分，是名為七。云何念菩提分？謂念所悟法，觀察分別條析揀擇及與開解。又應念彼法自體相，隨順覺悟，如諸法空隨念了知。此說是名念菩提分。云何擇法菩提分？謂於八萬四千法總聚中以智思擇、如法擇已，彼是了義即是了義，彼非了義即非了義，彼是世俗即是世俗，彼是勝義即是勝義，彼是祕密即是祕密，彼是決定即是決定，如其思擇。此說是名擇法菩提分。云何精進菩提分？謂於法思擇捨離知解，樂修禪定寂靜輕安，應當以懃勇力摧伏彼執，於菩提道樂欲不退不捨重擔。此說是名精進菩提分。云何樂菩提分？謂樂聞法音，其心清淨不生疲厭，離諸攀緣及煩惱縛，志誠渴仰乃至身毛喜竪得大法樂。此說是名樂菩提分。云何適悅菩提分？謂於三摩地離諸障礙惛掉等性，令彼身心俱獲輕安。此說是名適悅菩提分。云何三摩地菩提分？謂於等引心了諸法智安住甚深，觀諸法性悉皆平等。此說是名三摩地菩提分。云何捨菩提分？謂於憂喜分法心無所動，於世間法亦不增減，隨順聖道，於自他共無住無動及無損惱。此說是名捨菩提分。舍利子！諸菩薩摩訶薩於勝慧波羅蜜多，獲得如是七種菩提分善巧。<p>「云何諸菩薩聖道善巧？此有八種。何等為八？一者正見，二者正分別，三者正語，四者正業，五者正命，六者正勤，七者正念，八者正定，是名為八。云何正見？謂於是見超諸世間，不從我見、人見、眾生見、壽者見之所發生，亦不從常見斷見、有見無見、善不善見乃至涅槃見之所發生。是名正見。云何正分別？謂分別貪、瞋、癡等及諸煩惱，令不發起；分別戒、定、慧、解脫、解脫知見，令得安住。是名正分別。云何正語？謂於自他善友言無彼此，具足相應入平等道。是名正語。云何正業？謂於黑業報使無造作，令彼盡盡；於白業報自類和合，令善純熟。是名正業。云何正命？謂聖族弟子荷負重擔為聖道故，增長圓滿資養身命，不以雜亂欺誑惡求多求，他所得利不生悔惱，於自利養隨其所得不生憙樂。是名正命。云何正勤？謂於邪行貪瞋癡等及隨煩惱，不起勤勇；入聖諦道趣涅槃果而能隨順起大勤勇。是名正勤。云何正念？謂於是念安住正道，離諸諂曲輪迴過失，乃至見涅槃道於如是念亦當遠離，而於聖道無有迷亂。是名正念。云何正定？謂正達平等即諸法平等，安住等持於彼正達而能超越。又復菩薩安住等持，能令解脫一切有情，於前正達亦能超越。是名正定。又過現未來諸佛世尊，為諸菩薩於八聖道平等開示無盡聖道。<p>「舍利子！菩薩摩訶薩於聖道善巧，應當修習助道之法。云何助道？謂奢摩他及毘鉢舍那，是名助道。云何奢摩他？謂令心淡泊寂靜、極靜至極寂靜，攝護諸根不動不搖無有高下，口唯慎密亦無諂詐，心一境性，遠離憒閙及諸險難，樂處空閑。於其身命清淨調適，威儀道行而常謹密，乃至具足資養知時知分及知數量。設聞誹謗亦應安忍，轉復深心常樂宴坐。是故定分作意於慈悲喜捨，以方便無礙安住修觀，從初禪定乃至第八禪定。於奢摩他，應先修習。我說於此復有無量奢摩他行，於是行中亦當隨順，是名奢摩他。云何毘鉢舍那？謂於智慧分觀諸法空，無有我人眾生壽者，觀彼五蘊猶如幻化，觀十八界即法界性，觀十二處如空聚落，觀眼等根隨境別轉，觀諸緣起不相違背，觀眾生見畢竟遠離。又復觀因必招果報，觀果如現前證得，觀諸正達轉復超越。又毘鉢舍那者，謂於諸法如空所見，無相、無願而無別異。觀無有因、無起滅處，見無所得得無所觀。於無所觀更復諦察觀無所觀，知能觀者亦復如是，如是觀者即如實觀，於如實觀而能獲得真實善巧毘鉢舍那。是諸菩薩於此行中而無墮落，於諸善根亦無住著。舍利子！是為菩薩摩訶薩於勝慧波羅蜜多獲得如是助道之法。<p>「又諸菩薩於正道善巧有四種相。何等為四？一者未生罪業諸不善法欲令不起，二者已生罪業諸不善法欲令除斷，三者未生善法欲令發起，四者已生善法欲令久住無所損壞。修諸觀行使無忘失，發精進心攝受正願。向來所說諸不善法欲令不起，深心作意悉是增語；發精進心攝受正願，深心觀察亦復增語。所以者何？謂法無合集、深心解脫，是名善法。云何名不善法？謂於戒定慧有所對治。云何於戒對治？謂於戒名字及所作法毀犯墮落。云何於定對治？謂於三摩地蘊起散亂心破壞聖行。云何於慧對治？謂於所有法數數起見作諸礙解，於勝慧蘊有所趣向損壞無見，是名於戒定慧有所對治。向來所說已生罪業諸不善法，如是行相深心作意欲令除斷，發精進心攝受正願。此不善法以心覆護不應開示，一切善法心常集行。於所對治貪瞋癡等，悉應了知因攀緣生，以不淨觀對除貪欲，以慈悲觀對除瞋恚，以緣生觀對除癡闇，淨諸煩惱斯為解脫。又復所有不應普斷，於一切法而生觀察。此說是名初二正斷。又如是說，未生善法欲令發起，發精進心攝受正願。此有無量。所以者何？謂諸菩薩植諸善本，精進樂欲攝受勝行，如是積集無量善法。此說是名第三正斷。又正斷者，已生善法欲令久住無所損壞使無忘失，發精進心攝受正願。若以此善根迴向菩提，則是增語。所以者何？無有菩提可迴向故，於此善根則無破壞。何以故？如其發心不出三界故。若出三界，於此善根即應盡盡。所以者何？如其發心出三界故，若不出三界而能迴向一切智智，於此善根則無有盡。此說是名第四正斷。舍利子！是為菩薩摩訶薩於勝慧波羅蜜多之行獲得四種正道善巧。<p>「復次，諸菩薩於正道善巧有五種相。何等為五？一者信根，二者精進根，三者念根，四者三摩地根，五者勝慧根。云何信根？信有四法。何等為四？謂起正見，信有世間及輪迴行，獲彼業報而為對治。由彼命根不造罪業，信菩薩行如彼修行，資身之具不生樂著，於甚深勝義及諸了義發生正解。於有情行，信一切法空無相相，於諸見造作不樂信解。於諸佛法力無畏等，聞已離諸愛著。及餘言說彼諸佛法，悉皆積集。此說是名信根。云何精進根？謂信是法發起精進，此說是名精進根。由此精進積集諸法，於其念根無所破壞，是名念根。由此念根無所破壞，而於諸法三摩地根唯一境性，是名三摩地根。由此三摩地根唯一境性，以彼慧根觀察諸法而能了知，是名慧根。如是於此五根積集繫屬，即得圓滿一切佛法至授記地。譬如外五神通不受胎藏，乃至獲得出離男女等根，如諸佛世尊及諸菩薩於此五根而得成就。此說是名菩薩摩訶薩於勝慧波羅蜜多獲得五種正道善巧。<p>「舍利子！又菩薩正道有五種相。何等為五？一者信力，二者精進力，三者念力，四者三摩地力，五者勝慧力。云何信力？謂於法信解。設魔波旬化作佛身而來親近為說別法，以信力故，於此正法一塵沙數莫能破壞，以智伺察悉為除斷。又魔所說此非佛法，於四大種及諸業報顛倒積集。而諸菩薩以信解力，深心伺察皆不信受，此說是名菩薩信力。云何菩薩精進力？謂能發起勇猛精進入解善法，在在處處得堅固力，若天若人彼所有力，乃至菩薩所住之處無能傾動，是名菩薩精進力。云何菩薩念力？謂於法念處其心安住，彼彼煩惱不能嬈亂，以念力故破諸煩惱，而復得此清淨正念，是名菩薩念力。云何菩薩三摩地力？謂獨處閑靜離諸憒閙，一切語言音聲悉皆遠離，無有攀緣對治，名最初禪定。於善尋伺得無障礙，名第二禪定。於喜樂行得無障礙，名第三禪定。於攝受正法化度有情得無棄捨無有障礙，名第四禪定。於四禪行彼對治法不能破壞，於彼定處亦不遠離，於三摩地不生愛著，是名菩薩三摩地力。云何菩薩勝慧力？謂於剎那而能了知世出世法，於如是智無能破壞，一切工巧乃至世間種種技藝，若近若遠難作能作。而諸菩薩現前獲得出世間法，謂智慧高顯勝諸世間，一切天人阿脩羅等無能破壞，是名菩薩勝慧力。舍利子！菩薩摩訶薩於勝慧波羅蜜多獲得如是五種正道善巧。
。
<juan>佛說大乘菩薩藏正法經卷第三十八<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>勝慧波羅蜜多品第十一之六<p>「復次舍利子！略說菩薩一種聖道，謂是菩薩於阿耨多羅三藐三菩提單己無二，以自勇猛大精進力深心攝受，不藉他緣及他開示，而自成辦極大力用，能被如是堅固甲冑。而諸有情難得能得，諸新發意住菩薩乘未得今得。又復一切難施能施，持戒、忍辱、精進、禪定、勝慧亦復如是。又於波羅蜜多無能建立者，而是菩薩於諸波羅蜜多悉能建立。以要言之，乃至廣大覺悟種諸善根無能及者，於是法行單己無二，詣菩提場坐金剛座摧伏魔力，一剎那頃勝慧相應，於阿耨多羅三藐三菩提果決定平等無復退轉。舍利子！是名菩薩摩訶薩於勝慧波羅蜜多獲得菩薩聖道善巧。<p>「云何菩薩緣生善巧？謂此菩薩於晝夜中獨處宴坐發善尋伺，蘊由何起？當由何力？謂由如是不如理作意發生無明，無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱及隨煩惱方便集起。又復由如是法無體、無作及無主宰，謂善因、惡因、無記因一切緣生。又諸有情各有分量，謂根因、增上根因、業因、果因、有無邊際究竟等因，一切集生而皆了知。此說是名緣生善巧。又復蘊滅，當云何滅？謂不如理作意滅則無明滅，無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅，而於此中得如是智。又緣生善巧者，謂一切法繫屬因緣之所和合，即能加持無我、無人、無眾生、無壽者，於如是等得無計度。而諸菩薩於此緣生，復能建立一切佛法及菩提相，於有盡滅應妙觀察，於無盡滅攝化有情。舍利子！菩薩摩訶薩於勝慧波羅蜜多。獲得如是緣生善巧。<p>「云何菩薩一切法善巧？一切法者，謂有為、無為。而諸菩薩於有為、無為善巧，應如是知。有為善巧者，謂身語意所有善行，觀察有為菩提向一切智，是名有為善巧。又有為善巧者，謂積集布施、持戒、忍辱、精進、禪定五種波羅蜜多；若復於勝慧波羅蜜多得無為智，於五波羅蜜多亦無棄捨，善求一切波羅蜜多，信解無漏菩提向一切智，是名無為善巧。又有為善巧者，謂於有情行四攝事無所對遣，雖復攝受有情而實攝受、無我無人；於攝事善巧亦無所取，信解無為菩提向一切智，是名無為善巧。又復有為善巧者，謂斷諸行相續繫縛，即斷輪回及煩惱縛，於菩提相有所任持相續繫縛微細方分而不集行，此說是名有為善巧。若復於空、無相、無願，以智伺察善解諸法因緣，修菩提行而不取證無為，是名無為善巧。又復雖行三界而不為三界煩惱之所繫著，是名有為善巧。若以智了知出離三界，而不離三界亦無墮落，是名無為善巧。若說一切法善巧，即一切智悉是增語。若於一切智通達圓滿無所損減，說此勝慧善巧，是即名為一切法善巧。舍利子！諸菩薩摩訶薩安住勝慧波羅蜜多行時，於勝慧分獲得如是十種善巧。」<p>佛告舍利子：「云何勝慧？云何波羅蜜多？勝慧者，謂觀察了知善不善法，是名勝慧。分別無量如實法門，是名勝慧。通達諸見得無礙法，是名勝慧。安住一切正願而實捨諸願求，是名勝慧。離諸熱惱而得輕安，是名勝慧。斷諸攀緣得大法樂，是名勝慧。隨義觀察，是名勝慧。得住一切菩提分法，是名勝慧。於相無相如實了知，是名勝慧。以智照解諸法體性，是名勝慧。超諸險難獲無障礙，是名勝慧。攝受正達，是名勝慧。於諸善法使得清淨，是名勝慧。斷煩惱習，是名勝慧。由先修證一切善法，是名勝慧。於自然生等而起覺悟引導遠離，是名勝慧。不著三界，是名勝慧。於諸聖願相續不斷，是名勝慧。以諸無相伏除遍計對治清淨，是名勝慧。離諸闇鈍成就一切相應行地，是名勝慧。於一切智智住光明道，是名勝慧。於無明闇蔽作諸明眼，是名勝慧。如是信解得無漏眼根，是名勝慧。於眼境道超諸勝義，是名勝慧。真實出離不動調伏，是名勝慧。照智慧門無有窮盡，是名勝慧。遍一切處無有相違，是名勝慧。於解脫道而常高顯，是名勝慧。離諸煩惱及障礙法悉不共住，是名勝慧。舍利子！諸菩薩以如是勝慧，而能入解一切有情心之所趣、業行差別諸塵勞門，乃至以如是慧於執持門，而能遍知一切聲聞、辟支佛、三藐三佛陀，此說是名勝慧。而諸菩薩於是句義一切當學。<p>「又舍利子！波羅蜜多者，謂是勝慧了知一切善不善法，名波羅蜜多。以要言之，乃至於是句義一切當學，名波羅蜜多。又復於菩薩行殊勝圓滿，名波羅蜜多。一切智智圓滿，名波羅蜜多。於有為無為法悉無所著，名波羅蜜多。為令覺悟輪回過失，名波羅蜜多。普能顯示無盡法藏，名波羅蜜多。離諸攀緣解脫圓滿，名波羅蜜多。於布施、持戒、忍辱、精進、禪定、勝慧普令覺悟，名波羅蜜多。究竟善巧，於有情界引導一切，為令圓滿無生法忍至不退地，名波羅蜜多。圓滿佛剎化度有情，至菩提場除諸魔怨，獲得圓滿一切佛法，名波羅蜜多。又能如是建立大乘菩薩藏正法，名波羅蜜多。舍利子！而諸菩薩於正法藏如是學已得至彼岸，是故於此大乘一切波羅蜜多，當如是學。<p>「又舍利子！若善男子善女人，於此菩薩藏正法受持讀誦，廣大開示、為他人說，而能獲得十種稱讚功德。何等為十？一者過是生已而得通達一切事業，二者得生聖族，三者具大名稱，四者所說言辭人喜信受，五者得大富饒，六者人天愛敬，七者獲轉輪王，八者得生梵世，九者（梵本元闕），十者遍一切處得菩提心無有退失。又復獲得十種稱讚功德。何等為十？一者與尼乾陀等得不共住，二者不起我見，三者不起人見，四者不起眾生見，五者不起壽者見，六者不起常見，七者不起斷見，八者捨諸玩好，九者發淨信心常樂出家，十者於名句文速得悟入。又復獲得十種稱讚功德。何等為十？一者正念，二者聰利，三者總持，四者勝慧，五者剎那具足，六者得宿住念，七者性少貪欲，八者性少瞋恚，九者性少愚癡，十者不為熾然三毒之所燒煮。又復獲得十種稱讚功德。何等為十？一者希有勝慧，二者輕捷勝慧，三者猛利勝慧，四者極迅速勝慧，五者廣大勝慧，六者甚深勝慧，七者決擇勝慧，八者無礙勝慧，九者現前得見如來能以伽陀歌詠讚歎，十者復與如來深心問答。又復獲得十種稱讚功德。何等為十？一者謂能將護諸惡知識，二者解諸魔縛，三者破諸魔軍，四者斷諸惑染，五者於諸行中除伏憍慢，六者趣諸善道，七者向涅槃門，八者布施受施超諸輪轉，九者於菩薩道一切隨學，十者隨順諸佛一切教勅。舍利子！於菩薩藏正法，應當受持讀誦，廣大開示、為他人說，悉獲如是稱讚功德。」<p>爾時世尊欲重明斯義說伽陀曰：「諸有大智者，善了文句義，持此經中王，獲無量勝慧。彼比丘法師，常行是法施，持此經中王，最勝生歡喜，為諸聽法者，宣說如是法。持此經中王，獲歎美功德，得是勝慧已，於法無損減。復於勝念力，能演無上句，善說法要者，常讚佛教勅。持此經中王，多聞常具足，聞已受持者，不著於文字。隨義常觀察，增長佛智慧，由智慧無邊，深達勝義諦。宣布詣十方，聞是獲稱讚，又令貪恚癡，由斯皆漸少。最上清淨心，聞是獲稱讚，受用資具中，稱量如實義。曉了非真實，捨家求解脫，樂住空閑處，聞法常無厭。諮問世尊所，法施無有悋，令智慧增長，清白無減失。」<p>爾時世尊說是偈已，告舍利子：「此諸菩薩於勝慧波羅蜜多之行，應當勇猛以四攝事，於長夜中攝受有情。何等為四？所謂布施、愛語、利行、同事，是名四種。云何布施？謂財施、法施及無畏施。云何愛語？謂於聞法者出柔順語。云何利行？謂於自他意樂圓滿。云何同事？謂於是智起功德想，攝受有情安住是法。又布施者，謂於一切來求丐者意極清淨。愛語者，斷諸合集。利行者，使無退屈。同事者，迴向大乘。又布施者，隨轉大慈心無遺惜。愛語者，隨心喜捨。利行者，為諸有情身心勇悍被大甲冑。同事者，心捨高下向一切智。又布施者，如法追求捨諸資具。愛語者，導以正法。利行者，自利利他悉起平等。同事者，利諸有情咸共發起一切智心。又布施者，自捨一切若內外法。愛語者，於諸法行功德智慧善權稱讚。利行者，棄自所利隨轉利他。同事者，成熟菩提，譬彼掌中菴摩勒果，普施一切得無怯弱。<p>「復次舍利子！法施者，謂如其所聞為他人說。愛語者，謂正開示無所希望。利行者，為他演說不生疲厭。同事者，於一切智樂甚深法心無棄捨。又法施者，於來聽法者說無散亂。愛語者，遠至他方演說諸法。利行者，為法義故於諸法師以飲食衣服臥具醫藥乃至以身覆護一切給侍。同事者，為令薰習安住種性。又法施者，於諸施中無有過上。愛語者，分別義利。利行者，謂隨於義不隨文句。同事者，為令圓滿一切佛法。又布施者，是即布施波羅蜜多。愛語者，是即持戒忍辱波羅蜜多。利行者，是即精進波羅蜜多。同事者，是即禪定、勝慧波羅蜜多。又布施者，是即最初發心菩薩。愛語者，是即行勝解行菩薩。利行者，是即不退轉地菩薩。同事者，是即一生補處菩薩。又布施者，是即住菩提根。愛語者，是即長菩提芽。利行者，是即開菩提花。同事者，是即結菩提果。<p>「舍利子！是故諸菩薩摩訶薩於長夜中以四攝事攝受有情，於菩提行諸波羅蜜多而能隨轉，於此復有無量無邊諸攝事等。」<p>爾時佛告舍利子：「彼大蘊如來、應供、正等正覺，為精進行太子於菩提道悉正開示，及過去未來現在諸佛世尊之所稱讚。時精進行太子於彼佛所，得聞如是菩提正道及聞三世諸佛世尊之所稱讚，快得善利發大歡喜，復於彼佛及諸大聲聞眾，於九十九俱胝歲，以飲食衣服臥具醫藥供養、恭敬尊重讚歎。舍利子！彼大蘊如來、應供、正等正覺，即時與授阿耨多羅三藐三菩提記。」
。
<juan>佛說大乘菩薩藏正法經卷第三十九<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>勝慧波羅蜜多品第十一之七<p>爾時佛告舍利子：「汝等勿謂精進行太子得授記已，起於異見而生疑惑。所以者何？是精進行太子，已於過去九十九俱胝歲，親近供養尊重讚歎大蘊如來及聲聞眾，亦以飲食衣服臥具醫藥精勤給侍悉令充足。以本願故，彼佛世尊與授阿耨多羅三藐三菩提記，於未來世過阿僧祇劫當得作佛，號曰寶身如來、應供、正遍知、明行足、善逝、世間解、無上士、調御丈夫、天人師、佛、世尊。其佛有八十那庾多大聲聞眾皆阿羅漢，諸漏已盡無復煩惱，心得自在到於彼岸。舍利子！復於彼時有王出世名曰善現，其王唯以善法化治人民，轉正法輪行精進行，四兵嚴衛七寶具足，所謂輪寶、象寶、馬寶、摩尼寶、女寶、主兵寶、主藏寶，如是七寶殊勝無比。復有大城名閻浮檀金，其城東西修廣十二踰繕那，南北亦等七踰繕那。其國人民離諸艱苦，所須如意，有大神通受勝妙樂，如是有情充滿其中。有大長者名曰善慧，珍寶具足受用無乏，其諸庫藏悉皆充溢，於諸佛所植眾善本，而為諸佛之所印可。舍利子！爾時寶身如來、應供、正等正覺觀彼善慧長者，審知其器堪可任持菩薩藏正法之器、是諸佛法器。如是知已，即詣其所現大神力，於虛空中結跏趺坐，隨應為說菩薩道法，而復稱讚三世諸佛。舍利子！時彼長者聞說法已，深心愛樂信解清淨，生大歡喜。於千歲中，即以飲食衣服臥具醫藥種種所須，禮拜供養尊重讚歎寶身如來及聲聞眾。滿千歲已而無懈倦，作是誓言：『願我當成阿耨多羅三藐三菩提。』時彼如來聞是誓已即為授記。舍利子！汝勿謂善慧長者得授記已，起於異見而生疑惑。我於彼時願求菩提，亦以飲食衣服臥具醫藥，於千歲中供養恭敬尊重讚歎寶身如來及聲聞眾；彼佛世尊不與我授阿耨多羅三藐三菩提記。<p>「爾時寶身如來告善慧言：『汝於未來世過阿僧祇劫當得作佛，號曰然燈如來、應供、正遍知、明行足、善逝、世間解、無上士、調御丈夫、天人師、佛、世尊。彼佛法中有王名阿闍世，其王有城名蓮華具足，彼國人民離諸苦難，多所安隱隨意成就。』舍利子！復於彼時有王名大娑羅，其王有子名具足燈，威德自在面貌端正，眾相具足人所愛樂，庫藏充滿受用無乏。時阿闍世王即以半國委付其政。時具足燈既即位已，亦以善法化治人民。舍利子！是具足燈乃於後時誕生太子，色相端嚴最勝圓滿，清淨瑩澈猶如池沼，具三十二大人之相，威光晃耀猶如日輪。其王即時心生歡喜，乃與立字名曰然燈。爾時其王召婆羅門占相其子。時婆羅門而白王言：『今太子者宿植善本，當證阿耨多羅三藐三菩提，必定不久得大神通。』爾時淨居天子於色究竟天忽然沒已，詣太子所頭面禮足右繞三匝，為彼太子說伽陀曰：「『往昔於因中，積集諸功德，悟無上菩提，猶如勝仙幢。盛年具威勢，遷謝疾如風，壯色老所侵，世間不可樂。以衰老所逼，厭苦求解脫，應當善思惟，光景不久住。善哉大智者，速疾求出離，於此菩提道，堅固持淨戒。』<p>「爾時淨居天子說伽陀已，於初夜分，即為太子警覺開示，令生信解捨家出家，當得阿耨多羅三藐三菩提，具大威德名稱遠聞。時彼太子既授其教，於佛法中精勤信解，隨順修學阿耨多羅三藐三菩提法。舍利子！爾時具足燈王聞是太子捨家出家得阿耨多羅三藐三菩提已，即遣使者往詣然燈佛所，具宣教勅：『唯願大慈憐愍於我，願時速還。若不時來，即嚴四兵，我當自往。』舍利子！時具足燈王復召群臣共議斯事，即時嚴駕奉迎世尊。見佛身相端嚴殊特歎未曾有，各起恭敬頭面禮足而白佛言：『唯願世尊！於阿闍世王深心憐愍，饒益我等。』舍利子！爾時然燈如來受王請已，其王即與二十俱胝王諸眷屬及四兵眾，隨佛世尊前後圍繞往詣王宮。而王即以衣服飲食床褥湯藥一切樂具悉令充足，隨所愛樂而用供養。時佛世尊為說法要，多所度脫。頂禮佛足右繞三匝，涕淚悲泣深懷戀慕。爾時然燈如來復與二十俱胝大阿羅漢，即時往詣阿闍世王蓮華具足大城。舍利子！爾時阿闍世王聞佛然燈至其城已，即勅人民，於其城中四衢巷陌咸使清淨，瓦礫荊棘悉令屏除，香水灑地無諸塵坌，散眾名華積至于膝，寶瓶香爐其煙彌布，種種寶衣處處垂下，擊鼓角貝其聲相續，塗香華鬘充滿其中，勝妙莊嚴昔所未有。彼國人民隨自供養，無諸貿易咸所樂觀。舍利子！爾時阿闍世王復以種種華香瓔珞、燒香粖香、衣服繒蓋、幢幡伎樂、歌頌讚歎奉迎如來，於自宮中禮拜供養。時王即得勝歡喜心、妙吉祥心、無障礙心、離熱惱心，安隱而住。舍利子！復有長者居士婆羅門等，亦以如上種種供養，往詣佛所，頭面禮足瞻仰世尊。爾時有一梵志名曰妙寶，與其徒眾五百人俱住呬末河側，常持三種曼多囉法，所謂儞揵吒法、該吒婆法、惡剎囉鉢捺法。時彼徒眾悉能通達此三種法，彼自記別：『誦是文句世間最勝，是大丈夫，為軌範師。』舍利子！彼時復有寶雲梵志，亦與徒眾五百人俱，於彼學習自謂究竟。是時寶雲而白師言：『我於本法已得通達，今欲還詣本所生處，當求五百金錢用酬教誨。』是時寶雲漸次經歷國邑聚落，至蓮華具足大城，見彼城中莊嚴殊妙，即時往問：『今此城中作何勝事？』彼共告言：『仁者當知，今佛世尊然燈如來，與八十俱胝大阿羅漢，八萬四千大菩薩眾，見處王宮，演說正法度脫一切。其國人民莊嚴乃爾。』是時寶雲聞是事已，發清淨心生大歡喜，作是思惟：『佛世難遇，如優曇鉢華時一現耳。我今當以所求金錢，持用買華以散佛上。』漸次游行見一童女，手持七枝優鉢羅華。是時寶雲告童女言：『此華殊妙，從何所得？我今欲以五百金錢貿易此華，作妙華鬘，持以奉獻然燈如來。』爾時童女聞佛名已，宿善根力而作是言：『今我此身墮生死中，宜自開寤。』寶雲聞已即告童女：『汝適何言？』童女答云：『我於往昔阿僧祇劫，於佛法中積集善利，或以真珠瑠璃金銀珂貝、象馬牛羊輦輿車乘、婇女眷屬、頭目髓腦身肉手足，若內若外一切財物悉皆布施，深淨信解，捨家出家行菩薩道，於一切法離諸障礙，無芥子許不捨身命。汝何於我而生輕侮？』是時童女即持優鉢羅華往詣然燈佛所，持以上佛，佛即受之。<p>「爾時世尊復有百千俱胝那由陀眾恭敬圍繞，佛於其中威德巍巍廣大清淨。而是童女歎未曾有，即時發起最上勝心，增長愛樂。舍利子！時寶雲梵志亦詣佛所，發淨信心頂禮雙足，瞻仰尊顏目不暫捨。見彼人眾悉以上妙法服，奉獻然燈如來。時彼寶雲作是思惟：『我今何有殊妙法服而為供養？』即以所著鹿皮之衣持用上佛。時會人眾見是事已，即生毀呰。作是語時，彼鹿皮衣忽然變作七寶所成。是時寶雲心大歡喜踊躍無量，即以奉獻然燈如來，而作是言：『唯見哀愍願垂納受。』是時如來即為受之。復以五枝優鉢羅華，供散佛上普及眾會。<p>「爾時復有無數天子，持天曼陀羅華、摩訶曼陀羅華、曼殊沙華、摩訶曼殊沙華而散佛上，於虛空中作天伎樂歌詠讚歎，以神通力復現無數優鉢羅華，其華千葉異香彌布，旋覆空中化成華蓋，以為供養。舍利子！爾時寶雲梵志即於然燈佛所經十二歲淨心奉事，由勝進力以本願故獲金色髻，而作是言：『唯願世尊安慰於我，令我堅固，早成阿耨多羅三藐三菩提記。』
。
<juan>佛說大乘菩薩藏正法經卷第四十<p>西天譯經三藏銀青光祿大夫試光祿卿慈覺傳梵大師賜紫沙門臣法護等奉<#sp>詔譯<p>勝慧波羅蜜多品第十一之八<p>「復次舍利子！彼然燈如來、應、正等覺，於三世中普以慧眼悉能了知。時寶雲梵志如是知已，以金色髻布散於地，請佛、聲聞及餘比丘右旋履蹈。所以者何？佛告諸比丘：『寶雲梵志過無量阿僧祇劫當得作佛，號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。』舍利子！時彼梵志聞佛記已，歡喜踊躍現大神通，於虛空中即時證得無量百千俱胝那庾多不可說三摩地門。以神通智力，超越東方殑伽沙世界，諸佛世尊咸與授記：『汝於未來世過無量阿僧祇劫當得作佛，號釋迦牟尼。』如是南西北方四維上下，諸佛世尊亦復如是。舍利子！是寶雲梵志復聞諸佛同授記已，獲大安慰從空中下，即時往詣然燈佛所，發淨信心捨家出家常修梵行。舍利子！汝於寶雲梵志莫起異見、勿生疑惑。所以者何？彼梵志者即我身是。我於爾時以五枝優鉢羅華散佛頂上，復於菩薩藏正法，樂欲聽聞受持讀誦、廣大開示為人演說，具足正行謂無相行，是故疾得阿耨多羅三藐三菩提記。舍利子！若我於彼清淨法行不以神通智力種種成辦，彼佛世尊即不與我授菩提記。爾時我於菩薩藏正法如其所聞，安立正行，謂無相行、不可得行。及見彼佛，於一切行平等超越。我於彼佛知一切法自性不生，隨順諸法起平等見，而能獲得最上法忍。得是忍者何所忍耶？所謂色忍、受忍、想忍、行忍、識忍，乃至蘊、處、界種種法忍。雖復得是法忍，如彼增語。所以者何？非世間法積集行故，非異生法、非無學法、非緣覺法、非菩薩法、非諸佛法積集行故，於一切法皆不可得，無所集故，說此是名得諸法忍。又彼忍者，於一切相、一切攀緣，一剎那頃亦得是忍，謂非眼界非眼境界盡，乃至非耳鼻舌身意境界盡，於彼忍境亦無所至。舍利子！得是忍者，由我於菩薩藏正法樂欲聽聞受持讀誦，廣大開示為人演說，具足正行，謂無相行、不可得行，是故我於然燈佛所速得受記。」<p>說是語時，會中有長者子名曰仁授，聞佛說菩薩藏正法諸佛功德及菩薩行，即從坐起，整衣服偏袒右肩，右膝著地合掌恭敬而白佛言：「世尊！我於尊者阿㝹樓馱，昔常隨學入解阿羅漢法，盡老死際住空寂舍。我今忽聞菩薩藏正法、諸佛功德及菩薩行，所謂大乘是最上乘，第一深妙無有過上，是為阿耨多羅三藐三菩提法。而我親聞佛說、親所聽受，於此正法發生無量深妙勝解。復於是法，無所稱量、無所執著、不作勝解。若謂是法第一深妙無有過上，是即於彼積集退轉。世尊！此菩薩藏正法，於諸佛乘乃至所有一切乘中，最在其上第一開示，多所憐愍多所饒益，安樂天人度脫一切。於學無學如應所得至菩薩地，其誰不發阿耨多羅三藐三菩提心？」<p>爾時長者子仁授重白佛言：「世尊！於苦集中而難成就阿耨多羅三藐三菩提耶？」<p>佛言：「仁授！如是如是。世尊如其行相，於阿耨多羅三藐三菩提心不退轉積集精進。如佛世尊於殑伽沙數一一佛所發菩提心，復能平等安住如是精進證菩提果，復能安隱諸菩薩道。所以者何？諸佛智慧無量無邊。不可思議不可稱量世尊，若於是法不善修作、分別罣礙，雖百千俱胝那庾多劫，於菩提果甚為難得。」<p>爾時仁授長者子即於佛前說伽陀曰：「於千俱胝劫，我發菩提心，見懈怠眾生，沈淪諸苦惱。假使施頭目，量積過須彌，如是一心中，精懃無懈退。若我住佛道，利樂諸有情，由依如來故，得是精進力。此乘名大乘，是佛最上說，樂欲菩提者，畢竟無見取。救護諸苦惱，解脫於惡趣，此正覺義利，唯如來所說。」<p>時仁授長者子說是偈已，於佛法中起大信解，不著世樂妻子眷屬。向佛世尊頭面禮足右繞三匝，於剎那頃詣本住處，與自眷屬七妻七男七女七奴七婢，各持上妙細㲲價直千萬，并諸伎樂五百人俱，出王舍大城欲詣佛所。時彼人眾見是事已，即時往問。時長者子白言：「仁等當知，如來現在耆闍崛山，與無量無數百千大眾恭敬圍繞，廣大開示無量善法。佛之智慧不可思議不可稱量，我及眷屬欲往詣彼樂聞如來深妙法義，以善根力決諸疑網，為欲攝受阿耨多羅三藐三菩提。仁等亦宜親近彼佛植諸善本。」時彼人民聞是語已，生大歡喜，咸悉隨從。爾時長者子與自眷屬五百伎樂及千人眾到佛所已，即以花香纓珞、塗香粖香繒蓋幢幡、伎樂謌詠作諸供養，及上妙細㲲價直百千以散佛上。即於佛前說伽陀曰：「往昔多劫中，懃修菩提行，於法得自在，利樂諸有情，如是我今當，故此伸供養。見兩足世尊，常處清淨行，現證無上道，故此伸供養。我諸眷屬等，所將千人眾，咸親近如來，一切歸命禮。」<p>爾時長者子說偈讚已，而白佛言：「世尊！我及眷屬所將人眾來詣佛所，一切皆住阿耨多羅三藐三菩提心植眾善本，於無上道誓不退轉。」作是語已俱發聲言：「世尊！我等歸佛、歸法及比丘僧諸優婆塞，唯見攝受。我等盡其形壽，遠離殺害，趣清淨門，一時皆發無上道心。惟願世尊為我等故說微妙法，於如是眾勿應棄捨，及未來世苦惱眾生願為濟度。」如是二請。<p>爾時世尊極憐愍故現大神通，即昇虛空跏趺而坐。時長者子等見是事已歎未曾有。彼佛世尊威神力故，持諸大眾皆處虛空。爾時長者子與自眷屬五百伎樂等發大歡喜，於虛空中起立合掌，右繞三匝頭面禮足，作眾伎樂謌詠佛德，普及時會，如是遍滿無量百千踰繕那。佛神力故，忽於空中復化大比丘眾千二百五十人，與其眷屬六萬人俱，從東方來樂欲聽法。時佛世尊見彼大眾，即以神力化五樓閣，眾妙莊嚴甚為希有，一一樓閣皆出梵音演說妙法。復有百千俱胝諸天子眾，持天曼陀羅華以散佛上，偏覆空中；佛神力故成華樓閣。爾時長者子及諸大眾，覩如是等廣大神變清淨莊嚴，發生無量親近愛樂。佛知是已即攝神力，還復東方本相如故。爾時阿難見是事已，偏袒右肩合掌恭敬而白佛言：「世尊！以何因緣現是神變？惟願世尊為我等說。」<p>佛告阿難：「我今當為仁授長者子與自眷屬及眾伎樂供養於我，是人於千俱胝劫不墮惡趣，常生人天受勝妙樂。過是劫已，亦復尊重供養道行如來、應、正等覺，於二十五俱胝劫不復輪轉。是七妻等捨是身已，當轉女身成丈夫相，復與仁授菩薩於一劫中修菩薩行。阿難！彼仁授菩薩當得作佛，號曰等心如來，十號具足，與自眷屬轉次授記皆得作佛。時彼伎樂五百人眾，由供養佛，以是緣故，於阿僧祇劫不墮惡趣，千俱胝劫常作轉輪聖王。過是數已，供養尊重十千如來，於一劫中皆當作佛，盡同一號。餘千人眾於慈氏如來般涅盤後，過殑伽沙劫於千俱胝佛所尊重供養，當得作佛，號曰希勝如來，十號具足。」<p>爾時佛告具壽舍利子言：「彼阿闍世王與具足燈婆羅門及千人等，正法滅已過刀兵劫，於未來世有佛出世，名曰慈氏。時彼有情壽命長遠具八萬歲，復有千辟支佛出現世間，復於彼時親近供養尊重讚歎，亦復尊重供養慈氏如來。於二十五俱胝那庾多劫，無復退轉種諸善根，捨家出家成菩提果。及見彼千人同時發阿耨多羅三藐三菩提心，時六十那庾多天人遠塵離垢得法眼淨。」<p>佛告阿難：「而諸愚夫，不能於佛發生愛樂清淨信解、尊重讚歎者。所以者何？是諸人等，於少善根尚不能得，何況如來大涅盤證。」<p>爾時世尊欲重明斯義說伽陀曰：「尊重諸佛故，得是勝吉祥，供養調御師，獲最上大果。諸佛滅度後，得覩佛舍利，猶如芥子量，應廣妙修設。又佛滅度後，供養舍利者，應生平等心，若如來住世。由發是心故，供養無上尊，悟平等菩提，果報亦如是。為善逝攝受，遠離於惡道，是人趣涅盤，不以為難得。能示佛禁戒，最上三摩地，及清淨勝解，得佛無上果。作是供養已，疾趣善修習，獲無上正覺，宣說第一法。若人欲了知，親近諸佛法，樂欲獲多聞，深心無厭怠。自在轉輪王，及淨行勝族，具福相莊嚴，應時獲出離。」<p>爾時世尊說是偈已，告具壽舍利子言：「若善男子善女人安住大乘，欲速成阿耨多羅三藐三菩提者，應於菩薩藏正法殊勝義利，樂欲多聞受持讀誦，乃至廣大開示為他人說，即得紹隆三寶使不斷絕，得不退轉四無量心、六波羅蜜、四攝事等，饒益有情悉相應故。又舍利子！此菩薩藏正法即菩提道。所以者何？是菩薩藏正法，攝受阿耨多羅三藐三菩提故。即諸菩薩資糧，應如是學，無令斷絕。舍利子！所謂得成阿耨多羅三藐三菩提一切波羅蜜多，能於如來一切波羅蜜多善作出離。於無量地隨得如來一切輕安，乃至隨得如來之地。若於如是波羅蜜多，即得安住一切波羅蜜多。」<p>爾時世尊欲重明斯義說伽陀曰：「諸有智發生，說一切有為，由智及無明，故有為諸苦。於業及業報，應當如是知，若非業非報，現前獲出離。」<p>爾時世尊說伽陀已，時具壽舍利子，諸大菩薩摩訶薩，及諸比丘眾，一切世間天、人、阿修羅、乾闥婆等，聞佛所說，皆大歡喜，信受奉行。