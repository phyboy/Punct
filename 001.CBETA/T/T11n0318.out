<juan>文殊師利佛土嚴淨經卷上<p>西晉月氏國三藏竺法護譯<p>聞如是：<p>一時佛遊王舍城靈鷲山，與大比丘十萬眾俱；及諸菩薩八萬四千，皆不退轉無所從生，逮得權慧神通無極，隨時而化救濟三界，其名曰：文殊師利、光世音、大勢至諸菩薩等咸來雲集。七十二億諸天子俱，皆志大乘；四天王、帝釋、梵天王，各與四萬二千諸釋梵俱，悉慕大道；四方阿須倫王，難頭和難龍王、和倫龍王、娑竭龍王、摩那私龍王、持地龍王、阿耨達龍王、山積龍王、降魔龍王、上月龍王，如是龍王，各從其民六萬二千；金比鬼神、曠野鬼神、妙毛鬼神、普等鬼神、善普鬼神、善財鬼神、普像鬼神、無諍鬼神，是諸鬼王，各與等類百千眾俱來詣佛所。皆各稽首，以次就位，悉都專精志願經道、飢虛於法，身口意并加敬歸佛，靖心而聽。<p>爾時國王、太子、大臣、百官、長者、居士、民眾大小、天龍鬼王，咸共供養，隨其所安。時佛明旦著衣持鉢與大眾俱，天龍鬼王侍從左右上虛空中，四種蓮華紛紛如雨，百千伎樂不鼓自鳴，皆作釋梵雅頌八聲，詣阿闍貰就王之請。佛顯神足光照十方，七寶蓮華隨跡處生。有化菩薩皆坐其上，光像分明不可稱紀，遶城七匝而歎頌曰：「其導師至神，所愍哀無量，方便護眾生，消病愈諸瘡。能仁無所著，心寂善調和，彼吼護世明，今日欲入城。其意已解脫，度生老病死，諸天眾集會，各懷欣樂志，其心甚堅強，降魔并官屬，釋師子至聖，尊導已來到。壞世眾不消，至真音難致，甚猛能制御，行道億千劫。意抱大慈愍，普護於一切，今日真正覺，當入王舍城。本所行布施，難量無涯底，衣食眾寶乘，無復有計限。惠所愛男女，妻室及國界，今彼釋師子，欲入國王宮。宿世施手足，頭目及耳鼻，普惠無所逆，不貪悋重珍，總攝眾功勳，施一切所有，尊人以是故，得入一切智。常以勤修學，布施至戒慧，護戒無缺漏，故曰真丈夫。逮戒照忍辱，持功勳無量，彼寂然心定，今日當入城。於百千億劫，行精進解脫，哀傷眾生故，心未曾懈倦，一心不可撿，已度於彼岸，音聲越梵天，今日欲入城。其聖明道慧，無限不可量，不可得邊涯，假喻如虛空。人中寶如是，智德不可盡，緣從達眾行，嚴淨至尊惠。因坐佛樹下，降魔及官屬，逮無退道明，永安無憂慼。道聖轉法輪，所度不可極，今日釋師子，欲入王舍城。若有發道意，我當得成佛，處世逮究竟，諸相三十二。常興意無量，至誠發道心，輒歸於最勝，供養人中聖。欲斷婬怒癡，消眾塵勞穢，志降伏一切，無益瑕疵難，便宜速行詣，釋師子聖尊，奉貢眾好養，恪心不可限。若欲生天上，天帝釋梵王，百千億諸天，所知見宗仰，常遭值安樂，在天不失時，當詣釋師子，所宣辭至真。其欲慕聖帝，王於四方城，自然致七寶，令我逮尊貴，千子諸德具，殊桀甚勇猛，常勤奉事歸，至真大尊人。若好尊者位，長者積財寶，其生業廣大，常遊得自在，眷屬悉豪貴，端正顏殊好，當詣釋師子，名好物供尊。其有已解脫，方應求度者，咸當諦聽受，大聖說寂寞，以聞甘露句，寂然無憂患，人中之尊導，音聲甚難值。」<p>於時王舍城中無央數眾，聞此歎頌勸訓之音，莫不欣悅皆發道心，各齎眾華諸雜妙香，幢幡寶蓋伎樂百千，出城迎佛，稽首足下退從佛後。世尊入城足蹈門閫，地則尋時六反震動，箜篌樂器不鼓自鳴，婦女珠環相❥作聲，天雨華香其下紛紛，盲視聾聽、瘂言跛行、病愈狂正、拘躄得伸，諸被毒螫毒螫不行，裸者得衣貧者得財，飛鳥走獸相和悲鳴。當爾之時，眾生慈心無婬怒癡，滅除貢高猜恚恨疑，和悅相向如父如母，如兄如弟如身如子，各各欣喜而歎頌曰：「人中之上如月盛滿，為正導師丈夫師子。世尊入城利益眾生，普安一切盲聾視聽，飢飽寒溫亂者得定，貧者得富狂邪得正。諸天在上散雨華香，作眾伎樂以為供養。眾生慈心無三毒名，下心悅意除憍慢情，如父如母如弟如兄，如身如子心同意并。世尊法澤等潤十方，天人群類解無希望，功勳如是所現難量，十方威德班宣三藏。」<p>於時城中，有貴姓子名棄惡，遙覩世尊行步正齊，容儀端正威神光曜，諸根寂定恬淡玄默，和雅其性如水澄渟，中表清淨猶猛師子獸中之王，如日初出照于朝陽，譬月盛滿眾星中明，佛在大眾巍巍堂堂，相好昞著汪汪洋洋，心懷欣悅敬進迎佛，稽首足下右遶三匝，叉手自歸長跪白佛：「願聞菩薩為行幾法，疾逮正真為最正覺，從心輒成嚴淨佛國？唯垂愍哀分別具說。」<p>佛言：「善哉！棄惡菩薩！乃問如來嚴淨之德，是諸菩薩眾行殊特。諦聽！諦受！善思儀則。」<p>棄惡菩薩一切眾會，莫不喜踊一心恭肅，皆前禮佛受教而聽。<p>佛言：「菩薩有一法行，疾成正真為最正覺，從心輒成嚴淨佛國。何謂為一？心常哀愍濟度眾生，興發至真仁和道心。何謂至真仁和道心？曰，以發道心不行諸法。何所不行？曰，不行三垢家業諸利，志存出家不猗眾養，從心本願常崇斯法。何謂出家所崇法行？曰，修正真行奉一切法。何謂正真一切之法？曰，分別曉了陰種諸入。何謂陰種？何所曉了？曰，有為無為法皆是五陰，解陰如幻所著，名為知陰本空，是謂曉了幻法本寂。從對而有剖判，本末不見，有二不見，無念亦無望想，此乃專修奉行出家，成菩薩行不捨眾生。所以者何？能自調已暢達諸法，爾乃習辯為諸法眾生，不得眾生亦無諸法。」<p>佛言：「族姓子！是為菩薩一法之行，疾逮正真為最正覺，從心輒成嚴淨佛國。」<p>棄惡菩薩聞佛所說欣悅踊躍，即便逮得不起法忍，身昇虛空去地七仞。彼時眾中覩斯變化，有二千人發無上正真道意，萬四千天人遠塵離垢諸法眼淨。<p>時佛因笑，無數光色從其口出，照於十方無量世界，還遶佛三匝從頂上入。賢者阿難即從坐起，偏袒右肩長跪叉手，以偈讚佛：「遊於諸法度無極，最勝至真導以力，皆了眾生化上智，唯願宣現是笑義。十力已達往過世，愍哀亦暢將來業，悉明現在十方事，今用何故顯笑意？解於眾生之所行，今如師子覩諸心，其智慧明無等侶，唯宣眾人調法御。諸天億姟普來集，咸共叉手禮至聖，願演第一妙光音，無數眾會觀法器。「其慧度無極，世俗無疇匹，皆知一切人，善惡行所趣。至仁今所笑，願為分別義，當決眾疑網，普宣最尊法。今諸會大眾，巨億百千載，以法故雲集，諸比丘默然。加敬修供養，百千伎樂音，奉行靖心聽，唯願決眾疑。」<p>佛告阿難：「汝乃見此棄惡菩薩住空中不？」<p>對曰：「已見。」<p>佛言：「阿難！是棄惡菩薩，却後六百二十萬劫當成為佛，號曰寂化音如來、至真、等正覺、明行成為、善逝、世間解、無上士、道法御、天人師，為佛、世尊，世界名安隱，劫名離音。其國比如阿閦如來妙樂世界，功勳嚴淨等無有異。」<p>佛歎是已，乃便詣王阿闍世宮，王及夫人、太子、百官，華香伎樂歡喜迎佛，稽首足下退在佛後。佛入就座，菩薩聖眾，各以次第坐如常位。王覩坐定寂靖無聲，與后、太子手自斟酌百種供饍；食皆飽訖，行澡水畢，兼施琦寶好衣貢佛，別取小床在佛前坐，專心叉手聽受道教，欲化中宮及來會者。<p>爾時王阿闍世，長跪白佛：「唯然！世尊！瞋恨厭嫉從何所生？其愚無明從何所來？慧何所滅？」<p>佛告王曰：「從其吾我生瞋恨厭嫉，住於自大則生其愚，不別正諦是曰無明；見正從諦斯則為慧，慧除眾惡如明消冥，見正從諦亦復如是。」<p>王重啟曰：「見正從諦，願分別之。」<p>佛言大王：「法本空無從意生形，解意無處則無去來，了一切空是為見正，見正不轉則曰從諦，具解如是乃曰為了。」<p>王聞佛言應心說法，欣然大悅善心生焉，即便歎曰：「善哉！世尊！至未曾有，斯則如來之善言教，假令我身中壽終者，心不疑亂必能奉之。」<p>佛從座起與諸大眾，即皆俱還於靈鷲山，勅諸直使布設眾座，請諸會人皆令就坐。<p>時舍利弗，承佛聖旨即從坐起，偏袒右臂長跪叉手而白佛言：「向城中棄惡菩薩，所問微妙嚴淨佛土，世尊即答粗舉義要，棄惡尋便受佛記拜，聞者解釋各獲果證，意不達者咸用瞢瞢。唯願世尊，加哀重說具敷演之，令諸菩薩堅固其行，住於正道而不動轉，成一切智降魔官屬，攝諸異學滅諸塵勞，勸化邪業使入正道，捨小乘地轉不退輪，具悉至願利益眾生，蒙嚴淨力致無限明，未度者度、未成者成。今現眾會族姓子女，虛心樂聞唯重散說，願令法澤潤及後世，加哀慈念當為眾會。」<p>爾時世尊心念：「是法微妙殊特，乃是菩薩大士之業，今當班宣不宜小會，寧可現瑞感十方世界。」即如所念，便放其身毛孔之光，普照十方恒沙世界。十方諸佛各遣菩薩，神智無量微妙明達，各從菩薩百億之眾，皆現神變來入忍界，見能仁佛供侍拜謁，稽首佛足各自陳曰：「覩佛光瑞垂恩見接，憑恃四等聽受法說，我本土佛而見難曰：『汝曹何為詣忍世界？忍土五逆剛強弊惡，貪嫉婬妬罵詈呪咀，心多瞋毒轉相傷害，麁獷❥悷侜張難化，勿至忍界自深勞穢。』我等皆復重自啟曰：『力能堪任來至忍界，正使遭值眾惱諸害火燒刀割，終無恨意。世尊及諸正士，乃能勞謙忍誨群生，願樂禮侍諮受深經。』我本土佛乃見遣聽，重復勅曰：『往，族姓子！從意順時，牢自持心慎勿懈疑，如我本土百千劫行，不如忍世精進一旦。』是故，世尊！歷恒沙界不以為遠，願聞世尊說嚴淨經，及諸正士論講要言。」<p>於是彌勒菩薩即從坐起偏袒右臂，長跪叉手前詣佛所，以偈歎曰：「無量威德聞十方，光照上下恒沙界，一切眾生無能稱，人中聖慧不可議。十方世界恒沙國，菩薩大眾為法會，用樂道法亦恪住，唯人中尊宣法訓。世尊名稱遍十方，禁戒三昧智慧然，儀好無動如師子，猶若日光曜虛空。諸天龍王及鬼神，其比丘眾比丘尼，清信士女叉手住，愍哀安住唯宣法。以知過去及當來，分別曉了今現在，為眾生本所應度，以律開化決狐疑。云何菩薩造立行，國土嚴淨光所照？何因具足眾大願？唯人中上宣此意。何緣此等無貪嫉？何謂禁戒無所犯？以何為眾修勤行？因群黎故行愍哀。何從奉行無數劫，用精進故勢力上。智慧不倦脫無為，濟度眾生勤苦患，其意清定恒一心，行淨脫門住禪思。修無所著如蓮華，云何立行消殄欲？從何奉行深妙業？何因志行度世法？何緣伏魔及兵眾，以降化之即成佛？」<p>於時世尊告彌勒曰：「布法高座，如來今當普為十方諸菩薩眾，敷演往古性和佛國功勳嚴淨願行法典。」<p>彌勒受教，即心念言：「如來何故使我施座？不令阿難、目連等乎？」<p>文殊師利即知彌勒心之所念，便答彌勒：「當知如來使仁布座，說是法時，非諸聲聞、緣覺之等所能受持，純為菩薩宣是法耳。」<p>于時彌勒即如其像三昧正受，為佛設座高四百萬里，以無數寶而挍成之，天繒綩綖而布其上，座之光明照此三千大千世界。佛起昇座，三千世界六反震動。<p>於時如來告舍利弗：「菩薩有四事法具足所願。何謂為四？一曰、志性仁和。二曰、愍哀眾生。三曰、精進不懈。四曰、一心常安，習善親友。是為四法，具足所願。」<p>佛告舍利弗：「菩薩復有一法不失所願？何謂為一？於是開士當學追慕阿閦如來宿命本行菩薩道時，志願出家樂沙門行，世世所生不違本誓，乃能進至得如來號無所從生，是則菩薩第一之利用，捨家故得致十德：一者、無有貪欲放逸之態。二者、常好閑居不習憒閙。三者、常奉佛行捨遠小節。四者、棄捐癡冥無益之法。五者、不慕妻子家居恩愛。六者、釋置惡趣非法之患。七者、攝取安樂天上善處。八者、未曾違失宿命本德。九者、諸天愛敬常戀侍衛。十者、諸龍神王常擁護之。是為十德。若有菩薩不捨大乘、慕度眾生，常當追樂出家之業，是為一法不失所願，隨志所好致何佛土，如意輒成嚴淨佛國，是則菩薩第一善利。」<p>佛告舍利弗：「菩薩復有二事法，不捨所願。何謂為二？一曰、不樂小乘不學其行，不與從事，願開度之，不說其法用教化人。二曰、常以無上正真之道，勸進眾生令成佛法。是為二法。勤心正真等誨不倦，則便逮受十功德福處。何謂為十？一者、攝取佛土無小乘學。二者、純諸菩薩聖眾來會。三者、諸佛世尊常念護之。四者、十方諸佛所見歎譽，稱其功德面為說法。五者、發微妙心常修正真。六者、不願天帝釋梵王，心常精勤志存正道。七者、若生人間作轉輪王，主四天下以道教導。八者、所生之處不違道業，常見諸佛無上正真。九者、諸天人民所見愛敬。十者、受不可計無量功德。是為十處。所以者何？設能化度一佛國眾生之類，皆令致得無著果證，不如菩薩彈指之頃，勸化一人發無上正真，何況十處功德妙深，隨意所欲在取何國，如願輒成嚴淨之德。是為二法不違本願。」<p>佛告舍利弗：「菩薩復有三法不失所願，能具功德嚴淨佛土。何謂為三？一曰、尊樂閑居心習靖寂。二曰、常以慇懃謹護禁戒未曾闕漏。三曰、常惠法施無衣食望。是為三法堅護禁戒行菩薩禁。因此輒逮十無畏：一者、能護戒行入於城邑，若至聚落心無所難。二者、若在眾會說法勇猛。三者、入眾中飯食不恐。四者、在家講頌心無所懼。五者、若入精舍亦無所畏。六者、居在聖眾不懷怯弱。七者、言談說事不以恐懼。八者、往奉師父及諸和上，恭恪不慢無畏所犯。九者、若有所說常抱慈心，心不畏惡。十者、若受衣食床臥醫藥亦無所難。是為十。又加十事乃具嚴淨。何謂為十？一者、不畏惡業。二者、不貪親族。三者、不求名稱。四者、不慕家種。五者、不姤種姓。六者、常知止足。七者、衣食床臥病瘦醫藥而知節限。八者、雖在家居歎說道法。九者、諸天往造稽首禮侍。十者、未曾思念非宜之想，心常念佛欣然專精，無衣食意。是乃具足嚴淨佛土。又復十事受德名稱。何謂為十？一曰、棄捨眾會不慕因緣。二曰、常習燕處不思城邑。三曰、心存禪思無有邪念。四曰、不志多事憒閙之中。五曰、心常念佛無他之思。六曰、不捨身安而為危害。七曰、淨修梵行未曾中礙。八曰、以少事故得三昧定。九曰、聞所說義要妙章句，識念不失。十曰、如所聽經解義歸趣，能為人說。是為十法。」<p>佛告舍利弗：「復有四法不失所願。何謂為四？一曰、菩薩所作言行相應。二曰、棄捐自大。三曰、捨於貪嫉。四曰、見他人安代之悅豫。是為四。又有四事至誠諦教。何謂為四？一曰、所生之處口常清淨氣優鉢香。二曰、言辭辯慧無所闕漏。三曰、諸天世人皆保信之。四曰、不失好聲必獲佛音。是為四。復有四法所修訓誨。何謂為四？一曰、不生三趣無憎惡者。二曰、所學不慕九十六種所見迷惑。三曰、怨家惡友不得其便。四曰、天上世間咸共歸禮。是為四。復有四法流布訓誨。何謂為四？一曰、不捨布施之心，穀米踊貴因時惠施。二曰、不慕世榮所有財業。三曰、往奉自歸禁戒之士。四曰、若有布施不懷貪嫉。是為四。復有四法，可悅他人心知止足。何謂為四？一曰、是眾生等是為我所，吾當安之。二曰、斯等貪財依怙身力以為無雙，菩薩加哀施以所安，當計財業非是我侶，常畏五分侵奪無期。三曰、若多財寶妻子熾盛眷屬豐饒，不以信樂不戀國土，何況他人望於眾生。四曰、志未曾求非業錢財行在諸俗。是為四法。菩薩行是，不失所願嚴淨佛土。」<p>佛告舍利弗：「復有五法不失所願。何謂為五？一曰、常樂經法勤求道義。二曰、知無數世所生往反。三曰、以聞經法如諸佛行成就功勳。四曰、所從聽經每事問義，造立何行具足疾成。五曰、若聞經法尋能奉行。是為五法，不失所願嚴淨佛土。」<p>佛告舍利弗：「復有六法不失所願。何謂為六？一曰、好憙布施心無慳嫉，以身施與不惜壽命，不愛妻子男女眷屬，心無希冀不懷望想。二曰、菩薩在家若出行學，寧失身命不犯禁戒，謹慎守護常住梵行，興發眾生以戒勸助。三曰、知身假借諸法如幻，堅住忍力逆對不起，設遭毒害刀杖加刑、惡罵呪咀愁惱之患，未曾起意而有恨心。四曰、奉行精進心無所著，深念非常如救頭然，行止臥覺未曾懈廢，設火燒身心不退却。五曰、專心守靖寂無他念，入無生寂伏想不起，心如灰滅形如枯朽。六曰、見正從諦滅除邪偽，曉了三界如響如幻，法無常名如水月形，愍哀一切勸誨眾生。是為六法如願輒成，具足功德嚴淨佛國。」<p>佛告舍利弗：「復有七法不失所願。何謂為七？一曰、一切所有而以布施，所可施者亦無所獲。二曰、奉戒不虧不想所禁。三曰、勸於眾生不起法忍。四曰、以精進行不得身心。五曰、成就禪定一心攝念。六曰、具足智慧不懷希望。七曰、常志念佛捨眾希望。是為七法，所行具足嚴淨佛土。」<p>佛告舍利弗：「復有八法不失所願。何謂為八？一曰、所宣不說無益之言。二曰、以布施事用為莊嚴。三曰、其心柔和而無麁獷。四曰、恭敬法師不懷輕慢。五曰、常行謙恪下意順眾。六曰、性行清白而無沾污。七曰、若不持戒知報應事。八曰、不自傷行不毀他人。是為八法嚴淨佛土。」<p>佛告舍利弗：「復有九法不失所願。何謂為九？一曰、常護身行令不虧失。二曰、口言謹慎而無缺漏。三曰、將護其意使無邪想。四曰、棄去貪欲心無所著。五曰、刈除瞋恚心不起恨。六曰、滅愚冥業不為闇昧。七曰、常行至誠而無欺惑。八曰、行慈堅固心不移易。九曰、依善知友未曾捨遠。是為九法嚴淨佛土。」<p>佛告舍利弗：「復有十法不失所願。何謂為十？一曰、聞地獄苦，心懷恐懼奉修哀心。二曰、聞畜生苦，亦復怖懅興隨道哀。三曰、聞餓鬼苦，亦復畏難發起大慈。四曰、聞天上安，亦復不喜常興大哀。五曰、聞於人間，穀米踊貴弊惡加害，而興慈仁。六曰、心自念言：『加勤精進悉忍眾苦，乃使佛土嚴淨無量。』七曰、令無三苦眾惱之患。八曰、使其佛土豐饒平賤。九曰、人民安和壽命無限。十曰、皆自然生無所名屬，至成無上正真之道。是為十法所願不失嚴淨佛土。」<p>佛告舍利弗：「菩薩執華詣如來時、若詣塔寺，當作是念：『願使眾生，心意軟淨顏貌和悅，如華軟妙形色香潔，見莫不歡、愛之欣悅。願成佛時，令我國中香樹妙華周匝普遍，衣被飲食雜綵幡蓋，金銀珍寶皆自然生；其土人民禁戒清淨，心意柔軟和雅其性，逮深法忍神通無上。』<p>「又，舍利弗！菩薩所為先人後己，念安一切如父如母，見人得安欣然代喜；願成佛時生我國者，皆令安和無嫉妬疑，恬然入定心無念思。<p>「又，舍利弗！菩薩護口未曾犯失，不可之言不加人物，語常如法非義不出；願成佛時生我國者，言辭柔和無有不可，語聲八種出口和雅。<p>「又，舍利弗！菩薩戒淨身口意善，復勸他人使行己善，令轉相教普及一切；願成佛時生我國者，令身口意完淨無漏，神通具足在所至湊。<p>「又，舍利弗！菩薩所遊興隆道化，常以正真開度男女，未曾講論小乘之語；願成佛時生我國者，不聞聲聞、緣覺之行，轉不退輪、逮最正覺，令純淑行流布無極。<p>「又，舍利弗！若有菩薩不嫉彼供不斷他養，見人得供代之悅預；願成佛時生我國者，無貪嫉名皆獲法利。<p>「又，舍利弗！若有菩薩不自稱善、不說人短，不講眾僧、比丘尼闕，聞見人論有如己犯；願成佛時生我國者，皆令清淨不聞罪名。<p>「又，舍利弗！若有菩薩慕求經道如渴欲飲，志存正真不好異法；願成佛時生我國者，皆樂經道慕求正法。<p>「又，舍利弗！若有菩薩常作音樂歌頌佛德，供養如來若塔形像，以是德本勸助學者；願成佛時，百千伎樂不鼓自鳴，演八法音聞皆欣悅，開發道心悉獲正真。<p>「又，舍利弗！若有菩薩見眾生心放逸馳騁，開視正要使不憒閙；願成佛時生我國者，使無亂志，攝念入定以禪為食，眾想寂滅皆至正覺。」<p>佛語舍利弗：「假使如來以劫之壽，咨嗟佛土成就功勳，不可究盡而譬喻之，今粗為汝略舉之耳！若有聞是菩薩行德，思齊慕及逮志不疑，亦當成其嚴淨佛土。」<p>佛告舍利弗：「菩薩復有三法，疾逮正覺，不失所願如意即得。何謂為三？一曰、所願特尊與眾不共。二曰、所行安諦而不放逸。三曰、如所聞法奉行不惓。是為三。」<p>舍利弗言：「善哉！至未曾有！如來善訓，道品備悉，所願成就嚴淨佛土。」<p>佛告舍利弗：「如是，如是！如爾所云：『如來作佛積行所致，不以飾辭巧言成道。』放逸行者，自誤入冥墮四顛倒，沒生死河求出難得；若有菩薩聞是經者，願樂奉行立不放逸，必當成就如上所教。」<p>於是會中，八萬四千菩薩即從坐起叉手自歸，同發聲言：「我等，世尊！願皆奉行如佛訓教，具足所願從行得道，除去飾辭放逸之巧，備悉弘誓戒德之要，願使一切悉行敏誨，以行自嚴去眾穢操。」<p>時佛欣笑，口中五色光出照於十方，還遶身三匝從頂上入。賢者舍利弗，前白佛言：「何因緣笑？今佛既笑，必當有意。」<p>佛告舍利弗：「汝寧見此諸族姓子師子吼不？」<p>白言：「已見。世尊！」<p>佛言：「是族姓子於後來世，竟百千劫皆當成佛，號曰淨願如來、至真、等正覺、明行成為、善逝、世間解、無上士、道法御、天人師，為佛、世尊，國土嚴淨猶如西方安養之國，功勳嚴淨等無有異，其壽命等亦無差別。」<p>又問云：「何其壽命等亦無差別？」<p>佛言：「各壽十劫。」<p>爾時師子步雷音菩薩即從坐起，偏袒右肩長跪白佛言：「文殊師利童真，諸佛所歎咨嗟功德，今當久如成最正覺。」<p>佛言：「汝自以是問文殊師利。」<p>尋如佛教，前問文殊師利：「仁尊久如，當成無上正真之道逮最正覺。」<p>文殊師利答曰：「當作是問：『仁為志學無上正真道乎？』所以者何？假使吾身學佛道者，當作斯問。吾不求道，當何因成最正覺？」<p>又問：「仁不以眾生求最正覺乎？」<p>答曰：「不也！所以者何？眾生不可得故。假使吾得眾生處所，當為眾生志求佛道。所以然者？無有吾我人壽命故，由是之故，身無志求亦無退轉。」<p>又問：「仁不求佛慕佛法乎？」<p>答曰：「不也！所以者何？一切諸法皆悉佛法，若使眾法無有，眾漏無受、因緣無想，是志佛道，解了若此逮一切法。又如仁問逮立佛法；隨仁意答。誰求志者？色志佛道乎？色志本淨志佛道乎？其色本無志佛道乎？色自然，色悉空，色恍忽，色本淨，色寂然，以此色法志求佛道成正覺乎？」<p>答曰：「不也！色不志道，本淨自然；以空寂然，諸色法不志求道、不成正覺，法亦如是。」<p>文殊師利又問曰：「痛想行識及與識法，志求佛道乎？」<p>答曰：「不也。」<p>文殊師利曰：「五陰識法不成正覺。於意云何？其外五陰我人壽命，可言有處乎？」<p>答曰：「不也。」<p>文殊師利曰：「如是，我當分別，以何等法志求佛道成最正覺？」<p>又問文殊師利：「其阿夷怙新學菩薩，聞是教訓，將無恐怖乎？所以者何？仁之名號一切導首，為眾重任；而今造證，為諸菩薩頒宣諸法，不志求道不成正覺。」<p>文殊師利答曰：「法界不恐，本際不懼，聞佛說法無所畏難。其恐懼者則懷憂慼，無憂慼者則離塵埃，彼則解脫。其以解脫則無所著，以無所著則無復轉，以無復轉則不復脫，其不脫者彼無從來，以無從來亦不從去，其無從去則無所願，其無所願則無志求，其無志求則無退轉。以無退轉，若不退轉便不退轉，空無不轉無想不願。斯本際者佛法不轉，佛法無作無有邊際，佛法無著則無所倚，佛法無行亦無精進，亦無所行無有教令，其諸佛法假有號耳。又計空法無所從生、無所從來、無所從去，又計佛法不離塵勞貪怒癡垢，佛法無染塵勞之行，無有吾我寂無所念，所行無念無盡不起，平等無邪則諸佛法亦無非法。所以者何？無處所故、無可行者，是曰佛法。若有新學菩薩聞是說者，若恐怖者疾成正覺，若不恐怖不成正覺。」<p>又問文殊：「為誰說是？」<p>文殊曰：「其恐怖者乃有妄想，以有妄想，心自念言：『我身當得成最正覺。』緣是之故，便起道意志存正覺。於意云何？從來未曾有覺成空不？」<p>答曰：「無也。」<p>文殊又曰：「世尊不云，一切諸法等如虛空。」<p>答曰：「有是。」<p>文殊又曰：「道猶虛空等亦本無，虛空如道，道如虛空，空之與道則無有二，不可分別。其解斯等，則無所知亦不無慧。」<p>文殊師利說是語時，四千比丘漏盡意解，十二姟眾得法眼淨，九萬六千人從古以來未發道心，皆發無上正真道意，四萬二千人逮得無所從生法忍。
。
<juan>文殊師利佛土嚴淨經卷下<p>西晉月氏國三藏竺法護譯<p>於時師子步雷音菩薩復問文殊師利：「發意久如應發道心。」<p>文殊答曰：「止！族姓子！勿懷妄想。一切諸法皆無所生，假使有說：『我發道心，吾當行道。』墮大邪見。所以者何？今觀察心都永不見，心發道意，亦復不觀彼發道心者也。吾亦不見道心所存，吾由是故不發道心。」<p>又問：「仁者！以無所見，今何以故宣此章句？」<p>文殊答曰：「無所見者乃為等教，無所見趣，名是章句平等言辭。」<p>又問：「何故言曰趣平等乎？」<p>文殊答曰：「如族姓子所言等者，無若干故，其平等者彼無行法，於其平等無有譬喻，不見諸法是乃平等。若宣斯訓則宣一業，若寂然業無有塵勞，不為瞋恨而說經法，不有斷滅不計有常，不起不滅、不有吾我亦無所受，不舉不下、不高不卑，雖有所說，無有妄想亦無思求。若族姓子！有曉此法而奉行者，乃曰平等。又有菩薩廣入於法，不見若干亦復非一，乃曰平等。其平等者則無偏黨，其無偏黨是甚清淨。」<p>於時師子步雷音菩薩前白佛言：「唯然世尊！文殊師利所說巍巍乃如是乎！發道心以來為幾何耶？眾會思渴，願樂欲聞。」<p>佛言：「族姓子！文殊師利在深妙忍，所入深忍不逮得道，亦不得佛、復不得心，以無所得故不說之，久如發心為發道意，唯佛今當為汝解說本初發心。乃往過去七千阿僧祇江河沙劫，乃爾世時有佛號雷音響如來、至真、等正覺，乃在東方，去此七十二姟佛土，世界名曰快成，其佛土在彼頒宣道教，弟子聲聞八十四億百千姟眾，諸菩薩等復倍是數。時有轉輪聖王，名曰安拔，號為法王，治以文法王四天下，王有七寶。聖王爾時往詣雷音響如來所，供養盡意八萬四千歲，隨其所安。王心念言：『我已積功德行難量，不用斯心，寧以德本並修勸助。』復更思惟：『以德勸助，當求何勸？天帝梵王、號轉輪聖王、聲聞、緣覺耶？』適發是意，上虛空中演大音聲：『大王！如是莫興賤意，當發無上正真道心。』王聞是言，即時大悅。王弘慈心不轉道意。所以者何？用其天人開示意之故，知我心念。時安拔王與大眾俱，九十六億姟人，往詣雷音響如來稽首足下，右遶七匝退住一面。以偈歎曰：「『欲問殊勝法，以奇雅答我：「云何人在世，而致最超異？以普俱供養，自歸於世護，用無所著心，永無所勸助。世尊察知之，吾獨寂發心，以興廣供養，云何勸助之？志天帝梵王，為四方之王，若求於聲聞，當慕緣覺乘。」我適發是念，空中宣洪音：「仁者慎莫得，勸助下劣心，當為一切故，興發微妙心，開顯大道意，饒益於世間。」今欲問於佛，在諸法自由：「云何起發心，不失于道意？唯說斯義趣，何因逮是處？如我所像人，而發菩提心？天中尊願說，宣上妙章句。」大王且聽之，當宣以漸訓：「愍哀於眾生，樂住于法本，如所誓志願，轉得成所趣。吾亦往宿世，因發起道心，愍哀於眾生，而興斯誓願。如本所志願，亦若心所念，逮無動佛道，在世寂上聖。大王當強志，造立極上心，若修諸正行，仁亦當成佛。」以聞是言教，王意便欣然，在一切普世，頒宣師子吼：「假使於本際，不知生死元，為一一人行，如若干眾生。今發于道心，在一切世間，普請於眾生，令不墮貧匱。從今日以往，假使生欲心，輒當欺諸佛，現在十方聖。若生瞋恨厭，嫉妬及貪苦，未曾犯不可，至成人中尊。常當修梵行，棄欲捨穢惡，當學於諸佛，戒禁調和性。不以斯四色，疾成佛正覺，用心切之故，當行於本際。常嚴淨佛土，無限不可議，當宣傳名稱，通徹於十方。唯聖見授慧，成佛人中上，令其心清淨，永無眾猶豫。常修治身行，口言亦如是，亦當淨心念，不犯眾瑕疵。假使我成佛，在世人中尊，以是正真言，地當六反動。設我言至誠，真正不虛詐，由是見證明，虛空宣伎樂。若實不諛諂，無貪嫉不厭，以是誠信故，雨清淨意花。」適宣斯言已，至誠言無異，十方億萬國，則六反震動，於上虛空中，有巨億音樂，天雨雜意華，積地四丈九。其王以學是，二十億眾人，口宣柔和音，必成佛上道，二十億眾等，一切建佛道，見王發大道，亦效學洪業。』」<p>佛語師子步雷音菩薩：「欲知爾時安拔王乎？」<p>答曰：「不及也。」<p>佛言：「則今文殊師利身是也！發道心已來，如七千阿僧祇江河沙劫佛土滿中塵，逮無所從生法忍已，過六十四江河沙劫，於彼世等則具十住、成就十力，普備一切諸佛道地辨諸佛法，從初以來未曾一反生心而有發意也，皆以逮致無上正真之道為最正覺，我亦不念言：『當云何成最正覺？』其二十億人，在往古雷音響，如來所發道心者，悉已逮致無上正真之道，成最正覺已轉法輪，為諸眾生興立佛事，滅度去已。悉是文殊師利之所勸發，皆悉供養勤修眾行，六度無極，普以執持傳宣正法。於今現在適有一佛說法未滅度耳，下方界分去是四十四江河沙等佛土，有世界名地底，其佛號持地如來、至真、等正覺，今現在說法，與無央數諸聲聞俱，其壽無限。」<p>佛說是往古喻時，七千人皆發無上正真道意。<p>於是師子步雷音菩薩問文殊師利：「仁者在往古佛，具一切法、如來十力，已備十地，用何等故不成正覺？」<p>文殊師利答曰：「不以往古過去諸佛一切諸法成最正覺。所以然者？此言得道則為不得，亦無所逮。」<p>又問：「云何具足佛法？」<p>答曰：「具本無故。」<p>又問：「云何具足本無？」<p>答曰：「備悉虛空乃具本無，曉了虛空及諸佛法本無之義，等無有二不可分別。」<p>又問：「云何以具一切諸法？」<p>答曰：「具足五陰，乃能具三界一切，普備十方諸佛之法。」<p>又問：「云何具足諸色？」<p>答曰：「仁等見色。色有常乎？若無常耶？」<p>答曰：「不也。」<p>曰：「諸法有常若無常乎？又彼五陰有增有減耶？」<p>答曰：「不也。」<p>文殊師利曰：「是故，族姓子！若於諸法不增不減，故曰具足。」<p>曰：「何以具足？」<p>答曰：「備諸法慧不所解，亦如如慧不轉，爾乃不知諸妄想處，以無妄想不造具損，其不具損乃曰平等。是故，族姓子！等見諸色，爾乃等見一切諸法痛想行識，亦復如是，等無有異。」<p>於是師子步雷音菩薩問文殊師利：「又察仁者，逮得法忍以來久遠懸絕逈邈巍巍，如是不一發心吾當得道。仁者！云何勸化眾生使發道心？」<p>答曰：「吾不勸眾生令發道心？」<p>又問：「何故？」<p>答曰：「眾生不實，眾生寂寞，所在顛倒，故勸化之令發道心。假使眾生不處顛倒，則無有道，何所發乎？吾以是故，不勸眾生使發道心，亦不化之令悉求道。所以然者？無所想者乃曰平等，其平等義，無所志求亦不退轉，是故名曰無所歸趣、無所從來。當觀生死所謂平等，斯章句空，空無志求。又，族姓子！向者所問：『逮得法忍以來，久遠懸絕逈邈巍巍，如是不一發心吾當得佛。』卿寧見心？以何等心得成佛道？」<p>答曰：「不也。所以者何？心者無形不可覩見，道亦復然，亦無形色復不可見。所以道者假有號耳！所曰言心及與佛道，是悉假託。」<p>「是故，族姓子！吾宣斯辭不一，發心吾當得佛，其無發心、無所生亦無所毀，以無所生無所毀者，乃名曰逮。」<p>又問：「何所是時曰約時，乃曰為時耶？」<p>答曰：「族姓子！所云時者，暢平等覺，所可覺者不增不損，永不起想亦無所滅，爾乃名曰隨其等時，其不妄想本無本是，則名曰隨等時也。若逮正見，等於平等達於諸法，都無所獲則不造計，若干種品一無所念，爾乃名曰隨等時也。若身證明一切諸法，諸所相者皆為法相，曉了如是故有心著；若無有相則無所倚，爾乃名曰等隨時矣。」<p>又問：「何謂為逮？」<p>文殊師利答曰：「無所行也！謂名所迹故曰為逮，而於三界悉無所行，假有斯辭其得塵勞則不能逮。所以然者？意無所存、斯法無言，以是之故不可逮得。又，族姓子！無所得者乃曰為逮，其無所言則不逮法便無所住，若不得法乃曰為逮。」<p>於時師子步雷音菩薩前白佛言：「善哉，善哉！世尊！唯如來說，文殊師利成佛道時，國土何類？」<p>佛告之曰：「汝以是語問於文殊師利。」即受佛教，問文殊師利曰：「仁成佛時國土何類？」<p>文殊師利答曰：「族姓子！若仁好樂佛道者，當問成佛國土何類？」<p>又問文殊師利：「仁者！不樂佛國土乎？」<p>答曰：「不也。」<p>又問：「何故？」<p>答曰：「其有所樂則為樂欲，其樂欲者則有恩愛，其恩愛者則有所受，若有所受則有苦患，其苦患者則無有護，是故吾身不成正覺。所以者何？無所得故，若不得道是故無樂。又如向者仁之所言：『國土何類說其本末？』吾不堪任自虧其身。所以者何？若有菩薩用歎己故，便自虧滅佛及國土功勳嚴淨，面見如來無極法藏。」<p>時佛告曰：「文殊師利！宜用時說成己佛土功勳嚴淨，以何志願？如來聽之。或有從仁聞說所願諸餘菩薩，緣是發意具足斯業。」<p>文殊師利答曰：「唯然！不敢違教。」即從坐起偏袒右臂，右膝著地，叉手白佛：「唯承聖旨，今當宣之。若族姓子及族姓女，求佛道者且共聽之，聞已具得行是所願。」應時十方各如江河沙諸佛國土六反震動。<p>時文殊師利復白佛言：「唯然世尊！我之本願如佛所言。從如七千阿僧祇江河沙劫行菩薩業，不成道場、不致正覺，道眼徹視光覩十方，悉見諸佛普勸化一切眾生悉成佛道，吾心堅住咸開化之，布施持戒忍辱精進一心智慧，而勸助之，皆是吾身之所勸化。唯然大聖！今觀十方，以無罣礙清淨明眼所見，諸佛皆以勸助建立無上正真之道，斯等皆辦，乃吾成無上正真之道，為最正覺也。雖有是言，故爾續立不成正覺，假使所願若具足者乃成佛耳。」<p>時彼眾會諸菩薩等各心念言：「文殊師利前後所見，諸佛世尊為幾何？」<p>于時佛即知諸菩薩眾心之所念，告師子步雷音菩薩曰：「猶如，族姓子！有一丈夫出現於世，取是三千大千佛土，滿其中塵取破碎之，一一諸塵各各碎之，各如一佛國滿中諸塵。族姓子！所趣云何？豈寧有人知是塵數多少者不？」答曰：「無能知者。天中之天！」<p>佛言：「假使，族姓子！悉能曉了知是塵數佛國多少，不足言也。文殊師利明眼所覩十方佛土，所見過是塵數之國百倍千倍、萬倍億倍、巨億萬倍，兆載劫數不可限，無量無邊，所願如是不成正覺。正使佛國如江河沙，周匝十方滿中佛樹，一一樹下有坐菩薩，須臾一時皆成無上正覺之道，逮最正覺，臨滅度時，不須佛樹道場起焉普為一切。復過十方不可計量諸佛國土，化於眾生說法使度。所願巍巍，致此佛國乃成佛道，使其國中無有聲聞、緣覺之名，純諸菩薩，滅除疲厭瞋恨之難，淨修梵行周遍佛土，悉復不聞女人之名，使諸菩薩皆得化生，身被法服加趺而坐，佛國嚴淨純諸菩薩，熾盛巍巍除小乘法。」<p>於是師子步雷音菩薩前白佛言：「成佛之時，所號云何？」<p>佛言：「名曰普現如來、至真、等正覺。所以號曰普現者何？其佛功德普現十方無限國土，其有得見普現如來、若覩光明，皆當得前，逮成無上正真之道，於今若佛滅度之後，得聞將來普現佛名，亦當得決，然後成無上正真之道，除入滅志得道迹者。」<p>文殊師利復白佛言：「唯然世尊！我所誓願得成佛時生我國者，令無飢渴飲食之想，眾味饌具自然滿鉢在右掌，適在掌中心則發念：『不先供養十方諸佛，聲聞、緣覺及諸貧匱，危厄乞匃下劣眾生，先自食者則為不宜，先飽一切然後乃食。』尋如所念神通備足，在所至湊無有罣礙，行疾如所念，即到十方供養諸佛下遍眾生。寶衣法服俱亦復然，先供養諸佛，次及所尊，窮賤下劣皆先使安，無有八難眾苦惱患。語則可意不聞惡言，學無禁戒是非之音，無尊無卑無富無貧，其生我國皆同一倫。」<p>於時師子步雷音菩薩，前白佛言：「爾時彼土無名號字？」<p>佛言：「如本誓願所志具足，世界名曰離塵垢心。」<p>復白佛言：「在於何方？」<p>佛言：「在於南方，去是忍界極在其邊，眾妙寶摩尼明珠合成佛土，十方一切未曾見聞，奇珍眾寶流布遍現，未曾朽敗而有減損，菩薩所作欲令其地化成眾寶，如念即成在作何寶。眾妙香華所欲備有，亦無日月明冥晝夜，若菩薩身光所照隨意，唯華開合別晝異夜，無有寒暑老病死事，唯行菩薩便成正覺，若至他方亦無異業，天上世間悉行菩薩，臨命終沒皆成正覺，無有終沒無中滅度。虛空之中不見伎樂悲和之音，自然而作其音，不宣愛欲之辭，恒出佛法六度無極菩薩篋藏經法之音，隨意所好聞經法音，如念即解皆發正覺，見佛疑滅、聞經解達。」<p>於時會中有無央數諸菩薩眾，同時舉聲謦揚大音。佛聞是號適得其宜，名曰普現無違道教：「若有眾生聞普現名，乃獲快利無極之慶，況生其國得見普現，值遇神化、法則其行。若有聞是所說決者，則為見佛聞經，入心藏之不忘，但逮得聞文殊師利成佛名德，巍巍乃爾何況目見。」<p>時佛告是諸菩薩曰：「若有得聞百千億佛名號功稱，利益眾生開化度人，不如文殊師利，一一劫中化導眾生永安無患，何況得遇普現如來，其慶無喻誠如所云。」<p>於是眾會聞佛讚是諸菩薩言，應時座中諸天神王及世間人各萬億姟，俱時稽首禮文殊師利，同發聲言：「今自歸命普現如來。」自歸適訖，便有八萬四千姟眾，皆發無上正真道意，餘無量人積眾德本立不退轉。<p>時文殊師利復白佛言：「今我願是諸不可計無量佛土功勳嚴淨目之所覩，由從所願瑞應處所，皆使合并成一佛土，不計聲聞、緣覺，嚴淨五濁惡世發意之頃，正使我身江河沙劫稱嘆諸國功勳嚴淨，無有限量不得其底，我所誓願復過越彼，無能究竟證明我者，獨佛縷練明知我耳。」<p>佛言：「善哉！誠如仁言，如來通慧三達無礙，真爾真爾等無有異。」<p>爾時會中諸菩薩眾又心念言：「如佛咨嗟文殊師利成佛國時功勳嚴淨，何如西方安養世界無量壽佛嚴淨等不？」<p>時佛即知諸菩薩心，便告師子步雷音菩薩：「欲知西方安養世界無量壽佛功勳嚴淨，比於文殊師利難以喻哉！假譬言之，如取一毛破為百分，以一分毛取海水一渧，無量壽佛如一分毛水一渧耳，文殊師利成佛汪洋如海，巍巍蕩蕩不可思議。」<p>於時師子步雷音菩薩前白佛言：「曾頗有餘方如來國土嚴淨如是者不？」<p>佛言：「有！東方去是百億江河沙界，名曰超立願，其佛號名普照常明德海王如來、至真、等正覺，與諸菩薩眷屬圍繞而說法經，興演以來江河沙劫，其佛壽命亦無有限，比普現國嚴淨正等，有四菩薩被弘誓鎧得不可議。」<p>又白佛言：「唯願加哀宣布未聞，具說普照常明德海王如來其土嚴淨，又四菩薩名號何等？在於何方遊何佛土，淨德普備能具斯處？」<p>佛言：「第一菩薩名曰光英，遊於東方無憂首如來佛土；第二菩薩名曰慧上，在於南方慧王如來佛土；第三菩薩名曰寂根，在於西方智積如來佛土；第四菩薩名曰意願，在於北方鉤鎖如來佛土。」<p>於時世尊，即如其像三昧正受，其三昧名悉現嚴淨，應時見東方普照常明德海王如來佛土，及諸菩薩功勳嚴淨，自昔以來所希見聞，譬如掌中視寶珠耳，如普現佛國土無異。眾會覩之莫不欣喜，誠如世尊所言，無有異也。<p>世尊即便告諸菩薩：「當如文殊師利所行為法。」<p>諸菩薩眾同發聲曰：「唯然受教，當學文殊師利本發心行，成就嚴淨不敢懈廢。」<p>於時世尊，尋便欣笑，光從口出，五色晃昱普照十方掩覆日月，遶身三匝還從頂入。彌勒菩薩即從坐起，長跪叉手前問佛言：「佛不妄笑，笑必有意。是何因緣，願佛說之！」<p>佛言：「彌勒！向佛說法現三昧力，皆見東方普照佛國，具足備悉嚴淨功德，眾會欣悅誓願志學，今現八萬四千菩薩，咸共發心成嚴淨國，復有菩薩八萬四千十六正士發仁慈心，性弱和雅所願具足，斯等如是當逮文殊師利。其餘菩薩不能若斯，雖爾緣是功德福，疾成無上正真之道為最正覺，國土成就不及文殊師利嚴淨之德。」<p>佛言：「彌勒！若有菩薩心性至真，口宣誓願不犯本心，亦當具足如文殊師利身，其心怯弱而有信樂，緣是口勇宣辭誓願，轉得超越六十萬億姟劫終始之難，六度無極則以具足。」<p>時四菩薩各從其方化作重閣眾寶挍絡，各從諸天無數百千，雨眾天華、鼓眾音樂，神足威變地為動震，四面俱進來趣世尊，光照眾會見莫不欣。<p>彌勒長跪而白佛言：「今地大動、天華紛紛，重閣晃曜四方來臻，鼓樂絃歌、天香苾芬，此何瑞應？誰之威神？」<p>佛言：「彌勒！是四菩薩即來見佛，用自神力感動眾會，故現此瑞勸化於法。」<p>時四菩薩即進詣佛，稽首禮足繞佛三匝，佛命使坐退而就榻。時佛宣告諸會菩薩：「此四正士多所勸發，興建誓願不可稱計。設族姓子謙敬渴仰於此正士，因問法義疑網永止，行菩薩業滅除終始，必逮無上正真之道，超二十億劫周旋之惱，普具諸法六度無極。若有女人聞是正士名號之稱，速轉女身疾解正覺。」<p>爾時世尊斂復威神，一切眾會還自如故，彼佛國土忽然不現。於是文殊師利前白佛言：「唯然世尊！一切諸法猶若如幻，幻師所作適起尋滅，諸法展轉亦復如是，其不起滅乃曰平等，平等學者必逮正覺，逮正覺已度脫一切。」<p>慧上菩薩問文殊師利曰：「菩薩何行而成正覺？」<p>文殊師利答曰：「無逮無失是曰正覺。」<p>慧上又問：「寧可復得不可逮乎？亦復無乎？若不逮有，則無有眾不可逮眾。」<p>文殊師利答曰：「亦不可逮亦復不無，所以不逮，是諸法過悉無所生，初無所有，非方當有不懷無得。」<p>文殊師利又復問慧上曰：「何所一業敷演經法？」<p>於是慧上答曰：「其無所生亦無所壞，不造異住，是曰一業敷演經法。」<p>光英菩薩曰：「其無來無往，是曰一業敷演經法。」<p>寂根菩薩曰：「其無所得亦無所等，亦不造證亦不寂然，亦無淡怕無去來今，是曰一業敷演經法。」<p>意願菩薩曰：「其不妄想佛法聖眾，不念菩薩，無國土想、無地獄念，不斷章句、不倚有常，是曰一業敷演經法。」<p>彌勒菩薩曰：「不見五陰衰入諸種，不視不盲無妄想法，不暢入法不積不捨，是曰一業敷演經法。」<p>師子步雷音菩薩曰：「其於亂法而無所亂，不造若干是凡夫法，斯習學法此諸佛法，不懷妄想不受一法，其業寂寞，是曰一業敷演經法。」<p>愛見菩薩曰：「其逮本無不想今無，斯深妙法悉無妄想，是曰一業敷演經法。」<p>無礙辯菩薩曰：「諸法皆盡究竟盡者，乃曰無盡，演一切法不可盡者，是曰一業敷演經法。」<p>善心念菩薩曰：「其於諸念而無所思，若有所入亦不無心，不得不失，是曰一業敷演經法。」<p>覺離塵菩薩曰：「於諸塵法而無所染，亦無不染，不著不憂，不忘不念，不作無不作，不取不捨，是曰一業敷演經法。」<p>海底菩薩曰：「其志如海永難得底，深入法要不見妄想，如所應行而頒宣法，不我無彼，是曰一業敷演經法。」<p>十上月童真菩薩曰：「普等眾生若如月滿，心不見等無所等，是曰一業敷演經法。」<p>消諸憂冥菩薩曰：「其能休息一切憂瘡不憂不慼，以能割除眾憒諸本，何所是本吾我之本，其有等經共吾我行而說法者，是曰一業敷演經法。」<p>鈎鎖菩薩曰：「若說於法，其不倚著欲界、色界及無色界，不著聲聞、緣覺之法，不慕佛道，是曰一業敷演經法。」<p>普現菩薩曰：「等宣諸法等于空無，不念於空不得平等，所說如是，是曰一業敷演經法。」<p>三品淨菩薩曰：「其講說法淨三品場。何謂三場？不得吾我，不想法會，不倚諸法，是曰三場清淨之業宣布法訓；如斯說者，是曰一業敷演經法。」<p>在所吉菩薩曰：「知一切法歸於平等，若曉了斯，而為分別不宣文字，以無所宣一切諸法，是曰一業敷演經法。」<p>深行菩薩曰：「若有覩見一切諸法，亦無所見，若講如是言辭，是曰一業敷演經法。」<p>如是要言，一切菩薩各言其志，說是一業經典法時，七千億菩薩逮得無所從生法忍，八十萬四千姟人皆發無上正真道意，七千比丘漏盡意解，九十六載諸天世人遠塵離垢諸法眼生。<p>於是師子步雷音菩薩前白佛言：「文殊師利成普現佛時，諸菩薩能有幾所？其壽久如，何時成佛？」<p>佛言：「卿自以是問於文殊師利，即如佛教。」<p>問文殊師利曰：「仁當久如成最正覺？」<p>文殊師利答曰：「虛空有形乃成正覺，假使幻人成佛道者，我身爾乃無著漏盡成最正覺。若呼有形而響有影，月能晝明日而夜照，爾乃我身成最正覺。志求道者，乃當問之成佛之期。」<p>又問：「仁者為不志求道？」<p>答曰：「不也。」<p>曰：「何以故？」<p>答曰：「道是文殊，文殊是道。所以者何？假有號耳。文殊及道其名寂寞，了無解空，空則曰道。」<p>佛告師子步雷音菩薩言：「寧曾見聞無量壽佛國中菩薩聲聞眾不？」<p>答曰：「唯然！亦見亦聞。」<p>佛言：「為多少乎？」<p>答曰：「不可思議、不能稱限。」<p>佛言：「普現佛國菩薩之數，喻如積塵滿十方界，無量壽佛菩薩聲聞比數多少如一塵耳。又普現佛壽命無限。取譬言之，破碎十方三千世界皆使作塵，布散此塵過千佛國，乃著一塵周匝十方，而盡其塵，於族姓子寧能計知此塵數不？」<p>答曰：「無能限焉？」<p>佛言：「普現如來以劫之壽當一塵耳，計塵之喻尚不足言，欲知其要如虛無邊，年壽劫數無以比焉。」<p>於時彌勒菩薩前白佛言：「假使有人學於大乘，為是大智無極之慧，當忍勤苦無央數劫，自歸普現行菩薩法，如斯大道不當懈廢。」<p>佛言：「如是，彌勒！誠如所云。誰有聞是無極大慧，不發道意愛樂之乎？唯有懈廢小節之類，不解正真不樂之耳。」佛說是時十千眾人發大道心。<p>爾時世尊告師子步雷音菩薩言：「今歎文殊師利自昔所行本心志願，度佛無量、菩薩無數，道慧高德不可思議，周匝十方諸得道者，不能究盡為作譬喻。」<p>時，師子步雷音菩薩前白佛言：「假使有人立弘誓願無極之行，當如文殊師利志願等不？忍勤苦行，於無數劫而無懈厭，不發勞想。」<p>佛言：「族姓子！意趣云何？虛空寧念我行晝夜日月時節年限劫數不？」<p>答曰：「不也。」<p>曰：「如是，族姓子！曉了諸法亦如虛空，虛空寂定，不念晝夜日月時節年限劫數也。所以者何？空無念思豈有勞想？過江河沙劫亦無增損，不衰不盛不壞不毀，不生不老，不病不死，不去不來。所以然者？虛空與有，假有號耳！文殊師利名號如是，其能曉了如虛空者，悉知諸法一切無辭皆無所有，便無恐怖不以為勞。文殊師利成佛久遠，乃爾志同文殊師利等亦如是。」<p>於時海底菩薩謂文殊師利：「所被弘誓不可比喻，若有學者當云何進？」<p>文殊師利答曰：「若有學我弘誓鎧者，志存誓願若如幻化，則無所有亦無所為。」<p>佛說是經時，四大天王，天帝釋、梵天王，及餘尊大神妙諸天，僉然同音，俱共歎曰：「唯然世尊！其聞是經，為得善利無極之慶，何況受持諷誦學者，我當受持諷誦修學，廣為人說普令流布，將護行者使法久存。」<p>於時師子步雷音菩薩前白佛言：「唯然世尊！若有受持諷誦斯經，得何福慶？若有聞者，即便發心追慕志學，文殊師利景則復云何乎？」<p>佛言：「若有菩薩學是法者，猶如如來已無罣礙，若於將來最後末世，則以七寶積滿十方諸佛之國，則貢上佛供養一切，等心眾生歷劫不廢，又兼法施備具六德，此之功德又不足計，不如聞是嚴淨經法發心慕學。文殊師利！謨式諷誦，經行七步之內，德過於彼巨億萬倍，無以為喻不可稱計。」<p>時彌勒菩薩前白佛言：「是經所名，云何奉持？」<p>佛語彌勒：「斯經典者，號曰『娛樂所願殊特』，當奉持之！又名『文殊師利佛土功勳嚴淨』，亦復名曰『其發道心志懷悅豫』，當堅持之！」<p>爾時十方諸來菩薩，皆散天華供養是法，咨嗟文殊師利無量之德，法澤普潤弘覆三界，開心受者皆逮正覺，前禮佛足遶佛三匝，忽然不現各還本國。佛說是時，化江河沙諸菩薩等立不退轉，信是菩薩具成德本。<p>於是文殊師利有三昧，名光普照辭訓如幻，以斯定意而行正受。適三昧已，一切眾會皆見文殊師利，普在十方不可稱計諸佛之國，各各佛前文殊師利住立咨嗟己國嚴淨之德。眾會見已歎未曾有：「文殊師利所願無盡，道德巍巍超絕無比，乃使其身遍顯十方，端坐在此而不轉移，威神功德堂堂不呰。」<p>佛說如是，諸菩薩眾、比丘、比丘尼、清信士、清信女、諸天龍神、阿須倫、世間人，皆大歡喜，稽首佛足，作禮而去。