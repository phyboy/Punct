<juan>大聖文殊師利菩薩佛剎功德莊嚴經卷上<p>開府儀同三司特進試鴻臚卿肅國公食邑三千戶賜紫贈司空諡大鑒正號大廣智大興善寺三藏沙門不空奉<#sp>詔譯<p>如是我聞：<p>一時薄伽梵，住王舍城鷲峯山中，與大苾芻眾一千人俱；菩薩八萬四千，皆於無上正等菩提得不退轉，所謂慈氏菩薩、文殊師利菩薩、觀自在菩薩、得大勢菩薩而為上首；復有七十二俱胝諸天眾俱，皆悉住於菩薩之乘；復有天帝釋，娑訶世界主大梵天王，與其眷屬四萬天眾俱，亦皆住於菩薩之乘。<p>復有四阿蘇羅王，所謂毘摩質多羅阿蘇羅王、末利阿蘇羅王、驢肩阿蘇羅王、歡喜阿蘇羅王，與百千阿蘇羅眷屬俱。<p>復有六萬二千諸大龍王，所謂難陀龍王、鄔波難陀龍王、水天龍王、摩那斯龍王、地持龍王、無熱惱龍王、蘇迷盧龍王、伏魔龍王、月上龍王，如是等而為上首。<p>復有四大天王，所謂持國天王、增長天王、廣目天王、多聞天王，與百千藥叉眷屬俱，所謂金毘羅大藥叉、阿吒嚩俱大藥叉、針毛大藥叉、妙慧大藥叉、形相大藥叉、遍形藥叉、不動藥叉，如是等而為上首。<p>時王舍城國王大臣，及諸四眾，天龍藥叉人非人等，各以衣服飲食臥具醫藥種種資具，於如來所恭敬尊重而為奉獻。<p>爾時世尊受王請食，於晨朝時著衣持鉢，與諸苾芻及於天人百千之眾前後圍繞，向王舍城未生怨王宮。以佛威神力故，大神境通放百千種妙色光明，百千音樂同時俱奏，雨眾妙華，烏鉢羅華、鉢頭摩華、俱勿頭華、芬陀利華，繽紛而下。是時如來以神通力，隨按足處涌寶蓮華大如車輪，白銀為莖黃金為葉，吠瑠璃寶以為其鬚，於華臺中有化菩薩結加趺坐。是諸菩薩，與寶蓮華俱遶王舍城，右旋七匝而說頌言：「商主利益世間者，拔濟有情為福田，釋雄寂靜大威德，世尊今當入此城。若有樂求生天眾，解脫生老病死苦，欲求摧伏魔羅軍，應當供養釋師子。牟尼名號甚難聞，多俱胝劫行精進，悲愍世間作利益，大仙今入此王城。無量無邊劫行施，飲食衣服及車乘，所愛男女并妻子，及捨王位入於城。能施手足與眼耳，捨頭及鼻諸支分，由具一切捨功德，獲於殊勝薩婆若。善學檀那淨律儀，於戒無缺人中勝，具足忍辱勝功德，寂靜心意今入城。修習精進俱胝劫，厭離悲愍觀世間，入於禪定住寂靜，是大梵音今入城。無量智慧無等倫，猶若虛空無有際，善忍功德戒亦然，如是勝行皆清淨。勤勇摧伏魔羅眾，獲不動慧無憂惱，微妙法輪依教轉，大法自在今入城。其有樂求我善逝，三十二相以莊嚴，彼菩提心行願成，應往親近而供養。斷慾瞋癡諸煩惱，及餘覺觀惡思欲，速辦無量供養具，應當親近於大師。若人欲求梵天位，釋提桓因大自在，以妙供具諸天樂，應當奉獻大牟尼。欲求輪王王四洲，獲得七寶願成就，具足千子皆勇猛，應當供養人中尊。欲求長者及小王，獲得資財無有盡，顏貌端嚴勝眷屬，應速往供於牟尼。若有修行解脫者，樂聞殊勝大仙法，是故汝當速往聽，於此難聞今得聞。」<p>爾時王舍大城及百千村邑聚落，聞此頌警覺已，其中男女童男童女，各齎華香燒香塗香末香華鬘，并金銀花幢幡商佉鼓角絃管種種音樂，一心思惟願佛攝受，踊躍歡喜恭敬供養。於是世尊將入城時，即舉右足按城門閫，城中之地六種震動，諸天及人百千音樂不鼓自鳴，雨天妙花，城中有情盲者得視，聾者得聞，狂者得本心，裸者得衣服，飢者得飲食，貧者得資財。當此之時，亦復不為貪欲瞋恚愚癡慳悋嫉妬忿慢之所逼惱，慈心相向猶如父子。彼樂音中而說頌曰：「世尊十力入於城，是大丈夫釋師子，剎那皆獲大安樂，盲者得視聾得聞，狂者復心無散亂，裸露之者獲衣服，所有飢渴得飲食，貧窮之人獲財寶，無量諸天在虛空，恭敬禮拜而讚歎，雨花供養如來月，鼓角商佉諸樂音，以佛入城悉皆奏。其城中地六種動，見者奇特懷悅意，貪愛瞋癡而不逼，慳嫉慢等悉皆除，慈心相向如父子。如來十力入城時，人民安樂悉歡喜，音樂不鼓皆自鳴，獲得非常極喜悅，皆以如來威神故，天人蘇羅世間眾，如是多種俱時現，奇特殊勝不思議，當於世尊入城時，廣作多人利益事。」<p>爾時世尊入王舍城，時有居家菩薩摩訶薩，是豪姓長者之子，名摧過咎，於里巷中遙覩世尊，相好奇特端嚴澄睟，諸根寂靜觀者無厭，住奢摩他最上調伏，防護諸根如善調象，正念不亂如淨泉池，三十二相八十隨好莊嚴其身。時彼菩薩，見如來色相端嚴成就，極生尊重淨信之心，便往佛所稽首雙足，右遶三匝却住一面。時摧過咎菩薩摩訶薩，於世尊前合掌恭敬而白佛言：「世尊！菩薩成就幾法，速得阿耨多羅三藐三菩提心，隨所悕求，淨佛國界嚴淨佛剎？」<p>於是世尊為欲哀愍摧過咎故，知化緣將至，於衢路中住。時有無量百千俱胝人眾，皆詣佛所稽首佛足合掌而住。於虛空中，復有無量百千諸天，禮敬世尊。時薄伽梵告摧過咎菩薩摩訶薩言：「菩薩成就一法，速疾證得無上菩提，隨其意樂獲淨佛剎。云何一法？善男子！菩薩摩訶薩於一切有情起大悲愍，增上意樂應發無上菩提之心。云何增上意樂？善男子！增上意樂者，若發菩提心已，不應起少不善法行。云何少不善法行？謂不行貪愛、不行瞋恚、不行愚癡。若住居家，威儀不應行調戲行。若出家者，不應求恭敬利養，善住出家所修行法，謂一切法如實通達。云何一切法如實通達？善男子！一切法者，謂蘊、處、界。云何通達五蘊？應觀五蘊如幻，遠離、空性、無所緣、寂靜、不生不滅，作如是通達，亦不見通達者。亦無所見無知無思，亦無分別及所分別，一切分別寂滅通達，名為菩薩摩訶薩正行不捨有情。何以故？彼自知其法，如是為他有情，演說有情及法皆不可得。善男子！由一法成就故，速證無上正等菩提，則能圓滿淨佛剎土。」<p>說此佛剎功德莊嚴成就法門時，摧過咎菩薩得無生法忍，歡喜踊躍上昇虛空，高七多羅樹，於彼眾中二千有情發菩提心。一萬四千諸天及人，遠塵離垢於諸法中得法眼淨。<p>於是世尊熙怡微笑，從其面門放青黃赤白紅紫等光，照無量無邊世界，照已還來遶佛三匝而從頂入。是時具壽阿難陀，即從座起整理衣服，偏袒右肩，右膝著地，於世尊前說伽陀曰：「諸法自在到彼岸，十力導師最勝尊，一切智者世普聞，唯願今說現微笑。牟尼云何覺過去？云何未來悉覺悟？現在云何而覺知？唯願演說現微笑。一切有情之心行，下中最上之差別？解脫諸想到彼岸，唯願調御說笑因。億那庾多諸天來，禮敬世尊而合掌，於大眾中生渴仰，唯願牟尼說妙法。「智到於彼岸，愆過不可得，知一切勝行，何緣而現笑？如是億俱胝，求法諸天眾，無量諸苾芻，皆來聽正法，供養發願故，無量種音聲，一切皆渴仰，願佛除疑惑。」<p>佛告具壽阿難陀：「汝今見此摧過咎菩薩摩訶薩上昇虛空，高七多羅樹不？」<p>阿難陀白佛言：「世尊！已見。修伽陀！已見。」<p>佛言：「阿難陀！此摧過咎菩薩，却後過於六十二阿僧企耶百千劫，於此三千大千世界離熱惱劫中，當得成阿耨多羅三藐三菩提，號寂靜調伏音聲如來、應、正等覺。阿難陀！彼寂靜調伏音聲如來，佛剎功德莊嚴，及以聲聞、菩薩之眾，亦如不動如來妙喜世界而無異也。」<p>是時，世尊說是法已，從於彼處漸次而往未生怨王宮。到已，與苾芻眾各隨次第敷座而坐。時未生怨王。知其世尊并苾芻僧坐已，即以種種飲食色香美味，手自斟酌供養世尊及苾芻僧，悉令充足，復以上妙衣服，奉上如來及苾芻眾，為佛及僧躬自披擐。披擐已訖為佛作禮，即於佛前，退就一面處於卑座，而白佛言：「世尊！忿恨及覆并諸過咎，及以無知，從何而生？從何而滅？」<p>佛告大王：「忿恨及覆并諸過咎，皆從我我所生。我我所者，於無處建立，若不知功德及以過患，名為無知。若如實知我我所者，智與非智不能施設。是故大王應如是學。一切有為法，本無來去亦無言說。大王！法無來去，無來去法不生不滅，無生滅者則名為智，而是無知亦名為智。何以故？諸法入出互不相知，若無所知名之為智。」<p>爾時未生怨王白佛言：「世尊！甚奇甚特！如來、應、正等覺如是善說，我今寧可聞法中夭，不願不聞壽命長遠。」是時大王復請世尊晡時說法。爾時世尊即便聽許。<p>飯食已訖，而收衣鉢往靈鷲山，洗足敷座入三摩地。於時世尊為欲說法，於其晡時從三摩地起。時具壽舍利子及諸大聲聞皆從定起，時文殊師利童真菩薩亦從定起，與四萬天子俱。慈氏菩薩與五千菩薩眾俱，師子勇猛雷音菩薩與五百菩薩眾俱，皆從定起，領諸眷屬前後圍繞，詣靈鷲山頭面禮佛，各各敷座退坐一面。<p>時未生怨王與諸眷屬前後圍繞，往靈鷲山詣如來所，稽首佛足退坐一面。時王舍城，復有無量百千有情，悉皆共往鷲峯山中，至如來所，稽首佛足退坐一面。<p>爾時舍利子，以佛威神力故，從座而起，偏袒右肩右膝著地，合掌向佛而白佛言：「世尊！如來適於王舍大城四衢路中，已為摧過咎菩薩摩訶薩，略說菩薩摩訶薩圓滿佛剎功德莊嚴。善哉！世尊！唯願廣說，如諸菩薩行菩薩行，勿令退轉無上菩提，獲一切智摧伏魔羅，降諸外道淨諸煩惱，嚴淨佛剎滿其願已，起善巧慧離於佛地，住於聲聞及緣覺地，善轉法輪修諸波羅蜜，令其獲得薩婆若智，現為菩薩與無量無數有情作大利益。於此會中有求菩提善男子、善女人，得親從佛聞說妙法，歡喜踊躍，彼歡喜已如說修行。」<p>爾時世尊作是思惟：「我今現起如是神通，由此神通現行境界普遍十方。」即放多百千光明，一一光明，於多佛剎作那庾多百千光明，照曜於彼諸剎土中，映蔽日月，是其光明映奪眼根，所有諸天龍藥叉摩尼電火等光，悉不復現，亦無地獄色相及餘有情光明，乃至十方諸世界中輪圍山、大輪圍山、目真隣陀山、大目真隣陀山、蘇迷盧山王，及餘黑山牆壁樹林，以佛光明而照曜故悉皆透徹。<p>爾時世尊放斯光已作謦欬聲，警覺十方無量世界。是時東方去此世界，過八十四殑伽沙數諸佛剎土，有世界名普遍，彼土有佛，號吉祥積王如來、應、正等覺，今現住世。彼佛剎中不聞聲聞、緣覺之名，唯有清淨大菩薩眾充滿其國，一一菩薩各有百俱胝不退轉菩薩摩訶薩，前後圍繞而為眷屬。彼世界中有一菩薩摩訶薩，名為法勇。以何義故名為法勇？彼吉祥積王如來處眾說法，法勇菩薩聞說法已，上昇虛空高七多羅樹，自隱其身為眾說法，所謂菩薩藏法門陀羅尼金剛句。<p>時彼眾會咸作念言：「一切諸法唯有其聲，善男子何以故不見其身而聞其聲？」出如是聲，色成就不現；如色，聲亦爾；如聲，一切法亦爾。無量菩薩而獲得忍，以是義故名為法勇。<p>時法勇菩薩摩訶薩，見大光明、聞謦欬聲，即時往詣吉祥積王如來所，頭面禮足退住一面，白佛言：「世尊！以何因緣於世間中有大光明及聞大謦欬聲？昔未曾有。」<p>時吉祥積王如來告言：「善男子！西方去此過八十四殑伽沙數佛剎，有世界名娑訶，佛號釋迦牟尼如來、應、正等覺，今現住世，為欲召集十方世界俱胝那庾多諸菩薩故，而令聽法，一切毛孔放此光明及謦欬聲。」<p>法勇菩薩即白吉祥積王如來言：「世尊！我今欲往娑訶世界，禮拜瞻覩供養承事釋迦牟尼如來、應、正等覺，兼欲見彼諸菩薩眾及聽法故。」<p>佛言：「可往，今正是時。」<p>法勇菩薩即與六十俱胝大菩薩眾，前後圍繞從彼土沒，猶如壯士屈伸臂頃，現此界中。是時法勇菩薩摩訶薩，作是思惟：「今我作何神境通故，往彼禮拜親覲供養釋迦牟尼如來？」作是念已，即入一切莊嚴三摩地，由是三摩地神境通威力故，令此三千大千世界，滿中妙花積至于膝，百千音樂同時俱作，寶幢幡蓋種種莊嚴，復以妙香普薰此界，猶如他化自在天宮。是時法勇菩薩現神通已，與諸菩薩詣釋迦牟尼如來所，頭面禮足右繞三匝，隨所來方以願力故，化現蓮花而坐其上。<p>爾時南方去此過九十六俱胝那庾多佛剎，有世界名離塵，彼現有佛，號師子勇猛奮迅如來、應、正等覺，而為無量大菩薩眾恭敬圍繞。彼世界中有一菩薩摩訶薩名曰寶手。以何義故名為寶手？謂彼菩薩於諸佛土化有情時，即以右手遍捫若干諸佛世界，即隨所欲而能成辦，從其手出佛法僧聲、施戒忍進禪定智慧慈悲喜捨之聲，及餘種種百千俱胝那庾多法寶之聲，以是義故名為寶手。<p>爾時寶手菩薩摩訶薩，見大光明、聞謦欬聲，昔所未聞昔所未見，即詣師子勇猛奮迅如來所，頭面禮足白佛言：「世尊！以何因緣而有此瑞現大光明，及聞如是大謦欬聲？」<p>佛言：「善男子！北方去此過九十六俱胝那庾多佛剎，有世界名娑訶，佛號釋迦牟尼如來、應、正等覺，今現住彼，於一切毛孔放大光明，作謦欬聲，為欲演說佛剎功德莊嚴，令無數菩薩，各取本願佛剎莊嚴，故現斯瑞。」<p>爾時寶手菩薩又白師子勇猛奮迅如來言：「我今欲往娑訶世界禮拜親覲供養承事釋迦牟尼如來，并見諸菩薩及聽法故。」<p>佛言：「何用往彼雜染世界？」寶手菩薩白佛言：「世尊！釋迦牟尼如來、應、正等覺，見何義利取彼雜染世界，而乃不取淨佛國土？」<p>佛言：「善男子！彼佛世尊昔於長夜作如是言：『願我速得成就大悲，常於弊惡有情之中，成無上正覺轉妙法輪。』」<p>寶手菩薩復白師子勇猛奮迅如來言：「世尊！彼釋迦牟尼如來，乃能往昔發是大悲難發之願，現於如此惡世界中，如是慈尊甚為難遇，我今當往禮拜親覲。」<p>佛言：「可往，今正是時。然汝詣彼應善謹察無自毀傷，彼佛菩薩雖為難遇，其餘有情心行險詖難可調伏。」<p>寶手菩薩復白佛言：「彼土雖有忿恨怨讎，無傷於我，假使一切有情盡未來際，於俱胝劫瞋恨罵辱，乃至刀杖瓦石打擲，悉能受之終不加報。」<p>時師子勇猛奮迅如來，告一切眾菩薩言：「諸善男子！汝等若能如寶手菩薩被忍辱甲冑者，可與俱往娑訶世界。」<p>師子勇猛奮迅如來說是語已，寶手菩薩一心一意，與彼會中無量菩薩前後圍遶，於彼剎沒現此界中。時寶手菩薩即作是念：「今我以何神通境界，禮拜釋迦牟尼如來？云何安樂無量有情？」作是念已，即作神通現行境界，而以右手覆此三千大千世界，從于手中雨諸飲食衣服車乘，金銀瑠璃、真珠珂貝、珊瑚璧玉，隨諸有情心所悕願，悉能充滿；樂聞法者，即從手中而得聞法，復使無量聞法有情現證真實，亦令無數有情受勝妙樂。是時寶手菩薩摩訶薩，作如是神通境界已，與諸菩薩往詣釋迦牟尼如來所，頭面禮足，右繞三匝，隨所來方以願力故，化現蓮華而坐其上。<p>爾時西方去此，過九十俱胝那庾多百千佛剎，有世界名寶藏，彼土有佛，號寶積王如來、應、正等覺，今現住彼。其佛剎土，清淨瑠璃之所成就，無有聲聞、緣覺，唯是清淨大菩薩眾，去來坐立於瑠璃地，皆見寶積王如來分明顯現，猶如清淨明鏡覩其面像。是諸菩薩於彼地中見佛世尊，亦復如是，見已請法，佛便為說往昔本願，彼諸菩薩聞法得忍。彼寶積王如來，常於眉間毫相摩尼寶中放大光明，遍照彼剎，日月光明悉皆映蔽不辨晝夜，以花開合方辨晝夜。<p>時彼寶積王如來剎中，有一菩薩摩訶薩名殊勝願慧，遇釋迦牟尼如來光明照觸，聞謦欬聲，便詣寶積王如來所，頭面禮足退住一面，白佛言：「世尊！以何因緣於世間中，有如是謦欬之聲及大光明？」<p>佛言：「善男子！東方去此過九十俱胝那庾多百千佛剎，有世界名娑訶，佛號釋迦牟尼如來、應、正等覺，為欲召集十方世界俱胝那庾多菩薩，令其聞法，遍於毛孔放大光明，作謦欬聲。」<p>時殊勝願慧菩薩摩訶薩，聞是語已又白佛言：「世尊！我今欲往娑訶世界，禮拜親覲供養承事釋迦牟尼如來、應、正等覺，并見彼諸菩薩及聽法故。」<p>佛言：「可往，今正是時。」<p>爾時殊勝願慧菩薩摩訶薩，即與諸菩薩，於剎那頃來到娑訶世界。時殊勝願慧菩薩，即作是念：「今我以何神變，往彼親覲釋迦牟尼如來？」作是念已入三摩地，由此三摩地神境通故，令此三千大千世界傍生焰、魔界苦，悉皆停息，於剎那頃獲得無上殊勝安樂，及地獄火悉皆殄滅，餓鬼、畜生及焰魔界有情，所有飢渴皆獲飽滿，於剎那間便得安樂，猶如苾芻入初靜慮。當於是時，無一有情而為貪恚愚癡、忿恨惱害、慳慢嫉妬、矯誑覆藏之所逼惱，一切諸趣有情，互起慈心及利益心。是時殊勝願慧菩薩，現如是神境通已，與諸菩薩詣釋迦牟尼如來所，頭面禮足右遶三匝，隨所來方以願力故，化現蓮花而坐其上。<p>爾時北方去此，過六萬三千佛剎，有世界名常莊嚴，彼現有佛，號生娑羅帝王。彼世界中無有在家衣俗服者，一切菩薩皆服袈裟。而彼世界尚不聞有女人之名，況胎生者，一切皆著袈裟之服，結加趺坐蓮花化生。彼佛世尊為諸菩薩，常說性印法門。云何名為性印法門？所謂發菩提心，即為滿足菩薩律儀，即入菩薩藏陀羅尼根本處；心不散動能行捨故，即入空性三摩地，住於正行故，即入無相三摩地，無所悕望故，即入無願三摩地；性離貪欲故，通達蘊、處、界，於悕望事而得覺悟，而於佛智正願無生，乃至通達一切法，於一切法分別無分別悉皆斷除。由於彼等作如是見，是故名為性印法門。<p>於彼會中有一菩薩摩訶薩，名相莊嚴星宿積王，本願殊勝，若有眾生見其身者，必定當得三十二相。時彼菩薩遇佛光明、聞謦欬聲，便詣生娑羅帝王如來所，頂禮雙足右繞三匝，退住一面，白言：「世尊！以何因緣有大光明及謦欬聲？」<p>彼佛告言：「善男子！於此南方，過六萬三千佛剎，有世界名娑訶，佛號釋迦牟尼如來、應、正等覺，於一切毛孔放此光明作謦欬聲，為欲召集十方無數世界諸大菩薩令聽法故。」<p>相莊嚴星宿積王菩薩言：「以何因緣名為娑訶世界？」<p>佛言：「彼之世界，能忍貪恚愚癡及諸苦惱，是故名為娑訶世界。」<p>相莊嚴星宿積王菩薩言：「彼娑訶世界諸有情等，毀罵捶打皆能忍受耶？」佛言：「善男子！彼佛世界諸有情等，少能成辦如斯功德，而多隨順貪恚愚癡怨恨纏縛。」彼菩薩言：「若如是者，彼之世界不應名娑訶也。」<p>佛言：「相莊嚴星宿積王！彼佛剎土亦有行菩薩乘，諸善男子及善女人，已曾供養無量諸佛成就忍辱，將護有情善自調伏，若諸有情以眾苦具而來加害，悉能含忍，終不放逸貪恚愚癡。善男子！由有如此諸善丈夫，是故彼界名曰娑訶。又彼釋迦牟尼如來，世界之中亦有有情具足眾惡，少能悔過，其心麁獷而無愧恥，不敬佛不重法不愛僧，當墮地獄、傍、生餓鬼。彼釋迦牟尼如來，於此下劣有情之中，悉能忍受罵辱嫌恨、誹謗惱亂、惡言怨憎，心如大地不可動搖無所違逆，若得供養及以不得，心無高下亦無憎愛，是故彼界名為娑訶。」<p>爾時相莊嚴星宿積王菩薩，又白佛言：「世尊！我等今者得大善利，不生於彼弊惡下劣有情之中。」<p>佛言：「善男子！莫作是說。何以故？東北方有世界名千莊嚴，彼現有佛，號大自在王如來、應、正等覺，其土有情皆悉具足一向安樂，譬如苾芻入滅盡定，彼之安樂亦復如是。若諸有情於彼佛剎，百俱胝歲修諸梵行，不如於此娑訶世界，一彈指頃於諸有情起慈悲心，所獲功德尚多於彼，何況能於一日一夜住清淨心。」<p>爾時相莊嚴星宿積王菩薩白佛言：「世尊！我等欲往娑訶世界，禮拜親覲供養承事釋迦牟尼如來、應、正等覺，并見彼諸菩薩及聽法故。」<p>佛言：「可往，今正是時。」<p>爾時相莊嚴星宿積王菩薩摩訶薩，與百俱胝菩薩從彼土沒，於剎那頃到娑訶世界。即時相莊嚴星宿積王菩薩，便作是念：「今我以何神通之力，供養禮覲釋迦牟尼如來？」作是念已，以自神境通，於虛空中化成寶蓋，覆此三千大千世界，百千萬億珠瓔寶幡周匝垂布，於其蓋中雨種種華，百千音樂不鼓自鳴。復令此會苾蒭、苾蒭尼、鄔波索迦、鄔波斯迦、天龍藥叉、健達嚩、阿蘇羅、櫱路荼、緊捺❥、摩呼羅伽、人非人等，各自見身具三十二相，現寶蓋中。爾時相莊嚴星宿積王菩薩，作如是神境通已，與諸菩薩詣釋迦牟尼如來所，頂禮雙足右繞三匝，隨所來方以願力故，化現蓮華而坐其上。<p>如是乃至遍於十方，各有無量阿僧祇佛剎中無量阿僧祇百千億菩薩，見大光明、聞謦欬聲，皆問彼世尊而來此土，頭面禮佛各坐一面，亦復如是。又此三千大千世界，天龍藥叉、健達嚩、阿蘇羅、櫱路荼、緊捺❥、摩呼羅伽，乃至釋梵護世及餘大威德諸天等，皆見光明、聞謦欬聲，咸來佛所頂禮雙足却坐一面。<p>爾時世尊，作如是神通現行已，十方阿僧祇俱胝無量無邊百千那庾多佛剎，所有菩薩來集會者，皆見此土功德莊嚴，并佛身量菩薩、聲聞，及受用具各，與自剎悉皆同等，一一諸菩薩，各各知自己身在於其中。<p>爾時慈氏菩薩即從座起，整理衣服，偏袒右肩右膝著地，合掌向佛而說頌言：「無邊智慧十方聞，大光普照人天界，一切有情共度量，無有能測於佛智。十方無量諸菩薩，為求法故咸來集，住此悉皆瞻敬佛，而皆渴仰大牟尼。如來具戒定慧者，端嚴無畏如師子，慧光如日照虛空，名稱普聞諸佛國。諸天龍神與士女，并及苾芻苾芻尼，皆悉合掌而恭敬，願佛哀愍為說法。過現未來可度者，決定了知是法器，如來善達諸有情，唯願演說除疑惑。云何修行諸佛子，獲得淨剎離塵垢？云何成就於大願？如來為我廣宣說。云何不染於慳悋？云何不壞於尸羅？云何陵辱而能度？毀罵誹謗皆堪忍？云何勇猛勤精進，修行無倦俱胝劫？無量苦惱諸有情，悉令獲得大安樂？云何專注常等引，住三摩地清淨心，而能不染於諸境，猶如蓮華不著水？云何能說甚深法，通達出世之智慧？云何降伏魔羅軍，究竟證於無上覺？」
。
<juan>大聖文殊師利菩薩佛剎功德莊嚴經卷中<p>開府儀同三司特進試鴻臚卿肅國公食邑三千戶賜紫贈司空諡大鑒正號大廣智大興善寺三藏沙門不空奉<#sp>詔譯<p>爾時如來，告慈氏菩薩摩訶薩言：「汝今為佛嚴辦法座，我當昇已，說往昔意樂所修諸行，善巧出生諸佛剎土功德莊嚴，趣向正行法門。」<p>時慈氏菩薩，即作是念：「今者世尊以何義故，令我嚴座？不使阿難陀、大目揵連等？云何棄捨彼諸聲聞、緣覺，將非唯為清淨諸菩薩說？或彼聲聞、緣覺，於此法門而非器故，為菩薩故令我敷座？」<p>爾時慈氏菩薩摩訶薩，即作神通現行境界，由此通故化師子座，高四萬踰繕那，以無量寶周匝鈿飾，以天妙衣而敷其上，其衣柔軟而觸之者，獲得安樂，從其座出種種光明，照此三千大千世界。是時如來，從本座起而昇此座，三千大千世界六種振動有異於常。<p>爾時世尊告具壽舍利子：「菩薩成就四法，能令所願皆得滿足。云何為四？一者、發趣菩提意樂。二者、於諸有情起悲愍心。三者、發起精進。四者、近善知識。菩薩由成就此四法故，圓滿大願。<p>「復次，舍利子！菩薩成就一法，不退大願，淨剎成就。云何一法是菩薩應當學？不動如來為菩薩時，本所修行發弘誓願言：『我當所在生處，若不出家，則為欺誑十方諸佛世尊。』如是，舍利子！是諸菩薩應隨順學，若佛出世若不出世，一切生處皆悉決定，捨家趣於非家。何以故？而諸菩薩最勝利益者，所謂出家。舍利子！菩薩摩訶薩樂出家者，則能攝取十種功德。云何為十？一者、不著諸欲。二者、樂阿蘭若。三者、行佛所行。四者、不著妻子貪愛財利。五者、離惡趣行法。六者、習善趣行法。七者、而能獲得善根成就。八者、積集善根而不退失。九者、恒為諸天之所歎美。十者、常為非人之所擁護。舍利子！樂出家者，則能攝取如是十種功德。是故，舍利子！菩薩摩訶薩欲求正覺者、欲解脫有情者，是故常樂出家。如是，舍利子！是名一法獲得成就，不退大願，得隨意樂清淨佛剎。<p>「復次，舍利子！菩薩成就二法，不退大願，隨其意樂淨佛剎土。云何為二？所謂菩薩不樂求聲聞，不樂求聲聞乘，不愛樂聲聞所說法，不樂親近聲聞乘者，不學聲聞律儀戒，不樂宣說共聲聞乘相應之法，亦不勸他行聲聞乘；於緣覺乘亦復如是；唯為勸發有情成就最上阿耨多羅三藐三菩提。是名為二。舍利子！若有勸他趣入佛乘，而此菩薩則能攝取十種功德。云何為十？一者、攝取無聲聞、緣覺佛剎。二者、得純一清淨大菩薩眾。三者、諸佛世尊之所護念。四者、常為諸佛稱名讚歎而為說法。五者、於一切事生廣大心。六者、若生天上當作帝釋或梵天王。七者、若生人中作轉輪聖王。八者、常見諸佛世尊而不遠離。九者、為諸天人之所愛樂。十者、獲得不壞眷屬及無量福聚。何以故？舍利子！若有能令三千大千世界諸有情類，一切皆得阿羅漢果或緣覺地，若復有能置一有情於佛菩提，此之功德甚多於彼。何以故？舍利子！若聲聞、緣覺出現於世，則不能令佛種不斷，若佛如來不出於世，亦無聲聞及以緣覺。舍利子！以佛世尊出現於世，是故能令佛種不斷，則有聲聞、緣覺施設。舍利子！由此勸他住菩提心，獲得如是十種功德，不退大願，得隨意樂清淨佛剎。<p>「復次，舍利子！菩薩成就三法，不退大願，攝取佛剎功德莊嚴。云何為三？一者、尊重住阿蘭若。二者、無所悕望而行法施。三者、安住淨戒律儀。舍利子！菩薩安住淨戒律儀，即能獲得十種無畏。云何為十？一者、入聚落無畏。二者、眾中說法無畏。三者、食飲無畏。四者、出聚落無畏。五者、入寺無畏。六者、入僧眾無畏。七者、安坐無畏。八者、詣和尚阿闍梨無畏。九者、教誡大眾住慈心無畏。十者、受用衣服飲食臥具醫藥資緣之具無畏。<p>「舍利子！所謂安住淨戒律儀，獲得如是十種無畏。<p>「又，舍利子！菩薩說法心不悕望，復能攝取十種功德。云何為十？一者、不為多欲。二者、不求他人識知。三者、不求名稱。四者、於施主家心不繫著。五者、不占悕貴族門徒。六者、於麁於細而生知足。七者、諸天來詣不生驕慢。八者、而不退於觀佛作意。九者、所說言教為他信受。十者、起念佛心。舍利子！菩薩法施心不悕望，獲得如是十種功德。<p>「又，舍利子！菩薩尊敬住阿蘭若，復能成就十種功德。云何為十？一者、遠離無益談話。二者、樂於寂靜。三者、心緣定境。四者、不營諸務。五者、愛敬諸佛。六者、不捨禪定喜樂。七者、修梵行時無有障礙。八者、少加功用證三摩地。九者、所受教法名句文身未曾忘失。十者、所聞法義皆悉了知。舍利子！菩薩尊重住阿蘭若，獲得如是十種功德。若菩薩成就三法，不退大願，得隨所樂淨佛剎土。<p>「復次，舍利子！菩薩成就四法，不退大願，獲隨所樂淨佛剎土。云何為四？一者、實語如說修行。二者、常自謙下剪除我慢。三者、遠離慳嫉。四者、見他榮盛心生歡喜。如是名為成就四法。<p>「又，舍利子！菩薩實語有四種功德。云何為四？一者、口中常出青蓮華香。二者、語業清淨言辭無礙。三者、人天之中以為準繩。四者、攝取諸佛圓滿音聲。舍利子！菩薩實語，獲得如是四種功德。<p>「又，舍利子！菩薩謙下有四種功德。云何為四？一者、遠離惡趣，不受駞驢牛馬狗等諸傍生身。二者、不被輕毀。三者、惡友怨敵不能淩突。四者、常為人天恭敬禮拜。舍利子！是為菩薩謙下獲得如是四種功德。<p>「又，舍利子！菩薩遠離慳嫉有四種功德。云何為四？一者、不忘捨心。二者、於飢饉時作大施主。三者、常不閉戶。四者、見律儀者，於施於受不生嫉妬。舍利子！是為菩薩遠離慳嫉獲得如是四種功德。<p>「又，舍利子！菩薩見他榮盛心生歡喜，有四種功德。云何為四？一者、常起是心，為彼有情被此甲冑，令彼快樂；彼等既以自福及以己力，獲得財寶而受安樂，而令於我倍生歡喜。二者、所有財物，王難、水火、劫賊、惡友無能侵奪。三者、隨所生處，財寶男女及其眷屬，皆悉具足，帝王歡喜，何況餘人。四者、財寶廣大受用無窮。舍利子！是為菩薩見他榮盛，心生歡喜獲得如是四種功德。<p>「復次，舍利子！菩薩成就五法，不退大願，得隨所樂淨佛剎土。云何為五？一者、菩薩為淨佛剎、成就莊嚴而應求法，從彼聞法應當諮問：『菩薩云何成就如是功德莊嚴？』既得聞已如說修行，即應求證真如實相。<p>「又，舍利子！二者、菩薩欲發願生淨佛國土，應當清淨持淨律儀，由律儀淨故，隨其所願決定得生，既得生于淨佛剎已，即應觀察彼土取其相狀，種種莊嚴聲聞菩薩，大眾受用資具，既得相已，深生恭敬而為合掌詣佛問法。<p>「又，舍利子！三者、菩薩取彼廣大佛剎功德莊嚴，彼佛世尊知其增上意樂，即便為說。由佛說故，即能成就廣大佛剎功德莊嚴，彼聞法已如說修行。<p>「又，舍利子！四者、菩薩於事於智而令清淨，遠離非法。云何事？云何智？於能緣、所緣，遠離聲聞、緣覺智故，名之為智；謂所聞法皆當修行，名之為事。<p>「又，舍利子！五者、菩薩知佛自性，知剎土自性。云何佛自性？云何剎土自性？佛及剎土唯有其名，知其名清淨，如是知故不生執著。如是，舍利子！是為菩薩成就五法，不退大願，獲隨意樂清淨佛剎。<p>「復次，舍利子！菩薩成就六法，速得阿耨多羅三藐三菩提，超越一切世間取淨佛剎。云何為六？一者、此菩薩為大施主而行捨施，所有愛樂戀著珍玩物等，而生愧恥悉能捨施，踊躍歡喜，作是思惟：『我行大施圓滿大乘，我當滿足無上菩提。』又作是念：『不應以斯少分而能獲得無上正覺。』如是思惟已，所有榮盛盡皆捨施，乃至身命應當捨施，況餘財產妻子男女而不施耶？何以故？舍利子！薩婆若者，謂何句義？舍利子！菩薩摩訶薩行菩薩行時，於自所有一切皆捨，以是義故，獲得菩提，名一切智。<p>「又，舍利子！二者、在家菩薩、出家菩薩，若安住淨戒律儀，設為活命終不毀犯淨戒學處所持律儀，要期功德迴向一切有情，成阿耨多羅三藐三菩提生大歡喜。我是持戒者，於淨戒律儀深生愛樂，晝夜專修梵行安樂，即佛法現前，與理相應得實相觀，住實相觀故得甚深忍，證深忍故即得正見，由正見故則正修行，由住正修行故厭惡三界，由厭三界故便生怖畏，由怖畏故即求出離，由懷出離見故作是念言：『我既有如是苦惱，一切有情亦應如是，我應為彼有情荷茲重擔，令彼獲得究竟安樂。』作於如是觀察之時即得大悲，既住大悲發大精進，猶如救於頭衣之燃不捨精進，即能獲得薩婆若智。<p>「又，舍利子！三者、菩薩應被忍辱甲冑，離於憍慢，得大忍力，若遇罵辱及捶打時，忍辱成就不生嗔恨。作是思惟：『假使有棒如蘇迷盧山，有人執持而見捶打，盡俱胝劫常見惡罵，而我不應起嗔恨心。何以故？彼諸有情未隨佛學，而我欲於佛菩薩學。是故若彼所有打罵，便能增長爾所大悲。我當為彼有情被弘誓甲冑，攝取有情令得解脫，離於生死入於涅槃，是故我今不應嗔恨。』若被如是忍辱甲冑，即能獲得十種成就。云何為十？一者、族姓成就。二者、財產成就。三者、眷屬成就。四者、色相成就。五者、捨施成就。六者、善友成就。七者、得聞正法成就。八者、如說修行成就。九者、臨命終時，得見諸佛承事成就。十者、既見佛已，生淨信心成就。舍利子！是為菩薩十種成就。<p>「又，舍利子！四者、菩薩發大精進堅固要期，成就善法，被於如是精進甲冑，作是思惟：『為一一有情盡未來際，於生死中次第修行諸精進行而不疲倦，以善要期。為一切有情，於爾所劫流轉生死，發是精進不捨有情。』舍利子！若有菩薩，以十方各如殑伽沙數世界滿中七寶，於念念中奉上如來，如是相續盡未來際。若有菩薩，內懷增上意樂住大悲心，以如是心被精進甲冑，而此功德復多於彼。舍利子！菩薩具此精進得十種功德。云何為十？一者、離凡愚行。二者、攝取佛行。三者、於生死中作過患想。四者、由此攝取大悲。五者、不退往昔本願。六者、少諸疾病。七者、不違越三世諸如來故。八者、薄婬怒癡。九者、隨其所聞於名句文皆悉通達。十者、修行成就。舍利子！發精進者獲得如是十種功德。<p>「又，舍利子！五者、菩薩憶念諸佛世尊，由此心得專注觀於如來，常恒得定靜念成就。作是思惟：『我應行如來行，若心散動失念，則不能得殊勝之處所謂佛智，是故應當捨離心所攝受一切之物，亦捨一切利養恭敬、聚落城邑、飲食資生及諸親友，為欲利益諸有情故不捨有情，樂阿蘭若住寂靜處，獨行無侶如犀一角。』住阿蘭若寂靜處已起大慈心，初遍一方二三四方乃至十方，普遍有情住於慈心，住已則得名為住禪那者。舍利子！若有菩薩以一切樂具，於殑伽沙劫供養一切殑伽沙諸佛，及苾芻僧并諸眷屬。若有出家菩薩求於寂靜，往阿蘭若而行七步，如此福德甚多於彼。何以故？以能速得大菩提故。舍利子！樂於寂靜住禪那者，則能獲得十種功德。云何為十？一者、得念。二者、得慧。三者、得正修行。四者、堅志勇猛。五者、得迅疾辯。六者、得陀羅尼。七者、於生於死而得善巧。八者、於戒蘊等處而不動搖。九者、諸天奉事。十者、於他榮盛而不貪羨。舍利子！樂於寂靜住禪那者。獲得如是十種功德。<p>「又，舍利子！六者、菩薩善應了知慧所流出而作是念：『慧從何生？謂從淨戒律儀處生，而是慧者能令一切白法增長，是故菩薩應學一切世間智慧。』工巧呪術醫方，難作難成悉皆遍學，如是學已，復作是念：『而今此慧，不能證入離欲寂滅，亦復不能趣向神通及以正覺。非向沙門、非向婆羅門、非向涅槃，是故我今應更遍求法藥工巧，以如是慧令我得彼究竟寂滅。』而彼菩薩求諸法本，不見少法能起於法，以不見故住於寂滅，住寂滅故則無熱惱，無熱惱故了知生死，為於有情而作利益，令諸有情滅除眾苦。舍利子！是為菩薩成就六法，不退大願，得隨意樂淨佛剎土。<p>「復次，舍利子！菩薩成就七法，不退大願，得隨所樂淨佛剎土。云何為七？一者、自己所有一切皆捨，所捨不可得故。二者、於戒不缺，不思惟戒故。三者、忍辱柔和，有情不可得故。四者、發起精進，於身口意不可得。故五者、成就靜慮，不住靜慮故。六者、智慧圓滿，無分別故。七者、隨念諸佛，遠離相故。舍利子！菩薩如是成就七法，不退大願，獲得一切淨佛剎土種種莊嚴。<p>「復次，舍利子！菩薩成就八法，不退大願，得隨所樂淨佛剎土。云何為八？一者、心不嫉妬。二者、施莊嚴具。三者、其心廣大。四者、尊敬法師。五者、不行邪命。六者、平等惠施。七者、不自矜高。八者、不輕懱他。舍利子！是為菩薩成就八法，不退大願，得隨意樂淨佛剎土。<p>「復次，舍利子！菩薩成就九法，不退大願，得隨所樂淨佛剎土。云何為九？一者、具身律儀。二者、具語律儀。三者、具意律儀。四者、令貪欲衰謝。五者、令瞋恚衰謝。六者、令愚癡衰謝。七者、不行欺誑。八者、為堅固善友。九者、不輕慢善友。舍利子！菩薩如是成就九法，不退大願，得隨意樂淨佛剎土。<p>「復次，舍利子！菩薩成就十法，不退大願，得隨意樂淨佛剎土。云何為十？一者、菩薩執持妙花，詣如來所或窣堵波興供養時，作是願言：『如此妙花色香殊勝，見者欣悅。我成佛時，令我剎中種種妙花遍布其地，及眾寶樹周匝莊嚴，乃至燒香末香塗香，衣服飲食、寶蓋幢幡，金銀瑠璃、真珠車❥、珊瑚等寶，用奉獻時，亦應如是迴向佛剎功德莊嚴；菩薩應當住淨律儀，若住戒者隨心所願皆得成就。』<p>「復次，舍利子！二者、菩薩觀察自受樂時，作是願言：『兼他同受如是之樂。』是故菩薩成正覺時，其佛剎中所是有情，悉皆具足一向安樂。<p>「復次，舍利子！三者、菩薩不於他發不喜悅言辭，常出善巧語言。作如是願：『得菩提時，我佛剎中勿令有情聞不悅聲，常使得聞悅意之聲。』<p>「復次，舍利子！四者、菩薩常勸有情修十善道，所有善根共諸有情，迴向薩婆若智：『得菩提時，我佛剎中悉令成就十善業道。』<p>「復次，舍利子！五者、菩薩隨所至方眼所見者，有情男女童男童女，一切皆勸令修無上正等菩提，終不讚揚二乘果故。是故菩薩得菩提時，彼佛剎中所生有情，一切皆悉發於無上菩提之心，遠離聲聞緣覺之意，獲得如是清淨剎土，諸菩薩眾充滿其中。<p>「復次，舍利子！六者、菩薩於他利養終不遮斷，見他得利常生歡喜。是故菩薩得菩提時，彼佛剎中所是有情，受用資具恒無斷絕，獲得如是大法光明。<p>「復次，舍利子！七者、菩薩若見苾芻、苾芻尼有犯過者終不發揚，但自安住正法之中。是故菩薩得菩提時，彼佛剎中一切無有過失之聲。何以故？以彼大眾皆得清淨無過失法故。<p>「復次，舍利子！八者、菩薩樂法求法不生熱惱，凡所聞法正住修行。得菩提時，彼佛剎中，有情樂法皆無熱惱，如所聞法隨順修行。<p>「復次，舍利子！九者、菩薩以商佉鼓角絃管種種音樂，奉獻如來窣堵波時，以此善根迴向成就佛剎莊嚴。是故菩薩得菩提時，彼佛剎中百千音樂不鼓自鳴。<p>「復次，舍利子！十者、菩薩若見失念有情，作是願言：『令得正念。』是故菩薩得菩提時，彼佛剎中一切有情得禪悅食。<p>「舍利子！如是佛剎具足功德，設使如來辯才，或於一劫或過一劫，說不能盡。舍利子！然我今者隨諸菩薩之所樂欲，如是略說，令增上意樂者聞已趣向，當獲圓滿佛剎功德。<p>「復次，舍利子！菩薩成就三法，速得無上正等菩提，所求佛剎皆得成就。云何三法？一者、住不放逸。二者、如所聞法起正修行。三者、發殊勝大願。<p>「舍利子！若菩薩成就此三法者，速證無上正等菩提，隨其所樂淨佛剎土皆得圓滿。」<p>爾時具壽舍利子白佛言：「世尊！希有如來善說此法。世尊！由住不放逸故，獲得一切菩提分法，住正修行故得大菩提，以大願殊勝故成就佛剎。」<p>佛告舍利子：「如是，如是！如汝所說，由不放逸故得菩提分法，由住正修行故得大菩提，由發殊勝大願故得淨佛剎圓滿莊嚴。舍利子！如我往昔依勝願故，成如是剎。舍利子！我由住不放逸故滿其本願，由正修行故得大菩提。舍利子！若但言說而不修行，尚不能至聲聞之地，何況能得無上菩提？是故，舍利子！菩薩應當要期真實，如說修行，於諸學處應如是學。」<p>爾時會中四萬菩薩，從座而起，合掌向佛，異口同聲白言：「世尊！如佛所說，菩薩學處我當隨學，住不放逸成就修行，滿其大願嚴淨佛剎。如是之行我當行之，若諸菩薩隨其所願，我當滿足。」<p>爾時世尊熙怡微笑，時舍利子白佛言：「世尊！以何因緣現此微笑？」<p>佛告舍利子：「汝見此諸善男子作師子吼不？」<p>舍利子言：「唯然已見。」<p>佛言：「舍利子！此諸善男子過百千劫，各於異剎得阿耨多羅三藐三菩提，同號願莊嚴，亦如當來師子佛等，其國清淨與無量壽如來剎土不增不減，唯除壽量。」<p>舍利子言：「彼諸如來壽量幾何？」<p>佛言：「彼一一佛皆壽十劫。」<p>爾時師子勇猛雷音菩薩，即從座起，偏袒右肩右膝著地，合掌向佛，白言：「世尊！是文殊師利童真菩薩，諸佛如來常所稱讚。是文殊師利久如當得無上菩提？所得佛剎當復云何？」<p>佛告師子勇猛雷音菩薩摩訶薩言：「善男子！汝當自問文殊師利童真菩薩。」<p>師子勇猛雷音菩薩，問文殊師利言：「汝於何時當得阿耨多羅三藐三菩提？」<p>答言：「善男子！汝何不問我云何住於無上菩提？而乃問我成菩提也？何以故？我於菩提尚猶不住，云何令我證菩提耶？菩提之法不住不證，而我云何有所證住？」<p>師子勇猛言：「文殊師利！汝豈不為利一切有情證菩提耶？」<p>答言：「不也！善男子！何以故？有情不可得故。若有情可得，我當為彼有情證於菩提而住菩提。有情壽命及補特伽羅皆無所有，是故我今不住菩提亦不退轉。」<p>師子勇猛言：「文殊師利！汝豈不住於佛法耶？」<p>「不也！善男子！一切諸法住於佛法，凡所有法，無漏無際無相無形，是故佛住於如；如佛所住，一切諸法亦復如是。」<p>師子勇猛復言：「善男子！今汝所言，我不住於佛法。我今當問如是之義，應當忍許而為我說。」<p>答言：「善男子！於意云何？為色求菩提耶？為色本性、為色如如、為色自性、為色空性、為色遠離、為色法性，求菩提耶？善男子！於意云何？若色是菩提，色豈證菩提耶？色本性、色如如、色自性、色空性、色遠離、色法性，證菩提耶？」<p>答言：「不也！文殊師利！色不求菩提，菩提無色、本性無色、如如無色、自性無色、空性無色、遠離無色、法性無色，而證菩提，乃至廣說色法性亦不證菩提。」<p>文殊師利言：「善男子！於意云何？受、想、行、識求菩提耶？善男子！受、想、行、識證菩提耶？乃至識法性證菩提耶？」<p>答言：「不也！文殊師利！受、想、行、識不求菩提、不證菩提，乃至識法性，不求菩提、不證菩提。」<p>文殊師利言：「善男子！於意云何？離於五蘊，有我我所施設耶？」<p>答言：「不也！」<p>文殊師利言：「善男子！云何二法而證菩提？」<p>師子勇猛言：「文殊師利！初發心菩薩聞如是語，對文殊師利皆生驚怖，以文殊師利此語便為定量。此諸菩薩而作是言：『我不求菩提、不證菩提。』」<p>文殊師利言：「善男子！一切諸法無有驚怖，於實際中亦無驚怖，佛為無驚怖者而演說法，若驚怖者彼則生厭；若生厭者，彼則離欲；若離欲者，彼則解脫；若解脫者，則無菩提；若無菩提，是則不著；彼若無著，是則無去；若無有去，是則無來；若無有來，則無願求；若無願求，則無所求；若無所求，則不退轉；若不退轉，從何而退？從我執退耶？從有情壽命及補特伽羅若斷若常取相分別而生退耶？彼若退轉，無退轉者云何而退？從空性、無相、無願、實際及諸佛法退耶？從何佛法而退轉耶？謂不離佛法不究竟佛法，無所觀無所出入，無所行亦無表示，唯有其名，空、無生無滅、無去無來，遠離清淨雜染，無塵離塵、不平不等，遠離作意，無盡無執著，無等無非等，是為佛法。善男子！所有佛法此法無法。何以故？其處不可得故。若如是佛法生者，善男子！新發意菩薩聞此說已心生驚怖，速證菩提；若不驚怖，不證菩提。」<p>師子勇猛言：「文殊師利！云何如是密意而說？」<p>答言：「善男子！若驚怖、若分別，彼等咸皆證於菩提。如是發心、若不發心，為於正覺所求之者，皆證菩提。復次，不發心者彼不得菩提，亦不思惟，彼菩提心實無所得，亦不分別，若不分別不證正覺。以何因緣不證正覺？彼不得菩提，亦不證菩提。何以故？善男子！虛空界豈證菩提耶？」<p>答言：「不也。」<p>文殊師利言：「善男子！如來豈不說一切法同虛空耶？」<p>答言：「如是，如是！文殊師利！言如虛空，菩提亦爾；如菩提，虛空亦然。虛空菩提無二無別。若菩薩知此平等，則無所知，亦無不知。」<p>說此法時，一萬四千苾芻盡諸有漏心得解脫；十二那庾多苾芻遠塵離垢，於諸法中得法眼淨；九萬六千有情，昔未曾發無上菩提之心，今皆已發；五萬菩薩得無生法忍。<p>爾時師子勇猛雷音菩薩白文殊師利言：「汝發無上菩提心來，為幾時耶？」<p>文殊師利言：「止！善男子！莫於無生法中而起分別。善男子！若有作如是言：『我發菩提心，我為菩提行。』彼等是大邪見者。善男子！我不見彼心為菩提發故，我以心不可見故，是故不為菩提發心。」<p>師子勇猛言：「文殊師利！是何句義？」<p>文殊師利言：「善男子！若無所見是名平等，如向所說。」<p>師子勇猛言：「文殊師利！云何名為平等？」<p>「善男子！平等者無種種相，由此平等說一切法一味，一味者說一性，說一性者寂靜性，則無雜染亦無清淨。如是說法，不斷不常、不生不滅，無我無攝受、不取不捨；如是說法，說已無所思亦無所分別。善男子！於此平等法中起修行智，名為平等。復次，善男子！菩薩入於如是法性，不見異不見一，名為平等。其平等者離不平等，於不平等中及以平等，本來清淨。」<p>爾時師子勇猛雷音菩薩白佛言：「世尊！今文殊師利不肯自說我於無上菩提發心遠近，大眾皆欲樂聞。」<p>佛言：「善男子！文殊師利是甚深忍者，乃至甚深忍亦不可得，菩提不可得，心亦不可得，以心不可得故，是故不說發心遠近。善男子！汝應善聽，我今當說。文殊師利童真菩薩，久已發於無上菩提之心。善男子！過去久遠過七十萬阿僧企耶百千殑伽沙劫，彼時有佛，號雷音如來、應、正等覺、明行足、善逝、世間解、無上士、調御丈夫、天人師、佛、世尊，出現于世，在於東方去此過七十二那庾多佛剎，有世界名無生，彼雷音如來於中說法，諸聲聞眾有八十四俱胝那庾多，諸菩薩眾二倍過前。<p>「善男子！彼時有王名曰虛空，七寶具足，王四天下，正法理化為法輪王。善男子！彼虛空王，於雷音如來會中，八萬四千歲以種種樂具衣服飲食宮殿臺觀，僮僕給侍一一殊妙，恭敬供養承事雷音如來及諸菩薩聲聞大眾，其王親族、中宮綵女、王子大臣，唯務供養餘無所作，雖經多歲初無疲倦，過八萬四千歲後，其王是時獨居無侶，作是思惟：『我已積集無量善根，我今迴向如是善根欲求何願？為求帝釋？為梵王耶？為轉輪聖王耶？為求聲聞、緣覺耶？』善男子！彼虛空王作是念已，空中諸天告言：『大王！止！止！勿起如是下劣之心。何以故？王之所集福聚甚多，大王應發無上菩提之心。』善男子！時虛空王聞是語已，歡喜念言：『我今於此決定不退。何以故？天知我心而來告我。』<p>「善男子！爾時虛空王即與八十俱胝那庾多百千有情，往詣雷音如來所，頂禮雙足右遶七匝退坐一面。又，善男子！彼虛空王向雷音如來合掌說伽他曰：「『我問最勝法，唯願人尊說。云何得最勝，丈夫人中尊？對於世尊前，我以廣供養，以心無所依，未曾發迴向。獨處生是念，一緣繫此心：「已作廣大福，云何而迴向？為求於釋梵，及以轉輪王？為求於聲聞，并及於緣覺？」心中作是念，諸天告我言：「若發下劣心，其福當損壞，大王發勝願，作諸有情利，為度世間故，應發菩提心。」』我問於遍覺，諸法自在者：『云何發是心，成於等正覺？以何獲此處，為我而顯示，應發菩提念，等同於牟尼？』從空聞是語，故白於如來。『大王汝當知，我今次第說，諸法屬因緣，樂欲為根本，如彼所希願，獲果亦如是。我昔於過去，亦曾發此心，利益諸有情，發如是勝願，由彼勝願故，而獲殊勝果，我證大菩提，滿足勝希願。大王應勇猛，當發如是心，而行此妙行，汝必成正覺。』從佛聞是語，其王大歡喜，而作師子吼，世間皆振動：『乃至本初際，及盡生死邊，利益諸有情，我行無邊行。對於大眾前，我發菩提心，誓度諸群生，皆離於眾苦。願從今已後，若我有染污，瞋恚嫉妬心，并我慢貪愛，是欺誑十方，及現在諸佛。從此而已後，乃至證菩提，誓行於梵行，我捨貪欲罪，隨佛而修學，淨戒柔和忍，不以怱遽心，速求成正覺。我盡未來際，於一一有情，淨於佛剎土，無量不思議，稱揚彼名號，普聞十方國，我今自授記，成佛不應疑。對於導師前，我淨於意業，及淨於身業，乃至於語業，悉皆令清淨，不應起不善，以我真實行，得佛利世間。由斯誠實言，地當六種動，我若不實語，四大互遷易。以言誠實故，當有諸音樂，空中而自奏。以我實無矯，亦無諸結使，以斯誠實故，願雨天妙花。』由說不妄語，真實警覺故，於十方無量，俱胝剎振動。剎那於虛空，俱胝音樂奏，雨妙曼陀花，高七迷盧山。二十俱胝人，隨彼王而學，皆出微妙音：『我等當成佛。』如二十俱胝，一切人亦爾，學王求正覺。<p>「善男子！彼時虛空王者莫作異觀，今文殊師利童真菩薩是也！童真菩薩當彼之時為虛空王，過七十萬阿僧企耶百千殑伽沙劫，最初發於菩提之心，又過六十殑伽沙劫，得無生法忍，從此已後滿足十地具足十力，亦滿一切如來之地，亦滿足一切佛法，亦不曾於一念起如是心：『我證無上正等菩提。』<p>「復次，善男子！彼時二十俱胝人同與彼王，於雷音如來所發菩提心者，皆已證於無上菩提、轉不退法輪，為阿僧祇有情而作佛事，作佛事已，以佛涅槃而般涅槃。彼等皆是文殊師利之所勸發，於施戒忍進定及慧悉皆次第承事，彼等諸佛所有教法皆悉護持。餘有一佛在此下方，過四十殑伽沙佛土，世界名地，佛號地天，壽命無量，今現住世，有無量聲聞之所圍繞。」<p>說此文殊師利往昔事，時眾中七千有情，皆發無上正等大菩提心。
。
<juan>大聖文殊師利菩薩佛剎功德莊嚴經卷下<p>開府儀同三司特進試鴻臚卿肅國公食邑三千戶賜紫贈司空諡大鑑正號大廣智大興善寺三藏沙門不空奉<#sp>詔譯<p>爾時師子勇猛雷音菩薩，白文殊師利言：「仁者已滿足如來十力及以十地，一切佛法悉皆圓滿，何故不證無上菩提？」<p>文殊師利言：「善男子！豈有圓滿諸佛法已，更證菩提？何以故？已圓滿故，更何所證。」<p>師子勇猛復言：「文殊師利！云何圓滿諸佛法耶？」<p>答言：「真如圓滿。由真如圓滿故，一切佛法圓滿，由一切佛法圓滿故，虛空圓滿。虛空、真如、一切佛法，無二無別。復次，善男子！如汝所言佛法圓滿，佛法圓滿者，色圓滿、受、想、行、識圓滿；佛法圓滿，亦復如是。」<p>師子勇猛言：「文殊師利！云何色圓滿？云何受、想、行、識圓滿？」<p>文殊師利言：「善男子！汝所見色是常耶？為無常耶？」<p>答言：「不也！」<p>文殊師利言：「善男子！若法不增不減是名圓滿，以何因緣知法圓滿？轉如是智則生分別智，若不轉則不分別，亦無所分別亦不增不減，若不增不減則名平等。是故，善男子！若見色平等者則是色圓滿，若見受、想、行、識平等者則是受、想、行、識圓滿。」<p>爾時師子勇猛雷音菩薩，白文殊師利言：「汝久已得甚深忍，而不起心作如是解：『我證菩提。』今文殊師利豈不欲覺悟有情而勸發耶？」<p>答言：「善男子！我不曾覺悟有情及以勸發。何以故？有情無所有故，有情遠離故，有情無所得故。若菩提可得，是則覺悟有情而有勸發。善男子！我及菩提、有情俱不可得，是故我覺悟有情勸發平等，不令求於無上菩提亦不退轉。何以故？無所分別，性平等故。了知於行無來無去，名為平等亦名空性句。空性句者則無所求。善男子！若如是者，云何言久而獲得忍？既無所得，我豈有心證菩提耶？善男子！汝見心與智得耶？」<p>答言：「不也。」<p>文殊師利言：「其心非色無名，乃至菩提以名施設，是菩提及心亦不空，名亦不空。」<p>師子勇猛言：「善男子！莫作如是密意而說。」<p>文殊師利言：「心無所生，我云何得菩提耶？心既不生，云何為現證耶？」<p>師子勇猛言：「云何名現證？」<p>文殊師利言：「善男子！隨覺一切法思惟平等，名為現證；作是隨覺無少起想，亦不滅想，名為現證；如是真如、非真如不起分別，名為現證；若住正見，於法平等，無所得故，以無所得，不作一、不作異、不思一、不思異，名為現證。若於身證一相，知一切法所謂無相，若知一切法無相者，不於身心而有染著，名現證得。」<p>「云何名得？」<p>文殊師利言：「善男子！無所行句是名為得，無所行者不於三界中行，三界言說所不能說。何以故？正法無阿賴耶，亦無所行，故不能言說。復次，善男子！無聲言說，亦無法可得，以無所得，是故名得。」<p>爾時師子勇猛雷音菩薩白佛言：「世尊！善哉！願說文殊師利童真菩薩所得佛剎。」<p>佛言：「善男子！汝當自問文殊師利童真菩薩。」<p>時師子勇猛雷音菩薩摩訶薩，白文殊師利言：「云何是仁者佛剎莊嚴？」<p>答言：「善男子！若樂菩提者汝可當問。」<p>師子勇猛言：「汝豈不樂菩提耶？」<p>文殊師利言：「不也！善男子！若有樂求則有厭離，若有厭離則有貪愛，若有貪愛則無出離。善男子！我為是故而不忻樂，亦無厭離。<p>「復次，善男子！汝言云何成就佛剎莊嚴？我不能自讚。何以故？對於如來一切智前，說自佛剎功德莊嚴，即為菩薩自讚已德。」<p>佛告文殊師利：「汝可當說自願佛剎功德莊嚴。何以故？令諸菩薩從汝聞已，決定成滿此之願故。」<p>文殊師利言：「我不敢違於如來教命，承佛威力，我今說之。」<p>爾時文殊師利童真菩薩，從座而起，偏袒右肩，右膝著地，向佛作禮，而白佛言：「世尊！我今當說，若有求菩提善男子、善女人，應當諦聽，若得聞已，令其滿足真實之行由。」<p>文殊師利右膝著地之時，於剎那間十方大地殑伽沙數諸佛世界六種震動。<p>文殊師利白佛言：「我願若不於無量俱胝那庾多百千劫積集菩提，我終不證無上正覺。世尊！我以無礙天眼，見於十方乃至無量無邊世界所有諸佛。世尊！若非是我勸發無上菩提之心，修菩提行，勸學施戒忍進禪慧，令彼成就六波羅蜜。我既勸已教授教誡，悉令滿足無上正覺。世尊！彼時我以無礙天眼，觀察十方作佛事已，然後我證無上菩提。」<p>爾時眾中或有菩薩作是念言：「云何文殊師利童真菩薩，見如是等諸佛世尊？」<p>是時如來知諸菩薩作是思惟，告師子勇猛雷音菩薩言：「善男子！譬如有一丈夫，以此三千大千世界，碎如微塵。於意云何？彼微塵若算師、算師弟子，算知其數是百是千是俱胝那庾多百千不？<p>「不也！世尊！」<p>佛言：「善男子！如是文殊師利童真菩薩，以無礙天眼觀察十方，一一世界見於如是無量無數諸佛世尊。」<p>爾時文殊師利又白佛言：「世尊！我有如是願：『以殑伽沙數廣大世界成一佛剎，其佛剎中牆壁高大，至于有頂無量百千眾寶莊嚴，復以無量妙寶間錯鈿飾；若不爾者我終不證無上菩提。』<p>「復次，世尊！我復有願：『令我剎中菩提之樹，其量正等萬大千界，彼樹光明遍照一切諸佛剎土。』<p>「復次，世尊！我復有願：『坐菩提樹已，於其中夜成等正覺，乃至般涅槃夜，於其中間不起于座，但以化身遍於十方無量無數俱胝那庾多諸佛剎土，為諸有情而演說法。』<p>「復次，世尊！我復有願：『令我剎中無有聲聞、緣覺之名，唯有清淨大菩薩眾，離一切過及諸惑等，皆是清淨梵行之者滿此佛剎。其佛剎中無女人名，一切菩薩唯是化生，悉被袈裟結加趺坐，如是菩薩充滿其國，唯除如來之所變化，往詣十方為諸有情，隨其意樂說三乘法。』」<p>爾時師子勇猛雷音菩薩白佛言：「世尊！文殊師利當來成佛，名字何等？」<p>佛言：「善男子！此文殊師利成佛之時，名為普見。善男子！以何因緣，稱彼如來號為普見？善男子！普見如來，普使十方無量阿僧祇俱胝那庾多百千世界中，普令見故，名為普見。彼諸有情見彼佛者，決定當得無上菩提。普見如來雖未成佛，若我現在及滅度後，有聞其名亦皆決定，當得阿耨多羅三藐三菩提，唯除已入聲聞、尼夜摩位及下劣勝解之者。」<p>復次文殊師利白佛言：「世尊！我復有願：『如無量壽如來剎中，以法喜為食，而我剎中菩薩初生起食想時，即便百味飲食盈滿於鉢，在右手中，尋作是念：「若未供養十方諸佛，及施貧窮苦惱有情并餓鬼趣於其千歲，乃至不得涕唾食者，若不惠施令其飽足，我終不食於剎那頃，獲五神通有大威德，乘空無礙如風不著，即往十方無量無數諸佛剎中，以食供獻諸佛世尊并聲聞眾，及施貧匱苦惱有情并餓鬼趣，令其充滿離乎飢渴，即為說法既說法已，於剎那頃還至本土。」』<p>「復次，世尊！我復有願：『得菩提已，於我剎中，若諸菩薩初生之時，所須衣服隨其意念，即於手中而出清淨沙門所宜衣服。是衣出已便作是念：「若不以此寶衣先當供獻十方諸佛，而我不應便自受用。」纔發是念，即時往詣無數世界，以此寶衣奉獻諸佛，還復本處，然自被擐。』<p>「復次，世尊！於我剎中，諸菩薩眾所有受用之具，先皆奉獻諸佛世尊并聲聞眾，然自受用。又我剎中遠離八難及不善聲，願於我剎中遠離眾苦，無有毀犯淨戒律儀，於色聲香味觸無不悅意。」<p>爾時師子勇猛雷音菩薩，白佛言：「世尊！而彼世界名號何等？普見如來成佛出現，復在何處？」<p>佛言：「善男子！彼佛世界名如願圓滿積集離塵清淨，其佛剎土在此南方，娑訶世界亦在其中。」<p>復次，文殊師利童真菩薩白佛言：「我復有願：『於我剎中，積集無量百千眾寶，無量摩尼互相影現，所有大寶十方剎土之所難得亦未曾見，彼所積集摩尼寶等所有名號，於百千俱胝歲說不能盡。』世尊！彼世界中菩薩樂見彼剎，而為金者即現於金，樂見銀者即現於銀，然於見金未曾損減，樂見吠瑠璃、頗胝迦、赤珠、瑪瑙、牟薩羅寶無量諸寶，各隨所樂見種種相，并及彼沈水香，多蘖羅香、多摩羅跋香、龍堅香、栴檀香，各隨所欲悉皆得見，非彼世界寶相變異。彼佛剎中不假日月星宿、摩尼火光之所照見，皆從菩提樹自然出光而作照明。彼諸菩薩意所欲樂，以此光明照彼俱胝那庾多百千世界無有晝夜，以花開合辨其晝夜，隨諸菩薩所樂時節即皆應之，亦無寒暑及老病死。若諸菩薩隨其所樂欲證菩提，即往餘剎，於覩史多天壽盡降生而成正覺。於彼佛剎空中常奏俱胝那庾多百千種樂，雖不現相，而聞其聲，於彼樂中無有貪染相應之聲，唯出諸波羅蜜聲、佛聲、法聲、僧聲，諸菩薩藏法教之聲，悉皆得聞。彼中菩薩渴仰於佛，隨所諸處經行坐立，應念即見普見如來、應、正等覺坐菩提樹。若諸菩薩於法有疑，但見彼佛不待解說，疑網皆斷解了法義。」<p>爾時會中無量俱胝那庾多百千諸菩薩眾，異口同音而說是言：「今此世尊名義相稱，所謂名號普見如來，若有得聞其名號者，快哉獲得殊勝之利，何況得生彼佛剎中。若有得聞如是授記所說法要，及聞文殊師利童真菩薩名號，經於耳者，是則名為面見諸佛說是語已。」<p>爾時世尊告諸菩薩言：「如是，如是！如汝所說。善男子！若有受持俱胝那庾多百千如來名號，若復有稱文殊師利童真菩薩名者，福多於彼，何況稱於普見佛名。何以故？彼俱胝那庾多百千如來利益有情，不及文殊師利於一劫中所作利益。」<p>爾時，俱胝那庾多百千天、龍、藥叉、健達嚩、阿蘇羅、蘖路荼、緊那羅、摩呼羅伽、人非人等，同聲唱言：「那謨文殊師利童真菩薩，那謨普見如來應正等覺。」眾多天龍說是語已，八十俱胝那庾多百千有情，發無上正等大菩提心，無量有情成熟善根，於無上菩提得不退轉。文殊師利復白佛言：「世尊！我復有願：『如我所見十方無量無數俱胝那庾多百千諸佛世尊，而彼諸佛所有佛剎功德莊嚴行相之類，如是一切皆令置我一佛剎中，唯除而為聲聞現化所莊嚴剎及五濁之世。若我自讚佛剎功德莊嚴，過爾所殑伽沙劫說不能盡。』世尊！如我所願，唯佛世尊、應、正等覺，餘不能知。」<p>佛言：「如是，如是！文殊師利！如來知見於三世中無有限礙。」<p>爾時眾中，或有菩薩作如是念：「文殊師利所說佛剎功德莊嚴，與無量壽如來剎土為等不耶？」<p>是時世尊知彼菩薩心之所念，即告師子勇猛雷音菩薩言：「善男子！譬如丈夫而析一毛，以為百分以一分毛，於大海中取一滴水。善男子！彼一毛水多？大海水多？」<p>師子勇猛白佛言：「世尊！一毛水少，大海水多。」<p>佛言：「善男子！彼丈夫所舉一毛端水如無量壽佛剎功德莊嚴，餘大海水如普見如來佛剎功德莊嚴應如是見。」<p>爾時師子勇猛白佛言：「世尊！過去現在及以未來，頗有如是佛剎功德莊嚴已不？」<p>佛答言：「有！善男子！東方去此過八十俱胝百千殑伽沙世界，彼有佛剎，名願住高踊，是中有佛，號普光常多功德海王如來，今現住彼，佛壽無量無邊，復有無量大菩薩眾圍繞說法。善男子！彼佛剎土功德莊嚴與普見如來佛剎不增不減，有四菩薩被不退甲冑住如是行。善男子！彼諸菩薩亦當得此普見如來佛剎莊嚴。」<p>師子勇猛言：「唯願說彼菩薩名號及其住處，并說普光常多功德海王如來佛剎，為我示現彼佛菩薩，令諸菩薩取彼佛剎。」<p>佛言：「善男子！汝等諦聽，我今當說。善男子！第一菩薩名光明幢，在於東方無憂吉祥如來佛剎。第二菩薩名為智上，在於南方智王如來佛剎。第三菩薩名為寂根，在於西方慧積如來佛剎。第四菩薩名為願慧，在於北方那羅延如來佛剎。」<p>爾時世尊以神境通現普光常多功德海王如來佛剎，令此大會見彼如來及菩薩眾，并其佛剎功德莊嚴，昔所未見亦未曾聞，不可思議眾相成就，彼此世界互得相見，猶觀掌中阿摩勒菓。彼佛世尊普光常多功德海王如來，身量八萬四千踰繕那，金色光明端嚴照曜如蘇迷盧山王，與四萬二千踰繕那身量菩薩摩訶薩前後圍繞，於無量功德莊嚴菩提樹下坐師子座，往俱胝那庾多世界，為諸有情而演說法。<p>爾時世尊告諸菩薩言：「善男子！汝等見彼如來佛剎功德莊嚴菩薩眾不？」<p>時諸大眾異口同聲，白言：「世尊！唯然已見。我等當學此菩薩行，如文殊師利童真菩薩之所修行，我等亦當成就如此莊嚴佛剎。」<p>爾時世尊熙怡微笑，從其面門放種種光，所謂青黃赤白紅紫等光，照曜無量無邊世界，照已還來，遶佛三匝，入於佛頂。<p>爾時慈氏菩薩摩訶薩白佛言：「世尊！以何因緣現此微笑？」<p>佛告慈氏：「由現彼佛世界功德莊嚴。時此大眾中八萬四千菩薩，見彼佛剎莊嚴之事，如文殊師利童真佛剎；於彼眾中唯有十六正士，而能成就增上意樂，作是願言：『如文殊師利國土莊嚴，願令我等亦當如是。』除十六正士，餘無能發如是大願，樂速疾證無上菩提，所求佛國如無量壽莊嚴功德。慈氏！汝今見不？意樂成就菩薩而能作大利益，由增上意樂故發是勝願，是故得彼佛剎如文殊師利。其諸菩薩少有信心志願下劣，由羸劣業，過六十俱胝那庾多百千劫，然始得滿五波羅蜜。」<p>爾時光明幢、智上、寂根、願慧等四大菩薩，從四方來而現於此，各於無量吠瑠璃光明樓閣中坐，有俱胝那庾多百千天眾圍繞，震動諸剎，以種種神通，散俱胝那庾多百千花及奏音樂。<p>是時慈氏菩薩摩訶薩白佛言：「世尊！以何因緣於此世界大地震動？四方復有四樓閣現？」<p>佛言：「慈氏！是四菩薩由佛警覺而來親覲於佛世尊。」所言未訖於剎那頃，此四菩薩從樓閣下，往詣佛所頭面禮足，繞佛三匝退坐一面，彼菩薩光從四方來普照大眾。<p>爾時世尊告諸菩薩言：「善男子！此四正士住不思議旨趣，汝等於彼正士應發殊勝恭敬之心，當問法要。善男子！汝等當聽彼正士願，彼正士願者，所有菩薩乘。善男子！善女人！若有得見彼四菩薩，於無上菩提得不退轉，超二十俱胝劫流轉生死，具足圓滿五波羅蜜。若有女人聞其名者，速得捨離女人之身。」是時世尊現彼剎已還攝神力，而彼世界忽然不現。<p>爾時文殊師利白佛言：「世尊！一切法如幻，譬如幻師化作幻事，幻而復隱。世尊！如是一切法生已復滅，亦無生滅，此則平等。世尊！若學平等，疾證無上正等菩提。」<p>爾時智上菩薩白文殊師利童真菩薩言：「云何而證無上菩提？」<p>文殊師利言：「善男子！法無所得亦無所壞，於無無所著，於有無所得。」<p>智上菩薩言：「文殊師利！為於有故獲於菩提？為於無耶？」<p>答言：「善男子！法本無生，無已有、無今有、無當有，究竟無所得。」<p>智上菩薩言：「文殊師利！以何一相而說於法？」<p>文殊師利言：「善男子！云何所說一相法耶？」<p>智上菩薩答曰：「文殊師利！不見蘊及處、界，亦非無見亦非有見，於法無分別亦無所分別，又不於法而見積集，亦不於法而見散失，是即名為一相法門。」<p>師子勇猛雷音菩薩曰：「若於法性不違法性，不作種種分別，是凡夫法、是聲聞法、是緣覺法、是如來法，入於一相，謂遠離相，是即名為一相法門。」<p>喜見菩薩曰：「若修行真如，而於真如無所思惟，亦不分別此是甚深，是即名為一相法門。」<p>無盡辯菩薩曰：「諸法皆盡，究竟盡者乃曰無盡，說一切法不可盡者，是即名為一相法門。」<p>善思惟菩薩曰：「若於思惟入不思惟，彼無所思亦不可得，是即名為一相法門。」<p>離塵菩薩曰：「若究竟不染，於一切相，染無所染，亦不愛不恚不癡，不作一不作異，亦非作亦非不作，不取不捨，是即名為一相法門。」<p>娑蘖羅菩薩曰：「若入甚深法，難測如大海，而於正法亦不分別，如是住、如是說，於自無所思，於他無所說，是即名為一相法門。」<p>月上童真菩薩曰：「若思惟一切有情平等如月，而亦不思我及有情，如是說者，是即名為一相法門。」<p>摧一切憂闇菩薩曰：「若遇憂慼而無所憂，而於憂箭亦不疲厭，云何有情起於憂根？所謂於我若有，於我住平等者，是即名為一相法門。」<p>無所緣菩薩曰：「若不緣欲界，不緣色、無色界，不緣聲聞、獨覺之法，不緣佛法，如是說者，是即名為一相法門。」<p>普見菩薩曰：「若說法者應平等說，其平等者所謂空性，不於空性思惟平等，於平等法亦無所得；如是說者，是即名為一相法門。」<p>三輪清淨菩薩曰：「夫所說法不違三輪。云何為三？於我無所得，於聞不分別，於法無所取；如此名為三輪清淨。如是所說者，是即名為一相法門。」<p>成就行菩薩曰：「若知一切法不著，如是知、如是說，亦不說一字，所謂離言說故；若如是說一切法者，是即名為一相法門。」<p>深行菩薩曰：「若樂瑜伽、知一切法，則於諸法而無所見，於彼若說若無說者，於法無二，是即名為一相法門。」<p>如是無量大威德諸菩薩等，各各以自辯才說一相法。說此一相法門時，七十俱胝菩薩得無生法忍，八萬那庾多百千有情發無上正等菩提之心，七千苾芻盡諸有漏心得解脫，九十六那庾多人天得法眼淨。<p>爾時師子勇猛雷音菩薩摩訶薩白佛言：「世尊！彼普見如來，有幾何大菩薩眾而為眷屬？壽量幾何？却後幾時，文殊師利成等正覺？」<p>佛言：「善男子！如是之義當問文殊師利童真菩薩。」<p>爾時師子勇猛雷音菩薩摩訶薩，問文殊師利童真菩薩言：「汝却後幾時當得菩提？」<p>文殊師利言：「善男子！若虛空界而為色相，我乃證於無上菩提；若幻師所幻丈夫證菩提，我乃當證無上菩提；若漏盡阿羅漢證菩提，我乃當證無上菩提；若夢中丈夫若光影若響應，如是變化證菩提；我乃當證無上菩提；若以日光成夜，月光成晝，我乃當證無上菩提。善男子！汝可當問求菩提者。」<p>師子勇猛言：「文殊師利豈不求菩提耶？」<p>答言：「善男子！不也。何以故？文殊師利即是菩提，菩提即是文殊師利。何以故？但有名字，名字亦空。文殊師利乃至菩提，名亦遠離，無所有空，空者即是菩提。」<p>爾時佛告師子勇猛雷音菩薩言：「汝頗見聞無量壽如來聲聞菩薩諸眾會耶？」<p>「唯然，世尊！我已見聞。」<p>「善男子！於意云何？」<p>答言：「非是算數思議之所能及。」<p>佛言：「善男子！如摩伽陀國量一婆訶胡麻，取一粒喻無量壽佛國聲聞菩薩眾會，餘況文殊師利童真菩薩得菩提時菩薩眾會，應如是知。善男子！如以三千大千世界末為微塵，一塵一劫，若比普見如來壽量劫數，百分千分百千俱胝分，乃至算數譬喻所不能及。善男子！以算數計校籌量，應知普見如來壽命無量無邊。善男子！譬如三千大千世界析為微塵，或有一丈夫，取一微塵乃至眾多微塵，過三千大千世界乃下一塵，彼之丈夫，如是東行下盡塵數，如是十方一一丈夫，准前下盡彼微塵數。善男子！於意云何？彼三千大千世界，是百是千、是俱胝那庾多百千，知其量不？」<p>答言：「不也！世尊！」<p>「善男子！如是十丈夫，各過三千大千世界又下微塵。彼一切世界，已下未下盡末為塵。善男子！於意云何？豈能算計是百是千、是俱胝那庾多百千數不？」<p>答言：「不也！世尊！」<p>佛言：「善男子！乃至十方十丈夫，復過三千大千世界，所下微塵及所未下微塵之處，又末為塵。善男子！於意云何？豈能算計彼之微塵，是百是千、是俱胝那庾多百千，乃至仰蘖羅，泯末羅，阿閦婆等？」<p>「世尊！若人聞此算數心則迷亂，彼不可知其數量。」<p>佛言：「善男子！如來悉知彼之微塵，是百是千、是俱胝那庾多百千，乃至仰蘖羅、泯末羅、阿閦婆等。善男子！如是如來悉知，復過彼量。」<p>爾時慈氏菩薩摩訶薩白佛言：「世尊！若有菩薩，求於如是了色之無盡智，寧於無量劫中受泥❥苦，而是菩薩於如是色大智中終不棄捨？」<p>佛言：「慈氏！如是，如是！如汝所說。豈有於佛無盡大智不起悕望？唯除下劣勝解及懈怠者。」說此如來大智之時，一萬有情發菩提心。<p>佛告師子勇猛言：「善男子！如是十方世界微塵，彼十丈夫下微塵數，過如是等微塵數劫。善男子！文殊師利童真菩薩，於彼多劫示現行於菩薩之行。何以故？善男子！文殊師利不可思議，願亦不可思議，趣向亦不可思議；證菩提已，壽命亦不可思議，菩薩眾會亦不可思議。」<p>爾時師子勇猛雷音菩薩摩訶薩白佛言：「世尊！希有！文殊師利發趣甚大，所修行大：所謂文殊師利童真，乃於爾所微塵數劫不生疲倦。」<p>文殊師利言：「善男子！於意云何？虛空有如是念於晝夜半月月時歲、劫百劫千劫俱胝那庾多百千劫不？」<p>答言：「不也！文殊師利！何以故？虛空界無分別故。」<p>文殊師利言：「善男子！若如虛空等悟一切法，隨悟如是亦不分別，無所分別，於彼晝夜半月月時歲等，如先所說無有少想於法起者。善男子！如虛空界大火熾然，過無量殑伽沙劫，而虛空界不曾生起，亦不燒壞。何以故？虛空界無自性故。如是，善男子！若菩薩知一切法無性，亦無熱惱疲倦，如虛空不燒不生疲倦及以熱惱，而不動搖亦不生、不朽、不死、不遷、不起、無去無來。如是，如是！善男子！文殊師利名號亦爾，而不燒壞亦不疲倦，亦無熱惱，亦不動搖，不生、不朽、不死、不遷、不起、無去無來。何以故？名字究竟遠離故。」<p>說是法時，四大天王、釋提桓因、大梵天王，及餘大威德諸天子等，異口同音，唱如是言：「若諸有情聞此法門獲大善利，何況受持讀誦？當知不以少善根而能成就。世尊！我等於此法門，受持、讀誦、廣宣流布，為護持正法故。」<p>爾時師子勇猛雷音菩薩，白佛言：「世尊！善男子、善女人於此法門受持讀誦，為他宣說如是法要、佛剎莊嚴成就、發如是心，如文殊師利，所得功德，為幾許耶？」<p>佛言：「善男子！如來以無障礙眼所見世界，若有菩薩以七寶滿彼世界，於一一佛奉獻供養，乃至盡未來際俱胝劫中捨施，令此菩薩安住淨戒律儀，於一切有情得平等心。若有菩薩於此佛剎功德莊嚴法門受持讀誦，復能發心隨文殊師利所學行，於七步功德之聚，比前福聚，百分千分迦羅分百千俱胝分，乃至算數所不能及。」<p>爾時文殊師利菩薩，入菩薩平等照曜如幻相三摩地，入已，由文殊師利三摩地故，乃至眾會菩薩等，近見十方無量無邊諸佛世界，一一佛前皆有文殊師利，說自佛剎功德莊嚴。眾會見已，於文殊師利勝願三摩地智而生奇特，如文殊師利童真菩薩法王之子，於百千俱胝那庾多，願我等咸見。<p>爾時慈氏菩薩，白佛言：「世尊！當何名此法門？云何受持？」<p>佛告慈氏：「今此法門名為『諸佛遊戲』，汝當受持；亦名『不思議願』，汝當受持；亦名『說佛剎功德莊嚴』，汝當受持；亦名『發菩提心令歡喜』，汝當奉持。」<p>爾時十方無量菩薩眾集會者，於佛及法作大供養，雨眾天花，頭面禮足繞佛三匝，各還本土，作是讚言：「奇哉！世尊！奇哉！世尊！令我等聞是不思議法，及文殊師利童真菩薩大師子吼。」<p>說是法已，殑伽沙數菩薩，於無上菩提得不退轉，無量有情成就善根。<p>佛說是經已，文殊師利童真菩薩摩訶薩、師子勇猛雷音菩薩摩訶薩，所有諸大聲聞、梵釋護世、天、龍、藥叉、健達嚩、阿蘇羅、蘖路荼、緊那羅、摩呼羅伽、人非人等，皆大歡喜信受奉行。