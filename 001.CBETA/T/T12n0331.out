<juan>佛說無畏授所問大乘經卷上<p>西天譯經三藏朝奉大夫試光祿卿傳法大師賜紫沙門臣施護等奉<#sp>詔譯<p>如是我聞：<p>一時世尊在舍衛國祇樹給孤獨園，與大苾芻眾千二百五十人俱，皆是阿羅漢——諸漏已盡，無復煩惱，心善解脫、慧善解脫，如大龍王，所作已辦，棄諸重擔，隨得己利，盡諸有結，正智解脫，諸心寂靜，皆到彼岸——唯一補特伽羅，所謂阿難。<p>復有五百大菩薩眾——悉得一切陀羅尼門及三摩地門，皆是一生補處。<p>時舍衛城有一長者名無畏授，大富自在，有大財寶，積諸受用，庫藏充滿，金、銀、瑠璃、真珠、珊瑚、螺貝寶等皆悉具足，廣有車乘、象、馬、牛、羊，復多眷屬、奴婢、僕從、執事人等及諸朋友。<p>一時，無畏授與五百長者而共集會，潛相謂言：「諸仁者！遇佛出世斯為難事，人身難得，時難契會，於佛教中淨信極難。捨家出家，成苾芻相，此亦為難，修行復難。彼諸有情知恩念報而復甚難，但能少分施作尚不壞失，何況廣多？又，諸有情若於如來教中能生淨信，信已復能依教修行，極為難事。又諸有情若能莊嚴如來教法，復能解脫輪迴，極為難事。是故，我等不應於聲聞乘及緣覺乘中趣求涅槃，應於無上大乘法中趣求涅槃。」<p>於是，眾會以如是事互言議已，咸悉發起廣大勝心，皆言：「我今悉於無上大乘法中趣求涅槃，不樂聲聞、緣覺之乘。」<p>時無畏授與五百長者俱共圍繞出舍衛城，詣世尊所。到已，頭面禮世尊足，右繞七匝，退坐一面。<p>爾時，世尊知是事已，故謂無畏授等五百長者言：「汝諸長者以何緣故來詣如來、應供、正等正覺所？」<p>時無畏授等五百長者悉從座起，偏袒一肩，右膝著地，向佛合掌頂禮，白言：「世尊！我等向者共會一處，潛相謂言：『遇佛出世斯為難事，人身難得，時難契會，於佛教中淨信極難。捨家出家，成苾芻相，此亦為難，修行復難。彼諸有情知恩念報而復甚難，但能少分施作尚不壞失，何況廣多？又，諸有情若於如來教中能生淨信，信已復能依教修行，極為難事。又，諸有情若能莊嚴如來教法，復能解脫輪迴，極為難事。我等今時不應於聲聞乘及緣覺乘中趣求涅槃，應於無上大乘法中趣求涅槃。』世尊！我等以如是事互言議已，咸悉發起廣大勝心，皆於無上大乘法中趣求涅槃，不樂聲聞、緣覺之乘。我等乘此緣故，來詣如來、應供、正等正覺所。世尊！諸菩薩摩訶薩欲證阿耨多羅三藐三菩提者，當云何住？復云何學？云何修行？」<p>爾時，世尊讚無畏授等五百長者言：「善哉，善哉。汝諸長者！甚善，甚善。汝今能為安住阿耨多羅三藐三菩提故來詣如來、應供、正等正覺所。汝等諦聽，極善作意，今為汝說。」時無畏授等五百長者受教而聽。<p>佛言：「諸長者！若菩薩摩訶薩欲證阿耨多羅三藐三菩提者，如其所住，當如是學、如是修行。<p>「又，若菩薩摩訶薩欲證阿耨多羅三藐三菩提者，應於一切有情起大悲心、普遍親近、廣為攝受、觀察施作。而菩薩摩訶薩於自身命不應愛著，所有舍宅、妻子、眷屬、飲食、衣服、乘馭、床座、珍寶、財穀、香華、燈塗，乃至一切受用樂具，悉不應著。何以故？多諸有情愛著身命故廣造罪業，彼彼所作業成熟已，墮在惡趣、地獄中生。若於一切有情起大悲心、於自身命不愛著故，即於一切善趣中生。諸長者！是故菩薩摩訶薩欲證阿耨多羅三藐三菩提者，於一切有情起大悲心、於自身命不生愛著，所有舍宅、妻子、眷屬、飲食、衣服、乘馭、床座、珍寶、財穀、香華、燈塗，乃至一切受用樂具，悉不愛著已，然後自捨一切，廣行惠施不求果報，安住戒行三相清淨，修諸忍辱堪能具足，一切有情於己所作不饒益事悉能忍伏。被大精進堅固甲冑，若身、若命悉能棄捨，安住寂靜，心一境性，遠離散亂。勝慧決擇諸善法分，不起我人、眾生、壽者、士夫、補特伽羅、意生等見，廣為一切作諸勝行，為一切有情作意行施、為一切有情作意護戒、為一切有情作意行忍、為一切有情作意發起堅固精進、為一切有情作意安住諸勝定門、為一切有情作意修慧、為一切有情習學一切善巧方便。」<p>爾時，無畏授等五百長者俱白佛言：「世尊！我等昔來於自身命皆生愛著，所有舍宅、妻子、眷屬、飲食、衣服、乘馭、床座、珍寶、財穀、香華、燈塗，乃至一切受用樂具，悉生愛著。世尊！菩薩摩訶薩作何觀察，能於身命乃至一切受用樂具不生愛著？願佛為說。」<p>爾時，世尊告無畏授等五百長者言：「菩薩摩訶薩以無數種相觀察於身。何等無數？所謂：此身不實，緣法合集，如極微聚，從頂至足次第破壞；彼九竅門及諸毛孔不淨流溢，猶如蟻聚；蛇毒止中，蛇毒違害；如怨敵、如猿猴，多所損惱；如極惡友，常起諍競；身如聚沫，不可撮摩；又如水泡，旋有即壞；又如陽焰，渴愛所生；又如芭蕉，中無堅實；又如幻化，從虛妄起；又如王者，多種教令；又如怨對，常來伺便；又如盜賊，無有信義；又如殺者，極難調制；如惡知識，常不歡喜；如破法者，隱沒慧命；又如邪朋，減失善法；又如空聚，離於主宰；又如瓦器，終歸破壞；如小便坑，不淨充滿；如大便處，常多滓穢；又如食噉諸不淨鬼，及蛆蟲、狗等，樂臭穢中；又如廣積穢物，遠聞其臭；如惡瘡疱難合其竅，痛不可忍；又如毒箭，入身酸楚；如惡家主，難為侍養；又如朽舍及如漏船，雖假修治，旋歸散壞；又如坯器，難為固惜；又如惡友，常假將護；如河岸樹，風所動搖；如大河流，終歸死海；又如客舍，多種違惱；如無主舍，無所攝屬；如巡警人，常專撿察；又如邊方，多所侵嬈；如積沙處，漸當減下；如火蔓延；如海難渡；如地難平；如蛇置篋，隨生損害；又如嬰兒，常須存愛；又如破器，無所堪用；如惡方處，常虞壞亂；如雜毒食，常當遠離；如求丐人得種種物，得已旋棄；又如大車，負極重等。唯，諸智者！於法覺了應如是知。
。
<juan>佛說無畏授所問大乘經卷中<p>西天譯經三藏朝奉大夫試光祿卿傳法大師賜紫沙門臣法護等奉<#sp>詔譯<p>「復次，長者！菩薩摩訶薩觀察此身，最初何因之所成立？謂依父母精血合集生起彼因。復由受其飲食，食已變壞，旋聚即散，歸淡廕藏，淡廕流潤終歸不淨。然後火大增彊，煮變成熟。後歸風力，由其風力各分滓重及與流潤——滓重所謂大、小便等，流潤謂血——血變成肉、肉成於脂、脂成於骨、骨成其髓、髓成其精，精等乃成此不淨身。菩薩觀此不淨身故，乃起思惟：此身多種合集，各別名相，謂三百骨、六十肪及膏相、合四百膜、五百肉團、六百腦、七百脈、九百筋、十六肋骨。復有三事內纏其腸，分生、熟、藏腸，有十六交絡而住，二千五百脈道透映一百七節；八十萬俱胝毛孔具有五根、九竅、七藏，不淨充滿；髓有一掬、腦有一掬、脂有三掬、淡廕六掬、滓重六掬、風力隨遍、血有一斗，如是一切各各充滿。有七水脈而復圍繞，吸諸滋味，內火大增，熾然燒煮，逼切疲極，身脈汗流，是等諸相極難可見。此之臭穢不淨體相，是中云何起增上愛？如求丐人得所用物，得已旋棄；又如大車，負極重等。唯，諸智者！於法覺了應如是知。」<p>即說頌曰：「此身多種不淨聚，愚無智者不了知，彊起增上愛著心，如穢瓶破多穢氣。耳、目、口、鼻皆穢物，彼等何者為香潔？涎眵、結聹及涕洟，諸蟲雜惡何生愛？譬如愚者取於炭，勤力摩治欲令白，炭盡力疲白莫成，無智妄貪亦如是。如人意欲成潔淨，多種修治於此身，百轉沐浴及香塗，身壞命終歸不淨。」<p>爾時，世尊復告無畏授等五百長者言：「長者當知，菩薩摩訶薩欲證阿耨多羅三藐三菩提者，觀察此身有四十四相。何等四十四？謂菩薩摩訶薩觀察此身誠所厭棄，菩薩觀身不可愛樂，以不饒益故；菩薩觀身極為臭穢，膿血滿故；菩薩觀身甚不堅牢，終破壞故；菩薩觀身體性羸劣，筋骨相聯故；菩薩觀身不淨，穢惡常流故，菩薩觀身如幻，愚夫異生彊起虛妄、動亂相故；菩薩觀身多所漏失，以九竅門常流注故；菩薩觀身熾然燒爇，謂貪火所焚、瞋火猛聚、癡火暗冥故；菩薩觀身，貪、瞋、癡網常所蓋覆，愛網相續故；菩薩觀身竅穴所依，以九竅門及諸毛孔周遍流注，雜穢充故；菩薩觀身多種逼惱，四百四病常增損故；菩薩觀身是為窟宅，八萬四千戶蟲之所聚故；菩薩觀身無常，終歸死法故；菩薩觀身無知，於法不知故；菩薩觀身如器用，眾緣合成、終破壞故；菩薩觀身逼切，眾多憂惱故；菩薩觀身無歸趣，畢竟老、死故；菩薩觀身深隱，諂誑所行故；菩薩觀身如地，難平滿故；菩薩觀身如火，以所愛色隨繫著故；菩薩觀身無厭足，隨五欲故；菩薩觀身破壞，煩惱對礙故；菩薩觀身無定分位，以其利衰現所受故；菩薩觀身無自他緣，不得源流故；菩薩觀身馳流心意，以種種緣作意伺察故；菩薩觀身棄背畢竟，歸於棄尸林故；菩薩觀身為他所食，鷲鳥、豺狼等食噉故；菩薩觀身如輪盤影現，筋骨連接故；菩薩觀身無所顧惜，殘棄漏失、膿血滿故；菩薩觀身耽著滋味，飲食所成故；菩薩觀身勤苦無利，以是無常生滅法故；菩薩觀身如惡友，起諸邪妄故；菩薩觀身如殺者，重重現增苦故；菩薩觀身為苦器，三苦逼惱故，所謂行苦、壞苦、苦苦；菩薩觀身為苦聚，五蘊隨轉無主宰故；菩薩觀身極不自在，種種緣成故；菩薩觀身無壽者，離男女相故；菩薩觀身空寂，諸蘊處界所合成故；菩薩觀身虛假，以如夢故；菩薩觀身不實，以如幻故；菩薩觀身動亂，如陽焰故；菩薩觀身馳流，如響應故；菩薩觀身虛妄所起，如影現故。長者！菩薩摩訶薩以如是等四十四相觀察於身。<p>「而菩薩摩訶薩作此觀察時，所有於身樂欲、於身顧惜、於身執我、於身愛染、於身積集、於身繫著，一切悉斷。由是，於命樂欲、於命顧惜、於命執我、於命愛染、於命積集、於命繫著，乃至舍宅、妻子、眷屬、飲食、衣服、乘馭、床座、珍寶、財穀、香華、燈塗、一切受用樂具，若樂欲、若顧惜、若執我所、若愛染、若積集、若繫著，一切亦斷。由於身命能棄捨故，乃至一切受用樂具亦悉棄捨，如是乃能圓滿六波羅蜜多。長者！菩薩摩訶薩以能圓滿波羅蜜多故，即能速證阿耨多羅三藐三菩提。」<p>爾時，世尊欲重宣此義即說頌曰：「應知人身極難得，莫因此身造眾罪，豺狗取食棄尸林，空將此身為殘棄。愚無智者常動亂，虛偽身中起貪愛，此身難馭違背深，晝夜受苦無停息。此身苦輪常生病、此身不淨廣充盈，飢渴隨逐嬈惱深，誰諸智者生愛著？此身如地廣無主，及如惡友愚生愛，因此身故眾罪興，畢竟還自受諸苦。此身不同金剛堅，莫因此身廣造罪，智者應修勝福因，於佛教中生淨信。此身不久徒存養，衣服香嚴飲食資，緣歸破壞暫任持，邪勤施作何空過？經百劫中難得遇，大牟尼尊出世間，速於佛教淨信生，莫於惡趣受極怖。假使壽千俱胝歲，彼尚勿應生貪愛，何況壽不滿百年，豈生貪愛無厭足？或有一類奢侈者，不念此身極難得，廣集嬉戲歌伎人，於前戲劇求快樂。廣集財寶何有樂？護惜重重苦惱增，下劣愚夫喜悅生，智者於中離貪著。富貴不實如夢幻，愚者馳流於心意，剎那破壞剎那成，誰諸智者生貪愛？
。
<juan>佛說無畏授所問大乘經卷下<p>西天譯經三藏朝奉大夫試光祿卿傳法大師賜紫沙門臣施護等奉<#sp>詔譯「譬如幻所成物像，如乾闥婆城莊嚴；愚人貪愛富亦然，不知是妄生耽著。百種苦求於財富，得已極苦逼於身，王官、水、火散壞時，智者豈生於愛著？妻子、眷屬隨所愛，廣作諸罪當破壞，極重過失不覺知，智者於身不生著。慳悋者求財富時，父母亦不生尊重，妻子、眷屬返憎嫌，一向常貪於財利。慳者不知於恩義，唯念莫壞我所有，背正向邪諂求財，智者於彼不生信。慳者意異語如實，所應信者不生信，見人雖將愛子同，此是慳者諂妄起。慳悋之者在世間，雖親典教亦通解，馳流散亂出惡言，心無悲愍極麁獷。慳者處世無所託，亦無知識及親朋，有所依附但求財，智於慳者不生信。慳者因求財富故，於極惡事起思念，是故智者正所觀，愚人於彼生歡喜。金寶、珠貝、珊瑚等，善業引生如聚沫，於中貪愛諍競興，彼不了知幻化性。賢劫一佛出世時，彼尊立名為慈氏，偏覆大地得黃金，彼從何來何因故？於外隨逐五欲境，愚人散亂癡迷法，如日中分夏月時，渴欲奔馳焰為水。空後一劫成世間，虛空所成空自性，焚燒破壞復還成，此從何來彼何去？溝㵎、池沼及大海，枯涸破壞彼皆同，虛假不實貪亦然，誰諸智者生愛著？智者慧、力、色相具，於身常自作稱量：『此中無味染何因？舍宅、財利應棄捨。隨逐五欲造惡業，養育妻子并眷屬，死時妻子及諸親，誰能救護自當苦？死時眷屬不隨去，但隨自作眾業行，苦惱逼逐於己身，彼時誰為我分受？』三有獨怖無親愛，妻子、眷屬假相親，愚人取以為樂因，但增苦惱及憂戚。父母、妻子、親朋聚，為求財利故相會，彼等不隨死者行，唯自所作業相逐。一切皆隨業所行、一切亦隨業所住，當知此身業所成，智者應修於善業。父母、妻子、眷屬等，以不了知故貪愛，愚人廣造眾罪因，智者不入無間獄。所有餘處業報盡，無間極苦不解脫，是故畏彼惡趣因，智者勤劬離諸罪。閻摩王前治罰時，彼無朋友為救護，亦無父母及諸親，隨自所作業當受。王言：『汝所得人身，得已何不離諸罪？今受極苦捶打時，皆由汝作不善業，自心所作不善已，而復不信有業報。』如彼閻摩法王言：『汝受治罰非我罪，自作業因自造罪。自造罪已汝來此，當受極苦自甘心，由先所作非愛業。死時眾苦所逼迫，親屬不能令解脫，汝欲自求解脫時，是故應離諸罪惡。』打擊、考掠及杻械，此等若欲求遠離，舍宅、親友起怖心，於佛教中修正行。舍宅猛火大苦根，而此心火常熾然，智者於斯愛不生，如大火聚極可怖。住舍養親常憂戚，富樂憂愁亦復然，自他過失等無差，是故應離諸罪惡。智者佛教生信樂，不種自收勝樂根；愚者不生愛樂心，但貪舍宅諸苦本。女身筋肉骨合集，假起妄貪為我妻，諸無智者染愛生，不知女身都如幻。智者了知諸欲樂、及舍宅等皆生厭，正法藥治貪病除，速疾出離諸纏縛。」<p>爾時，無畏授等五百長者聞是正法已，悉得無生法忍；得法忍已，皆生最上踊躍歡喜，即說頌曰：「快哉！於今日，我等得大利，彼一切利中，此利益最上。我等所發起，廣大菩提心，於佛正法中，清淨生渴仰。所起勝愛樂，無上菩提心，為一切有情，廣施諸安樂。我等從今日，極盡其身命，誓於此深經，生最上愛樂。由起愛樂故，得一切有情，於彼當來世，見者生歡喜。彼一切有情，諸欲發心者，皆發起無上，廣大菩提心。若一切有情，愛樂菩提心，當得勝果報，最上金色身。相好以莊嚴，種種勝殊妙，及得大光明，世間廣照耀。無上菩提心，此心廣大心，勝出一切心，最上復清淨。彼一切功德，由此心具足，復具大勝力，能脫一切病。諸尠福有情，不樂菩提心，此心懈退因，不能觀生死。菩提神通智，獲最勝福力，廣積滿虛空，普施諸情品。若人於河沙，等數諸佛剎，滿以七珍財，供養正等覺；若人但合掌，歸向菩提心，此勝供養因，超過諸供養。此供養無等，所謂菩提心，過此外無餘，為最勝最上。菩提心功德，是勝妙良藥，一切病能治，施有情安樂。觀見諸有情，三火常燒然，無量劫拔除，菩薩不懈退。修此菩提行，為勇猛醫王，救苦諸有情，常遠離疲懈。數數往諸趣，不捨菩提心，勤於佛法中，出現希有相。我等得大利，樂此菩提心，願我等當成，大覺釋師子。」<p>爾時，世尊從其面門出現廣大神通光明，無數種色——所謂青、黃、赤、白、及紫、碧綠——是光普照無邊世界，上徹梵世，映蔽日月光明不現。其光旋環右繞世尊百千匝已，却從世尊頂門而入。<p>爾時，尊者阿難即從座起，偏袒一肩，右膝著地，向佛合掌頂禮，白言：「世尊！何因何緣現是光明？若無因緣，如來、應供、正等正覺不放光相。」<p>時尊者阿難即說頌曰：「佛上勝者若無因，法爾不現光明相，願為悲愍劣有情，說放光明何因故。一切有情皆貧乏，佛應為施大聖財，世間暗暝作照明，願說此光所因現。」<p>爾時，世尊告尊者阿難言：「阿難！汝今見此五百長者不？悉為發阿耨多羅三藐三菩提心故來詣我所。」<p>阿難白佛言：「唯然，已見。」<p>佛言：「阿難！是五百長者今此會中聞正法已，皆得無生法忍。阿難！此諸長者皆於過去佛所奉近供養、深種善根，從此沒已不復墮諸惡趣，生人天中受勝妙樂。次第至彼慈氏如來、應供、正等正覺出現世時，生彼佛剎，親近供養、尊重承事。其後，乃至賢劫諸佛彼彼出世時，於一一佛所親近供養、聽受正法、讀誦記念、廣為人說。最後過二十五劫，於種種佛剎皆當成就阿耨多羅三藐三菩提果，同名蓮華吉祥藏如來、應供、正等正覺，出現世間。」<p>爾時，尊者阿難前白佛言：「今此廣大甚深正法，希有，世尊！希有，善逝！此經何名？我等云何奉持？」<p>佛言：「阿難！是經名為『菩薩瑜伽師地法門』，亦名『無畏授所問』，如是名字汝當受持。」<p>佛說此經已，尊者阿難等諸大聲聞，及諸菩薩摩訶薩眾，并五百長者、世間天、人、阿修羅等一切大眾，聞佛所說，皆大歡喜，信受奉行。