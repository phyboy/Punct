<juan>佛說優填王經<p>西晉沙門釋法炬奉<#sp>詔譯<p>聞如是：<p>一時佛在拘深國，王號曰優填。拘深國有逝心，名摩回提，生女端正華色世間少雙。父覩女容一國希有，名曰無比。鄰國諸王群僚豪姓靡不娉焉。父答曰：「若有君子容與女齊，吾其應之。」<p>佛時行在其國，逝心覩佛三十二相八十種好，身色紫金巍巍堂堂光儀無上，心喜而曰：「吾女獲匹。」歸語其妻曰：「吾為無比得婿。」促莊飾女將往也。夫妻共服飾，其女步瑤華光，珠璣瓔珞莊嚴光國，夫妻共將女至佛所。妻道見佛迹相好之文光彩之色，非世所有，知為天尊，謂其夫曰：「此人足跡文理乃爾，非世所聞斯將非凡，必自清淨無復婬欲，將不取吾女，無自辱也。」夫曰：「何以知其然？」妻因說偈言：「婬人曳踵行，恚者操指步，愚者足躘地；斯跡天人尊。」<p>逝心曰：「非爾女人所知，汝不樂者便還歸。」乃自將女詣佛所，稽首佛足，白佛言：「大人勤勞教授，身無供養。有是麁女，願給箕箒。」<p>佛言：「汝以女為好耶？」<p>答曰：「生得此女顏容實好世間無雙，諸國王豪姓多有求者不以應之。竊見大人光色巍巍非世所見，貪得供養故，宜自歸耳。」<p>佛言：「此女之好為著何許？」<p>逝心曰：「從頭至足周遍觀之無不好也。」<p>佛言：「惑哉肉眼，吾觀之，從頭至足無一好耶。若頭上有髮，但是毛象馬之尾亦皆爾也；髮下有髑髏，但是骨屠家猪頭骨亦爾也；頭中有腦者如泥鯹臊送，鼻下之著地莫能蹈者，目者是脆決之純汁，鼻中有涕，口但有唾，腹藏肝肺皆亦鯹臊，腸胃膀胱但成屎尿腐臭難論，腹為幃囊裹諸不淨，四支手足骨骨相拄筋連皮韜，但恃氣息以動作之，譬若木人機關作之，既畢解列其體節節，相離手足狼藉。人亦如是，有何等好而云少雙？昔者吾在貝多樹下，第六魔天王莊飾三女，顏容華色天中無比非徒此論，欲以壞吾道意，我為說身中穢惡，即皆化成老母形壞不復，慚愧而去。今是屎囊欲何所戀？急將還去，吾不取也。」<p>逝心聞佛所說，忽然慚恥無辭復言，又白佛言：「若仁不取者，更以妻優填王可乎不？」佛不答焉。逝心即送女與優填王，王獲女大悅，拜父為太傅，為女興宮，伎樂千人以給侍之。王正后師事佛，得須陀洹道。此女譖之於王，王惑其言以百箭射其后。后見箭不懼，都無恚怒，一意念佛慈心長跪向王，箭皆繞后三匝還住王前，百箭皆爾。王乃自驚暢然而懼，即駕白象金車馳詣佛所，未到下車避從步進稽首佛足，長跪自陳曰：「吾有重咎在三尊，所以彼婬妖從欲興邪，於佛聖眾每一惡念，以箭百枚射佛弟子，如事陳之覩之心懼，唯佛至真無量之慈，白衣弟子慈力乃爾，豈況無上正真佛乎？我今首過歸命三尊，唯佛弘慈原赦其咎。」<p>佛笑曰：「善哉王！覺惡悔過，此明人行也，吾受王善意。」<p>王稽首，如是至三，佛亦三受之。王又頭面著地，退就坐曰：「稟氣匈頑忿戾自恣無忍辱心，三毒不除惡行快意，順女妖邪不知其惡，自惟壽終必入地獄，願佛加哀，廣說女惡魑魅之態，入其羅網尠能自拔，吾聞其禍必以自誡，國民巨細得以改操。」<p>佛言：「用此問為？且說餘義。」<p>王曰：「餘事異日說之不晚，女亂惑意兇禍之大，不聞其禍何緣遠之？願佛具為吾釋地獄之變及女人之穢。」<p>佛言：「具聽！男子有淫之惡，却覩女妖。」<p>王曰：「善願受明教。」<p>佛言：「具聽！男子有四惡，急所當知。世有婬夫，恒想覩女思聞妖聲，遠捨正法疑真信邪，婬網所綶沒在盲冥，為欲所使如奴畏主；貪樂女色，不覺九孔惡露之臭穢，渾沌欲中，如猪處溷不覺其臭快以為安，不計後當在無澤之獄受痛無極；注心在淫，噉其涕唾翫其膿血，珍之如玉甘之如蜜；故曰欲態之士。此為一惡態也。又親之養子懷妊生育，稚得長大勤苦難論，到子成人懼家竭財膝行肘步，因媒表情致彼為妻，若在異域尋而追之，不問遠近不避勤苦，注意在婬捐忘親老，既得為妻貴之如寶，欲私相娛樂惡見父母，信其妖言或致鬪訟，不惟身所從生孤親無量之恩。斯謂二惡態也。又人處世勤苦疲勞躬自致財，本自誠信敬道之意，尊戴沙門梵志之心，覺世非常，布施為福。取妻之後，情惑婬欲愚蔽自擁，背真向邪專由女色，若有布施之意，雖欲發言相呼女色，絕清淨行更成小人，不識佛經之戒禍福之歸，苟為婬色投身羅網，必墮惡道終而不改。斯謂三惡態也。又為人子不惟養恩，治生致財不以養親，但以東西廣求婬路，懷持寶物招人婦女，或殺六畜婬祀鬼神，飲酒歌舞合會之後，至求方便更相招呼，以遂奸情，及其獲偶喜無以喻，婬結縛著無所復識。當爾之時唯此為樂，不覺惡露之臭穢地獄之苦痛，一則可笑二則可畏，譬若狂犬不知其非。斯謂四惡態也。」佛言：「男子有是四惡，用墮三塗，當審遠此態免苦耳。復聽說女人之惡。」佛便說偈言：「已為欲所使，放意不能安，習施於非法，將何以為賢？欲為畜生行，以欲還自殃，溷虫在臭中，不知為處難。如虫在冥中，不知東以西，結著於婬欲，惡此亦虫論。婬既不見道，日夜種罪根，現世君臣亂，上下為迷昏，王法為錯亂，正法為迷樊，農夫捨常業，賈人為珍連。現世更牢獄，死復入太山，當受百種毒，其痛難可當。洋銅灌其口，山連笮其身，此輩有百數，難可一一陳。常在三惡道，宛轉如車輪，若世時有佛，而已不得聞。女人最為惡，難與為因緣，恩愛一縛著，牽人入罪門。女人為何好？但是屎尿囊，何不諦係視，為此而狂荒？其內甚臭穢，外為嚴飾容，家有含毒蝎，劇如蛇以龍。譬如錦韜牟，羅縠綶鋒鋩，愚者覩其表，翫之以自殃。智者覺而捨，癡者致死傷，婬欲亦如是，抱刃以自喪。覩新即厭故，所樂亦無常，言為刀斧截，笑為棘以荊。內懷臭穢毒，飾外以華香，癡人貪其味，不惟後受殃。譬若鴆毒藥，以和甘露漿，所向無不壞，飲之皆仆僵。亦如薪得火，草木被重霜，覩表不計裏，是為最非詳。女毒甚於是，草乃見形傷，絕欲以求道，故有婬欲情。其形甚易見，癡人情不絕，羅網四面張，去道如絲髮。人本清淨種，如魚處深淵，智者乃自覺，著網不得還。欲網甚於是，結縛甚欲堅，投身置荊棘，可得脫其身。譬若飢猿猴，望見熟甘果，專心投色欲，是輩百向墮。亦如魚食鉤，飛蛾入燈火，愚者見歡喜，不惟後受禍。」<p>佛說如是，優填王歡喜，即以頭面著地，白佛言：「實從生以來不聞女人之惡乃爾，男子悖亂隨之墮罪，但不知故不制心意。從今已後終身自悔，歸命三尊不敢復犯。」為佛作禮，歡喜而去。