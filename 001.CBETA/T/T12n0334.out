<juan>佛說須摩提菩薩經（按《開元錄》，須摩提經亦直云須摩經）<p>西晉三藏竺法護譯<p>聞如是：<p>一時佛在羅閱祇靈鳥頂山中，與大比丘眾千二百五十人，菩薩萬人俱。<p>爾時羅閱城大國，有長者號曰郁迦，郁迦有女，名須摩提，厥年八歲，歷世奉敬過去無數百千諸佛，積累功德不可稱計。時須摩提從羅閱祇大國出詣靈鳥山，行到佛所，前以頭面稽首佛足，禮畢却住一面，叉手白佛言：「願欲有所問，唯佛以善權方便，解說我之所疑。」<p>時佛默然，即知女意。佛語須摩提：「恣所欲問，如來今當為汝具解說之，事事分別，令汝歡喜。」<p>須摩提問佛言：「菩薩云何所生處，人見之常歡喜？云何得大富有常多財寶？云何不為他人之所別離？云何不在母人腹中，常得化生千葉蓮華中立法王前？云何得神足，從不可計億剎土，去到彼間禮諸佛？云何得無讎怨、無侵嫉者？云何所說聞者信從踊躍受行？云何得無殃罪，所作善行無能壞者？云何魔不能得其便？云何臨壽終時佛在前立，為說經法，即令不墮苦痛之處？所問如是。」<p>是時佛語須摩提：「如汝所問如來義者，善哉大快乃如是乎。汝若欲聞，諦聽諦受，勤思念之，吾當解說。」<p>時女即言：「甚善世尊！願樂欲聞。」於是須摩提受教而聽。<p>佛言：「菩薩有四事法，人見之皆歡喜。何等為四？一者瞋恚不起，視冤家如善知識；二者常有慈心向於一切；三者常行求索無上要法；四者作佛形像；是為四法。菩薩用是四事故，人見之常歡喜。」佛於是說偈言：「不起恚毀本根，常行慈得要法，作佛象身好潔，心歡喜人喜見。」<p>佛語須摩提：「菩薩復有四事法，得大富有。何等為四？一者布施以時，二者與已倍悅，三者與後不復悔，四者既與不求其報；是為四法。菩薩用是四事故，得大富有常多財寶。」佛於是說偈言：「以時施無悔心，喜悅與無希望，所作施有勇慧，所在處常大富。」<p>佛語須摩提：「菩薩復有四事法，不為他人之所別離。何等為四？一者不傳惡說鬪亂彼此，二者導愚癡者使入佛道，三者若有毀敗正法護使不絕，四者勸勉諸人教使求佛令堅不動；是為四法。菩薩用是四事故，不為他人所別離。」佛於是說偈言：「不傳說鬪彼此，道愚冥護正法，勸進人使求佛，終無能別離者。」<p>佛語須摩提：「菩薩復有四事法，得化生千葉蓮華中立法王前。何等為四？一者細擣紅蓮華、青蓮華、黃蓮華、白蓮華，合此四種末之如塵，使滿軟妙華，持是供養世尊若塔及舍利；二者不令他人起恚意；三者作佛形像使坐蓮華上；四者得最正覺便歡喜住；是為四法。菩薩用是四事故，常得化生千葉蓮華中立法王前。」佛於是說偈言：「施四華滿軟妙，除恚恨受法義，得上覺立佛前，作形像生花中。」<p>佛語須摩提：「菩薩復有四事法，得神足，從一佛國復至一佛國。何等為四？一者見人作功德不行斷絕；二者見人說法而不中止；三者常然燈火於塔寺中；四者求三昧；是為四法。菩薩用是四事故，得神足，從一佛國至一佛國。」佛於是說偈言：「行功德為法施，聞經說不中止，常然燈於佛寺，入三昧遍諸國。」<p>佛語須摩提：「菩薩復有四事法，得無讎冤、無侵嫉者。何等為四？一者於善知識無諛諂心，二者不慳貪妬他人物，三者見人布施助其喜。四者見菩薩諸所作為不行誹謗；是為四法。菩薩用是四事故，常行是行，得無讎冤、無侵嫉者。」佛於是說偈言：「於善友無諛諂，不慳惜他人物，見人施助其喜，行菩薩無讎冤。」<p>佛語須摩提：「菩薩復有四事法，其所語言，聞者信從踊躍受行。何等為四？一者口之所說心亦無異，二者於善知識常有至誠，三者聞人說法心不是非，四者若見他人請令說法不求其短；是為四法。菩薩用是四事故，其所語言，聞者信從踊躍受行。」佛於是說偈言：「如所念言亦爾，於善友有至誠，聞講法不求短，若說經心喜踊。」<p>佛語須摩提：「菩薩復有四事法，得無殃罪，所作善行疾得淨住。何等為四？一者心意所念常志於善，二者常持戒三昧智慧，三者初發菩薩意便起一切智多所度脫，四者常有大慈愍於一切；是為四法。菩薩用是四事故，得無殃罪疾得淨住。」佛於是說偈言：「常志善念廣度，戒等定不離慧，當教人一切智，行慈意得淨住。」<p>佛語須摩提：「菩薩復有四事法，魔不能得其便。何者為四？一者常念於佛，二者常精進，三者常念經法，四者常立功德；是為四法。菩薩用是四事故，魔不能得其便。」佛於是說偈言：「常淨意念於佛，志精進在深法，自勗勉立功德，魔用是不得便。」<p>佛語須摩提：「菩薩復有四事法，臨壽終時，佛在前立為說經法，令其不墮苦痛之處。何等為四？一者為一切人故，具滿諸願；二者若人布施諸不足者念欲足之；三者見人雜施若有短少便裨助之；四者常念供養於三寶；是為四法。菩薩用是四事故，臨壽終時即見諸佛，皆在前立為說經法，不令其人墮苦痛處。」佛於是說偈言：「為一切滿所願，無極哀勸足檀，以雜施致黠慧，供三寶得致佛。」<p>爾時須摩提白佛言：「唯世尊！所說四十事，我當奉行令不缺減，悉使具足不違一事；若失一義，我為斷佛劫法減眾弟子。」<p>是時大目揵連在大會中坐，即問須摩提：「此四十事，大士所行菩薩所為甚亦難，當如汝小女何能辦之？」<p>時須摩提答目連言：「假令我今審實能行此四十事者，三千大千國土皆當為我六反震動，雨於天華，諸音樂器不鼓自鳴。」須摩提適發是言，應時三千大千國土六反震動，即雨天華，樂器皆鳴。女語目連：「是則證明我之至誠，若有未來起菩薩意者亦當如是。我後不久亦當如如來、無所著、等正覺。信如我言無有虛者，其在眾會皆當一等悉作金色。」尋如所語輒作金色。<p>於是目連即從坐起，整衣服，下右膝，叉手為佛稽首作禮，前白佛言：「今諸一切初發大意為菩薩者，我當自歸為之作禮。所以者何？八歲女子感應如此，豈況高士摩訶薩乎？」<p>是時座中有大菩薩，名文殊師利，謂須摩提言：「於何法住，所現感應乃如是乎？」<p>須摩提答言：「諸法不可計數亦無所住，而仁問我住於何法？仁作是問，不如不問。」<p>文殊師利問須摩提言：「此語言何乃致斯乎？」<p>須摩提報文殊師利言：「不於諸法有所住，亦無所疑，亦不言是非。」<p>文殊師利問須摩提言：「如來本不作行乎？」<p>須摩提報言：「譬如月影現於水中，若夢野馬深山之響，如來本行亦如是也。」<p>文殊師利問須摩提：「如仁所說，合會是事為能得佛不？」<p>須摩提報言：「云何仁者謂癡黠行三事異乎？不為異也，一切諸法皆合。所以者何？若正法若不正法，適無所住亦無所取，亦無所放，空無有色。」<p>文殊師利復問須摩提：「解是義者為有幾人？」<p>須摩提報言：「夫作幻者恣意所化寧有限無？幻師所化猶尚無限，信解此法亦如是也。」<p>文殊師利問須摩提言：「如我無化無幻，起行何法而與道合？」<p>須摩提報言：「如仁所說致為大快，一切法處亦不有，亦不不有，至於如來無合無散。」<p>文殊師利聞彼所說甚悅讚善，文殊師利白佛言：「甚善須摩提所說微妙，大可怪也，乃能深入逮得法忍，發意已來為幾何乎？」<p>佛語文殊師利：「是須摩提發無上平等度意等住已來，積不可計，先仁之前三十億劫，仁乃於彼發無上正等度意，適甫乃入無所從生法忍，是仁本造發意時師。」<p>文殊師利聞佛所說則前作禮，白須摩提言：「唯別久遠今乃講侍，與師相見得受法誨。」<p>須摩提報言：「莫作是念。用何等故？無所從生法忍，亦無所念亦無有師。」<p>文殊師利問言：「云何不轉女人身？」<p>須摩提報言：「於是無所得。所以者何？法無男無女，今者我當斷仁所疑。」<p>文殊師利言：「善哉！樂欲聞之。」<p>須摩提謂文殊師利言：「如今我後亦當逮如來、無所著、等正覺、成慧行、安定、世間父、無上士、道法御、天人師、佛、天中天，如是審諦，我今便當變為男子。」適作是語，便成男子，頭髮即墮袈裟著身，便為沙彌。<p>須摩提復謂文殊師利言：「審我來世當作佛時，使我國中莫有三事。何等為三？一者魔事，二者地獄，三者女人態。若我至誠，我身當如年三十沙門。」時須摩提，適作是語，形體顏色如年三十。<p>時須摩提謂文殊師利言：「我作佛時，令我國人皆作金色，城郭及地周匝七寶，有七寶樹令八種行，七寶池水四邊中外皆生七寶雜色蓮華及諸雜寶，不多不少皆悉停等。」須摩提言：「如仁之國，我之剎土亦當如是。如我至誠者，今在會者當作金色。」適作是語，應時眾座皆作金色。<p>時持地神即從地出，化作天身舉聲稱揚，歎須摩提，三言：「摩訶須摩提菩薩摩訶薩得作佛時，國土所有七寶池水樹及華實，皆當如是。」<p>於是佛謂文殊師利：「是須摩提菩薩摩訶薩不久當得佛，號寶德合吉祥如來、無所著、等正覺、成慧行、安定、世間父、無上士、道法御、天人師、佛、天中天。」<p>佛說是經、授須摩提莂時，三十億人發無上平等度意者，皆得立不退轉；六萬天子悉得諸法法眼生。<p>座中有五百菩薩，聞文殊師利所言甚深，意用不解中欲墮落，見須摩提所說真誠尋皆有應，即解身衣以用上佛，亦不諛諂無所希望，持是功德用自堅固，於無上平等度意，即得住不退轉地，超九十劫，不復生死。時佛授與五百人決：「却後十劫，劫名無塵垢，佛號固受如來、無所著、等正覺，是五百人等當生彼國，國名焰氣，當同一劫俱得作佛，皆同一字，號莊飾預知人意如來、無所著、等正覺。」<p>佛謂文殊師利：「乃如是經多所饒益，如是不乎？若今最後有菩薩摩訶薩及沙門，若善男子善女人等，求菩薩道奉行六度無極，未曉善權方便，不如書持是經諷誦讀轉，復教人常念其中事，諸欲聞者廣為解說。」<p>佛復語文殊師利：「前所不聞、本所不行如是輩菩薩者當念習持。所以者何？譬如轉輪聖王治於世間，當時至竟七寶不為缺減，其王壽終七寶為散。如是文殊師利！若佛經道住於世間者，佛七覺意終不為滅；若佛法滅，覺意諸法皆為之盡。」<p>佛謂文殊師利：「當求無數方便，具索諸經勤學書持，為他人說教授一切，廣解其義常當精進。是為法教，若善男子善女人欲求道者，莫中有悔。」<p>佛說經已，須摩提菩薩、文殊師利菩薩、大目揵連等，諸天及人，其在會者阿修羅、揵沓和、持世者，皆歡喜樂聞。