<juan>佛說須摩提菩薩經<p>姚秦三藏鳩摩羅什譯<p>聞如是：<p>一時佛在羅閱祇耆闍崛山中，與大比丘眾千二百五十人、菩薩萬人俱。<p>爾時羅閱祇大國有長者，號曰優迦。優迦有女，名須摩提，厥年八歲，歷世奉敬過去無數百千諸佛，積累功德不可勝計。時須摩提，從羅閱祇大國出詣耆闍崛山，行到佛所前，以頭面稽首佛足，禮畢即却在一面，以一心而往，叉手白佛：「願欲有所問，唯多陀竭以方便解脫我之所疑。」<p>時佛默然，即知女意。佛語須摩提：「恣所欲問，多陀竭今當為汝具解說之，事事分別，令汝歡喜。」<p>須摩提問佛言：「菩薩云何所生人見之常歡喜？云何得大富，有常多財寶？云何不為他人之所別離？云何不在母人腹中，常得化生千葉蓮華中，立法王前？云何得神足，從不可計億剎土去到彼問禮事諸佛？云何得無仇怨、無侵嫉者？云何所說語言，聞者信從，踊躍受行？云何得無殃罪，所作善行無能壞者？云何魔不能得其便？云何臨壽終時，佛在前立為說經法，即令不墮苦痛之處？所問如是。」<p>是時佛語須摩提：「如汝所問多陀竭義，善哉！大快！乃如是乎？汝若欲聞，諦聽諦受，勤思念之！吾當解說。」<p>時女即言：「甚善，世尊！願樂欲聞。」於是須摩提受教而聽。<p>佛言：「菩薩有四事法，人見之皆歡喜。何等為四？一者、瞋恚不起，視怨家如善知識。二者、常有慈心向於一切。三者、常行求索無上要法。四者、作佛形像。是為四法。菩薩用是事故，人見之常歡喜。」<p>佛於是說偈言：「不起恚毀本根，常行慈得要法，作佛像身好潔，心歡喜人喜見。」<p>佛語須摩提：「菩薩復有四事法，得大富有。何等為四？一者、布施以時。二者、與已倍悅。三者、與後不復悔。四者、既與不求其報。是為四事。菩薩用是四事故，得大富有。」<p>佛於是說偈言：「以時施無悔心，喜悅與無悕望，所作施有勇慧，在所處常大富。」<p>佛語須摩提：「菩薩復有四事法，不為他人之所別離。何等為四？一者、不傳惡說鬪亂彼此。二者、導愚冥者使入佛道。三者、若有毀敗正法，護使不絕。四者、勸勉諸人教使求佛，令堅不動。是為四法。菩薩用是四事故，不為他人之所別離。」<p>佛於是說偈言：「不傳說鬪彼此，導愚冥護正法，勸進人使求佛，終無能別離者。」<p>佛語須摩提：「菩薩復有四事法，得化生千葉蓮華中立法王前。何等為四？一者、細擣優鉢華、波曇華、拘文華、分陀利華，令此四種末之如塵，使滿句蟲，持是供養世尊、若塔及舍利。二者、不令他人起恚意。三者、作佛像使坐蓮華上。四者、得最上覺便歡喜住。是為四法。菩薩用是四事故，化生千葉蓮華中立法王前。」<p>佛於是說偈言：「施四華滿句蟲，除恚恨受法義，得上覺立佛前，作形像生華中。」<p>佛語須摩提：「菩薩復有四事法得神足，從一佛國至一佛國。何等為四？一者、見人作功德不行斷絕。二者、見人說法而不中止。三者、常然燈火於塔寺中。四者、求三昧。是為四法。菩薩用是四事故，得神足，從一佛國復至一佛國。」<p>佛於是說偈言：「行功德為法施，聞經說不中止，常然燈於佛寺，入三昧遍諸國。」<p>佛語須摩提：「菩薩復有四事法，得無仇怨、無侵嫉者。何等為四？一者、於善知識無諭諂心。二者、不慳惜貪他人財物。三者、見人布施助其喜。四者、見菩薩諸所作為不誹謗。是為四法。菩薩用是四事故，常行是行，得無仇怨、無侵嫉者。」<p>佛於是說偈言：「於善友無諭諂，不慳惜他人物，見人施助其喜，行菩薩無仇怨。」<p>佛語須摩提：「菩薩復有四事法，其所語言，聞者信從踊躍受行。何等為四？一者、口之所說心亦無異。二者、於善知識常有至誠。三者、聞人說法不言是非。四者、若見他人，請令說經不求其短。是為四法。菩薩用是四事故，其所語言，聞者信從踊躍受行。」<p>佛於是說偈言：「如所念言亦爾，於善友有誠信，聞講法不求短，若說經心喜踊。」<p>佛語須摩提：「菩薩復有四事法，得無殃罪，所作善行疾得淨住。何等為四？一者、心意所念常志於善。二者、常持戒三昧智慧。三者、初發菩薩意，便起一切智，多所度脫。四者、常有大慈愍於一切。是為四法。菩薩用是四事故，得無殃罪疾得淨住。」<p>佛於是說偈言：「常志善念廣度，戒等定不離慧，常教人一切智，行慈意得淨住。」<p>佛語須摩提：「菩薩復有四事法，魔不能得其便。何等為四？一者、常念於佛。二者、常精進。三者、常念經法。四者、常立功德。是為四法。菩薩用是四事，故魔不能得其便。」<p>佛於是說偈言：「常喜意念於佛，常精進在深法，自勗勉立功德，魔用是不得便。」<p>佛語須摩提：「菩薩復有四事法，臨壽終時，佛在前立為說經法，令不墮苦痛處。何等為四？一者、為一切人故，具滿諸願。二者、若人布施，諸不足者念欲足之。三者、見人雜施，若有短少便裨助之。四者、常念供養於三寶。是為四法。菩薩用是四事故，臨壽終時，即見諸佛皆在前立為說經法，不令其人墮苦痛處。」<p>佛於是說偈言：「為一切滿所願，無極哀勸足檀，以雜施致黠慧，供三寶得致佛。」<p>爾時須摩提白佛言：「唯，世尊！所說四十事，我當奉行令不缺減，悉使具足不違一事。若失一事，我為斷佛法滅眾弟子。」<p>是時長老摩訶目乾連在大會中坐，即問須摩提：「此四十事，大士所行菩薩所為，甚亦難當，如汝小女何能辦之？」<p>時須摩提答目乾連言：「假令我今審實能行此四十事者，三千大千國土皆當為我六反震動，雨於天華，諸音樂器不鼓自鳴。」<p>須摩提適發是言，應時三千大千國土六反震動，即雨天華、樂器即鳴。<p>女語目乾連：「是證明我之至誠！若未來有起菩薩意者，亦當如是。我後亦當得多陀竭、阿羅訶、三耶三佛，信如我言，無有虛者，其在會者，皆當一等悉作金色。」<p>尋如所語，輒作金色。<p>於是目乾連即從座起，正衣服下右膝叉手，為佛稽首作禮，前白佛言：「今諸一切初發大意為菩薩者，我當自歸，為之作禮。所以者何？八歲女子感應如此，豈況高士摩訶薩乎？」<p>是時座中有大菩薩名文殊師利，謂須摩提言：「於何法住，所現感應乃如是乎？」<p>須摩提答言：「諸法不可計數亦無所住，而仁問我住於何法？仁作是問，不如不問。」<p>文殊師利問須摩提言：「此語云何，乃至於斯乎？」<p>須摩提報文殊師利言：「不於諸法有所住，亦無所疑，亦不言是非。」<p>文殊師利問須摩提言：「如來本不作行乎？」<p>須摩提報言：「譬如月影現於水中，若夢、野馬、深山之響，如來本行亦如是也。」<p>文殊師利問須摩提：「如仁所說，合會是事為能得佛不？」<p>須摩提報言：「云何，仁者！謂癡黠行三事異乎？不為異也，一切一法，諸法皆合。所以者何？若正法若不正法，適無所住亦無所取，亦無所收，空無有色。」<p>文殊師利復問須摩提：「解是義者為有幾人？」<p>須摩提報言：「夫作幻者，恣意作化，寧有限無？幻師所化猶尚無限，信解此法亦如是也。」<p>文殊師利問須摩提言：「如我無化無幻，起行何法而與道合？」<p>須摩提報言：「如仁所說，致為大快。一切法處亦不有亦不無，至於如來無合無散。」<p>文殊師利聞彼所說，甚悅讚善。文殊師利前白佛言：「甚善！須摩提所說自恣其意微妙，大可怪也！乃能深入逮得法忍，發意已來為幾何乎？」<p>佛語文殊師利：「是須摩提，發阿耨多羅三耶三菩心，等住已來積不可計，先仁之前三十億劫，仁乃於彼發無上平等度意，適乃甫入無所從生法忍，是仁本造發意時師也。」<p>文殊師利聞佛所言，則前作禮，白須摩提：「惟別久遠，今乃講侍，與師相見得受法誨。」<p>須摩提報言：「莫作是念。用何等故？無所從生法忍，亦無所念亦無有師。」<p>文殊師利問言：「云何不轉女人身？」<p>須摩提報言：「於是無所得。所以者何？法無男無女，今者我當斷仁所疑。」<p>文殊師利言：「善哉！樂欲聞之。」<p>須摩提謂文殊師利言：「如今我後不久，亦當逮得如來、無所著、等正覺、成慧行、安定、世間父、無上士、道法御、天人師、佛、天中天，如是審諦，我今便當變為男子。」適作是語，即成男子，頭髮即墮，袈裟在身，便作沙彌。<p>須摩提復謂文殊師利言：「審我來世當作佛時，使我國中莫有三事。何等為三？一者、魔事。二者、泥犁。三者、女人態。若我志誠，我身當如年三十沙門。」時須摩提適作是語，形體顏色如年三十。<p>須摩提復謂文殊師利言：「我作佛時，令我國人皆作金色，地及城郭周匝有七寶樹，令八重行七寶池水，四邊中外皆生七寶雜色蓮華及諸雜寶，不多不少皆悉停等。」<p>須摩提言：「如仁之國，我之剎土亦當如是。如我志誠，諸在會者當作金色。」適作是語，應時眾會皆作金色。<p>時持地神即從地出，化作天身，舉聲稱揚歎須摩提言：「須摩提菩薩摩訶薩得作佛時，國土所有七寶池水、樹及華實，皆當如是。」<p>於是佛謂文殊師利：「是須摩提菩薩摩訶薩，不久當得作佛，字名遠聞具足藏如來、過四道不受、平等覺，興具足行，安隱世間，天上天下無上大人。女意云何？法無所住，豈有我名乎？」<p>答曰：「不也，天中天！」<p>「於女意云何？其幻化者，豈有到後世復來者乎？」<p>答曰：「不也，天中天！」<p>「於女意云何？其幻化者，豈有所起所滅乎？」<p>答曰：「不也，天中天！」<p>「於女意云何？其幻化者，豈有所有有形像乎？」<p>答曰：「不也，天中天！」<p>「於女意云何？其幻化者，豈有見聞有幻無幻乎？」<p>答曰：「不也，天中天！」<p>其女曰：「佛言我曾聞之，其幻化者，無有見聞、有幻無幻。」<p>世尊又問：「於女意云何？其幻化者假使無身，豈能令幻化發起諸行乎？」<p>女答曰：「唯，天中天！其幻化者，實為如此，真無所有。」<p>佛言：「如是！其無明者，無內無外。計其法者，亦無所有、亦無字也。其明者，不至後世亦無還反。其無明者，亦無有起亦無有滅。其無明者，亦無形像。適興無明，緣致眾行、名色、六入，更習痛、愛、受、有、生老病死，勤苦愁惱大患集會。」<p>明女首意白佛言：「甚為可奇，至未曾有，世尊所興而不可及。所以者何？佛天中天，於虛空中而轉法輪。法輪不可思議，所轉法輪不可稱限，無量法輪、無獲法輪、無形法輪、無生法輪、滅度法輪。」<p>世尊告曰：「如是，如是！誠如所云。吾所轉輪為轉空輪，所轉法輪不可思議，所轉法輪不可稱限。其可轉輪，無獲、無形、無生，為滅度也。」<p>時首意女歡喜踊躍，善心生焉。則以栴檀香擣及諸華香供養散佛：「唯然，世尊！以是德本深致擁護，而善救攝降伏諸根，抑制愛欲逮轉法輪，轉於空輪、不思議輪、不可稱限無量無獲無形無生滅度之輪。」<p>佛尋欣笑，五色——青、赤、黃、白、綠——光從口而出，甚大光明，普照十方無數佛國，悉皆覆蔽日月之明，還繞佛身三匝從頂上入。<p>賢者阿難，曉了七法——一曰、知誼，二曰、解法，三曰、曉時，四曰、了節，五曰、明眾，六曰、練己，七曰、深識人本——即從座起，更整衣服，偏袒右肩，下右膝，叉手白佛：「今大聖欣笑，為何感應？願說其意。唯，天中天！多所愍傷，多所安隱，哀念諸天世間人民，分別說之。」<p>佛告阿難：「爾見梵志女首意以末栴檀華香擣香，供養散佛乎？其心誓願逮轉法輪。」<p>對曰：「已見。」<p>佛言：「是女以斯德本，護己安人、多所救攝，壽終之後當轉女身，至八十四億劫不歸惡趣，供養六萬諸佛世尊，出家為道志于沙門，聽受經法。受經法已即時諷誦，將御如來現在正法，佛滅度後供養舍利，勸化無數無量眾生不可計會，使立無上正真之道，恒以善意奉持要法，號天中天。」<p>佛說是經授須摩提莂時，三十億人發無上平等度意，皆得阿惟越致；六萬天子悉得法法眼生。<p>座中有五百菩薩，聞文殊師利所問甚深，意用不解，中欲墮落，見須摩提所說至誠，尋皆有應，即解身衣以用上佛，亦不諭諂、無所悕望，持功德用，自堅固於無上平等度意，即得住阿惟越致，超九十劫不復生死。時佛授與五百人決，却後十劫，劫名無塵垢，佛號固受如來、過四道不受、平等覺。是五百人等當生彼國，國名焰氣，當同一劫俱得作佛，皆同一字，號莊飾豫知人意如來、過四道不受、平等之道最正覺。<p>佛謂文殊師利：「乃知是經多所饒益，如是不乎？若今最後有菩薩摩訶薩及沙門，若善男子、善女人等，求菩薩道，奉行六波羅蜜，未曉漚和拘舍羅，不如書持是經諷誦讀轉，復教人常念其中事，諸欲聞者廣為解說。」<p>佛復語文殊師利：「前所不聞、本所不行，如是等輩菩薩者，當念習持。所以者何？譬如遮迦越王治於世時，至竟七寶不為缺減，其王壽終七寶為散。如是，文殊師利！若佛經道住於世者，佛七覺意終不為減。若佛法滅，覺意諸法皆為乏盡。」<p>佛謂文殊師利：「當求無數方便具索諸經，勤學書持為他人說，教授一切廣解其義，常當精進是為法教。善男子、善女人欲求佛道者，莫中有悔。」<p>佛說經已，須摩提菩薩、文殊師利菩薩、摩訶目乾連等，諸天及人，其在會者，阿須羅、揵沓和、持世者，皆歡喜樂聞。