<juan>佛說無量清淨平等覺經卷第一<p>後漢月支國三藏支婁迦讖譯<p>佛在王舍國靈鷲山中，與大弟子眾千二百五十人、菩薩七十二那術、比丘尼五百人、清信士七千人、清信女五百人、欲天子八十萬、色天子七十萬、遍淨天子六十那術、梵天一億，皆隨佛住。<p>神通飛化弟子，名曰：知本際賢者、馬師賢者、大力賢者、安詳賢者、能讚賢者、滿願臂賢者、無塵賢者、氏聚迦葉賢者、牛呞賢者、上時迦葉賢者、治恒迦葉賢者、金杵坦迦葉賢者、舍利弗賢者、大目揵連賢者、大迦葉賢者、大迦旃延賢者、多睡賢者、大賈師賢者、大瘦短賢者、盈辯了賢者、不爭有無賢者、知宿命賢者、了深定賢者、善來賢者、離越賢者、癡王賢者、氏戒聚賢者、類親賢者、氏梵經賢者、多欲賢者、王宮生賢者、告來賢者、氏黑山賢者、經剎利賢者、博聞賢者。<p>其女弟子，名曰：大欽姓比丘尼、幻者比丘尼、蓮華色比丘尼、生地動比丘尼、生地擔比丘尼、生則侍者頭痛比丘尼、安豐殖比丘尼、體柔軟比丘尼、勇生行比丘尼、自淨比丘尼。<p>清信士，名曰：給飯孤獨長者、安念眾長者、快臂長者、火英長者、善容長者、具足寶長者、名遠聞長者、香辟疫長者、安吉長者、施寶盈長者、欣讚長者、胎施殷長者、供異道長者、勇降怨長者、寶珥長者、寶結長者。<p>清信女，名曰生僂、名曰黑哲、名曰信法、名曰軟善、名曰樂涼、名曰忍苦樂、名曰樂愛優婆夷。<p>如此之人皆一種類——消盡諸垢勇淨者也——無數之眾悉共大會。<p>於時佛坐，思念正道，面有九色光，數千百變，光甚大明。賢者阿難即從座起，更正衣服，稽首佛足，長跪叉手，前白佛言：「今佛面目光色，何以時時更變明乃爾乎？今佛面目光精數百千色，上下明徹好乃如是。我侍佛已來，未曾見佛身體光曜巍巍重明乃爾，我未曾見至真、等正覺光明威神有如今日明好不妄，會當念諸過去、當來若他方佛國今現在佛。」<p>佛告阿難：「有諸天來教汝、諸佛教汝，令問我耶？若自從智出乎？」<p>阿難白佛言：「亦無諸天、無諸佛教，我今問佛者，自從意出來白佛耳。每佛坐起，若行出入有所至到，所當作為、所當教勅，我輒知佛意。今佛獨當展轉相思，故使面色光明乃如此耳。」<p>佛言：「善哉，阿難！若所問者甚深快善，多所度脫。若問佛者，勝於供養一天下阿羅漢、辟支佛，布施諸天、人民及蜎飛蠕動之類累劫，百千萬億倍矣。」<p>佛言：「阿難！今諸天、帝王、人民、及蜎飛蠕動之類，汝皆度脫之。」<p>佛言：「佛威神甚重難當，若所問者大深，汝乃慈心，於佛所哀諸天人民。若比丘、比丘尼、優婆塞、優婆夷大善當爾爾，皆過度之。」<p>佛語阿難：「如世間有優曇鉢樹，但有實、無有華，天下有佛乃有華出耳。世間有佛甚難得值，今我作佛出於天下，若有大德聰明善心豫知佛意，若不妄在佛邊侍佛也。若今所問，善聽諦聽。」<p>佛語阿難：「前已過去劫，大眾多不可計，無邊幅不可議。及爾時有過去佛，名定光如來。復次，有佛名曰曜光。復次，有佛名日月香。復次，有佛名安明山。復次，有佛名日月面。復次，有佛名無塵垢。復次，有佛名無沾污。復次，有佛名曰如龍無所不伏。復次，有佛名曰日光。復次，有佛名大音王。復次，有佛名寶潔明。復次，有佛名曰金藏。復次，有佛名焰寶光。復次，有佛名曰有舉地。復次，有佛名曰琉璃光。復次，有佛名日月光。復次，有佛名曰日音聲。復次，有佛名光明華。復次，有佛名神通遊持意如海。復次，有佛名嗟歎光。復次，有佛名具足寶潔。復次，有佛名光開化。復次，有佛名曰大香聞。復次，有佛名曰降棄恚嫉。復次，有佛名妙琉璃紫磨金焰。復次，有佛名心持道華無能過者。復次，有佛名積眾華。復次，有佛名水月光。復次，有佛名除眾冥。復次，有佛名日光蓋。復次，有佛名溫和如來。復次，有佛名曰法意。復次，有佛名師子威象王步。復次，有佛名曰世豪。復次，有佛名曰淨音。復次，有佛名不可勝。復次，有佛名樓夷亘羅，在中教授四十二劫，皆已過去乃爾劫時作佛。<p>「天上、天下人中之雄，經道法中勇猛之將，佛為諸天及世人民說經講道莫能過者。<p>「世饒王聞經道，歡喜開解，便棄國位行作比丘，名曇摩迦留。發菩薩意，為人高才，智慧勇猛，無能踰者，與世絕異。<p>「到世饒王佛所，稽首為禮，長跪叉手，稱讚佛言：「『無量之光曜，威神無有極，如是之焰明，無能與等者。若以日摩尼、火、月、水之形，其景不可及，其色亦難比。顏色難稱量，一切世之最，如是大音聲，遍諸無數剎。或以三昧定、精進及智慧，威德無有輩，殊勝亦希有。深微諦善念，從是得佛法，持覺若如海，其限無有底。瞋恚及愚癡，世尊之所無，嗟歎佛世雄，終始無厭足。佛如好花樹，莫不愛樂者，處處人民見，一切皆歡喜。令我作佛時，願使如法王，過度於生死，無不解脫者。檀施調伏意、戒忍及精進，如是三昧定，智慧為上最。吾誓得佛者，普逮得此事，一切諸恐懼，我為獲大安。假令有百千、億萬那術佛，如是佛之數，使如恒水沙，計以沙等佛，一切皆供養，不如求正道，堅勇而不怯。譬如恒水中，流沙之世界，復倍不可計，無數之剎土。光焰一切炤，遍此諸數國，如是精進力，威神難可量。令我為世雄，國土最第一，其眾殊妙好，道場踰諸剎。國如泥洹界，而無有等雙，我當常愍哀，度脫一切人。十方往生者，其心悅清淨，已來到我國，快樂喜安隱。幸佛見信明，是我第一證，發願在於彼，精進力所欲。十方諸世尊，皆有無礙慧，常念此尊雄，知我心所行，令我身止住，於諸苦毒中，我行精進力，忍之終不悔。』<p>「法寶藏比丘說此唱讚世饒王如來、至真、等正覺已，發意欲求無上正真道最正覺：『我立是願：如多陀竭佛所有者，願悉得之；拔人勤苦生死根本，悉令如佛。<p>「『唯為說經，所可施行，令疾得決，我作佛時令無及者。<p>「『願佛為我說諸佛國功德，我當奉持、當即中住，取願作佛國亦如是。』」<p>佛語阿難：「其世饒王佛知其高明所願快善，即為法寶藏菩薩說經言：『譬如大海水，一人升量之，一劫不止尚可枯盡，令海空竭得其底泥。人至心求道，何而當不可得乎？求索精進不休止者，會得心中所欲願耳。』<p>「法寶藏菩薩聞世饒王佛說經如是，則大歡喜踊躍。其佛則為選擇二百一十億佛國中諸天人民善惡國土之好醜，為選心中所願用與之。<p>「世饒王佛說經竟，法寶藏菩薩便壹其心，則得天眼徹視，悉自見二百一十億諸佛國中諸天人民之善惡國土之好醜，則選心所欲願，便結得是二十四願經，則奉行之，精進勇猛，勤苦求索。如是無央數劫所師事供養諸佛已，過去佛亦無央數，其法寶藏菩薩至其然後自致得作佛，名無量清淨覺最尊，智慧勇猛，光明無比。今現在所居國甚快善，在他方異佛國教授八方上下無央數諸天、人民及蜎飛蠕動之類，莫不得過度解脫憂苦者。<p>「無量清淨佛為菩薩時，常奉行是二十四願，珍寶愛重，保持恭順，精進禪行之。與眾超絕，卓然有異，皆無有能及者。」<p>佛言：「何等為二十四願者？<p>「一、我作佛時，令我國中無有地獄、禽獸、餓鬼、蜎飛蠕動之類，得是願乃作佛；不得從是願終不作佛。<p>「二、我作佛時，令我國中人民有來生我國者，從我國去，不復更地獄、餓鬼、禽獸蠕動；有生其中者，我不作佛。<p>「三、我作佛時，人民有來生我國者，不一色類金色者，我不作佛。<p>「四、我作佛時，人民有來生我國者，天人、世間人有異者，我不作佛。<p>「五、我作佛時，人民有來生我國者，皆自推所從來生本末、所從來十億劫宿命；不悉知念所從來生，我不作佛。<p>「六、我作佛時，人民有來生我國者，不悉徹視，我不作佛。<p>「七、我作佛時，人民有來生我國者，不悉知他人心中所念者，我不作佛。<p>「八、我作佛時，我國中人民不悉飛者，我不作佛。<p>「九、我作佛時，我國中人民不悉徹聽者，我不作佛。<p>「十、我作佛時，我國中人民有愛欲者，我不作佛。<p>「十一、我作佛時，我國中人民住止盡般泥洹；不爾者，我不作佛。<p>「十二、我作佛時，我國諸弟子，令八方上下各千億佛國中諸天、人民、蠕動之類作緣一覺大弟子，皆禪一心，共數我國中諸弟子，住至百億劫無能數者；不爾者，我不作佛。<p>「十三、我作佛時，令我光明勝於日月、諸佛之明百億萬倍，炤無數天下窈冥之處皆常大明，諸天、人民、蠕動之類見我光明，莫不慈心作善來生我國；不爾者，我不作佛。<p>「十四、我作佛時，令八方上下無數佛國諸天、人民、蠕動之類令得緣一覺果證弟子，坐禪一心，欲共計知我年壽幾千萬億劫，令無能知壽涯底者；不爾者，我不作佛。<p>「十五、我作佛時，人民有來生我國者，除我國中人民所願，餘人民壽命無有能計者；不爾者，我不作佛。<p>「十六、我作佛時，國中人民皆使莫有惡心；不爾者，我不作佛。<p>「十七、我作佛時，令我名聞八方上下無數佛國，諸佛各於弟子眾中歎我功德國土之善，諸天、人民、蠕動之類聞我名字，皆悉踊躍來生我國；不爾者，我不作佛。<p>「十八、我作佛時，諸佛國人民有作菩薩道者，常念我淨潔心，壽終時，我與不可計比丘眾飛行迎之，共在前立，即還生我國作阿惟越致；不爾者，我不作佛。<p>「十九、我作佛時，他方佛國人民前世為惡，聞我名字及正為道欲來生我國，壽終皆令不復更三惡道，則生我國在心所願；不爾者，我不作佛。<p>「二十、我作佛時，我國諸菩薩不一生等，置是餘願功德；不爾者，我不作佛。<p>「二十一、我作佛時，我國諸菩薩不悉三十二相者，我不作佛。<p>「二十二、我作佛時，我國諸菩薩欲共供養八方上下無數諸佛，皆令飛行，欲得萬種自然之物，則皆在前，持用供養諸佛悉遍已，後日未中則還我國；不爾者，我不作佛。<p>「二十三、我作佛時，我國諸菩薩欲飯時，則七寶鉢中生自然百味飲食在前，食已，鉢皆自然去；不爾者，我不作佛。<p>「二十四、我作佛時，我國諸菩薩說經行道不如佛者，我不作佛。」<p>佛告阿難：「無量清淨佛為菩薩時，常奉行是二十四願，分檀布施，不犯道禁，忍辱精進，一心智慧。志願常勇猛，不毀經法，求索不懈。每獨棄國捐王，絕去財色，精明求願，無所適莫。積功累德無央數劫，自致作佛悉皆得之，不忘其功也。」<p>佛言：「無量清淨佛光明最尊第一無比，諸佛光明皆所不及也。八方上下無央數諸佛中，有佛項中光明照七丈、中有佛項中光照一里、中有佛項中光明照五里、中有佛項中光明照二十里、中有佛項中光明照四十里、中有佛項中光明照八十里、中有佛項中光明照百六十里、中有佛項中光明照三百二十里、中有佛項中光明照六百四十里、中有佛項中光明照千三百里、中有佛項中光明照二千六百里、中有佛項中光明照五千二百里、中有佛項中光明照萬四百里、中有佛項中光明照二萬一千里、中有佛項中光明照四萬二千里、中有佛項中光明照八萬四千里、中有佛項中光明照十七萬里、中有佛項中光明照三十五萬里、中有佛項中光明照七十萬里、中有佛項中光明照百五十萬里、中有佛項中光明照三百萬里、中有佛項中光明照六百萬里、中有佛項中光明照千二百萬里。<p>「中有佛項中光明照一佛國、中有佛項中光明照兩佛國、中有佛項中光明照四佛國、中有佛項中光明照八佛國、中有佛項中光明照十五佛國、中有佛項中光明照三十佛國、中有佛項中光明照六十佛國、中有佛項中光明照百二十佛國、中有佛項中光明照五百佛國、中有佛項中光明照千佛國、中有佛項中光明照二千佛國、中有佛項中光明照四千佛國、中有佛項中光明照八千佛國、中有佛項中光明照萬六千佛國、中有佛項中光明照三萬二千佛國、中有佛項中光明照六萬四千佛國、中有佛項中光明照十三萬佛國、中有佛項中光明照二十六萬佛國、中有佛項中光明照五十萬佛國、中有佛項中光明照百萬佛國、中有佛項中光明照二百萬佛國。」<p>佛言：「八方上下無央數諸佛，其項中光明所照皆如是也；無量清淨佛項中光明焰照千萬佛國。所以諸佛光明所照有遠近者何？本前世宿命求道為菩薩時，所願功德各自有大小，至其然後作佛時，悉各自得之，是故令光明轉不同等。諸佛威神同等耳，自在意所欲作為不豫計。無量清淨佛光明所照最大，諸佛光明皆所不能及也。」<p>佛稱譽無量清淨佛光明：「無量清淨佛光明極善，善中明好甚快無比，絕殊無極也。無量清淨佛光明殊好，勝於日月之明百億萬倍也。無量清淨佛光明，諸佛光明中之極明也；無量清淨佛光明，諸佛光明中之極好也；無量清淨佛光明，諸佛光明中之極雄傑也；無量清淨佛光明，諸佛光明中之快善也；無量清淨佛光明，諸佛光明中之王也；無量清淨佛光明，諸佛光明中之最極尊也；無量清淨佛光明，諸佛光明中之壽明無極。<p>「無量清淨佛光明焰照諸無央數天下幽冥之處皆常明，諸有人民、蜎飛蠕動之類，莫不見無量清淨佛光明，見無量清淨佛光明莫不慈心歡喜者。世間諸有婬妷、瞋怒、愚癡，見無量清淨佛光明莫不作善者。諸泥犁、禽獸、薜荔考掠勤苦之處，見無量清淨佛光明至，皆休止不得復治，死後莫不得解脫憂苦者也。<p>「無量清淨佛光明，名聞八方上下無窮無極無央數佛國，諸天人民莫不聞知，聞知者莫不得過度者。」<p>佛言：「我不獨稱譽無量清淨佛光明也，八方上下無央數諸佛、辟支佛、菩薩、阿羅漢，所稱譽皆如是。」<p>佛言：「其有人民——善男子、善女人——聞無量清淨佛聲，稱譽光明。如是朝暮常稱譽其光明明好，至心不斷絕，在心所欲願往生無量清淨佛國，可得為諸菩薩、阿羅漢所尊敬，智慧勇猛。若其然後作佛者，亦當復為八方上下無央數辟支佛、菩薩、阿羅漢所稱譽光明，亦當復如是。則眾比丘僧、諸菩薩、阿羅漢、諸天、帝王、人民聞之，皆歡喜踊躍，莫不讚歎者。」<p>佛言：「我道無量清淨佛光明姝好，巍巍稱譽快善，晝夜一劫尚未竟也，我但為若曹小說之耳。」<p>佛說無量清淨為菩薩，求索得是二十四願。時阿闍世王太子與五百大長者迦羅越子，各持一金華蓋，前上佛已，悉却坐一面聽經。<p>阿闍世王太子及五百長者子，聞無量清淨佛二十四願，皆大歡喜踊躍，心中俱願言：「令我等後作佛時，皆如無量清淨佛。」<p>佛則知之，告諸比丘僧：「是阿闍世王太子及五百長者子，却後無央數劫皆當作佛，如無量清淨佛。」<p>佛言：「是阿闍世王太子、五百長者子，作菩薩道已來無央數劫，皆各供養四百億佛已，今復來供養我。是阿闍世王太子及五百人等，皆前世迦葉佛時為我作弟子，今皆復會是共相值也。」則諸比丘僧聞佛言，皆心踊躍，莫不歡喜者。<p>佛告阿難：「無量清淨佛作佛已來凡十八劫，所居國名須摩提，正在西方，去是閻浮利地界千億萬須彌山佛國。<p>「其國地皆自然七寶：其一寶者名白銀，二寶者名黃金，三寶者水精，四寶者琉璃，五寶者珊瑚，六寶者虎珀，七寶者車❥。是七寶皆以自共為地，曠蕩甚大無極；皆自相參轉相入中，各自焜煌參光極明，自然軟甚姝好無比。<p>「如其七寶地，諸八方上下眾寶中精，都自然之，合會共化生耳，其寶比如第六天上之七寶也。<p>「其國中無有須彌山，其日、月、星辰、第一四天王、第二忉利天，皆在虛空中。<p>「其國土無有大海水、亦無小海水，無江河恒水也，亦無山林溪谷，無有幽冥之處。<p>「其國七寶地皆平正，無有泥犁、禽獸、餓鬼、蜎飛蠕動之類也，無阿須倫、諸龍、鬼神也。<p>「終無有大雨時，亦無春、夏、秋、冬也；亦無有大寒亦不大熱，常和調中，適甚快善無比。<p>「皆有萬種自然之物、百味飲食，意欲有所得則自然在前，意不用者則自然化去。比如第六天上自然之物，恣若自然則皆隨意。<p>「其國中悉諸菩薩、阿羅漢，無有婦女，壽命極壽，壽亦無央數劫。女人往生者則化生，皆作男子。<p>「但有菩薩、阿羅漢無央數，悉皆洞視徹聽——悉遙相見、遙相瞻望、遙相聞語聲——悉皆求道善者，同一種類無有異人也。其諸菩薩、阿羅漢，面目皆端正，清潔絕好，悉同一色，無有偏醜惡者。諸菩薩、阿羅漢皆才猛黠慧。其所衣服，皆衣自然之衣。都心中所念常念道德，其所欲語言便皆豫相知意，其所念言道，常說正事。<p>「其國中諸菩薩、阿羅漢自共相與語言輒說經道，終不說他餘之惡。<p>「其語言音響如三百鍾聲，皆相敬愛，無有相憎者。皆自以長幼、上下先後言之，都共往會，以義而禮，轉相敬事，如兄如弟。以仁履義，不妄動作；言語而誠，轉相教令；不相違戾，轉相承受。皆心潔淨，無所貪慕，終無有婬妷、瞋怒之心、愚癡之態也。無有邪心念、婦女意也。悉智慧勇猛，和心歡樂，好喜經道。皆自知其前世所從來生、億萬劫世時宿命善惡存亡，現在却知無極。<p>「無量清淨佛所可教授講堂、精舍，皆復自然七寶——金、銀、水精、琉璃、白玉、虎珀、車❥——自共轉相成也，甚姝明好，絕姝無比。亦無有作者，亦不知所從來；亦無有持來者，亦無所從去。<p>「無量清淨佛所願德重，其人作善故，論經語義、說經行道，講會其中，自然化生耳。其講堂、精舍皆復有七寶樓觀欄楯，復以金、銀、水精、琉璃、白玉、虎珀、車❥為瓔珞，復以白珠、明月珠、摩尼珠為交絡，覆蓋其上；皆自作五音聲，音聲甚姝無比。<p>「無量清淨佛國諸菩薩、阿羅漢所居舍宅，皆復以七寶——金、銀、水精、琉璃、珊瑚、虎珀、車❥、馬瑙——化生轉共相成也。其舍宅皆悉各有七寶樓觀欄楯，復以金、銀、水精、琉璃、白玉、虎珀、車❥為瓔珞，復以白珠、明月珠、摩尼珠為交絡，覆蓋其上，皆各復自作五音聲。<p>「無量清淨佛講堂、精舍，及諸菩薩、阿羅漢所居七寶舍宅中，外內處處皆復自然流泉水浴池。其浴池者，皆復以自然七寶——七寶俱生，金、銀、水精、琉璃、珊瑚、虎珀、車❥——轉共相成也。水底沙皆復以七寶——金、銀、水精、琉璃、珊瑚、虎珀、車❥也。有純白銀池者，其底沙皆黃金也；中有純黃金池者，其水底沙皆白銀也；中有純水精池者，其水底沙皆琉璃也；中有純琉璃池者，其水底沙皆水精也；中有純珊瑚池者，其水底沙皆虎珀也；中有純虎珀池者，其水底沙皆珊瑚也；中有純車❥池者，其水底沙皆馬瑙也；中有純馬瑙池者，其水底沙者皆車❥也；中有純白玉池者，其水底沙者皆紫磨金也；中有純紫磨金池者，其水底沙者皆白玉也。<p>「中復有二寶共作一池者，其水底沙者皆金、銀也；中復有三寶共作一池者，其水底沙者皆金、銀、水精也；中復有四寶共作一池者，其水底沙金、銀、水精、琉璃也；中復有五寶共作一池者，其水底沙皆金、銀、水精、琉璃、珊瑚、虎珀也；中復有六寶共作一池者，其水底沙皆金、銀、水精、琉璃、珊瑚、虎珀、車❥也；中復有七寶共作一池者，其水底沙皆金、銀、水精、琉璃、珊瑚、虎珀、車❥、馬瑙也。<p>「其浴池中有長四十里者、中有池長八十里者、中有池長百六十里者、中有池長三百二十里者、中有池長六百四十里者、中有池長千二百八十里者、中有浴池長二千五百六十里者、中有浴池長五千一百二十里者、中有浴池長萬二百四十里者、中有浴池長二萬四百八十里者，其縱廣各適等。是浴池者，皆諸菩薩、阿羅漢常所可浴池。」<p>佛言：「無量清淨佛浴池長四萬八千里，廣亦四萬八千里。其浴池皆七寶轉自共相成，其池水底沙皆復以七寶、白珠、明月珠、摩尼珠也。<p>「無量清淨佛及諸菩薩、阿羅漢浴池中水皆清淨香潔，中皆有香華——悉自然生百種華，種種異色、異香——華皆千葉。諸華甚香無比，香不可言也。其華香者亦復非世間之華，復勝天上之華；是華香者，八方上下眾華香中精自然生耳。池中水流行，轉相灌注；池中水流亦不遲亦不駃，皆復自作五音聲。」<p>佛言：「八方上下無央數佛國諸天、人民、及蜎飛蠕動之類，諸生無量清淨佛國者，都皆於是七寶水池蓮華中化生，便則自然長大，亦無乳養之者，皆食自然之飲食。其身體者，亦非世間人之身體也，亦非天上人之身體也，皆積眾善之德，悉受自然虛無之身體，甚姝好無比。」<p>佛語阿難：「如世間貧窮乞丐人，令在帝王邊住者，其人面目形貌何等類乎？寧類帝王面目形貌顏色不？」<p>阿難言：「假令使子在帝王邊住者，其面目形狀甚醜惡不好，不如帝王面目形類姝好百千億萬倍也。所以者何？見乞人貧窮困極，飲食未曾有美食時也。既惡食不能得飽食，食栽支命，骨節相撐拄。無所用自給，常乏無有儲，飢餓寒凍，怔忪愁苦。但坐其前世宿命為人時，愚癡無智富益慳，有財不肯慈哀、仁賢為善、博愛施與，但欲唐得，貪惜飲食，獨食嗜美，不信施貸後得償報也。復不信作善後世得其福，蒙籠項佷益作眾惡。如是，壽終財物盡索，素無恩德無所恃怙，入惡道中坐之適苦，然後得出解脫。今生為人，作於下賤貧家作子，強像人形，狀貌甚醜。衣被弊壞，單空獨立，不蔽形體，乞匃生活耳。飢寒困苦，面目羸劣，不類人色。坐其前世身之所作，受其殃罰，示眾見之莫誰哀者；棄捐市道，暴露痟瘦，黑醜惡極不及人耳。<p>「所以帝王人中獨尊最好者何？皆其前世宿命為人時作善，信愛經道，布施恩德，博愛順義，慈仁喜與。不貪飲食，與眾共之，無所遺惜，都無違諍。得其福德，壽終德隨，不更惡道。今生為人，得生王家，自然尊貴，獨王典主，攬制人民，為人雄傑。面目潔白，和顏好色，身體端正，眾共敬事。美食、好衣隨心恣意，在樂所欲自然在前，都無違諍。於人中姝好，無憂快樂，面色光澤，故乃爾耳。」
。
<juan>佛說無量清淨平等覺經卷第二<p>後漢月支國三藏支婁迦讖譯<p>佛告阿難：「若言是也。如帝王，雖於人中好無比，當令在遮迦越王邊住者，其面目形貌甚醜惡，其狀不好，比如乞人在帝王邊住耳。帝王面醜，尚復不如遮迦越王面色姝好百千億萬倍也。如遮迦越王於天下絕好無比，當令在第二忉利天帝釋邊住者，其面甚醜不好，尚復不如天帝釋面貌端正姝好百千億萬倍也。如天帝釋，令在第六天王邊住者，其面貌甚醜不好，尚復不如第六天王面貌端正姝好百千億倍也。如第六天王，令在無量清淨佛國中諸菩薩、阿羅漢邊住者，其面甚醜，尚復不如無量清淨佛國中諸菩薩、阿羅漢面貌端正姝好百千億萬倍也。」<p>佛言：「無量清淨佛諸菩薩、阿羅漢，面貌悉皆端正絕好無比，次於泥洹之道也。」<p>佛告阿難：「無量清淨佛及諸菩薩、阿羅漢，講堂、精舍、所居處舍宅、中外浴池上皆有七寶樹。中有純銀樹、中有純金樹、中有純水精樹、中有純琉璃樹、中有純白玉樹、中有純珊瑚樹、中有純虎珀樹、中有純車❥樹，種種各自異行。<p>「中復有兩寶共作一樹者：銀樹，銀根、金莖、銀枝、金葉、銀華、金實；金樹者，金根、銀莖、金枝、銀葉、金華、銀實。是兩寶樹轉共相成，各自異行。<p>「中復有三寶共作一樹者：銀樹，銀根、金莖、水精枝、銀葉、金華、水精實；金樹者，金根、銀莖、水精枝、金葉、銀華、水精實；水精樹者，水精根、銀莖、金枝、水精葉、銀華、金實。是三寶樹轉共相成，各自異行中。<p>「復有四寶共作一樹者：銀樹，銀根、金莖、水精枝、琉璃葉、銀華、金實；金樹者，金根、銀莖、水精枝、琉璃葉、金華、銀實；水精樹者，水精根、琉璃莖、銀枝、金葉、水精華、琉璃實；琉璃樹者，琉璃根、水精莖、金枝、銀葉、琉璃華、水精實。是四寶樹轉共相成，各自異行中。<p>「復有五寶共作一樹者：銀樹，銀根、金莖、水精枝、琉璃葉、珊瑚華、金實；金樹者，金根、銀莖、水精枝、琉璃葉、珊瑚華、銀實；水精樹者，水精根、琉璃莖、珊瑚枝、銀葉、金華、琉璃實；琉璃樹者，琉璃根、珊瑚莖、水精枝、金葉、銀華、珊瑚實；珊瑚樹者，珊瑚根、琉璃莖、水精枝、金葉、銀華、琉璃實。是五寶樹轉共相成，各自異行中。<p>「復有六寶共作一樹者：銀樹，銀根、金莖、水精枝、琉璃葉、珊瑚華、虎珀實；金樹者，金根、銀莖、水精枝、琉璃葉、虎珀華、珊瑚實；水精樹者，水精根、琉璃莖、珊瑚枝、銀葉、虎珀華、金實；琉璃樹者，琉璃根、珊瑚莖、虎珀枝、水精葉、金華、銀實；珊瑚樹者，珊瑚根、虎珀莖、銀枝、金葉、水精華、琉璃實；虎珀樹者，虎珀根、珊瑚莖、金枝、銀葉、琉璃華、水精實。是六寶樹轉共相成，各自異行中。<p>「復有七寶共作一樹者：銀樹，銀根、金莖、水精節、琉璃枝、珊瑚葉、虎珀華、車❥實；金樹者，金根、水精莖、琉璃節、珊瑚枝、虎珀葉、車❥華、銀實；水精樹者，水精根、琉璃莖、珊瑚節、虎珀枝、車❥葉、白玉華、金實；琉璃樹者，琉璃根、珊瑚莖、虎珀節、白玉枝、車❥葉、水精華、銀實；珊瑚樹者，珊瑚根、虎珀莖、白玉節、銀枝、明月珠葉、金華、水精實；虎珀樹者，虎珀根、白玉莖、珊瑚節、琉璃枝、車❥葉、水精華、金實；白玉樹者，白玉根、車❥莖、琉璃節、珊瑚枝、虎珀葉、金華、摩尼珠實。<p>「是七寶樹轉共相成，種種各自異行，行行自相值、莖莖自相准、枝枝自相值、葉葉自相向、華華自相望，極自軟好，實實自相當。」<p>佛言：「無量清淨佛講堂、精舍中，外內七寶浴池繞邊上諸七寶樹，及諸菩薩、阿羅漢七寶舍宅中外，七寶浴池繞池邊七寶樹，數千百重行，皆各各如是。行行自作五音，聲甚好無比。」<p>佛語阿難：「如世間帝王萬種伎樂音聲，不如遮迦越王諸伎樂一音聲好百千億萬倍也。如遮迦越王萬種伎樂音聲，尚復不如第二忉利天上諸伎樂一音聲好百千億萬倍也。如忉利天上萬種伎樂之聲，尚復不如第六天上諸伎樂一音聲好百千億萬倍也。如第六天上萬種音樂之聲，尚復不如無量清淨佛國中七寶樹一音聲好百千億萬倍也。無量清淨佛國亦有萬種自然之伎樂無極也。<p>「無量清淨佛及諸菩薩、阿羅漢欲浴時，便各自入其七寶池中浴。諸菩薩、阿羅漢意欲令水沒足，水則沒足；意欲令水至膝，水則至膝；意欲令水至腰，水則至腰；意欲令水至腋，水則至腋；意欲令水至頸，水則至頸；意欲令水自灌身上，水則灌身上；意欲令水轉復還如故，水則轉還復如故，恣若隨意所欲好憙。」<p>佛言：「無量清淨佛及諸菩薩、阿羅漢皆浴已，悉自於一蓮華上坐，則四方自然亂風起。其亂風者，亦非世間之風也，亦復非天上之風也；是亂風者，都為八方上下眾風中之自然，都相合會共化生耳。其亂風亦不大寒亦不大溫，常和調中，適其涼好無比；亂風徐起，亦不遲、亦不疾，適得中宜。吹國中七寶樹，七寶樹皆復自作五音聲；亂風吹華，悉覆蓋其國中。華皆自散無量清淨佛及諸菩薩、阿羅漢上。華適墮地，華皆厚四寸，極自軟好無比。華小萎，則自然亂風吹萎華，悉自然去。則復四方復自然亂風起，吹七寶樹，七寶樹皆復自作五音聲；亂風吹華，悉復自然散無量清淨佛及諸菩薩、阿羅漢上；華墮地則自然亂風復吹萎華，悉自然去。則復四方自然亂風起，吹七寶樹、華，如是者四反。<p>「諸菩薩、阿羅漢中有但欲聞經者、中有但欲聞音樂聲者、中有但欲聞華香者、中有不欲聞經者、中有不欲聞五音者、中有不欲聞華香者，其所欲聞者輒則獨聞之，其所不欲聞者了獨不聞也，則皆自然隨意，在所欲憙樂，不違其心中所欲願也。<p>「無量清淨佛及諸菩薩、阿羅漢皆浴訖已各自去，其諸菩薩、阿羅漢各自行道，中有在地講經者、中有在地誦經者、中有在地說經者、中有在地口受經者、中有在地聽經者、中有在地念經者、中有在地思道者、中有在地坐禪一心者、中有在地經行者；中有在虛空中講經者、中有在虛空中誦經者、中有在虛空中說經者、中有在虛空中口受經者、中有在虛空中聽經者、中有在虛空中念經者、中有在虛空中思念道者、中有在虛空中坐禪一心者、中有在虛空中經行者。中有未得須陀洹道者則得須陀洹道、中有未得斯陀含道者則得斯陀含道、中有未得阿那含道者則得阿那含道、中有未得阿羅漢道者則得阿羅漢道、中有未得阿惟越致菩薩者則得阿惟越致菩薩。菩薩、阿羅漢各自說經行道，皆悉得道，莫不歡喜踊躍者。<p>「諸菩薩中有意欲供養八方上下無央數諸佛，即皆俱前為無量清淨佛作禮却，長跪叉手，白佛辭行：『欲供養八方上下諸無央數佛。』無量清淨佛則然可之，則使其行供養諸菩薩等，皆大歡喜。數千億萬人、無央數不可復計——皆智慧勇猛——各自翻飛等輩相追，俱共散飛則行即到八方上下無央數諸佛所，皆前為佛作禮，便則供養諸佛。<p>「其諸菩薩意欲得萬種自然之物在前，則自然百雜色華百種、自然雜繒幡綵百種物、自然劫波育衣、自然七寶、自然燈火、自然萬種伎樂悉皆在前。其華香萬種自然之物者，亦非世間之物也、亦復非天上之物也；是萬種之物都為八方上下眾物自然共合會化生耳。意欲得者，則自然化生在前；意不用者，便則自化去。諸菩薩便共持供養諸佛及諸菩薩、阿羅漢上，邊傍前後徊繞周匝，自在意所欲得則輒皆至。當爾之時，快樂不可言也。<p>「諸菩薩意各欲得四十里華，則自然四十里華在前。諸菩薩皆於虛空中共持華，則散諸佛及諸菩薩、阿羅漢上，華皆在虛空中下向，華甚香好。華適小萎便自墮地，則自然亂風吹，萎華悉自然去。<p>「諸菩薩意各復欲得八十里華，則自然八十里華在前。諸菩薩皆復於虛空中共持華散諸菩薩、阿羅漢上，華皆復在虛空中下向。華小萎便自墮地，則自然亂風吹萎華去。<p>「諸菩薩意各復欲得百六十里華，則自然百六十里華在前。諸菩薩皆復於虛空中共持華則散諸佛及諸菩薩、阿羅漢上，華皆復於虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得三百二十里華，則自然三百二十里華在前。諸菩薩皆復於虛空共持華則散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得六百四十里華，則自然六百四十里華在前。諸菩薩皆復於虛空中共持華散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得千二百八十里華，則自然千二百八十里華在前。諸菩薩皆復於虛空中共持華散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得二千五百六十里華，則自然二千五百六十里華在前。諸菩薩皆復於虛空中共持華散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得五千一百二十里華，則自然五千一百二十里華在前。諸菩薩皆復於虛空中共持華則散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得萬二百四十里華，則自然萬二百四十里華在前。諸菩薩皆復於虛空中共持華散諸佛及諸菩薩、阿羅漢上，華皆復在虛空中下向。華適小萎便自墮地，則自然亂風吹，華則自然去。<p>「諸菩薩意各復欲得二萬四百八十里華，則自然二萬四百八十里華在前。諸菩薩皆復於虛空中持華散諸佛及諸菩薩、阿羅漢上，華皆復在虛空中下向。華適小萎便自墮地，自然亂風吹，華悉自然去。<p>「諸菩薩意各復欲得五萬里華，則自然五萬里華在前。諸菩薩皆復於虛空中共持華散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得十萬里華，則自然十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得二十萬里華，則自然二十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得四十萬里華，則自然四十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得八十萬里華，則自然八十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華則自然去。<p>「諸菩薩意各復欲得百六十萬里華，則自然百六十萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得三百萬里華，則自然三百萬里華在前。諸菩薩皆復於虛空中共持華則散諸佛及諸菩薩、阿羅漢上，華皆在虛空中下向。華適小萎便自墮地，則自然亂風吹，華悉自然去。<p>「諸菩薩意各復欲得四百萬里華，則自然四百萬里華在前。諸菩薩心意俱大歡喜踊躍，皆在虛空中共持華則散諸佛及諸菩薩、阿羅漢上，華都自然合為一華，華正團圓，周匝各適等。華轉倍前極自軟好，轉勝於前華好，數百千色，色色異香，甚香不可言。諸菩薩皆大歡喜，俱於虛空中大共作眾音自然伎樂，樂佛及諸菩薩、阿羅漢。當是之時，快樂不可言。諸菩薩皆悉却坐聽經，聽經竟則悉皆諷誦通利，重知經道，益明智慧。其諸華香小萎便自墮地，則自然亂風吹華，悉皆自然去。<p>「則諸佛國中從第一四天王上至三十六天上，諸菩薩、阿羅漢、天人皆復於虛空中大共作眾音伎樂。諸天人前來者轉去避後來者，後來者轉復供養如前，更相開避。諸天人歡喜聽經，皆大共作音樂。當是之時，快樂無極。<p>「諸菩薩供養聽經訖竟，便皆起為諸佛作禮而去。則復飛到八方上下無央數諸佛所，則復供養聽經，皆各如前時悉遍。以後日未中時，諸菩薩則皆飛而去，則還其國，悉前為無量清淨佛作禮，皆却坐一面聽經。聽經竟，皆大歡喜。」<p>佛言：「無量清淨佛及諸菩薩、阿羅漢欲食時，則自然七寶机、自然劫波育、自然罽㲲以為座。無量清淨佛及諸菩薩、阿羅漢皆坐已，前悉有自然七寶鉢，中皆有自然百味飲食。飲食者，亦不類世間飲食之味也，亦復非天上飲食之味也；此百味飲食者，都為八方上下眾自然之飲食中精，味甚香美無有比，都自然化生耳。其飲食自在，所欲得味甜酢，鉢自在所欲得。<p>「諸菩薩、阿羅漢中有欲得銀鉢者、中有欲得金鉢者、中有欲得水精鉢者、中有欲得琉璃鉢者、中有欲得珊瑚鉢者、中有欲得虎珀鉢者、中有欲得白玉鉢者、中有欲得車❥鉢者、中有欲得瑪瑙鉢者、中有欲得明月珠鉢者、中有欲得摩尼珠鉢者、中有欲得紫磨金鉢者，皆滿其中，百味飲食自恣若隨意則至，亦無所從來，亦無有供作者，自然化生耳。<p>「諸菩薩、阿羅漢皆食，食亦不多、亦不少，悉自然平等。諸菩薩、阿羅漢食，亦不言美惡，亦不以美故喜。食已，諸飯具、鉢、机、坐皆自然化去；欲食時，乃復化生耳。諸菩薩、阿羅漢皆心清潔不慕飯食，但用作氣力耳，皆自然消散，糜盡化去。」<p>佛告阿難：「阿彌陀佛為諸菩薩、阿羅漢說法時，都悉大會講堂上。其國諸菩薩、阿羅漢及諸天、人民，無央數都不可復計，皆飛到無量清淨佛所，悉前為無量清淨佛作禮，却坐聽經。無量清淨佛便則為諸比丘僧、諸菩薩、阿羅漢、諸天、人民廣說道智大經，皆悉聞知經道，莫不歡喜踊躍、心開解者。<p>「則四方自然亂風起，吹國中七寶樹，七寶樹皆復作五音聲。亂風吹七寶華，華覆蓋其國，皆在虛空中下向。華甚香，極自軟好，香遍國中。華皆自散無量清淨佛及諸菩薩、阿羅漢上。華墮地皆厚四寸，華適小萎，則自然亂風吹，萎華自然去。<p>「則四方俱復自然亂風起吹七寶樹，七寶樹皆復自作五音聲。亂風吹七寶樹華，華復如前，皆自然散無量清淨佛及諸菩薩、阿羅漢上。華墮地復厚四寸，華小萎則自然亂風吹，萎華悉自然去。亂風吹華，如是四反。<p>「則第一四天王諸天人、第二忉利天上諸天人、第三天上諸天人、第四天上諸天人、第五天上諸天人、第六天上諸天人、第七梵天上諸天人，上至第十六天上諸天人，上至三十六天上諸天人，皆持天上萬種自然之物——百種雜色華、百種雜香、百種雜繒綵、百種劫波育疊衣——萬種伎樂，轉倍好相勝，各持來下，為無量清淨佛作禮，則供養無量清淨佛及諸菩薩、阿羅漢。諸天人皆復大作伎樂，樂無量清淨佛及諸菩薩、阿羅漢。當是之時，快樂不可言。諸天人前來者轉去避後來者，後來者轉復供養如前，更相開避。<p>「則東方無央數佛國不可復計——如恒水邊流沙，一沙一佛，其數如是——諸佛各遣諸菩薩無央數不可復計，皆飛到無量清淨佛所，則為無量清淨佛作禮，以頭面著佛足，悉却坐一面聽經。聽經竟，諸菩薩皆大歡喜，悉起為無量清淨佛作禮而去。<p>「則西方無央數諸佛國——復如恒水邊流沙，一沙一佛，其數如是——諸佛各復遣諸菩薩無央數都不可復計，皆飛到無量清淨佛所，則前為無量清淨佛作禮，以頭面著佛足，悉却坐一面聽經。聽經竟，諸菩薩皆大歡喜，起為無量清淨佛作禮而去。<p>「則北方無央數諸佛國——復如恒水邊流沙，一沙一佛，其數如是——諸佛各復遣諸菩薩無央數都不可復計，皆飛到無量清淨佛所，則前為無量清淨佛作禮，以頭面著佛足，悉却坐一面聽經。聽經竟，諸菩薩皆大歡喜，起為無量清淨佛作禮而去。<p>「南方無央數諸佛國——復如恒水邊流沙，一沙一佛，其數如是——諸佛各復遣諸菩薩無央數都不可復計，皆飛到無量清淨佛所，則前為無量清淨佛作禮而去。<p>「則復四角無央數諸佛國——各復如恒水邊流沙，一沙一佛，其數各如是——諸佛各復遣諸菩薩無央數都不可復計，皆飛到無量清淨佛所，前為無量清淨佛作禮已，頭面著佛足，悉却坐一面聽經。聽經竟，諸菩薩皆大歡喜，起為無量清淨佛作禮而去。」<p>佛言：「八方上下諸無央數佛，更遣諸菩薩飛到無量清淨佛所，聽經供養，轉更相開避。<p>「如是，則下面諸八方無央數佛國——一方者各復如恒水邊流沙，一沙一佛，其數復如是——諸佛各遣諸菩薩無央數都不可復計，皆飛到無量清淨佛所，前為阿彌陀佛作禮，以頭面著佛足，悉却坐聽經。聽經竟，諸菩薩皆大歡喜，起為無量清淨佛作禮而去。<p>「上方諸佛更遣諸菩薩飛到無量清淨佛所，聽經供養相開避，前來者則去避後來者，後來者供養亦復如是，終無休絕極時。「譬若如恒沙剎，東方佛國如是，各各遣諸菩薩，稽首禮無量覺；西、南、北面皆爾，如是恒沙數土，是諸佛遣菩薩，稽首禮無量覺。此十方菩薩飛，皆以衣裓諸華，天拘蠶種種具，往供養無量覺。諸菩薩皆大集，稽首禮無際光，遶三匝叉手住，歎國尊無量覺。皆持華散佛上，心清淨稱無量，於佛前住自說：『願使我剎如此。』所散華止虛空，合成蓋百由旬，其柄妙嚴飾好，悉遍覆眾會上。諸菩薩都往至，諸尊剎難得值，如是人聞佛名，快安隱得大利。吾等類得是德，諸此剎獲所好，計本國若如夢，無數劫淨此土。見菩薩遶世尊，威神猛壽無極，國覺眾甚清淨，無數劫難思議。時無量世尊笑，三十六億那術，此數光從口出，遍炤諸無數剎。則迴光還遶佛，三匝已從頂入，色霍然不復現，天亦人皆歡喜。廅樓亘從坐起，正衣服稽首問，白佛言：『何緣笑？唯世尊說是意。願授我本空莂，慈護成百福相。』聞是諸音聲者，一切人踊躍喜，梵之音及雷霆，八種音深重聲。佛授廅樓亘決：『今吾說，仁諦聽。眾世界諸菩薩，到須阿提禮佛，聞歡喜、廣奉行，疾得至得淨處。已到此嚴淨國，便速得神足俱，眼洞視、耳徹聽，亦還得知宿命。無量覺授其決，我前世有本願，一切人聞說法，皆疾來生我國。吾所願皆具足，從眾國來生者，皆悉來到此間，一生得不退轉。若菩薩更興願，欲使國如我剎，亦念度一切人，令各願達十方。速疾超便可到，安樂國之世界，至無量光明土，供養於無數佛。其奉事億萬佛，飛變化遍諸國，恭敬已歡喜去，便還於須摩提。』非有是功德人，不得聞是經名；唯有清淨戒者，乃逮聞此正法。曾更見世尊雄，則得信於是事，謙恭敬、聞奉行，便踊躍大歡喜。惡驕慢、弊懈怠，難以信於此法；宿世時見佛者，樂聽聞世尊教。譬從生盲冥者，欲得行開導人，聲聞悉惑大乘，何況於俗凡諸？天中天相知意，聲聞不了佛行，辟支佛亦如是，獨正覺乃知此。使一切悉作佛，其淨慧知本空，復過此億萬劫，計佛智無能及。講議說無數劫，盡壽命猶不知，佛之慧無邊幅，如是行清淨致。奉我教乃信是，唯此人能解了，佛所說皆能受，是則為第一證。人之命希可得，佛在世甚難值，有信慧不可致，若聞見精進求。聞是法而不忘，便見敬得大慶，則我之善親厚，以是故發道意。設令滿世界火。過此中得聞法，會當作世尊將，度一切生、老、死。」<p>佛語阿難：「無量清淨佛為諸菩薩、阿羅漢說經竟，諸天人民中有未得須陀洹道者則得須陀洹道、中有未得斯陀含道者則得斯陀含道、中有未得阿那含道者則得阿那含道、中有未得阿羅漢道者則得阿羅漢道、中有未得阿惟越致菩薩者則得阿惟越致菩薩。阿彌陀佛輒隨其本宿命、求道時心所喜願大小，隨意為說經輒授之，令其疾開解得道，皆悉明慧。各自好喜所願經道莫不喜樂誦習者，則各自諷誦經道，通利無厭無極也。諸菩薩、阿羅漢中有誦經者，其音如雷聲；中有說經者如疾風暴雨。時諸菩薩、阿羅漢說經行道皆各如是，盡一劫竟終無懈倦時也。皆悉智慧勇猛，身體皆輕，便終無有痛痒。極時行步坐起，皆悉才健勇猛——如師子中王在深林中當有所趣，向時無有敢當者。<p>「無量清淨佛國諸菩薩、阿羅漢說經行道皆勇猛，無有疑難之意，則在心所作為不豫計百千億萬倍，是猛師子中王也。如是猛師子中王百千億萬倍，尚復不如我第二弟子——摩訶目揵連——勇猛百千億萬倍也。無量清淨國諸菩薩、阿羅漢皆勝我第二弟子摩訶目揵連也。」<p>佛言：「如摩訶目揵連勇猛，於諸佛國、諸阿羅漢中最為無比。如摩訶目揵連飛行進止、智慧勇猛、洞視徹聽——知八方、上下、去來、現在之事——百千億萬倍都合為一智慧勇猛，當在無量清淨佛國諸阿羅漢中者，其德尚復不如無量清淨佛國一阿羅漢智慧勇猛者千億萬倍也。」<p>是時，坐中有一菩薩，字阿逸菩薩。阿逸菩薩則起，前長跪叉手問佛言：「阿彌陀佛國中諸阿羅漢，寧頗有般泥洹去者不？願欲聞之。」<p>佛告阿逸菩薩：「若欲知者，如是四天下星，若見之不？」<p>阿逸菩薩言：「唯然，皆見之。」<p>佛言：「而我第二弟子摩訶目揵連飛行四天下，一日、一夜遍數星，知有幾枚也。如是，四天下星甚眾多，不可得計，尚為百千億萬倍是四天下星也。」<p>佛言：「如天下大海水減去一渧水，寧能令海水為減不？」<p>阿逸菩薩言：「減大海水百千億萬斗石水，尚復不能令海減少也。」<p>佛言：「阿彌陀佛國諸阿羅漢中雖有般泥洹去者，如是大海減一小水耳，不能令諸在阿羅漢為減知少也。」<p>佛言：「減大海水一溪水，寧能減海水不？」<p>阿逸菩薩言：「減大海百千萬億溪水，尚復不能減海水令知減少也。」<p>佛言：「阿彌陀佛國諸阿羅漢中有般泥曰去者，如是大海減一溪水耳，不能減諸在阿羅漢為減知少也。」<p>佛言：「而大海減一恒水，寧能減海水不？」<p>阿逸菩薩言：「減大海水百千萬億恒水，尚復不能減大海水令減知少也。」<p>佛言：「阿彌陀佛國諸阿羅漢般泥曰去者無央數，其在者、新得阿羅漢者亦無央數，都不為增減也。」<p>佛言：「令天下諸水都流行入大海中，寧能令海水為增多不？」<p>阿逸菩薩言：「不能令海水增多也。所以者何？是大海為天下諸水眾善中王也，故能爾耳。」<p>佛言：「無量清淨佛國亦如是，悉令八方上下無央數佛國、無央數諸天、人民、蜎飛蠕動之類，都往生無量清淨佛國者——其輩甚大、眾多，不可復計——無量清淨佛國諸菩薩、阿羅漢、眾比丘僧，都如常一法不異為增多也。所以者何？無量清淨佛國為最快，八方上下無央數諸佛國中、眾菩薩中王也，無量清淨佛國為諸無央數佛國中之雄國也、無量清淨佛國為諸無央數佛國中之珍寶也、無量清淨佛國為諸無央數佛國中之極長久也、無量清淨佛國為諸無央數佛國之眾傑也、無量清淨佛國為諸無央數佛國中之廣大也、無量清淨佛國為諸無央數佛國中都自然之無為也、無量清淨佛國為最快明好甚樂之無極也。無量清淨佛國獨勝者何？本為菩薩求道時，所願勇猛，精進不懈，累德所致，故乃爾耳。」<p>阿逸菩薩則大歡喜，長跪叉手言：「佛說無量清淨佛國諸阿羅漢般泥洹去者甚眾多，無央數國土快善之極、明好最姝無比，乃獨爾乎？」<p>佛言：「無量清淨佛國諸菩薩、阿羅漢所居七寶舍宅中，有在虛空中居者、中有在地居者。中有意欲令舍宅最高者，舍宅則高；中有意欲令舍宅最大者，舍宅則大；中有意欲令舍宅在虛空中者，舍宅則在虛空中；皆自然隨意在所作為。中有殊不能令其舍宅隨意所作為者。所以者何？中有能者，皆是前世宿命求道時慈心精進，益作諸善，德重所能致也；中有不能致者，皆是前世宿命求道時不慈心精進，作善少德小。悉各自然得之，所衣被服飲食俱自然平等耳，是故不同，德有大小別知勇猛，令眾見耳。」<p>佛告阿逸菩薩：「若見是第六天上天王所居處不耶？」<p>阿逸菩薩言：「唯然，皆見之。」<p>佛言：「無量清淨佛國土講堂、舍宅，倍復勝第六天王所居處百千億萬倍也。<p>「無量清淨佛國其諸菩薩、阿羅漢，悉皆洞視徹聽；悉復見知八方、上下、去來、現在之事；復知諸無央數天上、天下人民、及蜎飛蠕動之類，皆悉知心意、所念善惡、口所欲言；皆知當何歲何劫中得度脫得人道、當往生無量清淨佛國；知當作菩薩道、得阿羅漢道，皆豫知之。<p>「無量清淨佛國諸菩薩、阿羅漢，其項中光明皆悉自有光明、所照大小。<p>「其諸菩薩中有最尊兩菩薩，常在無量清淨佛左右座邊坐侍政論。無量清淨佛常與是兩菩薩共對坐，議八方、上下、去來、現在之事。無量清淨佛若欲使令是兩菩薩到八方上下無央數諸佛所，是兩菩薩便飛行，則到八方上下無央數諸佛所；隨心所欲至到何方佛所，是兩菩薩則俱飛行，則到飛行駃疾如佛，勇猛無比。<p>「其一菩薩名廅樓亘，其一菩薩名摩訶那，光明智慧最第一。其兩菩薩項中光明，各焰照他方千須彌山佛國常大明，其諸菩薩項中光明各照千億萬里、諸阿羅漢項中光明各照七丈。」<p>佛言：「其世間人民——善男子、善女人——若有一急恐怖、遭縣官事者，但自歸命是廅樓亘菩薩，無所不得解脫者也。」
。
<juan>佛說無量清淨平等覺經卷第三<p>後漢月氏國三藏支婁迦讖譯<p>佛告阿逸菩薩：「無量清淨佛項中光明極大明，其日、月、星辰皆在虛空中住止，亦不復迴轉運行、亦無有精光，其明皆蔽不復現。無量清淨佛光明照國中及焰照他方佛國常大明，終無有當冥時也。<p>「其國中無有一日、二日也，無有十五日、一月也，無有五月、十月也，無有五歲、十歲也，無有百歲、千歲也，無有萬歲、億歲、億萬歲、十億萬歲也，無有百千億萬歲也、無有千億億萬歲也。無有一劫、十劫也，無有百劫、千劫也，無有萬劫、十萬劫也，無有千萬劫也，無有百千億萬劫也。」<p>佛言：「無量清淨佛光明，光明無極。無量清淨佛光明却後無數劫、無數劫、重復無數劫、無數劫、不可復計劫，劫無央數，終無有當冥時也。<p>「無量清淨國土及諸天，終無有壞敗時也。所以者何？無量清淨佛壽命極長，國土甚好，故能爾耳。」<p>佛言：「無量清淨佛尊壽劫後無數劫常無央，無般泥洹時也。<p>「無量清淨佛於世間教授，意欲適度八方上下諸無央數佛國諸天、人民、及蜎飛蠕動之類，皆欲使往生其國悉令得泥洹之道；其諸有作菩薩者皆欲令悉作佛，作已悉令轉。復教授八方上下諸天、人民及蜎飛蠕動之類，皆復欲令悉得作佛；作佛時復教授無央數諸天、人民、蠕動之類，皆令得泥洹道去。諸所可教授弟子者展轉復相教授，轉相度脫，至令得須陀洹、斯陀含、阿那含、阿羅漢、辟支佛道。轉相度脫皆得泥洹之道悉如是，無量清淨佛常未欲般泥曰也。無量清淨佛所脫度展轉如是，復住無數劫、無數劫、不可復計劫，終無有般泥洹時也。八方上下無央數諸天、人民、蜎飛、蠕動之類其生無量清淨佛國者不可復勝數；諸作阿羅漢得泥洹之道者亦無央數，都不可復計也。<p>「無量清淨佛恩德、諸所布施八方上下無窮無極，甚深大無量，快善不可言也。無量清淨佛智慧教授所出經道，布告八方上下諸無央數，天上、天下甚多不原，其經卷數甚大眾不可復計，都無極也。」<p>佛告阿逸菩薩：「若欲知無量清淨佛壽命無極時不也？」<p>阿逸菩薩言：「願皆欲聞知之。」<p>佛言：「明聽。悉令八方上下諸無央數佛國中諸天、人民、蜎飛蠕動之類皆使得人道，悉令作辟支佛、阿羅漢，共坐禪一心，都合其智慧為一勇猛，共欲計知無量清淨佛壽命、知壽幾千億萬劫歲數，皆無有能計知極無量清淨佛壽者也。」<p>佛言：「復令他方面各千須彌山佛國中諸天、人民及蜎飛蠕動之類皆復得人道，悉令作辟支佛、阿羅漢，皆令坐禪一心，共合其智慧都為一勇猛，共欲數無量清淨佛國中諸菩薩、阿羅漢計千億萬人，皆無有能數者也。」<p>佛言：「無量清淨佛年壽甚長久浩浩，浩浩照明善甚深，無極無底。誰當能信知其者乎？獨佛自知耳。」<p>阿逸菩薩聞佛言即大歡喜，長跪叉手言：「佛說無量清淨佛壽命甚長，威神大，智慧光明，巍巍快善。乃獨如是乎？」<p>佛言：「無量清淨佛至其然後般泥洹者，其廅樓亘菩薩便當作佛，總領道智，典主教授世間八方上下，所過度諸天、人民、蜎飛蠕動之類，皆令得佛泥洹之道。其善福德當得復如大師無量清淨佛，住止無央數劫、無央數劫、不可復計劫、不可復計劫，准法大師，爾乃般泥曰。<p>「其次摩訶那鉢菩薩當復作佛，典主智慧，都總教授，所過度福德當復如大師無量清淨佛，止住無央數劫，常復不般泥洹。展轉相承，受經道甚明，國土極善，其法如是，終無有斷絕，不可極也。」<p>阿難長跪叉手問佛言：「佛說無量清淨佛國中無有須彌山者，其第一四天王、第二忉利天皆依因何等住止乎？願欲聞之。」<p>佛告阿難：「若有疑意於佛所耶？八方上下無窮無極、無有邊幅，其諸天下大海水，一人升量之尚可枯盡得其底；佛智亦如是，八方上下無窮無極、無有邊幅。」<p>佛言：「我智慧所知見，諸已過去佛如我名字釋迦文佛者，復如恒水邊流沙，一沙一佛。甫始諸來欲求作佛者，如我名字釋迦文佛者，復如恒水邊流沙，一沙一佛。佛正坐直南向，視見南方今現在佛如我名字釋迦文佛者，復如恒水邊流沙，一沙一佛。八方、上下，去來、現在諸佛如我名字釋迦文佛者，各如十恒水邊流沙，一沙一佛。其數如是，佛皆悉豫見知之。」<p>佛言：「往昔過去無央數劫已來，一劫、十劫、百劫、千劫、萬劫、億劫、萬億劫、億萬劫，劫中有佛。諸已過去佛，一佛、十佛、百佛、千佛、萬佛、億佛、億萬佛，中有佛，佛各各自有名字，名字不相同類，無有如我名字者。甫始當來劫，諸當來佛，一劫、十劫、百劫、千劫、萬劫、億劫、萬億劫、億萬劫，劫中有一佛、十佛、百佛、千佛、萬佛、萬億佛、億萬佛，中有佛，佛各自有名字，名字各異，不同諸佛名字，時乃有一佛如我名字釋迦文佛耳。諸八方、上下無央數佛國今現在佛，次他方異佛國，一佛國、十佛國、百佛國、千佛國、萬佛國、億佛國、萬億佛國、億萬佛國，佛國中有佛，各各自有名字，名字各異多多，復不可同，無有如我名字者。八方、上下無央數諸佛中，時時乃有如我名字釋迦文佛耳。八方、上下，去來、現在，其中間曠絕甚遠悠悠，無窮無極。佛智亘然甚明，採古知今，前知無窮、却覩未然、豫知無極，都不可復計甚無央數佛，威神尊明皆悉知之。佛智慧、道德合明，都無有能問佛經道窮極者，佛智慧終不可斗量盡也。」<p>阿難聞佛言則大恐怖衣毛皆起，阿難白佛言：「我不敢有疑意於佛所也。所以問佛者，他方佛國皆有須彌山，其第一四王天、第二忉利天皆依因之住止。我恐佛般泥曰後，儻有諸天、人民、若比丘僧、比丘尼、優婆塞、優婆夷來問我，無量清淨佛國何以獨無須彌山？其第一四王天、第二忉利天皆依因何等住止乎？我當應答之。今我不問佛者，佛去後我當持何等語答報之乎？獨佛自知之耳，其餘人無有能為解之者。以是故，問佛耳。」<p>佛言阿難：「若言是也。第三焰天、第四兜率天、上至第七梵天，皆依因何等住止乎？」<p>阿難言：「是諸天皆自然在虛空中住止，無所依因也。」<p>佛言：「無量清淨佛國無有須彌山者亦如是，第一四王天、第二忉利天皆自然在虛空中住止，無所依因也。」<p>佛言：「佛威神甚重，自在所欲作為，意欲有所作不豫計也。是諸天皆常自然在虛空中住止，何況佛威神尊重自在所欲作為乎？」<p>阿難聞佛言則大歡喜，長跪叉手言：「佛智慧知八方上下、去來現在之事，無窮無極、無有邊幅，甚高大妙絕，快善極明，好甚無比，威神尊重不可當也。」<p>佛告阿逸菩薩：「其世間人民——若善男子、善女人——欲願往生無量清淨佛國者有三輩，作功德有大小，轉不能相及。」<p>佛言：「何等為三輩？<p>「其最上第一輩者，當去家、捨妻子、斷愛欲，行作沙門就無為道，當作菩薩道，奉行六波羅蜜經者。作沙門不當虧失經戒，慈心精進，不當瞋怒，不當與女人交通。齋戒清淨，心無所貪慕，至精願欲生無量清淨佛國，當念至心不斷絕者。其人便今世求道時，則自於其臥睡中夢見無量清淨佛及諸菩薩、阿羅漢。其人壽命欲終時，無量清淨佛則自與諸菩薩、阿羅漢共翻飛行迎之，則往生無量清淨佛國，便於七寶水池蓮華中化生，則自然受身長大。則作阿惟越致菩薩，便則與諸菩薩共番輩飛行，供養八方上下諸無央數佛。則智慧勇猛，樂聽經道其心歡樂，所居七寶舍宅在虛空中，恣隨其意在所欲作為，去無量清淨佛近。」<p>佛言：「諸欲往生無量清淨佛國者，精進持經戒、奉行如是上法者，往生無量清淨佛國者，可得為眾所尊敬，是為上第一輩。」<p>佛言：「其中輩者，其人願欲往生無量清淨佛國，雖不能去家、捨妻子、斷愛欲、行作沙門者，當持經戒無得虧失，益作分檀布施，常信受佛語，深當作至誠忠信。飯食沙門，而作佛寺、起塔、燒香、散華、然燈、懸雜繒綵如是法者。無所適貪，不當瞋怒，齋戒清淨，慈心精進，斷欲念。欲往生無量清淨佛國一日一夜不斷絕者，其人於今世亦復於臥睡夢中見無量清淨佛。其人壽欲盡時，無量清淨佛則化令其人自見無量清淨佛及國土，往生無量清淨佛國者可得智慧勇猛。」<p>佛言：「其人奉行施與如是者，若其然後中復悔，心中狐疑，不信分檀布施作諸善後世得其福、不信有無量清淨佛國、不信往生其國中，雖爾其人續念不絕，暫信、暫不信，意志猶豫，無所專據，續結其善願，名本續得往生。其人壽命病欲終時，無量清淨佛則自化作形像，令其人目自見之，口不能復言，便心中歡喜踊躍，意念言：『我悔不知益齋作善，今當生無量清淨佛國。』其人則心中悔過，悔過者過差少，無所須及。其人壽命終盡則生無量清淨佛國，不能得前至無量清淨佛所，便道見無量清淨佛國界邊自然七寶城，心中便大歡喜。道止其城中，則於七寶水池蓮華中化生，則受身自然長大，在城中於是間五百歲。其城廣縱各二千里，城中亦有七寶舍宅，舍宅中自然內外皆有七寶浴池，浴池中亦有自然華繞，浴池上亦有七寶樹重行，皆復作五音聲。其飲食時，前亦有自然食，具百味食，在所欲得。<p>「其人於城中快樂，其城中比如第二忉利天上自然之物，其人於城中不能得出，復不能得見無量清淨佛，但見其光明，心中自悔責、踊躍喜耳。亦復不能得聞經、亦復不能得見諸比丘僧，亦復不能得見知無量清淨佛國中諸菩薩、阿羅漢狀貌何等類。其人若如是比而小適耳，佛亦不使爾。身諸所作自然得之，皆心自趣向道入其城中。其人本宿命求道時心口各異，言念無誠，狐疑佛經，復不信向之，當自然入惡道中。無量清淨佛哀愍，威神引之去耳。<p>「其人於城中五百歲乃得出，往至無量清淨佛所聞經，心不開解，亦復不得在諸菩薩、阿羅漢、比丘僧中聽經。以去所居處舍宅在地，不能令舍宅隨意高大、在虛空中；復去無量清淨佛甚大遠，不能得近附無量清淨佛。其人智慧不明，知經復少，心不歡樂、意不開解。其人久久亦自當智慧開解知經，明健勇猛心當歡樂，次當復如上第一輩。所以者何？其人但坐其前世宿命求道時不大持齋戒，虧失經法，心意狐疑，不信佛語、不信佛經深、不信分檀布施作善後世當得其福，復坐中悔，不信往生無量清淨佛國，作德不至心，用是故為第二中輩。」<p>佛言：「其三輩者，其人願欲生無量清淨佛國，若無所用分檀布施，亦不能燒香、散華、然燈、懸繒綵、作佛寺、起塔、飲食沙門者，當斷愛欲、無所貪慕、慈心精進、不當瞋怒、齋戒清淨。如是清淨者，當一心念欲生無量清淨佛國，晝夜十日不斷絕者，壽終則往生無量清淨佛國，可復尊極，智慧勇猛。」<p>佛言：「其人作是已後，若復中作悔心，意用狐疑，不信作善後世當得其福、不信往生無量清淨佛國，其人雖爾續得往生。其人壽命病欲終時，無量清淨佛則令其人於臥睡夢中見無量清淨佛國土，其人心中歡喜，意自念言：『我悔不知益作善，今當生無量清淨佛國。』其人但心念是，口不能復言，則自悔過。悔過者過差減少，悔者無所復及。其人命終則生無量清淨佛國，不能得前至，便道見二千里七寶城，心中獨歡喜，便止其中。復於七寶水池蓮華中化生，則自然長大。其城亦復如前城法，比第二忉利天上自然之物。其人亦復於城中五百歲，五百歲竟乃得出，至無量清淨佛所，心中大歡喜。其人聽聞經心不開解、意不歡喜、智慧不明，知經復少。所居舍宅在地，不能令舍宅隨意高大、在虛空中，復去無量清淨佛亦復如是。<p>「第二輩狐疑者，其人久久亦當智慧開解知經，勇猛心當歡樂，次如上第一輩也。所以者何？皆坐前世宿命求道時中悔狐疑，暫信、暫不信，不信作善後得其福德，皆自然得之耳。隨其功德有鉉、不鉉各自然趣向，說經行道卓德萬殊超不相及。」<p>佛言：「其欲求作菩薩道生無量清淨佛國者，其然後皆當得阿惟越致菩薩。阿惟越致菩薩者，皆當有三十二相紫磨金色、八十種好；皆當作佛，隨心所願在欲於何方佛國作佛，終不更泥犁、禽獸、薜荔。隨其精進求道，早晚之事事同等耳；求道不休會當得之，不失其所欲願也。」<p>佛告阿逸菩薩等諸天、帝王、人民：「我皆語若曹，諸欲生無量清淨佛國，雖不能大精進禪、持經戒者，大要當作善。一者、不得殺生，二者、不得盜竊，三者、不得婬妷犯愛他人婦女，四者、不得調欺，五者、不得飲酒，六者、不得兩舌，七者、不得惡口，八者、不得妄言，九者、不得嫉妬，十者、不得貪欲，不得心有所慳惜、不得瞋怒、不得愚癡、不得隨心嗜欲、不得心中中悔、不得狐疑。當作孝順、當作至誠忠信、當作受佛經語深、當信作善後世得其福。奉持如是其法不虧失者，在心所願可得往生無量清淨佛國。至要當齋戒，一心清淨，晝夜常念欲往生無量清淨佛國，十日十夜不斷絕。我皆慈愍之，悉令生無量清淨佛國。」<p>佛言：「世間人欲以慕及賢明、居家修善為道者，與妻子共居，在恩好愛欲之中憂念。若多家事怱務，不暇大齋戒、一心清淨，雖不能得離家，有空閑時自端正心、意念諸善、專精行道，十日十夜。殊使不能爾，自思惟熟計：『欲度脫身者，下當絕念去憂，勿念家事、莫與女人同床，自端正身心、斷愛欲，一心齋戒清淨，至意念生無量清淨佛國。』一日一夜不斷絕者，壽終皆得往生其國，在七寶浴池蓮華中化生，可得智慧勇猛。所居七寶舍宅，自在其意所欲作為，可次如上第一輩。」<p>佛語阿逸菩薩言：「諸八方上下無央數諸天、人民、比丘僧、比丘尼、優婆塞、優婆夷，其往生無量清淨佛國，眾等大會皆共於七寶浴池中，都共人人悉自於一大蓮華上坐，皆自陳道德善。人人各自說其前世宿命求道時持經戒、所作善法、所從來生本末、其所好喜經道、知經智慧、所施行功德，從上次下轉皆遍。以知經有明、不明，有深淺、大小，德有優劣、厚薄，自然之道別知才能智慧猛健；眾相觀照禮義和順，皆自歡喜踊躍，智慧有勇猛，各不相屬逮。」<p>佛言：「其人殊不豫益作德，為善輕虧，不信之然，徙倚懈怠，為用可爾。至時都集說經行道，自然迫促，應答遲晚。道智卓殊超絕，才妙高猛，獨於邊羸。臨事乃悔，悔者已出，其後當復何益？但心中悷❥慕及等耳。」<p>佛言：「無量清淨佛國諸菩薩、阿羅漢眾等，大道聚會自都集，拘心制意，端身正行，遊戲洞達，俱相隨飛行幡輩出入，供養無極，歡心喜樂。樂共觀經行道，和好文習，才猛智慧，志若虛空。精進求願，心終不復中迴意、終不復轉、終無有懈極時。雖求道外若遲緩，內獨駃急疾，容容虛空中適得其中，中表相應，自然嚴整。撿斂端直，身心淨潔，無有愛欲，有所適貪，無有眾惡瑕穢，其志願皆安定殊好，無增缺減。求道和正，不誤傾邪，准望道法，隨經約令，不敢違失蹉跌。若於繩墨遊於八方上下，無有邊幅，自在所欲，至到無窮無極。咸然為道，恢廓慕及曠蕩，念道無他之念、無有憂思。自然無為，虛無空立，淡安無欲，作德善願。盡心求索，含哀慈愍，精進中表，禮義都合。通洞無違，和順副稱，苞羅表裏，過度解脫。敢昇入於泥洹，長與道德合明，自然相保守，快意之滋滋，真真了潔白，志願高無上；清淨定安靜，樂之無有極。善好無有比，巍巍之燿照照。一旦開達明徹，自然中自然相，自然之有根本。自然成五光至九色，五光至九色參迴轉，數百千更變，最勝之自然。自然成七寶，橫攬成萬物，光精參明俱出好，甚姝無有極。其國土甚姝好若此，何不力為善？<p>「念道之自然，著於無上下，洞達無邊幅，捐志虛空中。何不各精進，努力自求索？可得超絕去，往生無量清淨阿彌陀佛國。橫截於五道，惡道自閉塞，昇道之無極，易往無有人。其國土不逆違，自然之隨牽。何不棄世事行求道德？可得極長生，壽樂無有極。何為用世事，饒共憂無有常？<p>「世人薄俗，共爭不急之事；共於是處劇惡極苦之中，勤身治生用相給活。無尊、無卑，無富、無貧，無老、無少，無男、無女，皆當共憂錢財，有無同然。憂思適等，屏營愁苦，累念思慮，為之走使，無有安時。有田憂田、有宅憂宅、有牛憂牛、有馬憂馬、有六畜憂六畜、有奴婢憂奴婢，衣被、錢財、金銀、寶物復共憂之。重思累息，憂念懷愁恐，橫為非常、水火、盜賊、怨家、債主所漂燒繫唐突沒溺，憂毒怔忪無有解時。結憤心中慉氣毒怒，病在胸腹憂苦不離，心堅意固適無縱捨。或坐摧藏終亡身命，棄捐之去莫誰隨者。尊貴豪富有此憂懼勤苦若此，結眾寒、熱與痛共居。<p>「小家貧者窮困乏無，無田亦憂欲有田、無宅亦憂欲有宅、無牛亦憂欲有牛、無馬亦憂欲有馬、無六畜亦憂欲有六畜、無奴婢亦憂欲有奴婢、無衣被、錢財、什物、飯食之屬亦憂欲有之。適有一少一、有是少是，思有齊等，適小具有便復儩盡。如是苦生當復求索，思想無益不能時得，身心俱勞坐起不安。憂念相隨，勤苦若此。焦心不離，恚恨獨怒，亦結眾寒、熱與痛共居。或時坐之，終身夭命，亦不肯作善為道。壽命盡死，皆當獨遠去，有所趣向，善惡之道莫能知者。<p>「或時世人父子、兄弟、夫婦、家室、中外親屬居天地之間當相敬愛，不當相憎；有無當相給與，不當有貪；言色當和，莫相違戾，或儻心爭有所恚怒。今世恨意微相嫉憎，後世轉劇至成大怨。所以者何？今世之事更欲相患害，雖不臨時應急相破，殺之愁毒結憤精神，自然剋識不得相離，皆當對相生，值更相報復。<p>「人在世間愛欲之中，獨來、獨去、死生，當行至趣苦樂之處，身自當之無有代者。善惡變化，殃咎異處，宿豫嚴待，當獨昇入遠到他處，莫能見者去在何所。善惡自然追逐往生，窈窈冥冥別離久長，道路不同會見無期，甚難甚難復得相值。何不棄眾事，各勱強健時努力力為善，力精進來度世，可得極長壽？殊不肯求於道，復欲何須待、欲何樂乎？<p>「如是，世人不信作善得善、不信為道得道、不信死後世復生、不信施與得其福德，都不信之。亦以謂之不然，言無有是，但坐是故且自見之，更相看視，前後轉相承受父餘教令。先人、祖父素不作善，本不為道，身愚神闇，心塞意閉，不見天道，殊無有能見人生死，有所趣向亦莫能知者，適無有見善惡之道。復無有語者，為用作善惡、福德、殃咎、禍罰，各自競作為之用，殊無有怪也。至於生死之道轉相續，顛倒上下，無常根本，皆當過去不可常得。教語開導，信道者少，皆當生死無有休止。如是曹人矇冥抵突，不信經語，各欲快意，心不計慮。愚癡於愛欲、不解於道德、迷惑於瞋怒、貪猥於財色。坐之不得道，當更勤苦極，在於惡處生，終不得止休息，痛之甚可傷。<p>「或時家室中外、父子、兄弟、夫婦，至於生死之義，更相哭淚轉相思慕，憂念憤結恩愛繞續，心意痛著對相顧思，晝夜無有解時。教示道德心不開明，恩愛情欲不離，閉塞蒙蒙交錯覆蔽，不得思計。心自端正決斷世事，專精行道便旋至竟，年壽命盡不能得道，無可奈何。總猥憒譊皆貪愛欲，如是之法不解道者多、得道者少。<p>「世間怱怱無可聊賴，尊卑、上下、豪貴、貧富、男女、大小各自怱務，勤苦躬身各懷殺毒，惡氣窈冥莫不惆悵。為妄作事，惡逆天地，不從仁心，道德非惡，先隨與之，恣聽所為。其壽未至便頓奪之，下入惡道，累世勤苦，展轉愁毒，數千萬億歲無有出期，痛不可言，甚可憐愍。」<p>佛告阿逸菩薩等諸天、帝王、人民：「我皆語若曹世間之事，人用是故坐不得道。若曹熟思惟之，惡者當縱捨遠離之，從其善者當堅持之，勿妄為非，益作諸善。大小、多少愛欲之榮皆不可常得，猶當別離無可樂者。勱佛世時，其有信愛佛經諸深、奉行道德，皆是我小弟也；其有甫欲學佛經戒者，皆是我弟子也；其有欲出身、去家捨妻子、絕去財色，欲來作沙門、為佛作比丘者，皆是我子孫。我世甚難得值，其有願欲生無量清淨佛國者，可得智慧勇猛，為眾所尊敬。勿得隨心所欲，虧負經戒。在人後儻有疑意不解經者，復前問佛，佛當為若解之。」<p>阿逸菩薩長跪叉手言：「佛威神尊重，所說經快善。我曹聽佛經語皆心貫思之：『世人實爾，如佛所語無有異。』今佛慈哀我曹，開視天道教語生路，耳目聰明長得度脫，若得更生；我曹聽佛經語，莫不慈心歡喜踊躍開解者。我曹及諸天、帝王、人民、蜎飛蠕動之類，皆蒙佛恩，無不得解脫憂苦者。佛諸教戒甚深，無極無底。佛智慧所見知，八方、上下、去來、現在之事無上、無邊幅。佛甚難得值、經道甚難得聞，我曹皆慈心於佛所。今我曹得度脫者，皆是佛前世求道時慊苦學問，精進所致。恩德普覆，所施行福德相祿巍巍，光明徹照，洞虛無極，開入泥洹。教授經典，制威消化，愍動八方上下，無窮無極。佛為師法尊絕，群聖都無能及佛者。佛為八方上下諸天、帝王、人民作師，隨其心所欲願，大小皆令得道。今我曹得與佛相見，得聞無量清淨佛聲，我曹甚喜，莫不得黠慧開明者。」<p>佛告阿逸菩薩：「若言是，實當爾。若有慈心於佛所者，大喜實當念佛，天下久久乃復有佛耳。今我於苦世作佛所出經道，教授洞達、截斷狐疑、端心正行、拔諸愛欲、絕眾惡根本、遊步無拘、典總智慧、眾道表裏、攬持維綱，昭然分明開示五道，決正生死泥洹之道。」<p>佛言：「若曹從無數劫以來不可復計劫，若曹作菩薩道欲過度諸天、人民及蜎飛蠕動之類以來甚久遠，人從若得道度者無央數，至得泥洹之道者亦無央數。若曹及八方上下諸天、帝王、人民，若比丘、比丘尼、優婆塞、優婆夷。若曹宿命從無數劫以來展轉是五道中，死生呼嗟，更相哭淚，轉相貪慕，憂思愁毒，痛苦不可言，至今世死生不絕；乃至今日與佛相見共會，值是乃聞無量清淨佛聲甚快。善哉，助汝曹喜，亦可自厭死生痛痒。生時甚痛、甚苦、甚極，至年長大亦苦、亦極，死時亦痛、亦苦、亦極，甚惡臭處不淨潔了，無有可者。佛故悉語，若曹亦可自決斷臭處惡露，若曹亦可端心正身益作諸善，於是常端中外、潔淨身體、洗除心垢、自相約撿、表裏相應、言行忠信。<p>「人能自度脫，轉相扶接，拔諸愛欲，精明至心，求願不轉，結其善道根本。雖精進苦一世，須臾間耳。今世為善，後世生無量清淨佛國，快樂甚無極，長與道合明。然善極相保守，長去離惡道痛痒之憂惱，拔勤苦諸惡根本，斷諸愛欲恩好。長生無量清淨佛國，亦無有諸痛痒、亦無復有諸惡臭處、亦無復有勤苦、亦無淫泆瞋怒愚癡、亦無有憂思愁毒。<p>「生於無量清淨佛國，欲壽一劫、十劫、百劫、千劫、萬億劫，自恣若意；欲住止壽無央數劫、不可復計數劫，恣汝隨意皆可得之。欲食、不食，恣若其意，都悉自然，皆可得之。次於泥洹之道，皆各自精明求索，心所欲願。勿得狐疑心中悔，欲往生者，無得坐其過失，在無量清淨佛國界邊自然七寶城中讁五百歲。」<p>阿逸菩薩言：「受佛嚴明重教，皆當精進一心求索，請奉行之，不敢疑怠。」
。
<juan>佛說無量清淨平等覺經卷第四<p>後漢月氏國三藏支婁迦讖譯<p>佛告阿逸菩薩等：「若曹於是世能自制心正意、身不作惡者，是為大德善，都為八方上下最無有比。所以者何？八方上下無央數佛國中，諸天人民皆自然作善、不大為惡、易教化。今我於是世間為佛，於五惡、五痛、五燒之中作佛為最劇。教語人民令絕五惡、令去五痛、令去五燒；降化其心令持五善，得其福德度世長壽泥洹之道。」<p>佛言：「何等為五惡？何等為五痛？何等為五燒中者？何等為消化五惡、令持五善者？何等為持五善，得其福德長壽度世泥洹之道？」<p>佛言：「其一惡者，諸天、人民、下至禽獸、蜎飛蠕動之類欲為眾惡。<p>「強者伏弱，轉相剋賊，自相殺傷，更相食噉，不知為善，惡逆不道，受其殃罰，道之自然，當往趣向。神明記識，犯之不貰，轉相承續，故有貧窮、下賤、乞丐、孤獨人，有聾、盲、瘖瘂、愚癡、弊惡，下有尫狂不及逮之屬。其有尊貴、豪富、高才明達、智慧勇猛，皆其前世宿命，為善慈孝，布恩施德。故有官事、王法、牢獄，不肯畏慎作惡入法，受其過讁重罰致劇，求望解脫難得度出。今世有是目前現在，壽終尤劇，入其窈冥，受身更生，譬若王法劇苦極刑。故有自然泥犁、禽獸、薜荔、蜎飛蠕動之類屬貿身形，改惡易道，壽命短長，魂神命精，自然入趣。受形寄胎當獨值向，相從共生，轉相報償，當相還復。殃惡讁罰，眾事未盡終不得離。展轉其中，世世累劫無有出期，難得解脫，痛不可言。天地之間自然有是，雖不臨時卒暴至，應時恒取自然之道，皆當善惡歸之，是為一大惡、為一痛、為一燒。<p>「勤苦如是，愁毒呼嗟，比如劇火起燒人身。人能自於其中一心制意、端身正行、獨作諸善、不為眾惡者，身獨度脫，得其福德，可得長壽度世上天泥洹之道，是為一大善。」<p>佛言：「其二惡者，世間帝王、長吏、人民、父子、兄弟、室家、夫婦略無義理，不從政令。轉淫奢驕慢，各欲快意，恣心自在，更相欺調，殊不懼死。心口各異，言念無實，佞諂不忠，諛媚巧辭。行不端正，更相嫉憎，轉相讒惡，陷入惡枉。主上不明，心不察照，任用臣下，臣下存在。淺度能行，知其形勢，在位不正，為其所調。妄捐忠良，不當天心，甚違道理，臣欺其君、子欺其父、弟欺其兄、婦欺其夫。室家中外知識相紹，各懷貪婬，心獨恚怒，蒙聾愚癡欲益多。有尊卑、上下，無男、無女，無大、無小，心俱同然，欲自厚己。破家、亡身，不顧念前後，家室親屬坐之破族。<p>「或時家中內外、知識朋友、鄉黨市里愚民轉共從事，更相利害。爭錢財鬪，忿怒成仇；轉爭勝負，慳富焦心；不肯施與，專專守惜。愛寶貪重，坐之思念，心勞身苦，如是至竟，無所恃怙，獨來獨去，無一隨者。善惡禍福，殃咎讁罰，追命所生，或在樂處、或入毒苦，然後乃悔，當復何及？<p>「或時世人愚心少智，見善誹謗恚之，不肯慕及。但欲為惡，妄作非法；但欲盜竊，常懷毒心；欲得他人財物，用自供給，消散摩盡，賜復求索；邪心不正，常獨恐怖，畏人有色，臨時不計，事至乃悔。今世現在，長吏牢獄，自然趣向，受其殃咎。世間貧窮、乞丐、孤獨，但坐前世宿命，不信道德、不肯為善。今世為惡，天神別籍，壽終入惡道，故有自然泥犁、禽獸、薜荔、蜎飛蠕動之類。展轉其中，世世累劫，無有出期，難得解脫，痛不可言，是為二大惡、二痛、二燒。<p>「勤苦如是，比如火起燒人身。人能自於其中一心制意、端身正行、獨作眾善、不為眾惡者，身獨度脫，得其福德，可得長壽度世上天泥洹之道，是為二大善。」<p>佛言：「其三惡者，世間人民寄生相因，共依居天地之間，處年壽命無能幾歲。至有豪貴者、賢明善人；下有貧賤、尫羸愚者；中有不良之人，但懷念毒惡，身心不正，常念婬泆，煩滿胸中；愛欲交錯，坐起不安；貪意慳惜，但欲唐得；眄睞細色，惡態婬泆。有婦厭憎，私妄出入，持家所有，相結為非，聚會飲食，自共作惡。興兵作賊，攻城格鬪，劫殺截斷，強奪不道，取人財物。偷竊趣得，不肯治生；所當求者，不肯為之；惡心在外，不能專作；欲擊成事，恐勢迫脅，持歸給家。共相生活，恣心快意，極身作樂，行亂他人婦女。或於其親屬，不避尊卑、長老，眾共憎惡，家室中外，患而苦之。亦復不畏縣官、法令無所避，錄如是之惡，自然牢獄，日月照識、神明記取、諸神攝錄。<p>「故有自然泥犁、禽獸、薜荔、蜎飛蠕動之類，展轉其中，世世累劫，無有出期，難得度脫，痛不可言，是為三大惡、三痛、三燒，勤苦如是，比若火起燒人身，人能自於其中一心制意、端身正行、獨作眾善、不為眾惡者，身獨度脫，得其福德，可得長壽度世上天泥洹之道，是為三大善。」<p>佛言：「其四惡者，諸惡人不能作善，自相壞敗，轉相教令，共作眾惡。主為傳言，但欲兩舌、惡口、罵詈、妄語，相嫉更相鬪亂。憎嫉善人，敗壞賢善，於傍快惡。復不孝順供養父母，輕易師父知識，無信難得誠實。自言尊貴有道，橫行威武，加捲力勢，侵剋易人不能自知。為惡無自羞慚，自用頗健，令人承事敬畏。復不敬畏天地、神明、日月，亦不可教令作善，不可降化，自用偃蹇，謂常當爾。亦復無憂哀心，亦不知恐懼，恣意憍慢如是，天神記識。<p>「賴其前世宿命頗作福德，小善扶接，營護助之。今世作惡，福德盡儩，諸善鬼神各去離之，身獨空立，無所復依。受重殃讁，壽命終身惡繞歸，自然迫促，當往追逐，不得止息。自然眾惡共趣頓乏，其有名籍在神明所，殃咎引牽當值相得，當往趣向。受過讁罰，身心摧碎，神形苦極，不得離却，但得前行，入於火鑊。當是時悔復何益？當復何及？<p>「天道自然，不得蹉跌，故有泥犁、禽獸、薜荔、蜎飛蠕動之屬，展轉其中，世世累劫，無有出期，難得解脫，痛不可言，是為四大惡、四痛、四燒。<p>「勤苦如是，比如火起燒人身。人能於其中一心制意、端身正行、獨作眾善、不為眾惡者，身獨度脫，得其福德，可得長壽度世上天泥洹之道，是為四大善。」<p>佛言：「其五惡者，世人徙倚懈惰，不肯作善，不念治生，妻子飢寒，父母俱然。欲呵教其子，其子惡心，瞋目應怒。言令不和，違戾反逆劇於野人，比若怨家，不如無子。妄遍假貸，眾共患厭，尤無反復，無有報償之心，窮貧困乏，不能復得。辜較諧聲，放縱遊散，串數唐得，自用賑給，不畏防禁。飲食無極，喫酒嗜美，出入無有期度。魯扈抵突，不知人情，睢眄強制。見人有喜，憎嫉恚之。無義無禮，自用職當，不可諫曉。亦復不憂念父母、妻子有無，又復不念卒報父母之德，亦復不念師父之恩。心常念惡、口常言惡，日不成就。不信道德、不信有賢明先聖、不信作善為道可得度世、不信世間有佛。欲殺羅漢、鬪比丘僧，常欲殺人——欲殺父母、兄弟、妻子、宗親、朋友。父母、兄弟、妻子、宗親、朋友憎惡見之，欲使之死。不信佛經語、不信人壽命終盡死，後世復生、不信作善得善、不信作惡得惡。<p>「如是曹人——男子、女人——心意俱然，違戾反逆，愚癡濛澒，瞋怒嗜欲，無所識知。自用快善為大智慧，亦不知所從來、生死所趣向。不肯慈孝，惡逆天地，於其中間求望僥倖，欲得長生、躬得不死。會當歸就生死勤苦善惡之道，身所作惡，殃咎眾趣，不得度脫。亦不可降化令作善，慈心教語開導生死、善惡所趣有是，復不信之。然苦心與語欲令度脫，無益其人。心中閉塞，意不開解，大命將至，至時皆悔。其後乃悔，當復何及？不豫計善，臨窮何益？<p>「天地之間五道分明，恢廓窈窕，浩浩茫茫，轉相承受。善惡、毒痛，身自當之，無有代者。道之自然，隨其所行，追命所生，不得縱捨。善人行善，從善慈孝、從樂入樂、從明入明；惡人行惡，從苦入苦、從冥入冥。誰能知者？獨佛知見耳。教語人民，信用者少，生死不休，惡道不絕。<p>「如是，世人不可悉道，故有自然泥犁、禽獸、薜荔、蜎飛蠕動之類，展轉其中，世世累劫，無有出期，難得解脫，痛不可言，是為五大惡、五痛、五燒。<p>「勤苦如是，比如火起燒人身，人能自於其中一心制意、端身正行、言行相副、所作至誠、所語如語、心口不轉、獨作眾善、不為眾惡者，身獨度脫，得其福德，可得長壽度世上天泥洹之道，是為五大善。」<p>佛告阿逸菩薩等：「我皆語若曹，是世五惡勤苦如是，令起五痛、令起五燒，展轉相生。世間人民不肯為善，欲作眾惡，敢有犯此諸惡事者皆悉自然，當更具歷入惡道中。或其今世先被病殃，死生不得，示眾見之。壽終趣入至極大苦，愁痛酷毒，自相焦然，轉相燒滅。至其後共作怨家，更相傷殺，從小微起至大困劇，皆從貪淫財色、不肯忍辱施與、各欲自快、無復有曲直、欲得健名、為癡欲所迫、隨心思想不能得也，結憤胸中。財色縛束無有解脫、不知厭足；厚己諍欲，無所省錄，都無義理，不隨正道。富貴榮華，當時快意，不能忍辱、不知施善，威勢無幾，隨惡名焦。身坐勞苦，久後大劇自然隨逐，無有解已。王法施張，自然糺舉，上下相應；羅網綱紀，㷀㷀忪忪，當入其中。古今有是，痛哉，可傷！」<p>佛語阿逸菩薩等：「若世有是佛，皆慈愍哀之，威神摧動眾惡諸事皆消化之。令得去惡就善，棄捐所思，奉持經戒，莫不承奉。施行經法，不敢違失度世無為泥洹之道，快善極樂，甚明無極。」<p>佛言：「若曹諸天、帝王、人民及後世人，得佛經語熟思惟之，能自於其中端心正行。其主上為善率化，撿御其下，教語人民，轉相勅令、轉共為善、轉相度脫，各自端守，慈仁愍哀，終身不殆，尊聖敬孝，通洞博愛。佛語教令無敢虧負，當憂度世泥洹之道；當憂斷截生死、痛痒，拔惡根本；當憂斷絕泥犁、禽獸、薜荔、蜎飛蠕動之類惡苦之道；當勱佛世，堅持經道，無敢失也。」<p>佛言：「若曹當作善者，云何第一急？當自端身、當自端心、當自端目、當自端耳、當自端鼻、當自端口、當自端手、當自端足。能自撿斂，莫妄動作，身心淨潔，俱善相應。中外約束，勿隨嗜欲，不犯諸惡。言色常和，身行當專，行步坐起不動。作事所為當先熟思慮計之，揆度才能、視瞻圓規，安定徐作為之；作事倉卒，不豫熟計，為之不諦，亡其功夫，敗悔在後，唐苦亡身。至誠忠信，得道絕去。」<p>佛言：「若曹於是益作諸善，布恩施德，能不絕道禁，忍辱、精進、一心、智慧，展轉復相教化，作善為德。如是經法慈心專一，齋戒清淨一日一夜者，勝於無量清淨佛國作善百歲。所以者何？無量清淨佛國皆積德眾善，無為自然，在所求索，無有諸惡大如毛髮。」<p>佛言：「於是作善十日十夜者，其得福勝於他方佛國中人民作善千歲。所以者何？他方佛國皆悉作善，作善者多、為惡者少，皆有自然之物，不行求作便自得之；是間為惡者多、為善者少，不行求作不能得也。人能自端制作善，至心求道，故能爾耳。是間無有自然，不能自給，當行求索，勤苦治生。轉相欺怠，調作好惡，得其財物歸給妻子。飲苦食毒，勞心苦身，如是至竟，心意不專，周旋不安。人能自安靜為善，精進作德，故能爾耳。」<p>佛言：「我皆哀若曹及諸天、帝王、人民，皆教令作諸善、不為眾惡，隨其所能輒授與道，教戒開導悉奉行之。則君率化為善教令臣下、父教其子、兄教其弟、夫教其婦，室家內外、親屬、朋友轉相教語，作善為道。奉經持戒，各自端守，上下相撿，無尊、無卑，無男、無女，齋戒清淨，莫不歡喜。和順義理，勸樂慈孝，自相約撿。其有得佛經語悉持思之，不當所作如犯為之則自悔過，去惡就善，棄邪為正，朝聞夕改，奉持經戒劇，如貧人得寶。<p>「佛所行處、所在郡國，輒授與經戒，諸天、日月、星辰、諸神、國王、傍臣、長吏、人民、諸龍、鬼神、泥犁、禽獸承奉行之，則君改化為善，齋戒精思，淨自湔洒，端心正行，居位嚴慓，教勅率眾為善，奉行道禁，令言令止；臣事其君，忠直受令，不敢違負。父子言令孝順承受，兄弟、夫婦、宗親、朋友，上下相令，順言和理，尊卑、大小轉相敬事，以禮如義不相違負，莫不改往修來，洒心易行端正中表，自然作善所願輒得。感善降化自然之道，求欲不死則可得長壽，求欲度世則可得泥洹之道。」<p>佛言：「佛威神尊重，消惡化善莫不度脫。今我出於天下，在是惡中於苦世作佛，慈愍哀傷，教語開道，諸天、帝王、傍臣左右、長吏、人民，隨其心所欲願樂皆令得道。佛諸所行處、所更過歷郡國、縣邑、丘聚、市里，莫不豐熟，天下太平，日月運照，倍益明好；風雨時節，人民安寧；強不凌弱，各得其所。無惡歲疾疫、無病瘦者、兵革不起、國無盜賊、無有怨抂、無有拘閉者。君臣、人民莫不歡喜，忠慈至誠，各自端守，皆自然守國，雍和孝順，莫不歡樂。有無相與布恩施德，心歡樂與皆相敬愛，推財讓義，謙讓於先。前後以禮敬事，如父、如子，如兄、如弟，莫不仁賢，和順禮節都無違諍，快善無極。」<p>佛言：「我哀子曹欲度脫之，劇父母念子。今八方上下諸天、帝王、人民及蜎飛蠕動之類，得佛經戒、奉行佛道，皆得明慧，心悉開解，莫不得過度脫憂苦者。今我作佛在於五惡、五痛、五燒之中，降化五惡、消盡五痛、絕滅五燒，以善攻惡拔去毒苦，令得五善明好，燒惡不起。我般泥洹去後，經道稍稍斷絕，人民諛諂淳為眾惡，不復作善，五燒復起，五痛劇苦——復如前法——自然還復，久後轉劇，不可悉說，我但為若曹小道之耳。」<p>佛告阿逸菩薩等：「若曹各思持之，展轉相教戒，如佛經法無敢犯也。」<p>阿逸菩薩長跪叉手言：「佛所說甚苦痛，世人為惡甚劇，如是如是。佛皆慈哀悉度脫之，皆言：『受佛重教，請展轉相承。』不敢犯也。」<p>佛告阿難：「我哀若曹，令悉見無量清淨佛及諸菩薩、阿羅漢所居國土。若欲見之不？」<p>阿難則大喜，長跪叉手言：「願皆欲見之。」<p>佛言：「若起更被袈裟西向拜——當日沒處——為無量清淨佛作禮，以頭面著地言：『南無無量清淨平等覺。』」<p>阿難言：「諾，受教。」則起更被袈裟西向拜——當日所沒處——為無量清淨佛作禮，以頭腦著地言：「南無無量清淨平等覺。」<p>阿難未起，無量清淨佛便大放光明威神，則遍八方上下諸無央數佛國，天地則皆為大震動。諸天無央數天地、須彌山羅寶、摩訶須彌大山羅寶、諸天地大界、小界，其中諸有大泥犁、小泥犁，諸山林、溪谷、幽冥之處，皆則大明，悉雨大開闢。<p>則阿難、諸菩薩、阿羅漢等，諸天、帝王、人民，悉皆見無量清淨佛及諸菩薩、阿羅漢、國土七寶已，心皆大歡喜踊躍，悉起為無量清淨佛作禮，以頭腦著地，皆言：「南無無量清淨三藐三佛陀。」<p>無量清淨佛放光明威神已，諸無央數天、人民、及蜎飛蠕動之類，皆悉見無量清淨佛光明，莫不慈心歡喜作善者。諸有泥犁、禽獸、薜荔，諸有考治勤苦之處，則皆休止不復治，莫不解脫憂苦者。諸有盲者則皆得視，諸跛躄蹇者則皆得走行，諸病者則皆愈起，諸尫者則皆強健；愚癡者則皆更黠慧，諸有婬泆瞋怒者皆悉慈心作善，諸有被毒者毒皆不行。鍾鼓、琴瑟、箜篌、樂器諸伎，不鼓皆自作音聲；婦女珠環皆自作聲；百鳥、畜獸皆自悲鳴。當是之時莫不歡喜得過度者。<p>則時爾日，諸佛國中諸天人，莫不持天上華香來下於虛空中，悉皆供養，散諸佛及無量清淨佛上。諸天各共大作萬種自然伎樂，樂諸佛及諸菩薩、阿羅漢。當是之時，甚快樂不可言。<p>佛告阿難、阿逸菩薩等：「我說無量清淨佛及諸菩薩、阿羅漢、國土自然七寶，當無有異乎？」<p>阿難長跪叉手言：「佛說無量清淨佛國土快善，如佛所說無有一異。」<p>佛言：「我說無量清淨佛功德國土快善，晝夜一劫尚復未竟，我但為若曹小說之耳。」<p>阿逸菩薩則長跪叉手問佛言：「今佛國從是間當有幾阿惟越致菩薩往生無量清淨佛國？願聞之。」<p>佛言：「若欲知者，明聽著心中。」<p>阿逸菩薩言：「受教。」<p>佛言：「從我國當有七百二十億阿惟越致菩薩皆往生無量清淨佛國——一阿惟越致菩薩者，前後供養無央數諸佛，以次如彌勒皆當作佛——及其餘諸小菩薩輩者無央數不可復計，皆當往生無量清淨佛國。」<p>佛告阿逸菩薩：「不但我國中諸菩薩當往生無量清淨佛國，他方異國復有佛亦復如是。第一佛名光遠炤，其國有百八十億菩薩皆當往生無量清淨佛國。他方異國第二佛，佛名寶積，其國有九十億菩薩皆當往生無量清淨佛國。他方異國第三佛，名儒無垢，有二百二十億菩薩皆當往生阿彌陀佛國。他方異國第四佛，名無極光明，其國有二百五十億菩薩皆當往生無量清淨佛國。他方異國第五佛，名於世無上，其國有六百億菩薩皆當往生無量清淨佛國。他方異國第六佛，名勇光，其國有萬四千菩薩皆當往生無量清淨佛國。他方異國第七佛，名具足交絡，其國有十四億菩薩皆當往生無量清淨佛國。他方異國第八佛，名雄慧王，其國有八菩薩皆當往生無量清淨佛國。他方異國第九佛，名多力無過者，其國有八百一十億菩薩皆當往生無量清淨佛國。他方異國第十佛，名吉良，其國有萬億菩薩皆當往生無量清淨佛國。他方異國第十一佛，名慧辯，其國有萬二千菩薩皆當往生無量清淨佛國。他方異國第十二佛，名無上華，其國有諸菩薩無央數不可復計——皆阿惟越致、皆智慧勇猛、各供養無央數諸佛，以一時俱心願欲往生——皆當生無量清淨佛國。他方異國第十三佛，名樂大妙音，其國有七百九十億菩薩皆當往生無量清淨佛國。」<p>佛言：「是諸菩薩——皆阿惟越致——諸比丘僧中及小菩薩輩無央數，皆當往生無量清淨佛國。不獨是十四佛國中諸菩薩當往生也，都八方上下無央數佛國諸菩薩輩各各如是，皆當往生無量清淨佛國。其無央數都共往會，無量清淨佛國大眾多不可復計，我但說八方上下無央數佛名字，晝夜一劫尚未竟。我但復說佛國諸比丘僧眾、菩薩當往生無量清淨佛國人數，說之一劫不休止尚未竟。我但為若曹總攬都小說之耳。」<p>佛語阿難阿逸菩薩等：「其世間帝王、人民、善男子、善女人，前世宿命行善所致相祿，迺當聞無量清淨佛聲，慈心歡喜，我代之喜。」<p>佛言：「其有善男子、善女人聞無量清淨佛聲，慈心歡喜，一時踊躍，心意清淨，衣毛為起拔出者，皆前世宿命作佛道——若他方佛故，菩薩、非凡人。其有人民——男子、女人——聞無量清淨佛聲，不信有佛者、不信佛經語、不信有比丘僧、心中狐疑都無所信者，皆故從惡道中來，生愚蒙不解宿命，殃惡未盡、未當得度脫，故心中狐疑不信向耳。」<p>佛言：「我語若曹，若曹所當作善法皆當奉行信之。無得以我般泥洹去後故，若曹及後世人無得復言：『我不信有無量清淨佛國。』我故令若曹悉見無量清淨佛國土，所當為者若自求之。我具為汝曹道說經戒順法，若曹當如佛法持之，無得毀失。<p>「我持是經以累汝曹，汝曹當堅持之，無得為妄增減是經法。我般泥洹去後，經道留止千歲，千歲後經道斷絕，在心所願皆可得道。」<p>佛言：「師開導人耳目，智慧明達，度脫人令得善，舍泥洹之道。常當慈孝，於佛如父母；常念師恩，當念不斷絕，則得道疾。」<p>佛言：「天下有佛者甚難得值，人有信受師法經語深者亦難得值，若有沙門、若師為人說佛經者甚難得值。」<p>佛說是經時，則萬二千億諸天人民皆得天眼徹視，悉一心皆為菩薩道；則二百二十億諸天人民皆得阿那含道；則八百沙門皆得阿羅漢道；則四十億菩薩皆得阿惟越致。<p>佛說經已，諸菩薩、阿羅漢、諸天、帝王、人民皆大歡喜，前趣為佛作禮，遶佛三匝，以頭面著佛足而去。