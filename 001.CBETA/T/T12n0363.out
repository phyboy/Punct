<juan>佛說大乘無量壽莊嚴經卷上<p>西天譯經三藏朝散大夫試光祿卿明教大師臣法賢奉<#sp>詔譯<p>如是我聞：<p>一時佛在王舍城鷲峯山中，與大苾芻眾三萬二千人俱，皆得阿羅漢，具大神通。其名曰：尊者阿若憍陳如、尊者馬勝、尊者麼瑟比拏、尊者大名、尊者跋多婆、尊者稱天、尊者離垢、尊者妙臂、尊者布闌拏枳曩、尊者憍梵波提、尊者優樓頻螺迦葉、尊者那提迦葉、尊者舍利子、尊者大目乾連、尊者摩訶迦栴延、尊者摩訶俱絺羅、尊者劫賓那、尊者摩訶❥那、尊者彌多羅尼子、尊者阿那律、尊者喜、尊者緊鼻哩拏、尊者須菩提、尊者哩嚩帝、尊者佉禰囉嚩儞枳曩、尊者摩賀囉倪、尊者波囉野尼枳曩、尊者嚩拘隷曩、尊者阿難陀、尊者羅睺羅、尊者善來，如是等三萬二千人俱。<p>爾時，尊者阿難即從座起，偏袒右肩，右膝著地，合掌頂禮，白佛言：「世尊！如來、應、正等覺諸根清淨、面色圓滿、寶剎莊嚴，如是功德得未曾有。云何所行廣大妙行？及過去、未來諸佛所行？願為宣說。」<p>佛告阿難：「善哉，善哉！汝為利益一切眾生，懷慈愍心，能問如來微妙之義。汝今諦聽！善思念之！如來、應供、正遍知今為汝說。」<p>佛告阿難：「如過去無量無邊不可思議阿僧祇劫，爾時有佛世尊出現於世，名曰然燈如來、應、正等覺。彼然燈佛前，復有世尊出現世間，名鉢囉多波野輸如來。又彼佛前有佛出世，名發光如來。又彼佛前有佛出世，名贊那曩誐囉護如來。又彼佛前有佛出世，名須彌劫如來。又彼佛前有佛出世，名月面如來。又彼佛前有佛出世，名無垢面如來。又彼佛前有佛出世，名無著如來。又彼佛前有佛出世，名龍主如來。又彼佛前有佛出世，名日面如來。又彼佛前有佛出世，名山響音王如來。又彼佛前有佛出世，名須彌峯如來。又彼佛前有佛出世，名金藏如來。又彼佛前有佛出世，名火光如來。又彼佛前有佛出世，名不動地如來。又彼佛前有佛出世，名瑠璃光如來。又彼佛前有佛出世，名月王如來。又彼佛前有佛出世，名日音如來。又彼佛前有佛出世，名散華莊嚴如來。又彼佛前有佛出世，名吉祥峯如來。又彼佛前有佛出世，名持海慧自在通王如來。又彼佛前有佛出世，名施光如來。又彼佛前有佛出世，名大香象光如來。又彼佛前有佛出世，名離一切垢如來。又彼佛前有佛出世，名勇猛峯如來。又彼佛前有佛出世，名寶光如來。又彼佛前有佛出世，名持多德得通如來。又彼佛前有佛出世，名過日月光如來。又彼佛前有佛出世，名最上瑠璃光如來。又彼佛前有佛出世，名慧花開心行出生如來。又彼佛前有佛出世，名大華林通王如來。又彼佛前有佛出世，名一月光如來。又彼佛前有佛出世，名破無明黑暗如來。又彼佛前有佛出世，名真珠珊瑚蓋如來。又彼佛前有佛出世，名三乘法自在王如來。又彼佛前有佛出世，名師子海峯自在王如來。又彼佛前有佛出世，名梵音聲自在王如來。又彼佛前有佛出世，名世自在王如來、應、正等覺、明行足、善逝、世間解、無上士、調御丈夫、天人師、佛、世尊。而於法中，有一苾芻，名曰作法，信解第一、明記第一、修行第一、精進第一、智慧第一、大乘第一。爾時，苾芻離自本處來詣佛前，頭面禮足，於一面立。即以伽他嘆佛，面色端嚴；復發廣大誓願，頌曰：「『如來微妙色端嚴，一切世間無有等；光明無量照十方，日、月、火珠皆暱曜。願我得佛清淨聲，法音普及無邊界，宣揚戒、定、精進門，通達甚深微妙法。智慧廣大深如海，內心清淨絕塵勞，超過無邊惡趣門，速到菩提究竟岸。亦如過去無量佛，威光普照眾生界，為彼群生大導師，度脫老死令安隱。常行布施及戒、忍，精進、定、慧六波羅，未度有情令得度，已度之者使成佛。我以一切伸供養，百千俱胝那由他，恒河沙數佛世尊，令我成就寂滅果。復有十方諸佛剎，恒放光明照一切，殊勝莊嚴無等倫，願我成就利群品。所有無邊世界中，輪迴諸趣眾生類，速生我剎受快樂，不久俱成無上道。願我精進恒決定，常運慈心拔有情，度盡阿鼻苦眾生，所發弘誓永不斷。』」<p>爾時，世尊告阿難言：「彼作法苾芻說是偈已，白世自在王如來：『我今發阿耨多羅三藐三菩提心，樂求無上正等正覺。唯願世尊，說諸佛剎功德莊嚴。若我得聞，恒自修持嚴土之行。』爾時，世自在王如來告作法苾芻言：『汝自思惟，修何方便，而能成就佛剎莊嚴？』苾芻白言：『我智慧微淺，不能了知嚴剎之行。如來、應、正遍知，願為宣說諸佛剎土莊嚴之事。』時世自在王如來，即為宣說八十四百千俱胝那由佛剎功德莊嚴廣大圓滿之相，經於一劫方可究竟。」<p>爾時阿難聞是事已，白佛言：「世尊！彼世自在王佛壽量長短，云何說土經於一劫？」<p>佛告阿難：「彼佛壽命滿四十劫。阿難！彼作法苾芻，聞佛所說八十四百千俱胝那由他佛剎功德莊嚴之事，明了通達如一佛剎。即時會中頭面禮足，辭佛而退。往一靜處獨坐思惟，修習功德莊嚴佛剎，發大誓願經於五劫。爾時作法苾芻，復詣世自在王如來所；五體投地禮世尊足，禮已合掌，白佛言：『世尊！如是八十四百千俱胝那由他佛剎，功德莊嚴所行行願，我今成就。』時世自在王如來告苾芻言：『善哉，善哉！汝之行願思惟究竟，今正是時為眾解說。時諸菩薩，聞是法已得大善利，能於佛剎修習莊嚴。』<p>「爾時，作法苾芻聞佛聖旨；偏袒右肩，右膝著地，合掌向佛即為宣說：『世尊！我發誓言：願如世尊證得阿耨多羅三藐三菩提；所居佛剎，具足無量不可思議功德莊嚴。所有一切眾生，及焰摩羅界，三惡道中地獄、餓鬼、畜生，皆生我剎受我法化，不久悉成阿耨多羅三藐三菩提，一切皆得身真金色。<p>「『世尊！我得菩提成正覺已，十方世界所有眾生，令生我剎如諸佛土。人天之眾，遠離分別諸根寂靜；悉皆令得阿耨多羅三藐三菩提。<p>「『世尊！我得菩提成正覺已，十方世界所有眾生，令生我剎得大神通，經一念中，周遍巡歷百千俱胝那由他佛剎，供養諸佛深植善本；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，一切皆得宿命通，能善觀察百千俱胝那由他劫過去之事；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，一切皆得清淨天眼，能見百千俱胝那由他世界麁細色相；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，一切皆得他心通，善能了知百千俱胝那由他眾心心所法；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，一切皆得住正信位，離顛倒想堅固修習；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，所修正行善根無量，遍圓寂界而無間斷；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，雖住聲聞緣覺之位，往百千俱胝那由他寶剎之內，遍作佛事；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，一切皆得無邊光明，而能照曜百千俱胝那由他諸佛剎土；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，命不中夭，壽百千俱胝那由他劫；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，無不善名，聞無量無數諸佛剎土，無名、無號、無相、無形，無所稱讚，而無疑謗身心不動；悉皆令得阿耨多羅三藐三菩提。<p>「『世尊！我得菩提成正覺已，所有眾生求生我剎，念吾名號發志誠心堅固不退，彼命終時，我令無數苾芻現前圍繞來迎彼人，經須臾間得生我剎；悉皆令得阿耨多羅三藐三菩提。<p>「『世尊！我得菩提成正覺已，所有十方無量無邊，無數世界一切眾生，聞吾名號發菩提心，種諸善根隨意求生，諸佛剎土無不得生；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，皆具三十二種大丈夫相；一生令得阿耨多羅三藐三菩提。<p>「『世尊！我得菩提成正覺已，所有眾生令生我剎，若有大願未欲成佛為菩薩者，我以威力，令彼教化一切眾生，皆發信心，修菩提行、普賢行、寂滅行、淨梵行、最勝行，及一切善行；悉皆令得阿耨多羅三藐三菩提。<p>「『世尊！我得菩提成正覺已，所有眾生令生我剎，於一切處承事供養無量百千俱胝那由他諸佛，種諸善根，隨意所求無不滿願；悉皆令得阿耨多羅三藐三菩提。<p>「『世尊！我得菩提成正覺已，我剎土中所有菩薩，皆得成就一切智慧，善談諸法祕要之義；不久速成阿耨多羅三藐三菩提。<p>「『世尊！我得菩提成正覺已，我居寶剎所有菩薩，發勇猛心運大神通，往無量無邊無數世界諸佛剎中，以真珠、瓔珞、寶蓋、幢幡、衣服、臥具、飲食、湯藥、香華、伎樂，供養承事迴求菩提；速得成就阿耨多羅三藐三菩提。<p>「『世尊！我得菩提成正覺已，我居寶剎所有菩薩，發大道心，欲以真珠、瓔珞、寶蓋、幢幡、衣服、臥具、飲食、湯藥、香華、伎樂，承事供養他方世界無量無邊諸佛世尊，而不能往，我於爾時以宿願力，令彼他方諸佛世尊，各舒手臂至我剎中受是供養；令彼速成阿耨多羅三藐三菩提。<p>「『世尊！我得菩提成正覺已，我居寶剎所有菩薩，隨自意樂不離此界，欲以真珠、瓔珞、寶蓋、幢幡、衣服、臥具、飲食、湯藥、香華、伎樂，供養他方無量諸佛。又復思惟：「如佛展臂至此受供，劬勞諸佛令我無益。」作是念時，我以神力，令此供具自至他方諸佛面前，一一供養。爾時菩薩，不久悉成阿耨多羅三藐三菩提。<p>「『世尊！我得菩提成正覺已，我居寶剎所有菩薩，身長十六由旬，得那羅延力，身相端嚴光明照曜，善根具足；成就阿耨多羅三藐三菩提。<p>「『世尊！我得菩提成正覺已，我居寶剎所有菩薩，為諸眾生通達法藏，安立無邊一切智慧，斷盡諸結；悉得證成阿耨多羅三藐三菩提。<p>「『世尊！我得菩提成正覺已，我居寶剎所有菩薩，以百千俱胝那由他種種珍寶造作香爐，下從地際上至空界，常以無價栴檀之香，普薰供養十方諸佛；令得速成阿耨多羅三藐三菩提。<p>「『世尊！我得菩提成正覺已，所居佛剎廣博嚴淨光瑩如鏡，悉能照見無量無邊一切佛剎，眾生覩者生希有心；不久速成阿耨多羅三藐三菩提。<p>「『世尊！我得菩提成正覺已，我居寶剎所有菩薩，晝、夜六時恒受快樂，過於諸天，入平等總持門，身光普照無邊世界；不久得成阿耨多羅三藐三菩提。<p>「『世尊！我得菩提成正覺已，所有十方無量無邊無數世界一切女人，若有厭離女身者，聞我名號發清淨心歸依頂禮，彼人命終即生我剎成男子身；悉皆令得阿耨多羅三藐三菩提。<p>「『世尊！我得菩提成正覺已，所有十方無量無邊無數佛剎聲聞、緣覺，聞我名號修持淨戒，堅固不退速坐道場；成就阿耨多羅三藐三菩提。<p>「『世尊！我得菩提成正覺已，所有十方無量無邊不可思議無等佛剎一切菩薩，聞我名號五體投地禮拜歸命，復得天上人間一切有情，尊重恭敬親近侍奉增益功德；成就阿耨多羅三藐三菩提。<p>「『世尊！我得菩提成正覺已，所有眾生發淨信心，為諸沙門、婆羅門，染衣、洗衣、裁衣、縫衣、修作僧服，或自手作或使人作，作已迴向；是人所感，八十一生得最上衣隨身豐足，於最後身來生我剎；成就阿耨多羅三藐三菩提。』
。
<juan>佛說大乘無量壽莊嚴經卷中<p>西天譯經三藏朝散大夫試光祿卿明教大師臣法賢奉<#sp>詔譯<p>「爾時，作法苾芻白世尊言：『我得菩提成正覺已，所有一切眾生聞我名號，永離熱惱心得清涼，行正信行得生我剎，坐寶樹下證無生忍；成就阿耨多羅三藐三菩提。<p>「『世尊！我得菩提成正覺已，所有十方一切佛剎諸菩薩眾，聞我名號，應時證得寂靜三摩地。住是定已，於一念中，得見無量無邊不可思議諸佛世尊，承事供養；成就阿耨多羅三藐三菩提。<p>「『世尊！我得菩提成正覺已，所有十方一切佛剎聲聞、菩薩，聞我名號證無生忍，成就一切平等善根，住無功用離加行故；不久令得阿耨多羅三藐三菩提。<p>「『世尊！我得菩提成正覺已，所有十方一切佛剎諸菩薩眾，聞我名已生希有心，是人即得普遍菩薩三摩地。住此定已，於一念中，得至無量無數不可思議諸佛剎中，恭敬尊重供養諸佛；成就阿耨多羅三藐三菩提。<p>「『世尊！我得菩提成正覺已，於我剎中所有菩薩，或樂說法、或樂聽法、或現神足、或往他方，隨意修習無不圓滿；皆令證得阿耨多羅三藐三菩提。<p>「『世尊！我得菩提成正覺已，所有十方一切佛剎聞我名者，應時即得初忍、二忍乃至無生法忍；成就阿耨多羅三藐三菩提。』<p>「爾時作法苾芻，向彼佛前發如是願已，承佛威神，即說頌曰：「『我今對佛前，而發誠實願。獲佛十力身，威德無等等；復為大國王，富豪而自在。廣以諸財寶，普施於貧苦；令彼諸群生，長夜無憂惱；出生眾善根，成就菩提果。我若成正覺，立名無量壽；眾生聞此號，俱來我剎中。如佛金色身，妙相悉圓滿，亦以大慈心，利益諸群品。願我智慧光，廣照十方剎；除滅諸有情，貪、瞋、煩惱闇。地獄、鬼、畜生，悉捨三塗苦；亦生我剎中，修習清淨行。獲彼光明身，如佛普照曜；日月珠寶光，其明不可比。願我未來世，常作天人師；百億世界中，而作師子吼。如彼過去佛，所行慈愍行，廣無量無邊，俱胝諸有情，圓滿昔所願，一切皆成佛。』發是大願時，三千大千界，震動遍十方，天人空界中；散雨一切花，栴檀及沈水，稱讚大苾芻，願力甚希有；決定當作佛，廣利眾生界。<p>「復次，阿難！時作法苾芻，對世自在王如來，及天人、魔、梵、沙門、婆羅門、阿修羅等，發是願已，住真實慧，勇猛精進，修習無量功德，莊嚴佛剎，入三摩地。歷大阿僧祇劫，修菩薩行。不生慳貪心、瞋恚心、愚癡心；亦無欲想、瞋想、癡想、色、聲、香、味、觸想。心不迷亂，口不瘖瘂，身不懈怠，但樂憶念過去諸佛所修善根行寂靜行，遠離虛妄堅守律儀。常以愛語饒益眾生，於佛法僧信重恭敬調順柔軟。依真諦門植眾德本，了空、無相、無願、無為、無生、無滅。善護口業不譏他過，善護身業不失律儀，善護意業清淨無染。所有國城聚落，男、女眷屬，金、銀、珍寶，乃至色、聲、香、味、觸等，都無所著。恒以布施、持戒、忍辱、精進、禪定、智慧六度之行，利樂眾生。軌範具足，善根圓滿。所生之處，有無量無數百千俱胝那由他珍寶之藏，從地湧出。攝受無量無數百千俱胝那由他眾生，發阿耨多羅三藐三菩提心。如是之行無量無邊說不能盡。<p>「復次，阿難！作法苾芻行菩薩行時，於諸佛所尊重恭敬，承事供養未曾間斷；為四大天王，恒詣佛所，恭敬禮拜承事供養；為忉利天王，恒詣佛所，恭敬禮拜承事供養；為夜摩天王、兜率天王、化樂天王、他化自在天王，乃至大梵天王等，恒詣佛所，恭敬禮拜承事供養。<p>「復次，阿難！處閻浮提，為轉輪王，受灌頂位，及大臣官族等，恒詣佛所，恭敬禮拜承事供養；為剎帝利、婆羅門等，恒詣佛所，恭敬禮拜承事供養。如是經無量無數百千萬億劫，親近諸佛植眾德本，所集阿耨多羅三藐三菩提。<p>「復次，阿難！作法苾芻行菩薩行時，口中常出栴檀之香，身諸毛孔出優鉢羅華香，其香普薰無量無邊不可思議那由他百千由旬；有情聞此香者，皆發阿耨多羅三藐三菩提心。<p>「復次，阿難！作法苾芻行菩薩行時，色相端嚴，三十二相、八十種好，悉皆具足。復以一切珍寶莊嚴兩臂，手中恒出一切衣服，一切飲食，一切幢幡，一切傘蓋，一切音樂，乃至一切最上所須之物，利樂一切眾生，令發阿耨多羅三藐三菩提心。」<p>爾時，阿難聞佛說彼作法苾芻菩薩之行，白世尊言：「作法苾芻，為是過去佛耶？未來佛耶？現在佛耶？」<p>世尊告言：「彼佛如來，來無所來，去無所去；無生無滅，非過、現、未來。但以酬願度生，現在西方；去閻浮提百千俱胝那由他佛剎，有世界名曰極樂，佛名無量壽，成佛已來於今十劫。有無量無數菩薩摩訶薩，及無量無數聲聞之眾，恭敬圍繞而為說法。彼佛光明，照於東方恒河沙數百千俱胝那由他不可稱量佛剎；如是南、西、北方，四維、上、下，亦復如是。<p>「復次，阿難！彼佛無量壽，若化圓光，或一由旬、二由旬、三由旬，或百由旬、千由旬、百千由旬，或俱胝那由他百千由旬，乃至遍滿無量無邊無數佛剎。<p>「復次，阿難！今此光明，名無量光、無礙光、常照光、不空光、利益光、愛樂光、安隱光、解脫光、無等光、不思議光、過日月光、奪一切世間光、無垢清淨光，如是光明，普照十方一切世界。天、龍、藥叉、乾闥婆、阿修羅、迦樓羅、緊那羅、摩睺羅伽、人、非人等，見此光明發菩提心，獲利樂故。」<p>佛告阿難：「我住一劫，說此光明功德利益，亦不能盡。<p>「復次，阿難！無量壽如來，有如是百、千、萬、十萬、百萬，一俱胝、百俱胝、千俱胝，緊迦囉數，頻婆囉數，那由他數，阿由他數，毘婆訶數，嚩娑那數，穰伽數，阿僧祇數，十阿僧祇數，百阿僧祇數，千阿僧祇數，百千阿僧祇數，阿摩儞野數，不可思議數，如是無量無數聲聞之眾，譬喻算數數不能及。<p>「阿難！彼大目乾連神通第一，三千大千世界所有一切童男、童女，於一晝夜悉知其數。假使百千俱胝聲聞，神通之力皆如大目乾連，又一一聲聞，壽百千俱胝那由他歲，盡其壽命數彼聲聞，百分之中不及一分。<p>「復次，阿難！譬如大海，深八萬四千由旬，廣闊無邊。假使有人出身一毛，碎為百俱胝細如微塵，以一一塵投海出水，水在塵上形量亦爾。如是投盡毛塵，於意云何？毛塵水多？海中水多？」<p>阿難白佛言：「世尊！毛塵出水未及半合，海水無量。」<p>佛言：「阿難！彼目乾連等聲聞之眾，盡其形壽，數知數者如毛塵之水，數未盡者如海中水。如是彼佛，有如是無量不可算數聲聞弟子。又彼佛國土大富無量，唯受快樂無有眾苦；無地獄、餓鬼、畜生、焰魔羅界及八難之報。唯有清淨菩薩摩訶薩及聲聞之眾。<p>「復次，阿難！彼佛國土，有種種寶柱，皆以百千珍寶，而用莊嚴。所謂金柱、銀柱、瑠璃柱、頗梨柱、真珠柱、硨磲柱、瑪瑙柱，復有金、銀二寶柱，金、銀、瑠璃三寶柱，金、銀、瑠璃、頗梨四寶柱，金、銀、瑠璃、頗梨、真珠五寶柱，金、銀、瑠璃、頗梨、真珠、硨磲六寶柱，金、銀、瑠璃、頗梨、真珠、硨磲、瑪瑙七寶柱。<p>「復次，阿難！彼佛國土，復有種種寶樹，根、莖、枝幹黃金所成，華、葉、菓實白銀化作。亦有寶樹，根、莖、枝幹白銀所成，花、葉、菓實瑠璃化作。亦有寶樹，根、莖、枝幹瑠璃所成，華、葉、菓實頗梨化作。亦有寶樹，根、莖、枝、葉頗梨所成，華、葉、菓實真珠化作。亦有寶樹，根、莖、枝幹真珠所成，華、葉、菓實硨磲化作。亦有寶樹，根、莖、枝幹硨磲所成，花、葉、菓實、瑪瑙化作。亦有寶樹，根、莖、枝幹瑪瑙所成，花、葉、菓實黃金化作。亦有寶樹，黃金為根，白銀為身，瑠璃為枝，頗梨為梢，真珠為葉，硨磲為花，瑪瑙為菓。亦有寶樹，白銀為根，瑠璃為身，頗梨為枝，真珠為梢，硨磲為葉，瑪瑙為花，黃金為菓。亦有寶樹，瑠璃為根，頗梨為身，真珠為枝，硨磲為梢，瑪瑙為葉，黃金為花，白銀為菓。亦有寶樹，頗梨為根，真珠為身，硨磲為枝，瑪瑙為梢，黃金為葉，白銀為花，瑠璃為菓。亦有寶樹，真珠為根，硨磲為身，瑪瑙為枝，黃金為梢，白銀為葉，瑠璃為花，頗梨為菓。亦有寶樹，硨磲為根，瑪瑙為身，黃金為枝，白銀為梢，瑠璃為葉，頗梨為花，真珠為菓。亦有寶樹，瑪瑙為根，黃金為身，白銀為枝，瑠璃為梢，頗梨為葉，真珠為花，硨磲為菓。如是極樂世界七寶行樹。<p>「復次，阿難！彼佛國土清淨嚴飾寬廣平正，無有丘陵、坑坎、荊棘、沙礫、土石等山；黑山、雪山、寶山、金山、須彌山、鐵圍山、大鐵圍山。唯以黃金為地。」<p>爾時，阿難聞是語已，白世尊言：「四大王天、忉利天，依須彌山王住；夜摩天等當依何住？」<p>佛告阿難：「夜摩、兜率乃至色、無色界一切諸天，皆依空界而住。」<p>阿難白言：「空界無礙，云何依住？業因果報不可思議。」<p>佛告阿難：「汝身果報亦不可思議，眾生業報亦不可思議，諸佛聖力不可思議。彼佛國土雖無大海，而有泉河處處交流；其水或闊十由旬、二十由旬、三十由旬，乃至百千由旬；深十二由旬。其水清淨具八功德；出微妙聲，譬如百千萬種音樂之聲，遍諸佛剎，一切眾生聞者適悅，得大快樂。又水兩岸，復有無數栴檀香樹，吉祥菓樹，花卉恒芳，光明照耀。若彼眾生過此水時，要至足者、要至膝者，乃至要至項者；或要冷者、溫者、急流者、慢流者；其水一一隨眾生意令受快樂。又於水中出種種聲，佛聲、法聲、僧聲、止息聲、無性聲、波羅蜜聲、力聲、無畏聲、通達聲、無行聲、無生聲、無滅聲、寂靜聲、大慈聲、大悲聲、喜捨聲、灌頂聲，出如是種種微妙音聲。眾生聞已，發清淨心，無諸分別，正直平等，成熟善根，永不退於阿耨多羅三藐三菩提心。又彼佛剎其中生者，不聞地獄聲、餓鬼聲、畜生聲、夜叉聲、鬪諍聲、惡口聲、兩舌聲、殺生聲、偷盜聲、一切惡聲。而彼眾生，色相端嚴，福德無量，智慧明了，神通自在。宮殿、樓閣、園林、池沼、衣服、臥具，如他化自在天，最上快樂之具，一切豐足。<p>「復次，阿難！彼土眾生，思香花等欲供諸佛，作是念時，花香、瓔珞、塗香、末香、幢幡、傘蓋，及諸伎樂，隨意即至滿佛剎中。若思飲食、湯藥、衣服、臥具、頭冠、耳環、真珠、羅網等，隨念即至亦遍佛剎。又復思念摩尼寶等，莊嚴宮殿、樓閣、堂宇、房閤，或大、或小、或高、或下；如是念時，隨意現前無不具足。<p>「復次，阿難！譬如有人少有財寶，對受灌頂位剎帝利王，所有威勢悉皆不現。又剎帝利對天帝釋前，所有威勢悉皆不現。又天帝釋對他化自在天，所有威勢悉皆不現。又他化自在天等，及色、無色界一切威勢，對無量壽如來極樂國土，悉皆不現。如是彼土功德莊嚴不可思議。<p>「復次，阿難！彼佛國土每於食時，香風自起吹動寶樹，樹相掁觸出微妙音，演說苦、空、無常、無我、諸波羅蜜。復吹樹花落於地上，周遍佛剎高七人量，平正莊嚴，柔軟光潔。行人往來足躡其地深四指量，如迦隣那觸身安樂。過食時後，是諸寶花隱地不現。經須臾間復有風生，吹樹落花布地面上，如前無異。初夜、後夜亦復如是。<p>「復次，阿難！彼佛國土無其黑闇，無其星曜，無其日、月，無其晝、夜，無其取、捨，無其分別，純一無雜；唯受清淨最上快樂。若有善男子、善女人，若已生、若當生，是人決定證於阿耨多羅三藐三菩提。於意云何？彼佛剎中無三種失：一、心無虛妄，二、位無退轉，三、善無唐捐。<p>「復次，阿難！東方有恒河沙數世界，諸佛如來出廣長舌相，放無量光說誠實言，稱讚無量壽佛不可思議功德。南方亦有恒河沙數世界，諸佛如來出廣長舌相，放無量光說誠實言，稱讚無量壽佛不可思議功德。西方亦有恒河沙數世界，諸佛如來出廣長舌相，放無量光說誠實言，稱讚無量壽佛不可思議功德。北方亦有恒河沙數世界，諸佛如來出廣長舌相，放無量光說誠實言，稱讚無量壽佛不可思議功德。如是四維、上、下恒河沙數世界，諸佛如來出廣長舌相，放無量光說誠實言，稱讚無量壽佛不可思議功德。阿難！於意云何？欲令眾生聞彼佛名，發清淨心憶念受持，歸依供養求生彼土。是人命終，皆得往生極樂世界，不退轉於阿耨多羅三藐三菩提。<p>「復次，阿難！若有善男子、善女人，聞此經典，受持、讀誦、書寫、供養，晝、夜相續，求生彼剎。是人臨終，無量壽如來與諸聖眾現在其前，經須臾間，即得往生極樂世界，不退轉於阿耨多羅三藐三菩提。<p>「復次，阿難！若有善男子、善女人，發菩提心已，持諸禁戒堅守不犯，饒益有情，所作善根悉施與之，令得安樂，憶念西方無量壽如來及彼國土。是人命終，如佛色相種種莊嚴，生寶剎中賢聖圍繞，速得聞法，永不退轉於阿耨多羅三藐三菩提。<p>「復次，阿難！若有善男子、善女人，發十種心，所謂：一、不偷盜，二、不殺生，三、不婬欲，四、不妄言，五、不綺語，六、不惡口，七、不兩舌，八、不貪，九、不瞋，十、不癡。如是晝、夜思惟極樂世界無量壽佛，種種功德種種莊嚴，志心歸依頂禮供養。是人臨終，不驚、不怖、心不顛倒，即得往生彼佛國土。有無量無數諸佛世尊，稱讚無量壽佛功德名號，聞是法已，永不退於阿耨多羅三藐三菩提。
。
<juan>佛說大乘無量壽莊嚴經卷下<p>西天譯經三藏朝散大夫試光祿卿明教大師臣法賢奉<#sp>詔譯<p>「復次，阿難！東方恒河沙數佛剎，一一剎中，有無量無數菩薩摩訶薩，及無量無數聲聞之眾，以諸香花、幢幡、寶蓋，持用供養極樂世界無量壽佛。南方恒河沙數佛剎，一一剎中，亦有無量無數菩薩摩訶薩，及無量無數聲聞之眾，以諸香花、幢幡、寶蓋，持用供養極樂世界無量壽佛。西方恒河沙數世界，一一佛剎，亦有無量無數菩薩摩訶薩，及無量無數聲聞之眾，以諸香花、幢幡、寶蓋，持用供養極樂世界無量壽佛。北方恒河沙數佛剎，一一佛剎，亦有無量無數菩薩摩訶薩，及無量無數聲聞之眾，以諸香花、幢幡、寶蓋，持用供養極樂世界無量壽佛。四維、上、下亦復如是，各禮佛足，稱讚佛土功德莊嚴。」<p>爾時，世尊即說頌曰：「東方世界恒河沙，一一剎中無數量，菩薩聲聞發勝心，各以香花寶蓋等，持至莊嚴佛剎中，供養如來無量壽；供已禮足而稱讚，最上希有大福田。如是西、南及北方，四維、上、下恒沙界，聲聞、菩薩數亦然；皆以香花伸供養。禮足旋繞懷敬愛，復讚如來宿願深，積集功德普莊嚴，無量無邊極樂國；諸佛國界雖嚴飾，難比如來寶剎中。復以天花供養佛，花散虛空為傘蓋，縱廣量等百由旬，色相莊嚴無有比；遍覆如來寶剎中，互相慶慰生歡喜。曾於過去百千劫，積集無量眾善根；捨彼輪迴三有身，今至解脫清淨剎。爾時彼佛無量壽，化導他方菩薩心，密用神通化大光，其光從彼面門出，三十六億那由他，普照俱胝千佛剎，如是人、天普照已，即入如來頂髻中。時會一切諸眾生，敬歎佛光未曾有，各各俱發菩提心，願出塵勞登彼岸。」<p>爾時，世尊說此偈已，會中有觀自在菩薩，即從座起合掌向佛，而作是言：「世尊！以何因緣，無量壽佛於其面門，放無量光照諸佛剎？唯願世尊方便解說，令諸眾生及他方菩薩，聞是語已生希有心，於佛菩提志樂趣求入不退位。」<p>爾時，世尊告觀自在菩薩言：「汝今諦聽！吾為汝說。彼佛如來，於過去無量無邊阿僧祇劫前，為菩薩時發大誓言：『我於未來成正覺時，若有十方世界無量眾生，聞我名號，或頂禮憶念、或稱讚歸依、或香花供養等。如是眾生速生我剎，見此光明即得解脫。若諸菩薩見此光明，即得受記證不退位，手持香花及諸供具，往十方界無邊淨剎，供養諸佛而作佛事增益功德，經須臾間復還本土受諸快樂，是故光明而入佛頂。』<p>「復次，阿難！無量壽佛、應、正等覺，所有菩提之樹，高一千六百由旬，四布枝葉八百由旬，根入土際五百由旬，花菓敷榮，作無量百千珍寶之色。於其樹上，復以月光摩尼寶、帝釋摩尼寶、如意摩尼寶、持海摩尼寶、大綠寶、莎悉帝迦寶、愛寶瓔珞、大綠寶瓔珞、紅真珠瓔珞、青真珠瓔珞、及金銀寶網等種種莊嚴。<p>「復次，阿難！每於辰時香風自起吹此寶樹，樹相揨觸出微妙音，其聲普聞無量世界。眾生聞者無其耳病，乃至成就阿耨多羅三藐三菩提。若有眾生見此樹者，乃至成佛，於其中間不生眼病。若有眾生聞樹香者，乃至成佛，於其中間不生鼻病。若有眾生食樹菓者，乃至成佛，於其中間舌亦無病。若有眾生樹光照者，乃至成佛，於其中間身亦無病。若有眾生觀想樹者，乃至成佛，於其中間心得清淨，遠離貪等煩惱之病。」<p>佛告阿難：「如是佛剎花菓樹木，與諸眾生而作佛事，皆是彼佛過去大願之所攝受。<p>「復次，阿難！彼佛剎中所有現在及未來生一切菩薩摩訶薩，一生令得阿耨多羅三藐三菩提。若有菩薩，以宿願故入生死界作師子吼利益有情，我令隨意而作佛事。<p>「復次，阿難！彼佛剎中，一切菩薩及諸聲聞，身相端嚴圓光熾盛，周迴照耀百千由旬。有二菩薩，身光遠照三千大千世界。」<p>阿難白言：「此二菩薩有大身光，其名云何？」<p>佛告阿難：「二菩薩者：一名、觀自在。二名、大精進。現居此界作大利樂，命終之後當生彼國。<p>「復次，阿難！彼佛剎中一切菩薩，容貌柔和相好具足，禪定、智慧通達無礙，神通威德無不圓滿。深入法門得無生忍，諸佛祕藏究竟明了。調伏諸根身心柔軟，安住寂靜大乘涅盤。深入正慧無復餘習，依佛所行七覺聖道。修行五眼照真達俗，辯才總持自在無礙；善解世間無邊方便。所言誠諦深入義味，度諸有情演說正法。三界平等離諸分別，無相、無為、無因、無果、無取、無捨、無縛、無脫，遠離顛倒，堅固不動如須彌山。智慧明了如日、月朗；廣大如海出功德寶；熾盛如火燒煩惱薪；忍辱如地一切平等；清淨如水洗諸塵垢，如虛空無邊，不障一切故；如蓮花出水，離一切染故；如雷震響，出法音故；如雲靉靆，降法雨故；如風動樹，發菩提芽故；如牛王聲，異眾牛故；如龍象威，難可測故；如良馬行，乘無失故；如師子坐，離怖畏故；如尼拘樹，覆蔭大故；如須彌山，八風不動故；如金剛杵，破邪山故；如梵王身，生梵眾故；如金翅鳥，食毒龍故；如空中禽，無住處故；如慈氏觀，法界等故。如是菩薩遍滿佛剎，吹法螺、豎法幢、擊法鼓、然法燈，離過清淨，無迷、無失。手中出生花鬘、瓔珞、塗香、粖香一切供具，持往百千俱胝那由他佛剎，供養諸佛。復於手中別出寶花，散虛空中化成寶蓋廣十由旬，或二十由旬，乃至百千由旬，遍諸佛剎。經須臾間還來本國，無愛無著，無取無捨，身心寂靜。」<p>佛告阿難：「此諸菩薩，我土五濁之所無有，經百千俱胝劫說不能盡。」<p>佛告阿難：「吾今此土，所有菩薩摩訶薩，已曾供養無量諸佛植眾德本；命終之後，皆得生於極樂世界。阿難！汝起合掌面西頂禮。」<p>爾時，阿難即從座起，合掌面西，頂禮之間忽然得見極樂世界無量壽佛，容顏廣大色相端嚴如黃金山。又聞十方世界諸佛如來，稱揚讚歎無量壽佛種種功德。阿難白言：「彼佛淨剎得未曾有，我亦願樂生於彼土。」<p>世尊告言：「其中生者菩薩摩訶薩，已曾親近無量諸佛植眾德本。汝欲生彼，應當一心歸依瞻仰。」作是語時，無量壽佛於手掌中，放無量光照于東方百千俱胝那由他佛剎。於此世界，所有黑山、雪山、金山、寶山、目真隣陀山、摩訶目真隣陀山、須彌山、鐵圍山、大鐵圍山，大海、江河、叢林、樹木，及天人宮殿，一切境界無不照見，譬如日出明照世間，亦復如是。爾時會中，苾芻、苾芻尼、優婆塞、優婆夷、天、龍、藥叉、乾闥婆、阿修羅、迦樓羅、緊那羅、摩睺羅伽、人非人等，皆見極樂世界種種莊嚴，及見無量壽如來，聲聞、菩薩圍繞恭敬，譬如須彌山王出于大海。爾時，極樂世界，過於西方百千俱胝那由他國，以佛威力如對目前。又見彼土清淨平正，譬如海面無有丘陵、山嶮、草木、雜穢，唯是眾寶莊嚴，聖賢共住。<p>「復次，阿難！又彼無量壽佛，與諸菩薩、聲聞之眾，亦皆得見我身及娑婆世界菩薩、聲聞，人天之眾。」<p>爾時，世尊告慈氏菩薩言：「汝見極樂世界功德莊嚴，宮殿、樓閣、園林、臺觀、流泉、浴池不？慈氏！汝見欲界諸天，上至色究竟天，雨種種香花遍滿佛剎，作莊嚴不？汝見菩薩、聲聞淨行之眾，而作佛聲演說妙法，一切佛剎皆得聞聲，獲利樂不？汝見百千俱胝眾生，游處虛空宮殿隨身不？」<p>慈氏菩薩白佛言：「世尊！如佛所說一一皆見。」慈氏白言：「云何此界一類眾生，雖亦修善而不求生？」<p>佛告慈氏：「此等眾生，智慧微淺，分別西方不及天界，是以非樂不求生彼。」<p>慈氏白言：「此等眾生虛妄分別，不求佛剎何免輪迴？」<p>佛言：「慈氏！極樂國中有胎生不？」<p>慈氏白言：「不也！世尊！其中生者，譬如欲界諸天，居五百由旬宮殿，自在遊戲，何有胎生？世尊！此界眾生，何因何緣而處胎生？」<p>佛言：「慈氏！此等眾生，所種善根不能離相，不求佛慧妄生分別。深著世樂人間福報，是故胎生。若有眾生，以無相智慧植眾德本，身心清淨遠離分別，求生淨剎趣佛菩提。是人命終，剎那之間於佛淨土坐寶蓮花身相具足。何有胎生？慈氏！汝見愚癡之人，不種善根，但以世智聰辯，妄生分別增益邪心，云何出離生死大難？復有眾生，雖種善根供養三寶作大福田，取相分別情執深重，求出輪迴終不能得。」<p>佛告慈氏：「譬如受灌頂位剎帝利王，置一大獄，於其獄內，安置殿堂、樓閣、鉤欄、窓牖、床榻座具，皆以珍寶嚴飾；所須衣服、飲食無不豐足。爾時灌頂王，驅逐太子禁閉獄中，復與錢財、珍寶、羅紈、匹帛，恣意受用。」<p>佛告慈氏：「於意云何？彼太子得快樂不？」<p>慈氏白言：「不也！世尊！彼中雖有堂殿、樓閣、飲食、衣服、錢帛、金寶隨意受用，身閉牢獄心不自在，唯求出離。」<p>佛告慈氏：「若灌頂王不捨其過，彼諸大臣、長者、居士等，可令太子免禁獄不？」<p>慈氏白言：「王既不捨，云何得出？」<p>佛言：「如是，如是！彼諸眾生，雖復修福供養三寶，虛妄分別求人天果。得報之時，所居器界、宮殿、樓閣，衣服、臥具、飲食、湯藥，一切所須悉皆豐足，而未能出三界獄中，常處輪迴而不自在。假使父母、妻子、男、女眷屬欲相救免，終不能出邪見業王無能捨離。若諸眾生斷妄分別，植諸善本無相、無著，當生佛剎永得解脫。」<p>慈氏菩薩白佛言：「世尊！今此娑婆世界及諸佛剎，有幾多菩薩摩訶薩，得生極樂世界，見無量壽佛，成就阿耨多羅三藐三菩提？」<p>佛言：「慈氏！我此娑婆世界，有七十二俱胝那由他菩薩摩訶薩，已曾供養無量諸佛植眾德本，當生彼國親近供養無量壽佛，成就阿耨多羅三藐三菩提。<p>「復次，阿難！難忍佛剎，有十八俱胝那由他菩薩摩訶薩，生彼國土。寶藏佛剎，有九十俱胝那由他菩薩摩訶薩，生彼國土。火光佛剎，有二十二俱胝那由他菩薩摩訶薩，生彼國土。無量光佛剎，有二十五俱胝那由他菩薩摩訶薩，生彼國土。世燈佛剎，有六十俱胝那由他菩薩摩訶薩，生彼國土。龍樹佛剎，有一千四百菩薩摩訶薩，生彼國土。無垢光佛剎，有二十五俱胝那由他菩薩摩訶薩，生彼國土。師子佛剎，有一千八百菩薩摩訶薩，生彼國土。吉祥峯佛剎，有二千一百俱胝那由他菩薩摩訶薩，生彼國土。仁王佛剎，有一千俱胝那由他菩薩摩訶薩，生彼國土。花幢佛剎，有一俱胝菩薩摩訶薩，生彼國土。光明王佛剎，有十二俱胝菩薩摩訶薩，生彼國土。得無畏佛剎，有六十九俱胝那由他菩薩摩訶薩，生彼國土。悉皆親近供養無量壽佛，不久當成阿耨多羅三藐三菩提。」<p>佛言：「慈氏！如是功德莊嚴極樂國土，滿彼算數無量之劫，說不能盡。若有善男子、善女人，得聞無量壽佛名號，發一念信心，歸依瞻禮。當知此人非是小乘，於我法中得名第一弟子。」<p>佛告慈氏：「若有苾芻、苾芻尼、優婆塞、優婆夷、天、龍、藥叉、乾闥婆、阿修羅、迦樓羅、緊那羅、摩睺羅伽、人非人等，於此經典書寫、供養、受持、讀誦、為他演說，乃至於一晝夜，思惟彼剎及佛身功德，此人命終速得生彼，成就阿耨多羅三藐三菩提。<p>「復次，慈氏！今此經典甚深微妙，廣利眾生。若有眾生，於此正法受持、讀誦、書寫、供養。彼人臨終，假使三千大千世界滿中大火，亦能超過生彼國土。是人已曾值過去佛受菩提記，一切如來同所稱讚，無上菩提隨意成就。」<p>佛言：「慈氏！佛世難值，正法難聞，如來所行亦應隨行。於此經典作大守護，為諸有情長夜利益，莫令眾生墮在五趣莊嚴獄中；令諸有情種修福善，求生淨剎。」<p>爾時世尊而說頌曰：「若不往昔修福慧，於此正法不能聞；已曾供養諸如來，是故汝等聞斯義。聞已受持及書寫，讀誦、讚演并供養，如是一心求淨方，決定往生極樂國。假使大火滿三千，及彼莊嚴諸牢獄；如是諸難悉能超，皆是如來威德力。彼佛利樂諸功德，唯佛與佛乃能知；聲聞、緣覺滿世間，盡其神力莫能測。假使長壽諸有情，命住無數俱胝劫，稱讚如來功德身，盡其形壽讚無盡。大聖法王所說法，利益一切諸群生；若有受持恭敬者，佛說此人真善友。」<p>爾時，世尊說此法時，有十二俱胝那由他人，遠塵離垢得法眼淨。八百苾芻，漏盡意解心得解脫。天人眾中，有二十二俱胝那由他人，證阿那含果。復有二十五俱胝人，得法忍不退。復有四十俱胝百千那由他人，發阿耨多羅三藐三菩提心，種諸善根，皆願往生極樂世界，見無量壽佛。復有十方佛剎，若現在生及未來生，見無量壽佛者，各有八萬俱胝那由他人，得然燈佛記，名妙音如來，當得阿耨多羅三藐三菩提。彼諸有情，皆是無量壽佛宿願因緣，俱得往生極樂世界。<p>佛說是語時，三千大千世界六種震動，雨諸香花積至于膝。復有諸天於虛空中，作妙音樂出隨喜聲；乃至色界諸天，悉皆得聞歎未曾有。爾時，尊者阿難及慈氏菩薩等，并天龍八部一切大眾，聞佛所說，皆大歡喜，信受奉行。