<p>大阿彌陀佛經序<p>大藏經中，有十餘經，言阿彌陀佛濟度眾生。其間四經本為一種，譯者不同，故有四名：一名《無量清淨平等覺經》，乃後漢月支三藏支婁加讖譯。二曰《無量壽經》，乃曹魏康僧鎧譯。三曰《阿彌陀過度人道經》，乃吳月支支謙譯。四曰《無量壽莊嚴經》，乃本朝西天三藏法賢譯。其大略雖同，然其中甚有差互。若不觀省者，又其文或失於太繁，而使人厭觀；或失於太嚴，而喪其本真；或其文適中，而其意則失之。由是釋迦文佛所以說經、阿彌陀佛所以度人之旨，紊而無序，欝而不章。予深惜之，故熟讀而精考，敘為一經，蓋欲復其本也。其校正之法，若言一事，抂此本為安，彼本為杌隉，則取其安者；或此本為要，彼本為泛濫，則取其要者；或此本為近，彼本為迂，則取其近者；或彼本有之，而此本闕，則取其所有；或彼本彰明，而此本隱晦，則取其明者；大概乃取其所優，去其所劣。又有其文碎雜而失統，錯亂而不倫者，則用其意以修其辭，刪其重以暢其義；其或可疑者，則闕焉而不敢取。若此之類，皆欲訂正聖言，發明本旨，使不惑於四種之異，而知其指歸也。又各從其事類，析為五十六分，欲觀者易見而喜於讀誦；庶幾流傳之廣，而一切眾生，皆受濟度也。予每校正，必禱於觀音菩薩求冥助，以開悟識性，使無舛誤，始末三年而後畢。既畢乃拜而自喜，目之曰《大阿彌陀經》。蓋佛與舍利弗說者，亦《阿彌陀經》；彼則其文少，故此言大以別之。然佛說經，非若吾聖人所說也。吾聖人所說，或深其文而叢其意，使人索之而愈見其多；或簡其文而晦其意，使人思而後得。佛則不然，必欲詳陳曲布，使人人可曉，雖至愚下者，亦知其意焉。然而有辭直而意愈深者，經所謂須信佛語深是也，切不可以輕其辭而忽其意。<p>紹興壬午秋，國學進士龍舒王日休謹序<p>禮祝儀式<p>誦淨口業真言：<p>唵<#sp>修利<#sp>修利<#sp>摩訶修利<#sp>修修利<#sp>娑婆訶<p>次誦五淨真言：<p>唵<#sp>尾鼠提<#sp>娑婆訶<p>淨身器神呪：<p>唵<#sp>秫殿都<#sp>戌陀那耶<#sp>娑婆訶<p>次向西頂禮祝云：<p>「弟子（某甲）謹為盡虛空界一切眾生，歸依盡虛空界一切諸佛，一切正法，一切聖僧；西方極樂世界阿彌陀佛，觀世音菩薩，大勢至菩薩，一切菩薩、聲聞、諸上善人。（某甲）今為盡虛空界一切眾生，持誦《大阿彌陀經》，及讚佛、懺罪、迴向、發願，願如此等眾生各各自誦經，讚佛、懺罪、迴向、發願，願盡拔濟生於極樂世界，乃念大慈菩薩，讚佛、懺罪、迴向、發願。」偈云：「十方三世佛，阿彌陀第一；九品度眾生，威德無窮極。我今大歸依，懺悔三業罪；凡有諸善福，至心用迴向。願同念佛人，盡生極樂國；見佛了生死，如佛度一切。」<p>如為薦亡、或禳災、或保安，則隨意祝願，不須如前祈禱。亦須誦真言，先歸依三寶及西方四聖，然後祝願。若為自身往生，則宜一一如前，其功德甚大矣。
。
<juan>佛說大阿彌陀經卷上<p>國學進士龍舒王日休校輯<p>法會大眾分第一<p>如是我聞：<p>一時佛在王舍國靈鷲山中，與大弟子眾千二百五十人俱，一切大聖神通已達，其名曰：尊者了本際、尊者正願、尊者正語、尊者大號、尊者仁賢、尊者離垢、尊者名聞、尊者善實、尊者具足、尊者阿難，若此皆上首者。又大乘眾菩薩：普賢菩薩、妙德菩薩、慈氏菩薩等，此賢劫中一切菩薩。又賢護等十六正士：善思議菩薩、信慧菩薩、空無菩薩、神通華菩薩，皆尊普賢大士之德，具諸菩薩無量行願，安住一切功德之法。如是等菩薩大士，一時來會。<p>阿難發問分第二<p>爾時世尊，容色光麗異於他日。尊者阿難，即從座起偏袒右肩，長跪合掌而白佛言：「今日世尊諸根悅豫，姿色清淨光顯巍巍，如鏡明瑩暢徹表裏。自我侍佛以來，未嘗獲覩威容有如今日。豈非念過去諸佛，或現在、未來諸佛，故致然耶？」<p>佛言：「善哉！阿難！有諸天教汝來問？汝自問耶？」<p>阿難言：「我自以所見而發此問。」<p>佛言：「汝所問者，勝於供養一天下聲聞、緣覺，及布施諸天人民，下至蜎飛蠕動之類，雖至累劫，尚百千萬億倍不可以及。所以者何？蓋諸天帝王人民，下至蜎飛蠕動之類，皆因汝所問而得度脫之道。阿難！如世間有優曇鉢華，雖有其實不見其華，有佛出世華然後有，佛難值遇亦如此華。今我出世，汝善知吾意，特為發問，誠不妄侍佛矣！汝當諦聽！吾為汝說。」<p>對言：「誠欲聞之！」<p>五十三佛分第三<p>佛言：「前已過去劫，大眾多不可計，無邊幅不可議。爾時有佛出世，名定光如來，教化度脫無量眾生皆令得道，乃取滅度。次有佛名光遠，次有佛名月光，次有佛名栴檀香，次有佛名善山王，次有佛名須彌天冠，次有佛名須彌等曜，次有佛名月色，次有佛名正念，次有佛名離垢，次有佛名無著，次有佛名龍天，次有佛名夜光，次有佛名安明頂，次有佛名不動地，次有佛名瑠璃妙花，次有佛名瑠璃金色，次有佛名金藏，次有佛名炎光，次有佛名炎根，次有佛名地種，次有佛名月像，次有佛名日音，次有佛名解脫華，次有佛名莊嚴光明，次有佛名海覺神通，次有佛名水光，次有佛名大香，次有佛名離塵垢，次有佛名捨厭意，次有佛名寶炎，次有佛名妙頂，次有佛名勇力，次有佛名功德持慧，次有佛名蔽日月光，次有佛名日月瑠璃光，次有佛名無上瑠璃光，次有佛名最上首，次有佛名菩提華，次有佛名月明，次有佛名日光，次有佛名華色王，次有佛名水月光，次有佛名除癡冥，次有佛名度蓋行，次有佛名淨信，次有佛名善宿，次有佛名威神，次有佛名法慧，次有佛名鸞音，次有佛名師子音，次有佛名龍音，次有佛名處世，如此諸佛皆已過去。」<p>法藏本因分第四<p>佛言：「次有佛名世自在王如來、應供、等正覺、明行足、善逝、世間解、無上士、調御丈夫、天人師、佛、世尊，十號具足，在世教化四十二劫。爾時有大國王，聞佛說法喜悅開悟，即弃王位往作沙門，號法藏比丘，高才智慧勇猛無能及者。詣彼佛所稽首禮足，右繞三匝長跪合掌，以偈讚佛：「『如來妙色相，世間無等倫；遠勝日摩尼，火月清淨水。威神無有極，名聲震十方；皆由三昧力，精進成智慧；持覺若溟海，深廣無涯底。無明與貪恚，冰釋已無餘；從是超世間，歎仰不能已。端如好樹華，莫不愛樂者，處處人民見，一切皆歡喜。布施及淨戒，忍辱并精進，禪定、大智慧，吾誓得此事。一切諸恐懼，普為獲大安；過度諸生死，無不解脫者。我至作佛時，種種如法王；假使恒沙數，諸佛悉供養，不如求正覺，堅勇必成就。能使無量剎，光明普照耀，濟度越恒沙，威德誰可量；我剎及莊嚴，華好獨超卓。凡欲求生者，清淨安以樂；度脫永無窮，幸佛作明證。發願既如是，力行無懈怠；雖居苦毒中，忍之終不悔。』」<p>大願問佛分第五<p>佛言：「爾時法藏比丘說此偈已，復白世自在王佛言：『世尊！我發無上菩提之心，願作佛時，於十方無央數佛中為最。智慧勇猛，頂中光明照耀十方，無有窮極。所居剎土自然七寶極明麗溫柔。我化度名號，皆聞於十方無央數世界，莫有不聞知者。諸無央數諸天人民，以至蜎飛蠕動之類，來生我剎者，悉皆菩薩、聲聞，其數不可窮盡，比諸佛世界悉皆勝之。如是者寧可得否？』時世自在王佛，知其智識高明心願廣大。即為說言：『譬如大海一人斗量，歷劫不止尚可見底；況人至心求道，精進不止，何求不得？何願不遂？』時法藏比丘，聞佛所說則大歡喜。佛乃選擇二千一百萬佛剎中，諸天人民之善惡、國土之麁妙，隨其心願悉令顯現。法藏即一其心，遂得天眼，莫不徹見。」<p>四十八願分第六<p>佛言：「爾時法藏比丘，乃往一靜處，其心寂然俱無所著，默坐思惟。攝取彼佛剎清淨之行，如彼修持。復詣佛所而白佛言：『世尊！我已攝取二千一百萬佛剎，所以莊嚴國土清淨之行。願有❥陳，惟佛聽察！』彼佛告言：『善哉！汝可具說。諸菩薩眾聞汝志願因以警策，亦能於諸佛剎修習莊嚴。』<p>「法藏白言：『第一願，我作佛時，我剎中無地獄、餓鬼、禽畜，以至蜎飛蠕動之類。不得是願終不作佛。<p>「『第二願，我作佛時，我剎中無婦女；無央數世界諸天人民，以至蜎飛蠕動之類，來生我剎者，皆於七寶水池蓮華中化生。不得是願終不作佛。<p>「『第三願，我作佛時，我剎中人欲食時，七寶鉢中百味飲食，化現在前，食已器用自然化去。不得是願終不作佛。<p>「『第四願，我作佛時，我剎中人，所欲衣服隨念即至，不假裁縫、擣染、浣濯。不得是願終不作佛。<p>「『第五願，我作佛時，我剎中自地以上至於虛空，皆有宅宇、宮殿、樓閣、池流、花樹，悉以無量雜寶百千種香而共合成，嚴飾奇妙，殊勝超絕，其香普熏十方世界，眾生聞是香者皆修佛行。不得是願終不作佛。<p>「『第六願，我作佛時，我剎中人，皆心相愛敬無相憎嫉。不得是願終不作佛。<p>「『第七願，我作佛時，我剎中人，盡無❥泆、瞋怒、愚癡之心。不得是願終不作佛。<p>「『第八願，我作佛時，我剎中人皆同一善心，無惑他念，其所欲言皆豫相知意。不得是願終不作佛。<p>「『第九願，我作佛時，我剎中人，皆不聞不善之名，況有其實。不得是願終不作佛。<p>「『第十願，我作佛時，我剎中人，知身如幻，無貪著心。不得是願終不作佛。<p>「『第十一願，我作佛時，我剎中雖有諸天與世人之異，而其形容皆一類金色，面目端正淨好，無復醜異。不得是願終不作佛。<p>「『第十二願，我作佛時，假令十方無央數世界諸天人民，以至蜎飛蠕動之類，皆得為人，皆作緣覺、聲聞，皆坐禪一心，共欲計數我年壽幾千億萬劫，無有能知者。不得是願終不作佛。<p>「『第十三願，我作佛時，假令十方各千億世界，有諸天人民，以至蜎飛蠕動之類，皆得為人，皆作緣覺、聲聞，皆坐禪一心，共欲計數我剎中人數有幾千億萬，無有能知者。不得是願終不作佛。<p>「『第十四願，我作佛時，我剎中人壽命皆無央數劫，無有能計知其數者。不得是願終不作佛。<p>「『第十五願，我作佛時，我剎中人，所受快樂，一如漏盡比丘。不得是願終不作佛。<p>「『第十六願，我作佛時，我剎中人住正信位，離顛倒想，遠離分別，諸根寂靜，所止盡般泥洹。不得是願終不作佛。<p>「『第十七願，我作佛時，說經行道十倍於諸佛。不得是願終不作佛。<p>「『第十八願，我作佛時，我剎中人盡通宿命，知百千億那由他劫事。不得是願終不作佛。<p>「『第十九願，我作佛時，我剎中人盡得天眼，見百千億那由他世界。不得是願終不作佛。<p>「『第二十願，我作佛時，我剎中人盡得天耳，聞百千億那由他諸佛說法，悉能受持。不得是願終不作佛。<p>「『第二十一願，我作佛時，我剎中人得他心智，知百千億那由他世界眾生心念。不得是願終不作佛。<p>「『第二十二願，我作佛時，我剎中人盡得神足，於一念頃，能超過百千億那由他世界。不得是願終不作佛。<p>「『第二十三願，我作佛時，我名號聞於十方無央數世界，諸佛各於大眾中，稱我功德及國土之勝；諸天人民以至蜎飛蠕動之類，聞我名號乃慈心喜悅者，皆令來生我剎。不得是願終不作佛。<p>「『第二十四願，我作佛時，我頂中光明絕妙，勝如日月之明，百千億萬倍。不得是願終不作佛。<p>「『第二十五願，我作佛時，光明照諸無央數天下，幽冥之處皆當大明，諸天人民以至蜎飛蠕動之類，見我光明莫不慈心作善，皆令來生我國。不得是願終不作佛。<p>「『第二十六願，我作佛時，十方無央數世界諸天人民，以至蜎飛蠕動之類，蒙我光明觸其身者，身心慈和過諸天人。不得是願終不作佛。<p>「『第二十七願，我作佛時，十方無央數世界諸天人民，有發菩提心，奉持齋戒，行六波羅蜜，修諸功德，至心發願欲生我剎，臨壽終時我與大眾，現其人前引至來生，作不退轉地菩薩。不得是願終不作佛。<p>「『第二十八願，我作佛時，十方無央數世界諸天人民，聞我名號，燒香、散花、然燈、懸繒，飯食沙門，起立塔寺，齋戒清淨益作諸善，一心繫念於我，雖止於一晝夜不絕，亦必生我剎。不得是願終不作佛。<p>「『第二十九願，我作佛時，十方無央數世界諸天人民，至心信樂欲生我剎，十聲念我名號必遂來生；惟除五逆誹謗正法。不得是願終不作佛。<p>「『第三十願，我作佛時，十方無央數世界諸天人民，以至蜎飛蠕動之類，前世作惡，聞我名號即懺悔為善，奉持經戒，願生我剎，壽終皆不經三惡道徑遂來生，一切所欲無不如意。不得是願終不作佛。<p>「『第三十一願，我作佛時，十方無央數世界諸天人民，聞我名號，五體投地稽首作禮，喜悅信樂修菩薩行，諸天世人莫不致敬。不得是願終不作佛。<p>「『第三十二願，我作佛時，十方無央數世界有女人，聞我名號喜悅信樂，發菩提心厭惡女身，壽終之後其身不復為女。不得是願終不作佛。<p>「『第三十三願，我作佛時，凡生我剎者，一生遂補佛處，惟除本願欲往他方，設化眾生修菩薩行、供養諸佛，即自在往生；我以威神之力，令彼教化一切眾生皆發信心，修菩提行、普賢行、寂滅行、淨梵行、最勝行、及一切善行。不得是願終不作佛。<p>「『第三十四願，我作佛時，我剎中人欲生他方者，如其所願不復墜於三惡道。不得是願終不作佛。<p>「『第三十五願，我作佛時，剎中菩薩以香華、旛蓋、真珠、纓絡種種供具，欲往無量世界供養諸佛，一食之頃即可遍至。不得是願終不作佛。<p>「『第三十六願，我作佛時，剎中菩薩欲萬種之物，供養十方無央數佛，即自在前；供養既遍，是日未午即還我剎。不得是願終不作佛。<p>「『第三十七願，我作佛時，剎中菩薩受持經法，諷誦宣說，必得辯才智慧。不得是願終不作佛。<p>「『第三十八願，我作佛時，剎中菩薩能演說一切法，其智慧辯才不可限量。不得是願終不作佛。<p>「『第三十九願，我作佛時，剎中菩薩得金剛那羅延力，其身皆紫磨金色，具三十二相、八十種好，說經行道無異於諸佛。不得是願終不作佛。<p>「『第四十願，我作佛時，剎中清淨照見十方無量世界；菩薩欲於寶樹中見十方一切嚴淨佛剎，即時應現，猶如明鏡覩其面相。不得是願終不作佛。<p>「『第四十一願，我作佛時，剎中菩薩雖少功德者，亦能知見我道場樹高四千由旬。不得是願終不作佛。<p>「『第四十二願，我作佛時，剎中諸天世人及一切萬物，皆嚴淨光麗形色殊特，窮微極妙無能稱量者，眾生雖得天眼不能辯其名數。不得是願終不作佛。<p>「『第四十三願，我作佛時，我剎中人隨其志願，所欲聞法皆自然得聞。不得是願終不作佛。<p>「『第四十四願，我作佛時，剎中菩薩、聲聞皆智慧成神，頂中皆有光明，語音鴻暢，說經行道無異於諸佛。不得是願終不作佛。<p>「『第四十五願，我作佛時，他方世界諸菩薩，聞我名號歸依精進，皆逮得清淨解脫三昧；住是三昧一發意頃，供養不可思議諸佛，而不失定意。不得是願終不作佛。<p>「『第四十六願，我作佛時，他方世界諸菩薩，聞我名號歸依精進，皆逮得普等三昧；至于成佛，常見無量不可思議一切諸佛。不得是願終不作佛。<p>「『第四十七願，我作佛時，他方世界諸菩薩，聞我名號歸依精進，即得至不退轉地。不得是願終不作佛。<p>「『第四十八願，我作佛時，他方世界諸菩薩，聞我名號歸依精進，即得至第一忍、第二忍、第三法忍，於諸佛法永不退轉。不得是願終不作佛。』」<p>願後說偈分第七<p>佛言：「爾時法藏比丘發此願已，復說偈言：「『我今對佛前，特發誠實願；如獲十力身，威德無能勝。復為大國王，富豪而自在；常施諸財寶，利樂於貧苦，盡令諸眾生，長夜無憂惱，發生眾善根，長養菩提果。我至成佛時，名聲超十方；人天欣得聞，俱來生我剎。我以智慧光，廣照無央界；除滅諸有情，貪、瞋、煩惱暗。地獄、鬼、畜生，亦生我剎中，一切來生者，修習清淨行；如佛金色身，妙相悉圓滿，還以大慈心，普濟諸沈溺。我於未來世，當作天人師，百億世界中，說法師子吼；一切聞音者，解悟復圓明。又如過去佛，所生慈愍行；度脫諸有情，已無量無邊；我行亦如斯，咸使登覺岸。此願若剋果，大千應震動；虛空諸天神，必雨珍妙華。』」<p>初修善行分第八<p>佛言：「爾時法藏比丘，於彼佛所，諸天魔梵龍神八部大眾之中，發斯弘誓。應時大地震動，天雨妙華以散其上。空中讚言：『決定成佛。』於是法藏住真實慧，勇猛精進，修習無量功德，以莊嚴其國；是故入三摩地，歷大阿僧祇劫，修菩薩行，不生慾想、瞋想、癡想，不生慾覺、瞋覺、癡覺，不著色、聲、香、味諸法，忍力成就不計眾苦。但樂憶念過去諸佛所修善根，行寂靜行，遠離虛妄，堅守誠正。常以和顏愛語饒益眾生，於佛、法、僧信重恭敬，依真諦門植眾德本。善護口業不譏他過，善護身業不失律儀，善護意業清淨無染。恒以布施、持戒、忍辱、精進、禪定、智慧，利樂眾生；令諸眾生功德成就，遠離麁言，免自害害彼，免彼此俱害；修習善語自利利人，致人我兼利。復教化眾生修行六度，於一切法而得自在，了空、無相、無願、無為、無生、無滅，軌範具足善根圓滿。隨其生處在意所欲，有無量寶藏自然發現。以此施惠眾生令生歡喜，以行教化。致無量無數眾生發無上菩提之心，如是善行無量無邊說不能盡。」<p>親近諸佛分第九<p>佛言：「法藏比丘行菩薩行時，於諸佛所尊重、恭敬、承事、供養未嘗間斷。為四大天王，詣佛所，恭敬、禮拜、承事、供養。為忉利天王，詣佛所，恭敬、禮拜、承事、供養。為夜摩天王、兜率天王、化樂天王、他化自在天王、乃至大梵天王等，詣佛所，恭敬、禮拜、承事、供養。其次處閻浮提，為轉輪王受灌頂位，及大臣官族等，詣佛所，恭敬、禮拜、承事、供養。為剎帝利、婆羅門等，詣佛所，恭敬、禮拜、承事、供養。如是無量無數百千萬億劫，親近諸佛植眾德本，以成就所願。」<p>願成作佛分第十<p>佛言：「法藏比丘行菩薩行時，容體端嚴，三十二相、八十種好悉皆具足。口中常出栴檀之香，身諸毛孔出優鉢羅華香，其香普熏無量無邊不可思議那由他由旬；眾生聞此香者，皆發無上菩提之心。又手中恒出一切衣服，一切飲食，一切幢旛、寶蓋，一切音樂，及一切最上所須之物，利樂一切眾生令歸佛道。如是積功累德，無量無數百千萬億劫，功德圓滿威神熾盛，方得成就所願而入佛位。」<p>蜎蠕亦度分第十一<p>阿難白言：「法藏比丘為已成佛而取滅度？為未成佛？為今現在？」<p>佛言：「彼佛如來，來無所來，去無所去，無生無滅，非過去、現在、未來，但以酬其志願度一切眾生，現在西方，去此百萬世界，其世界名曰極樂；其佛號阿彌陀，成佛以來于今十劫。又在十方世界，教化無央數諸天人民，以至蜎飛蠕動之類，莫不得過度解脫者。」<p>光明獨勝分第十二<p>佛言：「阿彌陀佛光明最為遠著，諸佛光明皆所不及。十方無央數佛，其頂中光明有照一里者，有照二里者，有照三里者，如是展轉漸遠，有至於照千二百萬里。復有佛頂中光明照一世界者，有照二世界者，有照三世界者，如是展轉漸遠，有至於照二百萬世界者。惟阿彌陀佛頂中光明，照千萬世界無有窮極。諸佛光明所以有遠近者，何以故？初為菩薩時，願力功德各有大小，至期作佛，皆隨所得，是故光明亦從而異。若威神自在隨意所作，不必豫計則無不同。阿彌陀佛願力無邊，功德超絕故，比諸佛光明特為殊勝。」<p>十三佛號分第十三<p>佛言：「阿彌陀佛光明，明麗快甚絕殊無極，勝於日月之明千萬億倍，而為諸佛光明之王，故號無量壽佛；亦號無量光佛、無邊光佛、無礙光佛、無對光佛、炎王光佛、清淨光佛、歡喜光佛、智慧光佛、不斷光佛、難思光佛、難稱光佛、超日月光佛。其光明所照無央數天下，幽冥之處皆常大明。諸天、人民、禽獸、蜎飛蠕動之類，見此光明莫不喜悅而生慈心。其淫泆、瞋怒、愚癡者，見此光明莫不遷善。地獄、餓鬼、畜生，考掠痛苦之處，見此光明無復苦惱，命終之後皆得解脫。不獨我今稱讚阿彌陀佛光明，十方無央數佛、菩薩、緣覺、聲聞之眾，悉皆稱讚亦復如是。若有眾生，聞此光明威神功德，日夜歸命稱讚不已，隨其志願必生其剎。復為諸菩薩、聲聞所共稱讚，當亦如是。我說阿彌陀佛光明威神巍巍殊妙，晝夜一劫尚未能盡，今為汝等略言之耳。」<p>阿闍世王分第十四<p>爾時阿闍世王太子與五百長者子，各持一金華蓋，前以獻佛，却坐一面，聞說阿彌陀佛功德光明，皆大歡喜。其心願言：「我等後作佛時，皆如阿彌陀佛。」佛即知之，告諸比丘言：「阿闍世王太子與五百長者子，後無央數劫皆當作佛，如阿彌陀佛。此等行菩薩道已無央數劫，皆各供養四百億佛，今復供養於我。往昔迦葉佛時，皆常為我弟子，今又至此是復會遇也。」時諸比丘聞是語已，莫不喜悅、恭敬、讚歎。<p>地平氣和分第十五<p>佛言：「阿彌陀佛剎中皆自然七寶，所謂黃金、白銀、水晶、瑠璃、珊瑚、琥珀、硨磲，其體性溫柔，以是七寶相間為地。或純以一寶為地，光色照耀奇妙清淨，超越十方一切世界。其國恢廓曠蕩不可窮盡，地皆平正，無須彌山及金剛圍一切諸山；亦無大海、小海，及坑坎、井谷，亦無幽暗之所。無地獄、餓鬼、眾生、禽虫，以至蜎飛蠕動之類；無阿須倫及諸龍、鬼神。亦無雨露，惟有自然流泉；亦無寒暑，氣象常春清快明麗，不可具言。有萬種自然之物，如百味飲食，意有所欲悉現在前；意若不用自然化去，隨其所念無不得之。此娑婆世界，有他化自在天，其中天人一切所須自然化現；以比於此佛剎中自然之物，猶萬億倍不可以及。」<p>講堂宅宇分第十六<p>佛言：「阿彌陀佛講堂、精舍，皆自然七寶相間而成。復有七寶以為樓觀、欄楯；復以七寶為之纓絡懸飾其側；復以白珠、明月珠、摩尼珠，為之交絡遍覆其上，殊特妙好清淨光輝不可勝言。其餘菩薩、聲聞所居宮宇，亦復如是。彼諸天及世人，衣服、飲食、華香、纓絡、傘蓋、幢旛、微妙音樂，隨意而現。所居宮宇、樓閣，稱其形色、高下、大小，或以一寶、二寶乃至無量眾寶，悉化現而成。然宮宇有隨意高大浮於空中若雲氣者；有不能隨意高大，止在地上如世間者。其故非他，能隨意者，乃前世求道時慈心精進，益作諸善德厚所致。不能隨意者，乃前世求道時不慈心精進，作善微尠德薄所致。若衣服、飲食則皆平等，惟宮宇不同。所以別進有勤墮，德有大小，示眾見之。此講堂宮宇，初無作者，亦無所從來，以此佛願大德重，自然化生。」<p>寶池大小分第十七<p>佛言：「阿彌陀佛剎中講堂、宮宇，勝於此世界中第六天上天帝所居，百千萬倍終不可及。其內、外復有自然流泉及諸池沼，與自然七寶俱生。有純一寶池者，其底沙亦以一寶；若黃金池者底白銀沙，水晶池者底瑠璃沙，珊瑚池者底琥珀沙。有二寶為一池者，其底沙亦以二寶；若黃金、白銀池者，底沙則以水晶、瑠璃；若水晶、瑠璃池者，底沙則以珊瑚、琥珀；若珊瑚、琥珀池者，底沙則以硨磲、瑪瑙。若三寶、四寶以至七寶，共為一池，則底沙亦如是。此諸寶池有方四十里者，有方五十里者，有方六十里者，如是展轉漸大，以至於方二萬四百八十里若大海。然是諸池者，皆菩薩、聲聞諸上善人生長之所，有時浴於其間。若彼佛池其方倍此，皆七寶相間而成，白珠、明月珠、摩尼珠為之底沙。是諸池者，皆八功德水湛然盈滿，清淨香潔味如甘露。其間復有百種異華，枝皆千葉，光色既異，香氣亦異芬芳，馥郁不可勝言。」<p>蓮華化生分第十八<p>佛言：「十方無央數世界諸天人民，以至蜎飛蠕動之類，往生阿彌陀佛剎者，皆於七寶池蓮華中化生，自然長大亦無乳養之者，皆食自然之食。其容貌、形色端正淨好，固非世人可比，亦非天人可比；皆受自然清虛之身、無極之壽。」<p>❥者比類分第十九<p>佛言：「譬如❥者在帝王之側，相容儀寧可類否？」<p>阿難答言：「❥者在帝王之側，羸陋醜惡無以為喻，百千萬倍不可以及。所以然者，皆坐前世不植德本，積財不施，富有益慳，但欲唐得，貪求無厭。不信修善得福，益作諸惡，如是壽終墮於惡趣，受諸長苦；得出為人，下賤醜弊，示眾見之。所以帝王人中尊貴，皆由宿世積德所致，慈惠溫良，博施兼濟，損已利物，無所違爭，是以壽終應生天上享其福樂；餘慶猶存遂生王家，自然尊貴，儀容端正，眾所敬事；美衣珍饍隨心服御，自非宿福何以能然。」<p>佛言：「汝言是矣！若言形相威光，帝王雖人中尊貴，比轉輪聖王猶如鄙陋，若彼❥者在帝王之側。轉輪聖王天下第一，比忉利天王，又百千萬倍不可以及。忉利天王比第六天王，又百千萬倍不可以及。第六天王，比阿彌陀佛剎中諸菩薩、聲聞、諸上善人，又百千萬倍不可以及。」<p>澡雪形體分第二十<p>佛言：「阿彌陀佛剎中，諸菩薩、聲聞、諸上善人，若入七寶池中澡雪形體；意欲令水沒足水即沒足，欲令至膝水即至膝，欲令至腰至腋，以至于頸，水亦如是。欲淋灌其身悉如其意，欲令其水如初，即亦如初。調和冷暖無不順適，開神悅體滌蕩情慮，清明澄潔瑩若無形。既出浴已，各坐於一蓮華之上，自然微風徐動，吹諸寶樹，或作音樂，或作法音；吹諸寶華皆成異香，散諸菩薩、聲聞、大眾之上。華墮地者積厚四寸，極目明麗芳香無比，及至小萎，自然亂風吹去。諸菩薩、聲聞、大眾，有欲聞法音者，有欲聞音樂者，有欲聞華香者，有皆不欲聞者；其欲聞者輒獨聞之，不欲聞者寂無所聞，各適其意無所違忤，其為快樂常得自然。」<p>澡畢進業分第二十一<p>佛言：「饒皆浴已各往修進，有在地講經者，有在地誦經者，有在地自說經者，有在地口授經者，有在地聽經者，有在地念經者，有在地思道者，有在地坐禪一心者，有在地經行者；仍有在虛空中講經者，在虛空中誦經者，在虛空中自說經者，在虛空中口授經者，在虛空中聽經者，在虛空中念經者，在虛空中思道者，在虛空中坐禪一心者，在虛空中經行者。其間有未得須陀洹者，因是得須陀洹；未得斯陀含者，因是得斯陀含；未得阿那含者，得阿那含；未得阿羅漢者，得阿羅漢；有未得不退轉地菩薩者，乃得不退轉地菩薩。各隨其質而有所得，莫不欣然適意而悅。」
。
<juan>佛說大阿彌陀經卷下<p>國學進士龍舒王日休校輯<p>池流法音分第二十二<p>佛言：「諸寶池中其水轉相灌注，不遲不疾，波揚無量自然妙聲，或作說佛聲，或作說法聲，或作說僧聲，或說寂靜聲，說空無我聲，說大慈悲聲，說波羅蜜聲，說十力、無畏、不共法聲，說諸通慧聲，說無所作聲，說不起滅聲，說無上忍聲，乃至說甘露灌頂一切妙法。如是等聲稱其所欲，莫不聞者喜悅無量、發清淨心、無諸分別，正直平等成熟善根，永不退於無上菩提。於彼世界，不復聞於地獄、餓鬼、畜生、夜叉，殺生、偷盜、鬪諍、惡口、兩舌，如是等一切惡聲，聞且絕無況有其實！但有自然清淨之音，自然快樂之事，是故其剎名曰極樂。」<p>池岸花樹分第二十三<p>佛言：「諸寶池岸上，有無數栴檀香樹，吉祥果樹，花果恒芳，香氣流布。又有天優鉢羅華，鉢曇摩華，拘牟頭華，分陀利華，雜色光茂彌覆水上。復有七種寶樹，其純一寶樹者，根、莖、枝、葉、花、果，皆以一寶；二寶為一樹者，根、莖、枝、葉、花、果，間以二寶；三寶為一樹者，根、莖、枝、葉、花、果，間以三寶；四寶為一樹者，根、莖、枝、葉，各以一寶，其華與果同於根、莖；五寶為一樹者，根、莖、枝、葉、花，各以一寶，果則同於其根；六寶為一樹者，根、莖、枝、葉、花、果，各以一寶；七寶為一樹者，亦復如是，惟加其節益用一寶。如是諸樹，種種各自異行，行行相植，莖莖相望，枝枝相准，葉葉相向，花花相順，果果相當，如是行列數百千里，間以寶池。又復如是，乃至周遍世界，榮色光耀不可勝視，清風時發自成微妙音聲，無可比者。」<p>樹音妙樂分第二十四<p>佛言：「如世間帝王有萬種音樂，不如轉輪聖王諸音樂中一音之美，百千萬倍。如轉輪聖王萬種音樂，不如忉利天王諸音樂中一音之美，百千萬倍。如忉利天王萬種音樂，不如第六天王諸音樂中一音之美，百千萬倍。如第六天王萬種音聲，不如阿彌陀佛剎中諸七寶樹一音之美，百千萬倍。復有自然種種妙樂，而其音聲無非妙法，清暢嘹喨微妙和雅，十方世界音聲之中最為第一。」<p>自然飲食分第二十五<p>佛言：「阿彌陀佛剎中諸往生者，其飲食時有欲銀鉢者，有欲金鉢者，有欲水晶、琉璃鉢者，有欲珊瑚、琥珀、硨磲、碼碯鉢者，或欲明月珠、摩尼珠、白玉、紫金等鉢，皆隨其意化現在前。百味飲食充滿其中，酸、醎、辛、淡各如所欲，多亦不餘，少亦不缺。亦不以美故過量而食，惟以資益氣力；食已自然消散而無遺滓。或但見色、聞香意以為食。自然化去，再欲食時復現如前，極彼剎中清淨安穩微妙快樂，次於無為泥洹之道。」<p>景象殊勝分第二十六<p>佛言：「阿彌陀佛剎中，皆諸菩薩、聲聞、諸上善人，無有婦女。皆壽命無央數劫，皆洞視徹聽遙相瞻見，遙相聞語聲，皆求善道者無復異人。其面目皆端正淨好無復醜陋，其體性皆智慧勇健無復庸愚。其所欲言皆豫相知，意心所存念無非道德，形於談說無非正事，皆相愛敬無或憎嫉，皆相順序或無差池，動合禮義穆若弟兄，言語誠實轉相教令，欽若承受不相違戾。意皆潔清無所貪染。婬決、瞋怒、愚癡之態，盡絕無餘，邪心妄念消釋無有。神氣和靜，體力輕清樂從經道，啟迪慧性通其宿命。雖歷萬劫，己所從來靡不知之。復知十方世界去、來、現在之事，復知無央數天上、地下人民，以至蜎飛蠕動之類，心意所念口所欲言。復知此等眾生，當於何劫、何歲，盡度脫為人，得生極樂世界；或作菩薩，或作聲聞，皆豫知之。其有神智洞達威力自在者，能於掌中擎一切世界。」<p>道場寶樹分第二十七<p>佛言：「阿彌陀佛剎中，其道場樹高一千六百由旬，四布枝樹八百由旬，根入寶地五百由旬，及一切眾寶自然合成。花果敷榮，作無量百千殊麗之色。於其樹上。復以月光摩尼寶，帝網摩尼寶，持海輪寶，如是等眾寶莊嚴周匝其間。復垂愛寶瓔珞，大緣寶瓔珞，青真珠瓔珞，如是等眾瓔珞綴飾。復有真妙寶網羅覆其上，成百千萬色種種異變，無量光艷照耀無極。或時微風徐動演出無量妙法音聲，其聲流布遍諸佛剎。眾生聞者，得深法忍住不退轉地，無其耳病，以至成就無上菩提。若有眾生見此樹者，乃至成佛，於其中間不生眼病。若有眾生聞樹香者，乃至成佛，於其中間不生鼻病。若有眾生食樹果者，乃至成佛，於其中間舌亦無病。若有眾生樹光照者，乃至成佛，於其中間身亦無病。若有眾生觀想樹者，乃至成佛，於其中間心得清涼，遠離貪等煩惱之病，皆得甚深法忍，住不退轉地。彼剎諸天人世人見此樹者，得三法忍：一者、音響忍；二者、柔順忍；三者、無生法忍。如是樹木、花果，與諸眾生而作佛事，皆以此佛本願力故，堅固願故，精進力故，威神力故。」<p>寶網音香分第二十八<p>佛言：「阿彌陀佛剎中，復有無量寶網彌覆其上，皆以金、銀、真珠百千雜寶，奇妙珍異莊嚴校飾；周匝四面垂以寶網，光色晃曜盡極嚴麗。又有自然德風徐動，不寒不暑溫和柔軟不遲不疾，吹諸寶網及諸寶樹，演發無量微妙法音，流布萬種清雅德香。其有聞者，塵勞垢習自然不生，風觸其身皆得快樂，譬如比丘得滅盡定三昧。或時風吹散花遍滿其剎，隨色次第而不雜亂，柔軟光澤馨香芬烈；足履其上陷下四寸，隨舉足已還復如故，花用已訖自然化沒。」<p>蓮花現佛分第二十九<p>佛言：「阿彌陀佛剎中，眾寶蓮華周遍世界，一一寶花百千萬葉，其華光明無量雜色。青色青光，白色白光，玄、黃、朱、紫之色，其光亦然，煒燁煥爛明耀日月。一一華中，出三十六百千億光；一一光中，出三十六百千億佛；其身皆紫金色，相好殊特。一一諸佛，又放百千光明，普為十方眾生說微妙法；如是諸佛各各安立無量眾生於佛正道。」<p>大會說法分第三十<p>佛言：「阿彌陀佛，為諸菩薩、聲聞及諸天世人，廣宣大教敷演妙法之時，皆以次序大會於七寶講堂。佛初為諸菩薩、聲聞及諸天世人說法，莫不欣然悅適心得解悟，各隨其資而有所得。即時四方自然微風，吹諸寶樹作五百音聲；復吹諸寶花停結空中，枝葉下向以成供養，既而墜地則自然亂風吹去。於是第一四天王天諸天人，持百千花香、百千音樂，自空而降以供養佛及菩薩、聲聞之眾，聽聞說法，散諸香花，奏諸音樂。於是第二忉利天，上至欲界諸天，以至第七梵天，及三十六天，如是等天諸天人，各持百千香華，百千音樂轉相倍勝，自空而降，皆以前後次序更相開避，供養佛及菩薩、聲聞之眾，聽佛說法，散諸香花，奏諸音樂。諸天人中有未得須陀洹道者，有未得斯陀含道者，有未得阿那含道者，有未得阿羅漢道者，有未得不退轉地菩薩者，聞佛說法即心開意解，隨所未得而自得之。當此之時，熙然歡喜不可勝言。」<p>十方聽法分第三十一<p>佛言：「其次東方恒河沙數諸佛，各遣無量無數菩薩，及無量無數聲聞之眾，持諸香華、幢幡、寶蓋，種種供具前以獻佛。各禮足已，稱讚寶剎功德莊嚴，聽說妙法皆大喜悅，作禮而去。其次南方世界恒河沙數諸佛，各遣無量無數聲聞，及無量無數聲聞之眾，持諸香華、幢幡、寶蓋，種種供具前以獻佛，各禮足已；稱讚寶剎功德莊嚴，聽說妙法皆大喜悅，作禮而去。其次西方、北方，四隅、上下亦復如是。」<p>爾時世尊復說偈言：「東方諸世界，數若恒河沙；一一世界中，聲聞與菩薩，無量復無數，各發最勝心，持諸妙供養，往獻阿彌陀；南、西、北、四隅，上、下亦如是，悉皆供獻已，旋繞懷愛敬，讚歎大福田，最上復希有；皆由宿願弘，精進無窮極，究達神通慧，遊入勝法門。具足功德寶，妙智無等倫，慧日朗世間，消除生死雲。莊嚴極樂剎，威神叵思議，曠蕩已無邊，佛剎絕無比。稱讚既如是，欽慕不能已；復以天妙花，散空成寶蓋，縱廣百由旬，色相愈新麗，假茲伸供養，自喜還自慶，願我積眾善，致我剎亦然。先了諸法性，夢幻本來空；次度諸眾生，遠大無窮極。如是寶剎者，何憂不可成？爾時佛慈悲，開導一切心，神通化大光，從佛面門出，四散數無窮，普照億佛剎，人天咸覩已，還歸佛髻中。時會諸有情，敬歎未曾有，願與沈淪者，盡證菩提道。」<p>觀音發問分第三十二<p>爾時佛說此偈已，會中有觀自在菩薩，即從座起，合掌向佛而作是言：「世尊！以何因緣，阿彌陀佛於其面門，放無量光照諸佛剎？惟願世尊方便解說，令諸眾生及他方菩薩，聞是語已心生解悟，於佛菩提志樂趣求，永無退轉。」<p>佛言：「汝當諦聽！吾為汝說。彼佛如來於過去無量無邊阿僧祇劫前，為菩薩時，發大誓言：『我於未來世成佛時，若有十方世界，無央數諸天人民，以至蜎飛蠕動之類，聞我名號，或頂禮、憶念，或稱讚、歸依，或香花供養，如是眾生速生我剎，見此光明即得解脫。若諸菩薩見此光明，即得授記證不退位。手持香華及諸供具，往十方無邊佛剎，供養諸佛而作佛事，增益功德；經須臾頃復還本剎。』是故光明而入佛頂。」<p>菩薩出供分第三十三<p>佛言：「阿彌陀佛剎中，諸菩薩承佛威神，一食之頃遍至十方無量世界，供養諸佛。隨心所欲，花香、妓樂、衣蓋、幢幡，無數供養之具，自然化現在前。珍妙殊特非世所有，輒以奉佛及諸菩薩、聲聞之眾。或欲獻花者，即於空中化成花蓋，小者周圓四十里，或五十里，或六十里，如是展轉漸大，有至於六百萬里，名隨其小大停於空中，以成圓象勢皆下向以成供養。光色照耀，香氣普薰，不可勝言。既已用已，隨其前後以次化沒。諸菩薩復於空中共奏天樂，以微妙音歌歎佛德，聽受經法喜悅無量。既供養已忽然輕舉，還至本剎，猶為未食之前。」<p>菩薩功德分第三十四<p>佛言：「阿彌陀佛剎中，諸菩薩眾，容貌柔和，相好具足，禪定、智慧通達無礙，神通威德無不滿足，深入法門得無生忍，諸菩薩道究竟明了。調伏諸根，身心柔軟，安住寂靜，盡般涅槃，深入正慧無復餘習。依佛所行七覺聖道，修行五眼照真達俗，辯才總持自在無礙。善解世間無邊方便，所言誠諦深入義味，敷演正法廣度有情，除彼一切煩惱之患。等觀三界空無所有，知一切法悉皆寂滅，無相、無為、無因、無果、無取、無捨、無縛、無脫，去諸分別遠離顛倒，堅固不動如須彌山。智慧明了如日月朗，廣大如海出功德寶，熾盛如火燒煩惱薪，忍辱如地一切平等，清淨如水洗諸塵垢。如虛空無邊不障一切故，如蓮華出水離一切染故，如雷音震響出法音故，如雲靉靆降法雨故，如風動樹長菩提芽故，如牛王聲異眾牛故，如龍象威難可測故，如良馬行乘無失故，如師子座離怖畏故，如尼拘陀樹覆蔭大眾故，如優曇鉢華難值遇故，如金剛杵破邪山故，如梵王身生梵眾故，如金翅鳥勝毒龍故，如空中禽無住跡故，如雪山照功德淨故，如慈氏觀法界等故。專樂求法心無厭足，常欲廣說志無疲倦。擊法鼓、建法幢，曜慧日除癡暗，修六和敬常為師導，為世燈明、最勝福田。拔諸欲刺以安群生，功德殊勝莫不尊重，恭敬供養無量諸佛，常為諸佛所共讚歎，究竟菩薩諸波羅蜜。修空、無相、無願三昧，及不生不滅諸三昧門，遠離聲聞、緣覺之地。阿難！彼諸菩薩，成就如是無量功德。我但為汝舉要言之，若廣說者雖歷一劫不能窮盡。」<p>泥洹去者分第三十五<p>爾時座中有阿逸多菩薩，即從座起，合掌問佛：「阿彌陀佛剎中，諸聲聞有般泥洹者否？」<p>佛言：「此四天下星，汝見之否？」<p>答云：「皆已見之。」<p>佛言：「如大目犍連飛行四天下，一日一夜可盡知其星數。彼剎聲聞之眾，尚百千億倍於四天下星，不可盡知其數。其一聲聞般泥洹者，猶如大海減去一渧，不覺其少。其般泥洹者數雖眾多，猶如大海減去一溪之水，亦不覺其少。雖般泥洹者及無央數，其現在者與新得聲聞者，其數亦無量無極，猶如大海減一恒河之水而不覺其少。使天下諸水皆入於海，亦不能覺海水增多。所以者何？以海為天下諸水之王，容納無窮。彼佛剎中亦復如是，使十方無央數佛剎諸天人民，以至蜎飛蠕動之類，皆往生其中，亦不能覺彼剎人數增多。所以者何？以彼剎獨冠於十方無央數佛剎，而至廣至大曠若無邊。所以者何？本其為菩薩時，志願廣大精進不懈，積德無窮故能如是。」<p>光明大小分第三十六<p>佛言：「阿彌陀佛與其剎中諸菩薩、聲聞，頂中光明各有大小。諸聲聞頂中光明各照七丈，諸菩薩頂中光明各照千億萬里。有二菩薩尊為第一，其一名觀世音，一名大勢至，常在佛側坐侍政論。佛與二菩薩對議十方世界未來、現在之事，佛欲使二菩薩往他方佛所，神足而往駛疾如佛。分身生此世界助佛揚化，於彼剎中不失現在。其智慧威神最為第一，頂中光明各照千佛世界，世間人民善男子、善女人，若有急難恐怖或值官事，一心歸命觀世音菩薩，無不得解脫者。其佛頂中光明極大極明，彼世界中日、月、星辰，以佛光勝故亦無光耀，皆住空中亦不運轉；故無一日、二日，一月、二月，亦無歲數、亦無劫數。以此間計之，彼佛光明，後無數劫無數劫，重復無數劫無數劫，不可復計劫，終無冥晦之時；其世界無壞亦復如是。」<p>恩德無窮分第三十七<p>佛言：「阿彌陀佛，於世間教化，意欲度脫十方無央數佛剎中諸天人民，以至蜎飛蠕動之類，皆往生其剎，悉令得泥洹之道。其間欲作佛者，即令修菩薩行以至成佛。既成佛已轉相教化，度脫十方無央數世界中諸天人民，以至蜎飛蠕動之類，往生其剎者不可勝數；作菩薩以至成佛者，亦不可勝數。是此佛恩德，及於十方世界，無窮無極不可思議。」<p>佛壽人數分第三十八<p>佛言：「汝欲知阿彌陀佛壽命無極否？」<p>阿逸多對言：「誠欲聞知。」<p>佛言：「明聽！悉十方無央數世界諸天人民，以至蜎飛蠕動之類，皆得為人，又皆作緣覺、聲聞，共坐禪一心，合其智慧為一智慧，以計數彼佛壽命幾千億萬劫，無有能知者。其諸菩薩、聲聞，及彼剎諸天世人壽命，亦復如是。復令十方各千世界中諸天人民，以至蜎飛蠕動之類，皆得為人，又皆作緣覺、聲聞，共坐禪一心，合其智慧為一智慧，以計數彼剎中諸菩薩、聲聞幾千億萬人，莫有能盡知者。彼佛壽命浩浩渺渺無窮無極。誰能信知？惟佛知耳。」<p>遞次作佛分第三十九<p>阿逸多復白佛言：「阿彌陀佛功德壽命，威神光明乃如是耶？」<p>佛言：「彼佛至般泥洹時，觀世音菩薩乃當作佛，掌握化權，教化度脫，十方世界諸天人民，以至蜎飛蠕動之類，皆令得泥洹之道。欲作佛者則至作佛；既作佛已，轉相教化轉相度脫，如一大師阿彌陀佛，無有窮極，其恩德所及一無有異；復住無央數劫無央數劫不可復計劫，一一皆法阿彌陀佛乃般泥洹。其次大勢至菩薩作佛，掌握化權，教化度脫，一如阿彌陀佛，經歷劫數永無般泥洹時。」<p>佛智無極分第四十<p>阿難復從座起，長跪合掌而白佛言：「他方世界皆有須彌山，阿彌陀佛剎中獨無此山，何耶？」<p>佛言：「汝有疑於佛耶？十方世界無窮無極，不可思議；佛智亦如是。其中諸大海水，欲以一人斗量而盡，汝智亦如是。往昔過去世億萬億劫，有億萬億佛，各各自有名號，無有同我名號釋迦文者。復經億萬億劫間，有同我名號；如是積劫不已，其同我名號者，乃如恒河水邊流沙，一沙一佛，此屬過去，我盡見之。今現在面南正坐，見南方億萬億世界，其中有佛，各各自有名號，無有同我名號釋迦文者。又復過億萬億世界間，有同我名號，如是過世界不已，其有同我名號者，乃如恒河水邊流沙，一沙一佛。東、西、北方，四隅、上、下，亦復如是，此屬現在我盡見之。將來億萬億劫中，有億萬億佛，各各自有名號，無有同我名號釋迦文者。復經億萬億劫間，有同我名號，如是積劫不已，其同我名號者，如恒河水邊流沙，一沙一佛，此屬未來我盡見之。是知佛之智慧，能通十方世界，去、來、現在無窮無極，不可思議，豈可以斗量之智而妄窺測？」<p>獨無須彌分第四十一<p>阿難聞佛所言，則大恐怖毛髮聳然，復白佛言：「非敢有疑於佛。所以問者，以他方世界四天王天及忉利天，皆依須彌山而住。彼獨無此山，恐佛般泥洹後，有來問者無以告之，故以問佛。」<p>佛言：「他方世界第三炎摩天，上至第七梵天，皆何所依而住？」<p>對言：「自然在於空中。」<p>佛言：「彼剎中無須彌山，其四天王與忉利二天，亦復如是。天人行業果報不可思議；其諸眾生住行業之地，亦不可思議。況彼佛威神浩大，凡有作為，無施不可，無須彌山，無復何疑。」<p>十方稱讚分第四十二<p>佛告阿難：「東方有恒河沙世界諸佛，出廣長舌相，放無量光，說誠實言，稱讚阿彌陀佛功德不可思議。南方亦有恒河沙數世界諸佛，出廣長舌相，放無量光，說誠實言，稱讚阿彌陀佛功德不可思議。西方、北方、四隅、上、下，亦復如是。所以者何？欲令諸天帝王人民，盡聞阿彌陀佛名號，憶念、受持、歸依、供養，求生其剎，是人命終必得往生。若有眾生聞其名號，信心喜悅，乃至一念至誠迴向，願生其剎，必得往生；惟除五逆，誹謗正法。」<p>三輩往生分第四十三<p>佛言：「十方世界諸天人民，有志心欲生阿彌陀佛剎者，別為三輩。其上輩者，捨家棄欲而作沙門，心無貪慕持守經戒，行六波羅蜜修菩薩業，一向專念阿彌陀佛，修諸功德；是人則於夢中見佛及諸菩薩、聲聞。其命欲終時，佛與聖眾悉來迎致，即於七寶水池蓮華中化生，為不退轉地菩薩，智慧威力神通自在。所居七寶宮宇在於空中，去佛所為近，是為上輩生者。其中等者，雖不能往作沙門大修功德，常信受佛語，深發無上菩提之心，一向專念此佛，隨方修善，奉持齋戒，起立塔像，飯食沙門，懸繒然燈，散華燒香，以此迴向願生其剎。命欲終時，佛亦現其身光明相好，與諸大眾在其人前，即隨往生，亦住不退轉地；功德智慧，次於上等生者。其下輩生者，不能作諸功德，不發無上菩提之心，一向專念，每日十聲念佛，願生其剎。命欲終時，亦夢見此佛，遂得往生。所居七寶宮宇，惟在於地，去佛所為遠；功德智慧，又次於中輩生者。」<p>必修十善分第四十四<p>佛言：「行菩薩道生阿彌陀佛剎者，即得不退轉地菩薩，具三十二相，紫磨金色，八十種好，漸次以入佛位。欲於何方世界作佛，皆如所願。若不能大精進、禪定，盡持經戒，必修十善：一、不殺生，二、不偷盜，三、不邪婬，四、不調欺，五、不飲酒，六、不兩舌，七、不惡口，八、不妄言，九、不嫉妬，十、不貪欲，不靳吝，不瞋恨，不邪見。篤於孝順謹於誠信，信受佛語，深信作善得福，奉持如是善法，晝夜思惟阿彌陀佛，及彼剎種種功德莊嚴，志心歸依頂禮供養，是人命終心不顛倒，即得往生。聞無量無數諸佛，稱讚此佛功德，永不退轉無上菩提。」<p>復有三等分第四十五<p>佛言：「其次齋戒清淨，一心常念阿彌陀佛，欲生其剎，十晝夜不斷絕者，命終必得往生。縱不得晝夜，當絕慮去憂，勿與家事，勿近婦人，端身正心，斷除愛欲，齋戒清淨，志心憶念彼佛，持誦名號，欲生其剎；止一晝夜不絕斷者，命終亦得往生。若有善男子、善女人，發菩提心，持諸禁戒堅守不犯，饒益眾生，所作善緣悉以施與，令得安樂。當憶此佛及彼剎境界，是人命絕往生，即如佛色相種種莊嚴。賢聖圍繞，速聞無上妙法。」<p>一生補佛分第四十六<p>佛言：「諸往生者，皆具足三十二相，究竟深入妙法要義，諸根明利。其初鈍根者成就二忍，利根者得不可計無生法忍，皆當一生遂補佛處。所以者何？彼佛剎中，皆住於正定之聚，無諸邪聚及不定之聚。復無三種過失：一者、心無虛妄，二者、住不退轉，三者、善無唐捐。所以生於彼者，有進無退直至成佛。惟有宿願速度眾生，則以弘誓功德而自莊嚴，入他方生死界中，作師子吼說法度脫。爾時阿彌陀佛，以威神力，令彼教化一切眾生，皆發信心乃至成佛，於其中間不受惡趣，神通自在常識宿命。雖生五濁惡世，形跡與同，其清淨快樂，無異本剎。」<p>大會寶池分第四十七<p>佛言：「十方無央數世界諸天人民，比丘僧、比丘尼、優婆塞、優婆夷，往生阿彌陀佛剎者，群眾大會於七寶池中，人人各坐一大蓮華之上，自陳前世所持經戒，所作善法，所從來生本末，其所好法，及所得淺深，與智慧多寡；從上次下轉相言之。其人若不豫作諸善，不明經理，於此應對，自然促迫，其心慚悔，悔亦無及，但慷慨發憤，慕及等夷。」<p>世人極苦分第四十八<p>佛言：「世人於劇惡極苦之中，勤身營務以自給濟，無貴、賤、貧、富，無少、長、男、女，皆憂財物，累念積慮，為心走使，無時安息。若有田憂田，有宅憂宅，有牛、馬、六畜、奴婢、衣食、什物，悉共憂之。尊貴豪富既有斯患，嬰結于心不能自適。若貧窮下劣常苦困乏，無田亦憂欲有其田，無宅亦憂欲有其宅，無牛、馬、六畜、奴婢、衣、食、什物，無不愛之，欲其皆有。適有一物復缺一物，適有是事復缺是事，勤苦若此休息無時。不達於道德，迷沒於瞋怒，貪恨於貨色，坐斯不得道，當入苦惡趣展轉其中，雖數千億劫無有出期，痛不可言極可哀愍。今語汝等世間之事，擇其善者勤而行之。愛欲榮華不可常保，皆當別離無可樂者。乘佛在世，當勤精進，願生極樂世界。」<p>五道昭明分第四十九<p>佛言：「苦心與語令得解脫，若不信悟無益其人，大命將至悔亦何及。天地之間五道昭明，恢廓浩渺窈窈冥冥，業報相生轉相承受，美惡慘毒皆自當之。孰使如是？理之自然。善人行善，從樂入樂，從明入明。惡人行惡，從苦入苦，從暗入暗。世人昧此惡道不絕，故有自然地獄、餓鬼、禽獸、蜎飛蠕動之類，展轉其中世世累劫，無由出離。是為大患，痛不可言，惟修淨土直得超去。」<p>壽數隨意分第五十<p>彌勒復白佛言：「今聞佛所說，莫不喜悅。諸天人民以至蜎飛蠕動之類，皆蒙慈恩授解脫法，佛語教誡甚善甚深。」<p>佛言：「汝從無數劫來修菩薩行，欲度諸天人民，以至蜎飛蠕動之類，從汝得道者無央數，至得泥洹之道者，亦無央數。汝及十方世界諸天帝王人民，若比丘僧、比丘尼、優婆塞、優婆夷等，從無數劫來流轉五道，憂畏勤苦不可具言，至于今世生死不絕。與佛相值聽受經法，又復得聞阿彌陀佛，快哉甚善，吾助汝喜。汝今可厭生、老、病、死痛苦，惡露不淨，無可樂者。宜自決斷端身正行，益作諸善修已潔體，洗除心垢，言行忠信，表裏相應。人能自度轉相拯濟，精明求願積累善本；雖一切勤苦，亦須臾之間，後生阿彌陀佛剎，快樂無極，長與道德合明，永拔生死根本，無復貪、恚、愚癡苦惱之患。欲壽一劫、百劫、千劫、萬億劫、無央數劫、不可復計劫，皆隨意所欲，無不得之。欲衣得衣，欲食得食，皆如其意，次於泥洹之道。汝等各宜精進無得狐疑，無得中悔自為過咎，以至生於彼剎邊地，雖在七寶城中，經五百歲，受其困謫。」<p>八端檢束分第五十一<p>佛言：「汝等當自端身，當自端心，耳、目、鼻、口、手、足，皆當自端束檢中外，無隨嗜欲；益作諸善，當布恩施德，不犯道禁，忍辱、精進、一心、智慧，展轉復相教化，使彼為德立善，慈心正意齋戒清淨；如是一晝夜，勝於阿彌陀佛剎中為善百歲。所以者何？以彼剎中無修營為，物皆自有，人悉為善，無毛髮之惡。於此修善十晝夜，勝於他方佛剎為善千歲。所以者何？他方佛剎悉皆為善，無造惡之所，故其福德亦皆自然。其次有世界，為善者多，為惡者少，亦有自然之物，不待修營。若此世界中，為惡極多，為善極少，不自修治物無自有，或轉相欺詒勞心苦形，如是怱務未嘗寧息。吾哀世人教誨切至，令超彼岸，永脫苦趣。」<p>眾見佛相分第五十二<p>佛告阿難：「汝起整衣、合掌恭敬，面西為阿彌陀佛作禮。」<p>阿難如教作禮，白佛言：「願見阿彌陀佛，及極樂世界，與諸菩薩、聲聞大眾。」說是語已，阿彌陀佛即放大光明，普照一切世界。其中所有悉皆不現，惟見佛光，猶如劫水彌滿世界。爾時阿難，見阿彌陀佛，容體巍巍如黃金山，高出一切諸世界上，相好光明無不照耀；會中四眾悉皆覩見。<p>佛言：「我說阿彌陀佛及諸菩薩、聲聞，及彼剎中自然七寶，及一切所有，與此相見有無異否？」<p>對言：「今此所見，與佛所言一無有異。」<p>爾時諸天人民，以至蜎飛蠕動之類，皆覩見阿彌陀佛光明，莫不慈心喜悅。諸地獄、畜生、餓鬼，有拷治痛苦者，即皆解脫；諸盲者悉皆能視，聾者即皆能聽，瘖者即皆能言，僂者即皆能伸，跛蹇者即皆能趨，凡病者即皆痊愈，諸狂愚者即皆黠慧，婬泆者皆修梵行，瞋恨者皆慈和為善，有被毒者毒皆不行，鐘、鼓、琴、瑟、箜篌樂器，諸伎不鼓自成五音之聲；婦女珠瓔，亦皆自然震響。百鳥、畜獸皆自然歡鳴，當此之時莫不喜悅，咸得過度。<p>疑城胎生分第五十三<p>佛告彌勒：「汝見彼剎有胎生否？」<p>對云：「見胎生者，所處宮殿，或百由旬，或五百由旬，各於其中受諸快樂，如忉利天人。何因緣故彼剎而有胎生？」<p>佛言：「若有眾生，修諸功德願生彼剎，後有悔心亦復疑惑，不信有彼佛剎，不信有往生者；亦不信布施作善後世得福。其人雖爾，續有念心，暫信暫不信，志意猶豫無所專據。臨命終時，佛乃化現其身，令彼目見。口雖不能言，其心即喜，乃悔不免作諸善；以悔過故其過差少，亦生彼剎，惟不能前至佛所。方入邊地見七寶城，即入其中，於蓮華中生，受身自然長大，飲食亦皆自然，其快樂如忉利天人。惟於城中經五百歲，不得見佛，不聞經法，不見菩薩、聲聞聖眾，無由供養於佛，修習菩薩功德，以此為苦示其小謫，是故彼剎名為胎生。當知生疑惑者失大利益，若有眾生信受經法，奉持齋戒，作諸功德，至心迴向，命終即於七寶池中蓮華中生，跏趺而坐，須臾之間，身相光明智慧威神如諸菩薩，安得名為胎生？他方諸大菩薩，發心欲見阿彌陀佛，及諸菩薩、聲聞，恭敬供養，命終徑於極樂世界七寶蓮華中化生，自然即時見佛，安得名為胎生？」<p>菩薩往生分第五十四<p>彌勒復白佛言：「世尊！於此世界，有幾何不退轉地菩薩，往生阿彌陀佛剎？」<p>佛言：「此世界有七百二十億不退轉地菩薩，往生彼剎。一一菩薩已曾供養無央數佛，以此如彌勒者，皆當作佛。及諸小菩薩，及修習少功德者，不可勝計，皆當往生。不但我剎諸菩薩等往生於彼，他方佛剎亦復如是。其第一佛名光遠照，有八十億菩薩，皆當往生。第二佛名寶藏，有九十億菩薩，皆當往生。第三佛名無量音，有二百二十億菩薩，皆當往生。第四佛名無極光明，有二百五十億菩薩，皆當往生。第五佛名龍勝，有六百億菩薩，皆當往生。第六佛名勇光，有萬四千菩薩，皆當往生。第七佛名具足交絡，有十四億菩薩，皆當往生。第八佛名離垢光，有八十億菩薩，皆當往生。第九佛名德首，有八百一十億菩薩，皆當往生。第十佛名妙德山，有萬億菩薩，皆當往生。第十一佛名慧辯，有十億菩薩，皆當往生。第十二佛名無上華，有無數不可稱計菩薩，其地皆不退轉，智慧勇猛，已曾供養無量諸佛，於七日中，即能攝取百千億劫大士所修堅固之法，斯等菩薩皆當往生。第十三佛名樂大妙音，有七百九十億大菩薩，諸小菩薩及比丘等不可稱計，皆當往生。不特此十四剎中諸菩薩眾皆當往生，十方無量佛剎中，其往生者甚多無數，不可復計。我但說十方無央數佛名號，晝夜一劫尚未能盡，況其菩薩當往生者。今為汝等，乃略言之。」<p>聞法因緣分第五十五<p>佛言：「世間人民前世為善，乃得聞阿彌陀佛名號功德，若慈心喜悅志意清淨，毛髮聳然淚即出者，皆前世嘗行佛道，或他方佛所嘗為菩薩，固非凡人。若不信心，亦不信佛語者，乃惡道中來，餘殃未盡，愚癡不解，未當解脫。多有菩薩，欲聞此經而不得聞；若得聞者，於無上道永不退轉，故當信受、讀誦、如說修行。吾今為汝等說此經典，令見阿彌陀佛及其國土，與一切所有所當為者，必勉為之。當來之世經道滅盡，我以慈悲哀愍，特留此經百歲，眾生值遇無不得度。若有眾生，於此經典書寫、供養、受持、讀誦、為人演說，乃至晝夜思惟佛剎，及佛身功德。臨壽終時，佛與聖眾現其人前，經須臾間，即生彼剎。」<p>正法難聞分第五十六<p>佛言：「佛世難值，正法難聞，如來所言必應從順，於此經典作大守護，為諸眾生長夜利益，超生淨剎永離五趣。」<p>爾時世尊，復說偈言：「若不往昔修福慧，於此正法不能聞，已曾欽奉諸如來，故有因緣聞此義，聞已受持及書寫、讀誦、讚演并供養。如是一心求往生，決定徑歸極樂剎，上品上生復何疑，皆賴平時修積力。彼佛剎樂無邊際，惟佛與佛乃能知；聲聞、緣覺滿世間，盡其神智莫能測。假使長壽諸眾生，命住無數俱胝劫；稱讚如來功德身，究竟淺智不能盡。大聖法王宣妙法，濟度一切脫沈淪；若有受持揚說者，真是菩提殊勝友。」<p>佛說是經已，時彌勒菩薩，長老阿難，諸菩薩、聲聞，及十方來諸大眾，靡不喜悅，信受奉行。