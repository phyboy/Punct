<juan>四童子三昧經卷上<p>隋北印度健陀羅國三藏闍那崛多譯<p>如是我聞：<p>一時婆伽婆在俱尸那國力士居地娑羅林所二雙樹間。爾時，如來思惟：「今日涅槃時到，應當取滅。」<p>長老阿難即於其夜欻得惡夢，驚怖憂惱，馳向佛所，愁慘合掌，瞻仰世尊，目不暫捨。<p>爾時，佛告長老阿難：「瞿曇彌子！何故如是熟視於我，眼不暫瞬？」<p>爾時，阿難即白佛言：「世尊！我於昨夜忽然見夢，身毛為竪，甚大怖懼，必是如來涅槃先相。世尊！我既見是非吉夢已，心無情賴，深生憂惱，恐畏世尊速入涅槃。」<p>佛告阿難：「瞿曇彌子！汝見何夢，知是如來涅槃先相，而生驚怖？」<p>爾時，如來即以此偈問阿難曰：「汝夢何所見，在娑羅林所，謂涅槃先相？彼相為我說。」<p>爾時，阿難即以偈頌白世尊曰：「昨夜所見夢，可畏身毛竪，恐怖心大驚，世尊今當聽。忽於世界中，出生廣大樹，微妙甚可觀，常有諸花果，普覆眾生界，其蔭甚清涼。若蒙在樹下，受樂除憂患，觀樹得淨眼、聞聲得淨耳，成就多功德，高至於有頂。彼樹出妙聲，具說諸法相，微妙義具足，安樂諸眾生；彼樹出光明，如恒河沙數，充滿如是剎，所照無不遍，諸有十方界，無量難思議，光明所觸者，必當得利益；彼樹出妙香，普熏十方剎，若聞此香氣，不墮諸惡道，亦不墮地獄，及不墮畜生、餓鬼、阿修羅，皆至於善趣。如是大妙樹，安樂諸眾生，摧折力士地，臥於雙樹間。爾時千數眾，無量不思議，見此大樹倒，悲號而哀泣。忽不聞彼聲，亦復不聞香，各不能自起，我亦迷悶倒。我昨夢如是，無量可畏相。如我所見事，具眼為我說。」<p>爾時，淨居諸天子及娑婆世界主、大梵天王、并商主魔王子、天主憍尸迦、四天王等，并諸眷屬，各於住處聞佛世尊涅槃之相，各及八十餘那由他眷屬諸天子等，前後圍遶，往詣佛所，頂禮佛足，皆悉同聲，悲號懊惱，憂愁泣淚。即向阿難而說偈言：「嗚呼大苦哉！阿難汝具知，如來雙樹間，欲取於滅度。無燈為作燈、無歸為作歸，欲入於寂靜，無餘大涅槃。」<p>爾時，世尊向慧命阿難及諸天眾而說偈言：「汝賢莫憂苦，如所見無異，今夜取涅槃，在於雙林下。彼之大樹者，枝莖不思議，具光明香氣，摧折雙樹間。如樹佛亦然，今欲詣彼所，入無餘滅度，如水滅大火。舍利、目連等，神通、智慧最，二人已滅度，汝今豈不知？諸行皆如是，無常生滅法，佛知如是相，知已為眾說。阿難！汝當告，我諸聲聞等，上座尼婁陀，天眼最第一；上座迦旃延、上座俱絺羅、富婁、須菩提、難低及牛呞、輸那摸伽王、著糞掃衣者、難陀、羅睺羅，及餘諸聲聞，學無學人等、及諸餘凡夫，一切速告知，不久我滅度，勿於涅槃後，而生彼苦惱。有學及凡夫，不見大生苦，我慰喻彼等，曉示真法相，諸行皆如夢，無常汝莫憂。」<p>爾時，世尊如是說已，慧命阿難即以偈頌白世尊曰：「世尊！我迷方，舉身皆戰慄，聞佛欲滅度，我愁憂不少，體畏無歡喜，心益增悲悼。離欲亦如是，其眼云何去？云何告上座，諸眼第一者，今日大悲尊，見已更不見？我今自憂苦，云何告彼苦？上座云何聞，苦惱大怖事？學人云何住，及餘諸凡夫？憂悲箭所射，願尊住一劫。云何於四眾，宣說世尊滅？世尊為我說，願尊住一劫。大炬逝速疾，滅沒於世間，世間大黑闇、世間永盲冥。我不能告彼，世間大苦事，世尊更遣餘，無有憂苦者。」<p>佛告阿難：「瞿曇彌子！汝莫憂苦，諸行性相悉皆無常。」爾時，世尊即說偈言：「阿難！億諸天，聞佛欲涅槃，悉捨天宮殿，憂愁大苦惱。侍者汝正業，汝去告比丘，我涅槃之後，懊惱不見我。」<p>爾時，慧命阿尼婁陀在須彌山頂為三十三天正當說法。是時，即以清淨天眼過於人眼觀見大威德諸天子等捨於宮殿，復聞諸天叫喚，大聲悲號啼哭，復見己之徒眾眷屬悉皆四散。<p>時阿尼婁陀正念甚深，天眼之明，重復觀察諸天子等各及眷屬，捨己欲樂，憂悲苦惱，速疾捨離，相續而去。<p>時阿尼婁陀更復觀見須彌山王及諸山峯——或高百由旬或二百由旬、三百由旬、四百由旬——摧剝崩倒，或五百由旬，或復無量須彌山峯，崩倒墮落大海水中，於彼眾生無所損惱，亦無傷害。尚不損惱於一眾生，況多眾生？亦不傷害於一眾生，況當傷害於多眾生？彼須彌山王所有依住天、龍、夜叉、乾闥婆、阿修羅、緊那羅、摩睺羅伽，聞於如來欲入涅槃，悉皆憂悲，生大苦惱，同時趣向俱尸那城，速疾急行。當速行處，須彌山峯而自崩倒，音響震動，並出聲言：「今大釋種釋迦牟尼，釋中勝王，於阿僧祇億劫苦行，修諸善根，今於力士所生之地，娑羅林所在雙樹間，欲入無餘寂滅涅槃。諸天人等皆當眼滅。」彼皆怱遑，速疾而行，大須彌山及大海水皆悉撓動。以是事故，此大須彌山王之峯及大山谷崩倒墜落，沒入大海。<p>爾時，阿尼婁陀正住須彌山頂，即發大聲而說偈言：「世間大商主，眾生大福田，與世間樂報，此仙今涅槃。往昔能作大功德，是大醫王治眾病，拔刺無礙無所著，彼仙今欲入涅槃。見諸眾生多欲患，輪轉無明、生、老、死，處在牢獄顛倒見，起大慈悲為說法。動諸魔眾瞋恚來，猛毅鋒刃欲加害，或執大石及山崖，示現種種恐怖事，如是等眾甚可畏，見之身毛不驚動，彼尊能破如是魔，今欲入滅雙樹間。右手舒展指於地，振吼聚落及諸山，彼仙自在大法王，今欲涅槃雙林間。能打大地出大聲，聞不思議十方界，彼勝眾生大智者，今欲涅槃雙林間。昔魔兵眾大可畏，已得難動無畏處，彼大仙人為眾說，轉於四諦大法輪；現諸神通無與等，一切世界置毛端，眾生不知亦不覺，彼尊今欲入涅槃。今已到於力士地，在於娑羅雙林間，入大寂靜三昧中，欲趣涅槃如火滅。」<p>爾時，尊者阿尼婁陀說此偈已，以佛神力，閻浮提內所有比丘、比丘尼、優婆塞、優婆夷——惟除上座摩訶迦葉及諸弟子徒眾眷屬——自餘二百四比丘眾、諸餘所有四部眾等，馳趣娑羅雙樹林間，同來聚集，禮世尊足，各作是念：「我等今者即是最後覲見世尊。」<p>時阿尼婁陀說是偈已，應時三千大千世界所有大威德諸天人等，及諸天天子、天女，諸龍龍子、龍女，及諸夜叉、夜叉男女，毘舍遮、毘舍遮男女，一切諸天人、阿修羅、迦樓羅、緊那羅、摩睺羅伽、人非人等，星宿行處。如是等一切大眾皆悉號咷，流血灑地，面淚滿目，心皆迷毒，叫喚舉聲，哀慟大吼，駭動天地。憂箭所射心無情賴，惋歎感傷喐吚諮嗟，諸根悲塞頓悶斷絕，宛轉于地舉身戰慄，手足垂跢受大苦惱。<p>其間或有相視而哭；或以手拳自拍頭頂摑裂軀面而大號哭；或有轉眼或復轉膝而大號哭；或按兩髀如燒脚足而大號哭；或復唱言：「嗚呼佛陀！嗚呼佛陀！」而大號哭；或手拭眼、或手捫面而大號哭；苦箭入心號咷哽絕，痛哀悲惱不能自定而大號哭。如是無量千億眾生淚墮如雨，長歔歎息，絕而復穌。或合爪掌涕淚交流而復號哭；或以右手搘頭涕淚低頓躄地而大號哭；或以左手扣頭悵怏憂火所燒而大號哭；或身體萎悴宛轉煩惌而大號哭；或擲兩手面失本色，迷悶哽塞而大號哭。<p>爾時彼諸天、龍、夜叉、乾闥婆、阿修羅、迦樓羅、緊那羅、摩睺羅伽各及眷屬馳趣佛所。到佛所已，在於佛前，皆悉撲地如斫樹倒，或禮佛足、或大叫喚、或大號咷宛轉于地、或在佛前舉雙兩臂遞相攀攣，叫呼號哭並唱是言：「嗚呼佛陀！嗚呼大尊！嗚呼達摩！嗚呼大慈！嗚呼大宅！嗚呼大歸！憐愍我等、救護我等，三界之眼失路示路，一切世間當成空曠、一切眾生當盲無目，大智炬明今日永滅。」互相執挽如喪父母、親戚、兄弟、姊妹、兒女，如是種種號咷悲哽，呼聲大哭。或如是言：「嗚呼我尊！嗚呼我等大善知識！嗚呼巧說微妙美言！嗚呼行步如師子王！嗚呼行步如大牛王！嗚呼行步如大象王！嗚呼演暢甘露法王！」如是種種無量哀辭，悼傷痛切而大號哭、或從虛空撲身墮地，悶絕宛轉，悲哽號哭。<p>爾時，阿難悶絕撲地如斫樹倒，良久乃穌，在於佛前兩手據地，瞻仰世尊，目不暫捨，而說偈言：「倍生我苦惱，以見眾生等，被苦箭所射，悲號大哭泣。譬如絕闇路，商人被劫賊，忽見大火明，照於眾人前，更增彼大怖，無方得馳走，觸處無依怙，以見火聚故。以如來滅度，多眾皆悲苦，如是無救者，更被苦箭射。世尊不住世，餘者復涅槃，最勝人滅度，我見云何忍？放熾大光明，如薪盡火滅，墮於力士地，我云何忍見？今更不復見，在於竹林下，及在祇陀園，如常說法時。云何入毘耶，離車最勝城，向諸離車語，最勝人滅度？云何入迦毘，釋種最勝城，告彼不喜言，最勝人滅度？云何詣闍世，摩伽陀勝王，云何說此言，如來入滅度？多數千眾生，數數而哀泣，云何慰喻彼，釋師子滅度？比丘、比丘尼、及諸在家眾，云何告此言，汝釋王滅度？或在經行所，及入大禪定，天龍所問時，無畏云何說？『阿難！佛何在，福田最勝人？』諸上座問已，世尊我何報？我為誰敷設，師子大法座？復為誰敷設，大師子臥床？眾中無所畏，如大師子吼，復更誰邊聞，甚深無比法？與誰洗足水？為誰執袈裟？最勝人滅後，更為誰執捉？誰復大眾前，讚歎我勤劬？誰復讚歎我，多聞大智海、智慧大辯才？無邊眾歡悅，我更對誰聞，微妙軟美言？彼聞持佛子，如是傷歎已，在於佛足邊，悶絕而倒地。」<p>爾時，世尊告阿難言：「瞿多彌子！莫過愁毒、莫大迷悶，我於前時已曾語汝如此之義：『一切恩愛悉有別離，一切諸行並皆無常，如夢、如幻、如焰、如泡、如沫、如露，虛妄不實，諸行亦爾。』汝已知之，瞿多彌子！汝時可起，但當速去，可為如來於雙樹間安置床鋪，頭向東，首高如牛頭；面正向北，右手搘頰；雙樹之下偏約南邊。如來世尊今後夜分當入涅槃，滅除無餘有為身分，此之涅槃。」<p>爾時，阿難啼哭、號咷、愁毒、懊惱、淚下滿面，奉世尊勅，敷師子床於彼娑羅雙樹林所。舒安訖已，而說偈言：「我今最後設，大仙師子床；於後更不敷，最勝人臥鋪。我云何忍見，空林雙樹間，最勝人滅後，寂不見世尊？諸護林神等，空守於長夜，更不見如來，云何樂住此？嗚呼無常行，如幻如夢泡，丈夫教導師，今日當滅度。」<p>爾時，尊者阿尼婁陀即便說偈，告阿難言：「如來先已說，諸行悉無常，因緣不自在，汝強心莫憂。豈以汝憂悲，及以啼哭故，無常事已爾，智者莫迷悶。」<p>說此語已，是時阿難即復以偈報大尊者尼婁陀言：「無畏尼婁陀！願莫作是語，覩勝人滅度，尊豈無憂愁？」<p>是時，尊者阿尼婁陀復更以偈報阿難曰：「我眼豈無淚？為之以裁忍。見萬類眾生，多為愛所逼，又我天眼見，諸苦惱眾生，為彼等大悲，是以應號哭。為利於世間，不以懊惱故，是故我語仁，莫憂當念法。」<p>爾時，世尊從座而起，一切天人、諸龍、夜叉、乾闥婆、緊那羅、摩睺羅伽、阿修羅、迦樓羅等，百千億眾圍遶世尊，詣娑羅樹林。至已，右脇臥師子床。世尊臥彼師子床已，時虛空中即雨天華及天末香，作諸天樂億百千種，又齎世間種種人華、種種末香、種種塗香、種種音聲，供養世尊，植諸善業，各口唱言：「此是世尊、多陀阿伽度、阿羅訶、三藐三佛陀最後而臥，亦是我等最後觀見世尊於彼剎那羅婆牟休多間。」<p>是時，東方有一世界名寶鳴主，去此佛剎十千俱致。彼國土中有佛，名曰師子鳴聲多陀阿伽度、阿羅訶、三藐三佛陀。其世界中有一菩薩名善思義，從彼應託來到此土王舍城中，摩伽陀國，韋提希子阿闍世王宮內化生，結加趺坐。彼既生已，說此偈言：「我從師子吼，如來剎土來，聞此有世尊，釋師子在世。」<p>爾時，空中有一天子以偈報彼善思義菩薩言：「今者彼人王，世尊釋師子，於娑羅雙樹，欲入於涅槃。」<p>說是語已，時善思義菩薩摩訶薩即便以偈報彼天言：「難計諸佛剎，百千俱致數，我從彼土來，聽釋師子法。值彼欲滅度，當趣雙樹間，我不實空來，到於斯剎土。我今已來此，彼尊當涅槃，諸天等世間，悉愁況於我。一念此不住，應速見世尊，勿令我空來，而不得見佛。」善思義勸諫，摩伽陀國王，發哀美善言，令彼心歡悅。「大王聽我語，大人出世間，王莫放縱心，速詣於佛所，於數千億劫，或當一遇時，今既值彼師，智者莫空過。願王勿疑意，謂我小兒癡，我非癡小兒，王自小兒耳。貪於世欲樂，殺父造逆殃，此是小兒癡，當墮於惡道。王近惡知識，調達鬪亂人，隨順彼逆心，故殺無過父。王如法無比，真是佛子儔，但以有我心，無智故興逆，如此大惡逆，恐怖事非輕，以是王必當，墮大阿鼻獄。及佛今現在，未入涅槃間，當興供養心，佛諸舍利骨。願王施歡喜，我欲詣佛邊，來生此土中，不為受諸欲。我以聞本土，師子鳴如來，稱此大仙人，猶師子滅度。欲得奉見故，來生此土中，諸剎利宗親，一時詣向佛。」<p>爾時，阿闍世王即以偈告彼童子言：「力士生地去此遙，不可輕往須嚴駕，童子汝但今夜待，明整兵馬安樂行。」<p>爾時，善思義童子還復以偈報阿闍世王言：「大王慎莫生嬾惰，我神通力不思議，我今若欲過東方，無量佛剎無限礙。元從所來佛剎土，經歷無量無有邊，其間佛國如恒沙，力士生地竟何遠？」<p>爾時，童子從阿闍世懷裏而起，徒步而行，發王舍城安庠而出，說此偈言：「欲覩清淨無過佛，大力能降最勝人，汝等隨我速往見，及彼釋仙未入滅。」<p>爾時，童子從王舍城徒步出已，當彼剎那羅婆時頃，有於七萬二千人眾集聚圍繞，復有無量無邊百億那由他諸天眾，隨彼童子往詣佛所，為欲頂禮如來足故。<p>爾時，世尊作人師子右脇臥已，於彼剎那羅婆牟休多間，從彼南方去此佛剎，五百千億佛之世界有一佛剎，彼佛號曰寶積善現如來，十號具足。彼有菩薩名寂靜轉，從彼剎沒，於此世界閻浮提地舍衛城內，生大居士似師子家。即於初生，而說偈言：「於何數億劫，割捨其手足，挑眼破身分，斷截無量頭，妻妾男女等，一切諸財寶，於千億數劫，求無上菩提。為度諸群生，布施廣修福，無量百億劫，彼眼者希有。」<p>爾時，似師子居士以偈報童子言：「汝為是天龍，為夜叉、羅剎？汝即生之頃，分明出語言。我眷屬悉怖，馳走散諸方；我聞佛名聲，是故我不走。」<p>爾時，童子以偈報居士言：「我非天非龍，非夜叉、羅剎。汝居士不知，謂我是世人，言天、龍、夜叉、緊那、摩睺羅。我是天中天，居士汝當知。」<p>爾時，似師子復以偈答童子言：「我心復有疑，童子我復驚，聞汝如是言，同於智者說。云何天及龍、夜叉、緊那羅？云何天中天？童子更重說。」<p>爾時，童子以偈報居士言：「去此南方界，有佛名寶積，現在如師子，我從彼處來。百過作帝釋，自在亦作來，百過作梵天，亦作轉輪王，我欲多時說，一劫或億劫，不可得說盡，智者速詣佛。<p>「唯然，大居士！汝常應修如此法行，親近心念廣作顯示。大居士！何者法行？如來當說，彼寶積善現如來十號具足，有諸菩薩摩訶薩等成就三法，於菩提心得不退轉，復當速證無上菩提。何等為三？一者入無邊心、二者入甚深智、三者入堅固修行三昧。」<p>爾時，彼童子欲重宣此義，而說偈言：「若欲入於甚深智，諸天世人所愛重，惟有諸佛大名稱，善能知因及非因。彼句無非菩提者，此智無有染著處，捨諸著已離毒箭，證法智已得作佛。念心無邊無有心，入如是心得寂靜，隨順是心名為入，此心名為遍一切。若破若斫彼不堅，無破諸法如來說，諸有猶如虛空體，如是真如如金剛。應知如是自性空，若能修此無所著，彼即出離煩惱網，當成正覺離諸有。當知一切無有知，當證一切無所證，當覺一切無所覺，一切聞聲無取著。入甚深法無法想，解脫眾生無脫想，廣寂無有廣寂想，得證菩提無道想，彼真健人除毒箭，了達眾生諸所趣。知一切故名為佛，難可輒近無所著。」<p>爾時，童子說此偈已，於剎那羅婆牟休多時，似師子居士即與眷屬二百人俱左右圍遶，便發阿耨多羅三藐三菩提心，迴向菩提，於諸法中得無生忍；十八億諸天子等亦發阿耨多羅三藐三菩提心，究竟菩提無有退轉；復有四那由他眾生，於諸法中遠離塵垢得法眼淨。<p>爾時童子復說偈言：「我今不空來，往釋師子所。於生死怖中，度那由他眾。有多眾生數，已發菩提心，住無上平等，證得無生忍。我父住法忍，我母、兄、眷屬、十八億諸天，皆住菩提道。我得大財寶，無量不思議，於佛法轉近，去貧窮稍遠。」<p>爾時，寂靜轉童子化其父母及眷屬已，出舍衛大城，共其父母并諸眷屬、無量百千諸眾生等，左右圍遶在於眾前，趣向力士所生之地娑羅林，所欲禮佛足，覲見世尊。<p>爾時，如來在於師子床上右脇臥時，於彼剎那羅婆牟休多時，西方去此過八億百千佛剎，有佛名號樂音如來，十號具足。彼佛剎土有一菩薩摩訶薩名無攀緣，從彼佛剎隱滅身已，於此佛剎閻浮提地，波羅奈國大城之內，有大居士名善鬼宿，於其家內而忽化生。時無攀緣童子即於生時而說偈言：「諸法無攀緣，愚癡覺所轉，彼不脫眾苦，增長諸憂惱。諸法無處所，求之不可得，若盡及不盡，一切無所有。虛空無所依，非空亦無依，空法因緣無，因緣亦不無。彼諸所說法，深隱難知見，頗有能說者，人尊釋師子。大象、大師子，如梵無諸欲，今日於雙林，將滅世間眼。在於大眾中，如月十五日，為眾說妙法，彼更不可見。比丘眾圍繞，如帝釋山頂，自今更不入，一切諸妙城。天人中極尊，法鼓最勝者，發音令眾悅，我等不復聞。無我、無作者，如來說是法，今欲入滅度，娑羅雙樹間。」<p>爾時，無攀緣菩薩說此偈已，波羅奈城一千徒眾作如是言：「此童子者甚奇希有，智慧辯才無畏深入，生已乃能憶知宿命生生之事，復能巧說種種妙偈，乃有如是大力智慧，無畏難伏淨妙辯才，願令我等得如是智若此童子。」爾時，無攀緣童子欲令大眾入不退地，世間所無不共之法，希有難得、無量無邊，令彼得入，亦令得入無生忍法。爾時，大眾白童子言：「善哉！童子！我等今者隨童子去，往詣彼所，覲見世尊，并欲供養。」爾時，無攀緣菩薩摩訶薩共彼眷屬徒眾百千，圍繞恭敬在於彼前，從波羅奈大城而出，徑詣佛所，為欲覲見及供養故。<p>爾時，於彼剎那羅婆牟休多時，從於北方去此佛剎，過六萬四百千億佛土，有佛名曰住菩提分轉如來，十號具足。於彼佛剎有菩薩摩訶薩，名曰開敷神通德，從彼沒身生此剎土閻浮提中，毘耶離大城，大將師子，於彼家內忽然化生。爾時，開敷神通德菩薩摩訶薩生彼家已，即說偈言：「頗聞佛世尊，增長釋種家，度脫諸厄難，無量百千億。頗聞佛世尊，無邊智慧海，精進及禪定，甚深達彼岸。如來拔毒箭，得忍心調柔，為眾常說法，亦不著法相。頗聞佛世尊，不著於三界，世間行不行，智慧遍一切。欲界及色界，乃至無色界，能以智稱量，彼眼者在不？」<p>時大將家有一天女名轉菩提分，化作人形現童子前，以偈報童子言：「世尊住一劫，或復過一劫，汝後當見佛，今且受五欲。食勝妙福祿，猶如大王家，種種妙音聲，歌舞作倡等。」<p>爾時，童子具知如來已益眾生、諸天人等善根成就，以偈報天女言：「彼愚癡眾生，樂於五欲樂，不聞正遍知，及諸佛教法。我不受五欲，五欲無堅牢，五欲如刀劍，誰能信五欲？猪狗及野干、騾馬牛驢等，此輩貪五欲，諸佛聲聞訶；盲瞎根殘缺、痤陋及攣跛，如是等貪欲，諸佛聲聞訶；蚍蜉蛺蝶蠅、俱❥羅孔雀，如是等行欲，我勝彼故訶。譬如大火坑，熾然閻浮滿，彼如盲墜墮，貪欲亦如是。諸欲無常苦，智者所呵責，若人不知過，此等為欲轉。我不受五欲，世尊已證知，能聞此義者，當知彼如佛。我從佛邊聞，彼須彌山王，於後夜分時，彼佛當滅度。我等速往詣，盡諸結使者，欲見者可去，恐彼世尊滅。轉菩提分尊，最勝人所說，於億千數劫，難逢種善根。若於涅槃所，覲見釋種尊，聞釋師子法，當生善種子。若天人夜叉，往至如來所，若愛釋種幢，速見大名稱。」<p>爾時，開敷神通德童子菩薩摩訶薩說此偈已，與諸眾生無量百千左右圍繞，最居眾首，從毘耶離出，徑詣佛所，欲禮佛足，親覲供養。
。
<juan>四童子三昧經卷中<p>隋北印度健陀羅國三藏闍那崛多譯<p>爾時，世尊右脇臥於師子床上。時四童子從四方來，各與大眾前後圍繞，導在眾首，悉皆平等，智慧神通、威德法行，無所差別，不乖毫毛，共趣佛所，往到佛前，恭敬合掌。彼四童子到佛邊時，各隨城邑所從眷屬、一切天人、百千眾生雜類，皆悉合掌，一切靜心，歡喜踊躍，曲躬瞻仰向四童子。<p>彼四童子當於來時，四方縱廣滿一由旬，諸天雨華遍滿於地，鼓天音樂種種百千，諸天歌詠讚歎無量。爾時，多陀阿伽度、阿羅訶、三藐三佛陀普於四方自然顯現四師子座。爾時，尊者阿難以偈白佛言：「世尊！何因緣，一切智四邊，右脇現四床，師子廣大敷？」<p>作是語已，佛告阿難：「阿難！汝見此四童子已不？從四方來，面如滿月，過日光明蔽四天下，威德特尊齒白明耀，發智慧光得大精進，入甚深智成就功德，識智了達有深信行，謙卑慚愧行業滿足，意見深遠得正念定，智慧善巧有大方便第一總持，為諸眾生隨順說法，增長善本，於無量億百千佛所種諸善根。各住四方，各於佛剎聞我涅槃，各從彼剎諸如來所諮發啟請，生此剎土，欲聞見我及我名稱，說法利益功德之事，觀看今日如來後夜分時，於力士生地娑羅雙樹間，當入無餘涅槃、不思議涅槃、一切世間無等涅槃、一切世間希有涅槃、一切世間安樂涅槃、一切世間難伏涅槃、一切世間斷離諸趣清淨涅槃，如來當取如是微妙最上涅槃。<p>「阿難！此東方來童子者，其色微妙，具大功德，端正可喜，光明遍照，威德熾然，猶如盛火放大光明，以多百千徒眾圍繞、及以億數諸天之眾，所共供養，受天雨華，來詣佛所，欲供養佛。<p>「阿難！此童子者，於彼師子音鳴聲如來國土，曾作轉輪聖王，領千世界而得自在，諸天人等之所供養。彼治化時，於欲界天上及於人間恒多講法，受持句義，為於無量百千眾生解說妙趣，成就彼等種諸善根，得諸神通達解法行，眾聖諮嗟無邊無斷，最上微妙得無畏力，深入法相成就辯才，智慧善巧得到無邊智慧彼岸。滿足如是諸法行已，於十八億年如法治化，不用刀杖惱亂眾生、不為受欲貪於王位，於彼十八億年成熟十八那由他眾生，令住阿耨多羅三藐三菩提，於菩薩法得不退地。彼善男子從初發心得不退地已，乃至畢竟成就阿耨多羅三藐三菩提，彼王如是，於後一時剃除鬚髮、著袈裟衣、捨家出家。<p>「即出家已，於八十一億年行於梵行。從出家已，未甞坐臥，況復睡眠？於八十一億年中，乃至不起一念欲想及於瞋心，況有殺害、惱亂等心、無不善事及憎愛想？亦復不念修行、不修行想。常住二法，何等為二？一者雖得肉眼，無肉眼想；雖能分別知諸法聚，而不取著法聚之想。於彼八十一億年中，更不論說諸無利益、他餘事想：若地想、水想、火想、風想，若虛空想及識想，若婦女想及丈夫想，飢渴想、聚落想、空閑處想、城邑等想，違逆之想、不違逆想，遠離想、禪定想，自我想、他我想，色想、無色想，邊想、中想，生想、滅想，少想、多想，如是等諸餘亂想，皆悉寂滅，不生分別；惟除二十篋藏法本，思量修習。<p>「其間成熟八萬那由他眾生，決定於阿耨多羅三藐三菩提，彼諸眾生皆初發心於如此剎；即剎那羅婆時，於彼佛剎自在而去，各更別往諸餘佛剎，到彼諸剎世尊所奉覲承事；於彼世界一一佛剎，一一身到，一身一事無二並者，彼諸剎土一一諸佛皆同；於此一剎那羅婆時右脇而臥，同於此日後夜分中當入涅槃，悉在娑羅雙樹之間力士生地，皆如如來彼諸佛等，同名釋迦牟尼十號具足，彼諸佛等亦同出於五濁惡世。<p>「阿難！我以如是無量、無邊、無礙肉眼正知正見，非諸聲聞、辟支佛等之所能入，非境界故。阿難！若有比丘、比丘尼、優婆塞、優婆夷聞此法門，聞已生信，羨我肉眼正知見智，欲得此智，乃至滿足一切種智，及發一念正信之心相續不捨，適發心已，即生無量福德之聚，況得無量無邊大功德聚？<p>「阿難！若有善男子、善女人，於十八那由他諸如來所，復於十八那由他億年，以一切樂具供養、恭敬、尊重、讚歎，親承奉事彼諸如來，於十八那由他年，所得功德雖復無量，猶故不及聞此法門羨願之心生功德者，不可譬喻。<p>「阿難！此童子者，於我法中一日一夜，教化、利益無量眾生，何況多時所作利益？若舍利弗、目犍連等及餘聲聞，不能如是多作利益，度脫如是無量眾生。<p>「阿難！假使汝等一切壽命，多諸眾生說法教化，不念餘事，晝夜不休，雖作如是教化利益，但自汝等於我法中，不能荷負佛法重擔。如今所見此來童子所荷負者。」<p>又復告言：「如是，阿難！如是童子為諸眾生作大利益，具足憐愍，念諸眾生、饒益眾生，而此童子有無量功德。<p>「阿難！汝見從南方來童子已不？如秋滿月十五日夜，光明熾盛，右手執持眾寶，莊嚴杖打此大地，打大地已，出如是聲：譬如摩伽陀國有一寶器——或用金作、或用銀作，作之成就善加瑩治，無有塵垢、無有瑕隙、無有破漏，善好明淨，無有塵土、無有脂膩，種種因緣眾事所成，種種功能練精，明淨五處、具滿十處，遠離一千分觀瞻、遠離十二處金銀煩垢，種性真正金性最勝，百練所成，新成非故具，足八分一千巧匠，一心觀瞻，塵膩垢翳一切悉無——如是妙器打之出聲，若聞聲者能滅眾苦。<p>「阿難！如是譬喻，如是器聲，我少說耳。而此童子，眾寶間錯嚴潔之杖，打此大地所出之聲，亦復如是。<p>「阿難！此童子者名寂靜轉，是大菩薩摩訶薩也。從南方寶積現多陀阿伽度、阿羅訶、三藐三佛陀剎土而來。彼佛世界名寶莊嚴。<p>「阿難！於汝意云何？彼世界何故名寶莊嚴？阿難！彼佛世界，無一眾生住不定者，亦無邪定。阿難！彼諸眾生。皆悉正定於阿耨多羅三藐三菩提。阿難！彼剎是菩薩剎，彼剎眾生無男女想。阿難！彼諸眾生皆悉梵行，無諸穢欲智行清淨，乃至無有穢欲之名。阿難！彼莊嚴佛剎諸眾生等，無有一切不善思想，亦無食想，唯有二食。何等為二？一者以定慧為食，二者以法喜為食。阿難！彼佛剎不說五陰、不說三乘，惟廣演說一切智陰菩薩篋藏。阿難！以是義故，彼佛世界名寶莊嚴。<p>「阿難！此土所有他方佛剎眾生生此土者、復有願生彼佛土者，願生之者彼眾生等，皆得不退轉於阿耨多羅三藐三菩提。阿難！或有菩薩從餘佛剎來生彼者，生已，即自能知彼佛剎內一切諸事，彼等菩薩亦生彼已，即於剎那羅婆牟侯多時，各各想己自身是佛。<p>「阿難！彼寶積現如來為彼無量無邊那由他諸菩薩摩訶薩等，廣說一切種智及菩薩篋藏法門，不曾斷絕、更不說餘。阿難！假使我於無量千劫，說彼佛剎功德之事，及一一分別菩薩摩訶薩等所得勝法，所謂發願莊嚴佛剎，不可得盡。阿難。我但略說彼佛世界功德名字。此寂靜轉菩薩摩訶薩從彼方來，為欲看我入般涅槃，復為憐愍無量無邊諸眾生等，令發無上菩提之心；復為欲顯彼剎功德莊嚴之事；復為顯彼寶積現佛利益名稱。所謂顯諸菩薩法行大事，亦說真實名稱之事，欲令此剎無量無邊諸眾生等攝受正法故，來到此釋迦佛剎，為令未來諸菩薩等生歡喜心。<p>「阿難！此童子者，於往昔時行菩薩行，值燃燈佛出現於世，爾時曾作轉輪聖王名曰降怨。<p>「阿難！爾時降怨聖王為無量億無邊眾生說於正法，成熟善根。時彼聖王從旦日初至於食頃，化度三十六億眾生住不退地，於阿耨多羅三藐三菩提，入正定聚證得無生忍法。而此聖王於彼燃燈如來般涅槃後，發大精進，剃除鬚髮，捨家出家。既出家已，滿一千年，續燃燈佛轉正法輪。然彼聖王利益無量無邊眾生，作利益已，於後一時日沒之頃，復化三萬六億眾生，令住阿耨多羅三藐三菩提；還於日沒之時，令七萬那由他眾生皆悉漏盡，成阿羅漢，況當證道見諦學人不可稱計。<p>「阿難！假使我欲以佛智慧，說此寂靜轉菩薩童子往昔之時為諸眾生作利益事，不可得盡。阿難！汝為此寂靜轉善男子就於我前，敷座安置，汝當得無量無邊勝妙功德。若有眾生聞此寂靜轉菩薩名者，彼等眾生，如現在見佛等無有異。<p>「阿難！若有眾生聞此功德，莊嚴受記法本名字者，乃至一念發淨信心，為欲見彼寶積現如來、多陀阿伽度、阿羅訶、三藐三佛陀，為欲承迎、禮拜、親近、供養，有發心者、欲聞法者，阿難！我今皆與彼等受記，往生彼剎，奉覲如來，聞於正法。彼佛剎中所生菩薩，亦欲同行彼諸法行，惟除願力菩薩摩訶薩等。阿難！彼諸眾生善得大利，若能聞此所說功德莊嚴法本名字，乃至經耳，何況聞已得淨信心？<p>「阿難！如是等法句，如實不虛，汝當善護、善念、憶持。所以者何，阿難！閻浮提人未曾得聞如是等修多羅章句及以名字？阿難！若名字菩薩及謗法人，如是人等，莫令得聞。何以故？以其謗法罪大深重故。<p>「阿難！汝見西方如是輦輿眾寶莊嚴乘空而來，汝見已不？」阿難白佛言：「如是已見。」<p>佛復告阿難：「汝見其間一童子不？二足神通變化所作，騰空飛來動此大地，動大動、震大震，大地動時，所化眾生怖畏毛竪。」阿難報言：「如是婆伽婆，如是修伽陀，我今見已。此童子者，神通遊戲種種示現，乘空而來。」<p>佛告阿難：「如此輦譽眾寶間錯，在童子前而來，出於種種異妙之香，滿此佛剎。」阿難白言：「如是婆伽婆，如是修伽陀。」<p>佛復告阿難言：「此事還是彼善男子智力所現，能使輦輿出是妙香。阿難！汝聽復能出於四種之聲——所謂空聲、無所有聲、寂靜聲、佛聲。」阿難白言：「如是婆伽婆。」<p>佛復告阿難：「還是童子毛孔所出如是等聲。阿難！此聲出時，有六十八那由他眾生大得饒益，復千世界諸眾生數有多眾生，於無為法心漏永盡，便得解脫。阿難！聞一佛名，已有九億菩薩住不退轉地，得入聖道於阿耨多羅三藐三菩提。於此剎土人天世界，有二百千那由他天人得阿毘跋致地，決定住阿耨多羅三藐三菩提。<p>「阿難！此善男子所住西方，有佛名曰喜樂音多陀阿伽度、阿羅訶、三藐三佛陀，世界名樂毛，從彼剎來，欲見如來入於涅槃。此善男子，然其來已，為於無量無邊眾生作大利益。阿難！今善男子來此剎時，大作佛事，亦如如來轉大法輪，彼亦如是轉大法輪。阿難！此善男子乃從阿僧祇劫已來諸毛孔中恒常出此四種之聲——所謂空寂等聲——於一一聲中，為無量無邊眾生作大利益。」<p>阿難白佛言：「世尊！此善男子往昔之時作何善根，乃能於諸毛孔出如是諸聲？」<p>佛告阿難：「我念往昔過去無量無數劫，時有佛出世，名無垢眼，善逝、世間解、無上士、調御丈夫、天人師、佛、世尊。此善男子於彼佛所出家，作大沙門，名曰智樂，淨修梵行。而彼沙門於彼如來問於真理、難知智慧、甚深句義：所謂不生不滅、一切諸法空無所有、一切諸法本性寂靜、一切諸佛皆同一體。而彼沙門七日七夜相續不斷、不念疲惓、不念餘事、不捨重擔，於此四句躬自受持，善味諷習，善持通利，善意貫穿，研精己行。<p>「阿難！彼時沙門者，此童子是也。以此四句妙義——億數諸佛所共說之——入諸佛法，攝諸眾生，復自然得覺了之事。而彼沙門愍諸眾生，緣諸村舍、聚落、城邑為彼說法。<p>「阿難！爾時法師智樂沙門者，以多聞知法義趣，復以真心六年為他宣說如是法句。以是因緣，於阿僧祇劫，從諸毛孔出如是聲神通。以是事故，此善男子從身毛孔出如是四種法聲，為多眾生作大利益。如是次第，此童子者於阿僧祇劫身毛孔中，成就如是四種妙聲。<p>「阿難！閻浮提人得大善利、得第一利，若聞此無攀緣菩薩名字者，已獲善利，況聞其法？阿難！若有善男子及善女人，或在天中、或在人間，聞此無攀緣菩薩，乃至名字，已得淨心，所得功德不可思議，何況瞻對覲覿見者？所以者何？阿難！此無攀緣菩薩摩訶薩於諸菩薩地已得功德，不可思議、不可稱說。阿難！而此菩薩摩訶薩故，欲來見如來入般涅槃。<p>「阿難！汝今可為彼大菩薩施設床敷於如來前，用擬此善男子坐。阿難！汝當得大安樂利益，亦當速得勝妙神通。阿難！汝設此敷業因緣故，所獲果報，或坐、或臥常得安隱，於一念頃，當現證得阿羅漢果無為聖法。阿難！汝於無漏聲聞聖果未證入者，我今與汝授記當得，汝復應有諸功德分，迴向阿耨多羅三藐三菩提，當得諸佛如來大法。<p>「阿難！若有比丘、比丘尼、優婆塞、優婆夷，若天、若龍、若夜叉、若犍闥婆、阿修羅、迦樓羅、緊那羅、摩睺羅伽、人若非人、及餘眾生，聞此寂靜轉所說授記，聞已得淨深心及信解者；若復有人欲得聞此寂靜說授記法門，或如來邊聞、或聲聞邊聞，復能為彼法師敷設床座，所得功德，如彼法師坐此座上，復當說斯寂靜說授記法門，如斯無異。所以者何？阿難！彼人敷設座已，當得十種敷設功德。何等為十？一者、當得轉輪聖王座，二者、得帝釋座，三者、得梵天王座，四者、得世主座，五者、世世於諸佛所得法師座，六者、菩薩地滿既得位已，在道場菩提樹下坐於蓮華師子高座，七者、證一切智已，得無上菩提坐於佛座，八者、轉大法輪時，得無量億數諸天所共莊嚴轉法輪座，九者、欲現大神通時，過出一切諸世間道，為得如來無上顯現最大神通師子高座，十者、欲現入於大涅槃時，得彼多陀阿伽度、阿羅訶、三藐三佛陀，令諸天、龍、夜叉、犍闥婆、阿修羅、迦樓羅、摩睺羅伽、人非人等心生歡喜，得清淨信，最後寂滅一切諸行，住金剛三昧得如來座。阿難！汝當得如是等十種師子高座果報。<p>「阿難！若有善男子、善女人，淨心聞此寂靜說受記法本句偈之義，為於法師敷設法座，愛敬尊重彼法師故，以是因緣，彼彼成就十種師子敷座果報。以是義故，阿難！汝應可合掌向無攀緣菩薩邊，汝應當得大利安樂大福德聚，因此功德，汝速當得發於神通。」<p>爾時，尊者阿難為無攀緣善男子敷法座已，合掌向無攀緣菩薩摩訶薩生清淨心、尊重心、慚愧心，即於爾時而說偈言：「合掌向健兒，降伏龍入定，大智眾王者，無攀緣光明。得智及精進，智慧禪定聚，世間無等侶，向無畏合掌。」<p>爾時，世尊以偈告阿難言：「汝今敬合掌，供養無攀緣，所獲諸果報，我當為汝說。阿難合掌敬，自我涅槃後，於村舍聚落，及我弟子間，或於入聚時，或出彼村落，及經行坐臥，一切威儀中，當作大佛事。汝於諸世間，所有眾物類，或識及無識，悉皆向汝邊，恭敬而傴身。<p>「若男、若女，天男、天女，及諸外道波利婆等，若沙門、婆羅門、若王、大臣，若國師，若兵將及餘官屬，若長者、居士，自餘凡類但是有形，乃至六畜、象、馬、走獸及諸飛鳥，若見汝者，皆得淨信；一切樹木、藥草、苗稼、所有華果，悉皆向汝傴身恭敬；一切臺殿、屋宇、重閣、樓櫓、却敵、竅孔、車乘、輦輿，以汝福德威光之力覆蔽於彼，皆悉如是向汝傴身。<p>「阿難！譬如多陀阿伽度、阿羅訶、三藐三佛陀初證阿耨多羅三藐三菩提得無礙解脫時，一切苗稼、樹木、藥草及諸華果，乃至略說人非人等，周匝充滿菩提道場，皆向如來傴身恭敬。阿難！如是，如是。汝今以此於無攀緣善男子邊合掌傴身因緣力故，汝於却後一切威儀隨所在處，人非人等，一切苗稼、樹木、藥草皆當向汝傴身恭敬。<p>「阿難！若有善男子、善女人於如來涅槃之後，或於我今現前之頃，須臾聞此莊嚴說授記法本，乃至一合十指掌、一念因緣、或以真心思惟此義發一信心，彼人尚得如是福報，如我前說。如是，阿難！當來之世少有眾生得聞此法，亦復少有，但聞如是法本名字，若一聞再聞，尚不可得，何況聞已，得真信心、恭敬尊重、不生誹謗、滅除疑惑、思惟修習、生實想者？我於如是善男子、善女人等，復以佛眼悉皆現見、復以佛智悉皆現知，如是人等，非於一佛所修行供養、非一佛所種諸善根。<p>「阿難！今在此眾集會我前，一切大眾、天人、男女故來，欲見如來世尊入於涅槃。阿難！如是等眾，於當來世彌勒菩薩初欲證於阿耨多羅三藐三菩提時，受智位已後，乃至坐於菩提道場，設大供養，尊重恭敬。如是次第，乃至彌勒世尊入涅槃時，亦復觀看，還於爾時在如來邊，亦復得見此四童子如是聽法。如今我前得見得聞無攀緣善男子於毛孔內廣聞大法微妙之聲，得聞聲已，生大歡喜。是故，阿難！汝今得聞說如是等微妙義趣，汝應數數傴身，合掌淨心敬信。所以者何？汝以如是淨心敬信善業因緣，所在之處一切眾生、諸天、世人恭敬供養，尊重讚歎，躬傴汝邊，乃至於汝涅槃之後，諸天世人起塔供養汝之舍利。」<p>爾時，世尊告阿尼婁陀言：「阿尼婁陀！汝見上界有四十億諸天人眾，聞此經典，皆悉合掌傴身而住。」阿尼婁陀白佛言：「如是婆伽婆。」<p>佛復告阿尼婁陀：「彼天人等因聞此法，信心合掌，傴躬善根，於未來世阿僧祇劫不墮惡道，或在天上、或在人間，於恒沙世流轉生已，一一得作轉輪聖王，一切生處恒值諸佛，於諸佛所成就善根。成善根已，乃至得證阿耨多羅三藐三菩提，同一名號，名為一切眾類傴身多陀阿伽度、阿羅訶、三藐三佛陀。」<p>說是語已，時大眾中有諸力士及其眷屬各有五百，其名曰娛樂力士、頭俱耶力士、大力力士、天威力士、勝天力士、郁干蹉力士、無畏力士、婆藪力士、真實力士、優多羅力士、婆儔力士、一切忍力士，如是等一一力士，各及眷屬五百圍繞，聚集來會在其眾首，為欲供養向如來所，皆半傴身，合掌悲泣，哀哽大叫，流淚雨面，而白佛言：「世尊！我等今者，為欲供養如來世尊及無攀緣童子菩薩，并餘無量大菩薩等、乃至一切大德聲聞，此修多羅微妙句義清淨法門，為供養故，合掌傴身。世尊！我等以此一念善根，迴向阿耨多羅三藐三菩提。」<p>爾時，世尊即便微笑。諸佛法爾，若微笑時，即從口出種種微妙雜色光明——所謂青、黃、赤、白、金色玻瓈——放斯光已，遍至無量無邊世界，光明所照乃至梵宮，還來旋遶世尊三匝，從佛頂入。<p>爾時，慧命阿難見是事已，即以偈頌而白佛言：「世燈何因放，如此大光明？善哉決我疑，及餘眾生等。」<p>佛告阿難：「汝見已不？此力士子一心集聚，合掌向我及無攀緣童子菩薩，并於此經至心淨信，復發無上大菩提心。」阿難白言：「見已，世尊！」<p>佛復告阿難言：「此力士子，從今已後阿僧祇億劫不墮惡趣，然後證得阿耨多羅三藐三菩提。」<p>爾時，世尊欲重宣此義，而說偈言：「阿難！汝不見，摩羅子集聚，心生大歡喜，曲躬而向我？歡喜說此言，當得無上道。大智力士子，此等供養我，及於無攀緣，於法生尊重，我諸聲聞等，如是合掌已，阿僧祇劫數，當不墮惡道。因此合掌業，及向我曲躬，假令一劫說，或無數億劫，此等當證道，成就諸佛土。行於最勝行，其數不可測，於億數等劫，思量不能知。阿難！今不久，於此後夜分，吾共汝等別，是最後相見。」<p>佛復告阿難：「阿難！汝見從北方有大金光照耀來已不？彼之威光映蔽一切，其方所有樹木、苗稼、藥草、華果，山崖、堆阜、臺殿、樓閣，輦輿、車乘，人非人等，於上虛空皆成一色，所謂金色。」阿難白佛言：「如是婆伽婆。」<p>佛復告阿難：「汝見北方復有七閻浮檀金輦輿從彼來不？中央輦輿其上童子結加趺坐，威光最勝，功德巍巍。」阿難白佛言：「如是婆伽婆，我今已見。」<p>佛復告阿難：「北方去此剎土六十四百千俱致，有佛剎名曰俱蘇摩拔坻（隋言多華）。彼剎世尊號名菩提分轉多陀阿伽度、阿羅訶、三藐三佛陀。彼佛剎中有此童子菩薩摩訶薩，名曰華敷神通德，從彼捨身來生此土。<p>「阿難！彼世界出諸法聲，名曰菩提分音。彼處眾生有聞聲者，成諸善根。阿難！彼菩提分轉如來，從證阿耨多羅三藐三菩提已來，六十四千劫現在說法。阿難！彼如來無有聲聞眾，唯菩薩眾。阿難！譬如灌頂轉輪聖王多有諸子，彼諸子等，為作大臣、為作國師、為作諸小國王；如是如是，彼佛如來諸菩薩等亦復如是，亦名為子、亦名大臣，彼佛亦爾。有二菩薩最為殊勝，於諸菩薩獨為侍者，還以菩薩而為僧寶。阿難！如是次第說彼佛剎，皆悉菩薩滿彼國界。<p>「阿難！彼佛世界資生所須，皆悉豐足無所乏少；具足無畏安隱快樂，微妙可瞻人民充滿，菩薩功德皆悉滿足；住諸神通最為殊勝，以三昧力周旋往返；猶彼朋友智慧之聚，最為殊勝智藏滿足；常能修習菩提之心，常能講論一切智法，於諸菩薩一切深法，無量無邊皆悉證得。阿難！如是等諸菩薩摩訶薩滿彼世界。彼佛剎中，此華敷神通德菩薩摩訶薩——善男子——來生此土閻浮提毘舍離城。彼善男子今現神通而來此者，為欲頂禮如來足故，又欲觀見如來世尊入大涅槃。<p>「阿難！此大光明現者，是彼如來多陀阿伽度、阿羅訶、三藐三佛陀威神之力。阿難！所謂此七閻浮檀金輦輿者，是彼如來七菩提分助道法故，為作化現。<p>「阿難！此閻浮提有無量千俱胝諸眾生、諸天人等，共此童子，往昔已來同種善根；而此童子亦生此間閻浮提時，令彼眾生即得歡喜踊躍無量，復有眾生當得漏盡、或有眾生當得學地、或有眾生得無學地、或有眾生未發菩提心者當能令發菩提之心、或有眾生發於本性不退忍心。<p>「阿難！如此童子，處中輦輿加趺坐者，所出光明，此之光明是彼如來神通威力之所現耳，從此光明出生彼之六輦輿也。阿難！汝看，以彼如來威神之力，此華敷神通德菩薩摩訶薩能於此處現種種神通，又此光明之力，於此世界能為無量無邊諸眾生等，作大利益，所謂以彼正法，共相攝受。」<p>爾時，彼童子等悉皆和合，歡喜踊躍，復與無量百千眾生前後圍繞，於一剎那之頃雨種種華，詣向佛所。到已，頂禮佛足。<p>爾時，世尊告慧命阿難言：「阿難！如來為諸眾生所可作者，及如來長子諸菩薩摩訶薩等所應作者，我於今者皆已具足；我為眾生所作利益者，今已作竟。阿難！此華敷神通德菩薩摩訶薩在於閻浮檀金輦輿中儼然而坐，所作神通以如是等，教化那由他眾生證於阿羅漢果，復教俱胝那由他數眾生已得學地，復有百俱胝數眾生令於三寶得生淨信、受持五戒，復有七百俱胝諸天令得住於不退轉地、決定當得阿耨多羅三藐三菩提，復有七俱胝眾生令住無生法忍，復有無量阿僧祇那由他俱胝眾生，當令值遇彌勒世尊初首法會。」
。
<juan>四童子三昧經卷下<p>隋北印度健陀羅國三藏闍那崛多譯<p>爾時，慧命阿難白佛言：「世尊！惟願世尊或住一劫、或減一劫，憐愍此等諸眾生故。所以者何？如來、多陀阿伽度、阿羅訶、三藐三佛陀若住世者，如是大事常現於世，又令是等真善大士，數數往返閻浮提內。我等眾生復應於此如許時間，當見此等菩薩大眾承事供養；又於此時，如是經典復應當得廣行流布；復如許時，我等得聞合佛法義；如許時間，令我得見如來世尊及大士等種種現化神通之力。若如來今日不住於世、入涅槃者，我等眾生於如來世尊滅度之後遠離三事。何等為三？所謂不見佛、不聞正法、三者不見此等大士弘廣之心，亦復不得承奉供養；有如是失。」慧命阿難說是言已，悲號大哭，憂歎懊惱，涕淚滿目，宛轉在地，如斫樹倒，並唱是言：「我等速疾共佛別離，諸善知識亦復別離。」<p>爾時，眾中有菩薩摩訶薩，名曰善思義，以偈白慧命阿難言：「阿難莫憂惱，諸行悉無常，世法欲常者，此處不可得。若言有諸行，此言不可得。如是諸法空，汝今何憂苦？諸智皆悉空，於佛智亦空，佛尚不可得，汝今何憂愁？汝莫生分別，智者捨分別。諸有如虛空，如陽焰似水，亦如幻師化，象馬諸乘等，園林眾聚落，樹木諸花果，世諦亦如是，如幻化無實。諸佛及聲聞，亦如是不異。」<p>爾時，慧命阿難以偈報善思義菩薩言：「如是如所說，諸法無有相，此最為勝法，我今最後聞。云何向舍衛，所問我何報？『阿難！佛何在？世眼何時來？』我昔往彼處，常見佛世尊，今往彼處空，大智我那住？」<p>爾時，寂靜轉善男子復向慧命阿難以偈白言：「汝於億年哭，此事難可得。阿難！汝諦觀，法界難見處。譬如芭蕉莖，葉葉皆除去，其間無有實，法體亦如是。猶如天降雨，普下諸水渧，泡起已還滅，諸有為亦然。如水沫揣聚，有眼者觀見，此處無有實，世相亦如是。譬如鏡中像，其體無有實，三界世相爾，智者莫涕泣。」<p>爾時，慧命阿難以偈報寂定菩薩摩訶薩言：「我非不知此，如汝智者說，三相皆無常，經中大仙說。但此億數天，泣淚皆啼哭，向我邊叫喚，以是生我苦。世尊不久去，捨我等眼者，我等何趣向？誰能救護我？正法從誰聞，寂靜深無比？我今供養誰？嗚呼！佛難見！」<p>爾時，無攀緣菩薩摩訶薩以偈告慧命阿難言：「尊者阿難起，但觀法莫憂，法無有來者，亦無有去者。譬如佛有生，證菩提亦爾；譬如轉法輪，涅槃亦如是。諸佛不曾生，亦復不曾滅，如是真法中，阿難何以哭？汝聞我毛孔，出如是諸聲，諸有空寂靜，佛等四種事。」<p>爾時，慧命阿難以偈白無攀緣菩薩摩訶薩言：「大士等不久，各各別剎去，彼國見諸佛，說於甘露法。汝聞彼佛法，甚深諸妙義，見彼佛徒眾，及諸菩薩等。今我億數天，哭泣而圍遶，世尊涅槃已，智者我那住？優婆塞千數，今日承聽我，大苦惱憂悲，我云何慰喻？三十三焰摩、兜率及他化、自在及梵天、如是等天來，云何令歡喜？釋牛王滅後，云何宣彼法？我口云何辯？諸天問我時：『阿難！尊何在？』彼問我何報？人牛王滅後，一切諸處所，甚深如來住，我於經行林，今在何處所？」<p>爾時，開敷華神通德善男子以偈白慧命阿難言：「我以知汝行，善於三月中，數現身向汝，阿難莫哭泣。自餘千數佛，我告為汝故，諸佛為汝說，化作釋種身。諸佛有慈念，以汝好事佛，當來向汝邊，阿難莫大哭。天等諸世間，今日可憂悲，如是大教師，隱寂而不現。如來昔曾說，壽命住億劫，諸行念念滅，我對教師聞。」<p>爾時，慧命阿難住於佛後，三大叫喚而說偈言：「眾生所歸者，能與彼等眼，導師入滅後，眾生轉盲冥。勝王阿闍世，聞此不善言，導師入滅後，憂苦云何住？勝人今涅槃，於後力士子，如是等憂惱，悲號大哭泣。彼等集聚已，最後見導師，敬心而尊重，合掌以曲躬。天龍夜叉滿，縱廣五由旬，此處無空缺，人類無入處。雨微妙香華，充滿至于膝，復雨諸末香，供養最勝仙。難陀、優波陀，及六十億龍，悉來涅槃處，最後見導師。摩那斯婆論，娑伽羅、大龍、睺嘍、目真陀，各百億圍遶，起雲雨香水，散灑此大地，降大雨而來，最後見導師。諸天雨天華，及雨淨香水，天龍等敬心，供養世尊故。阿耨達龍王，六十俱胝等，雨種種寶雨，到人牛王邊。伊羅鉢啼哭，須彌子大蛇，供養世尊故，最後奉見佛。諸龍有百千，億數那由他，起雲震雷電，來到導師所，彼等澍大雨，清淨諸香水，亦為供養故，最後見世尊。夜叉千億數，或百那由他，念佛諸功德，皆來欲見佛。復有四天王，悲泣滿面淚，來至導師邊，最後覲見佛。釋提摩那民，諸天眾圍遶，六十三千數，已來到佛所，彼等雨天花，微妙曼陀羅，及雨栴檀末，供養最勝仙。毘求螺髻梵，二梵眾圍遶，悲泣到佛所，最後見如來。淨居天威力，多百億諸天，號哭到佛所，以佛今涅槃。諸天百億數，種種悲哀泣，勸請大導師，願住於一劫。魔子大智慧，名娑陀婆訶，愴怏到佛所，勝仙涅槃故。捧執世尊足，傴身勸請佛，願愍世間故，釋王住一劫。世尊若住者，為大仁諸天，當不思議利，請尊住一劫。」<p>爾時，無攀緣善男子以偈告彼一切諸天、世人及諸梵天王、商主、魔王子等，而說偈言：「汝等悉不知，小兒如獼猴，恒常心放逸，以何號啼哭？譬如猪睡眠，忽起失本念，被刀斫剝時，驚怖馳奔走。我意如是見，汝等皆如是，昔不聞法者，以貪放逸故。今日智慧炬，將滅而不現，及佛猶現在，汝應作善業。」<p>爾時，世尊告慧命阿難及富婁那、須菩提，并不空見王童子、迦葉上座、大俱絺羅及諸上座：「今告汝等諸比丘言，將汝右手來與我。」彼諸比丘聞佛世尊如是言已，即白佛言：「善哉！世尊！」<p>爾時，諸比丘等滿一千人，各以右手奉授世尊。爾時，世尊復以左手執彼一切諸比丘右手。執已，復以右手執羅睺羅及阿難手，付與諸比丘手中，口遺囑曰：「汝等比丘！我阿難賢及羅睺羅上座，今付囑汝等，遺囑汝等。」於如是時，出大叫聲、如是叫聲悲號啼哭，震動天地甚大可畏，而彼大聲遍此佛剎。爾時，羅睺羅、阿難當付囑時，眾中五百比丘見是事已，便捨身命。所以者何？彼諸比丘不忍見佛入於滅度，彼作是念：「寧使我等先入涅槃，不忍見此世間大燈、世間導師、大慈悲父、最善知識、憐愍眾生、常與世樂，今入滅盡，我豈忍見？」<p>爾時，於彼剎那羅婆浮休多時，五百諸佛各住自剎，皆伸右手與釋迦牟尼。爾時，世尊又以手執阿難、羅睺羅上座手，付囑與彼如來手中，而說偈言：「此我羅睺子，阿難我侍者，今在諸佛前，我付囑此二。於今後夜分，我當入涅槃，更不復見我；天龍及人等，亦無有歸依，救護憐愍者，惟除諸世尊，覆不思議慈。我觀諸世間，不思議無量，不見一眾生，今我為誰住？無量千數劫，猶如恒河沙，我於如是劫，為一眾生住。我已利眾生，有信敬心者，自餘無信心，億佛不能化。」<p>爾時，五百諸佛異口同聲而說偈言：「尊已眾生利，尊作佛事已，現種種神通，擊大法鼓竟。已充億眾生，如雲雨潤地，拔眾生毒箭，釋種大仙人。」<p>爾時，長老阿難、慧命羅睺羅兩膝著地，以偈白彼諸佛曰：「大丈夫勸請，令尊住一劫。以佛威力故，一切見眼者，最勝二足尊，大智住世故，多有眾生信，得利不思議。增長諸天人，阿修羅減少，聲聞及菩薩，多生不思議。」<p>爾時，彼五百諸佛告慧命阿難及羅睺羅言：「汝等善男子！莫大啼哭、莫大愁憂。本性如是、事盡如是、真實如是、諸行如是；一切有為法、一切作法、一切世諦法，悉皆如是。盡際如是，已捨身命，如來行乃無量，以世諦法如是，故不得自在。又如來者，是法身，非有為身，無住世法，汝等不應請如來住。諸善男子！汝等且止，到我佛剎，釋迦如來即時當伸右手，當放光明，彼之光明照我剎土。照彼土已，汝等還來見釋迦佛在汝等前為汝說法，令汝等聞。是故，汝等莫大憂愁。」<p>爾時，世尊入於三昧。住三昧已，即伸右手，於右手中乃至大拇指端、及於左手諸身節分，乃至千輻輪處足相之中、及手足柔軟網縵相中，赤銅色瓜甲、及以十指妙色掌文寶手之間，皆悉放於百千億光明。一一光明化生蓮華百千億數，一一華臺化出化師子高座百千億數，一一座上見一佛坐，一一化佛教化無量百千億眾生——其間或得漏盡、或得離欲地——如是一切諸相好中所放光明，事相皆亦如是；如是等臍輪之間及陰馬藏相，亦復如是；面輪眉間亦復如是。<p>爾時，世尊從於頂上放百千種光明，一一光明端化出蓮華百千億數，一一花臺化作師子臺座百千億數，一一座上化一佛坐為說妙法。彼諸如來不說餘法，唯說菩薩密藏修多羅及諸陀羅尼金剛章句，為人顯說清淨三輪如來諸力無畏法等似彼法門。一一化佛一一說法，能淨無量無邊眾生令住不退轉地，向於阿耨多羅三藐三菩提。<p>爾時，世尊於娑羅雙樹間，右脇師子臥床中，化現一佛右脇而臥。化已，自身即至活大地獄中。到彼處已，身放光明。放光明已，其光遍照活地獄中。爾時，世尊以此光明照於活大地獄已，而說偈言：「此眾生數死，數數還復活，又不捨彼想，故生諸苦惱。世有此聖出，世尊能作明，能說諸正法，滅除諸苦惱。無為亦無盡、無滅亦無行，若能如是解，彼不墮諸趣。」<p>爾時，如來說是偈已，於彼剎那羅婆摩休多時，令彼活大地獄三十億數諸苦眾生便得捨身。即捨身已，生於三十三天。爾時，世尊復至三十三天還說此偈，以佛神力聲遍一切諸大地獄。彼地獄趣無量百千億諸眾生，捨地獄身生兜率陀天，得生天已，還復憶念前所說法，皆得阿那含果。<p>爾時，諸天子得法果已，證法、證果，入於諸法，共說偈言：「譬如大曠路，有智慧商主，度脫多眾生，被賊諸獸者。世尊亦如是，無上大商主，能脫億眾生，縛在生死中。我等歸依佛，光明大商主，於我起慈悲，能脫諸苦惱；我等歸依法，我等身已證；我等歸依僧，功德難思議。」<p>爾時，世尊以涼冷光明普照阿鼻脂地獄處。作涼冷已——除滅熱惱一切苦毒，成就諸法千數億分，能令一切得諸喜樂，愍哀潤益一切眾生，安慰柔軟哀憐喜慶利益眾生，合三空門，無相、無願及以無作——告彼地獄諸眾生等，而說偈言：「空法及無相，無生及無滅，若解如是法，彼即脫惡道。」<p>爾時，八百千億眾生得聞偈已，此偈所說三世無礙，是諸法分成百千種，已至耳邊清淨微妙。聞是聲已，從於阿鼻脂大地獄捨地獄身，即生他化自在天宮。爾時，世尊住梵天宮，復說此偈言：「眾生最上樂，無有諸苦處、名相所說處、及諸顛倒想。健兒應當捨，即免諸苦惱，諸想皆顛倒，及著非色想。三界何有樂？數數流轉生，死已復更生，增長相續苦。能以智知空，亦不著於空，彼人即知空，不著知空者。此知法義已，亦復無有我，既不得於我，此處何有苦？空是無為法，相亦不可得，能見無我智，此是真佛子。」<p>爾時，彼百千億數諸眾生等所生之處即得無漏天仙妙果，即便憶念宿命之時受地獄苦，復念如來丈夫功德，知報佛恩，先取滅度；又復不忍見於如來、多陀阿伽度、阿羅訶、三藐三佛陀入於涅槃，時諸天子已得果者，異口同聲而說偈言：「我等不忍見大慈，調御丈夫入滅度，能為眾生作光明，我不忍見先取滅。」<p>作是語已，即於此處入於涅槃。<p>爾時，世尊於彼剎那牟休多時，從梵天宮便自隱身，即至娑羅雙樹之間。爾時，世尊作如是念曰：「我於今日後夜分時入於涅槃，即是最後見於眾生。我今當可令其歡喜，滅一切苦而受快樂，顯現如來大神通力，令彼眾生即便得入安隱之門。欲顯如來無餘涅槃，合諸佛意故示神通。」<p>爾時，世尊作是念已，欹右脇臥，猶如師子心無所畏觀察十方一切大眾，猶大龍象。如是觀已，即以右足第一拇指，按此大地出大音聲，六種震動遍十方界，示現無礙不思議光照曜十方。爾時，世尊從身諸相復放光明。放光明已，一一毛孔復出微妙恒河沙數微妙光明，一一光明遍照恒河沙等諸佛剎土——彼之光明不相雜入，無所妨礙——如是數數從毛孔中，次第放諸微妙光明；如是毛孔各各次第復放光明，還復如是，遍照如前。<p>爾時，世尊更復顯現作諸神通。現神通已，以佛神力、佛護持力，令諸眾生皆得具足，所見境界佛眼無異。彼諸眾生住此佛剎，皆悉覩見如來光明所照一切諸佛剎土。<p>爾時，世尊告諸比丘：「汝等見彼東方世界有城，周圓縱廣一千由旬，如是廣大，上下亦爾，以諸微塵百千億數滿此國城，汝等見不？」諸比丘白佛言：「如是婆伽婆，如是修伽陀，我等皆見。」<p>佛復告曰：「汝諸比丘於意云何，此微塵數是為多不？」諸比丘言：「如是，如是，婆伽婆。」<p>佛復告言：「諸比丘！若有人能於諸法中知如是等無為之法，不生、不滅、無漏、無為。如是知者，彼諸眾生得脫諸苦一切惡道。」<p>當於爾時，有三十億諸眾生等，聞此法已，即得阿那含果。<p>既得果已，異口同聲而說偈言：「無為法無盡，無漏亦不滅，聖法如是知，我等證寂滅。知以如是得，如實知諸根，為憐愍眾生，示現因緣法。如來化我等，拔除毒箭病，一切智與藥，及與於涅槃。智炬今速疾、智眼不久滅，億眾苦逼切，從活地獄出，拔箭大醫師、治眾生病者，能救無數眾，令不墮惡道。」<p>爾時，世尊立住黑繩大地獄岸上，放大光明遍照彼大地獄，拔於彼處無量眾生置於天上。如是等熱惱地獄、大熱惱地獄，亦皆如是；叫喚、大叫喚大地獄，眾合、大眾合地獄，拔出無量無邊眾生，安置善道及涅槃道。<p>爾時，世尊復以金色光明照八大地獄。其光明力能令眾生所觸身者皆得安樂，遍體潤益，身心歡喜，苦惱消除；眼目所觀心地歡慶，快得清涼，從慈悲生，令身安隱。光明遍照大地獄已，滅諸熱惱和軟流潤，彼大地獄所有眾生在大火聚熾然中者，與彼樂故，於諸毛孔次第而放如是光明。<p>爾時，世尊以大光明普覆一切無量眾生，令心柔軟堪任法器，具足無量百千功德，以微妙語而說偈言：「我與世間樂，解脫諸憂苦，見諸苦逼切，示現涅槃道。我所說諸法，寂靜無畏樂，若能知彼法，此不墮惡趣。能歸依佛者，彼人得大利，百千諸劫數，更不見諸苦。」<p>爾時，如來說此偈已，即於剎那羅婆牟休多時，諸比丘眾及諸眾生多於前數，復有無量無邊諸佛，右脇而臥師子床上，彼諸世尊從師子床起，還復示現如是神通。<p>爾時，彼四部眾白佛言：「世尊！此諸佛等皆悉欲於剎那羅婆牟休多時，入般涅槃現神通耶？如今世尊所現無異。」<p>佛告諸比丘：「如是，如是。彼諸佛等今日同欲捨最後身入於涅槃，彼諸佛等悉皆同名釋迦牟尼，皆於力士所生之地娑羅雙樹，臥師子床，今後夜分當入涅槃。」<p>爾時，世尊於南方及西南方、西方及西北方、北方及東北方、東方及東南方、上下二方，遍告十方諸比丘言：「汝等比丘！見於東方無量無邊諸佛世尊證得阿耨多羅三藐三菩提不？」<p>諸比丘言：「如是，如是，婆伽婆，我等皆見，以世諦故見，非第一義。」<p>佛復告諸比丘：「譬如四天下世界微塵悉滿，乃至從金剛際至梵天宮，諸比丘！於汝意云何？頗有人知其數不？能以譬喻知其數不？」<p>諸比丘言：「不也，世尊！難可得知。」<p>佛復告諸比丘：「譬如前所說微塵譬喻，如是等四天下世界，如是百千億世界，皆悉充滿彼微塵眾。諸比丘！彼所有微塵，如是等微塵，我以肉眼見此世界諸佛世尊所住在東方，如一步地，但以肉眼無礙、無分別，見前世界如向所說；如是南、西、北方四維、上、下，亦復如是。<p>「諸比丘！譬如四大天下諸世界，若百千億數滿彼微塵，從金剛際至梵天宮，所有微塵，一一方面，各有若干諸佛世尊，一一方面，我皆現見此諸世尊坐於道場，或有已坐或始坐者，彼等一切諸佛世尊，皆悉同名釋迦牟尼；如是復有無量諸佛，與然燈佛同一名號；我復見有諸佛世尊名勝一切，亦同名號；如是一切諸佛同名蓮華上，如是等上佛同一名者，如是上名稱佛同一名者；如是拘樓孫佛同一名者；如是拘那含佛同一名者；如是迦葉佛同名號者；如是各各佛同名號者，我在於此皆悉現見。彼諸佛等各各名號，我於世間得最勝法、微妙法、無極之法，但有能稱名者皆得善根。彼等諸佛各各名號如是無邊，如是等諸佛世尊，我住於此皆悉現見；如是等現在世間種種名字，或入無餘涅槃、或現住世轉於法輪，我住於此悉皆現見。彼佛世尊，於我肉眼無礙無妨，皆現在前。<p>「諸比丘！如來如是復勝此知，更復勝知不可思議，更復不可思議無量無邊，復有無量無邊如是等無量知見。諸比丘！以是義故，如來智見無邊，如是無邊不可稱量，如是不可稱、如是不可思議，但以肉眼，況復盡於諸佛智法？<p>「諸比丘！譬如此剎所有一切眾生，若在家、若出家，彼諸眾生假使悉成阿耨多羅三藐三菩提，具足十力四無所畏。彼諸世尊有一善男子，能以四事供養承事，足滿一劫尊重恭敬，種種樂具諸莊嚴事，無量無邊不可思議。復有善男子、善女人等，能信我此顯示一切諸佛所說法門，乃至一念頃能生實想不起疑心，彼人即於發心之時所得功德，近諸如來所有功德，復勝三千大千世界所有眾生證得諸佛一切智已，經劫供養，得福雖多，不如於此法門生一念信，福多於彼。若有菩薩信此智者，彼之菩薩即得近諸世尊阿耨多羅三藐三菩提。」<p>爾時，世尊說此肉眼功德之時，有六十二億諸眾生，迴向阿耨多羅三藐三菩提者，還生退心。所以者何？佛阿耨多羅三藐三菩提難可證故，我等但於此處，滅盡諸苦，取漏盡果；復有無量無邊眾生住於學地；復有十那由他菩薩成就最初發菩提心；復有三十二億諸菩薩等得無生忍法。<p>爾時，魔王波旬愴怏苦惱，泣淚滿面，白佛言：「世尊！我為何事欲令多陀阿伽度、阿羅訶、三藐三佛陀早入涅槃？乃令無量無邊眾生出我境界。今者，世尊！東方黃晦日未現頃，所作佛事如住一劫、若住一劫，未能過此利益度脫多數眾生。所謂住於般涅槃道，如來今者，令我境界悉皆空虛。」<p>時魔波旬說是言已，佛告波旬：「汝莫啼哭，波旬！汝猶大有不作善業及不信者，是汝朋友在汝境界，汝是彼伴。」<p>爾時，世尊即以甲爪取地上塵，告魔波旬：「於汝意云何？為我爪上土塵多耶？為此大地上塵多乎？」<p>作是語已，時魔波旬白佛言：「世尊！指甲上土少不足言。」<p>如是語已，佛告波旬：「譬如甲上土塵甚少，我所度眾生入涅槃者，復少於此爪甲上土。波旬！譬如大地土塵甚多，無量無邊，在汝境界眾生亦復如是，甚多無量。波旬！汝莫憂愁，應生歡喜。何以故？眾生在汝境界多大地土故。波旬！然諸眾生自作不善，去涅槃遠，非汝所為。所以者何？但眾生界無有邊際。波旬！汝欲所作但當作之，如來今日於後夜分當入涅槃。」<p>爾時，世尊告諸比丘：「汝諸比丘！見此世界諸佛已不？」<p>諸比丘白佛言：「世尊！如是，如是，婆伽婆，我等已見。」<p>佛復告諸比丘：「此諸佛剎復多無量，汝等當知見諸佛剎莊嚴已不？復見諸菩薩莊嚴淨土已不？復見諸聲聞莊嚴已不？」<p>諸比丘白佛言：「世尊！如是婆伽婆，如是修伽陀。」<p>佛復告諸比丘：「如來如是知見，復倍上數知見無量，更復無量皆悉了知。諸比丘！假使我於一劫所說如是佛剎莊嚴之事，如我見於十方世界，亦復如是；假使於一百劫、於一千劫、億載數劫、那由他劫，更倍譬喻，廣分別說，猶不可盡。<p>「然，諸比丘！導師所作者，為諸聲聞所作已訖於，於一切處我已說訖，示現內外諸法，真心示現，皆已說竟。諸佛於法無有悋惜無不辯者，乃至一莖草、等一毛髮許。汝等比丘！從今已去，應須如法，勤而修行。我已為汝示現涅槃、我已為汝說涅槃道、已成就眾生善根，我所證得阿耨多羅三藐三菩提，乃於往昔行大苦行及於難行。汝等今者於彼大法具足受持，勿令隱沒。汝等應作如是修行。」<p>爾時，世尊現大神通，十方諸佛所有說法及說法處，此剎眾生皆得聞知；彼諸如來所有教勅，所有眾生承奉教勅皆已證知；復有恒河沙數眾生，住於三種智；復有十億百千諸眾生等，發菩提心，住於阿耨多羅三藐三菩提；復有十百千億那由他諸眾生等，住於辟支佛地；自餘諸眾生等得漏盡證；如是次第無量無邊阿僧祇、不可數、不可量、不可思、那由他諸眾生，聞此法已得大饒益。<p>爾時，世尊告諸比丘：「汝等比丘！當知我今不久涅槃。汝等！應當護持如來教法，為自利、為他利故。汝等諸比丘！應當如是修學。」<p>佛說經已，慧命阿難及天人、龍、阿修羅、揵闥婆等，一切世間，聞佛所說，頂戴奉行。