<juan>菩薩從兜術天降神母胎說廣普經卷第一<p>姚秦涼州沙門竺佛念譯<p>天宮品第一<p>如是我聞：<p>一時佛在伽毘羅婆兜釋翅授城北雙樹間，欲捨身壽入涅槃。二月八日夜半，躬自襞僧伽梨、欝多羅僧、安陀羅跋薩各三牒敷金棺裏，襯身臥上脚脚相累。以鉢錫杖手付阿難；八大國王皆持五百張白㲲栴檀木榓，盡內金棺裏，以五百張㲲纏裹金棺，復五百乘車載香蘇油以灌白㲲。爾時，大梵天王將諸梵眾在右面立，釋提桓因將忉利諸天在左面立，彌勒菩薩摩訶薩及十方諸神通菩薩當前立。爾時，世尊欲入金剛三昧，碎身舍利。「善哉！不思議法，於娑婆世界轉此真實法。」爾時，世尊作是念已，十方世界皆六返震動。<p>爾時，世尊從金棺裏出金色臂，即問阿難：「迦葉比丘今來至不？」對曰：「未至。」世尊重問：「牛呞比丘來至未耶？」對曰：「於彼天上般涅槃，三衣鉢至。」佛告四眾：「吾今永取滅度。」即復撿㲲入金棺裏，寂然不語；如是再三出手須臾。佛問阿難及諸四眾、比丘、比丘尼、優婆塞、優婆夷，八大國王，天、龍、鬼、神、阿修羅、迦留羅、緊陀羅、摩睺羅伽、乾闥婆、人與非人：「云何？阿難！吾前後所出方等大乘摩訶行經，汝悉得不？」<p>對曰：「唯佛知之！」如是再三。<p>佛告阿難：「吾於忉利天宮與母摩耶說法，汝亦知不？」<p>對曰：「不知。」<p>「云何？阿難！吾於龍宮與龍說法，無數億千諸龍子等皆令得道，留全身舍利百三十丈，汝亦知不？」<p>對曰：「不知。」<p>「云何？阿難！吾處母胎十月，與諸菩薩說不退轉難有之法不思議行，汝復知耶？」<p>對曰：「不知。」<p>佛告阿難：「諦聽，諦聽！善思念之！吾今與汝一一分別菩薩大士難有之行。」<p>阿難白佛言：「願樂欲聞。」<p>佛告阿難：「去此東南方一億一萬一千六十二恒河沙剎，彼有世界名曰思樂，佛名香焰如來、應供、正遍知、明行足、善逝、世間解、無上士、調御丈夫、天人師、佛、世尊，於彼現般涅槃而來至忉利天宮。經歷無數阿僧祇劫，三十六返作大梵天王，三十六返作帝釋身，三十六返作轉輪王，所度眾生無墮二乘及諸惡趣。何以故？皆是諸佛神智所感。云何？阿難！如來世尊有胎分耶？無胎分耶？」<p>阿難白佛：「如來之身無有胎分也！」<p>佛告阿難：「若如來無胎分者，云何如來十月處胎教化說法？」<p>阿難白佛：「有胎分者此亦虛寂，無胎分者亦復虛寂。」<p>爾時世尊即以神足，現母摩耶身中坐臥經行，敷大高座縱廣八十由旬，金銀梯梐，天繒、天蓋懸處虛空，作唱妓樂不可稱計。復以神足東方去此娑呵世界萬八千土，菩薩大士皆來雲集；南方、西方、北方、四維亦爾。復有下方六十二億剎土，諸神通菩薩亦來大會；上方七十二億空界菩薩，亦來雲集入胎舍中。<p>爾時，文殊師利菩薩，即從坐起白世尊曰：「此諸菩薩大士雲集，欲聽世尊不思議法，諸三昧門、陀憐尼門、一相三昧、聞空三昧、道性三昧、真實三昧、虛空王三昧、逝習緒三昧、受性三昧、行跡三昧、降魔三昧、除穢污三昧，如是三昧億千那由他。如今如來，入何三昧居於胎舍，與諸大士說不思議法？」<p>佛告文殊：「汝今觀察，一住、二住乃至十住、一生補處，諸方菩薩各當其位勿相雜錯。所以者何？吾今欲與諸大士說不思議法。今此大眾清淨無雜，寄生枝葉亦無穢惡。」<p>爾時世尊以清淨音，即說頌曰：「昔來無數劫，成佛身無數；今復入胎舍，欲度諸眾生。身淨無惡行，口行無虛妄，意行常慈悲，清淨菩薩道。愍彼眾生類，恒處四駛河；計常及斷滅，迴向菩提道。勤苦獲此身，勿興穢污想；計身如丘墓，野干之所伺。愚者深染著，耽愛不能捨；此身無反復，晝夜欲唼❥。九苦為關楗，如畫瓶盛糞；欲渴之所逼，何為生苦惱？如海吞眾流，愚者以為寶。身非金剛數，莫為眾惡行，受身要當殞，何不速行道？若人壽億劫，彼亦應捨欲，況壽不滿百，何不知止足？愚者恒自稱，宿福獲此身，應當快自恣，未樂便當終，此欲無牢固，非智而能守。夫人欲捨欲，十慧無想觀；欲非真實法，起滅如水泡。幻師之所造，變現若干像；愚者謂為實，求實無所得。空性本自空，終始無起滅；分別無想定，能盡眾生漏。文殊汝今知！十方無漏會；我入琉璃定，廣演方等法。十方恒沙佛，如我說無異，愍此群萌類，永處焰火舍，捨胎復受胎，往彼復來此；十方諸菩薩，積行恒河劫，雖處娑婆界，五苦五惱劫。如我十方界，方比於此土，周旋五道中，受罪此最劇。解空無定相，亦復無本際，究竟一相義，性自本虛寂，常想無起滅，有餘及無餘。昔我弘誓願，遍受五道胎；化、濕、卵、胎中，亦說難有法。染著五陰者，與說無所有；十二牽連法，癡行生死本。墜墮四顛倒，為說四真實；苦諦無有諦，習盡道亦爾！欲我戒見受，亦及於四愛；分別真實性，虛無寂寞要。雖度生死岸，不處於涅槃；今處於母胎，說法悟群生。娑婆國土中，無數恒河沙；處胎說法者，濟度阿僧祇。虛空無邊界，佛國亦如是；眾生受識神，真實性不同。明慧所教化，隨類而度之，或見身而度，聞聲得解脫。或復思惟苦，集諦盡道本；思惟四意止，斷意四神足。五根及五力，七覺以為花；賢聖八品道，以用瓔珞身。分別彼我空，無想寂滅慧；不願有所求，永處空無慧。初入有覺定，三十不淨觀；逆順知有覺，入定解無觀。九次入初定，分別無覺觀；又樂滅盡道，初定不（丹五）行法，喜樂意已滅，安隱入四法。通慧諸大士，不以此為行，為諸煩惱故，應適前眾生；禪定經歷劫，形枯如槁木，三禪香氣熏，五枝不凋落。佛慧不可量，於有亦不有，無上最正覺，無生死亦無。吾從成佛來，遊觀於三禪，設當入四禪，無說而得度。我觀虛空界，眾生無有依，諸佛神力智，乃能盡原本。斷漏諸學人，未能悉分別；道品甚深妙，二乘所不及。吾以天眼觀，慧眼及佛眼；四識所受形，亦復於中化。亦無地、水、火，形色可觀見；唯佛大神力，皆令至彼岸。十方諸佛土，恒沙阿僧祇；亦以道慧本，遊處虛空界。設當以肉眼，觀空界眾生；欠口出入息，無數眾生入。爾時此等輩，各得成道跡；當知佛法身，真實不思議。佛為三界將，愍而濟一切；欲、色、無色有，令受道慧證。彼亦無婬、怒，及癡眷屬眾；覩形即入道，豈須學、無學？無量諸佛剎，成道各各異；或從有想成，或從無想成，不復修習此，真如四聖諦。菩薩清淨觀，入禪無礙道，羅漢、辟支佛，入定各不同。生生不見生，豈當有生本？愚惑染著人，謂為生是我，吾我自稱我，不見有吾我。菩薩四禪行，緣覺亦不知；菩薩入初禪，三十無漏行，百七三昧定，出入息具足。二定七十二，自觀無我想；雖經累劫苦，不離於禪行，四住斷諸漏，乃逮此二禪。六住故猶豫，入定如水波，八萬四千行，猶尚不自制。我本於六住，十二劫退轉，常想起樂想，輪轉生死淵；大聖定光佛，記別心堅固，立志不退轉，爾乃逮三禪。斷除七萬垢，永滅無根本，無畏師子步，闡揚大法典，廣遊諸佛剎，禮事常供敬。過去阿僧祇，諸佛世尊等，各各於本剎，誓願行佛事，心雖不退轉，常恐墮下劣。億千魔徒眾，不能動一毛，超越八住行，進入於菩提。可樂所戀著，永除無想念，除師尊父母，餘者不顧戀。方成一禪行，名施度無極，習觀無等倫，九地通慧本，不復入滅盡，移坐即成佛。為緣眾生故，往詣佛樹下；廣及阿僧祇，普集在道場。十方無量界，諸佛世尊等；各各舒右手，善哉大師子！十力無所畏，堅固入四禪；慈愍群萌類，願速從禪覺，未度者使度，未脫者使脫。四識處幽冥，渴仰禪悅味，不達諸佛教，輒便自稱揚；復自內思念，用此身累為，畢取於涅槃，用度眾生為？諸佛各面現，善哉！釋迦文！建立弘誓意，勿起退轉心；轉無上法輪，擊於大法鼓，聞者速解脫，不經劫數難。捷智、無閡智，辯智、通達智，道智、明慧智，斷智、無生智，不起盡滅智，消智、九次智，無畏師子智，雷吼音響智，端坐不動智，大悲無礙智，身相莊嚴智，拔苦愍護智，結解無縛智，受別取證智，降魔破軍智，成無我慢智，意勇精進智，施不望報智，行忍受辱智，金剛十力智，住劫不動智，集眾和合智，最上導師智，慚愧法服智，菩薩誓願智，神足變現智，境界無礙智，斷意滅結智，清淨照明智，自識宿命智，玄鑒他心智，父母真淨智，分身剎土智，處胎無穢智，識定不亂智，一向信受智，入定觀察智，分別身相智，三十不淨智，滅災除患智，菩薩次第智，超越教化智，滅十二緣智，緣覺時悟智，聞聲受化智，出十二入智，觀慧無礙智，受道玄鑒智，一夜為劫智，以劫為日智，念佛佛現智，剎土清淨智，無有二乘智，獨步無畏智，悅可眾意智，所作已辦智，不造前後智，滅故無新智，入定除想智，觀內外身智，如來受慧智，賢聖默然智。」<p>爾時，世尊說此偈時，億百千眾無量眾生，皆悉發趣立盡信地。復有菩薩十二那由他，在觀行地不住三住，成就國土在右分中，七萬七千億眾生逮阿惟越致。<p>佛復告文殊：「今此座上無有一人雜垢穢惡有退轉者。所以者何？皆是利根，不處生死，無縛、無著、無滅、無生，修道清淨受證成就，願樂欲聞諸佛不可思議正法，降伏眾魔除去憍慢。外雖教化諸佛剎土阿僧祇眾生，內心遊戲無量百千三昧。其三昧者：師子奮迅三昧、超行登位三昧、廣進超步三昧、童真樂法三昧、四道生滅三昧、無想等行三昧、往詣不退道場三昧、觀察眾心三昧、念一生補處三昧、無形像三昧、地中踊出三昧、解縛戰鬪三昧、頂受最勝三昧、眾生憘見三昧、入不思議三昧、佛界不思議三昧、法界除穢不思議三昧、聖眾不思議三昧、眾生起滅不思議三昧、龍力興降不思議三昧、在眾上中王不思議三昧、勇猛降伏怨不思議三昧、壽命無量不思議三昧、在五道能受苦不思議三昧、諸佛現在不思議三昧、四事供養不思議三昧，如是三昧一億一千莊嚴其身。復有名速疾，一日中出家行道往詣樹下成佛，教化眾生淨佛國土，不思議三昧。復有留住待緣不思議三昧，如來緣是三昧，住壽無量阿僧祇劫，為有緣眾生得度於無餘涅槃界，不取涅槃更造因緣行菩薩道。復有佛力不思議三昧，從一佛剎至一佛剎，如人合掌彈指頃，授無量無限恒河沙數眾生記別；亦復使彼一日成佛。處胎菩薩神力如是也。」<p>菩薩處胎經遊步品第二<p>爾時，彌勒菩薩即從坐起，整衣服偏袒右臂，右膝著地白世尊言：「善哉，善哉！如來說不思議法，今此眾中有踐跡者未踐跡者，有住信地未住信地者，或有菩薩從光音天、廅天、波剎陀天、陀波魔那天、阿會亘修天、道呵天、須乾天、須室祇褥天、告那天，乃至一究竟天、化自在天、他化自在天，或有菩薩空處、識處、不用處，乃至非想非非想處；云何於彼入胎教化？」<p>世尊告曰：「勿作斯問。何以故？如來終不說此義。我今問汝，汝當報我。云何彌勒，空有形質無形質耶？」<p>對曰：「無也。」<p>世尊告曰：「云何彌勒！若空無形質，云何眾生有生、有老、有病、有死耶？」<p>彌勒白佛言：「於第一義無生、老、病、死，以是故空無形質。」<p>佛告彌勒：「若無形質，此眾生等誰有授決？誰有受決者？云何菩薩往詣樹下，或時經行或時入定？云何菩薩自觀身相觀他身相？云何菩薩現行七步，自稱成佛降伏眾魔？云何菩薩修治道場，請召十方諸眾生耶？」<p>彌勒白佛言：「此亦空寂無形無質，如來身相亦是假號，乃至一究竟義，悉空無所有。」<p>佛復告彌勒：「行空菩薩，云何遊至十方剎土教化眾生？」<p>彌勒白佛言：「行空菩薩，不見剎土亦無有佛。佛自無佛，云何有佛？地、水、火、風、識界，我、人、壽命，皆悉空寂，以是之故無有胎分。」<p>佛告彌勒：「汝在三十三天，與諸天人說空行法，於彼座中有踐跡耶？無踐跡耶？」<p>彌勒白佛言：「彼諸天人，常想、樂想、淨想、計我為我想，以是無有踐跡無踐跡也。」<p>佛復告彌勒：「彼諸天人，有色行陰無色行陰、有報應陰無報應陰、有破有陰無破有陰、有受入陰無受入陰、有聲響陰無聲響陰、有中間陰無中間陰、有彼此陰無彼此陰、有究竟陰無究竟陰、有默然陰無默然陰？云何？彌勒！汝在天宮與諸天人說真法，言有此諸陰名號耶？」<p>彌勒白佛言：「無也！」<p>世尊言：「云何？彌勒！十方諸佛授汝記莂，成無上正真道。為有正真道，為無正真道耶？」<p>彌勒對曰：「無耶！」<p>世尊言：「有道者斯亦假號。言彌勒者亦是假號，如、自性、本際亦是假號。如來色身，身自空相，相自空，本末本末空，彼此彼此空，云何自知號彌勒決？」<p>「言性性自空，言有有自空，言無無自空，無自常住，無能令不住，言住住自空，言自相自相空，言陰陰自空，言胎胎自空，乃至道場言行行陰空。以是故，世尊！無有踐跡無踐跡也！」<p>佛復告彌勒：「有踐跡者無踐跡者？有果證無果證耶？是有為性非有為性耶？是有為中無為性耶？是無為中無為性耶？是有漏中無漏性耶？是無漏中無漏性耶？是欲界中有盡性耶？是欲界中無盡性耶？是色無色界中有盡性耶？是色無色界中無盡性耶？是空界滅識性耶？是空界非滅識性耶？乃至有為空、無為空、自性空、有以有為空、無以無為空、大空、取空、一相無相空、有餘涅槃空、無餘涅槃空，是踐性耶？非踐性耶？」<p>彌勒白佛言：「踐法非法，非法亦非踐。」<p>「云何？彌勒！有為法非無為，無為法非有為。云何？汝言：『有踐法無踐，無踐法亦無踐。』」<p>彌勒白佛言：「最第一義有相無相法中，求有為非無為，求無為非有為耶？」<p>佛告彌勒：「吾今問汝，真實根論非無根論，有為無為從何而生？有何名號？」<p>彌勒白世尊言：「虛空寂滅性，字義名號皆非真實，是無根論，非有根論。」<p>佛告彌勒：「根義云何生無根論？」<p>彌勒白佛言：「於世俗義，根為法性，無根為證，靜不動亦不不動，一相無相，乃至有為無為法，有漏無漏法，有對無對法，色法無色法，可見法不可見法，不住亦不不住，是無根義。」<p>佛言：「善哉，善哉！彌勒！空行菩薩曉了無根，不生亦不不生，未來無對，現在不住，過去已滅，無著無斷不住，亦不不住。」<p>爾時，座中有菩薩，名分別身觀，白佛言：「今聞如來說無根義，說有身相說無身相，說有自性空說無自性空；說無根義者，從如中來耶？不從如中來耶？無根義者，有生滅耶、無生滅耶？有對法耶、無對法耶？有色法耶、無色法耶？有為法耶、無為法耶？有漏法耶、無漏法耶？有相法耶、無相法耶？有身觀耶、無身觀耶？」<p>佛告分別身觀菩薩曰：「何者是身？何者是觀？身誰為行此觀？」<p>分別身觀菩薩白佛言：「地、水、火、風名身陰也；識分別名觀也。」<p>佛告曰：「言地地自空，言水水自空，言火火自空，言風風自空，言識識自空，言空空自空。何者是身？云何是觀？」<p>身觀菩薩白佛言：「如佛所說，虛空法界皆悉空寂，無佛言佛，無法言法，無僧言僧，無今世、後世，無罪無福，將不與大師同耶？」<p>佛告分別身觀菩薩曰：「汝入滅盡定時，頗見眼觀色，乃至意觀法不？」<p>身觀菩薩白佛言：「不也。世尊！所以者何？滅盡定中無生無滅。」<p>佛告身觀菩薩：「如是，如是！如汝所言。眼觀色，色非我色，我非彼色；識非我識，我非彼識。乃至聲、香、味、觸、法，亦復如是，法非我法，我非彼法。於無根義無增無減，根清淨道亦清淨，相空清淨，乃至究竟空亦復清淨。一清淨而無二，五陰淨行淨，道亦清淨。有對淨、無對淨，色淨，道亦清淨。菩薩觀淨六塵淨，道亦清淨。眷屬淨，性淨，道亦清淨。地淨，住淨，道亦清淨。是為菩薩摩訶薩無根義。」<p>佛復告身觀菩薩曰：「苦淨，不苦不樂淨，道亦清淨。門淨、種淨、生淨，道亦清淨。是為菩薩摩訶薩無根義。」<p>佛復告身觀菩薩曰：「道場淨、國土淨、眾生淨，道亦清淨，是為菩薩摩訶薩無根義。根淨、力淨、覺意淨、道品淨，道亦清淨。云何？身觀菩薩！我今問汝，汝當報我。如來修治道場坐樹王下，云何分別眾生之類，用有記法耶？無記法耶？有記法者塵勞之垢，無記法者亦是塵勞之垢，以何無記而授眾生決？」<p>身觀菩薩白佛言：「有記之法非塵勞垢，無記之法亦非塵勞。何以故？塵勞垢者是卑賤法，有記、無記法是上尊法，無以無記對於塵勞。何以故？塵勞法者如來種也。」<p>佛告身觀菩薩：「止，止！莫作此語。汝言塵勞是生死法，今復言如來種耶？」<p>身觀菩薩白佛言：「如來身者，為是化非眾生耶？若是化者，無有塵勞眾生之趣。設從眾生有如來身者，塵勞之垢非如來種乎？」<p>佛告身觀菩薩曰：「如是，如是！如汝所言。以假號名字而有塵勞，第一義中無有塵勞。」<p>佛復告身觀菩薩：「如來、應供、正遍知、明行足、善逝、世間解、無上士、調御丈夫、天人師、佛、世尊，常以天眼觀十方世界阿僧祇眾生意識生念，有欲心多者、無欲心多者，有恚心多者、無恚心多者，有癡心多者、無癡心多者，有解脫心者、無解脫心者，有增上慢者、無增上慢者，有易究竟者、難究竟者，菩薩悉知悉觀而往度之。云何菩薩以天眼觀，知少欲者、知多欲者？於是菩薩在彼眾中，現婬女形與說婬欲，快樂難忘視無厭足。使彼欲意倍生喜樂，後漸與說身為穢污、無常、無我、苦、空、非身，欲為火坑燒煮心識，使令厭患令無婬欲；此眾生等，即於胎中受無上記。身觀菩薩！汝當知之！如此眾生，無瞋恚、癡，斷欲得道。<p>「或有菩薩在彼眾中共為善友，與說殺業快樂難忘，快哉殺生減汝壽命增我壽命，後漸漸與說殺生受罪極重，與說百八殺生重罪為苦為惱，引令入於得在道撿，無有欲、癡，即於胎中成無上道。<p>「或有菩薩在彼眾中共為朋友，說十不善道，亦身教、口、意教不善，以真為虛，無常謂常，空謂有實，無身謂有身，苦謂有樂，無世謂有世，後漸漸與說廣大深智無量辯才，燃法、熾法為竪法幢，漸漸引入智慧叢林：『諸人當知！若有狐疑於我所者，當以智慧火燒汝狐疑心。』若人布施手執財物，有人受者，解了三事空無所有，即於胎中成無上道。<p>「見人持戒，戒品成就毫釐不犯，解了虛寂而無所有，即於胎中成無上道。<p>「或有眾生忍心不起，若有人來殺害割截心無恚想，頭目髓腦無所愛惜，即於胎中成無上道。<p>「若有眾生心若金剛不可沮壞，設當有人軟語誘導：『劫數難量，流轉生死難可勉濟，何不於此自度而已，為彼眾生唐勞勤苦？』菩薩心進終不退轉墮落生死，即於胎中成無上道。<p>「若人行禪心識不移，弊魔波旬在虛空中雷吼電烈，不能令彼動於一毛，何況使彼退於禪道，即於胎中成無上道。<p>「若有眾生分別諸行，此則可行、此不可行。若人貪著愛樂身者，即便為說四意止法，一一分別諸法要藏，暢達演說無量法界，即於胎中成無上道。<p>「或有菩薩入慈三昧，遍滿東方無限無量阿僧祇恒河沙等剎眾生之類，慈愍愛念欲令解脫；譬如恒河沙中取一沙，過恒河沙國土下一沙，如是盡恒河沙慈心不盡，菩薩發願堅固難動。設有人來取菩薩身臠臠割截，即時彌滿三千大千國土，血變為乳如母念子，是為菩薩行慈三昧，即於胎中成無上道。<p>「或時菩薩入悲三昧，遍滿南方無限無量阿僧祇恒河沙等剎眾生之類，悲念欲令解脫；以恒河沙中取一沙，過恒河沙國土下一沙，如是盡恒河沙悲心不盡，堪任代彼眾生受苦；皆是菩薩堅固誓願，眾生見者以清淨心，遠離眾惡妄想已斷，即於胎中成無上道。<p>「或時菩薩入喜三昧，遍滿西方無限無量阿僧祇恒河沙等剎眾生之類，喜念眾生欲令解脫，以恒河沙中取一沙，過恒河沙乃下一沙，如是盡恒河沙喜心不盡，若彼眾生入喜令自娛樂，皆是菩薩發意堅固，即於胎中成無上道。<p>「或有菩薩入捨三昧，遍滿北方無限無量阿僧祇恒河沙等剎眾生之類，恐彼眾生有缺漏行，將養擁護不令沒溺，取恒河沙中一沙，過恒河沙國土下一沙，如是盡恒河沙捨心不盡，皆是菩薩誓願堅固，即於胎中成無上道。<p>「於時菩薩真實法明修大慈大悲，非羅漢、辟支佛所行，遍滿四方，欲令眾生一聞音聲尋聲即至，皆是菩薩誓願堅固，即於胎中成無上道。」<p>菩薩處胎經聖諦品第三<p>佛告菩薩摩訶薩、比丘、比丘尼、優婆塞、優婆夷、天、龍、鬼神、阿修羅、迦留羅、緊陀羅、摩睺勒、毘舍遮、鳩槃茶、富單那、摩㝹舍、阿摩㝹舍等：「吾今為汝說菩薩摩訶薩賢聖諦。諦聽，諦聽！善思念之！所以者何？吾從無數阿僧祇劫修習道果，此沒生彼周流五道，不捨菩薩賢聖諦。云何菩薩修習聖諦？或時菩薩從初發意乃至道場，行無閡法，不取禪證，滅諸惡想；或有菩薩入初禪地見清淨行，恥而厭患捨而進趣，欲登六住慇懃進業。<p>「入二禪地，心豁然悟如月雲除，自觀身中心發誓願，為堅固耶？不堅固耶？自以己心復觀眾生心，易度難度皆悉知之。時菩薩心極大歡喜：『吾將成佛審然不疑。剎土清淨除眾生垢，降伏於魔轉於無上賢聖法輪。快哉福報，所願知成。』爾時菩薩入不亂定，以心舉心以身舉身，即得成就神足聖道，從一佛剎至一佛剎，禮事供養諸佛世尊，聽受深法不難不畏，轉入三禪，觀諸色像悉空無所有。<p>「住於三禪觀眾生類悉能分別，彼沒生此此沒生彼，自識宿命，亦復知彼所從來處，剎利種、婆羅門種、居士種、長者種，斯應行人、不應行人，應受果、不應受果，出入息、非出入息，斯四意止、四意斷、根、力、神足、覺意、八道；斯人受決某國某處某眾生中成佛，皆悉知之；是謂菩薩於三禪地得清淨心。<p>「復次，菩薩摩訶薩於三禪地上望八住，雖望而不得，晝夜勤精進求清淨心，入四禪中，面自見十方諸佛，為說四禪不退轉法；無礙解脫行四神足，能分一身為無數身，以無數身合為一身，入火光三昧，遍滿三千大千世界，令彼眾生見火光三昧，心意恐懼衣毛皆竪，自來歸依於菩薩所，因三昧力而得度脫。爾時於四禪中，分別世界真如法性，心退還墮習六住行，菩薩自念：『我今未得不退轉地。云何當得八住？』於四禪中慇懃修習，淨眾生行代其執苦；雖行此法不自稱譽，除去憍慢無有吾我，修六思念，雖復行道在九眾生居，心不染著戀慕生死，心豁然悟逮不退轉；是謂菩薩摩訶薩於聖諦得清淨心。<p>「於是菩薩入空處三昧，觀此三千大千世界眾生之類心識，修淨法離縛著無所戀慕，能自住壽一劫、二劫至無數劫，於某劫中教化眾生。生者、滅者漸漸將導獲清淨道，即於胎中成無上道。<p>「或時菩薩入識處三昧，觀此三千大千世界識神所趣，天道、人道、餓鬼道、畜生道、地獄道，易度、難度皆悉知之，即於胎中成無上道。<p>「或時菩薩入不用處三昧，觀此三千大千世界眾生之類，青、黃、赤、白有多有少，即自厭患不用久住，即於胎中成無上道。<p>「或有菩薩入非想非不想處三昧，觀此三千大千世界眾生識神所趣，生者、滅者，青、黃、赤、白有長有短，令彼眾生使知壽盡，即於胎中成無上道。<p>「於是菩薩入大虛空大寂定三昧，觀此三千大千世界，上至無邊無盡剎土，眾生之類識神所趣，思惟分別空無之法，是謂菩薩摩訶薩即於胎中成無上道。<p>「於是菩薩入無形界三昧，普觀三千大千世界眾生之類，心所繫縛亦無有縛，識神無形所觀識法亦復無形，於無形法即於胎中成無上道。」
。
<juan>菩薩處胎經卷第二<p>姚秦涼州沙門竺佛念譯<p>佛樹品第四<p>爾時，世尊將欲入無餘涅槃界，集諸神通大德菩薩，神足變化說不思議法。「今我寧可化作七寶樹，度此長流永在生死沒溺者，令得解脫。」即入琉璃定無形三昧，東方去此忍界六十四億恒河沙剎，化作七寶樹遍滿其中，諸寶樹上莖、節、柯、枝、葉、果實，各各有七寶宮殿，宮殿有佛，諸佛各說四非常法。後園浴池眾鳥聚集，娛樂其中快樂難勝。其池水中生優鉢蓮華、須乾提花、末乾提花；於彼陸地生瞻蔔花、須曼羅花，牛頭栴檀、搗香、末香，天繒、幡蓋、懸處虛空。爾時，風神王名曰隨意，放大香風吹七寶樹葉，柔軟香熏枝葉相掁，皆出自然八種音響。「善哉！出大光明，如來八種音聲，將欲度未度者。誰現是瑞應，昔我不聞此亦復不現覩見，起滅無常相，將非幻化耶？」爾時樹葉上七寶宮殿中，諸如來、至真、等正覺發大音聲闡揚不思議難有之法，欲說八地中莊嚴諸佛剎。「猶如有人欲覩大海水，去海百由旬不見諸生木，遇見澇水甞之知海尚遠；即自辦入海之具，不見形相念定如空始至海岸，以無畏心自莊嚴身。『善哉！大聖！我所求者今乃獲之。』欣之樂之心無疲惓，即時捨所資生盡入海中，隨本所願皆悉在前。菩薩摩訶薩亦復如是，能斷一住至六住地，盡眾生結使永盡無餘。『今我成佛必然不疑。』是謂菩薩摩訶薩於胎中莊嚴佛樹。<p>「復次，菩薩摩訶薩欲自莊嚴身相，具足三十二大人之相，為真實不？從頂至足，足有千輪，輪有千輻，輻有千相，相有六度無極。<p>「所成無見頂相者，破憍慢山得成肉髻相。<p>「吾從無數阿僧祇劫得不犯婬欲果報，得陰馬藏相。陰馬藏相者壞彼邪見，放相光明遍滿十方恒河沙剎，一一光明皆有化佛，一一化佛皆坐七寶高座，發大音聲演說六度無極，如諸如來常所說法：苦、集、滅、道，施、戒、忍、精進、禪、般若波羅蜜，善巧方便解了諸法，空空、大空、無量空、內空、外空、最空、行空、相空、報空、滅三災空、三明報空、三慧空、三達空、三等空、三世空、三分法身空、三界寂滅空、過去當來現在空、自相空，是謂菩薩摩訶薩不犯婬報相。<p>「吾從阿僧祇劫常修口淨，不從彼聞此說，不從此聞彼說，得廣長舌相。遍滿十方阿僧祇恒河沙剎，放舌相光明；一一光明皆有化佛，一一化佛皆坐七寶座上，以清淨音聲演說無量口行，清淨報業真實所作，成辦四事無畏，曉了諸法無來無去，音響清淨，以度生死畏地無所罣礙，分別眾生一一音響，演說無量智慧辯才，度五道淵法法成就，以九解脫而自瓔珞，十力具足，空性無形不可沮壞，其聞法者悉皆信解，是謂菩薩摩訶薩口淨舌相果報。<p>「吾從無數阿僧祇劫得音響相，遍滿三千大千剎土，柔軟和雅所說不麁，出言成就不從彼受，其聲音者無不悅滿；此音響中亦有無數清淨所說，如諸如來常所說法，十二因緣癡行生死，自觀其身觀他身觀內外身，息長亦知息短亦知，化彼眾生越次取證亦不住證，發聲響相光明，一一光明皆有化佛，一一化佛皆坐七寶高座上，普與眾生說無量法門。心趣解脫空無相願，觀了諸法悉無所有，常以四事慈、悲、喜、捨，四禪、四諦眾智法門，得總持法門、捷疾法門、應聲法門、辯才法門，無量法門常現在前；心常遊戲無量百千三昧，是謂菩薩摩訶薩音響相。<p>「吾從無數阿僧祇劫，恒修心清淨，所念專正所行慚愧，執心一向無他異想悉無塵垢，若有人毀不生憂慼，設當稱譽不以為歡心不移易，所行堅固難動如地，從無數劫承事諸佛，與諸眾生說微妙法，所行不偽一向趣道。有佛、法、僧處輒身往化，講論無量總持法門，所謂論者，施論、戒論、生天之論，欲是不淨、涅槃是樂，引導眾生入定三昧，分別苦諦去離四縛，蠲除集法滅大分結，道除雜糅不起法忍，住不退轉得清淨觀。知彼眾生心之所念，隨類開化得成道果，猶如新成白㲲易染為色，自常攝心不譏彼闕，常樂閑靜不處憒閙，入比丘眾威儀具足，若入禪定係意在明，經行往來心無懈慢，於大眾中能師子吼，分別空性悉無所有，是謂菩薩摩訶薩心清淨門。<p>「吾從無數阿僧祇劫，修總持法門不可沮壞，聞一得百、聞百得千、聞千得萬，諸佛所說句義、字義，皆悉總持而不忘失，是謂菩薩摩訶薩成就總持法門。<p>「吾從無數阿僧祇劫，常自修習無常觀行，一切諸法皆歸無常生者有滅，在在處處興隆法樂淨治佛土，所說誠諦自識宿命所經歷處，為說法化心識堅固，神足無畏不可思議，從無數劫積諸苦行，所發誓願不違本行，遊戲諸法自在無礙，是謂菩薩摩訶薩成就總持法門。<p>「吾從無數阿僧祇劫修眼神通，遍知十方眾生之類，有應空行不應空行，有定意無定意者，有亂意無亂意者，有金剛志無金剛志者，有思惟定無思惟定者，天道、人道、餓鬼道、畜生道、地獄道，以天眼悉見悉知見。此眾生趣有餘涅槃無餘涅槃者，亦知此眾生於中陰取涅槃，亦悉知之；知此眾生向須陀洹得須陀洹果，向斯陀含得斯陀含果，向阿那含得阿那含果，向阿羅漢得阿羅漢，果，向辟支佛得辟支佛果；亦觀眾生出家苦行不捨本誓，剃除鬚髮身被法服，入師子遊步三昧，在樹王下思惟觀樹，或一日、二日乃至七日；或一歲、二歲乃至七歲；或一劫、二劫乃至七劫；是謂菩薩摩訶薩成就天眼通。<p>「吾從無數阿僧祇劫修耳神通，遍聞十方眾生行報，黑有黑果報，白有白果報，不黑不白果報，有漏有漏果報，無漏無漏果報；聞彼眾生清淨音響，不男聲不女聲，不男不女柔軟聲，不長不短聲，不非人聲，梵聲清淨聲，伽羅毘羅柔和聲，不麁聲不細聲；復以天耳聞彼眾生除垢斷縛，不住有為相，不住無為相，不住過去、當來、現在相，住亦不住，不住亦不不住，吾我不住，不住亦不不住，成佛不成佛者，成道不成道者，生天不生天者，生人不生人者，生餓鬼不生餓鬼者，生地獄不生地獄者，生畜生不生畜生者，分別五道以天耳聽，悉聞知之；是謂菩薩摩訶薩成就天耳通。<p>「吾從無數阿僧祇劫修鼻神通，遍嗅十方無量眾生，悉知分別善香、惡香，麁香、細香，火香、水香，俗香、道香，乃至菩薩坐樹王下香；戒香、定香、慧香、解脫香、解脫知見香，教授眾生大慈無邊香，悲愍眾生香，喜悅和顏香，放捨周遍香，神足無畏香，覺力根本香，破慢貢高香，自然普熏香，莊嚴佛道香，趣三解脫門香，相相殊勝香，明行果報香，分別微塵香，光明遠照香，集眾和合香，五聚清淨香，持入不起香，止滅眾垢香，觀滅眾垢香，聞戒布施香，慚愧無慢香，仙人法勝香，說法無礙香，舍利流布香，封印佛藏香，七寶無盡香。」<p>爾時，世尊便說頌曰：「摩伽山所出，花香及栴檀，三界所有香，不如戒香勝。戒香滅眾垢，往來入無間；菩薩不退轉，涅槃香第一。譬如善射人，仰射於虛空；箭勢不盡空，尋復墮于地；德香遠無際，終不有轉還。今說佛身香，戒、定、慧解度，於億百千劫，不能盡佛香；若於千萬劫，佛讚佛功德，大聖不能盡，佛身戒德香。諸佛威儀法，授前補處別，口中五色香，上至忉利天；還來至佛所，遶佛身七匝。諸天散花香，稱歎未曾有；定香遠流布，濟度阿僧祇。」<p>爾時，世尊說此偈已，於彼會中十二那由他眾生，心識開悟皆悉發意，願樂欲生香積佛剎。<p>「是謂菩薩摩訶薩成就鼻通。<p>「吾從無數阿僧祇劫修口神通，言教往來終不中滯，有所言說言則有光，脣脣有光、齒齒有光、舌舌有光，如來於大眾中說甚深法，所有法者，一名、阿，阿者無，有千萬義，無有千萬義中，取一無義度無量眾生。二名、羅，羅者除垢，除垢有千萬義，千萬義中取一除垢義，除無量眾生垢。三名、波遮，波遮名果熟，果熟有千萬義，千萬義中取一果熟義，使無量眾生皆悉果熟。四名、那，那者非常義，非常義有千萬義，千萬義中取一非常義，使無量眾生悉解非常義。五名、茶，茶者盡無，名盡無名，言有無有、言無亦無無，無盡義有千萬義，千萬義中取一無盡義，使無量眾生得解於盡，是為茶盡義。十方無量恒河沙諸佛，受食威儀，從閻浮提上至十八天，皆見如來食。從一住至四住菩薩，見如來身琉璃咽喉，不退轉菩薩乃至九地，見健疾天子接如來食，乃至他方施行佛事，是為如來神口果報。如來現食味，次第味味不動味，不哊咽不㗘㗱，世尊舉飯向口時，心念十方諸五道眾生等同此味，即如念皆悉飽滿，猶如比丘得九次第禪心軟美飽，是謂菩薩摩訶薩口通清淨。<p>「吾昔無數阿僧祇劫修身神通，分別身中淨不淨想、不淨淨想，三十六物污露不真，髮、毛、爪、齒、骨、血、涕、淚，反復思惟；以己身法觀眾生身亦復如是。自化其身膖脹臭爛膿血流出；或復現身白骨灰色、青瘀色、燋黑色、與地同色，無量眾生見此身者，皆生苦、空、無常、無我想。復與眾生說身業報法，此身非身何者是身？一一分別從頭至足悉無所有，以無有身則無有識。眾生聞此，自思惟身穢惡不淨，猶如光音清淨天下觀閻浮提臭穢，惡氣上熏七千萬里，是以菩薩不生光音天。身通菩薩入金剛三昧碎身如塵，一一塵皆作化佛，濟渡無量阿僧祇眾生之類；現身色相，身上出火身下出水，身下出火身上出水，東踊西沒西踊東沒；現如來十八神變。眾生之類見如來變尋時覺悟，眾結永盡入無為道。微塵化佛現身教化，濟渡無量阿僧祇眾生，是為如來身密教化而不說法。<p>「吾從無數阿僧祇劫修習意識，成菩薩神通，攝意入定遊至無量諸佛剎土，猶如力人屈伸臂頃還來故處，意識菩薩亦入化生、胎生、濕生、卵生，現不思議神變教化，即於彼處成無為道。意識菩薩於諸通中最上最勝，非辟支佛、阿羅漢所能思議。何以故？非彼境界。」<p>菩薩處胎經三世等品第五<p>爾時，坐中有菩薩名曰喜見——辯才無礙登躡十住，如來所行悉能總持——即從座起偏露右臂右膝著地，叉手合掌前白佛言：「善哉！世尊！今聞此法至未曾有，過去無數恒沙如來，有入涅槃不入涅槃。若入涅槃，欲界眾生云何得度？若如來不入涅槃，彼諸如來住何佛界？」<p>佛告喜見菩薩：「善哉，善哉！乃能於如來前作師子吼。諦聽，諦聽！善思念之！吾今與汝一一分別說之。」<p>喜見對曰：「如是，世尊！願樂欲聞。」<p>佛言：「過去恒河沙諸佛世尊，名字假號不可勝記，亦如眾生生生不滅，無邊無際亦無端緒，諸佛要集心如空界，涅槃者即眾生是也。是故如來不入涅槃。何以故？為眾生故。」<p>喜見菩薩白佛言：「過去多薩阿竭、阿羅呵、三耶三佛所度眾生，有滅度無滅度耶？」<p>佛告喜見菩薩：「云何？喜見！汝從無數阿僧祇劫，承事諸佛禮事、供養、香花、幡蓋，頗見如來取般涅槃不？」<p>對曰：「不也。」<p>「云何？喜見！我號釋迦文多薩阿竭、阿羅呵、三耶三佛陀，今處母胎，為涅槃為非涅槃？」<p>對曰：「不也。世尊！」<p>「云何？喜見！菩薩眾生受別當成無上正真道，是真實道非真實道？」<p>對曰：「是道非真實道若真實道。何以故？有佛有說法見化眾生，以是故，是道非真實道。緣緣眾生是道，緣緣盡眾生是真實道。過去緣緣盡眾生，於現在非真實道。現在緣緣盡眾生，於過去非真實道。過去、現在緣緣盡眾生，於未來非真實道。未來緣緣盡眾生，於過去、現在非真實道。何以故？是道非真實道，過去緣緣盡眾生，現在緣緣盡眾生，未來緣緣盡眾生，是真實道。菩薩摩訶薩知而見之，不處不入。何以故？猶如九行不盡。所謂九行者，上上、上中、上下、中上、中中、中下、下上、下中、下下。上上緣盡，上中緣不盡，非真實道。上中緣盡，上下緣不盡，非真實道。上下緣盡，中上緣不盡，非真實道。中上緣盡，中中緣不盡，非真實道。中中緣盡，中下緣不盡，非真實道。中下緣盡，下上緣不盡，非真實道。下上緣盡，下中緣不盡，非真實道。下中緣盡，下下緣不盡，非真實道。下下緣盡，是真實道。菩薩摩訶薩於真實性，不取不捨，不住不不住，過去、當來、現在等，道等涅槃等，一等無有二。法性等、自然相等、眾生等、垢等、五陰等、緣等、癡行等，道行清淨不一不二。欲行緣盡，非色行緣盡；色行緣盡，非無色行緣盡；無色行緣盡，色行緣盡，欲界行緣盡，是謂菩薩等非一非二。」<p>爾時，佛告喜見菩薩曰：「汝欲知過去諸佛滅不滅剎土不耶？」爾時，世尊即以神力入無畏空界三昧，使一切眾盡見釋迦文身寂然無言身相具足。「菩薩當知我過去身，其數不可稱不可量。」即以神足入濕生界，眾相具足，與無數阿僧祇為濕識眾生說法，令彼濕識隨意所願各得解脫。復以神足入化生眾生，現身色相，與無央數阿僧祇眾生說法，令彼化識隨意所願各得解脫。爾時世尊即以神足入卵識眾生，現身色相，與無央數阿僧祇眾生說法，令彼眾生隨意所願各得解脫。爾時世尊復以神足現當來世界，人四生中現身色相，與無央數阿僧祇眾生說法，令彼四生眾生隨意所願各得解脫。<p>「如我今日在母胎中，與諸十方神通菩薩，說不退轉難有之法，亦以神通入天四生，入地獄四生、餓鬼四生、畜生四生，於四生中胎、化二生盡漏疾，濕生、卵生盡漏遲；化生、胎生是利根人，濕生、卵生是鈍根人。」<p>爾時世尊復以神足現寂寞世界，使彼大眾皆悉知見，亦無言教苦、集、滅、道之名。何以故？彼土眾生皆是胎化利根人。佛復以神足現下方照光世界，視彼眾生稟受讀誦，經歷劫數乃成道果，知此眾生濕生、卵生是鈍根人。佛復以神足現不死剎土，使彼大眾知彼眾生不聞死名，知此眾生大慈誓願利根中勝根。佛復以神足現中夭剎土，使彼大眾皆悉知見，見彼眾生有中夭者，由彼眾生自造苦本，本壽極長今壽轉短。彼世界王名曰除憂，剝死人皮以用作鼓，百歲一打使彼眾生皆知死名，壽命轉減至于百歲，時有出者。<p>「吾今捨壽八十有四，出五濁世，胎生、化生是我利根分。汝等當知！命不久存，非佛神力所能留住，此身如泡勢不久立，是身如霧常亂人想，是身如夢增益瞋恚，是身如幻誑惑世人，是身如響求對無形。是身如影眼見不獲，如是我身於此滅盡更不復生。何者不生？不於此閻浮提生。復於十方三十二垓佛剎，遍滿彼剎施行佛事，此非過去者，以是之故緣緣盡，緣緣不盡無有涅槃者。」<p>爾時，彌勒菩薩摩訶薩即從坐起，整衣服偏露右臂，右膝著地前白佛言：「甚奇，世尊！世界若干眾生不同，善惡行報各各別異，如來說法空無寂寞，不可思議入何三昧？威神感動如是難測。有識眾生咸可易化，山河石壁生樹草木，皆變人形，為有識眾生無識眾生？」<p>佛告彌勒：「汝昔與我共越山海，見一惡獸應食十住菩薩肉耶？」<p>彌勒白佛言：「不也。」<p>「何以故？正使三千大千剎土滿中惡獸，欲食菩薩肉者，是事不然。吾昔勸汝誰能先進，汝及文殊皆言不能當。吾爾時即以神力，以甘露味示彼飢獸，執意堅固得成無上正真等正覺。汝說權退在後，悉是有識教化，非無識教化。」<p>佛告彌勒：「汝豈不憶古昔無數阿僧祇劫，去此西北六十二恒河沙剎，佛名平等，其剎名無形，如今現在說法，無有辟支佛、聲聞乘，無有日、月、時節、劫數多少；彼佛教化盡一佛界，現界眾生盡得成佛，更不移處他佛世界。云何？彌勒！當名彼佛為過去、未來、現在耶？」<p>彌勒白佛言：「亦過去、現在、未來。何以故？皆從諸剎往至彼土，諸緣盡眾生盡得度脫故，現有現在。」<p>佛告彌勒：「汝今現在耶？」<p>對曰：「不也。世尊！名雖現在行不現在，前行過去後行未至，識念思惟三事成就，是故無現在。」<p>佛即問彌勒：「心有所念，幾念、幾想、幾識耶？」<p>彌勒言：「拍手彈指之頃，三十二億百千念，念念成形，形形皆有識，識念極微細不可執持。佛之威神入彼微識皆令得度，此識教化非無識也。復次，微識極微細過於微塵，此微塵識不可覩見，如來威神入彼教化皆令得度。彌勒當知未有狐疑，此微塵識亦受四氣亦有四生。何以故？眾生無邊，邊亦無邊，如來亦無邊，道亦無邊，一切言有，有亦無有，無界、無處、無住，亦無教授化眾生者，此名逆順三昧。不住不不住一相無相，不著不縛亦無真際，修治道場淨佛境界，權變無數非下劣所及。」<p>爾時世尊將欲解釋彌勒狐疑，即現身色柔軟色，無厭足色，內外清淨無瑕穢色。「吾從無數阿僧祇劫修眼清淨，內外無閡今獲色身，身亦無身色亦無色，知身空色空，身色俱空，知身色俱空者，此空空空。知無身空無色空，知無身無色俱空，知無身無色俱空者，此空空空。知過去身空，知過去色空，知過去身色俱空，知過去身色俱空者，此空空空。知未來身空，知未來色空，知未來身色俱空，知未來身色俱空者，此空空空。知現在身空，知現在色空，知現在身色俱空，知現在身色俱空者，此空空空。知過去無身空，知過去無色空，知過去無身無色俱空，知過去無身無色俱空者，此空空空。知未來無身空，知未來無色空，知未來無身無色俱空，知未來無身無色俱空者，此空空空。知現在無身空，知現在無色空，知現在無身無色俱空，知現在無身無色俱空者，此空空空。知欲界身空，知欲界色空，知欲界身色俱空，知欲界身色俱空者，此空空空。知色界身空，知色界色空，知色界身色俱空，知色界身色俱空者，此空空空。知無色界身空，知無色界色空，知無色界身色俱空，知無色界身色俱空者，此空空空。知欲界無身空，知欲界無色空，知欲界無身無色俱空，知欲界無身無色俱空者，此空空空。知色界無身空，知色界無色空，知色界無身無色俱空，知色界無身無色俱空者，此空空空。知無色界無身空，知無色界無色空，知無色界無身無色俱空，知無色界無身無色俱空者，此空空空。知緣緣身空，知緣緣色空，知緣緣身色俱空，知緣緣身色俱空者，此空空空。知緣緣無身空，知緣緣無色空，知緣緣無身無色俱空，知緣緣無身無色俱空者，此空空空。<p>「知胎生身空，知胎生色空，知胎生身色俱空，知胎生身色俱空者，此空空空。知胎生無身空，知胎生無色空，知胎生無身無色俱空，知胎生無身無色俱空者，此空空空。知化生身空，知化生色空，知化生身色俱空，知化生身色俱空者，此空空空。知化生無身空，知化生無色空，知化生無身無色俱空，知化生無身無色俱空者，此空空空。知濕生身空，知濕生色空，知濕生身色俱空，知濕生身色俱空者，此空空空。知濕生無身空，知濕生無色空，知濕生無身無色俱空，知濕生無身無色俱空者，此空空空。知卵生身空，知卵生色空，知卵生身色俱空，知卵生身色俱空者，此空空空。知卵生無身空，知卵生無色空，知卵生無身無色俱空，知卵生無身無色俱空者，此空空空。<p>「知未至禪身空，知未至禪色空，知未至禪身色俱空，知未至禪身色俱空者，此空空空。知未至禪無身空，知未至禪無色空，知未至禪無身無色俱空，知未至禪無身無色俱空者，此空空空。知初禪身空，知初禪色空，知初禪身色俱空，知初禪身色俱空者，此空空空。知初禪無身空，知初禪無色空，知初禪無身無色俱空，知初禪無身無色俱空者，此空空空。知中間禪身空，知中間禪色空，知中間禪身色俱空，知中間禪身色俱空者，此空空空。知中間禪無身空，知中間禪無色空，知中間禪無身無色俱空，知中間禪無身無色俱空者，此空空空。知二禪身空，知二禪色空，知二禪身色俱空，知二禪身色俱空者，此空空空。知二禪無身空，知二禪無色空，知二禪無身無色俱空，知二禪無身無色俱空者，此空空空。知三禪身空，知三禪色空，知三禪身色俱空，知三禪身色俱空者，此空空空。知三禪無身空，知三禪無色空，知三禪無身無色俱空，知三禪無身無色俱空者，此空空空。知四禪身空，知四禪色空，知四禪身色俱空，知四禪身色俱空者，此空空空。知四禪無身空，知四禪無色空，知四禪無身無色俱空，知四禪無身無色俱空者，此空空空。<p>「知空處身空，知空處色空，知空處身色俱空，知空處身色俱空者，此空空空。知空處無身空，知空處無色空，知空處無身無色俱空，知空處無身無色俱空者，此空空空。知識處身空，知識處色空，知識處身色俱空，知識處身色俱空者，此空空空。知識處無身空，知識處無色空，知識處無身無色俱空，知識處無身無色俱空者，此空空空。知不用處身空，知不用處色空，知不用處身色俱空，知不用處身色俱空者，此空空空。知不用處無身空，知不用處無色空，知不用處無身無色俱空，知不用處無身無色俱空者，此空空空。知非想非不想處身空，知非想非不想處色空，知非想非不想處身色俱空，知非想非不想處身色俱空者，此空空空。知非想非不想處無身空，知非想非不想處無色空，知非想非不想處無身無色俱空，知非想非不想處無身無色俱空者，此空空空。」<p>佛告彌勒：「今當與汝說生義、根義。諦聽，諦聽！善思念之！云何生義？生者七九是也；根者連著義也。如來無所著，已知、未知、無知。已知根者，過去、當來、現在。未知根者，結、使、障礙。無知根者，如來、至真、等正覺，過去、當來、現在諸佛，成就此根分別諸根，無根亦不無根，無說無義，分別字義空無所有，是根義也。從初發意乃至坐樹王下，轉無上法輪集諸法門，行無行法門，思議法門，總持根法門，虛空法藏法門，此是諸佛要集三昧。彌勒當知！汝復受記五十六億七千萬歲，於此樹王下成無上等正覺。我以右脇生，汝彌勒從頂生。如我壽百歲，彌勒壽八萬四千歲。我國土土，汝國土金，我國土苦，汝國土樂。」<p>爾時世尊即說頌曰：「如來十力尊，虛空無邊際；忍、慧、福業力，誓願力最勝。汝生快樂國，不如我界苦；汝說法甚易，我說法甚難。初說九十六，二說九十四，三說九十二。我初說十二，二說二十四，三說三十六。汝所三說人，是吾先所化；汝父梵摩淨，將八萬四千，非我先所化，是汝所開度。九十六億人，受我五戒者；九十四億人，受持三歸者；九十二億人，一稱南無佛。初說千比丘，二十四億天，三三十六億，所度諸眾生；汝樂我勤苦，汝怠我清進。」<p>當佛說此偈時，苦行眾生七十二億，即於座上不動，得不起法忍。
。
<juan>菩薩處胎經卷第三<p>姚秦涼州沙門竺佛念譯<p>想無想品第六<p>爾時，世尊告彌勒菩薩：「今此座中無有異類，純一生補處。今當說識、想、受，無識、無想、無受。是時菩薩云何說識、想、受？於是菩薩分別說識、想、受，識非想非受，受非識非想，想非受非識。想非過去、非未來、非現在，受非過去、非未來、非現在，識非過去、非未來、非現在；非識非過去、非未來、非現在，非想非過去、非未來、非現在，非受非過去、非未來、非現在。云何識非過去、未來、現在？於是菩薩入無閡定，化受識眾生，從有住地至無住地。此識非過去、非未來、非現在。復次，菩薩摩訶薩化想眾生，從住地至無住地。菩薩化受眾生，從住地至無住地。」<p>爾時，尊者大迦葉即從坐起，偏露右臂，右膝著地前白佛言：「世尊！意、心、識、受、想，有何差別？」<p>佛告迦葉：「知身即知差別。為眾生故，從足至頭支節各各別名，如《樹喻經》說：『根、皮、莖、節、枝、葉故名為樹。』心、意、識、受、想亦復如是。」<p>大迦葉白佛言：「想是外法，受是內法。云何為一？」<p>佛告大迦葉：「想從外來從內出也？」<p>迦葉白佛言：「想從外來。何以故知？若外無形，內想何由得生？若外物不害，內何由知痛？」<p>佛告迦葉：「此事不然。何以故？此識非外非內非兩中間，識住處非識住處，外想外受，即是內法非外法也。菩薩摩訶薩信解甚深內外中間法，乃能解了識所住處，此是眾生此非眾生，乃至有無法非此非彼，便入無礙獨步三昧。」<p>迦葉白佛言：「今聞說法增益狐疑。何以故？如佛所說，想亦是受，受亦是想，識法分別識亦是想，亦是受想，想自空受，受自空識，識自空想。空非識空，識空非受空，受空非想空。如樹喻者是事不然。」<p>佛告迦葉：「我當與汝說喻，智者以喻得解。往昔有王，王名特異，王有四子，一、名喜悅，二、名長壽，三、名百歲，四、名無畏。彼長壽子，不滿月數即便命終。喜悅子者，身生瘡痍見者惡賤，父母厭患常無歡心。百歲子者，不滿百日復取命終。無畏子者，脣騫鼻嵃反齒橫牙，人見恐畏。此亦如是，想、受、識無若干差別。」<p>佛告迦葉：「吾今與汝說識想受一一分別。過去九十一劫有王名智慧，專行十善以法治化，無有煩惱，察眾生意行，知彼眾生所念不同，即遣侍臣案行國界，諸有盲人盡仰來集宮庭，臣受王教，即出巡行國界，得五百盲人將詣庭內。王復以五百白象羅列殿前，一一令諸盲人自在捉象。是時盲人，或捉象鼻，或捉象耳，或捉象頭，或捉象脚，或捉象腹，或捉象尾。王問諸盲人曰：『象何所像類？』盲人答白，捉鼻者言：『如角。』捉頭者言：『如甕。』捉耳者言：『如簸箕。』捉腹者言：『如簞。』捉脚者言：『如柱。』捉尾者言：『如橛。』時傍觀有目之士，笑彼盲者不得象具相。盲人屏處自共論說，各言己是而共諍競。此眾生類亦復如是，識、想、受法各各不同。」<p>佛告迦葉：「猶如有人設百味食，粳米、豆、麥、大小麻子，當其所得得粳米者，不知有餘豆麥之屬。迦葉！此亦如是，識、想、受法各各不同，觀諸法性無異無別。」<p>爾時世尊即與迦葉而說頌曰：「見額知有頭，視煙知有火，覩雲知有雨，觀行知體性。空雨無兩足，水影不可捉；言議盡法師，結使盡涅槃。想盡在無想，受滅亦無受，識滅無有識，梵行無上道。吾從無數劫，常為識所惑；今世及後世，不遇安樂處。我今現在胎，分別諸法相；不見想受名，況當有識法。」<p>爾時，世尊說此偈時，五百比丘得不起法忍，有千眾生心樂空行，於無餘涅槃界心得自在。<p>菩薩處胎經住不住品第七<p>爾時，座中有菩薩名曰無住法行，即從坐起偏露右臂，右膝著地叉手前白佛言：「善哉，善哉！此諸大會快得善利，得聞如來無量法義，昔所誓願今乃得聞。」即於佛前以偈歎曰：「虛空無邊界，演出無量義；有無不生滅，惔怕無受想。過去諸佛等，修施、戒、忍辱，入定心不亂，慧光照世間。其德不可量，非有亦非無；音響極清妙，無等無儔匹，一音報萬億，由是得成佛。法鼓聲遠聞，聲聲各各別；猶如轉輪王，念則雨七寶；佛聲極遠振，雨七覺意寶。修治佛道場，莊嚴道樹果；不住不不住，慈悲護眾生；心念身相具，不辭劫數難。十方諸如來，發印開法藏；我等今得聞，得住無為岸。善哉如來力，曠大無崖底；解縛不處有，真際實相法；欲界煩惱世，教化諸愚癡。佛秘深藏義，布現示眾生；疆界無邊際，皆得無上道。」<p>爾時，無住菩薩說此偈讚佛已，前白佛言：「過去、當來、現在五陰清淨，不住不不住，乃至三十七品梵行不住不不住。前、後、中間境界究竟淨不淨空，不住不不住。我不造非不造，非梵行非不梵行。唯願世尊說住不住。」<p>佛告無住菩薩曰：「色相不住不不住，受相不住不不住，想相不住不不住，行相不住不不住，識相不住不不住；內法清淨不住不不住，外法清淨不住不不住，內外法清淨不住不不住；從初發意乃至道場，斷除諸想淨一切智，不住不不住；除眾生垢清淨不住不不住，莊嚴佛土清淨不住不不住，入金剛三昧堅固其志，清淨不住不不住，碎身舍利清淨不住不不住；遊戲百千三昧，清淨不住不不住；不在凡夫地不入賢聖空，清淨不住不不住；不自稱己我成道果，清淨不住不不住；三十二大人之相，放大光明遠照十方無量世界，一切眾生尋光來至，得聞如來深奧之法，隨彼所念上、中、下語，悉令充足分別諸法，住亦不住，不住亦不住。色、受、想、行、識，十二因緣，四無閡慧，空無想願，四禪四無量慧，清淨不住不不住。以神足力入于五道，清淨不住不不住。入解脫門，戒身、定身、慧身、解脫身、解脫知見身，清淨不住不不住。」<p>佛告迦葉：「今當說八清淨甘露法味池。何等為八？如我今日坐自在講堂，東視清淨浴池周匝欄楯七寶所成，當於爾時亦不與眾生說苦、集、滅、道，飲此池水皆成道果，是謂菩薩神力所作。在南、西、北方亦復如是，我本成佛四方以右不從四維成佛，四維成佛者，示現成佛不實。何以故？從無數阿僧祇劫成就八味法。何謂為八？一、為喜味，二、為盡味，三、為定味，四、為到味，五、為靜味，六、為相味，七、為不動味，八、為不究竟味，是為浴池八味。若菩薩摩訶薩飲此甘露漿者，不入地獄、餓鬼、畜生，成無上道。從初發心乃至道樹，洗除心垢永盡無餘。何者七覺意池、八解脫水？初心解脫未至中間已至，已至中間住二地，爾乃得名菩薩。若復菩薩從八池水分別氣味，此味非味，此道非道，耳不別聲，鼻不別香，舌不別味。一一分別無所有，諸法聾故，是為菩薩摩訶薩淨修清淨行。」<p>菩薩處胎經八種身品第八<p>佛告諸來會菩薩摩訶薩：「學、無學及四部眾，比丘、比丘尼、優婆塞、優婆夷，一切眾生所可供養。或有眾生，見地、薄地、淨地、如來地、辟支佛地、不退轉地、道場地、說法地，由此八地成無上等正覺。云何見地？菩薩發意趣向阿耨多羅三藐三菩提。復有菩薩摩訶薩，從初發意乃至坐道樹，自伏其心欲降伏諸魔，即於坐上入三昧定。其三昧者：去嫉妬三昧，心勝三昧，秘藏三昧，除癡三昧，威神伏三昧，如諸佛世尊無言教三昧，示現變化三昧。是時弊魔波旬來擾佛者，非自己力所能來至，皆是如來威神之所感致。所以者何？欲現世法為劣，第一義勝。何以故？如弊魔波旬起怒害心聲響震地，佛以忍三昧不動不搖，使無央數弊魔眾等顛倒墮地，猶如蛄蟥蟻子及蠅不能得動。弊魔波旬亦復如是，若魔來者不能動我一毛。爾時，世尊即以威神入三昧定，感動一佛境界滿中弊魔，令此諸魔惡聲流布。拘曇沙門，執心懦弱無丈夫意，在此大畏之處欲求佛道。」<p>佛告大眾：「弊魔波旬是我所作，彼魔心者，為是惡心為是善心？」<p>爾時有天子名曰拘毘，白佛言：「佛降伏魔，非是魔力是佛神力。何以故？彼眾生類不解俗法及以道法，以是欲化眾生故降致魔來。其有眾生見諸魔者，心不願樂如千眼比，數千萬眾心立不退轉地。」<p>「復次，菩薩摩訶薩，從忉利天生十方剎，不因濕生、卵生、化生、胎生，教化眾生。此菩薩等成就無記根，所化眾生亦成無記根。何者是？阿閦佛境界是。或有菩薩摩訶薩，從忍世界生北方光影佛土，成就有記無記根，教化眾生皆成就有記無記根，欲樂世界妙光佛土眾生是也。或有菩薩摩訶薩，從初發意乃至成佛，執心一向無若干想無瞋無怒，願樂欲生無量壽佛國。一切眾生其生彼者，四部眾比丘、比丘尼、優婆塞、優婆夷，皆同一金色。西方去此閻浮提十二億那由他，有懈慢界，國土快樂作倡伎樂，衣被服飾香花莊嚴七寶轉關床，舉目東視寶床隨轉，北視、西視、南視亦如是轉。前後發意眾生，欲生阿彌陀佛國者，皆染著懈慢國土，不能前進生阿彌陀佛國。億千萬眾，時有一人能生阿彌陀佛國。何以故？皆由懈慢執心不牢固。斯等眾生自不殺生，亦教他不殺，有此福報生無量壽國。或有菩薩摩訶薩，具足六度施、戒、忍、精進、禪定、解脫智慧，生南方踊躍佛剎，去此閻浮提一億佛國，彼眾生等無有癡愛婬欲之想。何以故？皆從欲界斷三十六種婬欲行滅，種性成就所行清淨，如日光明無有塵翳。彼土眾生行十三苦行。云何十三？晝夜三時不失時節，經行坐禪，或在樹下，或在塚間，或在空地，或在巖石無人之處，或依泉源，或時一食，或不用食，法服齊整不失威儀，或時說法或不說法，周旋經行知足知滿，所可說法，少欲真道多欲非道，息心定意，解空無想不願之法，是謂踊躍世界菩薩所行。彼土眾生純一乘學，無有羅漢、辟支佛乘，相好具足稱譽正法，解空無我。」<p>爾時世尊即說頌曰：「一切行已滅，識為是外法；生者都歸盡，涅槃最為樂。歸命踊躍佛，法王最第一；坐閻浮樹下，最初破欲網，說法度人民，供養諸福田。樹下坐思惟，梵王來勸請：『願尊從禪覺，愍念愚惑人。』時大梵天王，手執琉璃琴，歎說佛功德，柔軟和雅音，於億百千劫，時有發道心；道心菩薩本，億劫時乃有；願速從禪起，轉無上法輪。如優曇鉢花，時時乃一有；佛出照世間，除諸塵勞冥。踊躍佛世界，聞戒施清淨，不似能忍土，剛強難可化。思惟禪定道，滅身不受證，三轉五礙法，十二牽連縛，道業三十二，十六慈哀心。古昔無量劫，誓願金剛志；演放大光明，遍照諸佛剎。」<p>爾時，佛說偈已，告諸會者：「東北方去此能忍世界五百恒河沙剎土，國名果熟，佛名花英如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，上語亦善、中語亦善、下語亦善，義味深邃等同梵行。彼土眾生無有胎生、化生、濕生、卵生，從蓮花生。慈、悲、喜、捨，百七難有神足定意，皆共修習三昧王三昧，所有三昧者，首楞嚴三昧，覺道三昧，威儀禁戒三昧，除眾生苦本三昧，自照光明三昧，覺味眾生三昧，如此等百七三昧。內觀身外觀身內外觀身，內法外法內外法，內定外定內外定，思惟分別觀了無形無想無念，菩薩摩訶薩入解脫門，觀一切法空寂無形。」<p>爾時世尊，即說偈曰：「虛空無邊際，音響說妙法；果熟剎土人，花英最勝尊。不由四胞胎，自然蓮花生；無我無彼想，壽命不可量。國土七寶成，亦如閻浮提；轉輪七寶王，象、馬、玉女寶，典藏四種兵，摩尼金輪寶，所至無罣礙。彼界摩尼寶，普照一佛剎，彼無日、月照，星宿及火光。分別四妙諦；無常苦空道，令彼眾生類，無生斷滅想。」<p>爾時，佛說偈已。告諸會者：「西北方去此閻浮提七萬恒河沙剎，國名寶琉璃，佛名慧成就如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，初語善，中語善，竟語善。彼土眾生受性柔軟，觀道無常去離三患，無婬、怒、癡，無三惡道地獄、餓鬼、畜生。」<p>爾時世尊，與諸大眾而說偈曰：「諸入煩惱道，及與四顛倒；一切永除盡，如空無形像。壽命無央數，無有中夭者，行四無畏法，成果不動搖，其生彼土者，行慈三昧報。如我釋迦文，勇猛超劫數，國財妻子施，去想無所戀。汝等諸佛子，發願得生彼，亦無聲聞法，因緣各佛道。於此百千劫，勤苦修道德，於此十六分，未能獲其一。法性觀諸法，通達慧無礙，盡滅吾我心，即住無生地。彼土諸眾生，建志堅固法，破有不住有，補處之所學。汝等諸佛子，曉了無所行，捨禪入初禪，始知眾生苦；中間九無礙，禪相不可量，眾生心清淨，各各念不同。已離五道淵，佛日照三界，善哉獲大利，感動諸天宮。童真一切智，開化而無倦，眾生得慈心，戀慕無上道。從無央數劫，捨身復受身，輪轉生死中，於縛得離縛。四諦栴檀香，木榓細搗香，三昧智慧力，破壞魔兵眾。過去一念結，以何三昧斷？未來二念結，何定何道除？現在三念結，除盡要有本。過去一念結，九萬億塵垢；以空清淨定，得至空無岸。未來無九結，定意無想念；寂然至佛道，永處無所住。現在三九結，願法無罣閡；蠲除心意識，漸住至無礙。」<p>佛說此偈已，告諸大眾：「西南方去此能忍世界三十二恒河沙，剎名無想，佛名一住如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，初善、中善、竟善，義味深邃，分別五陰——色、受、想、行、識——六情、六塵，修無常想係意在前。初法思惟壞破身惑，此身非有四蛇為家，此身如毒壞人禪道，是身如烏心無滿足，是身如龍樂住深淵。佛道無為清淨無瑕，如水蓮花塵垢不染，日照天地蔽翳螢火，眾山岳峙須彌為上，眾星微光明月為最，如來出世法燈第一。」<p>爾時世尊，而說偈言：「斷垢滅除想，縛著心得離；意念寂然定，淨行得具足。一意一念中，斷滅結使跡；除去永劫苦，令盡無復生。空寂無上道，如有如不有；彼我及諸識，如夢影幻想。菩薩積苦行，劫數難可量；欲說盡根本，非一非二形。若有智慧人，口演無量義；一義有億句，句句各各異；虛空可填滿，其義不可盡。吾昔從本來，行六度無極；布施除貪想，禪定亦如是。劫燒心不動，不到餘佛剎；神力之所感，住劫而教化。」<p>爾時，世尊說此偈已，即以定意自莊嚴身，告眾會者：「東南方去此能忍世界三十三恒河沙，其剎名琉璃，佛名信解如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法，初善、中善、竟善，分別四道吉祥之行，七生更三不復往來，即於現法般涅槃。斷苦、集、滅取道成證。」<p>時有天子名曰眼淨，在彼眾中心懷狐疑：「今我寧可問如來義，及我同類悉得開悟。」爾時天子即從坐起，長跪叉手前白佛言：「唯願世尊，與我等說平等大乘婬、怒、癡業。何等過去、未來、現在癡冥眾生，入解脫門？」<p>佛告眼淨菩薩曰：「善哉，善哉！乃為一切開示眼目，汝今諦聽，諦聽！善思念之！吾當與汝一一分別。云何眼是色耶？」<p>答曰：「非也。」<p>又問：「非色耶？」<p>對曰：「非也。」<p>又問：「是色非色耶？」<p>對曰：「色無住處也。」<p>佛告眼淨菩薩：「如卿所說，是色非色。色非色，無住處者，云何立字名曰色？」<p>眼淨菩薩白佛言：「色性久敗，現滅不住、過去不現，此世後世永盡無餘，故曰無餘涅槃。」<p>佛告眼淨：「此識從本已來為從何生？今日四眾滅三世垢去至何處？」<p>眼淨白佛言：「本從空來，今還於空。」<p>佛言：「前空後空復有何異也？」<p>對曰：「無也。當知諸法實相，前不可窮後不可盡。」<p>佛告眼淨菩薩：「吾從無數阿僧祇劫積行福業，普念一切沈溺眾生，悲念哀苦欲令度脫。所以者何？吾今處胎所欲滅者，都已滅盡，果願成報今日已獲。彼土眾生，不以成佛不成佛以此為累。所以者何？彼土眾生建意勇猛，不處有胎不處無胎不處化生，功德成就非覺非不覺。何者是覺？云何非覺？一切眾生愚癡者，我悉覺之，是覺。一切學人斷結使者，是非覺。」<p>爾時世尊，即說偈言：「覺佛出世間，遠放大光明；苦、集、滅結使，獨立無敢近。正使地振動，三界猶若塵；執心入定意，眾相各不異。如來至真念，除想不入定；還入眾生中，因造更造緣。精進勇慧智，化導愚癡人；導引眾生類，可度不度者。」<p>菩薩處胎經全身舍利品第九<p>爾時，世尊告諸來會者：「念我古昔所行功德，捨身受身非一非二，今當為汝說一形法。云何名一形法？此大地種，厚八十四萬億里；乃有利風，厚八十四萬億里；風下有水，厚八十四萬億里；水下有火，厚八十四萬億里；火下有沙，厚八十四萬億里；沙下有金剛剎，厚八十四萬億里，諸佛全身舍利，盡在彼金剛剎中。金剛剎復厚八十四萬億里，下有諸佛碎身舍利，盡在彼剎。彼有佛剎名曰妙音（丹本香），佛名不住如來，十號具足，今現在說法，初善、中善、竟善。淨修梵行國土成就彼佛舍利極小微細，能現佛身弟子眷屬周旋授化，如我今日處胎說法。彼諸眾生不見我，我此眾生不見彼，破有至無永寂寞性住無疑處，是謂一舍利之所感也。」佛復告諸來會者：「碎身舍利下，厚八十四萬億里，國土名清淨，佛名遍光十號具足，彼佛今現在說法，初、中、竟善，淨修梵行。彼佛光明色色各異，一一光明皆成就佛，一一諸佛盡說六度無極。何謂六度？布施、持戒、忍辱、精進、禪定、智慧，善權方便降伏心識，不生愚癡，無婬、無欲，曉了觀法如月除雲。復自觀身彼我無異，心得空定皆悉成就，端坐道場稱揚正法無怯弱心。去此下方光明佛剎，八十四萬億里，有土名曰施無盡藏，佛號觀（丹鄉勸）助如來，十號具足，今現在說法，初、中、竟善，常修梵行，所施惠物，有人執持便得道果，是謂如來一未曾有施。無盡世界下有法鼓世界，厚八十四萬億里，佛名善見，十號具足，今現在說法。彼土眾生，盡同一姓一字無若干名，聞法則解不重思惟，彼土乃有全身舍利，過去億千萬佛皆留舍利。彼土舍利，我亦有分非一非二。彼佛舍利不住一處非不住，周旋往來恒河沙剎土，光相具足隨眾生化無懈怠者，三十一億結使斷滅，妄想纏連二萬二千，十八持勝不共之法，示現教化受無畏證。」<p>爾時世尊，即說偈言：「吾從無數劫，往來生死道；捨身復受身，不離胞胎生。計我所經歷，記一不說餘；純作白狗形，積骨億須彌，以針刺地種，無不值我體；何況餘色狗，其數不可量。吾故攝其心，不令道放逸，如人立須彌，執不死藥執，下人以瓶承，注藥不遺落，中間諸艱難，隨嵐風所吹。凡夫身如塵，唯除入住人；此二持瓶人，何者為最妙？下人執心正，恒恐東西波；受藥不失義，故名神足道。上有大慈心，一說不尋究；意識各各異，成道亦如是。我此苦忍界，成佛由下人；積行阿僧祇，乃能成佛道。從剎至一剎，如是數千億；如針投於海，舒手便得之。無慧抒水求，積劫不能得；世間愚惑人，不別善惡行。須彌四寶山，謂為灰堆聚；金翅飛鳥王，謂呼蚊蚋是。夏熱牛跡蟲，不覩海廣大；日光實野馬，愚者謂火焰。彼法非我造，愚惑行自成；出入識無間，鍊精道術成。」<p>爾時，世尊即說呪曰：<p>「伊禰魔禰<#sp>茶譬茶離譬<#sp>淳同<#sp>翅離翅」<p>爾時，毘沙門大天王，即從坐起頭面禮佛足，「我當擁護行法善人、善男子、善女人，擁護其身三光三影。何等為三光三影？如我今日領羅剎眾，身影，身身影，影影。」<p>「何等為身影？何等為身身影？何等為影影？」爾時世尊，即以偈說曰：「身為四大聚，地、水、火、風成；來往周旋處，住亦不見住。身及身身者，周生年蛻身；影影三句義，如佛留神光。白㲲裹魔祇，香去處故香；諸佛此要法，清淨無瑕穢。身身影教化，度不得度脫；或見身相法，入定身身念，影影無狐疑，悉成無上道。」<p>爾時，提頭賴吒，欲得擁護諸法師，即說呪曰：<p>「伊醯<#sp>魔醯<#sp>閻浮<#sp>閻嵐浮突突勒翅<p>「我當擁護法師，億千百萬由旬內，令無嬈亂者。」<p>毘樓勒叉天王，即從坐起前白佛言：「我亦擁護真實法師。」即說呪曰：<p>「伽梨<#sp>伽羅梨<#sp>尼稚<#sp>究槃稚<p>「令億百萬由旬內無有觸嬈者。」<p>毘樓搏叉天王，即從坐起頭面禮足，前白佛言：「世尊！我當擁護真實法師。」即說呪曰：<p>「舍彌<#sp>舍彌<#sp>鉢婆大磨樓醯<p>「令百億由旬內無有觸嬈者。」爾時世尊，即說偈曰：「花香色極妙，感動諸佛國；佛從無想念，成佛一向道。忍力無壃界，破有無二乘；全身舍利相，及與微細塵，拯濟恒沙等，不墮三惡趣。佛出勤苦劫，覆護行大慈；眾生無邊際，令成無上道。」<p>爾時，座中三十二億眾生，即發無上平等道意。<p>菩薩處胎經常無常品第十<p>爾時，座中有菩薩，名曰觀見無常，即從坐起偏露右臂右膝著地，叉手合掌前白佛言：「善哉，善哉！世尊！快說斯義。諸佛正法不可思議，非羅漢、辟支佛所能及，本無真性不可窮盡，如來降形出一入一變化無方，或碎身舍利，或全身舍利，或隱沒不現，或流布世間，或現一佛境界，或現若干諸佛境界，神足變化道力自在，甚奇甚特。如虛空界，常亦無常，無常亦無常，住亦無住，無住亦無住，變易非一，願從如來聞說常無常義。如我今日在於九地，為是常耶？為是無常耶？」<p>爾時世尊，告常無常菩薩曰：「我今問汝，汝當以真性報我。云何？族姓子！色為常耶？」<p>對曰：「非也。世尊！」<p>「色無常耶？」<p>對曰：「非也。」<p>「色常無常耶？」<p>對曰：「非也。」<p>「色非常非無常耶？」<p>對曰：「非也。」<p>「云何？族姓子！色有餘耶？」<p>對曰：「非也。」<p>「色無餘耶？」<p>對曰：「非也。」<p>「色有餘無餘耶？」<p>對曰：「非也。」<p>「色非有餘非無餘耶？」<p>對曰：「非也。」<p>佛告族姓子：「受、想、行、識常耶？」<p>對曰：「非也。」<p>「受、想、行、識無常耶？」<p>對曰：「非也。」<p>「受、想、行、識常無常耶？」<p>對曰：「非也。」<p>「受、想、行、識非常非無常耶？」<p>對曰：「非也。」<p>「受、想、行、識有餘耶？」<p>對曰：「非也。」<p>「受、想、行、識、無餘耶？」<p>對曰：「非也。」<p>「受、想、行、識有餘無餘耶？」<p>對曰：「非也。」<p>「受、想、行、識、非有餘非無餘耶？」<p>對曰：「非也。」<p>佛問常無常菩薩曰：「涅槃淨耶？」<p>對曰：「非也。」<p>「涅槃不淨耶？」<p>對曰：「非也。」<p>「涅槃淨不淨耶？」<p>對曰：「非也。」<p>佛告常無常菩薩曰：「涅槃實性正何所立？」<p>對曰：「立無所立。」<p>又問：「非有眾生非無眾生耶？」<p>對曰：「非也。緣未斷從五聚性，乃至三十七品，空、無想、無願，緣未斷無離無不離，無生無不生，故曰立無所立。何以故？性自然空，此空、彼空、內空、外空、涅槃空，如來出現於五濁世，不見有生、滅、著斷，不見有定、有亂，不見持戒、犯戒，不見有忍、有瞋，不見精進、懈怠，不見有煩惱、定意，不見有愚癡、智慧，不見有意識思想，不見是道、是俗波羅蜜，不見佛土清淨，不見淨修道場，不見有斷垢眾生，是謂菩薩立無所立。」<p>爾時世尊，即說偈曰：「梵行心清淨，破壞魔境界；忍力無上道，寂定不思議。吾從無數劫，常處立無立；一向入空慧，眾想莊嚴身。當來族姓子，及諸現在者，悉當立無立，解常無常性。塵垢諸障礙，壞我善業行；蠲除塵垢盡，如金無瑕穢。慧為世間將，示道開無目；乃令愚惑人，深解真如法。無為因緣道，開進六神通；無盡大法藏，給施下劣人。貪愛三解脫，三世無所著；現在一切法，垢盡入佛定。如來大慧光，斷除狐疑法；癡相澄然淨，解空、無常道。一切計常人，貪著在生死；不離有為法，煩惱所係著。六度三慧法，珍寶及妻子；割愛無所惜，出家道得成。人有善、惡念，初、中、下品等；輪轉五道中，生滅無真性。苦本無央數，生生不休息；法鼓振大千，動彼魔境界。汝等群生類，依憑六神通；心念身則隨，所至無罣礙。歲月修行道，晝夜不失時；積德如須彌，成就佛果證。生滅如幻化，亦如鏡影像；受入三十六，入定乃成道。如來真實法，無染無所著；行慈起七度，眾寶自瓔珞。三十二億結，縛著難可解；要以智慧劍，割除無所有。復以八解脫，甘露法味漿；令彼渴愛者，充滿無思想。昔我未行禪，恒處愚癡聚；連著四顛倒，求解難可獲。遊四無礙禪，自在無怯弱；定意心堅固，盡生受不受。」<p>爾時，世尊說此偈已，八十四億眾生發無上正真道意，立信行不復退轉。
。
<juan>菩薩處胎經卷第四<p>姚秦涼州沙門竺佛念譯<p>隨喜品第十一<p>爾時，會中有菩薩名曰頂王，將二萬五千人，從東方安住世界來至佛所，頭面禮足在一面坐，須臾退坐前白佛言：「吾聞如來、應供、正遍知、明行足、善逝、世間解、無上士、調御丈夫、天人師、佛、世尊，無量神變在胎教化，七寶宮殿眾寶成就，諸佛世尊宗奉恭敬。過去諸佛世尊及當來現在，未曾說此難有之法，真際法相不可窮盡。從無數劫積行勤苦，於其中間有生有滅。願樂欲聞如來神德所化多少國土差別？眾行平等入無為道，八解童真清淨梵行，使我等永無猶豫。」<p>佛言：「善哉，善哉！頂王大士！汝所問者甚深難量，多所利益濟度愚惑，福不可盡。」爾時世尊，即以三昧禪定之力，舒金體臂下方過二十二億佛剎，抄舉式棄如來七寶神塔，縱廣一萬八千由旬，外郭繞塔七寶欄楯，池水園果皆七寶成，後園浴池金銀梯梐，彼池水中，自然八味甘露，水邊鳧鴈、鴛鴦奇類眾鳥數千百種，鳥聲悲鳴共相娛樂極樂難勝。<p>爾時世尊即與頂王菩薩，而說偈曰：「過去式棄佛，神塔七寶成，花樹若干色，金花銀為莖。浴池水八味，充飽餓渴者，供福獲果報，在胎功德成。次復佛滅度，隨式本元尊，彼佛七寶塔，遍滿恒沙剎，眾寶相雜廁，快樂亦難勝。次佛取滅度，最尊第一勝，亦有七寶塔，遍滿虛空界。明眼有識人，恭奉心恭敬，除慢不貢高，不貪著利養。七寶池水果，想斷無所著，亦現處胎化，流布無數劫。次佛般涅槃，拘那含牟尼，神德大通達，所度倍三佛，教化諸弟子，三乘不斷絕。去此東方剎，在胎現變化，勸恤後來者，將導入閑靜。次佛迦葉尊，端坐億百劫，諸天為眷屬，寂靜不移動。亦有七寶塔，在金剛佛剎，救護諸墮落，不使墮邪道。我今釋迦文，勇猛獨特出，一向執意志，不著生死道。佛土雖弊惡，所度不可量，今處母胞胎，神變自娛樂。欲界眾生等，墮落入鑊湯，將導引令出，如蛾投火焰。」<p>爾時，世尊即以神力，變此三千大千世界晃然金色，使令眾會見樂世界。彼諸菩薩皆坐七寶蓮花上，弟子眷屬斯皆金色，所噉飲食禪定解脫，戒律威儀未常違失。「云何頂王菩薩！向所現國剎土佛所遊化，供養承事其福寧多不耶？」<p>頂王菩薩白佛言：「甚多，甚多！世尊！何以故？供養一佛剎其福難量，況爾所佛剎。」<p>佛言：「若有菩薩過不退轉在一生補處，令在胎中現神變化；敬此菩薩者，其德最勝。何以故？此菩薩者即行佛事不可思議。」<p>佛復告頂王菩薩：「吾今與汝說八正道去八顛倒，滿十方恒沙諸佛剎土，滿中七寶塔，不如此供養八正道菩薩，衣被、飲食、床敷、臥具、病瘦醫藥，搗香、雜香、栴檀、末香，繒綵、花蓋便身之具，其福最多。若有菩薩摩訶薩，能於胎、化、濕、卵，分別四意止，一日、二日乃至七日，一月、二月乃至七月，一歲、二歲乃至七歲，一劫、二劫乃至七劫，若有眾生，承事供養前七寶塔，乃至八正道菩薩，不如此人供養四意止菩薩，其福最多。若一生補處菩薩，在母胎中轉無上法輪，包容一切變易無數，神德大士周旋往來無有障礙，還合為一無覺知者；若有眾生供養承事便身之具無所愛惜，如我今日從三阿僧祇劫斷除滅想，今最後身一入胎舍教化，果證神通悉令得解脫，猶如果熟變易不住。佛身空無戒定慧解，而自香熏道德威儀，不失十二頭陀之行，此一分苦是我境界。」<p>爾時頂王菩薩即從如來前，而讚頌曰：「識是生死本，亦為涅槃徑；中息在胞胎，遊戲無量界。四生成佛土，十六神足降；本無一相道，誓願各各同。以眾生縛著，現有優劣人；無形不可見，今乃得觀察。過去諸佛身，遺教無邊際；八道無上法，一向度群萌。經法舍利形，神通流布世；今我所將從，得聞不思議。六佛神寶塔，寶藏七寶臺；一一深分別，義味不可量。佛本所行道，如空無所著；今處神母胎，受化非一類。得佛真如性，亦如實相住；除去憍慢心，今禮空無性。一一舍利光，遍照諸佛剎；受化如恒沙，是佛神德感。剎土去此遠，受佛甘露道；今欲還本國，宣揚如來法。」<p>爾時，頂王菩薩說此偈讚佛已，右遶三匝禮佛而去。<p>菩薩處胎經五道尋識品第十二<p>爾時，世尊將欲示現識所趣，向道識、俗識，有為識、無為識，有漏識、無漏識，花識、果識，報識、無報識，天龍識，鬼神、阿修羅、迦留羅、緊那羅、摩睺羅伽、人非人識，上至二十八天識，下至無救獄識。爾時，世尊即於胎中現鉤鎖胎骨，遍滿三千大千世界。佛告阿私陀：「汝能別此骸骨識耶？」<p>對曰：「不別。何以故？未得通徹行力未至。」<p>佛告彌勒菩薩：「汝此天中，未得神通耶？」<p>彌勒白佛言：「有成就者，有不成就者。」<p>佛告彌勒：「汝觀鈎鎖骸骨，令一切眾生知識所趣，分別決了令無疑滯。」<p>爾時，彌勒菩薩即從坐起，手執金剛七寶神杖，敲鈎鎖骸骨聽彼骨聲，即白佛言：「此人命終瞋恚結多，識墮龍中。」次復敲骨。「此人前身十跡行具，得生天上。」次復敲骨。「此人前身破戒犯律，生地獄中。」如是敲骨，有漏、無漏、有為、無為，上從二十八天，下至無救地獄，知識所趣善惡果報白黑行報。有一全身舍利無有缺減，爾時彌勒以杖敲之，推尋此識了不知識處。如是三敲，前白佛言：「此人神識了不可知，將非如來入涅槃耶？」<p>佛告彌勒：「汝紹佛位於當來世，當得作佛成無上道。何以敲舍利，而不知識處耶？」<p>彌勒白佛言：「佛不思議不可限量，非我等境界所能籌量。今有狐疑，唯願世尊，當解說之。五道神識，盡能得知彼善惡所趣，不敢有疑於如來所。今此舍利無有缺減，願說此識令我等知。」<p>佛告彌勒：「過去、未來、現在諸佛舍利流布，非汝等境界所能分別。何以故？此舍利即是吾舍利，何能尋究如來神識？今當與汝分別如來上、中、下識，至薩芸然各各不同。初住菩薩未立根德力，雖得神通二住菩薩以天眼觀，知識所趣退不退地，亦復觀見欲界、色界、無色界者，或復觀見生東方無數恒河沙佛剎，供養諸佛奉律無礙，亦復知彼受記劫數，一劫乃至百千億劫。或有菩薩於三住地，觀見舍利知識所趣於餘涅槃無餘涅槃，然復不見四住所行識所趣向。四住菩薩見一、見二、三住識法，然復不見五住舍利識法所趣。」<p>佛告彌勒：「五地菩薩分別下品，於六住分或見或不見識法所趣。不退轉菩薩上至一生補處，不見如來上足下足心識所向。次第菩薩見八、七、六，然復不見一生補處舉足下足，況欲敲鈎鎖骸骨欲分別之，此事不然。」<p>佛告彌勒：「汝當知之！十號如來、應供、正遍知、明行足、善逝、世間解、無上士、調御丈夫、天人師、佛、世尊，唯佛知佛神識所念。」<p>爾時世尊與諸大眾，而說頌曰：「周旋五道淵，唐勞其識神；耳、鼻、身、心垢，不能自去離。識想結重垢，剗以智慧刀；慧能照愚冥，得至無畏場。佛識悉遍見，舍利鈎鎖骨，正使碎如塵，微細不可見，如來一一別，報應善惡法。佛識甚微妙，非為非不為，一說度萬億，阿僧祇眾生。彌勒復成佛，亦當捨舍利；於本所生母，胎法亦如今。」<p>爾時，彌勒菩薩聞佛所說，遶佛七匝頭面禮足，還就本位。<p>菩薩處胎經諸佛行齊無差別品第十三<p>爾時，世尊即復示現奇特像，變一切菩薩盡作佛身，光相具足，皆共異口同音說法，分別無常生生歸盡，其德難量互相敬奉，威儀禮節雖說妙法，無有揖讓屈伸低仰，各坐七寶極妙高座羅縠帳幔。初一說法度于無數純男無女，第二說法純女無男，第三說法純度正見人，第四說法純度邪見人，第五說法男女正等，第六說法邪正亦等。當爾之時法法成就，而無吾我道果成熟。諸佛常法，法說議說，神足第三，八萬四千空行法門，八萬四千無想法門，八萬四千無願法門，一一法門有無量義。猶如黠慧之人，身有千頭，頭有千舌，舌有千義，欲得究盡三法門義，於百千分未獲其一。此是諸佛祕要之藏，皆由前身宿學成就。<p>爾時諸佛異口同音，說偈頌曰：「我等本所願，今者已果成；金體柔軟響，眾相悉具足。欲求無極慧，畢竟無有疑；善哉三界尊，最勝無能過。吾昔兜術天，選擇受生處；來降入母胎，集諸如來等。外無緣眾生，謂吾不成道；因胎化眾生，倍於成佛時。前後所說經，八十四億象；象力及人力，荷載不能勝。令我歡喜子，強記不漏失；遺法不成道，流布胎正法。佛行無差別，平等無若干；唯佛能知佛，功德多少義。欲得思議佛，所行奇特事；從劫無數劫，不能得毫分。」<p>爾時，諸佛說此頌已，初一說法純男無女者，即於座上立不退轉，信心不可沮壞。<p>爾時釋迦牟尼，還攝威神如前無異，即說頌曰：「八正道果證，無師自然悟；獨步三界將，自得涅槃道。本無一相法，捷疾辯才義；我今已果獲，無愛無所染。五陰法性本，不見有善惡；神力拔濟苦，坦然寂滅道。汝等諸會者，所願已成辦；未得今已得，快哉此利業。因緣縛著礙，永除無處所；吾我羅網法，自然得毀壞。愚惑不見真，自墮四色緣；未得密諦觀，分別苦相本。如我今成道，功夫不足言；後佛師子吼，熾焰惡劍劫。陶冶苦眾生，隨色染其素；忍辱受其害，對至終不報，執心如虛空，變易不久住。當於爾時世，五逆苦惱罪，難化不可度，諸佛所不救，尋為現緣本，將示無為處，破彼剛強心，專一得解脫。初說一法教，無生無起滅；皆趣向佛道，不令有遺落。」<p>爾時，世尊說此頌已，男眾、女眾、正眾、邪眾，皆得盡信得不退轉地。佛復告菩薩摩訶薩：「汝等，欲見如來神力化不思議道，法性純熟無男無女，善權義說受女人身無佛記別，魔釋梵王無真實相。汝等，欲知此四眾者受別成佛乎？」<p>爾時，有菩薩名曰無盡意，即從坐起偏露右臂右膝著地，叉手合掌前白佛言：「未曾聞如來說法，此四種人得成佛者，今日乃能開演大義。」即重白佛：「捨身、受身、即身成佛耶？」<p>佛告無盡意：「諦聽！善思念之！今當與汝一一分別。過去九十一劫有梵天王，名大辯才，分別古今常樂閑居坐天宮內。『今我寧可化此宮女及諸梵天，我得成佛諸天翼從，剃鬚髮著法服，一時成道，不亦快乎？』作是念已，即於天宮詣晝度樹，端坐思惟一意一心，繫念在前無他異想，即得成佛，三十二大人相八十種隨形好。諸天眷屬修行比丘正法，得阿羅漢，皆是利根；彼天女眾有得須陀洹、斯陀含、阿那含，不往還此間，即於彼般涅槃。是謂梵天王不捨身、受身、現身得成佛道。」<p>佛告無盡意菩薩：「過去七十六劫有第六天王，典領三千大千世界，名曰害惡，從六天以下自在無閡。在彼天宮經歷無數久久思惟：『悔本所作謗毀三尊遮截道果，設我受報墜墮三塗不離惡道，我今寧可改心惡行，并此天宮諸天眷屬，共修梵行求無上道，進前成佛，不亦樂乎？』復自思惟：『所典境界無量無限天女娛樂樂豈過是，設我成佛與此國界正等無異。』漸漸懈慢，復更劫數。魔有知識，行登十住說佛功德，出家修道眾相具足，魔心開解改心入定，無若干想利根捷疾。即於天宮三明通達，莊嚴佛土不更受身，便成無上至真等正覺，放大光明普照魔界，莫不眼見見魔成佛。有三億天子心自生念：『謂魔幻化非真實佛。』盡退還宮，十六億天子皆來影附，承事供養如佛無異，尋於坐上皆成四果。是為害惡大天王，不捨身受身而成佛道。」<p>佛復告無盡意菩薩：「過去六十一劫東方有釋天子，修天眼淨心樂禪定，常欲求出家進向佛道。彼諸天法有衰瑞應不久命終，諸天翼從轉轉減少，貪著睡眠身體塵垢，花自萎枯，不樂寶座，所食不甘，即出到後園中沐浴澡洗：『今我天身眼能徹視，何方有佛，當往禮省恭奉供養受佛禁戒，即以此身得成佛道。』作是念已端坐思惟，以天眼視上方有佛，名無量空行，世界名清淨，今現在說法，初中竟善。即以神力如人屈伸臂頃，到彼佛所頭面禮足在一面立。即以此偈讚歎佛德：「『光相照十方，降伏眾魔怨；為說道徑路，斷疑永無惑。梵行清淨人，皆蒙最勝行；隨類說真法，不違本行法。我為諸天主，欲修清淨道；唯佛垂愍念，得至安隱處。』<p>「爾時，世尊即告釋曰：『善哉，善哉！發心廣大欲得拔濟眾生之苦，未得者得、未獲者獲、未成者欲令成就，欲令盲者見明、聾者聞聲、僂者得申、無手足者令得手足，汝還本宮坐道樹下，分別眾行聚法散法。』釋聞語已即前禮佛，於彼不見還至天宮。諸天眷屬皆來歸附，功德轉盛，衰耗之相永滅無餘，端坐攝身心意不動，得成無上至真等正覺。所將天女九十三億成四道果證，是謂天帝釋不捨身受身而成佛道。」<p>佛告無盡意菩薩：「過去五十四億恒河沙劫，有世界名曰火焰，佛名無欲如來、應供、正遍知、明行足、善逝、世間解、無上士、調御丈夫、天人師、佛、世尊，說法度人善修梵行，四審諦法施惠一切，彼土人民悉受女身，解了無常、苦、空、非身，分別受入無諸煩惱，厭患身苦，齊同一願發大弘誓，著無畏鎧欲度眾生，淨佛國土蠲除穢惡，立志堅固樂不退轉。時有七十萬二千億女，在大曠野非人行處，齊同一行，解空無想無願之法，一日一時三等通達，即成佛道，眾相具足，存亡自在，以小受大以大入小，即於彼日度阿僧祇無量眾生，於無餘涅槃化度眾生，是謂不捨身受身而成佛道。」<p>爾時世尊欲重宣此義，而說頌曰：「法性如大海，不記有是非；凡夫賢聖人，平等無高下。唯在心垢滅，取證如反掌；道成王三界，闡揚師子吼。分別本無法，無有男女行；今在五濁世，現有受身分，斷滅計常者，障閡經劫數。」<p>爾時，世尊說此偈時，八萬四千億眾生立志堅固，皆願成佛不經後身。<p>菩薩處胎經行定不定品第十四<p>爾時，座中有菩薩，名曰常笑，六通玄鑒德力自在辯才無畏，盡生死分四無所著所說信用，解諸法空，如化、如夢、如熱時焰，如赤葉在水，愚獸謂肉水盡不獲，如山中響，解了諸法不起不滅，欲斷一切眾生狐疑。即從坐起偏露右臂右膝著地，叉手合掌前白佛言：「唯然世尊，有少疑滯，若見聽者乃敢宣白。如來大聖神智無礙，前知過去因緣繫縛眾行集聚，後明未來成敗所趣因緣合散，善惡行業發心不同。今聞如來胎化眾生行有差別，有對、無對、有報、無報，有黑白行、無黑白行。復有眾生，從初發意經歷劫數不得成就，或有眾生朝發道心即得成佛。願樂欲聞，唯世尊說。」<p>爾時，世尊告常笑菩薩：「汝所問義，皆是如來威神所感，欲成就諸法，不斷前後如來實性。何以故？如來法性不可獲持，亦非羅漢、辟支佛所知。」<p>爾時，世尊即以神力出廣長舌，舌相光明照東方無極阿僧祇佛剎土，使五道眾生見光明者，尋光來至到如來所。爾時，世尊復以眉間出白毫相光明，上照八十四億恒河沙剎土眾生，至如來所。爾時世尊即告常笑菩薩，而說頌曰：「三十一音響，業報有清白；四十八塵垢，天行五十五，菩薩七寶髮，發起眾生心。四種道果樹，心識定不亂；尠智無福人，口業獲報多。於食知止足，行步威儀法；等心愍一切，乃稱菩薩道。三有五濁世，顛倒著魔界；破壞善業根，如影不相離。根性有利鈍，進退念不定；發願度眾生，功德充足滿。十力成就身，世俗有為法；思惟難可量，一滅一復生。如火焚山林，心念然熾法；廣及阿僧祇，身被僧那鎧。勇猛伏難化，人身諸毛孔；六十有四萬，慧能辯分別。諸毛行報業，閻浮提利人；受形極醜陋，孔孔毛毛生。踈漏不密緻，如來金剛身；孔毛三十七，密緻不踈漏。不為火所燒，魔及魔天等，沙門、婆羅門，梵天及釋眾，神力、鬼神等，欲斷佛毛髮，此事終不能。虛空為地界，日月可墮落；欲斷佛毛髮，此事終不然。此是俗法業，非是無為相；受行報業果，眾相各不同。佛身金剛體，外相業報行；亦是世俗報，去離無為遠。佛相真實法，終不露現外；欲知佛內相，神足感動是。」<p>爾時，世尊說此頌已，告常笑菩薩：「緣報緣緣報，至道無礙報，三寶真性報，行趣涅槃報，世俗無著報，一向究竟報，是謂菩薩摩訶薩最第一義；無染無著不可獲持，不著欲界亦不離欲界，過有、當有、現有，非過有、非當有、非現有報，無生無滅，菩薩摩訶薩從百千劫通達不障礙，令等分眾生解空本報，口業成就音響通達。<p>「或有菩薩摩訶薩一時之頃，能令三千大千剎土即為水界，猶如得禪比丘觀無量水界，水性之虫黿鮀龜鼈無所觸嬈，積劫功勳不敗不朽，是謂菩薩摩訶薩入水界三昧。或有眾生見菩薩入定謂為是水，或持瓦石草木投水入定菩薩，心如虛空，不覺有觸嬈者，是謂菩薩摩訶薩入水界之力。<p>「或有菩薩摩訶薩禪定攝意入火界三昧，令此三千大千剎土烔然為火，愚惑眾生謂為菩薩遭火劫燒，奔馳四方不離火光清淨無熱，是謂菩薩摩訶薩入火光三昧。三昧威神難可測度，亦非羅漢、辟支佛所能尋究。<p>「復有菩薩摩訶薩入五分法身難動定意，亦使三千大千剎土，蜎飛蠕動之類下至蟻虫，以威神接不遭煩惱七日安隱，後壽終時皆生天上。如我今日在在說法處處現化，其有覩見如來神德，諸塵垢盡隨願所生，或生他方諸佛剎土，是為菩薩摩訶薩五分法身定意所感。<p>「復次菩薩摩訶薩入不動師子奮迅三昧，能令三千大千剎土六反震動，其中眾生咸悉歸附，修清淨行，披慚愧衣除去憍慢，引致眾生至八正道，去吾我想七十七心，塵累染垢一時除盡，是謂菩薩摩訶薩奮迅無畏之所感動。<p>「復次菩薩摩訶薩入散身定意，分別識聚為從何來去至何所，一一分別空無寂然，前、後、中間無有端緒，是謂菩薩摩訶薩入散身定意之所感動。<p>「復次菩薩摩訶薩入忍頂三昧，能令此身作無手脚虫遍滿三千大千剎土，眾生見者不能名字，謂為肉聚，其取食者味若甘露，悉能充飽眾生飢渴，是謂菩薩摩訶薩入忍頂三昧之所感動。<p>「或有菩薩摩訶薩以三昧力，令此三千大千剎土山河石壁，化為甘露狀如石蜜，食無厭足，令彼眾生四使重病永除無餘，眾生發願願樂欲生無盡世界，是謂菩薩摩訶薩神力之所感動。<p>「復次菩薩摩訶薩入獨步三昧，使此三千大千世界一切眾生，見菩薩行舉足下足，其遇菩薩見行步者，能制罪人不入地獄、餓鬼、畜生，皆由菩薩身、口、意淨，發願濟度要至究竟終不退還，是謂菩薩摩訶薩無量善福心願所感。<p>「復次菩薩摩訶薩以神通定入樂法三昧，令此三千大千世界諸眾生類，皆來歸趣到菩薩所求請出家，修無上梵行發意齊同，剃除鬚髮被著法服，如諸佛常法威儀禁戒教授法，則能一時在明慧地；明慧地者，八住菩薩之所行法，非是二乘所能修習，是謂菩薩摩訶薩神力所感。<p>「復次菩薩摩訶薩以佛大慈入無礙定，令此三千大千剎土群萌之類，與作父母、兄弟、朋友、種族、知識，無財與財給施所須，乃至國、財、妻、子、象、馬，金、銀、珍寶、車❥、瑪瑙、白珠、琥珀、水精、琉璃、碧石、雜珍，衣被、飲食、床褥、臥具、病瘦醫藥，香花芬熏皆令充足，於中教化各令滿足，發起眾生在樂法之地。云何樂法之地？導引彼眾應須陀洹道，與說真要斷三見法；應斯陀含者，與說七生久久成道；應阿那含者，與說善法無五陰覆蔽；應阿羅漢者，與說涅槃受證無疑；應菩薩道者，與說六度頂忍之法發意進趣；向佛道者，與說究竟淨一切智。修治佛土教化眾生，從一佛國至一佛國，供養禮事諸佛世尊得六神通，眼能徹視耳能徹聽，自識宿命知他人心，身能飛行諸塵垢盡，不復狐疑於佛法眾，是謂菩薩摩訶薩入樂法三昧神力所感。<p>「復次菩薩摩訶薩入金剛三昧，能令三千大千剎土，變為七寶賙窮濟乏，求漿與漿求食與食，即便與說慳貪之果。夫人貪著，死入惡道餓鬼、畜生，貧窮裸跣衣不蓋形為人所憎，或為奴婢為人走使，或墮畜生荷負重擔。或時菩薩為說生天不婬之行，婬為穢惡死入惡道，刀山劍樹火車爐炭，鐵❥地獄，黑繩地獄，沸屎地獄，氷山碓臼受苦無量。或入蓮花優鉢獄中，風吹火炙骨節分離。菩薩於中與說無常，身非久居琢石見火，雷電過日幻化非一，何為受苦精神腐爛求出無期？如是菩薩為說真要，令受罪人盡得拔苦至無苦地，是謂菩薩摩訶薩以佛大慈三昧定意之所感動。」<p>爾時世尊即說頌曰：「眾生欲出離，三界五道閡，精進不懈怠，安住無為道。如人起屋舍，非材木得成，要先修治地，次立牆壁柱。佛道如大空，不由一行成，執志要堅固，放心無戀慕。過佛如恒沙，來者不可盡，或有次第成，亦有超越者。我今悟未悟，令至八正道，聞輒不再受，此法由誰造？昔吾捨身想，劫數不以難；無師而自覺，得為一切導。導師出現世，非緣不降神；要度未度者，示現無為城。」<p>爾時世尊說此頌時，五十六億恒河沙眾生妄斷想盡，不復願樂在俗家業，同時發願求無上道。
。
<juan>菩薩處胎經卷第五<p>姚秦涼州沙門竺佛念譯<p>入六道眾生品第十五<p>爾時，世尊入無量遍觀定意，觀察眾會心懷猶豫，將欲決疑現以真實，即出右脚指蹈此地界，使六趣眾生各各顯行羅列跱立。爾時，世尊告眾會者：「汝等見此六趣眾生不乎？」<p>對曰：「唯然見之。」<p>時彼會中有菩薩，名曰自在，得虛空藏無盡法門，神智辯才應對無閡——此賢劫中十六聖子最大者是——遊十方剎施行佛事，即從坐起偏露右臂右膝著地，叉手合掌前白佛言：「今如來、應供、正遍知、明行足、善逝、世間解、無上士、調御丈夫、天人師、佛、世尊，願欲聞說六趣眾生行業果報。所問微淺願時發遣。」<p>爾時，世尊於大眾中和顏悅笑。諸佛如來常法，佛不妄笑，笑有因緣：若有眾生生梵天者，爾時佛微笑；有應作轉輪聖王者，佛復微笑；有作獄卒者閻羅王者，時佛亦笑；有受餓鬼身者，佛即時笑；有作畜生王者，佛即亦笑。爾時，世尊面門出五色光，普照三千大千剎土，即還攝光從頂上入，即告自在菩薩：「汝所問者，乃是如來威神所接，亦是十方諸佛所護，能發此問。今當與汝一一分別諸六趣眾生行業因緣。諦聽，諦聽！善思念之！」<p>「唯然，世尊！願樂欲聞。」<p>佛告自在菩薩：「汝今舉目觀東方梵天、大梵天、清淨梵天乃至色究竟天，此諸天人先修梵行，皆是佛種修諸功德，以貪福報染著五樂，因緣道果皆受天身，計梵天福稱量測度，今當與汝一一說之。滿此三千大千剎土轉輪聖王七寶導從。所謂七寶者，一者、象寶，三十二牙毛色純白，脚躡蓮花身能飛行。二者、馬寶，身紺青色髦鬣朱色，身能飛行所至無礙，知人心念。三者、珠寶，光明徹照遍滿虛空，及四天下皆悉遍照。四者、輪寶，輪有千輻雕文刻鏤視之無厭，此第四無識。五者、玉女寶，女中殊妙性行柔和，端正殊妙世之希有，不長、不短、不白、不黑，身作優鉢羅蓮花香，口作牛頭栴檀香，恭肅謙下知聖王志趣。六者、典藏寶臣，王須寶時，手執神器用以❥空瀉則成寶，取止隨王。七者、典兵寶，聖王出遊須四種兵，王告之曰：『吾今欲出巡遊國界，速集兵眾集我殿前勿令影移。』即受王教，迴身東顧，象兵已集行列在東；迴身南眄，馬兵已集行列在南；迴身西顧，車兵已集行列在西；迴身北望，步兵已集行列在北。轉輪聖王隨意所乘，或馬或象，或至弗于提、欝單曰提、拘耶尼提，遊行四方足不蹈地，或百歲、千歲、數千百歲食福自然。計轉輪聖王身滿四天下，不如帝釋身。何以故？帝釋所領七寶宮殿玉女眷屬，坐七寶殿堂天樂自娛，視東忘西視南忘北，快樂不可言。如彼釋身不如第六天王，身有三十相神德自在，隨形變化心念則成，所將兵眾不可稱數，功德福業布施無礙。如六天王等滿四天下，不如一大梵天功德廣大，典領三千大千剎土，諸梵天眾無量無限不可稱數，壽命極長過一賢劫其命乃終。」<p>爾時，世尊告自在菩薩：「汝今舉目南看，是無央數轉輪聖王列住南方。轉輪聖王功德多少如上所說，五戒十善、恭奉賢聖、持仙人戒、八清淨齋，根相連屬為人慈愍無傷害心，受業果報其福難量。故得紹繼轉輪王位。」<p>佛告自在菩薩曰：「汝今舉目西看，見師子王列住西面，以常六事跱立不動，毛色純白胸臆方正，皆由先身德行福報，雖受畜身分別善惡，足蹈蓮花塵垢不染，終不殺生食肉飲血。師子一吼飛落走伏，斯亦五戒不犯三過故獲斯報，雖墮畜生轉身成道。」<p>佛告自在王菩薩：「汝迴目北，顧視餓鬼七寶宮殿，左右眷屬皆食自然甘露法味，雖名在餓鬼，皆緣人中積善擁護，亦有神足到諸佛剎，禮敬諸佛稟受正要，可行知行可住知住，感動隨時不守常法，遊此忍界眾善普會，轉則成道亦復不久。」<p>佛告自在菩薩：「汝迴目下顧，見閻羅王以五事治化無有阿曲。云何為五？罪人在前即面詰問：『汝在人間知有佛、有法、有比丘僧、有父有母耶？』罪人報曰：『實有。大王！』爾時聖王以偈問曰：「『杻械鐵鎖靽，鑊湯熱銅柱；洋銅熱鉗叉，償對今不久。自造因緣本，報業無人作；非父母兄弟，誰能代受苦？我願出家學，守戒不妄犯；行正法平等，猶尚日三煮。』<p>「爾時，閻羅王以五事問，即勅獄卒隨罪輕重付令治之。彼罪人中聞佛法聲，罪滅福生，還復人身修治清淨行，是謂菩薩六趣眾生報應如是。」<p>自在菩薩禮佛足已還在本位，時彼會中有八千億眾生，不樂處苦墮六趣道，盡發無上寂滅空無去離生死。<p>菩薩處胎經轉法輪品第十六<p>爾時，世尊將欲示現諸佛無量遺體報應——令一切會神通菩薩、學無學等，比丘、比丘尼、優婆塞、優婆夷四眾圍繞，現生受報轉大法輪，非沙門婆羅門魔若魔天所能轉者——即以神足定力，放諸身節毛孔光明，遠照十方諸佛剎土，一一光明皆有三千大千佛國，一一佛國皆有化佛，一一化佛皆有三千大千眾生之類，一一諸佛與彼諸會者說無盡法藏、無量奇特無與等法、真際甚深，所說法者，初、中、竟善，除婬怒癡，以八解水洗除心垢。爾時，諸佛於池水中化作七寶高臺去池七仞，彼寶臺上敷寶高座，於四角頭皆懸金鈴，眾寶雜廁其間，懸繒幡蓋五色赤黃，快樂不可言。爾時，眾生在座聞法無盡之藏，端坐思惟心不錯亂，皆願欲聞如來祕要。<p>爾時，世尊如諸佛常法，復放肉髻光明，上至無數億佛剎土。空界佛剎，佛名寶如來、應供、正遍知、明行足、善逝、世間解、無上士、調御丈夫、天人師、佛、世尊，見釋迦文尼肉髻光明，即告彼土諸會菩薩：「下方有佛，釋迦文尼如來、應供、正遍知、明行足、善逝、世間解、無上士、調御丈夫、天人師、佛、世尊，今在母胎廣說深要無上法藏，引致十方諸神通菩薩，汝等可往禮敬問訊，并持我名問訊釋迦文尼，德化日進遊步康強耶？彼土眾生易受化耶？汝等詣彼攝持威儀，彼土眾生多諸惱害憍慢熾盛。」<p>爾時，彼土菩薩齊整法服，五千七萬二億菩薩禮彼佛足，忽然不現來至忍土。釋迦文尼佛復以定意神力，令彼來菩薩不見釋迦文尼，說法道場周障四面，從閻浮提遍三千大千剎土，推求忍土釋迦文尼佛。彼諸菩薩各各自相謂言：「上虛空界我等剎土去此極遠，向所見光將無釋迦文尼佛取般涅槃放斯光耶？我等得無失天眼通耶？何以故？遊至十方遍諸世界不知所在。」各各發心內自思惟：「我等寧可還至本界。」作是念已各各不能至本佛剎，各懷恐懼衣毛皆竪，謂失神足疲厭心生，不能究盡無盡法藏。所以者何？皆是釋迦文尼威神使然。佛悉知彼諸菩薩心，即以神足接諸菩薩在母胎中。爾時諸菩薩等加敬作禮，兼以佛遣問訊，各一面坐。<p>爾時，釋迦文尼名怛薩阿竭，復以神足之力放大光明，照東方炎世界，國名奇特，佛名深義如來、應供、正遍知、明行足、善逝、世間解、無上士、調御丈夫、天人師、佛、世尊，現在說法初、中、竟善，見大光明告諸菩薩：「汝等莊嚴詣忍世界釋迦文尼佛所，聽無盡法藏多所饒益。何以故？彼土菩薩皆一生補處，必有奇特難思議法。」諸菩薩等敬承佛教，禮彼佛足忽然不現，來至忍界釋迦文尼佛所，頭面禮足各坐一面。<p>佛以神德召魔波旬，將有所感動故致魔來。<p>爾時世尊知眾生集，諸天作樂讚頌如來無量福業。佛告文殊師利：「止諸天樂，吾欲說法。」<p>佛告諸來會者：「佛出於世，億千萬劫時時乃有，如優曇鉢花，菩薩摩訶薩漏盡神通根本法者，除想去念是謂有盡；不見漏盡無想法者，是謂無盡。菩薩摩訶薩計身縛著不至彼岸，是謂有盡；能去身想不在彼此，是謂無盡。菩薩摩訶薩縛結已解不住真際，是謂有盡；不見縛結空無我想，是謂無盡。菩薩摩訶薩入出入息觀諸世界了無所有，是謂有盡；分別虛無不見有度無度，國界無若干，是謂無盡。菩薩摩訶薩修行十六殊勝之法，濟度阿僧祇眾生，是謂有盡；十六殊勝自性空寂，不見度不見不度，是謂無盡。菩薩摩訶薩廣修剎土，為眾生執苦不以為勞，是謂有盡；不見眾生剎土清淨不一不一，是謂無盡。菩薩摩訶薩奉戒修法入三脫門，是謂有盡；不見眾生缺戒全戒，是謂無盡。<p>「菩薩摩訶薩曉了分別句義字義應適無方，是謂有盡；不見句義分別字義，是謂無盡。菩薩摩訶薩分別天道、人道、畜生、餓鬼、地獄，於中拔濟使得解脫，是謂有盡；雖處五濁不染無所染亦無所著，是謂無盡。菩薩摩訶薩除貪貢高無增上慢，亦不自下修清淨行，是謂有盡；法性空寂無自大心，不見慢惰於法有失，不見精勤受道果證，是謂無盡。菩薩摩訶薩莊嚴佛樹演暢無數，音聲清淨普聞十方，破壞貪著使行布施，是謂有盡；不見世界成敗起滅有貪著者，是謂無盡。菩薩摩訶薩以金剛心破三界結，從初發意至不退轉，不見斷滅有礙眾生，是謂有盡；吾我貪著無吾無我，云何我我自無我亦無有我，是謂無盡。菩薩摩訶薩滅種姓名不著俗法，言是我所非我所，是父、是母、是兄、是弟，我姓最勝彼姓不如，我族姓子彼非是族姓子，計名號者，是謂有盡；從初發意乃至成佛，不見有成亦不見佛，假號名字悉皆空寂不見有空，云何為空誰造此空？空自無空云何言空，是謂無盡。<p>「菩薩摩訶薩法說、義說、句說、字說，從無明至行乃至生死，無明愛取法因緣不盡，迷惑顛倒無明所繫，從冥入冥能拔濟出，是謂有盡。無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱；縛著繫戀蠲除無所著，無明滅，無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅。老死憂悲苦惱緣生，生緣有，有緣取，取緣愛，愛緣受，受緣觸，觸緣六入，六入緣名色，名色緣識，識緣行，行緣無明；老死憂悲苦惱滅則生滅，生滅則有滅，有滅則取滅，取滅則愛滅，愛滅則受滅，受滅則觸滅，觸滅則六入滅，六入滅則名色滅，名色滅則識滅，識滅則行滅，行滅則無明滅。解了法性種種滅不滅，亦不見滅亦不見不滅。云何為滅滅無滅？是謂無盡。<p>「菩薩摩訶薩分別曉了起法盡法，起不知所從來，盡何知所從去，起亦無起盡亦無盡，是謂無盡。曉了起盡悉無處所如空無著，云何無著不見無著？無著無此無著，是謂無盡。<p>「菩薩摩訶薩欲得總持三昧四無礙慧，晝夜經行舉身輕重，初習法觀去地，初如阿摩勒果，漸如鞞醯勒果，轉如呵梨勒果，去地如指影等，漸漸去地七人影等，此是俗禪凡夫仙學，菩薩於是學而不住，是謂有盡。心通無礙不住五通非不住通，解了諸法法性自然，無明真際皆悉自然亦無自然。云何自然？不見自然無自然，是謂無盡。<p>「菩薩摩訶薩以空滅想於色無受，等分眾生不見差降，在閑靖處思惟識念，不見造色不見無造色，一向究竟向涅槃門，是謂有盡。念身非常施戒定意，不畏墮落沒溺生死，雖處生死如鳥飛空不見形影，悉知無所有，是謂為火滅灰聚無有熱氣，求火主質無人、無我、無壽、無命，觀察分別誰所造作，識亦無識，十八界入推尋無本，百八愛著悉無所有，通達往來不見不可見，不可護持不見有持者，云何為持？持無所持，是謂無盡。」<p>爾時，座中有菩薩名曰金色，六通清徹深解佛慧，功德無量權變非一，欲問如來無盡之義，即從坐起偏露右臂右膝著地，叉手合掌前白佛言：「齊何名為無盡義耶？」<p>佛告金色菩薩摩訶薩：「無盡法者，無言無說。云何見問說無盡義？」爾時世尊即與金色菩薩而說頌曰：「虛空無色像，尋生亦無本；胎分無有量，如河注乎海？無盡法寶藏，三世佛父母；欲得求盡本，正可生惑心。解了法相空，塵垢滅無餘；成佛金剛身，莊嚴眾相具。分別佛身空，內外無所著；雖演無盡寶，億萬不說一。」<p>爾時如來說無盡寶時，現坐菩薩學無學等，發意趣向無盡法藏；諸天、龍、神、人與非人，皆發無上立不退轉。<p>菩薩處胎經五神通品第十七<p>爾時，座中有菩薩名曰妙勝，具足六度善權方便，所在教化靡不周遍，處處入眾見靡不喜，正觀定意為世福田，若善男子、善女人遭此菩薩摩訶薩，諸惡除盡普發福慶，思惟平等不二法門，恒以如幻、如化、如夢法濟渡群生，修治佛道無有彼我。爾時，妙勝菩薩即從坐起，叉手合掌前白佛言：「善哉，世尊！五神通菩薩云何得知分別其行？修習何法得神通道？」<p>佛告妙勝：「諦聽，諦聽！善思念之！吾當為汝分別通慧。」<p>「唯然，世尊！願樂欲聞。」<p>佛言：「妙勝！此欲界中善男子、善女人，不須眼通生便徹見一閻浮內眾生之類，麁、細、好、醜、青、黃、赤、白，城郭、屋舍、山巖、樹木。或有善男子、善女人，眼能觀二天下、三天下、四天下，不須眼通生便觀見。或有善男子、善女人，不須眼通、耳通清徹，聞一天下男聲、女聲、馬聲、車聲，所聞聲響即能別知，不修耳通一一曉了。或有善男子、善女人，不習不學自識宿命，吾從某處來生此間，父姓某、母姓某，兄弟、姊妹名姓種族盡能別知。或有善男子、善女人，不修習神通，知他人心行善行惡，斯趣惡道、斯趣善道，此生天上、此生人中，此生餓鬼、此生地獄、此生畜生，此是有緣眾生，此是無緣眾生。或有善男子、善女人身能飛行，周旋往來不修身通，身便能飛無所觸礙，履空如地、履地如虛。」<p>佛告妙勝：「此五種人，非實神通退法眾生。或有善男子、善女人修眼聖通，除色斷垢念不移易，究竟道門。何謂道門？三空定是。便能得見一千天下、二千天下、三千大千天下。或有善男子、善女人修耳聖通，寂然入定清淨聞一天下、千天下、二千天下、三千大千天下，男聲、女聲、象聲、馬聲、車乘、鍾鼓之聲，一一分別知聲好惡，此聲生天，知聲生人、知聲生餓鬼、知聲生畜生、知聲生地獄，知聲有緣眾生，知聲無緣眾生，皆悉分別一一曉了。或有善男子、善女人清淨修道，除去識垢內外無瑕，得意聖通自識宿命。一生、二生、三生、四生，乃至無數阿僧祇劫所從來處，父母、兄弟國土清淨，悉能識知。或有善男子、善女人，修六神通解知法性，強記不忘意止覺道，分別三明定意不亂，便能得知他人心念，一生、二生、三生、四生，乃至無數阿僧祇劫所從來處，皆悉知之。父母、兄弟國土清淨，名姓種族皆悉知之。或有善男子、善女人思惟法觀，以心持身以身持心，食知止足，睡眠覺寤意想如空，於婬、怒、癡亦不慇懃，計身無我心法清淨，意識以定便能舉身，一鼓、二鼓乃至七鼓漸漸習定，遊一天下、二天下乃至三千大千剎土，入地如空，山河、石壁無所罣礙。或有善男子、善女人臨當成佛，以智慧力除眾生垢，坐樹王下端坐思惟，自發誓願：『吾不成佛不起于坐。』如我曩昔坐閻浮樹下，三十八日觀樹思惟，發此誓時感動天地六返震動，弊魔波旬將諸兵眾，雨沙礫石雷電震吼，不能令吾動於一毛。何以故？慈潤普遍愍眾生故，得成作佛六通清徹。」<p>爾時世尊即說頌曰：「凡夫所得通，猶如諸飛鳥；有近亦有遠，不離生死道。佛通無礙法，真實無垢穢；念則到十方，往反不疲惓。以慈念眾生，得通無罣礙；仙人五通慧，轉退不成就。我通堅固法，要入涅槃門。」<p>爾時，世尊與妙勝菩薩說此法時，有百七十億眾生，捨俗五通得六通慧。<p>菩薩處胎經識住處品第十八<p>爾時，座中有菩薩名曰普光——大慈大悲神足自在，好樂深奧功德成就，從無央數阿僧祇劫，拯濟眾生拔苦根本得六神通，所經過處佛事不斷——即從坐起偏露右臂右膝著地，叉手合掌前白佛言：「既聞如來分別六通無所罣閡遍滿十方諸佛世界，假令諸佛正法平等無有差別，今此識法住無所住，六通識法，識是一法為若干？若識是一法，如來金色神足道場得遊諸佛剎土，為識致身，為身致識？若身致識則無六通；若識致身，此名一法無身無識。唯願世尊，報我此義。」<p>佛告普光菩薩：「汝所問義，為第一義問？為世俗義問？若俗義問，識法若干無有定相。第一義問，則無身無識。何以故？分別識法自性空寂，無來無去亦無染著。汝問金色——此有為法五陰成就，非自然法非第一義——佛色身法，於第一義則為有失。我今為汝說識相法。菩薩行六通，身識共俱，非識先身後，非身先識後。何以故？相法自然，識不離身、身不離識，猶如二牛共一軛，若黑牛前白牛後，則種不成就。若白牛前黑牛後，種亦不成就。非黑牛前白牛後，非白牛前黑牛後，則種成就。神足道果亦復如是，身識共俱無有前、後、中間。如來色身有前、有後、有中間，此世俗法非第一義，於虛寂法無有若干。」<p>爾時世尊即說頌曰：「如來金色體，三世所奉敬；為人作重任，無上無極尊。忉利諸天人，晝夜散花香；梵天及營從，作樂而娛樂。於百由旬內，遍滿虛空界；高聲稱善哉，佛識不可見。無內、外、中間，為世愚惑故，現有六通法。過去無數佛，光相亦如今，欲求識法本，寂滅不可見。菩薩六通道，現盡無有盡，出息、入息念，不著三界有。觀身內、外淨，金色空無著，識法亦如是，無去、來、現在。五陰性清淨，無今身、後身，一一分別相，永到安隱處。識相有六事，亦名六障法，六識所住處，生滅不可盡。猶如水上泡，一滅已復生；識法自然空，流馳滿諸方。我本所造行，身識二事俱，獨步無等侶，說法無上道。諸法識為本，所向隨身相，雖住亦不住，教化苦惱者。眼見前色法，識在中間障，非色來入眼，亦不眼就色。分別此彼法，由識知善惡，識自無識法；耳聲、鼻香別，六業自生緣，故造善惡行。聲不來就耳，鼻、口、意亦爾，法法相因緣，無著空無法。賢聖八品道，三十七行觀，虛空寂然界，無相無有願。行有白黑報，受對識分別，欲求識實相，不見有住處。莊嚴佛剎土，四等無所畏，解了諸法空，識滅行亦滅。菩薩成道果，無去、來、今法，識如幻化道，不住於彼此，識滅歸虛空，假號無真實。初入四空定，除想無係著，竪顯高法幢，演暢識相法。前識非後識，亦不離於識，三界第一尊，乃能究識性。如人在山頂，通達見四遠，分別善惡行。天眼通第一，遠見十方界；有黠智慧人，如掌觀明珠。」<p>爾時，世尊說此頌時，八十四億眾生，欲得遠離六識法相，不樂生死流轉五道，發弘誓心住無識地。<p>菩薩處胎經善權品第十九<p>爾時，座中有菩薩名曰舉手，前白佛言：「世尊！願聞菩薩摩訶薩權變無數不可稱計。」<p>佛言：「菩薩摩訶薩常行善權，非此、非彼、非兩中間，隨前適化義說句說思惟義趣，莊嚴佛土六度無極乃至相知滅，方便導引無所罣閡。不自貢高亦無憍慢，容貌端正法服齊整，受前信施非度不捨。光相端嚴言說清淨，為一眾生住壽億劫，留形在後餘方教化，如是分身難可思量。所可遊化無覺知者，在鬼神界現大神力，亦使彼鬼度化眾生，展轉相教不失道教。復次權變作佛形像光相炳然，其有覩見及聞所說法，初、中、竟語安隱快樂，禪定覺道明慧解脫，契經、偈經、記經、授決經，處經、出要經，廣長經、聚經、生經、廣普經、未曾有經、現經、轉經，譬喻經、因緣經，隨所趣向與說深法解空無我，眾生所念各各不同，能令一切入解脫門。譬如眾源陂池，五河駛流各各有名，悉歸于海便無本名。亦如須彌跱立難動，雜色眾鳥往依附止，皆同一色便無本色。菩薩摩訶薩教化眾生淨佛國土，亦復如是。眾生心識所念不同若干思想，能令一切至解脫門想定意滅，便無本念同一解脫，是謂菩薩摩訶薩權變適化不可測量。」<p>爾時世尊即說頌曰：「譬如田農夫，選擇良美地，下種不失時，溉灌以時節，長養苗成就，不霜虫蝗災，究竟獲果實，收藏無憂畏。菩薩真實法，六度無極田，消除慳貪心，溉以甘露水，善權方便道，明了去就法，導引眾生類，得至不滅處。生、老、病煩惱，燒諸心善根；善權方便護，解了去就法。夫人欲出家，禁戒以為首；不著飾好法，行權菩薩道，畢命不惜身，不犯如毫釐。身如草土糞，隨人所爴割，忍如安明山，堅固不可沮。護戒方便道，毀譽無增減；出冥在明處，菩薩善權道。現身在人間，哀愍一切故；或現微細形，出入無罣礙。道場諸佛坐，滅結更不生；其有至道場，結盡永無餘。亦如大導師，將諸商賈等，入海採珍琦，珊瑚、琥珀珠，明月隨意寶，安隱還本國。父母諸兄弟，眷屬奴婢使，和悅心歡喜，如定除去想。行權菩薩等，搜求無盡藏，了別珍琦妙，自用瓔珞身。善權導師長，六度為妻息；四等心覆蓋，塵垢不著心。世多愚惑人，守慳不布施；積財千萬億，稱言是我有。臨欲壽終時，眼見惡鬼神；刀風解其形，無復出入息。貪識隨諸惡，受報甚苦辛；將至受罪處，變悔無所及。佛以權智度，就彼而說法；利根自省罪，悔心不藏匿，聞法得度脫，菩薩善權道。如人生便盲，不識玄、黃色，遭遇聖巧匠，療治以法藥；昔聞有五色，青、黃、赤、白、黑，既得明眼識，不別青、黃、赤。菩薩善權道，分別至究竟；蕩除八難法，不生亦不滅。」<p>爾時，世尊說此頌已，有百億居士行善權道，畢竟無為住無住地。
。
<juan>菩薩處胎經卷第六<p>姚秦涼州沙門竺佛念譯<p>無明品第二十<p>爾時，座中有菩薩名曰智清淨，分別空、無生、老、病、死，婬、怒、癡多者，婬、怒、癡少者。分別眾生三品差別，於等分中何病最重？所謂重者邪見是。智清淨菩薩即從坐起偏袒右肩右膝著地，長跪叉手前白佛言：「如來無所著等正覺，無所不知無所不見，過去、當來、今現在，蚑行喘息人物之類，心所念法，口所言說，身行善惡，甚深禁法威儀戒律，知多、知少、知重、知輕。今我所問，非空非不空，非有非不有，非有空非有有；三聚眾生，何者為輕？何者為重？何者現報？何者生報？何者後報？云何想知滅？云何涅槃？云何無餘？」<p>佛告智清淨菩薩：「善哉，善哉！快問斯義！愍諸一切多所饒益，乃能於佛前問平等法。汝還復坐，吾當與汝解說句義初、中、竟品，黑業受黑報，白業受白報，一一分別令汝知之。」<p>爾時世尊即說頌曰：「如人種果樹，子苦果亦苦；為罪得黑報，經歷劫數苦。種甘得甘果，還受甘果報；香潔甚香美，得受清白報。如人在池水，內外清淨徹；無風無塵穢，香美得清涼。其有眾生見，娛樂不能離；佛道清淨行，與彼無有異。黑報眾生等，墜墮三塗難；高下隨駃水，漂流厄難處。當時煩惱苦，獨受無人代；破骨入髓腦，燒煮不可量。已至無救獄，意悟求解脫；無明所覆蓋，不見慧光明。如人行路迷，舉南以為北；終日心不悟，雖聞亦不信。受罪重苦惱，毒痛加其身；久後罪雖畢，世人所惡賤。形體腥臊醜，如猪臥深溷；宛轉入鑊湯，死而復更生；愚癡本所造，受報如影響。善、惡二俱等，等分眾生義，無道無偏黨，行亦有高下。持戒生天人，不施福最少，摶食畏人見，慚愧不露出。雖有天女眾，音樂不和雅，時時出遊觀，畏逢神妙天。若戒布施具，甘露衣食至，前後伎樂繞，如月星中明，久久出遊觀，營從自莊嚴，天樂自然作。斯由此人間，持戒布施具，福報如影隨。諸天雖受福，亦有劫數難；臨欲命終時，乃知衰耗法。善念轉欲微，當復更受身；輪轉五道中，經歷無數劫。善惡受對時，不避豪貴賤；於中能獨拔，如我釋迦文。」<p>爾時，世尊說此偈已，於大眾中諸天及人，七萬七千億那由他，皆發無上正真道心。爾時，世尊告智清淨菩薩曰：「一生補處菩薩大士，以權方便在卑賤家生，欲得示現除無明結，十月在胎臨生之日現無手足，父母覩見謂為是鬼，捐棄曠野不使人見。所以者何？菩薩權化欲令愚癡父母眷屬覩見道明，其後數月母復懷娠，具滿十月生一男兒，端正姝妙世之希有，晝生夜死，父母號哭椎胸向天：『山神、樹神何不憐我？先生一子而無手足捐棄曠野，今生一子端正無比狀如天神，今復晝生夜死，心肝斷絕當復奈何？』復經數月母繫懷妊，十月具滿生一男兒，三頭八脚四眼八臂，覩者毛竪，父母眷屬捨而欲去；菩薩權現令不得去。父母問曰：『為是天耶？為是龍、鬼神、阿修羅、乾闥婆、伽樓羅、緊那羅、摩睺羅伽、人與非人耶？』」爾時所生男兒，即以偈報父母曰：「『非天、夜叉、鬼，須倫、迦樓羅；為母除愚闇，權生父母家。先無手足子，亦復是我身；朝生若暮死，八住無上尊。我今受形分，三頭八手脚；何為捨我去，經向地獄門？地獄眾苦備，十八鑊湯沸；一一鑊湯者，十六隔子圍；受苦無量劫，求出甚為難。父母愚惑人，不識真法性，邪見禱神祠，謂當脫苦難；如火焰熾盛，益以乾薪草，焚燒善根本，求滅亦欲難。今我還復體，現本端正形，道本心堅固，修習三通慧，從阿僧祇劫，誓度不度者。守戒不失願，託生父母家，前後捨身命，其數如微塵。所可經歷處，靡不蒙福祐；群品若干種，行跡各不同。應與歡悅度，亦以恐畏化；隨彼眾生念，令復心所願。眾生病非一，投以甘露藥；趣使入道撿，不令入邪徑。諸天受福樂，甘露除病樂；不違聖教樂，解脫涅槃樂。』<p>「爾時菩薩說此偈時，父母宗族及諸來會者，皆發無上平等度意。」<p>菩薩處胎經苦行品第二十一<p>爾時，諸會菩薩，天、龍、鬼神、阿修羅、乾闥婆、迦留羅、摩睺羅伽、緊那羅、人非人，學、無學及四部眾，比丘、比丘尼、優婆塞、優婆夷，如來觀察知諸眾生心之所念，「欲使如來說究竟成就苦行無量，齊何發意得成佛道？」佛知彼心，即與說本勤苦之行。佛告諸來會菩薩摩訶薩：「聽我所說真實法相，亦不由俗數得道，亦不離俗數得道，不從真道亦不離真道。何以故？黑中白妙，俗中道妙，苦樂甘勝。所以者何？吾昔學道直信不疑作日月王，日宮殿者，縱廣五十一由旬；月宮殿者，縱廣四十九由旬。日放光明一億一千光明，月放光明一億光明。吾為日月天子，謂為常住不朽不敗，經歷恒河沙億千萬國土，作日天子作月天子，命盡乃知非實非真。後壽轉減，作日月大臣，名曰荷伽羅，宮殿縱廣二十五由旬。次復作毘梨呵波提，宮殿縱廣二十由旬。次復作鴦伽羅，宮殿縱廣十九由旬。次復作醘謀，宮殿縱廣十九由旬。次復作含尼，宮殿縱廣十五由旬。此五大臣日月左右，於無央數百千劫作此五星，壽盡墮落，亦不真實其壽轉減。<p>「吾曾為昴宿，同伴六人度數三十。吾曾作畢宿，朋黨五人度數四十五。吾曾為觜宿，朋黨三人度數三十。吾曾為參宿，單獨一己度數十五。吾曾為井宿，朋黨二人度數四十五。吾曾為鬼宿，朋黨三人度數四十。吾曾為柳宿，朋黨四人度數十五。菩薩當知此七宿者，跱立東方。吾曾為星宿，朋黨五人度數三十。吾曾為張宿，朋友二人度數三十。吾曾為翼宿，朋友二人度數三十五。吾曾為軫宿，朋友五人度數三十。吾曾為角宿，單獨一己度數三十。吾曾為亢宿，亦獨一己度數十五。吾曾為氐宿，朋友二人度數三十五。菩薩當知此七宿者，跱立南方。吾曾為房宿，朋友四人度數三十。吾曾為心宿，朋友三人度數十五。吾曾為尾宿，朋友三人度數三十。吾曾為箕宿，朋友四人度數三十。吾曾為斗宿，朋友四人度數三十五。吾曾為牛宿，朋友三人度數十六。吾曾為女宿，朋友三人度數三十。菩薩當知此七宿者，跱立西方。吾曾為虛宿，朋友四人度數三十。吾曾為危宿，單獨一己度數十五。吾曾為室宿，朋黨二人度數三十。吾曾為辟宿，朋友二人度數三十五。吾曾為奎宿，朋友二人度數三十。吾曾為婁宿，朋友二人度數三十。吾曾為胃宿，朋友三人度數三十。菩薩當知此七宿者，跱立北方。<p>「吾從無數阿僧祇劫，或為日月王，或為臣佐，周旋往來形骸朽敗，無真實道。後來人間或為轉輪聖王、雜散小王，或為長者居士，求清淨道謂為真實，皆是虛行不合真道。吾昔一時入山求道，見諸仙學五千人俱集在一處，或翹一足叉手合掌隨日轉身，或有事月叉手合掌隨月轉身，或臥棘刺或服沙石，或持土梟、牛、馬、鹿戒，或在山頂投身深壑，或抱石自沈入於深水，或五火自炙求生梵天，或解身支節求神所在，或發頭頂以腦燃燈持供養天，或投身沸油酥，或江右殺無量眾生，或江左燒香，令命過眾生盡得生天，或自念言：『曼我今在先度父母。』即以父母擲於火中唱生梵天。或食牛糞或食菓蓏，或七日一食，或時不食形骸枯燥，或編樹葉以為衣服，或連髑髏以為衣服，或以髑髏以為食器，或服刺針，刺心持心令住，或時聚會一處，互相破腹洗腸去垢，唱生梵天。吾昔苦行不可稱計。於樹王下六年學道，日食一麻一米，青鴿飛雀頂上生乳（丹本卵），蛇虺纏身，牧牛獵師瓦石撩擲，或時斫刺破壞形體，或時以杖柱腹乃至於臍，遭此百千萬痛不以為苦。何以故？吾當於爾時，謂為是道，實非真道。<p>「於虛空有天叉手白菩薩言：『忍力最大破碎結使，今垂成佛慎勿退轉。』過去恒河沙諸佛世尊，不如菩薩斷食求道，天神所感，使彌家女奉上乳糜，食已氣力充足。七日思惟降伏魔怨，梵天下請得成為佛闡揚大法，可謂真道無過涅槃。涅槃無生，老，病，死。吾昔所更苦行如是。」<p>爾時眾會菩薩歎未曾有，皆發無上平等道心。<p>菩薩處胎經四道和合品第二十二<p>爾時，座中有菩薩，名曰遍光，神智通達住不退轉，弘誓之心不可沮壞。諸佛所稱非一非二，乃至恒河沙佛功德無量積行無畏，恒遊行無量諸佛世界。同學八人，一、名不邪見菩薩，二、名直意菩薩，三、名眾相菩薩，四、名屈伸菩薩，五、名解脫菩薩，六、名解縛菩薩，七、名印可菩薩，八、名得誓願菩薩，從無央數劫已住盡地得不退轉。爾時遍光菩薩白佛言：「云何菩薩摩訶薩入四種道無有前後，得成無上等正覺道？於是菩薩晝夜思惟見欲如火，想知念盡顛倒行法，見初利法授阿那含，即彼天宮取道明證。如是不久，或時菩薩在上分地，下觀欲界猶如聚沫，斷三結使遠離三惡於有無有。或有菩薩得根得力立志自在，破有滅無無四等心，等彼此、無我想，非去來今亦非等正覺。今此眾生於無上道有何差別？」<p>佛言：「善哉斯問！吾當與汝具分別之。云何菩薩因緣因緣？云何名因緣因緣？兩臂釧相掁故名為因緣因緣。彼教我受承聲受化，是謂聲聞；無師無智不因彼此，故名覺佛。復次，菩薩摩訶薩此道彼道共相授決，處證無證周流五道，是謂為覺。亦不見覺，亦不見不覺，不一不二是不二入。菩薩摩訶薩本行習盡解了緣覺，有餘無餘結使永盡，是不二入。等分眾生解了無常，身非我有，內外盡空，是不二入。佛恩流布廣普無邊，以苦集道得至無為，是不二入。大慈四等覆蓋一切，愚惑眾生得至真實，是不二入。」<p>爾時世尊即說頌曰：「聲聞、辟支佛，假號音響名；猶彼大戰師，勝怨乃為上。佛為無等倫，獨步三界尊；服心降魔兵，忍力至涅槃。輪轉生死苦，命如琢石火；經歷億百千，求脫無有期。佛本無號字，隨人所尊重；羅漢、辟支佛，本一無有二。如彼定光佛，授我無上決；却後九十一，於此賢劫中，第四最勝尊，號曰釋迦文。五濁鼎沸世，不孝順父母；殺害阿羅漢，不奉二尊教。我所經歷處，非一非二道；六趣煩惱中，經歷無央數。初、中、後不寐，經行修道德；敬心自覺悟，去離三有著。昔佛所行願，不捨取滅度；一身一識神，與己無別異。勤苦數劫中，精神腐朽敗；為彼不自己，故得成佛道。我為一切智，遍教不教者；通慧無所著，一音除狐疑。三生須陀洹，得至無為道；況復第一者，取佛無有疑。我今諸弟子，有學及無學；四等拔濟苦，無起無生滅。本從思想生，還從思想滅；非我思想生，非我思想滅。行本自有根，流馳非一端；根斷無思想，無復根本念。」<p>爾時世尊說此頌時，十二那由他眾生，皆發無上平等道心。<p>菩薩處胎經意品第二十三<p>爾時，座上有菩薩，名曰根蓮花，惠施無礙行四等心堅固難沮，進止行來不失威儀禮節，從無數劫來常修梵行禪定不亂，分別善惡觀察眾生，有婬、怒、癡心，無婬、怒、癡心，若多若少皆悉知之；遊諸佛國供養承事諸佛世尊，善權方便示現無常、無我、無身、無命、無人，可行知行可住知住慈愍一切。時根蓮花菩薩即從坐起，偏露右臂右膝著地，叉手合掌前白佛言：「善哉，世尊！四道所趣意何所在？為有意耶？為無意耶？意是果耶？為非果耶？意是有對無對耶？意可見不可見耶？意是過去、未來、現在耶？非過去、未來、現在耶？意是仙人法，非仙人法耶？意是有為法耶？無為法耶？意是有漏法無漏法耶？於三法報意何所在耶？意在黑黑報耶？意在白白報耶？意在不黑不白不白不黑報耶？意在不麁行法細行法耶？」<p>爾時世尊告根蓮花菩薩言：「善哉，善哉！根蓮花菩薩！汝所問義愍念一切，開化眾生心意識法，為盲冥者示現光明。汝今諦聽，諦聽！善思念之！」<p>爾時世尊即說頌曰：「最勝無等倫，清淨無瑕穢；眼淨如蓮花，不為塵所污。處世有為法，墜墮三有難；我空彼亦無，意寂無心識。如水在器中，規矩隨前物；過去非本有，現在善惡行，未來當壞法，此意非本意。菩薩行大慈，亦現對無對；洗除垢穢病，安處究竟道。人有五蓋蔽，令心有障礙；如日照天下，恒有五事蔽。須倫煙霧塵，閉塞根門法；意本無善惡，隨行之所造。寂滅空無法，如果繁折枝；譬如芭蕉樹，葉葉空無實。四大成人身，求意無意根，意在去來今，去來今無意；分別識心法，求實無所有。意法無形貌，不可言是意，心念若干事，生滅不斷絕；過念善、惡事，未來當受對，現在行已滿，意造非他為。一念九十億，有善有惡行，一念之所造，蠲除不可盡；況復日月劫，所造善惡行。智者將護身，堅固不傾動；如彼犯罪人，擎持滿鉢油，若棄油一渧，罪交入大辟，左右作眾伎，懼死不顧視。菩薩修淨觀，執意如金剛；毀譽及惱亂，心意不傾動。解空本求淨，無彼此中間；真如四諦法，趣向涅槃門。本我所造行，牽連身根本；非算師弟子，所可能籌量。無數億千劫，以身償罪對；象、馬、六畜形，除人不在次。雖得為人身，聾盲瘖瘂僂；佛出照世間，邊地不見佛。苦惱五鼎沸，純惡不聞善；顛倒邪法興，真性中道衰。我於無數劫，持行如油鉢；愛身自將護，引致無畏處。九十六種興，如夜見螢火；佛日照世間，除去諸闇冥。佛出世人樂，醫出病人樂，寶出貧人樂，得佛涅槃樂，苦行忍辱樂，我不著色樂，慳貪布施樂，持戒不犯樂，面受聖教樂，思惟禪定樂，有無平等樂，難遭值遇樂。地獄八難苦，無救第一苦，種子腐敗苦，生苗不成苦，生天入罪苦，正見顛倒苦，難陀拔難陀，繞著須彌苦，劫燒火熾苦，心悔求佛苦。一行向一道，一心意不迴，一身修道德，終竟成一寶。修一不離一，端嚴一識一；守一不離一，故名獨一步。」<p>當其世尊說此頌時，十六那由他眾生初行道跡，除去塵垢得法眼淨，於無所著入空三昧。<p>菩薩處胎經定意品第二十四<p>爾時，座中有菩薩，名曰持空，相好具足入四法門，辯才第一修持佛土，一一佛土留身教化，現生現滅隨人高下，言語音響有甜有苦，說去知來現在明了，前人問一報以萬億，義味深邃難可思量。爾時，持空菩薩即從座起，偏袒右臂右膝著地。前白佛言：「云何菩薩度苦眾生？」<p>佛告持空菩薩：「能使眾生聞苦聲響，苦行菩薩斷苦滅苦不見苦本，一道推苦由恩愛而生，集結恩愛縛著人心，以藥療治二十八行無從苦本，積行累劫滅以復生。邪見眾生稱言真道，轉入清淨三昧定意，清淨無瑕無彼無此，心識開悟暫得定意。善哉我利，安隱快樂無過此勝，意識心結當時漸解，謂是真道此非真實。何以故？虛偽誑法非佛本行，古昔諸佛所行真實，非我非過佛所行法真實，四不思議。何謂為四？持意菩薩能令佛土三千大千剎土盡為七寶，還復如故，是一不思議。如我今日處母胞胎，引及無量阿僧祇眾生，不度者度不到者到，除垢至無垢，是二不思議。我本誓願要度苦人到無苦處，一苦不度吾終不取涅槃，是三不思議。佛身無量非東、西、南、北方之所能受，獨一無侶自性法空，觀別眾生自觀己性，此好此醜，此淨此不淨，此地、水、火、風，此我所此非我所，此苦此非苦，此樂此非樂，此常此非常，此今世此後世，作福得福作罪得罪。」<p>爾時世尊即說頌曰：「身如灰土糞，四大和合成，無風、水莊嚴，地大各自離，火滅在斯須，識無住處所，多罪積苦本，此是識所為；我今知識本，捨汝不有汝。五色玄黃綵，壞敗人心意；如人出入息，行法不久停。解知非常苦，無我彼中間；一音報萬億，興顯第一教。無常、苦、空身，曉了諸法相；一還住六淨，解空無相願。了身非我有，如佛教化眾；留身心識離，若佛無此神。云何分身化？隨前罪福報，各令充足願，今受後不受。現在亦如是，殺害父母罪；亦現亦不現，猶如拍毱報。神識之所染，或逆或變悔；一意向清淨，無為大導師。捨身去俗累，本無因緣法；其報如影響，如有亦不有。邪見言真實，癡網所纏裹；從黑還入黑，不別清白法。戒忍有五行，無畏無所懼；定力動大千，降魔如使兵。人求無上道，有退有進者，如河趣大海，往多達者少；遭遇大悲緣，善權渡彼岸，佛為一切智，無染無所著。我本行苦業，捨國、城、妻子；除父母、師長，不惜身體命。如人行曠野，渴乏須漿水；遇河泉池井，自濟無渴乏。人受四大身，有定不定處；況識無善惡，受報識明白。持戒七寶堂，天女數百萬；天樂自娛樂，念念無愁想。佛力一切智，遍潤一切人；先進五神通，甘露法自潤。稱揚四句義，無前、後、中間；法法然熾法，法性內外通。如我本所造，愛使之所縛；展轉五道中，以為屋舍堂。天道琢石光，尋究無有盡；盲龜浮木孔，時時猶可值；人一失命根，億劫復難是。海水深廣大，三百三十六，一針投海中，求之尚可得；一失人身命，難得過於是。奉律持戒人，處世難可值；於億千萬劫，佛如優曇花。有緣眾生等，受化於佛道；斷滅除結使，永盡無想著。」<p>當佛說此頌時，十二那由他眾生，信根堅立無有傾邪，皆發無上正真道意。<p>菩薩處胎經光影品第二十五<p>爾時，世尊於母胎中廣說大乘不可思議，將欲滅度示現光影神德，令諸會者皆同一色，如佛金色無若干差別。諸天、龍、神、阿修羅、迦留羅、緊那羅、摩睺羅伽、人與非人，及四部眾比丘、比丘尼、優婆塞、優婆夷，或有向、或有得果，悉令同色，欲聞如來光影定意建立功德，解脫無礙四辯才智應對捷疾，想知滅盡所可救濟。為人重擔行來進止，不失威儀如諸佛法，常所講說苦、集、滅、道，導引眾生入四意止。法成就斷意覺力師子無畏，賢聖八道空無想願。時會中有菩薩，名曰賢光，即從坐起偏露右臂右膝著地，叉手合掌前白佛言：「如來、應供、正遍知、明行足、善逝、世間解、無上士、調御丈夫、天人師、佛、世尊，放此光明普照三千大千世界，此光明所化如佛化不？佛力功德非一非二，光明所接不可窮盡，此二德行有何差別？唯願世尊，解釋疑結，使未信人永無狐疑。」<p>爾時世尊告賢光菩薩曰：「汝所問者，皆是如來神力。何以故？如來神光濟度眾生無所罣礙，從閻浮提上至果實天，光明遠照演說六度無極，布施、持戒、忍辱、精進、禪定、智慧，如佛神口度脫眾生無彼無此，濟度無數阿僧祇眾生，皆是佛光蔭涼覆蓋。」<p>爾時光明有自然音響，而說頌曰：「過去無數佛，靡不放光明；一一諸光明，說六度無極。戒、忍、解脫門，樂法以自娛；初說三空定，以次成就道。三毒等分人，無縛無所著；結結四十八，無救罪門無。非真行道人，所可經歷處；三活歡喜門，神人跡可貴。上勝所經過，得至無為岸；立行不退轉，無畏神力威。神光所接度，非百億萬倍；如彼一光明，分為微塵數。一塵作諸剎，無數不可稱；佛力不可盡，非有亦非無。一光演說法，度脫阿僧祇；法身自然空，內外清淨行；煩惱八萬四，定意不起亂。昔吾九十二，劫數難可盡，端坐樹王下，行道不中退；人、天、須倫鬼，勸請問我義，神光遠接度，度脫無央數。過去式棄佛，留光後教化；得入彼光裏，消滅三毒患。次佛惟衛尊，神德不可量；亦復留光明，拯濟苦惱人。拘那含牟尼，特出三界尊；今在仙人山，光影炳然著。句樓天中天，無著無所染；寂滅入涅槃，留光在後化。迦葉本無尊，所度不可量；亦以光明德，令度不度者。我釋迦牟尼，處胎而說法；身此光明彼，遍滿諸佛剎。此非小節人，所可能籌量；唯佛能量佛，功德無差別。當來諸佛等，皆以光明化；現可度眾生，先光而後法。」<p>爾時，世尊說此頌已，當其座上百七十億眾生，聞佛說此光明神德，皆發無上平等度意。
。
<juan>菩薩處胎經卷第七<p>姚秦涼州沙門竺佛念譯<p>破邪見品第二十六<p>爾時，世尊入正定三昧，分身變化放大光明——欲令菩薩摩訶薩及四部眾，比丘、比丘尼、優婆塞、優婆夷，破魔境界住於正地——告諸會者：「吾念過去九十一劫，在清明城北雪山南界，師宗五千人山中苦行。我於彼眾最小弟子，諷誦經典、算數、技術，天文、地理靡不綜練。彼眾常法，其有弟子所學已成當報師恩。時我一己亦無財物寶貨可奉上師，即跪拜謝欲下山人中乞索。師不見聽。如是再三求哀乞索，師復不聽。何以故？以我明曉經典眾中最勝。師告我言：『吾有祕要寶藏經典，卿未諷誦。何為捨吾人間乞求？』爾時師即以祕要一句五百言，使我諷誦。未經數日誦習已訖，即前白師：『見聽下山乞求，欲報師恩。』師復不聽而告我言：『汝當學問祕讖文書，日、月、星、辰災怪禍福山移地動，汝亦未知。何為欲捨我人間乞求？』復更出經一句千言，勅教我誦讀。又未經幾日復得成就，白師求乞欲報師恩，師復不聽。『吾更有經一句萬言，經中眾寶，卿亦未誦讀。何由欲捨吾乞求？』即復出經使誦讀，未經幾日已復通達，技術災怪眾星運度皆悉明了。<p>「時師慇懃欲得留住，更無異經可以學者，即辭師下山詣村乞求。見異學梵志眾五千餘人，於大聚落而共祠天。彼祠天法殺五百牸牛，五百羯羊，五百駱駝，五百匹馬，象中精健六牙成就，五百女人，金杖一枚，金澡罐一枚，白㲲千張，金銀錢各五萬，此諸寶物祠天訖當入於師。時我下去衣裳塵垢，先在山中苦行積年披鹿皮衣，聞彼聚中異學梵志師宗五千人設大壇會，我即過之。時彼師長問吾：『經典技術多者得為上座，經典少者乃處下座。』彼師所知，不能通達祕要讖記，以我為上座。彼師瞋恚：『此為何人？珍寶雜物今應屬我。此人見奪，若當更生共相值遇，要當報怨，如今奪我無異。』時我即說：『邪見顛倒非真非實，分別有無為說涅槃，無生、老、病、死、無彼、無此，中間自相法觀清淨四無所畏，為福生天為罪地獄，慳貪餓鬼、抵債畜生，善惡之報如影隨形。』時五千人心識開悟，即請我為師。時象、馬、牛、羊、駱駝盡應殺之，而我不殺。金杖澡罐我應取之，我即以與上座瞋者。五百女人還寄祠祀之主，五萬金錢吾取五百，五萬銀錢吾取五百，餘寄祠主。<p>「吾從村至村，從國至國，漸漸至清明城東門外。見五百梵志耆年宿德，學道日久日曝火炙形貌醜穢，吾即以五百金錢各與一枚。辭別入城，見城中人香水灑地除去塵穢，懸繒幡蓋行列端嚴皆欲出城，我小前行見一女人持花七枚，我時左右顧視，求香覓花了不能得，即問此女：『汝花可得者，吾欲買之。』女報我言：『此花王花，佛當入城將用上佛，不可得也。』菩薩復以善權方便，更告語女：『吾有寶錢五百枚，一花百錢，若見與者，出錢相付。』女貪得寶即以五花與之。行數十步，女自念言：『此人顏貌端正身披鹿皮衣，貪我五枚花不惜銀錢，此必有以。』迴頭喚言：『男子！卿用花為？』報言：『上佛。』時女聞佛名，即以二花持用寄我。我即出城，遙見佛來，諸天人民填塞道路，無有空缺地可禮拜。佛前有一汪水可受一人，吾即解髮布髮水中，即以此偈而讚歎佛：「『破愛憍慢心，能滅欲、怒、癡；第一光相足，唯佛照我心。昔我所求願，今日得見佛；今散五莖花，願得不退轉。餘二非我花，王女寄上佛；無上大導師，見愍蹈我髮。』<p>「時光明如來，見我心發大弘誓不可沮壞，即以偈而讚我言：「『摩納發大心，曠濟無數人；弘誓不自為，殖眾功德本。却後無數劫，五鼎五濁世；成佛度眾生，號字釋迦文。光相三十二，奇特人中尊；受慧稱佛竟，地六反震動。諸天世人民，見我得記別；常想眾結滅，皆願生我世。』<p>「爾時，光明如來即以足蹈我髮上過，佛以神力接我五花及以我身即在虛空，餘有二花在佛左右肩上。吾昔所行，破五千梵志祠天事火之具，使行正見八平等法，坐臥經行步步饒益度脫眾生，從此以來未曾墜墮三塗八難世智辯聰邊地佛後。」<p>爾時，座上魔界眾生，計常斷滅，言苦有樂，無常謂有常，無身謂有身，習四顛倒不識明慧，五蓋自覆貪著利養。爾時，世尊欲度斯等，邪見之人，重說頌曰：「邪見非真道，如彼鐵❥虫；破骨入髓腦，苦痛無央數。利養壞道德，智者所不習；躬行堅固心，淨除無明法。」<p>爾時，世尊說此邪見句義、味義、字義，說真實法，無央數百千眾生，皆發無上正真道意。<p>菩薩處胎經文殊身變化品第二十七<p>爾時，世尊無所著等正覺，入上尊定意三昧，觀察過去、當來、今現在菩薩摩訶薩劫數多少，應從一劫、二劫乃至百千無數億劫，應取般涅槃者。或有菩薩摩訶薩供養諸佛功德成就，教化眾生淨佛國土。或有菩薩摩訶薩行八住童真，不取妻息除婬欲想，自住其地無父母兄弟，得成無上正真等正覺。佛告文殊師利：「現汝古昔七十九劫於花光世界，在胎說法全身舍利。其土人民身長千由旬，佛身萬由旬。東、西、南、北、四維、上、下，無量無限不可稱計，非算師算師弟子所能籌量。根本清淨汝本在彼，佛身光相示現神足，令此大會得一覩見，於如來種利益眾生。」<p>爾時世尊即說頌曰：「文殊本成佛，在胎現變化；方身萬由旬，光明相炳著。目如青蓮花，脣口珠火明，方白四十齒，眼眴上下迎。諸天、龍、鬼神，香花歸命禮；今我處此胎，比方汝彼剎；於十六分中，不得如毫釐。如來神德化，通達無所礙；禁戒香遠布，諸佛悉歎譽。此今諸來會，欲問難有法；軟首現汝力，蠲除疑網結。」<p>爾時，文殊師利菩薩摩訶薩，不離本座即以神足定力，猶大力人屈伸臂頃，接華世界內娑呵世界釋迦牟尼母胎會中。二佛世界不相障礙，現身佛相眾好具足坐樹王下，敷演深奧最勝之法，彼土菩薩亦來親近釋迦文佛，供養承事香花幡蓋。釋迦文尼菩薩弟子亦彼至彼禮事供養，彼此音響說甚深妙法，共相開通無有罣礙，彼說無生此亦如是，我說意止彼亦如是，意斷、根、力、覺、道彼此無異，彼說苦空非身此亦如是。爾時文殊師利即說頌曰：「觀內外清淨，緣滅想亦然；十方諸佛剎，神德無有異。皆由眾生根，現有妙不妙；計我成佛身，此剎為最小。座中有疑故，於胎現變化；我身如微塵，今在他佛國。三十二相明，在在無不現；本為能人師，今乃為弟子。佛道極廣大，清淨無增減；或欲見佛身，二尊不竝立。此界現受教，我剎見佛身；此剎有劫燒，我土無壞敗。佛力悉周遍，眾生心非一；眾會聽我說，除此更有餘。佛剎名無閡，佛名升仙尊；國土倍復倍，清淨無瑕穢。國城皆七寶，水精琉璃地；八解甘露池，洗浴去塵垢；令住無礙處，㸌然覩大明。彼升仙佛者，勿謂為異人；眾會欲知者，我身軟首是。置此更有餘，剎土名究竟；佛名大智慧，過諸菩薩量；彼無二乘學，辟支，聲聞等。菩薩摩訶薩，無有欲怒癡；根敗葉不生，況復有果實？大人相具足，先救後自濟。命如五河流，五使五纏結；五盛陰唼嗽，輪轉五道中。七使勳堅著，不離七生處；無為八正道，除去八邪業；八慧清淨觀，洗以八解水；八住八除入，有為八法道；苦法有九分，六趣眾生行。究竟九無閡，莊嚴佛道樹；十力無畏法，被慈弘誓鎧。手執智慧劍，芟除結使林；此界諸眾生，貪著生貢高。重病離良醫，療治方更劇；猶如野火熾，焚燒山林澤；隨嵐大風吹，焰熾何時滅？今我等世界，廣演大智慧；我如今日身，大智如來是。」<p>爾時，文殊師利說此頌已。無量阿僧祇眾生，皆悉願樂生花剎土。時文殊師利還攝神足，現釋迦文佛菩薩弟子，國土多少還復如故。<p>菩薩處胎經八賢聖齋品第二十八<p>爾時，座中有菩薩，名曰智積——於過去佛造眾德本降伏魔怨，善權變化莊嚴佛土，於無央數修行忍辱，忍心不闕禪行不廢，於大眾中為師子吼，獨步三界隨時上下，靡所不入應適無方，能使山、河、石壁皆為七寶；給施貧窮四事不乏，解了空觀法性清淨，分別三世威儀法則，如幻、如化、如鏡中像，如熱時焰如空中響；所將眷屬根本成就，奉持禁戒不犯毫釐——即從坐起偏露右臂右膝著地，叉手合掌前白佛言：「快哉，世尊！如來所化無不周遍，天、龍、人、鬼皆至道場，空界眾生及以胎化，所可濟度不可稱量。唯願世尊，分別六趣善惡之行威儀禁戒，初、中、竟善一一分別，使未學者學、未知者知。」<p>佛告智積菩薩：「善哉，善哉！能問如來甚深之義，今當與汝分別善惡禁戒所趣。諦聽，諦聽！善思念之！吾昔一時無央數劫為金翅鳥王，七寶宮殿後園浴池皆七寶成，遊戲園觀心得自在，所行法則如轉輪聖王。內宮婦女狀如天人，於百千萬劫，時乃入海求龍為食。時彼海中有化生龍子，八日、十四日、十五日，受如來齋八禁戒法，不殺、不盜、不婬、不妄言、綺語、不勸飲酒、不聽作倡伎樂、香花、脂粉、高廣床、非時不食，奉持賢聖八法。時金翅鳥王身長八千由旬，左、右翅各各長四千由旬，大海縱廣三百三十六萬里。金翅鳥以翅斫水取龍，水未合頃銜龍飛出，金翅鳥法，欲食龍時先從尾而吞，到須彌山北有大緣鐵樹，高十六萬里，銜龍至彼欲得食噉，求龍尾不知處，以經日夜。明日龍出尾，語金翅鳥：『化生龍者我身是也，我不持八關齋法者，汝即灰滅我。』金翅鳥聞之悔過自責：『佛之威神甚深難量。我有宮殿去此不遠，共我至彼以相娛樂。』龍即隨金翅鳥至宮殿觀看。『今此眷屬不聞如來八關齋法，唯願指授禁戒威儀，若壽終後得生人中。』爾時龍子具以禁戒法使讀誦，即於鳥王宮而說頌曰：「『七寶宮殿舍，莊嚴極快樂；行滿戒不具，受此金翅身。我是龍王子，修道七萬劫；以針刺樹葉，犯戒作龍身。我非胎生龍，濕生及卵生；轉身不退轉，興顯佛法眾。汝今受八齋，化汝眷屬等；奉禁無所犯，必得生善處。我宮在海水，亦以七寶成；摩尼、頗梨珠，明月珠、金、銀，可隨我到彼，觀看修佛事；復益善根本，滋潤悉周遍。』<p>「爾時，金翅鳥聞龍子所說，受八關齋法。口自發言：『自今以後盡形壽不殺，如諸佛教。』金翅鳥眷屬受三自歸已，即從龍子到海宮殿，彼宮殿中有七寶塔，諸佛所說諸法深藏，別有七寶函滿中佛經，十二因緣總持三昧，見彼龍子及諸龍女，香花供養禮拜承事，猶如天上難檀婆那羅金殿無異。龍子語金翅鳥：『我受龍身劫壽未盡，未曾殺生嬈亂水性。』爾時龍子復與金翅鳥，而說頌曰：「『殺是不善行，減壽命中夭；身如朝露虫，見光則命終。持戒奉佛語，得生長壽天；累劫積福德，不墮畜生道。今身為龍身，戒德清明行；雖墮六畜中，必望自濟度。』<p>「是時龍子說此頌時，龍子、龍女心開意解，壽終之後皆當生阿彌陀佛國。」<p>佛告智積菩薩：「我宿命所行戒德完具，得成菩薩，化現自在無所不入，亦入於金翅鳥，亦入於龍子，亦入於魚、鼈、黿、鼉，所化如是。」<p>菩薩處胎經五樂品第二十九<p>爾時，世尊觀察眾生心識所念：「欲知如來所經歷處，曾生金翅鳥中受龍子教誡，所度無量不可稱計，齊是更有餘？願聞其意。」佛知眾生心中所念，將欲示現本所造行身、口、意法。「諸族姓子、族姓女！聽我所說。昔有天帝釋，去世已來經無數劫天福自然，於三千大千諸釋之中最尊第一。羅睺羅阿修羅王，生女端正，具足女法六十四能。行步進止不失儀則，面如桃花色，口出言氣如優鉢蓮花香，身作牛頭栴檀香，不長、不短、不白、不黑、不肥、不瘦具足女法。時釋提桓因內自思惟：『我今此宮天女眾多，顏貌端正諸天中勝，然不如彼阿須倫女。今我寧可集諸兵眾與彼共鬪，可得彼女給我使令。』作是念已即召諸天論說鬪事。諸天白帝釋：『諸天鬪戰必不如彼，權可遣執樂神等，手執琉璃九十九絃琴及一絃琴，歌歎我天受福快樂無量功德。』諸天稱善此語可從。即勅執樂天子般遮翼等嚴辦樂具，即於天上忽然不現，如有力士屈伸臂頃，已至阿須倫王婆呵前立。彈琴出聲作如是頌：「『我是天帝釋，絕妙彈琴師；歌曲音相和，清淨聲極妙。如我彼天樂，無有憂畏想；念則衣食至，七寶甘露珍。金銀床玉机，轉關身迴旋；視樂無厭足，天中尊第一。今遣我等來，欲說無諍行；并獻甘露食，求欲作婚姻。我主彼宮殿，琦珍不可量；天女為眷屬，非千萬億數。知婆呵有女，應與我給使；若不見與者，正爾兵眾征。』須倫聞此語，瞋恚極熾盛：『小物興大意，乃欲有所為。我雖無甘露，豫以自充飽；亦有大兵眾，足得相距逆。』<p>「爾時，般遮翼等聞此語已即還，以此語具向天帝釋說。時婆呵阿須倫王，即勅左右促集兵眾：『吾有所伐，正爾令辦各勿有疑。』即以此偈向所勅說：「『豪貴天帝釋，遣使般遮翼；歌頌出五音，求我為婚姻。及彼未集兵，我宜先集眾；往攻不用力，萬得不一失。』<p>「時彼阿須倫臣佐，聞此教已即集四兵，往詣須彌山腹，壞曲脚天宮，次壞風天宮，次壞馬天宮，次壞莊嚴天宮。時有天子名曰大力，詣釋提桓因所：『天王！當知阿須倫婆呵集諸兵眾，已壞四門天子。天王！今欲如何？』時天帝釋憶本所誦，口說頌曰：「『諸佛威神力，救護我今厄；忍慧破恚怒，解脫安隱處。昔我無睡眠，昨日忽眠寐；此睡非吉祥，須倫侵我境。』<p>「爾時，天帝釋憶佛功德，須倫兵眾漸漸却退，從四門後園入池水中藕莖糸孔中藏。時釋提桓因即勅大臣：『汝速集兵眾，吾欲逐阿須倫兵眾。』爾時帝釋諸臣受天王教，即集天眾從四門求覓，但見刀鎧弓箭在地，不見須倫眾。轉轉前進直入阿須倫宮殿，見婆呵阿須倫女數千萬眾，不見阿須倫身，將諸女眾歸詣忉利天宮。時諸阿須倫等，求哀歸命向釋提桓因：『我等愚惑，不知佛弟子神力巍巍如是，我等先祖信奉如來，聞佛有戒不取他物。今天王釋，將我眷屬盡填天宮，非佛弟子所行法則。』<p>「帝釋聞之悵然不樂：『須倫此語，證我犯不與取戒，我寧當奉禁不犯偷盜。』即還諸女。爾時阿須倫王，即以最所敬女奉天帝釋；天帝釋，即以美甘露與須倫。須倫與天和合共修行善，不殺、不盜、不婬、不欺、不飲酒、不香花脂粉、非時不食，奉持如來三歸依法。<p>「吾昔所行無數生中作轉輪聖王，無數生中作天帝釋，無數生中作梵天王。奉持賢聖八關齋法度難救厄，設四天下滿中火焰譬如劫燒，一心歸命稱如來名，持八關齋法投身入火焰不能燒，若滿中水水不能溺，八關齋者諸佛父母。」<p>菩薩處胎經緊陀羅品第三十<p>爾時，座中有菩薩名曰信解脫，過去無央數阿僧祇劫為緊陀羅王，須彌山北過琉璃山，琉璃山北過小鐵圍山，鐵圍山北有大黑山，緊陀羅王在中治化。過去無數恒沙諸佛，亦不覩見亦不聞法，亦無有聖眾教化，無日、月、星辰光明所照。由昔積福一施之報，居在七寶宮殿壽命極長。何以故？本在人間值遇良田，有大長者造佛塔廟。此緊陀羅布施一剎柱成辦廟寺，復以淨食施彼工匠，壽終命盡作胸臆神王，在兩山中間，自然七寶宮殿屋舍。昔在人間居財無量，有一沙門中時持鉢乞食，婦見沙門在門乞食，即擎飯施與。長者見婦與沙門食，即便瞋恚：「此何乞人瞻視我婦，當令此人手脚破壞。」壽終之後受此醜形，八十四劫恒無手足。在人間時學仙人法在深山中，誦習呪術能移動日月，以夜為晝以晝為夜，呼吸之頃能吐出金銀七寶，能使枯樹悉生枝、葉、花、果，能使海水消竭，在火不燒，身能飛行，眼能徹視自識宿命，知他人心，耳遠聞聲，眷屬弟子五百人。聞佛出世，佛名清淨光如來、應供、正遍知、明行足、善逝、世間解、無上士、調御丈夫、天人師、佛、世尊，說微妙法初、中、竟善，大慈平等功勳難量。我將諸弟子從深山出，飛行經過王宮後園浴池，見諸采女在池洗浴。我及弟子，下見婦女生染愛心，皆失神足即墮園中。時我瞋恚故來求佛，失我神足。時采女眾見五百丈夫盡在園中，尋入白王，王勅左右：「將彼人來，我欲問之。」尋將詣王。王問言：「卿等何人？」答曰：「我等在山學仙道人，山中誦習呪術，能移動日月，以夜為晝以晝為夜，乃至耳遠聞聲，眷屬弟子五百人。聞佛出世佛名清淨光，我將諸弟子從深山出，飛行經過王宮後園浴池，見諸采女在池洗浴。我及弟子，下見婦女生染愛心，皆失神足即墮園中。」時王告之曰：「汝等在深山學仙道來為久近耶？」答曰：「二十二小劫。」王復問曰：「積劫學道心如死灰不動不搖，云何欲心而失神足？」答曰：「本謂真道神靈第一，踊沒自在所念皆成。不圖今日忽然失道，慚愧聖王隨王刑罰。」王告之曰：「汝本學道二十二小劫，形枯心疲所習不真，如愚惑人空中求寶，於真際法不獲實相。汝所求師如來等正覺者，近在岳跱山中。我當將汝等往至佛所，若佛有所說當奉行之。」爾時大王，即嚴駕羽寶之車具五威儀，將諸眷屬及五百仙學人等，往詣岳跱山。王即下車解劍去蓋，却五威儀步至佛所，頭面禮足在一面坐。爾時國王須臾退坐，前白佛言：「此五百人，在山學仙二十二小劫，聞佛出世欲來見佛，飛過後宮貪著欲愛即失神足。唯願世尊，與說微妙之法，當令還復五神通道。」佛告大王：「此五百人所行善根，成便壞敗終不究竟，本為長者，比丘乞食瞋恚言：『使汝無手足。』無數劫中作胸臆神王，在大鐵圍黑山中間，雖復受報日月所不照，先在人間以剎柱施人。以一施之惠與辟支佛，後得人身於山中學仙，欲心熾盛還失神足，此緣久有非適今也。此五百人於今世命終，皆當生無怒佛所，彼佛與說生老病死十二因緣。苦無苦、本集、滅、道果。亦復如是。」佛說是時王意開解，亦樂欲生無怒佛所。爾時國王及五百仙人，即從座起禮佛而去。<p>菩薩處胎經香音神品第三十一<p>爾時世尊知諸眾會心中所念，便入定意無形三昧，隨眾生音而濟度之。「昔我人間為香音神，王一閻浮提、二閻浮提，乃至無數恒沙閻浮提。男、女眷屬以香為食，衣被服飾皆悉香熏，或生北方欝單曰土、拘耶尼、弗于逮，在在所生為香音王，或壽一劫、二劫、三劫，乃至無數阿僧祇劫。知有佛、有法、有比丘僧，心常遠離而不親近。何以故？貪著五樂以善香為樂，於善香中不聞餘音，但聞五欲歌歎戲樂，終日竟夜不知厭足。有善知識昔修善根，從地踊出半身人現，而告我言：『此處樂耶？何為貪著？此非真實清淨之行，除去香熏可得安隱處，此香為災、為幻、為化。今佛在世可往受教，得清淨香遍滿諸方。』香音神王聞之極大歡喜：『善哉，善哉！善知識！欲導引我示清淨香，今正是時。佛為所在？共往禮拜。』爾時踊出地神，即以偈告香音神曰：「『如來無所著，今在南方界；在胎清淨觀，眷屬無央數。燒諸眾妙香，懸繒花蓋幡，供養如恒沙。戒德甚深香，遍滿十方界，其有聞香者，盡得無上道。汝可將眷屬，往到閻浮提，一心歸依尊，當自面見佛。佛德無邊岸，各隨本所行，一聞三句義，成道不移坐。三空慧定力，十八不共法，大人相好具，汝後必獲之。紫磨金色體，軟細不受塵，法身智慧定，汝當悉具得。到彼勿懷懼，正心莫生疑，勇猛不怯弱，便逮師子步。分別身心觀，悉解空自然，眼識無色本，除對不造垢。當行三法門，現、後及中間，獲淨三通慧，總持無礙法。無常無樂想，劫數造不善，慧火彈指燒；金、銀寶、琉璃，須彌四寶成；劫燒火所焚，行報不可滅。如來在世化，愍彼不為己。處處在在生，盡緣縛著人，如人射虛空，箭窮還到地。供養諸福田，不選必賢聖；亦如服毒藥，處處求解具，毒氣轉隆盛，命終亦不久。宿有善知識，授以解藥具；次第不選擇，會值解藥法。行施作福業，不選擇高下；此福聖所譽，最尊為第一。』<p>「時香音神王，聞踊出地神語，心開意解五體投地：『汝為我師化我童矇，我今愚惑不別真偽，受我悔過如癡如愚。』爾時，地神即從地踊出，現佛金色身，三十二相放大光明，以神足力接香音神至於胎觀，彼諸會眾無覺知者。佛告諸來會者：『吾從無數阿僧祇劫，能大、能小入細無礙，或在天上劫數教化，或在人中代彼受苦，或在畜生、餓鬼、地獄，分身教化無所不入。』時香音神王，及七十二億眷屬，尋發無上住不退地。」<p>菩薩處胎經地神品第三十二<p>爾時，座中有菩薩名曰善業，即從座起偏露右臂右膝著地，叉手合掌前白佛言：「欲問所疑，聽者敢說。」<p>佛告善業：「恣汝所問，吾當為汝一一分別。」<p>善業白佛言：「云何，世尊！六大眾神何者為妙？地、水、火、風、空、識耶？」<p>爾時世尊即以神足，令彼地神從地踊出在地界立，水神從水踊出水中立，火神從火踊出火中立，風神從風踊出風中立，空神從空踊出空中立，識神從識踊出識中立。佛告善業：「此六諸神汝自問之。」<p>善業菩薩即問地神：「於六大中汝為妙不？」<p>地神報言：「於六神中我為最勝。所以者何？所生萬物山、河、石、壁、樹木、花果，皆依我住。一切眾生有形之類，依而得存，以是義故我為最妙。」<p>爾時，善業菩薩問水神曰：「汝於六神為最妙不？」<p>水神報言：「於六神中我為最勝。所以者何？若無水者，地為枯乾無有滋潤，草木、花果皆為枯燥，眾生之類有形之屬皆當渴死。以是義故我為最勝。」<p>爾時，善業菩薩次問火神：「六神之中汝為最勝不？」<p>火神報言：「於六神中我為最勝。所以者何？若無火者，萬物滋長云何成熟。若遇霜、雹、氷、寒、雷、電，一切眾生有形之類皆當凍死，以是義故我為最勝。」<p>爾時，善業菩薩次問風神：「六神之中汝為妙不？」<p>風神答曰：「於六神中我為最妙。所以者何？若無風者，樹木、花果、根芽、莖節不得成熟，一切眾生有形之類，進止動搖皆是我風，以是義故我為最妙。」<p>爾時，善業菩薩次問空神：「於六神中汝為妙不？」<p>空神報言：「於六神中我為最妙。所以者何？山河、石壁、樹木、花、果，一切萬物有形之類，行來進止我能含容，使得調暢通達往來，以是義故我為最妙。」<p>爾時善業菩薩次問識神：「於六神中汝為妙不？」<p>識神答曰：「於六神中我為最妙。所以者何？此五大神是我僕從我是其王，行來進止，若好、若醜，可避知避可就知就，彼皆盲冥我為眼目，以是義故我為最妙。」<p>爾時地神白善業菩薩言：「此事不然。何以故？恒為識神之所誑惑，不示徑路，我欲得堅䩕反與柔軟；時復須軟反與我䩕，我欲詣南反將至北，賊中之賊不過識神，自稱為王此事不然。」<p>爾時水神白善業菩薩言：「識神所說是事不然。何以故？水能潤漬成長萬物，我性須冷反與我熱，燒炙消盡永無冷性，為識所誑，以是義故識言非也。」<p>爾時火神白善業菩薩言：「識言非也。何以故？火能熟物亦為光明，樹木華果隨時成長，若無火者識何所依？以是義故識言非也。」<p>爾時，風神白善業菩薩言：「識言非也。何以故？萬物成長行來進止動搖，識制止於我不令動轉。以是義故識言非也。」<p>爾時，空神白善業菩薩言：「識言非也。何以故？我空法無物不含，含容萬品進止行來，通達無閡皆是我空，若非空者識何所依？以是義故識言非也。」<p>爾時，世尊問善業菩薩：「此六大所論有句義耶？無句義耶？有味義耶？無味義耶？有字義耶？無字義耶？」<p>善業菩薩白佛言：「世尊！如五大性各各均等。何以故？地界多者水界少者則不成就，水界多者火界少者則不成就，火界多者風界少者則不成就，風界多者空界少者則不成就，空界多者識界少者則不成就，五界等者識不分別則不成就。」<p>爾時，善業菩薩即說頌曰：「識神無形法，五大以為家；分別善惡行，去就別真偽。識示善道處，永到安隱道；識為第六王，餘大最不如。」<p>佛告善業：「汝所問者皆是如來威神力故。」爾時，座上百七十億眾生解識深法，悉發無上正真道意。<p>菩薩處胎經人品第三十三<p>爾時，座中有菩薩名曰法印，聞如來說六大眾生受五陰形，分別內外解了空無。內心生疑：「識為亂想非真實法。何者是人？云何是人？人從何生？」<p>佛告法印菩薩：「善哉，善哉！汝所問者，皆是諸佛威神所接。所以者何？過去無數阿僧祇恒河沙諸佛，及當來無數阿僧祇恒河沙諸佛，分別人本假號名字不可思議，非彼二乘羅漢、辟支所能籌量。汝今諦聽，諦聽！善思念之！吾當與汝具分別說。猶如此娑呵世界閻浮提出眾生種，此事不然。何以故？非真實性故非人種，東弗于逮亦非人種，北欝單曰亦非人種，西拘耶尼亦非人種，除無量壽佛及阿閦佛國，除莊嚴剎土虛空際佛，除我今日諸坐菩薩，餘諸盡非人種。何以故？從本已來乃至成佛，於其中間初不為惡，此是人種；猶如有人修身、口業於不修者，是謂人種。受三依法於不受者，是謂人種。奉持五戒於不奉者，是謂人種。修行十善於不行者，是謂人種。向須陀洹於不向者，是謂人種。得須陀洹於不得者，是謂人種。向斯陀含於不向者，是謂人種。得斯陀含於不得者，是謂人種。向阿那含於不向者，是謂人種。得阿那含於不得者，是謂人種。向阿羅漢於不向者，是謂人種。得阿羅漢於不得者，是謂人種。向辟支佛於不向者，是謂人種。得辟支佛於不得者，是謂人種。向佛道者於不向者，是謂人種。得佛道者於不得者，是謂人種，故號人尊，如來、應供、正遍知、明行足、善逝、世間解、無上士、調御丈夫、天人師、佛、世尊，是謂人種。」<p>佛告法印菩薩：「汝今善聽！過去諸佛於現在未來，是謂人種。現在於未來，是謂人種。未來於過去、現在，是謂人種。於三世法，現在於過去、未來，最為第一。何以故？如來於現在中能行過去、未來法。何以故勝？過去已滅、未來未至，法性自然，非過去能滅現在、未來，非未來能滅過去、現在。」<p>爾時，世尊即說頌曰：「過去等正覺，遺教度眾生；分別人根本，上、中、下微妙。現在最勝佛，明過知未來；除滅前後結，獨照如日明。苦行眾生等，兩足及四足；為說甘露法，充滿除眾想。諸天十善行，從一二十二；上天、下非天，功德之差降。如來眾相具，行善無瑕穢；積德如安明，清淨行無垢。若人生誹謗，言佛非真道；死入阿鼻獄，諸佛不能救。口氣腥臊臭，支節煩惱熱；惡念遂熾盛，斯由誹謗罪。行善修功德，識神向善處；如人入池洗，清淨無塵垢。羅漢、辟支佛，斷滅永不生；不念吾我身，去離五道苦。佛本所行法，得諸佛印可；今得為人尊，故號天中天。」<p>世尊說此頌已，語法印菩薩：「是謂人種。」<p>爾時法印菩薩即從座起，偏露右臂右膝著地，叉手合掌前白佛言：「善哉，世尊！快說斯義。我等眾會，於如來所則非人種。云何示現得為人種？」<p>佛告法印菩薩：「解知諸法空無所有，無彼無此不見彼此者，是謂人種。觀察法性無去、來、今，解知法性空寂無二，是謂人種。於四道果有成就者、無成就者，不見有一、亦不見二，是謂人種。於眾相法，不見莊嚴、亦不見不莊嚴，解了空寂非一、非二，是謂人種。佛國清淨除欲、怒、癡，亦不見淨、亦不見不淨，二事虛空，是謂人種。分別道性三十七品，有成、有敗，不見俗界有人、無人，是謂人種。發意弘誓不自為己，安處眾生住在無畏，不見有住、不見無住，二事平等，是謂人種。分別禪定心無染著，執意如空無能移動，亦不見定、亦不見不定，是謂人種。眾生邪見導示善處，以八正法洗除心垢，亦不見正、亦不見不正，是謂人種。於四部眾比丘、比丘尼、優婆塞、優婆夷，道心堅固無所戀著，不見戒行有犯、不犯，是謂人種。如是法印於如來法，則為饒益利益眾生，於佛有反復，修諸功德不唐捐棄。」<p>爾時座上百七十億眾生，皆發無上正真道意，修於人種不退轉行。<p>菩薩處胎經行品第三十四<p>爾時，座中有菩薩名曰造行，即從座起偏露右臂右膝著地，叉手合掌前白佛言：「善哉！世尊！快說人種，非前、非後、非兩中間，行業果報以何得知？或過去身非今現在，或未來身非過去，或現在身非過去、未來，或內作行受外報，或外作行受內報，或凡夫身作行，須陀洹身受報，或須陀洹身作行，斯陀含受報，或斯陀含身作行，阿那含受報，或阿那含身作行，阿羅漢身受報。或有眾生得慈三昧無悲、喜、捨，或有眾生得悲無慈、喜、捨，或有眾生得喜無慈、悲、捨，或有眾生得捨無慈、悲、喜。或有眾生從凡夫地不向信地、法地，取須陀洹；或有眾生不向信地、法地、須陀洹，取斯陀含；或有眾生不向信地、法地、須陀洹、斯陀含，取阿那含；或有眾生不向信地、法地、須陀洹、斯陀含、阿那含，取阿羅漢；或有眾生不向信地、法地、須陀洹、斯陀含、阿那含、阿羅漢，取彼此阿羅漢。或有眾生向辟支佛，還自墜落墮凡夫地，或有眾生向阿羅漢，還自墜落墮凡夫地；或有眾生向阿那含，還自墜落墮凡夫地；或有眾生向斯陀含，還自墜落墮凡夫地；或有眾生向須陀洹，還自墜落墮凡夫地；或有眾生於法地退墮凡夫地，或有眾生於信地退墮凡夫地，此諸眾生於如來所皆有狐疑。唯願世尊，一一分別令諸會者㸌然開悟。」<p>爾時世尊告造行菩薩曰：「善哉，善哉！汝所問義，皆為當來、過去、現在，亦是諸佛行業果報。吾今一一分別，諦聽，諦聽！善思念之！云何造行菩薩！欲使如來說過去無量阿僧祇劫行業果報耶？欲使如來說未來無量阿僧祇劫行業果報耶？欲使如來說現在無量阿僧祇劫行業果報耶？」<p>爾時造行菩薩白佛言：「世尊！且置過去、未來行業果報，欲聞如來現身行業果報。」<p>佛告造行菩薩：「過去無數阿僧祇劫行業果報，亦是現在作。未來無數阿僧祇劫行業果報，亦是現在作。現在所作行業果報，亦是過去、未來受對因緣，今當與汝說之。昔我所更苦行無數，或修淨行、或修不淨行，或修天行、或修人行，初求佛道諸漏已盡，神通變化㸌然大悟，三界都苦唯我為樂。於尼連水邊六年苦行，日食一麻一米，斯由曩昔向一緣覺犯口四過，斷絕一施，今受斯報。我既成佛，為五百摩納子惡聲誹謗罵詈，在諸街巷稱言，佛道非真。時諸國人民有信、不信，信者信地、法地，不信者外凡夫，如此人等根、力成就不可沮壞。佛出於世光明普照，地獄休息、餓鬼飽滿，在畜生者不復荷負重擔。如我弟提婆達兜以石打佛脚指出血，吾時避走東至弗于逮、北至欝單曰、西至拘耶尼，吾復避之從忉利天上至三十二天，此石故隨逐吾，吾復避之還至故處，為石所傷。吾在摩竭國界晝闇園中，閑居經行，時有長者名尸利掘，請我供養，我即受請，將阿難一人尋從我行。彼長者舍有七重門，門各有守者，過去，未來，現在諸佛常法，默然受請不受餘請。凡我弟子出家為道行亦應爾。我至彼門，尸利掘長者，於內作倡伎樂自恣，忘我在外已經日夜。佛語阿難：『汝行乞食我住此處。』時馬將從佛邊過，佛從乞食。馬將言：『我無食，唯有熟麥當持相與。』即持熟麥施與佛，佛即受食之。時彼馬將謂為佛食。爾時有天子名曰練精，即接食去，諸人見者謂為佛食。然佛不食，為度彼故，故現受食。如是九十日在門裏住，阿難亦九十日乞食。如來威神，不令國王及群臣長者知佛住此。何以故？恐彼生慢興誹謗心：『佛無威神，餘人何望？』<p>「爾時尸利掘長者，有小因緣出外遊戲，見佛在門方問佛言：『何時至此？』佛告長者：『卿前請我，我即來此，汝在內快自娛樂，今已經九十日，欲還晝闇園中，得君供養食馬熟麥。』時尸利掘長者，極懷慚愧五體投地：『唯願世尊，垂恕不及，聽我悔過。』佛告長者：『此緣久有，非適今也！』爾時長者請佛入宮舍四事供養，佛為說法，諸塵垢盡得法眼淨。<p>「吾昔一時在毘舍離城，初成佛道未久，六師興盛，吾有弟子千二百五十人，一千一人皆得羅漢六通清徹。時有旃遮摩那耆女，是阿闍羅翅舍欽婆羅弟子，受師明教日來佛所，外現清信女法，內受邪師教，來往周旋欲令人見，以草作腹日漸令大，後以木盂繫腹，狀如臨產婦女。時邪師問言：『汝那得此娠？』報言：『我日往瞿曇沙門所，故有此娠。』師便瞋言：『誑我弟子垂當生梵天，毀辱我弟子乃至於此。』時邪師將諸弟子并此女人，往至佛所。當於爾時，如來與無央數眾而為說法，梵志至佛所高聲唱言：『此沙門瞿曇，犯於婬欲，實不得道自稱言得道，所作變化皆是幻術，非真實道。』指此女人言：『眾人皆見不也，愛我此女使令有娠。』發此語已，時天帝釋化作一黃鼠，在女裙裏嚙盂繩索令盂墮地，眾人皆見，呵責罵言：『汝等師徒謗毀聖人，促出國去。』<p>「吾昔一時在錦毘梨國，在一樹下禪定行道，九十日不移處所。時彼六師名金那金離，有女弟子酸陀難提，興嫉妬心欲障佛功德自顯師道。女言：『我能使人不供養佛，令師名聲流布無外。』時彼女人懷此謀心，日往佛所；經數日中，殺身埋精舍後園中。後來出死屍，言佛殺人。謗名流布，國人皆知。<p>「吾昔一時左脇患風，使耆域令治。耆域言：『當須牛乳、象尿，舍利沙、畢鉢尸利沙、胡椒，煮以為湯，服之則差。』<p>「吾昔一時在他村中遊行教化，吾為馬槍刺脚，孔上下徹疼痛無量，復使耆域治之。<p>「吾昔一時患頭痛，猶如兩須彌山壓頭疼痛，痛不可處。今雖成佛諸漏已盡，諸善普集本行不朽，從無數劫修清淨行，行業果報，難可得離。佛身如是，何況阿羅漢、辟支佛，能免行報耶？」<p>爾時，世尊與造行菩薩，而說頌曰：「最勝四神足，住壽無數劫；天地悉壞敗，須彌如灰塵，行業追逐身，無處可隱藏。我成最正覺，三界無等倫，故受九報對，宿行牽連縛。我有三昧力，金剛不可沮，不能避報業，捨而不受對。我今生緣盡，齊是更無分，永與生死別，更不造彼行。人多貪五欲，不謹慎放逸，今世亦後世，常墮有憂處。涅槃無所著，示現有為法；設復不現化，眾生難可度。八等無為道，賢聖所行路；去離諸縛著，無有生滅法。道從無常觀，思惟不淨法；一心不移動，成就諸相好。羅漢、辟支佛，償對復甚我；行業所追逐，何處可得免？智慧舍利弗，常行佛功德；下腸取滅度，此是明白證。神足目揵連，步步登須彌；執杖梵志打，骨碎如芥子。娑竭阿羅漢，降伏難陀龍；臨取滅度時，眼睛墮無數。金花比丘尼，神德難可量；化作轉輪王，統領四天下，捨壽入無為，支節刀劍解。辟支名光明，無佛法出世，隨世盡其壽，鑊湯取滅度。我今說現在，此等諸業報，設當說過去，阿僧祇佛行，以劫數至劫，業報不可盡。當來復有佛，令在此座上；亦當說業報，如今無有異。菩薩摩訶薩，精進不懈怠；當急離業報，不與彼共俱。」<p>爾時，造行菩薩聞此偈已衣毛皆竪，不樂生死周旋五道，皆發無上住不退轉地。<p>菩薩處胎經法住品第三十五<p>爾時，世尊見眾會寂然清淨純一無雜，出廣長舌左右舐耳，放大光明上至無量阿僧祇剎土，眾生見光欣然踊躍歎未曾有。爾時，世尊還攝光明。佛告彌勒菩薩摩訶薩：「吾從無數阿僧祇劫已來，身、口、意淨無有瑕穢，得此實相光明之報，斯由不欺妄故。」<p>佛復告彌勒菩薩摩訶薩：「我今囑累於汝菩薩胎化經典，汝當宣傳廣宣布之。若有善男子、善女人諷誦此經，香花供養，搗香、末香、繒綵、花蓋、作倡伎樂，其功德福甚多甚多。若有善男子、善女人不能究竟旦暮諷誦，彈指之頃心念此經者，其功德福不可稱量。何以故？此胎經者，諸佛之父母、眾經中長，過去、當來、諸現在佛，要在母胎經中所化度眾生過於色身，百倍、千倍、巨億萬倍不可稱量。」<p>佛復告彌勒菩薩摩訶薩：「若有善男子、善女人禮事供養此經典者，欲得面見十方諸佛，一心歸命無他異想，即時得見十方諸佛。若有善男子、善女人發大誓願：『我今欲使地獄休息，餓鬼、畜生無煩惱病。』一心歸命諷誦此經，諸苦惱眾生皆得解脫。」<p>佛復告彌勒菩薩摩訶薩：「我今緣盡無教化處，此經留住或千年，或至二千年，或至三千年，令分為三分，一分付與阿難，度我遺法弟子；一分與難陀優鉢羅龍王；餘一分者彌勒與我宣傳；使一切眾生普得聞知，無得中斷。彌勒！汝作佛時，汝當宣布此經，十方天下眾生，蠕動、喘息、蚑行、人物之類，皆蒙此經悉得解脫。彌勒！汝般涅槃後，此經二十一劫流布在世，然後乃斷。若有善男子、善女人諷誦此經，心不錯亂發大弘誓，欲令眾生悉同我願，同時俱生清淨國土，承事禮敬諸佛世尊，如願得之而無罣礙。」<p>佛復告彌勒菩薩摩訶薩：「汝當承受我教，當念佛恩。欲報佛恩者，常當一心奉持供養胎化經典，此功德、福無能宣暢。何以故？此胎化經典，諸法寶藏諸佛封印，唯有如來、應供、正遍知、明行足、善逝、世間解、無上士、調御丈夫、天人師、佛、世尊，能開發此印封示現眾生。彌勒！當知我前後所說，三昧總持甚深經典，汝忘一字一句此過少耳！若於此胎化經典，忘失一字一句其過甚多。何以故？此諸佛世尊之父母也。」<p>爾時，世尊說是語時，普地六反震動，時座菩薩各各自相謂言：「釋迦文佛離法性不久，必當還現如本色相。」時座上有八十四億姟眾生，皆發無上住不退轉。時諸菩薩忽然不現各離胎化，供養釋迦文佛金棺舍利。<p>菩薩處胎經復本形品第三十六<p>爾時，世尊還攝威神，在金棺裏寂然無聲，諸天燒香散花供養。時大迦葉將五百弟子從摩伽提國來至佛所，聞佛今日當取滅度，悲啼㘁泣不能自勝。爾時，世尊以天耳聞迦葉來至，即從棺裏雙出兩足，迦葉見之手捉摩捫，啼泣不能自勝。爾時，迦葉普說頌曰：「一切行無常，生者必有死；無生亦無死，此滅為最樂。佛所教化人，所度已周遍；我行道逈絕，深恨不見佛。法界悉皆空，色身亦當爾；無有老、病、死，無為無所生。住壽百恒沙，亦當歸滅度；況我天尊師，處世著穢污。」<p>爾時，迦葉及五百弟子，皆遶金棺七匝在一面立。爾時，阿難捉棺西北角，難陀捉東北角，諸天在後侍，直北出去雙樹四十九步，安厝金棺，隨沙門法，以牛頭栴檀香積金棺上；諸梵天王、釋提桓因，將諸天眾在虛空中散花供養。爾時，尊者迦葉，手執火然栴檀薪而耶維之；八大國王爭分舍利，隨力多少各持歸供養。<p>菩薩處胎經起塔品第三十七<p>爾時，八大國王：優填王、頂生王、惡生王、阿闍世王；四大兵馬主：最豪兵馬主、容顏兵馬主、熾盛兵馬主、金剛兵馬主，此八大王共諍舍利，各領兵眾列住一面。八大王各各言：「佛舍利我應獨得之。」有一大臣名優波吉諫言：「諸王！莫❥佛舍利，應當分之普共供養，何為興兵共相征罰？」<p>爾時釋提桓因，即現為人語諸王言：「我等諸天亦當有分，若共❥力則有勝負，幸可見與勿足為難。」<p>爾時阿耨達龍王、文隣龍王、伊那鉢龍王語八王言：「我等亦應有舍利分，若不見與力足相伏。」<p>時優波吉言：「諸君且止，舍利宜共分之。」即分為三分，一分與諸天，一分與龍王，一分與八王，金瓮受一石餘。此臣密以蜜塗瓮裏，以瓮量即分舍利。諸天得舍利還於天上，即起七寶塔偷婆。龍得舍利還於龍宮，亦起七寶塔偷婆。八王得舍利各還本國，亦起七寶塔偷婆。臣優波吉得著金瓮舍利三斗并瓮，亦起七寶塔偷婆。灰及土四十九斛，起四十九七寶塔偷婆。當耶維處亦起七寶塔偷婆，高四十九仞，香花供養懸繒幡蓋，終日竟夜音樂聲不斷。佛之威神令諸七寶塔各各有光明，或夜放光明與晝無異，或晝放光明與夜無異，諸護塔善神各各來營護，不令惡人有觸犯者。<p>菩薩處胎經出經品第三十八<p>爾時，佛取滅度已經七日七夜，時大迦葉告五百阿羅漢：「打揵椎集眾，卿五百人盡詣十方諸佛世界，諸有得阿羅漢六通清徹者，盡集此閻浮提詣雙樹間。釋迦文尼佛今以捨壽取般涅槃，耶維已訖起七寶塔，今集眾欲得演出真性法身。汝等速集聽採微妙之言。」爾時五百阿羅漢受大迦葉教，以神足力如人屈伸臂頃，即到十方恒河沙剎土，集諸羅漢得八億四千眾，來集到忍界聽受法言。<p>爾時，迦葉見眾已集，語優波離：「卿為維那，唱阿難下。」即受教唱下阿難。「卿是佛侍者，今有大過於我等所，卿自知不也？」<p>阿難白大迦葉言：「不審有何大過於聖眾所？」<p>迦葉告阿難言：「云何？阿難！佛所說經，若有得道羅漢六通清徹者，修四神足多修多行，能住壽一劫有餘。卿何故默然而不報佛？」<p>時阿那律將阿難出在外，須臾復喚阿難前，還舊事具責阿難。爾時阿難心意荒亂內自念言：「佛滅度未久，恥我乃爾！」即思惟四意止、四意斷、四神足、五根、五力、七覺、八道，分別苦本、集、滅、道果，即於眾前成阿羅漢，諸塵垢滅朗然大悟。聖眾稱善諸天歌歎，當於爾時地六反震動，諸天散花作倡伎樂，色身滅度法身出世，利益眾生多所潤及，即使阿難昇七寶高座。<p>迦葉告阿難言：「佛所說法一言一字，汝勿使有缺漏。菩薩藏者集著一處，聲聞藏者亦集著一處，戒律藏者亦著一處。」<p>爾時，阿難發聲唱言：「我聞如是一時，說佛所居處。」迦葉及一切聖眾，皆墮淚悲泣不能自勝，咄嗟老死如幻如化，昨日見佛今日已稱言滅為聞。最初出經，胎化藏為第一，中陰藏第二，摩訶衍、方等藏第三，戒律藏第四，十住菩薩藏第五，雜藏第六，金剛藏第七，佛藏第八，是為釋迦文佛經法具足矣。二月八日成佛，二月八日轉法輪，二月八日降魔，二月八日般涅槃。