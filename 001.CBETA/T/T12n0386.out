<juan>蓮華面經卷上（大乘修多羅藏）<p>隋天竺三藏那連提耶舍譯<p>如是我聞：<p>一時佛住毘舍離獼猴池岸上大重閣中，如來不久當捨壽命。爾時，佛告阿難：「我今共汝往波波城，彼有長者名毘沙門德，吾欲化之。」<p>阿難言：「唯然！受如來教。」即隨佛行。未入彼城有跋提河。佛告阿難：「我今疲極，可入河浴。」爾時世尊脫欝多羅僧，置河岸上入河澡洗。<p>佛告阿難：「汝可至心觀如來身三十二相，以自莊嚴如是之身，却後三月當入涅槃。」<p>復告阿難：「汝當更觀如來之身，如優曇花久遠乃現，時時一出難出難見；如是佛身過於彼花百千萬倍，難出難見。如是之身却後三月更不復現。」<p>復告阿難：「汝當更觀如來之身，如花鬘師取貫花線，種種色花及種種香，結作花鬘，彼鬘成已覩者歡喜。如來身者三十二相、八十種好以自莊嚴，閻浮提金光色明炎圓光一尋。如是身者却後三月當般涅槃。」<p>復告阿難：「汝當更觀如來之身，如三十三天所住之地百寶莊嚴，復有種種音樂快樂。彼諸天等，於彼寶地及天音樂不能暫捨，亦不能記彼地寶色。如是佛身三十二相不可遍觀。何以故？觀一一相心不能捨。如是身者却後三月當般涅槃。」<p>復告阿難：「汝當更觀如來之身，譬如日、月有大威德神通光明，在佛身邊悉蔽不現，是故佛身過彼日月最尊最勝。如是之身却後三月當般涅槃。」<p>復告阿難：「譬如師子諸獸中王，如天帝釋大伊羅鉢象諸象中王。佛身亦爾，具大勢力獨步無畏。如是之身却後三月當般涅槃。」<p>復告阿難：「汝當更觀如來之身，如須彌山王四寶所成，處于大海安住不動，其體堅實無有瑕隙。如來之身過那羅延力，百千萬倍不可為比。如是之身却後三月當般涅槃。」<p>復告阿難：「如來之身，於無足、二足、多足眾生，有色、無色、有想、無想、非有想、非無想眾生之中，如來色身最尊最勝。如是之身却後三月當般涅槃。」<p>復告阿難：「如小千世界，千日、千月、千須彌山、千弗于逮、千瞿耶尼、千欝怛羅越、千閻浮提、千四天王、千三十三天、千帝釋天王、千炎摩天、千炎摩天王、千兜率陀天、千兜率陀天王、千化樂天、千化樂天王、千他化自在天、千他化自在天王、千梵身天、千大梵天王，如是小千世界滿中諸天，欲見如來面貌周盡，不能得見。何以故？如來面光如百千電炎，出過世間所有光明百千萬倍。是故帝釋大梵天等，常讚歎佛光明殊勝。如是之身却後三月當般涅槃。」<p>復告阿難：「莫作是念，如來不盡貪、瞋、癡故自讚己身。如來身者，貪、瞋、癡使及彼習氣永盡無餘。如是，阿難！如來、應供、正遍知有大威德，汝常供侍如來生身。以是因緣所得功德，不可量、不可數、不可思議，無量無邊阿僧祇。阿難！汝今欲聞如來滅後未來眾生供養如來碎身舍利因緣事不？」<p>爾時阿難，偏袒右肩右膝著地，合掌白佛言：「世尊！今正是時。大德婆伽婆！今正是時。唯願如來，為我宣說佛涅槃後諸眾生等供養如來碎身舍利因緣等事。我聞是法，至心受持廣為他說。」<p>佛告阿難：「汝善諦聽！我今當說。阿難！如來入涅槃時入金剛三昧，碎此肉身猶如芥子。如是一分舍利向諸天所。爾時帝釋天王及諸天眾，見佛舍利知佛涅槃，即雨天曼陀羅花、摩訶曼陀羅花、曼殊沙花、摩訶曼殊沙花供養舍利，如見佛身禮拜右遶，有種阿耨多羅三藐三菩提善根，有種聲聞善根，有種辟支佛善根。<p>「有一分舍利向龍世界中，爾時娑伽羅龍王無量龍等，見佛舍利大設供養，以因陀羅寶、摩訶因陀羅寶、火珠寶、清水寶，如是無量種種諸寶，持用供養碎身舍利，禮拜右繞作供養已；是時龍等各自發願，有發阿耨多羅三藐三菩提願者，有發聲聞菩提願者，有發辟支佛菩提願者。<p>「有一分舍利向夜叉世界，爾時毘沙門王及餘無量大夜叉將，見碎身舍利，以種種花、末香、燒香、燈明、音樂，如是無量供養舍利，禮拜合掌右遶恭敬；有發無上大菩提願者，有發聲聞願，有發辟支佛願。<p>「彼餘舍利在閻浮提，當來有王名阿輸迦，統一閻浮提；此王為供養舍利故，造作八萬四千塔，置此舍利而供養之。此閻浮提復有六萬諸王，亦當供養碎身舍利，以諸花鬘、種種香等，燈明、音樂，供養禮拜右遶恭敬；有種無上大菩提善根，有種聲聞善根，有種辟支佛善根，有即捨家出家，於佛法中信心清淨，剃除鬚髮而披法服，精勤修道皆悉漏盡而般涅槃。<p>「如是，阿難！如來、應供、正遍知有大威德，以彼法身依生身故，供養生身舍利因緣所得功德，無量無邊阿僧祇，不可數不可說。」<p>爾時如來作如是念：「我此三阿僧祇劫勤苦所成佛法，欲令久住於世間故，當往諸天、諸阿修羅、諸龍、迦樓羅、摩睺羅伽等所住之處，付囑佛法。」爾時如來即於閻浮提沒，三十三天中出。<p>爾時帝釋天王見世尊已，即敷高座奉迎如來，白佛言：「世尊！願受此座。」爾時世尊即坐其座。帝釋天王與百千萬眾，頂禮佛足住在一面。<p>佛告帝釋言：「汝今當知，吾亦不久當般涅槃，以此佛法囑累於汝，汝當護持。」如是至三。<p>帝釋天王悲泣雨面收淚而言：「世尊涅槃一何疾哉？如來涅槃何其太速？世間法眼於茲永滅，如佛所教是我力分，即當護持恭敬供養。如來昔於兜率陀天降神母胎，我於爾時與忉利眾常作守護；及佛生時亦與諸天共來守護；如來坐於菩提樹下破八千萬億魔軍，得阿耨多羅三藐三菩提時，我與諸天亦常守護；佛於波羅㮈鹿野苑中，三轉十二行法輪時，我與天眾亦常守護。我今無力能使如來不入涅槃，無力能護。」爾時世尊種種說法，勸喻安慰示教利喜帝釋諸天，令護佛法，從天上沒，即於娑伽羅龍王宮出。<p>爾時龍王見如來至，即時敷座。佛坐其座告龍王曰：「汝今當知，如來不久入於涅槃。我以佛法囑累於汝，汝當守護無令斷絕。龍王當知！此龍世界有諸惡龍，多生瞋恚不知罪福，為惡卒暴破壞我法，是故我今以此佛法囑累於汝。」<p>爾時龍王悲泣雨面收淚而言：「世尊！我諸龍等盲無慧眼，是故今者生畜生中。若佛滅後龍世界空，我等捨命，不知未來當生何處？諸佛如來是眾生寶，云何今者欲般涅槃世間眼滅？」爾時世尊示教利喜娑伽羅王令護佛法，在龍宮沒，於德叉迦龍王宮出。<p>爾時龍王為佛敷座，佛坐其座。龍王復與百萬億龍，頂禮佛足却住一面，佛告龍王：「汝等當知，如來不久入無漏界而般涅槃，今以佛法囑累於汝，至心守護。」<p>爾時龍王悲泣雨面，以手收淚而白佛言：「如來滅度世間眼滅，諸佛如來是眾生寶。若佛滅度，我今不知當生何處？」佛為龍王種種說法示教利喜，即從彼沒，於黑色龍王宮中出。<p>爾時龍王為佛敷座，佛坐其座，黑色龍王與百萬億龍眾，頂禮佛足却住一面。佛告龍王：「汝等當知，如來不久入般涅槃，我以佛法囑累於汝，汝當至心而守護之。」<p>爾時龍王悲泣雨面捫淚而言：「如來滅度世間眼滅，諸佛如來是眾生寶，若佛滅度，我今不知當生何處？」佛為說法示教利喜，即從彼沒，於夜叉世界出。<p>爾時毘沙門王，為佛敷座，佛坐其座。毘沙門王與百萬億夜叉之眾，頂禮佛足却坐一面。爾時毘留勒叉天王，與百萬億鳩槃荼眾，頂禮佛足却坐一面。爾時毘留博叉天王，與百萬億諸龍之眾，頂禮佛足却坐一面。爾時提頭賴吒天王，與百萬億乾闥婆眾，頂禮佛足却坐一面。爾時大夜叉將，般脂迦槃、折邏旃荼、娑多耆利、兮摩跋多、摩尼跋陀、富那跋陀，如是一切諸夜叉將，頂禮佛足却坐一面。爾時佛告四天大王，及夜叉將、乾闥婆將、鳩槃荼將、諸龍將言：「汝等當知，如來不久入般涅槃。我以佛法囑累於汝，當好守護。」第二、第三亦如是說。「汝等當知，夜叉國中諸惡夜叉、鳩槃荼國惡鳩槃荼、乾闥婆國惡乾闥婆、諸龍國土有諸惡龍，如是眾生多起瞋恚，不知罪福為惡卒暴，破我三阿僧祇劫勤苦所修無上佛法，是故我今囑累汝等。」<p>時四天王及夜叉將乃至龍將，悲泣雨面捫淚而白佛言：「世尊涅槃何其太速？如來滅度一何疾哉？為死摩竭之所吞噬。」爾時世尊種種說法示教利喜，即從彼沒閻浮提出。<p>爾時世尊作如是念：「我所作事今已作竟，諸惡眾生今已調伏，可入安隱寂滅涅槃。」佛告阿難：「生死可厭，吾今不久欲入涅槃。」<p>爾時阿難生大苦惱，悲泣雨面如箭入心，悶絕倒躄夗轉于地，而作是言：「世尊涅槃何其太速？如來滅度一何疾哉？世間眼滅，我復更當與誰持鉢？更復持扇在誰邊立？不復更聞甘露之法，誰復與我說甘露味？我今更復隨誰後行？不復更見殊勝日月圓滿之面。尊者舍利弗等大智慧人已入涅槃，而佛如來今復滅度，世間闇冥失智慧眼，智須彌王今欲崩散，佛樹欲倒，法橋欲絕，法舡欲沈，法炬欲滅，正法日、月將墜於地，解脫之門今欲閉塞，三惡道門今將欲開，三阿僧祇劫所集法聚將沒不久。」<p>爾時佛告長老阿難：「汝莫憂愁，莫復啼哭，莫大叫喚、搥胸、哽咽、悶絕、躄地。何以故？世間生者是有為法，會歸無常，欲令此法不失不壞而常住者，無有是處。」爾時，世尊種種說法，安慰勸喻示教利喜，囑法藏已默然而住。<p>爾時，世尊復作是念：「阿難比丘為憂愁刺深入其心，我今當拔彼憂愁刺。」告阿難言：「汝今欲見未來事不？我見來世如觀現在，當為汝說。」<p>爾時，阿難偏袒右肩右膝著地，合掌向佛頂禮佛足而白佛言：「大德世尊！當為我說，今正是時。我聞法已當奉受持廣宣流布。」<p>佛告阿難：「諦聽至心，我今當說。阿難！未來之時有諸破戒比丘，身著袈裟遊行城邑，往來聚落住親里家，彼非比丘又非白衣，畜養婦妾產育男女；復有比丘住婬女家；復有比丘婬比丘尼；復有比丘貯畜金銀，造作生業以自活命；復有比丘通致使驛以自活命；復有比丘專行醫藥以自活命；復有比丘圍碁六博以自活命；復有比丘為他卜筮以自活命；復有比丘為他呪彼死尸令起，遣殺怨家以自活命；復有比丘為他誦呪驅遣鬼神，多取財物以自活命；復有比丘專行殺生以自活命；復有比丘住僧伽藍，私自費用佛法僧物以自活命；復有比丘內實犯戒外示護持，受人信施；復有比丘雖不破戒而懷慳惜，衣服、飲食，及以鄙悋眾僧之物不與客僧；復有比丘雖不破戒，悋惜眾僧房舍、床座不與客僧；復有比丘雖不破戒，為諸檀越供養禮拜多得財利，其心不欲令餘比丘受人信施，唯欲自受；復有比丘實非羅漢，而常詐稱得羅漢果，欲令人知我是羅漢；復有比丘多受檀越四事供養，內無實德唯增貪心，但為活命不為修道；復有比丘興利商賈以自養活；復有比丘專行偷盜以自養活；復有比丘畜養象、馬、駞、驢、牛、羊，乃至賣買以自養活；復有比丘販賣奴婢以自養活；復有比丘屠殺牛、羊以自養活；復有比丘受募入陣，征戰討伐多殺眾人以求勳賞；復有比丘穿踰牆壁，盜他財物以自活命；復有比丘專行劫奪，攻破城邑及與聚落以自活命；復有比丘毀壞佛塔，取其寶物以自活命。如是無量地獄因緣，捨命之後皆墮地獄。<p>「阿難！譬如師子命絕身死，若空、若地、若水、若陸，所有眾生不敢食彼師子身肉，唯師子身自生諸虫，還自噉食師子之肉。阿難！我之佛法非餘能壞，是我法中諸惡比丘猶如毒刺，破我三阿僧祇劫積行勤苦所集佛法。阿難！譬如有人入於大海，至寶渚中多取寶物置於船上，欲渡大海於中沈沒。佛之正法如彼寶船，當來破戒諸惡比丘多樂造作種種惡業，滅我佛法沈沒不現。<p>「阿難！如來涅槃不久之間正法當亂，正法亂已，復有種種諸惡比丘出現於世，不信如來得證無漏寂滅涅槃，況復信有世間餘人得阿羅漢入涅槃者。阿難！如來所有正法名味句義所謂修多羅、祇夜、鞞迦曷羅、伽陀、憂陀那、尼陀那、阿波陀那、伊帝鼻利多伽、闍多迦、裴富略、阿浮陀達摩、優波提舍，十二部經為惡比丘之所毀滅，彼諸人等，樂作文章綺飾言辭。多有如是諸惡比丘，破我佛法。」<p>爾時阿難白佛言：「世尊！當來之世，如是破戒諸惡比丘而出生耶？」<p>佛言：「如是，如是！阿難！未來之世當有如是諸惡比丘出現於世，雖披法服剃除鬚髮，破我佛法。」<p>爾時阿難作如是念：「以佛力故，可令我見未來之世如是事不？」<p>爾時，如來以神通力，即令阿難悉見未來諸惡比丘，以兒坐膝置婦其傍。復見種種諸非法事。爾時，阿難見此事已，心大怖畏身毛皆竪，即白佛言：「世尊！如來速入涅槃，今正是時，何用見此未來之世如是惡事？」<p>佛告阿難：「汝意云何？如來向說諸惡比丘惡業報果，豈是餘人所能知不？」<p>阿難白佛言：「世尊！唯有如來，乃能知此未來之世諸惡業報。」<p>佛言：「善哉，善哉！阿難！實如汝說，唯有如來乃能知之。阿難！汝今頗見佛未涅槃諸惡比丘圍遶如來為說法不？」<p>阿難白言：「無如是事。」<p>佛言：「阿難！善哉，善哉！如汝所說。如來現在實無如是諸惡比丘圍遶如來佛為說法。」佛言：「阿難！未來之世，多有在家白衣得生天上，多有出家之人墮於地獄、餓鬼、畜生。」復告阿難：「善惡之業終不敗亡。我於過去曾作商主，入於大海活多人故手殺一人，以是業緣乃至成佛，猶尚身受金鏘之報。」<p>爾時，帝釋天王與三十三天眾，疾至佛所，頂禮佛足却住一面。炎摩天王與百萬億炎摩天眾，疾至佛所，頂禮佛足却坐一面。刪兜率陀天王與百萬億刪兜率陀天眾，疾至佛所頂禮佛足却坐一面。化樂天王與百萬億化樂天眾，疾至佛所，頂禮佛足却坐一面。他化自在天王與百萬億他化自在天眾，疾至佛所，頂禮佛足却坐一面。爾時，毘摩質多羅阿修羅王與百萬億阿修羅眾，疾至佛所，頂禮佛足却坐一面。爾時，娑伽羅龍王與百萬億龍眾，疾至佛所頂禮佛足却坐一面。皆於一念一剎那一無虛律多頃，諸天、阿修羅、迦樓羅、乾闥婆、緊陀羅、摩睺羅伽等，於虛空中遍滿十二由旬，皆為最後見如來故。<p>爾時，佛告阿難：「此道場菩提樹最勝殊妙，過去諸佛皆於此處，證阿耨多羅三藐三菩提。未來諸佛亦於此處，得阿耨多羅三藐三菩提。現在我身又於此處，破十八億魔軍得阿耨多羅三藐三菩提。如是，阿難！我今不久當般涅槃。復次，阿難！藍比尼園最勝最妙，是佛如來最後生處。復次，阿難！摩耶夫人是大福德，乃能生出人中之寶。復次，阿難！淨飯國王是大福德，乃作一切諸眾生中最勝寶父。復次，阿難！毘舍離城比嗜離國最勝最妙，王舍大城摩伽陀國最勝最妙，七菴婆羅樹處亦妙，瞿耽摩若尼俱陀樹處亦勝亦妙，裴囉多豆囉多豆囉尼憩處亦勝亦妙；力士生地，乃是過去轉輪聖王解寶天冠，在此安置辟支佛塔，是我焚身最勝妙地。復次，阿難！此閻浮提最勝好處，眾生於中樂貪壽命，是故我今於此涅槃。我於三阿僧祇劫所集之法不久當滅。」<p>爾時，世尊慰喻阿難，令心歡喜除其愁刺。付囑法已，告阿難言：「吾今與汝可往諸國。」阿難唯然受如來教。<p>爾時世尊至波波城，所應度者皆悉度訖。復往諸國教化無量百億那由他眾生，皆成就已。爾時，阿難隨從佛行，如是次第至摩伽陀國道場菩提之樹，世尊遶樹作六匝已，即於樹下結加趺坐。佛告阿難：「如來不久後十五日當般涅槃。」爾時，諸天、阿修羅、迦樓羅、乾闥婆、緊那羅、摩睺羅伽等，作如是念：「如來不久於十五日當般涅槃，我等皆當最後禮拜。」<p>佛告阿難：「莫作是念：『謂佛世尊有貪、瞋、癡讚歎於此閻浮提處。而如來者離貪、瞋、癡。此三界處是眾生生處，於三界中而此欲界，是諸眾生習三惡業，又造人身及與天業，色界無色界業，乃至非想非非想業。』」說此語已，佛起于座。即時此地六種震動，無量百千萬億那由他諸天，於虛空中憂愁啼哭作如是言：「如是眾生中寶，不久當滅。」
。
<juan>蓮華面經卷下<p>隨天竺三藏那連提耶舍譯<p>爾時，世尊離菩提樹。毘沙門王共百萬億夜叉之眾，同時舉聲悲啼雨淚以手抆淚，而說偈言：「如來容色甚微妙，超勝眾生無比者；如是莊嚴殊特身，不久之間當滅度。」<p>爾時，帝釋天王復與百千億三十三天眾，同時舉聲悲泣雨淚以手抆淚，而說偈言：「如來面相正圓滿，形色殊勝於日月；一切人天應供者，我等不復得瞻見。」<p>爾時，須焰摩天王與百萬億須焰摩天眾，同時舉聲悲泣雨淚以手抆淚而說偈言：「人中精進最雄猛，威力能破諸魔軍；苷蔗種中釋師子，今為無常所食噉。」<p>爾時，刪兜率陀天復與百萬億刪兜率陀天眾，同時舉聲悲泣雨淚以手抆淚，而說偈言：「見者無厭如藥王，出世猶如大明燈；如是智眼今滅度，世間當復皆闇冥。」<p>是時，化樂天王復與百萬億化樂天眾，同時舉聲悲泣雨淚以手抆淚，而說偈言：「安步不動勝師子，面貌圓滿過月形；更不履行於此地，千輻相跡不復見。」<p>是時，魔王他化自在天王，心大歡喜安隱快樂，復與百萬億他化自在天眾，疾至佛所合掌向佛。而說偈言：「諸惡眾生已調伏，大麁獷盡永無餘；何故猶住於世間，唯願如來速涅槃。」<p>是時，大梵天王瞋彼魔王，作如是言：「咄哉！魔王大惡眾生。諸佛如來是最勝寶，汝今云何欲令世尊速入涅槃？」<p>爾時，大梵天王復與百萬億諸梵天眾，同時舉聲悲泣雨淚以手抆淚，而說偈言：「於此現在及未來，梵天世界餘天處；初未曾見如佛身，清淨滿足端嚴面。」<p>爾時，毘摩質多阿修羅王復與百萬億阿修羅眾，同時舉聲悲泣雨淚以手抆淚，而說偈言：「佛色功德無有量，無有能盡其邊際；利益修羅及餘趣，今若滅度世間空。」<p>是時，娑伽羅龍王與百萬億諸龍眾等，同時舉聲悲泣雨淚以手抆淚，而說偈言：「伊羅鉢象數滿千，不比如來一節力；如是大力雄猛者，今為無常所破壞。」<p>是時，毘留勒叉天王與百萬億鳩槃荼眾，同時舉聲悲泣雨淚以手抆淚，而說偈言：「南無大覺妙蓮花，從彼清淨戒池生；示現無常不久相，今當傾墜永寂滅。」<p>是時，毘留博叉天王與百萬億諸龍眾等，同時舉聲悲泣雨淚以手抆淚，而說偈言：「如來面形如滿月，光明照曜猶日輪；如是不久住於世，示為無常所吞食。」<p>是時，毘沙門天王與百萬億夜叉眾，同時舉聲悲泣雨淚以手抆淚，而說偈言：「佛身金色最殊妙，三十二相自莊嚴；不久當為無常力，破壞清淨大牟尼。」<p>爾時，提頭賴吒天王與百萬億龍眾，同時舉聲悲泣雨淚以手抆淚，而說偈言：「如來身色甚希有，於三界中無有比；如是不久當滅度，為彼無常之所羂。」<p>爾時，大夜叉將名般脂迦與百萬億夜叉眾等，同時舉聲悲泣雨淚以手抆淚，而說偈言：「佛聲殊勝踰梵天，出過迦陵頻伽聲；如來不久當涅槃，不復更聞甘露法。」<p>爾時，夜叉大將名般遮羅與百萬億夜叉眾等，同時舉聲悲泣雨淚以手抆淚，而說偈言：「世尊金色光明身，功德莊嚴滿月面；眉間白毫殊特相，我今最後歸命禮。」<p>爾時，大夜叉將摩尼跋陀羅與百萬億夜叉眾等，同時舉聲悲泣雨淚以手抆淚，而說偈言：「三十有二上妙相，八十種好自莊嚴；當為無常金剛主，摧碎大聖牟尼尊。」<p>爾時，大夜叉將富那跋陀與百萬億夜叉眾等，同時舉聲悲泣雨淚以手抆淚，而說偈言：「過去世中一切佛，及以未來諸世尊；大力釋種師子王，無常師子之所害。」<p>是時，大夜叉將摩俟利地迦與百萬億夜叉眾等，同時舉聲悲泣雨淚以手抆淚，而說偈言：「我今最後見牟尼，於是不復更奉覲；最後禮佛千輻輪，丘墟悉平脚足者。」<p>是時，大夜叉將佉陀羅迦與百萬億夜叉眾等，同時舉聲悲泣雨淚以手抆淚，而說偈言：「咄哉大惡無常相，破壞一切諸眾生；如是眾生無上寶，亦入寂滅不久住。」<p>是時，大夜叉將名金毘羅與百萬億夜叉眾等，同時舉聲悲泣雨淚以手抆淚，而說偈言：「我今歸依禮佛樹，生於持戒大地中；乃為無常之斧鉞，不久斫倒大牟尼。」<p>爾時，大夜叉將娑多姞利與百萬億夜叉眾，悲泣雨淚以手抆淚，而說偈言：「眉間白毫相，照曜如月輪；目淨如青蓮，希有不復見。」<p>爾時，地神天與百萬億夜叉眾，悲泣雨淚以手抆淚，而說偈言：「我今禮雄猛，人中最殊勝；兩足中最上，南無大牟尼。」<p>爾時，菩提樹天悲泣雨淚以手抆淚，而說偈言：「此處破魔王，及破魔眷屬；大牟尼不久，無常魔所滅。」<p>爾時，祇林神悲泣雨淚以手抆淚，而說偈言：「祇神林當空，竹林亦如是；無常坑極深，如來入不現。」<p>爾時，金剛密迹與百萬億夜叉眾，悲泣雨淚以手抆淚，而說偈言：「如是最勝城，亦是大豐地；捨釋迦種姓，當向何方所。」<p>爾時，藍毘尼林神悲泣雨淚以手抆淚，而說偈言：「淨飯國王先已滅，摩耶夫人亦滅度；如來今欲入涅槃，如是寂滅不可見。」<p>爾時，迦毘羅城神疾至佛所，悲泣雨淚夗轉在地，作如是言：「如來涅槃何其太速，世尊涅槃一何疾哉！世間眼滅。」而說偈言：「藍毘尼園佛生處，長大在於迦毘城；其光出過於千日，今最後見更不見。」<p>爾時，菩提樹神與諸天、阿修羅、迦樓羅、緊陀羅、摩睺羅伽，於虛空中出大音聲，悲啼號哭而作是言：「佛是眾生最勝之寶，不久當沒。」<p>爾時，世尊出乎梵音，而告諸天、阿修羅、迦樓羅、乾闥婆、摩睺羅伽眾言：「汝等莫啼，莫作異語，莫生憂惱以手椎胸令心迷悶。何有世間而受生者，因緣和合有為之法而得久住？若欲強令無常之法不滅壞者，無有是處。」爾時，世尊示教利喜諸天、阿修羅、迦樓羅、乾闥婆、摩睺羅伽等生歡喜已，是時諸天乃至摩睺羅伽等，右繞世尊還向本處。<p>佛告阿難：「我昔於彼阿波羅龍王處，記罽賓國，我涅槃後其國熾盛安隱豐樂如欝怛羅越，佛法熾盛多有羅漢而住彼國，亦有無量如來弟子。此閻浮提所有羅漢皆往彼國，猶如兜率天處。如來所有名身、句身，謂：修多羅<#sp>祇夜<#sp>鞞迦曷羅那<#sp>伽他<#sp>優陀那<#sp>尼陀那<#sp>阿波陀那<#sp>伊帝鼻利多劍伽闍多迦裴富略<#sp>阿浮陀達摩<#sp>優波提舍，彼諸羅漢，結集如來十二部經，廣造諸論。彼罽賓國猶如帝釋歡喜之園，亦如阿耨清涼之池。復有頗羅墮逝、賓頭樓等，皆樂住彼罽賓國土。不退佛乘阿羅漢等，亦住彼國。復有因陀羅摩那阿羅漢、白項阿羅漢等，復於如來所說法藏，有漏無漏之法，皆悉撰集廣行流布。阿難！我涅槃已最後法身，彼等建立於未來。復有金毘羅等五諸天子，生罽賓國，廣令我法流布於世，大設供養，我諸弟子於閻浮提，初未曾有如是大會。」<p>佛告阿難：「於未來世罽賓國土，當作如是大法之會。阿難！彼五天子滅度之後，有富蘭那外道弟子，名蓮花面，聰明智慧，善解天文二十八宿五星諸度，身如金色，此大癡人，已曾供養四阿羅漢，當供養時作如是誓：『願我未來破壞佛法，以其供養阿羅漢故，世世受於端正之身。』於最後身生國王家，身為國王名寐吱曷羅俱邏，而滅我法。此大癡人破碎我鉢，既破鉢已生於阿鼻大地獄中。此大癡人命終之後，有七天子次第捨身生罽賓國，復更建立如來正法，大設供養。阿難！以破鉢故，我諸弟子漸污淨戒。鉢初破時，諸比丘等雖污清淨戒，智如牛王能破外道。經第二時，此閻浮提諸比丘等，破清淨戒樂作不善，身行偷盜耕田墾植，多貪貯畜好衣好鉢，不樂讀誦修多羅、毘尼、阿毘曇。如是，阿難！樂讀樂誦智慧之人悉皆滅度。是時多有諸比丘等，諂曲嫉妬多起非法。以諸比丘不如法故，諸國王等不依王法。以王不如王法治故，其國人民多行增上十不善業。以惡業故，此地多生荊棘毒草土沙礫石。阿難！當於爾時，此閻浮提五種精味失力失味，所謂酥、油、鹽、石蜜、蜜。如是五種失力味故，爾時眾生復更多行增上惡業，以其多行惡不善故，佛破碎鉢當至北方。爾時，北方諸眾生等，見佛破鉢大設供養，以種種花、燒香、塗香、燈明、華鬘、種種音樂，供養此鉢，有發阿耨多羅三藐三菩提心者，有發聲聞心者，有發辟支佛心者。彼破碎鉢當向波羅鉢多國，彼國人民見佛碎鉢，以種種花、燒香、末香、塗香、燈明、花鬘、種種音樂，供養此鉢，有發阿耨多羅三藐三菩提心者，有發聲聞心者，有發辟支佛心者。<p>「阿難！此佛碎鉢以佛力故，亦是眾生善根感故，我此碎鉢自然還復如本不異，於後不久我鉢即於閻浮提沒，現於娑伽龍王宮中。當沒之時，此閻浮提七日七夜皆大黑闇，日月威光悉不復現，地大震動，惡雷掣電於虛空中而出惡聲，黑風卒起極大怖畏。天、人、阿修羅、迦樓羅、乾闥婆、摩睺羅伽等，皆大號哭淚下如雨。如是，阿難！此鉢當爾初沒之時，如來法律亦沒不現。爾時魔王見法律滅，心大歡喜心大安隱，於虛空中作如是言：『瞿曇法滅，我當教化諸眾生等，自作諸惡亦教他作。』以魔教故，城邑聚落迭相殺害。爾時魔王以教眾生廣作惡故，生身陷入阿鼻地獄。<p>「爾時，娑伽羅龍王見佛鉢已，以種種寶因陀尼羅寶、摩訶尼羅寶、火珠寶、清水寶，如是大寶，大設供養，至于七日禮拜右繞。是諸龍等，有發無上菩提心者，有發聲聞心者，有發辟支佛心者。爾時，娑伽羅龍王以手捧鉢，而說偈言：「『諸相莊嚴手，受種種味食；盛置於此鉢，如是持用食。』」<p>佛告阿難：「如是我鉢於娑伽羅龍王宮沒，於四天王宮出。爾時四天王——毘留勒叉、毘留博叉、毘沙門、提頭賴吒——七日七夜大設供養，以種種花、種種華鬘、種種塗香、種種燒香、種種燈明、種種音樂，供養禮拜已。時諸天眾有發無上菩提心者，有發聲聞心者，有發辟支佛心者。爾時，毘留勒鳩槃荼王以手捧鉢，而說偈言：「『如來最後食，在於鐵師家；鉢為化眾生，而來於此處。』」<p>佛告阿難：「如是我鉢過七日已，於四天宮沒，三十三天宮出。爾時，佛母摩耶夫人見佛鉢已憂愁苦惱，如箭入心難可堪忍，夗轉于地猶如圓木，作如是言：『如來涅槃一何疾哉！修伽陀滅何其太速！世間眼滅，佛樹傾倒，佛須彌山崩，佛燈亦滅，法泉枯竭，無常魔日萎佛蓮花。』爾時佛母摩耶夫人，以手捧鉢告於一切諸天、阿修羅、迦樓羅、乾闥婆、緊那羅、摩睺羅伽等言：『諸天諦聽！此是釋迦如來常受用鉢，第一勇猛面貌圓滿過日月者，影現此鉢。復次，諸天！如是之鉢復於王舍大城之中，受於尸利堀多毒食。諸天諦聽！釋迦牟尼大雄猛者，滿腹城內修摩伽陀家用此鉢食。諸天諦聽！如來為化優樓頻螺迦葉及大毒龍，以彼惡龍內此鉢中。諸天諦聽！以業緣故，於裴連多國四月之中，復以此鉢受馬麥食。天眾諦聽！釋迦如來以大悲故，復以此鉢受於最下極貧者食。諸天諦聽！釋迦如來復以此鉢，於娑伽羅龍王宮內受種種食。諸天諦聽！釋迦如來於夏四月，復以此鉢受我等食。諸天諦聽！釋迦如來復以此鉢，覆於訶利鬼母最小之子，名必利鹽迦羅夜叉，以其惡心常食人血，故調伏之。』于時佛母摩耶夫人以手捧鉢，而說偈言：「『隨佛心欲受，皆入於鉢中；佛於我腹內，滿足於十月。』<p>「爾時，帝釋天王，七日七夜以種種天花、天香、天栴檀香，大設供養禮拜右繞。作是供已，時諸天眾有發無上菩提心者，有發聲聞心者，有發辟支佛心者。爾時，天王以手捧鉢，而說偈言：「『今此殊勝鉢，能長眾生智；佛身亦如是，成就諸功德。』」<p>佛告阿難：「如是我鉢過七日已，於三十三天中沒，焰摩天中出。爾時焰摩天主見佛鉢已，七日七夜種種供養，以天曼陀花、天栴檀香、種種花、種種音樂，供養佛鉢禮拜右繞。是時諸天有發無上菩提心者，有發聲聞心者，有發辟支佛心者。爾時，焰摩天主以手捧鉢，而說偈言：「『千萬億眾生，見鉢皆歡喜，能生勝妙果，牟尼使來此。』」<p>佛告阿難：「如是我鉢過七日已，於焰摩天沒，兜率陀天出。爾時，兜率陀天王見佛鉢已，七日七夜以天曼陀華、摩訶曼陀華，及餘種種妙華、種種香、種種音樂，大設供養禮拜右繞，以手捧鉢，而說偈言：「『上中下眾生，佛起慈悲心；此鉢受食已，佛使至於此。』」<p>佛告阿難：「如是我鉢過七日已，於兜率天沒，化樂天出。爾時，化樂天王見佛鉢已，七日七夜以種種天花、種種天香、種種天音樂，大設供養禮拜右繞。是時天眾，有發無上大菩提心者，有發聲聞心者，有發辟支佛心者。爾時，天王以手捧鉢，而說偈言：「『希有大道師，悲愍於眾生；為利眾生故，使鉢來於此。』」<p>佛告阿難：「時諸天、阿修羅、迦樓羅、乾闥婆、緊陀羅、摩睺羅伽，以天曼陀花、摩訶曼陀花，及餘種種華、種種香、天栴檀香、末香，供養鉢已，即以此鉢送至娑伽羅龍王宮中。」佛言：「阿難！此閻浮提及餘十方，所有佛鉢及佛舍利，皆在娑伽羅龍王宮中。」<p>佛告阿難：「如是我鉢及我舍利，於未來世於此地沒，直過八萬由旬住金剛際。阿難！我今語汝，未來之世諸眾生等，壽命八萬四千歲時，彌勒如來、應供、正遍知，三十二相八十種好，身紫金色圓光一尋，其聲猶如大梵天鼓、迦陵伽音。爾時，我鉢及我舍利，從金剛際出，至閻浮提彌勒佛所，鉢及舍利住虛空中放五色光，所謂青、黃、赤、白、頗梨雜色。如是，阿難！彼五色光復至其餘一切天處，到彼天已，於其光中出聲說偈：「『一切行無常，一切法無我，及寂滅涅槃，此三是法印。』<p>「其光復至一切地獄，而說偈言：「『一切行無常，一切法無我，及寂滅涅槃，此三是法印。』」<p>佛告阿難：「佛鉢、舍利所放光明，復更至於十方世界，於其光中而說偈言：「『一切行無常，一切法無我，及寂滅涅槃，此三是法印。』」<p>佛告阿難：「如是我鉢及我舍利所放光明，十方世界作佛事已，還至本處，在於舍利佛鉢之上，於虛空中成大光明雲蓋而住。阿難！舍利及鉢現大希有如是等事，現此神通希有事時，八十百億眾生得阿羅漢果，千億眾生剃髮出家信心清淨，一萬眾生發阿耨多羅三藐三菩提心皆不退轉。阿難！此鉢、舍利廣行教化諸眾生已，於彌勒前虛空中住。爾時，彌勒佛以手捧鉢及佛舍利，告諸天、人、阿修羅、迦樓羅、乾闥婆、緊那羅、摩睺羅伽言：『汝等當知！此鉢、舍利，乃是釋迦牟尼如來雄猛大士信戒多聞精進定智之所熏修。汝等當知，釋迦牟尼雄猛大士，能令無量百千那由他億諸眾生等住涅槃城，出過優曇鉢花百千億倍，鉢及舍利故來至此。』爾時，彌勒三藐三佛陀，為我此鉢及我舍利起四寶塔，以舍利鉢置此塔中。爾時，彌勒佛及諸天、人、阿修羅、迦樓羅、乾闥婆、緊那羅、摩睺羅伽等，大設供養恭敬禮拜鉢舍利塔等。」<p>佛告阿難：「如來、應供、正遍知，舍利及鉢有大威德。阿難！汝以給侍如來生身，所生功德，無量無邊不可思議阿僧祇。」爾時佛為阿難說未來事已，復告阿難：「吾當與汝往諸國土，如來不久却後七日當入涅槃。」<p>阿難白佛言：「唯然受教。」<p>爾時佛與阿難，次第至諸國土城邑，度脫無量百千萬億那由他諸眾生已，往鐵師子純陀之家，此是如來最後食處。爾時，世尊受其食已，而說偈言：「我今最後食，在於純陀家；如是五眾身，不久當滅度。」<p>爾時，佛與阿難至拘尸那城，種種方便教化拘尸那力士已，從拘尸那城出，至優波跋多那娑羅雙樹間。爾時，世尊北首而臥，時須跋陀羅來至佛所，頂禮如來向佛而坐，佛為說法得阿羅漢果。