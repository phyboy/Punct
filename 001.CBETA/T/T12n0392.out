<juan>佛滅度後棺斂葬送經（一名比丘師經）<p>失譯人名今附西晉錄<p>聞如是：<p>一時，眾祐遊於華氏國。阿難以人定時，白眾祐言：「眾祐滅訖之後，棺斂尊身其禮云何？」<p>眾祐曰：「且自憂身，無憂佛也。吾滅度後，當有梵志、理家盡禮葬送。」<p>阿難言：「其禮云何？」<p>眾祐曰：「如飛行皇帝送喪之儀。」<p>重曰：「願聞儀則。」<p>眾祐曰：「聖帝崩時，以劫波育㲲千張纏身，香澤灌上令澤下徹；以香❥身，上下四面使其齊同；放火闍維，撿骨，香汁洗，盛以金甕。石為㽃瓳——縱廣三尺，厚一尺——四邊上下各安一枚，金甕置中。跱剎懸繒，具供所應，起土為塔，華香供養。佛當踰彼。所以然者，吾自無數劫，以四等弘慈，行六度無極，經緯十方拯濟群生，功德隆赫，成斯如來、無所著、正真道、最正覺、道法御、天人師，至尊難齊。各以把土供養塔者，其福無量。末世穢濁，民有顛沛之命，財有五家之分。吾以是故，留舍利并鉢以穰世顛沛之禍，安祐眾生。為宗廟像令民覩，則沙門以經導化未聞，令生者永去牢獄之酷、死者免三塗之罪，必獲昇天。若為佛廟，當令踰彼矣。」<p>阿難言：「鉢當如之？」<p>佛言：「吾鉢者，四天大王之所獻也，合四以為一。佛所食器，群生慎無以食矣。滅度之後，諸國諍之，民心邪荒、賤命貴婬、背孝尊妖。鉢當變化現五色光，飛行昇降，開化民心。黎庶覩之，追存佛德，去愚即明，順用正教，皆興廟寺，旌表佛德。轉當東遊，所歷諸國凶疫消歇、君臣康休、穀帛豐穰、欣懌無患，終遠三塗，皆獲生天。極東國王仁而有明，鉢當翔彼。王崩之後，其嗣婬荒，廢真從邪；民心亦爾，覩鉢無肅敬之禮。天、龍見之，悲喜迎鉢還海供奉。<p>「王亡尊鉢，憂忿交胸，布告諸國，購鉢千金。連年募之，令出首尾。民貪重賞，遍索不得。時有賤人，其名曰師，偽作比丘，饕餮酒食，妻居育子。當醉提兒詣宮門言：『吾知鉢處。』王聞大喜，請沙門入，曰：『鉢所在乎？』對曰：『先以金來。』王賜金千斤。師曰：『唯沙門當盜之耳。』即下書考推諸沙門，其毒酷烈，臣民覩之靡不怨王。王曰：『爾為誰沙門乎？』答曰：『吾師事佛。』王曰：『佛有何戒耶？』師曰：『有二百五十戒。』<p>「王曰：『首戒云何？』<p>「答曰：『第一當遵慈。仁普惠恩及群生，視天下群生身命若己身命；慈濟悲愍，恕己安彼，道喜開化，護彼若身；潤逮草木，無虛杌絕也。』<p>「王曰：『善哉！佛之仁化懷天裹地，何生不賴焉？<p>「『二當遵清。無積穢寶，尊榮國土，非有無篡；草芥之屬，非惠不取。』<p>「王曰：『善哉！斯可謂清白者也。』<p>「『三當遵貞。心無存婬、口無言調，偽聲邪色一不視聽；覩彼婦人，以母、以姊、以妹、以女。寧就燔身，無為婬亂。』<p>「王曰：『善哉！摸真景淨，佛化為首矣。』<p>「『四當慎言。無兩舌、惡罵、妄言、綺語、前譽後毀、證入無辜、蠱道鬼妖、厭禱呪咀。寧就吞炭，不出毒聲也。』<p>「王曰：『善哉佛化！惴惴慓慓，慎言乃如茲乎。』<p>「『五當絕酒。夫酒者，令君不仁、臣不忠、親不義、子不孝、婦人奢婬，厥失三十有六，亡國破家靡不由茲。寧飲毒而死，不酒亂而生矣。』<p>「王曰：『善哉！佛之明化令吞德懷道，滅于眾惡、興于諸善；清淨為身、淡泊為志。經化令仁，而爾教吾令殺；戒云守清淨、無貪，而爾偷金；戒云無婬，而爾畜妻；戒當盡誠，而爾虛譖沙門，云其盜鉢，令吾罪無辜；戒無嗜酒，而爾醉來。外諸沙門有具斯五德為高行者不乎？』<p>「答曰：『其為凶穢甚於吾矣。』<p>「王問有司：『諸沙門何以為業？』<p>「對曰：『分衛無度，其為眾穢甚於彼師矣。』<p>「王曰：『佛戒有二百五十，仁過仁儀！清等太素！貞齊虛空！信若四時！明跨日月！緣得斯類篡法服、偷應器、偽為沙門，亂正真乎？一戒不奉，而云二百五十。』勅有司曰：『佛清淨廟，賢聖所宗，非鳥獸之巢窟。逐出穢濁者，無令止佛廟矣。』<p>「國之君子欲興利廟，惟無快賢處中宣佛神化者，抆淚而止。自斯大道陵遲，神化日衰。」<p>佛告阿難：「吾雖滅度，後留鉢及舍利，若有賢者肅心奉養，終皆昇天。」<p>阿難言：「千歲之末，鉢現神德變化若茲，豈況無上正真道、最正覺之靈化乎？」<p>佛說經時，天、龍、鬼神、王臣四輩靡不哽咽，稽首而去。