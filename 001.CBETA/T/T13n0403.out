<juan>阿差末菩薩經卷第一<p>西晉月氏國三藏竺法護譯<p>聞如是：<p>一時佛在如來所遊居土，於寶嚴淨巍巍道場——悉是正覺之所建立，大德莊嚴而依積累神妙行業、成佛報應——諸菩薩宮宣揚無量如來變化，入無底慧遊於殊勝心懷悅豫，剖判普等所修聖行，諮嗟當來無際功勳、名稱無限平等正覺，以成佛道善轉法輪，開化無數諸學門徒，而於諸法常得自在，知眾生性、曉了諸根、度於彼岸，隨時方便、除諸罣礙，佛事無處住無所住。<p>與大比丘眾六百萬人俱——心行和安，消滅塵勞、恩愛、眾弊，則是如來為法王子，修深奧法因正法生，威儀禮節進止光光，為大眾祐親歸如來。<p>復與無極諸菩薩俱，其數甚多不可稱限，一切大聖神通已達，逮得總持辯才無礙，神智妙達不可攀喻，一心念頃遊無量國供養十方諸如來眾，明識所奉，聽法無厭，諮受奉宣，常懷勤修，訓誨群黎，權智普備，所度無極，立無蓋門，皆越妄想，無應、不應，近一切智諸通慧地。<p>其名曰：天明菩薩、選戰菩薩、照藏菩薩、除慢菩薩、勇步菩薩、眼根菩薩、離言菩薩、除冥菩薩，如是等類菩薩會者，浩浩皓皓不可思議德皆如是。<p>爾時，世尊入諸菩薩所願成行，其法名曰無陰蓋門，淨諸開士嚴妙道場，正覺法力具無所畏，聖慧之室遊於諸法而得自在，攝總持印曉了辯才，所入道門以大神通普至啟明。講暢分別不退法輪等御諸乘，通一法界無所破壞，頒宣眾生諸根意性，敏達堅要決一切法，降伏魔場。隨應順法皆能開化塵勞結著、迷惑邪見、六十二疑，闡無礙智，明解無際，所勸助業尋為發遣。入於諸佛平等道慧，無施、無望、無處所門，演說諸法如審真諦，等處有想及與無想，曉了深奧十二緣起，積功累德不可稱限。莊嚴諸佛身、口、意行，志得由身，所知無盡，修四聖諦，教授聲聞身心靜寂，化緣覺乘逮一切智，具阿惟顏興大乘學，入一切法恣已獨步，嘆詠如來功勳之德。隨時宣示，委靡撫恤，訓誨以漸，導闡法藏顯其處所，除斯微翳開示明曜。世尊陶演講釋法教，使普流布周于十方。<p>于時東方自然出現大金色光，其光照此寶淨道場及曜三千大千世界靡不周遍。大明韑曄皆蔽此土，日、月、釋梵及四天王所有威曜悉不復現，大神妙天、諸尊巍巍天、龍、鬼神、揵沓惒、阿須倫、迦留羅、真陀羅、摩睺勒光明悉歇，諸明月珠、焰光寶珠、大火錠燎悉亦消滅。如來至真無極大光——諸阿惟顏菩薩身明獨顯現耳，其餘一切所有光明皆沒不現。此大千國迥遠懸絕窈隱闇冥，日、月光明雖為廣大，威神巍巍不能及逮——照於彼鄉悉蒙光暉，其明不礙樹木、牆壁、須彌大山、雪山、黑山、目隣山、大目隣山、鐵圍山、大鐵圍山。<p>其明通過照於三千大千世界至無擇獄極於上方，地獄、餓鬼、畜生中者，其身皆荷此道明曜，眾苦悉除、惱痛休息、身心為安，各相慶賀，自謂遭時。<p>於佛左側寶淨道場，尋自然生六十億姟七寶蓮華，其香芬馥普悉流布，聞莫不歡；其華柔軟大如車輪，光色煒曄；葉無數億，百千寶成其形正圓。而斯華上施交露帳校飾珠蓋，其華所演甘美好熏悉遍三千大千世界，此三千國諸天人民所有名香值斯華香悉亦消索，天上世間所遊居類，荷此華香咸樂法香不好愛欲。<p>於時賢者舍利弗覩如是像無極光明清淨蓮華驚喜無量，即從坐起行詣佛所，長跪叉手問世尊曰：「今者所覩為何瑞應現如是像、顯大光明、清淨蓮華不可稱計？自昔已來未曾見聞。」<p>佛告舍利弗：「有一菩薩名阿差末從東方來，與六十億菩薩俱、與眷屬圍遶，欲至此土故前現瑞。」<p>佛說未久，阿差末菩薩應時現身，與六十億菩薩俱進，則以菩薩無極威神顯大神足，開士變化震動佛國，奮大暉曜雨眾華香，亦復俱作百千伎樂。至於寶淨廣普道場往詣佛所，住上虛空如處於地，叉手自歸，以一音聲請告三千大千世界，則以義偈讚世尊曰：「聖雄捨貪欲，鮮潔無垢染，其慧除窈冥，施以清淨眼，斷三垢勞惓，消盡眾瑕疵，永滅諸塵勞，今故稽首佛。棄去所破壞，化裂愚癡網，聖主有十力，畏者悉降伏。超越於眾會，捨寂三放逸，獨步如師子，所遊無恐懼。其離垢光明，無所不照曜，普念於一切，濟度眾瑕穢，無明在蔽隱，消除諸闇塞，其光所照曜，如日出於雲。見眾人孤苦，則為興愍哀，蠲除老、病、死，無救為設護。導師誘眾生，弘慈常愍哀，其所修行業，如醫療諸疾；尊舍利御眾，化無明愚憃，聞已他人患，度之如船師。化無數塵勞，所興眾妄想，其所遊居處，無著如蓮華。了一切諸法，本淨是寂寞，口所演音聲，悉從因緣生。無本橫造作，由習而致此，愍世懷慈哀，降訓於眾生。歸命如虛空，見一切如此，處在於世法，不動如大山。眾生因無覺，習行不要業，雖遊習居處，皆度生死難。道眼甚鮮明，猶如青蓮華，其威神巍巍，如月之盛滿。一切世間人，咸共諮嗟德，捨惱不樂俗，以故稽首佛。」<p>於是阿差末與六十億菩薩頌此偈讚佛已，從虛空下稽首佛足，遶聖七匝却坐蓮華。<p>時舍利弗承佛威神而前問言：「唯然，世尊！阿差末菩薩為從何來？其佛所號？國土何類？世界遠近去是幾所？」<p>佛言：「汝自以此問阿差末，當見發遣。」<p>時舍利弗問阿差末：「仁族姓子！所從來處去此遠近？其佛所號？世界云何？」<p>時阿差末報舍利弗：「耆年續有去來想乎？」<p>舍利弗曰：「唯，族姓子！吾想已斷。」<p>阿差末曰：「唯，舍利弗！其想斷者志不懷二，何緣興念而發此問從何所來？<p>「唯，舍利弗！其有來者為合會迹，假使去者為別離迹，若令不會無別離者，彼無去來，其無去來為聖道行。<p>「唯，舍利弗！其有來者自然造相，若有去者罪福盡相。計罪福者為自然相，若於罪福盡諸相者則無有相，無往相者聖道所趣。<p>「唯，舍利弗！其有來者謂所願相，若有往者離於所願，其所願相離所往相則聖道相。<p>「唯，舍利弗！其有來者為起生相，若有往者則為滅相，除生往相，不起、不滅、無所往者則聖道相。<p>「唯，舍利弗！其有來者為訓誨門，若有往者教授盡索，生無教授、無盡之門則趣聖道。<p>「唯，舍利弗！若有往來則墮於俗，無有去來乃謂為道。唯，舍利弗！以消去來、除於當來及諸境界乃趣聖道。<p>「唯，舍利弗！其有來者為現在相，若有去者為是離相，至於現在及去離相則趣聖道。<p>「唯，舍利弗！其有來者為是報應緣起之相，若有去者盡報應相，無有報應，不起、不滅至於無相乃趣聖道。<p>「唯，舍利弗！其有來者隨俗緣合而致徑路，若有去者謂是音聲、言教、文字為徑路也，設除音聲、文字、因緣徑路則趣聖道。」<p>時舍利弗問阿差末：「唯，族姓子！吾今以此仁有辯才故欲相問。所以然者，欲得聽采本所未聞。猶，族姓子！關尹主者應得推問出入往反，設有重貨若復空行，欲得責稅故宜難詰：『卿何所齎以時輸稅？』唯，族姓子！吾亦如是。鄙等徒類為聲聞種，依猗他音而得解脫，合與緣響常宜諮受，諸正士等以用護斯將養大乘，從是出生聲聞、緣覺。以是之故，善哉，族姓子！為分別說所從來處、去此遠近、如來國土號字云何？」<p>阿差末曰：「唯，舍利弗！如來在前便可啟問，當為發遣，眾會被蒙決諸疑網。」<p>時舍利弗前問佛言：「阿差末菩薩所從來處去是遠近？其佛所號？國土何類？其聞名者，無央數人咸發道意，被大德鎧。」<p>佛言：「舍利弗！諦聽善思。彼世界名有稱功勳，及如來號若有聞者勿得懷疑，悉共信之。如來至真無所罣礙亦無陰蓋，一切敏達靡不通暢。」<p>咸言：「受教。」<p>佛告舍利弗：「東方去此度十江沙諸佛國土滿中諸塵過若干剎，有世界名阿尼彌沙，彼有佛號三曼跋陀如來、至真、等正覺，現在說法（阿尼彌沙者，晉言不眴；三曼跋陀者，晉言普賢）。<p>「不眴世界無有聲聞、緣覺之名，世尊聖眾純諸菩薩，於往古世造行已備，布施調意，安庠聖哲，禁戒博聞，寂無放逸，止足功勳，建立閑靜。以忍辱力心不懷害；堅固精進積功累德，每生自克普皆禪思脫門三昧而正受矣。以神通慧而自娛樂，以無極智光明之曜隨時分別，班宣一切章句義理。所懷慈心等如虛空，其哀堅強愍於眾生，知其志性而開化之。其喜悅者，為雨甘露道法之味，雪除一切瞋恨怨結；其行護者離於二乘，以空無想立無願法，拔濟塵勞、眾魔、穢濁危害之患。明識眾生根本所趣十二緣起，觀察其疾應病與藥，執御斯心平等恒一，如地、水、火、風，無有憎愛。<p>「降棄一切眾邪異學，若干法戰堅跱幢幡，猶如勇將大軍之師折伏嚴敵，入於深覺諸佛正法，十力無畏，離二品會，順從因緣有無之業，超越諸見，中間之行，棄捐吾我及人、壽命、有無處所，反真向偽倒見之本。<p>「諸經典門，如來法王法印印之，所演辯才無所罣礙，於無央數億百千劫所暢音辭，無能障塞使不通流，以佛神足感化無量佛國，周旋往反終而復始。曉了隨時，蠲除一切恐懼、瞋恚、憍慢、自大，所演音聲如師子吼，亦如雷震。察於眾生上、中、下行，堅固親友，永立究竟滅度之地。<p>「興無極雲，感法雷震，暢慧解電，雨甘露水，宣道法珍不斷三寶，志性清淨如明月珠，表裏通達，正覺照曜，相好殊勝。則以禁戒而自莊嚴，以百千德而文飾體，以諸佛法至阿惟顏、一生補處奉遵修行，篤信眾生開化解脫，隨其志性令各得所。覺意總持為師子座嚴淨道場，明識超入四無所畏，皆現諸佛所興事業、正覺聖體取捨進退，其心強勇而得自在，轉於無上法輪之寶。」<p>爾時，眾會聞諸菩薩功勳之德，歡喜踊躍不能自勝，明心生焉，則取天上青、黃、紅、白上好蓮華及諸意華僉共供養佛，散阿差末諸菩薩上，同俱舉聲稱揚威德：「我等善利為獲福慶，乃能遭值此等正士得覩曉遇，稽首歸命而供養之。其有眾生得聞此黨諸菩薩名，德不可量，因斯所聞悉當興發菩薩大心。」<p>于時於彼三萬六千諸來會人咸發無上正真道意。<p>佛語舍利弗：「阿尼彌沙土者，無地獄、餓鬼、畜生、眾惡諸苦，無奉戒勅亦無犯禁，不聞見女人。所以者何？皆由化生蓮華交露，無有慳貪、亦無婬恚、離于癡畏，悉都無此三毒之名，何況餘乎？<p>「其土人民無上、中、下，好、醜差別，普等無殊，亦無是我及非我所，復不飲食。所以者何？喜法為食、解義為漿，常自坦然，了不念渴，亦無飢想。亦非我故，亦無他故，亦無眾魔恐難之患。<p>「又其佛土甚極廣大，一日月照六十億四方之域。所以者何？諸菩薩本願之所致也，由是之故，共一日月。又其土地無有丘墟、高下、斜傾，普悉平正，皆紺琉璃，皆以眾寶而雜廁間。其地柔軟如天綩綖，以十八事莊嚴國界。其樹悉寶，行伍相當，常生華實，冬夏恒茂，無沙礫石眾穢之瑕。黑山、雪山、其土諸山皆以諸寶雜合而成，猶如須彌。<p>「于彼佛土，天上、天下適等無異，捨於世業以法為土則無王者，唯以如來普賢至真而為法王。又其土法不用文辭告誨諸菩薩也，欲諮受經往詣佛所，觀之無厭不以為惓。所以者何？其心欣然，應時逮得佛心定意，尋則近至無所從生法忍。由是之故，其土號曰不眴也。<p>「何謂得佛心定意？不以色相、不以種好，亦復不以本宿行故而致是德，亦不悕望作是致是。所以者何？不念過去、當來之者，亦復不念今現在世，亦不由從五陰、六衰而致之也。<p>「何謂為五？其五陰者謂思六根，其六根者謂眼、耳、鼻、口、身、意所別。其六衰者，知色、聲、香、味、細滑、法，不用見聞、心意識，此眾業之所致也，不以巧偽生滅之所致也。無等、無邪，亦不造意、無所悕望，亦非以是、亦非不是之所致也，亦不從一、二、三之所致也。不因心意識，亦不以曉內外、眾念妄想、是非之事而致之也，亦不色、痛、想、行、識之所由致，亦不用戒、定、意慧解度知見。十力不護、四無所畏諸佛之法，不可以意想知之，不用見聞故之所致。不以想相亦無我想，不以五陰、六衰生滅之處，亦無所住、亦無不住。無色、痛、想、行、識之處，亦不眼色、耳聲、鼻香、舌味、身軟、心法之所致也，亦不得處。所以者何？不可以目而見眾相，不可想處見不可見。不起、不滅，其不終者則不有始，斯住處者，因緣所為乃致於是，消除歸滅塵勞之穢。所以者何？用愛欲故，故曰當滅。由斯之故斷於因緣，用吾我故以是當滅。其淨咸明，不增、不減，亦復不念是安、是苦。作是計者不離於欲，亦不用念而以為煩，諸想本脫故行備悉，已能備悉達如無身。<p>「色何可得無有痛者？何從有痒？常住如法，若不想道則非俗業。設無所聞，何從有識？無所見者亦無所得，無所得者可謂脫矣，亦復不得意念普思心所惟法，亦不齎持無所生矣。不覩來者、不見往生，本不可得，猶如諸法皆等無異。<p>「譬如有人上向瞻空，其目所覩不能別知何所是空、何非虛空。佛意如是。菩薩得佛心定意時，知諸佛法，眾相種好悉具足成，道慧備悉，如來所宣諸菩薩等皆能解暢，則尋啟受、諷誦、通利，普能周備曉諸佛法。」<p>佛告舍利弗：「普賢如來其所頒宣初無二言。何謂為二？一、不講著，二、不說斷。悉修平等，無有適莫。何謂為無？未曾有念從人諮受，亦不自念己有所知，斯諸菩薩適見佛已，輒則具足六度無極。」<p>佛言：「云何具足？捨眾色想，無所悕望，是則具足施度無極。不想佛身，達之本無，則已備悉戒度無極。所以者何？不自想故以得成就三十二相。計於諸法假有號耳，相無有盡住是不起，是故名曰忍度無極。一切諸法普不可見亦無所聞。所以者何？菩薩大士見善不悅、見惡不慼，心無適莫，是故名曰進度無極。心不想念不可想者而寂恬怕，是故名曰寂度無極。解色相空，不以此相而懷自大，是故名曰智度無極。」<p>佛言：「其諸菩薩在彼土者，因便具足六度無極，逮得無所從生法忍。遍察十方諸佛國土眾菩薩學，少有能逮不眴剎土普賢所誨諸菩薩者。」<p>舍利弗謂阿差末菩薩：「快哉，仁者！彼之佛土諸菩薩眾功勳難量。」<p>阿差末尋問舍利弗：「賢者欲見不眴國土普賢如來乎？」<p>舍利弗報：「唯欲見之，及眾會者皆當被蒙咸荷福慶功德轉增。」<p>時阿差末即於座上三昧正受而現神足——所入三昧其號名曰遍見諸佛土——使諸會者及舍利弗皆得盡見不眴佛國普賢如來，莫不欣然為未曾有，咸共起住僉為彼佛稽首作禮。<p>佛之聖旨使舍利弗及眾會者於衣裓上自然有天華香，則取東向散彼佛上。其華至彼，於其國土在于佛上，遍諸菩薩普同佛界。<p>彼土菩薩自問其佛：「今此眾華微妙殊特，為所從來光光若斯？」<p>普賢如來告諸菩薩：「此之瑞應是阿差末今到忍界奉養諮受釋迦文佛，十方菩薩咸往會彼。所以然者？講大乘故。」<p>彼土菩薩復問佛言：「此間顯變，何佛威神之所恩化？」<p>彼佛告曰：「釋迦文佛。十方菩薩咸往會彼。所以者何？講大乘故。」<p>彼土菩薩復問佛言：「此間聞之。」<p>彼佛告曰：「釋迦文佛演暢分別大會緣品。」<p>時彼菩薩復問其佛：「其忍世界去是遠近？」<p>佛言：「西方去此如十江沙諸佛國土滿中諸塵，設舉一塵著一佛土，如是盡取一一諸塵次布西方諸佛世界，眾塵悉索，過若干土乃至忍界釋迦文佛遊居教處。」<p>彼土菩薩復白佛言：「唯願欲見能仁大聖興隆道化。」<p>時普賢佛演身光明通照十方，彼諸菩薩及眾會者皆覩此土。彼諸菩薩尋時皆起，遙自歸命為釋迦文佛一心作禮。<p>彼眾菩薩遙見忍界充滿菩薩，無空缺處，怪之驚喜，自問其佛。<p>彼佛告曰：「十方佛國諸菩薩眾不可稱載，聞當頒宣大會緣品故往啟受。」<p>舍利弗問阿差末菩薩：「誰字仁者名阿差末（阿差末者，晉曰無盡意）？」<p>答：「舍利弗！用諸法故曰不可盡。所以者何？一切諸法亦不可盡。」<p>舍利弗言：「願以不可盡法而解說之。」<p>阿差末言：「本發意時亦不可盡。所以者何？悉遍諸欲、婬、怒、癡醉而無所縛。所以者何？不與羅漢及緣覺乘而俱同塵故。發心已來堅固其志不可轉移。所以者何？不為邪業之所迷誤，一切眾魔不能壞意。有是心者，其諸功德悉為成辦，遊于無常而獨總攬眾之元首。所以者何？有計常者則生死業，所以特尊解道有常名曰為尊。出無常故，從發心來其心坦然無所縛著。所以者何？不離諸佛功德業故。所修事業無能得短，所以然者，一切眾惡悉盡索故，其心永安不可動故。其心無侶，所以然者，希有逮故。心如金剛，所以然者，皆知一切諸法之故所不可盡，苞裹諸法道慧之故。從發心來強若金剛，等眾生故其心質直而無諛諂，故號曰正而無偏頗。<p>「從發心來常懷鮮明，所以然者，本清淨故，以去眾垢悉消諸冥，其慧顯曜窈隱皆明。從發心來沐浴眾穢，所以然者，其信甚固，無所捨故。發心甚大，無有邊崖，所以然者，心若虛空。發心曠然，所以然者，含受眾生當因度故。發心無盡，所以然者，其慧玄曠無所罣礙。<p>「從初發心無所不入，所以然者，大慈無極亦無盡故。其發心行無能斷者，所以然者，功德願故。發心甚安極可愛敬，所以然者，為諸眾生所喜樂故。發心特尊與眾超異，所以然者，一切外學、聲聞、緣覺之所奉故。其所發心無能知意，所以然者，非諸凡俗之所及逮，猶如農夫不能達知聖王之事。發種類心，所以然者，各各從其本種之業皆獲其果，一切諸法常存在故。<p>「從初發心以為道本，所以然者，由是所致得大安故。發心已來而自莊嚴，所以然者，成功勳故。發心已來與眾殊別，所以然者，達聖慧故。發心已來甚為微妙，所以然者，用廣布施普及眾生。發心已來建立至願，所以然者，具足戒禁。其發心已來而無等侶，所以然者，無所不忍。其發心來無能抑制，所以然者，用精進行無懈廢故。其發心來無所慕樂，所以然者，寂度無極致定意故。其發心來無所歸趣，因其曉了智度無極。<p>「其發心來永無所住，所以然者，用無極慈故。其發心來根株堅強，所以然者，用行悲哀故。其發心來常懷悅豫，所以然者，於諸眾生懷等心故。其發心來雖遇苦樂不以為動，所以然者，護一切故。其發心來為諸如來所見將養，所以然者，用順十方諸佛教故。其發心來欲度一切五趣眾難，所以然者，興隆導化。故其發心來不捨三寶無所違廢，所以然者，將順佛戒成聖眾故。」<p>阿差末菩薩復謂舍利弗言：「一切智心寧可盡乎？」<p>舍利弗報言：「不也。猶如虛空不可窮盡，其一切智心不可盡極亦復若斯。如來禁戒亦不可盡。所以者何？戒是根原，故不可盡。如來定意由無有盡，智慧解脫度知見無根故不可盡。計於十力、四無所畏、十八不共諸佛之法，斯則是根，此亦心本故不可盡。取要言之，一切諸佛法為元首，由斯心行故不可盡；三寶無斷，因是之心故不可盡。<p>「猶如一切眾生四大——何謂四大？地、水、火、風——亦不可盡。計是智慧用一切故，咸復曉了不可思議眾生心行，本願不斷故不可盡。所以者何？修奉道願故不可盡，皆無所生靡不恍惚，一切諸法根原無窮，故不可盡。」
。
<juan>阿差末菩薩經卷第二<p>西晉月氏國三藏竺法護譯<p>阿差末菩薩謂舍利弗：「發菩薩心永無窮盡。所以者何？不文飾故，亦不諛諂。其心質直，故曰殊特，不為綺辭，用清淨故平正無邪。其心柔軟而無麁獷，篤信真要未曾變改，所立堅強而無動轉，正住不搖，無能憎嫉而嬈害者。以何等故無能嬈者？其行治業莫能逮故。有所建立無能誹者。所以莫能譏謗者何？敢所興造，無根原故。所以無根，用中正故。所言至誠終無有異，有所興功無所悕望、不求名稱，為眾所歎咸共戴仰，無能得短。所以無能得其短者，有所造作長安隱故。所以自致永安隱何？所興功德無懈惓故，所以不厭用愍一切眾生之故。所以愍念眾生者何？用無極慈為懈惓者而興精進。所以者何？欲以養育眾生之故。所以養育眾生者何？由斯之便成功德故。所修效力不悕望福所以無求，其心淨故，皆蒙法恩故無所求。人亦有力，何謂為力？曰是佛力，以是之義護一切故；所以護之，欲令群黎各得其所；所以欲令各得所者，使無恨故；所以無恨，所作事業極安諦故；所以諦者，由是之故無能制止、無能諫抑令止寂然。猶若紫金而無點污，所以喻之如紫金色；以無有穢，所以無穢，用本淨故；所以為淨，本行去穢故；所以去穢，內以淨故；所以消瑕，瑕已盡故，由是清淨。」<p>阿差末謂舍利弗：「心已淨者貪欲轉消，其無貪欲是不可盡。其諸惡心不能復亂，又其心明護於惡意，由是之故曰不可盡。其心瞋怒有所眾貪，汲汲于欲，貢高自大，諸所不可皆悉盡索。將為菩薩常護是心，當曉是心而不可盡，捨無瞻勢及諸垢濁，當達是心不令懈怠，則知其心為不可盡。若憒亂者隨時將護，其無智者養育使成，計於一切眾生之黨——有功德法、無功德法——咸便度脫至於大安，則知其心而不可盡。訓誨一切眾生之等，諸在厄難皆令興立無極功德，則知是心永不可盡。」<p>阿差末菩薩謂舍利弗：「菩薩所習亦不可盡。所以者何？用所布施故不可盡，諸可惠與，是名曰習施度無極；於一切物多少取足不以汲汲，是則名曰戒度無極；一切有嬈於菩薩身，不起瞋心如毛髮者，是則曰習忍度無極；所積功德常在眾前而不在後，是則曰習進度無極；一切所學悉勤用心，是則曰習寂度無極；諸所聽聞悉欲博達，是則曰習智度無極。菩薩當學修于大慈。何謂大慈？若有厄難來自歸者欲求救濟，寧亡身命不負要誓，是則習慈。其行哀者等猶如稱，若有加益不以忻悅、設誹謗者不以憂慼，是為菩薩隨時等哀。<p>「菩薩所學則以三事淨身、口、心，終不傳惡，未曾念邪愚憃之業。菩薩雖學獨步無師亦不自大，其所學意不捨普智，諸通敏慧攬諸佛法、菩薩之業。在人所求不逆其心，無所短乏，致一切法而得自在。又習悔過，身有罪惡未曾藏匿，用無量福勸助功德。菩薩修學讚勸諸佛頒宣道義，奉習勤學正士之法；所以學此正士之法，欲成覺故。其心堅固，不捨弘誓無極德鎧，所以不捨，欲化一切眾生之故。」<p>阿差末菩薩謂舍利弗：「菩薩有四為不可盡。何謂為四？一曰、開示之心，二曰、法施，三曰、訓誨眾生，四曰、積累功德；是為四。<p>「復有四：一曰、習在閑居山巖獨處，有施多少趣足而已；二曰、於眾功德而無厭足；三曰、博學不惓；四曰、所願智慧不以為勞；是為四。<p>「復有四：一曰、校計規度，二曰、思惟本末，三曰、智慮通達，四曰、所念普具；是為四。<p>「復有四：一曰、離于眾惡而修上脫，二曰、其上脫者是菩薩教，三曰、解諸惡本，四曰、念于微妙無上之脫；是為四。<p>「復有四事：一曰、解於五陰，二曰、曉於四大——地、水、火、風，三曰、了六衰之原，四曰、其所覩見十二因緣無有邊際；是為四。<p>「復有四事：一曰、無常生死之語而不可盡，二曰、苦痛之教，三曰、無吾我訓，四曰、寂寞無為之業亦不可盡；是為四。」<p>阿差末謂舍利弗：「舉要言之，諸菩薩學皆近佛道。以是之故，分別道俗悉不可盡。」<p>阿差末菩薩謂舍利弗：「菩薩修行心不可盡。所以者何？於諸功德而不懈怠，從次轉上成就其處；所云處者，菩薩十地。其所修行猶如大海所苞無厭，所以然者，多所救度一切眾生。其所修行則為元首，所以然者，出其上故，修行最上所可總攬，諸在下者令修專行一切法故若持眾善。所以者何？用最尊故。所以修度，因則受決皆由專精；用不退故自致具足，因其專精所願輒成，以成大願。其所修行永無所恃則是定意，依修柔軟所造行者而不缺漏，修行伏意是其道業修行自守。所以者何？以不復與眾惡從事故。<p>「專精布施，菩薩不以身心有所貪愛，轉增上故。專精奉戒亦為甚難，所以然者，教犯戒者使不為惡故。專精忍辱亦為甚難，所以然者，雖在尊位、財富、極樂，不輕貧賤、羸劣、弱者，是為忍辱。所修專行精進難及，坐佛樹下若有人來言：『起，避去，我坐其處，先取佛道。』即捨與處，是為精進。專精禪思所以難者，莫能及逮，所修專精輒能成辦，無所悕望故，是曰禪思。專智慧難。所以者何？積功累德不以勞煩，是為智慧。<p>「出入行步安庠和雅，威儀備悉，所以然者，其功祚強無能危者。修無所畏，曉了深法，鈎玄致遠故。奉修尊心，所以然者，其明極微，無不達故。行不可盡。所以者何？所住堅固。<p>「何謂專精？其意坦然常念一切，無所依者令得其依、若有闇冥使覩道明、無所歸者悉受其歸、其無善友為之善厚、其諛諂者令修質朴、見其麁獷顯示忍辱、柔軟、和雅。所以者何？以德化故。在譎詭中而為列露真正之義，於校飾中不為綺大，在無反復行報恩德，在眾惡處而修善行，在廢退處奉修德祚，在欺慢處常行恭恪，在貢高處不懷自大，在求便處無能得短，不念人惡、不宣缺漏，若在不正輒往將護使入正諦。<p>「一切眾生皆來到所，見之欣然無瞋恚心，其有諫喻示進退宜、當然、不然，心無增減，篤信禍福所作歸身。<p>「若在曠野山居巖處，如法無異，不貪利害、不惜身命，心淨之故初不增減。常護其口不忘傳語，不求奉敬。所以者何？恒知節限，止足而已。其心柔和，不隨弊惡、失禮義者，有功德故。度於生死、息眾苦患。所以者何？由是之故，菩薩慧意永不可盡，生死往反亦不可盡，以權方便明了，隨時訓誨眾生迷於終始不可盡者，使求佛道明不可盡。」<p>舍利弗問阿差末言：「乃有異不可盡乎？」<p>阿差末言：「有。」<p>問：「何所是？」<p>阿差末曰：「菩薩布施復不可盡。所以者何？六度無極不可盡故，菩薩布施悉無有限。所謂限者：某是、某非，當施與某、不施與某甲，施不普濟、不應為施。」<p>舍利弗問言：「菩薩之法當云何施？」<p>阿差末曰：「飢者食之。所以者何？人依衣食乃得存命，便能蘇息、坐起、言語，則為安隱、身體康寧、氣力強盛。渴者施漿除其消渴。所以者何？若在後世周旋生死常不渴乏。有求車者輒隨意與，由是之報，後所生處神足飛行在所至到。其無衣者因施與之，後世所生便不抵突常抱慚愧。若於冥處施之燈火，則得道眼通見十方。若於世尊師父寺舍、二親長老前而作倡伎以娛樂之，後世所生得道耳聽徹聞無極。若無香者則施與之，後世所生逮致戒香、慧、定、解脫、知見品香，是身為被德熏之香。若復有求雜香名熏即與所好，後世所生身體香潔莫不悅豫。<p>「所有甘美殊異之味，人來求者輒從意與，後世所生常得餚饌，若不甘者入口即美，宿之所殖而得是相。其無手巾因施與之，後世所生清淨無垢、為人所護。其無護者為之將護，猶若屋室，所以喻室覆蓋人故。隨其所乏而施與之，後世所生悉獲所當，尋得周給。病與醫藥，後世所生身常無病、不生、不死，無有眾患，恒獲安隱，一切備足靡所不主。其無僕使給與奴婢，後世所生自然具足。萬乘帝主制上御下無所乏少，其求眾寶則能與之，後世所生備悉成就三十有二大人之相。布施雜物若干種品，後世所生得八十種眾好之姿。象馬施者，後得大乘無極之意；以田施與因得具足寂度無極；妻子施與、惠所珍愛，後無異心當得佛道。所以者何？佛者極上，尊無儔匹。<p>「假使有人從其菩薩求滿倉穀，即能與之未曾貪悋，後逮法藏充備道慧無所匱乏。菩薩設得為轉輪王主四天下、七寶盈滿，若有來求而不愛惜輒能盡施，後所生處逮一切智，諸通聖慧廣濟一切。以妙伎樂而施與者，後得經典，樂以法樂，莫不歡然。若為勢位有忠羽翼行菩薩法——猶如王者之忠臣——有人來求以自輔政即能與之，由是之故，後佛法教欲坐道場，於佛樹下降伏魔兵。<p>「以手施人，後為一切道法之首；耳、鼻施者，後身具足無一缺漏；以眼施者，後逮法眼為一切首道法之眼；以頭施者，後所生處三世特尊，獨步無侶，諸通敏慧；肌肉施者，後成佛道，人來聽經；捨諸不要皆獲真正。菩薩破骨以髓施者，後得佛道，身如金剛無能動搖。」<p>阿差末曰：「菩薩不以色故而有所施，用修正故。若來求多、後人求少，悉遍與之使各得足。若施與時，不恐、不怖、不畏、不懅，無貪行施，不懷悔恨，心未曾變。菩薩無輕慢施，專心而與；無諛諂施，不持惡物、無所中者以與人也。菩薩布施，未曾觀察某有福祚、甲有罪殃，無有狐疑、不別好醜，不中斷絕遺漏施也。何謂中斷遺漏施？於大會中獨與一人、不與一人，悉欲遍濟。所以者何？菩薩所施常懷篤信，不念懈惓，無惱患施。<p>「菩薩布施不呼人至前，目自見面乃與之也，亦不思惟某善、某惡，不必選求得成道者，來者便與。施人之後不作是念：『某已得道、某不得道。』菩薩施與，見奉持戒人來受其物不以欣然、見無戒者亦無異心，其所施與不望還報、有所施者不求名稱使遠近聞，不自咨嗟、不惡誹謗。<p>「菩薩施與不行煩擾、不懷恨施，無瞋恚施、不歡喜施。菩薩布施不念後世當得其福、不起忿心罵詈愚施，有來求者不前却彼乃施與之，不輕易施、不倩他人持物往與。所以者何？手自酙酌。亦不念言：『值吾前施，不當前者不施與之。』不罣礙施，自用心施；不卒暴施，手自授之。不沈吟施，乍與、乍不與。<p>「菩薩不念：『吾所可施，疲惓勞極。』施從來者，不多、不少，不選擇物惡者與之、好者留之。若有來求，如本言要未曾減損。<p>「菩薩所施愍念眾生，弘無偏黨，欲令受者常獲安隱。若施與時則念：『其人是吾國界。』所以者何？一切皆是菩薩之道地也。又所施者，少不輕己、多不歡喜。雖布施多，不自察言：『我今廣施所與如法。』無悕望故。菩薩所施，不念：『是福當有所生受其功報。』所以者何？施於一切眾生蒙恩故。所施人者亦不念之：『吾於天上、天下、人中獨致尊勢。』其所施與普為眾生，不以其福求慕四王釋梵之位，亦復不貪轉輪聖王，不習聲聞、緣覺之心。菩薩施與心不念言：『所施具足。』亦不惟少、足與不足。有所施者，使一切眾不離於佛諸通敏慧；所施與者，常得其時，無有不應。不以兵仗、毒藥施與；以安施人，不加嬈害。<p>「菩薩布施從佛法教，所可惠施知一切空，所以施者以為因緣有所興發，由斯之故而不可盡。所施與者悉曉無想，為諸想者建其因緣故不可盡。所可施者皆達無願，為諸願者作善因緣，由是之宜故不可盡。以道法意而有所施，其心堅強，完具甚安，無所破壞。<p>「菩薩所施，其在三界無能逮者，所可施與欲令其福歸流一切菩薩之業，其志常建一切智心，以是之故為不可盡。所施與者以脫諸想，總攬眾魔令不自在，離諸煩苛故不可盡。菩薩所施與眾超異，明泥洹故，所可施者決眾疑心故不可盡。所施與者正住佛道不懷異心，所施等願故不可盡。菩薩所施坐佛樹下得成正覺，所施與者及無央數不可稱計眾生之類皆荷濟度故不可盡。所施與者不可盡矣，其事廣大，所施與者以得道處，無能動者、無能超踰，況復施者？故不可盡。所施與者其心坦然，如一切智故不可盡。」<p>舍利弗言：「善哉善哉！仁者阿差末嘆菩薩施及不可盡，快哉乃爾。願欲受聽菩薩戒禁不可盡誼。」<p>阿差末曰：「菩薩戒淨亦不可盡，有六十四事。何謂六十四？菩薩行仁，不懷害心加于眾生，身亦不殺、不取人物、不犯他妻。若見菩薩及向眾生，常行至誠未曾兩舌，有諍訟者常和解之，終無罵詈不為惡口。所以者何？常有慚恥，所言護舌，不妄說事。於一切人不念嫉妬，不興恚心向于眾生。所以者何？由此能忍，後世端正。常正其心不事餘學，恒抱悅心在於佛道。所以者何？其心清淨，無有塵垢，愛樂佛法，所以然者，解無異法能出上者，至心在道用慈仁故。<p>「若見沙門、梵志，輒以五體而自歸禮。何謂為五？兩手、兩膝及其頭腦，稽首足下。所以者何？因得佛道一切歸故。心常柔軟，見人犯非慎己不為，所不缺戒，無有聲聞、緣覺心故。於諸犯戒而無所犯。所以者何？後世不欲生在於魚獵、愚闇家故。常修精進而不懈怠。所以者何？不與邪惡共從事故，戒禁完具未曾闕漏。<p>「親近智德解深法者，不違遠故；篤信禁戒，所奉正故；順戒如法，一切眾生皆歌嘆故；其護戒禁清徹至真，本心快故；行持戒要無能傳非說其瑕穢，無邪心故；其戒完具，不復迷惑，從六衰故。所奉戒行莫不宣聞諸佛正覺之所知故；戒無所求，如己樂故；戒知止足，無所貪故；其戒純淑不雜眾惡，身意坦然無所樂故；常好閑居，未曾喜樂於眾閙故；戒能備悉如道法訓，不從他人有所受故。<p>「謹慎禁戒，不以好服而為綺飾，德無能逮，誓如本願。不以甘美而亂意也。所以者何？以有道力制眾惡故。所行如戒，諸天人民莫不悅故。行慈心戒，護眾生故；修悲哀戒，忍眾苦故；遵于護戒，不懈怠故；以等心戒，為一切眾任於善惡，無二心故。常察禁戒不為損耗，不聽其心為馳騁故；戒不念惡、不傳人非，護一切故；堅執持戒，不聽其意隨所欲故。順布施戒，養育一切眾生之故；為忍辱戒，不起心故；志精進戒，不迴轉故；禪思之戒，得安定故；奉智慧戒，博聽正義無厭足故。<p>「修廣聞戒，覺要法故；隨善師戒，達諸法故；捨惡師戒，離眾邪學、不真路故；無猗身戒，知諸萬物皆無常故；不貪命戒，其功德業如紫金故；無悔恨戒，其意淨故；無虛飾戒，學清淨故。不煩苛戒，其意鮮明無垢濁故；不焦然戒，不燒身故；不迷惑戒，不隨欲故；不危燒戒，無所害故；無抵突戒，心不亂故；伏心之戒，意無誤故；通寂靜戒，不為俗業之所廢故；順真正戒，智如教故。具諸願戒，本清淨故。如如來戒。所以者何？隨本要故。如佛定戒，常懷等心度眾生故。從一切智入道門戒。所以者何？不抱恨故。是為菩薩六十四事清淨禁戒而不可盡。」<p>阿差末菩薩復謂舍利弗言：「菩薩復有淨戒：不自貪身、不念一切，不想我人、不計壽命，不思名色、痛、想、行、識，不猗四種：地、水、火、風。各有四大戒：不有眼色、耳聲、鼻香、舌味、身觸、心法，無身、口、心，其戒向淨，是相一心而不迷荒。諦觀諸法，戒以過空、無想、不願亦無形像，過於三界，不著、不縛。其戒不念爾，故不為已生。所以者何？無所生故，所以為戒，無作、不作，本無所造。由是之故，戒無部界，此止中間，亦無所止。<p>「意淨為戒，識無所住。所以者何？無想念故。戒無所拘，所以然者，無欲力故。亦不住色，亦不無色，而俱同塵，是名曰戒。離婬、怒、癡，因愚冥脫，是故曰戒。不著、不斷，捨十二緣，是故曰戒。不念我所，除我、不我，不住欲故，是故曰戒。無作不求，不住色想，亦不處在一切名色，是故曰戒。不隨因緣，無煩、無苛，無我、非我，不與疑合，是故曰戒。亦不貪福，不無功德以越諸惡、非法之事。所以者何？愚者非法，是故曰戒。無有擾惱，其身心止，是故戒相。奉慎戒者如病得愈，不斷諸佛經典正籍；法身坦然，不可盡故不斷法身。所以者何？無二業故：一者、不著，二者、不斷。不斷聖眾，因用脫故。不斷諸學。所以者何？順禁戒故。」<p>阿差末菩薩謂舍利弗：「因本清淨故不可盡。何謂俗戒？謂生死處亦有盡矣。所以者何？在于五趣故名曰盡。所以盡者，有往反故不住一處。其外神仙、五通之戒、世俗之智求上長壽，神足命盡。所以者何？戒禁盡故。人戒十善亦復有盡。所以者何？違捨戒故。諸欲天子戒亦有盡。所以者何？功德畢故。諸色天子定戒亦盡。所以者何？其定亂故。無色天子寂戒亦盡。所以者何？寂意荒故。其道迹學無學羅漢戒亦有盡。所以者何？猗泥洹故。其緣覺戒亦復有盡。所以者何？無大哀故。」<p>阿差末謂舍利弗言：「唯菩薩戒獨不可盡。」<p>舍利弗問：「以何等故戒不可盡？」<p>阿差末曰：「其戒盡者，斯皆非戒；所以菩薩戒不可盡，其心不捨一切智故，是正真戒，為不斷種故不可盡。何謂果實道果無盡？所言種者，謂菩薩心；所云果實，則佛十力至不可盡；故曰菩薩戒不可盡。」<p>阿差末謂舍利弗言：「菩薩忍辱亦不可盡，有三十二事。何謂三十二無盡？不著欲者，不興此念：『是我妻子，身皆不犯、不令他犯。』是故忍辱亦不可盡。不念眾惡、不恨一切，不恚眾生、不惟人惡，不與人諍、不忘助人，有所毀擊亦不掩戲。自護身行，將護眾人，慎己心不隨，常思善德，無愛欲意，得莊嚴身，信作善惡當得報應，口不妄語，其心清淨。菩薩心強不捨一切，諦自思計心所念邪即覺知之，心和柔軟，將護其心令惡不生。修清淨行生于梵天，從天上下還在人間，具足德相眾好八十，逮致和音猶如梵天。脫婬、怒、癡，不以惡顏、恚恨向人，所作功德未曾亡失，降伏外學、眾邪異術，以捨眾病、不遭厄難，以順具足諸佛道法，是為忍辱悉不可盡三十二事，是菩薩忍辱。<p>「何謂忍辱？若罵詈身，默不和之；若撾捶者，不念報之，是謂忍辱。所以者何？不見撾者、不覩己身、杖本空故。若有瞋者亦不懷恨，言若幻化，其起意來不生心逆，能伏意故。若念惡者，心若不知自思惟之：『斯人齎惡，吾不宜效。』有稱譽者不用悸喜。所以者何？不生此念：『得利益也。』降伏心故，若有衰耗，不以憂慼；己知足故，見人歎者不用為綺。若有誹謗不以為動。所以者何？智廣大故。有恭敬者不自貢高，修性安故。設禮拜者不用悅豫，亦不說言：『卿宜當然。』若得勢位不以自大。所以者何？心不動故。愍哀眾生，雖在勤苦不以患厭，在於樂處不用歡喜，曉了俗事皆無常故。<p>「不以世八事而見傾動。所以者何？不處其中，為人所嬈終不還報，無敢犯者。假使有人節節解身悉能忍之，因欲具足菩薩業故。若害身者終無異意，了身四大合成、散滅，何足可貪？所以者何？緣是忍故當得佛身。悉忍眾惱不可計難。所以者何？緣是得致建立大安至道力故。<p>「菩薩若在梵志學中，現身入火無所傷害，欲令其人知心清淨，化于惑意使志反真因得上天。其梵志學好喜火祠，菩薩所現無所不變，道德超殊莫能逮者。所以者何？諸梵、帝釋、四方天王稽首菩薩皆為作禮。菩薩忍辱無有邊底，以是之故曰不可盡。<p>「其罵者忍，不以為恨，亦不念之：『誰罵我者？』因是寂然便入法忍。不思惟之：『罵吾眼、耳、鼻、口、身、意。若罵心乎，罵所在耶？』則過諸衰便逮法忍。不念一切誰來罵者，尋能得入無人之忍。是諸忍者悉不為忍。所以者何？假有號耳，諦計其忍猶山中響，有解此者入無常忍。<p>「不念得我及得他人，逮中和忍。亦不自念：『身隨法教，某不住法，是名曰忍。我獨住道，其餘人者不建立道。』不興斯念：『我念空、不念實，念無思想、不念有想，念忍無餘、不念忍餘，念忍無願、不念有願，忍無生死、不有終始，忍為可、無不可，忍為有德、不為無德，念忍無生、不念所生，忍度於世、不與世合，忍為入道、不為無道，念忍為脫、不為無脫，解忍泥洹、不為生死。』菩薩忍辱不生此念。所以者何？不平等故。<p>「菩薩等忍為何謂也？解入空，無所斷、無所著，是菩薩忍。亦不念生、不念不生、不念化生。若無化生，不興念言有之與無，曉了此義至不可盡，以是名曰不可盡。忍悉無所作，不思當然及與不然，無有現者，無縛、無脫，亦無所生、無造起者，故無所生而不可盡。其忍如斯，是為逮得無所從生法忍。如計無所從生法忍至于如來坐佛樹下，入此忍者應得受決，曰不可盡。」<p>說是法忍品時，其在會者咸皆讚曰：「善哉善哉！如阿差末所說誠無有異。」<p>時十萬天悉以天華、名香、幡蓋供養，奉散阿差末身諸菩薩上，諸天伎樂自然為鳴以娛樂之，心各曠然懷寬弘意，一切皆言：「令諸眾生普悉得明若如來忍，其聞此音不恐、不懼，心不在懅。」<p>諸華、名香、幡蓋充滿遍于三千大千佛土。
。
<juan>阿差末菩薩經卷第三<p>西晉月氏國三藏竺法護譯<p>佛告阿差末：「仁者於今為能苞裹一切眾生乎？」<p>阿差末言：「承佛聖旨，具悉任受。」<p>阿差末菩薩適入三昧，應時一切諸有色身、供養華香、繒蓋、幢幡皆入臍中，其身如故，不增、不減。<p>有一菩薩號曰大淨，問阿差末：「所入三昧名曰何耶？顯現變化乃能悉受一切色身、華香、幡蓋，其身如故而不增減。」<p>阿差末曰：「其定號名普受色身。」<p>大淨復問：「是三昧者但能受此，復受餘乎？」<p>阿差末曰：「三千大千國土悉入於身，不見所在。所以者何？以威神故，無所增損。」<p>時諸眾會諸天、人民、菩薩、聲聞皆各有念，猶如久渴望想飲矣，欲見大士所化神變。<p>佛知眾心，語阿差末：「為一切人現是三昧。」<p>阿差末曰：「輒奉聖教。」應時十方諸會菩薩、佛及眾僧，悉自見身坐阿差末臍，阿差末臍現有國土名普莊嚴，諸菩薩服如莊嚴國眾菩薩也，亦復皆現在其臍中，所顯普嚴巍巍如是。現威變已，眾會各坐續復如故。<p>大淨菩薩報阿差末：「三昧聖恩威德超殊，光光乃爾。」<p>阿差末曰：「是不足言。所以者何？三千大千天地、山陵悉受色身為微末耳，受江沙土不以為迮，況其餘耶？」<p>說忍辱品、演神足時，七十姟仁和善人發大道心，萬二千菩薩皆得無所從生法忍。<p>舍利弗問阿差末：「願樂復聞菩薩精進而不可盡。」<p>阿差末曰：「菩薩有八精進無盡。何謂為八？一曰、被于弘誓大德之鎧是為精進而不可盡，二曰、合集精進而無所退，三曰、勤學長養一切功德，四曰、常欲養育普及眾生，五曰、造立無數福慶之原，六曰、心元無求諸度無極，七曰、曉了智慧而無窮極，八曰、欲得備悉一切佛法以故無盡，是八精進而不可盡。」<p>阿差末曰：「所以名曰被弘誓鎧，不以生死用為勞苦故。所以者何？不計劫數當成佛道，亦不思念於若干劫行菩薩業。所以名曰為弘誓者，不限長遠無量劫故。菩薩猶為一切之本，方俗所更始數，一日至十五日、若三十日合為一月、十二月為一歲，如是轉進至十萬歲、若百千萬歲，發意求道，悉却是數猶若干載乃見一佛。如是比數諸江河沙，初發意等一切眾人，各皆發心、各悉包容，江河沙等諸菩薩亦如是，無央數不可計一切人悉發意，意所知裁及一事，其未所知不可稱計。猶如供養江沙等佛，然後乃具施度無極，戒忍、精進、一心、智慧，三十七品亦復若斯；菩薩聞是其心不懈、不捨弘誓大德之鎧。江沙等人皆發道意，合集此德乃能具足一大人相；一切如是，各如前功乃悉周備諸大人相——其大人者謂菩薩也——菩薩聞是不以為勞。所以者何？未曾違捨弘誓鎧故，是為菩薩被弘誓鎧而不可盡。<p>「何謂增長精進而不可盡？若有菩薩勤欲聞法，不計遠近、不惡水火。所以者何？無懈惓故，菩薩增長合集功德不用退却，合會勸助眾功德故。何故合會？欲以開化眾生之故，令其度脫使入泥洹故。而般泥洹不以懈慢，有堅固心無能迴者，常求功祚不用厭惓，恒住大哀，故曰合集。菩薩所至，行步、坐起不忘道心，如一念頃念佛法教，護於一切不以為煩，故曰合集而不可盡。<p>「何謂長養一切精進而不可盡？所立功德志願常存於諸通慧，以故名曰為不可盡。猶如眾龍還雨大海，不可別知渧數多少，計之無盡；諸通慧者功德如是至不可盡。<p>「何謂造立無數功德？所作用心為一切故常懷等意，所立功祚不離通慧，所修福願欲使眾生皆共蒙恩，以故名曰立無數德。何謂心求諸度無極？眾生四大悉不可盡，不可數者入此諸數。一曰悉教三千大千世界眾生之類，如是比像不可稱載，阿僧祇人皆開化之，無限如斯，百倍、千倍、萬倍、億倍、百億萬倍不可計喻，所教度者為少少耳；聞是不恐亦不畏懅，為應精進，是謂造立無數功德而不可盡。<p>「何謂曉了智慧而無窮極？菩薩功德不可盡故，如是悉計一切普知諸眾生本所作功德，乃及道迹、往來、不還、無著、緣覺，皆合此德乃成於佛一毛功德。合集計是各各悉成體諸毛孔巍巍眾德，乃能成佛兩眉間相；若斯眉間千倍之福乃成頂相。所以者何？天上天下無能堪任見佛頂故，以是故曰德不可盡慧無窮極。<p>「又復何謂慧無窮極？正使三千大千世界眾生悉篤信佛，如是信佛其信百倍，乃與奉信者同等功耳。設奉信等周滿三千大千世界，其智百倍，不及八等人。若八等人滿三千大千世界，其智百倍，不如道迹。若三千大千世界充滿中人求道迹業，往來、不還及與無著，其智百倍，不如一緣覺智。若三千大千世界滿中緣覺，猶不如一發意菩薩之智。正使三千大千世界充滿其中初發意菩薩，其智百倍，不如阿惟越致。正使三千大千世界眾生悉成不退轉，其智百倍，猶不如一一生補處菩薩之智。正使三千大千世界眾生為一生補處，其智百倍，不如一如來處處慧力。合諸力、無所畏，入佛法遊要慧。所以者何？其一切智悉入佛意。菩薩聞是，不恐、不懼、不畏、不難，是則名曰習無窮慧而不可盡。<p>「何故習無窮慧而不可盡？用入一切眾生心故。正使過去眾生心念無限，其發道意，一人明解悉曉了知此諸過去眾生心念，等於眾生猶如一人，如斯比像不可稱計。眾生之黨皆婬、怒、癡之所覆蓋，復有一人入婬、怒、癡惑亂之中，而為眾塵見憒迷荒。菩薩發意恒以道慧，皆知眾生婬、怒、癡亂，是曰慧明之聖弘智。若諸眾生悉各發意——善惡因緣、因緣所為，起者、滅者——如是慧者雖處其中心不以煩，皆能暢達猶如虛空。其虛空者無不空處。聖慧者然，心所明解三世眾生靡所不達，故名曰慧而無窮極亦不可盡。<p>「何謂一切佛法亦不可盡？悉具一切六度無極求諸佛法。若有菩薩從初發意所修方便，然後乃致坐佛樹下，發心功德不可稱計，普悉具足皆成佛法，故曰菩薩合諸佛法而不可盡。<p>「復有菩薩合集精進亦不可盡。身所立德不以為難、口演功祚亦不以惓、意惟勤修，其身、口、心三事精進則是元首。何謂意精進？其意泰然。何謂泰然？用求佛道。用求佛道為何謂也？恢弘其心，寂無所為。何謂發是？發是意者謂發道心是，此則菩薩之大哀也。<p>「何謂菩薩地？信樂無我是曰為忍。何謂發是？其發是者悉能總攝一切眾生故。<p>「何謂為處？用得備悉具諸法故，不以生死為勤勞也。其發是者不著三界；其發是者，身諸所有無所愛悋。又其處者，所可施與，不嘆宣已有斯德行；所謂處者，不以禁戒而自稱嘆、意存自大；又其處者，忍眾苦惱，不以是業而懷憍慢。所謂其處，所獲功德轉曰增益，巍巍無量。所謂處者，是志度脫，不離布施，伏心制意；所謂處者，學問無厭，如法習教；所謂處者，如所聞義奉行不改，無有異意；所謂處者，習學思惟不可講法，權謀方便不以為難。習無悕望、所頒宣法翫習諷誦，念察曉了其義之所歸趣，不用勞厭而懈廢也，學修元元無所想報，是有四事是為菩薩之所修行。所以者何？其能發此慈悲喜護。<p>「又其處者，所瞻察意普懷大哀；又其處者緣是之故具足五通，習無生死；又其處者得四意止，逮于順理，不當所思而不惟之。<p>「又其處者，知四意斷不廢功德，亦不抑制無福慶人。所以者何？修中間行。又其處者，神足所習，如佛法教，無所悕望；又其處者，習學善德，諸根不亂，無限非法悉能分別；又其處者，謂十種力無有能勝，心懷聖智；又其處者，欲求佛覺，諸興造行，入眾法義而不自大，成七覺意。<p>「又其處者，求斯道德，不念諸來及住去者，亦無所想；又其處者，慕求肅敬，寂靜其志而無憒亂；又其處者，欲得正觀，明察諸法，求其所存；又其處者，曾所博聞便能修習，常如法住，務修身德行。又其處者，求于法身而損眾俗，妄想之著信達無形；又其處者，謂彼音聲常欲莊嚴，隨時暢出通于十方；又其處者，樂如道行，脫不脫者使至永安。又其處者，謂不合非，勸化四魔。何謂四魔？一曰、身魔，二曰、罪塵魔，三曰、死魔，四曰、天魔。<p>「又其處者，離諸惡習，修眾德本，諸穢寂然而不興亂；又其處者，普見道慧，察眾緣起；又其處者，見諸所入、世俗所作，消息方便因濟度之；又其處者，咸覩道法而隨時化，是意精進而不可盡。<p>「若有能具一切處者，終無諸難，所作悉解，不以妄想住所行慧，亦不動轉，一切所行皆不離慧。何謂菩薩行不離慧？所行功德悉因是法，常為一切興無極慈。無極慈者不盡世俗，因佛道慧不隨無為，是名菩薩無盡精進。」<p>宣說精進不可盡時，九十六垓諸天世人皆發無上正真道意，三萬二千天子悉得無所從生法忍。<p>舍利弗復問阿差末菩薩言：「豈復有義，施度無極不可盡乎？」<p>阿差末曰：「用十六事而不可盡，聲聞、緣覺所不能及。何謂十六？一曰、所施不懷異心而悉具足如來法施。二曰、所施不興斯念：『吾緣是故當獲福報。』三曰、所施普愍一切不懷異心。四曰、所施不念望得三昧正受。所以者何？不樂生于淨居天上，常好人間。五曰、所施皆能達知眾生心行。六曰、所施其意清和。所以者何？欲使其心隨己計故，亦令其身從心所念。七曰、所施如受者意。所以者何？其德以過色無色天。八曰、所施與寂寞俱，亦復恬怕。所以然者？過諸聲聞、緣覺上故。九曰、所施不協恨心。所以者何？欲使究暢至成就故。十曰、所施威神巍巍無能制斷。十一曰、以智慧施普等眾生立度一切。十二曰、其所施者所施與人隨意喜樂，而惠救之心常正安。所以者何？能御意故。十三曰、其所施與不斷三寶。所以者何？不捨如來至真之種。十四曰、所施常明，不懷猶豫而不迷惑。十五曰、所施與者順如法教。所以者何？所行隨義。十六曰、所施與無所不知，有所興造，樂智慧本。所以者何？欲令其智無有窮極、甚廣大故。是為菩薩十六事業施度無極而不可盡。<p>「何謂為禪？心寂靜故。何謂神通？慧具足故。何謂為慧？所見諸色是則不通。覩諸色盡其意不隨，此名曰通。所以者何？而不中道行取證故。其所聽聞皆在不通；諸可有音悉無逮得，此名曰通。悉能曉知眾生心行是則不通，心除此智不以盡心而造證矣。所以者何？不取羅漢，此名曰通。能自知本因所從來是則不通，不於三世而有罣礙此名曰通；遍諸國土是則不通，雖遍諸國解無所有、無剎土想此名曰通；信向諸法是則不通，達見一切諸法本末此名曰通；一切所作有妄想意是則不通，曉了眾生、無所悕望此名曰通；樂欲往生，若過諸天、釋梵四王是則不通，菩薩皆知一切聲聞、緣覺所修聖慧，悉能總攬此名曰通。為眾元首——所曰元首，在於諸法最上之故——因是名曰通慧功德而不可盡。」<p>阿差末菩薩復謂舍利弗言：「因諸亂意，菩薩以故習自伏心是曰為禪，其智慧者悉捨眾惡是曰禪定。又菩薩行習住定意則無變心。所以者何？云修正住，修正住故習六度無極。正諸法故，習諸法者用正故學；習菩薩行等心眾生，已等眾生便等諸法；已等諸法知菩薩心，已知菩薩則能暢解眾生志操；知眾生已則知諸法，是名曰習弘等。一切眾生之類悉等諸法而無適莫，等住諸法是名曰定意為正受矣。空無想願謂等生死，等生死者便等諸法，其已平等坦無偏黨。心普等者等眾生心，等眾生心已乃謂平等，故曰普等。<p>「其心所行平若虛空，如地、水、火、風，無有愛憎；其心等者，無憂、無喜，其身已住不眴佛土，定若三昧。不以諛諂如本際住，而不自大亦不賤己，不癡、不惡亦不多辭，唯欲曉了法之本原。是時、非時、常隨時宜，不從一切世俗之穢，越世八事——利、衰、毀、譽、苦、樂、有名、失稱——捨諸有為，不好憒閙，隨是法者不離三昧。所以者何？皆見天下所造立行，隨其所行續在三昧莫能知者，是曰菩薩善權方便，深入智慧寂度無極。<p>「若欲三昧執御其心，由無極哀而隨因緣。所以者何？用眾生故，斯義名曰善權方便；寂然恬怕三昧之業，此為聖慧。已如三昧所建立者依仰佛慧是曰善權；而於諸法永無所求是曰智慧。奉執定意又以功德化護諸法是曰善權；其心坦然，不壞法身是曰智慧。以三昧定住，念佛身諸相種好是曰善權；弘恩元元念佛法身是曰智慧。於三昧中念佛諸音猶如梵聲是曰善權；思知諸法無有言辭是曰智慧。住於三昧，心如金剛是曰善權；雖獲禪定，不忘世俗、眾生、群黨是曰智慧。而於三昧念備本願長育一切是為處處隨時善權；又於禪思解于眾生悉無吾我是曰智慧。遊于三昧不捨諸法是曰善權；曉無本末亦無根原是曰智慧。修于三昧思諸佛土悉為清淨是曰善權；解諸佛土都無所有是曰智慧。在三昧住，惟有佛樹修之莊嚴是曰善權；身離眾欲而無穢濁是曰智慧。又在三昧念轉法輪是為善權；遵行禪定，轉無所轉是曰智慧。<p>「住于三昧，欲見菩薩以相莊嚴是曰善權，以濟眾苦，無有煩惱是如來禪。如來禪者了一切法，永不貪欲、不想塵勞，知諸情樂，除眾法想，名曰禪思，是為菩薩所生地慧。開士大士以諸一心與法不同塵，是乃名曰不可盡禪。不為一切眾魔得便，則為正覺造諸法器。所以者何？靡不含容。」<p>正士說此寂度無極不可盡時，四萬菩薩得日明三昧。何謂日明三昧定者？猶日出時燈火炬耀，星宿、月光闇蔽無明；菩薩已逮是三昧者，一切眾聖咸為覆蔽。所以者何？其慧巍巍明弘廣故，一切聲聞、緣覺智明皆為覆蔽，以故名曰日明三昧。<p>「菩薩已住寂度無極悉能逮成諸三昧定。粗舉都較，取要言之，演諸三昧名：有三昧名曰照明、有定名月光、有定名莊嚴、有定名嚴燿、有定名修嚴、有定名無極暉猛伏、有定名其明消冥、有定名如諸法教、有定名成光明、有定名無所憂、有定名立堅固、有定名等如太山、有定名法明、有定名法御、有定名法君、有定名法慧順教、有定名感法寶、有定名法城總持御、有定名知人意行、有定名幢英棄眾煩苛、有定名力制四魔、有定名已成十力、有定名斷諸罣閡、有定名造燈光、有定名堅住若地、有定名如須彌、有定名猶安明、有定名智行光燿、有定名智不可計隨具教、有定名心教柔軟、有定名無所求脫、有定名如水日月光、有定名猶如佛身、有定名等諸無我、有定名調象隨教、有定名見得諸佛念、有定名法意無礙、有定名無退不轉、有定名眾毒消淨如月、有定名入空寂、有定名曉眾想、有定名無願、有定名住一心、有定名如金剛、有定名無極光莫能當、有定名自在淨、有定名內諸勞煩盡、有定名廣大如空、有定名入一切業、有定名心思得慧、有定名慧悅人無盡、有定名成聖慧、有定名總無所忘、有定名冥普見明皆多樂、有定名慈行、有定名心本淨大哀、有定名入諸護、有定名心等入無所礙脫、有定名法法住、有定名智明達、有定名解暢、有定名不可數、有定名充飽眾、有定名無不了、有定名脫慧隨化眾、有定名金剛蓮華、有定名了無常、有定名尊智慧、有定名勇伏、有定名諸佛念、有定名隨教明脫、有定名嚴佛土、有定名開闢靜諸國、有定名入眾生心喜、有定名正真直、有定名以菩薩道六度無極嚴、有定名覺解結、有定名覺意華、有定名施脫若天藥、有定名光無不周、有定名明無住佛、有定名甚深妙、有定名積寶如海、有定名如山方面、有定名神足甚廣無不總、有定名見無數佛、有定名總諸學、有定名如彈指頃無不知、有定名智不可限計如大海，如是等定億億巨姟，菩薩以住寂度無極普備斯定。」<p>阿差末菩薩復謂舍利弗言：「智度無極而不可盡，為何謂也？如所聞慧輒建立行，故曰不可盡。應如斯行有八十事。何謂八十？順所聞、尋如意、如教習、從善友命、不自大、所作不忘、常恭恪、從經業、如言從、數習智、勤心受、不失節、不忘念、意不亂、興寶意、顯藥志、除諸病、是意器、樂忍辱、思樂諦、入慧意、學無厭、施無所慕、施無適莫、所聞諦思、歡喜啟受、心悅身輕、其意清和而無煩苛、所學如本、常喜說法、聞欲向道、法自守者、好聞正、不在異學、唯受雅、智度無極、逮於菩薩方等經、但慕聽權方便經、又好聞習四等心、復察解了無神通、如初意耳無異念、心務於諦善方便、唯欲聽之無生法、不貪觀但悅慈、了十二緣、達無常、知於苦、暢無我、欲知寂、分別空、解無相、體無願、曉生死、了功德、達眾生、知無忘、嚴其音、若城郭、所聞勤執、樂聽經寶、在俗知俗、啟於中意以為伴侶、欲聞降伏、諸事業常志思僥、普入諸法、慕斷貧乏——所云貧乏謂智不足、念解遵通、曉解聖慧、悅受正道、曉無智者悉化使知、了常遭苦、給不足者、別離一切、無功德業、明識其本、眾惡不為、暢益身義、達利眾生、解安隱行、樂不懷恨、欲別至尊無極之事、念諸佛法所因獲致，是為名曰如所聞慧輒建立行。」<p>阿差末菩薩謂舍利弗言：「菩薩有三十二事所入隨時。何謂三十二？隨音響入（一）、欲入於觀（二）、入心所行（三）、入身求脫（四）、而濟眾生（五）、入不斷無常（六）、入無所著（七）、入隨因緣所可作為（八）、所入無人（九）、入於無壽（十）、入於無命（十一）、入去來今之所住處（十二）、入功德業（十三）、入空不懈（十四）、入于無想（十五）、而入無願不廢勤修，不以空取證，無想不願，護已不墮（十六）、欲入三昧而修正受，悉向成就三昧正受，以故不生無色天。所以者何？擁護所致（十七）、又入諸通智慧之原，雖爾不入盡滅之徑（十八）、又入無生濟諸所生（十九）、復入本際思惟其義（二十）、欲入無際而不取證。所以者何？有將護故、所云無護則為聲聞（二十一）、欲入眾生解無吾我，不捨大哀（二十二）、入一切畏生死之難（二十三）、所可遊入雖有生死無為生故（二十四）、又入所厭眾諸塵勞（二十五）、入厭欲者亦不墮落。所以者何？不中取證（二十六）、又入不思貪欲之黨、入不捨法（二十七）、入諸犯法而不為非（二十八）、入權方便。所以者何？由因眾生意墮貪愛，欲開化故（二十九，本闕三十）、所入教授應病與藥（三十一）、菩薩所度各得其所（三十二），是為三十二事所導如事。所以者何？不失節故。<p>「猶欲入城，會從門入；欲暢眾緣，當眼察之。解緣業者則不諍訟，欲令無爭莫如自守，欲知無言為佳快者，不如莫語。所以者何？不喜語者自護身口、不欲所止勿在彼居、不欲動者慎勿得轉、無悕望者亦無所想，是故曰等。欲不迷色當正堅住，已堅住者爾乃達至，不樂令變常自謹慎，若慕寂靜。將養己者勿得稱己；不欲下者莫自矜高，不高、不下具足正法；不喜損者無有能譴，若樂便安所作無失；無所失者則無有疑；無有疑者解無本故便無所失，等於三世而無差特。等三世者無所增損，不住於色、痛、想、行、識，亦無殊特；眼見色識則無所住，耳聲識、鼻香識、舌味識、身軟識、意法識悉無所住。從本淨行，如法、如慧，如審諦行、如無吾我。見諸法行無我曰慧；解諸所有皆無所有，亦悉無本是名曰慧；不以身綺而懷自大是名曰慧。知於菩薩習正真慧達為一切眾生之故，眾生故者心常不捨、不離諸法，是乃名曰菩薩習慧。」
。
<juan>阿差末菩薩經卷第四<p>西晉月氏國三藏竺法護譯<p>阿差末菩薩謂舍利弗言：「菩薩習智，入於諸法故無所著，是名曰慧。有十六事不與慧合。何謂十六？用無明故而起陰陽，從生、老、死皆不與慧同；諸所作為亦不同塵，亦復不與六十二見而雜錯也；不自貢高亦不卑己，有利、無利、若譽、若謗、若稱、失名、若苦、若樂，過世八事，貢高、自大，謙卑、恭慎，俗間有是二十一事，不與合同；去眾煩惱不為愚冥，覺寤睡眠，脫諸恐懼，不與罪合及諸心垢；不除五陰故至生死——身魔、罪魔、死魔、天魔而共合也。一切眾生、我人壽命無所悕望而造因緣；諸有悕望、俗間之念、當爾不爾、是與非事皆縛著業，有所貪慕與戒反矣。不奉禁戒、奉禁戒者，忍辱、瞋恚，精進、懈怠，一心、亂意，智慧、愚冥，以度無極，貢高、謙遜，皆離是事。堅住不住謂梵志也，定意堅強，功德剛柔，消一切念使無有餘便屬無為。國土好醜、眾生吉凶、一切善惡、愚慧識明、生死滅度、諦與不諦、離一切念，其智者無所覩、無有見、無有相，不想泥洹。<p>「何謂為慧？察之計校八法，功德曉了八法。何謂為八？曉於五陰、了四大、解六衰、別四諦、達十二緣、暢明三世、識分別一切羅漢及緣覺、至菩薩演諸法。<p>「何謂曉五陰？諸所生滅猶如幻化，夢中所見芭蕉、野馬，山中之響、鏡中之像、水中泡沫。觀於諸色、我人壽命，解色如此，痛如水泡、想若野馬、生死如芭蕉，識者如幻計，水泡沫、野馬、芭蕉幻化。所以者何？此微妙故。其微妙者，無我、無人，無壽、無命，是曉五陰；我人壽命猶如幻矣，識亦如幻，是曉五陰。五陰墮俗，世俗相者閃現便無，是為世相。其世相者，非常苦空、非身之業，其知是者曰曉五陰。<p>「何謂了四大——地、水、火、風？其法界者不為剛強、水者法界則無有水、火亦法界不以自熱、風者法界不用動搖。其四大者謂眼所識計於法界不以眼視，視悉知之；其法界者不以耳而聽聲、鼻不向香、口不味味、身不細滑、意不著法，悉解法界，悉以具足。眾生法界如講授之，嘆情志性，法界平等，平等如稱，欲界法界亦等如稱、色無色界法界悉等如稱、生死之界、泥洹之界、法身之界等稱如空，法界亦如。所以者何？有德、無德亦等如空而無有異，亦不可量悉叵稱載；其泥洹界亦復若茲，不可講說。此入法界是名曰智，號了四大。<p>「何謂解六衰？如解言曰：其眼亦空而無吾我亦不無我，是亦悉空。所以者何？解我空者在於諸衰而不為衰，是則名曰解於六衰。諦計六衰，不著、不斷，是為菩薩解於六衰。眼色為衰，所視不墮。所以者何？不中道取證；耳、鼻、口、身、意亦悉如是，是曰菩薩解於六衰。何謂六衰？其能分別六衰、別六衰已便入于道，不別衰者則非是道。又如菩薩用大哀故，不近、不遠；以眾生故，不捨大道亦不離施，是曰菩薩解於六衰。<p>「何謂別四諦？知苦習盡道不得五陰處，是曰知苦；所生為習，色現尋滅名曰為盡；得道無道心以等住故曰為道。菩薩知四諦而不取證。所以者何？護一切故，是曰別四諦。復有三事。何謂為三？其真諦相審解如本、其世俗言假有號耳、了真諦心不念有無。審解本者，一切諸色悉為平等。所以者何？不中道取證，以相為應，是則名曰別於四諦。」<p>阿差末菩薩曰：「其諦有一無有二也。所以者何？如來至真無所悕望，亦不想求色與無色，無所悕望這得其中是別四諦。<p>「復有五陰苦者是惱之相，好解空者是曰苦諦。暢達五陰所從緣起是曰習諦。所見萬物皆有想求，別了其意而不貪慕，雖不求者亦復不忘，是曰等知盡滅之義。不與去、來、今現在事而俱同塵，亦不住中，是曰盡諦。欲致道者了苦習盡不在二事——所謂二事：猶豫、結網——是曰盡諦。<p>「諦觀察之，知之為苦，是為菩薩別於四諦。一切所見苦、樂、善、惡，心覩世間悉了本末，是曰知苦。諸緣皆苦是名曰習。解慕世苦不以為求，雖不求望，不墮盡證。所以者何？不中取證故，是曰菩薩因知求道。猶欲渡水而不求船，不能橫越，思惟其便：『若得板木，乘騎其上可以得度。』所以者何？不憂不度、不愁在苦，作是行住如四諦教，不以色諍而墮取證，是曰菩薩別於諦矣。意察生苦，苦從緣生亦不從緣，是曰知生。一切所生亦無所生、無有起者，亦不滅盡、不興滅意，是曰意寂而苦滅矣。樂知求勝而伏其心，意解入此，是曰知道不住其中。所以者何？慧無住故，是曰菩薩別知四諦。<p>「何謂達於十二因緣？謂因無明便致生死，如諸法教，其有所生了不可見亦不可知。所以者何？無有生故，亦非不生，以了如斯因緣之事，緣求泥洹。諦了眾生所行不等有上、中、下，緣作罪福故造行道，所當致者興無生緣，修諸法業與道合者，是為名曰解十二緣。設無是緣則消除矣，所謂消除謂無明滅。無明滅者謂老、病、死滅，老、死已滅，能達此者解十二緣。諸所有因悉法所總，諸所有緣皆法所合，其因緣合非我、非彼，亦復不是我人壽命，悉無所入。如是入者不在一切諸所有也，其意普解是十二緣。菩薩悉欲具足諸法；具諸法已皆了無常，不墮取證。所以者何？護眾生故，是曰菩薩解十二緣。<p>「何謂明三世？悉知去意，有德、無德，觀身、他人等無有異。所以者何？身有誤失、他人有過悉代悔之，逮所作福，因此福祚發心求道，是為菩薩過去功德。其當來意所作功德，悉用發心立菩薩願，諸所發心以護制持，執心堅固不受濁意是當來福。今現在意所作功德，以正眾緣是為功德，悉捨諸穢、不隨非教是不離德。所以者何？近佛道故，是現在福。察去、來、今，信三世空，觀三世法，則以智慧無元勸助。<p>「去來今佛用善權故，曰則三世諸去法盡。所以者何？不可見故。不以去德而變其心，諸當來法視無所生不以是疑，察現在法亦無所住則無處所。所以者何？不捨道心，是故名曰明於三世普達智慧。<p>「過去已滅、當來未至、現在無住，智無破壞，菩薩興德悉欲合同，是故名曰明於三世。以慧悉念過去功德。所以者何？今者所作皆前世福，因發來心當來發心故，斯智慧業具足所願，其現作德不以為難。所以者何？菩薩願故，是則名曰明於三世。為諸眾生於過去世悉知作德。所以者何？護眾生故。往古所教今續化之，所教訓者欲令其人見當來佛神足變化，於法道義便有增益，有增益已亦增福利益諸群黎。佛以興世多所饒益，其所誓願悉無罣礙，是則名曰明於三世。<p>「何謂明解羅漢及緣覺乘、諸菩薩德？若無佛者則無羅漢，佛興于世有羅漢法。羅漢法者因聲聽解，得聞聲者便備戒禁，戒禁已備謂以如戒，已如戒者具戒、定、慧、度、知見品，是則名曰明解聲聞。從是所緣得阿羅漢，知德無德而了非常，得脫生死在於三界，悉厭眾欲達非常苦。所以者何？諸法無常。其泥洹寂亦無所有、不求所生。所以者何？畏生死故。畏生死者不信俗業，身如怨讎、四大若蚖、六衰空野，不願所生五趣周旋，受泥洹護，如是行者明解聲聞。<p>「何謂識解緣覺者菩薩皆知？云何緣覺所造立德、所興功祚出羅漢上？所以者何？所行精進超越過上，施與、持戒聲聞不逮。所以者何？聲聞所行其心局迮，所奉供佛慧不足言，既入佛法所學樂小，不愚、不慧。所以者何？聞眾樂音而穢厭之，所學少少常喜懷恨，依大德勉而樂尊務，所興施與思十二緣，由求得脫。己身校計，獨信守道，從緣起行而建立功德，是則名曰識解緣覺。<p>「何謂暢解大乘之業？所入曉德不可稱載，其乘廣大曠然無極，為眾生黨行權方便；其德莊嚴不以為難，皆惠眾生之所欽樂。以度無極化成大乘，悉知一切人心所行，欲度脫之。越眾緣起，不謂佛道為難得也，復以光明照於眾生，其心特尊卓然無侶。度一切苦，曉了諸法，無有陰蓋，降伏眾邪，皆令清和。總攝道法三十七品，威德殊特猶跱幢幡，遊十二緣不著、不斷，諸所可見——憂慼、睡眠、婬恚、調戲——不可之事悉遠離之，真以佛慧諸相種好而為綺飾，以乘嚴己身、口、意行。所以者何？無有罪咎，是則名曰大乘功德，大乘功德則是天上天下眾生之度。<p>「何謂一切眾生之度？諸法悉合謂脫不脫，脫不脫者，菩薩大士充續功祚是名曰脫。曉了生死所興功德謂身、口、心，以明曉了口作功德、身立福祚，身、口、心行三事生死，菩薩以緣曉知脫便，願薩云若諸通敏慧，是曰明達。脫以復曉諸不脫者，五度無極入智度無極，謂為脫者不以為難，解度無極常悉總攝，菩薩善權皆蒙光明照于一切。所以者何？則以四事總及他人，無我、無人，無壽、無命，無執、無捨，是故分別。用脫之故造菩薩願、明解度脫，謂於生死稍稍得進以無所斷；無所斷者不滅生死；不滅生死者是為菩薩無所破壞。所以者何？不與無瞻勢者從事，以是故曰分別。<p>「未脫空無想願，以此法察曉了諸見菩薩信故。所以者何？於三脫中能不墮者是曰未脫，謂不取證；在於三界而無所著，是名曰脫，雖在三界廣施方便。所以者何？用明智故不墮取證，是則名曰曉了脫德。所造功法皆以具足諸通敏慧，已具通慧不離普智，是曉諸法。」<p>阿差末菩薩謂舍利弗：「是八事法與智慧合而不可盡，是智慧法咸知分明；以能分明，如佛法者無有殊異。所以者何？以去睡眠、非法之故，是則願力便逮道法。諸經慧相智慧光明照於本際，已入於慧，諸欲見者悉以曉了能至泥洹。總持慧故不捨道法，以信智慧眾垢悉除。其大智者則是諸法之元首也，自然慧者無有師主，皆解諸欲而無所著。所以者何？因逮道明，以慧斷根故不可盡。<p>「眾想悉空，所以造根由癡冥故。欲致聖明則以慧藥教守道者咸得正住，其來學者以慧訓誨各使得所，用智慧明悉照癡冥各令得明。其無眼者悉獲法眼僉得徹視，無餘慧明皆越諸色，真諦之慧無復結網。以慧教告，其不伏者悉令自降，為諸闇冥顯智慧眼。不可盡慧靡所不入、行莫不周。所以者何？暢十二緣，所宣智明解諸縛著令無誤失，不以生死而為迷荒。」<p>阿差末菩薩謂舍利弗：「菩薩大士以慧總攬入眾生心，隨其所行皆見心念，明解分別群黎之黨，無功德者以慧導利。菩薩智慧悉遍聲聞、緣覺之乘，上至正覺，是為慧處。斯菩薩學名曰智慧而不可盡，演智度無極暢不可盡。」<p>說道品法時，三萬二千菩薩悉得無所從生法忍。<p>阿差末菩薩復謂舍利弗：「慈氏菩薩而不可盡。所以者何？其慈曠大，無邊際故，仁若虛空不可限量。所以無邊者，猶若眾生四大如空無所不周，以慈普覆亦如四大——地、水、火、風——不可稱限故不可盡。菩薩弘慈亦復若茲，不可窮極故曰無際。猶空無邊，一切四大悉不可量；眾生無盡、仁不可限，故曰菩薩大慈無盡。」<p>爾時，舍利弗問阿差末：「眾生四大數不可盡，為何謂也？」<p>阿差末曰：「地、水、火、風，其數過於藥草、叢林。」<p>時舍利弗復問：「可為眾生興引譬乎？」<p>阿差末曰：「可假借喻，不可以民庶為數極。」<p>舍利弗問：「所喻云何？」<p>阿差末曰：「猶如東、西、南、北、四維、上、下合為世界，各如江沙十方佛土合為大海，取一切人盡住海邊，各以一毛取海水數——舉一渧水為一江沙人、舉二渧水為二江沙人——如是渧數大海水盡，眾生之限不可盡極；群黎四大亦不可數亦復若斯，菩薩大慈靡所不周。」<p>阿差末菩薩謂舍利弗：「若能弘慈，其德福慶不可盡極。」<p>舍利弗言：「實不可盡。」<p>阿差末曰：「若有菩薩聞眾生數不可窮盡，不恐、不懼、不以懷懅，爾乃應曰慈不可盡。」<p>阿差末謂舍利弗言：「其弘慈者是菩薩護，復為眾生有功效業。所以者何？無有失故。眾惡麁獷悉永消除，伏眾怒害及諸愛欲，其有見者莫不悅顏。所以者何？無有眾邪，諸有恐懼咸悉盡愛，其道正端而無偏邪，悉能化導諸亂心者，其有危難往就慰濟。所以者何？欲度脫故。諸有繫縛莫不解散，諸諛諂者修備質朴，唯學道要不慕世榮，悉為釋梵之所欽奉，常以智慧靡所不覩。所以者何？護眾生故。修四等心不懷異意，悉棄塵勞入佛道要，總持慧業以德自嚴、以超眾德，三十二相、八十種好皆以具足諸不備悉。<p>「度脫快哉快哉泥洹，顯導眾生不在八懅不閑之地，樂以法樂，以法自娛，總攝眾欲不貪王土，等心眾生所行無異。淨此普慧，其犯戒者悉將護之，現忍辱力無得自用而懷慢恣，不捨精進、禪思，一心三昧正受，其心不亂。以智慧業諸所聽受弘慈具足，自從身出，不依仰人、不從魔教。所以者何？以獲大安。因智慧解恥諸非法，悉愈眾病，覆護眾生常自安身亦安一切。羅漢法者但欲自護不護眾生，當以大慈加哀一切。」<p>阿差末謂舍利弗言：「慈有三事。何謂為三？一曰、慈施一切，曉了慈施法等；二曰、慈正真等；三曰、常以普慈加于眾生。所謂等者，發菩薩心、慈與法等謂成就業、與慈普等因成忍辱，是謂三事慈不可盡。」<p>阿差末謂舍利弗言：「菩薩大士奉無極哀而不可盡。何謂為人？所云人者，喘息為本——本者謂命——菩薩至行以哀為本，成大乘故。猶轉輪王紫磨金輪以為始元，然後七寶輒來具足；菩薩大乘亦復若斯，以有大哀諸佛法寶普悉周備。猶如長者有一微妙清和之樂，其音哀美入于骨髓；菩薩大士逮致弘哀，愍念眾生過於骨肉。猶如長者而有一子愛之無極；菩薩之業大哀為本然後具足。所以者何？為一切教大哀無諂，無諂行者有弘哀故，便不自大、專自用意，亦不虛飾，以至真行，心中至直而無有異，是為弘哀。所以者何？無有邪心。以逮愍哀，其心敦誠亦無憍慢而自放逸，順隨一切誘進開化而度脫之。身無所損，以勢力故不貪壽命，則自愛己，眾惡離散。覆護眾生其心已淨，不捨貧匱、諸厄難者。所以者何？不以勞故。其心堅固是則愍哀，其心不退因入大道，菩薩真意能勤將護，是為大哀。<p>「若為諸佛作證解明，亦為自己證明供養復至大哀，其心清淨，所行無異。所以者何？能捨己安而安眾生，見危厄者身欲代之，心不協恨荷負一切，不以為重堅志精進，是名曰哀。所以然者，能忍辱故。其羸劣者將護扶之；若有病者——身體臭處，其心不惡——欲以勞來眾危難故。倩講法者不以為惓，具足道心，隨人所喜——隨人所喜者謂入異學各得開解——常抱功德以為莊嚴。身諸根具而不墮苦，因成愍哀心等無餘，以安一切所以曰哀。無人諍訟。所以者何？無所貪故乃能備哀，心無悔恨常護禁戒，悉樂導利一切眾生。<p>「身若金剛不可毀傷，以身惠施無所悋惜，勸助他人令興功德是則愍哀。雖身立德而懷欣然，不如勸人建立福祚不用禪悅。所以者何？常為一切。既在欲中，思察道慧不以為勞是則愍哀。所造功德未曾懈惓，為無畏施捨貪悋心，欲使眾生咸成所願，思開達者輒令建立無極大哀。所以者何？為懈廢護勸讚導首也。若有犯戒及誹謗人，菩薩靜定不念是言。所以者何？常以佛戒教訓十方。有行惡者心哀傷之，以如來忍誨無瞻勢及愚冥黨。所以者何？化令其人內入佛法，菩薩普教令學於佛三十二相哀，哀亦不可盡。」<p>阿差末復謂舍利弗言：「菩薩大士一切所施以哀為本，故曰建立無極大哀；亦皆以應布施、持戒、忍辱、精進、一心、智慧六度無極，亦復備悉三十七品。所以者何？獨能遊步無能為師，所行安諦而無瑕穢，以慧愍成一切眾生，曰菩薩哀為不可盡。<p>「何謂菩薩喜不可盡？所由等心為不可盡。所以者何？思察法典其心悅豫不以為勞，捨諸音樂不以為樂，心普住法以法自娛，身意降伏——所謂伏者，見人所作不應義理，衣毛為竪、心悲雨淚——好菩薩道。其心欽樂願如來身，具諸種好、三十二相，以為莊嚴諸法功勳。常欲聽經未曾厭飽，恒執經文常欲堅持以應法者，不以世榮而在心懷，常以法樂而以自娛，等心一切隨其所喜而開化之。所以者何？各令得所如佛法教，是曰行喜。<p>「執意寬弘，不違如來至真之法，究暢威靈。其羸劣者心不慕法、諸貪飻者心不清淨；雖在三藏不懷自大，能謹慎者代之歡悅；其犯非者加之愍哀顯示道徑，身心已越惡趣、恐懼，堅奉戒法猶如來禁等無差別；若罵詈者心不協恚，伏令柔忍。尊敬長老、謙遜年幼、顏色常和、心無錯亂，應人隨順先人問訊未曾諛諂，是則名曰菩薩行護而不可盡。」<p>阿差末謂舍利弗：「菩薩神通亦不可盡。何謂神通？一曰、天眼，二曰、天耳，三曰、知他心念，四曰、知往古，五曰、飛行，六曰、漏盡。<p>「何謂天眼？計諸天眼，龍、揵沓惒及諸鬼神、羅漢、緣覺目所見者，不如菩薩目之所覩，悉超於彼，一切徹視無能及者，為尊、為上、為最殊妙，巍巍無匹。菩薩眼者靡所不達，覩諸徑路。其眼所見周於十方無邊世界，諸有色像麁細、大小、遠近、廣狹，悉以天眼見之明了，一一分別。因彼天眼見十方已，覩於五趣所生住處，而察群黎生死所歸，知其報應所當獲果，識斯根原亦復曉了諸根強弱。其十方界諸佛世尊國土功勳清淨鮮明咸亦覩之，察其戒淨；以此功勳勸助己土常住禁戒，所願輒成。以此天眼則觀諸佛、不退轉地諸菩薩眾這見斯義，正士之黨學其所行，威儀、禮節、舉動、進止安庠和雅，立于法門，總持辯才，智慧善權隨時方便，教學具足。以真諦眼普見一切無所罣礙，察一切色悉為虛偽，無一真正。以至誠眼亦見解脫及與結縛；以至誠眼見之本淨顯曜鮮明，於諸境界悉無所着；以至誠眼不復起生塵勞結網，見若干冥不懷沈吟；以至誠眼不住顛倒一切蔽礙不慎之法，所視明徹用法光暉而照曜之；以至誠眼宣布聖慧，不慕飾著因緣諸行，未曾懷恨，無結、無望，不猗塵勞、一切放逸；以至誠眼剖判勞惓厭，賢聖者隨根所由而開化之不違失相，皆遣光明等照眾生；以至誠眼其心清淨，除諸根株永令無餘，離於自大無有垢穢，心性清淨而無所著；以至誠眼逮見佛眼，捨心自在而不馳騁，除去虛偽、不安、諸疾、眾結之黨；以至誠眼達知義理、進退所歸。其法淨者，慧聖章句行無罣礙，執御眾生建立大哀，刈棄亂法，諦度彼岸使無有罣，所見審諦親近道場，無所依怙。見乞求者不懷瞋恨、誨毀戒者護眾恨心將養懈怠、其亂心者為現禪定、其邪智者施以慧眼、若失徑者顯以正路、志在小乘教以佛道微妙大法令入普智，順從正覺不廢神通，是為菩薩天眼徹視無盡神通。<p>「何謂天耳無盡神通？以此天耳普聞十方不可稱限諸佛世界所有形類——天、龍、鬼、神、揵沓惒、阿須倫、迦留羅、真陀羅、摩睺勒——所說音聲，人與非人言語所趣，一切賢聖——諸佛、聲聞、緣覺——言辭，諸菩薩等所暢音教，以此天耳咸悉得聞，所聽了了無一蔽礙。及復察聞地獄、餓鬼、畜生音聲，麼麼小虫、蚊虻、蚊蜂、㲖拂音聲皆得聞之。其心所樂、善惡是非，皆從眾生口之所演，悉亦知之。口之所宣罪福報應——若有口說貪婬、瞋恚、愚癡繫縛、或有懷結口辭麁獷、或口貪恚出現愚憃、或口訥鈍所說麁獷弊惡之言、或口貪欲而演結染、或懷結怒演凶堅辭、或懷愚冥口演騃癡、或有心性清淨和調口言侏張、或口言善心性懷害、或口柔和心性安隱所說清淨、或身口意不相應者——悉天耳聽神通無礙皆曉了之。以此天耳聞諸仁賢及諸不賢，於賢、不賢亦無所著。耳聽惡聲不懷憂慼，常興悲哀廣大慈愍。若遇惡聲致無極慈，悉知去來現在眾生一切所行，達如審諦。<p>「以此天耳聞十方佛所頒宣法輒能受持念之不忘，如己所聞常樂道法，察如應器而訓誨之，各令得所不但一反，聞如來法數數啟受，無能妨廢使心退忘。又其菩薩本行道時皆從諸佛啟奉道教，若干眾會各各說法，悉察眾生諸耳所聽，輒能自然演其法教。彼若群生，識經義者聽所說法、不識義者不肯聽之。假使耳根法界清淨，其天耳界聖慧清淨；設使耳界自然淨者，眾生亦淨。若察耳界隨其音聲、文字、言義悉能聽了，一切眾生生在五趣傳若干響，所語不同不可稱載，隨斯音暢而入說法。其耳所聽皆從真諦，咸以勸助如來道耳，不樂餘乘，是為菩薩天耳所聽無盡神通。」
。
<juan>阿差末菩薩經卷第五<p>西晉月氏國三藏竺法護譯<p>阿差末言：「唯，舍利弗！菩薩神通知他心念亦不可盡。何謂知心？達諸群黎過去所念、當來所思、現在所想。又其菩薩知心如幻，則隨時宜勸誨眾生，說報應行禍福所趣——某人心和所報善德、某人行中得中間報、某人行劣得劣弱報、某人志性心喜布施、某人好持戒忍辱精進一心智慧、某人志性愛樂慈心悲哀喜護、某人志性慕學大乘、某人志性好學聲聞緣覺之乘、某人體性本殖所種各異不同、某人德本當以某藥而療治之、用修薄福故生賤處、某行淨德心性不明、某人心淨所行不清、某人心淨所行了定，如是比類，悉知眾生古昔世時心所念異、所修不同，因其所行而為說法，是則名曰知他心念。<p>「佛知當來眾人所懷：某人當來因奉禁戒報應如是，布施所報亦復如是，忍辱、精進、一心、智慧其亦若茲，所行俗業得俗事報。某人來世修學大乘所行法則、威儀、禮節，報應如是。眾生當來舉動、進止、威儀、諸業、心念各異，後當報受所種果實悉曉了之。某人志性行不淳淑，當隨顛倒眾患之難，因其所知心行則解，從其法器而為演法，所宣法者終不倒錯，應病與藥。<p>「若演法時無所置思，咸復達覩現在眾生心念是非，審諦明了——知於某人懷貪欲心、某性多瞋、某挾癡冥、知某無欲、某無瞋恚、愚騃之心——因其塵勞、心性馳逸，悉解此等眾生所念，緣其勞穢而為說法，各令解達。所詣眾會察其心本，應病與藥各為宣暢。假使眾人心懷猶豫、志不自決、迷惑馳騁，雖有進退，懷抱沈疑、不明智慧、惑心惡行，行來所念不能卒解。覺了心性斷除塵勞，又去罣礙離垢清淨，光明顯曜而無所受，無所造立捨於瑕疵。以法光明照於一切眾生心行，隨時入教而為說法悉令普達，是為菩薩知他心念無盡神通第三之業。」<p>阿差末言：「菩薩念往古知不可盡，敢可憶念思逮了本，群黎之類皆悉荷蒙如來聖旨堅住法界，熟惟真宜而不可動，性不卒暴備悉禪定，不懷怨望住而審諦。知十、五十、百世、千世、識不可計億載世事、天地成敗、合散進退，一劫、十劫、百劫、千劫、了無數億百千姟劫名字、種姓、言語、飲食、所更苦樂。自知本原見他眾際，古昔從來別已種德，眾生善本身所立功，勸助佛道照眾生心，使識善本勸發道意。前世宿命、苦樂、安危忽已悉過，皆歸無常。苦、空、非身，愚者迷惑，以色自倚、貢高勢富，憍恣眷屬、荒亂自大，恃怙貴位、貪釋梵職、慕四天王、轉輪聖帝，樂諸所趣終如五旋，好于愛欲尊高之處、喜為己身求想安隱。緣是欲得化於他人，設慕世位，當察非常、苦、空、非身，暢過去劫所行本末，其現在事無有處所，寧失身命不犯非義。古昔所立功德之本，咸用勸助悉具大道，現在善本執御眾生棄邪行業、不斷三寶佛法聖眾發一切智，是為菩薩知往古世而自證明第四神通不可盡誼。<p>「何謂菩薩神足飛行？神通已達不可盡者，自察己心而好精進攝受法典，所修業行輒能成就，恒得由己常諦奉行，於四神足現在目前，諸通悉達無所復為。以無數品顯現神足威變無量，則以一身化無數身、以無數身還復一體；飛行飄疾如一念頃，不礙牆壁、鐵圍、山川，經自通過如鳥遊空；坐於虛空如處地上、履水而行如在陸土、出入無間如無門戶。以是神足觀察人根而開化之，從其眾生因可訓誨而顯神足，為現端正顏色無比、或因毛孔而演大光、或立威神，隨其形類而開度之，應病與藥各令得所。或聲聞緣覺像色貌立之、或現佛身而開化之、或現釋梵色像形貌、亦如四鎮轉輪聖王。種種異形教誨群生，或現畜生形貌像類，從其眾人之所好喜各為說法，因而將養。勢力堅強、多懷毒害、瞋恚盛者，因其所宜而闡慈心，或顯大力、或四征力、或半鈎鎖、或具鈎鎖力，其力無極勢不可限。須彌山王甚大巍巍——高三百三十六萬里，廣長入海其數亦等——以一指擎擎之挑擲他方佛國如投一果，其菩薩力終不損耗。又此三千大千世界廣長無邊——下盡地際，極於上方三十二天——舉著右掌於若干劫擎之不勞。建神足力顯其聖慧，以此威德聖慧所致恣意所欲，能舉大海投之牛跡、在於牛跡亦不逼迮亦不漏逸，能變牛跡以成大海。假使劫燒天地欲壞，建立威神變為洪水，道化聖旨成為水災，欲使為火輒如意念。<p>「取要言之，在所顯示無一蔽礙令變為幻，上、中、下法如意所欲無不成者，無能動移妨廢之者。釋梵、魔、天及與他方，所作如法輒從經教，捨諸佛道威神無盡，其餘眾人——天上、世間——無能作威移菩薩德，以此威力為諸民庶顯若干變，悅豫功勳頒宣經道。有是神足，其心堅強未曾退還，度魔境界、塵勞之穢，入佛境土不煩擾人，應其所乏各令得所，往古宿世所造德本，諸魔官屬不能毀之，是為菩薩神足變化第五神通而不可盡。」<p>阿差末復謂舍利弗言：「菩薩漏盡神通要者不住有為、不處無為，以大慈故不造生死、以大悲故不住滅度，欲成道德不著終始、欲現佛身不住滅度，顧戀一切不迷塵欲、化度十方不取滅度，行施、戒、忍、精進、一心、智慧隨時不惑流潤，行權方便不慕無為，欲具本願志性清淨，不違道慧方便開化，在於生死五道坦明，不樂無為六通平正，不難五趣、六度、四等、四恩、四辯、三十七品，療生、病、死成其佛土，嚴淨三場不處有無，生死無為皆觀自然，等如虛空，無進、無退，是為菩薩第六神通而不可盡。」<p>阿差末言：「唯，舍利弗！菩薩大士有四恩行而不可盡。何謂為四？一曰、布施，二曰、仁愛，三曰、利益，四曰、等與。其布施者謂有二品：一曰、衣、食、金、銀、珍寶、車、馬、人從，二曰、法施，廣布經典靡不周流。其仁愛者亦有二品：若有求者恣意與之、欲聽經者為講說法。其利益者亦有二品：自成己行、具他人願。其等與者亦有二品：如自己身所念思惟建立功德；來求衣、食、諸所可乏悉施與之，加復勸人令住道業。<p>「又所謂施，見乞求者踊躍與之，面色不變益加熙怡；彼仁愛者見來乞求愍如赤子；彼利益者勸諸來求令住坦然平等之地；彼等與者，假使有人身行、口言、心念缺漏，訓之令護三事相副令入大乘。<p>「復次，捨心貪嫉則曰布施；精進不斷名曰仁愛；有所利益，志性清和，後不懷恨乃曰利益；勸入大乘不墮小意是曰等與。<p>「復次，慈心順窮則曰布施；興發歡悅，懷恕戀心乃曰仁愛；興大悲哀，被戒德鎧，為群黎故而忍眾苦名曰利益；養護諸行令不損耗，勸一切智是曰等與。<p>「復次，若求法者亦能惠與無所悋惜，則曰布施；其仁愛者，有所施與兼以法教使得坦然；其利益者亦為己身復為他人興隆道化；其等與者為一切故尋發道意、諸通慧心。<p>「復次，內外所有皆能放捨，不懷妄想則曰布施；稱譽一切功勳之慧，不違師友乃曰仁愛；捨身之安所便身誼，念憂他人名曰利益；合集要行，若住苦惱既自勤修，思慧成道，觀之如掌，以惠他人，不懷悒悒是曰等與。<p>「何謂法施？如己聞法為他人說；興仁愛者，若有所演，不貪衣、食、利養之業；彼利益者若教他人諷誦經法，隨時而授未曾勞惓；何謂等與？未曾違遠一切智心，常隨法訓不以為患。<p>「何謂布施？愛喜法者不乏衣食、鉢器、履屣、諸床、臥具、病瘦醫藥所當得者，他人所乏輒能與之，觀其志性尋為說法各使得所；其等與者能加施人，淨三道場不望想報，則用勸助無上正真最正覺心。<p>「復次，其法施者於諸施中最第一尊，作是察已乃興法施；其仁愛者斯心質朴，顯愍哀義；其利益者念道義理，不取嚴飾；其等與者班宣佛法，道慧具足。<p>「復次，其布施者具足備悉諸度無極；其仁愛者成於戒禁忍度無極；其利益者進度無極，不墮顛倒退思補過；其等與者廣大禪思，智度無極。<p>「復次，其布施者則應初發菩薩心行；其仁愛者奉修正行順菩薩本；其利益者成不退轉菩薩法教；其等與者則謂一生補處菩薩之基業也。<p>「復次，其布施者立道根本；其仁愛者喻於備悉牙、莖、枝葉，稍成道教；其利益者喻於道法究竟，華茂芬葩熾盛；其等與者究竟果實道德之業。是為名曰菩薩四恩。」<p>阿差末言：「唯，舍利弗！菩薩大士有四辯才亦不可盡。何謂為四？一曰、義辯，二曰、法辯，三曰、應辯，四曰、辭辯。<p>「何謂義辯？曉於諸法真諦之義，明己所達識報應慧，所知和雅不自修功，入因緣慧不壞法界。悉達本淨入於無本，悉解本無了住本際，永無有際曉解空義，奉修無想在於無願，曉無所求立無所行。明諸行者入一慧門，不計有人、不見吾我，無壽、無命，道智則一。遊正真慧，知於過去無央數劫、曉於當來無邊際義、識於現在一切眾行，悉解五陰猶如幻化、四種如蚖、諸入若空，滅寂內行外無所遊，解諸國土無有境界。心意無形，其所行至為無所到，觀其志性明識審諦；苦無處所，於諸所習而無所造，其滅盡者自然之相，曉入徑路。<p>「分別諸法句義所趣，通入諸根，暢達五力，建立寂然。明察所觀，一切所有如幻、芭蕉、野馬、形影、夢中所見、山中之響、水中之月，悉虛無實。以若干相了為一相，知合會者必當別離、今欣欣者後會憂慼。曉聲聞乘因音而解、知緣覺乘從十二緣寂靜歸一，暢大乘學，積累無量一切德本乃成大道，是謂義辯。<p>「復次，其義辯者唯歸仰義，一切諸法皆趣於義亦無所歸。所以者何？一切諸法所歸趣者悉皆空空，是謂為義；一切諸法悉無有想，其解無想是謂為義；一切諸法悉無有願，其無有願是謂為義；一切諸法悉歸澹泊，其澹泊者是謂為義；一切諸法悉無有人、無壽、無命，其無壽命是謂為義。若曉諸法分別如此是謂義辯。其講說法無所處當言有處所，彼土所講則不可盡，所演辯才無能障翳，諸佛世尊之所言教，悉遙勸助。所宣聖慧，真諦無異、無有罪釁，是謂義辯。<p>「何謂法辯？若了諸法隨時而入——善惡、禍福，興德、罪釁，有漏、無漏，在世、度世，苦樂、危害，塵勞、瞋恨各有品類——入於生死若處泥洹，分別法界、方俗之業是謂法辯。復次，其法辯者曉諸貪欲——心所戀慕、某人好色——知當何藥而療治之。某婬泆盛、某貪欲強、或有少欲，某可除欲、某不可除，或從往本欲應欲來、或當來世習貪欲相、或於現世習貪欲相，或復有人內懷貪欲外無恩愛、或復有人外抱貪欲內無恩愛、或復有人內外有欲，或復有人覩其顏色而發情欲聞聲不動、或復有人聞其音聲而興貪欲不以色動、或復有人因其聲像而興色欲、或復因香諸味細滑由心諸法而起貪欲、或復有人無色聲香味細滑之念是為貪欲。眾生所行當作是入，其貪欲門所習或欲二萬一千、其瞋恚行亦二萬一千、其愚癡行亦二萬一千、其等分行亦二萬一千。若能解了於此諸行八萬四千，便能隨時而開化之無有損耗，其不入慧誘進令前，不失其節解知應器，殊特下劣有所頒宣無所侵抂，是謂法辯。<p>「何謂應辯？若能普入一切音詞，諸天之聲、世間人聲，諸龍、鬼神、揵沓惒、阿須倫、迦留羅、真陀羅、摩休勒，人與非人所有音聲，悉能得聞五趣眾生所說之響，隨其音響而為黎庶講說經法，是謂應辯。如是隨順而為演法，是則應辯。曉了經典，知其文字、觀所入義，如是品類解一種言、十種百種，了男女言，大小、嬰孩，亦知過去、當來、現在文字所趣，亦解一字、又了二字之所入處，亦知一字獨而無侶、亦知二字而無有伴，是謂應辯。應於真諦言無缺漏，了了分明而無誤失，訥隧之言義理備悉，所在眾人皆悅其辭無怨望者。頒宣深義，文辭至質合宜文飾，自察其心從佛之教，觀於眾生志性所趣，而為應義使心開解，歡然踊躍各得其所，是謂應辯。<p>「何謂辭辯？所說應時，辭不亂錯，言不中止無能制者，所可說義無能障塞，卒問尋對應機飄疾答不遲晚，如所問報不失應節、不違問者。辯才無諍，所說辯才應真諦法、立忍辱力，所宣深妙演若干義，辯才次第不越來意，布施、持戒、忍辱、精進、一心、智慧。分別一切章句義理，講說意止、意斷、神足、根、力、覺意，發心成道觀察寂然，解暢一切禪思脫門三昧正受，入于聖慧剖判三乘。悅可一切眾生所念，言詞和雅，語無瑕穢亦無麁言，不合義者，口不卒暴、舌不迷荒惡言之教，所語柔軟、清淨無病，言語徐詳無不實詞。隨時事義所傳輒正，不卒、不暴，方便隨意，無有異詞，亦無細言、竊微盜語，所語列露無屏處言，極高舉聲言詞安隱。有所說者無能得短，諸賢聖眾所共咨嗟，所稱揚者通流他國，其音微妙亦如梵聲聞者悉達。口所言詞不違法教，皆見一切眾生根本，應其心念而為說法，其聞法者輒隨平等斷苦惱患，是為菩薩詞辯無盡。」<p>阿差末言：「唯，舍利弗！菩薩辯才復有四事而不可盡。何謂為四？一曰、取義不取識，二曰、歸慧不取所識，三曰、歸於要經而不迷惑，四曰、自歸於法而不取人。<p>「何謂為義？何謂為識？入於世法是謂識著，度世之法乃謂為義。所謂識者，布施調意，明智安庠；所謂義者，化於調定，寂寞澹泊歸于聖慧。所謂識者，咨嗟生死而不患厭；所謂義者，雖在生死不處顛倒，悉能越度終始之患。所謂識者，咨嗟泥洹功德之勳；所謂義者，一切諸法本淨滅度，不懷望想。所謂識者，隨其本乘而為分別；所謂義者，入一法慧。所謂識者，一切所有皆能布施，無所愛惜；所謂義者，淨三道場，歸一大道。<p>「所謂識者，護身、口、意，普學禁戒，嘆譽止足功德之行；所謂義者，護身、口、意，解不可得，悉無所作是謂禁戒，能為清淨。<p>「所謂識者，見諸貢高、自大、憍慢、放恣、懷瞋、含毒之士，為演安庠忍辱之德；所謂義者，行能自致無所從生法忍。所謂識者，慇懃精進，分別一切德本之義；所謂義者，無應、不應，無雙、無隻，所行精進而無所住。所謂識者，解脫禪思，脫門安庠，三昧正受；所謂義者，曉了滅盡，定意正受。所謂識者，一切所聞輒能受持智慧道原；所謂義者，觀於智慧無有處所亦不可得。所謂識者，頒宣於斯三十七品道義之訓；所謂義者，奉行遵修諸佛道法，因諸報應致道果證。所謂識者，剖判苦諦及習盡道；所謂義者，至於滅寂，證明澹泊。所謂識者，因其所生悉由無明至老、病、死；所謂義者，以滅無明及老、病、死亦無永除。所謂識者，講說所觀寂然之本根原所歸；所謂義者，因其慧明而得解脫至微妙智。所謂識者，解婬、怒、癡，分數適等本不可別；所謂義者，以得永消眾惡諸想，不念懷恨。<p>「所謂識者，解脫一切諸陰蓋法、罣礙之難；所謂義者，遊無蔽礙解脫慧門。所謂識者，咨嗟三寶功德無量；所謂義者，以離於貪、不與欲合奉宣功勳。所謂識者，若有菩薩從初發意，常歎開士一切禁戒名稱之美；所謂義者，一心念頃皆能曉了，尋得成就一切敏慧。<p>「取要言之，悉能講宣八萬四千諸品法藏，是謂為識；於諸文字、諸所識著，解無所得、義無處所，是謂為義。<p>「何謂為慧？何謂為識？住於識者則有四事：一曰、識在於色心處其中，二曰、而懷妄想處在縛著，三曰、遊於生死識在周旋，四曰、迷惑識著不能自拔，是謂為四。何謂為慧？其識不處住五陰地，斷諸陰蓋——色、痛、想、行、識——是謂為慧。復次，所謂識者，曉了四大地、水、火、風；假使識行不住四種、識不馳騁、不壞法界是謂為慧。復次，所云識者，眼色、耳聲、鼻香、舌味、身觸、心法，所識之著是謂為識；設使消除，外不遊逸，慧之所導於一切法無所悕望，是謂為慧。有所猗著則生識矣，亦從想念、悕望、多求而生識矣，是謂為識；若無所受亦無悕望，心不懷念、無所慕樂、志不望報，是謂為慧。有為行法則住於識；修無為行，識無所住，奉無為明，乃謂為慧。若住起分名謂為識；不起、不滅，識無所住乃謂為慧。<p>「何謂為取經義？何謂為取？慇懃元元求諸經典是謂為取；若於經典致入道果，是謂取義。若於諸經成就眾行是謂為取；若能分別諸經本末是謂取義。若在諸經入造行業是謂為取；若於諸經滅盡罪福、永除塵勞，是謂取義。若於諸經採取要慧而為他人說塵勞業，是謂為取；若於諸經了了分別清淨章句，是謂取義。若於諸經厭生死難，愁慼不樂是謂為取；其於諸經觀察生死及與滅度不以為二，是謂取義。若於諸經但宣雜句、嚴飾之教，是謂為取；若於諸經愛樂深義，鈎奧致遠，坦然無為，是謂取義。若於諸經想識無數、心念眾生，是謂為取；若於諸經喜於識知、心無所生，是謂取義。若於正經計吾我、人及與壽命，含血之類懷可不可，造立悕望，所可說者悉無有主，強立本末、君長之主，是謂為取；其於諸經解空無想無願之法，不起、不生，悉無所行，不計吾我及與壽命，講三脫門，是謂取義。<p>「何謂為法？何謂為人？若著人者，何從修法是謂為人；若在於人，不捨諸法而住境界，是謂取法。復次，所謂人者，云諸凡夫凡庶性行，乃謂為人。若於凡夫奉真人義，修於篤信，執持經典，合八等人、道迹人、往來人、不還人、無著人、緣覺人、菩薩人。復有一人出現於世，多所愍傷、多所安隱，慈哀三界——諸天、世人及三惡趣——莫不蒙濟，名曰如來。如來正真普安一切，顯示徑路化於黎庶使入道義。假使有人依猗著求則無有護，因欲開化此等迷惑，故為說是當歸於法，莫取於人。計於法者無所造作、無有同像、無作不作，住無所住亦無根本。普行平等等於正真，亦等邪業。以邪等正、以正等邪，邪正無二，無所悕望、悉無所行。於一切法逮致自然，其相究竟猶如虛空，是謂為法。所開導法亦不思念以為恩德。若入於此法門義者，觀一切法皆為道法，悉御諸法不以勞惓，是諸菩薩四歸之義而不可盡。」
。
<juan>阿差末菩薩經卷第六<p>西晉月氏國三藏竺法護譯<p>阿差末言：「唯，舍利弗！菩薩功德業及聖慧業亦不可盡。何謂德業？若能布施出身所有，持戒之德、道慧之業，常行慈心，思惟定意，行無極哀，奉眾善本。為己身施亦為他人，合集功德勸施一切三世眾生，普及諸學及與不學、諸緣覺乘，亦復勸助諸初發意學菩薩法，逮入行者不退轉等一生補處，過去、當來、諸現在佛普勸德本所行休祚，咸皆祝願諸佛賢聖、講經法師，以是功德使得長存，壽命無極。勸眾德本雖合福祚，其不發意勸發道心；已發心者使度無極。若有貧匱救攝以財；其身病者給與醫藥，隨時供養不懷諛諂；其羸劣者勸立忍辱；其蔽藏罪令不匿過，常懷羞恥列露殃舋。奉敬現在、諸過去佛，愛敬歸命其師和上，常行法施化無師主，勤修精進求法不懈。<p>「見諸法師視之如佛，聽法無厭抱念心懷，聞遠有經十四千里，故自舉往不以為勞。雖說經法不慕利養，孝順父母夙夜供養不離左側，常念反復乳哺之恩。不以懷恨，積德無厭，身行謹勅，體無綺飾。常護口辭，不演麁言，自守其意，心不懷毒。建立佛寺、講說精舍，所獲功報猶如梵天。何謂梵福？初成佛時尋欲滅度，諸天儼然皆來勸助：『本為一切欲度十方、五江、三源流泆不息。願守本誓，開度一切迷惑、盲冥、顛倒、上下六十二見、沈塞閉在九十六徑，唯須大聖以明濟之。』佛言：『善哉，天王懷慈。五濁之世甚難開化，當分三乘開化誘進，然後能入無上大道。』此梵天福不可稱限，其興佛寺功德亦然，積無量度因此功勳具足諸相三十有二；奉行若干眾善之本，由是周滿八十種好。<p>「修行十善而不自大，莊嚴其身端正姝好；棄捐一切惡言麁辭，緣是莊嚴口演辯才；常有慈心不懷毒害，則莊嚴心淨如明珠。莊嚴佛土神通變化、莊嚴經典為他人說、莊嚴眾會令奉道教，棄除兩舌、惡口、讒言、鬪人。諮受經典而觀察之：『以何開度令至大道？』有所頒宣未曾越次，亦無所抂，顏色和悅。眾人見之莫不歡然，剪去陰蓋一心聽經。其意明利以為莊嚴，稽首歸命諸佛正覺，莊嚴道場遵眾德本以為元首，淨所生處將護罪福、愛欲、塵勞。逮得寶掌皆能布施一切重寶故無所望，以無極財而施與者得致無盡廣大寶藏。<p>「面常和悅不興慼顏，以故親友、伴黨、同學莫不喜歡。等心眾生緣是得致平坦如掌。不輕未學，喜然燈火貢上佛寺，父母、師友得淨光明靡所不照，積德奉戒行無點污。世世所生在清淨處不演他穢，若在胎藏常無垢染，奉行十善生於天上，還在人間未曾想念一切結網，以故獨步而無虛妄。<p>「訓無師法，故於諸法最極尊豪。志性清淨，普世眾人視之無厭，不惜身命，未曾欺中，無所侵枉。因本諸願悉能具成諸佛道法，緣是之故備眾德本。<p>「是，舍利弗！薄立德本將育隨時獲福無量，復過於此不可稱限，吾粗舉要不悉敷之。<p>「何謂慧業所從因由，受其神識知五慧通。何謂為因？何謂為由？其多欲者常求佛法，明慧親友常與其俱諮受、奉敬、執御佛慧，不求聲聞、緣覺之乘，離於自大，奉如尊聖、敬如正覺，志性和調覩諸親友，遵於慧義不著言辭，見諸法師所行道品，不樂外形，聞所說法勤修法教，斯行法者是為慧業。<p>「何謂法業？希求少欲不在汲汲，少辭尠言，常自覺悟修行精進，有所聞義思惟稱量，飢虛於法未曾懈惓。其心鮮明不為五蓋之所覆蔽，悔其罪舋、消化眾殃，其意質朴而無諛諂。以行為要，愛法、樂法，以法為本，舉動為法，恒求經義，如救頭然髮索及肌。勤勤修身、習行元元未曾違遠，馳趣殊勝捐棄亂會，獨在一處樂於閑居，習仁賢行，限節知足未曾退還。樂於法樂不慕世榮，求度世法志不忽忘，舉動進止常樂要義，求柔順業積累堅要。常懷慚恥，修敏念慧，遣諸無智，棄除愚癡、盲冥羅網，慧眼清淨。其所覺了極為曠遠，以無為慧聖意遠照，現在智慧當來功勳，不自揚名嘆他功勳，善修聖業，不離罪福淨修道慧。<p>「復次，其慧業者有四事施而得致之：一曰、施紙、竹帛，二曰、以筆施惠令寫經本，三曰、施與好墨及以上硯，四曰、法師所演講若干法，因從啟受一切世間諸可難致。供養法師、或以頌偈施與於人、若有妙法授與法師、不懷諛諂至誠布施，施此四事得致慧業，逮於五事——信、戒、慧、解、度知見品。<p>「將護四慧而得自在。何謂為四？一曰、將護法師以為師主，二曰、將護種姓不起亂心，三曰、將護土地鄉邑人意，四曰、自守護心令不馳騁，是為四事。<p>「復有四事親近慧業令德成就。何謂為四？一曰、以深經典奉進法師，二曰、晝夜慇懃親近慧義，三曰、衣食供給所乏，四曰、漸近道場而不退還，是為四。緣是之故致五力慧。何謂為五？一曰、信力；二曰、解脫力，精進不廢，博聞無厭；三曰、意力，不捨道心；四曰、定力，等視諸法；五曰、智力，所聞不忘；是為五力。<p>「戒慧力業復有四事。何謂為四？一曰、以法安諦奉行禁本，二曰、思惟經典察義所歸，三曰、以法勸助於正真道，四曰、務求要訓以法為戒，是為四。<p>「慧忍行業復有四事。何謂為四？一曰、精進求法，若加惡者罵詈其身而皆忍之；二曰、愛樂法者，若遇鬪訟、飢渴、寒熱悉能忍之；三曰、奉敬善師，順和上命；四曰、元元思法，忍空無想、不願之義；是為四。<p>「精進行業復有四事：一曰、勤求聽經不以勞惓，二曰、聞則執持未曾遺忘，三曰、精修說法不以懈廢，四曰、元元奉行以為正業，是為四。<p>「禪定行業復有四事：一曰、根心寂靜而無憒閙；二曰、常一其意，苦樂無二；三曰、一心精專求諸神通；四曰、入于佛慧消除俗智；是為四。<p>「智慧行業復有四事：一曰、不住斷滅；二曰、不處有常；三曰、其心不迷，曉了不亂緣起之本；四曰、信無吾我；是為四矣。<p>「善權慧業復有四事：一曰、樂世法者隨俗而化，二曰、計有人者隨之牽來，三曰、復以經道因遂誘進，四曰、修慧解者因明而度之，是為四。<p>「道慧之業復有四事：一曰、修六度無極而得至道，二曰、以達歸盡遊于正化，三曰、其學調心、調七覺意，四曰、常進遵行一切智慧之本，是為四。<p>「無厭聖業復有四事：一曰、聞法無厭，二曰、頒宣經典而無懈難，三曰、試惱察原不以為勞，四曰、明達高節通利無惓，是為四矣。」<p>阿差末復言：「其能周入，若布施者當正觀業，持戒、忍辱、精進、一心、智慧、慈悲喜護。所以者何？菩薩一切雖未成就，演智慧首為聖土地，悉歸於道住于正慧，化無慧義使歸大乘，一切諸魔不得其便，皆為諸佛所見建立至一切智無上正真，是為菩薩聖慧之業而不可盡。」<p>阿差末言：「唯，舍利弗！菩薩意止亦不可盡。彼自觀身、觀他人身，觀身本行成精進業，察身報應所從合成，知身無主、無可貪者。猶如觀外草木、眾果、叢林、芻草，從因緣生悉無主名；是身如是，猶如草木、牆壁、瓦石水中之影，五陰，四大諸入所惑。觀己身空，無有吾我，不得久常，無有堅固。危脆之物分離之法，以是之故不當計身是我所也。以此危脆無堅固身，當求要義。<p>「何謂為要？如來身者乃謂真要。吾當勤求成佛聖體無極法身，猶如金剛不可破壞，超越一切三界俗身。縱使此體瑕疵無量，因是當除一切穢濁，當致如來空慧法身，以勤修力合集眾德，真誠俱會察四大身，吾以此身皆為眾生志求修道。猶如察外所有四大，地、水、火、風，成若干形——門戶、井竈、造立屋宅、生活之業——以安眾人；吾四大身亦復如是，以若干事而依怙之，興若干便無量財貨，爾乃得安養身之業。<p>「觀身苦痛不可稱限，觀形無常、生死往反，不當復貪無極受形。觀身無我，而眾生類不解本末，當訓誨之令患厭此。觀身寂然，將至一定令修靜默，當觀身空，無想、無願，便歸澹泊清淨本際。<p>「彼自觀身、觀他人身，無所慕樂，不計堅固，知不長存。察內身行，不復聽從內諸塵勞、愛欲之患；又觀外身未曾復與外塵俱合。身無勞穢，所行清淨；身以清淨然後遂致像好體嚴；身像已成，為過諸天及世間人，顏容巍巍無有儔匹，是為菩薩自觀己身、觀他人身建立意止。<p>「何謂菩薩自觀痛痒、觀他人痛痒而得意止？菩薩發意觀察如是，所可經歷皆是苦惱。彼察痛痒採求聖慧，選擇明智慕樂寂然，正使遭樂不繫在欲，若存在欲緣致苦痛。見諸眾生墮諸惡趣、三塗之難為興大哀，不以結網而見繫縛；雖身以值不苦、不樂、諸痛痒者，不為癡冥結網而見繫縛。雖在痛痒意故寂定，從來所更不苦樂痛，則以聖慧顯示眾生，棄捐痛痒無益之義，蠲除一切眾生痛痒。被澹泊鎧，心自念言：『此等群黎歸在痛痒不自覺知，縛在眾苦痛痒之地常懷憂慼，依猗不苦不樂之痛為之迷荒，以是之故不入智慧。』攝大哀者入于智慧，曉了休息一切痛痒，因此大哀，使諸眾生免除眾難，為宣經典。<p>「何謂名之為痛痒也？心中懷惱或復成樂。何謂選擇此無痛痒？無我、人、壽，又彼菩薩不猗痛痒，亦無貪護。所受痛痒無反覆行、無倒痛痒，亦無妄想諸見痛痒，亦無眼、耳、鼻、口、身、心之痛痒，亦無色、聲、香、味、細滑之痛痒。眼所屬者從因緣起，計於苦樂無苦無樂，是謂痛痒。取要言之，內外亦然，從因緣生以致痛痒。<p>「苦樂善惡不苦不樂，其一痛痒因：一、心識，二、痛痒者謂有內外，三、痛痒者隨過去教、從當來行、因現在識，四、痛痒者謂從四種——地、水、火、風，五、痛痒者從念五陰——色、痛痒、思想、生死、識，六、痛痒者從六衰故，七、痛痒者從七識故，八、痛痒者或從八邪而迷荒故，九、痛痒者謂九神處，十、痛痒者謂十惡業。取要言之，一切痛痒皆由貪樂、因從念欲而致眾痛，是故言曰不可數人其痛無量。<p>「菩薩於彼觀己痛痒觀他人痛痒，知眾群黎起分痛痒，當顯慧業使諸眾生因痛痒慧覩見德本除去諸罪，是為菩薩觀己痛痒、觀他人痛痒心意止也。<p>「何謂菩薩自觀己心、觀他人心其意止也？其菩薩心未曾忽忘，舉動行步常自將護而復察之，心適起已尋便消滅無常住處，不住在內亦不在外，不兩間得。吾從初始發菩薩心已來，彼心盡滅，離別星散悉無有處，其無無處不可處之。心在某處，其心所集眾德之本，是亦滅盡離別星散，無處不處不可分別，所可因勸發道意者亦復自然，以是故曰心者不知心、心者不見心、心心不相待。<p>「何謂其心而發無上正真道意成最正覺？其道心者不與善合、其善本心不與勸助意共俱合、其清淨心不捨道心，其人觀此，不恐、不怖、亦不懷懅。又復心念十二因緣甚為深妙，不失報應所種果實，心亦不著於一切法。假使因緣從報應致，一切諸法無有真諦亦無君主，恣其所欲而自迷惑，吾當精進執其一心使不迴轉。<p>「何謂心法？何謂迷惑？心如幻化，無能淨者，是為心法；假使皆捨，解迷惑事、勸助佛國是亦迷惑。心如夜夢覺不知處，是為心法；若於禁戒而行謹慎，然後自勸是五神通，是為化變。心如野馬，本末滅盡，是為心法；設以順從一切忍力，安和正覺莊嚴其心而化變矣，用勸助之是為化變。心如水月，究竟自然寂靜澹泊，是為心法；若悉精進勸發具足無數佛法，是為化變。心不可持亦不可見，是為心法；若復備悉禪思脫門三昧正受、願佛定意，是為化變。<p>「心者無形、無比、無教，亦無像色，是為心法；若能頒宣分別智慧、勸助佛道、推往古世，是為化變。心無因緣終不起生，是為心法；若能導御一切德本，是為化變。設無有對心終不起，是為心法；若因法報修於道心，是謂為變。其心境界永離垢濁初無所生，是為心法；若導御心得致報應至於佛界，是謂為變。<p>「菩薩自觀己心、觀他人心，得神通已其心一定，尋見一切眾生心念，因說罪福皆自然矣。菩薩自見其心、見他心已則興大哀，已興大哀教化眾生不以勞倦。其心不滅亦復不盡，堅住其心，不與生死而俱同塵。能自制心，以此聖慧通達之心，入於不起無所生法，不墮聲聞、緣覺之地，常自御心堪任具足諸佛道法，一心念頃以智慧心逮得無上正真之道為最正覺，是為菩薩自察己心、觀他人心得至意止。<p>「何謂菩薩自觀其法、觀他人法得法意止？以明智眼普見諸法未曾中忘至成佛道。自觀其法觀他人法，是時菩薩悉見諸法，其想於空令脫空義，脫無想願度無所生，亦無所滅而離諸行。等見諸法捨於緣起十二牽連，觀法界行，菩薩察法不隨非法，不計吾我亦不計人壽命處所，是謂為法。何謂非法？自見吾我、計人壽命，覩於斷滅，計有常存而見有無合散之事。<p>「一切諸法皆亦是法，一切諸法亦復非法。所以者何？曉空無想及無願義，是一切法皆為應法；自計吾我縛在諸見，是一切法悉為非法。<p>「彼自觀法、觀他人法，菩薩行此不見諸法。何所佛法？誰非佛法？其無徑路、無有解脫、亦無生死，皆能開導一切諸法。處於眾生逮得無蓋無極大哀，療諸塵勞己心發念：『是無塵欲亦無不塵。』所以者何？是所趣者開度平等，不疑塵勞、不畏貪欲，曉了是者乃名曰佛。塵欲自然，道亦自然，立心如是，雖有所住亦無處所，不住立意而名曰住，是謂為住。<p>「立於法界，不住法界、不住人界，則無所住名曰虛空，一切諸法等如虛空。若有菩薩自觀身法、觀他人法，則能導御諸佛道法。一切諸法皆歸解法，若曉了者乃能顯發，盡於無為亦無所盡。道無生處、不生之處，觀察眾生未曾捨離無生本際。趣法意止，意在諸法而令堅住，不著聲聞、緣覺佛法。何謂不著？何謂處當？心所在處常能堅住，其住不迷，未曾忽忘，觀已來際其法所由，亦觀他法而得意止。頒宣無量分別章句，所行無際等御佛法，可悅一切眾生心念，降伏眾魔得自在慧，乃謂道義。是為菩薩自見己法、見他人法得至意止。<p>「何謂四意斷而不可盡？身諸惡法未興起者令不起生，以生尋滅而修精進，自攝其心所念順義，益加精勤，是謂平等奉精進行。不失順節，習修平均，以能攝心觀於正諦，此之謂也。所以者何？所念順義，惡不善法不復重來。<p>「何謂不善？毀戒、亂定、惑於智慧。何謂毀戒？欲生天上則謂毀戒；不從法教，其缺戒品，是謂毀戒。何謂亂定？違失禮誼，行不專精，心在他念，是亂定意。何謂惑於智慧？斷諸邪見、見若干品、顛倒諸事、陰蓋礙法，其缺智慧，是謂不善。假使諸惡如是像法興起來者而不聽之，是一意斷。<p>「假使諸惡不善法興即尋覺之，知之非法不善報應，了之損耗為行穢矣。名之冥室修奉順義消不淨欲。則以慈心而除瞋恚，解十二因緣而滅愚冥，其盡塵勞是謂為斷。同因緣起，觀其所生不得本末而無所斷，一切諸法從習行致，是二意斷。<p>「設令善法未興起者勸令興發，顯使精進自攝其心，嘆無量德。所以者何？善法無量，菩薩大士所應修行，當樂慧根。眾德之本皆由精進致諸福慶，顯揚通致德祚之原，是三意斷。<p>「所可謂言，善法若興令得堅住，不畏失節、不忽忘之，益樂元元，夙夜精進，自攝其心以勸助道斯謂平等。所以者何？勸道心者德本不朽。所以者何？其心清淨，雖處三界而無所著。若有勸助，德猗三界則謂盡索；若能勸樂志一切智謂通慧本終不損耗，是四意斷。<p>「何謂菩薩而修神足？神足有四，已自發樂慇懃精進。彼以何習興神足本？當行四等慈悲喜護，常當遵習四無放逸，廣大其心而不貪身。以能治心奉第一禪，如是至四以得禪定身心輕便，身心已便所謂入神通，以入神通即生神足。<p>「勤修精進元元志道，以勤樂故輒親道義、以精進故能成此法、以勤修故而致此義，一心觀察以方便法曉致神通，故謂神足。常愛樂故能有所變、以精進故能使成就、以專精故能了廣大，聊自修德輒成於道。有計於彼菩薩神足，緣是之故而得親近，有心自在所欲至到無能違者。諦行所致究竟根原眾行備悉，魔不能制，等如虛空，徹視無邊、洞聽無際、定意無限、神足無底，見一切根自覩其原，是為菩薩行四神足而不可盡。<p>「何謂菩薩修於五根而不可盡？何謂為五？一曰、信根，二曰、精進根，三曰、意根，四曰、定根，五曰、慧根。<p>「何謂信根？常信諸法。何謂為法？其正見者信遊生死，隨其神足以成彼行，不樂他神而解第一真諦之義、脫于深妙十二因緣，無吾我、人，空無想願、無所著相，普信諸法不墮諸見，信諸佛法，信於十力、四無所畏，不懷狐疑亦無猶豫，合集佛法令無限際，是謂信根。<p>「何謂精進根？所信法者因此精進，諸根益明踰日月光，是精進根。<p>「所可用法修精進根，由是之故不失意根。其意廣大，不住崖際，是謂意根。<p>「斯意靜然不違意根，意廣如空，以之意根專精不亂，是謂定根。<p>「其定意根常住寂名而專守一，是謂慧根；觀察曉了，若於此法如是色像分別無我，是謂慧根。<p>「如是五根能具足者具諸佛法，其能具者住受決地而不動移。猶如外學、五通仙人，雖視胎中不能豫別男女之根。諸佛世尊亦復如是，菩薩所學未成五根則不授決，五根已達然後受決，是為菩薩五根無盡。<p>「何謂諸力？則有五力而不可盡。何謂為五？一曰、信力，二曰、精進力，三曰、意力，四曰、定力，五曰、慧力。<p>「何謂信力？常懷篤心，在一寂靜而不迷荒，無有色像住見佛形，亦知他法一心寂靜，所在信力未曾退轉，是謂信力。<p>「何謂精進力？設常元元修於精進，在在修德勤於經典，所生之處其心堅強，所修德本天上世間無能毀者，亦不能制令不增益，由是之故德本興盛至無限量，是精進力。<p>「何謂意力？所在念法心不懈廢，愛欲眾難無能犯者，以此意力越眾塵勞。其菩薩者意之所念，天上世間無能亂者，是謂意力。<p>「何謂定力？若在眾會遊憒閙中所在寂靜，頒宣道力進止行步。第一禪者無能蔽礙，所修德本專精道行亦無能毀；第二禪者修於歡悅，內清澹泊而不有礙；第三禪者欲化眾生，將護正法無所觀察；逮於四禪者亦無所礙。以此四禪修禪品類無能踰者，所修定意無能亂者，定意自在，是謂定力。<p>「何謂慧力？若處俗法及度世法，悉能曉了所生之處，無能為師，悉知世俗章句、文字、所造立業，神仙異術、五經、六藝、方俗異書，菩薩不學自然知之，及度世法無所不通。菩薩以此聖明之慧心能通暢，天上世間獨步無侶，隨時頒宣，是謂慧力而不可盡。
。
<juan>阿差末菩薩經卷第七<p>西晉月氏國三藏竺法護譯<p>「何謂覺意？菩薩所行有七覺意。何謂為七？一曰、意覺意，二曰、法覺意，三曰、精進覺意，四曰、喜覺意，五曰、信覺意，六曰、定覺意，七曰、護覺意。<p>「何謂意覺意？所思念法而觀察經，審於正典思惟經法，稱揚專念自察其意，不得法相能曉了此。何謂諸法無有相者？其相自然，諸法悉空。其能曉了如是覺念，是謂意覺意。<p>「何謂法覺意？若能分別八萬四千諸經法藏，選擇諸法應於藏義；若不應藏，歸於正義；若無正義，近義、遠義、清義、深義。若第一義曉了法力，合者、散者、決不決者。悉能選擇，知其本末，是謂法覺意。<p>「何謂精進覺意？若以此意由是宣法，攝取信定所護聖慧，以微妙力樂於強識無能制遠，精進修行此平等行，是精進覺意。<p>「何謂喜覺意？所愛樂法篤信不離，常懷喜悅而不怯弱，其身、口、心常得休息，思務道法，消化塵勞、愛欲之患，是謂喜覺意。<p>「何謂信覺意？若能所信永離身心、愛欲、塵勞，心住定意，是謂信覺意。<p>「何謂定覺意？由以意定達了諸法，分別聖慧心以專精，明識諸法諸根通利，斷眾倒見所住無處，皆由定故能致此耳。解無吾我、諸法平等，是謂定覺意。<p>「何謂護覺意？若能思惟分別法界，心不馳騁、猗在俗法，心無邊際、不為俗法之所迷惑，不住假號、無能動者，無思、無念，無喜、無慼，由是之故得至聖路。柔順法忍是謂護覺意。此七覺意而不可盡。<p>「何謂正見？賢聖度世不住吾我、不住人壽命、無所猗見、不住有見及與無見、不住德本、不墮邪見、六十二疑，是謂正見。<p>「何謂正念？凡夫所念婬怒癡病、塵勞之弊，菩薩學者不想念此，唯念戒定慧解度知見事所示現品，常念道義恒一其志，謂心不邪，是謂正念。<p>「何謂正語？所說言辭不自見身不見他人，言語柔和不演麁義，以此宣教入於聖道，不說世談無益之言，是謂正語。<p>「何謂正治？所修行者罪福眾義不行此法，唯修正道平等之義，是謂正治。<p>「何謂正業？演賢聖辭多所悅豫而知止足，不捨限節、不貪利養、不懷諛諂、心不遊逸，所修輒善將養威儀，見他得供不懷嫉妬，己所得養安身而已，不犯殃釁，隨佛教訓，是謂正業。<p>「何謂正便？若修方便從其正教，不從婬、怒、愚癡、愛欲而俱同塵，常遠此便樂於聖道至成滅度無為之義，常思念此，是謂正便。<p>「何謂正意？其意所住真正無受、不懷諛諂，而悉覩見生死之難，一心思惟無為之道，不忘聖路，是謂正意。<p>「何謂正定？以定意故乃謂平等，由是之故諸法悉等，其於正定而立平等。若有菩薩住此定者，等度眾生不越正慧，是謂正定而不可盡。<p>「去來今佛皆遊此路，若有菩薩順從此教習學頒宣，是則名曰八道而不可盡。」<p>阿差末言：「唯，舍利弗！菩薩寂然，所觀察者亦不可盡。何謂寂然？其心澹泊寂寞定然，諸根不亂專精無想，作性安隱不卒不暴，庠序靜思捨不順念，樂於一義，除眾憒閙，好喜閑靜，其身寂寞，心未曾亂，思於閑居。無有眾惡，不匿其過，不墮邪見而知止足，志性清淨威儀備悉，不越禮節知其隨時，舉動應宜供養順教，合集德力而不自大，不猗名稱，功勳遠聞。其心專精樂於獨處，一心禪思，興於慈悲而行悲哀，修於喜悅，奉行觀護，從第一禪至八不思議定意之門，是謂寂然。又其寂然業不可量，若能通達於此業者，是謂寂然。<p>「何謂為觀？分別智慧奉修道法，無我、無人，無壽、無命，觀五陰身、四大法種，觀諸衰入猶如空聚，分別具成而觀察知。十二因緣順無所亂，捨離諸見，覩諸報應因緣果實，曉識德果，所造證明入於正真，已能入中省眾聖慧。<p>「所謂觀者，平等法明，所見諸法而正諦觀，不見異法，空無想願，唯覩於此三脫之門。所謂觀者，不見處所屋室之宅，亦復不無不見起分，不得顛倒妄想之業。所謂觀者，永無所見，設無所見是謂為觀，於諸所見而無所見，是謂為觀。如是見者名真諦見，乃能曉了隨佛之教。如是見者，為菩薩故不墮無行、不住正行，是謂為觀。此則名曰菩薩寂然正觀而不可盡。」<p>阿差末言：「唯，舍利弗！菩薩總持辯不可盡。何謂總持？積累德本，思惟大業，八萬四千諸品法藏，執持誦念，思之、懷之、不捨精進，是謂總持。又總持者，皆能啟受諸法所說，聲聞、緣覺、諸菩薩眾、一切群黎，文辭、言說、所講義理悉能識念，是謂總持。假使劫燒、天地遇災、其身壽終，又彼菩薩雖遭此難，續識總持懷在心中，未曾忽忘亦不迷荒，以聖慧眼普見諸法如自察掌，是為總持亦不可盡。<p>「何謂辯才無有盡者？所謂辯者，所說無礙。若講誼時無能制者、辯才通利無能斷者，音辯無限節，卒問尋對應機無難，通達如水無一質礙。前世宿命所造清淨行，報應所致乃得此辯，諸佛所護、諸天宿衛，所講說者終不唐舉、辭無所侵、趣無為道。如是辯才皆為備悉，恭恪謙下，相人之器而為宣法。其有聞者各得其所不豫思惟，有來問者吾當說此，所詣眾會趣見人根眾生心念而為說法。本所從來生在人間，志性真正，一劫宣經而不休息，所講經典無所罣礙，是為菩薩辯不可盡。」<p>阿差末言：「又有菩薩講一切法皆歸無常、物非我有，其慧所說而不可盡；一切皆苦、諸法無我，菩薩宣此亦不可盡。何謂無常？觀本末事悉歸無常、無有科律。其無常者不可令常，從始以來無不無常，是謂無常義。何謂苦義？雖有歡樂會當歸盡，願不久存，論說眾苦悉趣空無。其空無者亦虛無實，虛空苦義正等無異。何謂非身？於我不我永無本末，彼亦為虛，寂靜無要，有計其空及空義者悉無有身。何謂寂義？於寂無寂乃謂為寂，所解脫者而於澹泊亦無澹泊，是謂為寂。所謂脫者，修於靜默除一切想；除諸想已斯曰無為泥洹之寂，此謂寂滅義。是為菩薩行四諦之法而不可盡。<p>「菩薩所行常修一道，不遵他行。何謂一乘道？菩薩獨步而無有侶，唯一己身得成無上正真之道，為最正覺，被大德鎧。自攝精進無極勢力，其身獨立不從他教，超諸俗力一己遊步，被於堅固非常德鎧，以此開化一切眾生，是謂教化。所訓誨者諸賢聖教，菩薩大士所訓誨者，是謂教化。施非我伴，我是施侶；持戒、忍辱、精進、一心、智慧則非我伴，吾是慧侶，亦復不住六度無極。吾順奉行諸度無極四恩之行，不興發我吾當建立攝諸四恩。取要言之，諸善德本不能立我吾當建立攝諸德本，如是像法無有伴侶，當自獨立而無二伴。住金剛場以己身力降伏眾魔，一發心頃得成無上正真之道為最正覺，是為菩薩一乘之道而不可盡。」<p>阿差末言：「唯，舍利弗！菩薩善權亦不可盡。何謂善權？諸佛世尊隨時便宜，道法自遇有所開化，以權方便親近道心。其善權者因虛空生無有邊際，志性隨時令致殊特。其善權者皆能具足諸度無極，所生之處因權行戒、布施、忍辱，護身、口、心，得至佛道不廢精進，若無權者違失精進。善權一心轉進聖慧不爾心亂，善權智慧不捨生死周旋之難。善權慈者多所養護除諸不仁，善權哀者不厭生死開化一切，善權喜者不樂一切諸所好慕，善權護者修眾德本而不迴還。善權天眼得佛十眼徹視十方而無邊際，善權天耳得佛十耳聞十方聲心所念形，善權知心見眾生根悉曉本末，善權方便念過世事見於三世去來今義，善權神足在所至到而無限節，多所開化十方黎庶。善權方便知眾生性隨以方便而誘❥之，善權修行曉眾人相本末終始，善權所度過於此際令至彼岸，善權入塵化眾愛欲令度諸垢，善權下擔去諸五陰所負重殃，善權行限而所頒宣不可稱載，以諸有限說無邊際，善權勸化諸弱劣根，誘進退者使廣無極。<p>「以權方便知其時節，增減、進退、非時行時；以權方便因其正路入於邪徑，眾生之類住於邪路化入正道；以權方便能使尠少變為廣大，其廣大者能使無限；以權方便，諸諍亂者伴侶相憎勸令和合；以權方便其在下士小乘之黨使住微妙；以權方便得至滅度，還入生死免此餘人；以權方便解諸繫縛、閉塞羅網；以權方便能使壞結，心志忍辱；以權方便常在寂靜不墮滅盡；以權方便悉能解達一切所修，威儀禮節不失儀式；以權方便觀諸眾生而不毀戒，常順正禁；以權方便有所攝取而不諍訟；以權方便興隆道法，宣布十方；以權方便獨步三界而無患難；以權方便得至脫門致無所行；以權方便棄不賢行，雖在其中不與同塵；以權方便與道者俱入不違訓；善權方便捨於無為，能入生死濟脫眾患；以權方便入於魔界，照諸塵勞、愛欲之根；以權方便計於一切，無有一切亦不無有，是則名曰菩薩所行善權方便入不可盡。」<p>阿差末言：「是，舍利弗！菩薩所行八十品第而不可盡，諸佛世尊皆由此法八十無盡而出生矣。」<p>阿差末菩薩說是法門不可盡品時，七萬八千人從本以來未發道心，應時皆發無上正真道意；五萬二千菩薩尋時逮得無所從生法忍。一切眾會咸取眾華、若干種香、諸寶華蓋以用供散如來至真及阿差末。諸菩薩上奉敬歸此無極經要。<p>天於虛空鼓諸天樂舉聲稱嘆：「佛者世尊從無數劫所積德本自致正覺，廣度一切。今阿差末菩薩大士稱舉經典宣揚本末不可盡誼，若有人聞此不可盡經典要者心不懷疑、信持諷誦、為他人說、篤佛言者，亦當逮得如是功德不可盡誼。」<p>佛取體衣賜阿差末，一時嗟嘆阿差末菩薩言：「善哉善哉！快說此經。如來所勸代之悅豫，十方江沙今現在佛亦共咨嗟。」<p>時阿差末取佛所賜著其頂上而嘆說言：「此世尊衣當以頂奉、夙夜承事，為是天上世間擁護至尊無量佛之所服。」<p>應時十方各有寶幢、寶蓋、寶幡各自然至，覆阿差末菩薩之上。寶衣、寶蓋、寶幢幡中自然演教而出音言：「善哉善哉！阿差末菩薩！快說此辭能講頒宣無盡法門，十方諸佛咸共嗟嘆。」<p>時舍利弗前問佛言：「今此寶衣、寶蓋、寶幢從何所來乃演此音？」<p>佛告舍利弗：「阿差末菩薩前所曾化眾生之類，使發無上正真道意，各於十方皆成正覺，此如來等故遣此來供養報恩正士本德、頒宣洪業大會之品、供養經典，故覆其上。」<p>時諸眾會見此變化、聞佛所說，益復加敬阿差末菩薩大士，歡喜踊躍：「我等善利，宿本祿厚乃得值見阿差末菩薩稽首諮講，其聞此法福不可量。假使有人聞阿差末菩薩名者德無能限，況復面值得歸聞經？其佛大聖嗟嘆勸之，豈況凡庶？」<p>佛告舍利弗：「若族姓子、族姓女學菩薩乘，諸佛世尊住世一劫咸共供養布施所有、奉修禁戒而無所毀、假使眾人加之痛害皆能忍之、元元精進行如救頭所火然熾、禪思一心不懷憒亂、觀察智慧不失時節，奉敬諸佛如是終劫。復有族姓子、族姓女聞此經典，篤信受持而諷誦讀、專修奉行，進退在心，佛嘆此等六度無極皆為備悉，疾逮無上正真之道為最正覺。所以者何？若有菩薩學此經典，心自發念：『我學斯經，具為人說頒宣悉周。』是則名曰能悉備具施度無極。所以者何？受此經者計於法施、眾施之上近於佛道。若具禁戒所度無極無所犯負，眾行周悉無一缺漏，是故名曰戒度無極。所以者何？菩薩若宣此經典時普備禁戒，一切眾生不能稱載，功德之勳所不能逮。假使菩薩忍一切法，眾所嬈害而心不起，不如誦學此經典要，悉為人說以為行智而得具足忍度無極。其身、口、心常行精進，欲度一切未曾懈廢，是則名曰進度無極；其有專精於此經典，思惟不亂一心定意，是第一禪所度無極；若於此經現在察惠，拾取其義知行所趣，是則名曰智度無極。<p>「是，舍利弗！若有精學此經典者，因少行故具足菩薩六度無極。以是之故當作斯觀：若有菩薩取此經典誦在心懷、若載竹帛上着經卷，為以得攝一切諸法、諸佛經典執在手掌，可使四大變之令異，無能作威轉其道意。所以者何？是經名曰諸菩薩印，當求斯印，假使有人奉是印者，則能遵奉一切佛法。」<p>時四天王與營從俱，皆執兵仗捨之一面，叉手白佛：「我等四天是佛弟子，以得道跡，能共堪任供養此等諸族姓子及族姓女周匝宿衛，受是經典持諷誦者奉之如佛。所以者何？一切諸乘皆由此生。」<p>於是天帝前白佛言：「數從如來諮受經典，其數百千，未曾得聞如此經義，暢達進理無有遺疑。我曾往昔與忉利天數數聞經，初未值斯。若有郡國、縣邑、村落、州城、大邦宣此經者，當詣其所聽所諮講，擁護法師，益其氣力、精進堅強、勇猛不怯、辯才通利、獨步無畏。斯族姓子以無所畏，獨在眾中、若在屏處，廣宣此經。」<p>佛言：「善哉善哉！拘翼！若發勇意欲護法師，樂令氣力精勤無難。」佛言：「拘翼！若護法師則護經典，以護經典則能將護一切眾生。」<p>時梵忍天王前白佛言：「吾當捨離梵天之樂、禪思等心，往詣法師所說經處擁護法師，現四瑞應令覺知之：『其梵天王來至斯會從諸天人。』何謂為四？一者、令見微妙光明，二者、得聞天香，三者、法師所說流利而無質礙，四者、章句相次義不相越，是謂四事。說是經時，心無所忘、口語辯慧、一切眾會悉欲來試無能亂者、心懷念法一心聽經，以此四事所現惠意，當知梵天與諸眷屬來詣彼會。」<p>時魔波旬前白佛言：「因此經典令我羸劣無一勢力，若有菩薩聞斯經典則為受決，所遊諸國視之如佛。唯然，世尊！我身於今見阿差末威神聖力，棄諸貢高、不懷自大。所以者何？以此經典當興擁護宿衛法師，從今自制不敢違教，所在流布行此經典，遙將養之，不敢嬈亂。」<p>爾時，世尊告阿難曰：「汝當勤受於此經典，持諷、誦讀、為他人說，當令正法永得久存。」<p>阿難白佛言：「唯然，世尊！我已啟受、諷誦已達，但不能堪令普流布如諸菩薩。」<p>佛告阿難：「汝且默安，自當有人普令流布。今此會中有諸菩薩主護正法，當令奉宣布此大化。」<p>于時彼會有六十億諸菩薩眾尋從座起，應護正法，前白佛言：「唯然，大聖！吾等俱共當受此經大會法品，隨時流布遍於十方及此忍界，皆當蒙恩彌勒菩薩護法王典，當廣宣布斯經典要。佛滅度後，若有菩薩在於末俗五濁之世得聞此經、持諷、誦讀，當知彌勒之所建立。」<p>時佛讚告諸菩薩曰：「善哉善哉！諸正士眾！汝等佛前而自咨嗟欲護正法，則為擁護十方江沙諸佛正法。」<p>時阿差末菩薩前白佛言：「唯然，大聖！當見原恕。向者我身所講經典，力少智薄，所宣句誼或能不備，是故歸佛見捨罪釁及諸菩薩奉無盡法。」<p>佛告阿差末：「卿所說法句誼相次，無一違理，逮無罣礙。若有菩薩無陰蓋者，所宣道教無有缺漏，分別經義審如所言；況今正士暢此經典表裏通達，所度無極豈不及乎？今阿差末得四分別，辯才智慧所暢自在，而於大乘無所依仰、獨步無侶，宣決眾疑度于彼岸。若有菩薩住此道地，其身、口、心終無缺漏，於一切慧以為元首無所不通，身、口、心行而皆備悉。十方無數百千億佛皆共咨嘆卿所講說，今佛相恕表裏通達無一遺漏，十方諸佛亦復俱然。」<p>於是阿難前白佛言：「此經典者所號云何？以何奉持？」<p>佛告阿難：「此經名曰『阿差末菩薩之所講說義理章句而不可盡』，其要名曰『阿差末品』。阿難！若有人受此經法者，其心轉明，強識義理，功勳之正轉百千倍，為他人說則立佛事。」<p>佛說如此，阿差末菩薩、賢者阿難、諸天、龍、神莫不歡喜，稽首而去。