<juan>大集大虛空藏菩薩所問經卷第一<p>開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉<#sp>詔譯<p>如是我聞：<p>一時，薄伽梵在如來境界寶莊嚴道場，而此道場皆是如來之所加持，積集廣大福德資糧，大行等流之所成就；是諸菩薩所住宮殿，演說無邊甚深法處；亦是如來遊戲神通無礙智境，能生廣大善巧念慧，入無所有智所行處；盡未來世稱讚無量殊勝功德。世尊現證一切諸法，平等自在善轉無上清淨法輪，善能調伏諸弟子眾，善達一切有情意樂，善知一切諸根彼岸，善斷一切煩惱結習，於諸佛事任運施作無有休息。與大苾芻眾六百萬人俱，此諸苾芻皆是如來法王之子，心善解脫、慧善解脫，已斷一切煩惱結縛，善說一切甚深佛法；復能通達於無相法，端嚴殊特具足威儀，為大福田增長之處，善住如來之所教令。<p>復有菩薩摩訶薩眾，從諸佛剎而來集會，其數無量不可思議、不可譬喻、不可言說。此諸菩薩於剎那頃，遊戲無邊諸佛世界，供養奉事一切如來，勸請說法聞法不厭，常恒成熟一切有情；善巧方便能到第一清淨彼岸，住無礙解超越種種分別戲論，位皆隣近一切智智。其名曰：電天菩薩、戰勝菩薩、遍照菩薩、勇健菩薩、摧疑菩薩、奮迅菩薩、觀察眼菩薩、常舒手菩薩，與如是等上首菩薩摩訶薩俱。<p>爾時，世尊為諸菩薩摩訶薩，說大集會甚深法時，一切大眾處在虛空住寶樓閣——而此樓閣莊嚴殊勝，猶如大莊嚴世界中一寶莊嚴佛土，諸菩薩眾所住樓閣無有異也——是諸大眾各各相見皆坐其中。時此三千大千世界一切色像，蘇迷盧山、輪圍山、大輪圍山、贍部洲等，聚落、城邑、江河、泉流、陂池、大海、叢林、草木，一切地居所有宮殿，悉皆隱蔽而不復現。欲、色、空居乃至有頂，諸天宮殿及諸有情，形色之類亦悉不現；猶如劫燒火災之後，大地焚爇唯有虛空，中無一色為眼所見。此亦如是，三千大千世界之中，無一色相為諸有情眼所覩見，唯除此寶莊嚴道場聲聞、菩薩，諸天、龍、藥叉、乾闥婆等，一切眾會所有色像了然顯現。又此道場有師子座自然涌出，其量高廣萬踰繕那；此師子座出淨光明，普照三千大千世界，暎蔽日月釋梵護世，所有諸光皆不復現；佛坐其上。時諸大眾，見此奇特勝妙相已，踊躍歡喜歎未曾有，互相謂言：「如是殊勝莊嚴樓閣善巧差別，假使我等住一劫壽，說莫能盡。」<p>爾時，舍利子承佛威神，從寶樓閣起住虛空，整理衣服偏袒右肩，䠒跪合掌而白佛言：「世尊！是何因緣先現此瑞？於此三千大千世界所有色像，悉皆隱蔽如大虛空，唯有如是所居眾寶莊嚴樓閣自然顯現。」<p>佛告舍利子：「汝今見此寶樓閣不？」<p>答言：「已見。」<p>佛言：「舍利子！汝能讚歎此寶樓閣功德盡不？」<p>舍利子言：「盡我壽量不能稱讚真實功德。」<p>「如是，舍利子！有世界名大莊嚴，彼中所有妙寶樓閣一切眾會皆住虛空，今此樓閣如彼所現。」<p>舍利子白佛言：「世尊！彼大莊嚴世界今在何許？」<p>佛言：「舍利子！東方過此八佛世界微塵數佛土，有世界名大莊嚴，佛號一寶莊嚴如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。舍利子！以何因緣名大莊嚴？彼世界中所有莊嚴殊勝之事，若我住世以一劫壽說不能盡，是故名之為大莊嚴。復以何緣名為一寶莊嚴？彼佛常說唯以大菩提心而為其寶，是故名為一寶莊嚴。彼佛說法，與諸菩薩昇師子座及寶樓閣，踊在虛空高八十俱胝多羅樹，為諸菩薩說虛空清淨法印：『善男子！云何名為虛空清淨法印？所謂一切法離性無性故。云何離性無性？謂一切法無所表示故。云何無表示？謂一切法無光顯故。云何無光顯？謂一切法遠離緣慮故。云何無緣慮？謂一切法寂靜相故。云何寂靜相？謂一切法無二相故。云何無二相？謂一切法遠離別異故。云何無別異？謂一切法入一道相故。云何入一道相？謂一切法自性相清淨故。云何自性相清淨？謂一切法超過三世故。云何超過三世？謂一切法無依處故。云何無依處？謂一切法無影像故。云何無影像？謂一切法超過境界故。云何過諸境界？謂一切法內、外清淨故。云何內、外清淨？謂一切法性無雜染故。云何無雜染？謂一切法性寂靜故。云何性寂靜？謂一切法遠離心、意、識故。云何離心、意、識？謂一切法出離相本不生故。云何出離相本不生？謂一切法無我攝受故。云何無我攝受？謂一切法無主宰故。云何無主宰？謂一切法性無我故。云何性無我？謂一切法本來清淨故。云何本來清淨？謂一切法本無涅槃故。云何無涅槃？謂一切法性如幻故。云何性如幻？謂一切法無實事故。云何無實事？謂一切法無造作相故。云何無造作相？謂一切法遠離身、心相故。云何遠離身、心相？謂一切法離相無相故。云何離相無相？謂一切法自相不動故。云何自相不動？謂一切法無所依止故。云何無所依止？謂一切法無所緣故。云何無所緣？謂一切法遠離阿賴耶故。』舍利子！彼一寶莊嚴如來，為諸菩薩說如是三十二虛空清淨法印。時無量菩薩知諸法性與虛空等，得法自在清淨智忍。<p>「舍利子！彼大莊嚴世界所有菩薩，以布施莊嚴，於無量劫隨順捨故；以淨戒莊嚴，身心清淨無諸垢故；以忍辱莊嚴，於諸有情無害心故；以精進莊嚴，積集一切法資糧故；以靜慮莊嚴，遊戲一切解脫等持等至故；以智慧莊嚴，遠離一切煩惱習故；以大慈莊嚴，拔濟一切有情故；以大悲莊嚴，不捨一切有情故；以大喜莊嚴，於一切有情常喜悅故；以大捨莊嚴，於一切有情無憎愛故。<p>「復次，舍利子！彼一寶莊嚴如來世界中，有菩薩摩訶薩名大虛空藏，以大福德及大威力而自莊嚴，獲無礙智。以相好莊嚴於身，以辯才莊嚴於語，以勝定莊嚴於心，以多聞總持莊嚴於念，以平等捨莊嚴於實，以慧莊嚴於諸趣意樂，以勝進加行莊嚴於增上意樂，到於一切法無疑惑故；以神足莊嚴，遊戲自在諸神通故；以福德莊嚴，獲寶手功德常施捨故；以智莊嚴，分別有情種種意樂故；以覺莊嚴，令諸有情悟勝法故；以眼莊嚴，能於五眼得清淨故；以耳莊嚴，聞諸法義如響應故；以無礙解莊嚴，法義詞辯無盡說故；以力莊嚴，得佛十力壞魔怨故；以無畏莊嚴，摧諸外論無所屈故；以功德莊嚴，獲佛無邊諸功德故；以法莊嚴，於眾毛孔演法如響故；以明莊嚴，能見一切佛法藏故；以光莊嚴，照耀一切諸佛剎故；以記心莊嚴，無錯謬故；以教誡莊嚴，令如說行故；以神境莊嚴，變現一切種種相故；以一切佛讚歎莊嚴，住無繫屬得自在故；以一切善法莊嚴，入一切佛法境故。<p>「舍利子！彼虛空藏菩薩摩訶薩，成就如是無量功德；與諸菩薩發意欲，來詣此娑訶世界，瞻仰於我恭敬、禮拜、奉事、供養；亦為分別此大集會微妙法門，令斯十方諸來菩薩，生大喜悅清淨信樂；又令菩薩攝受大攝受道法故。」<p>爾時，大虛空藏菩薩摩訶薩，與十二俱胝菩薩前後圍遶，一心瞻仰一寶莊嚴如來，白言：「世尊！我今欲詣娑訶世界，禮拜供養釋迦牟尼佛，願見聽許。」<p>彼佛告言：「今正是時，隨汝意往。」即時頂禮一寶莊嚴如來足已，住對面念：「承佛遊戲無行神通。」從彼國沒忽然不現，一念之頃與眾菩薩，至此娑訶世界寶莊嚴道場；住於虛空，散彼世界眾妙花香如雨而下，所謂：末香、塗香、幢幡、繒蓋，月花、大月花、妙殊勝花，日月光花、日燈花、日精花，愛花、大愛花、照曜花、娑闥羅花，勝妙娑闥羅華、遍無垢花，清淨無垢花、金光照曜花，虛空照曜花、大白香照觸花，百葉千蘂花、除憂花，作喜花、天所讚花，龍花、安樂生喜花，禪枝花、令身快樂花、令心歡喜花、香遍三千世界花，息除眾病華、妙威德莊嚴花、流出無邊福德花、照觸十方菩薩華，雨如是等種種妙華積高至膝，周遍三千大千世界。<p>時諸大眾見此花已，白言：「世尊！如是種種勝妙諸華、眾妙妓樂，昔所未見昔所未聞，從何所來？願見開示。」<p>佛言：「是彼大虛空藏菩薩摩訶薩，從大莊嚴世界而來此會，住在虛空，先雨如是勝妙諸花，供養於我及此經法。」<p>爾時，大虛空藏菩薩摩訶薩，與俱來菩薩從空而下，頭面禮足遶佛三匝，住一面立而白佛言：「世尊！彼一寶莊嚴如來，問訊世尊少病少惱、起居輕利、安樂行不？此有十二俱胝菩薩，昔以曾受世尊化導，與我俱來詣此娑訶世界，為欲聽聞《大集經》故；彼世尊為欲令諸菩薩，於一切法得自在故；成就大法故。唯願世尊哀愍攝受，為說如是甚深法要。」<p>爾時，大虛空藏菩薩，即於空中變大寶蓋，眾寶莊嚴覆如來頂，光明照耀遍徹十方，昇於如來師子之座，其座高廣萬踰繕那。於是大虛空藏菩薩，合掌讚佛說伽他曰：「上法功德妙智尊，清淨無垢無限量；如空平等寂無動，敬禮甚深無與等。能示身相微妙色，不離法身現是身；悲隨有情身亦然，普現百福莊嚴相。已離音聲無聞見，斷諸言詞無說示；雖知語性如空響，以大悲心而演說。於諸有情心平等，知心如幻無自性；悉知心行無思慮，平等究竟心為心。示現種種度世間，善逝身形無所得；以妙所依功德體，隨其所樂為現身。法無所得佛亦然，不著於法離分別；知法能度有情故，隨宜為說常無間。大眾普共觀佛身，所現色相皆差別；世尊已離身心相，隨現皆令眾歡喜。因緣和合諸法生，虛妄分別非真實；以知諸法悉如是，得成正覺證涅槃。既斷分別離中邊，知其空寂無自性；雖知諸法性清淨，善說業果無差違。法無有情壽及人，寂然如空離名字；了彼有情實非有，悉令證入甘露門。已修百億行難思，精進求於無上道；由此因緣已成辦，到無行處覺涅槃。妙覺諸法性無殊，於上、中、下皆平等；住平等智無分別，故佛常無不定心。知蘊、處、界皆如幻，三界猶如水中月；有情如夢性非真，為說如此非真法。世諦說成無上覺，不可說得無得相；菩提無得輪亦然，轉無轉相無所轉。自度度他於彼岸，自解解他諸繫惑；自安安他置大乘，自他俱證涅槃樂。有情無生亦無滅，有情本來常清淨；有情自性如幻相，有情既悟證菩提。色如虛空無有生，一切世間亦如是；是法無色離色相，由知是義色寂靜。以喻稱讚如來德，有情聞讚皆深著；佛德如空不可量，如是無二真讚佛。敬禮能覺諸有情，無觀無心至無得；唯有諸佛能讚佛，我禮如如真德尊。了諸有情無我人，諸佛法界同一相；已知諸法離欲相，故我供養平等尊。」<p>爾時，大虛空藏菩薩摩訶薩說是伽他已，即時寶莊嚴道場妙寶樓閣六種震動，空中出聲而作是言：「釋迦牟尼世尊，於無數俱胝那庾多百千劫中，所有積集阿耨多羅三藐三菩提法，此大虛空藏菩薩，以妙伽他悉能稱揚。善男子！若於夢中尚未曾聞，何況得見。若有善男子、善女人聞此伽他，能生信解，解已修行，當知此人漸次不久能師子吼，如虛空藏菩薩。」<p>爾時，大虛空藏菩薩摩訶薩白佛言：「世尊！我為欲聞大集經典，故來至此娑訶世界，瞻仰世尊，禮拜、供養、聽聞斯法。今此眾中諸來正士，各各於法而有疑心。唯願世尊，令於諸法得法光明生決定慧。善哉！世尊！我今欲問決定之義，唯願如來少賜方便。何以故？世尊！是無礙智者，善知一切有情諸根前後熟故。世尊得光明者，離諸闇瞑故。世尊知義者，善能分別諸句義故。世尊知時者，不越時授記故。世尊知宜者，於諸有情隨宜說法故。世尊遊戲者，於諸神通得自在故。世尊淨觀察者，了有情心行如掌中故。世尊高大者，無能見頂故。世尊勇健者，三千界中無能陵屈故。世尊自然者，無師證悟一切法故。世尊導師者，於諸道中示正路故。世尊大醫王者，以甘露藥能永除斷有情惑障纏蓋病故。世尊持大力者，得於是處、非處乃至三明故。世尊大無畏者，於一切世間沙門、婆羅門、諸天、魔梵之中，大師子吼無所畏故。世尊成就不共法者，獲得三世無礙智身、口、意清淨，三摩鉢底解脫知見等不共法故。世尊住大慈者，以無礙慧於諸有情平等觀察，如虛空故。世尊住大悲者，以平等慧於諸有情善行、惡行若苦、若樂無所動故。世尊住大喜者，行於禪定解脫到彼岸故。世尊住大捨者，心無憎愛如虛空故。世尊住平等者，入一切如來平等智故。世尊無希望者，智慧滿足遠名利故。世尊一切智者，五眼清淨見一切法悉究竟故。我知世尊成就如是無量、無邊功德，我等今者愛樂法故，於此法中欲小諮問；令諸有情於平等法，方便出生一切智智。」<p>爾時，佛告虛空藏菩薩摩訶薩言：「善哉，善哉！正士！汝於殑伽河沙佛所已得授記。我今聽汝隨有所問，當為分別，令得歡喜。」<p>於是眾中有菩薩摩訶薩，名功德王光明，問虛空藏菩薩言：「汝為何故問於如來？」<p>時大虛空藏菩薩即以伽他而答之曰：「普心等於諸有情，妙心等住於彼岸，悟心無心入妙理，是故我問於世尊。得光無暗清淨者，無疑能斷彼疑惑；為令決定得解脫，是故我問於世尊。知我無我悉清淨，常利有情住無我；解脫有情我見縛，為此等故問世尊。威儀善住於淨戒，意樂清淨虛空等；堅固不動若迷盧，是故我問功德者。精進無邊勇無退，能摧我慢眾魔怨；自淨淨彼煩惱纏，故我請問端嚴者。樂聞施、戒、忍、精進，禪定、解脫、發諸通；清淨無垢勝慧明，故我問於清淨義。住空、無相、無願者，示現生死或涅槃；無生、無住、無去來，故我問於清淨智。甚深知見無涯際，聲聞、緣覺及餘眾；無能難問不可測，我為如是問世尊。樂於正法能通達，法與非法俱無取；常於善法心不亂，是故我問如來法。不斷佛種諸賢士，能護正法及僧伽；名聞三世諸佛稱，故我問於功德海。」<p>爾時，大虛空藏菩薩以伽他答功德王光明菩薩已，白佛言：「世尊！云何菩薩修行布施波羅蜜多猶若虛空？云何修行淨戒、忍辱、精進、禪定、般若波羅蜜多猶若虛空？云何修行福德、智慧二種莊嚴猶若虛空？云何不捨離佛隨念，不捨離法隨念、僧隨念、捨隨念、戒隨念、天隨念？云何菩薩修行諸行等於涅槃？云何菩薩善知一切有情行相？云何能持佛法寶藏，如來等覺彼法性相如實而知？云何菩薩善知有情本來清淨而成熟之？云何菩薩如理相應修習佛法至於究竟？云何菩薩不壞神通，於一切法而得自在？云何菩薩得住甚深佛法理趣，一切聲聞及辟支佛所不能測？云何菩薩入緣起善巧智，遠離一切邊見？云何菩薩以如來印印於真如，不間斷善巧智？云何菩薩入於法界甚深理趣，見一切法互相周遍平等一性？云何菩薩意樂堅固猶若金剛，於此大乘無有傾動？云何菩薩於自境界清淨如佛境界？云何菩薩得陀羅尼無忘法行？云何菩薩獲得如來加持無礙辯才？云何菩薩於生死中而得自在？云何菩薩摧伏怨敵超越四魔？云何菩薩積集無量福德資糧，為諸有情作所依止？云何菩薩出無佛世，為諸有情而作佛事？云何菩薩獲得海印三摩地，不染一切有情心行？云何菩薩得無染著，心如虛空風無有障礙？云何菩薩善知軌儀，修行離暗獲得光明，不隨他緣得自然智，速到大乘一切智智？」<p>爾時，佛告大虛空藏菩薩摩訶薩言：「善哉，善哉！正士！」復言：「善哉，善哉！正士！汝今善能問於如來如是深義，能為有情發如是問。汝能明了一切佛法，已曾供養奉事過去無量諸佛，於諸佛所種諸善根，被精進甲求法無厭；以智慧器杖出諸魔境，常樂利益一切有情；超越世間毀譽八法，心行平等猶若虛空；久已積集一切智智，如汝功德邊際叵量；已於恒沙過去佛所曾問斯義。是故正士諦聽，諦聽！善思念之！吾當為汝分別解說菩薩摩訶薩所獲功德，到於大乘一切智智。」<p>虛空藏菩薩言：「唯然，世尊！願樂欲聞。」<p>佛告大虛空藏菩薩言：「善男子！菩薩成就四法，修行布施波羅蜜多猶若虛空。云何為四？所謂：以我清淨故有情清淨；以有情清淨故施即清淨；以施清淨故迴向清淨；以迴向清淨故菩提清淨。善男子！是為菩薩成就四法，修行布施波羅蜜多猶若虛空。<p>「復次，若菩薩成就八法，能淨修行布施波羅蜜多。云何為八？所謂：我清淨施；我所清淨施；因清淨施；見清淨施；相清淨施；異相清淨施；不望果報清淨施；心平等如虛空清淨施。是為菩薩成就八法，能淨修行布施波羅蜜多。<p>「善男子！譬如虛空無有邊際，菩薩無限行施亦復如是。譬如虛空寬廣無礙，菩薩迴向行施亦復如是。譬如虛空無色，菩薩離色行施亦復如是。譬如虛空無有受者，菩薩離受行施亦復如是。譬如虛空無所染著，菩薩遠離染著行施亦復如是。譬如虛空無所為作，菩薩遠離有為行施亦復如是。譬如虛空無有識想，菩薩離於識想行施亦復如是。譬如虛空遍諸佛剎，菩薩大慈行施遍緣恒沙諸佛國土一切有情亦復如是。譬如虛空無有窮盡，菩薩不斷三寶種迴向行施亦復如是。譬如虛空無有暗瞑，菩薩行施離煩惱暗亦復如是。譬如虛空無相顯現，菩薩行施心體清淨亦復如是。譬如虛空含容一切，菩薩行施普攝有情亦復如是。又如變化人施變化者，無心分別不希其報，菩薩行施亦復如是，皆如幻化遠離能所不希果報。善男子！菩薩行施以勝智慧捨諸煩惱，以方便智不捨有情，是為菩薩修行布施波羅蜜多猶若虛空。」<p>爾時，燈手菩薩摩訶薩，在於會中即從座起，白佛言：「世尊！菩薩摩訶薩以何等相修行如是布施波羅蜜多？」<p>佛言：「善男子！菩薩摩訶薩應以無相修行如是布施波羅蜜多。何以故？以一切法無身相，身相清淨故；無有情相，有情相清淨故；無法相，法相清淨故；無智相，智相清淨故；無慧相，慧相清淨故；無心相，心相清淨故；無世間相，世間相清淨故；無色相，色相清淨故；無見相，見相清淨故；如是乃至無暗、無明離一切相。無相究竟邊際獲無盡忍，得於如來決定記莂，住於菩薩尼夜摩位，以不退印印之，得佛灌頂，成就一切平等佛法，善知一切有情行相。菩薩以如是行修行布施波羅蜜多。」<p>說是法時，萬六千菩薩於諸法中見諸法性，猶若虛空獲無生法忍。<p>爾時世尊說伽他曰：「心常清淨恒行施，為求菩提不望報；施已歡喜無追悔，是為妙施得解脫。智者知法皆如幻，不顧身命及以財；於餘資具皆不貪，志佛菩提心決定。悉皆等施無憎愛，不生退沒恒進修；由觀諸法如虛空，是故無喜亦無厭。知法性相本清淨，菩提與施亦復然；由於所施不生貪，故常能捨無戲論。平等普施離思慮，於上、中、下無分別；意樂清淨常無垢，所有惠施離悕望。知身幻化皆無常，財亦不堅如夢電；即生悲愍世間故，而能常施不染世。無我行施煩惱淨，即能建立於佛教；不為魔羅所得便，如是施心難校量。十力所說此施心，應住清淨尸羅行；由此善修獲靜慮，智慧便能速圓滿。施戒與心俱清淨，燒諸結使不復生；自他皆獲於利益，能得無為涅槃樂。為除貪結行於施，是故不染亦不著；惠彼令無於苦惱，自成清淨菩提因。所施心無於退沒，由斯得見菩提性；已見菩提清淨德，則能度於無量眾。」
。
<juan>大集大虛空藏菩薩所問經卷第二<p>開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉<#sp>詔譯<p>爾時，世尊復告大虛空藏菩薩摩訶薩言：「善男子！菩薩成就四法，修行淨戒波羅蜜多猶若虛空。云何為四？所謂：知身如影像；知聲如谷響；知心如幻化；知慧如虛空。是為菩薩成就四法，修行淨戒波羅蜜多猶若虛空。<p>「復次，若菩薩成就八法，能淨修行淨戒波羅蜜多。云何為八？所謂：不離菩提心，戒清淨故；離聲聞、緣覺心得無限量心，戒清淨故；不捨一切學處，智慧清淨故；於一切處受生，願清淨故；於戒不緩任運無作，行清淨故；迴向菩提，魔羅心清淨故；心無熱惱，煩惱清淨故；大願圓滿，菩提清淨故。是為菩薩成就八法，能淨修行淨戒波羅蜜多。<p>「善男子！譬如虛空清淨，菩薩持戒清淨亦爾；譬如虛空無有垢穢，菩薩持戒無垢亦爾；譬如虛空寂靜不亂，菩薩持戒寂靜亦爾；譬如虛空無有邊際，菩薩持戒無邊亦爾；譬如虛空無有繫屬，菩薩持戒無繫亦爾；譬如虛空無有執著，菩薩持戒離著亦爾；譬如虛空無可積集，菩薩持戒無積亦爾；譬如虛空不離於性，菩薩持戒不離亦爾；譬如虛空其性常住，菩薩持戒常住亦爾；譬如虛空究竟無盡，菩薩持戒無盡亦爾；譬如虛空無有形相，菩薩持戒離相亦爾；譬如虛空無有來、往，菩薩持戒無動亦爾；譬如虛空無有戲論，菩薩持戒離戲亦爾；譬如虛空遠離諸漏，菩薩持戒無漏亦爾；譬如虛空無所為作，菩薩持戒無為亦爾；譬如虛空無有變易，菩薩持戒不變亦爾；譬如虛空無有分別，菩薩持戒無取亦爾；譬如虛空遍一切處，菩薩持戒周遍亦爾；譬如虛空無有破壞，菩薩持戒無犯亦爾；譬如虛空無有高下，菩薩持戒平等亦爾；譬如虛空性離於染，菩薩持戒無染亦爾。善男子！是為菩薩修行淨戒波羅蜜多猶若虛空。」<p>爾時，世尊說伽他曰：「護戒寂靜心無垢，能除熱惱無所得；身、語、意業無瑕疵，一切律儀皆具足。智者不以戒憍逸，內心恒寂而無亂；智者常依菩提心，而於心意不染著。遠離諸業無思慮，如是不生諸分別；既離青、黃及赤、白，亦不住於名色中。無取、無捨、無染心，譬如虛空無障礙；此戒智者所稱讚，不見所讚諸句義。是戒能令心寂靜，亦能寂靜諸煩惱；悉得止觀之邊際，了然顯現得解脫。解脫諸縛之聖者，悉皆安住於尸羅；是故戒為勝解脫，亦為菩提根本句。諸有杜多居蘭若，小欲喜足絕貪求；遠離憒閙而住禪，心獲輕安離煩惱。如是戒是為根本，思惟寂靜解脫句；是故尸羅為莊嚴，一切處為安樂道。亦令遠離於散動，斷諸煩惱及諸見；慈心遍布如虛空，能靜邊執令清淨。決定不捨菩提故，而於菩提無分別；智者若具如是德，皆由於戒到彼岸。<p>「善男子！若菩薩成就四法，修行忍辱波羅蜜多猶若虛空。云何為四？所謂：他罵不報，知語如虛空；他打不報，知身如虛空；他瞋不報，知心如虛空；掉戲不報，知意如虛空。是為菩薩成就四法，修行忍辱波羅蜜多猶若虛空。<p>「復次，若菩薩成就八法，能淨修行忍辱波羅蜜多。云何為八？所謂：於諸有情心無限礙猶若虛空，修行忍辱得清淨故；於諸利養不生貪著猶若虛空，修行忍辱得清淨故；於諸有情利益平等猶若虛空，修行忍辱得清淨故；身、心無壞猶若虛空，修行忍辱得清淨故；離諸惑結猶若虛空，修行忍辱得清淨故；離所觀境猶若虛空，修行忍辱得清淨故；觀諸法性不生、不滅猶若虛空，修行忍辱得清淨故；於色、無色以慈遍緣猶若虛空，修行忍辱得清淨故。是為菩薩成就八法，能淨修行忍辱波羅蜜多猶若虛空。<p>「善男子！復有八法，能諦觀察修行忍辱波羅蜜多。云何為八？所謂性空忍辱，不壞諸見故；無相忍辱，不遣於相故；無願忍辱，不捨菩提故；無行忍辱，不盡有為故；無生忍辱，不住無為故；無起忍辱，不住生滅故；無有情忍辱，不壞體性故；如如忍辱，不壞三世故。如是，善男子！是為八種諦察法忍能修忍辱波羅蜜多。<p>「又，善男子！行忍辱波羅蜜多時，若有毀罵於我，我當忍受，名我忍辱，非忍辱波羅蜜多。若見罵者及以罵法，我當忍受，名我忍辱，非忍辱波羅蜜多。住無諍行是音聲忍辱，非忍辱波羅蜜多。作是加行彼我俱空，思惟忍受彼我無常，思惟忍受，此名施設忍辱，非忍辱波羅蜜多。善男子！都不見有能行、所行。譬如大娑羅林，若復有人手持利斧，入彼林中斫其枝葉，彼樹終無一念之心，彼為能斫、此為所斫，不生憎愛。善男子！菩薩摩訶薩行忍辱波羅蜜多時，亦復如是無有憎愛，無能分別、無所分別，是為菩薩修行忍辱波羅蜜多猶若虛空。」<p>爾時，世尊說伽他曰：「盡智無生清淨忍，於境不染意成就；內、外寂靜無所依，心淨忍辱虛空等。是身如影、如草木，心形如幻無真實；是法性空無所見，身、心變異等於彼。設有毀、譽無喜、怒，無所分別、無高下；知忍如地、如門閫，依教忍辱度有情。雖知一切法性空，無人、無我、無壽命；不違因緣及造作，此忍最為真實行。聞彼惡言不瞋恚，知語言性如虛空；修習身、心空亦然，當淨有情修此忍。<p>「善男子！云何菩薩修行精進波羅蜜多猶若虛空？若菩薩成就四法，修行精進波羅蜜多猶若虛空。云何為四？所謂：勤修善根，知一切法未成就故；於諸佛所作大供養，了知如來身平等故；常樂成就無量有情，知諸有情無所得故；從諸佛所受持正法，不見諸法所厭離故。是為菩薩成就四法，修行精進波羅蜜多猶若虛空。<p>「復次，善男子！若菩薩成就八法，能淨修行精進波羅蜜多。云何為八？由莊嚴身，勤行精進，知身如影，像無所得故；由莊嚴語，勤行精進，知語如露，性無所得故；由莊嚴心，勤行精進，得致於定，知心無所得故；為具諸波羅蜜分，勤行精進，展轉修習，思惟無所得故；由成就一切菩提分法，勤行精進，菩提性相，思惟無所得故；為淨佛土，勤行精進，知諸佛國等於虛空，無所得故；為成就一切所聞悉皆能持，勤行精進，知所聞法猶如響應，究竟無所得故；為成就一切佛法故，勤行精進，知諸法界平等一相，思惟無所得故。是為菩薩成就八法，能淨修行精進波羅蜜多。<p>「善男子！菩薩復有二種精進，所謂：加行精進；限齊精進。以加行精進策身、口、意，修習成就一切善法，無有所住，思惟無所得故。以限齊精進應住不出、不入，隨順法界無所去來，則如虛空，無所得故。如虛空無色於諸有情成就所作，菩薩精進亦復如是，依諸佛法成就一切有情事故。如虛空含容一切色，菩薩精進含容一切有情，離一切見亦復如是。如虛空一切草木生長無根、無住，菩薩精進生長一切佛法，不住我見亦復如是。如虛空遍一切處無所動搖，菩薩精進遍一切善法，無所動相亦復如是。如虛空等現種種色，菩薩精進等為有情，示現修習平等思惟，皆無所得亦復如是。善男子！是為菩薩修行精進波羅蜜多猶若虛空。」<p>爾時，世尊說伽他曰：「勇猛所生精進力，無悋於身及命財；能行威德大菩提，於諸有情恒利益。往昔所修功德利，不生厭倦常修習；愛樂解脫諸有情，於諸如來常供養。願遊無量諸佛剎，推伏一切諸魔羅；常樂給施一切人，常樂護持於淨戒，常樂大慈相應忍，常樂勤集諸善根，思惟無量禪定心，以大智慧常觀察，無量慈心捨瞋恚，功德利益正修行；於身、於命無所慳，善能解脫諸煩惱。常修無我空解脫，離相、無相大威德；永離諸見修菩提，如幻、陽焰觀自性。樂說空法無思慮，依世淨行讀諸經；於法、無法二俱亡，不捨音聲及文字。於世常說諸經典，讚佛功德亦無邊；有情心行既難量，智者應生大精進。悟於無量有情性，不滯於生及不生；能以無邊精進心，常習度生諸淨法。<p>「善男子！云何菩薩修行禪定波羅蜜多猶若虛空？若菩薩成就四法，修行禪定波羅蜜多猶若虛空。云何為四？所謂：安心於內，內心無所見；制心於外，外心無所得；由自心平等故，知一切有情心亦平等；彼心及平等思惟，證知皆如幻化。是為菩薩成就四法，修行禪定波羅蜜多猶若虛空。<p>「復次，善男子！若菩薩成就八法，能淨修行禪定波羅蜜多。云何為八？所謂：不依蘊而修禪定；不依處而修禪定；不依界而修禪定；不依現世而修禪定；不依他世而修禪定；不依欲界而修禪定；不依色界而修禪定；不依無色界而修禪定。是為菩薩成就八法，能淨修行禪定波羅蜜多猶若虛空。<p>「復次，善男子！菩薩以專注心禪定清淨。云何專注？於法名字不除、不加，無變異、無差別，無損、無益，無取、無捨，無暗、無明，無分別、非不分別，無想、無作意，無一、無二亦無無一二，無動、無思、無戲論，無積聚亦無無積聚，不思惟一切相，心無所住，名為專注。專注心不流散，於色、眼、色識遠離故自相清淨；觀行專注心不流散，於聲、耳、聲識遠離故自相清淨；專注心不流散，於香、鼻、香識遠離故自相清淨；專注心不流散，於味、舌、味識遠離故自相清淨；專注心不流散，於觸、身、觸識遠離故自相清淨；專注心不流散，於法、意、法識遠離故自相清淨。<p>「善男子！譬如虛空，於劫燒時不為所燒，於水災時不為所濕。如是菩薩修習禪定，不為一切諸煩惱火之所焚燒；一切解脫等持、等至，諸禪定水之所漂溺。常無間雜，令散動有情安住禪定，而於禪定不生愛味，出定亦然，無復障礙。於諸聖人常現寂靜，非聖人所勤成就之。常令定心住於平等，不平等者說法化導。不見平等及不平等，於等、不等亦不相違。心無有礙猶如虛空，是故名為修禪定者；亦名勝慧修禪定者；亦名不住識修禪定者。由此定故，而彼菩薩獲得如是無住禪定猶若虛空。」<p>爾時，世尊說伽他曰：「善護諸根修靜慮，常定不著於有情；等引平等度世間，於內、於外常安住。不依於蘊及處、界，遠離境界住寂靜；智者其心常在禪，於等、不等皆平等。達於法界無高下，見心與意皆寂靜；為令世間成就故，示現諸禪及變易。彼無變易及禪定，自在心趣亦復然；現境無色禪定中，示現欲界亦如是。皆為有情成就故，彼復不著於有情；境界如空、如幻化，陽炎、水月、夢及雲。已知禪定及世間，即轉世心成智慧；不能覆蔽於心故，則得生於自在心。了達禪定及神通，遊歷遍於俱胝剎；普能供養於諸佛，無知惑障悉斷除。諸根調伏意寂然，度奢摩他無分別；世間及意俱清淨，常恒智力寂亦然。以無所得住平等，故名平等遍無相；若於平等無所住，是故名為得定者。<p>「善男子！云何菩薩修行般若波羅蜜多猶若虛空？若菩薩成就四法，修行般若波羅蜜多猶若虛空。云何為四？所謂：由虛空清淨故，入一切有情清淨；由智清淨故，入一切識清淨；由法界清淨故，入我、人、有情、壽者清淨；由義清淨故，入一切文字清淨。是為菩薩成就四法，修行般若波羅蜜多猶若虛空。<p>「復次，善男子！若菩薩成就八法，能淨修行般若波羅蜜多。云何為八？所謂：勤集一切善法，不著常見；勤斷一切不善法，不著斷見；知緣起法而不違於無生法忍；現四無礙解而不著於四辯；善能決擇四鄔馱南，不見無常、苦、無我、寂靜；善說業果而亦不動；於無業果住無戲論；智常顯說一切法句差別之相；善得一切淨法光明；於諸有情說於清淨及雜染法。是為菩薩成就八法能淨修行般若波羅蜜多。<p>「善男子！當知般若是清淨句，能摧惡覺故；是無變異句，自相清淨故；是無分別句，無可限齊故；是如實句，性真實故；是諦句，無動搖故；是誠實句，無虛誑故；是聰慧句，解諸縛故；是滿足句，聖者功德故；是通達句，善能觀察故；是第一義句，無所言說故；是平等句，無差別故；是堅牢句，不可壞故；是不動句，無所依故；是金剛句，能穿鑿故；是濟度句，所作已辦故；是清淨句，性無染故；是無暗句，明無所得故；是無二句，無有建立故；是盡句，究竟盡滅故；是無盡句，無為常住故；是無為句，非生、滅所攝故；是空句，最清淨故；是虛空句，無障礙故；是虛空道句，無行迹故；是無所得句，自性無故；是智句，智、識無二故；是無摧句，離對治故；是無身句，無轉易故；是苦遍知句，離遍計苦故；是集斷句，害貪欲故；是證滅句，究竟無生故；是修道句，入無二道故；是佛陀句，能生正覺故；是達摩句，究竟離欲故。善男子！如是等類句義差別，智慧光明不屬於他，於所說法隨入少分，都無分別及所分別，是名修行般若波羅蜜多猶若虛空。」<p>爾時世尊說伽他曰：「明慧能斷煩惱習，示現作業及因緣，不依我見及有情，不住壽者并人相，於我、無我二俱離，顯說般若到真源。般若能摧於所有，般若能度於瀑流，般若能作清淨因，般若能安勝解脫，淨慧能離諸纏蓋，於蘊、處、界悉遍知。明慧照曜三界空，於能、所相皆解脫；修行般若令清淨，一切世間無所著；通達能行般若行，常修淨慧照真空。五眼清淨五根明，能除五趣淨五蘊；至於彼岸常安住，入於法界亦復然；平等猶若大虛空，高廣善順於佛智。於得、無得二俱離，能示中道甘露門；隨順聖人之所行，善能分別、無分別。能知苦、集斷貪愛，修道、示滅顯無為；成就實智慧光明，故了三世無來、去。於諸剎土皆平等，諸法寂靜等亦然；了諸有情無我、人，是則真修智慧者。<p>「善男子！云何菩薩修行福德猶若虛空？善男子！一切法性猶如虛空，以菩提心而為種子，所修福聚皆不捨離於菩提心；積集善根而皆迴向薩婆若海，由是獲得無量福德皆如虛空。善男子！菩薩應當發如是心，虛空無量故，感招福聚亦復無量。何以故？由意無量故福亦無量；菩薩於彼應作是觀。<p>「善男子！復有十種無量莊嚴，菩薩應滿如是福聚。云何為十？所謂：無量身莊嚴，相好圓滿故；無量語莊嚴，隨說法輪皆清淨故；無量心莊嚴，通達一切有情心故；無量行智莊嚴，成熟無量諸有情故；無量行相莊嚴，淨無量佛剎故；無量福德、禪定、精進莊嚴，成滿無量佛威儀故；無量大菩提場莊嚴，應滿一切相及行故；無量無遮施會莊嚴，成滿無量佛毫相故；無量恭敬無我莊嚴，成滿如來無見頂相故；無量無間定心莊嚴，成滿無量無諂曲心順淨意故。善男子！是為十種無量莊嚴。菩薩若能如是發廣大心猶如虛空，所獲福德如虛空故。<p>「善男子！云何菩薩修行智慧猶如虛空？若菩薩遍緣一切有情，有欲心、無欲心如實知；有瞋心、無瞋心如實知；有癡心、無癡心如實知；有雜染心、無雜染心如實知；自既離欲，復能為他補特伽羅說調伏欲法；自既離瞋，復能為他補特伽羅說調伏瞋法；自既離癡，復能為他補特伽羅說調伏癡法；自離雜染，復能為他說調伏一切諸煩惱法；不見有貪、瞋、癡煩惱者為下劣心，離貪、瞋、癡煩惱者為勝上心。何以故？以彼菩薩於不二法界清淨法門以證知故；如是法界即貪、瞋、癡界；如是法界即離染界。是故法界與一切法互相涉入，法界即法、法即法界，無所不遍。若知我界即知法界，法界、我界無有二故。所以者何？我清淨故法界清淨，如是一切法清淨故。光顯容受亦無容受，離於一切相無相故。無所安立，猶如虛空，名無礙智。由無礙智了一切法無所障礙，是為菩薩修行智慧猶如虛空。<p>「善男子！云何菩薩佛所印可佛隨念？所謂：念無漏戒，是戒佛隨念；一切法平等不散，是定佛隨念；一切法無所分別，是慧佛隨念；不住於二心，是解脫佛隨念；不著一切智，是解脫知見佛隨念；三世平等不動，是力佛隨念；不住一切漏，是無所畏佛隨念；如是當念佛身所有一切功德，皆是佛隨念，法界平等無所分別。<p>「復次，佛隨念，念佛所有色自性清淨，由見色自性清淨故，無念智隨至，乃至受、想、行、識，見識自性清淨故，無念智隨至。如是十二處、十八界亦復如是。由一切法自性智故，最殊勝慧一切作意，遠離一切見纏。遠離如是，知色無垢濁，念無垢濁，是謂佛所印可佛隨念。<p>「復次，佛隨念，謂念於佛行、住、坐、臥一切威儀，不生執著；於佛說法、於佛寂嘿不生執著，亦不執著念與非念。所以者何？佛無念、無作意、非色、非相、非法、非非法，由一切相緣慮不現行故。善男子！是名佛所印可佛隨念。<p>「善男子！云何菩薩佛所印可法隨念？法名離欲，於法無染故，亦無法隨念。法名無阿賴耶，於法無隱沒故，亦無法隨念。法名寂靜，以無心、意、識染著故，亦無法隨念。法名無相，於法無隨相識故，亦無法隨念。法名無為，於法無施設住故，亦無法隨念。<p>「復次，法隨念，若念無間斷不起法想，即入正位證無生忍，觀一切法本來不生無法可證，即是一切學、無學、緣覺、菩薩，正等菩提所證之處。如是一切聖所證解脫法，亦無自性。是為菩薩佛所印可法隨念。<p>「善男子！云何菩薩佛所印可僧伽隨念？僧名無為，彼不可以造作而作，而無現行身、語、意業，但是施設而有所行。是無為僧，離施設住、超諸言論。善男子！是為佛所印可僧伽隨念。<p>「善男子！云何菩薩佛所印可捨隨念？所謂捨於一切所依資具，及捨於法亦無所捨，此名最勝捨。於一切法無取、無捨亦無所求，無有緣慮、非無緣慮，彼無心行亦無施設，亦不住於識，不生於心以無住心故；名為佛所印可捨隨念。復次，菩薩捨隨念者，以所修行迴向平等薩婆若智，不見菩提為所隨念。何以故？以薩婆若與彼隨念性無二故。善男子！如是法智相應，是名菩薩佛所印可捨隨念。<p>「善男子！云何菩薩佛所印可戒隨念？戒名無為，無漏、無礙，永息功用成就一切禁戒，無識、無相亦不住心作三摩地，最勝所依亦是發生淨慧根本。離於戲論及解脫相，亦無二種分別之相。智者所讚，無有現色，能息煩惱亦無施設，安樂隨行，亦無對治一切分別。菩薩常於如是類戒無有垢濁，是名菩薩佛所印可戒隨念。<p>「善男子！云何菩薩佛所印可天隨念？應隨念二種天：一者、五淨居天，有聖者故；二者、覩史多天，以一生補處菩薩在彼天故。<p>「復次，此一生補處菩薩住彼天宮，有十種頂法。何者為十？所謂：一切波羅蜜中，般若波羅蜜多而為其頂；一切神通之中，不退神通而為其頂；一切地中，唯灌頂地而為其頂；一切菩提分法之中，不退正見勝三摩地而為其頂；一切無礙解中，義辯無礙而為其頂；一切智中，無著、無礙智而為其頂；一切根中，知上、中、下根無礙智而為其頂；一切力無畏中，照耀隨入智而為其頂；一切眼中，佛眼觀察一切佛法，了如掌內而為其頂；坐菩提場中當成正覺，一剎那心相應正慧而為其頂。是為十種頂法之相，應隨念之。若菩薩得是念已，見則不亂隨眠纏，不亂作意戲論，不亂於如是類。念無垢濁，應當如是隨念彼天。善男子！是名菩薩佛所印可天隨念。<p>「善男子！云何菩薩所行諸行等於涅槃？涅槃名寂靜，悉除一切煩惱，滅一切受，離一切所緣，出蘊、處、界，即彼正士獲得涅槃平等。以本願力遊戲大悲，方便智慧得如來加持故，善修智慧意樂清淨，住於如幻妙三摩地，悉知有情煩惱生死皆如幻化，示現受生，由此能斷諸生死縛，無所染污，名曰涅槃。既得自在，不生而生，無所不生亦無所生，常在涅槃不斷生死，而成熟有情無有休息。善男子！此名菩薩大悲方便雙智慧門。若菩薩住此門者，獲得涅槃平等行菩薩行。<p>「善男子！云何菩薩，善知一切有情行相？善男子！菩薩有八萬四千行，是於根本鄔馱南句。有情行相，無量差別、不可思議、不可言說，唯佛能知，非諸聲聞、緣覺所了，亦非菩薩之所能了。彼菩薩蒙佛加持及自智力，隨知一切有情行相。所謂：如是自性相，如是行相，如是因相，如是緣相，如是作相，如是和合相，或種種相離相、欲相，瞋相、癡相、等分相，地獄相、傍生相、琰魔界相、天相、人相，或聲聞尼夜摩相、或緣覺尼夜摩相、或佛尼夜摩相，或遠因相、中因相、近因相，如是有情一切行相如實知之，除一切智不被摧伏。善男子！是為菩薩善知一切有情行相。
。
<juan>大集大虛空藏菩薩所問經卷第三<p>開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉<#sp>詔譯<p>「善男子！云何菩薩能持世尊佛法寶藏？善男子！諸佛法藏無有窮盡，以一切有情根性行相差別無量，諸佛世尊為令趣入，隨其爾所差別根性，說法寶藏亦有爾所無量無邊，是故名為佛法寶藏。復次，如來證菩提夜、般涅槃夜於其中間已說今說當說，所有一切悉名如說、不異說、真說。云何名為如說？如彼真如平等而說，故名如說。云何不異說？所說之法依勝義諦，平等無二，名不異說。云何真說？稱法自性，名為真說。復次，諸佛法藏不可以文字說。假使滿於三千大千世界一切有情，皆如阿難陀多聞第一，於百千俱胝劫中說於一義不可究盡。如是諸佛無邊法藏，菩薩悉能如法受持，一切文字皆不廢忘，於一切義無有差異，使諸有情皆得歡喜，供養奉事一切如來，摧壞一切魔怨，制伏一切外道，息滅煩惱顯揚正法。如是，善男子！是名持佛世尊佛法寶藏。<p>「復次，善男子！如我等覺彼法自性，菩薩如是如彼法性應當受持。云何名為如來等覺彼法自性？謂知法自性，悉皆如幻，不成就相故；悉皆如夢，無境界相故；悉如陽炎，畢竟無生相故；悉如光影，無移動相故；亦如影像，無自性相故；知空自性，究竟如露故；知無相自性，無分別故；知無願自性，心無住故；知離欲自性，一切欲遠離故；知無為自性，超諸數相故。善男子！如是言說為他了別故，我已現證是法自性，彼法性相不可言說。若菩薩欲受持諸佛法藏，應如如來覺了諸法自性，而以文字、語言為諸有情如是說法。是為菩薩能持諸佛正法寶藏。<p>「善男子！云何菩薩善知有情本來清淨，而成熟之？善男子！有情界本來清淨，於彼根本性，有情不可得。若菩薩欲成熟彼有情，應如是知根本清淨；復應念彼無我見，無有情見，無命者見，無受者見。復次，所說有情名者，但從顛倒見纏無明有愛，虛妄分別諸煩惱生，無有實性。而彼菩薩，應當斷除虛妄顛倒一切煩惱，而為有情說如此法，不壞其性。為令了知有情無故，有情離故，應當如是成熟有情。善男子！是名菩薩善知有情本來清淨而成熟之。<p>「善男子！云何菩薩如理相應修習佛法？如理者名入緣生。何以故？如彼彼因緣，感彼彼果報。謂：如布施因，獲大財富；是故菩薩行布施已，盡將迴向一切智智，滿足成就檀波羅蜜。尸羅是生人天之因，菩薩普令污戒有情安住淨戒，要期迴向薩婆若已，滿足成就戒波羅蜜。忍辱柔和為莊嚴身、口、意之因，菩薩常行自利、利他，不為惱害住於忍辱，迴向薩婆若已，滿足成就忍波羅蜜。精進為能引攝一切佛法之因，菩薩應發勤精進心，積集一切所有善根，盡將迴向薩婆若已，滿足成就精進波羅蜜。禪定為於正知之因，菩薩為欲求正知故，修習奢摩他資糧，盡以迴向薩婆若已，滿足成就禪波羅蜜。般若多聞為大慧之因，菩薩不取不執聞相，迴向薩婆若已，滿足成就般若波羅蜜。如是能於一切善法，知如是因感如是果，是名因緣如理作意。<p>「復次，如理作意者，謂如於我及一切法如理作意。如是知我、無我，一切法悉皆無我；知我是空，一切法悉皆是空；我但有名，一切法亦唯有名。菩薩如是如理作意，於一切法平等相應，即是具足一切佛法。是為菩薩如理相應修習佛法。<p>「善男子！云何菩薩不退神通，於一切法而得自在？善男子！若有沙門或婆羅門，不害身見起於神通，彼還退失。若時菩薩已害身見，及能遠離六十二等一切諸見，起於神通，名為具智、具慧、具覺、具施、具戒、具定；亦即名為身心遠離具是智已，內常寂靜外無所行，遍所知心可所欲心，善決擇心善清淨慧，無煩惱濁得光明無翳智，積集福資糧，積集智資糧，積集奢摩他資糧，積集毘鉢舍那資糧；資以檀那、淨戒莊嚴，被以忍辱、精進甲冑，依於禪定、善修般若，隨順大慈安住大悲，超出方便成如是法，起妙神通高昇無礙，乃至坐於菩提道場，以神通故於一切法皆得自在，現一切色、聞一切聲、入一切心，憶念無量劫，獲得一切遊戲神通；伏斷諸漏乃至隨意轉變皆得自在，於一切法無復功用。善男子！是為菩薩不退神通，於一切法而得自在。<p>「善男子！云何菩薩入甚深佛法理趣，一切聲聞、緣覺難測？善男子！甚深者名為緣生理趣。所謂：無明緣行，行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老死憂悲苦惱。由集為因為緣，生大苦蘊，令諸有情流轉雜染。菩薩於彼善能了知，此則名為緣生理趣。云何名為緣滅理趣？謂：無明滅則行滅，行滅則識滅，識滅則名色滅，名色滅則六處滅，六處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅；由是因緣滅則大苦蘊滅，故令有情獲得清淨，如是名為緣滅理趣。若菩薩於彼如是了知，是名為入甚深理趣，非諸聲聞、緣覺能於雜染得清淨者，此是諸佛如來境界。若菩薩以佛威神加持之力，則能於此隨分覺悟。<p>「復次，甚深者名薩迦耶，薩迦耶清淨故一切法清淨。何以故？此薩迦耶推求根本無所得故，其無所得則為甚深，諸佛於我皆無所得，我本清淨，如我清淨一切法亦清淨。以何因緣而名清淨？謂彼諸法本來不生，無所起、滅，故名清淨。復次，無暗、無明、無阿賴耶，真實勝義名為甚深。彼無眼滅，乃至亦無意滅，無有境界，是無境界則是真實。第一義諦名為甚深，亦無心、意執著勝義，以難測難見不可覺故；於此諸類甚深法理，但以假名隨順世諦，於他有情分別顯示，是為菩薩得入甚深佛法理趣，一切聲聞、緣覺難測。<p>「善男子！云何菩薩入緣起善巧智遠離一切邊見？善男子！緣起者無所緣是緣起；無事、無成就是緣起；無常、苦、無我、寂靜是緣起；無我、無有情、無命者、無養育，無補特伽羅、無人、無儒童是緣起；無生、無起是緣起；無所有、無功用空、無相寂靜、無所行、無戲論，是故名無戲論法：如是生是為生，如是滅是為滅。復次，無我、無有情、無壽命、無養育，無補特伽羅、無人、無儒童，則無有法可為緣生，於彼無我主宰名故。譬如草木、牆壁、影像，一切諸法亦復如是。如外諸法之所生時生無所有，滅時滅無所有。內法亦爾，生時生無所有，滅時滅無所有。除緣起法，無實所生，闕緣無滅，如是相應則一切邊見悉皆離也。云何邊見？邊見者名斷、名常，生時不生、壞時不壞，無生、無壞於斷、常邊自然清淨，自清淨故於諸邊見皆得清淨。善男子！是為菩薩入緣起善巧智遠離邊見。<p>「善男子！云何菩薩以如來印印於真如不間斷善巧智？善男子！如來印印者不間斷印，無生、無轉、無所取、無動、無所動，一切世間人、天、阿修羅，無所傾動。何以故？世間人、天、阿修羅，以彼印印。如是如來印，究竟不生印，究竟空性印，究竟無相印，究竟無願印，究竟無為印，究竟離欲印，究竟真如印，究竟實際印，究竟虛空印。善男子！譬如空中印無所現，如是如來印，於五眼而不現於光明之相，以自相印而印之。故乃至如來於一切法施設言說，皆以如來印印之，是為施設；彼所有識及境界法皆是作法安立而於彼法不作種種安立之相。以真如印印之，無有間斷。云何於真如間斷？若分別諸法見上、中、下，名為間斷；若於諸法無所分別，名無間斷。復次，於多分別而生分別，於彼真如無能壞亂。譬如有情於空中行，而彼虛空無有破壞。如是一切有情於真如中行，而彼真如無有斷壞。菩薩如是，由以智故，於色、於法以真如印印之，不於真如間斷破壞；是為菩薩以如來印印於真如不間斷善巧智。<p>「善男子！云何菩薩入於法界甚深理趣，見一切法與諸法界，互相周遍平等一性？法界者亦名離欲界，離一切塵故；亦名不生界，無聚集故；不相違界，本無生故；無往界，無等故；無來界，無礙故；無住界，不生起故；如如界，三世平等故；無我界，本來清淨故；無壽者界，由勝義故；無了別界，無所住故；無阿賴耶界，無染污故；無生起界，性決定故；如虛空界，性清淨故；如涅槃界，無戲論故；如是名為入法界理趣。若菩薩入如是理趣，凡所演說一一語言，皆與法界理趣互相周遍，即知欲界、法界無二無別。復次，欲性法界、嗔性法界無二；嗔性法界、癡性法界無二；癡性法界、煩惱性法界無二；煩惱性法界、欲界性法界無二；欲界性法界、色界性法界無二；色界性法界、無色界性法界無二；無色界性法界、空性法界無二；空性法界、眼界性法界無二；眼界性法界、色性法界無二；色性法界、眼識界性法界無二；眼識界性法界乃至意界性法界無二；意界性法界、意識界性法界無二；意識界性法界、蘊界性法界無二；蘊界性法界、地、水、火、風界性法界無二；地、水、火、風界性法界、空性法界無二；乃至八萬四千法蘊行、一切法法界無二；是為一切法法性界。若菩薩由平等智入如是法界，則能見一切法平等性理趣。善男子！是為菩薩入法界理趣。<p>「善男子！云何菩薩意樂堅固猶若金剛，住此大乘無有傾動？善男子！菩薩成就十二種法，意樂堅固猶若金剛，不為人、天世間所壞。云何十二？所謂：菩提心意樂增上意樂不壞故；於施、戒、忍、精進、禪定、般若不壞故；大慈、大悲不壞故；四攝法不壞故；成熟有情不壞故；淨佛國土不壞故；不厭患生死不壞故；無厭足善根不壞故；為莊嚴相好設無遮施會不壞故；為護正法棄捨身命不壞故；所有善根迴施一切有情不壞故；積集一切佛法不壞故。善男子！若菩薩於如是法修習不壞，當知爾時名為成就堅固金剛不壞意樂；如金剛寶能摧諸寶自體不壞。如是菩薩成就堅固意樂，能摧一切有情煩惱隨眠而自體不壞。善男子！是為菩薩成就金剛堅固意樂，於此大乘無有傾動。<p>「善男子！云何菩薩於自境界清淨如佛境界。善男子！佛境界者無有境界，離於境界一切清淨，彼菩薩由自境界及佛境界悉清淨故；而淨眼境界即佛境界，亦無佛境界，及眼境界，無近、無遠。何以故？遠離境界與佛境界，亦無遠離境界及眼境界。其耳境界即佛境界，亦無佛境界，無有遠、近。何以故？遠離境界與佛境界，亦無遠離境界及耳境界。其鼻境界即佛境界，亦無佛境界，無有遠、近。何以故？遠離境界與佛境界，亦無遠離境界及鼻境界。其舌境界即佛境界，亦無佛境界，無有遠、近。何以故？遠離境界與佛境界，亦無遠離境界及舌境界。其身境界即佛境界，亦無佛境界，無有遠、近。何以故？遠離境界與佛境界，亦無遠離境界及身境界。其意境界即佛境界，亦無佛境界，無有遠、近。何以故？遠離境界與佛境界，亦無遠離境界及意境界，乃至蘊、處、界、十二因緣，亦復如是。善男子！若菩薩入佛境界，遠離境界一切境界，若自境界清淨平等，是即名為入佛境界。如是六種境界所有影現，彼皆入於諸佛境界，不生取著悉遠離故。如是如來境界無有染、礙，一切境界不染、不礙，亦復如是。善男子！如是解者，是為菩薩成就隨入佛界清淨自界清淨。<p>「善男子！云何菩薩，獲得陀羅尼無忘法行？善男子！菩薩應於此陀羅尼修持作業。云何修持？善男子！有三十二種修陀羅尼法。所謂：求法故；愛樂法故；法苑樂故；隨法流故；隨順法故；尊上法故；承事供養多聞者故；常於和上及阿闍梨無有我慢，恭敬供養故；求法無厭故；於教授者隨順不逆故；於說法者敬愛如佛不求其短故；於所聞法悉皆受持故；不懈怠故；於法不悋故；所行法施無悕望故；於所聞法如理作意故；於所聞法善觀察故；求於多聞無齊限故；常於梵行無休息故；常樂遠離心寂靜故；常勤修習六隨念故；於六染法常棄捨故；於六和敬恒不捨故；於一切有情起無礙心故；於緣生法修順忍故；於三脫門作意觀察不驚怖故；不捨聖種杜多功德故；護持正法心無下劣故；觀於眾生起大悲故；求於正法不惜身命故；修大智行離愚惑故；成就有情不懈倦故。如是名為修陀羅尼無忘失業。<p>「復次，善男子！若菩薩得是陀羅尼已，於佛所說悉能遍持令不忘失，謂所聞法無有忘失；以念不忘；以捨覺悟以慧照了；入於一切無盡文字；得諸言音隨類善解智；得無礙辯演說無滯智；於了義經入理趣智；不了義經入理趣智；入於世俗無盡說智；入於勝義不斷說智；於正斷精進得無退智；於四神足起遊戲智；於諸根中得差別智；於諸力中得無動智；於七覺支得開悟智；於八聖道得入理智；於奢摩他得心住智；於毘鉢舍那得法決擇智；於智解脫得隨順智；於諸辯說得深入智；於諸神通得生起智；於諸波羅蜜得分別智；於四攝法得隨機智；於諸音聲得語路智；於決定法得決擇智；於諸經義得無間斷智；於諸文字得無盡智；於諸有情得歡喜智；於求法者得稱根說法智；於佛所說得念總持智；於一切文字得入詞句智；於諸垢淨得如實覺智；於諸業緣得悟果報智；於一切法得光明無翳智；是名陀羅尼，得陀羅尼平等身、語、心者，能雨無盡法，能息諸煩惱，能生一切諸佛法故。由得此陀羅尼甚深理故，常無忘失，是故名為菩薩得陀羅尼無忘法行。<p>「善男子！云何菩薩獲得如來加持無礙辯才？善男子！若菩薩常蒙如來之所加持，得二十四種無礙辯才。云何名為二十四種？所謂：迅疾辯；利捷辯；無礙辯；無滯辯；善詞辯；甚深辯；間錯眾音辯；勝妙莊嚴辯；無沈沒辯；無畏辯；種種偈讚辯；修多羅緣起本事辯；能摧伏他辯；說差別無盡句辯；顯現微妙辯；端嚴威德辯；說法無間辯；天眾莊嚴辯；斷諸疑惑辯；世、出世法辯；不錯失辯；慈、悲、喜、捨悅可眾心辯；宿命通辯；佛所加持辯。<p>「善男子！如是二十四種辯，修二十四種業而得成就。何者二十四種業？所謂：不逆師長教誨故，獲迅疾辯；往來無諂故，獲得利捷辯；離諸煩惱故，得無礙辯；不好雜住故，得無滯辯；不離間語故，得善詞辯；悟緣生故，得甚深辯；以種種施故，得間錯眾音辯；嚴飾如來塔廟故，得勝妙莊嚴辯；不捨菩提心故，得無沈沒辯；善護戒蘊故，得無畏辯；施種種幢幡、鈴蓋故，得說種種偈讚辯；承事、恭敬種種捨施諸師長故，得說修多羅緣起本事辯；不逼惱貧匱有情故，得能摧伏他辯；施無盡寶藏令他入法故，得說差別無盡句辯；所說真實無麁獷故，得顯現微妙辯；不輕毀尊教及離間他人故，得端嚴威德辯；於自得法住持故，得說法無間辯；不謗毀他以歡喜心施所愛物故，得天眾莊嚴辯；於法不師拳如聞說故，得斷一切疑辯；觀於一切皆如師長，不加逼惱，施病者藥故，得世、出世法辯；不求他過，常自省察故，得不錯失辯；以平等心觀諸有情置涅槃道，不著一切利養恭敬及名聞故，得慈、悲、喜、捨悅可眾心辯；善言柔軟、如說修行、心無濁亂故，得宿命通辯；不謗大乘、不樂小乘、悲愍有情故，得佛所加持辯；是名成就二十四種辯才之業。復次，令他有情到究竟故，名為辯才。於他住持能警覺故，名為辯才。於他歡喜意相續故，名為辯才。於他有情說隨心智故，名為辯才。善男子！成就如是法功德智，是為菩薩獲佛加持無礙辯才。<p>「善男子！云何菩薩於生死中而得自在？善男子！菩薩成就十二種法，於生死中而得自在。云何十二？所謂：遠離惡友故；親近善友故；於佛所許見清淨故；戒蘊清淨從三摩鉢底起於智慧、方便而雙運故；獲不退神通故；觀諸法無生故；為滿本願於生死中而受生故；觀於有情起大慈故；以大悲定觀察諸法如幻化故；知一切法不生滅故；於如夢性法不虛妄法如實觀察故；以佛世尊威神加持，或現生死而不染生死故；是為十二。若菩薩成就此十二法，能於無量阿僧祇所生之處，示現受身廣大利益一切有情。善男子！如是一切從二種根之所建立。所謂：神通智及大悲根，如是名為菩薩摩訶薩於生死中，獲於神通而得自在。<p>「善男子！云何菩薩摧伏怨敵超越四魔？善男子！若菩薩以如幻智，通達一切五蘊諸法皆如幻化，超越蘊魔；通達諸法本性清淨，超煩惱魔；通達緣起，超越死魔；不退菩提心故，超越天魔。<p>「復次，菩薩如是觀故，能害所有障，於菩提一切魔業，魔不得便。何謂魔業？謂：愛樂小乘，是為魔業；不護菩提心，是為魔業；於諸有情簡別行施，是為魔業；樂求生處而持禁戒，是為魔業；為求色相而修忍辱，是為魔業；作世間事相應精進，是為魔業；於禪味著，是為魔業；以慧厭離於下劣法，是為魔業；在於生死而有疲倦，是為魔業；作諸善根而不迴向，是為魔業；厭離煩惱，是為魔業；覆藏已過，是為魔業；憎嫉菩薩，是為魔業；誹謗正法，是為魔業；背恩不報，是為魔業；不求諸度，是為魔業；不敬正法，是為魔業；慳惜於法，是為魔業；希利說法，是為魔業；離於方便成就有情，是為魔業；捨四攝法，是為魔業；毀破禁戒，是為魔業；輕持戒者，是為魔業；順聲聞行，是為魔業；順緣覺乘，是為魔業；要求無為，是為魔業；厭離有為，是為魔業；心懷疑惑不利有情，是為魔業；所聞好疑，不善通達如理作意，是為魔業；好懷諂誑假示哀愍，是為魔業；麁獷惡罵，是為魔業；於罪不厭，是為魔業；染著自法，是為魔業；少聞便足，是為魔業；不求正法，是為魔業；樂求非法，是為魔業；於障蓋纏不樂對治，是為魔業；不淨心、口，是為魔業；忍沙門垢，是為魔業。善男子！如是乃至好行十不善業，捨於善法，如是一切悉為魔業。<p>「若菩薩成就四法，而能超越。云何為四？所謂：不忘菩提心故；勤修六度不放逸故；住於善巧智成就有情故；住甚深理護持正法故。善男子！菩薩若與此法相應，決定能摧諸魔怨敵，是為菩薩超出四魔。<p>「善男子！云何菩薩，積集無量福德資糧，為諸有情作所依止？善男子！若菩薩於一切有情，起同體大悲住於禪定，見來求者悉皆捨施，以福無盡得於寶手令他受用；意樂清淨，心如平地離於高、下，有所悕望豐饒利益，戒清淨故得心無著善護諸根；復能成辦一切施會，得陀羅尼成就辯才。以如是等積集善根，迴向菩提普施有情，如外四大，一切世間依住；如是內四大，為一切有情依住。菩薩作是思惟：『我所積集一切善根法智善巧，無有一法不與有情而為依住。』是為菩薩獲得無量福德資糧，為諸有情作所依住。<p>「善男子！云何菩薩出無佛世，為諸有情而作佛事？善男子！若菩薩為出生處、非處智故，修十力業；為出生漏盡智故，修四無畏業；為出生三十無礙智，修十八不共法業；為出生得佛眼光明故，修五眼悉知業；為出生一切神通故，修宿命業；為獲成就滿足菩提故，修具足一切善法，斷身、口、意諸煩惱業；為出生相好莊嚴故，修集一切福資糧業；為出生十地得灌頂一切佛法故，修集一切智資糧業。如是，善男子！若菩薩具修如是業已，於無佛世能為有情廣作佛事而成就之。<p>「善男子！云何菩薩獲得海印三摩地，不染一切有情心行？善男子！以何因緣名為海印三摩地？如贍部洲諸有情等若干色類，皆於海中而現影像，故名大海。如是若干有情一切心色之類，乃至音聲，彼諸影像皆於菩薩心海中現，是故名為海印三摩地。譬如大海同一醎味，菩薩一味法解脫智亦復如是。譬如大海不越潮限，菩薩觀時、非時故不越成菩提時，坐於道場亦復如是。譬如大海不宿死屍，菩薩不與一切習氣煩惱及聲聞、緣覺心俱亦復如是。譬如大海容納萬流不增、不減，菩薩容受一切諸法無有增、減亦復如是。譬如大海其廣無涯，菩薩慧用無邊亦復如是。譬如大海深難得底，菩薩智海一切聲聞、緣覺難測亦復如是。譬如大海能作無量世界依止，菩薩作諸有情依止亦復如是。善男子！是為菩薩善入海印三摩地已，不染一切有情心行。<p>「善男子！云何菩薩，得無染著心如虛空風無有障礙。善男子！若菩薩於一切法遠離見纏心無所著，譬如大風於虛空中無所染著；如是菩薩於一切法心無所著亦復如是。是為菩薩得無染著，心如虛空風無有障礙。
。
<juan>大集大虛空藏菩薩所問經卷第四<p>開府儀同三司特進試鴻臚卿肅國公食邑三千戶賜紫贈司空謚大鑒正號大廣智大興善寺三藏沙門不空奉<#sp>詔譯<p>「善男子！云何菩薩善知軌儀，修行離暗獲得光明，不隨他緣得自然智，速到大乘一切智智？善男子！若菩薩，於彼所行軌儀一切諸行，不退、不動獲得光明，名為正法自智光明；亦名於法無障礙智。能離於暗獲得光明，不隨他緣得自然智。何以故？彼菩薩住自然智光明之時，於他有情及於此法，照了決定，不隨他緣，速疾能證薩婆若智。」<p>爾時世尊說伽陀曰：「已脫諸見之智者，於生死中具福德；住於瑜伽離諸相，迴向菩提無盡處。應具一切智資糧，無邊智慧虛空性；無色、無相亦無法，則能滿足一切智。應念佛身勝生子，於彼心意不散動；不取色相及種姓，是故名為念如來。法體遠離於諸欲，湛然寂靜常無相；若能遠離於所緣，是故名為真念法。無為、無染常解脫，是故名為念僧伽。一切資緣諸事物，悉能捨施無所著；無思清淨無分別，是故名為念於捨。無為尸羅無諸漏，離身、語、意不流轉；不生三有無所依，是為正念無漏戒。淨居諸天體無垢，及住兜率紹法王；應念如是清淨天，不久我常亦如彼。若持諸佛之正法，不應執著煩惱事；於法、非法皆解脫，如是能持諸佛法。如佛所得菩提相，受持法者亦復然；若知本際無有塵，是則名持諸佛法。由我淨故有情淨，法淨智者隨行之；知諸有情心性淨，以如是行而成就。不作斷滅有情界，亦不見彼有增、減；為說斷除顛倒見，化無量眾令清淨。應說世間諸境界，不異如來之境界；佛之境界如虛空，世間之境亦如是。一切語言及文字，悉皆猶如空谷響；中間無有所聞者，如是知已獲總持。受持、修習及讀誦，盡能宣說法理趣；無我、無人、無法想，如是安住陀羅尼。能持一切諸佛法，善說聞者皆歡喜；正念不離三摩地，由此決定於總持。於法不動無散心，亦於諸法無疑惑；譬如龍王降大雨，彼人說法亦復然。無著、無縛、無障礙，能說千億俱胝典；於諸有情無法想，彼得辯才勝功德。承佛威神說妙法，千俱胝劫常無礙；令諸有情心歡喜，安住辯才佛功德。若知一切法理趣，體性皆若於虛空；無人、無命、無壽者，彼即名持佛正法。有情本性皆圓寂，究竟諸法悉無生；是忍境界無垢淨，得此名為不放逸。見於諸蘊皆如幻，則見諸法真實性；知於六處如空邑，是則能超於蘊魔。譬如空中起浮雲，一切諸惑亦如是；常於正理勤觀察，彼則能超煩惱魔。若知無生常不生，則知寂滅亦無滅；法無過去、未來世，決定不為死魔侵。於法無動亦無思，不住菩提無覺想；無我、無人起悲濟，是降天魔之眷屬。見於識、智二平等，不住無為及有為；心如幻化知世間，是名勇健難摧伏。於此、彼岸無所著，說法修習相應者；拔濟有情無人想，是名菩薩之導師。觀察三有如曠野，亦如空性不變異；無路、無人、無拔濟，是為說法大商主。善說有、無真實法，了法本來常清淨；悲與寂滅理相應，是名菩薩導師者。前、後流轉心相續，如此二心不和合；了知流注心體性，是名菩薩之勇健。知諸法性本清淨，猶如虛空、如水月；不著一切諸煩惱，是淨薩埵常稱讚。若知一法同諸法，如幻陽炎無所取；虛妄空寂不常恒，彼人不久成真覺。」<p>說此決定法門時，七萬二千那庾多天、人、緊那羅、摩睺羅伽等，皆發無上正等覺心；三萬二千菩薩得無生法忍。於此三千大千世界，六種震動，大光普照，百千諸天雨種種花，奏諸伎樂，以鄔馱南而共讚歎：「此諸有情，已為如來法印印之。若有聞此法門，能生勝解受持演說，如法修行一切智者，於此佛剎皆應禮敬以自莊嚴。所以者何？由佛世尊出興於世，演此祕密決定法門，令我等聞，非餘有情所聞見故。」<p>爾時，大虛空藏菩薩，從佛世尊聞說是已，即時獲得六無垢清淨三摩地門，以價直三千世界摩尼寶網，覆於佛上而為供養，一心合掌作如是言：「如來今者以無礙智，觀察一切有情根性前後善巧，宣說無障礙法甚深理趣，由此眾會皆大歡喜讚歎大乘。」時十方世界所來集會諸菩薩等，復放光明，皆言：「由於如來說如是法門，令我等聞，深生慶幸靡不歡喜。」<p>爾時，會中有菩薩摩訶薩名曰迅辯，白大虛空藏菩薩言：「正士！汝名虛空庫藏，而汝豈以虛空為庫藏耶？」<p>虛空藏菩薩言：「善男子！我亦是虛空亦是庫藏。」<p>迅辯菩薩言：「善男子！我願見汝虛空庫藏差別之相。」<p>虛空藏菩薩言：「善男子！如汝之心所思惟物，我令空中為汝雨之。」<p>迅辯菩薩言：「我昔曾見赤優波羅吉祥如來蓮花莊嚴世界，彼有蓮花名曰一切光明遍照，其量廣於一俱盧舍，有多千葉香潔柔軟，猶若迦止栗那綿，身觸之時受極快樂；其香芬馥遍於無量百千世界，彼中菩薩聞香、見花即皆得定。唯願仁者於此眾會而雨是花。」<p>時迅辯菩薩一心淨意，未久之間，於是大虛空藏菩薩以大威神加持力故，即於空中雨如是花。時此會眾見是花已，各各獲得愛樂花三摩地；從定出已異口同聲，讚大虛空藏菩薩言：「善哉，善哉！正士！由汝加持智力故，令一切有情悉皆獲得如是之力。」<p>爾時，眾中復有菩薩名寶莊嚴，白大虛空藏菩薩言：「大士！唯願為我及諸有情，於虛空中雨細粖金。」所言未訖，即有無量粖金，從虛空中如雨而下。<p>寶莊嚴菩薩復言：「願於空中雨一切寶。」所言未訖，即於空中有無量無數種種名、種種色、種種摩尼之寶如雨而下。所謂：金、銀、頗胝迦、吠琉璃、碼碯、赤珠、牟娑羅藏寶，吉祥藏寶、髻娑羅無垢光寶，月光寶、日光寶、照曜寶、殊勝光寶，贍部光寶、火光寶，硨磲、璧玉、珊瑚、帝青寶，德藏寶、寂靜光寶、澄清濁水寶，不壞光明寶、建立眼寶，旋轉寶、釋迦楞伽寶，勝寶、大勝寶、威德熾盛寶、吉祥藏王寶，金剛蘂寶、世光寶，光味寶、持光半月寶，贍部檀寶、贍部洲光寶，千光寶、炬火光寶，勝莊嚴寶、息熱寶，無熱惱寶、除病寶，淨眼寶，淨耳、鼻、舌、身、意寶，照曜支寶、照曜寶，青光寶、黃光寶，頗胝迦寶、白頗胝迦寶、網寶。以要言之，餘如是類無量之寶悉皆雨之，如是無邊眾寶名字，若於一劫不可說盡。<p>爾時，復有時王菩薩，白大虛空藏菩薩言：「大士！此娑訶世界，有無量受苦有情，貧匱飢餓無諸飲食，著破弊衣復有裸形；及諸餓鬼露體饑渴被髮覆身，常思所棄涕唾膿血。為如是類願生憐愍，雨以衣食而充濟之。」<p>時虛空藏菩薩，以加持力，即於虛空，雨種種飲食異類衣服，百千色相無量無邊不可算數，上妙細軟過於迦止栗那綿，身觸之時受極快樂。於此三千大千世界，一切貧匱孤露有情及諸餓鬼，蒙此飲食勝妙衣服悉皆充足。<p>爾時，會中復有菩薩名曰醫王，白大虛空藏菩薩言：「大士！今此世界，無量有情嬰諸疾病，復無眷屬所能瞻視，以病纏綿受大苦惱。願為此等諸有情類，雨上藥草，令彼患者悉皆除愈。」所言未訖，即時虛空雨於無量甘露妙藥；由此藥故，一切病者服皆除差。<p>復有菩薩名摧惡趣，白大虛空藏菩薩言：「善男子！願以大悲，息三惡趣受諸劇苦一切有情。」所言未訖，即於空中出大光明，照捺落迦、傍生、鬼趣，彼諸有情皆息眾苦得受安樂。又於虛空雨眾花鬘、塗香、末香，幢幡、傘蓋、燈燭、音樂，奴婢、妻妾、童子、婇女。象馬、車乘、宅舍，城郭、村邑、聚落、國土，宮殿、樓閣、花園、窓牖、床榻，珍寶、輦輿、四牛、十六牛，乃至千牛所駕之車，悉於虛空如雨而下；皆由大虛空藏菩薩加持力故。復告眾言：「善男子！汝等皆取如是等物隨用捨施，當令滿足檀波羅蜜。」<p>復有菩薩名戒莊嚴，白大虛空藏菩薩言：「善男子！汝已雨於檀波羅蜜，何不復雨戒波羅蜜？」所言未訖，即時十方諸佛及諸菩薩，皆共讚歎戒波羅蜜莊嚴功德。如是讚歎戒功德聲從空中出；如是讚歎忍辱、精進、禪定、智慧莊嚴功德，所出之聲亦復如是。又聞諸佛菩薩百千詞句，稱讚諸法無增、無減；由此法音警覺三千大千世界，令無量無數有情，修學三乘而得成就。<p>復有菩薩名普遍光明，白大虛空藏菩薩言：「汝虛空庫藏，為唯於此世界中現饒益有情，為復亦能於餘世界現如斯事？」<p>爾時，大虛空藏菩薩告普遍光明菩薩言：「善男子！汝獲無垢妙淨天眼，當觀十方諸佛世界，為見何物？」說是語已，時普遍光明即以天眼，觀見十方無量阿僧祇世界，所雨寶物、飲食、衣服，一如此界無所減少；又聞空中所說一切微妙法音亦不增減。<p>爾時，普遍光明菩薩見是事已，深生奇特嘆未曾有，以鄔馱南稱讚大虛空藏菩薩：「不可思議難可測量，而能頓於一切世界，現如是等種種寶物；唯願以佛威神之力及於仁者加持之力，令此眾會及餘世界一切有情，普皆得見如是眾寶，普皆得聞虛空法音。」爾時大虛空藏菩薩，即如其言更雨如是種種諸寶，皆令此會及他方國土一切有情悉皆得見，各各皆發無上正等菩提之心。<p>爾時，王舍大城有五百女人，共詣大虛空藏菩薩所。到已白言：「我聞正士能滿一切有情所願，然今我等夫主並死，不知所趣，唯願大士示我令見。」<p>爾時，大虛空藏菩薩以威神力故，即為五百女人，各各現其本夫形狀住菩薩前。時虛空藏告諸女言：「姊妹！當觀此是汝等本夫以不？」<p>彼諸女等各見本夫，悲喜交集。時彼丈夫各自隨逐是諸女等還歸本家，七日之中為女說法，令得成就咸發無上菩提之心，住不退轉。<p>時五百女相共來詣大虛空藏菩薩之所，一心同聲以伽陀讚曰：「我等今知是法相，猶如幻化虛空性；而為我等示現夫，今我成就最勝業。以是諸法皆變化，本空、無心、無所動；由此通達無漏法，永不隨逐諸煩惱。是故皆發菩提心，願欲拔濟有情類；蒙為我等授記莂，當得成佛度有情。同名善調之如來，廣於後世修諸行；我等獲斯妙法雨，是故稱讚大導師。」<p>爾時，復有五百丈夫被賊欲害，即聞空中聲曰：「汝等當知有菩薩名大虛空藏，能於怖畏諸有情類施於無畏。汝等應當歸依稽首，必無所害。」時彼諸人以恐怖故，皆共一心異口同聲作如是言：「南無大虛空藏菩薩！」作是語時，虛空藏菩薩化五百人從虛空下，住彼人前，告諸賊言：「是等貧匱，何用害為？寧殺我等。今當與汝衣服、瓔珞所須之物，令無所乏，勿斷彼命。」時彼諸賊即殺化人，其五百人咸離怖畏泰然安隱，皆共往詣大虛空藏菩薩之所，恭敬合掌頭面禮足作如是言：「我等今者皆從大師得全性命，故來頂禮，莫知所報廣大之恩，唯願為我說微妙法，當共受持成二利行。」<p>爾時，大虛空藏菩薩告言：「善男子！汝等今者既無所懼，各各宜發阿耨多羅三藐三菩提心，則得自利利他成就。」說是語已，彼等一時皆發阿耨多羅三藐三菩提心，即以上妙衣服價直百千，奉虛空藏菩薩以申供養。如是供養虛空藏菩薩已，即為供養一切諸佛。<p>爾時，世尊悉與彼等授於記莂：「於當來世過無量劫，修菩提分法已，當得成佛，同號無怖畏如來、多陀阿伽度、阿羅訶、三藐三佛陀。」<p>爾時，舍利子白大虛空藏菩薩言：「善男子！汝得此虛空庫藏已來，經今幾何不枯不竭，周給一切無有窮盡？」<p>虛空藏言：「大德！於意云何？豈有虛空而竭盡耶？」<p>「不也，大士！」<p>虛空藏言：「如是，大德舍利子！虛空自性無盡，我今所有善根功德亦復如是。所以者何？我為菩提，於無量劫積集無量無邊善根，悉皆迴向，如彼虛空無有窮竭，是故周給不竭不盡。如汝所言，而此空中施設庫藏經幾何者，乃至我發菩提心來，空中庫藏久近如是。」<p>時舍利子復言：「汝發菩提心復經幾時？」<p>答曰：「如佛世尊知其近遠。」<p>舍利子即白佛言：「世尊！此虛空藏菩薩，發菩提心經幾許時？」<p>佛言：「善男子！我若具說，人天聞者皆生疑惑。」<p>舍利子言：「善哉，世尊！唯願垂慈為我開示；又此會中有無量眾皆共渴仰，願為解說令得淨信。」<p>爾時，佛告舍利子：「譬如恒河沙數世界所有微塵，一一微塵復為一劫，如是塵劫為一洛叉。復有無量那由他洛叉微塵劫，盡是微塵所有劫數，彼虛空藏發於無上正等覺心，經爾所時。」<p>舍利子復白佛言：「世尊！彼虛空藏初發心時，所遇如來名字何等？」<p>佛告舍利子：「彼時如來出現於世，名一切勝願寶威德王如來、應供、正遍知、明行足、善逝、世間解、無上士、調御丈夫、天人師、佛、世尊，世界名現一切佛剎，劫名寶莊嚴。舍利子！彼現一切佛剎世界，所有功德莊嚴成就，我以劫壽說不能盡。舍利子！彼佛世尊所坐道場，周千世界，復有超過數量諸菩薩眾，以為眷屬。舍利子！彼時世界有轉輪王，名一切天灌頂，王於三千大千世界。彼王復有不可思議寶藏，有三萬六千子，悉皆化生有大威德。彼佛世界乃至無有女人之名。舍利子！彼佛世尊壽百千劫，其一切天灌頂王，於四十中劫承事彼佛，一日之中用千俱胝上妙資具，積高須彌以為供養，所積福聚不可思議。其王諸子及諸眷屬，皆發阿耨多羅三藐三菩提心。舍利子！彼時一切天灌頂王，莫作異觀，今虛空藏菩薩是。」<p>爾時，舍利子白佛言：「甚奇，世尊！此大虛空藏菩薩，被不可思議甲冑，乃至久遠住於大乘，能證如是威德法行。」<p>佛言：「舍利子！是大虛空藏菩薩，所供養佛超過無量恒河沙數，於彼佛所淨菩提心，恒河沙數佛所菩提心淨則意樂淨；恒河沙數意樂淨則加行淨；恒河沙數加行淨則增上意樂淨；恒河沙數增上意樂淨則檀波羅蜜多淨；恒河沙數檀波羅蜜多淨則尸羅波羅蜜多淨；恒河沙數尸羅波羅蜜多淨則忍辱波羅蜜多淨；恒河沙數忍辱波羅蜜多淨則精進波羅蜜多淨；恒河沙數精進波羅蜜多淨則禪那波羅蜜多淨；恒河沙數禪那波羅蜜多淨則般若波羅蜜多淨；恒河沙數般若波羅蜜多淨則方便波羅蜜多淨；恒河沙數方便波羅蜜多淨則一切有情無礙心無礙光淨；恒河沙數有情無礙心無礙光淨則大慈淨；乃至大悲、大喜、大捨、大神通智淨則身、語、心淨；由恒河沙數心清淨則一大人相淨；如是廣說三十二大人相乃至一切大人相善根淨則虛空庫藏淨。舍利子！由如是故，此虛空藏菩薩，能於空中示現一切菩薩之行。舍利子！譬如虛空無有窮盡；善男子！如是菩薩一切願行清淨無盡亦復如是，是故名為虛空庫藏。」<p>說是法時，會中有一萬菩薩獲得無盡財寶，于虛空庫藏滿足願忍。<p>爾時，會中復有菩薩名曰法王，白大虛空藏菩薩言：「我願從空中聞妙法音。」<p>虛空藏言：「善男子！汝極生恭敬，心住虛空作大師想，我當令汝聞妙法音。」<p>爾時法王菩薩，并諸大眾一心合掌，向空禮敬瞻仰而住，以虛空藏菩薩加持力故，即於空中出伽陀曰：「心意與諸法，皆如於虛空；我今說少分，汝等次第聽。虛空無高故，下亦不可得；諸法亦如是，其性無高、下。虛空無有生，滅亦無所得；諸法亦如是，生、滅不可得。空中無損減，復無增益性；諸法如虛空，平等無增、減。空中無有暗，亦無於所染；心性亦如是，無暗亦無染。譬如日月光，虛空無愛染；心亦同虛空，無愛亦無染。譬如於虛空，鉾槊無傷損；菩薩觀眾苦，亦無憂懼心。如空雨甘露，虛空無愛悅；菩薩於名利，不生染愛心。毀、譽空不動，苦、樂心恒靜；大地雖搖動，虛空性常住。菩薩於世法，遠離分別心；如空火不燒，菩薩惑無染。虛空離生、滅，法界無去、來；眾色現於空，諸法依心住。空無色、非色，心性亦復然；虛空唯假名，心意識如是。如空無邊故，智者德如斯；猶空迹難成，菩提行無相。虛空無前際，五蘊性亦然；過、現四大空，未來亦如是。如劫燒空界，難滿諸有情；五欲流注心，難滿亦如是。佛說大法句，離欲出世間；教法廣無涯，如空無所得。了知真實法，不壞、不住性；知性即無性，正見住實際。聲性空無有，言說性亦然；法體本無言，無聲亦無說。諸法如幻、炎，夢、影、響皆空；寂靜無比方，引導故為喻。法無相說相，能、所相皆無；菩薩了真如，如空無所得。無著、無所有，無覺、無戲論；不度有情故，如性為菩薩。有情本涅槃，聞此不驚怖；被勇猛甲冑，名住菩提者。猶如於幻師，害多幻化眾；實無有所害，所度生亦然。幻化及有情，諸佛法亦爾；若悟同一性，無自性為性。虛空藏菩薩，得虛空庫藏；充足諸有情，此藏無窮盡。無邊功德聚，得此清淨藏；汝觀諸法性，其性無移動。應知一切法，因緣和合生；由此無有窮，法藏難思故。世尊常演說，四種法無盡；有情及虛空，菩提心佛法。如諸世間物，可說有窮盡；無物、無所盡，是故說無盡。究竟滅盡法，盡法無所盡；無盡、無不盡，是故說無盡。若人聞此法，名菩薩覺悟；則知如是人，速住菩提道。」<p>爾時，大眾聞是伽陀已，即於會中有八千菩薩得無生法忍，一萬二千天子住虛空中，發於阿耨多羅三藐三菩提心。
。
<juan>大集大虛空藏菩薩所問經卷第五<p>開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉<#sp>詔譯<p>爾時，眾中有菩薩名常希奇，從座而起白世尊言：「未知此聲從何而出？」<p>佛言：「善男子！汝當問彼大虛空藏菩薩，當為汝說。」<p>爾時，常希奇菩薩，即白大虛空藏菩薩言：「大士！我今不知如此法聲從何而出？唯願仁者為我說之。」<p>虛空藏菩薩言：「善男子！於意云何？彼谷中響從何而有？」<p>常希奇菩薩言：「因於他聲之所顯出。」<p>虛空藏菩薩言：「善男子！彼之谷響為是身耶？為是心耶？為是色耶？為是聲耶？可實有不？」<p>「不也。大士！響無自體因聲顯發，豈有實耶？」<p>「善男子！響既不實因聲而有；如是虛空所出法聲亦復如是，從不思議智之所顯，由心攝持自空而出故有流轉，非即流轉能顯其聲。善男子！汝觀因緣和合所作甚深之理，依因感果亦無因果性不流轉，而此二法無自性故、無作者故；若知因緣不能感果，則了諸法本無和合。所以者何？如世尊說：『若知雜染是則清淨，不斷雜染亦自清淨。』何以故？煩惱自性本清淨故。如此二法名施設句，所謂雜染及以清淨，依勝義際所建立故。勝義際中雜染、清淨皆不可得。勝義際者名為無際，即彼無際名為實際，是實際即空際，是空際即我際，是我際即一切法際。若知一切法際、空際、寂靜際、極寂靜際、所有際門，則於一切諸法無所取著，獲無礙智。」<p>爾時，舍利子問常希奇菩薩言：「善男子！汝以何故名常希奇？」<p>答曰：「大德舍利子！我於一切法，常勤精進生希奇心，樂欲滿足而不能解；又於一切菩薩之行生希奇心，當願入於一切有情心行之智而不能解，願於一切煩惱魔業令不得便而不能解，是故於法常生希奇；由此因緣名常希奇。」<p>爾時，長老舍利子白佛言：「甚奇，世尊！而此正士辯才如是明了，一切諸佛之法無所染著，所說之法亦不取著。」<p>爾時，會中有菩薩名寶吉祥，白大虛空藏菩薩言：「善男子！唯願為我說三摩地，我當如說而修行之。」<p>時大虛空藏菩薩告寶吉祥菩薩言：「善男子！有三摩地名為菩薩清淨意樂，能除道障詣菩提故；有三摩地名一切有情無礙光明，謂與有情作照明故；有三摩地名護自他，超越一切他惱害故；有三摩地名為無垢，能令獲得心清淨故；有三摩地名為遍照，謂能增長諸善法故；有三摩地名為端嚴，謂能獲得澄淨性故；有三摩地名為高廣，謂能獲得無見頂故；有三摩地名為遠離，謂能調伏諸煩惱故；有三摩地名為迴旋，能右迴旋入真道故；有三摩地名為退轉，能轉外道邪因見故；有三摩地名為作樂，遊諸法苑受快樂故；有三摩地名到究竟，殖清淨行到後地故；有三摩地名為威德，獲心自在無羸劣故；有三摩地名入平等，於諸有情心平等故；有三摩地名知作業，能隨所作知業果故；有三摩地名師子幢，能離怖畏身毛竪故；有三摩地名心勇健，能消一切煩惱魔故；有三摩地名芬陀利，於諸世間獲無染故；有三摩地名跛度摩，謂能獲得心莊嚴故；有三摩地名光莊嚴，能照一切諸佛剎故；有三摩地名善作業，謂能永害憎愛心故；有三摩地名幢莊嚴，謂能照耀諸佛法故；有三摩地名為有炬，能照一切諸習氣故；有三摩地名為日燈，能離一切諸黑暗故；有三摩地名為日旋，能觀一切有情心故；有三摩地名功德藏，諸功德法隨順轉故；有三摩地名那羅延，能伏一切他論難故；有三摩地名為堅固，能獲金剛不壞身故；有三摩地名為具堅，能超一切世間慧故；有三摩地名曼荼羅，能獲不退諸神通故；有三摩地名金剛場，謂能往詣菩提場故；有三摩地名金剛喻，善能穿鑿諸漏法故；有三摩地名為具行，能知有情諸心行故；有三摩地名為治地，能令遠離愛欲過故；有三摩地名為摧壞，能令摧壞四魔怨故；有三摩地名日觀身，能觀一切色身相故；有三摩地名為不眴，能令專注一境性故；有三摩地名入虛空，能淨一切精進心故；有三摩地名為無諍，能超一切所緣境故；有三摩地名無垢輪，能轉清淨妙法輪故；有三摩地名為電光，能觀察心剎那壞故；有三摩地名善作勝緣，能速圓滿諸善法故；有三摩地名為能淨，能斷一切不善法故；有三摩地名身莊嚴，能滿大人相隨好故；有三摩地名語莊嚴，梵音說法令眾喜故；有三摩地名心莊嚴，令諸善法不失壞故；有三摩地名為無畏，能得堅固不退轉故；有三摩地名為等施，於諸有情無簡別故；有三摩地名戒積集，令一切願悉滿足故；有三摩地名忍甲冑，能於身命無顧惜故；有三摩地名精進堅固，能獲速疾諸神通故；有三摩地名無量藏，能令梵王所攝伏故；有三摩地名無所有，令無色界有堪能故；有三摩地名為高幢，不為有情所陵伏故；有三摩地名為高燈，善能觀察於十方故；有三摩地名為慧炬，能摧一切障蓋纏故；有三摩地名為海印，能現種種所作業故；有三摩地名無量旋，能斷一切諸惡見故；有三摩地名為空性，能離一切諸相見故；有三摩地名為無相，能斷遍計諸分別故；有三摩地名為無願，善能清淨諸願相故；有三摩地名為不動，能害一切動意思故；有三摩地名具足音，能善獲得無礙辯故；有三摩地名為遍持，能持一切所聞法故；有三摩地名為淨念，能善受持諸佛法故；有三摩地名為無盡，悉令有情生歡喜故；有三摩地名為寶嚴，能令一切得寶手故；有三摩地名為隨去，能隨有情獲心智故；有三摩地名知所趣，於有情趣令覺悟故；有三摩地名為意入，能令心意皆清淨故；有三摩地名為法雲，隨其勝解雨法雨故；有三摩地名為念佛，能證甘露清淨法故；有三摩地名為念法，能證離欲諸善法故；有三摩地名為念僧，令於佛法不退轉故；有三摩地名為念捨，令於資具悉能捨故；有三摩地名為念戒，建立諸佛法根本故；有三摩地名為念天，令於淨法無過失故；有三摩地名入法界，知一切法互相入故；有三摩地名虛空性，令一切法悉無礙故；有三摩地名無生性，能令獲得無生忍故；有三摩地名類不類，於文句差別以善巧智悉能持故；有三摩地名妙說無垢印，菩薩由得此三摩地，一剎那頃能以慧證大菩提故。善男子！如是八十三摩地門，一一皆有五百三摩地門以為眷屬，合集算計，成於四萬三摩地門。清淨、雜染，足為八萬三摩地門。彼前、後、中際及無盡智，各有五百三摩地門，并清淨、雜染，合成八萬四千三摩地門，乃至如是爾所三摩地，為爾所法鄔馱南，復成如來八萬四千差別法蘊，由彼有情八萬四千心行別故。善男子！根本鄔馱南，令諸有情入佛智行，生警悟故。復次，一切佛智，入一切有情心行，所說法藏，無量無邊不可思議，非百千劫之所能說。我今於此三摩地門略說少分。」<p>說此法時會中有一萬六千菩薩，於三摩地門證無生法忍，八萬四千人天發阿耨多羅三藐三菩提心。<p>爾時，世尊讚大虛空藏菩薩言：「善哉，善哉！善男子！快說如是三摩地功德法門，顯揚如來微妙勝智，而此法門汝身自證，不由他悟。」<p>爾時，寶吉祥菩薩白佛言：「世尊！以何因緣，虛空藏菩薩於如來所，能從虛空雨於眾寶？」<p>佛告寶吉祥菩薩言：「善男子！我念過去無量不可數劫，爾時有佛出興於世，號無垢炎無量光王如來、應供、正遍知、明行足、善逝、世間解、無上士、調御丈夫、天人師、佛、世尊，世界名彌佉羅，劫名功德光。善男子！其彌佉羅世界，國土安樂人民熾盛，七寶為地其平如掌，清淨柔軟猶若迦止栗多綿，行隨觸時受勝快樂，閻浮檀金以覆其上，種種諸寶而為嚴飾，界以八道寶樹行列；如他化天，隨所受用皆適其意。諸人、天眾悉共居止宮殿樓閣，心念飲食隨意皆至。善男子！彼無垢炎無量光王如來，有六十那由他菩薩摩訶薩眾。當於彼時，有轉輪聖王名曰福報莊嚴，七寶具足，其王國城如贍部洲所居宮殿，東、西、南、北四方皆各四瑜繕那，間錯七寶以為莊嚴；復有五百園苑嚴飾交映。善男子！是福報莊嚴王，有八萬四千婇女端正殊妙；有四萬子皆悉端嚴，力勇無敵。有二寶女：一名、吉祥威，二名、吉祥光。王與婇女及諸王子，前後圍遶，往詣於彼愛莊嚴園，遊觀歌舞而自娛樂。是二寶女各於懷中化生一子——端正無比色相光明，宿植善根成就願力，志求無上正等菩提——一名、師子；二名、師子勇步。適化生已，即共同聲向於父王說伽陀曰：「『昔造善、惡皆不亡，供養如來亦不失；不捨菩提意樂故，堅固多聞亦不忘。不失檀那及淨戒，忍辱柔和行成就；知恩報恩作善業，精勤不捨菩提願。一心禪定得解脫，定與慧俱心不惑；能修智業常不動，是故速得證菩提。滅諸煩惱而不染，由此不生胞胎藏；化生處在蓮花上，如蓮在水而無染。東方有佛名醫王，我等自彼來求法；親近供養無垢佛，成就三世無礙智。父王可共往佛所，奉事禮敬以修治；如來出世遇甚難，猶若優曇鉢華現。』王聞是語極歡喜，悉與妻子并侍從，一千俱胝諸眷屬，往詣於彼見如來。慇懃致敬彼世尊，妙華塗香以供養，頭面禮足而右遶，合掌端身住佛前。師子并及彼勇步，亦復頂禮於佛足，禮佛足已伽他讚：『為求正法利有情，願為拔濟勝歸依，於世盲瞑作燈燭，妙達有情心意樂，隨彼勝解能開悟。今我父王恃尊位，為諸五欲之所纏，不往親近於如來，亦失供養及聞法。善哉世尊生悲愍，願說最勝菩提道，咸令一切聞法已，皆得不退於佛乘。』時佛踊在虛空中，高於八十多羅樹：『王今聽我最勝法，聞已如說而修行。五欲無常命難保，身如朝露水上泡；欲樂如夢如嬉戲，誰有智者生貪著？習欲之人無厭足，轉令熾盛增渴愛；愚夫隨境無休已，唯聖慧者能知足。五蘊如幻而不堅，誑惑世間應善察；諸界如彼毒蛇類，六處喻若空村邑。無王、無國、無妻子，助伴但有於無常；唯施戒、定及精進，今世他世為伴侶。觀我神通威德力，相好端嚴具辯才；汝樂來世如是業，應發無上菩提意。』福報大王聞法已，并與七十俱胝眾，妻子侍從諸眷屬，皆發無上菩提心。咸言已發最勝心，悉願廣度眾生類；誓行殊勝菩提行，願得成佛世間尊。<p>「善男子！時福報莊嚴王，從佛所聞是伽陀已，與其眷屬合掌恭敬，稽首作禮而白佛言：『世尊！唯願垂慈受我供養。』爾時世尊心生憐愍，即受其請。時福報莊嚴王即以種種衣服、飲食、臥具、醫藥，皆是殊勝上妙珍異離過之財，於八萬四千歲以為供養。時師子及師子勇步，并餘二萬王子，發淨信心捨世榮位，於彼佛法出家為道。時王二子勤行精進，於菩提分法修習不久獲五神通。以如意通力及智願力，能於一切諸佛世界施作佛事，廣為有情說於妙法，令無量無數阿僧祇有情，安住阿耨多羅三藐三菩提心。<p>「善男子！其福報莊嚴王，過八萬四千歲已，為聞法故，往詣無垢炎無量光王如來所；見二童子出家修道，竊自思惟：『是童子出家有何所獲？不如於我八萬四千歲中，以種種樂具供養功德？』善男子！時無垢炎無量光如來知王心念，即告師子、勇步童子言：『善男子！汝應示現慧神通、福神通、力神通，暎蔽大眾所有威光并魔宮殿一切光明，顯菩提相，令此大眾生希有心，得於正見降伏異論，然大法炬息諸煩惱，遊戲菩薩自在神通。』爾時師子、勇步菩薩，即時舉手捫大虛空，三千世界六種震動。復更舉手捫摸虛空，即於空中而有百千俱胝天樂，不鼓自鳴其音和雅。復更舉手捫摸如前，即雨無量昔未聞見極妙天花，柔軟猶如迦止栗那綿，手觸之時受勝快樂；并種種寶、末香、塗香、繒蓋、幢幡、衣服、飲食，一切受用莊嚴資具，積滿三千大千世界，一切眾會得未曾有。爾時無垢炎無量光王如來，告福報莊嚴王言：『如是雨寶廣大惠施，可得知其數量以不？』王白佛言：『世尊！所雨寶施猶如虛空不可知量。』佛言：『大王！此師子、勇步菩薩，若以神通智慧之力，於剎那頃雨如是寶，遍於恒河沙數世界。一切有情隨意所取，皆得滿足悉令歡喜。』<p>「善男子！當爾之時，有地居天唱如是言：『此菩薩於當來世，必得成就虛空庫藏，能隨有情心之所求，皆從空中雨如是寶。』如是四大王眾天、三十三天、夜摩天、覩史多天、樂變化天、他化自在天、大梵王天，展轉相告悉皆如是。<p>「爾時，無垢炎無量光王如來即便印可：『如是當成虛空庫藏。』作是言已，恒沙諸佛悉共發聲同時印可，亦復如是。善男子！彼福報莊嚴王，見師子、勇步菩薩神變如是，合掌向佛白言：『世尊！菩薩神通福德之力，乃能如是不可思議。』即立王子勝慧繼嗣為王，自捨國位剃除鬒髮，於彼佛法出家為道。既出家已作是思惟：『所捨施者為欲利益身、口、意故，夫出家者令身、口、意悉清淨故；所捨施者為濟闕乏，夫出家者無所闕乏；所捨施者得報危脆，夫出家者獲果堅實；所捨施者有我所攝，夫出家者無所攝受；所捨施者有於身見，夫出家者離一切見；所捨施者猶如嬰孩，歡喜遊戲而無所知，夫出家者寂靜智慧悉皆遍知。』作是思惟已閑居寂靜，不生放逸勤加修道，其後未久獲五神通。<p>「善男子！爾時福報莊嚴王者，莫作異觀，即拘留孫如來是也；爾時師子菩薩者，即我身是；師子勇步菩薩者，即大虛空藏菩薩是。是虛空藏菩薩，於無量百千俱胝那庾多劫，從虛空庫藏常能雨寶，無有休息。善男子！爾時勝慧王子者，今慈氏菩薩是。善男子！悅意清淨，宿植善根所聞法教，當知皆是有情依處。」<p>說此大虛空藏菩薩昔因緣時，有十二萬人，皆發阿耨多羅三藐三菩提心。<p>爾時，大虛空藏菩薩白佛言：「世尊！云何菩薩出世間道？」<p>佛告大虛空藏菩薩言：「善男子！出世間道者，所謂：六波羅蜜，三十七菩提分法，奢摩他、毘婆舍那，四攝法，四無量心，四禪、四無色定，五神通。善男子！此名菩薩出世間道。世間者，所謂：五蘊。菩薩為求菩提，以慧方便知色無常，行於布施；知色苦，知色無我，知色寂靜，知色空，知色無相，知色無願，知色無行，知色不生，知色不起，知色緣生，知色遠離，知色無執，知色無阿賴耶，知色不發起，知色如幻，知色如夢，知色如陽焰、水月、谷響、光影，知色如影像，如草木、瓦礫，而行布施。菩薩如是行施之時，知色真如；由知色真如故即知施真如；知施真如故即知迴向真如；知迴向真如故即得菩提真如；得菩提真如故即知有情真如；知有情真如故即知我真如；知我真如故即知一切法真如；知一切法真如故非真如、不妄真如、不異真如，隨知如是而行布施。善男子！是為菩薩出世間道。如是知受、想、行、識無常已而行布施；如是知識無我，知識寂靜，知識空，知識無相，知識無願，知識無行，知識無生，知識無起，知識緣生，知識遠離，知識無執，知識無阿賴耶，知識不發起，知識如幻、如夢、陽焰、水月、谷響、光影、影像，知識無形相已而行布施。如是行施之時，知識真如故即得施真如；由得施真如故即得迴向真如；得迴向真如故即得菩提真如；得菩提真如故即得有情真如；得有情真如故則得我真如；得我真如故則得一切法真如；得一切法真如故，非真如、不妄真如、不異真如而行於施。善男子！是為菩薩出世間道。<p>「復次，善男子！菩薩知色無常已而護於戒，乃至知色如草木、瓦礫已而護於戒。菩薩如是護戒之時，知色真如；由知色真如故則知戒真如；戒真如故則得迴向真如；迴向真如故則得菩提真如；菩提真如故則得有情真如；有情真如故則知我真如；我真如故則得一切法真如；一切法真如故，非真如、不妄真如、不異真如，則隨護於戒。善男子！是名菩薩出世間道。如是知受、想、行、識無常已，而護於戒。如是乃至知識無形相已，而護於戒。如是護戒之時，由知識真如故則得戒真如；戒真如故即得迴向真如；迴向真如故則得菩提真如；菩提真如故則得有情真如；有情真如故則知我真如；我真如故則得一切法真如；一切法真如故，非真如、不妄真如、不異真如，則隨護戒。善男子！是為菩薩出世間道。<p>「復次，善男子！菩薩知色無常已而行忍辱、精進、禪定、般若，乃至知色如草木、瓦礫已而行般若。菩薩如是行般若之時，知色真如；由知色真如故則得般若真如；般若真如故則得迴向真如；迴向真如故則得菩提真如；菩提真如故則得有情真如；有情真如故則知我真如；我真如故則知一切法真如；一切法真如故，非真如、不妄真如、不異真如行於般若。善男子！是為菩薩出世間道。如是知受、想、行、識無常已而行般若，如是乃至知識無形相已而行般若。如是行般若時，由知識真如故則得慧真如；慧真如故則得迴向真如；迴向真如故則得菩提真如；菩提真如故則得有情真如；有情真如故則知我真如；我真如故知一切法真如；一切法真如故，非真如、不妄真如、不異真如，而行般若。善男子！是為菩薩出世間道。復次，善男子！菩薩知色無常已，於身觀身修身念處，乃至知色如草木、瓦礫已修身念處。菩薩如是修身念處之時，知色真如；知色真如故，知身真如；乃至知一切法真如；一切法真如故，非真如、不妄真如、不異真如修身念處，不共身俱行尋伺。善男子！是為菩薩出世間道。如是受、想、行、識，知無常已修身念處；如是乃至知識無形相已修身念處。如是修身念處之時，由知識真如故則得身念處真如；身念處真如故則得迴向真如；迴向真如故則得菩提真如；菩提真如故則得有情真如；有情真如故則知我真如；我真如故則知一切法真如；一切法真如故，非真如、不妄真如、不異真如修身念處；乃至修受、心、法念處，亦復如是，不與法俱行尋伺。善男子！是為菩薩出世間道。<p>「如是知色無常已，修四正勤、四如意足、五根、五力、七菩提分、八聖道分、奢摩他、四攝、四無量、四禪、四無色、五神通，亦如是；知色苦、色無我、色寂靜、色空、色無相、色無願、色無行、不生、不起、緣生、遠離，乃至知色如草木、瓦礫已，引神通智。如是知受、想、行、識無常已，引神通智，乃至知識無表相已引神通智。如是蘊真如、神通真如故，乃至一切法真如。一切法真如故，非真如、不妄真如、不異真如，引神通智，亦復如是。善男子！是為菩薩出世間道。何以故？此道超越世間道故，知色真如不壞其色，不斷、不常，從於緣生無生自性。如是知受、想、行、識真如，不壞其識，不斷、不常，從於緣生無生自性。超蘊世間并欲、色、無色而無染著，以不染故，為於五趣受生有情，說此名為出世間道。由佛假說有於世間，是故不壞。何以故？無常相不壞世間苦相、無我相、寂靜相、空相、無相相、無願相、無行相，乃至真如相不壞世間故。善男子！是為菩薩出世間道，此道清淨。<p>「菩薩若住此清淨道，即能於彼惡道有情作大光明；由得光明名為安住出世間道。此道最勝，能令往趣菩提場故；此道淨勝，能離一切不善心故；此道殊勝，能到於佛智慧頂故；此道無上，能度生死諸瀑流故；此道無比，能超一切偏異道故；此道無等，無有一法能相類故；此道無等等，不離往昔因佛道故；此道安隱，善能摧伏諸魔怨故；此道無礙，如意通智所遊戲故；此道無暗，有慧光明故；此道平正，無諸諂曲故；此道端直，離諸邪曲故；此道平等，等有情心故；此道廣大，容諸有情故；此道寬博，互不相逼故；此道能生，無有疲倦故；此道福資糧，檀波羅蜜故；此道無熱惱，戒波羅蜜故；此道無怖畏，忍波羅蜜故；此道不退轉，進波羅蜜故；此道離諸境，禪波羅蜜故；此道遍虛空，慧波羅蜜故；此道隨順智，能令變化故；此道常滿足，集諸善法故；此道隨法輪，所聞不忘故。善男子！是為菩薩出世間道，如是殊勝清淨無比。<p>「若菩薩欲住此清淨道，當被大甲冑成就大乘，由此往詣菩提場故。何等名為被大甲冑？此諸菩薩，若被未度者令度甲冑，修治大船故；被未解脫者令解脫甲冑，解脫煩惱諸見縛故；被未安者令安甲冑，令捨一切攝受怖故；被未涅槃者令得涅槃甲冑，令顛倒者獲正道故；被解脫一切有情甲冑，令著我、有情、命者、壽者無所得故；被受持正法甲冑，不貪身命故；被淨佛剎土甲冑，修習善根無厭足故；被莊嚴相好甲冑，積集種種福資糧故；被摧諸魔外道所說甲冑，獲神通力故；被令一切有情歡喜甲冑，獲四無礙智故；被求諸佛正法甲冑，得陀羅尼智故；被觀一切有情心甲冑，得神通智故；被知一切有情根前後智甲冑，由方便智慧故；被滿足十力甲冑，積集智慧力故；被無所畏甲冑，於一切處心無退沒故；被滿足十八不共法甲冑，修一切善法斷一切不善法故；被聞一切法不驚、不怖、不畏甲冑，知一切法如幻夢、光影、谷響、水月故；被大悲甲冑，知諸有情本來涅槃悉成就故；被善巧方便甲冑，聞空、無相、無願、無行一切法不生，而能示現處生死故；被先加持不動甲冑，聞說超過尼夜摩相，一切諸法不生、一切行不滅，不取果證故；是為菩薩大乘甲冑。菩薩被此二十大甲冑已，乘於大乘到於彼岸。<p>「復次，乘者，以四攝法為輪，善能攝取諸有情故；以淨十善為輻，善能通達諸正行故；以淨意樂善根為軸，善作甚深行根本故；以廣大緣生智為轂，堪任荷負有情善故；以大慈悲為輞，攝受法寶眷屬而莊嚴故；以堅固力為繫縛，最勝功德無退失故；以先誓願及善巧智為運動，大悲方便能雙運故；以奢摩他為轅，引發正慧善能遍知四聖諦故；以無遮施輻，為資糧故；以如意足遊諸佛剎故；以正念繩，持菩提心不退失故。<p>「復次，乘者，廣博容受一切有情，摧伏二乘制諸外道、破壞魔眾顯現明智，能到究竟，一切菩薩所應學故；梵、釋、諸天皆讚仰故；如師子座安處一切說法者故；亦能顯現微妙色相，觀無厭故；金剛鉤鏁堅固意樂，常無壞故；以菩提心而為先導，令身行願功德滿故；以淨天眼常觀察故；以淨光明照十方故；常雨清淨覺支花故；常奏無礙法音樂故；善說正理相應法故；善化同類諸有情故；一切菩薩為眷屬故；無量功德所莊嚴故；流出無上薩婆若故。善男子！如是菩薩擐彼二十清淨甲冑，乘此大乘住出世道，以作佛事安立有情。」<p>說此大乘甲冑莊嚴時，七萬二千人天，發於無上正等菩提之心；三萬二千菩薩，於出世間道皆得清淨，獲無生忍。
。
<juan>大集大虛空藏菩薩所問經卷第六<p>開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉<#sp>詔譯<p>爾時，寶吉祥菩薩問大虛空藏菩薩言：「仁者！汝已淨出世間道耶？」<p>虛空藏菩薩言：「善男子！如是，已淨。」<p>復問言：「云何已淨？」<p>答言：「我清淨故，已淨。」<p>復問言：「云何我清淨？」<p>答言：「世間清淨故我清淨。」<p>復問言：「云何世間清淨？」<p>答言：「善男子！色前際清淨，無去故；色後際清淨，無來故；色中際清淨，不住故；如是受、想、行、識；識前際清淨，無去故；識後際清淨，無來故；識中際清淨，不住故。善男子！是故名為世間清淨。」<p>復問：「仁者！如是世間清淨，欲何所顯？」<p>答言：「善男子！顯一切法悉皆清淨。」<p>復問：「云何顯一切法清淨？」<p>答曰：「以智慧故，知一切法前際、後際之分齊故。」<p>復問：「云何一切法前、後分齊？」<p>答曰：「不斷、不常故。」<p>復問：「於彼不斷、不常，是何言說？」<p>答曰：「不斷、不常是不生、不滅言說。」<p>復問：「於彼不生、不滅，是何言說？」<p>答曰：「不生、不滅是無言說。」<p>復問：「云何法無言說？」<p>答曰：「是法無數故。」<p>復言：「仁者！法若無數，云何隨於名數？」<p>答曰：「善男子！譬如虛空不隨名數，但以名數假名虛空，如是名數即非名數。」<p>復問：「云何數非數門？」<p>答曰：「數門者說有為法，非數門者說無為法；又數非數法皆是無為，是故佛說，應以智慧遠離一切稱量數法；於有為數以識稱量如理觀察，爾時不見是法應斷是不應斷；是法應證是不應證；是法應修是不應修；不見諸法亦不作限量。若無見無量，是時即獲無所執著，得無悕望。若無悕望則無所緣，得無所緣則得無我，若得無我則無所執。云何無所執？不執色是常、無常；不執受、想、行、識是常、無常；不執色是苦、是樂；不執受、想、行、識是苦、是樂；不執色是我、無我，乃至不執識是我、無我；不執色是淨、非淨，乃至不執識是淨、非淨；不執色是空、非空，乃至不執識是空、非空；即獲無所執著三摩地。得是三摩地已，常起大悲度諸有情，不見流轉生死煩惱。所以者何？生死、涅槃性無別故。於諸有情現見涅槃，亦知自身本來涅槃，是名菩薩般涅槃行。<p>「善男子！云何菩薩般涅槃行？般涅槃者名無有觀行迴向薩婆若。於薩婆若不作色求，不作受、想、行、識求；以無求心住清淨戒滿足本願，於一切法不見增、減，獲於平等住於法界。由住法界行菩薩行，亦無行法而為所行。善男子！是為菩薩般涅槃行。」<p>復問：「云何無行、有行觀察涅槃？」<p>「善男子！菩薩作意觀察涅槃，名為有行證於無行，以無行故名為涅槃。復次，菩薩於言說詮表不生分別，名為涅槃。又涅槃者名為彼岸，而彼岸者無有諸相，於彼諸相心不取著，名為涅槃。又彼岸者名無分別，於彼不起分別心故名為涅槃。又彼岸者無阿賴耶，於彼不起阿賴耶心故名為涅槃。善男子！如是行已名為菩薩般涅槃行。」<p>爾時世尊讚虛空藏菩薩言：「善哉，善哉！正士！快說此法契於菩薩般涅槃行。」<p>說此法時，會中有五百菩薩，得無生法忍。<p>爾時，大虛空藏菩薩摩訶薩白佛言：「世尊！由於如來智慧光明照曜我等故得斯辯，非我能也。譬如日光照閻浮提所有色像，如是世尊大調御士慧光明力，能令我等曉了諸法，亦復如是。」<p>爾時，寶吉祥菩薩謂虛空藏菩薩言：「善男子！汝今云何隱其自智，皆言盡是如來加持？」<p>虛空藏言：「一切菩薩所獲辯才，皆是如來之所加持，非唯於我。善男子！若無如來所說諸法，菩薩從何而有辯才？」<p>寶吉祥言：「若因如來生菩薩辯，當知佛辯可移轉耶？」<p>虛空藏言：「如來辯才無有移轉，但為其因。以因如來所說之法，生菩薩辯。譬如無明不轉至行，但為行因，生起行故；如是佛辯無所移轉，但為作因，生菩薩辯。又如象、馬、人聲不轉至谷，因彼等聲生於谷響，故彼聲等但與谷響而作其因；佛辯亦爾無有移轉，但與菩薩辯才作因。」<p>寶吉祥言：「如來常說甚深緣生，又說諸法而無所生。善男子！豈無緣生一切法耶？」<p>虛空藏言：「若緣有作者，是法有生。因緣之法無有作者，是故諸法說無有生。」<p>寶吉祥言：「如來今者出現於世，豈非生耶？」<p>虛空藏言：「若真如有生，可說如來有其生也。若許真如無有生者，不應徵責如來出世以為有生；是故無生說為如來。如來者，於一切法隨所覺悟，名為如來。汝善男子復云何言如來生耶？此應置答。」<p>復問：「云何置答？」<p>對曰：「如法性住，是名為置。」<p>復問：「法性云何住？」<p>虛空藏言：「住不生不滅不住非不住，是名法性住。如法性住無所住，一切諸法亦復如是住無所住。如來亦爾，住無所住；不生不滅非住非不住，如是非住非不住，名如來住處。善男子！言如來生者，是著一邊；言不生者亦著一邊。離此二邊，名為中道。善男子！觀如來者應如是觀，若異觀者非正觀也。」<p>寶吉祥言：「如來生義，如是甚深，住無所住，不生、不滅。」<p>虛空藏言：「善男子！若解此佛生之義者，不生增上。」<p>復問：「善男子！云何名增上？」<p>虛空藏言：「增上者名增益句，謂於無中妄生增益，法無增益。若能於法不生增益，名平等句、無等句、無句、無句句、無文字句、無了別句，於彼無心、意、識所行無所行句；其無所行句，譬如空中實無鳥跡，假以言說說鳥跡聲。如是如來實無有生，假以言說說佛出世。其智慧者，方能曉了不生句義。所以者何？此不生句義，即是一切諸法自性。所謂無生，而此無生亦無自性。無自性者無有所住，無所住際是一切法際，住一切法際名為實際，亦名邊際，際遍一切處故。由是證得一切法實際，猶如虛空平等無有限齊，彼法實際亦無限齊。若限齊際者，不名一切法實際。如是平等一切法實際則我際，知我際則知一切有情際。若知一切有情際則知一切法實際；是實際是我際，是一切有情際，是一切法際，是名盡際；夫盡際者涅槃之謂也！證此理者名得涅槃。又一切法者無有相待，離相對治；譬如虛空無能對治，如是諸法亦無對治。若言有涅槃可入可求，是生滅見，此法應生此法應滅；彼人則為行於生滅，不知涅槃平等一性。以不知故則著諸法妄生諍論，如世尊言，若知我教授，應知則為滿足沙門最勝功德。」<p>爾時，具壽阿難陀白佛言：「甚奇！世尊！大虛空藏菩薩無礙辯才，乃能如是由自身證，能作斯說。」<p>時大虛空藏菩薩語阿難陀言：「大德！不應說言我自身證。所以者何？我身即虛空，以身虛空故，知一切法悉為虛空。云何大德言我身證？」<p>阿難陀言：「身若空者，汝以何身而作佛事？」<p>虛空藏言：「以法身故，法身者無有遷變，蘊、處、界等不生、不滅，非顛倒身得隨意現，意所成身而作佛事。」<p>阿難陀言：「大士！汝證法身耶？」<p>虛空藏言：「大德！如我所解，離法無身，我身即法、法即我身。若法、若身無有二相故言身證。」<p>阿難陀言：「大士！若身證者，汝得阿羅漢耶？」<p>答言：「無所得故而得。所以者何？阿羅漢者，善能通達無諍法故，不染、不恚亦不癡故。」<p>復言：「大士！若如是者，汝應究竟般涅槃耶？」<p>虛空藏言：「大德！阿羅漢者不般涅槃。何以故？知一切法究竟涅槃，斷涅槃想；但諸異生作是分別言我涅槃，乃至分別計有種種涅槃差別。」<p>阿難陀言：「大士！如汝所說，菩薩非阿羅漢，非異生、非學、非無學、非辟支佛、非菩薩、非如來。」<p>虛空藏言：「善哉，善哉！具壽阿難陀！以非阿羅漢、非異生、非學、非無學、非辟支佛、非菩薩、非如來故，菩薩於一切處皆能示現，亦不住於一切位地。」<p>說是法時，會中有五百阿羅漢，各各脫身所著上服，而以供養虛空藏菩薩，作如是言：「願一切有情獲得辯才如虛空藏。」爾時，大虛空藏菩薩以加持力故，令其所奉上妙法衣，盡入虛空隱而不現。<p>彼等羅漢、苾芻，問虛空藏菩薩言：「大士！如是等衣，為何所在？」<p>虛空藏言：「並入於我虛空庫藏。」<p>爾時，世尊熙怡微笑。阿難陀白佛言：「世尊！何因緣故而現微笑？如來微笑非無因緣，唯願演說。」<p>佛告阿難陀言：「彼諸苾芻所奉衣服，以虛空藏菩薩威神力故，令衣盡入虛空庫藏，往彼袈裟幢世界山王如來所而作佛事。虛空藏菩薩所說法音，於彼世界皆從袈裟之所流出。無量菩薩聞此法已，皆得無生法忍。阿難陀當知！菩薩神通智勝，以如是等種種言音，成就有情。以是因緣故我笑耳！」<p>說是法時，忽於空中雨無量日月光花，皆如火色昔所未見。花中出聲而作是言：「若人聞此大虛空藏菩薩所說不退法印得生信解，必定當趣菩提道場。」<p>爾時，阿難陀白佛言：「世尊！如是之花從何所來？」<p>佛告阿難陀：「有一梵王名光莊嚴，為百千世界主。是彼梵天為供養虛空藏菩薩故雨如是花。」<p>阿難陀言：「世尊！我等咸願見彼梵王。」<p>佛言：「且待須臾，汝當自見。」<p>爾時，光莊嚴梵王，與諸梵眾六十萬八千人，前後圍遶，從彼天沒至於佛前，頭面禮足右遶三匝，退坐一面合掌向佛，白言：「甚奇，世尊！此虛空藏菩薩不可思議，具足淨戒威德、三摩地威德、神通威德、智慧威德、滿願威德、善巧方便威德、增上意樂威德、法身自在威德、身莊嚴威德、口、意莊嚴威德、於一切法自在威德。世尊！是虛空藏菩薩，都不從於身、口、意業勤發示現一切化事，但由往昔修習之力，積集善根滿足諸佛甚深之行；由此能作大師子吼。」<p>佛言：「如是，如是！梵王！如汝所說，菩薩皆由昔善根力積集福智資糧，而於無上正等菩提誓不退轉，能現如是神通化事。」<p>爾時，光莊嚴梵王白佛言：「世尊！云何為菩薩善根？云何為福？云何為智？」<p>佛告梵王言：「善根者，謂諸有情最初發於阿耨多羅三藐三菩提心；福者，謂發心已，超於一切聲聞、緣覺，為諸有情修行布施、持戒，及修所成一切福業。智者，謂以所集善根迴向薩婆若故。復次，善根者謂淨意樂無矯誑故；福者加行積集一切福故；智者增上意樂悉殊勝故。復次，善根者於諸善法願堅固故；福者集善資糧無厭足故；智者所有善根觀如幻故。復次，善根者謂獲善友；福者不捨善友；智者數問善友。復次，善根者樂求佛法；福者所聞不忘；智者悅於法樂。復次，善根者常求佛法；福者說法無所悕望；智者於法無悋。復次，善根者常樂聽法；福者如理觀察；智者如法修行。復次，善根者常樂見佛；福者常供養佛；智者隨順佛教。復次，善根者謂獲出家；福者修聖種行；智者樂住蘭若。復次，善根者善能修習少欲知足；福者於諸衣食任運不貪；智者於所受用任運無染。復次，善根者修念處觀；福者滿四正斷；智者獲如意足。復次，善根者謂入信根；福者修於進念；智者觀三摩地慧。復次，善根者住於五力；福者隨順覺支；智者入聖道智。復次，善根者心住妙理；福者求奢摩他資糧；智者得毘鉢舍那善巧。復次，善根者謂施所成福業事；福者謂戒所成福業事；智者謂修所成福業事。復次，善根者謂增上戒學；福者增上心學；智者增上慧學。復次，善根者說悔諸罪；福者隨喜眾善；智者勸請諸佛。復次，善根者捨諸所有；福者不悕望報；智者迴向菩提。復次，善根者於戒要期；福者持戒不缺；智者持戒迴向。復次，善根者於諸有情不懷損害；福者所聞惡語而能忍受；智者能捨身命成就有情。復次，善根者勤求善法不生厭倦；福者以所有善根迴施有情；智者積集善根迴向菩提。復次，善根者謂能修習諸禪支等；福者謂獲禪定一切善根；智者從諸禪定現生欲界。復次，善根者慧力多聞；福者所聞觀察；智者慧得圓滿。復次，善根者等視有情；福者證得慈定；智者慈心平等猶如虛空。復次，善根者謂修習三地資糧；福者積集四地資糧；智者圓滿八、九、十地資糧。復次，善根者謂初發心菩薩；福者住行菩薩；智者不退菩薩。復次，善根者謂平等行；福者相好莊嚴；智者無見頂相。復次，善根者莊嚴佛土；福者心念惠施；智者利諸有情。復次，善根者聞說魔業；福者覺察魔業；智者能超魔業。復次，善根者謂具大悲；福者善巧方便；智者謂修般若。復次，善根者莊嚴菩提道場；福者善能摧壞諸魔；智者謂一剎那心相應慧成於正覺。梵王！如是名為善根、福、智。」<p>爾時，光莊嚴梵王白佛言：「甚奇，世尊！能以三句義說一切法。」<p>時大虛空藏菩薩摩訶薩告光莊嚴梵天言：「梵天！有一句能攝一切法。云何為一？謂性空句。所以者何？由一切法同空性故。是謂一句。復有一句攝一切法，謂無相句、無願句，皆攝一切法。如是廣說，乃至無行句、離欲句、寂靜句、無阿賴耶句、法界句、真如句、實際句、不生句、不起句、涅槃句，各攝一切法亦如是。復次，梵王！欲者是離欲句，以離欲性即是欲故；一切佛法亦同是性。嗔者是離嗔句，以離嗔性即是嗔故；一切佛法亦同是性。癡者是離癡句，以離癡性即是癡故；一切佛法亦同是性。乃至身見者是無身見句，以無身見性即是身見故；一切佛法亦同是性。色者是無色句，以無色性即是色故；一切佛法亦同是性。如是受、想、行、識，識者是無識句，以無了別性即是識故；一切佛法亦同是性。如是廣說處、界、十二緣生，無明者即是明句，以明性即是無明故；一切佛法亦同是性。乃至生者是不生句，以不生性即是生故；一切佛法亦同是性。一切法句者是無法句，以無法性即是諸佛法故；一切佛法亦同是性。梵王！是為一句攝一切法。若菩薩入此法門者，則於一句入一切佛法。梵王！譬如大海吞納眾流，是一一句攝一切法亦復如是。譬如虛空能包萬像，此一一句攝一切法亦復如是。是故此句無盡展轉無量。譬如算師數以算籌布在局上，然局中無籌、籌中無局而能展轉成無量數，如是一句成無量句亦復如是。梵王！如是等百千劫所說校量佛法，若身、若心皆無所得，亦不可以數知。何以故？一切法者是佛法故，是佛法者即非法故。所以者何？以想分別、以想遍知，假名說故；於中無相亦非無相、無法非無法，究竟無相。此相清淨自相遠離，猶如虛空同一自性；佛法亦爾，性相皆空。」<p>虛空藏菩薩說是法時，於彼梵眾二萬二千梵天，皆發阿耨多羅三藐三菩提心。復次，五千梵王，以宿植善根獲無生法忍。
。
<juan>大集大虛空藏菩薩所問經卷第七<p>開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉<#sp>詔譯<p>爾時，寶手菩薩摩訶薩問大虛空藏菩薩言：「善男子！菩提心者，以何法攝持得不退轉？」<p>虛空藏菩薩言：「善男子！菩提心者，以二法攝持住不退轉。云何為二？所謂：意樂及增上意樂。」<p>復問言：「善男子！此意樂及增上意樂以何所攝？」<p>答言：「善男子！以四法攝。云何為四？所謂：意樂以無諂及無誑所攝；增上意樂以不雜心及勝進修行所攝。是為四法攝於二法。」<p>復問言：「而此四法於幾法攝？」<p>答言：「以八法攝。云何為八？所謂：無諂以正直及正住所攝；無誑以無虛假及清淨意樂所攝；不雜心以不退沒心及不退精進所攝；勝進修行以福德資糧及智慧資糧所攝。是為八法攝於四法。」<p>復問：「善男子！又此八法以幾法攝？」<p>答言：「以十六法攝。云何為十六？所謂：正直以寂靜及柔和所攝；正住以無我及無矯所攝；無虛假以大慈及大悲所攝；清淨意樂以身清淨及心清淨所攝；不退沒心以堅固及力所攝；不退精進以如說所作及正修行所攝；福德資糧以加行及增上加行所攝；智慧資糧以多聞及思所聞所攝。是為八法以十六法攝。」<p>復問言：「此十六法以幾法攝？」<p>答言：「善男子！此十六法，以三十二法攝。云何為三十二？所謂：寂靜以慚及愧所攝；柔和以善語及安樂住所攝；無我以謙下及不動所攝；無矯以無垢及無傷語所攝；大慈以於一切有情平等心及無礙心所攝；大悲以無疲倦及供給有情一切作使所攝；身清淨以不害及自財知足所攝；心清淨以調柔及寂靜性所攝；堅固以不缺要期及決定拔濟所攝；力以善住慧及不動慧所攝；如說所作以如說性及能作所攝；正修行以正加行及正精進所攝；加行以超勝及不退轉所攝；增勝加行以從他聞及如理作意所攝；多聞以親近善友及隨順善友所攝；思所聞以正行勇猛及靜慮觀察所攝。善男子！是為以三十二法攝十六法。」<p>復問言：「善男子！此三十二法，以幾法攝？」<p>答言：「此三十二法，以六十四法所攝。云何為六十四？所謂：慚以內觀察及攝諸根所攝；愧護外境及敬有德所攝；善語以求法及愛樂法所攝；安樂住以身靜及心靜所攝；謙下以不貢高及如法語所攝；不動以身不曲及心不曲所攝；無垢以除三垢及修三脫門所攝；無傷語以無麁獷及無離間語所攝；無礙心以自護及護他所攝；於一切有情平等心以無簡別及一味性所攝；不疲倦以如夢自性及如幻自性所攝；供給有情一切作事以神通及方便所攝；不害以羞恥及信業報所攝；於自財知足以少欲及知足所攝；調柔以不躁動及不欺誑所攝；寂靜性以捨吾我及無我所所攝；不缺要期以觀菩提心及順菩提場所攝；決定拔濟以覺悟魔業及諸佛加持所攝；善住慧以不輕躁及不掉動所攝；不動慧以心如山及不移轉所攝；如說性以善作業及不追悔所攝；能作以實性及真性所攝；正加行以順緣生及離斷常所攝；正精進以加行及如理所攝；不退轉以正斷及不懈慢所攝；超勝以勇猛及精進所攝；從他聞以善友及求法所攝；如理作意以奢摩他資糧及毘鉢舍那資糧所攝；親近善友以承順及恭敬所攝；隨順善友以身輕利及心輕利所攝；正行勇猛以涅槃及離欲所攝；靜慮觀察以因不壞及果不壞所攝。善男子！是為三十二法以六十四法所攝。」<p>復問言：「善男子！此六十四法以幾法攝？」<p>答言：「善男子！此六十四法以一百二十八法所攝。所謂：內觀察以觀空及觀性所攝；攝諸根以正念及正知所攝；護外境以防諸根及不馳散所攝；敬有德以觀自過智者及不求他過智者所攝；求法以自要期勇猛不退及於他作惡不念所攝；愛樂法以求法及順法所攝；身靜以離昏沈及離癡性所攝；心靜以遍知及斷除煩惱所攝；不貢高以不憍慢及斷暴惡所攝；如法語以斷不善法及滿一切善法所攝；身不曲以不麁語及不惡語所攝；心不曲以正念及正三摩地所攝；除三垢以不淨觀及慈悲觀所攝；修三解脫門以無數取趣及勝義所攝；不麁獷以利益語及安樂語所攝；無離間語以不壞語及和合語所攝；自護以不作一切罪及積一切福所攝；護他以忍辱及柔和所攝；無簡別以等虛空心及如風心所攝；一味性以真如及法界性所攝；如夢自性以見、聞、覺、知法及所經不受用法所攝；如幻自性以誑惑及遍計分別所攝；神通以成辦利益及順智慧所攝；方便以慧光明及觀有情所攝；羞恥以悔已不生及無覆藏自過所攝；信業報以現證諸法不生放逸及畏後世苦所攝；少欲以清淨受用及離無厭足心所攝；知足以易滿及易養所攝；不躁動以究竟盡及無諍所攝；不欺誑以實語及法柔和所攝；捨吾我以不計因及摧惡見所攝；無我所以無我慢及無貪所攝；觀菩提心以不希望劣乘及悲愍有情所攝；順菩提場以摧伏諸魔及現證佛法所攝；覺悟魔業以善友教授及修習般若波羅蜜多所攝；諸佛加持以如說所作及不捨一切有情所攝；不輕躁以心如地及斷愛憎所攝；不掉動以離惡作及觀無常所攝；心如山以不高及不下所攝；不移轉以不退壞願行及勝進願行所攝；善作業以智所作及不追念魔事所攝；不悔以戒清淨及三摩地清淨所攝；實性以世俗諦及勝義諦所攝；真性以真如及真實所攝；順緣生以因及緣所攝；離斷常以無生及無滅所攝；加行以信業果及拔除業所攝；如理以遠離道及不生道所攝；正斷以斷不善及不斷善所攝；不懈慢以心力及身力所攝；勇猛以審諦及不失修行所攝；精進以不雜心及不退轉所攝；善友以恭敬及供養所攝；求法以求正智及求解脫所攝；奢摩他資糧以身遠離及心遠離所攝；毘鉢舍那資糧以聞法不厭及如理作意所攝；承順以禮拜及合掌所攝；恭敬以實語及不欺誑所攝；身輕利以於食知量及初、中、後夜警策睡眠相應所攝；心輕利以無欲及正思惟所攝；涅槃以離無常及苦所攝；離欲以無我及無攝受所攝；因不壞以寂滅因及勝解所攝；果不壞以如瑜伽不欺誑及如勝解果讚歎所攝。善男子！是為六十四法以一百二十八法所攝。善男子！如是我已略說一切法所攝，若倍倍說諸法增數，以我無斷辯才，或於一劫或餘一劫不可窮盡。」<p>爾時，寶手菩薩聞大虛空藏菩薩說是諸法所攝之時，得未曾有，踴躍無量，即以右掌覆此三千大千世界，於剎那頃，盡十方界所有花鬘、塗香、末香、幢幡、衣服、眾妙音樂，皆從寶手右掌之中如雨而下，遍滿三千大千世界，花至于膝，幢幡、衣服周遍虛空嚴飾交映，百千音樂不鼓自鳴。於其聲中出伽陀曰：「持德顯德百福滿，摧魔念慧具修行；善說法要大沙門，能摧十方有漏行。殊勝修持吉祥滿，降伏怖畏離塵惛；能度人、天置涅槃，十力盡漏心無相。以微妙音演說法，不失不謬三垢除；人、天無比三界尊，隨順世間能與樂。念慧修持悉圓滿，十力最勝壞魔軍；由是能開甘露門，無有塵累善調御。遊行不動出於眾，十力調伏利人、天；妙慧如空無所依，法界不動安如地。聲光能壞諸塵暗，是故妙讚離垢尊；慧光照曜滿吉祥，光顯牟尼蔽魔眾。隨化人、天在三有，示定、示亂離攀緣；世間無礙悉如空，故佛調伏人、天眾。三千大海量可悉，十方虛空猶可步；一切有情心可知，如來功德難思測。」<p>說此伽他讚歎佛時，天魔波旬嚴四種兵，來詣佛所住眾會前，現其自身如長者形，頭面禮足住在一面，白佛言：「世尊！此大虛空藏菩薩及寶手菩薩，是二正士，成就無量無邊功德，又能示現如是種種奇特神通利益之事。於未來世，而有有情聞此經典，開悟信解思惟者不？」<p>佛告波旬：「未來世中，信此經者其數甚少。如以一毛端折為百千分，以此一分於大海中取一滴水。善男子！信此經者如毛端水，不信之者如大海水。」<p>時魔波旬聞是語已，心大歡喜，踊躍歌舞出於眾會。<p>爾時，舍利子白佛言：「世尊！此是何人？歡喜踊躍出於眾會。」<p>佛告舍利子：「是天魔波旬，現長者形來至我所，欲隱蔽正法，聞說後世信經者少，心生慶快，是故唱言：『沙門瞿曇眷屬減少，我眷屬多。』」<p>爾時，魔波旬生歡喜已，出於眾會欲還天宮。作如是念：「此虛空藏及餘菩薩，并於瞿曇所有功德，皆悉減少。」<p>時，虛空藏菩薩，即以神力制魔波旬及其眷屬，住於空中令不得去。而告魔言：「波旬！虛空無礙，何不速去還？」<p>爾時，天宮魔即答言：「汝見虛空無有障礙；我觀空中盡唯暗黑，不知所從；唯向下觀見佛世尊光明普照。」<p>時虛空藏菩薩，告波旬言：「波旬！豈有內心意樂白法，外見暗耶？無如是理。」<p>時魔波旬自知內心常懷嫉惱，深生愧恥，白虛空藏菩薩言：「我從今日之後更不復作魔羅之業。」<p>虛空藏菩薩言：「波旬！是為希有，是為難事，能發如是堅固之願。波旬！汝及眷屬，宜應下來於如來所聽聞法要。所以者何？佛世難值。」時魔波旬意還本宮志不樂聽，以虛空藏告勅之故，與諸眷屬從於空中，俛仰而下。<p>爾時，虛空藏菩薩告眾菩薩言：「諸仁者頗能宣說超越諸魔之法門耶？各隨所樂說之。」<p>時彼會中有菩薩名曰山王，作如是言：「若有求離魔之境界，是墮魔界。若知一切境界皆是佛界無有魔界，是人則名隨佛境界。入佛境者尚不見有佛之境界，況餘境界。菩薩由此超越魔道，是故名為超魔法門。」<p>寶吉祥菩薩曰：「心緣慮者為魔境界，若復於法無所緣慮，知一切法皆無所得，則獲無阿賴耶。彼何有魔之所為作？是為菩薩超魔法門。」<p>寶手菩薩曰：「若有執著則墮魔境，若不取著則無諍競，與一與二不共心俱，何況諸魔。若菩薩證此不俱法門，則超魔境；是為菩薩超魔法門。」<p>寶勇菩薩曰：「若墮空有是為有諍，以有諍故，則住魔境。若不墮空有，隨順相識而無所轉，住無相際，則超魔境。是為菩薩超魔法門。」<p>寶思惟菩薩曰：「如來說一切妄想煩惱，如光影如影像，不轉非不轉，不來、不去、不住內外，若如是知者，則於分別煩惱不起，於分別煩惱不滅，則斷遍計，超於魔境；是為菩薩超魔法門。」<p>寶藏菩薩曰：「若有染不染則有愛憎；以有愛憎則墮魔行；若離憎愛名住平等；若住平等則於諸法種種相離；離諸相故平等思惟，得是平等名超魔境。是名菩薩超魔法門。」<p>離寶菩薩曰：「起於我者則為魔業。若我清淨何有魔為？所以者何？由我淨故煩惱清淨，煩惱淨故一切法清淨，由一切法淨故虛空清淨，住是虛空清淨法者則超魔境；是為菩薩超魔法門。」<p>法王菩薩曰：「譬如大王得灌頂已，有大營從無所怖畏，得灌頂菩薩亦復如是，以眾法寶而為眷屬，於一切魔無有怖畏。所以者何？彼灌頂位，滿足一切無量佛法法寶眷屬，能持十方一切諸佛所說之法，若菩薩住如是心則超魔境；是為菩薩超魔法門。」<p>山相擊王菩薩曰：「譬如有孔隙處風入其中，搖動於物有往來相。菩薩亦爾，若心有間隙心則搖動，以搖動故魔則得便；是故菩薩守護於心不令間隙。若心無間隙則諸相圓滿，以相圓滿故則空性圓滿；是為菩薩超魔法門。」<p>喜見菩薩曰：「於諸見中，見佛、見法是為最勝。此中見佛者不以色見，不以受、想、行、識見。於一切法都無所見，是真見佛。見法者，於一切法離於作意，不見文字、不生貪著，是真見法。以見佛、見法得成就故，能超魔境。是為菩薩超魔法門。」<p>帝網菩薩曰：「起念思惟名為魔業，菩薩於彼因緣，若有動念思惟，不如理作意，皆是魔作。若不動、不念，不起思惟、不生於觸，則超魔境。是為菩薩超魔法門。」<p>功德王光明菩薩曰：「若有對治則為魔業，若無對治即為法界，一切諸法皆順法界，若入法界則無魔界。所以者何？離於法界魔不可得，法界、魔界同真如性無有少異，菩薩解此則入一道超於魔境。是為菩薩超魔法門。」<p>香象菩薩曰：「無力者魔得其便，有力者魔不得便。無力者謂於三解脫門聞生驚怖，有力者於三解脫門聞不驚怖。何以故？若證解脫則不驚怖，通達此者不生驚怖，善修行者亦不驚怖，無驚怖故則超魔境。是為菩薩超魔法門。」<p>慈氏菩薩曰：「猶如大海同一醎味，佛法智海同一法味，亦復如是。若佛、若法，悉皆平等空無相願，不生不起一相平等一味平等；若菩薩了知一味相者則超魔境。是為菩薩超魔法門。」<p>虛空藏菩薩曰：「仁者！譬如虛空超過一切所有境界，亦無眼、耳、鼻、舌、身、意。菩薩如是知一切法自性清淨，猶如虛空，等身、口、意入智光明，若得智光則超魔境。是為菩薩超魔法門。」<p>文殊師利菩薩曰：「仁者！汝等所說悉是魔境。何以故？施設文字皆為魔業，乃至佛語猶為魔業。無有言說，離諸文字，魔無能為。若無施設即無我見及文字見，以無我故，則於諸法無有損益，如是入者則超魔境。是為菩薩超魔法門。」<p>爾時，大虛空藏菩薩告魔波旬言：「汝聞說此超魔境界法門不邪？」<p>波旬答言：「唯然，已聞。」<p>虛空藏言：「波旬！汝敢於此諸大菩薩所說超魔境界法門，作魔事不？」<p>答言：「大士！我或昔聞超魔境界殊勝法門，或復當聞，終不敢能為其魔業，何況現證。」<p>爾時，會中有四護菩提場眷屬天：一名、嗢却梨；二名、三牟得却梨；三名、具香；四名、淨信。時此四天告波旬言：「我昔見汝於菩提樹下，如來正坐道場成正覺時，汝率營從與作留難。世尊彼時以慈悲、調柔、戒聞、定慧、堅固、勇猛、精進、福智，以其寶手擊觸於地，無量世界應時震動。世尊神力已摧伏汝及其眷屬，應自證明。今復更於佛菩薩所欲為魔業？波旬！汝及眷屬，而今之後，於佛菩薩宜應尊重修諸供養。」<p>爾時，波旬即時變化八萬四千俱胝寶蓋遍覆大眾，又以種種無量天諸妙花、塗香、末香，持散佛上及諸眾會，作如是言：「所有一切欲界莊嚴，及一切佛剎莊嚴，乃至我宮殿所有莊嚴殊勝珍寶，天上人間妙受用具，悉以奉獻佛及眾會；亦以供養虛空藏菩薩。」<p>時虛空藏菩薩語波旬言：「汝及眷屬皆應發於無上正等菩提之心。」<p>爾時，波旬并其八萬四千眷屬，悉發阿耨多羅三藐三菩提心。時彼眾中有一魔子名為惡面，於眾魔中最為上首，心不敬信樂為非法，作如是言：「何用發此菩提心為？我等當設種種方便，令如是經隱沒於地不得流布。」<p>爾時，世尊告大虛空藏菩薩言：「善男子！汝今聞是魔言不耶？汝當宣說摧伏制止諸魔眷屬明真言句，令無能為；亦使由此明真言句，恒沙魔眾悉得安住無上菩提。」<p>爾時，虛空藏菩薩摩訶薩即說明真言曰：<p>「怛儞也（二合）他阿靺❥（知諧反）尾靺❥三靺鞮娑呬多奴散地怒嚕怛囉（二合）嬭（平聲呼）涅（奴一反）伽怛儞（平、奴政反）昧怛囉（二合）庾羯鞮（二合）迦嚕拏儞（奴政反）刪泥婆底（鞮以反）也（二合）靺底（鞮以反）步多❥乞灑（二合）達摩涅（奴一反）物哩（二合）鞮達磨❥乞史（二合）鞮烏駈（上聲）里儞企里戶盧戶盧戶盧戶盧怛羯❥怛他嚩儞低始羅奴靺底（丁以反）惡乞曬（二合）耶涅（寧逸反）儞勢（平聲）羯犁（二合）奢跛羯哩（二合）勢（平聲）沒馱地瑟恥（二合）帝達牟入嚩（二合）羅儞僧伽奴哦迷阿努杜❥阿那底羯囉（二合）摩抳曳<#sp>儞❥囉（二合）呵尼麼囉跛乞灑（二合）斯庾紇底（二合）紇哩（二合）鞮安拏嚟阿奢娑怛❥（二合）薩尾灑也努誐銘阿哩也（二合）虞拏迦❥悉第悉䭾跛泥母乞灑（二合）努句黎儞❥囉（二合）呵抳跛囉嚩儞喃達哩灑（二合）儞麼囉鉢哩灑（二合）諾阿尾扇覩者怛嚩（二合、引）嚧摩訶囉惹諾捨羯嚧（二合）泥（平聲）嚩那泯捺❥（二合）沒囉（二合）訶摩（二合）娑憨跛底母馱鉢囉（二合）薩那泥嚩那哦藥乞灑（二合）羯哩（二合）擔（平聲）跛哩怛囉（二合）喃薩他（二合）比擔娑嚩（二合）娑丁也（三合）也喃達摩婆拏迦那摩❥乞灑（二合）曳薩達摩寫跛哩櫱囉（二合）訶耶娑嚩（二合、引）訶」<p>爾時，大虛空藏菩薩說是真言已，即時三千大千世界六種震動。時彼惡魔心無淨信不樂法者，聞空中聲曰：「若有聞此明真言句，若魔、若魔男、若魔女、若魔民，不發阿耨多羅三藐三菩提心、不捨魔業者，則令金剛手藥叉，以大火焰金剛之杵摧碎其頂。」<p>爾時，魔眾心驚毛竪，即皆同時仰觀虛空，見有五百大金剛手，各各臨於惡魔頭上垂欲下擊；皆悉怖懼，一時咸發阿耨多羅三藐三菩提心。<p>爾時，世尊熈怡微笑。時具壽阿難陀，一心合掌白佛言：「世尊！世尊微笑非無因緣，唯願如來為我解說。」<p>爾時，世尊告阿難陀言：「汝見此五百眾魔以怖懼故發菩提心不？」<p>阿難陀言：「唯然，已見。」<p>佛復告阿難陀言：「此魔波旬當成佛時，與諸眷屬於彼彼世界，各各異名。」<p>爾時，具壽阿難陀白佛：「世尊！經於幾時，此魔當成無上菩提？得菩提已，佛及世界名為何等？」<p>佛告阿難陀：「此魔波旬，當於來世十千佛所，為作魔事。從彼佛所聞金剛場摧壞煩惱清淨法門；又於彼佛所聞於祕密甚深軌則威儀功德尸羅處所行，勤行方便，於最末後無邊無垢幢如來所，當作魔事於彼佛所，善根淳熟心得決定，獲得一切佛法光明，發菩提心。然後經於過阿僧祇數量佛所，恭敬供養於彼佛法，出家修道護持正法，教化成就無量有情。復更過於四萬阿僧祇劫，當得成於阿耨多羅三藐三菩提，名為妙住得法光如來、應供、正遍知、明行足、善逝、世間解、無上士、調御丈夫、天人師、佛、世尊，世界名清淨安立，劫名清淨。復次，阿難陀！清淨安立世界，國土豐盛人民快樂，如覩史多天宮所有受用樂具，彼國菩薩受用樂具亦復如是。彼妙住得法光如來壽命四十中劫，有六十四俱胝諸聲聞眾，一萬二千大菩薩眾。阿難陀！如是諸魔、若魔男、若魔女、若魔民，悉發住於無上正等菩提之心，皆隨生彼清淨世界。時妙住得法光如來知其深心，皆悉與授阿耨多羅三藐三菩提記。」
。
<juan>大集大虛空藏菩薩所問經卷第八<p>開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉<#sp>詔譯<p>爾時，會中釋梵護世，見與波旬授菩提記，一切皆生奇特之心，歎言：「希有甚奇，世尊！彼等諸魔於佛善說法毘奈耶而作魔事，猶見如來，福不唐捐皆蒙授記，當證無上正等菩提究竟涅槃。世尊！豈有善男子、善女人，以善信心入於佛法，所獲福業而得校量？當知皆是諸佛境界，非餘聲聞、緣覺所測。」<p>爾時，佛告釋梵護世諸天人等：「如汝所說，誠諦不虛，實是諸佛如來境界。善男子！夫心者是緣生法。譬如染纈或處受色或處不受，有情心行亦復如是，或起煩惱或復不起，或有利根或有鈍根；如來隨根設法教化，悉令解悟引入法中。善男子！夫煩惱者無有方所，亦無住處復無積聚，從不如理作意和合而生。若如理觀察，是雜染性則為清淨。然我密意說名邪見，若如實知則為正見。非邪正見過現實有，若於邪見正見知己不生取著，是則名為入正見道。善男子！煩惱如皮清淨為性，由彼所覆慧明無力，是故不見根本清淨。復次，有分別者名為煩惱，無分別者名清淨性。善男子！譬如大地依水而住，水依風住、風依空住，是四界中空無所依。以其虛空不壞、不動，無所積聚，無積聚故住不生滅自性相應，是故三界不久不住，無常變異非虛空界。如是蘊、處、界依業煩惱而住；業煩惱依非如理作意而住；非如理作意依自性清淨心住；是清淨心不為客塵煩惱所染，所有非如理作意業煩惱、蘊、處、界等，一切皆是因緣和合故有；因緣若闕則不生起。彼清淨性無有因緣，亦無和合亦不生滅如虛空性。非如理作意如風，業煩惱如水，蘊、處、界如地，由是一切諸法無有堅牢，根本無住本來清淨。善男子！是名自性清淨法光明門。菩薩由證此法門故，不為一切諸煩惱垢之所染污，亦不思惟此清淨法。以不思故，則滅一切尋伺緣慮證清淨性；由證清淨，則超魔境；以超魔境則安住佛境；以住佛境則超有情境入不動法界；以入不動清淨法界則入平等無差別境；則名獲得一切智智。」<p>說此法時，有無量菩薩，於業煩惱障一切纏垢，悉得遠離，證無生忍。<p>爾時，室利毱多優婆塞，於大眾中即從座起，頭面禮足而白佛言：「世尊！我今從佛聞此解脫清淨法門，頓除疑悔。所以者何？我昔曾設深大火坑及和毒食，於如來所起損害意，世尊威德無所損傷，為我說法雖少信向，心猶疑惑仍生追悔。今於佛前復得聞此甚深經典，疑網悉除心無憂悔，獲法光明發阿耨多羅三藐三菩提心。世尊！我於今者名為大益、得殊勝利。」<p>爾時佛讚室利毱多長者言：「善哉，善哉！善男子！汝今聞我所說法故生淨信樂，由是因緣於賢劫中所有諸佛，悉皆承事、恭敬、供養，於彼佛所廣修梵行護持正法，過七百萬阿僧祇劫，當得成佛，號曰離一切纏如來、應供、正遍知、明行足、善逝、世間解、無上士、調御丈夫、天人師、佛、世尊。」<p>時室利毱多優婆塞，聞佛與授阿耨多羅三藐三菩提記，歡喜踊躍得未曾有，即解嚴身上妙瓔珞，散於佛上作如是言：「世尊！今我宅中有四大藏，無量金寶充滿其中。以第一藏捨與妻子、僮僕及營事者；第二大藏捨與一切貧窮下賤孤獨乞人；第三大藏捨與一切往來苾芻及四方僧；第四大藏奉獻如來及上首苾芻。唯願世尊令我速獲無住相施功德成就。我今欲於如來善說毘奈耶中，出家受戒修習梵行。」<p>於是世尊聽其出家。時室利毱多優婆塞，即便出家受具足戒。<p>爾時，大虛空藏菩薩白佛言：「世尊！如來於無量阿僧祇劫之所積集，甚深難得阿耨多羅三藐三菩提法，於佛滅後誰當奉持？」<p>時彼眾中有六十俱胝菩薩摩訶薩，即從座起合掌禮佛，異口同音說伽他曰：「如來滅度後，我等悉皆能，不惜於身命，護持佛正法。捨一切名利，及離諸眷屬；不捨此正法，為證佛智故。毀呰及罵辱，麁言不善語，由護正法故，如此皆能忍。輕賤及掉弄，誹謗不稱讚，如此悉皆忍，為持此經故。當來諸苾芻，住相希名利；為魔之伴黨，於法為障礙。毀戒破法者，親近於俗人；貪著供養故，不專求正法。好習於外道，無知懷憍慢，自讚歎己身，惱亂寂靜者。棄捨阿蘭若，常樂無利言，好習惡呪術，計著於身見；或樂知僧事，與僧作留難；捨離於禪誦，交雜諸世務。常求於利養，不樂戒多聞；雖行於布施，心恒懷雜染。計種種我相，但念於乞食；樂往白衣家，論說世俗事；田農諸俗務，貿易并販賣；好作如是事，自稱是沙門。堅執於諸有，計著種種見；聞說真空法，怖畏如深嶮。不信有業果，言無後世報；但作虛誑語，非法言是法。惡世中苾芻，自在力如王；於此末法時，我能持正法。於諸修多羅，不求亦不讀；各自師己見，執異互相非。所有深經典，與解脫相應；於如是正法，心皆不樂說。及樂世俗論，稱揚為希有；如斯惡人輩，不久滅正法。微妙甚深經，文義俱善巧；於彼惡世時，悉皆被滅壞。非法無道王，人庶皆流竄；於如是惡世，無不懷恐怖。我等悉皆能，處如是末世；護持佛所說，無上之正法。以慈於有情，設破於正法；亦起悲愍心，由持此經故。若見持戒人，起於貪愛心；我以憐念故，方便令棄捨。若見惡心者，謗毀於正法；為之起慈悲，令見我歡喜。隨力護彼人，不加麁惡語；亦不與之言，彼當自安住。復以四攝行，成熟彼等人；又令生警覺，省悟虛妄過。我當捨憒閙，住於阿蘭若；不親近俗務，猶如鹿自在。少求及知足，修行四聖種；住戒及頭陀，具禪定、智慧。我當無間修，調柔靜解脫；若入於聚落，為說微妙法。若有求法者，令遠住空閑；寂嘿自修持，常安於法樂。若有於現前，作諸過失者；我為利眾生，當自觀身行。住法常寂靜，於敬與不敬；安住如須彌，不染世間法。我當為導師，苾芻毀戒者，來加以惡言，觀是自受業，亦不起報心，於他無害想，常住於正法，此非我應作。我是於沙門，彼無沙門行，聞我正教誨，則謗修多羅，或斷我耳鼻，亦不樂見我；若聞實警覺，則謗於正法。當來諸苾蒭，受持正法者；為其作留難，不令聞正法。於王離間語，破壞於大眾；我等承佛力，皆令得聞法。當彼惡世時，寧捨於身命；為持正法故，作眾生利益。先知他意樂，後方共語言；當來大怖時，住是真實行。我問世間眼，法王光明尊；由持此經典，為得幾所福？」<p>爾時，世尊告大虛空藏菩薩及諸菩薩摩訶薩言：「善男子！譬如東方一世界㭊為十三千大千世界；如是南、西、北方、四維、上、下，各各㭊為十三千大千世界，如是世界盡末為塵；復以一塵為一世界。若復有人於東方過爾所塵世界下於一塵，復更東行過爾所塵世界又下一塵，如是展轉盡爾所塵。於東方諸佛世界無有邊際，南、西、北方、四維、上、下亦復如是。善男子！於汝意云何？如是十方世界，所下微塵知其數不？」<p>「不也，世尊！如是微塵世界唯有如來以無礙智之所究了，非餘能知。」<p>佛言：「善男子！是諸世界，若下微塵及不下處，盡諸世界以為大城圍遶牆壁，上至有頂下窮水際，滿此城中著淨芥子；以一芥子為一佛世界。善男子！於意云何？是諸芥子世界寧為多不？」<p>「甚多，世尊！」<p>佛言：「善男子！如是芥子及諸世界，我知其數，知百知千，乃至知緊迦羅、彌末羅、阿閦婆等。若有善男子、善女人求菩提故，以七寶滿爾所世界，施於爾所芥子數住功德法菩薩諸佛，及恭敬供養；若復有人聞此甚深微妙經典，能淨信忍，所得福德勝前福德。若復有人以爾所芥子數行無遮施；或復有人得聞此經，於諸有情生無礙心住調柔忍，如七步頃繫念思惟，所得福德勝前福德。若復有人修諸福業，成就爾所芥子數天主、帝釋、大梵天王、轉輪聖王；或復有人受持此經，能知無常、苦、空、無我、涅槃、寂靜，如是知已於諸有情生於大悲，為不斷三寶種故，發無上正等菩提之心，如是福德勝前福德。」<p>爾時，大虛空藏菩薩白佛言：「世尊！唯願如來加持此經，後末法時於贍部洲廣令流布。」<p>是時，佛告虛空藏菩薩言：「善男子！我以此法付四天王。所以者何？由此四王護持世界故，令此法久住世間廣得流布。我今復以微妙真言，加持四大天王。」即說真言曰：<p>「怛儞也（二合）他度度❥他地梨特嚩（二合）惹跛底特嚩（二合）惹楞迦（引）❥阿（引）靺怛儞捨迷捨麼鉢底扇底（丁以反）目谿儞誐囉（二合）賀博乞叉（二合）哆阿奴娜囉鄔那囉尾誐摩三摩鉢地簸他輸地鉢他奴誐摩鉢他輸地鉢囉（二合）枳娘（二合）目谿阿哩也（二合）句梨<#sp>步多❥<#sp>乞曬（二合）阿儞泥灑遮茗泥灑遮多（引）麼灑遮多怛簸灑遮沒馱簸那達摩奴散地阿哩也（二合）誐拏怒誐摩阿那哩也（二合）儞伽哆儞嚧瑟吒（二合）鉢囉（二合）娑娜寧咿濕嚩（二合）囉簸那魯迦失止（二合）怛唎（二合）訖哩（二合）多阿奴囉訖沙（二合）演都伊❥（引）達摩散地（啼寢反）尾婆惹都儞魯訖鞮（二合）涅泥（上）世（引）鉢囉（二合）底❥乞灑（二合）覩達摩馱哩尼」<p>爾時，四大天王由此真言所加持故，心懷悚慄身毛皆竪，即往佛所頭面禮足，白佛言：「世尊！我等四王護持此經，當令未來久住於世。我能攝持如是經典所流行處，有不樂法諸神、天、龍、夜叉、乾闥婆、阿修羅、迦樓羅無能障礙；若有樂法善神，即當令彼心得寂靜；若有法師於說法會，忘失文句能令憶持，獲得辯才增長慧解。」<p>爾時，世尊告四天王：「善哉，善哉！汝等四王，皆是我子從法化生。由我勸汝守護正法功德因緣得為天王，當超世間速證圓寂。」<p>爾時，世尊復告大虛空藏菩薩言：「善男子！我今亦以真言加持帝釋，令護此經久住於世。」說真言曰：<p>「怛儞也（二合）他輸第輸婆末底輸婆尾庾（二合）係那捺❥那哩嬭覩哩嬭納迷捨迷鄔波捨迷屈吠鳴駈黎阿蘇目溪馱囉尼阿囉嬭輸輸嚧（二合）曬婆呬低阿䏶泥䏶那散地三迷三摩嚩底三摩囉濕彌（二合）阿世呼呼奚奚駈嚧駈梨阿那底羯囉（二合）銘儞嚩❥乞灑（二合）摩❥低摩訶嚩婆娑鉢囉（二合）䏶阿❥車覩捨羯嚧泥嚩曩泯捺囉（二合）那捺舍多那夜那嚩羅摩矩吒達囉伊舍嚩（二合）嚕末嚕捺婆（二合）嚩那儞嚩斯娑嚩（二合、引）訶（引）」<p>爾時，天帝釋聞此真言已歡喜踊躍，所住宮殿悉皆震動；即與百千眷屬圍遶，來詣佛所頭面禮足，白佛言：「世尊！我等諸天擁護此經，於贍都洲廣宣流布令得修行。若有法師受持此經，我等眷屬咸共擁護，令無惱患使得歡喜生淨信樂，受持斯經皆得成就以法莊嚴。若於王城、聚落、村邑說法之處，我當率諸眷屬，相共往詣彼法師所與作衛護。若有輕賤、嗔罵彼法師者，令發淨心；若有諸魔作諸障難，我當擁護，悉使退散不令得便。」<p>爾時，佛告天帝釋言：「善哉，善哉！憍尸迦！汝當獲得天妙自在，住法自在，於一切佛所護持正法能師子吼。何以故？憍尸迦！以能受持一佛正法，即於三世諸佛所說正法，皆能守護。」<p>爾時，世尊復告大虛空藏菩薩言：「善男子！我為娑訶世界主大梵天王，說威德真言句義。由此真言故，大梵天王護持此經。」即說真言曰：<p>「怛儞也（二合）他每怛哩（二合，下同）輸婆每怛哩（二合）達摩每怛哩（二合）每怛哩（二合）也怒娑呬鞮三摩每怛哩（二合）珊地每怛哩（二合）阿努誐摩每怛哩（二合）阿怒囉訖叉（二合）每怛哩（二合）阿努度囉每怛哩（二合）薩丁那（二合）每怛哩（二合）達磨每怛哩（二合）阿努蘗囉（二合）訶每怛哩（二合）阿尾鉢囉（二合）底（丁以反）娑囉每怛哩（二合）嗢盧迦那每怛哩（二合）尾盧迦那每怛哩（二合）母❥努誐摩每怛哩（二合）沒馱地瑟姹（二合）那每怛哩（二合）阿努囉乞叉（二合）每怛哩（二合）達摩鉢囉（二合）底（丁以反）❥乞叉（二合）拏每怛哩（二合）母乞叉（二合）每怛哩（二合）阿那奴哩嚧馱尾嚧馱每怛哩（二合）阿多牟每怛哩（二合）沒囉（二合）賀麼（二合）簸他每怛哩（二合）❥那楞迦囉每怛哩（二合）怛寫努珊地迦嚧那每怛哩（二合）怛寫奴珊地暮儞多每怛哩（二合）怛寫奴珊地庾（二合）閉訖叉（二合）每怛哩（二合）沒囉（二合）賀摩（二合）鉢地努誐摩那每怛哩（二合）質都儞尾哩也（二合）每怛哩（二合）阿奴娑囉拏每怛哩（二合）儞娑底（二合）囉拏每怛哩（二合）薩嚩怛囉（二合）拏誐麼那每怛哩（二合）阿㜸車末囉（二合）含門（二合）嗢悉❥（二合）惹❥那素大尾（入）蜜逾底（丁以反）瑟姹（二合）娑嚩（二合）婆嚩（二合）三摩提儞瑟羯囉（二合）摩摩訶尾麼難（引）尾也（二合）嚩魯迦耶染摸儞尾崩（補甘反）句嚧濕嚩（二合）達摩❥訖叉（二合）麼底（丁寅反）羯囉（二合）彌沒馱地瑟吒（二合）南」<p>爾時，娑訶世界主大梵天王在於梵世，由此慈心真言加持及佛威神力故，天耳聞已，即共六十六萬梵眾來詣佛所，頭面禮足退坐一面，白佛言：「世尊！我等蒙佛大慈大悲加持力故，令護此經。若當來世有諸法師，於此甚深秘密經典，受持、讀誦乃至書寫、奉持、供養；若彼法師在阿蘭若，及於衢路、村邑、聚落、王城處所，若為宣說如是經者，我等當共擁護攝受，加其氣力令得精勤，念慧辯才悉皆增長；不信者令信，其淨信者令住正行。世尊！我等今於如來所說正法之眼，皆共奉持廣令流布。」<p>爾時，世尊告大梵王言：「善哉，善哉！梵王！如來今者隨喜汝等守護正法。梵王！汝當不久坐於道場，轉正法輪如我今轉。如汝今者擁護斯經，諸餘梵天於當來世，護持正法亦應如是。」<p>爾時，世尊復告慈氏菩薩摩訶薩言：「慈氏！我今以此無量阿僧祇俱胝劫積集無上正等菩提希有之法，付囑於汝；乃至欲令受持、讀誦、為他廣說，報佛恩故；亦滿自己希求願故；令諸有情增長善根故；令諸菩薩護法光明故；摧一切諸魔外道故；護持正法不斷三寶種故。」<p>慈氏菩薩白佛言：「世尊！我今當於如來在世及涅槃後常護法藏。何以故？我亦曾於過去護斯正法。世尊！我雖在於覩史多天，於是類經倍增護持令久住世。世尊！若未來世其有眾生，於如是等經聞已受持、書寫、讀誦，如法修行、為他廣說，當知皆是我之威力所加持故。世尊！當彼之時，若有魔及魔民共為朋黨，不能障難如我一毛成就善根㭊為百分千分歌羅分乃至優波尼沙陀分。若三千大千世界之中，一切有情悉並為魔若魔眷屬，而於我所成就善根一分福智之力，猶不能得生於障難，何況如來於無量阿僧祇俱胝劫積集無上菩提之法而能障礙。」<p>爾時，世尊告慈氏菩薩言：「善哉，善哉！善男子！有四種法為菩薩行。何者為四？所謂：破煩惱魔；壞諸外道；成熟有情；護持正法。善男子！如是四種是菩薩行。而此四種以一行收。云何為一？所謂：護持正法。」<p>爾時，世尊告尊者大迦葉波、具壽阿難陀言：「我以此經付囑汝等，汝當受持此經為他廣說。」<p>大迦葉波言：「世尊！我當隨力於如來無上菩提之法，勤加守護為他宣說。」<p>阿難陀言：「唯然，世尊！我已受持如是法要，於當來世以佛威力，廣宣流布令不斷絕。」<p>爾時福莊嚴菩薩摩訶薩，從座而起叉手合掌，白佛言：「世尊！如是之經，如來所說甚深希有，斷諸疑網最勝了義難見難悟，是第一義空性相應，以戒、念、定、慧而為莊嚴，顯說解脫寂靜無染，是諸智人之所知境，一切諸佛之所稱讚；亦是一切諸經之王，以陀羅尼印印之，令受持者得無礙辯，增長念慧堅固不退；摧魔怨敵，不為於他異宗所壞；能摧惡戒，增長頭陀無貪功德；復是正住大捨功德，出生無量諸佛智法。若有善男子、善女人，能於此經受持、讀誦、繫念、思惟、為他廣說，書寫、供養、審諦觀察，如理作意、正行相應，得幾所福？」<p>爾時，世尊即以伽他告福莊嚴菩薩摩訶薩曰：「我以佛眼見十方，廣大無邊諸剎土，於中盛滿諸七寶，盡皆普施諸菩薩；若人受持是經典，如佛所說無所得，而能習誦為他說，如是功德超於彼。眾花、塗香并傘蓋，衣服、繒綵及幢幡，遍滿積彼世界中，供養諸佛并菩薩；於後末世法滅時，若有受持此經典，如說修行不放逸，所獲福聚超於彼。十方世界諸巨海，盡皆盛滿種種油，其炷高大如須彌，然燈供養佛制底；若有於彼法滅時，世間盡為諸暗覆，能燃如此大法炬，所獲功德倍於前。若於無量諸導師，奉事經於億千劫；以天適意妙供養，勤求最勝佛菩提。為報如來深重恩，護持三寶令久住；安諸有情住佛法，持此經福多於彼。以佛眼觀諸有情，能致梵王帝釋位；若有能持此經典，獲大勝福過於彼。令諸有情得羅漢，復能成就緣覺乘；若有能發菩提心，受持此經福過彼。假令經福皆為色，盡虛空界不能受；除佛世尊一切智，於此勝福無能了。若於俱胝千億劫，持此如來所說經；所生功德不可量，猶如十方無有際。」<p>爾時，福莊嚴菩薩，從佛聞是護持此經所得功德不可限量，生大歡喜踊躍無量。而白佛言：「世尊！後末世時諸有情類，若有不能持此經者，當知是人墮於魔界。世尊！我觀護持自餘正法，所獲善根猶如芥子；若有能護此經法者，所得功德如十方虛空，無有窮盡不可譬喻。世尊！我今被於勇猛甲冑，寧捨身命護持是經，不為悕望己身之利，但求一切有情安樂。」<p>說此法時，以大虛空藏菩薩福德力故，有十方無量恒沙佛剎，虛空藏菩薩及無量佛諸菩薩眾，從於虛空雨種種花以為供養。空中有聲而作是言：「善哉，善哉！大虛空藏菩薩摩訶薩！乃能作此廣大佛事，乃至於此大集法要殊勝莊嚴；亦能攝受未來有情莊嚴正法，令彼不失菩提之心。於此經中受持、讀誦、書寫、解說。」<p>爾時，世尊為欲囑累此經典故，以神通力即從身中放大光明，遍照十方無量佛剎悉皆振動。有無量阿僧祇有情，發阿耨多羅三藐三菩提心；無量有情得無生法忍。復有無量有情心得解脫；復有無量有情得法眼淨；復有無量有情離諸貪染；復有無量有情得於人天福德勝因當得見佛，一切大眾皆生隨喜。<p>佛說是經已，時大虛空藏菩薩摩訶薩，具壽大迦葉波、具壽阿難陀，娑訶世界主大梵天王、釋提桓因、四大天王，諸苾芻眾，及大菩薩、天、人、阿脩羅、乾闥婆等，一切眾會聞佛所說，皆大歡喜，信受奉行。