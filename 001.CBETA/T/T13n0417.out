<juan>佛說般舟三昧經<p>後漢月支三藏支婁迦讖譯<p>問事品第一<p>聞如是：<p>一時佛在羅閱祇加隣竹園中，與大菩薩，比丘、比丘尼、優婆塞、優婆夷，及諸天、龍、阿須輪、諸夜叉、迦樓羅、甄陀羅、摩睺勒等，無央數眾，一切都在大會坐。是時颰陀和菩薩，從坐起整衣服，長跪叉手白佛：「願欲有所問，聽者今當問。」<p>佛言：「善哉！恣汝所問，今當為汝說之。」<p>颰陀和問佛言：「菩薩當行何等法得智慧，如巨海攬萬流？云何行，博達眾智所聞悉解而不疑？云何行，自識宿命所從來生？云何行，得長壽？云何行，常在大姓家生，父母、兄弟、宗親、知識無不愛敬？云何行，得端正顏好美艶？云何得高才與眾絕異，智慧通達無所不包？云何行，功立相滿自致成佛威神無量，成佛境界莊嚴國土？云何行，降魔怨？云何行，而得自在所願不違？云何行，得入總持門？云何行，得神足遍至諸佛土？云何行，得勇猛如師子無所畏，一切魔不能動？云何行，得佛聖性，諸經法悉受持，皆了知而不忘？云何行，得自足離諛諂，不著三處？云何行，得無罣礙，持薩云若教不失佛意？云何行，得人信？云何行，得八種聲入萬億音？云何行，得具足相好？云何行，得徹聽？云何行，得道眼覩未然？云何行，得十力正真慧？云何行，心一等念十方諸佛悉現在前？云何行，知四事之本無？云何行，便於此間見十方無數佛土，其中人民、天、龍、鬼、神及蠕動之類，善惡歸趣皆了知？所問如是，當云何行？願佛說之，釋一切疑。」<p>佛告颰陀和：「善哉！汝所問多所過度，不可復計。汝所以能作是問者，汝乃前世過去佛時，所作功德，供養諸佛，樂於經法，守禁戒行清淨所致；常行乞食不就請，多成就諸菩薩合會，教語令棄眾惡，視一切悉平等所致；常有大慈大悲所致。汝功德不可復計。」<p>佛告颰陀和：「有三昧名十方諸佛悉在前立，能行是法，汝之所問悉可得也。」<p>颰陀和白佛：「願為說之。今佛說者，多所過度安隱十方，為諸菩薩現大明相。」<p>佛告颰陀和：「有三昧名定意，菩薩常當守習持，不得復隨餘法，功德中最第一。」<p>行品第二<p>佛告颰陀和：「菩薩欲疾得是定者，常立大信，如法行之則可得也。勿有疑想如毛髮許，是定意法，名為菩薩超眾行。「立一念，信是法，隨所聞，念其方。宜一念，斷諸想，立定信，勿狐疑；精進行，勿懈怠。勿起想，有與無；勿念進，勿念退；勿念前，勿念後；勿念左，勿念右；勿念無，勿念有；勿念遠，勿念近；勿念痛，勿念痒；勿念飢，勿念渴；勿念寒，勿念熱；勿念苦，勿念樂；勿念生，勿念老，勿念病，勿念死；勿念身，勿念命，勿念壽；勿念貧，勿念富；勿念貴，勿念賤；勿念色，勿念欲；勿念小，勿念大；勿念長，勿念短；勿念好，勿念醜；勿念惡，勿念善；勿念瞋，勿念喜；勿念坐，勿念起；勿念行，勿念止；勿念經，勿念法；勿念是，勿念非；勿念捨，勿念取；勿念想，勿念識；勿念斷，勿念著；勿念空，勿念實；勿念輕，勿念重；勿念難，勿念易；勿念深，勿念淺；勿念廣，勿念狹；勿念父，勿念母；勿念妻，勿念子；勿念親，勿念踈；勿念憎，勿念愛；勿念得，勿念失；勿念成，勿念敗；勿念清，勿念濁。斷諸念，一期念，意勿亂，常精進。勿懈怠，勿歲計，勿日倦。立一念，勿中忽，除睡眠，精其意。常獨處，勿聚會；避惡人，近善友；親明師，視如佛。執其志，常柔弱，觀平等，於一切。避鄉里，遠親族。棄愛欲，履清淨。行無為，斷諸欲。捨亂意，習定行。學文慧，必如禪。除三穢，去六入。絕婬色，離眾受。勿貪財，多畜積。食知足，勿貪味。眾生命，慎勿食。衣如法，勿綺飾。勿調戲，勿憍慢。勿自大，勿貢高。若說經，當如法。了身本，猶如幻。勿受陰，勿入界。陰如賊，四如蛇。為無常，為恍惚，無常主，了本無。因緣會，因緣散，悉了是，知本無。加慈哀，於一切。施貧窮，濟不還。是為定，菩薩行；至要慧，起眾智。」<p>佛告颰陀和：「持是行法便得三昧，現在諸佛悉在前立。其有比丘、比丘尼、優婆塞、優婆夷，如法行，持戒完具，獨一處止，念西方阿彌陀佛今現在，隨所聞當念，去此千億萬佛剎，其國名須摩提。一心念之，一日一夜若七日七夜，過七日已後見之。譬如人夢中所見，不知晝、夜亦不知內、外，不用在冥中，有所蔽礙故不見。颰陀和！菩薩當作是念。時諸佛國境界中，諸大山須彌山，其有幽冥之處，悉為開闢無所蔽礙。是菩薩不持天眼徹視，不持天耳徹聽，不持神足到其佛剎，不於此間終生彼間，便於此坐見之。譬如人聞墮舍利國，有婬女字須門，復有人聞婬女阿凡和利，復有人聞優婆洹復作婬女；時其人未曾見此三女人，聞之婬意即動，是三人皆在羅閱祇國同時念，各於夢中到其女邊，與共棲宿，覺已各自念之。」<p>佛告颰陀和：「我持是三女人以為喻，汝持是事為人說經，使解此慧，至不退轉地無上正真道。若後得佛，號曰善覺。」<p>佛言：「菩薩於此間國土念阿彌陀佛，專念故得見之。即問：『持何法得生此國？』阿彌陀佛報言：『欲來生者當念我名，莫有休息，則得來生。』」<p>佛言：「專念故得往生，常念佛身有三十二相、八十種好，巨億光明徹照，端正無比，在菩薩僧中說法不壞色。何以故？色、痛痒、思想、生死、識、魂神、地、水、火、風，世間天上上至梵摩訶梵不壞色，用念佛故得是三昧。」<p>佛告颰陀和：「是菩薩三昧誰證者？我弟子摩訶迦葉、因坻達、須真天子，及時知者，有行得者，是為證也。如是，颰陀和！欲得見十方諸現在佛者，當一心念其方，莫得異想，如是即可得見。譬如人遠出到他郡國，念本鄉里家室親族，其人於夢中歸到故鄉里；見家室親屬，喜共言語，覺為知識說之如是。」<p>佛言：「菩薩聞佛名字欲得見者，常念其方即得見之。譬如比丘觀死人骨，著前觀之，有青時、有白時、有赤時、有黑時，其色無有持來者，是意所想耳！菩薩如是持佛威神力，於三昧中立自在，欲見何方佛即得見。何以故？持佛力，三昧力，本功德力，用是三事故得見。譬如人年少端正著好衣服，欲自見其形，若以持鏡，若麻油、若淨水、水精，於中照，自見之。云何寧有影從外入鏡、麻油、水、水精中不也？」<p>颰陀和言：「不也。天中天！以鏡、麻油、水、水精淨故，自見其影耳！影不從中出，亦不從外入。」<p>佛言：「善哉！颰陀和！色清淨故，所有者清淨。欲見佛即見，見即問，問即報。聞經大歡喜，作是念：『佛從何所來？我為到何所？』自念佛無所從來，我亦無所至。自念欲處、色處、無色處，是三處意所作耳！我所念即見。心作佛，心自見，心是佛心，佛心是我身。心見佛，心不自知心，心不自見心，心有想為癡，心無想是涅槃。是法無可樂者，設使念為空耳，無所有也。菩薩在三昧中立者，所見如是。」<p>佛爾時說偈言：「心者不自知，有心不見心；心起想則癡，無心是涅槃。是法無堅固，常立在於念；以解見空者，一切無想願。<p>四事品第三<p>「菩薩有四事法，疾逮得是三昧：一者、所信無有能壞者。二者、精進無有能退者。三者、智慧無有能及者。四者、常與善師從事。是為四。復有四事，疾得是三昧：一者、不得有世間思想，如彈指頃三月。二者、不得睡眠三月，如彈指頃。三者、經行不得休息三月，除其飯食左右。四者、為人說經，不得望人供養。是為四。復有四者，疾得是三昧：一者、合會人至佛所。二者、合會人使聽經。三者、不嫉。四者、教人學佛道。是為四。復有四事，疾得是三昧：一者、作佛形像，用成是三昧故。二者、持好素寫是三昧。三者、教自貢高人內佛道中。四者、常護佛法。是為四。」<p>佛爾時說偈言：「常信樂於佛法，精進行解深慧，廣分布為人說，慎無得貪供養。意善解便離欲，常念佛有威德，悉見知無數變。過去佛及當來，并現在人中尊，諸相好若干種，黃金色無穢漏。堅固教無極慧，聽是法無亂心，常捨離懈怠行，無恚害向他人。敬於師當如佛，慎無得疑斯經，一切佛所歌歎，常造立佛形像。常教人學是法，行如是得三昧。」<p>佛告颰陀和：「欲學是三昧者，當敬於師，承事供養，視當如佛。視善師不如佛者，得三昧難。菩薩敬善師從學得是三昧已，持佛威神於中立，東向視見若干百、千、萬億佛，十方等悉見之。譬如人夜起觀星宿甚眾多，菩薩欲得見今現在佛悉在前立者，當敬善師，不得視師長短；當具足布施、持戒、忍辱、精進、一心，不得懈怠。」<p>譬喻品第四<p>佛告颰陀和：「菩薩得是三昧不精進行者，譬如人載滿船珍寶渡大海，船中道壞，閻浮利人皆大愁憂念，失我爾所寶。菩薩聞是三昧不學者，一切諸天人民皆悲憂言：『乃失我爾所經寶。』」<p>佛言：「是三昧經者，是佛所囑，佛所稱舉。聞是深三昧，不書、學、誦、守持如法者，是為愚癡。譬如癡子人持栴檀香與之，而不肯受，謂之不淨。香主言：『此栴檀香也，卿莫謂不淨。嗅之知香，視之知淨。』其人閉目不嗅不視也。」<p>佛言：「聞是三昧不肯受持者，如彼癡子，是為無知。反呼世間為有，不入空、不知無，自謂如法，反作輕戲言：『佛亦有深經乎？亦有威神乎？』反相形言：『世間亦有比丘如阿難乎？』」<p>佛言：「其人從持是三昧者，所去兩兩三三相與語言：『是何等說？從何得是語？為自合會作是經，非佛所說。』」<p>佛告颰陀和：「譬如賈客持摩尼珠示田家癡子。曰評：『此直幾錢？』賈客言：『持是珠置冥中，其光所照直滿中寶。』」<p>佛言：「其人不知是珠，而言：『其價能與一頭牛等不？寧可貿一頭牛與我者善，不肯者休。』如是，颰陀和！菩薩聞是三昧不信，反形相者，如彼癡子。」<p>佛言：「菩薩聞是三昧信、受持、修行者，四面皆擁護，無所畏，持戒完具，是為高明。智慧深入，當分布語人展轉相教，當令是三昧久在世間。」<p>佛言：「癡人自於前世不供養作功德，反自貢高，多行誹謗、嫉妬，貪財利故欲求名譽，但欲譁說不信深經。聞是三昧不信、不樂、不學，反誹謗是經，言非佛所說。」<p>佛告颰陀和：「今我故語汝如是，若善男子、善女人，持珍寶滿三千國土布施，設有是功德，不如聞是三昧信樂者，其福過彼上。」<p>佛告颰陀和：「如我所說無有異，今故說是語耳！今見我說是三昧有疑者，其人却後除在惡師邊，正使善師所，其功德不足言。如是輩人，轉與惡師從事，聞是三昧不信、不樂、不學。何以故？其人所更佛少、智慧少，故不信耳！」<p>佛告颰陀和：「其有聞是三昧，不輕笑、不誹謗、不疑、不乍信乍不信，歡喜、樂書、學誦持者，我悉豫知見之。其人不獨於一佛、二佛所作功德，悉於百佛所聞是三昧。却後世時聞是三昧，書、學、誦、持守之一日一夜，其福不可計。自致得阿惟越致，所願者得。」<p>佛告颰陀和：「聽我說譬喻。有人取一佛剎悉碎如塵，取一塵皆復盡破，如一佛剎塵，云何是塵數寧多不也？」<p>颰陀和言：「甚多，甚多！天中天！」<p>佛言：「有菩薩盡取一塵置一佛剎，其數爾所佛剎，滿中珍寶悉持供養諸佛，其福功德少少耳！不如聞是三昧，學、書、誦、持，為他人說守。須臾間聞，是功德不可復計，何況已得是三昧悉具足者。」<p>佛爾時說偈言：「若有菩薩求眾德，當說奉行是三昧；信樂諷誦不疑者，其功德福無齊限。如一佛國之世界，皆破壞碎以為塵，一切佛土過是數，滿中珍寶用布施；不如聞是三昧者，其功德福過上施。引譬功德不可喻，囑累汝等當勸教，力行精進無懈怠。其有誦持是三昧，已為面見百千佛。假使最後大恐懼，持是三昧無所畏。行是比丘已見我，常為隨佛不遠離。如佛所言無有異，菩薩常當隨其教，疾得正覺智慧海。」<p>四輩品第五<p>颰陀和白佛：「難及，天中天！若有棄愛欲作比丘，聞是三昧，當云何學？云何持？云何行？」<p>佛言：「棄愛欲作比丘，欲學是三昧者，當清淨持戒，不得缺如毛髮。常當怖畏於地獄痛苦，遠離於諛諂，是為清淨。」<p>「云何為缺戒也？」<p>佛言：「求色。」<p>「云何為求色？」<p>佛言：「其人意念我持戒自守，使我後世生，若作天、若作遮迦越王。如是為樂愛欲，是為缺戒。」<p>佛告颰陀和：「其有欲學是三昧者，清淨自守、持戒完具，不諛諂，常為智所稱譽。於經中當布施、當精進，所志當彊，當多信、當勸樂，承事於師視當如佛，得三昧疾。設不恭敬，輕易欺調於師，正使久學是三昧，疾忘之。」<p>佛告颰陀和：「是菩薩若從比丘、比丘尼、優婆塞、優婆夷聞是三昧，當視如佛常尊敬，不當持諂意向。菩薩不得有諂意，常當至誠，常樂獨處止。不惜身命，不得悕望人所索，常行乞食不受請，自守節度，所有趣足而已。經行不得懈臥，如是經中教。學是三昧當守如是。」<p>颰陀和白佛：「難及，天中天！後世若有懈怠菩薩，聞是三昧不肯精進學，當云何？若有菩薩精進欲學者，我輩當隨是經教之。」<p>佛言：「善哉，颰陀和！我助其歡喜，過去、當來、今現在佛皆助歡喜。」<p>佛爾時頌偈言：「如我所說悉受持，常獨處止行功德，自守節度不聚會，常行乞食不受請。敬於法師視如佛，除去睡眠志開解，常自精進無懈怠，如是行者得三昧。」<p>颰陀和白佛：「比丘尼求菩薩道，欲學是三昧，當云何行？」<p>佛言：「比丘尼求是三昧者，不得自高，常當卑謙。不得自貴，不得自大，不得嫉妬，不得瞋恚，不得貪財利色。常當清淨，不得惜軀命，常樂經法念多學問，當棄婬、怒、癡，不得貪好服飾珠環，當為智者稱譽；當敬善師視如佛，不得有諂意。」<p>佛爾時頌偈言：「若比丘尼求三昧，常當精進勿懈怠，無得聽於貪欲心，除去瞋恚自高貴；不得慢欺及調戲，常行至誠立一信，恭敬善師視如佛，如是行者得三昧。」<p>颰陀和白佛：「若有居士修道，聞是三昧欲學者，當云何行？」<p>佛言：「居士欲學是三昧者，當持五戒令堅；不得飲酒，亦不得飲他人；不得與女親熟，不得教他人，不得有恩愛於妻子男女，不得貪財產，常念欲棄家作沙門；常持八關齋，當於佛寺中；常當念布施，布施已不念我自當得其福，用為一切施。常當大慈敬於善師；見持戒比丘，不得輕易說其惡。作是行已，當學守是三昧。」<p>佛爾時頌偈言：「居士欲學是三昧，當持五戒勿毀缺，常當思欲作沙門，不貪妻子及財色，常八關齋於佛寺，不得貢高輕蔑人。心無榮冀思所欲，奉行經法心無諂，棄捨慳貪常惠施，常當奉敬比丘僧，常志一行勿懈怠，學是三昧當如是。」<p>颰陀和白佛：「優婆夷聞是三昧欲學者，當云何行？」<p>佛言：「優婆夷欲學者，當持五戒，自歸於三。何等為三？自歸命佛，歸命法，歸命比丘僧。不得事餘道，不得拜於天，不得祠鬼神，不得視吉良日。不得調戲，不得慢恣有色想，不得有貪欲之心。常當念布施，歡樂欲聞經，念力學問，敬重善師，心常拳拳不得有懈。若有比丘、比丘尼過者，以坐席賓食之。」<p>佛爾時頌偈言：「優婆夷欲學三昧，奉持五戒勿缺毀，承事善師視如佛，不得拜天祠祀神。除去殺、盜及嫉妬，不得兩舌鬪彼此，不得慳貪常念施，見惡覆藏唯歎善。不得諛諂有邪婬，常當卑謙勿自大；敬事比丘比丘尼，如是行者得三昧。」<p>擁護品第六<p>颰陀和菩薩、羅隣那竭菩薩、憍曰兜菩薩、那羅達菩薩、須深菩薩、摩訶須薩和菩薩、因坻達菩薩、和輪調菩薩，是八菩薩見佛所說皆大歡喜，持五百劫波育衣布施，持身自歸，持珍寶供養。佛告阿難：「颰陀和等五百人，人中之師，常持正法隨順教化，莫不歡喜，樂隨侍者心淨無欲。」<p>時五百人，皆叉手立佛前。颰陀和白佛：「菩薩持幾事，疾得是三昧？」<p>佛言：「有四事：一者、不信餘道。二者、斷愛欲。三者、當清淨行。四者、無所貪。是為四。如是行者，今世即得五百功德。譬如慈心比丘終不中毒，兵刃不加，火不能燒，入水不溺、不害。正使劫盡燒時，墮是火中火即為滅，喻如大水滅小火。菩薩持是三昧者，若帝王、若賊、若水火、若龍、夜叉、蟒、師子、虎、狼、㹢玃、薜荔、鳩坻，一切毒獸及鬼神，欲嬈人、欲殺人、欲奪人衣鉢、壞人禪奪人念故，欲中是菩薩，終不能也。除其宿命不請，如我語無異也。」<p>佛言：「持是三昧者，終不痛目，若耳、鼻、口、身體，心終不憂，除其宿命所作。」<p>佛言：「是菩薩為諸天、龍、神，及阿須輪，夜叉鬼神，迦樓羅鬼神，甄陀羅鬼神，摩睺勒鬼神，若人非人，皆共讚譽是菩薩；皆共擁護、承事、供養，瞻視敬仰思欲相見，諸佛世尊亦然。是菩薩所未誦經、前所不聞持，是三昧威神悉自得之。若晝日不得者，夜於夢中悉得之。」<p>佛告颰陀和：「其有持是三昧者，我說其功德，一劫復過一劫，不可盡竟，略說其要爾。」<p>勸助品第七<p>佛告颰陀和：「菩薩於是三昧中，將有四事助其歡喜。過去佛持是三昧，助歡喜自致得阿耨多羅三耶三菩阿惟三佛，其智悉具足。今現在十方無央數佛，亦於是三昧中，四事助歡喜得。當來亦當從是四事助歡喜得，我悉助歡喜。」<p>佛告颰陀和：「是三昧中四事助歡喜，我於是中說少所譬喻。人壽百歲隨地行至者不休息，其人行過於疾風，寧有能計其道里不？」<p>颰陀和言：「無有能計者。獨佛弟子舍利弗羅、阿惟越致菩薩，乃能計之耳。」<p>佛言：「我故語諸菩薩，若有善男子、善女人，取是人所行處，滿中珍寶布施，不如聞是三昧四事助歡喜，其福過布施者，百千萬億倍。當知是助歡喜福甚尊大。」<p>佛告颰陀和：「乃久遠不可計阿僧祇，爾時有佛，名私訶摩提等正覺、無上士、道法御、天人師、佛、世尊，在空閑之處。是時閻浮利縱廣十八萬億里，凡有六百四十萬國，悉豐熟，人民熾盛。有大國名颰陀和，有轉輪王惟斯芩，往到佛所，禮畢却坐一面。佛知其意，便為說是三昧。其王聞之助歡喜，即持珍寶散佛上，自念曰：『持是功德令十方人民皆安隱。』時私訶提佛般涅槃後，惟斯芩王壽終，還自生其家作太子，名梵摩達。爾時有比丘名珍寶，是時為四部弟子說是三昧。梵摩達聞之助歡喜，踊躍持寶直百億散其上，復持好衣供養之，以發意求佛道，與千人俱於是比丘所作沙門，求學是三昧，與千人共承事師八千歲不休懈。得一聞是三昧四事助歡喜，入高明智。因是却後更見六萬八千佛，輒於一一佛所，聞是三昧自致得佛，名坻羅惟逮等正覺、無上士、道法御、天人師、佛、世尊。是時千比丘從得等正覺，皆名坻羅欝沈。教不可計人民皆求佛道。」<p>佛告颰陀和：「何人聞是三昧，不助歡喜學持守誦為人說者也？」<p>佛言：「若有守是三昧者疾逮得佛，但聞其功德不可計，何況學持者。若去百里、千里，有是三昧當求之，何況近而不求學也。若有聞是三昧欲學者，當承事其師十歲，供養瞻視不得自用，當隨師教常念師恩。」<p>佛言：「我故為汝說之。聞是三昧去四千里者，往到其所，正使不得聞，其功德不可計也。所以者何？專精進故，會當得之自致作佛。」<p>至誠品第八<p>佛言：「乃往昔有佛，名薩遮那摩等正覺、無上士、天人師、佛、世尊。時有比丘名和輪，其佛般涅槃後，是比丘持是三昧。我時作國王剎利種，於夢中聞是三昧，覺已便行，求是比丘，即依作沙門，欲得聞是三昧，承事其師三萬六千歲，魔事數數起竟不得聞。佛告比丘、比丘尼、優婆塞、優婆夷：『我故語汝等，疾取是三昧無得忘失，善承事其師，持是三昧，至一劫、若百劫、若百千劫，莫得有懈倦。守善師不離，若飲食資用，衣被、床臥、珍寶以上勿有愛惜。設無者當行乞食給師，趣當得是三昧莫厭，常當自割身肉供養於善師，何況寶物，此不足言耳！承事善師當如奴事大家，求是三昧者當如是。得三昧已，當堅持常念師恩。是三昧難得值，正使求是三昧至百千劫，但欲得聞其名不可得，何況學而不精進。得是三昧精進學轉教人者，正使如恒河沙佛剎滿中珍寶，用布施甚多，不如學是三昧者。』」<p>佛告颰陀和：「若有人欲學者，當助歡喜，欲學而得，學者持佛威神使學，當好書是三昧著素上，當得佛印印之，當善供養。何謂佛印？所謂不當行、無所貪、無所求、無所想、無所著、無所願、無所向生、無所取、無所顧、無所住、無所礙、無所結、無所有、盡於欲、無所生、無所滅、無所壞、無所敗，道要、道本是印。阿羅漢、辟支佛所不能及，何況愚癡者？是印是為佛印。」<p>佛言：「我今說是三昧時，千八百億諸天、阿須輪、鬼神、龍、人民，得須陀洹道；八百比丘得阿羅漢；五百比丘尼得阿羅漢；萬菩薩得是三昧，得無從生法於中立；萬二千菩薩不復退轉。」<p>佛告舍利弗、目揵連、比丘颰陀和等：「我從無數劫求道，今已得作佛，持是經囑累汝等，學誦持守無得忘失。若有欲學者，當具足安諦教之。其欲聞者，當為具足說之。」<p>佛說經竟，颰陀和菩薩等，舍利弗、目連、比丘阿難，及諸天、阿須輪、龍、鬼神、人民，皆大歡喜，為佛作禮而去。