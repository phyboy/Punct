<juan>般舟三昧經卷上（一名十方現在佛悉在前立定經）<p>後漢月氏三藏支婁迦讖譯<p>問事品第一<p>佛在羅閱祇摩訶桓迦憐，摩訶比丘僧五百人，皆得阿羅漢，獨阿難未。<p>爾時，有菩薩名颰陀和，與五百菩薩俱——皆持五戒——晡時至佛所前，以頭面著佛足，却坐一面。并與五百沙門俱至佛所，前為佛作禮，却坐一面。<p>時佛放威神，諸比丘所在遠方無不來者。即時十萬比丘俱相隨來會佛所，前為佛作禮，却坐一面。<p>佛復放威神，摩訶波和提比丘尼與三萬比丘尼俱相隨至佛所，前為佛作禮，却坐一面。<p>佛復放威神，羅憐那竭菩薩從舍衛墮梨大國出、橋曰兜菩薩從占波大國出、那羅達菩薩從彼羅斯大國出、須深菩薩從加羅衛大國出、摩訶須薩和菩薩與阿難邠坻迦羅越俱從舍衛大國出、因坻達菩薩從鳩睒彌大國出、和輪調菩薩從沙祇大國出，一一菩薩各與二萬八千人俱來到佛所，前為佛作禮，皆却坐一面。<p>羅閱祇王阿闍世與十萬人俱來到佛所，前為佛作禮，却坐一面。<p>四天王、釋提桓因、梵三鉢摩夷亘天、阿迦貳吒天，各各與若干億億百千天子俱來到佛所，前為佛作禮，却住一面。<p>難頭和難龍王、沙竭龍王、摩難斯龍王、阿耨達龍王，各各與若干龍王億億百千萬俱來到佛所，前為佛作禮，却住一面。<p>四面阿須倫王各與若干阿羞倫民億億百千萬俱來到佛所，前為佛作禮，却住一面。<p>時諸比丘、比丘尼、優婆塞、優婆夷，諸天、諸龍、諸阿羞倫民、諸閱叉鬼神、諸迦樓羅鬼神、諸甄多羅鬼神、諸摩睺勒鬼神、諸人非人無央數都不可計。<p>颰陀和菩薩從坐起，正衣服，叉手長跪白佛言：「願欲有所問，既問者為有所因故。天中天！聽我言者，今當問佛。」<p>佛告颰陀和菩薩：「所因故者便問，佛當為若說之。」<p>颰陀和菩薩問佛言：「菩薩當作何等三昧？所得智慧如大海、如須彌山，所聞者不疑，終不失人中之將，自致成佛終不還、終不生愚癡之處。豫知去來之事，未曾離佛時，若於夢中亦不離佛。端政姝好，於眾中顏色無比。少小常在尊貴大姓家生，若其父母、兄弟、宗親、知識無不敬愛者。高才廣博，所議作者與眾絕異，自守節度，常內慚色終不自大，常有慈哀。智慮通達於智中明，無有與等者。威神無比，精進難及，入諸經中，多入諸經中，諸經中無不解。安樂，入禪、入定，入空、無想、無所著，於是三事中不恐，多為人說經，便隨護之。在所欲生何所，自恣無異。本功德力、所信力，多所至到處。其筋力強，無不欲愛力、無不有根力，明於所向力、明於所念力、明於所視力、明於所信力、明於所願力。在所問如大海，無有減盡時，如月盛滿時悉遍照，無有不感明者，如日初出時、如炬火在所照，無所罣礙。不著心如虛空無所止、如金剛鑽無所不入、安如須彌山不可動、如門閫正住堅。心軟如鵠毛，無有麁爽；身無所慕樂，於山川如野獸。<p>「常自守，不與人從事。若沙門道人多所教授皆護視，若有輕嬈者終無瞋恚心，一切諸魔不能動。解於諸經，入諸慧中。學諸佛法，無有能為作師者；威力聖意，無有能動搖者。深入之行常隨無所行、常柔軟，於經中常悲，承事於諸佛無有厭。所行種種功德悉逮及，所行常至、所信常政，無有能亂者；所行常淨潔，臨事能決，無有難。清淨於智，慧悉明，得所樂行，盡於五蓋，智慧所行稍稍追成佛之境界。<p>「莊嚴諸國土，於戒中清淨阿羅漢、辟支佛心，所作為者皆究竟。所作功德常在上首，教授人民亦然。於菩薩中所教授無有厭，當所作者度無有極，一切餘道無有能及者。未嘗離佛、不見佛，常念諸佛如父母無異。稍稍得諸佛威神，悉得諸經。明眼所視無所罣礙，諸佛悉在前立。<p>「譬如幻師自在所化，作諸法，不豫計念，便成法，亦無所從來、亦無所從去。如化作，念過去、當來、今現在如夢中，所有分身悉遍至諸佛剎。如日照水中影悉遍見，所念悉得如嚮，亦不來、亦不去。生、死如影之分，便所想識如空，於法中無想，莫不歸仰者。一切平等無有異，於經中悉知。心不可計，一切諸剎心不著，無所適念；出於諸佛剎，無所復罣礙。悉入諸陀憐尼門，於諸經中聞一知萬，諸佛所說經悉能受持。<p>「侍諸佛悉得諸佛力、悉得佛威神，勇猛無所難，行步如猛師子無所畏。於諸國土無不用言者，所聞者未曾有忘時，一切諸佛之議等無有異。悉了知本，無經不恐，欲得諸經便自知說，如諸佛終無厭。為世間人之師，無不依附者，其行方幅無有諂偽；諸剎照明朗，不著於三處，所行無所罣礙。於眾輩中無所適、於本際法中無所慕，持薩芸若教人入佛道中，未曾恐怖、無有畏懼時。悉曉知佛諸經所有卷，所在眾會中無不蒙福者。見佛極大慈歡喜，所學諸佛經通利，於大眾中無所畏、於大眾中無有能過者，名聲極遠。破壞諸疑難無不解，於經中極尊、於師子座上坐自在，如諸佛法教，悉曉知佛萬種語、悉入萬億音。愛重諸佛經，常念在左右側，未曾離於諸佛慈。於佛經中樂行、常隨佛出入、常在善知識邊，無有厭極時。<p>「於十方諸佛剎無所適止，悉逮得願行；度脫十方萬民，智慧珍寶悉逮得經藏。<p>「身如虛空無有想，教人求菩薩道，使佛種不斷。行菩薩道未曾離摩訶衍，逮得摩訶僧那僧涅極曠大道，疾逮得一切智。諸佛皆稱譽，近佛十力地，一切所想悉入中、一切所計悉了知、世間之變悉曉知，成敗之事、生者、滅者悉曉知。入經海寶開第一之藏悉布施、悉於諸剎行願亦不在中止，極大變化如佛所樂行。心一反念，佛悉在前立，一切適不復願、適無所生處；十方不可計佛剎悉見，聞諸佛所說經；一一佛比丘僧悉見。是時，不持仙道、羅漢、辟支佛眼視，不於是間終生彼間佛剎爾乃見，便於是間坐悉見諸佛、悉聞諸佛所說經、悉皆受。譬如我今於佛前面見佛菩薩，如是未曾離佛、未曾不聞經。」<p>佛告颰陀和菩薩：「善哉善哉！所問者多所度脫、多所安隱，於世間人民不可復計，天上、天下悉安之。今若能問佛如是，若乃前世過去佛時所聞地行作功德所致，供養若干佛以所致，樂於經中所致，作道行、守禁戒所致。自守法，行清白不煩濁，輒以乞匃自食。多成就諸菩薩合會，教語諸菩薩。用是故極大慈哀，一切人民皆於等心，隨時欲見佛即見佛。所願極廣大甚深之行，常念佛智慧，悉持經戒、悉具足佛種聖心如金剛、悉知世間人民心所念、悉在諸佛前。」<p>佛告颰陀和菩薩：「若功德以不可復計。」<p>佛言：「今現在佛悉在前立三昧，其有行是三昧，若所問者悉可得。」<p>颰陀和菩薩白佛言：「願佛哀說之。今佛說者，多所過度、多所安隱，願佛為諸菩薩現大明。」<p>佛告颰陀和菩薩：「一法行，常當習持、常當守，不復隨餘法，諸功德中最第一。何等為第一法行？是三昧名現在佛悉在前立三昧。」<p>行品第二<p>佛告颰陀和菩薩：「若有菩薩所念現在定意向十方佛，若有定意，一切得菩薩高行。<p>「何等為定意？從念佛因緣，向佛念，意不亂，從得黠，不捨精進。與善知識共行空——除睡眠不聚會——避惡知識，近善知識，不亂精進。飯知足、不貪衣、不惜壽命，子身避親屬、離鄉里，習等意、得悲意，心護行，棄蓋習禪。不隨色、不受陰、不入衰，不念四大、不失意、不貪性，解不淨。不捨十方人、活十方人，十方人計為是我所、十方人計為非我所。一切欲受，不貿戒，習空行，欲諷經。不中犯戒、不失定意、不疑法、不諍佛、不却法、不亂比丘僧。離妄語，助道德家，避癡人世間語，不喜不欲。<p>「聞道語，具欲聞亦喜。從因緣畜生生，不欲聞六味。習為五習，為離十惡；為習十善，為曉九惱；行八精進、捨八懈怠，為習八便；為習九思，八道家念。又不著禪聞，不貢高、棄自大，聽說法、欲聞經、欲行法，不隨歲計、不受身想。離十方人，不欲受、不貪壽，為了陰不隨惑，為不隨所有求無為。不欲生死、大畏生死，計陰如賊、計四大如蛇，十二衰計空。久在三界不安隱，莫忘得無為。不欲貪欲，願棄生死；不隨人諍，不欲墮生死。<p>「常立佛前，受身計如夢。以受信不復疑，意無有異，一切滅思想——過去事、未來事、今現在事等意。<p>「常念諸佛功德，自歸為依佛，定意得自在，不隨佛身相法。一切一計不與天下諍，所作不諍，從因緣生受了。從佛地度，得可法中，法中得下，以了空意計人，亦不有、亦不滅。自證無為，黠眼以淨，一切不二覺，意不在中邊。一切佛為一念入，無有疑黠、無有能呵。自得曉覺意故，佛黠不從他人待。得善知識計如佛，無有異意。一切在菩薩，無有離時，縱一切魔不能動；一切人如鏡中像，見一切佛如晝；一切從法行，為入清淨菩薩行如是。」<p>佛言：「持是行法故致三昧，便得三昧現在諸佛悉在前立。何因致現在諸佛悉在前立三昧？如是，颰陀和！其有比丘、比丘尼、優婆塞、優婆夷，持戒完具，獨一處止，心念西方阿彌陀佛今現在。隨所聞，當念去是間千億萬佛剎，其國名須摩提，在眾菩薩中央說經，一切常念阿彌陀佛。」<p>佛告颰陀和：「譬如人臥出於夢中，見所有金銀、珍寶、父母、兄弟、妻子、親屬、知識，相與娛樂，喜樂無輩。其覺已為人說之，後自淚出，念夢中所見。如是，颰陀和！菩薩若沙門白衣所聞西方阿彌陀佛剎，當念彼方佛，不得缺戒，一心念——若一晝夜、若七日七夜——過七日以後見阿彌陀佛，於覺不見，於夢中見之。譬如人夢中所見，不知晝、不知夜，亦不知內、不知外，不用在冥中故不見、不用有所蔽礙故不見。<p>「如是，颰陀和！菩薩心當作是念。<p>「時諸佛國界名大山須彌山，其有幽冥之處悉為開闢，目亦不蔽、心亦不礙。是菩薩摩訶薩，不持天眼徹視、不持天耳徹聽、不持神足到其佛剎、不於是間終生彼間佛剎乃見，便於是間坐見阿彌陀佛，聞所說經悉受得，從三昧中悉能具足，為人說之。<p>「譬若有人聞墮舍利國中有婬女人名須門，若復有人聞婬女人阿凡和梨，若復有人聞優陂洹作婬女人。是時各各思念之。其人未曾見此三女人，聞之婬意即為動，便於夢中各往到其所。是時三人皆在羅閱祇國同時念，各於夢中到是婬女人所與共棲宿，其覺已各自念之。」<p>佛告颰陀和：「我持三人以付，若持是事為人說經，使解此慧至不退轉地得無上正真道，然後得佛號曰善覺。如是，颰陀和！菩薩於是間國土聞阿彌陀佛，數數念，用是念故見阿彌陀佛。見佛已從問：『當持何等法生阿彌陀佛國？』爾時，阿彌陀佛語是菩薩言：『欲來生我國者，常念我，數數常當守念，莫有休息，如是得來生我國。』」<p>佛言：「是菩薩用是念佛故，當得生阿彌陀佛國。常當念如是佛身有三十二相悉具足，光明徹照，端正無比。在比丘僧中說經，說經不壞敗色。何等為不壞敗色？痛痒、思想，生死、識、魂神，地、水、火、風，世間、天上——上至梵摩訶梵——不壞敗色。用念佛故得空三昧，如是為念佛。」<p>佛告颰陀和：「菩薩於三昧中誰當證者？我弟子摩訶迦葉、因坻達菩薩、須真天子及時知是三昧者，有行得是三昧者是為證。何等為證？證是三昧知為空定。」<p>佛告颰陀和：「乃往去時有佛名須波日。時有人行出入大空澤中，不得飲食，飢渴而臥出，便於夢中得香甘美食，飲食已。其覺腹中空，自念：『一切所有皆如夢耶？』」<p>佛言：「其人用念空故，便逮得無所從生法樂，即逮得阿惟越致。如是，颰陀和！菩薩其所向方聞現在佛，常念所向方，欲見佛即念佛，不當念有，亦無我所立。如想空當念佛立，如以珍寶倚琉璃上，菩薩如是見十方無央數佛清淨。譬如人遠出到他郡國，念本鄉里、家室、親屬、財產。其人於夢中歸到故鄉里，見家室、親屬，喜共言語。於夢中見以，覺為知識說之：『我歸到故鄉里，見我家室親屬。』」<p>佛言：「菩薩如是其所向方聞佛名，常念所向方欲見佛，菩薩一切見佛，如持珍寶著琉璃上。譬如比丘觀死人骨著前，有觀青時、有觀白時、有觀赤時、有觀黑時。其骨無有持來者、亦無有是骨、亦無所從來，是意所作想有耳。菩薩如是持佛威神力於三昧中立，在所欲見何方佛，欲見即見。何以故如是？颰陀和！是三昧佛力所成。持佛威神於三昧中立者有三事：持佛威神力、持佛三昧力、持本功德力，用是三事故得見佛。譬若，颰陀和！年少之人端正姝好，莊嚴已，如持淨器盛好麻油、如持好器盛淨水、如新磨鏡、如無瑕水精，欲自見影，於是自照悉自見影。云何，颰陀和！其所麻油、水鏡、水精，其人自照，寧有影從外入中不？」<p>颰陀和言：「不也。天中天！用麻油、水精、水鏡淨潔故，自見其影耳。其影亦不從中出、亦不從外入。」<p>佛言：「善哉善哉！颰陀和！如是，颰陀和！色清淨，所有者清淨，欲見佛即見。見即問，問即報，聞經大歡喜，作是念：『佛從何所來？我為到何所？』自念：『佛無所從來，我亦無所至。』自念：『三處——欲處、色處、無想處——是三處意所為耳。我所念即見，心作佛、心自見，心是佛、心是怛薩阿竭，心是我身，心見佛，心不自知心、心不自見心，心有想為癡、心無想是泥洹。是法無可樂者，皆念所為，設使念為空耳，設有念者亦了無所有。』如是，颰陀和！菩薩在三昧中立者所見如是。」<p>佛爾時頌偈曰：「心者不知心，有心不見心，心起想則癡，無想是泥洹。是法無堅固，常立在於念，以解見空者，一切無想念。<p>四事品第三<p>「菩薩有四事法疾逮得三昧。何等為四？一者、所信無有能壞者，二者、精進無有能逮者，三者、所入智慧無有能及者，四者、常與善師從事；是為四。<p>「菩薩復有四事疾得是三昧。何等為四？一者、不得有世間思想，如指相彈頃三月；二者、不得臥出三月，如指相彈頃；三者、經行不得休息、不得坐三月，除其飯食左右；四者、為人說經不得望人衣服、飲食；是為四。<p>「菩薩復有四事疾得是三昧。何等為四？一者、合會人至佛所，二者、合會人使聽經，三者、不嫉妬，四者、教人學佛道；是為四。<p>「菩薩復有四事疾得是三昧。何等為四？一者、作佛形像、若作畫，用是三昧故；二者、用是三昧故，持好疋素令人寫是三昧；三者、教自貢高人內佛道中；四者、常護佛法；是為四。」<p>時佛說偈而歎曰：「常當樂信於佛法，誦經念空莫中止，精進除睡臥，三月莫得懈。<p>「坐說經時安諦受學極當廣遠，若有供養、饋遺者莫得喜，無所貪慕得經疾。佛者，色如金光，身有三十二相，一相有百福功德，端政如天金成作。過去佛、當來佛悉豫自歸、今現在佛皆於人中最尊，常念供養。當供養於佛，花香、擣香、飯食具足；當持善意，用是故三昧離不遠；持常鼓樂、倡伎樂於佛心，常當娛樂。<p>「為求是三昧者當作佛像，種種具足、種種姝好，面目如金光。求是三昧者，所施常當自樂與，持戒當清潔高行，棄捐懈怠，疾得是三昧不久。瞋恚不生，常行於慈心、常行悲哀、等心無所憎惡，今得是三昧不久。極慈於善師，視當如佛，瞋、恚、嫉、貪不得有，於經中施不得貪。如是教當堅持，諸經法悉當隨是入，是為諸佛之道徑。如是行者，今得三昧不久。」<p>佛告颰陀和：「如是等菩薩當慈心常樂於善師所，視師當如佛，悉具足承事。欲書是三昧經時、若欲學時，菩薩敬師如是。颰陀和！菩薩於善師有瞋恚、有持善師短、視善師不如佛者，得三昧難。譬如，颰陀和！菩薩明眼人夜半視星宿，見星其眾多。如是，颰陀和！菩薩持佛威神於三昧中立，東向視見若干百佛、若干千佛、若干萬佛、若干億佛；如是十方等悉見諸佛。」<p>佛告颰陀和：「是菩薩如佛眼悉知悉見。如是，颰陀和！是菩薩欲得今現在諸佛悉在前立三昧，布施、當具足持戒，如是忍辱、精進、一心、智慧、度脫智慧，身悉具足。」<p>時佛歎曰：「如淨眼人夜半上向視星宿不可計，晝日思念悉見。菩薩如是逮得三昧者，見不可復計百千佛，從三昧中覺以悉念見，自恣為諸弟子說。」<p>佛言：「如我眼清淨，常見於世間，菩薩如是得三昧，以見不可復計佛，見佛不視身相，但視十種力。不如世間人有貪，消滅諸毒以，清淨不復想，菩薩逮功德如是。聞是經，遵是經如泥洹；聞是法空空，無有恐怖。我當作是說經，用眾人民故皆令得佛道。」<p>佛言：「如我比丘阿難黠慧，聞經即受持，菩薩如是逮得是三昧以，聞不可計經卷悉受持。」<p>佛言：「如阿彌陀佛剎諸菩薩，常見不可計佛。如是，菩薩得三昧以，常見不可計佛，所信常有哀心，譬如渴者欲得飲。常有極大慈、棄捐世俗事、常樂持經施，用是故清淨，得三昧不久。」<p>譬喻品第四<p>佛告颰陀和：「菩薩慈求三昧者，得是三昧已，不精進行者，譬如，颰陀和！有人載滿舡珍寶欲持度大海，未至舡中道壞，閻浮利人皆大悲念：『亡我爾所珍寶。』如是，颰陀和！是菩薩聞是三昧已，不書、不學、不誦、不持如中法，一切諸天人民皆為大悲憂，言：『乃亡我爾所經寶。』用失是深三昧故。」<p>佛言：「是三昧經者，是佛所囑、佛所稱譽。聞是深三昧經者，不書、不學、不誦、不守、不持如法者，反復愚癡。自用以為高耶？不受是經，意欲高才反不肯學是三昧。譬如，颰陀和！愚癡之子，有人與滿手栴檀香，不肯受之，反謂與之不淨栴檀香。其貨主語其人言：『此栴檀香，卿莫謂不淨乎。且取嗅之知香不？試視之知淨不？』癡人閉目不視、不肯嗅。」<p>佛言：「其聞是三昧者，如是不肯受之反棄捨去，是為不持戒人；反捨是珍寶經，是為愚癡無智。自用得禪具足為度，反呼世間為有，不入空、不知無。其人聞是三昧已，不樂、不信、不入中，反作輕戲語：『佛亦有深經乎？亦有威神乎？』反形言：『世間亦有比丘如阿難乎？』」<p>佛言：「其人從持是三昧者，所去兩兩三三相與語云：『是語是何等說乎？是何從所得是語乎？是為自合會作是語耳，是經非佛所說。』」<p>佛告颰陀和：「譬如賈客持摩尼珠示田家癡子，其人問賈客：『評此幾錢？』賈客答言：『夜半時於冥處持是摩尼珠著冥中，其明所照至，直滿其中寶。』」<p>佛言：「其人殊不曉其價，反形是摩尼珠言：『其價能與一頭牛等不？寧可貿一頭牛。』想是不復過，此與我者善、不肯者已。如是，颰陀和！其人聞是三昧不信者，反形是經如是。」<p>佛言：「如菩薩持是三昧，受信者便隨行，四面皆擁護無所畏，持禁戒完具，為得高明黠慧，深入為他人說之。菩薩當持是三昧，分布語人展轉相傳，當令是三昧久在。」<p>佛言：「癡人自於前世佛所不供養、不作功德，反自貢高，多行誹謗、嫉妬。用財利故，但欲求名、但欲嘩說，不得善師、亦不明經。聞是三昧已，不信、不樂、不入中，反誹謗人言：『是彼不知愧，為自作是經耳，是經非佛所說。』」<p>佛告颰陀和：「今我具語汝，如是，颰陀和！求菩薩道者——若善男子、善女人——持是三千國土滿其中珍寶施與佛，設有是功德，不如聞是三昧。若有菩薩聞是三昧信樂者，其福轉倍多。」<p>時佛歎曰：「是三千國土，滿其中珍寶施於佛，持用求佛。復有異人——持是三昧者——是佛所稱譽，聞信者其福倍多。」<p>佛言：「是迷惑自貢高人、不信者及與惡知識從事，聞是經不信、不樂，是為於我經中怨家無異。是不持戒人在自大中，其餘人展轉聞其言信隨之，此為壞佛法。其人相告言：『是經為非佛所說。』直作是誹謗。」<p>佛言：「有信是三昧者，其人宿命曾見過去佛，已用是故，我為是信者說是三昧耳。是輩之人常護佛法，聞是經信樂者當作是知，離佛不遠。若持戒堅者常正心恭敬於經，我用是故，為是人說耳。」<p>佛告跋陀和：「我所說無有異爾，故說是語耳。今見我說是三昧者，其人却後世時，聞是三昧終不疑、不形笑、不言不信，除在惡師邊。正使在善師邊，其功德薄少，如是輩人復轉與惡師從事，是輩人者聞是三昧，不信、不樂、不入中。何以故？其人未久學，所更佛少所信，智慧少故不信耳。」<p>佛告颰陀和：「其有菩薩聞是三昧，不形笑、不誹謗者，歡喜不中疑、不言乍信乍不信，樂書、樂學、樂誦、樂持。」<p>佛言：「我悉豫知豫見已，其人不獨於一佛所作功德，不於二、若三、若十，悉於百佛所聞是三昧。却後世時聞是三昧者，書、學、誦持經卷，最後守一日一夜，其福不可計，自致阿惟越致，所願者得。」<p>佛告颰陀和：「聽我說譬喻。譬如，颰陀和！有人取一佛剎悉破碎如塵，其人取此一塵悉復破盡如一佛剎塵，都盧悉取一一塵皆復塵碎盡如一佛剎塵。云何，颰陀和！是塵其數寧多不？」<p>颰陀和言：「甚多甚多。天中天！」<p>佛告颰陀和：「我為汝曹引此譬喻，若有一菩薩盡取是一塵置一佛剎，其數爾所佛剎滿其中珍寶悉持供養諸佛，不如聞是三昧。若復有一菩薩聞是三昧已，書、學、誦持、為他人說須臾間，是菩薩功德不可復計。」<p>佛言：「持是三昧者，書、學、誦持、為他人說，其福乃爾，何況守是三昧悉具足者？」<p>佛爾時頌偈曰：「三千大千之國土，滿中珍寶用布施，設使不聞是像經，其功德福為薄少。若有菩薩求眾德，當講奉行是三昧，疾悉諷誦此經法，其功德福無有量。如一佛國塵世界，皆破壞碎以為塵，彼諸佛土過是數，滿中珍寶用布施；其有受持是世尊，四句之義為人說，是三昧者諸佛慧，得聞功德叵比喻。何況有人自講說、受持、諷誦念須臾，轉加增進奉行者，其功德福無有量。假使一切皆為佛，聖智清淨慧第一，皆於億劫過其數，講說一偈之功德，至於泥洹讚詠福，無數億劫悉歎誦，不能盡究其功德，於是三昧一偈事。一切佛國所有地，四方、四隅及上、下，滿中珍寶以布施，用供養佛天中天。若有聞是三昧者，得其福祐過於彼，安諦、諷誦、講說者，引譬功德不可喻。其人貢高終不起，亦無有趨惡道時，解了深法不疑結，行斯三昧德如是。學士為以見奉吾，德重精進普不著，增益信明為菩薩，力學三昧佛所讚。屬累汝等常勸教，力行精進無放逸，自勖勇猛勤修行，令得大道不復反。其有誦受是三昧，已為面見百千佛，假使最後大恐懼，持此三昧無所畏。行是比丘以見我，常為隨佛不遠離，菩薩聞習三昧者，義當受持為人說。菩薩得是三昧者，爾乃名曰博達慧，為逮總持佛稱譽，疾成佛道智如海。常恒誦說是三昧，當從佛法世尊教，聞其種姓得等覺，如佛所說無有異。」
。
<juan>般舟三昧經卷中<p>後漢月氏三藏支婁迦讖譯<p>無著品第五<p>佛告颰陀和：「是菩薩三昧當云何？譬如佛今於若前說經，菩薩當作是念：『諸佛悉在前立。』當具足念諸佛端正，悉欲逮見一一想；當想識無有能見諸佛頂上者，悉具足作是想見諸佛。當作是念：『我身亦當逮得如是、亦當逮得身想如是、亦當逮得持戒三昧如是。』當作是念：『我當從心得、從身得？』復更作念：『佛亦不用心得、亦不用身得；亦不用心得佛、亦不用色得佛。何以故？心者，佛無心；色者，佛無色。不用是心、色得阿耨多羅三藐三菩提。何以故？佛色以盡，佛痛痒、思想、生死、識了盡。佛所說盡者，愚癡不見、不知，智者曉了之。』作是念：『當持何等念得佛？當持身得佛、當持智慧得佛？』復作是念：『亦不用身得佛、亦不用智慧得佛。何以故？智慧索不能得，自復索我了不可得，亦無所得、亦無所見。一切法本無所有，念有因著，無有反言有亦著，是兩者亦不念，亦不復適得其中。但用是故，亦不在邊、亦不在中，亦不有、亦不無。何以故？諸法空。如是泥洹，亦不壞、亦不腐、亦不堅，亦不在是間、亦不在彼邊，無有想、不動搖。何等為不動搖？智者不計，是故不動搖。』如是，颰陀和！菩薩見佛，以菩薩心念無所著。何以故說無所有？經說無所有中，不著、壞本、絕本是為無所著。<p>「如是，颰陀和！是菩薩守是三昧，當作是見佛，不當著佛。何以故？設有所著為自燒。譬如大叚鐵著火中燒正赤，有智者不當以手持。何以故？燒人手。如是，颰陀和！菩薩見佛不當著，色、痛痒、思想、生死、識不當著。何以故？著者為燒身。見佛但當念其功德，當索摩訶衍。」<p>佛告颰陀和：「是菩薩於三昧中不當有所著，不著者疾得是三昧。」<p>佛爾時頌偈言：「如新磨鏡盛油器，女人莊飾自照形，於中起生婬欲心，放逸恣態甚迷荒。追不至誠虛捐法，為色走使燒其身，女人患害從是起。用不解法非常空，有想菩薩亦如是：『我當成佛逮甘露，度脫人民憂惱患。』有人想故為不解。求索人本不可得，亦無生死及泥洹，法不可擁如水月，觀察佛道無歸趣。黠慧菩薩當了是，解知世間悉本無，於諸人物無所著，疾速於世得佛道。諸佛從心解得道，心者清淨明無垢，五道鮮潔不受色，有解是者成大道。一切諸法無色漏，離想者空無想空，絕去婬欲則脫心，有解此者得三昧。精進奉行求佛道，常聽諸法本清淨，無得行求、無不求，於是三昧不難得。觀察所有如虛空，道意寂然審第一，無想、無作、亦無聞，是為解了尊佛道。見一切色不想念，眼無所著、無往來，常觀諸佛等如空，已度世間諸所求。其人清淨眼無垢，奉行精進常寂然，無量經法悉受持，思惟分別是三昧。行是三昧無所著，除一切冥得定意，不見世雄無賢聖，諸外異道聞此惑。超度思想當志求，心以清淨得見佛，覩諸佛已不復見，爾乃解是尊三昧。於地、水、火莫能礙，風種虛空亦不蔽，行是精進見十方，坐遙聽受所化法。如我於是講說經，樂道法者面見佛，作行懃力而不著，唯從世尊所說法。行者如是無所念，專聽道義興法施，常念解了是三昧，普諦受誦佛所講。過去諸佛皆論法，當來世尊亦復然，讚說宣布分別義，皆共嘆講是三昧。我亦如是為人尊，在世無上眾生父，皆悉解知此道眼，故解說示寂三昧。其有講受是三昧，身常安隱意不荒，是為諸佛無量德，致尊佛道獲不難。廣採眾經不可議，欲達一切諸佛化，速疾去欲諸垢塵，精進行是淨三昧。現世欲見無數佛，樂從諸尊聽受法，速疾去色除所著，行是清淨寂三昧。於是無貪及瞋恚，捨離愚癡捐憎愛，棄遠無黠除狐疑，如是得解空三昧。」<p>般舟經四輩品第六<p>颰陀和菩薩白佛：「難及，天中天說三昧者。若有菩薩棄愛欲作比丘，聞是三昧已當云何學？云何持？云何行？」<p>佛言：「若有菩薩棄愛欲作比丘，意欲學是三昧者、誦是三昧者、持是三昧者，當清淨持戒，不得缺戒大如毛髮。何等為菩薩不缺戒？一切悉護禁法，出入行法悉當護，不得犯戒大如毛髮。常當怖畏、遠離於諛諂，悉當護禁，作是護者是為清淨持戒。何等為菩薩缺戒者？是菩薩求色。何等為求色？其人意念：『持是功德使我後世生若作天、若作遮迦越王。』」<p>佛言：「用是比，此菩薩為缺戒。其人久持是行、持是戒，持是自守福，欲所生處樂於愛欲中，是為毀戒。」<p>佛告颰陀和：「是菩薩比丘欲學是三昧者，清淨持戒，完具持戒不諛諂。持戒當為智者所稱譽、為羅漢所稱譽。於經中當布施、當精進所念強、當多信勸樂。常承事於和上，當承事於善師。所從聞是三昧者、所可聞是三昧處，當視其人如佛。」<p>佛告颰陀和：「是菩薩視師如視佛者，得三昧疾。設不恭敬善師、輕易於善師、欺調於善師，正使久學是三昧，久持、久行，設不恭敬師者，疾亡之。」<p>佛告颰陀和：「是菩薩若從比丘、比丘尼、優婆塞、優婆夷所得聞是三昧，當視如佛，所聞三昧處當尊敬。」<p>佛告颰陀和：「菩薩所聞是三昧處，不當持諂意向是。菩薩不得諂意，常當樂獨處止。不惜身命，不得悕望人有所索，常行乞食，不受請。不嫉妬，自守節度如法住，所有趣足而已，經行不得懈、不得臥出。如是，颰陀和！如是經中教，其棄愛欲作比丘學是三昧者，當如是守如是。」<p>颰陀和菩薩白佛：「難及，天中天所說法。若有後世懈怠菩薩，聞是三昧已不肯精進，其人自念：『我當於後當來佛所索是三昧耳。云何言我曹身羸極、有病瘦恐不能求，聞是經已懈怠不精進？』若復有菩薩精進者欲學是經，當教之隨是經中法教。用是經故，不惜軀命、不望人有所得者、有人稱譽者不用喜、不大貪鉢、震越，無所愛慕、常無所欲。聞是經不懈怠，常精進，其人不念：『我當於後當來佛所乃求索。』自念：『使我筋、骨、髓、肉皆使枯腐，學是三昧終不懈怠。』自念：『我終不懈怠死也，聞是經已無不歡樂。』」<p>時佛言：「善哉善哉！颰陀和！所說者無有異，我助其歡喜，過去、當來、今現在佛悉助歡喜。」<p>佛爾時頌偈言：「如我今所說法，悉受學獨處止，行功德、自守節，是三昧不難得。常乞食、不受請，悉棄捨諸欲樂，所從聞是三昧，敬法師如世尊。有誦行是三昧，常精進莫懈怠，不得惜於經法，不求供乃與經。其有受是三昧，爾乃為是佛子，學奉行如是者，得三昧終不久。常懃力不懈怠，除睡眠心開解，當遠離惡知識，然後從是法行。去放逸不休息，常捨離眾聚會，比丘求斯三昧，隨佛教當如是。」<p>颰陀和菩薩白佛：「比丘尼求菩薩道，欲學是三昧、欲守是三昧，當持何等法住、學、守是三昧？」<p>佛告颰陀和：「比丘尼求摩訶衍三拔致，是三昧學、守者，當謙敬，不當嫉妬、不得瞋恚。去自貢高、去自貴大，却於懈怠，當精進，棄於睡眠，不得臥出。悉却財利，悉當淨潔護，不得惜軀命。常樂於經、當求多學，當棄婬、恚、癡，出魔羅網去。當棄所好服飾、珠環，不得惡口，不得貪愛好鉢、震越。當為人所稱譽，不得有諛諂。學是三昧時當敬善師視如佛，當承是經中教，守是三昧。」<p>佛爾時頌偈言：「比丘尼行恭敬，不妬嫉、離瞋恚、除憍慢、去自大，行是者得三昧。當精進却睡臥，捐所欲不貪壽，一心慈於是法，求三昧當如是。無得聽貪婬心，棄瞋、恚及愚癡，莫得墮魔羅網，求三昧當如是。設有學是三昧，無調戲捨貪身，一切捐眾狐疑，當至誠不虛飾。捨小慈常大慈，敬善師無己已，當去離於眾惡，求三昧當如是。行求法欲得者，不貪著鉢震越，從人聞爾三昧，視如佛等無異。」<p>颰陀和菩薩白佛：「若有白衣菩薩居家修道，聞是三昧已欲學者、欲守者，當云何於法中立、學、守是三昧？」<p>佛告颰陀和：「白衣菩薩聞是三昧已欲學、守者，當持五戒堅淨潔住；酒不得飲，亦不得飲他人；不得與女人交通，不得自為，亦不得教他人為；不得有恩愛於妻子，不得念男女；不得念財產。常念：『欲棄妻子，行作沙門。』常持八關齋，齋時常當於佛寺齋；常當念布施，不念我當自得其福，當用萬民故施；常當大慈於善師，見持戒比丘不得輕易說其惡。作是行已，當學、當守是三昧。」<p>佛爾時頌偈言：「有居家菩薩，欲得是三昧，常當學究竟，心無所貪慕。誦是三昧時，思樂作沙門，不得貪妻子，捨離於財色。常奉持五戒，一月八關齋，齋時於佛寺，學三昧通利。不得說人惡，無形輕慢行，心無所榮冀，當行是三昧。奉敬諸經法，常當樂於道，心無有諂偽，棄捨慳妬意。有學是三昧，常當行恭敬，捨自大放逸，奉事比丘僧。」<p>颰陀和菩薩白佛：「若有優婆夷求摩訶衍三拔致，聞是三昧已欲學、守者，當行何等法學、守是三昧？」<p>佛告颰陀和：「若優婆夷求摩訶衍三拔致，聞是三昧已欲學、守者，當持五戒，自歸於三。何等為三？自歸於佛、歸命於法、歸命於比丘僧。不得事餘道、不得拜於天、不得示吉良日、不得調戲、不得慢恣、不得有貪心。優婆夷常當念布施，歡樂欲聞經，力多學問。優婆夷常當敬重於善師，心常不倦不懈。若比丘、比丘尼過者，常以坐席、賓主飲食待之。」<p>佛爾時頌偈言：「若有優婆夷，誦是三昧者，當從佛法教，奉五戒完具。守是三昧時，當尊敬於佛，及法比丘眾，恭敬其善師。不得事餘道，勿祠祀於天，行是三昧者，見人立迎逆。除去殺、盜、婬，至誠不兩舌，無得向酒家，當行是三昧。心不得懷貪，常當念施與，除去諛諂意，無得說人短。常當恭敬事，比丘、比丘尼，聞法語悉受，學三昧如是。」<p>般舟經授決品第七<p>颰陀和菩薩問佛：「少有及者，天中天！怛薩阿竭乃說是三昧，諸菩薩所樂精進行，無有懈怠於阿耨多羅三藐三菩提。佛般泥洹後，是三昧者當在閻浮利內不？」<p>佛告颰陀和菩薩：「我般泥洹後，是三昧者當現在四十歲，其後不復現。却後亂世佛經且欲斷時，諸比丘不復承用佛教。然後亂世時，國國相伐，於是時是三昧當復現閻浮利內。用佛威神故，是三昧經復為出。」<p>颰陀和菩薩、羅隣那竭菩薩從坐起，正衣服，叉手於佛前，白佛：「佛般泥洹後亂世時，我曹共護是三昧、持是三昧，具足為人說之，聞是經卷無有厭極時。」<p>摩訶須薩和菩薩、憍曰兜菩薩、那羅達菩薩、須深菩薩、因坻達菩薩、和輪調菩薩共白佛言：「佛般泥洹去却後亂世時，是經卷者我輩自共護持，使佛道久在。其有未聞者，我輩當共為說，教授是深經；世間少有信者，我曹悉受之。」<p>時五百人從坐起——比丘、比丘尼、優婆塞、優婆夷——皆叉手於佛前住，白佛：「佛般泥洹後亂世時，聞是三昧悉自持、護願持，我五百人囑累是八菩薩。」<p>時佛笑，口中金色光出，至十方不可計佛國悉照明，還遶身三匝從頭上入。阿難從坐起，更被袈裟，前至佛所為佛作禮，却住叉手以偈讚曰：「其心清淨行無穢，神通無極大變化，已過諸礙超眾智，光明除冥去垢塵。智慧無量心普解，佛天中天鶡鴨音，一切外道莫能動，何緣而笑出妙光？願正真覺為解說，慈愍一切眾生尊，若有聞佛柔濡音，解釋達聖化俗行。世尊所感非唐舉，眾聖導師不妄笑，今者誰當在決中？世雄願為解此意。今日誰住道德堅？誰當逮得興妙行？誰今受得深法藏，無上道德眾所歸？今日誰當愍世間？誰當奉受是法教？誰堅立於佛智慧？世尊願為解說之。」<p>佛爾時為阿難說偈言：「佛語阿難！汝見不？五百人等在前立，其心歡然歌頌曰：『我等亦當逮是法。』顏色和悅敬視佛：『我等何時得如是？』皆悉竦立嗟嘆佛：『我輩會當逮如是。』五百人等今現在，名字雖異本行同，常樂奉受是深經，於當來世亦復然。今我囑累告汝等，佛慧無量知彼本，是等不獨見一佛，亦不立此得其慧。徹照彼之宿世命，以曾更見八萬佛，五百人等存在道，常解經義勉行成。勸助無數諸菩薩，常行慈哀護經法；勸化一切眾人民，悉令逮得大道行。知見過去諸世尊，覩八十億那術數，名德普大脫於心，擁護是法三轉行。現世於此受我教，分布供養是舍利，安諦受習佛所化，皆悉諷誦有所付。著於塔寺及山中，若付天、龍、乾陀羅，各各轉授經卷已，壽命終訖生天上。天上壽盡還世間，各各而生異種姓，當復取此佛道行，分別是經如所願。用愛樂斯經法故，求輒得之持奉行，令無數人得聽聞，欣踊難量心無等。是等黠慧不厭法，非貪軀體及壽命，降伏一切諸外道，授與經法弘其志。是經法者無能得，及持、諷誦、講說者，今四輩人住我前，五百之眾能堪持。是八菩薩颰陀和、羅隣那竭、那羅達、摩訶須薩、和輪調、因坻、須深、憍曰兜，比丘及尼、清信士，奉玄妙法上義句，常以經道哀世間，宣暢方等普流化。颰陀和等八菩薩，於五百眾為英雄，常當奉持方等經，於世之俗無所著。釋一切縛解空慧，紫磨金色百福相，恒行慈哀度眾生，施以安隱滅諸塵。壽終之後生法家，不復歸於三惡道，世世相隨常和協，然後逮得尊佛道。已棄捐於八難處，遠離一切諸惡道，其功德行莫能稱，所受福祐無能量。當復值見彌勒佛，咸同一心往自歸，悉共供養等慈哀，逮於無上寂滅句。其心僉然而和同，正意奉事人中尊，不猗俗事得法忍，疾逮無上大道行。彼常奉持此經法，夙興夜寐而諷誦，殖眾功德修梵行，覩彌勒時義若此。於是賢劫所興佛，慈哀世間放光明，每所在處普持法，奉事去來現在佛。皆悉供養諸世雄，見三世尊無眾毒，當疾逮得尊佛道，不可思議無有量。中有前得佛道者，後人展轉相供養，不可計劫那術數，如是終竟乃斷絕。於是居士颰陀和、羅隣那竭、那羅達、及須薩和憍曰兜，曾見諸佛如恒沙。常當奉事正法化，宣布諸佛無億教，道行無量不可稱，至于無數億劫中。假使有人受持名，所周旋處若夢中，如是勇猛導世間，皆當逮得無上道。若有覩見及聞聲，其心欣然踊躍者，皆得佛道不復疑，何況奉受供養者？若瞋恚之及罵詈、持惡意向、撾捶者，於是八人威神恩，尚使得佛況恭敬？彼所受法不可議，名稱無量及壽命，光明無限德無疑，智慧無量行亦然。常得面見無量佛，清淨之戒如恒沙，於是廣普行布施，以用求索無上道。無數億劫說其福，莫能齊限厥功德，受是經法誦習者，逮於大道不復難。其有愛樂此經卷，受誦、諷持、講說者，當知五百人中人，其心愛樂終不疑。假使施得是經法，愛樂道義加精進，行清淨戒除睡臥，逮是三昧終不難。欲獲安隱布經戒，比丘受學在閑居，常行分衛知止足，逮是三昧終不難。捨離眾閙不受請，口莫貪味棄愛欲，所從聞是經法者，敬如世尊常供事。除去慳貪受是法，斷絕婬欲棄愚癡，發起大道心無疑，然後學行是三昧；行無所著捨諸欲，常自謹慎棄恚恨，精進奉行佛法教，然後受學是三昧；不貪男女及所有，遠離憍慢并妻妾，居家修道常慚愧，然後學誦是三昧；無賊害心行柔順，不樂謗訕捨諸惡，不用色求得法忍，當善諷誦是三昧。若比丘尼學是法，常當恭敬棄憍慢，遠離調戲及貢高，得是三昧不復難；常行精進除睡臥，不計吾我諸人物，愛樂法者不惜命，然後學誦是三昧；制婬妷意捨所著，無瞋恚心棄諛諂，終不復墮魔羅網，持是三昧得如是。於諸眾生行平等，除去放逸眾塵埃，性無卒暴及麁言，然後學誦是三昧；於鉢、震越及衣服，不得須臾有貪愛，尊敬善師視如佛，然後學誦是三昧。以逮善利離惡道，一心信樂佛法教，遠離一切八難處，持是經者得如是。」<p>般舟經擁護品第八<p>颰陀和菩薩、羅隣那竭菩薩、憍曰兜菩薩、那羅達菩薩、須深菩薩、摩訶須薩和菩薩、因坻達菩薩、和倫調菩薩見佛所說，是八菩薩皆大歡喜，持五百劫波育錦衣、持珍寶布施、持身自歸供養佛。<p>佛語阿難：「是颰陀和等於五百菩薩人中之師，常持中正法，合會隨順教莫不歡喜者——歡樂心、隨時心、清淨心、却欲心。」<p>是時五百人皆叉手立佛前，颰陀和菩薩白佛言：「菩薩持幾事得是三昧？天中天！」<p>佛言：「菩薩有四事疾得是三昧。何等為四？一者、不信餘道，二者、斷愛欲，三者、如法行，四者、無所貪生。是為四，菩薩疾得是三昧。」<p>佛告颰陀和：「若有菩薩學是三昧者，若持、若誦、若守，今世即自得五百功德。譬如，颰陀和！慈心比丘終不中毒、終不中兵、火不能燒、入水不死、帝王不能得其便。如是，菩薩守是三昧者，終不中毒、終不中兵、終不為火所燒、終不為水所沒、終不為帝王得其便。譬如，颰陀和！劫盡壞燒時，持是三昧菩薩者正使墮是火中，火即為滅，譬如大甖水滅小火。」<p>佛告颰陀和：「我所語無有異。是菩薩持是三昧者，若帝王、若賊、若水、若火、若龍、若蛇、若閱叉鬼神、若猛獸、若大蟒、若蛟龍、若師子、若虎、若狼、若狗、若人、若非人、若㹢玃、若薜荔、若鳩洹鬼神，若欲嬈人、若欲殺人、若欲奪人鉢震越、若壞人禪奪人念，設欲中是菩薩者，終不能中。」<p>佛言：「如我所語無有異，除其宿命所請，其餘無有能中者。」<p>佛言：「我所語無有異。若有菩薩持是三昧者，終不病目，若耳、鼻、口，身體無病，其心終不憂、終不厄。是菩薩若死、若近死，設有是患者，佛語為有異；除其宿命所作。<p>「復次，颰陀和！是菩薩諸天皆稱譽、諸龍皆稱譽、諸閱叉鬼神皆稱譽、諸阿須輪皆稱譽，迦留羅鬼神、真陀羅鬼神、摩睺勒鬼神、若人非人皆稱譽是菩薩，諸佛天中天皆稱譽是菩薩。<p>「復次，颰陀和！是菩薩為諸天所護、為諸龍所護，四天王、釋提桓因、梵三鉢天皆護是菩薩，閱叉鬼神、乾陀羅鬼神、阿須倫鬼神、迦留羅鬼神、真陀羅鬼神、摩睺勒鬼神、若人非人皆共擁護是菩薩，諸佛天中天皆共擁護是菩薩。<p>「復次，颰陀和！是菩薩為諸天所敬愛，諸龍閱叉鬼神、乾陀羅鬼神、阿須倫鬼神、迦留羅鬼神、真陀羅鬼神、摩睺勒鬼神、若人非人皆共敬愛是菩薩，諸佛天中天——皆無有愛欲——以道德故皆復敬愛是菩薩。<p>「復次，颰陀和！是菩薩諸天皆欲見之，諸龍、閱叉鬼神、乾陀羅鬼神、阿須倫鬼神、迦留羅鬼神、真陀羅鬼神、摩睺勒鬼神、若人非人皆思樂欲見是菩薩，諸佛天中天皆各各欲使是菩薩往到其所——用人民故欲使往。<p>「復次，颰陀和！是菩薩諸天皆來至其所，諸龍、閱叉鬼神、乾陀羅鬼神、阿須輪鬼神、迦留羅鬼神、真陀羅鬼神、摩睺勒鬼神、若人非人皆來至是菩薩所，與共相見。諸佛天中天，菩薩不但晝日見，夜於夢中若見諸佛身、若諸佛各各自說其名字。<p>「復次，颰陀和！是菩薩所未誦經、前所不聞經卷，是菩薩持是三昧威神，夢中悉自得其經卷名，各各悉見悉聞經聲——若晝日不得者，若夜於夢中悉見得。」<p>佛告颰陀和：「若一劫、若復過一劫，我說是菩薩持是三昧者，說其功德不可盡竟，何況力求得是三昧者？」<p>佛爾時頌偈言：「若有菩薩學誦是，佛說三昧寂定義，假使欲嘆其功德，譬如恒邊減一沙。刀刃、矛戟不中傷，盜賊、怨家無能害，國王、大臣喜悅向，學此三昧得如是。蚖蛇含毒誠可畏，見彼行者毒疾除，不復瞋恚吐惡氣，誦是三昧得如是。怨讐、嫌隙莫能當，天、龍、鬼、神、真陀羅，覩其威光皆嘿然，學此三昧得如是。山野弊狼及大蟒、師子、猛虎、鹿、㹢玃，無傷害心攝藏毒，悉來親護是行者；弊惡鬼神將人魂，諸天人民懷害心，感其威神自然伏，學此三昧得如是。其人不病無苦痛，耳目聰明無闇塞，言辭辯慧有殊傑，行三昧者速逮是；其人終不墮地獄，離餓鬼道及畜生，世世所生識宿命，學此三昧得如是。鬼神、乾陀共擁護，諸天人民亦如是，并阿須倫、摩睺勒，行此三昧得如是。諸天悉共頌其德，天、人、龍、鬼、真陀羅，諸佛嗟歎令如願，諷誦說經為人故。其人道意不退轉，法慧之義而無盡，姿顏美艶無與等，誦習此經開化人。國國相伐民荒亂，飢饉荐臻懷苦窮，終不於中夭其命，能誦此經化人者。勇猛降伏諸魔事，心無所畏毛不竪，其功德行不可議，行此三昧得如是。妖蠱幻化及符書，穢濁邪道不正行，終無有能中其身，用愛樂法達本故。一切悉共歌其德，具足空慧佛尊子，然後當來最末世，手得是經得如是。常行精進懷喜踴，同心和悅奉此法，受持經卷講諷誦，今我以是為彼說。」<p>般舟經羼羅耶佛品第九<p>佛告颰陀和：「乃往昔時不可計阿僧祇劫，爾時有佛名羼羅耶佛、怛薩阿竭、阿羅訶、三耶三佛，於世間極尊，安定於世間；於經中大明，天上天下號曰天中天。爾時，有長者子名須達，與二萬人俱來至羼羅耶佛所，為佛作禮却坐一面。須達長者子問羼羅耶佛是三昧。羼羅耶佛知須達長者子心所念，便為說是三昧。須達長者子聞是三昧已大歡喜，即悉諷受得作沙門，求是三昧八萬歲。時長者子須達從佛聞經甚眾多——悉從無央數佛聞經——其智慧甚高明。長者子須達其後壽終生忉利天上，以後復從天上來下生世間。爾時，故劫中復有佛，名術闍波提怛薩阿竭、阿羅呵、三耶三菩。時佛在剎利家生，爾時長者子須達復於佛所聞是三昧，復求之。時長者子須達其後復於故劫中復有佛，名賴毘羅耶怛薩阿竭、阿羅呵、三耶三佛，婆羅門種。時長者子須達復於佛所受是三昧，求守八萬四千歲。」<p>佛告颰陀和：「長者子須達却後八萬劫得作佛，名提和竭羅。爾時，長者子須達為人高明勇猛，智慧甚廣。」<p>佛言：「見是三昧不？颰陀和！饒益乃爾，使人成就得佛道。若有菩薩得是三昧者，當學誦、當持、當教人、當守，如是者得佛不久。若曹知不？颰陀和！是三昧者是菩薩眼、諸菩薩母、諸菩薩所歸仰、諸菩薩所出生。若知不？颰陀和！是三昧者破去於冥，明於天上天下。若知不？颰陀和！是菩薩三昧者，是諸佛之藏、諸佛之地，是珍寶淵海之泉、是無量功德之鎮益；明哲之經當作是知。三昧所出如是，從是中出佛、聞經、正立於四意止中。何等為四意止中？一者，自觀身、觀他人身、自觀身觀他人身者本無身；二者，自觀痛痒、觀他人痛痒、自觀痛痒觀他人痛痒者本無痛痒；三者，自觀意、觀他人意、自觀意觀他人意者本無意；四者，自觀法、觀他人法、自觀法觀他人法者本無法。」<p>佛告颰陀和：「是三昧誰當信者？獨怛薩阿竭、阿羅呵、三耶三佛、阿惟越致、阿羅漢乃信之耳。有愚癡迷惑心者，離是現在佛前立三昧遠。何以故？是法當念佛、當見佛。」<p>佛告颰陀和：「是菩薩當念佛、當見佛、當聞經，不當有著。何以故？佛本無是、法無所因。何以故？本空無所有，各各行法念。是法中無所取、是法無所著，如空等甚清淨，是法人所想了無所有。無所有是法，假所因者空寂耳，如泥洹。是法無所有，本無是法，無所從來、亦無所從去。人本無是法，不著者近、有著者遠。」<p>佛告颰陀和：「若有守是三昧者，因想入無想中見佛、念佛。守覺聞經念法，守覺不得念我、不得著法。何以故？有守覺，颰陀和！有守覺不見佛，有所著如毛髮不得法。施他人有所悕望為不施、持戒有所悕望為不淨、貪於法不得泥洹、於經中有諛諂不得為高明。樂於眾會中、喜於餘道，終不能得一行。於欲中念難，有瞋恚不能忍辱、有所憎惡不得說他人。善求阿羅漢道者不得於是見現在佛悉在前立三昧中，不逮無所從來生法，樂於中立，有所著不得空。菩薩終不得慳貪，有懈怠不得道、有婬妷不入觀、有所念不入三昧。」<p>佛爾時頌偈言：「是等功德不可計，奉戒具足無瑕穢，其心清淨離垢塵，行此三昧得如是。設有持是三昧者，智慧普大無缺減，博達眾義常不忘，功德之行如月明。設有持是三昧者，解了覺意不可識，曉知無量之道法，無數諸天護其德。設有持是三昧者，常自面見無數佛，聞無量佛講說法，輒能受持念普行。設有持是三昧者，惡罪懃苦皆滅除，諸佛於世行愍哀，悉共嗟嘆是菩薩。假使菩薩欲覩見，當來無數佛、世尊，一心踴躍住正法，當學諷誦是三昧。其有持是三昧者，其功德福不可議，逮得人身最第一，出家超異行分衛。若有末後得是經，逮功德利最第一，得其福祐不可限，住是三昧得如是。」
。
<juan>般舟三昧經卷下<p>後漢月氏三藏支婁迦讖譯<p>請佛品第十<p>跋陀和菩薩政衣服，長跪叉手白佛言：「我欲請佛及比丘僧明日於舍食，願佛哀受請。」佛及比丘僧默然悉受請。<p>跋陀和菩薩知佛已受請，起至摩訶波喻提比丘尼所，白比丘尼言：「願受我請，明日與比丘尼俱於舍小飯。」摩訶波喻提比丘尼即受請。<p>跋陀和菩薩語羅隣那竭菩薩：「舍第！諸郡國其有新來人，悉請會佛所。」<p>羅隣那竭菩薩前至佛所，為佛作禮，長跪叉手白佛言：「我兄請佛、所有新來人悉欲請於舍食，願哀受之。」<p>跋陀和菩薩、羅隣那竭菩薩、憍曰兜菩薩、那羅達菩薩、須深菩薩、摩訶須薩和菩薩、因坻達菩薩、和倫調菩薩悉與宗親俱前，以頭面著佛足，及為比丘僧作禮。作禮已竟從佛所去，歸到羅閱祇國，至跋陀和菩薩家，共相佐助作諸飯具。<p>四天王、釋提桓因、梵三鉢皆共疾來，佐助跋陀和菩薩作眾飯具。<p>爾時，跋陀和菩薩宗親共莊嚴羅閱祇國，持若干種雜繒帳覆一國中，其街巷市里皆懸繒幡，舉一國中悉散華、燒香，作百種味飯具，用佛故，比丘僧、比丘尼、優婆塞、優婆夷及諸貧窮乞匃者，其飯具適等。何以故？不有偏施，於人民及蜎飛蠕動之類悉平等。<p>跋陀和與八菩薩與諸宗親，以飯時俱往詣佛前，以頭面著佛足，却白佛言：「飯食具以辦，願佛可行。」<p>時佛與比丘僧皆著衣持鉢，俱詣來會者皆隨行。佛入羅閱祇國中到跋陀和菩薩家。跋陀和菩薩作是念：「今佛威神故，令我舍極廣大，悉作琉璃，表裏悉相見——城外悉見我舍中，我舍中悉見城外。」佛即知跋陀和心所念，佛便放威神令跋陀和舍極廣大，舉一國中人民悉見於舍中。<p>佛前入跋陀和菩薩家坐，比丘僧、比丘尼、優婆塞、優婆夷各各異部悉坐於舍中。跋陀和菩薩見佛、比丘僧坐已，自供養佛、比丘僧，若干百種飯手自斟酌。佛及比丘、比丘尼、優婆塞、優婆夷皆已乃飯，諸貧窮者悉等與、悉各平足，皆持佛威神恩使之足。跋陀和菩薩見佛諸弟子悉飯已，前行澡水，畢竟持一小机，於佛前坐聽經。為跋陀和菩薩及四輩弟子說經，莫不歡喜者、莫不樂聞者、莫不欲聞者。佛以經請比丘僧及諸弟子，佛起與比丘僧俱去。<p>跋陀和菩薩飯已，與宗親俱出羅閱祇國到佛所，前為佛作禮，皆却坐一面。及羅隣那竭菩薩、橋曰兜菩薩、那羅達菩薩、須深菩薩、摩訶須薩和菩薩、因坻達菩薩、和倫調菩薩、跋陀和菩薩見人眾皆安坐已，前問佛：「菩薩用幾事得見現在佛悉在前立三昧？」<p>佛告跋陀和菩薩：「菩薩有五事疾得見現在佛悉在前立三昧，學、持、諦行心不轉。何等為五？一者、樂於深經無有盡時，不可得極，悉脫於眾災變去、以脫諸垢中、以去冥入明，諸矇矓悉消盡。」<p>佛告跋陀和：「是菩薩逮得無所從來生法樂、逮得是三昧。復次，跋陀和！不復樂所向生是為二；不復樂喜於餘道是為三；不復樂於愛欲中是為四；自守行無有極是為五。<p>「菩薩復有五事疾得是三昧。何等為五？一者、布施心不得悔、無所貪、無所惜，從是不得有所悕望，施人已後不復恨。復次，跋陀和！菩薩持經布施，為他人說經，所語者安諦無有疑、無所愛惜，說佛深語身自行立是中。復次，跋陀和！菩薩不嫉妬，所作無有疑，却睡臥、却五所欲、不自說身善、亦不說他人惡。若有罵者、若有刑者，亦不得恚、亦不得恨、亦不得懈。何以故？入空行故。復次，跋陀和！菩薩是三昧自學復教他人，書是經著好疋素上使久在。復次，跋陀和！菩薩所信多樂，敬長老及知識。於新學人若得所施，當念報恩、常有識信。受人小施念報大，何況於多者？菩薩常樂重於經，棄捐無反復之意，常念有反復，如是者得三昧疾。」<p>佛爾時頌偈言：「常愛樂法在深解，於諸習欲不貪生，遊步五道無所著，如是行者得三昧。好喜布施不想報，所惠無著不追念，所與不見有受者，唯欲得解佛深慧。愍傷眾生行布施，其心喜踊不悔恨，常立布施及戒忍，精進一心智慧事。具足六度攝一切，慈悲喜護四等心，善權方便濟眾生，如是行者得三昧。若有興施除慳貪，其心歡踊而授與，既施之後恒欣喜，如是行者得三昧。曉知經法分別句，聞深要義佛所教，講說微妙道德化，如是行者得三昧。其人學誦是三昧，具足解慧為人說，令此經法得永存，如是行者得三昧。常不祕奧佛經法，不望供養乃為講，唯求安隱佛道地，如是行者得三昧。除去所著棄諸蓋，捐去貢高及慢大，不自稱譽說彼短，終不復起吾我想。其有寂定意不起，便能解是道定慧，棄捐諛諂心清淨，用是速逮不起忍。常行至誠無綺飾，其願具足無缺減，殖眾正德無邪行，愛樂法者得道疾。所誦習經常不忘，常護禁戒清淨行，如是行者得佛疾，何況奉是寂三昧？」<p>佛告跋陀和菩薩：「往昔無數劫提和竭羅佛時，我於提和竭羅佛所聞是三昧，即受持是三昧，見十方無央數佛，悉從聞經、悉受持。爾時，諸佛悉語我言：『却後無央數劫，汝當作佛名釋迦文。』」<p>佛告跋陀和菩薩：「我故語汝，今自致作佛，是三昧若曹當學，為知內法第一眾所不能及，出眾想去，其有於是三昧中立者念得佛道。」<p>佛爾時頌偈言：「憶念我昔定光佛，於時逮得是三昧，即見十方無數佛，聞說尊法深妙義。譬有德人行採寶，所望如願輒得之，菩薩大士亦如是，經中求寶即得佛。」<p>跋陀和菩薩白佛：「當云何守是三昧？天中天！」<p>佛告跋陀和菩薩：「色不當著、不當有所向生、當行空，是三昧當守。何等為三昧？當隨是法行。<p>「復次，跋陀和！菩薩自觀身無身，亦無所觀、亦無所見、亦無所著。本亦無所盲、亦無所聾，如經中法，視住亦無所見、亦無所著，無所著為守道者。於法中無所疑，不疑者為見佛；見佛者為疑斷。諸法無所從來生。何以故？菩薩有法疑想便為著。何等為著？有人、有壽命、有德、有陰、有人、有對、有想、有根、有欲，是為著。何以故？菩薩見諸法無所著，是法亦不念、亦不見。何等為不見？譬如愚人學餘道自用，有人謂有身，菩薩不作是見。菩薩何等為見？譬如怛薩阿竭、阿羅訶、三耶三佛、阿惟越致、辟支佛、阿羅漢所見，不喜、不憂；菩薩如是見，亦不喜，亦不憂；守是三昧者亦不喜、亦不憂。<p>「譬如虛空，無色、無想、清淨無瑕穢。菩薩見諸法如是，眼無所罣礙見諸法，用是故見諸佛。見諸佛如以明月珠持著琉璃上、如日初出時、如月十五日在眾星中央時、如遮迦越王與諸群臣相隨時、如忉利天王釋提桓因在諸天中央時、如梵天王在眾梵天中央最高坐、如炬火在高山頂燒、如醫王持藥行愈人病、如師子出獨步、如眾野鴈飛行虛空中前有導、如冬月高山上積雪四面皆見、如天地大界金剛山却臭穢、如下水持地、如風持水諸穢濁悉清淨、如虛空等、如須彌山上忉利天為莊嚴。諸佛如是，佛持戒、佛威神、佛功德，無央數國土悉極明。是菩薩見十方佛如是，聞經悉受得。」<p>佛爾時頌偈言：「佛無垢穢離塵勞，功德眾竟無所著，尊大神通妙音聲，法鼓導義喻諸音。覺天中天脫諸慧，種種香華以供養，以無數德奉舍利，幡蓋雜香求三昧。聞法普妙學具足，遠離顛倒喻滅度，終不想著於空法，當志解妙無礙慧。清淨如月日出光、譬如梵天立本宮，常清淨心念世尊，意無所著不相空。譬如冬月高山雪、若如國王人中尊，摩尼清淨超眾寶，觀佛相好當如是。如鴈王飛前有導，虛空清淨無穢亂，紫磨金色佛如是，佛子念此供養尊。去諸幽冥除闇愚，即悉速逮淨三昧，捐捨一切諸想求，無垢穢行得定意。無有塵勞釋垢穢，棄去瞋恚無愚癡，其目清淨自然明，念佛功德無罣礙。思佛世尊清淨戒，心無所著不相求，不見吾我及所有，亦不起在諸色相。捨離生死無眾見，棄捨貢高慧清淨，遠除憍慢不自大，聞寂三昧離邪見。其有比丘佛子孫、信比丘尼、清信士、除去貪欲清信女，念精進學得是法。」<p>無想品第十一<p>佛告跋陀和菩薩：「若有菩薩欲學是三昧、疾得是，當先斷色思想、當棄自貢高。已斷思想、已不自貢高，已却當學是三昧，不當諍。何等為諍？誹謗於空。是故，不當共諍，不當誹謗空却誦是三昧。」<p>佛告跋陀和：「若有菩薩學誦是三昧者，有十事於其中立。何等為十？一者、其有他人若饋遺鉢、震越、衣服者不嫉妬；二者、悉當愛敬人，孝順於長老；三者、當有反復念報恩；四者、不妄語，遠離非法；五者、常行乞食，不受請；六者、當精進經行；七者、晝夜不得臥出；八者、常欲布施天上、天下無所惜、終不悔；九者、深入慧中無所著；十者、先當敬事善師視如佛；乃當却誦是三昧，是為十事。<p>「當如法作是行者，便得八事。何等為八事？一者、於戒清淨至究竟；二者、不與餘道從事、出入智慧中；三者、於智慧中清淨，無所復貪生；四者、眼清淨，不復欲生死；五者、高明無所著；六者、清淨於精進自致得佛；七者、若有人供養者不用故喜；八者、正在阿耨多羅三藐三菩提不復動；是為八事。」<p>佛爾時頌偈言：「有黠慧者不起想，棄捐貢高及自大，常行忍辱無麁漏，爾乃為學是三昧。智者心明不諍空，無想寂定是滅度，不誹謗法莫諍佛，如是行者得三昧。明者於是無憍慢，常念佛恩及法師，堅住淨信志不動，爾時為學是三昧。心不懷嫉遠窈冥，不起狐疑常有信，當行精進不懈怠，如是行者得三昧。比丘學是常分衛，不行就請及聚會，心無所著不畜積，如是行者得三昧。設使手得斯法教，及持奉行此經卷，已具足意得如佛，然後學誦是三昧。住是至德行誠信，設有學誦三昧者，速逮疾得是八法，清淨無垢諸佛教。其清淨戒有究竟，三昧無瑕得等見，以為空淨於生死，住於是法得具足。智慧清淨無有餘，無穢行者亦不著，博聞採智捨唐捐，得行如是為黠慧。志精進者無所失，於供養利而不貪，疾得無上成佛道，學如是德為明智。」<p>十八不共十種力品第十二<p>佛言：「得是上八事者便獲佛十八事。何等為十八事？一者、用某日得佛、用某日般泥洹，從初得佛日至般泥洹日佛無難；二者、無短；三者、無忘；四者、無不定時；五者、終無生法想言我所；六者、無有不能忍時；七者、無有不樂時；八者、無有不精進時；九者、無有不念時；十者、無有不三昧時；十一者、無有不知時；十二者、無有不脫見慧時；十三者、過去無央數世事，無有能止佛無所罣礙所見慧時；十四者、當來無央數世事，無有能止佛無所罣礙所見慧時；十五者、今現在十方無央數世事，無有能止佛無所罣礙所見慧時；十六者、身所行事智慧是本常與智慧俱；十七者、口所言事智慧是本常與智慧俱；十八者、心所念事智慧是本常與智慧俱；是為佛十八事。」<p>佛告跋陀和：「若有菩薩無所復著求法悉護，學是三昧者有十法護。何等為十法護？佛十種力。何等為十種力？一者、有限、無限悉知；二者、過去、當來、今現在本末悉知；三者、棄脫定清淨悉知；四者、諸根精進，種種各異所念悉知；五者、種種所信悉知；六者、若干種變無央數事悉知；七者、悉曉、悉了、悉知；八者、眼所視無所罣礙悉知；九者、本末無極悉知；十者、過去、當來、今現在悉平等，無所適著。」<p>佛告跋陀和：「若有菩薩無所從生法悉護，是菩薩得佛十種力。」<p>佛爾時頌偈言：「十八不共正覺法，世尊之力現有十，設使奉行是三昧，疾速逮此終不久。」<p>勸助品第十三<p>佛告跋陀和：「是菩薩持有四事，於是三昧中助其歡喜，過去佛時持是三昧助歡喜；學是經者自致阿耨多羅三耶三菩阿惟三佛，其智悉具足，我助歡喜如是。復次，跋陀和！當來諸佛，求菩薩道者於是三昧中助歡喜，學是三昧者自致阿耨多羅三耶三菩阿惟三佛，其智悉具足，其皆助歡喜如是。復次，跋陀和！今現在十方無央數佛，本求菩薩道時於是三昧中者助歡喜，學是三昧者自致得阿耨多羅三耶三菩阿惟三佛，其智悉具足，其皆助歡喜福。令其與十方人民及蜎飛蠕動之類共得阿耨多羅三耶三菩阿惟三佛，持是三昧助歡喜功德令其疾得是三昧，作阿耨多羅三耶三菩阿惟三佛得不久。」<p>佛告跋陀和：「是菩薩功德於是三昧中四事助歡喜，我於是中說少所譬喻。譬如人壽百歲，墮地行至百歲無有休息時，其人行使過疾風，周匝四方上下。云何，跋陀和！寧有能計其道里者不？」<p>跋陀和言：「無有能計其道里者。天中天！獨佛弟子舍利弗羅、阿惟越致菩薩乃能計之耳。」<p>佛告跋陀和：「我故語諸菩薩，若有善男子、善女人取是四方上下諸國土其人所行處滿中珍寶布施與佛，不如聞是三昧。若有菩薩聞是三昧，於是四事中助歡喜，其福出過布施佛者百倍、千倍、萬倍、億倍。若見不？跋陀和！是菩薩助歡喜，其福寧多不？用是故當知之，是菩薩助歡喜其福甚尊大。」<p>佛爾時頌偈言：「於是經教中，持有四事歡，過去及當來、現在諸世尊，勸助功德行，度脫諸十方，蜎飛之蠕動，悉逮平等覺。譬如此周匝，四方及上下，人生行百歲，盡壽行不息。欲有計道里，其數難度量，獨佛弟子知，不退轉菩薩。滿中珍寶施，不如聞是法，四事之勸助，其福出彼上。跋陀！且觀是，四事之歡喜，布施億萬倍，不與勸化等。」<p>師子意佛品第十四<p>佛爾時告跋陀和：「乃去久遠世時，其劫阿僧祇不可計、不可數、不可量、不可極阿僧祇，乃爾時有佛名私訶摩提怛薩阿竭、阿羅訶、三耶三佛——其威神無有與等者，安隱於世間，於經中之尊，天上天下號曰天中天——於是國土空閑之處。是閻浮利國土豐熟，人民熾盛樂。是時閻浮利內廣縱十八萬拘利那術踰旬。是時閻浮利內凡有六百四十萬國。爾時，閻浮利有大國名跋登加，其國中有六十億人。私訶摩提佛在是國中。有遮迦越王名惟斯芩王，往到私訶摩提佛所，為佛作禮却坐一面。時，私訶摩提佛即知其王心所念，便為說是三昧。其王聞是三昧助歡喜，即持珍寶散佛上，其心即念：『持是功德令十方人民皆安隱。』<p>「時私訶摩提佛般泥洹後，惟斯芩遮迦越王其壽終已後還生王家作太子，名梵摩達。爾時，閻浮提有比丘高明名珍寶，是時為四部弟子——比丘、比丘尼、優婆塞、優婆夷——說是三昧。梵摩達太子聞是三昧助歡喜，心踊躍樂喜聞是經，持珍寶直百億散是比丘上，復持好衣供養之，以發意求佛道。時與千人俱，於是比丘所剃頭鬚作沙門，即於是比丘所從索學是三昧。與千比丘共承事師，八千歲不休懈，前後一反得聞是三昧。是比丘輩聞是三昧四事助歡喜，入高明之智。持是助歡喜功德，却後更見六萬八千佛，輒於一一佛所聞是三昧，自守、學、復教他人學。其人持是助歡喜功德其後得作佛，名坻羅惟是逮怛薩阿竭、阿羅訶、三耶三佛。時是千比丘從得阿耨多羅三耶三菩阿惟三佛，皆名坻羅首羅欝沈怛薩阿竭、阿羅訶、三耶三佛，教不可計人民皆求佛道。」<p>佛告跋陀和：「何人聞是三昧不助歡喜者？何人不學者？何人不為他人說者？何人不守者？」<p>佛告跋陀和：「若有菩薩守是三昧者疾逮得佛。跋陀和！若有菩薩在四十里外聞有持是三昧者，菩薩聞之便當行求往到其所。但得聞知有是三昧常當求之，何況乃得聞學者？若去百里者、若遠四千里，聞有持是三昧者當行學到其所，但得聞知，何況乃得聞學者？」<p>佛言：「去人遠者常當自行求，何況去人十里、二十里，聞有持是三昧者不行求學？跋陀和！若有菩薩聞是三昧，欲行至彼聞求是三昧者，當承事其師十歲、百歲，悉具足供養占視。是菩薩不得自用，當隨其師教，常當念師恩。」<p>佛言：「我故相為說之，若菩薩聞有是三昧處去四千里者欲往到其所，設不得聞是三昧者。」<p>佛言：「我告若曹，其人用精進行求故終不復失佛道，會自致作佛。見不？跋陀和！菩薩聞是三昧，念欲求不離，其得利甚尊。」<p>佛爾時頌偈言：「我念過去有如來，人中尊號私訶末，爾時有王典主人，至於彼佛聞三昧。至意黠慧聽此經，心悅無量奉持法，即以珍寶散其上，供師子意人中尊。心念如是而歎言：『我身於此當來世，奉行佛教不敢缺，亦當逮得是三昧。』用是福願壽終後，輒復來還生王家，爾時見尊大比丘，號曰珍寶智博達。應時從聞是三昧，踊躍歡喜即受持，供以好物若千億，珍寶、妙衣用道故。即與千人除鬚髮，來志樂求是三昧，同時具足八千歲，常隨比丘不捨離。一反得聞不復二，是三昧者譬如海，執持經卷諷誦說，其所生處聞三昧。用積累是功德故，當見諸佛大神通，其所具足八萬歲，所見諸佛輒供養。曾值諸佛六萬億，加復供養六千尊，聞所說法大歡喜，然後得見師子佛。蒙此功德生王家，見佛號曰堅精進，化無數億諸人民，度脫一切生死惱。諷誦學是法以後，便復見佛名堅勇，天上世間誦其稱，聞三昧聲得作佛。何況受持誦說者？於眾世界無所著，廣宣分流是三昧，未曾疑忘於佛道。此三昧經真佛語，設聞遠方有是經，用道法故往聽受，一心諷誦不忘捨。假使往求不得聞，其功德福不可盡，無能稱量其德義，何況聞已即受持？設有欲求是三昧，當念往時彼梵達，教習奉行莫退轉，比丘得經當如是。」<p>至誠佛品第十五<p>佛言：「乃往昔時復有佛，名薩遮那摩怛薩阿竭、阿羅訶、三耶三佛。時有比丘名和輪，其佛般泥洹後，是比丘持是三昧。我爾時作國王剎利種，於夢中聞是三昧，覺已便行求持是三昧比丘，即從作沙門欲得。於是比丘所一反聞是三昧，承事師三萬六千歲，魔事數數起不得一反聞。」<p>佛告比丘、比丘尼、優婆塞、優婆夷：「我故語若曹，若曹當疾取是三昧，無得忘失。善承事其師，持是三昧至一劫，若百劫、若千劫，莫得有懈惓，趣當得是三昧。守善師不離，若飲食、資用、衣被、床臥、千萬珍寶以用上師，供養於師無所愛惜；設無有者當行乞食給師，趣當得是三昧莫厭。」<p>佛言：「置是所供養者，此不足言耳，常當自割其肌供養於善師，常不愛惜身，何況其餘？當承事善師如奴事大夫，求是三昧者當如是。得是三昧已當堅持，常當念師恩。」<p>佛言：「是三昧難得值，正使求是三昧至百億劫，但欲得聞其名聲不能得聞，何況得學者、轉復行教人？正使如恒邊沙佛剎，滿其中珍寶持用布施，其福寧多不？不如書是三昧持經卷者，其福極不可計。」<p>佛爾時頌偈言：「我自識念往世時，其數具足六萬歲，常隨法師不捨離，初不得聞是三昧。有佛號曰其至誠，時知比丘名和輪，彼佛世尊泥曰後，比丘常持是三昧。我時為王君子種，夢中逮聞是三昧，和輪比丘有斯經，王當從受此定意。從夢覺已即往求，輒見比丘持三昧，即除鬚髮作沙門，學八千歲一時聞。其數具足八萬歲，供養奉事此比丘，時魔因緣數興起，初未曾得一反聞。是故，比丘、比丘尼、及清信士、清信女，持是經法囑汝等，聞是三昧疾受行。常敬習持是法師，具足一劫無得懈，勿難千億用道故，當得聞是法三昧。衣服、床臥若千億，比丘家家行乞食，以用供養於法師，精進如是得三昧。燈火、飲食所當得，金、銀、珍寶供養具，尚當自割其肌肉，以用供養況飲食？明者得法疾持行，受學經卷有反復，是三昧者難得值，億那術劫常當求。所周旋處聞是法，當普宣視諸學者，假使億千那術劫，求是三昧難得聞。設令世界如恒沙，滿中珍寶用布施，若有受是一偈說，敬誦功德過於彼。」<p>佛印品第十六<p>佛於是語跋陀和：「若有菩薩聞是三昧，聞者當助歡喜、當學、得學者持佛威神使得學、當好書是三昧著素上、當得佛印印、當善供養。何等為佛印？所識不當行，無所貪、無所求、無所想、無所著、無所願、無所向生、無所適、無所生、無所有、無所取、無所顧、無所往、無所礙、無所有、無所結、所有盡、所欲盡、無所從生、無所滅、無所壞、無所敗。道要道本是印中，阿羅漢、辟支佛不能壞、不能敗、不能缺；愚癡者便疑是印，是印是為佛印。」<p>佛言：「今我說是三昧時，千八百億諸天、阿須輪、鬼神、龍、人民皆得須陀洹道；八百比丘皆得阿羅漢道；五百比丘尼皆得阿羅漢道；萬菩薩皆逮得是三昧、皆逮得無所從生法樂、於中立；萬二千菩薩不復還。」<p>佛語舍利弗羅、摩目犍連、比丘阿難、跋陀和菩薩、羅隣那竭菩薩、憍曰兜菩薩、那羅達菩薩、須深菩薩、摩訶須薩和菩薩、因坻達菩薩、和輪調菩薩。佛言：「我從無央數劫求佛道以來，今以得作佛，持是經囑累若曹，學、誦、持守無得忘失。若有，跋陀和！菩薩學是三昧者，當具足安諦學。其欲聞者當具聞，為他人說者當具說。」<p>佛說經已，跋陀和菩薩等，舍利弗羅、摩目犍連、比丘阿難等，諸天、阿須輪、龍、鬼神、人民皆大歡喜，前為佛作禮而去。