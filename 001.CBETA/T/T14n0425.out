<juan>賢劫經卷第一（亦名颰陀劫三昧，晉曰賢劫定意經）<p>西晉月氏三藏竺法護譯<p>問三昧品第一<p>聞如是：<p>一時，佛在舍衛國祇樹給孤獨園。終竟三歲，始初三年，悉具衣服，所化已周。著衣執鉢遊維耶離，與大聖眾無數百千諸比丘俱，菩薩八十億。<p>爾時，世尊處在閑居，安然庠序從燕室興，慧王菩薩、喜王開士，精專獨處，亦尋起出奉迎如來，嚴治場地敷設眾座。<p>彼時，四輩諸比丘、比丘尼、清信士、清信女、天、龍、鬼神、阿須倫、迦留羅、真陀羅、摩休勒及人非人，咸來雲集，一切諸會蒙眾菩薩光明所照，皆得安和。<p>諸會菩薩一切大聖，神智暢達逮得總持，已成三昧具足五通，目覩眾生一切心念，悉分別知所思道俗，不懷妄想，普布弘訓布施和意。自持戒、忍、精進、一心，智慧、善權靡不開化，逮不退轉。頒宣道法慈愍群生，不抱瞋害，不慕利養，所演經句不冀衣食，無所著故，逮深法忍無所從生，度諸所生，皆為一切無請之友；為師子吼十方啟受，濟諸終始使度彼岸。勇猛無畏越眾魔事，消諸陰蓋無罣礙業，了本清淨不疑諸法，積功累德不可稱載。深入玄妙無極道元，意和面悅先發問訊，言談庠序除去慍色，棄捐偽諂歌頌正真，無際心行逮致聖忍，辯才不斷遊無限會，強而有勢心如虛空，功勳普流行如金剛。無所不入，所至到處未曾有難，識無數劫周遊所歷，所說方便，一切諸法猶如幻化、野馬影響、如夢所見、水中之月、芭蕉泡沫。眾變無數，黎庶沒溺無所歸依，往反五處而救濟之。明達眾生所趣善惡，隨心所喜演真功勳，常懷愍傷無麁害心，積無量德莊嚴佛土，無限弘誓成就無際諸佛境界。覺意常定未曾忘歸，歸歎十方現在諸佛，體解眾結塵積自大，志樂聖慧神通自娛。以善權業遊億百千江沙佛土，十方所講皆遙聞見，明智所修悉能履之，雨法甘露潤澤一切，道意無量一切普備。<p>其名曰慈氏菩薩、溥首菩薩、光勢音菩薩、雨音菩薩、善德百千菩薩、華嚴菩薩、自大菩薩、明焰成菩薩、暢音菩薩、奉無數億劫行菩薩、覺意雷音王菩薩、見正邪菩薩、淨紫金菩薩、其心堅重菩薩、威光王菩薩、照四千里菩薩、越所見菩薩、辯積菩薩、慧王菩薩、不虛見菩薩、颰陀和等八大正士。又有眾香手菩薩、無量真寶菩薩、智積菩薩、大淨菩薩、師子吼菩薩、音王菩薩、淨珠嚴行菩薩、師子步暢音菩薩、無量辯無畏菩薩、如是等菩薩八十億俱。<p>於是三千大千世界天下正主、四大天王、釋梵自在天王、大梵天王、諸龍王、諸鬼神王、諸阿須倫王、諸迦留羅王、諸真陀羅王、諸摩休勒王、諸揵沓惒王，皆往詣佛所，各以華香供養散佛上，還坐一面，或坐或住。<p>爾時，喜王菩薩覩眾會集，即從坐起更正衣服，長跪叉手白佛：「願有所問，聽乃敢宣陳。」<p>佛言：「恣汝所啟問，佛當事事分別宣之。」<p>喜王即問：「何謂菩薩常備道心斷除非法，奉行等業消除眾結？修三品：一經行、二住立、三坐定，化諸不調從是超越，令其精進而無瑕穢。何謂菩薩成就具足？曉知眾生心性所行，言常至誠入諸佛業，不論諍訟，隨其眾生音聲言辭，入誠諦慧，今現在世覩見十方一切諸佛，而無罣礙。見真妙法乃致諸佛至聖誓願，愍念俗法，雖遊世俗永無所著，修行禪定一心三昧，不從此教而有所生，從泥洹法不取滅度。不以不具諸佛至願，而中懈廢乃復現求緣覺之法，不以此乘而退轉墮落取滅度也。意修無量不可限慧，心未曾亂，入於若干諸種境界，造無限業。若有所問，以辯才慧悉為宣暢，攝取無量清淨佛土，逮得無餘智慧聖達，開化眾生心無所著。不有人想頒宣經典，不住顛倒顯示滅度，不永寂滅修行得道，亦無所猗如有所好，慕於內行以棄有無。今天中天！惟見愍念，性雖不敏，不敢重啟垂哀宣布。」<p>爾時，喜王菩薩歎歌此頌：「諮問殊妙月，救世演光明，諸菩薩所行，漸行至成就。入無量限眾，諸天人樂法，聞最得道行，無數人發意。信樂微妙勳，問普名聞度，無量稱智心，見勝無餘證。十方散說行，尊解脫功德，佛勳最無倫，大聖訓慧行。念俗結黑冥，速演道光燿，疾覩三千界，行道講如是。相好猶眾華，持道無量音，三昧等須彌，菩薩行如是。無等倫無諂，不我無三垢，最寂眾所歎，問人中尊行。意堅言和妙，所說不闕漏，聖正士燒塵，如佛道告我。歸命入佛道，晝夜勤無異，聞此順法最，常正如道訓。若持常定意，神足辯智惠，見十方諸佛，問聖致寂然。講慧無等倫，曉無數定門，所說不懈惓，故問十方行。不問入樂處，不諮境界限，妙勝大聖頂，惟宣十方行。」<p>佛告喜王菩薩：「善哉！善哉！所問甚深，愍念一切。有三昧名了諸法本，菩薩若行此三昧定，得是功勳輒逮此行，威神巍巍，具足成就二千一百諸度無極事，致八萬四千諸三昧門，八萬四千諸總持門，體解眾生遍入諸行，疾逮無上正真之道成最正覺。」<p>佛言：「喜王！何謂了諸法本三昧？若有菩薩行六堅法，身口心慈言行相應，不違三乘不失要誓，知三乘行，如所造業開示人民，言亦如是。身清行淨口言柔和猶如甘露，心念解明猶如日光，常行愍哀恒懷慈心，無有害意不捨大悲，無戀一切不慕貪婬，身行清明志樂法宜，不失篤信尚至誠，不廢己願及一切。<p>「分別寂滅不永寂滅，度脫眾生隨其本行，曉了罪福不亂世俗，未曾貪身不務馳騁，愍眾苦惱欲度脫之，勸眾施安不造危殆。化諸自大自大消伏，懈者使勤轉進道教，修法藏無上慧。<p>「不立想人，心無弊礙，不計所有拔諸根本，斷除家業志定無為，剖判諸想無所悕望，不捨正受常求智慧，離俗言談志惟逮住，講度世業無俗計念。意不忽忘消除蔭蔽，常思經法心不慌，入所應宜不失節，立所行法曉知世，無所犯負具諸業，以六度行棄無信，多懷誠信篤佛道，常念佛法勤悔過，樂助功德施眾生，因勸諸佛轉法輪，應嗟歎聖不諛諂。積功累德常精進，心不懈廢習勤修，遵行道業菩薩法，好布施眾念憐傷，常抱弘意求止業，不缺止度順如教。身口心淨無沾污。如是至誠，所依言教奉不違廢，不住欲界不猗色界，寂無色界，從其所行可怙果報而信樂之，堅住大乘而不退轉。入愚冥處，若在慳悋心不習此，等心供養，教化眾生令無諛諂，不欺諸佛，不抱害心向眾菩薩，不亂聖業虛妄之言。<p>「見諸精進若懈怠者而無二心，不嫉他供，具足弘誓，棄捐憍慢瞋恚之想，愚顛邪行以消無明，常省己身不訟彼短，慚愧自責不如佛法。枝身行道又知止足，棄捨親族，厭於衰耗不務利養。若有所得以分與人，戒無所犯，不習眾人睡眠之尤，這被麁言常能含忍，恒慎口言常立道化，歎詠精進常悅和心，與諸解脫親近相習。<p>「勤數諮問修學閑居，不捨獨燕常行節限，功勳之德樂習空義，不慕有為、不猗陰身、不樂諸種、不受衰入、不志財利、不住境界，去於顛倒心行堅強，修聖賢行觀明心本，得眾枯地休息眾行。施無悕望，戒無所念，忍無所想，精進不失，禪無所生，智慧無導，奉正真法諸度無極入平等住，不稱己德不毀他功，不依生死不得泥洹，是為解脫。<p>「消雪情愛建立真諦，面常和悅捨其慍色而先問訊，恭敬長幼中年之士，心常諮讚，懷仁恩宜無所嬈害，不在言說。常歎寂然惔怕之行，所在和同合眾別離，等心怨友無憎愛矣。求于總持，哀愍眾生如父、如母、如身、如子、如師和上尊長無異。<p>「奉佛菩薩充滿順風，供事如來好樂嚴淨，不挾怯弱敬重三寶，所在遊居無所稸積，度衣限食不貪身命，性常清淨恒行乞食，不捨止足棄於眾會，不慕家業不樂捨居，不在校飾無有虛偽，言辭可愛聞莫不歡，勸助眾人使發道意，無惑所行行入順教，數數諮歎諸佛至真。<p>「心習道法敬重聖眾，尊順慧明習從智達，護眾禪思開化精進，常宣道德恒遵行法，信功德本開化眾生，好樂篤信講導眾苦，威儀清淨常立弘仁，而有慚愧畏難羞恥，棄捐惡人不賢之黨。習究竟業，志行脫門，求賢聖行，奉四意止，習平等斷，興發諸根，遵修諸力，觀察覺意，不捨道行，度于寂滅。<p>「炤燿所觀心無望想，欣樂法典不犯精舍，無所羞無所慚，不顛倒無慾想，慕菩薩行。佛道曠然而無邊際，患厭邪行，消滅往古無數劫時所習邪業，修身自淨而無沾污，志寂行律尊承重教而無瑕疵。所行隨時捐棄非時，曉了從宜往來周旋，孝順二親，又知節限衣食供具，暢達神通鮮明定意。不毀正行度脫眾生，奉受如來所宣經典，將護隨順淨眾瑕穢，導諸佛子，施眾菩薩諸佛遊居。修眾明智從仁和行，樂奉正真，勸化一切使志好導，多樂道義覩護三世，惟好淨業國土報應嚴淨之元，常樂痂痏如敬二親，以逮總持用為遊觀。<p>「得致三昧則是浴池，清白之法為所生母，以得堅住一切無為，專心定意。雖有所度為無所度，無縛無脫無相不相，所遵導化亦無眾好，建立佛土以得總持，❥伴諸覺所說清明，度魔境界戰鬪勇猛，殺害眾塵刈除不善，志願淨光魔不能壞，所宣道慧而無窮盡，世莫能稱。<p>「外眾邪業所不能知，過聲聞法緣覺之等，所可歸仰立一切智，解眾生趣所導真諦。好喜樂法，欲開眾生，樂眾垢者令慕無為，以導法船度于彼岸。載筏相濟，愍傷諸天頒宣一法，所立之處無所侵欺，欲布施淨其心化悅，解諸好戲使務道徑。若欲博聞，恭敬謙順不為放恣，得三昧定，志行高妙超須彌山。樂于五根觀察眾無，心好精進遊不退轉，是則名曰無從生忍。<p>「新學菩薩所當奉行，眾正士等執持慧憧務求尊聖，以勇力士了無吾我住一切智，普解眾生所當度脫，諸天所諮嗟，龍神所奉仰，人民所承事，疾得造立若干品業。諸不學者咸共歸命，諸菩薩等僉共讚歎，一切法主悉共宣暢，諸根寂定以為城郭，善權方便導利一切，逮得精思決眾狐疑，斷諸猶豫去於塵勞，過度濟脫無數眾生。<p>「若有病者為設眾藥，療治諸病消除瘡痛，常好思惟通大精進，造建無畏欲師子吼，入分別辯敷演義理，神足變化樂聞眾法，淨其道眼照至泥洹。棄眾惡趣，度於欲界色界無色界，建諸佛土。興發如是如幻三昧，坐師子床，具足成就至阿惟顏，未曾忘失眾德之本，化悅懈廢拔諸欲僻，建立勤修念濟懶墮，將導眾生等化三乘，棄捐居業一切所有，具一切智，得無量門御第一義。<p>「其於法律解通空行，則斷諍訟，好信佛道無上誓願，雖在眾念不懷邪想，等見三世不墮邪觀，善權方便普入一切，興顯大道不輕得度。樂于法師猶如犢子不厭其母，雖從法師不貪利養，觀察說法不慢眾會，不斷法施所問仁和，敬三寶本決眾疑網，奉行慇懃而不休廢，終不違失聖明之業。<p>「依攝脫門和悅調定，消化塵垢心無所著，思當所念興隆三事諸菩薩業，以此三事顯示眾會甘美道味。若欲變化頒宣道業音如雷鳴，訓誘生死十二緣起，開通止門向泥洹門，愍入弘路，其身安隱心永無患。眾聖所愛未曾違失，堅固平等如來功勳無能迴轉，習恩德本消滅無福，示眾善元學于聖慧，恃怙畢竟鮮明之業。<p>「所行相好不自侵欺，遵修佛道顯燿慧品，講說佛土諮問答報，所難無際生清白法。不厭佛道不棄少智，與難學俱愛敬和同，趣勇猛寶心存在行，欲有所說將護都講好喜若干，一切報應以示眾生使無所犯。曉了諸法行善方便，心念吉祥所見審諦，常自省己可悅他人，裂壞羅網消去無明。離于諸行，蠲除諸識，刈於名色，寂滅六入，斷去眾受，截于痛痒，消化恩愛，而捨所受。盡於所有，拔害所生度老病死，永散苦惱無有眾難。已離苦罪心無所著，所行究暢長濟三厄，所觀無穢宣布法典，獨步男子洗浴眾垢消去貪身。聞法執持攝御諸法，學道不惓入眾德元未曾迴旋，積不可計功勳真義，懷來佛道光顯法目，諮嗟聖眾降伏外學，歎詠法訓行菩薩業，不戲樂用消化日利，使遠罪福學行猶日。<p>「恭敬國王開導眾聖，積清白因致不死果，所行威儀識其宿命，所生之處常念不忘。患厭愚法，好諸如來功德真正而建立之，無量道勳所執法教歸一切智。若以頒宣致安住典書寫經文，皆棄恐畏不墮邊際，堅住不動，有所講說，一切世間咸共諷誦。<p>「過去諸佛悉說是法，常得親近，現在諸佛當來諸佛，所願具足無上功祚，入於一切眾生所行。燿聲聞乘、現緣覺乘，奉持佛法，而不忘失一切行門，則生佛乎？宣暢真正速成正慧，諮問佛德覆護三世，開化寂然危害之難，逮權方便分別地種，入於水種火種三昧建立風種，又以空種至脫道門。淨空種慧導利三界，不含眾患消除諸結令無有餘，捐棄諸著沒眾陰蓋令心憺怕，曉修身行遊居永安，亦了他人所行存沒所立之處。<p>「若演文字不猗言辭，棄捐吾我，心已離此諸所依欲，雖在其中察如臭犬，入於微妙稍稍開寤懈廢眾勞，越度諸流不壞他黨，善進道法而無所著。恭恪善師，捨於睡眠過諸礙岸，斷狐疑散貪婬捨懈惓，將護吾我光導眾生，不立在命不貪求法，所語不多言辭清和，常諦思惟宜當速行。<p>「仁明道業不用生心，喜樂閑居行於眾中，不懷怯弱不求他短，自惟身行常奉佛道。應遵平等，不久遊居在一土地，釋諸所貪所在皇平，滅身眾冥心不羸劣，所修方便將養意念，亦無所思，不以識著求于解脫。心常專惟興發梵行，等遵慈心，悲哀布恩，常以行喜，和顏悅色以法樂之。<p>「依蒙觀護救眾墮害，常以戒禁因濟於人，入三昧定，以是智慧暢入諸法，曉了文字思惟究暢，解諸結縛令不恐畏。入諸音聲獲致利義，恒好敷演道法所施，樂佛法眾不厭燕處，志存於道無有上下。不缺諸法，顯揚隨順不欺眾生，志樂堅強以為具足，夙夜精進而不休懈，是則名曰了諸法本三昧正定。菩薩行是，遍入一切眾生境界，奉一切智。」<p>佛爾時說是頌曰：「行清淨，大聖道，心信樂，無惑業。自覺意，辯才要，是三昧，安住施。降諸魔，除諸垢，斷因緣，生死欲。智名稱，富德勳，護三界，度無極。增慧聖，道方便，賢明種，消恩情，度眾患，佛所歎。是三昧，安住施，入微妙，本際門。以覺了，無瞋恨，斷苦惱，入永安。是三昧，諸佛行，心中解，覺意華。受聖文，攝善權，諸安住，覺念鬘，說是勝，三昧定。覺意華，脫照門，猶月盛，燿眾星。道所照，遍三界，是法超，歎喻月。三達療，令清淨，在閑居，靜樹下，棄利養，及諛諂，積行求，是三昧。捐他非，不蔽善，不以利，歎身德，被三衣，常乞食，親求是，行三昧。純行禁，習賢聖，問明智，常獨歎，以諮講，奉行要，疾逮是，三昧定。眾生等，勞諸味，遠眾會，樂寂然，常求是，妙三昧。勿諛諂，慕斯藏，依慚愧，食解味，禪床臥，居觀寂，樂無我，常歡悅。講明哲，意永安，忍他罵，猶空響，在真業，心不怨。欲逮得，是三昧，當信知，罪福報，勿習倒，惡趣業，常修空，賢聖元。夙夜勤，精進力，逮三昧，至慧門。俱捨斯，無益路，志平等，道真實，立無生，覩法義，行是者，佛哀念。」<p>行品第二<p>佛言：「是喜王菩薩，以逮得是了諸法本三昧，解一切法無有顛倒，諸法無動不可傾故，所行志慕救脫五趣，降化眾魔自然為伏，為天下人眾生愛敬、智者欽仰，求暢諸法及與非法。其德明慧，猶月盛滿眾星中明，在生死久眾生所知，勸化一切，志性清淨，捨諸所受，則為三千大千世界之所救護。成致道地，分別無我覺無所歸，見三難界而化導之為眾生護，逮得恭恪不以自大。越諸陰蓋，曉了諸佛其所頒宣，演說滅度應時之宜，以復逮致三十二相。<p>「有利無利若苦若樂，有名無名歎毀之事，以解是世所有八法悉無所著，救諸眾生慰以甘露，顯示滅度開悟一切，去其惱熱斷斯罣礙，未曾猗着迷惑六根，入十六文字總持之門識其所至，能頒宣斯便逮總持。<p>「何謂十六？一曰無；二曰度；三曰行；四曰不；五曰持；六曰礙；七曰作；八曰堅；九曰勢；十曰生；十一曰攝；十二曰盡；十三曰蓋；十四曰已；十五曰住；十六曰燒；是十六事文字之教。若解行是十六文字之教，逮得無量總持門地，解一切法而得自在，擇求一切眾生慧意，消眾塵勞悉宣佛道，受大勢力暢達真法，度脫黎庶開化導利，其音和雅猶如哀鸞，逮得普住平等之地。<p>「為師子吼致妙巍巍，忍度無極具足大哀，越魔境界，備通哀音至真之聲，去自大得忍辱，了深奧義禪定無非，所至到處宣無上法，攝取一切眾要經典力勢難及，分別一切諸法道門，知眾生行之所歸趣。<p>「識念無數所更歷劫，常持諸法滅一切病，淨除結網逮斷狐疑，速成正覺諮嗟光顯，普入一切諸法聖慧，能以方便擿去惱熱，講說諸法己身奉行。<p>「服甘露食裂眾猶豫，捨所居土顯無蓋哀以覆眾生，念於宿命所更生處，志泥洹德曉眾愚騃，諸行所趣獲至尊慧，攝一切想建立諸住，不失道地超若干變，達諸言聲而却一切，結解所在周滿佛土。<p>「遠離五陰而不自大，疾了言辭，用是之故便降伏魔棄諸外學。見不可計十方國土現在諸佛，聞所說法受持不忘，如其所願得是三昧而自娛樂。若有菩薩得是三昧，則當謂之逮一切智。所以者何？以致此定，發意之頃，一生補處成最正覺，從一本起二，二至三，三至四，從其發意輒得佛道。所以者何？又斯定者則一切智。」<p>爾時，世尊說此頌曰：「無量無訓漏，而無有等倫，所出無所歸，以脫諸所趣。降化無所著，殊勝興無限，執持斯景摸，十方之妙行。棄諍以娛樂，心患眾垢塵，人中上喜真，言辭甚流利。勝遵無著勳，捐捨所生冥，總持是法曰，建立在十方。曉了過解說，勸樂度彼岸，天人所重敬，所施濟第一。諸行度無極，勇猛而宣德，所修奉章句，至於十力種。捐雜難往來，乃能致本無，隨心之所好，而開化眾人。得行遊正路，所宿止無垢，以斯施眼明，所行遊無行。意強多愍愛，視人如赤子，人尊諸所至，勸教眾邪業。永無所破壞，而眾中暢吼，於是造立行，無有眾等倫。得護於十方，及他諸不逮，勸樂人無底，長永修閑定。仁捨其家業，興法如甘露，奉持是經典，歸於最勝德。積累多功勳，訓講無數人，勸悅眾愚等，終不久戲逸。諦解於六趣，寂勝而覺善，好和安眾人，在此功德行。得殊特名勳，如月遊無塵，度脫天人眾，居前無所畏。名稱普流勝，施殊妙甘露，遊此所當行，疾致得佛道。立於所應住，在十方佛所，頒宣所當說，以化諸天人。所講甚微妙，亦宣至真行，奉修是行業，常樂甘露法。以降伏魔力，仁和安立之，超度眾苦趣，歸至佛正路。所到極善處，棄捐周旋徑，行勇猛方便，成就執持德。」<p>佛言：「若有菩薩學斯定意，十方諸佛皆擁護之，以慧照心使得開明，不為陰蓋所見覆蔽，逮得神通所覩無極，諸菩薩眾悉共將養，使得成就一生補處，眾聲聞黨普來嗟歎。<p>「欲使早成十方蒙度，上第七天梵具足王，典諸梵天身自遙護，遣諸天眾悉來將順。忉利天上天帝釋王，宿命有德，識其至心學斯定者，遣諸天人悉下宿衛，使行安隱無妄犯者。其四天王身自臨之，亦遣官屬護于法師，四千里外令無伺求得其便者，令其正法安徐講誦，開化一切生死五趣。四輩宗之，供養無厭、聽受無惓。為人說經，得同學意靡不坦然，各得其所無怨望者，雖懷嫉心欲有所亂，不能辦之。<p>「又是菩薩常自忍辱心懷仁和，若向瞋者不念其惡，若有逆人欲來危害，不與共諍惟避捨去不與相見，既路相見如不相覩。慈念十方皆降歸佛，勿有惡心誹謗法師，念法無惡，惟愍其人用懷毒心，墮于惡趣三塗之難。傷之愚惑橫生毒害還自危身，猶如樹木風起相揩，忽然火生還自燒形，毒蛇含毒日日增多還自害身，鐵生眾垢自葬其形。愚闇閉塞心不開解，不念菩薩法師之恩，反生害心逆其師父，欲危滅之貪妬懷嫉，一時自可放心自大，不顧大難甚憐傷。諸天鬼神、虛空天神、阿須倫、迦留羅、真陀羅、摩休勒，悉往作禮稽首歸命，欲見無厭數數奉迎，聽受經典問義受解，思惟奉行曾無懈惓，諸神愛敬奉事供養。尊重道德如孝子與父母別，積年彌久飢虛無已，諸天神明人與非人，愛重至德無窮竟已，皆是菩薩精進至心學是三昧慈愍所致，故有是德。」<p>佛告喜王菩薩：「若有菩薩積功累德，開化無數百千眾生，歡悅踊躍，這等無異，不以戲笑，因斯逮得殊特功勳，名德遠著十方咨嗟！行如須彌安然不動，明如日月普曜天下，德重如地主生萬物，道尊位高生諸道品，六度無極菩薩法藏。心如虛空而無所著，獨步三界無所罣礙。猶如飛鳥飛行虛空無有足跡，猶如蓮華不著塵水。十方諸佛悉令菩薩行斯定意。今佛故宣，汝等精進勿得疑惑，若有比丘、比丘尼、優婆塞、優婆夷，及諸凡庶九十六術六十二見，蜎❥蠕動蚑行喘息，人與非人，學是三昧若聞歡喜各得如願，然後會當逮是三昧。」於是頌曰：「常光顯，佛正法，信根樂，第一慧。行如犀，無吾我，持是寂，妙三昧。得自在，覺忍辱，覆三世，猶如蓋。化建立，無數人，習是慧，猶如海。消吾我，塵勞厄，說佛道，諸滅度。以斷穢，化三世，疾修行，是寂然。識身命，及他人，志存念，諸佛道。立存念，一切業，及逮是，妙三昧。多開導，御本際，常講安，滅苦惱。化布施，甘露味，奉行斯，佛種性。好至明，顯耀辭，稱流布，普功祚。在眾中，甚巍巍，如月滿，秋盛明。諸眷屬，財名德，在生死，佛所知。其辯才，猶水王，習三昧，逮斯功。法自然，無無我，不久達，敷演義。如是周，三千世，真諦行，是三昧。思惟計，三千世，眾生滿，如江沙。若學歸，甘露道，所獲慧，過於此。毒不行，及刀火，無蟲蛇，無杖畏，王羅剎，不能害。以和心，精修是，不失財，不亡家，無病憂，無罪患。若持是，四句法，目不盲，不重聽。六十二，億佛勸，設有學，思惟是，若常奉，斯總持，精進行，是三昧。若有欲，速成道，樂第一，功德田，當學是，經典本，一切致，寂然無。<p>四事品第三<p>「菩薩有四事，疾逮斯定。何謂四？一曰、布施，不懷望想福施一切；二曰、持戒，不犯諸禁以志大道；三曰、常抱慈心，怨憎親友無有二心；四曰、察於三界眾生之類，悉我親族未曾外之；是為四。<p>「菩薩復有四事，疾逮斯定。何謂為四？一曰、常行大慈加於眾生；二曰、常行大悲，見於三塗眾生苦惱，為之雨淚欲拔濟之；三曰、覩眾迷惑展轉五趣不能自免，顯示正路志德自出；四曰、察眾三流往反終始曾無斷絕身苦心惱，故愍念之，為宣罪福生死之本無為之根；是為四。<p>「菩薩復有四事，得斯定意。何謂為四？一曰、觀眾邪迷六十二見，猶豫沈吟墮於羅網如鳥自投，貪小小利不覺自害；二曰、九十六種迷惑之徑自造癡冥，猶如蜚蛾自投燈火，已溺三塗五趣周旋輪轉無際不能脫身，惟有諸佛眾大菩薩，乃能濟之；三曰、外眾蓋業符呪害人，菩薩愍之，如狂溺水然後乃悔當何所及；四曰、如射獵師彈射眾鳥，羅網捕魚積其罪蓋，無數億載墮三惡趣，捨身之安而往救之，為宣罪福生死之患，示無為業，或復顯之無上正真各使得安；是為四。<p>「菩薩復有四事，疾逮斯定。何謂為四？一曰、作佛形像坐蓮華上，若摸畫壁繒㲲布上，使端政好，令眾歡喜由得道福；二曰、取是經卷書著竹帛若長妙素，令其文字上下齊正；三曰、諷誦是經晝夜精進，不捨經文使其通利，無一躓礙聽者得解；四曰、持是三昧諸佛本末一一分別為人暢義，善開菩薩無上正真，使一切眾咸共諮受，不生疑心各得開達；是為四。」<p>佛於是頌曰：「聞是經，樂至德，若有人，求此道，善哉學，斯四句，故獲致，十力種。八十億，人中王，諸六十，姟安住，常咸護，斯學人，能諷誦，是三昧。若聞是，獲善利，已得聽，能信樂，是等成，不疑道，等皆見，生死無。行佛道，得聞是，樂功勳，不懈怠。一切智，如觀掌，書寫持，是經典，識念住，百千劫，辯才英，得至佛。彼說斯，最定意，王子月，詳得聞，棄國土，作沙門，晝夜勤，聽受法。最後世，命向終，便往生，他佛國。若江沙，復過是，諸天咸，供養佛。從其所，聞三昧，三劫中，成佛道。有佛名，無厭寶，定光佛，所開化，彼聞是，得德果，是故聞，勿懈怠。為十方，常所救，今我屬，慇懃累。仁賢者，言柔和，是增法，道珍藏。」<p>法師品第四<p>佛語喜王菩薩：「乃往過去無央數劫不可稱計。爾時，有佛號辯嚴淨雷音吼如來、至真、等正覺。彼佛世時有一法師，名無量德辯幢英變音，曾聞如來說是三昧定，學是三昧而分別說用化眾生，齊無數億百千諸天人民，以度一切。<p>「有王太子名淨福報眾音，聞是三昧心中欣然，則百千賈妙好衣以覆法師，口發是言：『普使三界厄一切眾生，皆悉興立得是三昧。』以是德本，見八十億江沙諸佛，造立眾行奉平等法，在諸佛所聞是三昧。皆以頒宣，悉能堪任奉是定意，所生之處常識宿命，在於無量德淨佛剎，成最正覺。<p>「淨福報眾音王太子者，則今現在西方阿彌陀佛是也。其法師教化度脫眾生者，則大月如來是也。其王太子，供養自歸無量，德辯幢英變音法師，乃能終竟至七萬劫消眾罪蓋，用聞說是三昧定故，為其太子除眾僧儐，雪諸罣礙敷演道品，在在所生逮無量門總持之行，發意一時彈指之頃不離佛法。」<p>佛言：「時復有佛，號曰面悅離垢月首藏威如來、至真、等正覺，出現在世講是三昧。有長者子名曜淨廣心，聞說斯法，以家之信不貪居業出為沙門，捨七萬婇女，寶多若斯有四寶藏及眾珍琦，若布積地，各遍三十萬有千八百遊觀之處，未曾舉足妄蹈于地，不用繫心棄國捐王行作沙門。已作沙門萬六千歲，一心經行常修精進未曾廢息，初不生心念為懈怠也。除其左右飯食澡手洗口，未甞睡眠恒自覺悟，亦不極坐竟萬六千歲。即時悉受佛所說法，諷誦通利音響和雅逮得總持，名普入諸聲，皆令稽首為佛作禮。六十六姟諸天之眾，從其諮受為之給使，身心精進隨時之安，不失所養奉事如來。今現南方得成正覺，名一切德嚴，世界曰德淨，於彼土地成最正覺。」<p>爾時，世尊說此頌曰：「我憶宿命時，無數江沙劫，佛號辯嚴淨，雷音吼如來。有比丘持法，時在師子座，講說是三昧，王太子聞之，好究竟衣被，以供養法師，普見諸佛尊，得佛阿彌陀。其前世有罪，往宿之所犯，聞說斯慧味，皆盡無有餘。有佛離垢月，說是三昧定，長者子聞之，敬尊便出家，於萬六千歲，奉進是三昧，未曾有睡眠，亦不住懈怠，逮斯尊聖道，用聽受聞故。不復還樂家，亦不慕恩愛，見不可計佛，皆從講諮受，悉入諸道業，疾逮成佛道，諸願盡具足，其名悅人意。逮時得佛道，誰不勤是業，於將來之世，聞是慧印已，財業亦無安，出家無所貪，罵詈若撾打，誹謗來加之，各各聞知法，宣布佛所說，遭厄百千惱，能忍婬欲難，觀察塵勞患，自說成佛道。夢中見於佛，自喜我正覺，而樂斯及法，我不疑佛道。倚求音響利，以聞斯經典，自曉喻其心，不久成佛道。聽是經要理，聞若干事業，無復有罣礙，所止如虛空。於是以出家，得無數利養，以用親族穢，生心相誹謗，分厄除患業，依聞而存意，反輕易他人，我以成佛道。得逮見成光，供養大聖主，行步自驚喜，謂己得佛道。其有諛諂者，離道甚玄遠，數數懷愁憂，因輕他人故。若有聞此經，則知得佛道，不久成正覺，得見阿彌陀。依猗顛倒者，亦去道逈遠，若有不順本，佛不授彼決。觀斯長者子，施與財寶藏，然後行出家，家家而行乞，從定光如來，曾聞如斯義，如是像三昧，精勤敬奉行。」<p>佛言：「菩薩行道，以大慈悲護於十方，及化他人諸不逮者，以六度無極四等四恩六通善權化眾生類，所度無底使長安隱，各捨家業興隆道法，為雨甘露宣傳經典，猶如良醫以藥療眾風寒熱病三合之病悉為消除。心有四病：一曰、貪婬；二曰、瞋恚；三曰、癡冥；四曰、吾我。以慧正義刈斯四病悉消無餘，致十種力四無所畏。譬如日出眾冥消滅不知所去，以善權慧振大聖燿照于三界，五陰六衰十二牽連，自然為消不知所趣。猶月在冥消夜眾闇自然為明。菩薩如是，以道慧明處生死界，三垢之穢心無所著，開化終始無窮之患，逮得三昧無所從生，度脫一切。猶若大海出諸珍琦殊異之寶，其入採者靡不充備各得盈滿。菩薩如是，入大乘海擇取開士玄妙之法，嚴治道場三脫之門，周旋三世救濟危厄。猶轉輪王典主四域天下戴仰。菩薩如是，周流一切生老病死，具四等心化此四病永使無餘，終始朽亡忽然沒盡不知所處。<p>「譬如船師度人往反而無窮極，以菩薩藏總持之篋，敷演深要道法之真，遊無數劫不以為勞。猶如二親生養其子至令長大成就為人。菩薩如是，以法權智行大慈悲，勸化愚冥使發道心，五戒十善四等四恩，六度無極，行權方便普至十方，具足十住一生補處，無上正真成最正覺，度脫一切溺在生死，使心坦然反流達源。猶如種樹漸生根芽莖節枝葉華實結茂。菩薩如是，從初發心便得喜意，身意休息無有五陰三塗之患、八難之苦，備悉六度，施戒忍進禪思智慧，無所從生永無所猗悉無眾計，不復覩我人身壽命有無之元，在所而現多所救濟，生老病死經存在世。六事法住善權隨時導利眾生，不使迷惑為愚癡冥罪蓋所覆，淨如虛空不畏眾難，殊勝之慧不死之藥，以療一切往來之厄。<p>「猶如長者生子眾多，各為興起十重高閣，使諸太子遊戲閣上作眾伎樂以娛上下諸遊觀者。世尊如是，以無蓋慈無極大哀，行權方便化導三界眾生之類，開示階路，十住本末從初發心，見者喜悅莫不發意，從一住起行菩薩道，布施救窮，三界之匱貧於道者，施以七財，以一切智正真之戒，堅住菩薩無極之慧。不中取證，學仁和意篤信三寶入無極慈，立無盡哀具四等心，四等已具成就五通，五通已成備悉六度，六度已達得柔順忍，已逮斯忍名曰第二。第三響忍，解一切響本悉空寂，三界之音皆虛無實無一真諦，以了是義，因斯漸入無所從生法忍，悉暢三界皆無根本五趣無元。了斯慧者，乃逮無所從生法忍，入諸所生心無所生，猶如虛空無憎無愛，因便受決，已得受決致現在定見十方佛。<p>「猶如明人其目清徹，虛空無雲夜觀星宿，東西南北仰瞻虛空，星宿無限悉知其處。菩薩如是，得現在定覩於十方一切諸佛，悉知處所名號教訓，菩薩弟子眷屬多少，說法所度悉知其數。從三昧起為人說法行眾空慧，其聞所說，皆發無上正真道意，從是積行正領國土，教訓眾生見其根本，應病與藥令得服行，上中下心而開化之各令得所。<p>「猶如聖王有子眾多隨才敘用，或為太子，後立國主典四天下；或為大臣，侍其左右以自衛身；或為使者宣帝王命。菩薩如是教化一切，隨上中下而開導之；或顯菩薩無上正真，解本際一定之慧，有佛無佛相住如故，心不入深不了是教。或示緣覺誘進前之，至無窮慧乃達聖明，本無二故。<p>「猶水眾流會歸于海合為一味，見畏生死三界之患，地獄餓鬼畜生之厄，畏苦厭身而求聲聞，故為宣示生死之難輪轉無際，展轉五趣而無竟已。咨嗟讚歎泥洹之快，不生不老不病不死，不飢不渴不寒不熱，無怨無結，不開不閉無憂無喜，無尊無卑不連不斷，無往無反無合無散，長離眾難與道通同，因詠難易苦安之路，使學無為稍稍牽前乃至大道。猶如四瀆入海一味無若干別，三乘如是至竟窮達會致一至，無上正真無際本淨，逮至十住名曰勇伏。所以名曰勇伏者何？猶如猛將大軍之師，將諸兵眾降伏嚴敵靡不折伏。菩薩如是逮勇伏定，周旋三界有無之上，以道炤心莫不通徹，各自歸之咸發道心，坐佛樹下降伏眾魔度脫十方。」<p>佛爾時頌曰：「菩薩行大慈，常自調其心，并化他眾生，所開度常安，醫療風寒熱，菩薩消三毒，日出眾冥盡，導化消牽連。長者十重閣，十住轉進然，如樹漸長茂，初發成道如，愚出為沙門，心存親里眷，利物負重擔，心樂在家中。不以聞淨法，不出家無戒，成就至佛道，是學無放逸。末世若學此，得聞斯經典，以供養利故，求名行誹謗。在前稽首禮，歎言甚善哉！與其別去後，便當說其惡。佯愁而雨淚，自歸念其身。因在眾會中，傳說其惡行。不欲敬奉師，不順長聖命，己身求其勝，亂寂常謂淨。欲毀他功德，自歎勳無限，知尊而懷嫉，妬他得供養。華香及衣被，伎樂幢幡蓋，供養佛舍利，自謂已見佛。若聞斯經典，乃為真供養，捐捨一切樂，常學是要行。用為奉己身，能捨斯陰蓋，當恭敬於經，猶如須菩提。棄忽貪愛命，常習在閑居，勤修是道經，壽在世且盡。今告於喜王，聞斯所行業，自知伏其意，既信奉順行。常誹謗於佛，是言真不真，在於四部眾，還自謂真諦。其貪利養業，不樂佛正道，是等謂見敬，去解脫甚遠。其吾大神足，於是現大勢，皆以護禁法，奉行故得道。總持尊戒法，行如愚不及，悉捨於貪利，習寂在閑居。今佛建立斯，佛所說不虛，後將來末世，是經在其所。值光明無量，復見無怒覺，六十二億佛，眾會咸共見。佛悉囑累是，然後護是法，以是經見印，然後共將護。時雨細微華，三千世天人，悉咸咨嗟之，用聞斯法故。」<p>爾時，喜王菩薩三萬人俱，聞佛所說目為淚出，恭恪悚慄衣毛為竪，偏出右臂，從坐而起，叉手同音，白佛：「我等，世尊！將來末俗五濁惡世不輕法師。若有不敬欲壞普明一切智者，臨法欲盡少於學識明不能多，清白政法垂欲盡時，畏法無常，法欲亂時沒其身壽，護是如來一切智典，使永弘安獨處專學。一心如犀，當受將護如是像經。如來至道若干品藏，其有學智諸辯才印，曉了無量眾德之本，當勸化之法印印之。總持種性降魔官屬，解一切智所行功勳，受持是典書著竹帛。若在地獄為一切眾，皆忍苦患不以為厭，用是三昧故，周旋三界五趣之難不以為惓。行四等心，慈悲喜護四恩惠施，仁愛利人，等利救濟十方愚冥之輩，皆發道意，地獄休息，餓鬼飽滿，畜生得脫生天人間。天人心開樂於道法，五趣心解信敬三寶不貪世榮，觀察三界猶如幻化影響野馬芭蕉見夢水泡水沫，暢一切法悉知無真，皆發道意，欲度十方危厄之難。」<p>於是，喜王菩薩心中悲喜即說頌曰：「我以知是業，從意好道義，不輕如是明，咨嗟於世護，捐棄其身命，求是佛至道，於後恐懼世，持是三昧定。若無央數劫，在於地獄中，樂持是三昧，常當忍是苦。請一切眾生，說法無所冀，布施眾財物，行愍諸群生。假使身命肉，骨髓血脈斷，終不行懈怠，後世所生處，習在空閑居，棄一切所有，慈遍眾生類，疾者給醫藥。不曾學此業，如返邪之行，當修是真言，從斯經中教。常奉無放逸，隨佛之所誨，眾生故忍之，我等之伴類。獨處若眾中，所宿無所畏，不貪求利養，頒宣尊佛道。」<p>佛說是經時，七十江河沙等眾生，從不可計諸佛國來者，聞是經典皆得不退轉，當成無上正真之道。時萬菩薩皆悉逮得是三昧定，其自要誓當來末世奉事法師以供養之。三十姟諸天人咸已逮立不退轉地，當成正覺；六十姟諸天人得法眼淨，十八億人及是四輩，諸法眼生，三塗之惡皆已滅盡。<p>佛演光明照於十方，各江河沙等諸佛世界，遍無擇獄上至極界。三十三天一切眾生，皆得安隱無復眾患，從其光明各自然化生無量寶淨億姟百千蓮花。一一蓮華皆如來坐，其眷屬眾諸來坐會，亦復如是等無有異。是諸佛邊各有喜王菩薩，長跪叉手，勸諸如來使說是三昧定，是一切佛化無央數不可計會眾生無底，悉令眾人了無邊際，無所罣礙至平等覺。<p>法供養品第五<p>爾時，佛告喜王菩薩：「勿以衣食之施奉事如來用為第一也。欲供養佛，當以法供養而奉事之。所以者何？乃往過去無央數劫不可稱載，有佛號金龍決光，其壽不可限量，國名無量淨，眾會不可稱計。有法師名無限量寶音，行在末世最後窮俗學是三昧，其餘一切諸比丘眾皆共擯之。時彼法師不懷怯弱不貪身命，故復勤精講斯三昧，入於山中服眾果實。時四天王天上諸天人，上至二十四阿迦尼吒天人，皆來聽經。時無數眾咸共念之，心悉戀恨愁思欲見之，欲服聲名聞其法音。<p>「時世有王名使眾無憂悅音，為轉輪聖王，往詣其所聽是三昧，已得聞之，歡悅法師。王白比丘：『恣意宣傳勿懷恐畏，吾自遣人共相宿衛，遣三萬人在於左右，今與仁此勿以畏難，吾當護衛，是佛所說甚難得聞。』時轉輪王遣其千子，勇猛傑異一人當千而衛護之，三萬眾人皆以甘饍而供養之，一切施安從其所便，常以和心無傷害意，而授所當一切所足。其彼法師建立威神已之力勢，於半劫中演是三昧，以是德本則悉和同。王諸太子及眾眷屬，更八十劫，見六十億三那術姟諸佛世尊，皆從諸佛逮是三昧，如心所願受取佛國。<p>「喜王！欲知彼時法師豈異人乎？莫造斯觀，則今現在阿彌陀佛是也；其時國王名無憂悅音者，阿閦佛是也；其王千子，颰陀劫中千佛興者是也。」<p>佛言：「喜王！爾時三萬人，王使宿衛彼法師者，今喜王等菩薩三萬人是也。彼時種德，於此如願獲其果報，致安順供是三昧定諸菩薩業。是故，喜王菩薩！欲學逮是三昧，當以恭恪受持書誦分別說之，至意奉行。」<p>佛爾時說此頌曰：「欲施一切安眾生，具足諸藏滿億千，其有發心存尊道，斯功德福不可喻。正使十方眾生類，皆令成就緣覺道，一劫之中備供養，其福不比發道心。皆使眾生成佛道，隨其所安供一劫，其有發心在尊道，斯福甚多不可喻。若有志求諸佛法，而不發起興道意，不如取是四句頌，其福如順護道心，正使是世眾生類，皆建立之存佛道，若聞是句而稽受，心不恐畏其福超。億百千劫如江沙，一切珍寶滿諸剎，常以供養諸菩薩，護一頌偈是殊特。是三昧者不可議，若能受護四句頌，其以護道佛功德，一切盡歎不能竟。臨命終時無數佛，悉自然現在其前，十方佛土諸佛尊，將護四句之頌起。臨壽終時無數佛，來護其心不忽忘，隨其所欲受所生，用以喜是三昧故。身常永安心以和，往至天上賢聖安，不知苦痛至佛道，而勸助之名勇猛。入億百千無量門，最勝光藏明無限，我住勢力頒宣斯，當勤修是三昧定。諸佛於此能頒宣，是故由斯奉精進，曼佛現在勤修行，無得後世復懷恨。便見是法執在手，清和奉行甚清淨，皆是我子化無際，承佛前後行慈仁。」<p>爾時，世尊說是三昧已，以是三昧而復正受。喜王亦三昧定，選擇因入七十正法，這選擇竟，是三昧威神，於時維耶離城中八萬四千人，城外亦復八萬四千人，各心念言：「如來、至真甚難得值，久遠世時乃有佛耳，希可見聞，多所哀念多所安隱，愍傷諸天及十方人。今在靜室而三昧定，我等方便勸助如來從三昧起。」<p>於時，維耶城中內外眾人，各八萬四千，先詣舍利弗，謂舍利弗：「佛興希有，信者甚難，人命難得，平等正覺三昧正受，誰為我等能覺興乎，使最正覺從三昧起，惟見愍念施一切護？」<p>時，舍利弗聞維耶離眾人所說，即從坐起往詣佛所，住於佛前謦揚其音，極力彈指手拍兩膝，欲令如來從三昧覺，因其正受，不知如來三昧所如。<p>時舍利弗詣目連所，以是本末語目連：「維耶離城內外眾人，欲願如來從三昧起。」時目揵連以力神足動三千大千世界，住於梵天暢其大音，欲使如來從三昧覺，不能使起。<p>時舍利弗及大目連，輒詣賢者阿若拘倫，及波提、披破、大稱、憍恒鉢、羅云、分耨、須菩提、迦旃延、迦葉、阿難、分那、餘大、劫賓奴、和利、彌勒菩薩，五千菩薩俱行詣佛所圍遶世尊，各各就立己之常位。<p>四大天王、天帝釋、炎天、兜術天、化自在天，其欲界中不可限計諸天人等，各各嚴駕皆詣佛所，稽首佛足，退住一面。各自叉手，咸歸命佛愁感戀慕，梵天、光音天、清淨天、離界天，乃至淨身天，不可計數諸天子等，一切同心稽首歸佛欲令尊興。
。
<juan>賢劫經卷第二<p>西晉月氏三藏竺法護譯<p>諸度無極品第六<p>爾時，喜王菩薩燕坐七日，無他異念。七日已後試自思惟，從燕坐起往詣高座，稽首禮佛及謁一切，現諸化佛并眾菩薩，則往佛前叉手禮座。<p>於時，世尊寂然庠序從三昧起，普觀眾會，已觀眾會默然而住，稽首自歸。時喜王菩薩前白佛言：「道法玄妙不可攀逮，無上正真不可譬喻，一切菩薩比丘聖眾諸尊神天皆來集會，一切渴仰飢虛於法，會來甚久。時以欲過願有所問，若見聽者乃敢發言。」<p>佛告喜王：「在所樂問，狐疑眾結，如來悉當分別說之，令心解脫無餘罣礙。」<p>喜王菩薩復白佛言：「唯然，世尊！我向在斯獨處燕坐，心自念言：『斯諸菩薩積功累德習志調心，好慕佛道諸度無極，殖眾善本以求至真；或有菩薩為眾生故行度無極，以成佛道；或以諸菩薩故行度無極；或以生死眾漏之故，行度無極；或有無漏行度無極。』合集此已，隨其所志行度無極，長益菩薩而成正覺。如是弘普以成因緣，初中至竟習法典目，諦受興發諸菩薩眾善權方便，顯隆道法惟說其意。」<p>時世尊倍加咨歎喜王菩薩言：「善哉！善哉！喜王菩薩！乃能發意，諮問如來如是異義殊特之慧，仁以昔曾問過去百千億佛之所致。」<p>佛言：「諦聽！善思念之！」喜王菩薩與諸大眾受教而聽。<p>佛言：「菩薩有六事業，習進行法修度無極，有六事；光曜度無極，亦有六事；世度無極，亦有六事；為眾生故行度無極，亦有六事；住度無極，亦有六事；生死度無極，亦有六事；有所著度無極，亦有六事；益他人度無極，亦有六事；所處度無極，亦有六事；道度無極，亦有六事；慧度無極，亦有六事；已修立行度無極，亦有六事；有逮得度無極，亦有六事；有念度無極，亦有六事；有離三世度無極，亦有六事；有所業度無極，亦有六事；休息度無極，亦有六事；有不置遠度無極，亦有六事；有應慎度無極，亦有六事。<p>「有造作度無極；亦有無作度無極；有意度無極；有勤修度無極；有正真度無極；有健度無極；有深奧度無極；有雜度無極；有清淨度無極；有無際度無極；有信度無極；有為眾生故行度無極；有法故度無極；有寂樂度無極；有樂觀察度無極；有一切所入度無極；有說處度無極；有無害度無極；有無敗度無極；有貧度無極；有不迴還度無極；有迴轉度無極；有嚴淨度無極；有堅強度無極。<p>「有興成度無極；有充滿度無極；有為世度無極；有度世度無極；有無上度無極；有不亂度無極；有無怨度無極；有怨敵度無極；有攝持度無極；有無攝度無極；有報應度無極；有無報度無極；有自然度無極；有無所有度無極；有廣普度無極；有華度無極；有無量度無極；有慕求度無極；有所厭度無極；有妙樂度無極；有無樂度無極；有聞持度無極；有生死長度無極；有無斷度無極；有樂純熟度無極；有禪度無極；有神通度無極；有世巧便度無極；有慈愍護度無極。<p>「有行哀度無極；有歡喜度無極；有勸邪正見度無極；有勸住無住見度無極；有勸無猗度無極；有勸意度無極；有勸忍度無極；有造無造業度無極；有無餘度無極；有佛興盛度無極；有明度無極；有時住明度無極；有成就度無極；有意不忽度無極；有佛立家度無極；有出家來度無極；有愍哀博聞來度無極；有出家不斷戒度無極；有住神通度無極；有神通意不斷度無極；有入欲度無極；有立度無極；有應度無極。<p>「有眾報無報度無極；有無樂度無樂；有時進度無極；有光明無量光度無極；有報安光度無極；有不迴還度無極；有娛樂度無極；有鮮潔度無極；有成世法度無極；有淨世度無極；有成種度無極；有成眷屬度無極；有不壞眷屬度無極；有除塵來淨度無極；有觀土度無極；有宣誓度無極；有無逸度無極；有周旋度無極；有滅度度無極；有豪貴度無極；有理眷屬度無極。<p>「有無所忘失度無極；有三十二相度無極；有順時度無極；有知時度無極；有分別世度無極；有順世度無極；有邊際度無極；有蠲除度無極；有金剛度無極；有造救度無極；有自然度無極；有伏魔度無極；有無退度無極；有一時度無極；有無所著度無極；有三昧度無極；有訓誨度無極；有佛道度無極；有一切智度無極；有無餘有餘度無極；有可止度無極；有諸佛度無極；有方便度無極；有愁慼度無極；有真陀度無極；有異度無極；有四意斷度無極；有四神足試神足度無極；有四禪度無極；有四意止度無極；有四諦度無極。<p>「有信根、精進根、意根、智慧根、定根度無極；有信力、精進力、意力、定力、智慧力度無極；有七覺意、八品道行度無極；有寂然度無極；有觀度無極；有樂明度無極；有來解脫度無極；有比丘聖眾度無極；有八部會度無極；有分別度無極；有繫解法度無極；有分別順理度無極；有辯才度無極；有無厭度無極；有六度無極；有眼耳鼻口身心度無極；有愍他勸助度無極；有愍已度無極；有法度無極；有宣度無極；有❥伴度無極；有勸樂度無極；有三脫門度無極；有異行度無極；有解他度無極；有勤用意度無極；有十種力度無極；有四無所畏度無極；有大哀度無極。<p>「有五眼：肉眼、天眼、慧眼、法眼、佛眼度無極；有自在度無極；有娛樂度無極；有難得自歸度無極；有十八不共諸佛之法度無極；有曉了方便度無極；有純熟度無極；有自然度無極；有三界行度無極；有觀清白行度無極；有法種度無極；有八等度無極；有道跡、往來、不還、無著度無極；有緣覺度無極；有菩薩度無極；有盡慧度無極；有無所生慧度無極；有建立慧度無極；有天眼、天耳、心知、自在見過世事、知他人念、神足、漏盡六通度無極；有威儀度無極；有愍傷度無極；有行空度無極；有捐捨度無極；有滅度度無極；有變化度無極；有流布教度無極；有分舍利度無極。<p>「是諸比丘、菩薩所行，二千一百寂然度無極。菩薩大士若逮解是，皆致得一切諸法殊特玄妙無際之行，無等無倫懷來聖哲，無所恃仰消一切塵，無所至湊斷諸狐疑。是二千一百，其中別一百度無極，主除四大、去六衰令無有餘，獨步三界往來周旋，遍入三世，猶如日月不畏眾冥，成就萬物百穀草木，仰天之茂皆因地生。菩薩如是，二千一百諸度無極，及是百度無極，其二千一百諸度無極，貪婬怒癡等分四事，各二千一百，合八千四百，八千四百各別有十事，合八萬四千，以能具足度無極，便已備悉八萬四千眾要上業，八萬四千諸總持門自然達矣，便通諸佛五百聖功品第各別，以娛樂化一切眾生，曉成一切所行境界，隨時發起靡不濟安至無極慧本際法身。」<p>習行品第七<p>時，喜王菩薩復白佛言：「我聞世尊粗舉目要諸佛境界，本性不敏不能尋了義之所歸，惟願大聖垂意愍念。善哉之德！當廣歎演斯經要典使一切解，多所哀念多所安隱，愍傷諸天及十方人，復為重散。」<p>佛告喜王菩薩：「諦聽！諦聽！善思念之！今當為汝、一切比丘、諸菩薩等重解散之。」喜王菩薩與諸大眾受教而聽。<p>佛言：「何謂修習行法度無極有六事？從古已來未曾發意，則發平等至真菩薩心，在於過去平等覺所及於眾生，布施、持戒、忍辱、精進、一心、智慧，志樂佛道心願至真未曾忽忘，是謂修治習行而度無極。是為六。何謂光曜度無極有六事？發顯明智道心之法，已自察戒發菩薩心，始從施起戒、忍、精進、一心、智慧，是謂光曜度無極。<p>「何謂世度無極有六事？所供養佛興功立德，皆為眾生，六度亦然，拘制六情志慕六通，達往業進大道，是世度無極。<p>「何謂為眾生故行度無極有六事？若以布施攝於眾生，心自念言：『使諸眾生常獲安隱，亦復勸人入於佛道。』六度無極亦復如是，以戒安之以苦如空，忍辱之法而度脫之，精進濟之，以一心攝護於眾生，自投顛倒想逮智慧，勸助於道欲安眾生，求成正覺欲度眾生，是謂為眾生故行度無極有六事。<p>「何謂住度無極有六事？若以堅固建立志願，道心清和而無諍訟，是施度無極。所立遊土觀無想戒，志存道法不求望報，是戒度無極。住於道法忍一切苦堅住道要，是忍度無極。所立正行無央數劫，不廢精進至一切智，是精進度無極。修奉一心志求法想欲成佛道，是禪度無極。住於道義暢一切法，審如至真成最正覺，心無有異不抱妄想，是智度無極。是住度無極六事。<p>「何謂生死度無極有六事？所施無量而不可盡，至得佛道周旋生死，所在之處致大財富，是施度無極。以勸終始，諸惱之患悉蒙福慶，具足壽命不可限量，在生死中而不中夭，是戒度無極。若得他對而心不起，是謂忍辱。不可計劫不厭禪定奉行善本，是曰精進。以所生緣禪定正受，是名曰禪。若以不捨諸度無極勸助佛道，一切諸業建立伎術，從其至慧皆令得所，是曰智慧。是在生死六度無極。<p>「何謂所著塵度無極有六事？所欲立道眾善德勳，皆以勸化眾生之類，是曰布施。如師子，猶如聖王有八萬四千諸宮婇女，婇女所違佛道者終不與俱，使歸三寶消除三百塵，眾勞如一，疾致道術，以是戒禁慈勸眾生，是曰持戒。戒之所度為去塵勞，順從他心不以穢塵，是為忍辱。精進所著，何謂精進所度無極？云所著故，故行精進。恐怖於人如明王子，度知施業因而安之，用所著故而行精進。何謂為禪？有著之故行禪定耳，以見吾我便攝息之，是曰禪定。何謂所著之故行智度無極？若智度無極而不可盡，愍傷光暉樂得聖慧勸助道德，是曰智慧。是曰所著故六度無極。<p>「何謂益他人度無極六事？以樂德勳開化眾生，是為布施；依猗慈心不懷傷害，是曰持戒；所治正法悉能忍之而不穢厭，是曰忍辱；若為彼人勤修至行，欲濟危厄悉得永安，是曰精進；若有以法心懷思惟積德清淨，是以禪定；以斯因緣充滿飽足一切眾生，顯揚道意，是曰智慧；是曰益他人六度無極。<p>「何謂處所度無極六事？以棄顛倒布施所作不望其報，是曰施與；所有財業因依戒禁；用眾生故習於忍辱；精進一切己身所住；思惟經典修行寂然；而在憺怕住於其內，是曰智慧；是六處所度無極。<p>「何謂道度無極六事？若能習行無所從生法忍，靡不堪任，是曰布施；若以不得身口心際，是曰戒矣；而以於法真諦修順悉無所諍，是曰忍辱；若身口心不住返逆，不志雜碎勤修不懈，是曰精進；設奉行法心以精專志無所著，好一切智所了如審，是曰一心；解三界空如幻化夢，道無三世去來今也，拔濟塵勞，是曰智慧；斯是佛道六度無極。」<p>佛告喜王：「何謂慧度無極？若不毀斷善權方便，開化眾生以慧濟之，是曰布施；若以造作五百頌偈，棄捐九十六徑，消眾苦惱奉尊正見，超至善處永安之土，是曰戒矣；若除苦患慧室寂然，厭於婬欲勤修精進，展轉相教以道相度，是曰忍辱；奉行自制，如是所有國土人民象馬車乘，欲恬怕己識求苦元了無根本，是曰精進；念己愍彼則致弘安，猶如箜篌，然後會寂其心堅固，亦如師子鹿獸之王，復若導師度眾賈人，是曰精進；若興一心色無所生，發聲聞法起緣覺法，在於其業而不滅度，是曰一心；若以於法無有眾生、無我無人不有壽命，猶如六事修道念法，出家行學刈去十惡，是曰智慧；是慧度無極六事。<p>「何謂為己修立行智度無極有六事？若得大財勸於己身，及愍眾生救助惠之，是曰布施；設在天上又在人間，來致安隱自然飲食，是曰持戒；若逮忍辱欣豫寂然，顏色第一猶如蓮華，至豪高貴無極之報，是曰忍辱；既行佛道不仰他人，雖奉遵修，身自獨立，是曰精進；若受禪定常若劫毀劫成之時，來到此國，是曰一心；雖處世間懷誠信行，護身口心，是曰智慧；是曰為己勤修六度無極。<p>「何謂逮得度無極有六事？若了布施致大財富，以是所施逮得佛道勸助一切，是曰布施；心無所著寂靜惔怕而不起想，以是持戒勸濟眾生，是曰持戒；其不誹謗法無傷害心，至成佛道未曾有恨，是曰忍辱；設奉精進不抱惱熱夙夜修行，是曰精進；身遵至教一切無犯逮得三昧，是曰一心；若奉行一切諸法，靡所不了達一切無，是曰智慧；是曰逮得度無極六事。<p>「何謂念度無極有六事？若得奉行布施之德，以勸助道濟度眾生，是曰布施；其身口心所獲功祚，戒禁之報以施合道，是曰持戒；設受諸法合集在會，所顯審如審，是曰忍辱；設無所決方便奉行，彼此有慧精進無礙，是曰精進；若發禪思所斷瑞應諮受大德，是曰一心；智越彼岸聖超在頂，以授道決將養其意，所將養者守護心行頒宣道法，是曰智慧；是曰菩薩念度無極。<p>「何謂離世度無極有六事？若以方便斷諸有為，勸至無為道果之德，是曰布施；若求禁戒慕道法元心不邪想，是曰持戒；若了無常苦空非身，解內外法好斯法樂，是曰忍辱；其以精修無傷害意，奉遵所願往古之義，心無所著，是曰精進；設以禪定不捨至觀，以是之故滅除塵勞，是曰一心；假使不亂十二緣起，攝權方便不遠塵勞，從其眾人心懷所好隨時開化，是曰智慧；是為六。<p>「何謂造有所作業度無極有六事？以所施業四恩之祚加於眾生，是曰布施；若用禁戒為無央數眾生之類，皆令蒙恩而得濟度，是曰持戒；猶若飛鳥禽獸新生之時墮著火中，菩薩見之滅火脫難，彼這見安救施恩義，因發道心，是曰忍辱；設復開化教訓無數國土黎庶，隨時降眾，若在八難造立忍辱，假使截頭遭眾苦惱悉以忍之，一切諸厄心不起恨，是亦忍辱；設有所見以四恩行，有所加益隨時精進，奉遵大慈無蓋之哀，以化眾生不可稱計，以為元首勸助一切，斯心所行何見所苦，導利三界以蒙普覆，是曰精進；若未修行智慧之元，而以精勤一切諸法無所違失，有見解空了三脫門，是曰一心；若志一心眾善德法而不忽忘，使無眾想悉入佛道，從其所依因教訓之，至於無想不願脫門，是曰智慧；是為六。<p>「何謂休息道度無極有六事？若斯吉祥意所好樂，世俗之業，以所布施入於正見，合集功德勸助眾生，是曰布施；其心休息志信道慧，以所施與，正語正命正業正方便，是曰持戒；菩薩所作休息道者，戒之所度，其無所從生法忍不望想報，是曰忍辱；心不可得，身復精進而無所猗，是曰精進；捐去顛倒定意不亂，專精攝意令無放逸，是曰一心；若攝無想執智慧聖，度脫危厄眾惱之患，是曰智慧；奉行正見正意，興發一道乃不退轉，是曰智慧休息道度無極六事。<p>「何謂不置遠度無極而有六事？若施一切以權方便而發道心，是曰布施；心無所害無倒為道，至長安隱所到無患，若有菩薩從兜術天具足來下，動大千世界得淨深土，是曰持戒；若以忍辱而為懷來，興建立道超世八法，是曰忍辱；精進勸慈加於眾生，是曰精進；若致一切正受禪定，而無放逸受四等心，是曰一心；以智慧度無極，願行勸助成一切法，方便之宜靡不周濟，是曰智慧；是為六。<p>「何謂應順度無極有六事？若成明施與同心俱而無異念，是曰布施；若以禁戒勸令離欲，無穢之行清淨猶水，是曰持戒；若以和心勸化眾生使無恨心，是曰忍辱；設以勤修方便寂然，是曰精進；其用柔和醫藥法書能動天地，若以禪思消滅諸見六十二疑，遊於塵勞而無所畏，是曰一心；若以智度動於天地，學問書疏慧通大哀，曉解善惡苦樂所趣，依仰恃怙於一切智，開士由是見無所畏，是曰智慧；是為六。<p>「何謂造作度無極有六事？既自布施教他使施，復勸他人，以慧眾生愍哀護之，是曰布施；用眾生故常依慈心而不放逸斷眾惡業，是曰持戒；其以將護柔和恩潤不起瞋恨，是曰忍辱；設令功德善本至要，興隆道化濟諸不逮，是曰精進；其以禪思無常苦空非身之義，悉解是事不墮四倒，是曰一心；若以智度令眾善本而不漏失，建立現在消諸不善，以權方便多所開化度脫一切，是曰智慧；是為六。<p>「何謂無作度無極有六事？若以五欲功勳之德教授眾生，是曰布施；設以將護無數眾人，用斯品次奉佛法戒護所生處，是曰持戒；以是寂滅愛欲塵勞，訓誨眾生使其殊特，是曰忍辱；在於世俗遊於無窮戲樂自在，以斯眷屬開化眾生，是曰精進；設以禪定志護覺意無所不達，是曰一心；若信智慧學無極明，以斯智慧度脫一切，是曰智慧；是為六。<p>「何謂為意度無極有六事？若離勸助而不想報，是曰布施；所奉禁戒無所毀犯勸助佛道，是曰持戒；所修平等而行柔軟，是曰忍辱；勤修不懈進退制己，是曰精進；若能奉行捨諸放逸不懷憒亂，是曰一心；若有所聞聖明之德以勸助道，是曰智慧；是為六。<p>「何謂勤修度無極有六事？一切所有無所愛惜而能放捨，由入大海致諸財寶以濟眾生，是曰布施；若護禁戒自離所瞻不著名色，是曰持戒；有懷毒意而欲加害，乃至截頭節節支解心不懷恨，是曰忍辱；若能越度一切論議，其心寬弘猶如大海，一時枯竭恣意得過，是曰精進；若在中宮愛欲之中不失四禪，是曰一心；設能觀察一切萬物，猶如幻化勤無所得，深入微妙不失聖明，是曰智慧；是為六。<p>「何謂正真度無極有六事？有所施與捨眾罣礙無所悕求，是曰布施；奉修微妙不違禁法不棄聖義，既有所施釋眾放逸，離諸惡趣能建立志，是曰持戒；能忍一切不諍善法常施仁慈，是曰忍辱；普於精學而不怯弱，是曰精進；若於禪思能自勤修，入於三昧殊特之業，調護其心，乃至所願如大善見轉輪聖王，雖在國土消除貪想瞋恚害想，慈念眾生，是為一心；而於聖明普無所著，盡覩大哀無傷害心，是曰智慧；是為六。<p>「何謂行捷疾度無極有六事？住無所逮而造福施，其心坦然而無所歸，是曰布施；若奉禁戒不求產業無所想念，是曰持戒；遵一切法不墮顛倒隨時行仁，是曰忍辱；從其所樂終不迴轉，日日勤修乃至成就，是曰精進；若執智慧禪思無極，是曰一心；若有菩薩在於聲聞行無餘慧，於緣覺地慧至無餘，不墮於欲及凡夫中亦無缺漏，欲有勸度故在其中志無所著，是曰智慧；是為六。<p>「何謂深奧度無極有六事？若有所施不念我得施於一切，是曰布施；所持禁戒以順眾生不倚生死，斯則聖明之所教法，是曰持戒；棄邪見法初發大意，建立仁和以是深戒，用忍無極遵解無我，不懷妄想無所榮冀，亦無不冀亦非不冀，是曰無冀，名為忍辱；在邪見法立勤修行，而於三界悉無所著不念滅度，是曰精進；有在外學諸邪見業，所行平等正真之道，是曰一心；處於智慧修正真法而不惑亂，所在遊至而不罣礙，其心寂然常無放逸，是曰智慧；是為六。<p>「何謂雜度無極有六事？設有所施若干種味，品品各異可受者意，殖若干福不自貪身，復為頒宣若干章句，若取佛土具足所願，是曰布施；建立禁戒嚴淨佛土不違所誓，是曰持戒；若彼佛土所有眾生，諸穢薄少心無瞋害以是勸助，是曰忍辱；若能獨步聲聞緣覺及菩薩眾，是曰精進；設諸眾會婬怒癡盛，身處其中而心不亂，是曰一心；其以智慧執權方便，在所遊入未曾虛妄，無所依仰講深妙法，是曰智慧；是為六。<p>「何謂清淨度無極有六事？若以己心自淨佛土無有瑕穢，是曰布施；設能恭恪一切眾會不被輕慢，是曰持戒；設能平等成就佛土，平如手掌，細軟柔和猶如天衣，若干種寶雜廁其地而無放逸，是曰忍辱；若以周旋不可計會，一切國土莫不恭敬，猶如渴仰，是曰精進；若以相好悉能成就，光明遠照去心穢病消眾塵勞，是曰一心；若解眾生猶如幻化而為說法，下及禽獸而不妄捨，是曰智慧；是為六。」<p>無際品第八<p>佛告喜王菩薩：「何謂無際度無極有六事？若見眾人心懷陰蓋，先布施已却為說法而開化之，是曰布施；若抱塵勞，訓誨消除令無有餘，是曰持戒；若世愚人迷起人想，不懷怯弱心無所畏，為分別說令無邊際，是曰忍辱；若設善方便，去罣礙慧令無暗翳，是曰精進；住無我忍棄眾邪業禪定不亂，是曰一心；若以智慧成就辯才，所入平等而說無邊，一切禪定定意脫門正受無所毀害，是曰智慧；是為六。<p>「何謂信道度無極有六事？若能決了所可布施勸助道法，是曰布施；若察禁戒而無缺漏所行具足，是曰持戒；住在四禪奉行空事消所著想，是曰忍辱；若住空法行等方便，身口心行而無所犯，是曰精進；若修禪定於內於外而無所著，是曰一心；以智無極住十二緣，不亂諸法順從聖明，是曰智慧；是為六。<p>「何謂為眾生厄故度無極有六事？若行慈心以為元首，志懷悅豫淨三境界，是曰布施；若心專精清淨無垢，是曰持戒；若除地獄堪任眾苦能制其意，是曰忍辱；若攝四等惠施仁愛，利人等利，隨時方便救護危厄，是曰精進；現阿須倫修行清淨，身自住現安護眾生，奉無怒法救護他人，是曰一心；若意清淨所念具足，住於安諦開化眾生，微為分別不厭說法消化塵勞，是曰智慧；是為六。<p>「何謂法故度無極有六事？若能逮得十八不共諸佛之法，是曰布施；樂於經典建立至願，成就脫門護身口意，是曰持戒；若興大哀去於小慈，為眾生故常懷柔軟，是曰忍辱；若四神足輕舉能飛，常行方便而為元首，是曰精進；住四意止禪定為本，究暢備悉四分別辯，是曰一心；讖識文字逮致總持，所敷演法入一切意，攝四無畏宣不退轉，是曰智慧；是為六。<p>「何謂寂樂度無極有六事？若布施時能攝其心，已攝其心願在獨處必有勸助，是曰布施；以能拔去諸陰蓋悉令清徹，是曰持戒；所生之處解無常苦，制眾想著慕樂仁和，是曰忍辱；若求於空無想無願至寂然法，是曰精進；若以禪思消滅眾塵，受是定意不捨覺意，是曰一心；若以智慧樂於寂然惔怕光明，得八解門為他人說，不墮聲聞緣覺之地，是曰智慧；是為六。<p>「何謂樂觀度無極有六事？若無妄想，不計有人，是曰布施；察於往古及當來事，心自思惟常所周旋，悉識念之獲無所得，是曰持戒；若心在罪等一切法，觀往眾生壽命人想而悉分別，是曰忍辱；堪住所觀普興發禪永無所猗，合集修行善權方便，是曰一心；若不見欲棄諸瑕疵，於瑕疵法無所犯負，不失道意無漏清淨，棄捨無哀自調心意并化眾生，在於本地而不動轉，是曰智慧；是為六。<p>「何謂一切所入度無極有六事？一切諸法無有與者而自逮得，以是勸助救諸窮匱，是曰布施；若以大哀勸助眾生而安立之，常具聖慧，本無懷恨，報應悅豫，是曰持戒；若能懷來不退轉法，執持堅固而不舒緩，是曰忍辱；若信元首執持智慧設計方便，是曰精進；若以禪定究暢成就，療治無數一切黎庶而無危害順從不雜，是曰一心；若以智慧住種性法，篤信精進其念及定，所住無疑不計有命，執權方便堪處世間，學與不學及緣覺慧，若成無上正真道法成一切智，是曰智慧；是為六。<p>「何謂說處度無極有六事？若有所施無有二心，常喜平等而無偏黨，是曰布施；若有文飾想於戒法諛諂犯禁，解是妄想心無所著化諸犯者，是曰持戒；若倒住忍而不順從，說是處所而有報應，是曰忍辱；精進求報，所有方便棄於處所，是曰精進；若復棄捐一切所有，在於所有而無所有，是曰一心；若以常觀諛諂諸報無益之業，見其處所解無處所，是曰智慧；是為六。<p>「何謂無害度無極有六事？若施眾祐及與凡夫等心無異，是曰布施；所奉禁法而無所著欲濟眾生，是曰持戒；不懷危害越世八法堪任本際，是曰忍辱；若能覺了魔所建立，篤信勤修消諸罣礙，是曰精進；定無所毀入無罣礙道德之門逮平等果，是曰一心；若以智慧周旋往返一切世俗度世之法而無所損，是曰智慧；是為六。<p>「何謂無敗度無極有六事？志性專和不存在色而順其理，若以法施及衣食施，是曰布施；雖奉禁戒，其心質朴無有諛諂，是曰持戒；心如虛空和合而成，是曰忍辱；所修勤力一切所說，不用財業所宣妄言，是曰精進；其所禪思永無所著，是曰一心；其奉聖達順其文字以益他人，是曰智慧；是為六。<p>「何謂貧度無極有六事？若除色像所興立德，以法布施若衣食施，是曰布施；性不雜碎所奉無諂順其禁法，是曰持戒；遵修仁和猶如虛空無增減心，是曰忍辱；若在窮厄志存衣食寂滅身心，是曰精進；若至梵天而為講說禪定之業，勸助道德，是曰一心；豐於智慧而在眾塵財業甚多，放逸之中所在覺穢，而不捨遠不患厭之，是曰智慧；是為六。<p>「何謂不迴還度無極有六事？若有所施不著聲聞及緣覺法，道不退轉，是曰布施；雖不迴還不毀禁戒乃成佛道，是曰持戒；越諸聲聞及緣覺地，不中墮落而取滅度，是曰忍辱；若以精進執權方便，無所違失至一切智，是曰精進；菩薩若在一切五樂，能以方便禪思一心，滅眾塵勞遵承智慧，是曰一心；若執智慧化諸凡夫沙門梵志，上至聲聞及於緣覺，度世正見建立大哀，是曰智慧；是為六。<p>「何謂迴轉度無極有六事？若有所施不志滅度不厭習俗，是曰布施；若學禁戒所聞尠少不能廣博，是曰持戒；若習仁愛不能遠離，住於瑕穢瞋恨之地，是曰忍辱；若以勤修志在榮樂不能制門，是曰精進；若學禪思在外忍辱不計吾我，是曰一心；所志智慧度於世業不能自拔，是曰智慧；是為六。<p>「何謂嚴淨度無極有六事？而有所施不望其報福加一切，是曰布施；所遵禁法而無懈怠恒奉勤修，是曰持戒；又以仁和心無所猗精進合道，是曰忍辱；捨我及彼而無有異，是曰精進；若以禪定不計所有，不造因緣強而有勢，是曰一心；若分別解一切陰蓋不以疲勞，是曰智慧；是為六。<p>「何謂堅強度無極有六事？魔所化現不能動搖毀其寂靜，菩薩所施心無所生，一切所有皆能放捨，是曰布施；若以禁戒有所美樂，不著吉良，不擇時節，惟勸助道，是曰持戒；所懷柔軟無能毀者，消害眾結，是曰忍辱；若興精勤不以為患，不厭土地所周教化，是曰精進；若以禪思為一切故而廣勸化，正受自在遊居無礙，是曰一心；若聖明法思惟忍辱，一切所行而不荒亂，是曰智慧；是為六。<p>「何謂興盛度無極有六事？若有所施不墮顛倒住中正法，是曰布施；所執禁法永無所思以是熾盛，是曰持戒；以仁和心而無所著，棄諸危害因緣之業，是為忍辱；若於吾我諍訟家業，斷諸苦患滅眾所著，身之塵勞永以滅盡順從空教，是曰精進；設厭無常，了於十二牽連之義，心性堅住，是曰一心；若捨智慧及與無明永無有二，是曰智慧；是為六。<p>「何謂充滿度無極有六事？若有所與勸至解脫不慕生死，是曰布施；奉持謹慎不忘他人，又菩薩心以念戒時，終不建立聲聞緣覺怯弱之法，是曰持戒；若以仁和嚴淨成就無數佛國，滅於三事志願教化，是曰忍辱；其用精進常不懈惓心進至義，是曰精進；反覆解義心寂不亂，是曰一心；設以聖明攝三脫門不中取證，是曰智慧；是為六。<p>「何謂為世度無極有六事？其有所施，心遊存俗不勸於道，是曰布施；若以放逸不能謹慎，常猶豫行不能直進，是曰持戒；若合進力強欲自制堪任而耐，是曰忍辱；常以勤修習世俗法，是曰精進；其心有願所生之處而無二念，是曰一心；若以俗智開化教人不出于世，是曰智慧；是為六。<p>「何謂度世度無極有六事？若以教施及衣食施，宣解道意，用是道故坐於樹下，而自宣曰：『快哉！福之報，所願必如志。』疾至最寂然，乃歸趣滅度，是曰布施；入於聲聞緣覺，轉進弘護，消除諸罣礙處，是曰持戒；若無漏法常奉仁和，是曰忍辱；若以逮得無所從生法，乃坐佛樹訓誨眾生，是曰精進；若有菩薩平等三昧，諸根具足聖惠成就，是曰一心；若以專心行道正法，無怨害心，無聲聞意及緣覺行，歸一切智，是曰智慧；是為六。<p>「何謂無上度無極有六事？若信無數清淨佛土，愍念眾生而以不斷，不可計劫而欲度脫，是曰布施；住於法想棄三惡趣取淨佛土，是曰持戒；若成佛道，皆令眾會紫磨金色，分別章句，是曰忍辱；若習等施，猶如無怒佛為菩薩時，奉進至真，是曰精進；若處家中奉於四禪不失定意，若在中宮婇女之間，佛土清淨少欲塵勞，眾會報應，是曰一心；若攝佛國壽不可計嚴淨無限，存在眾中辯才無量，是曰智慧；是為六。<p>「何謂不亂度無極有六事？若有所施勸助應法疾得神通，是曰布施；所奉禁戒而不毀斷，賢聖之法成就至道備菩薩地，是曰持戒；若能蠲除一切非法奉功勳法，是曰忍辱；若能厭世奉具足典，諸佛所說善惡之義而悉信念，是曰精進；若住禪定智度無極，而住愛欲觀察經道，覺而不捨亦無所著，是曰一心；曉了菩薩道法根原，是非瑕疵而悉分別，是曰智慧；是為六。<p>「何謂無怨度無極有六事？有所住處常能將護令無有失，是曰布施；而不退墮聲聞緣覺不中取證，是曰持戒；若斷吾我不計有身是我所者，除於結礙因緣之事，是曰忍辱；遠離世俗第一愚惑，歸於智慧順從方便，是曰精進；其刈諸見聞念諸法得悉永寂，是曰一心；若消狐疑，智慧平等遵無想行，一心在道一切智尊，是曰智慧；是為六。<p>「何謂怨敵度無極有六事？若有所施冀求望報而與眾生，心懷怨恨至於法寶，是曰布施；若斷三惱勤苦之趣，志願兜術乃至滅度，是曰持戒；與諸菩薩真正眾生，而懷怨恨，是曰忍辱；若遵仁和多所開化，非時勸助，因其勤修積化無數，如先世菩薩所願，有所度脫猗於恩愛，而自調習令成其道，是曰精進；若說無礙成三昧定，菩薩正受使一切人普得安隱，是曰一心；若為己身求於智慧道德根原，究竟道義自在正覺，不解若干所好義者，是曰智慧；是為六。<p>「何謂攝持度無極有六事？若勸所願攝持功德，是曰布施；若興發戒執取眾生療治至義，是曰持戒；若能建立攝取仁和，是曰忍辱；若以時節奉行勤修不中懈廢，是曰精進；隨時禪定勸化無數百千眾生，是曰一心；若以聖智消諸弊礙而無所著，是曰智慧；是為六。<p>「何謂無所攝持度無極有六事？若以所施逮得辯才，所可遭遇不以增減，己身建立若干品類，是曰布施；不樂家居慕菩薩道，是曰持戒；若能堪任深要之法而不疑結，是曰忍辱；精暢不依仰人，是曰精進；若以禪思了奉空事思惟人本，遵承道法念無所生，是曰一心；若遭義理及更滅度，所學經典入三昧定消滅罪福，是曰智慧；是為六。<p>「何謂報應度無極有六事？若能備悉所作布施，不令缺漏究暢福慶，是曰布施；若能勤修重將其身具足所應，是曰持戒；其仁和行在所說事究竟成義，是曰忍辱；勤修所行一切吉利無所違失，是曰精進；其以禪定識於往古，前世所處以慧證明，是曰一心；其成聖智頒宣至誠靡所不通，是曰智慧；是為六。<p>「何謂無報度無極有六事？若有所施建立勤苦，見諸患難輒能覺了，不念獲致無所悕望，是曰布施；若於中處致百千蓋，建立滅度在於種姓不住顛倒，是曰持戒；若有所修不得身口及心念行，含和柔順，是曰忍辱；所行寂然無有妄想，是曰精進；若以禪思住寂滅地不生想念，是曰一心；慧眼所觀不以滅盡歸無所歸，是曰智慧；是為六。<p>「何謂自然度無極有六事？若有所興心無所念，是曰布施；若以其心不悕望報福，是曰持戒；其人無我自然柔和，是曰忍辱；諸所勤修不行二法無有因緣，是曰精進；其在禪定不著內外亦無中間，是曰一心；有所觀察永不分別一切諸法，是曰智慧；是為六。<p>「何謂無所有度無極有六事？其心不念於當來事所建立福，是曰布施；解於一切周旋三界如幻如化，是曰持戒；若眾善想若無善想，常抱仁和心不懷此，是曰忍辱；若修行道而無所行，是曰精進；在於三界無所悕望，其心所在普歸將護一切眾生，是曰一心；若不想有為不想無為造如是行，是曰智慧；是為六。<p>「何謂廣普度無極有六事？勸化無數百千眾生，使捨慳悋而好給與，是曰布施；所禁順業普同一切，是曰持戒；所行方便靡不堪任，是曰忍辱；若能建立住四意止而不懈怠，是曰精進；若不慳悋將護六事，存於道法而不迴還，能懷來致八萬四千諸三昧行，是曰一心；若能覺了一切塵勞結滯之業，誓願聖明，是曰智慧；是為六。<p>「何謂華度無極有六事？若有所施將慎六情不迴道法，是曰布施；常行恭恪所施謙下而不輕慢，是曰持戒；若能堪任決諸結縛裂眾羅網，是曰忍辱；其勤修行應病與藥不墮罪蓋，是曰精進；捐棄自大奉無蓋慈，是曰一心；若以聖慧有所頒宣無能當者，是曰智慧；是為六。<p>「何謂無量度無極有六事？若有所惠常合智慧，是曰布施；以無量禁常行謹慎無所犯負，是曰持戒；所行仁和致三脫門，勸助此己不墮色想，是曰忍辱；若以勤修致四意斷，是曰精進；若以禪思奉行慈愍致七覺意，是曰一心；若以聖慧修立悲哀致八道行，是曰智慧；是為六。<p>「何謂慕求度無極有六事？若能出家求鉢衣服輒而得之，是曰布施；其行止足功勳戒具，是曰持戒；致功德藏斷眾患難生死之厄，若作國王，夫人、侍女有所施與，聞之默然不以懷恨，是曰忍辱；求眾利義積功累德方便勤苦，從錠光佛來若有所施，乃至於今而不懈惓，是曰精進；若勸歎人而順其意曉眾塵勞，是曰一心；若以順時勸無上慧，以是三昧致最正覺，欲度眾生而隨順之，是曰智慧；是為六。<p>「何謂厭度無極有六事？若有所施致於貧匱逮長者寶，是曰布施；若以持戒遵修十善，不以厭之乃勸化人，是曰持戒；若漸護禁啟受道力而獨寂爾，是曰忍辱；若不遠捨所想恩德而犯妄想欲至勤修，是曰精進；若以禪思而至棄捐一切非法，是曰一心；若生苦惱在於三界說己身慧，是曰智慧；是為六。<p>「何謂妙樂度無極有六事？所施福報來生人間，一切所欲皆以豐富而不自大，是曰布施；所奉禁戒生於天上，若於人間壽命常長，是曰持戒；所謂得人若能逮致無所從生法忍，是曰忍辱；所進勤修不虛方便必如至行，是曰精進；所云禪思棄於內外因緣之報，其所生處輒如真諦所行如願，是曰一心；其智慧意無所妄相，是曰智慧；是為六。<p>「何謂無樂度無極有六事？有所救之無所望施，不捨眾見，是曰布施；雖家奉禁而有捨家不貪世榮，是曰持戒；其行柔軟而不懷恨，是曰忍辱；所奉修行勤苦難樂，是曰精進；禪棄等分致於苦惱，想眾縛著與難合會，是曰一心；若於聖慧有顛倒想，雖為諸苦不從法行，是曰智慧；是為六。」
。
<juan>賢劫經卷第三<p>西晉月氏三藏竺法護譯<p>聞持品第九<p>佛告喜王菩薩：「何謂聞持度無極有六事？見眾窮厄不能自濟，若宣法施，伏已致寶使眾人聞，是曰布施；常以德本眾善之行，既自身行復勸他人，若聞不持致大財富，是曰持戒；若聞善說能忍眾苦不以為惱，假使菩薩若為梵志，悉從愚人得有所聞，修十二年興發建立無上大道，覺了所生，是曰忍辱；若能精進捐棄家業不以為難，是曰精進；其解無常而聞因緣不以懈廢，是曰一心；學無有師，方便平等於諸憎愛，是曰智慧；是為六。<p>「何謂生死長度無極有六事？若惠施主得無所從生法忍，是曰布施；其能依猗無極大哀，是曰持戒；設以柔和勸慕弘誓，是曰忍辱；若以博聞施於一切，是曰精進；假使寂然加於無我，是曰一心；若以諸下縱使僕從，教誨忍和禪思弘聖，是曰智慧；是為六。<p>「何謂無斷度無極有六事？若以所施興立四恩救濟危厄，是曰布施；護身口心常謹慎三，是曰持戒；其以人宜身心和同，志逮法忍四事和業，是曰忍辱；若用勤修四意斷者，無所中傷，皆由學是建立至真，是曰精進；其用寂靜逮四意止者，是曰一心；若以聖明修四諦事無復虛偽，是為智慧；是為六。<p>「何謂欲樂純熟度無極有六事？一切所有施而不悋，是曰布施；開化功勳見空脫門，是曰持戒；若以至德教訓用化戒禁，在於行業心生其上，開度眾生顯以斯戒，以忍順意而有殊特人和能受，是曰忍辱；其以用法隨時開化若干品訓，是曰精進；曉了時宜奉行慈心，行四等意斷他苦樂，是曰一心；所欲訓誨眾生一切哀護應法，其所至宜隨時不失，是曰智慧；是為六。<p>「何謂禪定度無極有六事？若建所施在在所欲不能違者，是曰布施；心懷謹慎棄眾不可，是曰持戒；仁任和忍諸法自然入於和忍，是曰忍辱；一心勤修思惟建立，處所悉散毀滅諸非，是曰精進；若以禪思聞所棄捐，身口心安承諸智明，是曰一心；若蠲除欲以聖明德去眾穢行，是曰智慧；是為六。<p>「何謂神通度無極有六事？若以燈施因得其報天眼徹視，是曰布施；其奉禁戒專精聽經，無所毀犯致天耳聽，是曰持戒；仁和無二以用勸助因發道意，是曰忍辱；成就逮得識念宿命過去世事，神通自然為眾生故處在世間，積功累德每生自剋，是曰精進；懷來神通神足變化難逮無極，捨諸識著受平等禪，是曰一心；以逮斯恩因緣之報，以慧神通消滅眾垢，因其三昧究暢聖明，是曰智慧盡諸漏矣；是為六。<p>「何謂世人巧便度無極有六事？不能勸學諸度無極，唯慕世俗巧術之宜，俱技他行，巧術所施使人修德，是曰布施；後當得報，使無數人愛樂務道，是曰持戒；能使一切技術巧便，皆達無餘靡不通暢，是曰忍辱；其速奉行菩薩之法能令成就，是曰精進；若心以好，是曰一心；諮受道法，是曰智慧；是為六。<p>「何謂慈愍護養一切度無極有六事？若以心護一切眾生以慈心施，是曰布施；用眾生故不貪己身，以是持戒以時誓願，因得自在所生之處，訓化眾生因奉善事而建立道，是曰持戒；猶過去王名曰摩調，所興精進愁思勤修遵承隨時，是曰忍辱；若作國王人求截頭心不發恚，無央數人得生天上，以是精進若能堪任，復致財業以與開導，是曰精進；其不逸禪無所藏匿消滅六情，是曰一心；設用聖慧示無數眾，人皆啟受報應大果，眾德六事諸所塵垢，勇猛所報為不見侵，不以過去而有增損，是曰智慧；是為六。<p>「何謂行哀度無極有六事？以能布施心自發念，欲使眾生一切普安，是曰布施；若棄他人不自厭身悉散眾結，是曰持戒；若能忍己罵詈杖捶悉以能忍，亦化他人令忍，是曰忍辱；若以精進具眾德本，不以患厭度無極眾，又以專精勸諸人眾使出家學，是曰精進；若厭惡趣愛樂禪思功勳究竟，是曰一心；愍哀淨除一切惡露而不懈廢，所興法施訓化眾生，是曰智慧；是為六。<p>「何謂歡喜度無極有六事？若能行恩其心悅豫而不懷恨，是曰布施；篤信守禁而致善德，是曰持戒；若以柔和成就慚愧不報麁獷，是曰忍辱；若以勤修心無瞋恨，自護安彼而善思惟不懷湯火，是曰精進；若樂寂然其心清淨，建立成就斷眾貪欲，是曰一心；有所惠施心無所猗，奉行道法休息望報，觀於智慧而受覺意，選覺意已遵修無願建立脫門，不處顛倒無所傷害，是曰智慧；是為六。<p>「何謂勸護度無極有六事？若有所施心無所著，奉平等法不懷妄想，是曰布施；若以謹慎親諸覺意，心受精進不懷惱熱，是曰持戒；行無所想心志顯明，其內外安棄諸貪羨，是曰忍辱；曉了有為觀於無為心不處二，是曰精進；若以禪思觀察勢力，寂然精進，在所遊至為一切首，是曰一心；若信聖明遵修道義，無極哀故開化餘人，是曰智慧；是為六。<p>「何謂勸邪見度無極有六事？若在雜碎諸外異學，入其祠祀順從其意而開化之，猶如隨藍梵志所興福德之業，是曰布施；若顛倒戒眾賊集會，為賊所牽，而顯其行緣斯化度，是曰持戒；若在眾雜若干惱行，而來犯之不以患厭，是曰忍辱；有所施與若入世俗不與同塵，而為頒宣寂然之義，是曰精進；若興禪思遊在冥中而樂於此，樂無所樂以法樂之，是曰一心；若梵志像欲化眾生，隨其所順行而訓誨之，是曰智慧；是為六。<p>「何謂勸正見度無極有六事？若入習俗為設法教，布施得福持戒生天，所作善惡皆有果報，以此濟之，是曰布施；若世無佛，菩薩未曾隨惡友教，是曰持戒；菩薩清淨鮮白無瑕猶如雪山生好樹木，曾有諸天鬼神眾龍而遊樂中，是曰忍辱；所奉勤修除去彼我，譬如賈客而遠遊行有所成辦，是曰精進；若以智慧修治四禪亦無所護，是曰一心；若以聖明多所愍傷，一切眾生建立不逮，猶如昔學本之所教，以一頌偈訓誨八萬四千國邑，是曰智慧；是為六。<p>「何謂勸住見度無極有六事？菩薩假使在於夢中心不慳嫉，雖佛不興無有異心，況現在乎？是曰布施；若遇惡罪及失身命未曾犯禁，是曰持戒；所生之處與光明俱，適生輒聞本清淨忍乃得佛道，是曰忍辱；所生之處常見頒宣開化眾生，以此道法訓誨他人，是曰精進；在在所生善思念道，快建立業有所覩見，本性自然故致如是，是曰一心；若以度世及覩世事，無師主者，其身獨立不從他受，其慧如是常宣至誠，其身口心未曾有欺，是曰智慧；是為六。<p>「何謂勸無住度無極有六事？若以權惠濟有所救窮厄之士，是曰布施；謹慎身心心無所犯而無放逸，是曰持戒；逮不退轉不起法忍，是曰忍辱；一切萬物思不可得，勤修方便而無所住，以是無住勸六度無極，是曰精進；若於內外悉無所著，而眾生迷心心塞不解，計有我想不了無我，為分別說了一切空，是曰一心；若不棄捨聲聞緣覺，以聖明法依一切智，是曰智慧；是為六。<p>「何謂勸無猗度無極有六事？若集加恩一切三界皆得悅豫，猶如定光所有發起，是曰布施；若以禁行而無所依不有所求，是曰持戒；假使其心仁和柔軟，未曾妄想一切諸法，是曰忍辱；勤修眾行而無所著，是曰精進；禪定所見入菩薩地不墮顛倒，是曰一心；若以聖智消眾塵勞歸於大道，是曰智慧；是為六。<p>「何謂勸意度無極有六事？意自念言菩薩所濟欲成佛國因致究竟，是曰布施；其自守行斷三惡趣不為罪業，是曰持戒；以慈仁和報德相好，端政殊妙見莫不歡，是曰忍辱；以勤修行往入大海致如意珠，消竭眾難得自在法，是曰精進；若以禪思蠲除塵勞，如其志願而致得之，是曰一心；若以聖明能壞眾魔，所立訓化莫不從教，是曰智慧；是為六。<p>「何謂勸忍度無極有六事？所出施與心在佛道未曾忽忘，是曰布施；救護地獄以寂靜志，魔不能犯法不迴轉，是曰持戒；順理所向奉行正法不懷嫉妬，如王太子號曰德光，布施自在，一日悉捨一切所有施佛弟子，欲得車乘象馬，滿四十里幡蓋欝茂瓔珞衣寶無數華香，捨八萬四千婇女，棄國捐王，手足耳鼻頭目肌肉支體妻子，不逆人意，出家作沙門奉是正法，是曰忍辱；所奉眾戒處於勤修而無所著，是曰精進；若於夢中見眾玉女不以為貪，具身相好顏貌清淨，是曰一心；若入城中心懷明智，設見比丘篤心敬之無若干想，是曰智慧；是為六。<p>「何謂造業度無極有六事？若身自立淨修梵行，所可勸助得利養多，臨法滅盡衣纔覆形，猶如炎華學志所行，現毀佛身悉無所失，五枝新華五枝故華，亦往上佛，以是報應道法興隆，正法得立至五百歲，像法亦爾，是曰布施；若以眾戒消除他人諸惡行業，隨其所乏以救濟之，是曰持戒；所遵仁和若有罣礙而無吉利必得濟厄，猶如賈客而入大海遇摩竭魚，忽有浴池數二十五，各有白象輒乘其上得出大難，是曰忍辱；假使遭值天上世間快樂安隱，猶如往昔無開導主欲令精進，有大梵天名曰英妙，勸化天帝訓誨眾生令得生天，是曰精進；禪無所生，諸佛菩薩之所講說，假使菩薩勸喻眾生，使生梵天，從光音宮至無想天，是曰一心；聖明之業為諸世俗說現世事講度世業，修十善行利益群黎，猶昔國主名曰得生，王有好眼愛樂道法，無數世中曉了此義，諸王慈行諸佛菩薩之所開導，以斯言教宣示一切，是曰智慧；是為六。<p>「何謂無所造業度無極有六事？心中好喜所樂功勳，一切原首心勸助施，所可勸助則為是著，昔者菩薩見定光佛，以華五莖散供養佛，所殖德本皆使獲此功祚道德永無妄想，至法沒盡皆共倚之，是曰布施；所學精進；將身口心無權方便，計有土地生死處所，是曰持戒；所修仁和有所慕樂求其苦本，是曰忍辱；有所精進建立俗事化入道法，是曰精進；若修禪定觀於梵天壽命長短，是曰一心；所遵聖明未曾有言，猶如菩薩號名如來日，隨其眾生宣一品法，其餘有身宣若干品，造立寂然而滅度之，後正法住立若干歲後法沒盡，是曰智慧；是為六。<p>「何謂有餘度無極有六事？往古菩薩定光佛時，供養所奉以誓道願，是曰布施；身口有餘依猗住禁，多所不信而樂己身，是曰持戒；其性仁和而無麁獷歸燕坐力，是曰忍辱；假使勳修中間，猗有所樂不至正真，是曰精進；禪思慕樂侍行空無以斯為樂，是曰一心；若聞聖明心有所著或無所著，是曰智慧；是為六。何謂住有餘度無極？不能順真反向異門，志空處所聲聞緣覺之所報應，不長佛道，入十地業而復退轉，當知其意，是曰菩薩有餘所行度無極。<p>「何謂無餘菩薩所施度無極？勸助生死眾生報應，如所能忍聲聞緣覺，寂然而定不隨退轉，是曰布施；禁法之報離於智慧而能深入，是曰持戒；其以仁和畏至惡趣，勤苦之處心無所犯，是曰忍辱；若以勤修求於魔業，欲消其界使無邪元，是曰精進；政行禪思知壽命限究竟根元，是曰一心；若以智慧見知其宿命，斷眾苦患而好志願，是曰智慧無餘度無極。何以得名曰度無極？謂是菩薩得從順化隨世所好，然後名曰無餘六度無極。<p>「何謂明度無極有六事？菩薩所施奉於尊長不望其報，百千劫中服世飲食，不以身故而意懷憂也，是曰布施；所修法義詣佛樹下，於一切法不懷狐疑，緣是乃至一切愍智，是曰持戒；其以禪思無所著法，斯一切智由從此生，是曰忍辱；若奉勤修住于道慧化五陰蓋，是曰精進；若以禪定成最正覺，逮得天眼識其宿命覩所更歷，是曰一心；其以聖明諸漏悉盡逮得佛眼，普達諸法心不猶豫，是曰智慧；是為六。<p>「何謂住明持度無極有六事？住於正法供養佛教存立經典，是曰布施；行所止處入於如來，身明口淨無有眾想，是曰持戒；其柔順行不近俗法無所動轉，是曰忍辱；曉了聲聞緣覺之業，消眾塵勞乃至滅度，是曰精進；所以禪思求於眾生，心念所行以惠音盡，是曰一心；以知得脫不失時節行聖明慈，是曰智慧；是為六。<p>「何謂興成就度無極有六事？佛興世時成大財業，賢聖無量受於過去諸佛之教，是曰布施；以行勸助而得解脫，佛興現世消眾塵勞，是曰持戒；以而仁和受世尊教，又知止足不懷懈惓乃至大行，是曰忍辱；若以勤修建立弘誓，其人功德若在王位心不違法，是曰精進；若以禪思心常念佛不失至真，是曰一心；若以聖明勸助滅度，如佛開化五人身心，是曰智慧；是為六。<p>「何謂意不惱度無極有六事？行恩如意願誓奉道以化他人，是曰布施；遵其至行以護他人御身口意，是曰持戒；所修仁和是深妙忍，正法沒時堅固其志，是曰忍辱；所立勤修懷來道慧心不迷惑，是曰精進；假使禪思執持空無，不有想願心無所冀，是曰一心；以其聖明思惟愁慼，慈念一切欲救濟之，是曰智慧；是為六。<p>「何謂佛興立在家居度無極有六事？若以所施興發五事，何謂為五？一曰成座、二曰說處、三曰成眷屬、四曰成就法樂、五曰成其書疏，是曰布施；所施立行其禁具足而無所犯，是曰持戒；其以仁和棄捐人想不計壽命，是曰忍辱；若以勤修奉平等業顯示道義，是曰精進；以心禪思普修平等，奉行至德意無所願，是曰一心；若以慧明歸諸聖諦靡所不通，是曰智慧；是為六。<p>「何謂出家來度無極有六事？若有所施與心俱合致無漏行，是曰布施；其以謹慎令護身口合於滅度，是曰持戒；若以仁和厭於三界而無所著，是曰忍辱；勤修政行歸四意止而生道意，是曰精進；所以禪思遵四等心，患厭周旋生死之難，是曰一心；若以聖明而放遠，捨愁慼之思遵修至真，是曰智慧；是為六。<p>「何謂愍哀博聞來度無極有六事？若以頒宣訓精進教給眾窮匱，是曰布施；奉受道法捨其身命無所貪愛，是曰持戒；正以仁和正法欲沒，菩薩發心順其時宜，自沒其身愛護正法，是曰忍辱；若以勤修逮得總持恒識不忘，是曰精進；若以禪思其心體解十二緣起而無所起，是曰一心；若以智慧諸所更歷遵修寂靜，是曰智慧；是為六。<p>「何謂出家不斷戒度無極有六事？所濟他人如意所願奉行法師命，是曰布施；所行禁戒遵于大哀無有微恨，是曰持戒；所志仁和不懷危害，謙下恭順而不自大，是曰忍辱；所奉勤修強而有勢不為怯弱，是曰精進；所禪志思行七覺意，通於遠近靡所不達，是曰一心；所志智慧因能具足不起法忍，是曰智慧；是為六（上文第十二幅初六度無極下，丹本有注云：准標文，脫佛興盛度無極）。」<p>神通品第十<p>佛告喜王菩薩：「何謂住神通度無極有六事？若有所施至於重財，不以貪悋，奉於道法而受真教，是曰布施；行無所著不猗邪正志于大道，是曰持戒；其以仁和不懷狐疑永無猶豫，是曰忍辱；志在勤修建立弘誓不違本願，是曰精進；所以禪思光明所照通於遠近，是曰一心；聖明所遵應於道地，事事有緣牢堅受持，是曰智慧；是為六。<p>「何謂神通不斷度無極有六事？若有所救建立如來佛寺、精舍以為元首，是曰布施；求於道業致智慧根拔無明原，是曰持戒；所志柔和達於本際而興正真，是曰忍辱；奉行勤修通達色想而無所想，是曰精進；所以禪思寂然定意乃至脫門，是曰一心；遵承聖明修持總持，觀於正行住淡泊地，是曰智慧；是為六。<p>「何謂入欲度無極有六事？若有所濟合集勢力以給怨家，是曰布施；所行羸劣次第順力建立大勢，是曰持戒；其以柔和消諸陰蓋奉修道義，是曰忍辱；若斷怨心猶王太子樂於清白，是曰精進；若常禪思心不放逸專唯定意，是曰一心；所以聖明有所度脫惡趣地獄生死之難勤修精進；猶如往古學之所行，是曰智慧；是為六。<p>「何謂立度無極有六事？有人行者救於惡趣，誘在生死使得超出如頂相報，是曰布施；所奉行者若世無佛，開化眾人各令得所，猶如往昔摩調聖王慈化天下，是曰持戒；所以仁和不起瞋恚，如羼提和截手足耳鼻不生恚心，是曰忍辱；其以精勤難可制持終不曀滯，猶如海中如意明珠，從其所求輒得所願，是曰精進；所修禪思如在中宮，開化貴人使發道意超無等倫，猶如師子太子自在有所教勅如風靡草，是曰一心；若入聖明眾智境界一切悉捨，能惠與人不斷所倖，猶如古王頭首布施，是曰智慧；是為六。<p>「何謂應進度無極有六事？所持衣物施與眾生，猶如鼈王在海救厄，是曰布施；所奉持法猶如師子眷屬圍繞，救濟賈客亦復如是，是曰持戒；所聞柔和，猶如梵志欲來害王而取其頭即惠與之，是曰忍辱；所修精進如梵志子名曰思義，棄五所欲救護他人而勸度之，是曰精進；其所禪思如阿離念在於異學救護弟子及與他人，是曰一心；以聖明事開化無數百千眾人，猶如鳥王救無反復，是曰智慧；是為六。<p>「何謂眾報應度無極有六事？若愍世人有所救濟，猶如離垢化眾行淨，是曰布施；所奉至行住於梵天，為閻浮利人造立德本令得入法，是曰持戒；所行仁和加於眾生不惜身命，猶如在海見其船壞自殺其身以度眾人，是曰忍辱；所行精進開化無數多所成就，猶如導師名曰福事，採海眾寶以濟窮匱，是曰精進；所以禪思愍傷他人而行勸助，猶如童子名曰意義，於八萬歲奉行慈心用安眾生，是曰一心；若以聖明了解現世度世智慧，以是智慧覺了空無，如須菩提解空識喻，眾塵樹葉悉能分別，其勸助者報應過是，是曰智慧；是為六。<p>「何謂無報度無極有六事？其所救濟，不受報應乃至滅度，猶如大蓋有所覆護，菩薩所修如是無極，如江河沙眾生得度，是曰布施；所奉法行諸漏已盡，至不退轉攝受普護，是曰持戒；所志仁和未曾有恨逮致佛道，是曰忍辱；所以勤修捨棄身命，一切萬物供養三寶，是曰精進；所修禪定在佛樹下，宣歎頌偈遵承法觀以此行護，是曰一心；所遵聖明不論道慧，猶如海中舍和樹葉香美療病，菩薩如是，以道德香化於一切使發大道心，是曰智慧；是為六。<p>「何謂無樂度無極有六事？所濟眾生猶如滅度，譬如賢者名曰漢林，度眾迷惑，故當曉知菩薩本行此宿所喻，是曰布施；其禁無量，患厭眾難志願無為，猶如往古菩薩所行，精進入海致無量寶，故引譬喻，是曰持戒；其仁和行，若迦夷王而截其頭及鼻手足不懷瞋恚，是曰忍辱；若勤修行出迦維羅衛無有見者，所以平等入正得佛，是曰精進；所以禪思四品具足，淨修梵行慈悲喜護，是曰一心；猶以智慧度無極成其亦難致，在世正受心常等定，是曰智慧；是為六。<p>「何謂時進度無極有六事？若得止處次第惠救眾厄難，是曰布施；所行謹慎如生鼈中，其為鼈王時將護己身又濟他人，是曰持戒；所志仁和親近眾行歸護身口，猶如人賢所行慈忍，斷其諸節不抱傷害，是曰忍辱；所修精勤，佛興世時所在見佛，如來平等其三昧印於一切行，三千歲未曾休懈，是曰精進；所曰禪思在於中宮妓婇女間，常修清白而不放逸，是曰一心；順智慧時在於生死，在在所至將護諸我使了無我，是曰智慧；是為六。<p>「何謂光明度無極有六事？若以華香不飾貢上諸佛菩薩，是曰布施；所謹慎行愍傷他人，猶如飛鳥空身飛去無所慕樂，是曰持戒；所志仁和解一切空以逮法藏，是曰忍辱；勤力橋梁救濟危厄，是曰精進；所思禪定如往古劫，始初菩薩之所奉行深入道行，是曰一心；所修聖明興發法忍，如兩童子執心如地，是曰智慧；是為六。<p>「何謂無量光度無極有六事？善權方便而有所濟，因以報致佛大光明周遍無數諸佛國土，是曰布施；所奉勤修勸助逮得不起法忍，是曰持戒；其仁和者勸助法相而無所著，是曰忍辱；所可精修奉行空法，勸助大道歸此空無，是曰精進；所以禪定助化眾生，常不懈廢使不退轉，是曰一心；所修聖明住第八地，在所勸化莫不蒙荷，是曰智慧；是為六。<p>「何謂報安光度無極有六事？若至魔徑臨壽終時，其功報應，猶兜術天忽沒來下，開化餓鬼除其飢厄，是曰布施；降伏魔徑所奉愍哀，放捨身縛亦脫罪厄，猶如往古國王太子名曰須賴，所脫苦患，是曰持戒；其行仁和在於魚中，安諸黿鼉隱樂得食，是曰忍辱；所勤修行諸王女等，而在恐懼危厄艱難愍傷濟之，是曰精進；所修禪思，在疾疫劫以藥療之，猶如往古童子所作長益，以五頭首救寂閻浮提諸非邪惡，是曰一心；以此聖明救濟一切，猶往古喻五百賈客，以五百玉女及諸玉女，就為導師護五億人一心宿衛，是曰智慧；是為六。<p>「何謂不迴還度無極有六事？既有所濟不樂聲聞緣覺之業，願求無上正真之道，是曰布施；所奉謹慎觀於至義而不懈廢，是曰持戒；所遵仁和能暢究竟不中懷恨，是曰忍辱；所行遵修執權方便，有所救濟使不放逸，是曰精進；所修禪定顯明章句而不迷憒，是曰一心；所謂聖明得至七住不退轉地，是曰智慧；是為六。<p>「何謂為娛樂度無極有六事？有所給與以開難化眾令發道意，是曰布施；以行將養佛興世時，說其報應而度脫之，猶如往古太子勢首救眾危厄，是曰持戒；所修仁和，如功勳國王安和萬民，如是安身亦安他人，一切適安我身亦安，是曰忍辱；所進勤修逮得總持辯才無量，是曰精進；所習禪定以用勸助，是功德報令眾生安，是曰一心；其以聖明在六住地，柔順法忍至不退轉，是曰智慧；是為六。<p>「何謂鮮潔度無極有六事？若有所興無所依猗，亦不相報加於眾生，是曰布施；所修謹慎常抱篤信，懷來七覺覺諸不覺，是曰持戒；所修仁和慈念眾生，不貪其身亦不惜命，是曰忍辱；所志勤修選擇諸法，合會至行致諸覺意，是曰精進；若以禪思無所想念而不放逸，是曰一心；所以聖明致得佛道而度一切，是曰智慧；是為六。<p>「何謂成世法度無極有六事？若以所濟報應無數，致於永安無復眾難，是曰布施；所以謹慎慕求道法，八正之業至平等慧，是曰持戒；所念仁和不疑道義決壞羅網，是曰忍辱；所行勤修於現在法長得安隱，是曰精進；所謂禪思精進本行滅寂正受，是曰一心；其遵聖明所作已辦受四意止，是曰智慧；是為六。<p>「何謂淨俗度無極有六事？其以所行救三千世界，從始至終無有異心，是曰布施；從始生來普安一切，周旋往來三界眾生，是曰持戒；發意以來教化群黎，至無所至使無處所，是曰忍辱；使三千世界一切眾生精進滅度，猶初發意出家學故其心難當，是曰精進；所謂禪思令諸眾生得攝其意，專惟經法而不放逸，是曰一心；其以聖明至於地獄，救濟危厄適生墮地，口有所宣論講經道逮得法典，是曰智慧；是為六。<p>「何謂成種度無極有六事？其所救者，致眷屬和無極大財，是曰布施；所謹慎行致眷屬和而無罪殃，是曰持戒；所修仁和若干眷屬，各各自安無能壞者，是曰忍辱；若有勤修所有眷屬，不使自恣放逸之行，各各辦業用意不廢，是曰精進；所遵禪思，若有瞋諍皆令和合致明眷屬，是曰一心；所修聖明，一切眷屬皆有智明而無闇蔽，是曰智慧；是為六。<p>「何謂來成眷屬度無極有六事？於五百歲開化勸誨諸大眾會使發道心，是曰布施；所奉謹慎勸和合同，無數眾人不以為諍如佛眷屬，是曰持戒；其所仁和為無央數眾生之藏，猶昔摩竭有一大魚海水能受，所有究竟從始至終，若有伴行如井中魚，是曰忍辱；所謂勤修多護眾人除婬怒癡，猶如海中明月珠藏隨時消水，是曰精進；所行禪思如阿離念，彌學外異微術，多愍眾生而勸化之生于梵天，是曰一心；遵修聖明多所愍傷，猶須菩提見有異人收捕鹿王，五百眾眷閉在窮厄，悉解脫之，乃化天下一切眾生建立十善，是曰智慧；是為六。<p>「何謂不壞眷屬度無極有六事？若捨兩舌言常至誠不鬪亂福，是曰布施；常懷慈心不抱危害，緣名遠聞靡不敬愛，是曰持戒；所云仁和常有等心，慈愍眾生而不偏黨，是曰忍辱；所以精修不以衣食，開化眾生唯以道法，是曰精進；其志禪思逮得總持辯才無量，是曰一心；所以聖明執持解脫，解諸結縛令無罣礙，是曰智慧；是為六。<p>「何謂除塵來淨度無極有六事？若有損耗使增功德，療諸疾疫普令安隱，是曰布施；若在弊礙不能自濟，為作救護令心開解，是曰持戒；若有師父尊長罵詈，供敬歸命不懷瞋恨，是曰忍辱；其所勤修在胎心正，治眾病疾將護開化及諸比丘、比丘尼、清信士、清信女，是曰精進；若母疾病瞻視給使，與諸可乏醫藥飲食，是曰一心；若以聖明為無數眾而決狐疑，各得開達奉無上真，是曰智慧；是為六。<p>「何謂觀土度無極有六事？常抱仁慈不以害眼加視眾人，是曰布施；而無罣礙無陰蓋心謹慎心念，是曰持戒；志性仁和見諸怨家，念如赤子不懷毒害，是曰忍辱；具足神通內外無弊，覩化十方不中懈廢，是曰精進；若淨修行嚴治天眼，見於一切五趣生死，是曰一心；若無數世柔和其意，言辭和雅分別聖慧，是曰智慧；是為六。<p>「何謂宣誓度無極有六事？以報應德勸助眾生得受功德，是曰布施；所謹慎行消眾罣礙而無結滯，是曰持戒；而無所著不以為聞，了嚮悉空興發仁和，是曰忍辱；所志勤修日日增進，至未曾有入無上道，是曰精進；若以四等慈悲喜護，護於一切迷惑之眾，是曰一心；聖明眾生患厭不可，奉柔順法乃至賢和，是曰智慧；是為六。<p>「何謂無放逸度無極有六事？有所施與勸助道德不與俗業，是曰布施；若眷屬羸護奉行業，其有人來節節解之，不生毒心慈勸道法，如射獵師心懷怨結，若有人來節節解之，獵師心悅不以懷害，是曰持戒；若以仁和宣善義理，投之於火欲危其身不以懷結，是曰忍辱；所以勤修竟至滅度，觀於有為如火熾然，消之以法，是曰精進；所謂禪思除一切塵獨樂一處，若以戒法救眾人愚，是曰一心；慧無所樂而等其心，猶國王子施得土地，令其無罪而有勢力，是曰智慧；是為六。<p>「何謂周旋度無極有六事？多有財業所加以慈而不懷害，是曰布施；所可謹慎不抱諛諂而自顯己，是曰持戒；其性仁和所作功德不以為厭，放捨宮殿無所貪愛隨時惠施，是曰忍辱；所以精勤，奉平等法而不放逸，是曰精進；若以禪思而不迴還，墮不可法默然淡泊，是曰一心；若以聖明立一切法，堅住不動不落聲聞緣覺之法，是曰智慧；是為六。<p>「何謂滅度度無極有六事？若用餓鬼不行慳貪，見苦眾生而愍傷之，是曰布施；心見眾生罣礙之業，而慈哀之示以無弊，是曰持戒；所行仁和聞地獄苦覩惡形色，益用四等而哀愍之，是曰忍辱；所奉勤修斷諸邪見多懷慈哀，猶昔阿王子字鳩那羅，棄諸婇女受辱不怨，是曰精進；若禪脫門樂此寂靜，猶昔菩薩坐閻浮樹道德巍巍影覆其身，是曰一心；若以聖明滅婬怒癡，如王棄國出家為道，衣毛為竪眾默啼哭不以顧戀，是曰智慧；是為六。<p>「何謂豪貴度無極有六事？其所聞能以割情，所珍愛寶惠與作福，是曰布施；奉修謹慎而不自大，謙下供順奉敬三寶佛法聖眾，是曰持戒；不求名稱不慕世榮唯法為上，是曰忍辱；所遵勤修奉事尊長父母師友，是曰精進；所以禪思開化眾生，猶如往古拘修摩王有太子多所救濟，往來周旋奉行至法，本性清淨未曾抱害，是曰一心；以出家學求智度無極精進聖明，是曰智慧；是為六。<p>「何謂眷屬親里度無極有六事？若以所救勸化導法，愛樂出家志存放捨，是曰布施；其以謹慎奉順哀愍，所有子孫開示義理頒宣至教，是曰持戒；其行仁和所至惱熱，教訓開導不可計眾，如是無厭，是曰忍辱；其勤修行志存聽法，見不達者而為敷演各令心解，是曰精進；所以禪思助合眾生示之罪福化不使亂，猶如往古善目轉輪聖王，是曰一心；將護聖明二俱同黨，若能自制不犯貪欲，而以救護頒宣說法建立眾人，是曰智慧；是為六。<p>「何謂心無所亡度無極有六事？自能伏心不隨邪見，出于塹難不隨貪厄，是曰布施報；所可遵行眾禁具足，不斷三寶興隆道教化眾不逮，是曰禁戒報；所云仁和安柔心行，身雖遭苦由博聞故能忍眾患，猶如須賴人來加毒其心不恨，是曰忍辱報；若以勤修行自伏其心，超出懈中將護他人，使不危厄長致安隱，是曰精進報；其以禪思棄捨放恣，奉不貪欲不恨寂定，是曰一心報；其以聖明宿止威儀禮節之法，心所依猗供養諸利，加以法施度眾盲冥，是曰智慧報；是為六也。」<p>三十二相品第十一<p>佛告喜王菩薩：「何謂諦住安平止度無極有六事？遍從平地舉足前行追慕三昧，是曰布施報；若建立安勸化眾人，不更惱害終始無患，是曰持戒報；一切眾人不能動搖，心不起恨意和顏悅色，是曰忍辱報；所立其意奉開士法，不以有勞徑前不退，是曰精進報；顯發慕樂無上正真，令眾生安敷演禪思，是曰一心報；說其報應所生之處，常見諸佛諮受大道，是曰智慧報；是為六。<p>「何謂來千輪度無極有六事？若以致來眾物所有，若干種輪持用布施致千輻相報，是曰布施報；若以各各奇異殊特好妙顏色，身在其中無所破壞，是曰持戒報；若生異品若干種香，心不以著無增減意，是曰忍辱報；其勤修者堅持其志，猶有術師執持大屏，若因浮筏徑浮渡江及安眷屬，是曰精進報；若演光明普耀遠近，通於十方由得自在，是曰一心報；若振大光一切蒙荷，悉得聖明眾冥消索，是曰智慧報；是為六。<p>「何謂肌軟細度無極有六事？若書文字斯非恬怕，以用開化一切眾生示以罪福，是曰布施報；其依言教奉仰真正，不為虛偽而懷來義，是曰持戒報；其以具足眾德之本，來妙神明心不起滅，是曰忍辱報；若諦超越眾惡之瑕，致眾開士來相化導，是曰精進報；若無恚恨獲致功勳，和顏悅色踊躍存法心無所著，是曰一心報；在於生死所生安和化眾愚冥，是曰智慧報；是為六。<p>「何謂足下平度無極有六事？若足下平所至無難，足下所蹈蟲蛾永安，是曰布施報；其舉足時心無瘡病，行不犯法其心仁和，是曰持戒報；若舉足時庠序安隱，性不卒慌亦不惶懅，是曰精進報；其舉足時福致弘曠，猶如虛空用救眾生，是曰一心報；其足底滿功福熾盛而無邊際，是曰智慧報；是為六。<p>「何謂長指度無極報有六事？其指長好，宿德所致無有曲穢，是皆所施報應之功德，是曰布施報；其指纖好，漸稍相應而不邪亂，宿命行安，是曰持戒報；應是功德指長順調晃妙柔軟，是曰忍辱報；德行相應指長微妙，漸稍細滑無麁文理，是皆精進報；指長吉祥，見者悅然無不吉利，此者皆是一心之報；其指光澤，隨次和順正齊不亂，是智慧報；是為六。<p>「何謂手足縵中度無極有六事？手足滿平而縵中者，前世之時若有所施滿足與之，是布施報；其指平正建立安隱，無有不正視之心悅，是持戒報；手足無瑕清淨極姝本行仁和，是忍辱報；佛者手足紫金色者不受塵土，往昔勤修不以懈怠，是精進報；手足柔軟而無麁惡光澤甚好，是一心報；其手足鮮赫赫明好，與眾超異見莫不歡喜，是智慧報；是為六。<p>「何謂膝平度無極有六事？其膝興正，因稍轉上普具有異，德行殊絕見莫不敬，是布施報；其膝安和不相切摩，是持戒報；手足❥好而不進退咸宜有常，是忍辱報；宜則仁慈行步舉足安和庠序亦不卒暴，是精進報；蓋修平正亦無偏邪常行寂然，是曰一心報；覩者悉歡光像分明，是智慧報；是為六。<p>「何謂寂藏度無極有六事？其寂藏安和光色赫燿而不現體，是布施報；其寂以清潤澤一切皆使蒙荷，是持戒報；其毛右旋，各各齊正而不邪行，是忍辱報；其德巍巍在所至到化變度人，是精進報；其演光明無所不照多所安隱，是一心報；使他人見瑞應懷來無上聖明，是智慧報；是為六。<p>「何謂臍深度無極有六事？其行日進稍至玄深乃志大道，是布施報；其威神德淡然無畏心不懷難，是持戒報；其奉柔潤深至平和，是忍辱報；其行具足不以恐怖，是精進報；亦如好華柔軟和安，精專不迷，是一心報；其臍無毀，長益一切行不損減，是智慧報；是為六。<p>「何謂毛一一生度無極有六事？其毛上向，右旋清正順理獨立，是布施報；其髮紺色，光光明好見無不喜，是持戒報；毛柔軟細滑澤晃然，是忍辱報；其色潤澤不受垢塵，是精進報；毛色柔好各各右旋，是一心報；各各待立而不卒暴，不相切摩各各齊正，是智慧報；是為六。<p>「何謂紫金色度無極有六事？其色如火中金，是布施報；其柔潤色不為麁獷，是持戒報；清淨無瑕色踰日月，是忍辱報；其光晃昱照於遠近，是精進報；其無垢塵以為清明，是一心報；其光柔妙色和燿好，是智慧報；是為六。<p>「何謂師子胸臆度無極有六事？其身漸滿而不缺減，是布施報；身盛妙好有巍巍德，是持戒報；身以堅強無能犯者，是曰忍辱報；眾所觀仰視無厭足，是精進報；其身弘廣猶如難逮，是曰一心報；身無能壞堅如金剛，是曰智慧報；是為六。<p>「何謂常善次度無極有六事？其身所行具足充滿，是曰布施報；尊不可逮吉祥以滿，是曰持戒報；端政絕好有見樂喜，是忍辱報；其行德業平等滿者，是曰精進報；計其相好色若雜珍師工作好畫，是曰一心報；柔潤光明清淨無瑕，是曰智慧報；是為六。<p>「何謂長臂報度無極有六事？其身香勳而無斷絕普聞一切，是曰布施報；直住正安而不可動，是持戒報；和順庠序堅固不起其心和調，是忍辱報；若以自致其臂長姝與眾超異，是精進報；行步庠序臂長出膝天人所奉，是一心報；現身柔潤光明赫赫照於一切，是智慧報；是為六。<p>「何謂❥髀度無極有六事？若以身髀❥順雅好心慈志和，是布施報；獨立坦然無能牽掣常得自在，是持戒報；善能分別處所至安而無禍難，是忍辱報；以身齊正肢體漸❥，是精進報；威光巍巍無見頂相，是一心報；一切眾生目所觀仰莫不愛敬，是智慧報；是為六。<p>「何謂腦合充滿度無極有六事？以漸覺滿功德成就，是布施報；心諦堅住常懷和安，是持戒報；淨如明珠而自焰者，是忍辱報；若以平等而興治行無有懈廢，是精進報；身口柔和其心安隱，是一心報；和潤無數毀莫能壞者，是智慧報；是為六。<p>「何謂鉤鎖度無極有六事？見眾求者常和悅豫，是布施報；漸以覺悅消眾不達，是持戒報；其德各各若干普同，善相依因道法成行，是忍辱報；若有所說咸共默然，悉和等受適見奉行，是精進報；其光紺青煌煌照遠，是一心報；若令世間一切眾生所縛眾厄自得解脫，見無厭足，是智慧報；是為六。<p>「何謂牙齒白淨度無極有六事？齒極白淨編合不疏，是布施報；柔潤白好而無點污，是持戒報；以順次第猶白蓮華平等安隱，是忍辱報；齒堅白要而無雜黑，是精進報；所施建立弘安無危，是一心報；身以潤澤柔軟光光，覩其明曜未曾厭足，是智慧報；是為六。<p>「何謂牙齒齊平度無極有六事？下齒齊平不以邪傾，是布施報；上下柔澤悉以無麁，是持戒報；次第合緻間無所受，是忍辱報；其齒❥平亦無高下，是精進報；齒不毀損堅固強好，是一心報；下齒正上上齒正下，安隱牢固見莫不歡，是智慧報；是為六。<p>「何謂四十齒度無極報有六事？其四十齒具足而悉平正不減，是布施報；齒不邪傾正齊如水，是持戒報；齒妙殊特與眾不同，是忍辱報；其齒通利間無所礙等定不疎，是精進報；齒生吉祥見無不利，是一心報；齒甚堅固不可動搖可悅人意，是智慧報；是為六。<p>「何謂廣長舌報度無極有六事？為菩薩時耳聽經典擇說至言，是布施報；去舌上垢乃傳佛語淨口宣義，是持戒報；口說平均不為偏黨，是忍辱報；舌極廣長色如蓮華光明赫赫，是精進報；其相生妙各各別異，是一心報；舌如百葉光色奇好晃昱遠燿，是智慧報；是為六。<p>「何謂梵聲報度無極有六事？行菩薩道頒宣經典，高舉唱音令眾人聞了了無疑，是布施報；音嚮可愛聞莫不喜，是持戒報；若干品音所宣各各，是忍辱報；未曾有音和不可逮，是精進報；音常和調言辭安隱而不斷絕，是一心報；一切音好哀合和雅動眾人心，是智慧報；是為六。」<p>佛言：「復次，喜王！將順身心常使和安，是布施報；其以身行身口心定寂然安和，是持戒報；若以十善興發所生，志在天人使為道業，是忍辱報；教告一切開化眾會無所犯負，是精進報；悲和之音柔潤嚮哀告於眾生，是一心報；音宣法化決眾狐疑莫不解悅，是智慧報；是為六。<p>「何謂味中上味度無極有六事？若以食膳一切所供，其味殊特可眾人意，是曰布施報；其所惠與，食者得安快而無患，是曰持戒報；受者和同，與檀越心無諍訟意，是曰忍辱報；所施供具多少使平令身無疾，是曰精進報；食膳極妙於口甘美而無穢臭，是曰一心報；不熱不冷其味和適而好輕柔，是曰智慧報；是為六。<p>「何謂師子頰車度無極有六事？其背廣平師子形獨步三界，是布施報；猶如蓮華光澤色妙，行如師子，是持戒報；若如師子轉進而前無所畏難，是忍辱報；所以顯現大神巍巍尊妙殊特，是精進報；其餘所宣歡悅一切眾生所敬，是一心報；其目見者莫不自歸，面色喜悅覩德奉敬而無厭足，是智慧報；是為六。<p>「何謂眼如牛如月懷來以度無極有六事報？其眼細妙引長而好如月初生，是布施報；其目分明善諦巍巍無一短乏，是持戒報；其目晃明柔軟鮮好殊絕難比，是忍辱報；面無怯弱光明澤潤，是精進報；顏貌妙好身形平正如日初出，是一心報；光如日月照于八方上下闇冥無能逮明，是智慧報；是為六。<p>「何謂目紺青色度無極有六事？若有見佛心中悅喜，以一心歸而敬眼視，是布施報；眼之所覩而目寂定無一不正，是持戒報；目微妙好無能訶者遠近皆伏，是忍辱報；眼之所視亦無傷害多所加益，是精進報；遠見玄逈解一切結，是一心報；所見無厭不可得底所覩平等，是智慧報；是為六。<p>「何謂鼻如鸚鵡度無極有六事？鼻如鸚鵡隆平正妙，是布施報；常以寂定無有邪非，是持戒報；鼻好潤澤燿如明珠，是忍辱報；柔軟諦忍仁和威儀莫不奉仰，是精進報；眾人所見敬愛無已而無厭足，是一心報；意捨所念受不可猗，不存諸香以道為香，是智慧報；是為六。<p>「何謂頂髻相度無極有六事？其髻團圓自然興起光明昱昱，是布施報；髻髮紺色煒煒難量而各右旋，是持戒報；髻曜赫赫光明所照不可得際，是忍辱報；肉髻充滿無有邪非竚立而安，是精進報；滑澤迴旋安諦相斷不相雜錯，是一心報；振曜光光所照無限，是智慧報；是為六。<p>「何謂如來肉髻度無極有六事？髮生青色如無上紺，滑澤燿燿踰琉璃光，是布施報；髮毛右旋各順本根而不相猗，是持戒報；其身清淨塵垢不著，猶如蓮華不著塵水，是忍辱報；第三十二上下諸天無能覩頂，是精進報；三界眾生莫不樂見威德遠顯，是一心報；言若天雨不能污之，淨如虛空音猶雷震，是智慧報；是為六。<p>「何謂出遊步度無極有六事？其獨步出而無罣礙，是布施報；若棄捐非能一心者，志行弘安乃名佛子，是持戒報；無央數天往見奉敬伏地自歸，是忍辱報；能自護已目無所著，是精進報；勇高遊騰神足無極，是一心報；一切所有能惠不悋宣暢道訓，是智慧報；是為六（丹本有注云：三十二相中，舊闕二種文）。」
。
<juan>賢劫經卷第四<p>西晉月氏三藏竺法護譯<p>順時品第十二<p>佛告喜王菩薩：「何謂順時度無極有六事？消治眾瘡心無所著行如蓮華，是布施報；遵修春夏生百草木時節除寒，是持戒報；其身妙好巍巍殊妙如眾星明，是忍辱報；平等隨順無所違失，是精進報；皆以杜塞一切惡趣示其和安，是一心報；假使眾生在於惡路，各以若干光明照之使得解脫，是智慧報；是為六。<p>「何謂知時度無極有六事？若於臥寐向曉後夜，忽以曉了思惟正法，是布施報；身能棄家捐其財業行作沙門，是持戒報；告其車匿，歸解喻家父王及妻，成佛還國當相度脫，是忍辱報；其身修行志性出家受著袈裟，是精進報；若慕解脫求無上道，是一心報；入於寂然分別頌音，還入家居有所度脫，是智慧報；是為六。<p>「何謂分別度無極有六事？愍傷眾生入羅閱祇分衛福人，是布施報；上在天上為諸天人宣布道化，是持戒報；入羅閱祇遊行已訖，還上天頂以寂化眾，是忍辱報；直身而立無所依猗三昧正定，是精進報；若禪思惟解念三界一無真諦，是一心報；思惟察視十二緣起，根原所由皆因緣對，是智慧報；是為六。<p>「何謂順世度無極有六事？行入分衛各各得利受者安隱，是布施報；順隨世意飢饉之時拔其虛乏，猶如羅摩子所遊至處多所濟難，是持戒報；逆諸非法解難不疑，受此道業，是忍辱報；若於六年超越眾礙無有一弊，是精進報；堅固行禪解於一切，所有悉無如聚泡沫，是一心報；不違犯法，飲食自然聞名皆歸，坐佛樹下降伏眾魔，是智慧報；是為六。<p>「何謂邊際度無極有六事？若降伏魔并及官屬，因轉法輪度脫一切，是布施報；勸化一切三千世界眾生之類，使得永安而無眾患，是持戒報；誨訓眾生其鬪諍者令和合之，建立賢行使無所犯，是忍辱報；若三千界興亂令和同其道味，是精進報；行是四禪定意正受，奉行十善不以放逸，是一心報；斯消無明眾冥盡索使永無餘，逮致顯燿，是智慧報；是為六。<p>「何謂蠲除度無極有六事？往昔遊在迦夷羅衛國土，止頓周流七年教化，窮罪悉滅除其患難，是布施報；芟滅斯垢遊於三界而無所著，是持戒報；若能方便三毒消滅心無所生，是忍辱報；觀於眾生生死罪福等于慈哀，是精進報；其以患厭分別禪思，逮致八品而不忘失，是一心報；永無所妄斷於貪欲，消害無明興發道慧，除一切法令不虛妄，一心奉行智慧度無極，是智慧報；是為六。<p>「何謂金剛度無極有六事？若有逮致金剛三昧心不傾動，是布施報；若以方便棄捐無明奉行至德，是持戒報；趣于道義無所受焉，悉捨眾穢，是忍辱報；一切將護三界眾生，隨俗開化度脫一切，是精進報；己身功德止頓次第，隨順發起盡其本元，是一心報；知於一切眾生心性，成最正覺，是智慧報；是為六。<p>「何謂造救度無極有六事？以成正覺諸天所說，一心棄捐眾惡之行寂以禪定，思惟世法救護一切，是布施報；消滅惡趣地獄苦惱眾罪之患，是持戒報；曉了諸根德行成就，諸不具足皆令備悉，是忍辱報；消化一切諸眾生類塵勞之厄，永以無餘，是精進報；諸所伎樂不鼓自鳴，悅一切意悉發道心，是一心報；三千世界眾藏財寶，常造布施無央數億百千天人，是智慧報；是為六。<p>「何謂自然度無極有六事？三千世界樹生華實冬夏恒茂，以用惠與諸所窮乏，是布施報；除於一切惱不可計勤苦之痛使長安和，是持戒報；一切眾生諸根具足究竟自然，是忍辱報；所有自然三千世界平如右掌，是精進報；諸色形像入於垢穢實不虛妄諸天蒙恩，是一心報；降伏四魔慧無等倫成最正覺，是智慧報；是為六。<p>「何謂伏魔力度無極有六事？行菩薩道療治一切三千世界三毒之病，成最正覺，是布施報；消眾塵勞滅一切魔諸諍訟業，是持戒報；化諸天子眾害惡鬼不和之難，悉令永安，是忍辱報；其諸死魔官屬自然降伏歸命奉佛聖教，是精進報；無有五陰身魔自解而無縛結，是一心報；如其所願成最正覺為一切智，是智慧報；是為六。<p>「何謂不退度無極有六事？坐佛樹下一心精思而不厭足，是布施報；若以見魔而無所畏，自致正覺度于一切，是持戒報；其身不亂本末寂然心定永安，是忍辱報；其心忻然寂定安隱無有眾魔，是精進報；用等惠施，所行平正等無有異，是一心報；言行相副身口意定逮得佛道，是智慧報；是為六。<p>「何謂一時度無極有六事？一時之頃勤修智慧，成無上正真道為最正覺，心所奉行導御隨時，是布施報；從其伴黨消除塵垢常奉清淨，是持戒報；世尊意念，永害三毒興隆三寶，是忍辱報；所度正受滅盡諸垢使無三毒，是精進報；曉了分別十二緣起斷諸牽連，是一心報；能以逮得無所忘失，識於三世去來今現一切諸法，是智慧報；是為六。<p>「何謂無所等度無極有六事？以肉眼見一切眾生在苦惱患，立于大安，是布施報；若以天眼見諸生死合散善惡，化使度世，是持戒報；勸化他人聲聞處所令無所著，是忍辱報；若以神足變化所為，往來周旋濟三界厄，是精進報；若有所念，心觀如是清淨之行頒宣之法，猶如梵天，是一心報；若以知時誓願聖慧，講說經法通于十方，是智慧報；是為六。<p>「何謂三昧度無極有六事？坐禪思惟無衣食想，在佛樹下處於道場，是布施報；其篤信法覺意順理不失精進，是持戒報；喜悅覺意樂於道義心不存俗，是忍辱報；分別經典十二部業，正覺之行以化一切，是精進報；而棄憒閙無有邪心，其三昧定而修正受，是一心報；其護覺意將養眾生令至大安，是智慧報；是為六。<p>「何謂訓誨度無極有六事？若得佛道觀察本末開化眾生，是布施報；正使無請無說經法為頒宣慧，是持戒報；光燿解脫奉持不犯，志性愍傷變化巍巍，是忍辱報；猶如憂為迦葉兄弟伴黨，三人自專以為道真，佛所勸化皆使至道，是精進報；眾生問義不以疑礙，講說宣傳各令得解，是一心報；分別發遣決了聖明靡不通達，是智慧報；是為六。<p>「何謂佛道度無極有六事？其以無明頒宣經典示以聖慧，是布施報；佛所遣使安隱無明，令至晃昱道德之光，是持戒報；滅一切穢順從永慌辯才無量，是忍辱報；其法平正致定不忘常念十方，是精進報；普入一切奉行至德強而有勢，是一心報；勇猛無畏曉了道元志無上真，是曰智慧報；是為六。<p>「何謂一切智度無極有六事？在諸通慧目之所覩而無弊礙，是布施報；知眾會心所念本末，因為說法令心坦然，是持戒報；能聞遠近所演至要平等坦然，是忍辱報；隨時說法從一切意各各得解，是精進報；其宣經典不失次敘，各得其所方便有宜，是一心報；從其所樂講論正慧而無所受，發起一切成其詩頌，是智慧報；是為六。<p>「何謂無餘度無極有六事？若心安隱奉行道法，發起至義至無餘難，是布施報；若用道法以為快樂，速為他人開化不逮，是持戒報；篤信諸佛所說經法，等無有異，是忍辱報；等觀三世去來今事永無罣礙，是精進報；若以禪思脫門三昧，因斯正受隨其所樂，恣其所為思惟定意，是一心報；各為講說若干品法，皆得開解志無上法，是智慧報；是為六。<p>「何謂有餘度無極有六事？滅度之後舍利分布，以福訓誨使得無為，是布施報；思惟禁行親近無為恣其所樂，是持戒報；是於如來精舍神寺，諸天一切皆來自歸皆當作禮，是忍辱報；佛滅度後勤行訓誨精進不疲，為聲聞行不令罣礙，是精進報；稍漸進前三昧正受得至滅度，是一心報；以聖明根修度世慧普遊弘衍，是智慧報；是為六。<p>「何謂可止度無極有六事？在於佛世教化眾生，受食利養行正不邪，是布施報；說可福報，猶如梵志字披羅陀，罵詈誹謗，佛時和顏不以瞋恨，爾時三億天人悉發道心，是持戒報；孫陀利者（晉曰善妙）謗毀如來，如來因是開化外學萬二千人令得解脫，是忍辱報；勢力堅強心常自視，由如菩薩行正慈心，若墮獸中為師子王，假使侵尅默然受之用化畜生，是精進報；若離其意加之不可默不與諍，靜然受之不抱在心，是一心報；若以禪思講宣道化，答所問義靡不得解，是智慧報；是為六。<p>「何謂諸佛度無極有六事？若頒宣法遍告佛國悉使聞音，乃達上方一究竟天阿迦尼吒，是布施報；若演光明遍三千界，開化眾生普令安隱，是持戒報；其以法雨弘寬曠至，化諸編髮梵天之等使入大道，是忍辱報；變化神足顯其威神，憂為迦葉等類悅豫服為弟子，是精進報；心念梵天其心觀察我不以虛，志存梵行欲度諸梵，是一心報；以時開導如師子吼，莫不蒙慈，慈若虛空普覆一切，是智慧報；是為六。<p>「何謂方便度無極有六事？昔有梵志名隨堅，廣有所施各八萬四千，皆以勸助建立佛道，如比丘尼名大愛道，佛勸喻曰：『以金織成上於聖眾。』說是語時，八百比丘悉入法律，是布施報；諸滅度佛猶安隱學，以開外士名曰須摩，在於欲中則以六事調護其意使受道律，是持戒報；雖在仁和，由如往昔有一菩薩，行忍辱時，名羼提和，迦夷國王斷其手足及與耳鼻，血化乳湩，心不起瞋無有瘡病，念懷大哀愍如赤子，當時開度八十億天，是忍辱報；勉己勤修，猶如五通菩薩大志，勉出五百梵志童子，令歡喜悅悉受道教，是精進報；若聞經典勢力轉增，乃至無極定意正受，是一心報；恣意任力而頒宣法，隨其所好而度脫之，是智慧報；是為六。<p>「何謂愁慼度無極有六事？若有所施心懷憂思，常如慧明供養大聖不以求利，是曰布施；招致道乘來於一切，造立道業成就具足，是曰持戒；由如申日（晉曰首寂）因外異學興惡請佛，緣是受教入於佛道，是曰忍辱；亦如往昔虛羅龍王，心毒勇猛霜雹五穀及害萬民，佛化開導，是曰精進；本成佛道為最正覺，時佛默然禪思不惓，梵天來下請佛勸助，唯垂說法救濟三界，是曰一心；猶如蛇蚖懷毒甚盛，佛來入火室開化入律降伏自歸，是曰智慧；是為六。<p>「何謂開化真陀度無極有六事？夫自安身救護他人，一切所有施而不悋，是曰布施；由如菩薩名蓮華藏，以金剛行心大堅強無所貪悋，一切眾生心計有身，言：『有吾我。』用吾我故等奉行法，為彼眾生寧失身命終不毀戒，是曰持戒；猶如昔鼈度眾賈人令不溺死，反懷惡心抱無反復，而念還害殺於鼈身，一心安慈無忿念意，是曰忍辱；猶若有魚在於水中牽掣人噉食其身體，及諸雜蟲來危人身，在中救之令有慈心，是曰精進；假使諸獸來欲殺人，悉能含耐而不加惡，是曰一心；若諷誦學億載經卷姟數譬喻，以是聖明度脫他人，是曰智慧；是為六。<p>「何謂為異度無極有六事？若有所見飢乏窮厄隨時與之，是曰布施；如號名聞梵志道士，大祠祀施我在中食，因開化之而發道心，是曰持戒；又其梵志勤設醫藥，以治眾病加示法藥，諮嗟至德，悉使眾生得生天上，是曰忍辱；勤修身行解出家業，雖未成佛勇銳如斯，是曰精進；其以禪思超在山頂，無上正真受以三達知去來今，是曰一心；若以體解十八不共諸佛妙法，頒宣道化十八地獄，是曰智慧；是為六。」<p>三十七品第十三<p>佛告喜王菩薩：「何謂四斷度無極有六事？諸惡不善未有生矣護令不起，是六度無極合集勢力，消滅塵勞常使清淨，是曰布施；求不善服消除眾惡非宜事業，是曰持戒；解於自然非法之元化使入道，是曰忍辱；未生諸惡尋前盡滅興隆道法，是曰精進；勸化他人使入正真宣傳道業，是曰一心；究竟自然諸惡不善使不復生，因是心行長養道化，是曰智慧；是為六。<p>「何謂這起尋滅度無極有六事？若塵勞興親入其中，覩見菩薩方便習真，是曰布施；患厭愛欲難之不淨奉清明業，是曰持戒；在彼斷穢遵修清白，若盡惡習非法之元，功德未生勤勸使興，是曰忍辱；若解了慧分別塵勞消眾愛欲，是曰精進；常在燕居專心禪思定意三昧，是曰一心；篤信他人六度無極，興發善德度脫一切，是曰智慧；是為六。<p>「何謂未興眾德因而興之度無極有六事？若發諸善不捨虛乏，積功累德每生自尅，是曰布施；若致善德益以好樂，令使增長以惠一切，是曰持戒；遵空無事不盡德本，以消眾惡不善之行，是曰忍辱；身口立行方便無緣因興道德，是曰精進；若奉法教攝眾猗想，而不忘失定意正受，是曰一心；所造得興無起發意，成就道明開化一切皆荷道慈，是曰智慧；是為六。<p>「何謂以發立德度無極有六事？以起眾善功德之元，不生惡行無益之義，是曰布施；以斯忻樂唯志至真，不念小業無益一切，是曰持戒；察諸應宜而不懷恨除眾不慎，是曰忍辱；所可將護未曾虛妄皆入於道，是曰精進；奉遵道力不為羸劣強而有勢，是曰一心；順從習俗一切不墮邪見六十二疑，勸助一切不抱妄想，是曰智慧；是為六。<p>「何謂神足度無極有六事？斷眾貪穢思惟經典，以成神足未曾忘失，是曰布施；云何菩薩而具足成就，從意所樂無所好念？若以法義而喜施與救濟危厄，是曰持戒；其樂堅固不可毀壞心不生恨，是曰忍辱；若慕出家棄世榮樂以法自娛，是曰精進；若以正觀一切如幻三界若化，是曰一心；設好決疑無餘結網深入微妙，是曰智慧；是為六。<p>「何謂四神足勤修精進度無極有六事？若護神足飛到十方，無所罣礙開化一切，是曰布施；若以慇懃志於大業心進願樂，願樂輕舉遊行天下，是曰持戒；勤修發意日日增進，而不懈廢并化眾生，是曰忍辱；逮得方便所當興為，出家學道不好邪行，是曰精進；決眾狐疑悉使開化，可意悅豫因發道心，是曰一心；所可勸助普入一切，諸闇蔽人使識正真，十方蒙恩，是曰智慧；是為六。<p>「何謂心行神足度無極有六事？其心平等盡眾垢塵常行清淨，是曰布施；若離愛欲不淨之行奉修清白，是曰持戒；曉了所生如是滅盡不得久存，唯道可恃，是曰忍辱；逮得無想，雖有所逮逮無所逮，是曰精進；心所建立除去所拘，而無所住常遵正真，是曰一心；斷眾結著未曾有縛心等如空，是曰智慧；是為六。<p>「何謂所識神足度無極有六事？所識造行使離愛欲無復貪塵，是曰布施；若逮真正不為危諂一切無犯，是曰持戒；勸助清淨而無瑕穢常慎眾諍，是曰忍辱；所可越度普入一切眾生蒙荷，是曰精進；若能覺知諸所罣礙皆是損秏不為放逸，是曰一心；以棄弊塞脫無罣礙，不失大辯開導不逮咸令深入，是曰智慧；是為六。<p>「何謂第一禪度無極有六事？所勤方便逮得功德不可限量，是曰布施；所觀察事善權隨時不失一切，是曰持戒；其第一禪受攝方便不失一心，志存定慧常思仁和，是曰忍辱；若消五陰成就五通，遍入五趣而往化之，是曰精進；以致一定專精心寂，而無所生覩見十方，是曰一心；五人至願不能堅固而違本誓，稽首自歸順從道教，是曰智慧；是為六。<p>「何謂第二禪度無極有六事？若以禪思斷眾妄想疾得堅固，是曰布施；曉了無限不可計處，道利戒法因荷其恩，是曰持戒；覺寤眾生自能分別，一切悉空心不復起，是曰忍辱；若靜燕居習自攝心而不放逸，是曰精進；若樂解脫存不退轉，不志小節定意正受，是曰一心；所觀發明愍己哀彼，一切普等不為偏黨，是曰智慧；是為六。<p>「何謂第三禪度無極有六事？行第三禪忻樂順安，棄捐眾惡不善之業，是曰布施；方便勤修捨諸伎樂志存禁義，是曰持戒；其心專精離於所好，外眾邪欲不以歡喜，是曰忍辱；而於其內察無常苦空靜非身，無所忘失建立其志，是曰精進；其意堅固靡所不達行不馳騁，是曰一心；以盡諸漏，無復報應罪福之患有無之業，是曰智慧；是為六。<p>「何謂第四禪度無極有六事？若以四禪斷一切眾苦，志於法樂永除眾惱無復諸難，是曰布施；悉棄眾苦三界終始長樂無患，是曰持戒；盡察一切周旋三界，生死危厄究竟本無，是曰忍辱；以得燕寂未曾想求，存念逮得而無所望，是曰精進；以獲致安禪思不慌定意正受，是曰一心；以成清淨勸助甘露不死之藥名曰法訓，以療一切盲冥不達，是曰智慧；是為六。<p>「何謂身意止度無極有六事？云何身意止？盡身不淨殺盜婬業，奉身淨行不計有我，是曰布施；棄捐所有親親之宜無所戀慕，是曰持戒；若以好樂無吾我法不貪三界，是曰忍辱；一切所見放逸其心；令得自在不從非法，是曰精進；若覩一切三世自然，本無所有猶如幻化，是曰一心；見諸所非法自起滅，本無所生悉亦無處緣對而興，是曰智慧；是為六。<p>「何謂痛痒意止度無極有六事？若使不顯心無所貪，痛痒意止自然休息不追眾緣，是曰布施；以覩苦痛不造禍福無復眾患，是曰持戒；篤信空義心無所生，堪任一切諸不可行，是曰忍辱；不猗痛痒善惡苦樂亦無所著，是曰精進；其以樂痛在於三界，消三毒苦永無有餘，是曰一心；若以善斷一切諸痛，志慕道法未曾有患，是曰智慧；是為六。<p>「何謂心意止度無極有六事？斷諸所樂五欲所思，自見其心興發法念，是曰布施；覩彼瑕穢自調其心柔順隨真，是曰持戒；觀察諸法令意念止遵奉六度，是曰忍辱；若能禁制心所馳逸使不邪行，是曰精進；若想他人心止愛欲，解悉本無，是曰一心；所見篤信依於緣使，奉空無相無願之法，是曰智慧；是為六。<p>「何謂法意止度無極有六事？覩諸法實為示顯明各使心開，是曰布施；一切所觀皆悉本空，盡察諸法，猶如幻化覩眾本無，是曰持戒；遵奉經典勤修報應，以施一切無所增損，是曰忍辱；若見危他常抱慈心，棄捐眾害志存道法，是曰精進；雖遊諸法了一切法，無所著猗其志寂定，是曰一心；順其上下十二緣起，曉斯無際本末悉寂，是曰智慧；是為六。<p>「何謂見其苦諦度無極有六事？目覩三世心解皆空，捨眾苦患無所希求，是曰布施；見諸苦元無一可樂，因致生死皆為憂惱，是曰持戒；察眾苦事從己緣對，而有此難悉虛無本，是曰忍辱；觀諸苦惱悉從微起，不能分別用無覺故，是曰精進；視其諸苦由因習生，自將邪冥悉本清淨，是曰一心；如是觀者不為邪行，斷一切苦使無根元何有枝流，是曰智慧；是為六。<p>「何謂習諦度無極有六事？若以習行心捨眾業五陰六衰，是曰布施；若見眾生五陰六衰十二諸入，除去諸習，是曰持戒；若以和同生度無極，成諸法行無上道業，是曰忍辱；若捐愛欲具道品法，觀一切法覩見其無所因由生，是曰精進；若斷眾結一切受處而無所受，是曰一心；其觀眾難無益之法，消害苦惱虛偽之患，是曰智慧；是為六。<p>「何謂盡諦度無極有六事？逮得盡苦遵行道義奉行無願，是曰布施；若以志樂滅盡之行，盡無所盡為以都盡，是曰持戒；除去眾想罣礙之本，而復自然悉無所著，是曰忍辱；從本以來所更勤苦，以滅眾惱長得安隱，是曰精進；志存清修燕坐獨處，思惟三昧自伏其意，是曰一心；若不取證志盡塵垢，無有愛欲正受定意心不懷亂，是曰智慧；是為六。<p>「何謂道度無極有六事？若獲至真行與道俱，和同不慌救濟眾厄，是曰布施；其覩道業而從經典，不反邪教因而化之，是曰持戒；其念其法若不念道，勸助入法存在正真，是曰忍辱；其總持法攬三界元，宣布經典遵承道教，是曰精進；假在道行不隨世俗，因其正真而不虛妄，是曰一心；若能解道隨其形類，一切悉了各開化之，是曰智慧；是為六。<p>「何謂信根度無極有六事？信斷眾惡悉為本寂，除不善行為顯道元，是曰布施；奉行篤信樂一切法，眾德之元悉無所生，是曰持戒；以懷至信得歡喜悅，無有瞋恚，是曰忍辱；達無所有以好真有，究竟執持一切諸法，是曰精進；以解脫根道德之元，信勤精進眾根寂定，是曰一心；以能存信志存道品不慕邪念，是曰智慧；是為六。<p>「何謂精進根度無極有六事？所可勤修志御堅固，奉行方便永無貪悋，是曰布施；不猗有為不捨顯明寂於無為，是曰持戒；身之所行一切形類都無犯害，是曰忍辱；志存玄逈慕大弘誓無極之哀，是曰精進；聽隨時節聞輒奉行而不懈廢，是曰一心；所學法普悉暢現世後世之事度世之業，是曰智慧；是為六。<p>「何謂意根度無極有六事？若見真諦，覩家居業眾穢之患棄捐所處，是曰布施；觀有為貪不念無為消諸所著，是曰持戒；察其逆順不習眾苦無所貪心，是曰忍辱；若能總持一切諸法永不忘失至道德本，是曰精進；行寂然義入諸所生心無所生，是曰一心；從如審諦不隨虛妄，思惟諸法無有根本，是曰智慧；是為六。<p>「何謂定意根度無極有六事？以定意根消除塵勞難及玄虛無復眾患，是曰布施；棄捨諸亂得三昧定開示一切，是曰持戒；若心寂然未曾有亂，得住定意正受之業，是曰忍辱；若志不樂諸因緣事，甘樂法樂為無上法，是曰精進；其心專一而無二念，定意正受導利一切，是曰一心；強而有勢志不怯弱，伏心自制行三昧定意，是曰智慧；是為六。<p>「何謂慧根度無極有六事？志存聖明一切所有，而悉消除眾塵之行，是曰布施；以致明達至遠玄妙心無所猗，是曰持戒；能為眾生忍一切勞，生死周旋世世不廢，是曰忍辱；曉了道義總攬至要解本清淨，是曰精進；以上聖明寂然惔怕，為眾生故宣其本元，是曰一心；以慧解脫奉無所行，靡不通達三界蒙恩，是曰智慧；是為六。<p>「何謂信力度無極有六事？若有所信無所違失如師子王子，與眾共約未曾失信，是曰布施；戒所立處而無所懈，猶如往昔有象子食以長其身，菩薩如是服柔順法，能思惟此以成佛道，是曰持戒；正使人來破碎骨髓，續習慈心，由如蘇摩菩薩大士救諸蠕動，雖有害者其心不變，是曰忍辱；勤行精進未曾退悔，盡其根元如竭大海，所行如是消婬怒癡，是曰精進；若以禪思如法悅豫，行轉增進消除眾想，是曰一心；所修聖慧而無所受，所行如法不違道教，是曰智慧；是為六。<p>「何謂精進力度無極有六事？行甚忍辱隨時方便度脫一切，是曰布施；若以勢力致於最勝然可所作，猶如俱耶國王之子力伏怨敵，是曰持戒；若聞虛無隨順可之，猶如須星國王夫人所行殊特柔軟仁和莫不歸伏，是曰忍辱；所奉勤修能行至真，致大通達不樂懈廢，是曰精進；所行禪思普無不入，救脫一切而無放逸，是曰一心；因明所生遂致成就隨時順義，猶如往古欝多童子誘諸伴黨，是曰智慧；是為六。<p>「何謂意力度無極有六事？若在天界而不斷除天上五樂，心不犯欲亦無所顯，是曰布施；若覩諸天天上玉女，見其患難而無所著，是曰持戒；雖在天宮不貪天上，不樂寶殿自然百味，是曰忍辱；以作天人志在解脫，離眾甘樂以法為樂，是曰精進；若在諸天住在眾會，其心不亂定意志法，是曰一心；為諸天人頒宣經典，而志詳序不懷恐怖，是曰智慧；是為六。<p>「何謂定力度無極有六事？一切所有施而不悋寂然悅豫，若摩調王棄國捐王行作沙門，是曰布施；慎護身行無有口過，將養其意心不追世，是曰持戒；舉動作事隨順安隱不隨非義，是曰忍辱；觀察諸法覩如真諦而無邪念，是曰精進；其一切法，眾學四輩志無上正真所觀覩諸法空無所有，是曰一心；不猗世法其心誓願，由如陶家成就眾器，是曰智慧；是為六。<p>「何謂慧力度無極有六事？有來索頭即以施之不逆其心，若如往昔迦夷國王敢有求者輒施與之，是曰布施；救護他人不貪己身，由如閱叉斷絕王路，菩薩爾時不惜軀命與鬼神鬪而降化之，為一切故，開通王路使眾賈客安隱往來，是曰持戒；昔者菩薩三反入海，欲脫諸難使眾人安將從歸家，是曰忍辱；所興施與得其處所，越眾河源七反入海，致眾財寶以救貧匱，是曰精進；以禪思度恣其心意，欲生何所天上人間十方佛前，是曰一心；所遵聖明解如野馬，善將護己勸遵聖道，使宣道法，是曰智慧；是為六。<p>「何謂念覺意度無極有六事？捨不善念專精進念，因思功德發無上正真，是曰布施；意所依念思惟法相，而自檢已令不馳騁，是曰持戒；若志惟念合集諸法，不令馳逸柔軟和調，是曰忍辱；志所勤修無所望捨，懷抱道志以愍一切一心定意，是曰精進；強而有勢救攝諸力令不羸劣，是曰一心；已脫意念順從義力，高德之義聖明難及，是曰智慧；是為六。<p>「何謂法覺意度無極有六事？選擇諸法奉清淨行棄眾瑕穢，是曰布施；順求解脫宣傳諸法，以化一切三界之患，是曰持戒；棄捐吾我無所戀慕，唯念道寶無上正真，是曰忍辱；所行正義，選求經典六度無極三乘之藏，是曰精進；普求諸法無有色像，坦然玄虛無有處所，是曰一心；推於一切諸所有處，不可護持本原自然，是曰智慧；是為六。<p>「何謂精進覺意度無極有六事？若能覺了一切財業為不可保，心無所著棄世所有，是曰布施；所行勤修永無所樂，慕于道法志無上真，是曰持戒；所勤修行了於三界，天上天下悉如幻化無所依猗，是曰忍辱；自調己心教化眾生，靡不究暢各得其所，是曰精進；所念禪思斷諸結著，求其本末不見根原，是曰一心；明無所依不從他受，曉了一切諸術音響入第七地，是曰智慧；是為六。<p>「何謂喜覺意度無極有六事？和顏悅色愛法無厭，是曰布施；護身三事口四意三，是曰持戒；心柔軟好未曾起恚，是曰忍辱；念十方佛無有邪想，是曰精進；其心寂安悉無所生，是曰一心；聖明了了解一切空，是曰智慧；是為六。<p>「何謂信覺意度無極有六事？身行篤信表裏相應，是曰布施；心懷篤信無有邪想，是曰持戒；在於生死不發貪嫉，是曰忍辱；所懷篤信未曾斷絕，通達大理無所蔽礙，是曰精進；合集諸信而不散失無上正真度脫一切，是曰一心；觀察諸盡使無所滅，好樂正真救濟三界，是曰智慧；是為六。<p>「何謂定覺意度無極有六事？所行精進而不懈廢，若得定意見十方佛，是曰布施；逮得寂靜離眾欲愛，不貪榮好常志大道，是曰持戒；所止定意受諸道品，奉八正路菩薩之法亦無所取，是曰忍辱；其意平等了一切空，本來自然無所破壞，是曰精進；使諸往見六十二事，羅網自纏陰衰蓋已，以了本無自然銷盡，是曰一心；若得逮聞以諸法盡本無所生，一切寂靜解空無礙，是曰智慧；是為六。<p>「何謂護覺意度無極有六事？皆能放捨所可愛重無所貪惜，能救眾厄窮於道法，是曰布施；護身口心不犯十事奉行十德，是曰持戒；寂察眾生十二牽連，用無覺故，菩薩暢之無所猗著，是曰忍辱；遠諸本末攀緣稱說，而無所習習奉六度，是曰精進；心思眾生由犯穢行墮在惡趣，為之愁悒愍傷雨淚，是曰一心；斷諸所生使無所生，見眾患難一切諸法本無所有，是曰智慧；是為六。<p>「何謂正見度無極有六事？若解正見捨眾邪業無益之元，是曰布施；暢達以至終不虛妄常行至信，是曰持戒；體了行已清淨伏意，歸於大道度脫一切，是曰忍辱；以能自制愍念他人一切三界，生死勤苦遵奉勤修，是曰精進；志於無上棄捨三世，而離自大卑心自伏，是曰一心；得真諦報捨眾邪見，行開士法靡所不通，是曰智慧；是為六。<p>「何謂正念度無極有六事？等思斷除一切所作而無所作，功德善本，是曰布施；以正諦念常思道法，不捨愛欲猶如蓮華，是曰持戒；所云地者謂其地主，從其因緣而堪任之，受佛法教分別身空，是曰忍辱；以平等念棄捐眾相，在於一切諸所合會而無合會積功累德，是曰精進；勸助一切諸善功德，悉皆本空不可分別，是曰一心；所修正見現世後世，度世之法真諦清淨，是曰智慧；是為六。<p>「何謂正方便度無極有六事？舌無惡言善教加人，開示道法以救一切，是曰布施；所行清淨而無穢濁宣菩薩法，是曰持戒；宣至真言無傳世俗無益之教，是曰忍辱；處在世間常護語言不樂俗談，是曰精進；常行專精，其心無想寂然惔怕，其行無二定意正受，是曰一心；所言至誠，論道說義不演餘談，是曰智慧；是為六。<p>「何謂正業度無極有六事？所修正業無有罪殃，以德自衛奉行三寶，是曰布施；逮得所願具足眾德，而無非法無益之行，是曰持戒；所應隨順無有顛倒，悉解無常苦空非身，是曰忍辱；一切所趣不御現在不可之業，是曰精進；所受奉行十善六度永無所著，是曰一心；所遵正業未曾妄想不志邪本，是曰智慧；是為六。<p>「何謂正命度無極有六事？又隨時宜方便化人，以時行可意立正命矣，是曰布施；若以滅度所習住命不貪其身，是曰持戒；若見眾生本無純淑，而興愍哀欲使入道，是曰忍辱；若以諸法知之歸盡道不可盡，是曰精進；在於眾生無所用命，以道開化一切眾生，是曰一心；不以衣食而自立命，唯志道法，是曰智慧；是為六。<p>「何謂正定度無極有六事？意普觀察有為之事本悉無為，雖在無為而不取證，是曰布施；若等善惡功勳穢濁而無有二，一切諸法亦復如是，是曰持戒；德行不斷日日轉上，至不退轉地，是曰忍辱；其善快報不可限量，念施一切十方人民，是曰精進；等見一切諸法根元，皆如是諦本無所有，是曰一心；若奉寂然本末悉空，無所忘失無能侵者，是曰智慧；是為六。<p>「何謂正受度無極有六事？若樂正見不隨邪疑，斯行正見無有邪業，是曰布施；建立平等正真之行奉菩薩法，是曰持戒；若以正定見安隱脫不為邪業，是曰忍辱；其以等寧奉開士本，夙夜不懈無所受猗，是曰精進；懷來安隱如心所願，所作善業諮受泰然，是曰一心；以三昧行斷絕伴黨無是非心，是曰智慧；是為六（八道品中舊闕一種）。
。
<juan>賢劫經卷第五<p>西晉月氏三藏竺法護譯<p>寂然度無極品第十四<p>「何謂寂然度無極有六事？假使能斷諍訟之法性常和調，是曰布施；若身口心篤信悅豫，不犯諸法與道合同，是曰持戒；以無陰蓋五陰六衰受正無礙，是曰忍辱；其三昧定無能動移，婬怒癡心不能染之，是曰精進；聖慧所行無能分別，應時隨便度脫一切，是曰一心；所願普至周遍一切，去來今法三世無礙，是曰智慧；是為六。<p>「何謂所觀度無極有六事？所未聞法而得聞之，以用開化一切眾生，是曰布施；不得諸見本無邪疑，以度一切瑕穢眾罪，是曰持戒；能得開化無數眾生，使發道心愍念危厄，是曰忍辱；口所宣布佛正真行，常得成辦并化他人，是曰精進；若能次第暢達諸法三十七品、十二緣起，是曰一心；其在智慧了一切空，不有想願解無所有，是曰智慧；是為六。<p>「何謂樂明度無極有六事？若能應時離老病死眾患之難，宣示道法無上正真，是曰布施；以明消滅愛欲之惱，無上大道自然為伏，是曰持戒；若以聖慧一切普定，等無邪業悉行菩薩，是曰忍辱；一切普安以晃昱明，志存道地靡不周遍，是曰精進；若以明曜普受一切，諸法根元了無處所，是曰一心；其用聖慧皆知一切諸法經典十二部藏，是曰智慧；是為六。<p>「何謂來解脫度無極有六事？志所解脫柔軟安隱，常好救厄眾生苦患，是曰布施；除於一切所止罣礙，使無闇蔽，是曰持戒；若有所受，棄捐眾穢常修梵行，因其行業恒奉行德，是曰忍辱；一切普愍十方世界，歡悅惔怕心無所生，是曰精進；常能隨時堪任忍辱；一切苦樂不以增減，是曰一心；常以法教不違道法，所在一切至真不虛，是曰智慧；是為六。<p>「何謂入比丘聖眾度無極有六事？若能化立一切諸願志存道願，是曰布施；隨其所樂建立一切化之以道，是曰持戒；其以寂然所願惔怕，心不憒閙化之節限，是曰忍辱；所行殊特與眾超異不與俗同，是曰精進；心所受法常使真正，總持諸法而無放逸，是曰一心；寂然專行至于脫門，空無想願不中取證，是曰智慧；是為六。<p>「有八部眾會，亦復如是等無有異。何謂八部義度無極有六事？若宣布義為解非義，不可用心了正真義，是曰布施；可一切眾三界天人心之所好法誨宣布，是曰持戒；若敷演義無有瑕穢，常修清淨慈心仁和，是曰忍辱；所講至誠具足廣布，為他人頒宣道教，至于阿迦膩吒天宮悉荷道宜，是曰精進；以義等意可悅一切，是曰一心；所住立處無瞋恚法，以法勸化，是曰智慧；是為六。<p>「何謂歸解法度無極有六事？若逮諸法而無所失，順從道慧不違正法，是曰布施；除彼我想不計有身，三界自然心無所著，是曰持戒；言行相應不相違越，身口心行常定相應，是曰忍辱；夙夜勤修而不斷絕，戒定智慧度知見法，是曰精進；常住道法不順非義，化以四恩加於眾生，是曰一心；常行至德等不為小節無益一切無有異念，是曰智慧；是為六。<p>「何謂分別順理度無極有六事？若宣化說十二隨順，壞惡眾穢消於五濁，是曰布施；若以寂然化諸迷惑，至于滅度及度一切，是曰持戒；其隨世俗言談說事，因而教之普至一切，是曰忍辱；若以能捨婬怒癡行，是一切非眾想邪心，是曰精進；靜思禪定三昧正受，不發眾念無益之思，是曰一心；所以奉行聖道至慧，以歸解脫無著無縛，是曰智慧；是為六。<p>「何謂辯才順理度無極有六事？若為眾人宣若干品辯才之慧，是曰布施；言辭至妙和柔潤澤遠近無不歸之，是曰持戒；能可一切來聽者意以用著心，是曰忍辱；教言普遍無有邊際聞於十方，是曰精進；名德遠著天上天下，功德悉足未曾斷絕，是曰一心；其至法藏無所從生，入於三界乃達滅度，是曰智慧；是為六。<p>「何謂無厭度無極有六事？為諸貪者說經行道未曾懈惓，念度一切眾貪嫉者，是曰布施；愍傷眾生而開導之，示以三寶佛法聖眾初亦不厭，是曰持戒；自以精進不行瞋恨，寧破身骨建立周遍普平等之心使法流布，是曰忍辱；若以神足飛行遍至，用心慇懃時化愚冥諸應度者，是曰精進；隨其所欲三昧正受，而訓誨之令存道行，是曰一心；諸欲聞經從其人數，願樂時聽尋為說法，是曰智慧；是為六。<p>「何謂施度無極有六事？若有法教所可施與以用勸助，普於一切各使得所，是曰布施；所可施與其口身心柔軟和悅以法化人，是曰持戒；好樂惠與不逆求者和顏悅色，是曰忍辱；所施調意念行方便，去諸不善淨修功德，是曰精進；其心清徹不懷穢濁，清志定意愍於一切，是曰一心；所可施人以是功德勸助佛道，亦化眾生使發大意，是曰智慧；是為六。<p>「何謂戒度無極有六事？所奉禁戒慈心為本，常以無畏加於一切，是曰布施；無畏不懷瞋恨護身口意三事無犯，是曰持戒；常抱愍傷心哀一切無傷害意，猶如慈母育其赤子，是曰忍辱；以設方便擁護禁戒，寤因慚恥無益一切，是曰精進；慈加眾生心學謹慎，以為無常專其心志不為放逸，是曰一心；以是慈愍所奉禁戒常行精進，發起一切諸不達者勸助佛道，是曰智慧；是為六。<p>「何謂忍辱度無極有六事？若以柔和志存悅豫普安一切，是曰布施；若為眾生忍眾患難，無數劫中不以為勞，是曰持戒；求於生死長遠之難，本末所在不見所奉，是曰忍辱；常抱和悅而求方便不以懈廢，是曰精進；愍傷眾生諸危厄者而降伏之，是曰一心；以是忍辱常行仁和，心不懷害勸助佛道，是曰智慧；是為六。<p>「何謂進度無極有六事？愍傷於俗應病與藥各令得所，是曰布施；志在方便無所加害常行慈心，是曰持戒；得諸限礙而致解脫而應惠施，是曰忍辱；在於異處不失應節一切如法，是曰精進；若以勤修晝夜不廢無所毀損，是曰一心；以是精進勸佛境界，使發道心奉遵正業，是曰智慧；是為六。<p>「何謂寂度無極有六事？若以慈心向於諸人愍傷眾生，是曰布施；憐念一切三界眾生而降化之入於深法，是曰持戒；傷於世俗愚冥之眾，示以道宜心導御之，是曰忍辱；若出家學無上正真，志存寂然不為放逸，是曰精進；諦思法施以開化眾，諸不達者而頒宣法，是曰一心；志性清淨而無垢濁，順從滅度不中寂滅，是曰智慧；是為六。<p>「何謂智慧度無極有六事？若以經典法施於人使發道心，是曰布施；若有所說離於衣食不貪利養，是曰持戒；若以法施不猗俗業不用懈惓，是曰忍辱；入於一切總持諸法，無所不攝各令亘然，是曰精進；以諦思惟三世大難敷演法施，是曰一心；若以本淨本無之義宣布道教，有所導示不失其原，是曰智慧；是為六。<p>「何謂眼報度無極有六事？若以好眼愛敬眾人不以加害，是曰布施；若以其眼有所觀察，悉了無益唯法可恃，是曰持戒；所見廣遠而無限量，不得邊際無不可盡，是曰忍辱；其眼寂靜而無所著，一切眾色悉空本無，是曰精進；所覩悅豫見者歡喜以法為樂，是曰一心；諸來見者心身歸伏，普共踊躍能至究竟，是曰智慧；是為六。<p>「何謂耳報度無極有六事？耳有所聽無所違失，常存在法不為俗想，是曰布施；其耳清淨無有穢濁，解一切音本悉寂然，是曰持戒；若有所聽其音清徹而無邪想，是曰忍辱；耳有所存覩其微細不可限量，是曰精進；察其懸遠耳悉逮聞，知之皆空無益於人，是曰一心；聞無所有聽無堅固猶如呼響，是曰智慧；是為六。<p>「何謂鼻報度無極有六事？若鼻清徹了一切空不有所嗅，是曰布施；而其鼻根息無所念，惟志道心無所損失，是曰持戒；寂然惔怕而知止足，是曰忍辱；所嗅順宜無所犯負不在情欲，是曰精進；鼻無所受不貪眾香而無放逸，是曰一心；鼻有所嗅知其瑕穢，無益一切損耗學心，是曰智慧；是為六。<p>「何謂舌報度無極有六事？舌雖得味不以貪樂，離於喜悅甘于戒宜，是曰布施；語言了了惟宣法教，是曰持戒；若無數眾正及其所言辭宣示同學，是曰忍辱；設使識念無限之慧為人解說，是曰精進；滅其醎酢舌之所習五味所利，是曰一心；舌有所說常傳道教廣有所耀，是曰智慧；是為六。<p>「何謂身報度無極有六事？身有所豐財業經典以惠世間，是曰布施；無數眾人咸瞻仰之以奉受言，是曰持戒；其身所以作人尊貴，用供順佛而有威德，是曰忍辱；體強有勢靡不依之，一切眾生悉共蒙荷，是曰精進；形柔軟好常以和悅顏貌光澤，是曰一心；清白潔白多所堪任開化眾生，是曰智慧；是為六。<p>「何謂心報度無極有六事？其心平等普順遍入一切眾生，是曰布施；若意所念多所悅豫莫不法行，是曰持戒；所可度脫樂現在義不為非義，是曰忍辱；其意覺疾僉然通達心無所礙，是曰精進；所遵奉行常遵道法順從和雅，是曰一心；其稱音響遍入諸法，一切眾行校之定法，是曰智慧；是為六。<p>「何謂愍他人勸助度無極有六事？訓化他人有所施與，猶如過去有人其人名曰號是生子，救護天下閻浮利地，一切眾生皆勸化之，入佛大道而開導之，是曰布施；以戒勤修咸安他人，以斯功勳致其報應，猶如飛鳥眾輩集會吐水滅熾火，是曰持戒；以和哀人用加生死立如梵天，愍念黎庶忍於眾勞，是曰忍辱；精勤教人，若如病者遭值兩命，其壽未盡懷愍傷心，有醫親近念之靡已，即越二萬八千里往詣其所，致於醫藥療治其病，菩薩療治一切如是，是曰精進；若以禪思而愍他人，猶如加賓黃色仙人興立城郭，哀眾生故，是曰一心；若以智慧普安天下，使諸念典壽在天上，若在十方受其天身，皆消怨賊隨河流逝乃至龍所，是曰智惠；是為六。<p>「何謂愍己度無極有六事？為己所興有益之業，并安眾人能使成辦，是曰布施；身自隨應積眾德本不為禍害，是曰持戒；其體嚴莊若上妙華其色猶然，是曰忍辱；其為己身夙興夜寐，不以懈廢救眾危厄，是曰精進；身常精進念己之故，願生天上十方佛前，是曰一心；七反劫燒成已復敗終已復始，往反此世不以迷惑如加賓王，是曰智慧；是為六。<p>「何謂法度無極有六事？以若干色莊嚴瓔珞，本施所致得是功德報，是曰布施；法不住顛倒，無所猗著唯志經典，是曰持戒；設能消除婬怒癡垢眾生之想，是曰忍辱；以佛經道行度無極，無有二行因其方便，是曰精進；得平等心永除所著心無所求，是曰一心；光曜振明照于十方，一切諸法為暢分別，上中下法真不有二，是曰智慧；是為六。<p>「何謂宜度無極有六事？所施之報果致大富因興經道，是曰布施；其所奉禁果致生天，常思法行不慕天安，是曰持戒；其忍辱果無恐章句斯則其誼，常專精思欲度一切，是曰精進；所可禪思勸助所生，斯則其誼，名曰一心；若合集智增益聖慧，常不損耗斯則其誼，是曰智慧；是為六。<p>「何謂❥畔解度無極有六事？所行精勤不壞其身，是曰布施；以斷眾想悕望之業解脫而喜，是曰持戒；逮得法忍而無廢失，是曰忍辱；所行吉祥一切普備，是曰精進；所可禪思致滅度果，是曰一心；所修聖明勤獲諮受，逮得金剛三昧，是曰智慧；是為六。<p>「何謂樂勸助度無極有六事？假使布施不志睡眠不起我想，如大名稱有九十六諸大叢林，在於一切諸大藏處，王以惠與開化眾人受分衛福，猶如無罪國王之子，離於所居終不妄語，如身本時救眾危厄不作惡罪，是曰布施；以供養父母師友，尊敬其身究竟不懈，及其經典及知至佛無諸疑網，是曰持戒；若以柔和護於他人，如自棄身不利血脈龍王所護，猶曾法師精進慇懃三萬二千歲，習所作行不以愁慼，初未懈厭以化一切，是曰精進；所以禪思愍傷眾生棄捐眾惡，在閻浮利天下哀念眾生人民受五細滑，慈念可意故引古喻以明解之，是曰一心；其至聖明如大六通，是曰智慧；是為六。<p>「何謂空度無極有六事？若能逮得空行三昧不起想願，是曰布施；其意曠然猶如虛空不可限量，是曰持戒；以能獲致不退轉地，得受佛決見十方佛，是曰忍辱；夙夜勤修而不懈廢力勢日進，是曰精進；其心常專定意不亂正一不忘，是曰一心；堅固無難一切所作永無眾患，是曰智慧；是為六。<p>「何謂無想度無極有六事？若常以時救濟危厄諸窮乏者，一切無想，是曰布施；謹慎諸行護身口意三無所犯，是曰持戒；常修謙恪不懷輕慢，是曰忍辱；所作功德不以懈廢，而用勸助諸不逮者，是曰精進；出家志法諸學追慕，道意日進未曾斷絕，是曰一心；己無三毒，復斷他人婬怒癡垢使歸命三尊，是曰智慧；是為六。<p>「何謂無願度無極有六事？若能疾逮無所願本，惟垂愍念三界之患，是曰布施；其離於觀無所輕慢，得無所得乃應道化，是曰持戒；在於三界而無所著，誘化眾生生老病死，是曰忍辱；其內有行常護身口心無所犯負無所違失，是曰精進；所修方便去眾瑕穢無益之行至於解脫，是曰一心；若被德鎧所志弘廣，濟於一切周旋之難，是曰智慧；是為六。<p>「何謂行別異度無極有六事？坐佛道場日日常服一麻一米，尋求窮乏以欲惠濟不以為勞，是曰布施；若在其身精進靜定不為放逸，是曰持戒；逮得見佛以學諸法眾行備悉，是曰忍辱；所可懷來暢達諸法，一切本無解無分別，是曰精進；與解脫俱并濟一切生死眾厄使存道意，是曰一心；其心靜然入於憺怕，心無所生了其自然，是曰智慧；是為六。<p>「何謂解他度無極有六事？昔有賈客離於彼利，割身所食心清行淨上佛供養，是曰布施；文隣龍王出現繞身，心無所犯住立而侍，是曰持戒；釋梵來下見佛寂然不演道法勸助說法，是曰忍辱；時以佛眼普觀十方，進退隨時導利群黎，是曰精進；一心七日觀樹思樹，欲使一切有反復心，是曰一心；以見勸助便轉法輪，八音暢達周遍十方，是曰智慧；是為六。<p>「何謂勤用意禪度無極有六事？曉見佛得道念勤勞者，是曰布施；往到教化度於五人，覩現變化聞其所說尋輒啟受，是曰持戒；棄離自大順從法律以化不逮，是曰忍辱；而以甘露不死之藥而開化之，是曰精進；五人應時除異想念，是曰一心；以道甘露灌飲貧道，消婬怒癡度五億天人，是曰智慧；是為六。」<p>十種力品第十五<p>佛告喜王菩薩：「何謂有處無處深淺遠近度無極有六事？從其處所逮得審諦了其本末，是曰布施；所可識知解三界空等無有異，是曰持戒；諸所曉了悉以分別，而得普入仁和之地，是曰忍辱；其弘誓行至德之業強而有勢，是曰精進；毀壞眾穢十二緣起令無有異，是曰一心；所可遵奉而以知時不失聖教，是曰智慧；是為六。<p>「何謂知去來今度無極有六事？若能除盡所作眾業，眼耳鼻口身心所犯，是曰布施；若能消滅諸緣報應生死禍福，是曰持戒；斯棄所因五陰六衰因緣之對無有事業，是曰忍辱；若離罪福自然消除三界生死，是曰精進；惔怕㸌然斷色痛想行識了無所有，是曰一心；所遵奉行使無所生，其志坦然以道為元，是曰智慧；是為六。<p>「何謂知世若干種類度無極有六事？假使眾生斷若干種眾雜之行不以恣意，是曰布施；斷若干種陰蓋諸入，奉行遵修六度無極，是曰持戒；雖在諸種不計有人了諸虛無，是曰忍辱；遊在諸品應病與藥，令三界眾生三毒消除，是曰精進；處於四大除貪不計，導御眾迷消諸所有，是曰一心；在於諸種思惟識念解一切空，是曰智慧；是為六。<p>「何謂知世諸根增減言各不同度無極有六事？解知四大合成散壞不自計身，是曰布施；覺空其眼耳鼻口身心所行而無所犯，是曰持戒；解心自然一切本無無所不通，是曰忍辱；若能解了男女壽命苦樂善惡，觀此六根了無有本，是曰精進；其能分別信戒定慧，此五根者習道之元，是曰一心；若能通暢在所分別，是他人根諸殊異念，一切解了眾生此根，是曰智慧；是為六。<p>「何謂解世好不好若干行度無極有六事？隨所好喜尋為開化應病與藥，是曰布施；所集勸誨慈心一切無所傷害，是曰持戒；從其所樂隨時消除一切眾罪所犯諸惡，是曰忍辱；決其疑網盡眾懈廢，是曰精進；消諸所生及無所生都使永盡，是曰一心；順其所好而令寂然，以權方便而消化之，是曰智慧；是為六。<p>「何謂智普入諸行欲縛解縛眾欲方便度無極有六事？若能解了眾苦根原而燒盡之，熾然道教，是曰布施；知諸惱原速棄眾患婬怒癡垢，是曰持戒；體解道宜施以安隱消除眾患，是曰忍辱；孚疾暢達至無上道長樂法樂，是曰精進；分別諸行罪福所歸五趣本末，是曰一心；以知行趣有無之處生死泥洹，是曰智慧；是為六。<p>「何謂根力覺意一切脫門定意正受度無極有六事？若以此法惠斯安隱，不造眾惡以恩加人，是曰布施；若平等施貧貴無二而無偏黨，是曰持戒；愍傷他人以法勸助入於道宜，是曰忍辱；自愍傷己神寄其中，本非我身不計有身，是曰精進；解一切空消除名稱愛不自大，是曰一心；以解無常苦空非身，無吾我人以此化眾，是曰智慧；是為六。<p>「何謂識念過世度無極有六事？若識往古宿世所更無數劫事以用誨人，是曰布施；知在天上人間地獄餓鬼畜生五趣所歷，是曰持戒；分別罪福善惡所趣悉伏其心，是曰忍辱；曉了塵勞愛欲眾穢而無所著，是曰精進；其心體解一切皆空寂無有想，是曰一心；消滅一切諸所有業，覩見一切眾生根原，是曰智慧；是為六。<p>「何謂天眼度無極有六事？天眼所覩見於禍福善惡所趣，是曰布施；所應奉行不犯殃釁常志道行，是曰持戒；所覩廣遠無有邊際見眾生根，是曰忍辱；若見一切不以德厭開化盲冥，是曰精進；察眾闇蔽有路無路是非所趣，是曰一心；顯示光曜令得自歸緣是得度，是曰智慧；是為六。<p>「何謂諸漏盡度無極有六事？覩諸穿漏瑕疵無益棄之習道，是曰布施；不樂諸漏婬怒癡念志存道法，是曰持戒；不習諸垢常修清淨，是曰忍辱；開化眾心曉了諸想，陰蓋諸入不為放逸，是曰精進；體解諸漏習從道教多所通達，是曰一心；入於生死勤在諸漏，開化眾生令發道意，是曰智慧；是為六。」<p>四無所畏品第十六<p>佛告喜王菩薩：「何謂以成正覺解了斯法第一無畏度無極有六事？逮得佛道清淨盡患生老病死，是曰布施；心存無為志弘誓願無上正真，是曰持戒；以真諦觀一切皆空無有邪見，是曰忍辱；一切悉解三界所生，悉以無根靡不通達，是曰精進；為一切智暢化三界諸天人民及三惡路，是曰一心；遊八部眾宣布道化，各令得所而無所畏，所願以成，是曰智慧；是為六，第一無畏。<p>「何謂平等了諸漏盡度無極有六事？佛者無漏，諸漏已盡一切無難，是曰布施；無有處所止處已斷，無有欲界色界無色界，是曰持戒；所生無生俱無所起，是曰忍辱；所經名稱玄虛無際不可得元，是曰精進；志懷誓願以越度世諸有八法，是曰一心；存于解脫輒獲無失逮無上真，是曰智慧；是為六，第二無畏。<p>「何謂佛所說法真要無比咸受奉行第三無畏度無極有六事？所可遵修了一切空，知起則滅合會別散，是曰布施；以盡三毒諸行放逸而不馳騁，是曰持戒；所云滅者盡所生處永無所生，是曰忍辱；以消眾失眼耳鼻口身心所犯無能得便，是曰精進；以建立道欲度眾生，除眾俗業無益之元，是曰一心；若至脫門生死已盡慧不可盡，是曰智慧；是為六，第三無畏。<p>「何謂內應等法無能廢意第四無畏度無極有六事？其內正法得三昧定無能起心，令不安者自然垢盡，是曰布施；其無所生亦莫能盡持智慧法，是曰持戒；消于無常一切法空解道為常，是曰忍辱；所謂內事無能蔽者，以盡有罪之元，是曰精進；無能罣礙盡不成就皆使成辦，是曰一心；所以聖明一切自然無能蔽礙，佛道至深能一切決軟劣中容，決了明達眾生根元，是曰智慧；是為六，第四無畏。<p>「何謂大哀度無極有六事？以懷大悲愍傷一切眾生之類心不有恨，是曰布施；其心平等欲度眾生，生老病死未曾偏黨，是曰持戒；若於眾生常行守法，以仁報之可悅得安，是曰忍辱；往來周旋每濟眾生勤苦之患，是曰精進；隨其所好上中下行而開化之，是曰一心；遊於三界終始無量度生死厄，是曰智慧；是為六。<p>「何謂眼清淨度無極有六事？若能清澄地種水種，心如地種而不可動，洗除心垢猶如水也，是曰布施；其能建立火種風種燒盡眾惡，是曰持戒；設燒生死令無所餘，瑕穢悉消不抱瞋恨，是曰忍辱；目之所覩無所不見光明遠照，是曰精進；所行慇懃見一切無心念是非，是曰一心；所觀十方亘然無邊所濟無厭，是曰智慧；是為六。<p>「何謂天眼清淨度無極有六事？其以天眼見諸色身，端政好醜長短廣狹白黑肥瘦而往化之，是曰布施；知其身行名字心性身所生土，見身往來周旋之處，是曰持戒；覩其身行分別是非合散成敗，是曰忍辱；察天地壞復還合成生天人物，是曰精進；若見報應罪福善惡道俗明冥，是曰一心；見諸次第遠近深淺，空無相願度三脫門，是曰智慧；是為六。<p>「何謂慧眼度無極有六事？以成慧眼普見一切其諸眾生根本始原所從生矣，是曰布施；以能成就逮得解脫無有眾結，是曰持戒；既有所獲建立其心存於道義，是曰忍辱；所致堅強建立普遍，觀於十方悉亦了了，是曰精進；其所覩者猶如真諦審不虛妄，是曰一心；志懷悅豫亦無所生，不墮罪患道意無窮，是曰智慧；是為六。<p>「何謂法眼清淨度無極有六事？若能逮得諸佛之法十八不共，是曰布施；自身致斯佛十八法，往濟惡趣十八苦毒，是曰持戒；所覩因緣品第高下深淺微細，是曰忍辱；以觀一切三界所有本悉自然，是曰精進；憶識本末應病與藥以治三病，是曰一心；所見不虛不為愚觀，亘然開化一切眾人，是曰智慧；是為六。<p>「何謂佛眼清淨度無極有六事？以佛眼見無所罣礙寤不覺者，是曰布施；所察愍傷一切眾生三苦之惱，是曰持戒；度脫眾生不遭諸難永得久安，是曰忍辱；所視無量玄遠無底不可為喻，是曰精進；觀其根本若枝葉果，已熟欲落而就挽之，是曰一心；見本末然從緣而起，以了本無則無所生，是曰智慧；是為六。<p>「何謂自在度無極有六事？若得由己得作究竟而不中止，是曰布施；所行到處輒得所願不違要誓，是曰持戒；自在立行逮得無想放諸所著，是曰忍辱；仁和柔順分別以解於一切慧，是曰精進；一切皆盡慧不可盡，是曰一心；解一切法明慧聖要化諸不逮，是曰智慧；是為六。<p>「何謂娛樂度無極有六事？所施與者離于悕望，猶如虛空化五百蓋覆比丘眾，若梵志聚名曰頭那，井中水泉自然甘美，是曰布施；若入城里人民普安，箜篌樂器不鼓自鳴，是曰持戒；諸根不具盲聾瘖瘂跛蹇疾病，蒙其光明悉除眾患，是曰忍辱；演其光燿照於十方無量佛土皆荷眾人，是曰精進；在維耶離城城中內外，各各變化八萬四千諸佛身形，是曰一心；彼時因隨為八部眾頒宣經道各使得解，是曰智慧；是為六。<p>「何謂難得自歸度無極有六事？威儀禮節安然庠序，功德甚廣能攝受空，是曰布施；以能曉了諸佛世尊，至德玄遠難不可當，是曰持戒；所行堅強方便隨時不失其節，志願無違應病與藥，而開化之將護眾業，能化毒蚖捉在手中，以至誠故永無所畏，用神足呪故不以為難，是曰忍辱；如目揵連疾解化魔，佛與其俱度彼土眾，不自覺反還在祇樹，棄鉢中水旦污佛地，是曰精進；如佛弟子舍利弗言：『一時須臾有四十九心起為生死業，佛言不可計。』是曰一心；如佛言曰：『時有一城，其中眾人而有重罪，不計道法誹謗高德，如來、至真於一夜半，為說經典棄其重罪，精進暢達得六神通。』是曰智慧；是為六。」<p>十八不共品第十七<p>佛告喜王菩薩：「何謂十八不共？諸佛之法事有十八。<p>「何謂無毀滅度無極有六事？應時開導具足德行令無缺失，是曰布施；若除伴黨不偏所為為無有失，是曰持戒；所說至要言無有失身口心寂，是曰忍辱；應其果報不違本旨，從始發意至道無二，是曰精進；從其誓願各使得所不違本要，是曰一心；至心脫門長獲入安隱無有眾難，是曰智慧；是為六。<p>「何謂無著無虛言度無極有六事？所說開化皆宣純熟不為雜碎，是曰布施；以得三達知見去來，念常清淨所行無穢，是曰持戒；不懷害心向於他人恒抱仁慈，是曰忍辱；隨其人心欲有所好，而為解說便令喜悅，是曰精進；為無等倫宣布微妙，猶蜜甘露加之於人心使悅豫，是曰一心；若為頒宣消除眾結狐疑，羅網以自纏縛，是曰智慧；是為六。<p>「何謂無脫志度無極有六事？其心放捨功德無斷自然定矣，是曰布施；以一切德勸助其意使發道心，是曰持戒；所行無邊遵修至義永無罪殃，是曰忍辱；逮得一切眾德之行真正之法，是曰精進；常識三世去來今事未曾忽忘，是曰一心；因其樹生寂然長大，諦念道法不以失本，是曰智慧；是為六。<p>「何謂心定度無極有六事？所云平等心無所生興隆道法，是曰布施；所可宣揚依因遊居不失道法，是曰持戒；其所依倚以法開化多所喜悅，是曰忍辱；其所奉六度無極正真之道皆為他人，是曰精進；自攝其心以恩濟人而開導之，是曰一心；一切隨時而其所願其行無底各令悅豫，是曰智慧；是為六。<p>「何謂觀寂無為度無極有六事？所願已成吉如恬怕，是曰布施；依仰於人而寂然安，是曰持戒；行其愍哀察護諸業猶如道場，是曰忍辱；一切普護三界眾生，示以道心所行無邊，是曰精進；所可將養而為一切愚惑之眾宣暢正法，是曰一心；雖為說法化身口意，令無所犯不著三界，是曰智慧；是為六。<p>「何謂無有若干度無極有六事？若以不生若干品想存心在道，是曰布施；其如是想興顯道德不離正真，是曰持戒；若以無意不為思想常一定意，是曰忍辱；未曾毀犯彼己性行護身一切，是曰精進；勤修應行解知其時不失聖節，是曰一心；皆能達暢五趣生死，往來周旋一切根源，是曰智慧；是為六。<p>「何謂所樂度無極有六事？若心念樂自護其心愍傷他人，是曰布施；設使心思往古今世，愍念己身以哀一切，是曰持戒；若復喜樂講說經典不為俗業，是曰忍辱；常用隨時一切至樂無上正真，是曰精進；假使好喜佛法聖眾，斷眾愛欲不善之行，是曰一心；若除諸邪九十六種志甘道法，是曰智慧；是為六。<p>「何謂不失精進度無極有六事？所造勤修奉行道法，德不損耗一切備悉，是曰布施；若以心悅哀念一切，不以害心向於他人布施精進，是曰持戒；若訓誨時示以道法悉能堪受，是曰忍辱；若以法明所觀一切無所傷害，是曰精進；一切所講乃說其本，識其宿命乃了無際，是曰一心；所解義理不可限量，是曰智慧；是為六。<p>「何謂無有失意度無極有六事？意所識念乃知前世無數億劫而無邊底，是曰布施；所憶逈遠無央數劫積功累德，是曰持戒；若以察知如審清淨永無垢濁，是曰忍辱；識了所好從初發意古今所行，是曰精進；心入所念念一切法進退本末，是曰一心；斷一切想各各不同，憶念宿世分別曾所更歷，是曰智慧；是為六。<p>「何謂不失定意度無極眾行有六事？受四等心慈悲喜護定意正受，是曰布施；設能咸受立四意止無身痛想法，是曰持戒；奉行至德修四意斷斷無所斷，是曰忍辱；以逮神足飛到十方教化一切，是曰精進；若行禪思受得威三昧定，是曰一心；若以聖明諮受道慧而不虛妄，是曰智慧；是為六。<p>「何謂不失慧度無極有六事？若受慧根智不可量知眾生元，是曰布施；力勢堅強獲致慧力乃至佛十力，是曰持戒；逮得覺意悟化導示，諸不覺者令得達明，是曰忍辱；以曉了心啟受道義行不可計，是曰精進；逮分別解十二緣起，知因牽連由不覺故，是曰一心；以斯聖明致十種力、四無所畏、十八不共諸佛之法，是曰智慧；是為六。<p>「何謂不失解脫度無極有六事？身力堅固心若金剛不失至要，是曰布施；處在大眾若在獨處，心常如一無所忘失，是曰持戒；遊于擾憒眾閙之中而不迷誤，是曰忍辱；解知他人眾生性行所念善惡，是曰精進；安諦建立無上大道不滅盡慧，是曰一心；以無生慧消去處所，使無所存唯志經典，是曰智慧；是為六。<p>「何謂解度知見度無極有六事？所行至實不為虛偽輒得如願，是曰布施；其所觀覩唯見無為，度眾有為生死之難，是曰持戒；察欲之穢覩其本末從因緣起，是曰忍辱；從地至地備具諸住，建立果處十住之業，是曰精進；禪思行道心之所生以逮住處，是曰一心；若著衣被加之在臂，方便副除一切眾惡，無所忘失不違解脫，是曰智慧；是為六。<p>「何謂知身行慧明所轉度無極有六事？身行勤修一心正行，守身口意不以為厭，是曰布施；導化其體不殺盜婬而無所犯，是曰持戒；奉修十住不使所住有罣礙業，是曰忍辱；專精一心立眾德本以施一切，是曰精進；令無數人得其報應十方福報，是曰一心；以身造教而顯神足，飛到一切見諸佛說，是曰智慧；是為六。<p>「何謂口行轉進聖慧度無極有六事？口所班宣說無上法，曾所更歷解決諸法未曾厭惓，是曰布施；其音普至入一切心令行清徹，是曰持戒；開化眾會悉令通暢無上正真，是曰忍辱；所演法訓其聲周遍徹于十方，是曰精進；常憶至行不為虛損，至真專精篤信思惟，是曰一心；所可班宣未曾虛妄，多所安隱一切眾生，是曰智慧；是為六。<p>「何謂意行轉進度無極有六事？若意心正思不在邪，心存行念常本清淨，是曰布施；其以聞法御導愚冥化諸所著，是曰持戒；其能導利有無之業立平等行，是曰忍辱；假使學法棄捐吾我不以自大，是曰精進；釋離愚癡志存大明無有闇蔽，是曰一心；其行深妙卓然有異而無限量，是曰智慧；是為六。<p>「何謂知過去世所見無礙度無極有六事？觀其諸果眾種四大了之本無，是曰布施；察諸陰入色痛想行識本無處所，是曰持戒；視諸六衰根元甚微緣對而生，是曰忍辱；觀其善惡禍福所由皆因貪身，是曰精進；斷眾塵勞常行清淨無有諸垢，是曰一心；察眾生盡十二牽連本無所生，是曰智慧；是為六。<p>「何謂見於當來本末所有無罣礙慧度無極有六事？其見過去五趣合散，猶如春秋熾衰成敗，是曰布施；若能分別諸所邪見六十二事不墮顛倒，是曰持戒；觀于人元分別合散本無有本，是曰忍辱；察於眾生當以何藥而療治之，是曰精進；覩其所生邦畔進退各有緣行，是曰一心；曉了報應目覩可化，而往開度使發道意，是曰智慧；是為六。<p>「何謂知現在不可限礙度無極有六事？覩其所造因緣之對，訓化群生興立功德，是曰布施；見其所由因解三脫，奉六度無極而致成就，是曰持戒；所奉行訓悉離貪欲，志慕道法以法為樂，是曰忍辱；觀一切形微妙麁細悉滅盡無常存者，是曰精進；見於證明三界如幻一切本無無所違失，是曰一心；若覩生死無為之元，有數無數心不處二，是曰智慧；是為六（丹本注云：十八不共中，舊多一種文）。」<p>方便品第十八<p>佛告喜王菩薩：「何謂曉了方便度無極有六事？若能專精善權方便隨時而入，是曰布施；其於瑕穢因而開化使悉清淨，是曰持戒；所作功德則用勸助一切眾生，是曰忍辱；在所遊至無所傷害亦無有失，是曰精進；志以好喜教誨眾生用四恩濟，是曰一心；入無量門宣總持要而導利之，化于三界使入大道，是曰智慧；是為六。<p>「何謂純熟度無極有六事？若能方便平等誘進一切諸法，是曰布施；懷來法誨正心無緣，玄微妙慧空無相願，若覩八品除去八難，志存八正覺了諸法本無，是曰持戒；觀于諸見分別迷惑不墮邪見，是曰忍辱；察于五趣應可開化因往救之，是曰精進；若見可御尋往方便而度脫之，是曰一心；若見有為而入其中，消諸所著令得滅度，是曰智慧；是為六。<p>「何謂見自然度無極有六事？所逮功德虛無所猗亘然弘燿，猶如一心歸定光佛，是曰布施；身不懈惓無所貪惜，若如月光盛滿盛明照星宿時，明眼之人真審視了，是曰持戒；若能覩見一切諸法皆悉如空，是曰忍辱；所可禪思皆見諸法，這生尋滅悉了別此，是曰精進；不見施者而有救濟自覩不及，是曰一心；觀身心行口宣法教，有益一切而無有二，是曰智慧；是為六。<p>「何謂欲行界業因緣罪福度無極有六事？見所習欲為瑕穢業，本悉清淨已立罣礙，是曰布施；覩一切法皆自然寂寞，用不達故自作殃福，是曰持戒；所觀玄遠極底無際，是曰忍辱；自視其緣罪福悉盡無久存者，是曰精進；緣對雖滅見所當行，方便之宜輒居正真，是曰一心；罪福既盡不復更造，三界之難見無所生，是曰智慧；是為六。<p>「何謂色行緣業度無極有六事？見諸色緣皆由身作，用心不了而橫起是報應之元，是曰布施；覩眾色者皆有因緣，未必橫來身心迷故，是曰持戒；察所生處天上人間，若三惡趣罪福之應，是曰忍辱；若觀所生而念想處，是曰精進；常視報應歡喜悅豫，是曰一心；護高寂然下者憺怕悉無所著，是曰智慧；是為六。<p>「何謂無色行業度無極有六事？若等於色墮在欲地，清淨之處不行妄想，是曰布施；見其所行五事之業，戒定慧解度知見品，是曰持戒；假使能盡因緣之對不生禍福，是曰忍辱；勤修至行悉令平等而無偏斜，是曰精進；若以篤信其行精修而無垢濁，是曰一心；所見常明如晝日行不見闇冥，無所破壞無所不濟，是曰智慧；是為六。<p>「何謂觀清白住度無極有六事？若以覩見住立處所，清白慈地欲逮斯住，是曰布施；其能獲致瑞應之業，不起三事身口意行，是曰持戒；精進奉行四恩之法而無斷絕，是曰忍辱；所觀亘然道意巍巍而無邊際，是曰精進；積功累德日日增長聖明之行，是曰一心；察于清白，消除眾生生死諸善惡想及諸法想，是曰智慧；是為六。<p>「何謂法種度無極有六事？覩諸法苦用不達故而造禍福，是曰布施；其見中間心無所處不在有無，是曰持戒；若見愛欲疾而消之不令生長，是曰忍辱；其存正性未曾違失無上正真，是曰精進；具足種性三十七品不斷佛種，是曰一心；心成八等逮致諸法而不取證，是曰智慧；是為六。」
。
<juan>賢劫經卷第六<p>西晉月氏三藏竺法護譯<p>八等品第十九<p>佛告喜王菩薩：「何謂八等度無極有六事？若信八等篤樂執御不墮八邪，是曰布施；於八等行執持道法不為俗榮，是曰持戒；既在等行存平等業，而得自在無侵欺者，是曰忍辱；一坐不興逮成羅漢，行度三界無復生死，是曰精進；因從八等致於道迹，往來不還無著真人，是曰一心；以越眾流分別若干，懷來斯義無上正真，是曰智慧；是為六。<p>「何謂懷道迹法度無極有六事？因其道迹以次致明，消盡陰蓋淫怒癡冥睡眠調戲，是曰布施；以盡愛欲無復眾穢不淨之行，是曰持戒；七反往來天上世間乃盡眾漏，是曰忍辱；家家行乞以福一切世世得安，是曰精進；其以一行守身口心；捨一切業無益之元，是曰一心；其無所著解一切空三界本元，是曰智慧；是為六。<p>「何謂往來微塵度無極有六事？雖在三界覩其色欲稍稍向滅，是曰布施；其見塵勞愛欲之難，心未曾犯，是曰持戒；察其罪釁轉欲薄少究竟令無，是曰忍辱；以明通利觀察罪業從其行成，是曰精進；以見燒盡一切愛欲令無有餘，是曰一心；解暢一生生死之元，以去愛著無復眾患。是曰智慧；是為六。<p>「何謂不還度無極有六事？以能遠離欲界之著，行四恩法四等無厭，是曰布施；其心無餘勞穢之難，極盡其元不復還世，是曰持戒；生二十二善施諸天，在上修行不捨道業，是曰忍辱；夙夜勤修存心在法，若生二十三善施性天，是曰精進；若生二十四無愛結天，在上坦然心無求天，是曰一心；若以親近六通正行正士之路致於慧藏，是曰智慧；是為六。<p>「何謂無著度無極有六事？以盡忘失忽誤之法至阿羅漢，是曰布施；不復須持無忘失法自然盡矣，是曰持戒；若以篤信而得解脫心不懷疑，是曰忍辱；其以慧解而至滅盡生老病死，是曰精進；消盡眾厄三塗之難身自證明，是曰一心；俱得解免周旋生死永盡無餘，是曰智慧；是為六。<p>「何謂緣覺度無極有六事？觀於少事處山寂靜，不貪身命不為眾閙，是曰布施；興正士業以選擇法，正真宜同能將時宜，是曰持戒；獨處守志不為放逸，是曰忍辱；以逮解脫度三界去無復結縛，是曰精進；若修寂然至于惔怕心無所著，是曰一心；致一品業正真之本，亘然如法無有二業，是曰智慧；是為六。<p>「何謂菩薩度無極有六事？所行救濟常以等心無有諛諂，是曰布施；得致和性常行安隱用療治心；如其所生而開化之，是曰持戒；若以等心加於眾生不為傷害，是曰忍辱；若以奉行深要空法無上大道至真之義，致一切智，是曰精進；不猗他音而作復還墮於小節正受平等，是曰一心；不厭生死以慧開導一切眾生，是曰智慧；是為六。<p>「何謂盡慧度無極有六事？其以盡慧修治所應不墮短乏，是曰布施；若用善諦療治眾行身口意淨，是曰持戒；所行除穢清淨光明而無有想，是曰忍辱；以斷諸迷樂在正真，宣所當宜順佛法教，是曰精進；無所悋惜一切所有皆能濟厄勤修正真，是曰一心；以能棄捐不可之業一切無明，逮致巍巍聖達六通至一切智，是曰智慧；是為六。<p>「何謂無所生慧度無極有六事？其愛欲本報欲起者，曉了悉空慧無所生，是曰布施；使無往形亦無還返解無所生，是曰持戒；不與世法而有緣雜唯純修法，是曰忍辱；專修脫門空無相願無所忘失，是曰精進；所以能見無所生慧；用見一切悉無所有。是曰一心；以斷眾念一切塵垢不懷妄想，是曰智慧；是為六。<p>「何謂建立度無極有六事？若正法住設正法沒，心不捨道致衣食養及與名聞，是曰布施；在于法訓無所猗求心等如空，是曰持戒；其能歡悅四種性人，不猗於四，是曰忍辱；若以勤修方便果實，求於正真無上道果，是曰精進；在阿須倫時常學經典不捨三寶，是曰一心；一切世間悉聞其法，輒受奉行無有邪心，是曰智慧；是為六。<p>「何謂致天眼度無極有六事？若以天眼見一切色，心無所著了虛無矣，是曰布施；設能明了覩于無色，用行善權不墮欲界，是曰持戒；假使解達無像之色，達之心等無有憎愛，是曰忍辱；以察生死往來周旋眾難之患不以拘畏，是曰精進；其覩無念等一切思，內外無礙無有所歸，是曰一心；若視寂然其心惔怕，猶如虛空不可限量，是曰智慧；是為六。<p>「何謂天耳度無極有六事？若能得聞一切眾生言語、音聲，天上伎樂、歌舞之聲，地獄餓鬼畜生啼哭之音，慈心向之，是曰布施；使人得聽細微之響，了一切言悉空無辭，是曰持戒；一切所行悉隨道業，不隨外學六十二見，是曰忍辱；若以口宣心念是行，隨時之宜善權方便化以智慧，是曰精進；聞一切空悉無萬物，諮受經道而執誦持，是曰一心；總一切音知之盡滅，歸於寂然無上正真，是曰智慧；是為六。<p>「何謂心智自在他人心念度無極有六事？若心由己見諸處所，三界之患欲救濟之，是曰布施；其心普見善不善義，斯心平等不存有為，是曰持戒；觀諸因緣報應之業本無緣對，是曰忍辱；若覩過去當來世事，悉豫了了見其本末，是曰精進；以平等視現在之事，皆如幻化，是曰一心；普見一切眾行本末無有本末何所有要，是曰智慧；是為六。<p>「何謂識念往古過去度無極有六事？見識過去所生更歷所行是非，是曰布施；所作成就以用勸助無上正真，是曰持戒；不用頻來而皆滅盡令無所生，是曰忍辱；以是名號無所有，有所覩見見一切本，是曰一心；以若干品頒宣經道，開化三界道利危厄，是曰智慧；是為六。<p>「何謂神足飛行度無極有六事？以得神足在所飛騰到於十方，是曰布施；所行方便常順法義，解五陰空無所破壞，是曰持戒；興造大哀愍傷眾生欲度脫之，是曰忍辱；所行具足，猶如月滿眾星中明而無漏失，是曰精進；若能自制五陰六衰十二緣起抑伏其志，是曰一心；其不精進化令勤修入無極聖，是曰智慧；是為六。<p>「何謂漏盡度無極有六事？己見彼已不計彼我無有眾漏，是曰布施；以觀諸漏知習所生使無所起，是曰持戒；視一切漏本悉無根皆以滅盡，是曰忍辱；而身逮得察諸漏盡盡無所盡，不見生死之所歸趣，是曰精進；其使眾漏根本自然永無有餘，是曰一心；以精進力拔斯眾漏，而無處所見無所趣，是曰智慧；是為六。<p>「何謂威儀度無極有六事？以用威儀使無數人咸用禮節和心歡喜，是曰布施；普多所悅一切眾生，無不歡喜諮受法訓，是曰持戒；所觀專精而不放逸唯存大道，是曰忍辱；行來安徐而不卒暴，是曰精進；威儀不缺禮節備具，是曰一心；見深遠業明曜無本德行具足，是曰智慧；是為六。<p>「何謂愍傷度無極有六事？若有惡人心懷邪毒，以衣食養而救濟之，是曰布施；見兇害人若遭厄難而救護之因示經道，是曰持戒；若外異學有所志願，而自貢高悉能忍之，是曰忍辱；若為眾人有所敷演，宣其義理猶池蓮華，是曰精進；以賢善業而講其義令自調伏，是曰一心；若有祠祀因其所興往為說法，言如審諦化裸形子，是曰智慧；是為六。<p>「何謂行空度無極有六事？所施無厭不以為惓，化令入道不為俗事，是曰布施；所作自在而得由己不從他教，是曰持戒；所行專精而不迴還墮于小節，是曰忍辱；以究竟行不中取證畢眾祐德，是曰精進；所應奉行常無所猗奉修純熟，是曰一心；隨其所好而造立行導利一切，是曰智慧；是為六。<p>「何謂捐捨度無極有六事？其以棄捐壽命之行不以貪身，所行自由無所罣礙，是曰布施；若棄現在在身口心，五趣生死心無所著，是曰持戒；以結境界安法奉行，四等六度而無所越，是曰忍辱；所可放捨捨婬怒癡，皆棄一切餘苦諸見六十二事，是曰精進；以令眾生所行純熟，不以貢高以捨所行，是曰一心；以離眾生愁憂之慼，心存至法而順律教，是曰智慧；是為六。<p>「何謂滅度度無極有六事？因曉了空不以妄想，其至滅度致無所生，是曰布施；心所建立立於大道存無處所，是曰持戒；捨身之安不猗身命開化眾生，是曰忍辱；以神足力動三千界，一切天人無驚怖者，是曰精進；其心禪思定意正受，而無所著不為放逸，是曰一心；滅度之後散其身骨，遍布十方一切蒙恩，是曰智慧；是為六。<p>「何謂變化度無極有六事？分布舍利處處得之流布天下，是曰布施；舍利現瑞威神光明見莫不悅，是曰持戒；眾生見變心抱喜歡因發道心，是曰忍辱；諸天見威功德巍巍勸之代喜，是曰精進；若見仙足舍利放光，其衣毛起淚即出者，是曰一心；若覩舍利立至誠願，現光威德五色晃曜，是曰智慧；是為六。<p>「何謂流布法教度無極有六事？若得眾人自歸供養給眾所乏，是曰布施；常守己心令無所生，其無所生則無所滅，是曰持戒；若無所有見其三界，佛法人物一切自然，是曰忍辱；能令經典道法訓教，流在天上周遍天下，是曰精進；諸魔官屬見之驚縮無當威顏，是曰一心；假使法教明顯流布，十方愛敬各懷悅豫，稍稍漸得至滅度法，是曰智慧；是為六。<p>「何謂分舍利度無極有六事？為舍利求眾供養具夙夜敬事，是曰布施；無數之眾悉共歡喜歸命作禮，是曰持戒；若復示現光明威神，遠近來觀轉相化心，是曰忍辱；諸天人民咸共踊躍，知其至尊緣發道意，是曰精進；若見舍利無有餘樂，思念佛道莫能喻者，是曰一心；嗟歎舍利得妙辯才，而無罣礙致入智慧；是為六。」<p>爾時，世尊重散告語喜王菩薩：「是二千一百諸度無極，其餘復有九十諸度無極消世九惱，化九十六諸外邪學使入正真。」<p>佛告喜王菩薩：「是二千一百諸度無極，說法教化諸貪婬種；二千一百諸度無極，說法開化諸瞋恚種；二千一百諸度無極，說法開覺諸愚癡種；二千一百諸度無極，說法訓誨化等分種。是合八千四百諸度無極，一變為十，合八萬四千諸度無極。佛則醫王法為眾生，一切三界無上良藥，療治三毒陰蓋得消，等分返逆無返復人，因見化導靡不解脫，不奉行斯八萬四千諸度無極，欲為百千種人除八萬四千眾垢塵勞，逮八萬四千諸三昧門，終不能成，由是修立八萬四千空行法義，以是化導百千種人，消除八萬四千眾垢塵勞，逮八萬四千諸三昧門，是謂佛道，深入無極致一切智。」<p>佛言喜王：「吾以是法坐佛樹下，降魔官屬成最正覺，因是解法建立平等，在於地上結跏趺坐，便致巍巍神妙。」<p>梵王恭敬忽下稽首，歸命求哀：「往古誓願為一切眾生，今悉集會咸欲聞經。」梵王垂淚而勤勸助：「唯濟一切未度迷惑，佛成如斯微妙大聖，逮最正覺寂然安坐，而自靜默心惟此意，五濁惡世九十六徑六十二見，迷惑卒暴多無返復不受道教，不如默然取般泥洹。佛坐樹下，光明巍巍普照十方，淨居身天遙見威光，顏貌功勳靡不晃昱，道德灼灼吉祥之業，應當流布。諸天眾會皆共悅豫，建立大光寂寞正真聖達無際，曜明煒煒威德普顯，無上清淨三世最尊，周遍一切十方佛界，其心解徹動三千國，道慧廣遠難得見聞，超絕無底名稱通暢。覩此威神妙光無量顏容盛德，智如虛空殊特無喻。」<p>於時梵王復重啟佛：「悚息一心，恭恪自歸。」說此頌曰：「道場演大光，降魔消塵勞，震動三千國，滅眾惡趣患，正身安隱坐，不傾猶須彌，振曜照佛土，處樹莫不蒙。平坐諸根寂，師子據無畏，自覩欲寂滅，勝床護演暉，在樹王顯威，廣布大道安，消世無益法，滅化三塗厄。觀光顏無厭，心念諦愍傷，審思說尊議，等演法平坦，道選三世業，曜三品諸法，以時宣意行，現道猶月滿。色英三十二，世上大聖父，不捨世無樂，神無比梵來。觀世在三火，覺俗以法水，常護滅燒然，是時雨甘露。察精進無斷，迷惑得正路，明眼教無二，唯愍哀時誨。德猶海大山，眾故放覺船，斯度諸沈流，化外險邪學。人縛貪計身，邪見害愛僕，不得解久獄，導眾可化脫。生邪長睡眠，隨塵不樂道，得定戒願強，何不擊法鼓？人乏匱墮獄，五趣世乞求，常不逮無盡，何故不宣祠？無數眾懷信，在寂捨甘露，炎哀解法雨，執覺可降澤。知三世瘡病，不覺心塵勞，得了淨醫藥，何不濟救療？消眾生闇昧，成大德馬藏，慧光照大千，何不曜佛國？唯愍天世人，墮在四駛瀆，何不濟此厄，護諸墮大壙？佛見諸雜想，天人住叉手，無諂棄非安，何不現道寶？佛眼觀三界，梵天勸人尊，唯哀眾邪見，轉法輪消熱。尊在師子座，諸天人集斯，立是求潤澤，唯為轉法輪。」<p>千佛名號品第二十<p>喜王菩薩復白佛言：「唯然世尊！今此會中寧有大士得此定意者乎？入斯八千四百諸度無極耶？及八萬四千度無極法，入八萬四千諸三昧門乎？」<p>佛告喜王菩薩：「今此會中有菩薩大士，得此定意諸度無極，復得入斯八萬四千諸三昧門。不但此諸開士，及當來學斯賢劫中成最正覺一千如來是也。除四如來也，前逮無上正真為最正覺者也，亦逮是三昧。」<p>喜王菩薩復白佛言：「善哉！世尊！唯以加哀，當宣此諸菩薩名字姓號，多所哀念多所安隱，愍傷諸天及十方人，護於正典當令道法而得久存，為將來學諸菩薩施，顯示光明行無上正真之道而因成就。」<p>佛告喜王菩薩：「諦聽！諦聽！善思念之！當為汝說千佛名號。」喜王菩薩與諸大眾受教而聽。<p>爾時，世尊便歎詠說諸佛名字：「善思議、諸佛音、唯念安、離垢稱、大名聞、明珠髻、堅師子、獨遊步、捨所念、及智積、意善住、無極像、無量覺、言妙顏、慧光曜、消強意、能擁護、至誠英、蓮華界、眾諸安、聖慧業、將功勳、無思議、淨梵施、寶事業、處天華、善思惟、無限法、名聞音、以辦積、自在門、十種力、有十力、大聖德、無所越、遊寂然、在於彼、無數天、須彌光、極重藏、因越度、而獨步、威神勝、大部界、以止護、將三界、有功勳、宣名稱、日光明、師子英、時節王、師子藏、示現有、光遠照、止師子、有所施、莫能勝、為最幢、喜悅稱、堅精進、無損、減有名稱、無恐怖、無著天、大燈明、世光曜、微妙音、執功勳、除闇冥、無等倫。」<p>佛告喜王菩薩：「當歎頌斯諸菩薩等於賢劫中當成佛者，所有名號：「拘留孫、含牟尼、其迦葉、釋迦文、慈氏佛、師子焰、柔仁佛、及妙華、善星宿、及導師、大豐多、大力佛、星宿王、其藥氏、寂然英、大光明、牟尼佛、等過品、具足品、等二事、而照明、日藏佛、月光曜、善明佛、無憂佛、摠含曜、照執華、功勳光、因現義、定光施、興盛佛、好導師、頂光明、威神首、難勝氏、德幢佛、靜閑居、梵音響、順次堅、無本氏、造光佛、大山氏、智金剛、億無畏、寶蓮華、力人將、華光氏、以棄愛、大威佛、梵氏佛、無量佛、龍施佛、龍施進、堅固步、無虛見、施精佛、解縛佛、不退沒、師子幢、迦法勝、喜王佛、號妙御、受名稱、德豐多、眾香手、離垢光、師子頰、號寶稱、滅除穢、無量佛、號總持、雄人月、善見佛、逮嚴佛、明珠光、山頂英、號法事、了義理、情性調、寶品佛、念勝根、樂欲度、住立覺、了別黨、超越尊、首最佛、雨音聲、善思惟、有善意、離垢稱、大名聞、明珠淨、堅師子、住長樹、捨思惟、智慧頂、善住立、有志意、無量意、妙顏色、聖慧光、誓堅固、吉祥善、有妙英、人蓮華、所在安、慧造佛、功勳布、光暉佛、梵天施、寶事佛、妙好華、天神錠、善思義、治自在、名聞意、積辯才、金剛幢、光曜炎、第十佛、諸佛號、各如是、無越樂、遊寂靜、有勢王、閑天佛、山幢佛、炎重聖、光亦然、寶藏佛、不樂越、勝大界、三世護、號德稱、月炎光、晃明照、臨以時、行首藏、所奉行、而示現、焰照佛、光明尊、紫金山、師子施、莫能幢、人中王、光炎稱、堅精進、無損稱、離於畏、無著天、大燈明、饒益世、微美香、特德尊、損於冥、第等倫、得自在、師子誓、名寶稱、消滅穢、執甘露、意中月、日無畏、以莊嚴、意珠光、首英頂、造法本、第一義、決眾理、施所願、寶品身、重根劫、欲濟度、樂意住、分別部、師子音、號戲樂、柔男子、清和佛、龍光佛、華山氏、龍忻豫、香甚豪、名稱佛、勢大天、功勳鬘、饒益龍、嚴飾目、善行道、至成佛、愍傷氏、了慧佛、無量氏、顯明佛、號至誠、日光曜、以決意、無限佛、顏貌像、照明佛、寶英氏、決狐疑、師子顧、至安隱、號柔❥、善脅佛、不虛覺、妙華英、帝石根、號大威、造作現、無量佛、名稱寶、天隨氏、解義矣、具足意、稱高藏、無憂佛、離垢氏、梵天佛、總持豪、目華佛、離行體、號法光、無毀現、德喜悅、三界奉、名開葉、寶光氏、寶英佛、上名聞、造光佛、無量威、以隨時、師子身、明意佛、難勝氏、功德體、名稱英、得力勢、遊無限、離垢月、普現義、勇猛佛、功福富、月燈光、至德曜、意離垢、善寂然、號善天、永捨垢、以無勝、執殊供、無量氏、最好曜、無卑藏、無所住、以復覺、日尊重、俗之光、日善佛、福豐饒、興威氏、號無量、意吉祥、行帝王、消罷勞、施無熱、施名聞、施興華、施齊士、金剛佛、將大施、號意寂、順香手、鉤鏁氏、號善施、無所卑、廉恪佛、月晃昱、炎英佛、大吉祥、寂然慧、號吉義、甚山頂、甚調良、蓮華氏、無著稱、遊聖慧、離于冥、充滿佛、所在安、郡無損、名稱天、勤現行、月氏佛、多功勳、寶月佛、師子幢、樂於慧、無所損、號不戲、樂功德、無著佛、名聞氏、蓮華葉、辦大藏、稱明珠、號金剛、無量壽、淨明珠、大根本、超眾惡、名稱月、忻喜光、無所犯、寶意月、號寂然、明王施、妙道御、猶自在、寶結佛、以離畏、寶藏佛、若干月、離垢稱、號寂滅、天恭敬、閑淨天、善威佛、寶愛敬、寶品佛、寶遊步、師子黨、勝不淨、善意佛、光照世、寶威神、離樂氏、號憶智、好清淨、化外業、以香手、意炎佛、山幢幡、善妙意、堅固燈、威神強、號珠鎧、人堅佛、安住月、號梵音、師子月、威神首、號善生、莫能勝、月氏佛、慈眾諸、日大趣、山光暉、至德頂、大名聞、號法稱、施光佛、炎曜施、作至誠、修命業、以善時、善甚重、決了意、志念行、明珠香、勝忻喜、師子光、號照明、上名聞、善山氏、晃昱珠、號光勢、勢無卑、勤修焰、明珠月、在世尊、吉祥手、寶忻樂、閑靜明、好寂道、光嚴哀、所到寂、世善樂、號無憂、順十所、忻樂力、勢力首、勢威王、大勢至、功勳藏、言至誠、上安隱、炎明佛、大光氏、德光明、號寶首、光演香、造燈明、吉像手、善華葉、珍寶佛、江海氏、執持地、意義理、意清徹、功德輪、寶舍宅、行至義、於世月、音柔和、梵英心、面威重、意吉利、堅固施、號福光、大威曜、寶氏佛、號名聞、至重願、無量稱、光不虛、消天嫉、勝根元、眾金剛、英善品、妙華群、意證明、無清行、善思稱、以照曜、神祇品、寂功勳、超越義、住無畏、建立慈、至要藏、明珠行、威解脫、善光明、至味佛、善度脫、等威神、聖慧勝、梵以生、至誠音、善覺佛、勢力施、師子步、號華英、慧事業、慧與華、功德藏、布名聞、除卑賤、無恐怖、意光明、於斯梵、自望天、愛事業、真誠天、明珠藏、功德室、積聖慧、莫能喻、喜悅喜、堅固願、所施天、梵柔仁、意所趣、得消惡、火赫焰、大威神、思夷華、鳴吼佛、善計數、根無憶、大愛敬、善安意、光重曜、弘微妙、主所生、精所至、善決義、有境界、善多佛、迦陀願、救於世、福光氏、寶音佛、金剛將、號富有、師子力、離垢目、身解脫、覺清徹、聖慧步、威堅固、大光明、日晃曜、體離垢、分別威、無損耗、柔軟業、月光氏、雷施佛、行寂然、號無怒、多有鐙、晃曜田、清淨國、超出上、蓮華上、光首佛、寶清淨、號極賢、寶上氏、善安明、江海施、梵天英、善寶蓋、好妙焰、隨時義、明達想、功德暉、宣音佛、盛滿月、蓮華光、善專精、錠明王、電焰英、光明王、號晃昱、稱無捐、蓮華藏、供養至、四禪業、無所得、強勢兵、功德藏、獨遊步、無礙佛、覺意靜、慧光明、號天聖、御光明、應所趣、華英佛、羅云氏、大篤信、星宿王、醫王佛、功福平、所覆蓋、宣暢王、日光明、法藏氏、善意佛、德根念、損兵刃、號智積、善住立、善了行、梵天音、龍雷電、和音佛、神通英、聖智品、吉安祥、梵平等、妙目療、號布龍、至誠英、明了佛、無怯弱、寶音聲、柔軟響、號師子、號琦薩、若干辯、勇慧氏、蓮華積、號華開、行步至、積功德、顏貌貴、主威曜、月鐙明、威神王、覺王佛、無盡氏、覺達月、號悅豫、智郡上、號最上、逮威施、智慧氏、音柔音、導師元、聲無礙、施尊藏、豪慧佛、獨遊步、大晃曜、應根香、善光明、布威稱、好顏王、號吉利、師子兵、所止宿、名聞伏、和妙藏、福光明、住良性、鐙明王、積聖慧、尊天佛、大主元、解了行、號金結、閑靜教、號難勝、悅喜人、安明氏、紫金光、號妙好、功勳根、法饒益、功德多、豐多氏、號虛空、微妙慧、覺解微、一切威、如藥佛、解脫英、智藏佛、積聖慧、可敬畏、降伏流、解無礙、集至誠、善音響、威重帝、應如念、號稱法、解威神、尊化身、言柔軟、師子髮、捐重擔、拔眾根、敬師子、法伴侶、遊安隱、無怒覺、顏色盛、威神王、號諸覺、善明佛、住立義、覺光明、神妙音、威悅眾、行不虛、消壞瞋、顏貌尊、善紫金、調和佛、解脫結、住於法、號往歸、棄自大、聖慧藏、梵天遊、號栴檀、無愁慼、清淨身、號佛英、蓮華佛、威無量、天光曜、聖智華、號作斯、功德慧、梵天居、寶牽佛、帝王氏、無損佛、至尊教、水帝王、星明氏、無所害、琉璃藏、號天華、揚名稱、弓身光、極善明、一切勳、甚貴光、珍寶佛、元首氏、妙丈夫、號月所、無量光、快意念、炎明佛、視無厭、師子佛、好樂慧、山根本、寂然德、積勢力、宜義帝、暢善聲、號快華、住於義、威德王、慧無等、號無限、音響佛、名殊勝、善光明、安隱斯、解說佛、心思義、號極貴、宣暢音、晃昱業、等虛空、身名聞、利寂然、無瑕穢、號清淨、意習行、蓮華佛、順品第、善光曜、妙辯才、號盡極、善周遍、重根元、離怖畏、慧清白、安住佛、宣辯才、最明目、覺名聞、常空佛、月寂然、無恐懼、大顯現、梵天氏、好音響、大聖慧、度邊際、普無際、覺了意、樹根元、行極順、清除音、寂功德、有力勢、號強首、敬聖佛、以逮德、號明味、雷震吼、雨音聲、眼愛敬、仁賢氏、明極快、極富有、合集德、而寂然、號悅豫、法幢幡、至聖響、心虛空、法祠音、功德佛、分別音、德光明、有威神、達根元、有意念、有捷辯、寂然輪、仁善王、若干月、曰遠聞、無垢塵、德至誠、殊妙華、德幢幡、群辯才、好珍寶、懷悅豫、敬愛月、無卒暴、師子力、自在王、悅無量、平等業、無瞋恚、滅垢穢、頒宣宜、慧無愚、玄妙佛、善仁賢、而應住、十慧寂、言談帝、號丈夫、有深意、行無量、有法力、至供養、華光明、在三世、間靜供、日曜藏、天奉事、幢幡佛、有解脫、至真髮、演甘露、極殊異、堅雄心、真珍寶、光明品、遊玄妙、言辭淨、震光明、積功德、演光曜、無損首、師子步、超出難、布施華、顏悅豫、紅蓮華、好愛慧、淨玄珠、清無虛、慧聖明、謙卑行、除幢幡、善思惟、好脫門、曉了明、聞如海、總持寶、成智識、可悅意、暢音聲、見無業、好所樂、斷垢塵、行極邊、多化異、天布響、寶游步、紅蓮華、象香首、伏怨敵、富多聞、恨善郡、妙華光、師子響、月遊住、定壞冥、無所動、忍細步、福燈度、囑累音、而最上、精進力、住術意、發寂然、妙善月、覺意華、吉祥善、所言快、慧勢力、威方便、鐙火光、行步強、天音聲、順寂然、若干日、以隨時、安樂佛、戒光明、修建立、無塵埃、安住和、有聖慧、轉增益、香光明、因順時、音暉曜、柔軟業、無罣礙、寂幢幡、趣最道、行玄妙、愛敬寶、法所遊、而言天、無極慈、善知友、步寂然、無量土、明曜山、賢所歎、興發道、斯威神、所現光、報善行、逮極善、離憂慼、寶光明、所行道、功福行、德如海、若干品、降伏魔、除害非、所宿止、入外學、無壞意、能思遠、因所誠、取重解、斯愛敬、道幢幡、聖慧響、號須深、斯梵天、樂隱佛、神足英、勝根地、所執持、日恭恪、月宮生、迦益華、賢所施、持精明、福所哀、好樂力、善音說、法貴佛、梵天響、其快善、無缺漏、覺舉號、大弘廣、名聞稱、英妙意、暢神音、師音樹、棄愚癡、降甘露、仁賢月、辯無量、宣名稱、應性行、供養度、而懷憂、愛樂安、虛俗志、樂所趣、歸所行、破眾業、青蓮華、調華佛、永無底、宣辯才、號光曜、斯逮致、有功勳、御精進、天竟域、最上行、習好樂、功福意、亘明曜、德無量、集威神、師子步、妙無動、行晃曜、龍音響、執持輪、尊勢象、樂哀世、法音佛、樂無底、號名稱、雨幢佛、雨德行、美好香、號虛空、音響辭、天帝王、弘明珠、善財業、燈火焰、斷根王、閑寂靜、主安隱、師子音、流寶名、建立義、建示現、所有華、眉間光、無邊際、辯才王、❥伴慧、由自在、師子髮、遊晃煜、德燈焰、月暉曜、無所愁、郡土地、心覺解、殊勝法、安光教、應美香、其有力、智慧華、其音強、順安隱、義理氏、好愛喜、得致勝、執衣鉢、行寂然、人師子、有名稱、號樓由。<p>「是賢劫中有斯千佛興現出世，度脫十方一切眾生。是千佛等各有名號，皆如是像。若有人聞受持諷誦，執學心懷專精了識，行無放逸和同供養，棄眾惡趣勤苦之患，長得安隱住于禁戒，諸所將信順喜經道，應行清淨值具足果，此深妙忍根元法忍，護一切世若干億劫。犯諸惡行不知罪福果之報應，聞諸佛名除一切罪無復眾患。假使有持是諸佛名一切尊號，致得神足一心定意。若有凡庶，逮得見聞自在值此，斯眾導師御行經典，懷來億載無量功祚，所解說義暢達音慧，因得值見斯三昧定，性行清淨心無猶豫，所興發慧不著三界，以逮總持存在心懷，是等當行此三昧定。」
。
<juan>賢劫經卷第七<p>西晉月氏三藏竺法護譯<p>千佛興立品第二十一<p>爾時，喜王菩薩復白佛言：「善哉！世尊！願說賢劫諸佛名號，及佛父母、佛子、侍者，上首聖尊諸弟子等，舍利光明、壽命長短，比丘眾會、法立年數，種姓佛教經法流布，所可度脫諸天人民，使會者聞心開意悅皆發道心，多所哀念，多所安隱，愍傷諸天及十方人一切眾生。又將來世諸菩薩施，以得聽受是經法已，益加樂學志願尊法為顯大明。唯垂大哀，重為散意令三界蒙。」<p>佛告喜王菩薩：「今當說之，諦聽！善思！唯諾啟受。」喜王菩薩與諸大眾受教，專精一心皆聽。<p>佛言：「拘留孫如來、至真、等正覺所生土地，城名仁賢。王所治處，姓曰迦葉。父曰祠祀施，梵志種所生，母字維耶妙勝，子曰上勝。侍者名覺意，智慧弟子維頭，神足曰抄兒。其佛身光照四十里，一會說經四萬比丘、二會七萬、三會六萬，皆成聲聞。佛在世時人壽四萬歲，正法住世八萬歲，舍利并合作一大寺。<p>「拘那含牟尼如來、至真所生土地，城名上被。梵志種父名施尊，母字上妙，子曰澤明集。侍者曰吉善，智慧弟子曰最上，神足曰不舍。佛在世時人壽三萬歲，一會說經七萬比丘、二會六萬、三會五萬，皆得羅漢。其佛光明照二十里，正法存立千歲，舍利并合興一大寺。<p>「迦葉如來所生土地，城名神氏，佛光照十里。梵志種，父名梵施，母字經業，子曰導師。侍者曰普友，上首智慧弟子名開明，神足曰坻舍。佛在世時人壽二萬歲，一會說經二萬比丘、二會萬八千、三會萬六千，皆得道證。正法存立七萬歲，舍利并合興一大寺。<p>「喜王聽之！今我能仁所生土地，城名迦維羅衛。君子種姓瞿曇，其光圓照七尺，父曰白淨，母字極妙，子曰羅雲。侍者曰阿難，智慧上首弟子字舍利弗，神足弟子曰目連。今世人壽百歲或長或短，一會說經千二百五十比丘眾，皆得道證。舍利普布八方上下。正法存立五百歲，像法存立亦五百歲。<p>「慈氏如來所生土地，城名妙意，王者所處，其佛威光照四十里。梵志種，父名梵乎，母字梵經，子曰德力。侍者曰海氏，智慧上首弟子號慧光，神足曰堅精進。佛在世時人壽八萬四千歲，一會說經九十六億、二會九十四億、三會九十二億，皆得阿羅漢。舍利并合共興大寺，正法存立八萬歲。<p>「師子如來所生土地，城名曰華土，其佛光明照四十里。君子種父名勇師子，母字江音，子字大力。侍者曰善樂，上首神足弟子曰雨氏，智慧弟子曰慧積。佛在世時人壽七萬歲，一會說法百億比丘、二會九十億、三會八十億聲聞集矣，皆得道證。正法存立億歲，舍利普流八方上下。<p>「光炎如來所生土地，城名星宿主，其佛光明照二千里。君子種父名善意，母字妙華，子字以時。侍者曰長喜，上首神足弟子名雷吼，智慧弟子曰尊教。其佛在世時人壽九萬歲，一會百千億、二會九十九億、三會九十八億，皆得道證。正法存立八萬五千歲，舍利普流八方上下。<p>「牟尼柔仁如來所生土地，城名曰上華，王所治處，其佛光明照四十里。父名大山，母字須滿光，子曰上寶。侍者曰尊上，上首神足弟子曰超施，智慧弟子曰快意。佛在世時人壽六萬歲，一會八十姟、二會七十億、三會五十億，皆得羅漢。正法存立一千歲，舍利普流八方上下。<p>「華氏如來所生土地，城名曰蓮華，王所治處，其佛光明照三百二十里。梵志種父名尊名，母曰妙華，子曰智根。侍者曰樂道，上首神足弟子名無害，智慧弟子名法力。一會說法弟子六百億、二會三十五億、三會三十四億，皆得道證。佛在世時，人壽五十萬歲，正法存立具足千歲，舍利普流遍布八方上下。<p>「次復有佛，同號華氏如來，所生土地城名甚大廣，其佛光明照四十里。梵志種，父名華髮，母字法主，子字曰鮮潔。侍者曰心念，上首神足弟子曰忻樂，智慧弟子曰善忻喜。其佛在世時人壽九億歲，一會說法十四億弟子共集、二會十五億、三會十六億，皆得道證。正法存立十億歲，舍利普流八方上下。<p>「善目如來所生土地，城名造賢，王所治處，其佛光明照四百八十里。梵志種，父名珍寶，母字言談，子名宿王。侍者曰世愛，上首神足弟子曰師子步，智慧弟子曰無量意。佛在世時人壽七萬歲，一會說法三十姟弟子共集、二會說法二十八姟、三會說法三十六姟，皆得道證。正法存立一億歲。<p>「從是已來第一初興諸如來計斯十一佛，隨其眾生所行純熟而開化之，其餘諸佛皆各如是十一也，廣布舍利八方上下。<p>「其導師如來所生土地，城名最錦，王所治處，其佛光明照千三百六十里。梵志種，父字無難，母字愍傷，子曰愛光。侍者曰大汎流，上首智慧弟子名曰上首，神足弟子曰是愍。佛在世時人壽千億歲，一會弟子說法七十姟集、二會六十姟、三會五十姟，皆得道證。正法存立九萬二千歲，舍利普流八方上下。<p>「大多如來所生土地，城名俗人，王所治處，其佛光明照三千里。君子種，父名內進，母字捨嫉，子曰照明。侍者曰善思，上首智慧弟子名無難音，神足弟子曰歲無青。佛在世時人壽四十億歲，一會說經百千姟諸弟子集，從是已後不可復計，正法存立億歲，舍利普流八方上下。<p>「大力如來所生土地，城名寶威，其佛光明照千二百里。梵志種，父名所選，母字甚威，子曰師子步。侍者曰愛子，上首神足弟子善住，智慧弟子曰尊施。佛在世時人壽四萬歲，一會說經弟子一姟人來集、二會二姟、三會一姟，皆得道證。正法存立八萬四千歲，舍利并合集立一大寺。<p>「宿王如來所生土地，城名紫金，王所治處。梵志種，其佛光明照四千里，父名施光，母字善意，子曰供養。侍者名勤力，上首智慧弟子名熾盛音，神足弟子名建立。一會說經弟子百億人集、二會九十億、三會八十億，皆得道證。正法存立千歲，舍利普流八方上下。<p>「修藥如來所生土地，城名談主，王所治處，其佛光明照四十里。君子種，父名善寂，母字所樂，子曰須彌幢。侍者曰華氏，上首智慧弟子曰尊法，神足弟子曰福力。佛在世時人壽七萬七千歲，一會說法七十億弟子集、二會六十九億、三會六十八億，皆得道證。正法存立六萬歲，舍利普流八方上下。<p>「名稱英如來所生土地，城名清威，君子種，其佛光明照百二十里。父名光焰，母字談言，子字上華。侍者曰眼受，上首智慧弟子字智力，神足弟子曰師子力。一會說經三十三姟弟子集、二會三十二姟、三會三十一姟弟子集，皆得道證。正法存立二億歲，舍利并合興一大寺。<p>「大光如來所生土地，城名安樂，其佛光明照千六百里。君子種，父名金剛，母字伏施，子曰良田。侍者寂意，上首智慧弟子名道眾，神足弟子曰堅刃。佛在世時人壽百千歲，一會說經八十億三千萬弟子集、二會復倍、三會六姟，皆得道證。正法存立三萬歲，舍利普流八方上下。<p>「照明如來所生土地，城名安隱法，其佛光明照三百六十里。君子種，父名名稱，母字善供，子曰奉行。侍者曰上善郡，上首智慧弟子曰善賢，神足弟子曰流江。佛在世時人壽五百歲，一會說經六十二姟弟子集、二會六十一姟、三會六十姟弟子，皆得道證。正法存立四萬八千歲，舍利普流八方上下。<p>「日藏如來所生土地，城名華主，王所治處，其佛光明照八萬里。梵志種，父名富有，母字妙華，子曰焰光。侍者曰慧上，上首智慧弟子名智兵，神足弟子曰剛兵。佛在世時其人壽七十億歲，一會說經百千比丘集、二會百億、三會如塵，皆得道證。正法存立三十億歲，舍利并合興一大寺。<p>「月氏如來所生土地，城名上寶，王所治處，其佛光明照三百二十里。君子種，父名清部，母字藥子，子曰滿宿。侍者曰供味，上首智慧弟子曰智最，神足弟子曰因法供。佛在世時人壽六千歲，一會說經二千二百億弟子集、二會千四百億、三會千八百億、四會一千四百億，皆得道證。正法存立萬一千歲，舍利并合興一大寺。<p>「光照如來所生土地，城名音乘，其佛光明照二千六百四十里。君子種，父名福施，母字法主，子曰聞上。侍者曰善辯，上首智慧弟子曰雨音，神足弟子曰慧上。佛在世時人壽百千歲，一會說經七十萬弟子集、二會八十萬、三會九十萬，皆得道證。正法存立十萬歲，舍利普流八方上下。<p>「善照如來所生土地，城名光焰，王所治處，其佛光明照六百四十里。梵志種，父名日暉，母字月氏，子曰大神妙。侍者曰多堅，上首智慧弟子名慧施，神足弟子字所在吉。佛在世時人壽八萬五千歲，一會說經五百億弟子集、二會四百億、三會三百億，皆得道證。正法存立四萬五千歲，舍利普流八方上下。<p>「無憂如來所生土地，城名智慧，其佛光明照四百里。君子種，父名執華，母字法氏，子曰執光。侍者曰樂音，上首智慧弟子曰雨積，神足弟子曰勝施。佛在世時人壽百千歲，一會說經二姟弟子集、二會一姟、三會九十五億，皆得道證。正法存立十三萬歲，舍利并合興一大寺。<p>「威神如來所生土地，城名閻浮上，其佛光明照三百二十里。梵志種，父名賢天，母字愛施，子曰明焰。侍者曰見敬，上首智慧弟子曰取英，神足弟子曰度世。佛在世時人壽三萬三千歲，一會說經八十億弟子集、二會七十八億、三會七十六億，皆得道證。正法存立七十七億歲，舍利并合興一大寺。<p>「焰光如來所生土地，城名鐙氏，其佛光明照千佛土。梵志種，父名敬法，母字蓮華氏，子曰月行。侍者曰通慕音，上首智慧弟子曰德首，神足弟子曰斯施。佛在世時人壽萬四千歲，一會說法十六億弟子集、二會十七億、三會十八億，皆得道證。正法存立二百一十萬歲，舍利普流八方上下。<p>「執華如來所生土地，城名造福，王所治處，其佛光明照三千二百里。君子種，父名白蓮華，母字施德，子曰福首。侍者曰好顏，上首智慧弟子名無量土，神足弟子曰重王。佛在世時人壽七萬歲，一會說經九十億弟子集、二會九十九億、三會八十八億，皆得道證。正法存立億歲，舍利普流八方上下。<p>「勳光如來所生土地，城名蓮華，王所治處，其佛光明照二千四百里。君子種，父名光照，母字德至，子曰法辯。侍者曰福供，上首智慧弟子曰瑠璃藏，神足弟子曰極施。佛在世時人壽三百歲，一會說經十六億弟子集、二會十二億、三會十八億，皆得道證。正法存立億歲，舍利普流八方上下。<p>「現義如來所生土地，城名導御郡，王所治處，其佛光明照二千四百八十里。梵志種，父名柔郡，母字敬天，子曰德稱。侍者曰梵音，上首智慧弟子曰訓戒意，神足弟子曰勝施。佛在世時人壽百歲，一會說經六十二姟弟子集、二會七十姟、三會八十姟，皆得道證。正法存立億歲，舍利普流八方上下。<p>「錠燿如來所生土地，城名寶錦，王所治處，其佛光明照二千里。君子種，父名寶施，母字焰味，子曰寶藏。侍者曰意悅，上首智慧弟子曰無能當，神足弟子曰大力。佛在世時人壽五萬歲，一會說經七十萬弟子集、二會九十萬、三會百萬弟子，皆得道證。正法存立二十萬歲，舍利并合興一大寺。<p>「興盛如來所生土地，城名威光，其佛光明照四十里。梵志種，父名善興，母字快意，子曰勝友。侍者曰師子力，上首智慧弟子曰光憂施，神足弟子曰山積。佛在世時人壽四萬歲，一會說法一億弟子集、二會二億、三會三億，皆得道證。正法存立九萬歲，舍利普流遍於十方。<p>「賢氏如來所生土地，城名專吉，王所治處，其佛光明照三千八十里。梵志種，父名栴施，母字閻上，子曰雄施。侍者曰月愛，上首智慧弟子曰海氏，神足弟子曰龍力。佛在世時人壽七萬歲，一會說經二百三十萬弟子集、二會三百五十萬、三會三百八十萬弟子，皆得道證。正法存立十萬歲，舍利并合興一大寺。<p>「善樂如來所生土地，城名善富，其佛光明照四百里。梵志種，父名土尊，母字月辭，子曰法自由。侍者曰世愛，上首智慧弟子曰雷音，神足弟子曰施華。佛在世時人壽三萬六千歲，一會說經三十億弟子集、二會二萬八千、三會二萬七千弟子，皆得道證。正法存立百千歲。舍利普流遍於十方。<p>「頂髻施如來所生土地，城名清天，其佛光明照四千里。梵志種，父名重王，母字披其私，子曰山施。侍者曰月天，上首智慧弟子曰樂慧，神足弟子曰魔所供。佛在世時人壽五千歲，一會說經六十二億弟子集、二會六十一億、三會六十億弟子，皆得道證。正法存立七萬七千歲，舍利并合興一大寺。<p>「眉間如來所生土地，城名悅天，其佛光明照四千里。梵志種，父名國重，母字謵施，子曰正施。侍者曰月天，上首智慧弟子曰慧施，神足弟子曰供柔。佛在世時人壽五萬歲，一會說經六十二億弟子集、二會六十一億、三會六十億。正法存立七萬歲，舍利并合興一大寺。<p>「堅固如來所生土地，城名福音，其佛光明照四千里。梵志種，父名樹王，母字施珊瑚，子曰施世。侍者曰首力，上首智慧弟子曰月英，神足弟子曰動光。佛在世時人壽萬二千歲，一會說經百千弟子集、二會九萬、三會八萬弟子，皆得道證。正法存立二萬八千歲，舍利普流遍布十方。<p>「首威如來所生土地，城名寶氏，其佛光明照四百里。君子種，父名柔華，母字法氏，子曰愛英。侍者曰堅進，上首智慧弟子曰施斷，神足弟子曰人力。佛在世時人壽百歲，一會說經百億弟子集，皆得道證。正法存立億歲，舍利普流遍於十方。<p>「難勝如來所生土地，城名療吉，王所治處，其佛光明照四十億里。君子種，父名清天，母字福氏，子曰月寂。侍者曰誠愛，上首智慧弟子曰寶上，神足弟子曰雷音。佛在世時人壽八億歲，一會說經三十姟弟子集、二會五十姟、三會八十姟弟子，皆得道證。正法存立八十億歲，舍利普流八方上下。<p>「德幢如來所生土地，城名善柔，王所治處，其佛光明照二百里。梵志種，父名供友，母字居世，子曰金剛集。侍者曰寶愛，上首智慧弟子曰日藏，神足弟子曰承御。佛在世時人壽億歲，一會說經三十萬姟弟子集、二會五十萬姟、三會六十萬姟弟子，皆得道證。正法存立三億歲，舍利并合興立一大寺。<p>「閑靜如來所生土地，城名寶妙，其佛光明照三千四十里。君子種，父名曰越步，母字無所進，子曰月訓。侍者曰琉璃藏，上首智慧弟子曰力天，神足弟子曰喜愛。佛在世時人壽百千歲，如前諸如來所現造業，其餘諸佛亦復如是，所度等無有異，是故斯會正法存立五十萬歲。其佛土地皆寶合成，悉有眾珍咸生寶樹，有衣服樹周流遍國，國土人民所生無有眾難三惡之趣，舍利普布周流十方。<p>「堅重如來所生土地，城名佳妙，其佛光明照二十里。梵志種，父名寶上，母字寶光，子曰持地。侍者曰寂意，上首智慧弟子曰音十里，神足弟子曰吉利。其佛在世時人壽三千歲，一會說經法百千弟子集，皆得道證。一會無二，正法存立七萬七千歲，舍利普流遍布十方。<p>「梵音如來所生土地，城名光威，其佛光明照三千三百二十里。梵志種，父名上最，母字至誠氏，子曰福威。侍者曰蓮目，上首智慧弟子曰雪色，神足弟子曰施炎。佛在世時人壽九萬歲，一會說經八十六億弟子集、二會九十億、三會百億，皆得道證。正法存立三千歲，舍利并合興一大寺。<p>「次賢如來所生土地，城名華茂，其佛光明照二百四十里。君子種，父名福愛，母字安養，子曰時節施。侍者曰造義，上首智慧弟子曰日月，上首神足弟子曰上金。其佛在世時人壽五十萬歲，一會說經七十億弟子集、二會七十八億、三會八十億，皆得道證。正法存立四萬歲，舍利并合興一大寺。<p>「無本如來所生土地，城名俗所敬，其佛光明照四百里。梵志種，父名海氏，母字棄垢，子曰四眼。侍者曰降根，上首智慧弟子曰善思義，神足弟子曰響審。其佛在世時人壽八萬歲，一會說經七萬二千五百人皆得羅漢、二會七萬六千三百、三會七萬五千人，皆得道證。正法存立八萬歲，舍利普流周遍十方。<p>「光興如來所生土地，城名金光，其佛光明照二千剎土。君子種，父名光焰，母字寶施，子曰樂德。侍者曰月華，上首智慧弟子曰極音，神足弟子曰自在。佛在世時人壽五億歲，一會說經五十億百千弟子集、二會四十億百千、三會三十億百千，皆得道證。正法存立七億百千歲，舍利普流遍布十方。<p>「大明山如來所生土地，城名寶淨，其佛光明照三千二百里。梵志種，父名月盛，母字日施，子曰善蓋。侍者曰寶共，上首智慧弟子曰若干覺，神足弟子曰智愛。佛在世時人壽八千歲，一會說經七十億弟子集、二會八十億、三會九十億，皆得道證。正法存立九萬二千歲，舍利并合興一大寺。<p>「金剛如來所生土地，城名善行威，其佛光明照百四十里。君子種，父名明珠光，母字青蓮目，子曰壽命。侍者曰海氏，上首智慧弟子曰堅施，神足弟子曰尊友。佛在世時人壽百千歲，一會說經四十億弟子集、二會三十億、三會三十二億，皆得道證。正法存立千歲，舍利普流遍布十方。<p>「憶識如來所生土地，城名旃陀氏，其佛光明照三千三百六十里。梵志種，父名華氏，母字焰光，子曰寶捨。侍者曰意樂，上首智慧弟子曰無畏，神足弟子曰石王。佛在世時人壽億歲，一會說經七十姟弟子集、二會六十六姟、三會五十姟，皆得道證。正法存立二億歲，舍利并合興一大寺。<p>「無畏如來所生土地，城名甚和柔，其佛光明照三千六百里。君子種，父名施光，母字善目，子曰思夷華。侍者曰月氏，上首智慧弟子曰重王，神足弟子曰天氏。佛在世時人壽百千歲，一會說經八十姟弟子集、二會七十八姟、三會七十六姟，皆得道證。正法存立億歲，舍利普流遍布十方。<p>「寶氏如來所生土地，城名次堅，其佛光明照百二十里。梵志種，父名棄嫉，母字福施供，子曰施供藥。侍者曰集施，上首智慧弟子曰無能當，神足弟子曰強步。佛在世時人壽萬八千歲，一會說經四十億弟子集、二會三十八億、三會十六億，皆得道證。正法存立七萬歲，舍利并合興一大寺。<p>「蓮華目如來所生土地，城名華郡，其佛光明照千二百八十里。君子種，父名上華，母字妙顏，子曰大愛。侍者曰無憂華，上首智慧弟子曰智光，神足弟子曰重施。佛在世時人壽八千歲，一會說經七億弟子集、二會三十四億、三會四十億，皆得道證。正法存立五十六億歲，舍利普流遍布十方。<p>「力將如來所生土地，城名上賢，其佛光明照二百一十里。君子種，父名力天，母字施安，子曰滿明。侍者曰護法，上首智慧弟子曰勝王，神足弟子曰善安。佛在世時人壽萬六千歲，一會說經六十萬弟子集、二會五十萬八千、三會七十五萬二千，皆得道證。正法存立千歲，舍利并合興一大寺。<p>「華光如來所生土地，城名善月華，其佛光明照三千一百二十里。梵志種，父名愛見，母字星宿，子曰堅證。侍者曰覺氏，上首智慧弟子曰義氏，神足弟子曰詳幢。佛在世時人壽二萬二千歲，一會說經三十億弟子集、二會三十二億、三會亦三十二億，皆得道證。正法存立五萬歲，舍利普流遍布十方。<p>「伏愛如來所生土地，城名上財，其佛光明照三百二十里。君子種，父名時氏，母字賢首，子曰訓寂。侍者曰愍傷，上首智慧弟子曰善宿，神足弟子曰思夷華。佛在世時人壽百千歲，一會說經九百億弟子集、二會八十億、三會七十億，皆得道證。正法存立五十萬歲舍利普流八方上下。<p>「大威如來所生土地，城名富祠，其佛光明照二百里。梵志種，父名寶藏，母字威氏，子曰照上。侍者曰善多，上首智慧弟子曰焰光，神足弟子曰紫藏。佛在世時人壽五千歲，一會說經七萬弟子集、二會七萬五千、三會八萬人，皆得道證。正法存立二萬一千歲，舍利并合興一大寺。<p>「梵氏如來所生土地，城名上味，其佛光明照百二十里。梵志種，父名愛無憂，母字旃陀氏，子曰勝兵。侍者曰甚調，上首智慧弟子曰進士，神足弟子曰金剛結。佛在世時人壽萬二千歲，一會說經億弟子集，止有是一會，皆得道證。正法存立萬四千歲，舍利并合興一大寺。<p>「無量曜如來所生土地，城名神祇，其佛光明照三千八百里。君子種，父名尊音，母字月光，子曰欣善。侍者曰善兵，上首智慧弟子曰樂響，神足弟子曰焰光。佛在世時人壽八萬歲，一會說經二百億弟子集、二會四百億、三會六百億，皆得道證。正法存立亦八萬歲，舍利普流八方上下。<p>「龍施如來所生土地，城名寶錦，其佛光明照二十里。君子種，父名持勝，母字法氏，子曰福力。侍者曰寶城，上首智慧弟子曰閻最，神足弟子曰雄天。佛在世時人壽七萬六千歲，一會說經八萬弟子集、二會七萬八千。三會七萬五千人，皆得道證。正法存立千歲，舍利并合興一大寺。<p>「堅步如來所生土地，城名上賢，其佛光明照二百里。君子種，父名師子髮，母字那羅施，子曰法音。侍者曰善應，上首智慧弟子曰寶施，神足弟子曰月施。佛在世時人壽億歲，一會說經百億弟子集、二會九十億、三會九十八億，皆得道證。正法存立五萬歲，舍利普流遍布十方。<p>「不虛見如來所生土地，城名逮受，其佛光明圓照七尺。君子種，父名清施，母字柔甘具，子曰焰味。侍者曰閻吼，上首智慧弟子曰安明友，神足弟子曰伊沙羅。佛在世時人壽百歲，一會說經九十六億弟子集、二會九十八億、三會百億，皆得道證。正法存立千歲，舍利普流遍布十方。<p>「精進施如來所生土地，城名治波，其佛光明照四十里。梵志種，父名賢吼，母字首意，子曰無憂天。侍者曰大神便，上首智慧弟子曰樂尊，神足弟子曰月首。佛在世時人壽千歲，一會說經八十姟弟子集，皆得道證。正法存立三千歲，舍利并合興一大寺。<p>「賢力如來所生土地，城名得樂志，其佛光明照四百里。君子種，父名寶威，母字福意，子曰常施。侍者曰石樂，上首智慧弟子曰慧殊，神足弟子曰海意。其佛在世時人壽六千歲，一會說經八百萬億弟子集，皆得道證，由得自在。正法存立二萬一千歲，舍利普流遍布十方。<p>「欣樂如來所生土地，城名財富，其佛光明照百六十里。梵志種，父名梵天，母字供首，子曰大威。侍者曰行步安，上首智慧弟子曰多福，神足弟子曰樂目。佛在世時人壽八萬四千歲，一會說經七十三億弟子集、二會七十二億、三會七十一億，皆得道證。正法存立九千歲，舍利普流遍布十方。<p>「不退沒如來所生土地，城名長威，其佛光明照三千八百里。君子種，父名醫王，母字宿首，子曰華天。侍者曰力勝，上首智慧弟子曰稱無量，神足弟子曰勇步。佛在世時人壽二萬一千歲，一會說經六十億弟子集、二會五十八億、三會五十六億，皆得道證。正法存立九千歲，舍利并合興一大寺。<p>「師子幢如來所生土地，城名烏扇迦，其佛光明照三百六十里。君子種，父名法幢。母字福友，子曰貴施。侍者曰大神，上首智慧弟子曰愛施，神足弟子曰勤詣。佛在世時人壽二萬八千歲，一會說經二十二億弟子集、二會二十一億、三會二十億，皆得道證。正法存立八千歲，舍利普流遍布十方。<p>「勝知如來所生土地，城名寶焰，其佛光明照四百里。君子種，父名日藏，母字華目，子曰樂成。侍者曰法氏，上首智慧弟子曰修成，神足弟子曰善法。佛在世時人壽八萬歲，一會說經三十六億弟子集、二會三十七億、三會三十八億，皆得道證。正法存立六百萬歲，舍利并合興一大寺。<p>「法氏如來所生土地，城名愛天，梵志種，其佛光明照二百八十里。父字莫勝，母字聞氏，子曰勝天根。侍者曰日施，上首智慧弟子曰大樂，神足弟子曰施藥。佛在世時人壽億歲，一會說經八億弟子集、二會七億、三會六億，皆得道證。正法存立一億歲，舍利普流遍布十方。<p>「喜王如來所生土地，城名所在吉，其佛光明照三千二百里。君子種，父名最上，母字首歸悅，子曰念閻吼。侍者曰和安，上首智慧弟子曰寶上，神足弟子曰執人天。佛在世時人壽五千歲，一會說經四十億弟子集、二會三十八億、三會三十七億，皆得道證。正法存立百千歲，舍利并合興一大寺。<p>「妙御如來所生土地，城名寶藏，其佛光明照四十里。君子種，父名曰施，母字寶氏，子曰德光。侍者曰海身，上首智慧弟子曰行妙施，神足弟子曰上施。一會說經九十億弟子集、二會九十八億、三會百億，皆得道證。佛在世時人壽億歲，正法存立三億歲，舍利普流遍布十方。<p>「敬英如來所生土地，城名世樂，其佛光明照二十里。梵志種，父名豐世，母字欣樂，子曰外氏。侍者曰尊鎧，上首智慧弟子曰安上，神足弟子曰退施。佛在世時人壽百千歲，一會說經五十億弟子集、二會四十八億、三會四十六億，皆得道證。正法存立一億歲，舍利并合興一大寺。<p>「妙天如來所生土地，城名善意，其佛光明照千二百里。梵志種，父名真末，母字法意，子曰月上。侍者曰威英，上首智慧弟子曰愛首，神足弟子曰無憂。一會說經七十億百千弟子集、二會六十億百千、三會五十億百千，皆得道證。正法存立二萬歲。佛在世時人壽四萬歲，舍利普流遍布十方。<p>「多勳如來所生土地，城名香氏，其佛光明照三百六十里。君子種，父名受施，母字威首，子曰威神。侍者曰青蓮，上首智慧弟子曰無垢施，神足弟子曰施興忻樂。一會說經十四億弟子集、二會十六億、三會十八億，皆得道證。佛在世時人壽二萬五千歲，正法存立五萬歲，舍利并合興一大寺。<p>「眾香手如來所生土地，城名福香，其佛光明照千二百八十里。君子種，父名首樂，母字妙華，子曰寶上光。侍者曰誠英，上首智慧弟子曰愛月，神足弟子曰勝力。一會說經六十六億弟子集、二會六十四億、三會六十二億，皆得道證。佛在世時人壽七萬歲，正法存立亦七萬歲，舍利普流遍布十方。<p>「順觀如來所生土地，城名度閻，其佛光明照四十里。梵志種，父名施顏，母字寶趣，子曰所生。侍者曰意悅，上首智慧弟子曰施明，神足弟子曰意錦。一會說經七十億弟子集。二會六十八億、三會六十六億，皆得道證。佛在世時人壽九十億歲，正法存立九十億歲，舍利普流遍布十方。<p>「雨音如來所生土地，城名宿愛，其佛光明照千七百六十里。梵志種，父名明施，母字威首，子曰其法。侍者曰甚諦，上首智慧弟子曰月藏，神足弟子曰力步。一會說經七十億弟子集、二會七十五億、三會八十億，皆得道證。佛在世時人壽九萬歲，正法存立百千歲，舍利并合興一大寺。<p>「善思如來所生土地，城名無量寶，其佛光明照二十里。梵志種，父名念堅，母字福祇，子曰華施。侍者曰力施，上首智慧弟子曰無喻，神足弟子曰捨嫉。一會說經百千萬弟子集、二會八十萬、三會七十萬，皆得道證。佛在世時人壽千歲，正法存立八萬四千歲，舍利普流遍布十方。<p>「快意如來所生土地，城名快見，其佛光明照五百六十里。君子種，父名宿天，母字威氏，子曰華氏。侍者曰俱退，上首智慧弟子曰普施，神足弟子曰超步。一會說經二十八億弟子集、二會二十五億、三會亦二十五億，皆得道證。佛在世時人壽三萬歲，正法存立六萬歲，舍利普流遍布十方。<p>「離垢如來所生土地，城名城威，其佛光明照四十里。梵志種，父名首藏，母字華辭，子曰智威。侍者曰無限，上首智慧弟子曰有志，神足弟子曰郡氏。一會說經八十萬弟子集。二會九十萬、三會百萬，皆得道證。佛在世時人壽六萬五千歲，正法存立二萬歲，舍利普流遍布十方。<p>「名聞如來所生土地，城名無憂，其佛光明照四千里。君子種，父名最上，母字威施，子曰上首。侍者曰法住，上首智慧弟子曰石氏，神足弟子曰愛垢。一會說經百億弟子集，二會九十億三會八十億，皆得道證。佛在世時人壽七萬歲，正法存立二十萬歲，舍利普流遍布十方。<p>「大稱如來所生土地，城名好園，其佛光明照八百八十里。梵志種，父名首積，母字日施，子曰勝離意。侍者曰聞義思，上首智慧弟子曰密郡，神足弟子曰斷施。一會說經五百億弟子集、二會三百億、三會二百億，皆得道證。佛在世時人壽八萬歲，正法存立五萬歲，舍利普流遍布十方。<p>「明珠髻如來所生土地，城名照郡，其佛光明照百二十里。君子種，父名覺喜，母字思夷氏，子曰思兵。侍者曰無量寂，上首智慧弟子曰寶威，神足弟子曰逮致。一會說經九百億弟子集二會千億、三會千二百億，皆得道證。佛在世時人壽九萬歲，正法存立億歲，舍利普流遍布十方。<p>「堅強如來所生土地，城名安思，其佛光明照千國土。君子種，父名神氏，母字樹言，子曰炎樂。侍者曰明珠味，上首智慧弟子曰樂諧，神足弟子曰甚調。一會說經千三億弟子集、二會三十八億、三會五億，皆得道證。佛在世時人壽三萬歲，正法存立九萬歲，舍利并合興一大寺。<p>「師子步如來所生土地，城名清白氏，其佛光明照千三百二十里。君子種，父名若干塵，母字妙藥，子曰不陀留。侍者曰意行，上首智慧弟子曰多豐，神足弟子曰與護。一會說經百七十八萬弟子集、二會百二十萬、三會百四十萬，皆得道證。佛在世時人壽萬八千歲，正法存立七億歲，舍利普流遍布十方。<p>「神樹如來所生土地，城名上閻浮，其佛光明照億里。君子種，父名樹王，母字意英，子曰愛俗。侍者曰施曜，上首智慧弟子名藥解，神足弟子曰二財。一會說經四十八億弟子集、二會三百五十億、三會三百三十億，皆得道證。佛在世時人壽萬八千歲，正法存立七十萬歲，舍利并合興一大寺。<p>「輒勝如來所生土地，城名藥氏，其佛光明照三百六十里。君子種，父名見敬，母字財施，子曰勇施。侍者曰法與，上首智慧弟子曰了相，神足弟子曰大根名聞。一會說經七十六億弟子集、二會七十四億、三會七十二億，皆得道證。佛在世時人壽八萬歲，正法存立六百千歲，舍利普流遍布十方。<p>「智慧如來所生土地，城名賢施，其佛光明照四百四十里。君子種，父名釋施，母字蜜威，子曰梵天。侍者曰法稱，上首智慧弟子曰根意，神足弟子曰尊氏。一會說經四十億弟子集、二會三十億、三會二十億，皆得道證。佛在世時人壽三千歲，正法存立一萬歲，舍利并合興一大寺。<p>「善住如來所生土地，城名閑威，其佛光明照四百里。梵志種，父名護無害，母字樂音，子曰具或。侍者曰覺嫉，上首智慧弟子曰上與，神足弟子曰執鎧。一會說經四萬六千弟子集、二會二萬五千、三會四萬三千，皆得道證。佛在世時人壽五百萬歲，正法存立八萬歲，舍利并合興一大寺。<p>「虛空如來所生土地，城名愛居，其佛光明照百二十里。君子種，父名根施，母字天豪，子曰水天。侍者曰智結，上首智慧弟子曰上意，神足弟子曰法首。一會說經九十億弟子集，二會八十億、三會七十億，皆得道證。佛在世時人壽千歲，正法存立萬二千歲，舍利普流遍布十方。<p>「無量覺如來所生土地，城名善蓋，其佛光明照三百八十里。梵志種，父名生明眼母字龍施子曰妙好。侍者曰賢天，上首智慧弟子曰心音，神足弟子曰大枝步。一會說經七十億、二會五十億、三會四十億，皆得道證。佛在世時人壽億歲，正法存立六十億歲，舍利普流遍布十方。<p>「善顏如來所生土地，城名威氏，其佛光明照五百二十里。君子種，父名樂音，母字樂氏，子曰所在吉。侍者曰上與，上首智慧弟子曰福慧，神足弟子曰無懼。一會說經七億弟子集，二會九億、三會十億，皆得道證。佛在世時人壽三千歲，正法存立萬六千歲，舍利并合興一大寺。<p>「聖慧如來所生土地，城名善清白，其佛光明照五百六十里。梵志種，父名伊師檀母字離塵，子曰勇猛。侍者曰名阿難，上首智慧弟子曰意行，神足弟子曰須達。一會說經二十二億弟子集、二會二十一億、三會二十億，皆得道證。佛在世時人壽二萬八千歲，正法存立六萬歲，舍利并合興一大寺。<p>「光明如來所生土地，城名琉璃光，其佛光明照三千三百二十里。君子種，父名愛敬母字意樂，子曰愛光。侍者曰園觀，上首智慧弟子曰樂愛，神足弟子曰調友。一會說經八十二億弟子集、二會八十七億、三會八十六億，皆得道證。佛在世時人壽萬歲，正法存立三千歲，舍利普流遍布十方。<p>「堅誓如來所生土地，城名日遊，其佛光明照四十里。梵志種，父名天愛，母字善意音，子曰尊寶。侍者曰柔音，上首智慧弟子曰言施，神足弟子曰柔軟。一會說經百億弟子集、二會九十七億、三會九十五億，皆得道證。佛在世時人壽一億歲，正法存立四十億歲，舍利并合興一大寺。<p>「吉祥如來所生土地，城名母愛，其佛光明照二百八十里。梵志種，父名錦王，母字華元，子曰無量手。侍者曰養友，上首智慧弟子曰法事，神足弟子曰勝友。一會說經五十億弟子集、二會八十二億、三會八十六億，皆得道證。佛在世時人壽五萬歲，正法存立億歲，舍利普流遍布十方。<p>「誠英如來所生土地，城名愛響，其佛光明照四十里。梵志種，父名福外，母字賢氏。子曰愛名稱。侍者曰尊友，上首智慧弟子曰月賢，神足弟子曰樹目。一會說經八十億弟子集、二會七十億、三會六十億，皆得道證。佛在世時人壽一億歲，正法存立八億歲，舍利并合興一大寺。<p>「青蓮如來所生土地，城名甚華威，其佛光明照四百八十里。君子種，父名總持，母字忻施。子曰功福。侍者曰難勝，上首智慧弟子曰樂法，神足弟子曰藥氏。一會說經十萬弟子集、二會九萬九千、三會九萬八千，皆得道證。佛在世時人壽五百歲，正法存立萬五千歲，舍利并合興一大寺。<p>「鉤鏁如來所生土地，城名集賢，其佛光明照三百里。君子種，父名愛目，母字施善志，子曰仁賢。侍者曰明珠結，上首智慧弟子曰學友，神足弟子曰若干月。一會說經六十億弟子集、二會五十億、三會九十億，皆得道證。佛在世時人壽一萬二千歲，正法存立三萬歲，舍利普流遍布十方。<p>「安氏如來所生土地，城名意樂，其佛光明照百二十里。梵志種，父名無量寶，母字豐盛氏，子曰地施尊。侍者曰堅強，上首智慧弟子曰月曜，神足弟子曰師子。一會說經九十六億弟子集、二會九十四億、三會九十二億，皆得道證。佛在世時人壽八萬四千歲，正法存立亦八萬四千歲，舍利普流遍布十方。<p>「慧業如來所生土地，城名福富，其佛光明照四百里。君子種，父名無憂，母字愛海，子曰和善覺。侍者曰善施，上首智慧弟子曰現在聖，神足弟子曰福愛。一會聖眾不可計億、二會八百億、三會七百億，皆得道證。其佛在世時人壽八萬姟歲，正法存立五億，佛散舍利如布醫藥。<p>「爾時，安住巍巍難逮，若有聞名百一，斯等不久成佛正覺，況復供奉是千如來？諸弟子學不足言耳，諸菩薩等，逮不退轉無所從生法忍一生補處，度脫十方不可稱計。」
。
<juan>賢劫經卷第八<p>西晉月氏三藏竺法護譯<p>千佛發意品第二十二<p>喜王菩薩復白佛言：「善哉！世尊！唯垂愍哀，說此劫中千佛本末，昔始作行得為菩薩時，在何佛所初發道意，積功累德每生自剋供養諸佛，自致正覺度脫一切？」<p>佛告喜王菩薩：「諦聽！諦聽！善思念之！當為汝說發意本末。」喜王菩薩與諸大眾受教而聽。<p>佛言：「拘留孫佛本宿命時，見月意如來，心中亘然如冥覩明，知道無上三界最尊，則求寶蓋貢上其佛，初發道意精進不懈，自致正覺度脫一切。<p>「鉤那含佛本宿命時，見師子如來，貢上寶瓔及須漫花，因初發道心積功累德，自致正覺度脫一切。<p>「其迦葉佛本宿命時，生梵志家作幼童子，見思夷最如來心中解悅，脫身所著妙好寶帶貢上其佛，初發道意行菩薩法不中懈廢，自致正覺度脫一切。」<p>佛言：「今我成佛，號釋迦文，本宿命時作良醫師，主治人病得醫功夫寶物衣具。見往古佛，與吾同號亦字能仁如來，知之至尊，因持衣物貢上其佛，初發道意行四等心，四恩六度空無相願，不中取證逮得無所從生法忍。見定光佛示現受決，欲濟一切三界眾生，自致正覺度脫一切。<p>「慈氏如來本宿命時，作轉輪聖王，見佛名逮無極，因發道心請佛聖眾供以甘饍，貢上光寶以施一切，所在仁慈愍諸不逮，周旋生死如恒河沙劫不以為劬，自致至佛度脫一切，值其上壽人命八萬四千歲時。<p>「師子如來本宿命時，從初發心，佛名晃昱音，因其發心，以五寸五納衣奉上其佛，供事世尊行菩薩法，自致成佛。<p>「光焰如來本宿命時，曾作賈客入海獲致琦珍，從無量光佛所初發道心，時見世尊心中忻然，以明月珠貢上其佛，因其道心行菩薩法，自致成佛度脫一切。<p>「牟尼如來本宿命時，從悅意如來初發道心，時作凡人財富無量，見佛心開，珠挍飾蓋貢上其佛，因其道心行菩薩法，心中願言：『以是功德歸流十方皆見覆護。』精進不懈自致正覺度脫一切。<p>「善目如來本宿命時，從琦妙佛初發道心，于時見佛心中㸌然貢上華香，因其道意行菩薩法，奉四等心四恩四辯六度無極，愍傷十方致最正覺，度脫一切危厄眾生蒙濟弘安。<p>「善宿如來本宿命時，從安悅如來初發道心，時為長者見佛歡悅，貢上珓珞妙好重閣，供養其佛，因其道意行菩薩法，欲度十方自致成佛度脫一切。<p>「華氏如來本宿命時，見導御佛初發道心，時本貧厄，因其發心知三界空，便脫死人衣貢上其佛，奉菩薩法欲度脫眾生，富以七財使諸眾生莫致貧厄，十方覆護，自致成佛度脫一切。<p>「第二華氏如來、至真、等正覺，本宿命時，從超越首佛初發道心，持洗口柳枝一枚貢上其佛，因其道意行菩薩法，度脫眾生自致正覺，救眾危厄三界之難也。<p>「道師如來本宿命時，見至誠佛從初發道心，時作凡人，以身所有好床坐具及赤栴檀貢上其佛，因其道心行菩薩法，欲濟十方自致得佛度脫一切。<p>「大多如來本宿命時，從供稱佛初發道心，時欲入城見佛出城，因為稽首歸命供養，貢上至心而奉好竹，心自念言：『使諸眾生行直如竹莫有邪志。』由是之故常遇三寶，自致正覺救濟十方。<p>「大力如來本宿命時，從師意佛所初發道心，時生香家作子，賣眾好香，見佛入城心中大悅，貢上其佛木榓澡罐，手執美香殊異雜薰，隨尊侍衛，願一切眾生悉入道門，因是自致得成正覺度脫一切。<p>「星宿王如來本宿命時，從施意佛初發道心，時在其國貧無所有，為人客作放牛使令，見佛欣然，以時節花貢上其佛，行菩薩道精進不懈，自致正覺度脫一切。<p>「修藥如來本宿命時，從微妙香佛初發道心，時作御師見佛世尊，供順歸命無上大聖，以卑遜心與佛談言，以是之故除三界難，自致成佛一切蒙恩。<p>「名稱英如來本宿命時，從燈電佛初發道心，見佛說法則以幢幡上其如來，即夜然燈夙夜勤修，自致成佛，度脫三界之難五趣之患，皆恃福慶靡不得安。<p>「英妙如來本宿命時，從蓮華佛初發道心，其身爾時適行犁種，見佛歡喜捨犁牛去稽首佛足，以解脫華供養上佛，願使眾生犁道德田自致得佛，由是遵行四等四恩三脫六度，便成正覺度脫一切。<p>「大光如來本宿命時，從大錠光佛初發道心，時在其國最為貧厄，入行曠野見佛僧眾，以錢上佛供養至尊，在曠野中燒香然燈，願三界眾生心空意淨由如曠野，三世普明無三毒冥，故自致得佛度脫一切。<p>「解陰如來本宿命時，從梵音佛初發道心，時作皮師，貢上其佛妙好履屣，願使一切近致車乘，然後皆成五通之馳，由是功德自致成佛度脫一切。<p>「照明如來本宿命時，從離慢意佛初發道心，時作轉輪聖王，以八萬四千行樹貢上施佛，使造精舍，經行其中精進不懈，自致成佛度脫一切。<p>「日藏如來本宿命時，從無量成佛所初發道心，時為大姓梵志作子，以拘翼華貢上其佛，緣是之故自致正覺度脫一切。<p>「月氏如來本宿命時，從名稱葉佛所初發道心，時為金師家作子，以好寶杖貢上其佛，由是之故，自致正覺度脫一切。<p>「光曜如來本宿命時，從無量明佛初發道心，時生其國最為貧匱輩，負草行欲於市賣，見佛欣然無以貢上，以草奉佛，願使功德歸流十方，自致成佛度脫一切。<p>「善照如來本宿命時，從悅意成佛所初發道心，時作園監見佛欣然，以思夷華貢上至尊，行菩薩法心自念言：『使諸眾生心軟如華。』因從精進自致成佛度脫一切。<p>「無憂如來本宿命時，從離意稱佛所初發道心，時生尊者家為長者子，取最上華以散佛上，慕求大道無上正真，緣是之故自致正覺度脫一切。<p>「威神如來本宿命時，從德鎧佛所初發道心，時作長者子，以明月珠及紅蓮華貢上其佛，精進不懈自致正覺，度脫三界五趣之患。<p>「焰光如來本宿命時，從善見佛所初發道心，時作賈客數入大海，以赤栴檀好床臥具貢上其佛，因行菩薩道自致成佛，度脫三世生死之厄。<p>「執華如來本宿命時，從悅意威佛所初發道心，生彼世時為長者子，以身好衣用乳浣之，燒好名香貢上其佛，欲令功德歸流十方一切蒙濟，緣是之故，自致正覺度脫一切。<p>「勳光佛如來本宿命時，從不藏威佛所初發道心，時作凡人，見佛悅豫稽首歸命，則以明鏡眾珍琦寶貢上其佛，行菩薩法，緣是之故，自致正覺度脫一切。<p>「現義如來本宿命時，從無量音佛所初發道心，往昔世時作轉輪聖王，見佛至尊無上大道，以若干挍珞重閣精舍貢上其佛，願使眾生德猶虛空，緣致正覺度脫一切。<p>「錠曜如來本宿命時，從明娛樂佛所初發道心，在彼世時香家作子，採眾華香以上聖尊，伏心制意，與其家室六十億眷屬俱供養其佛，諮受道法行菩薩法，自致正覺度脫一切。<p>「光威如來本宿命時，從普稱佛所初發道心，時作仙人居在山中，以好白氈布經行處貢上其佛，知之甚尊行菩薩法，自致正覺度脫一切。<p>「醫氏如來本宿命時，從離種佛初發道心，時為醫家作子，以持丸藥眾香華物貢上其佛，願一切眾生除三毒病，緣是興意行菩薩法，自致正覺度脫一切。<p>「善樂如來本宿命時，從其柔順佛初發道心，時為油家子，以油然燈貢上其佛，願令十方各蒙道明，緣是之故，自致正覺救濟一切。<p>「興盛如來本宿命時，從廣普稱佛所初發道心，貢上其佛細好白㲲，布經行處勸助所施，因是興意奉菩薩行，愍念群生，自致正覺度脫一切。<p>「醫所如來本宿命時，從離垢佛初發道心，生在醫家學醫弟子，見佛欣喜，貢上其佛若干丸藥，緣行開士自致正覺度脫一切。<p>「頂髻施如來本宿命時，從普現佛初發道心，時作挍飾瓔珞家子，貢上其佛御乘將護及寶瓔珞，供養奉事，行菩薩法精進不懈，自致正覺度脫一切。<p>「堅固如來本宿命時，從莫能勝佛初發道心，時作轉輪聖王，見佛世尊，八萬四千七寶床席坐具机筵貢上其佛，因興道意行菩薩法，自致正覺度脫一切。<p>「首威如來本宿命時，從威王光佛所初發道心，曾為賈客入大海中，以明月珠貢上其佛，斯珠光明照四十里，緣是精進自致正覺無上大道度脫一切。<p>「難勝如來本宿命時，從堅步越佛初發道心，時主載財見佛欣然，以楊柳枝貢上其佛洗口及齒，緣是淨行自致正覺度脫一切。<p>「德幢如來本宿命時，從柔稱佛所初發道心，貢上其佛水器大釜，以用洗浴，身垢消除令體汗清淨，造立光明普行施德，自致正覺度脫一切。<p>「閑靜如來本宿命時，從無上佛所初發道心，其人時作寶瓔珞師家子，莊嚴瓔珞貢上其佛，以紫金色履屣床香布施奉上，願一切眾生皆得定意，緣是之故自致正覺度脫一切。<p>「堅重如來本宿命時，從大清悅佛發道心，供養其佛清白細㲲，溫其浴室洗浴聖眾及奉雜香，緣興道意行菩薩道，自致正覺救濟十方。<p>「梵音如來本宿命時，從柔音佛所初發道心，時為國王監放牧羊，時梵音佛始成正覺在野澤中，見其如來心懷悅豫，分所服麨半奉如來，緣行菩薩無上大道精進不懈，自致正覺度脫一切。<p>「堅強如來本宿命時，從無動步佛所，以手撮最雜寶珍琦供散其佛，作大導師家子因施發意，緣斯功德自致正覺度脫一切。<p>「極上欣如來本宿命時，從無量清淨佛所初發道心，時為王太子，王名娛樂在沙竭國，佛成正覺振其光明普照十方，緣行菩薩自致正覺度脫一切。<p>「興光如來本宿命時，從威首光佛初發道心，時作轉輪聖王，以好衣服琦珍異寶，貢上其佛福施一切，緣是精進自致正覺無上大道度脫一切。<p>「大明山如來本宿命時，從往道佛所初發道心，以無憂華貢上其佛，積功累德每生自剋，以大慈悲愍念一切，自致正覺度脫一切。<p>「金剛如來本宿命時，從堅固佛所，生忉利天作天帝釋，以天意華縵陀勒華，雨下紛紛貢散其佛，緣是行道自致正覺度脫一切。<p>「憶識如來本宿命時，從愛解脫佛所初發道心，用紫金寶珠瓔珞蓋用貢上佛，供散佛身而發道意，自致正覺度脫一切。<p>「無畏如來本宿命時，從不恐佛所初發道心，作性❥悷而喜戲笑，以作伎樂擊鼓歌歎供養樂佛，自致正覺度脫一切。<p>「寶氏如來本宿命時，從無量音佛所初發道心，時作大臣，以好華香貢上其佛，緣行菩薩自致正覺度脫一切。<p>「蓮華目如來本宿命時，從普觀佛所初發道心，以自己身所著寶帶床臥貢奉用上如來，欲令一切眾生功德，自致正覺度脫一切。<p>「力將如來本宿命時，從大御佛所初發道心，時作醫王，持一阿摩勒果貢上其佛，緣其成行自致正覺度脫一切。<p>「華光如來本宿命時，從一切威佛所初發道心，時作金師，以寶華飾貢上其佛，緣斯具行自致正覺度脫一切。<p>「愛伏如來本宿命時，從誨供佛所初發道心，曾作博戲家子，以好香爐貢上其佛，緣斯積行自致正覺度脫一切。<p>「大威如來本宿命時，從照曜首佛所初發道心，時作尊者子，以好衣服貢上其佛，緣斯積行自致正覺度脫一切。<p>「梵氏如來本宿命時，從頒宣尊佛所初發道心，時作大官，令以石蜜甘蔗餳貢上其佛，緣斯積德自致正覺度脫一切。<p>「無量曜如來本宿命時，從淨光明佛所初發道心，時為他賈作，以有好蓋貢上其佛，緣斯積德自致正覺度脫一切。<p>「龍施如來本宿命時，從師子頻申佛所初發道心，時為髻華師家作子，以華寶器貢上其佛，緣斯積德自致正覺度脫一切。<p>「堅步如來本宿命時，從離意勝佛所初發道心，時為珠師家生作子，以寶珠瓔珞床席坐具貢上其佛，緣斯積德自致正覺度脫一切。<p>「不虛見如來本宿命時，從善見佛所初發道心，時家作醫師療生治病，以好雜藥貢上聖眾使治眾病，緣斯積德自致正覺度脫一切。<p>「精進施如來本宿命時，從度無量佛所初發道心，時作轉輪聖王，興起精舍樓閣房室其數百千，以赤栴檀以為眾床布好坐具貢上其佛，緣斯積德自致正覺度脫一切。<p>「賢力如來本宿命時，從名聞光佛所初發道心，時作凡人，以百味供貢進其佛及與聖眾，而常飯食十姟弟子，緣斯積德自致正覺度脫一切。<p>「欣樂如來本宿命時，從弘稱佛所初發道心，時為豪貴長者梵志作子，以真珠挍飾妙好❥及琦異扇貢上其佛，緣斯積德自致正覺度脫一切。<p>「無退沒如來本宿命時，從寂根佛所初發道心，時作使者，以五比羅果貢上其佛，緣斯積德自致正覺度脫一切。<p>「師子幢如來本宿命時，從清和音佛所初發道心，時作凡人將犁耕田，以一呵摩勒果貢上其佛，緣斯積德自致正覺度脫一切。<p>「勝知如來本宿命時，從無能毀轉法輪佛所初發道心，時作履屣師，以呵梨勒果貢上其佛，緣斯積德自致正覺度脫一切。<p>「法氏如來本宿命時，從無量響佛所初發道心，時作力士，求以好幢貢上其佛，緣斯積德自致正覺度脫一切。<p>「喜王如來本宿命時，從降念佛所初發道心，時作香師，以好雜香貢上其佛，緣斯積德自致正覺度脫一切。<p>「妙御如來本宿命時，從神足威佛所初發道心，時為幼童，以三品果貢上其佛，緣斯積德自致正覺度脫一切。<p>「愛英如來本宿命時，從功勳王佛所初發道心，時為國王明智太子，以華貢佛，緣斯積德自致正覺度脫一切。<p>「妙天如來本宿命時，從歎度無極佛所初發道心，時作賈客，貢上甘美蜜鉢，緣斯積德自致正覺度脫一切。<p>「多勳如來本宿命時，從大力佛所初發道心，時為國貧人，貢上其佛一丈六尺經行之處，緣斯積德自致正覺度脫一切。<p>「眾香手如來本宿命時，從曜妙淨佛所初發道心，時為賣香家子，因香水灑其世尊，經行之處，緣斯積德自致正覺度脫一切。<p>「順觀如來本宿命時，從見無罣礙佛所初發道心，時在山居，以好繒㲲作挍飾蓋貢上其佛，緣斯積德自致正覺度脫一切。<p>「雨音如來本宿命時，從師子步佛初發道心，時作陶師，而以澡罐貢上其佛，緣斯積德自致正覺度脫一切。<p>「善思如來本宿命時，從普觀佛所初發道心，作採華家子，以一蓮華貢上其佛，緣斯積德自致正覺度脫一切。<p>「快意如來本宿命時，從施超度佛所初發道心，時作尊者子，須曼華鬘貢上其佛，緣斯積德自致正覺度脫一切。<p>「離垢如來本宿命時，從善見佛所初發道心，時夜臥精舍，貢上其佛拭手手巾，緣斯積德自致正覺度脫一切。<p>「名聞如來本宿命時，染家作子，從善哉像佛所初發道心，盛阿醯勒取滿手華供散佛上，緣斯積德自致正覺度脫一切。<p>「大稱如來本宿命時，從意稱佛所初發道心，時在其國最為窮匱，以拘須摩好柔妙華貢上其佛，緣斯積德自致正覺度脫一切。<p>「明珠髻如來本宿命時，從寶淨佛所初發道心，時作幼童，以滿手雜香供散其佛，緣斯積德自致正覺度脫一切。<p>「堅強如來本宿命時，從熾盛光佛所初發道心，時作天上神妙天子，以天好扇貢上其佛，緣斯積德自致正覺度脫一切。<p>「師子步如來本宿命時，從度超越佛所初發道心，曾為蓋師，盛陽暑時貢上其佛蓋及履屣，緣斯積德自致正覺度脫一切。<p>「神樹如來本宿命時，從寶淨佛所初發道心，時作牧羊人於野牧羊，在途路見佛欣然，即取樹皮貢上其佛，緣斯積德自致正覺度脫一切。<p>「輒勝如來本宿命時，從決了覺佛所初發道心，曾作牧羊人，以取好鉢盛滿中乳貢上其佛，緣斯積德自致正覺度脫一切。<p>「智積如來本宿命時，從慧英佛所初發道心，時作凡夫，布設法座一日供養佛比丘眾，緣斯積德自致正覺度脫一切。<p>「善住如來本宿命時，從動覺佛所初發道心，曾為治皮家作子，貢上其佛滿一抱毛，緣斯積德自致正覺度脫一切。<p>「虛空如來本宿命時，從行意佛所初發道心，時作客作人，以美水漿貢上其佛，斷所作務己所食具上佛供養，緣斯積德自致正覺度脫一切。<p>「有承樂如來本宿命時，從善根佛所初發道心，貢上其佛施服上尊，下黑良衣不用細㲲，緣斯積德自致正覺度脫一切。<p>「無量覺如來本宿命時，從威音佛所初發道心，在其方面貢上其佛所可坐樹，緣斯積德自致正覺度脫一切。<p>「善顏如來本宿命時，從光音佛所初發道心，時採眾果以青蓮華五莖貢上其佛，緣斯積德自致正覺度脫一切。<p>「聖慧如來本宿命時，從善住佛所初發道心，時作比丘處在閑居，淨除其佛所經行處，緣斯積德自致正覺度脫一切。<p>「光明佛如來本宿命時，從無量威佛所初發道心，居在城市，直百千價坐具床褥貢上其佛，緣斯積德自致正覺度脫一切。<p>「堅誓如來本宿命時，從緣思佛所初發道心，作華鬘師以華貢上其佛，緣斯積德自致正覺度脫一切。<p>「吉祥如來本宿命時，從閑稱佛所初發道心，時負薪行道值風雨，因入精舍見佛弟子，以殊勝華貢上其佛，緣斯積德自致正覺度脫一切。<p>「誠英如來本宿命時，從勳華如來初發道心，時適洗浴以已發心，貢上其佛好香手自施與，緣斯積德自致正覺度脫一切。<p>「青蓮華如來本宿命時，從妙華光如來所初發道心，時生尊者家作子，聰明勇慧，以紅蓮華貢上其佛，緣斯積德自致正覺度脫一切。<p>「鉤鏁如來本宿命時，從難勝佛所初發道心，時主香市眾事販賣，以赤栴檀塗佛經行地，緣斯積德自致正覺度脫一切。<p>「安氏如來本宿命時，從軟嚮佛所初發道心，時國王遣行作使者，以三法衣與眾眷屬貢上其佛，緣斯積德自致正覺度脫一切。<p>「慧業如來本宿命時，從善見佛所初發道心，與大眾俱以大幢蓋，和心同意貢上其佛，緣斯積德自致正覺度脫一切。」<p>爾時，世尊粗舉千佛都較本末，使諸一切大會集眾，知其至要欲歎其德，因而頌曰：「在諸佛所建立福祚，所修行功少不足言，而獲報應果實如是，何所明知不發道心？虛空尚可盡度其際，其大海水亦可計量，少少信喜樂向佛所，其德之報無能限量。不墮八難不值蔽礙，緣斯乃致無為安樂，是故遇佛最勝福田，恭恪奉事行無放逸。今我現在若滅度後，取佛舍利猶如芥子，信尊懷喜若供奉者，其福無底德不可思。虛空之界及眾生界，發一切智心施佛德，有斯四法誰敢底邊，唯佛獨智無能盡限。猶如貧匱虛乏窮厄，喜得大藏周四十里，若發道心其德如是。所住救濟一切眾生，其十力尊以八娛樂，斯以恩加五百佛護。曾見八萬上首諸佛，佛以頒宣四可悅義，曉了分別八十四義，乃至六萬諸法之門。敷演七十六慧道地，佛以解暢十八諸行，其十吉祥意五方便，斯十行本變百一億。諸緣覺等所不能逮，何況倚音眾聲聞黨？其餘諸相眾好八十，諸佛威儀功勳所達，不可窮極無以為喻，是故名佛不可思議。若有發心最尊佛道，雖處世間永安之業，既遊方俗為大財富，所至無倚無所繫屬。降伏眾魔逮得甘露，以七寶業濟飽眾厄，願在世間必過度俗，猶如大雨普潤天下。雖復遭苦無數百千，不久當成功勳威德。一切世間皆歸斯無，是以行道勿以為勞，皆能含忍眾苦之患。若以罪報墮於惡趣，承功勳德必生天上，何所明智與愚諍訟？無明迷惑智慧志安，智致道果癡不覺之，是故行道悉以忍之。愚喜諍亂智無所訟，由斯棄捐眾不應業，修其精修智明之行，以能捨斯不倚利養。常當勤修奉此三昧，一一思念諸佛道德，忍無央數億姟劫難，佛之功勳不可思議。雖更眾苦固習道慧，以忍為鎧及行定意，立精進幢樂種禁戒，智慧為藥力無等倫。降伏眾魔逮甘露果，慈氏徒黨奉行道友，勸度無極無所毀壞，行空室宅惔怕為食，所習行業一切智德，是故常志無放逸行。決解奉訓如上所教，猶如鴈鳴毀散雲雨，當得普智勢不得久。」<p>歎古品第二十三<p>於時，佛復告喜王菩薩：「乃往過去久遠世時，有佛號無量精進如來、至真、等正覺、明行成為、善逝、世間解、無上士、道法御、天人師，號佛世尊，為百千億諸弟子眾天龍鬼神，說是定意。<p>「時有國王王名德華，聞佛所說是定意義，告其八萬四千諸后婇女及其千子：『是深要定難可分別，斯義所趣甚多巍巍，而不可逮既不可了。雖不能行當求開解，唯口誓願心思本行當勸斯定，佛之所演甚快無量，一切等心咸共勸助。世尊所講甚善！甚善！』以是勸助超八十劫生死之難，在於居家逮得總持，名曰事業。無復疑結，皆共篤信如佛所說，以斯德本值見三姟諸佛世尊，皆從諸佛逮此三昧，不墮惡趣勤苦之路三惱之患，不遭八難無閑之厄。因是行業逮成無上正真之道為最正覺，方當成佛道度脫十方莫不蒙濟。於喜王意所趣云何？爾時，德華王豈異人乎？莫造斯觀。所以者何？見今現在無量光如來是也；其王千子，今賢劫中千佛興者是也；勸助斯定神足威德巍巍如是，何況諷誦奉行習持如上法教？」<p>佛復告喜王菩薩：「乃往過去無央數劫，時有佛號樂無量施，與十姟眾眷屬，圍遶而為說法。其紫金光在所照曜，斯光所照入赤栴檀，木榓美香展轉相勳普周十方，因己精勤慈愍一切，奉清白行致是功報。<p>「時轉輪王名曰擇明，以是比像供養之具，奉行平等正覺，普悉并周一切聖眾，一一精舍皆與給使。彼亦咸聞是三昧定意，因行斯業并悉普周，一切正法佛所宣布，亦共一心咨受要義。<p>「時佛侍者名曰無損智，博聞最上不失佛意，隨時之宜不違繩墨。其佛應時告彼侍者：『佛曉了解是三昧定，如吾本學此三昧法不可居家，能分別暢斯義甚遠。』時轉輪王聞此至教，心自念言：『在國穢濁出乃清淨，寧可棄國除去鬚髮捨家捐業，服著袈裟行作沙門，釋濁就清乃應佛教。』輒如所計棄國捨城不貪四方，除去鬚髮被法袈裟行作沙門，及與千子八萬大臣八萬四千諸后婇女，皆從出家悉作沙門，咸往詣佛稽首足下，長跪叉手，諮問世尊此三昧定。<p>「時佛知心性，以是三昧具足七日廣為解說。斯等聞之展轉相謂：『是三昧法甚難見聞，我等寧可好諦書寫此三昧定，持諷誦學為人具說。』咸共書寫供養奉事，各執經卷少能諷誦，壽終之後皆共和同，見六十姟諸佛正覺，各諸佛所聞是三昧，皆棄捐家出作沙門普得斯定。以是德本悉當得佛，如本所誓不違正願。」<p>佛言：「喜王！欲知爾時普廣意轉輪聖王，則定光如來是也；其佛侍者，名曰無損智比丘者，維衛佛是也；其王千子，是賢劫中過千佛已，六十五劫當斷無佛，然後有劫號大名稱，皆同斯劫成最正覺。其彼世時八萬大臣，在大名稱劫而復學道，過是劫已中間斷絕，竟八十劫都無佛興，然後有劫名喻星宿，其八萬大臣於斯劫中成最正覺。過星宿劫中間斷絕，竟三百劫中久無佛興，然後有劫名重清淨。此轉輪聖王后妃婇女八萬四千，當於其劫成最正覺各各異號。」<p>佛言：「喜王！斯三昧定果報無極巍巍如是。是故，喜王！今佛囑累一切菩薩，若有菩薩志性仁和，心無所慕不貪身命，唯念當求是三昧定。若有菩薩，至欲速成無上正真之道為最正覺，當勤精進學斯三昧定意，受持諷誦一心奉行，為他人說廣解其義。」<p>佛於是頌曰：「欲志求道義，逮得佛正覺，當慕勤學此，天中天尊業；其餘諸學業，無有如斯利，唯當立正住，修正誠道行。若信樂此德，所生處不變，所誓願若斯，得其福報應，是故奉和心，不懷諛諂意，勤修專精行，如中所言教。佛所諮嗟斯諸勝，若有欲覩此神聖，廣欲布教法之訓，當習斯教如前行。若能勸助德具足，若復執持諷誦讀，眾生不能盡思際，何況聞之能奉行？有分別說化他意，御行晃曜所志道，逮致相好諸佛法，則當逮得是三昧。消除罪釁因降魔，消滅諸見愛盡然，娛樂清淨諸佛土，行斯三昧不難致，輒獲解脫成具光，總持一切所治業，則成所願逮正覺，住斯定意皆報辦。佛已嘆此說其教，汝等造行是餘法，來世之時勿懷恨，言我違失一切智。今所諮嗟度無極，若有慕求慧印道，若遇不能行斯義，倚著身者無聖明。將來末俗返義人，消滅諸法長惡趣，大智之士以用憂，常畏眾塵無放逸。」<p>佛復告喜王：「若有菩薩，千劫之中奉六度無極捨權方便，不如一時聞是三昧正定以用勸助。昔古已來所立福慶，比斯經典所建功祚，百倍千倍萬倍巨億萬倍無以為喻。所以者何？斯經至要，去來今佛之所由生，大目、阿彌陀、阿閦如來，賢劫千佛三世無限，皆由是定自致成佛。猶如虛空含受一切萬種所有十方三界有無諸形，斯定如是，無上正真含苞大道，開化黎庶皆入法身。」<p>佛說是經時，不可計菩薩聞之亘然，皆得立不退轉地，無央數人悉發無上正真道意，十方會者皆咸蒙恩，八十億載諸天人民遠塵離垢諸法眼生。<p>是諸天人聞佛所說，善心生焉道意明矣，散華周遍三千大千世界以覆佛上。此三千世界六反震動，天住虛空鼓百千伎，以娛樂佛及諸大眾。喜王菩薩等三十億人，普皆一時得是三昧。<p>時天帝釋前白佛言：「快哉法化，其義至深妙哉難及，從古至今未曾見聞如是真義，諸度無極種種別異，品品所宣靡不盡暢，內外表裏法教所開，三毒五陰十二牽連，四大六衰諸蔽睡眠靡不忽除，宣示四等四恩六度無極，空無相願大慈大哀，善權方便敷演道化，以消眾生八萬四千眾結塵勞，尋輒滅除四魔為伏，真道法藥療三界病，三達之船載度十方，去來今佛之所由生，歎諸過去無央數佛。始元諸尊發意以來，積行至真自致成佛，化諸當來菩薩所行，千佛本末發意成佛，國土父母諸子、侍者左右上首、眾所學教弟子，吾等聞之如冥覩明。若有學是賢劫三昧經典之要，吾與官屬往營護之，當令心安意定不忘，在其左右而宿衛之，勅眾邪鬼自然消除，令諸學士恣意精修長得安隱。」<p>佛言：「善哉！天帝！吾代爾喜，乃欲助衛無上大道，去來今佛之所由生，除權方便六度無極三十七品，一切諸法所不能逮，其學斯法超越生死疾成正覺。」<p>爾時，四天王前白佛言：「我等，世尊！放捨天上自然之樂，往詣法師而擁護之，百由旬外令無伺求得其便者，使護法師廣布道化，古大聖教永得久存，令賢劫中千佛本末周流十方。諸當來學聞之慕及從是得成，使此三昧而不斷絕，興隆三寶一切蒙濟。」<p>囑累品第二十四<p>爾時，世尊告賢者阿難：「受斯本法古今諸佛之所由生也，人命難得，經道難值，佛世難遇。所以知難，千佛過已，六十五劫世無有佛，中間曠絕；過大稱劫，八十劫中亦復無佛；過星宿劫，經三百劫，玄斷法教佛不復興，至淨光劫乃當有佛。是故知之，佛世難值世人可傷，投在盲冥不識道教，流墮生死輪轉無際；若在地獄燒炙毒痛，不可復計億載年歲；餓鬼飢渴窮乏甚困，生死不得苦惱燋然，不可計數脫出無期；畜生禽獸轉相食噉，受斯毒害動有劫數。從冥入冥從苦入苦，出於地獄復入餓鬼，出於餓鬼復入畜生，地蟲屎蟲草蟲螟蟲，一一說之不可終極，痛不可言甚可憐傷。<p>「佛出世間皆為斯類，開示語之不肯信受，放心蕩逸如盲投冥，如狂溺水，猶迷趣谷不見眾難。佛以大慈顯揚大道，頒宣諸度八萬四千，以無量法以化眾生，八萬四千眾結之患、四魔之難，皆為降伏，不計吾我，使發無上正真道意行菩薩法，濟生死苦無三惡趣，自度脫彼無三界患。<p>「然後來世諸學四輩，聞菩薩法知之為快，不能諷誦抱著心懷，喜雜句說，不志深妙空法之義，聞至深慧亘然無際。又興所習以為第一，有聞大道謂不緒聽，欲得易解說其罪福，攀緣稱說倚俗神仙世典雜言，謂之至妙咸共學聽，歡喜無量以自忻慶，荷宿功福聞講深法反復解義，名言復重而不可知，便睡眠寐或臥不聽，正法滅盡皆由是矣。」<p>佛言：「我往過去無數劫時，喜雜句說妄想倚住，六度無極不能自達通致大道，至定光佛乃了亘然，捨眾妄想心無所著，乃能逮得無所從生法忍，為定光佛所見授決。解三世空，以無礙法，尋覩於今五濁之世，多逆少順罪不可計，在於末世示現佛身，度餘濁俗使行道法，濟三界難悉令永安。」<p>佛告阿難：「受是過去諸佛學業，當來現在諸度無極八千四百變為八萬四千，及其賢劫千佛本末宿命所行，從初發心至成佛道，國土壽命父母妻子，上尊弟子得度人數，所當開化。猶如種樹下子在土，視不可知人不見之。又本其子稍稍生長，因成大樹甚高巍巍，然後大樹廣有所覆，枝葉華實多所饒益遠近眾人。菩薩如是，從初發心已來，種少少福積功累德，遂至無限諸度無極，自致成佛度脫一切。<p>「賢者阿難！受持諷誦為他人說，將來菩薩所當奉行，若於千劫行六度無極無善權方便，不如聞是經典之要福多於彼，何況至心受持諷誦？宣示同學四輩一心奉行，福不可喻，慇懃書寫勿失一字。所以者何？去來今佛之所由生，宣示同學普流十方，一切蒙慈乃報佛恩。」<p>阿難白佛：「唯奉當受宣布示語一切。此名何經？以何奉持？」<p>佛告阿難：「是名『賢劫三昧千佛本末決諸法本三昧正定』，當受奉行，宣布八極上下無極。」<p>佛說如是，喜王菩薩、一切開士、諸聲聞等，天、龍、鬼神、阿須倫、世間人民，聞佛所說莫不歡喜，作禮而去。