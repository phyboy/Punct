<juan>佛說千佛因緣經<p>後秦龜茲國三藏鳩摩羅什譯<p>如是我聞：<p>一時，佛在王舍城耆闍崛山中，與大比丘眾五千人俱，其名曰：尊者阿若憍陳如、尊者優樓頻蠡迦葉、尊者伽耶迦葉、尊者那提迦葉、尊者摩訶迦葉、尊者舍利弗、尊者大目犍連、尊者迦栴延、尊者阿那律、尊者阿難等。皆大阿羅漢而眾所知識，如調象王，所作已辦，三明，六通，具八解脫。菩薩摩訶薩八萬四千人，梵德菩薩，淨行菩薩，無邊行菩薩而為上首；跋陀波羅應與無邊俱為上首也，他方月音菩薩、月藏菩薩、妙音菩薩而為上首：如是等諸大菩薩，皆久修梵行，安隱清淨，住首楞嚴三昧，皆悉具足八萬四千諸波羅蜜，於娑婆世界及十方國示現作佛，轉妙法輪，現般涅槃，於耆闍崛山昇仙講堂，皆師子吼。是諸菩薩摩訶薩等，各各自說過去因緣，如是音聲遍滿三千大千世界。天龍、夜叉、乾闥婆、阿修羅、迦樓羅、緊那羅、摩睺羅伽、人非人等，一切大眾皆悉集會。<p>爾時，世尊從石室出，問阿難言：「今諸聲聞、諸菩薩等，皆何講論？」<p>阿難白佛言：「世尊！諸菩薩眾各各自說宿世因緣。」<p>爾時，世尊安庠徐步如大龍象，披僧伽梨入大眾中，告諸菩薩言：「汝等今者各說何義？」其大音聲遍滿世界。<p>跋陀波羅菩薩即從坐起，自為世尊敷師子座，頭面禮足，請佛就坐，白佛言：「世尊！我於今日欲少諮問，唯願世尊為我解說！」<p>說是語時，八萬四千諸菩薩等，各脫瓔珞散佛供養。所散瓔珞住佛頂上，如須彌山嚴顯可觀，有千化佛坐山窟中。<p>時，諸菩薩頂禮佛足，異口同音白佛言：「世尊！世尊與賢劫千佛過去世時種何功德？修何道行？常生一處，同共一家，於一劫中，次第當得阿耨多羅三藐三菩提，化度濁惡諸眾生等，令其堅發三種清淨菩提之心。願為我等及未來世諸眾生故，當廣分別賢劫千菩薩過去世時諸波羅蜜本事果報！」<p>爾時，世尊告諸菩薩言：「諦聽，諦聽！善思念之！吾當為汝分別廣說。<p>「跋陀波羅！汝今當知，乃往過去無量，無數百千萬億阿僧祇劫，復過是數，爾時，此娑婆世界名大莊嚴，劫名大寶。有佛世尊，名寶燈焰王如來、應供、正遍知、明行足、善逝、世間解、無上士、調御丈夫、天人師、佛世尊，出現於世。彼佛世尊出現世時，亦以三乘教化眾生。佛壽半劫，正法化世住於一劫，像法化世住於二劫。於像法中有一大王，名曰光德，十善化民，國土安樂，如轉輪王。<p>「爾時，大王教諸人民誦毘陀論。時學堂中有千童子，年各十五，聰敏多知，聞諸比丘讚佛、法、僧。<p>「有一童子名蓮華德，白善稱比丘言：『云何名佛？云何名法？云何名僧？』<p>「比丘偈答言：「『波羅蜜滿足，淨性覺智慧，勝心得成就，故號名為佛；無染性清淨，永離於世間，不觀世五陰，常住名為法；身心常無為，永離四種食，為世良福田，故稱比丘僧。』<p>「時，千童子聞三寶名，各持香華隨從比丘行詣僧房，入塔禮拜，見佛色像，彼像身量高六十二那由他由旬，八萬四千諸相好門皆悉具足。<p>「時，千童子見佛像已，白比丘言：『如此勝人大無上士，過去世時修何功德，乃得如是無上勝相？』<p>「比丘答言：『善男子！汝今諦聽！佛世尊者，過去修行八萬四千諸波羅蜜，亦復修習三十七品助菩提法，故得如此端嚴之身。如來身者，不但有此八萬四千諸相好門，亦有十力、四無所畏、十八不共、大悲、三念處、三明、六通、八解脫等。』<p>「時，千童子聞於比丘讚歎佛已，五體投地，即於像前發弘誓願：『我等今者，各各應發阿耨多羅三藐三菩提心，過算數劫，必得成佛，如今世尊等無有異。』<p>「第三童子名蓮華藏，復發誓願：『我等今者，因比丘故，聞三寶名，復得見於如來色像，於未來世成佛無疑；未成佛間，恒與比丘共生一處。』<p>「跋陀波羅！汝今當知，時千童子聞三寶名，身心歡喜，隨壽長短後皆命終；臨命終時，以聞三寶善根因緣力故，除却五十一劫生死之業；命終之後，得生梵世、諸天生法。生梵宮已，即得三念，自憶往世聞三寶名，以是因緣得生天上。時，千梵王各乘宮殿，與諸梵俱持七寶華，至故塔前供養佛像。時千梵王異口同音，而說偈言：「『慧日大名稱，久住善寂地，聞名除諸惡，自然生梵世，我今頭面禮，歸依大解脫。』<p>「說此偈已，各還梵世。<p>「跋陀波羅！汝今當知，時彼國王十善化人者，久已成佛，毘婆尸如來是；善稱比丘，尸棄如來是；時千童子豈異人乎？今拘留秦佛，乃至最後樓至如來是。跋陀波羅！汝今當知，我與賢劫千菩薩從彼佛所聞三寶名，始發阿耨多羅三藐三菩提心，其事如是。」<p>佛告跋陀波羅：「汝今當知，我念過去無量無數阿僧祇劫，此娑婆世界有一大國，名波羅㮈，王名梵德，常以善法化諸人民，彼時人壽八萬四千劫。時王梵德自見衰相，以國付子，出家學道，於仙人生地，憂曇鉢林中，晨朝出家。端坐思惟，經一食頃，逆順觀於十二因緣，往復觀察凡十八遍，應時即得辟支佛道，踊身虛空作十八變。優曇林中有五百梵志，見辟支佛足下有十二因緣文字：無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱。五百梵志見此文字，有觀無明緣行、無所依起，有三百人應時即得辟支佛道；又二百人觀無明緣行及愛、取、有，應時即得成辟支佛；又觀無明乃至老死憂悲苦惱，因無常行成辟支佛。優曇鉢林一日之中，有五百一辟支佛出現於世。是時，大地六種震動，乃至梵世諸天宮殿。<p>「時，千梵王各以衣裓盛曼陀羅華、摩訶曼陀羅華、曼殊沙華、摩訶曼殊沙華，至優曇林中供養辟支佛，頭面禮足，白言：『大德！為我說法。』時，辟支佛踊身虛空作十八變，舒手現足。時，千梵王見其足下十二因緣文字相現，見其掌中有十善文，於頂光中見五戒法，八支齋文。時千梵王身心歡喜，受持讀誦發弘誓願：『我等今者見諸快士結加趺坐，如入禪定，身分光明，有此文字令我讀誦。』<p>「時梵眾中，有一梵王，名曰慧見，告餘梵言：『我於今者見辟支佛，受持五戒，八支齋法，當行十善，觀諸緣起，以此善根，迴向甚深阿耨多羅三藐三菩提。願我等作佛時，說法度人過於辟支佛百千萬倍。我成佛時，聞我名者、見我形者，速得除滅無量障礙，如我今者見辟支佛。』<p>「時千梵王供養畢已，各還所安，隨梵天壽後，各命終。命終之後，於娑婆世界千四天下為千轉輪王，十善教化，本善願故，不隨因緣，壽命八萬四千歲。<p>「臨欲終時，雪山之中有一婆羅門，聰明多智，壽命半劫。於先經中，聞過去有佛，號栴檀莊嚴如來，十號具足。彼佛世尊說甚深檀波羅蜜，不見施者及以受者，心行平等，而行布施。時大仙人聞此事已，從雪山出，詣千聖王，求索財寶，廣為諸王讚說甚深檀波羅蜜。翹於右足而舉右手，住立王前而說偈言：「『施為妙善藥，服者常不死，不見身與心，觀財物空寂。受者如虛空，如是行布施，無財及受者，乃應菩薩行。』<p>「時，千聖王各以國土付其太子，告下諸國：『我等今者，欲修一切施，諸有貧窮須財寶者，可詣我所，當隨意施。』爾時，諸國一切人民皆悉來集千聖王所，白言聖王：『我等今者，唯乏二事，餘無所須。何等二事？一者、天樂；二者、天女。』<p>「時，千聖王持摩尼珠置高幢上，發大誓願：『我等福德，受善果報，真實不虛，令如意珠普雨天樂，供給一切。』應念即雨種種樂器。時，諸樂器住虛空中不鼓自鳴，復更生念：『若我福善真實不虛，令如意珠普雨天女。』應念即雨種種天女，容儀庠序如魔天后，一一天女，各有五百眷屬以為侍者。<p>「時，千聖王滿眾願已，即捨國土出家學道。時王千子及諸臣民，皆悉號咷，隨從王後，奉送大王至於雪山。時，千聖王告諸臣民：『諸行無常，我身無主，性相皆空，有者歸滅。我於今者，信解此義，是以棄國，無所戀著。』即隨婆羅門入於雪山，王子臣民辭退還國。<p>「時，千聖王於雪山中各立草菴，端坐思惟，發弘誓願當度一切，求無上道思大施義。聖王宿世十善報故，雪山千神各獻仙果，日日供給更不求食，應時即得獲五神通，飛騰虛空，壽命一劫。<p>「時雪山中，有大夜叉身長四千里，狗牙上出高八十里，面十二眼，眼出迸血，光如融銅，左手持劍，右手持叉，住聖王前，高聲唱言：『我今飢渴，無所飯食，唯願聖王慈悲矜愍，施我少食。』<p>「時千聖王告夜叉言：『我等誓願，一切施與。』各各以水澡夜叉手，授以仙果而令食之。<p>「夜叉得果，怒棄置地，告聖王言：『我父夜叉噉人精氣，我母羅剎恒噉人心，飲人熱血；我今飢急，唯須人心、血，何用果為？』<p>「時，千聖王告夜叉言：『一切難捨，無過己身。我等今日不能捨心持用相與。』<p>「是時，夜叉即說偈言：「『觀心無心相，四大色所成，一切悉能捨，乃應菩薩行。』<p>「時，雪山中有婆羅門，名牢度跋提，白夜叉言：『唯願大師為我說法，我今不惜心之與血。』即脫單衣，敷為高座，即請夜叉令就此座。<p>「時，大夜叉即說偈言：「『欲求無為道，不惜身心分，割截受眾苦，能忍猶如地；亦不見受者，求法心不悔，一切無悋惜，猶如救頭然，普濟眾飢渴，乃應菩薩行。』<p>「時，牢度跋提聞此偈已，身心歡喜，即持利劍刺胸出心。是時，地神從地踊出，白牢度跋提：『唯願大仙愍憐我等及山樹神，莫為一鬼捨於身命。』<p>「時，牢度跋提告諸神言：「『此身如幻炎，隨現即變滅，猶如呼聲響，呼已更不應，四大五陰力，其勢不久停。於千萬億歲，未曾為法死，我今為法故，以心血布施，慎勿固遮我，障我無上慧。以此布施報，誓願成佛道，若後成佛時，要先度汝等。』<p>「說此偈已，臥夜叉前，以劍刺頸施夜叉血，即復破胸出心與之。<p>「是時，天地大動，日無精光，無雲而雷。有五夜叉從四方來，爭取分裂，競共食之。食已大叫，躍立空中，告千聖王：『誰能行施如牢度跋提？如此行施乃可成佛。』<p>「時千聖王驚怖退沒，不欲菩提，生變悔心，各欲還國。<p>「時，五夜叉即說偈言：「『不殺是佛種，慈心為良藥，大悲常安隱，終無老死異。一切受身者，畏殺毒害人，是故諸菩薩，教行不殺戒。汝今若畏死，當行不殺事，云何欲還國？捨靜求憒閙。』<p>「時，千聖王聞此語已，皆默然住。」<p>佛告跋陀波羅：「汝今當知，第一婆羅門，讚檀波羅蜜者，過去定光明王佛是；牢度跋提者，過去然燈佛是。時千聖王出家學道，見然燈佛修諸苦行，心生悔恨，於一劫中墮大地獄；雖墮地獄，菩提願力莊嚴心故，火不能燒。從是已後，復得值遇燈明王菩薩為其說法，從地獄出，廣為讚歎過去千佛——解脫稱莊嚴佛乃至最後妙自在王佛。時，千聖王聞千佛名，歡喜敬禮，以是因緣，超越九億那由他恒河沙劫生死之罪。跋陀波羅！汝今當知，時千聖王豈異人乎？我等賢劫千佛是也。」<p>佛說是時，一切大眾聞佛所說，皆大歡喜。八十人發無上道心；二百五十人，漏盡意解成阿羅漢。<p>「復次，跋陀波羅！乃往過去無量無數阿僧祇劫，此閻浮提有大國王，名須闍提，國名勝幡。其王生時，七寶承足，天降瑞應三十有四，墮地即行，七寶自至，四方諸山各有一億神仙，五通具足飛集殿前；復有百萬億恒河沙七寶大山，踊出殿前列住空中，以應神仙。須闍提王漸漸長大，王四天下，威德自在，十善化人；王德力故，一切人民，皆受快樂如忉利天。<p>「時諸仙人各持仙經，授王令讀，王讀經已，聞過去有佛，號寶華琉璃功德光照如來，十號具足。王聞佛名身心歡喜，即脫寶冠向四方禮，發大誓願：『我於今日捨四天下一切所珍，出家學道，坐於光明菩提樹下，身心不動。若不得成阿耨多羅三藐三菩提，我終不起。』<p>「是時六欲天王，名金剛摩尼珠，與諸魔眾八萬億千，一一鬼兵作百億變狀甚可怖畏，競集道樹。時，須闍提王端坐樹下，入智印慈心王三昧，三昧力故，時魔兵眾同時碎壞，經七七日，得成阿耨多羅三藐三菩提。<p>「時諸神仙，俱來勸請轉妙法輪。仙人眾中有一大仙，名曰光果，說偈請曰：「『大德須闍提，金輪王四域，今捨此七寶，如鳥去一毛。坐於光明樹，降伏萬億魔，甘露法已聞，學道已成就。相好特無比，威光照十方，當號大善寂，願必度我等，我今頭面禮，勸請轉法輪。』<p>「第二仙人名曰光藏，復說偈言：「『大聖愍眾生，誓願坐樹下，摧伏諸魔軍，結使海已竭，願為眾生故，廣說甘露法。』<p>「爾時世尊，默然受於諸仙人請，於光明菩提樹下轉妙法輪，舉身放光照十方界，皆如金色，廣說四諦及十二因緣，凡百億偈。初會聞法四山諸仙，皆得無生法忍，百千人發無上道心出家學道，無數四部得須陀洹道，有發菩提心數不可知。佛壽二十五萬劫，正法住世二百萬劫，像法住世四百萬劫。<p>「彼佛世尊法欲滅時，有諸比丘遊行教化。時有一國，名曰電光，有一長者名牢度跋提，修行外道，事梵天法。電光大王遣千童子，供給彼人灑掃天廟。時千童子，各持天華欲往天寺，於其中路，見諸比丘持佛像行，童子問言：『此是何神，端正威光，巍巍乃爾？』<p>「諸比丘言：『此大善寂像。』<p>「童子問言：『大善寂者！生何種姓？有何等義？』<p>「比丘答言：『汝不知乎？過去久遠，須闍提王棄國出家，成無上道，號大善寂，於淨光林入般涅槃。我等今者是其弟子，今我所持是善寂像。』時千童子聞佛因緣，各持蓮華以供養像，頂禮像足。<p>「跋陀波羅！汝今當知，以是供養佛像因緣，時諸童子隨壽長短，各自命終，命終之後，即得值遇六十億那由他諸佛，親覲供養，於無上道得不退轉。跋陀波羅！汝今當知，彼佛世中，四山仙人數不可知者，今十方面各得成佛。時千童子華供養者，豈異人乎？我等賢劫千佛是也。跋陀波羅！汝今當知，佛滅度後，若諸四眾，若持一華供養佛像，得二種福。何等為二？一者、常得化生；二者、形色端正。復得二果：一者、恒得值遇諸佛；二者、多生天上。」時諸比丘聞佛所說，皆大歡喜。<p>佛告跋陀波羅：「汝今當知，我念過去無量，無數千萬億劫，彼時有佛，號寶蓋照空如來、應供，十號具足。<p>「彼佛出時，此三千大千世界如金剛佛剎等無有異。寶蓋照空如來亦以三乘教化眾生。佛滅度後，於像法中有一長者，名曰月集，遊行聚落教化眾生，以偈讚歎寶蓋照空如來名號：「『寶蓋照空正遍知，無上調御天人師，久離生死釋師子，無染清淨應真慧。能為世間良福田，普濟一切如醫王，聞名必得大解脫，我今頂禮無上勝。』<p>「時，彼長者說此偈已，以種種華香供養寶蓋照空佛像。華供養已，有千比丘來入講堂，見大長者華香供養，誦讚佛偈。<p>「第一比丘名曰日藏，問長者言：『汝今日日香華供養，讚歎佛名，欲求何等？』<p>「長者白言：『大德比丘！應一心聽。今我供養，欲求無上平等大道。』<p>「比丘問言：『云何名為無上大道？』<p>「長者答言：「『無著無所依，無累心寂滅，本性如虛空，是名無上道。大人心所行，慈悲為最勝，三十七滅意，覺道力莊嚴。乘於六度船，永度生死流，彼處心無著，故名無上道。佛慧如須彌，亦若蓮華敷，久達解性空，故名無上道。調御知心如，實際性亦然，三界一切有，皆入如寂中，不調無生相，同入法界性，如此無所有，故稱無上道。』<p>「是時，長者說此偈已，白比丘言：『唯願大德行無上道！』<p>「日藏比丘復說偈言：「『如仁所說義，無行無所依，本性相空寂，我當行何法？我所問大道，欲知佛覺智，今說法界相，無知如虛空。於此無知中，無欲無所求，如是性相滅，我當何所行？』<p>「是時長者，復說偈言：「『日光住空中，普照於一切，彼亦無心相，欲破諸闇暝。光明力照耀，超過諸黑闇，黑闇與光明，二俱無心意。本性無住闇，闇性不暫停，佛慧亦如是，無滅無所生。智力道莊嚴，從於五眼起，六通如蓮華，不染著世間。戒定慧莊嚴，超度世間相，是故應歸依，無上平等道。』<p>「是時，長者說此偈已，白比丘言：『大德！汝今欲求無上道不？』<p>「日藏比丘聞長者言，深解義趣，頂禮佛足，而說偈言：「『頂禮佛足大解脫，久住涅槃滅諸有，無漏智力所莊嚴，如長者說寂滅慧。我今欲求無染累，超過世間諸空相，我今求於寂滅道，不縛不解不住色；亦復不入縛解中，無有生死解脫相，此處名為甘露道，如我所願得成果。修行六度無礙累，必定得住首楞嚴，具佛職位威儀行，滿足佛智如先佛。金剛不壞性空慧，是一切智大人事，摩尼寶珠如意王，我亦當得一合相，平等度意無上性。』<p>「是時，比丘說此偈已，告長者言：『汝今當知，我已解汝所說偈義，我已堪任為菩提器。我等千比丘，從今日乃至成佛，常修大慈，普愛一切，於諸眾生不生毀呰，何況殺害？<p>「『我從今日乃至菩提，常起大悲普攝一切，而於大悲不起悲相，不生戀著。<p>「『我從今日乃至成佛，見他得樂心生欣悅，猶如比丘得三禪樂，不起樂觸，及樂覺相。<p>「『我從今日乃至成佛，不見眾生及眾生相，亦不住喜，不入捨中。<p>「『我從今日乃至成佛，終不造作九十五種諸惡律儀。<p>「『我從今日乃至成佛，終不為己畜養八種不淨之物；若有畜積，必為饒益諸眾生故。<p>「『我從今日乃至成佛，終不毀謗菩薩法藏；若有辯才智慧無極，說邪見論滿百千歲，我寧碎身猶如微塵，終不信受。<p>「『我從今日乃至成佛，設有眾生，不造善業作五逆罪，必當教化令得饒益。<p>「『我從今日乃至成佛，誓願當度五濁惡世沒苦眾生。<p>「『我從今日乃至成佛，常當修行諸波羅蜜，盡其邊際到大智岸。<p>「『我從今日乃至成佛，終不放捨一切眾生，必當安慰以義饒益。<p>「『我從今日乃至成佛，願普莊嚴一切佛事，修諸淨行，十種珍寶以為脚足，無願解脫以為眼目，遊於大空畢竟涅槃。』<p>「時，千比丘發此誓已，五體投地遍禮諸佛，而說偈言：「『佛智不可動，從於解脫生，本性相自空，遊戲金剛心；已摧煩惱魔，陰蓋永已除，清淨大慧者，我今頭面禮。』<p>「說此偈已，遍禮十方一切諸佛。<p>「是時，空中無雲而雷，諸天龍神普雨天華以為供養，而說偈言：「『善哉勝大士！出家修梵行，淨命乞自活，常離四種食，染衣執應器，大數滿一千。今復發最上，微妙菩提心，福田中最勝，無過比丘僧，我今頭面禮，修行大乘者。』<p>「時千比丘聞偈歎德，倍加精進，即得甚深觀佛三昧，告長者言：『善哉！長者！我因汝故發菩提心，汝亦應於佛法海中出家學道。』<p>「爾時，長者受比丘教，於正法中出家學道，常修頭陀，備諸苦行，經七七日，得無生忍。<p>「跋陀波羅！汝今當知，時大長者，教化多人發菩提心者，久已成佛，殊勝月王佛是也。若有善男子，善女人聞是佛名，恒得值佛，於菩提心得不退轉，即得超越十二億劫極重惡業。時千比丘發誓願者，我等賢劫千佛是也。<p>「說是語時，百千梵王發菩提心思佛，千優婆塞等得無生法忍，欝多羅母善賢比丘尼等五百比丘尼，不受諸漏心，得解脫成阿羅漢。<p>「說是語時，時會大眾，聞佛所說，皆大歡喜。」<p>佛告跋陀波羅：「汝今當知，我念過去無量，無數阿僧祇劫，彼時有佛，號淨音如來，十號具足。彼佛出時，此三千世界七寶莊嚴，如寶莊嚴國等無有異。佛壽二十大劫，正法住世四十劫，像法倍壽八十劫，亦以三乘教化眾生。<p>「於像法中，有一比丘，名一切忍，持菩薩藏行菩薩法，遊巡村落，常說此偈：「『佛住平等空，法性相亦然，僧依無為會，三寶義無異。了本性相空，歸依處寂滅，常行真如道，乃應菩薩行。』<p>「忍辱進大比丘，常說此偈。時，華光林中有千梵志，修四梵，行慈、悲、喜、捨，聞此比丘讚三寶義名，身心歡喜，即白比丘：『於何經中有如此義？』<p>「比丘白言：『大調御師！於大方等真實經中，說佛、法、僧平等空慧，住一相中。』<p>「時千梵志，聞佛、法、僧平等空慧，即思甚深大空智義。八千歲中端坐正受，於空法中而不決了，復更思惟一切法空，於如實際亦不決了，然不生疑，亦不誹謗，作此思惟。<p>「時，有一比丘名曰智藏，告諸梵志：『汝等知不？過去有佛，名三昧尊豐如來，十號具足，如是同字百千億佛，皆說甚深般若波羅蜜。其經中說：「不住諸法，法性皆空。」如是，梵志於空法中心不明了，但當一心歸於空義。』<p>「時千梵志，聞此語已，心大歡喜，白比丘言：『般若波羅蜜是大空智，我等今者無明所覆，於空義中無由解了，但於大德所說法中身心隨喜。』」<p>佛告跋陀波羅：「彼二比丘善說法者，第一比丘今已成佛於妙樂國，歡喜莊嚴珠王佛是；若有四眾聞彼佛名，五體投地，歸依頂禮，即得超越五百萬億阿僧祇劫生死之罪。第二比丘久已成佛，號帝寶幢摩尼勝光如來，十號具足；若有四眾聞彼佛名，五體投地，歸依頂禮，即得超越七百萬億阿僧祇劫生死之罪。<p>「時千梵志，以聞甚深般若波羅蜜，身心歡喜，不生驚疑、怖畏、誹謗，即得超越五十億劫生死之罪。捨身他世即得值遇十六億佛，於諸佛所得念佛三昧。以莊嚴心，念佛三昧莊嚴心故，漸漸於空法中心得開解。<p>「跋陀波羅！時千梵志，豈異人乎？我等賢劫千佛是，以得聞空法心無疑故，於娑婆世界次第得成阿耨多羅三藐三菩提。是故一切眾生，應於空義心無疑惑。」<p>佛說此語時，時會大眾聞佛所說，有得初果，有發無上正真道意，數甚眾多不可具說。一切大眾聞佛所說，皆大歡喜，頂禮佛足。<p>佛告跋陀波羅：「我念過去無量無數阿僧祇劫，彼世有佛，名海慧如來，十號具足。國名淨樂，七寶莊嚴地生寶華，如須彌山七寶合成，嚴顯可愛。<p>「彼佛世尊常入禪定，默然不言終不說法，但放白毫大人相光，施作佛事。或有眾生見白毫光如十善印，說十善義；或有眾生見白毫光如五戒印，說五戒義及五戒緣；或有眾生見白毫光如八戒印，說八戒義及八戒緣；或有眾生見白毫光如波羅提木叉印，說波羅提木叉義，及波羅提木叉緣；或有眾生見白毫光如六波羅蜜印，說八萬四千諸度義；或有眾生見白毫光如四諦印，說四諦義，及三十七助菩提分法；或有眾生見白毫光如獨覺印，說十二因緣義；或有眾生見白毫光如智相印，演說菩薩初地境界乃至十地，說首楞嚴光印三昧，說金剛定不壞境界。<p>「跋陀波羅！如是白毫大人相中，現無量無數恒河沙印，或有印中演法無畏；或有印中說九十五種外道邪術；或有印中說諸天眾上妙報應；或有印中說於劫成及與劫壞；或有印中說日月五星、二十八宿，災異變怪一切世事；或有印中說諸神仙及鬼神道：此白毫印，普照十方化度眾生，隨有緣者顯現佛事。彼佛壽命十二大劫，正法住世亦十二劫，像法住世二十四劫。於像法中有千婆羅門，第一婆羅門名檀那世寄，其最後名分若世羅。千婆羅門聰明博智，各皆通達四毘陀論。<p>「海慧如來像法之中，有一比丘名曰淨龍豐莊嚴，與諸婆羅門共相難詰。婆羅門說毘陀論經神我之法，沙門復以十二部經甚深空義，演說無相破其貪著。<p>「千婆羅門聞無相義，白比丘言：『汝於何處得此無我空寂之法？』<p>「比丘答言：『三世諸佛，十號具足，所共宣說。海慧如來白毫印中，常說此偈：「『本性義不生，無受無取者，四大性如幻，五陰如炎電。一切諸世間，猶如旋火輪，皆隨無明轉，業力莊嚴生。觀性相無常，無我無有生，智者應諦觀，本末因緣義。本性實際空，縛著橫見有，若能達解空，無願無作處。無相無所依，必得道如佛，降伏眾魔怨，度脫諸天人。亦入大解脫，知空是本報，是名佛所說，無我及空義。』<p>「說此偈已，千婆羅門心大歡喜，禮比丘足，各自還歸，端坐林野，思無我、空。經八千萬歲，於大空義心不決了，以思空義功德力故，即於空中得見百千佛，於諸佛所得念佛三昧，即於三昧中見海慧佛白毫印中說甘露偈：「『若欲發道心，修持菩薩戒，欲求真實空，隨學菩薩道。常當行慈心，除去恚害想，悲愍於一切，觀彼身空寂。我身無性相，假於四大生，隨順諸佛法，不殺不起瞋。悉堪受諸法，其心猶如地，常行無所著，一心住一意。悉觀法平等，無彼亦無此，正心思此義，乃應菩薩行。』<p>「時，千婆羅門聞此偈已，身心歡喜，倍加精進，即得諸佛現前三昧，於三昧中堅固正受，不退轉於阿耨多羅三藐三菩提心。<p>「跋陀波羅！爾時龍豐莊嚴比丘者，久已成佛，華光國土龍自在王佛是；千婆羅門，豈異人乎？我等賢劫千佛是。<p>「跋陀波羅！我與賢劫千佛，於海慧如來遺法之中聞大空偈，端坐思惟心不決了，猶得超越無量億劫生死之罪。是故，汝等應於空義思惟取證。」<p>是時，眾會聞佛所說，有得初果，有發無上正真之道，有種辟支佛道因緣者。時會大眾聞佛，所說皆大歡喜。<p>「跋陀波羅！我念過去無量億世，彼時有佛號自在勝如來，十號具足。彼佛世尊出現世時，此娑婆世界其地金色，金華金光充遍世界。自在勝如來壽五十大劫，正法住世三十大劫，像法住世百二十大劫。於像法中有千居士，多饒財寶各儲一億，雖獲俗利不以喜悅，常修苦、空、無常之相。<p>「彼時世中有一優婆塞，聰明多智，名摩訶那伽，至居士所，高聲說偈：「『財為無主物，王賊所侵劫，水火風吹盡，不安不久居。此身屬無常，恒為老病使，怱怱營眾務，不覺死賊苦。無常風力解，財如大毒蛇，毒害猛於龍，亦為世怨俱。諸佛及賢聖，視財如瘡疣，捐之於大地，如人棄涕唾。善士修布施，恒觀於無我，財物及受者，三法俱空寂，以此莊嚴心，乃應菩薩行。』<p>「時千居士，聞優婆塞所說偈義，深心歡喜得未曾有，即共相隨到於僧房。到僧房已，白諸比丘：『此大眾中，誰有智者？唯願為我說甘露法！』<p>「爾時，眾中有一比丘，名曰淨音，為諸居士廣讚菩薩檀波羅蜜，即說此偈：「『過去有佛，號自在勝，彼佛世尊，常說此法。施為妙聚，受報無窮，諸天世人，因施得立。是故智者，應行修施，施為寶蓋，覆護窮者，今世後世，生處安樂。若能廣意，修空慧心，不住諸有，而行布施，如此施者，必成佛道。古昔諸佛，所說檀法，長者應念，宜時修行。』<p>「時千居士，復聞比丘讚於布施，身心歡喜。即詣王所，啟大王言：『我等今日，聞諸比丘讚說檀波羅蜜。唯願大王為我宣，令一切國內貧苦眾生普使聞知！』」