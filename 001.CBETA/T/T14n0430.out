<juan>八吉祥經<p>梁扶南三藏僧伽婆羅譯<p>如是我聞：<p>一時，佛住舍衛國祇樹給孤獨園，與大比丘眾一千二百五十人俱，菩薩摩訶薩八萬人，及諸天龍、鬼神等。<p>爾時，世尊告舍利弗：「從此佛世界，向東方過一恒河沙世界，有世界名曰天勝，彼土有佛，名善說吉如來、應供、正遍知，今現在說法。<p>「舍利弗！從彼佛世界，向東方過二恒河沙等世界，有世界名念意，彼土有佛，名普光明如來、應供、正遍知，今現在說法。<p>「舍利弗！從彼佛世界，向東方過三恒河沙等世界，有世界名可愛遊戲，彼土有佛，名戰鬪勝吉如來、應供、正遍知，今現在說法。<p>「舍利弗！從彼世界，向東方過四恒河沙等世界，有世界名善清淨聚，彼土有佛，名自在幢王如來、應供、正遍知，今現在說法。<p>「舍利弗！從彼佛世界，向東方過五恒河沙等世界，有世界名無塵聚，彼土有佛，名無邊功德光明吉如來、應供、正遍知，今現在說法。<p>「舍利弗！從彼佛世界，向東方過六恒河沙等世界，有世界名無妨礙遊戲，彼土有佛，名無障礙業柱吉如來、應供、正遍知，今現在說法。<p>「舍利弗！從彼佛世界，向東方過七恒河沙等世界，有世界名金聚，彼土有佛，名妙華勇猛如來、應供、正遍知，今現在說法。<p>「舍利弗！從彼佛世界，向東方過八恒河沙等世界，有世界名美聲，彼土有佛，名寶蓮華安住王如來、應供、正遍知，今現在說法。<p>「舍利弗！此八佛土皆悉清淨，無有女人亦無五濁。<p>「舍利弗！若善男子、善女人住大乘者，聞此八佛名號，受持不忘，并為他說，若生三塗、八難處者，無有是處。若有女人聞八佛名號，自能憶持，兼為他說，若更受女身，無有是處。<p>「舍利弗！若善男子、善女人，住於大乘，聞此八佛名號，聞已受持，為他人說，今世後世常有神通，得樂說辯，深修禪定，具陀羅尼，六根清淨，恒值聖人，無天、龍、夜叉、人及非人、盜賊、水、火、毒藥等畏，一切怖畏皆悉除滅，臥覺常安，無諸惡夢，常為諸天之所守護。」<p>爾時，世尊說此祇夜：「若有善男子，及以諸女人，聞八佛號名，憶持為人說，身心常安隱，無有諸恐怖。繫念不忘失，滅無量劫罪，後生天人中，遠離諸惡趣。六根常清淨，端正有威德，八部諸善神，是夜常守護。人天所恭敬，供養生忻喜，夜叉及非人，盜賊與刀杖，水火毒藥等，此畏皆悉無，臥覺恒安隱，無有諸惡夢。利根有智慧，常樂聞正法，聞已生信心，得深妙法者，口氣無臭穢，精進為他說，眾魔及外道，無有敢干亂。女人聞佛名，憶持為他說，盡此女人報，後生不復受。誦持為人說，八佛之名號，得諸功德果，如上之所說。是故有智者，惟當念受持，一心懷忻喜，不應起放逸。」<p>佛說此經已，長老舍利弗等諸大比丘，并諸菩薩摩訶薩眾，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞佛所說，歡喜奉行。