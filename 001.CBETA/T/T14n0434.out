<juan>佛說稱揚諸佛功德經卷上<p>元魏天竺三藏吉迦夜譯<p>聞如是：<p>一時佛在羅閱祇靈鷲山中，與大比丘眾千二百五十人俱。爾時耆年舍利弗便從座起，偏袒右肩，更整法服，在佛右面，右膝著地，長跪叉手，前白佛言：「唯，天中天！今日現在諸佛、世尊進止康常，今說法者，其數幾何？」<p>時舍利弗發是問已，爾時世尊告舍利弗：「所問甚快！多所饒益普利一切。諦聽，諦聽！善著心中！吾當為汝具分別說。」<p>於是舍利弗聞佛許可，歡喜踊躍，叉手白言：「諾！當善聽，願樂欲聞！」<p>佛告舍利弗：「東方去此千萬億諸佛剎土，有世界名曰天神，其國有佛，名曰寶海如來、至真、等正覺、明行成為、善逝、世間解、無上士、道法御、天人師，號曰眾祐，度人無量。若族姓子、族姓女其有得聞寶海如來名號者，執持諷誦，歡喜信樂，其人當得七覺意寶，皆當得立不退轉地，疾成無上正真之道，却六十劫生死之罪。<p>「復次，舍利弗！東方有世界名曰寶集，其國有佛，號曰寶英如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞寶英如來名號者，執持諷誦，歡喜信樂，五體投地而為作禮，若使三千大千佛剎滿中七寶，持用布施滿百歲中，所得功德寧多不乎？」<p>舍利弗言：「甚多，甚多，天中天！」<p>佛言：「不如有人得聞寶英如來名號，持諷誦者作禮之德，十萬億倍過出布施功德者上。<p>「復次，舍利弗！東方去此寶集世界，度八百佛剎，有世界名曰寶最，其國有佛，號曰寶成如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞寶成如來名號者，執持諷誦，以清淨心歡喜信樂，却五百劫生死之罪。<p>「復次，舍利弗！東方去此寶最世界，度千佛剎，有世界名曰光明，其國有佛，號寶光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞寶光明如來名號，執持諷誦，歡喜信樂，於三塗中悉得解脫。<p>「復次，舍利弗！東方去此光明世界，度千五百佛剎，有世界名曰幢幡，其國有佛，號曰寶幢幡如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞寶幢幡如來名號者，持諷誦念，歡喜信樂，其人則為成法珍寶。<p>「復次，舍利弗！東方去此幢幡世界，度二千佛剎，有世界名曰一切眾德光明，其國有佛，號寶光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞寶光明如來名者，持諷誦讀，歡喜信樂，五體投地而為作禮，却二十萬劫生死之罪。<p>「復次，舍利弗！東方去此眾德世界，度千佛剎，有世界名曰妙樂，其國有佛，號曰阿閦如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞阿閦如來名號者，捉持諷誦，歎說其德，復勸他人令學諷誦。」<p>爾時波旬將四種兵來詣佛所，而作是語：「寧使捉持餘千佛名，亦勸他人令使學之，不使捉持阿閦佛名。其有捉持阿閦如來名號者，我終不能毀壞其人無上道心，我亦當能毀壞斯等無上道心。」<p>佛告魔言：「汝能毀壞誰之道心？」魔言：「其求大乘、捉持阿閦如來名者，我心則生愁憂、熱惱。如我今日復得熱惱，用聞阿閦如來名故！」魔言：「亦復有眾生，其數甚多，捉持餘佛名號者，我或當能毀壞其人正覺道心。」<p>佛告魔言：「汝莫愁憂、懷於惱結，汝終不能毀壞此等無上道心！」<p>魔波旬言：「有何因緣？」<p>佛告魔言：「汝為隱蔽歸命諸佛功德之行。所以者何？阿閦如來自當觀視擁護其人。」<p>時舍利弗即白佛言：「波旬今日於如來前，云何欲作師子之吼，欲破眾生正覺道心？其有眾生捉持阿閦如來名者，及餘一切諸佛名號，魔審當能毀壞其人正覺心乎！」<p>佛告舍利弗：「我今觀覩諸眾生，其有捉持諸佛名者，若有呵罵誹謗之者，斯人則為造大惡行，致無量罪，入阿鼻獄具受眾苦。」<p>舍利弗言：「有誹謗經者，其數幾許？」<p>佛言：「十方諸佛為諸眾生廣說法時，皆先讚歎阿閦如來名號功德，眾生聽聞其功德者，終無厭足。若有眾生得見如來，聞其功德，未曾有能謗此經者，諸佛、如來不於五濁弊惡之時興出於世，如我今者於此忍界下劣叢殘諸眾生中而作佛也。阿閦佛國嚴淨最好，終不爾也！當知，舍利弗！斯尊法輪隨次分布丘聚國邑，若族姓子、若族姓女一心信行，當廣宣傳此諸經法。當知，舍利弗！聞此經者，誹謗輕毀所受之報，汝今諦聽！」<p>舍利弗言：「諾！當善聽。」<p>佛言：「犍陀梨國謗此經者滿百千人，造斯惡行，當墮阿鼻大泥犁中；次復北方國名罽賓，其國經法興盛久住，而此國中五百千人謗此經法，此眾生輩死墮阿鼻大泥犁中。舍利弗！於眾聚中當有共謗此經者，有八萬人墮阿鼻大泥犁中。東方少有信斯經者，多造阿鼻泥犁行，有百千人死入阿鼻大泥犁中；南方二百千人當謗此經，死入阿鼻大泥犁中；西方有百萬人當謗斯經，死墮阿鼻大泥犁中。當知，舍利弗！緣覺智慧不能度量如來之智，況諸聲聞及諸眾生未成道果、為生死水所漂流者，欲度如來智慧功德，未之有也！夫黠慧者當自思惟：『諸佛功德不可限量，諸佛智慧不可思議，諸佛已成一切種智三達無閡，而我癡冥無有是智，諸佛已成一切智者，自當知之我所不了。若我不了，不當謗毀四句一偈，何況謗毀斯大尊經，造斯大罪，眾惡行聚無央數劫，當在阿鼻大泥犁中於彼止宿。』是故，舍利弗！若族姓子、族姓女當作是意：『我今乃聞此大尊經而不誹謗，乃却阿鼻一劫之罪，我等今當自慶歡喜，興大踊躍。』緣此之故，無央數劫常當與此大法共俱。<p>「復次，舍利弗！東方去此妙樂世界，度萬佛剎，有世界名曰無量，其國有佛，號大光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞大光明如來名者，執持諷誦，歡喜信樂，其人所生未曾不值諸佛、世尊，住不退轉，必得成就最上正覺。<p>「復次，舍利弗！東方去此無量世界，度六萬佛剎，有世界名曰眾華，其國有佛，號無量音如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無量音如來名者，淨心信樂，三反稱言：『我今一心禮無量音如來！』其人當得無量音聲，及得如來淨光之音。<p>「復次，舍利弗！東方去此眾華世界，度萬四千佛剎，有世界名無塵垢，其國有佛，號無量音如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無量音如來名者，歡喜信樂，持諷誦念，却十二劫生死之罪。<p>「復次，舍利弗！東方去此無塵垢世界，度二萬佛剎，有世界名莫能勝，其國有佛，號大名稱如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞大名稱如來名者，淨心信樂，諷誦不忘，長跪叉手而作是言：『我今禮大名稱如來！』作七寶阜如須彌山，持用布施滿百歲中，所得功德寧為多不？」<p>舍利弗言：「甚多，甚多，天中天！」<p>佛言：「不如有人持大名稱如來名號作禮之者，得其功德巨億萬倍，過出布施功德者上，不得為比！<p>「復次，舍利弗！東方去此莫能勝世界，度三千佛剎，有世界名光明，其國有佛，號寶光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞寶光明如來名者，盡心信樂、持諷誦者，當却十劫生死之罪，住不退轉，必成無上正真之道。其有誹謗、其不信者，當在阿鼻大泥犁中壽命一劫。<p>「復次，舍利弗！東方去此光明世界，度萬五千佛剎，有世界名曰多光，其國有佛，號得大安隱如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞大安隱如來名者，歡喜信樂，諷誦不忘，當作是念：『持此功德，普使一切無量眾生而得安隱。』其人則受無量功德，便能安隱一切眾生。<p>「復次，舍利弗！東方去此多光世界，度七千佛剎，有世界名摩尼光，其國有佛，號大光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞大光明如來名號者，歡喜信樂，持諷誦讀，其人當得如來十力。<p>「復次，舍利弗！東方去此珠光世界，度八千佛剎，有世界名曰正直，其國有佛，號正音聲如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞正音聲如來名號者，淨心信樂，持諷誦讀，其人當得如來四諦平等之法。<p>「復次，舍利弗！東方去此正直世界，度二萬佛剎，有世界名光明尊，其國有佛，號無限淨如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無限淨如來名者，歡喜信樂、持諷誦者，大千世界滿中七寶持用布施，所得功德寧多不乎？」<p>舍利弗言：「甚多，甚多，天中天！」<p>佛言：「不如捉持無限淨如來名者，所得功德百千萬倍，過出布施功德者上，無以為比。少功德人不得聞此如來名號，於千佛所造立德本，爾乃得聞此尊佛名，却生死罪四十八劫。<p>「復次，舍利弗！東方去此光明尊世界，度九千佛剎，有世界名曰音響，其國有佛，號月音如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞月音如來名號者，盡心信樂，持諷誦念，其人所得清淨功德，成具畢滿如月盛明，立不退轉，當成無上正真之道。<p>「復次，舍利弗！東方去此音響世界，度萬二千佛剎，有世界名曰安隱，其國有佛，號無限名稱如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無限名稱如來名者，一心信樂而諷誦者，長跪叉手自作是言：『今我禮無限名稱如來、至真、等正覺！』計於其人所得功德，若積七寶如須彌山，持用布施滿百歲中，所得功德寧為多不？」<p>舍利弗言：「甚多，甚多，天中天！」<p>佛言：「不如得聞無限名稱如來名者，持其名號歡喜作禮，其福甚多，比於布施過出百倍，無以為比。<p>「復次，舍利弗！東方去此安隱世界，度千五百佛剎，有世界名曰為日，其國有佛，號日月光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞日月光如來名號者，歡喜敬心，兩膝著地，長跪叉手，自作是言：『我今禮日月光如來、至真、等正覺！』其人疾得成就無上正真之道。<p>「復次，舍利弗！東方去此日世界，度三十佛剎，有世界名曰清淨，其國有佛，號無垢光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無垢光如來名者，若天、若人、龍及閱叉、若諸非人，歡喜信樂，一心敬禮，斯等皆得立不退轉，成無上最正覺道，終不畏墮三塗之中。<p>「復次，舍利弗！東方去此清淨世界，度半大千佛剎，有世界名曰琉璃光，其國有佛，號曰淨光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞淨光如來名號者，誦其名號，歡喜作禮，若天、若龍、閱叉及與非人，此等壽終當生天上及與人中，未曾失於天人之路，常當得值法之盈利，貪心、瞋恚、愚癡之意疾得清淨。若有謗毀而不信者，六萬歲中在於盧獵泥犁受罪。<p>「復次，舍利弗！東方去此琉璃光世界，度三百佛剎，有世界名得大豐，其國有佛，號日光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞斯佛名者，歡喜信樂，念其如來。斯等之類，譬若日輪，皆悉具滿白淨之法，降伏眾魔及諸外道，却四十劫生死之罪。<p>「復次，舍利弗！東方去此大豐世界，度萬佛剎，有世界名曰得立正覺侍從，其國有佛，號無量寶如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無量寶如來名號，歡心信樂，持諷誦者，斯輩皆當得七覺寶，能立眾生於最寶中，眾德之聚日日增長。<p>「復次，舍利弗！東方去此立正覺世界，度五千佛剎，有世界名蓮花光，其國有佛，號蓮花最尊如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞蓮花最尊如來名號，歡喜信樂、持諷誦者，猶若妙花在尊法室，功德智慧日日增長，譬如蓮花從水湧出，却五十劫生死之罪。<p>「復次，舍利弗！東方去此蓮花光世界，度十萬億佛剎，有世界名普度眾難，其國有佛，號曰身尊如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞身尊如來名號者，盡心信樂、持諷誦者，其人疾度生死之海，能除眾生諸欲飢渴，當作快士，為於世間而作福田，能受三界一切供養。其有目見此如來者，歡喜信樂，當為世間作大法師，得金剛力，立不退轉，當成無上正真之道。其有女人聞此身尊如來名者，盡心淨意、歡喜信樂、無諛諂者，厭污女身，從是以後更止不受女人之身，却六十劫生死之罪。<p>「如是，舍利弗！其有得聞身尊如來名號者，斯等為獲無極之德，是故當求正覺之道，普救一切令離眾苦。<p>「復次，舍利弗！東方去此度眾難世界，度二十佛剎，有世界名曰堅固，其國有佛，號曰金光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞金光如來名號者，歡喜信樂，持諷誦念，斯等皆當為佛光明之所護持。成佛之時，於諸如來光明廣遠而得自在，悉得如來一切眾德。是故至心普當信樂諸佛尊號，悉得無礙辯才之慧，終不諮受下劣之法，諸願之行當疾成滿。其有聞此諸如來名，當自勸發起於尊意，發金剛志，求無上道，此等皆當却十二劫生死之罪。<p>「復次，舍利弗！東方去此堅固世界，度十佛剎，有世界名曰無際，其國有佛，號梵自在王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞梵自在王如來名者，歡喜信樂，持諷誦念，叉手作禮，其人必當得見其佛，作轉輪王，立不退轉，當成無上正真之道。<p>「復次，舍利弗！東方去此無際世界，度二千佛剎，有世界名曰為月，其國有佛，號金光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞金光明如來名者，歡喜信樂，持諷誦念。此等後生，常為眾生廣說經法，雖為分別一切如夢、如水中月、幻化之法，用寤眾生，從是以往終不復墮惡道之中。當與大德眾聚共會，而常歡喜，能使眾生而得快樂。後作佛時，以大乘法興顯於世，無有二道。<p>「復次，舍利弗！東方去此月世界，度千佛剎，有世界名曰火光，其國有佛，號曰金海如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞金海如來名號者，盡心信樂、持諷誦者，得不退轉，必成正覺。所以者何？其佛、如來本行菩薩道時，作是誓願：『若使有人生我國者，及在他方諸佛國土，聞我名號，斯等當住不退轉地，成最正覺，我當盡為滿具如來無上之願！』<p>「復次，舍利弗！東方去此火光世界，度十八佛剎，有世界名曰正覺，其國有佛，號龍自在王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞龍自在王如來名者，盡心信樂、持諷誦者，若使郡縣、村落之中雨、雹、霜時，以右膝著地，叉手作禮，而作是言：『龍自在王如來本行菩薩道時，無數諸龍於厄難中悉度脫之，由此功德自致成佛。作是誓言：「若我剎中及諸佛土，若我在世般泥洹後，若有諸龍雷、電、雹、霜恐怖眾生，以龍自在王如來威神功德智力，至誠誓願，口作是言，頭面作禮，疾得度脫。」』當知，舍利弗！如是厄難疾得解脫，唯除宿罪不能得免。一切諸龍若在厄難聞此佛名，於眾厄中疾得解脫。其有執持斯佛名者，復勸他人令使誦持增益功德，必當得往生此佛國，求最正覺，立不退轉，疾成不久。<p>「復次，舍利弗！東方去此正覺世界，度十億佛剎，有世界名曰喻月，其國有佛，號一切花香自在王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞一切花香自在王如來名者，淨心信樂、持諷誦者，斯其人等所生之處，當得恒沙戒香具足，一切妙香香氣遍熏，諸佛剎土眾戒具滿，常能奉持未曾缺犯。」<p>舍利弗言：「本何因緣乃能如是？」<p>佛言：「其佛本行菩薩道時，作是誓願：『我若在世般泥洹後，若有眾生持我名字一心信樂，皆悉當得如是戒香！』是故，舍利弗！常當興立大敬信心於諸如來，如是諸佛擁護其人，使得功德不可計量。若有持此諸佛名者，從其所願得之，皆悉當得諸佛智慧而令備滿，得不退轉。長跪叉手，自作是言：『我今禮此一切花香自在王如來！』常念不忘，却十四劫生死之罪。<p>「復次，舍利弗！東方去此喻月世界，度二千一億佛剎，有世界名曰星王，其國有佛，號曰樹王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞樹王如來名號者，歡喜信樂、持諷誦者，斯輩皆當得諸法樂，壞諸魔兵，裂破羅網。若聞此經，輕慢誹謗，用相調戲，滿六萬歲於僧迦泥犁受其罪報。若有言：『我不信此經！』於七萬歲常在餓鬼，不聞飲食、水、穀之名。<p>「復次，舍利弗！東方去此星王世界，度五十五佛剎有世界，其國有佛，號曰勇猛執持牢杖棄捨鬪戰如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞勇猛執持牢杖棄捨鬪戰如來名者，歡喜信樂、持諷誦者，乃至夢中，此等眾生，譬如金剛伏眾魔兵，以諸智慧消伏諸欲。其有得聞此佛名號一心信者，審諦自知：『我等前世以為曾見此佛、世尊遊於菩薩徑路之時，而不疑也！我等當發弘誓之願，莫從大乘而得退轉，但當自慶，歡喜踊踊，進大法路，得聞如來種姓名號。諸佛普利益於一切，不捨一人而取滅度；諸佛大慈，普愍眾生，雨於法雨。』其有得持此如來名者，歡喜信樂，所得功德，我當為汝取少譬喻。如恒邊沙諸佛國土，滿中七寶持用布施，所得功德寧多不乎？」<p>舍利弗言：「甚多，甚多，不可思議！」<p>佛言：「分大海水一渧為一分，布施功德猶若一渧，持佛名者所得功德，如大海水，不可為喻，少功德人不能堪任聽斯經典。若使有人久殖德本，得聞斯法，信而不疑，若使地獄、畜生、餓鬼及長壽天聞此經者尚得大福，況復有人已種德本，聞斯經法所得功德寧可喻乎！<p>「復次，舍利弗！東方去此佛土，度二十佛剎，有世界名曰豐饒，其國有佛，號內豐珠光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞內豐珠光如來名者，一心信樂，持諷誦念，斯等皆當獲大功德，終不畏墮三塗之難，所發弘誓如意、得滿大乘之願。若今現在般泥洹後，其有得聞內豐珠光如來名者，信樂誦念，斯等皆當得大乘法樂而以自娛，及受天上、人中快樂，常當得生清淨佛土，於諸佛國具滿眾願。從意所欲，於三乘法而得滅度，於其中間從此佛所，獲功德聚甚大弘廣，恒沙劫中所作眾罪，悉當棄捨不受，唯除逆罪、起瞋恚意向諸快士。此等之類於久長世，地獄之中受斯罪畢，因得聞此佛名功德所致，其後如願於三乘中而取滅度。當知，舍利弗！眾惡之行慎莫造作，如我於此經中上章所說，不可起恚向於焦柱，何況懷惡向於眾生；已立信心向成道者，況起瞋恚、懷於誹謗向諸如來無量慧等。如此之人於無數劫在地獄中，具受無量苦惱之罪，爾乃得出。我為斯等求於大乘信解者故，而說斯法。其有毀壞大乘法者，實當具受無量大苦，信樂之者，自果當立不退轉地，必成正覺。<p>「復次，舍利弗！東方去此豐饒世界，度八十佛剎，有世界名最香熏，其國有佛，號無量香光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無量香光明如來名者，持諷誦念，一心信樂，最後念之，斯等皆當得不退轉地，成最正覺。成正覺已，諸毛孔中出眾妙香，遍至十方猶若雲起，非是下劣少智之士、學淺法者，而解斯經。吾亦道眼觀覩斯等諸眾生類，其有信樂斯經法者，過去世間無數劫中，於諸佛所集諸慧法造眾德本，今乃得聞此尊妙法。最後末世聞斯典教，信而奉持，未曾生意而懷誹謗，初未曾有不解法時，却四十劫生死之罪。其人功德如月欲滿，為於世間而作快士，應當得受一切恭敬，而為眾生作良福田。<p>「復次，舍利弗！東方去此香熏世界，度五十佛剎，有世界名龍珠觀，其國有佛，號師子響如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞師子響如來名者，持諷誦讀，一心信樂，念於戒行，斯等皆當立不退轉，成最正覺，作眾德輪，入白淨法，於中旋轉過出於世，却二十劫生死之罪。若族姓子、族姓女、若人、非人，其諸厄難疾得解脫，現在於世有得聞斯佛名者，於諸世間猶若尊塔。<p>「復次，舍利弗！東方去此龍珠觀世界，度三十佛剎，有世界名曰修行，其國有佛，號大強精進勇力如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞大強精進勇力如來名者，盡心信樂，持諷誦念，右膝著地，叉手作禮，自作是言：『我今禮大強精進勇力如來、至真、等正覺！』斯其人等，遊生死中多所饒益，得大戰力，退却眾魔，伏諸外道，却二十五劫生死之罪。<p>「復次，舍利弗！東方去此修行世界，度四十佛剎，有世界名曰堅住，其國有佛，號過出堅住如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞過出堅住如來名者，淨心信樂，持諷誦念，此等皆當堅住大乘，於諸尊法得堅固財，加得大福，晝夜日日增益功德。<p>「復次，舍利弗！東方去此堅住世界，度三十六佛剎，有世界名曰光明，其國有佛，號鼓音王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞鼓音王如來名者，盡心信樂，持諷誦念，長跪叉手，自作是言：『我今禮鼓音王如來、至真、等正覺！』所得功德，三千大千一切世界滿中珍寶持用布施，得其功德寧為多不？」<p>舍利弗言：「甚多，甚多，天中天！」<p>佛言：「不如有人持此佛名功德甚多，過出施上百千萬倍。<p>「復次，舍利弗！東方去此光明世界，度百五十佛剎，有世界名眾德室，其國有佛，號曰月英如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞月英如來名者，盡心信樂，若天、若人、龍及非人，聞此佛名，持諷誦念，斯等皆當得入清淨，猶若蓮花不著塵水，於眾惡中悉無所犯。若有女人得聞月英如來名者，淨心信樂無有諛諂，從是以後更止不受女人之身。若有不信輕慢謗毀，當二十劫在於阿鼻大泥犁中具受眾苦。若使有人盡心信樂，懷大恭敬，却二十一劫生死之罪。<p>「復次，舍利弗！東方去此眾德世界，度十萬億佛剎，有世界名住栴檀地，其國有佛，號超出眾花如來、至真、等正覺、明行成為、善逝、世間解、無上士、道法御、天人師，號曰眾祐，度人無量。」佛告舍利弗：「其佛本行菩薩道時，自作是言：『我成正覺興出世時，其剎土中無有八難！』用是誓願自淨佛國。若有得聞超出眾花如來名者，盡心信樂，持諷誦念，斯等大士於諸世間，多所利益，如大藥王。<p>「復次，舍利弗！東方去此栴檀世界，度二十億佛剎，有世界名曰善住，其國有佛，號世燈明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞世燈明如來名者，盡心信樂，持諷誦念，斯等皆當脫三塗厄，唯除逆罪、起瞋恚向諸快士。其有持此如來名者，為得此尊妙法之寶，却二十劫生死之罪。<p>「復次，舍利弗！東方去此善住世界，度八十億佛剎，有世界名曰光明，其國有佛，號休多易寧如來、至真、等正覺、明行成為、善逝、世間解、無上士、道法御、天人師，號曰眾祐，度人無量。所以世界名光明者，其國佛土地平如掌，以眾蓮花布滿世界；其土如來光明晃晃，猶若大火晝夜常照；其佛國土光明巍巍最尊第一，常於大眾轉尊法輪。若使有人三千世界以金布地，復以妙衣莊飾其地，悉令彌滿三千世界持用布施，得其功德寧為多不？」<p>舍利弗言：「甚多，甚多，天中天！」<p>佛言：「不如有人聞休多易寧如來名者，盡心信樂，持諷誦念，其人得福過出布施功德者上數百千倍。斯等眾生自恣發願，如意得之，却六十劫生死之罪。後成無上正真道時，其佛國土嚴淨快樂、尊貴無比。<p>「復次，舍利弗！東方去此光明世界，復有剎土名圍遶月，其國有佛，號曰寶輪如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，舍利弗！東方去此圍遶世界，有剎土名曰度覺，其國有佛，號常滅度如來、至真、等正覺、明行成為、善逝、世間解、無上士、道法御、天人師，號曰眾祐，度人無量，而今現在轉不退轉無上法輪。<p>「復次，舍利弗！東方去此度覺世界，有剎土名須彌脇，其國有佛，號曰淨覺如來、至真、等正覺、明行成為、善逝、世間解、無上士、道法御、天人師，號曰眾祐，度人無量，而今現在廣說經法。<p>「復次，舍利弗！東方去此過須彌脇世界，有剎土名曰名稱，其國有佛，號無量寶花光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量，而今現在廣說妙法。<p>「復次，舍利弗！東方過此名稱世界有剎土，名曰妙軟，其國有佛，號須彌步如來、至真、等正覺、明行成為、善逝、世間解、無上士、道法御、天人師，號曰眾祐，度人無量，而今現在於大眾中廣說經法。<p>「復次，舍利弗！東方過此妙軟世界，有剎土名曰豐養，其國有佛，號寶蓮花如來至真、等正覺、明行成為、善逝、世間解、無上士、道法御、天人師，號曰眾祐，度人無量，現在大眾廣說經法。<p>「復次，舍利弗！東方過此豐養世界，有剎土名蓮花踊出，其國有佛，號一切眾寶普集如來、至真、等正覺、明行成為、善逝、世間解、無上士、道法御、天人師，號曰眾祐，度人無量，現在說法。<p>「復次，舍利弗！東方去此蓮花踊出世界，有剎土名曰金光，其國有佛，號樹王豐長如來、至真、等正覺、明行成為、善逝、世間解、無上士、道法御、天人師，號曰眾祐，度人無量，現在說法。<p>「復次，舍利弗！東方過此金光世界，有剎土名曰清淨，其國有佛，號轉不退轉法輪眾寶普集豐盈如來、至真、等正覺、明行成為、善逝、世間解、無上士、道法御、天人師，號曰眾祐，度人無量，與諸菩薩無央數眾前後圍遶，轉不退轉無上法輪。<p>「復次，舍利弗！東方過此清淨世界，有世界名曰淨住，其國有佛，號圍遶特尊得淨如來、至真、等正覺、明行成為、善逝、世間解、無上士、道法御、天人師，號曰眾祐，度人無量。斯諸如來、至真、等正覺現在東方，其有宣揚諸如來名，廣分別說，令人受持，復有餘者不可計數，今悉現在說無上法。其有得聞斯諸佛名，盡心信樂，以膝著地，長跪叉手，普為東方諸佛作禮，持諸佛名，三作是言：『我今普禮東方一切諸佛、世尊！』其人得福不可限量。
。
<juan>佛說稱揚諸佛功德經卷中<p>元魏天竺三藏吉迦夜譯<p>「復次，舍利弗！南方去此度十萬億佛剎，有世界名曰真珠，其國有佛，號日月燈明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞日月燈明如來名者，持諷誦念，歡喜踊躍，至心信樂而無有疑，如來言教實為快善，無數千人淨心敬信，悲喜情踊為之雨淚。此眾生輩自當憶知：『吾等往昔為曾值見此諸佛已！』若有女人，其有得聞日月燈明如來名者，歡喜信樂，從是已後所生之處，止更不受女人之身。十方世界其有得聞斯佛名者，皆當得立不退轉地，必成正覺，於諸欲中意常清淨，不為欲垢之所纏縛。此佛剎人及與他方諸眾生類，聞此如來名號者，計其功德不可限量，不以言辭所可稱說、能盡其德，魔王官屬終不堪任毀壞其人無上道心。」<p>佛語舍利弗：「魔王常欲索此經便欲斷絕之。所以者何？為諸欲聚之所纏縛。雖爾，舍利弗！斯之伴黨最為後世時，會當信樂斯尊經法而不謗毀其信樂者，斯之正士如優曇花，在於世間宜受一切三界供養！」<p>舍利弗言：「惟，天中天！最後末世兇愚暴惡，幾所眾生有能信持日月燈明如來名者，及諸世尊、如來名號歡喜信者？」<p>佛言：「我今現在諦觀察之，比丘僧中終不見有，被白衣者最後末世亦復如是，信樂斯經諷誦之者，亦復少有，百萬之中若一、若兩。」<p>舍利弗言：「設有聽受信斯經者，所得功德為幾許？」<p>佛言：「諸如來於無數劫遊於五道，拔濟眾生三塗之厄，滿具一切弘誓之願，興出於世，廣為眾生敷陳妙法，實為難值，用說正法故，多所利益。一切眾生其有聞者歡喜信樂，斯等皆當疾能解了我之智慧，却生死罪百劫在後。其聞此法不信樂者，斯之等輩我悉見之。」<p>舍利弗言：「惟，天中天！有幾所人謗毀斯經，所得罪報受幾時苦？」<p>佛言：「斯眾生輩，六十億歲於地獄中具受眾罪，為以謗毀諸如來等正覺法故。舍利弗！斯法興盛幾時之間，在所之處，愚癡之人於中造立地獄之行，用謗諸佛、如來之故。是故，舍利弗！夫黠慧者，若族姓子、族姓女，最後末世聞此妙法，信不誹謗，宜當自慶，歡喜踊躍，作是思惟：『我等不謗如來之法，身之所受惡行苦報吾已得脫！』」<p>佛告舍利弗：「最後世時，大千世界滿中七寶持用布施，猶尚易得；聞有讚歎斯眾功德，實難得值——值此法者皆為如來之所護持！<p>「復次，舍利弗！南方去此真珠世界，度萬佛剎，有世界名裁光，其國有佛，號曰須彌如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞須彌如來名號者，持諷誦念，歡喜信樂，長跪叉手，當為作禮，當得無比功德之報，魔王不能毀壞其人無上道心，猶須彌山堅住不動，功德甚多，日日增益，不可限量。（裁光世界，丹本戒光）<p>「復次，舍利弗！南方去此裁光世界，度萬四千佛剎，有世界名曰音響，其國有佛，號大須彌如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞大須彌如來名，盡心信樂，持諷誦念，若至夢中，斯等之人終不更起恚亂之意向諸快士，得不退轉當成正覺。斯諸正士當解妙慧，了一切法猶若如夢，却八十劫生死之罪。<p>「復次，舍利弗！南方去此音響世界，度五千佛剎，有世界名紫磨金，其國有佛，號阿提彌留（晉言超出）須彌如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞阿提彌留如來名者，盡心信樂，持諷誦念，所得功德，設使有人持閻浮檀金，布於三千大千世界悉令彌滿持用布施，其人得福寧為多不？」<p>舍利弗言：「甚多，甚多，天中天！」<p>佛言：「不如有人持諷誦念阿提彌留如來名者，淨心信樂，所得功德過出施上百倍有餘，無以為比。若有常念此如來名，却生死罪十劫在後。<p>「復次，舍利弗！南方去此紫磨金界，度二萬佛剎，有世界名色像光，其國有佛，號喻如須彌如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞喻如須彌如來名者，淨心信樂，持諷誦念，以膝著地，長跪叉手，而為作禮，如斯人等當得智慧猶若大海，悉能奉持諸佛之法，疾得成就正覺之道。<p>「復次，舍利弗！南方去此色像光世界，度萬八千佛剎，有世界名過珠光，其國有佛，號曰香像如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞香像如來名號者，彈指之頃恭敬淨意，念斯如來所得功德，假令有人持閻浮檀金，布三千大千世界，悉令彌滿持用布施，其人得福寧為多不？」<p>舍利弗言：「甚多，甚多，天中天！」<p>佛言：「不如有人口中諷誦香像如來名號者，如彈指頃功德殊特，過出施上百倍有餘。所以者何？一反唱聲稱斯佛名，獲大盈利，何況目覩如來色像，作禮恭敬，及泥曰後入於廟寺，瞻覲形像，禮拜虔恭，所得功德寧可稱乎！<p>「復次，舍利弗！南方去此珠光世界，度無數千佛剎，有世界名曰得勇力，其國有佛，號三曼陀揵提（晉言圍繞）香熏如來、至真、等正覺、明行成為、善逝、世間解、無上士、道法御、天人師，號曰眾祐，度人無量。舍利弗！其佛、如來本求大乘，為菩薩時作是誓願：『我設先世供養諸佛，及復供養彌嘉揵尼如來正覺！』燒名好香，丸如芥子，自誓願言：『願我今日持此功德成作佛時，身諸毛孔悉出妙香，熏遍十方恒沙世界，猶若雲起，皆令彌滿他方佛國無量世界，一切眾生得具戒香。聞我名者，斯等一切成作佛時，我諸毛孔亦出斯香遍無量國，三曼陀揵提如來，亦自滿具一切諸願。』若使有人讚歎、廣說如來名德，若族姓子、族姓女七日之中飢不獲食，故當往聽、歎說如來功德之法。所以者何？聞斯佛名所得功德不可限量。」<p>舍利弗言：「如是，世尊！其有得聞三曼陀揵提如來名，所得功德不可稱量，甚多乃爾！最後世時，若族姓子、族姓女聞斯功德歡喜踊躍，及復得聞諸佛名號功德法者，魔王不能毀壞其人無上道心。所以者何？諸佛、世尊皆共擁護此等眾生，是故魔王不能得壞其人道心。」<p>佛言：「設我讚歎斯佛功德，眾生聞者，或能惑亂。所以爾者，此等之類福德淺薄、無黠所致，不能信持。若有信者，舍利弗！皆當歡喜，踊躍自慶，此等必當成最正覺。而於此中所得功德，我當為汝引少譬喻。諸佛大慈皆欲使人入其法中，十方世界滿中七寶持用布施，所得功德寧為多不？」<p>舍利弗言：「甚多，甚多，天中天！」<p>佛言：「不如有人得聞三曼陀揵提如來名者，得福甚多，過出施上百倍有餘；加復作禮，五體投地，得其福德不可思議，却生死罪百劫在後。<p>「復次，舍利弗！南方去此得勇力界，度十億佛剎，有世界名曰雲厚無垢光，其國有佛，號曰淨光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞淨光如來名號者，歡喜信樂，持諷誦念，彈指之頃發大慈心，其人至心慕樂斯佛已，自作是言：『今我得聞斯佛名號，彈指之頃發大慈心，持此功德，願使十方一切眾生得解如來微妙之慧！』當知，舍利弗！斯等眾生發弘誓願，於中所得功德之福，如恒邊沙諸佛國土，滿中七寶持用布施，其所得福寧為多不？」<p>舍利弗言：「甚多，甚多，世尊！不可稱量。」<p>佛言：「不如有人誦持淨光如來名者，歡喜踊躍，彈指之頃發大慈心，興弘誓願，所得功德比於布施過上百倍。諸正士等欲布施時，當作法施，斯之功德疾得成就正覺之道，却八十劫生死之罪。<p>「復次，舍利弗！南方去此雲厚無垢光界，度萬佛剎，有世界名曰法界，其國有佛，號曰法最如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞法最如來名號者，歡喜信樂持諷誦念，長跪叉手，頭面作禮，斯等皆當而能護持諸佛之法，於佛法中所得大利，目見如是。以是之故，皆當信樂持斯佛名，加廣宣傳、闡揚佛德，發尊覺意，不當起心作輕慢行。向於如來敬信之者，悉能滅除三塗之苦，皆由斯德。諸佛、世尊無數劫中，聚眾德本、具如來行實為謙苦，久遠難量，乃得成就如來法身，暢達正覺，一切之智實為甚難。以是之故，不當生慢，皆當興立敬信之心向於如來。一切世界設滿中水，水上有板而板有孔，有一盲龜，於百歲中乃一舉頭，欲值於孔，斯亦甚難，求索人身甚難、甚難！於此欲得除去八難之患，若有得聞斯經法者，眾難、惡道皆悉永絕。以是之故，當發大願求解最尊無比之法！若一發意於如來者，喜心信樂，斯等疾近正覺之道，却二十劫生死之罪。<p>「復次，舍利弗！南方去此法界，度五萬五千佛剎，有世界名曰星自在王，其國有佛，號香自在王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞香自在王如來名者，歡喜信樂，持諷誦念，長跪叉手，自作是言：『我今禮香自在王如來、至真、等正覺，當發大慈，持功德聚，使諸如來及諸弟子長受天樂，亦受法樂，一切眾生皆亦如是。若使有人不慕泥洹，斯等皆當住不退轉，疾成正覺！』三千世界滿中七寶，持用布施滿千歲中，所得功德寧為多不？」<p>舍利弗言：「甚多，世尊！」<p>佛言：「不如有人持斯佛名發大慈心得福甚多，比於施德過上百倍，却三十劫生死之罪。<p>「復次，舍利弗！南方去此星自在王世界，度萬佛剎，有世界名曰正真，其國有佛，號大集如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞大集如來名號者，歡喜信樂，持諷誦念，如此人等與諸佛法常共合偶，亦不起意樂入泥洹。<p>「復次，舍利弗！南方去此正真世界，度八千佛剎，有世界名曰廣博，其國有佛，號香光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞香光明如來名號者，歡喜信樂，持諷誦念，斯等皆當得不退轉，成最正覺。所以者何？香光明如來本遊菩薩徑路之時，作是誓願：『我作佛時，一切眾生聞我名者，得不退轉，疾成正覺；在於三塗恐怖之中，疾得解脫！』<p>「復次，舍利弗！南方去此廣博世界，度二萬佛剎，有世界名曰廣遠，其國有佛，號曰火光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞火光如來名號者，歡喜信樂、持諷誦者，斯等皆得無限之福。其有謗毀而不信者，獲無量罪。<p>「復次，舍利弗！南方去此廣遠世界，度萬五千佛剎，有世界名曰無崖際，其國有佛，號無量光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無量光如來名者，盡心淨意，歡喜信樂，斯等眾生，為此如來光明威神之所護持，却生死罪十劫在後。其有謗毀而不信者，當二十劫在波多畔泥犁中。<p>「復次，舍利弗！南方去此無崖際界，度二萬佛剎，有世界名曰堅固，其國有佛，號曰開光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞開光如來名號者，歡喜信樂、持諷誦者，魔王眾兵不能毀壞其人道心。<p>「復次，舍利弗！南方去此堅固世界，度二千五百佛剎，有世界名曰馬瑙，其國有佛，號月燈光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞斯佛名者，持諷誦念，斯等皆當為世作導，應當得受世之供養，斯其人等為持天上之牢杖也。當知，舍利弗！此諸佛名在於郡縣、丘聚、村落、諸國邑則神塔也！所以者何？舍利弗！最後末世，斯諸快士、正覺之名甚難得值，其有聞者皆當歡喜，一心信樂。<p>「復次，舍利弗！南方去此馬瑙世界，度八千佛剎，有世界名曰妙香，其國有佛，號日月光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞月光如來名號者，歡喜信樂，持諷誦念，若於夢中若聞、若說展轉相語，此輩皆當歡喜踊躍，當得無量功德之報，道心堅固如須彌山，不可傾動，一切魔王不能毀壞。<p>「復次，舍利弗！南方去此妙香世界，度萬佛剎，有世界名曰為日，其國有佛，號日月光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其佛國土無有四路。何等為四？無有地獄、餓鬼、畜生、貧窮下賤。其佛、世尊本求道時，作是誓願：『設我成佛、若泥洹後，其有眾生聞我名者，皆當得住不退轉地，疾成無上正真之道，亦使此等成立國土，無上道田所願具足，亦當如我眾願悉滿！』舍利弗！若有得聞月光明如來名者，歡喜信樂，持諷誦念，此等眾生亦當具滿無上道願，如此世尊。<p>「復次，舍利弗！南方去此日世界，度萬八千佛剎，有世界名曰金珠光明，其國有佛，號曰火光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞火光如來名號者，信樂歡喜，持諷誦念，斯等已持智慧之炬，越度一切生死之海。當各精進，一心信行；晝夜常念，莫得疑懈；當廣宣化，設於法施。一切魔王不能毀壞其人道心，況於外道能毀呰耶！<p>「復次，舍利弗！南方去此金珠光明世界，度萬六千佛剎，有世界名曰眾色像逆鏡，其國有佛，號曰集音如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有眾生生彼佛剎，甫當生者、現已生者，此等正士過逾一切人、天像貌，眾相嚴容，端正姝妙，光明巍巍，非天、世人所受之體。其有得聞集音如來名號者，歡喜信樂，持諷誦念，後生之處常得端政，顏容妙好，心常歡喜，信樂諸佛。<p>「復次，舍利弗！南方去此眾色像界，度萬三千佛剎，有世界名曰眾聚，其國有佛，號最威儀如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞最威儀如來名者，歡喜信樂，持諷誦念，其人為得世間最尊，天、龍、鬼神之所敬仰，却二十劫生死之罪。<p>「復次，舍利弗！南方去此眾聚世界，度十萬佛剎，有世界名曰勝戰超度無極，其國有佛，號光明尊如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞光明尊如來名者，歡喜信樂，持諷誦念，若天、若人、閱叉、鬼神斯眾生因此功德，會得成就正覺之道，却三十劫生死之罪。若有輕謗而不信者，滿八萬歲在於大泥犁，具受眾苦。<p>「復次，舍利弗！南方去此勝戰超度無極世界，度五千佛剎，有世界名一切音響，其國有佛，號蓮花軍如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞蓮花軍如來名者，歡喜信樂，持諷誦念。若使有人大千剎土，滿中珍寶持用布施，其人得福寧為多不？」<p>舍利弗言：「甚多，甚多，世尊！不可稱量。」<p>佛言：「不如有人持諷誦念蓮花軍如來名者，所得功德過於布施功德者上，常與諸佛、世尊共會。卿舍利弗！汝曹不能都盡堪任聽此功德。斯佛、世尊從久已來，於諸禪中具諸德本，其有信持此佛名者，其人皆當超過三界，猶若蓮花從水踊出。<p>「復次，舍利弗！南方去此音響世界，度二萬佛剎，有世界名曰月光，其國有佛，號蓮花響如來、至真、等正覺、明行成為、善逝、世間解、無上士、道法御、天人師，號曰眾祐，度人無量。舍利弗！此如來尊何故名曰號蓮花響？初昇道場，坐蓮花上成最正覺，無數諸天在虛空中，異口同音共唱聲言：『蓮花響佛今出於世，其音遍聞大千剎土！』以是之故號蓮花響。其有得聞斯佛名者，歡喜信樂，長跪叉手，自作是言：『我今禮蓮花響如來、至真、等正覺！』斯等終不墮於惡道，遊諸恐難疾得解脫，惟除五逆惡罪行者。<p>「復次，舍利弗！南方去此月光世界，度三萬佛剎，有世界名天自在，其國有佛，號曰多寶如來、至真、等正覺、明行成為、善逝、世間解、無上士、道法御、天人師，號曰眾祐，度人無量。舍利弗！其佛、世尊何故名曰為多寶乎？本遊菩薩徑路之時，有不可計聲聞之眾，悉來從其啟受經法，異口同音共作是言：『斯之正士乃能有此深妙法寶！』因號名曰為多寶也。若族姓子、族姓女，其有得聞斯佛名者，歡喜信樂，長跪叉手，三反稱言：『我今禮多寶如來、至真、等正覺！』其人所生在諸佛剎，心常解了一切諸法。所以者何？斯佛、世尊為菩薩時發是誓願：『如此人者自成法寶，以寶為徒從！』<p>「復次，舍利弗！南方去此天自在界，度二萬佛剎，有世界名曰蓮花，其國有佛，號師子吼如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞師子吼如來名者，歡喜信樂，長跪叉手，三舉聲言：『我今禮此師子吼如來、至真、等正覺！』斯其人等所生之處，皆當悉能作師子吼，聲揚法音遍于三千，化度無量眾生之類，却五十劫生死之罪。<p>「復次，舍利弗！南方去此蓮花世界，度萬佛剎，有世界名曰明星，其國有佛，號師子音如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞師子音如來名者，歡喜信樂，持諷誦念，斯其人等後生之處，得無量音，及得如來淨光之音。所以者何？若散花香於虛空中，稱南無佛，得福無量，況覩靈廟如來形像，至心禮敬，散花香者，斯等在世猶若好花，莫不鮮澤。<p>「復次，舍利弗！南方去此明星世界，度萬五千佛剎，有世界名曰無憂，其國有佛，號精進軍如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞精進軍如來名者，歡喜信樂，持諷誦念，一心奉信無憂剎土，以清淨心盡誠敬信於此如來，斯等皆當成等正覺，能為眾生廣轉法輪。所以者何？其如來尊本求道時興此誓願：『吾成正覺，一切眾生聞我名者，其人皆當生我剎土，悉當具滿如來之慧！』舍利弗！若有謗毀、輕慢、不信、更相調戲、持用作笑，此輩億歲在地獄中具受罪報。<p>「復次，舍利弗！南方去此無憂世界，度萬佛剎，有世界名金剛聚，其國有佛，號金剛踊躍如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞金剛踊躍如來名者，一心信樂，持諷誦念，若於夢中聞斯佛名，其人皆能破壞三毒，消散諸欲，得不退轉於諸佛法。<p>「復次，舍利弗！南方去此金剛聚世界，度千億佛剎，有世界名曰恐明珠，其國有佛，號度一切禪絕眾疑如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞度一切禪絕眾疑如來名者，歡喜信樂，至心諷誦念其如來。若復有人說斯佛名，其有聽者當以質直、無諛諂意宣傳之者，真正說之，斯等皆能壞眾魔兵及諸外道倒見之徒，悉能決散一切疑結，必得成就正覺之道。<p>「復次，舍利弗！南方去此恐明珠世界，度千八百佛剎，有世界名曰花香，其國有佛，號寶大侍從如來、至真、等正覺、明行成為、善逝、世間解、無上士、道法御、天人師，號曰眾祐，度人無量。舍利弗！若有得聞寶大侍從如來名者，歡喜踊躍，一心信樂，持諷誦念，斯其人等能為世間作大珍寶，當轉無上正法之輪。如是，舍利弗！聞斯佛名信樂之者，得大利益，功德乃爾！其有畏惡生死之難，傾其心意著在聲聞、緣覺之道，此等徒類小誓淺智，志存下劣，不能堪任尊妙之道，放捨如來廣大之慧，斯之等輩不能信解此深妙義。其有眾生求廣妙慧，傾於眾德著最特妙乘，於此法中，但當求索無盡之藏，除去慳心褊狹局意，發無蓋哀，但欲充滿眾生之願，作是施與，於如來田得無盡報，會當解了正覺之慧，能以財寶施與眾生，令使一切各得快樂，願此眾德著於無上正真道中。舍利弗！其有得聞斯佛名者，及諸如來功德名號，加廣宣傳稱揚說時，若有不信謗毀之者，四十億歲在加羅秀領泥犁之中具受眾苦。<p>「復次，舍利弗！南方去此花香世界，度六千佛剎，有世界名曰喜起，其國有佛，號曰無憂如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無憂如來名號者，發歡喜心，信樂諷誦，斯諸人等於眾欲中無所污染，不為諸欲之所拘礙，心如蓮花不著塵水，得不退轉，悉能安隱一切眾生。後成正覺，若有眾生聞其名號，至心諷誦，歡喜信樂，若存在世、若泥曰後，斯等亦得最特妙乘，為世導師，皆當逮得無量功德；所生之處，其人未曾不值佛時。<p>「復次，舍利弗！南方去此喜起世界，度二萬佛剎，有世界名曰哀色，其國有佛號地力持踊如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞地力持踊如來名者，淨心歡喜，持諷誦念，五體投地而為作禮，念其如來一日一夜，斯人當得立不退轉、難動如地，一切眾魔不能毀壞其人道心，得無量慧猶若大海，斷生死路，却二十劫生死之罪。<p>「復次，舍利弗！南方去此哀色世界，度十四佛剎，有世界名曰為天，其國有佛，號最踊躍如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞最踊躍如來名者，歡喜踊躍，持諷誦念，長跪叉手而為作禮，當作是言：『我今禮最踊躍如來、至真、等正覺！』此等眾生當為最特殊妙大乘之所捉持，亦能饒益一切眾生，三塗、八難悉為永除。<p>「復次，舍利弗！南方去此天世界，度八千佛剎，有世界名栴檀光，其國有佛，號曰自在王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞自在王如來名者，益加信樂，若更相勸持此佛名，斯皆當得無量之福。舍利弗！若有說此如來名時，若天、若人、龍及閱叉、一切非人，其有聞此如來名者，此等皆當得不退轉於正真道。<p>「復次，舍利弗！南方去此栴檀光世界，度二十億佛剎，有世界名一切伎樂震動，其國有佛，號無量音如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞無量音如來名者，歡喜信樂如來功德，當發此願：『以此功德，使我解了如來智慧！』斯皆當住不退轉地，必成無上正真之道。所以者何？此如來尊為菩薩時，興大弘誓，立此願故。若有不信誹謗之者，於地獄中長受眾苦；罪畢得出，所生之處常不遇值諸佛之世。舍利弗！其佛世界何故名曰伎樂震動？無量音佛本從兜術降神之時，始發一切伎樂之音聲，普震動揚其樂音聲，天上、世間乃至非人一切伎樂所不能及；其佛住壽在世之時，說法教化至于泥曰；其佛國土伎樂之音聲續美暢，震于十方二十佛剎。以是之故，號無量音。<p>「復次，舍利弗！南方去此一切伎樂震動世界，度三百億佛剎，有世界名集光明，其國有佛，號曰錠光如來、至真、等正覺、明行成為、善逝、世間解、無上士、道法御、天人師，號曰眾祐，度人無量。舍利弗！其如來尊停住光明，照他佛國，十萬億剎常以大明，以是之故名曰錠光。其有得聞斯佛名者，一心信樂，歡喜踊躍，無諛諂意，斯等當為如來光明之所護持。<p>「復次，舍利弗！南方去此集光明世界，度八萬佛剎，有世界名一切香，其國有佛，號寶光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞寶光明如來名者，歡喜信樂，持諷誦念，斯等皆當為於世間作大珍寶，住不退轉於正真道；所生之處常值佛世，初不曾生無佛之處；遊於菩薩徑路之時，却五十劫生死之罪。是故，舍利弗！不當起於瞋恚、忿亂向諸菩薩及諸弟子，惟當興立大慈之心而奉敬之；當求如來廣妙之慧，發弘誓願趣至大乘。舍利弗！如是其人疾近無上正真之道，廣演如來深妙之法。若使有人未入泥洹，在菩薩之境界者，不信佛法，亦不信有行菩薩道，言佛道難得。如是之人，滿於千歲在地獄中具受眾罪。是故，舍利弗！不當起瞋恚之意向於虫䗍，況持惡意向諸快士。癡蓋所覆、無慚愧者，於中謗毀益牢地獄諸罪之行。舍利弗！諸佛興世甚難、甚難，百億之數發意求道，至時得者若一、若兩。當知，舍利弗！如來興世如優曇花，時時乃有，不可見也。其求大乘，發弘誓願，已有發者、甫當發者、今現發者，起勇猛意、不沈疑者，當如所願疾成不久，廣施法食，具正覺道。如是南方諸佛之等不可稱計，今現康常，廣說經法。其有聞者，廣演、興顯、歎揚如來無量功德，當向南方五體投地，念諸如來，稱其名號而為作禮，其人得福不可計量。
。
<juan>佛說稱揚諸佛功德經卷下<p>元魏天竺三藏吉迦夜譯<p>「復次，舍利弗！西方去此度十萬億佛剎，有世界名曰安樂，其國有佛號阿彌陀如來、至真、等正覺、明行成為、善逝、世間解、無上士、道法御、天人師，號曰眾祐，度人無量。若有得聞無量壽如來名者，一心信樂，持諷誦念，當起廣遠無量歡喜安立其意，令使真諦十萬億信心念斯如來，其人當得無量之福，永當遠離三塗之厄，命終之後皆當往生彼佛剎土。命欲終時一心信樂，念不忘捨阿彌陀佛，將諸眾僧住其人前，魔終不能毀壞斯等正覺之心。所以者何？其佛、世尊興立大悲，誓度一切無量眾生，亦復護持十方世界一切眾生。其有得生安樂世界，當於其中具滿如來正覺之慧。舍利弗！其佛、世尊本求誓願，其有求於第一之乘，於其世界具滿如來諸佛之法，具正覺分；求聲聞乘，於彼佛剎得阿羅漢。其有往生彼佛剎者，從其所願大、小之乘，於彼畢滿。其有最後聞阿彌陀如來名號，讚說之者，信不狐疑，當起敬心至意念之，如念父母。作如是意：『斯等普當於彼佛國具滿眾願。』其有不信讚歎、稱揚阿彌陀佛名號、功德而謗毀者，五劫之中當墮地獄，具受眾苦。<p>「復次，舍利弗！西方去此十萬佛剎，有世界名破一切魔，其國有佛，號曰殊勝如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞殊勝如來名號者，歡喜信樂，持諷誦念，此等皆能降伏眾魔，裂壞羅網，却六十劫生死之罪。<p>「復次，舍利弗！西方去此十萬佛剎，有世界名曰伏一切魔，其國有佛，號曰集音如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞集音如來名號者，歡喜信樂，持諷誦念，其人當得一切如來諸佛音聲，於大眾中廣說法處，於中特尊，退却眾魔，降之以德，却八十劫生死之罪。」<p>於是阿逸菩薩長跪叉手，前白佛言：「寧有一事，菩薩摩訶薩於此事中具大乘願，住不退轉，疾成無上正真道不？」<p>佛言：「有！阿逸！北方有世界名曰豐嚴，其國有佛，號德內豐嚴王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞斯佛名者，歡喜信樂，持諷誦念而為作禮，其人皆當得不退轉，疾成無上正真之道，却一億劫生死之罪。其有供養五千佛者，此輩，阿逸！爾乃得聞德內豐嚴王如來名號。其聞名者，從是以後所生之處，常得天眼，未曾不得天眼之時；常能徹聽，未曾不得天耳之時；常能飛行，無有不得神足之時；乃至泥曰，常得端政，未曾受於醜惡之形；乃至泥曰；常當尊貴，未曾生於下劣之處；乃至泥曰，悉能除壞眾欲之縛，其人六情眼、耳、鼻、口及於身、意終無有疾；乃至泥曰，初未曾生無佛之處，聽大尊法，未曾有礙不得聽時；未曾有礙不見僧時；亦復不生八難之處。戒常具足，無有缺時；識心清淨，無有忿亂時。當知，阿逸！其有得聞此佛名者，淨心信樂於最正覺，如渴欲飲，發信敬心向如來者，此等，阿逸！悉能捉持諸佛世界最特之利，其人皆當獲於殊妙奇特功德。是故，阿逸！並當專精持此佛名。若族姓子、族姓女欲得殊特妙淨剎者，當急聽此諸尊佛名，稱其名號，當為作禮，自作是言：『我今禮於德內豐嚴王如來、至真、等正覺、明行成為、善逝、世間解、無上士、道法御、天人師，號曰眾祐，度人無量！』」<p>阿逸白佛言：「惟，天中天！其佛剎土為在何所？去此遠近？成佛以來為幾時也？」<p>佛告阿逸：「設使縱廣百由延中一大埠沙，取一沙著一佛剎，如是悉著諸佛剎中悉令沙盡，如是沙數諸佛剎土悉滿中沙。復取諸佛剎土中沙，復以一沙著一佛剎，如是諸國剎中沙悉使令盡，取此沙數，諸佛剎土悉破為塵。復取一塵著一佛剎悉令塵盡，是諸佛國塵數剎土猶尚未至。餘未到者，過此百倍，其佛剎土去此極遠，不可稱量。其佛、世尊在彼豐嚴剎土之中，而今現，在與無央數諸開士等、不可稱計諸比丘眾，前後圍遶而為說法。我於此坐，遙用肉眼，見其如來於大眾中廣說經法。彼佛、世尊於彼剎土在高座上，亦用肉眼觀此世界，亦復見我在於座上於大眾中而說經法。阿逸當知！若有眾生信諸如來肉眼所見，而歡喜者，此必成就正覺之道。斯等皆諸佛、如來之所護持，令使信樂而不狐疑，斯等皆當捉持如來深妙之慧，得不退轉於最正覺。是故，阿逸！其有欲求此大福者，若使三千大千世界滿其中火，故當入中聽斯佛名智慧之法。」<p>阿逸菩薩復白佛言：「寧有一法得不退轉，疾成無上正真道不？」<p>佛言：「有！阿逸！北方去此不可計數諸佛剎土，有世界名曰金剛堅固，其國有佛，號金剛堅強消伏壞散如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞金剛堅強消伏壞散如來名者，歡喜信樂，持諷誦念，盡心供養，斯等皆當住不退轉，疾成無上正真之道，却於十萬億那術劫生死之罪，超然在後，其佛、如來功德無量弘誓乃爾！我自過去無數劫前，錠光如來興出於世，於彼佛所而得聞此金剛堅強消伏壞散如來名號，得超十萬億那術劫生死之罪。阿逸當知！若我不從錠光聞斯佛名者，我今故未得成正覺。其佛何故名曰金剛堅強消伏壞散？譬如金剛所在墮處，若山、若崖、瓦石、土壘、牆壁、樹木，若遙擬向所墮之處，莫不消滅破碎、壞散。如是，阿逸！其有得聞此佛名者，持諷誦念，一切諸欲皆疾消散，一切聲聞、辟支佛心褊狹之意皆悉消滅，疾得成就正覺之道，是故號曰金剛堅強消伏壞散如來。其佛、世尊，一切眾願具滿如是！<p>「復次，阿逸！北方去此度十萬億諸佛剎土，有世界名摩尼光，其國有佛，號曰寶火如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞寶火如來名號者，歡喜信樂，持諷誦念，其有未入泥洹界者，斯等一切皆當得立不退轉地，疾成無上正真之道。其佛剎土一切人民，供養寶火如來者，悉一大乘而得度脫，無有聲聞、緣覺之名。」<p>佛告長老大迦葉：「當知諸佛、如來之德不可思議！北方去此五十萬佛剎，有世界名阿竭流香，其國有佛，號寶月光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量。迦葉！若族姓子、族姓女，其有得聞寶月光明如來名者，歡喜信樂，持諷誦念，此等後世所生之處，得不中止三昧正定；若三昧時，自見諸佛轉尊法輪，悉能總持諸佛之法；在所生處，常為眾生闡揚大法；辯才清妙，於眾特尊；諸所欲求，從願悉得。所以者何？其佛、世尊本求道時，興此誓願：『吾成正覺聞我名者，令使得此三昧定意，從初發意至于成道，於其中間常得此定，未曾中失！』」<p>於是世尊而歎頌曰：「度五十萬諸佛剎，有世界名阿竭流，其國有佛號寶月，光明晃昱甚巍巍。其有得聞此尊名，便為已得所依仰，後生之處則得禪，精進智慧無中止。名聲普達光圍繞，其人見佛在剎土，為諸眾生廣興演，諸佛導師所說法。一切諸事無堅固，觀諸法中無所起，普當慈哀於一切，於諸禪中得自在。已能發行如是意，都了三塗無恚忿，審諦解了無吾我，無所有者非無有。諦了諸事無所得，於此中間所興法，如是法者無所住，求了表識無表識，此二俱空亦無性，興顯如是無我法。無表識者是空義，當審諦說此妙法，表識可了不可了，此二俱轉於癡慧。諦觀此二俱清淨，亦不復見諸法垢，所說法者無所猗，都了無依波羅蜜。譬如月行於空中，其所說法無所猗，如此妙法興是間，於三界中無所著。菩薩法中無所依，解如是者一切智，解了此法為人說，若能解達無猗法。審諦分別如是者，其人則為近大智，慧者得聞無依句，終無復有狐疑計。其人解了如是者，於世獨達無所諮，暢達如是大智慧，號曰特尊無上士。<p>「復次，迦葉！北方去此六萬佛剎，有世界名長歡樂，其國有佛，號曰賢最如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞賢最如來名號之者，歡喜信樂，持諷誦念，所生之處，當為一切之所敬愛，哀見信用；其所言教，莫不承奉，其人皆當獲斯功德，得無礙辯；所說經法，眾生聞者，歡喜信解，莫不履行。」<p>於是世尊而歎頌曰：「度於六萬諸佛剎，有界名曰長歡樂，慈哀度法賢最尊，其大導師在世界。最尊無比無與等，世世濟度諸眾生，其聞名者作法師，言奉信用莫不歡。此一切智大法王，無量黎庶斯依仰，若有女人聞其名，疾得捨離女人形。穢惡甚深無崖際，非離世者不能入，其無所有所可入，是為審諦諦不諦。了此二事俱無性，其已寂滅無有性，其有盡者以為滅，甫當興者亦無性。<p>「復次，迦葉！北方去此八千佛剎，有世界名曰現入，其國有佛，號寶蓮華步如來、至真、等正覺、明行成為、善逝、世間解、無上士、道法御、天人師，號曰眾祐，度人無量。若族姓子、族姓女，其有得聞寶蓮花步如來名者，歡喜信樂，持諷誦念，後生之處，顏貌端政，殊妙無比，眾共敬愛；自識宿命無數劫中事，皆悉了知，生所從來，所作善惡悉皆識知；其所生處，所說言教一切信奉，莫不承用。迦葉！若族姓子、族姓女得聞斯等諸如來尊、正覺名號、功德之行，若有愛樂女人身者，如是女人在於女中未得解脫。若厭女人身、不貪樂者，持諷誦念諸佛名者，盡可得斯等德。」<p>迦葉白佛：「當復云何得此功德？」<p>佛言：「絕諸名色，盡諸欲垢，斯等疾逮無量功德，當疾遠離女人之身，當得具受男子之形。求為女者，所生之處，續受女人之身，都悉污穢一切世界。是故當棄女人之身，當得無比諸善知識，功德日生，亦自受福，復利他人多所饒益，一切男女於眾苦中疾得拔濟。譬若毒樹所在之處，蔓莚生長多所傷害，若能斷截諸毒樹者，爾使一切普得快樂。女人之身譬若毒樹，增長諸欲，毒害精神，廣諸惡行，受無量苦，皆由女人。若能斷棄女人身者，則為斷絕眾生無量諸苦，壞眾惡行，閉絕三塗，開泥洹門，普使一切而得快樂，斯等疾入諸佛徑路。」<p>迦葉白佛：「云何得除女人之身？」<p>佛言：「當自觀身、觀他人身，解此二事俱不可得，不可得中無有徑路。若於男子及女人中觀其處所，男女相貌亦不可得；若了二事亦不可得，無處所者，當於其中願得清淨。若以清淨則無取捨，以無取捨便無識心，諦推覓之，亦不可得無有處所，意自思惟：『無處所中，為求男子成女人乎？』諦求索之，意不可得。若解意性，了無男女不可見者，爾乃得近如來之道。其欲發心疾欲除去女人之身，諦觀男子、女人之身，了無異同、增減之二，當受女人作女人形，如其所說以理推之，六性分中亦不可得有男有女，其如是者，則為求索如來之道。其欲求解如此事者，復有諦了知此法者，是二輩人過去佛時，曾得聞此諸佛名號。當知其人過去世時，於諸佛所造大功德，今乃聞此諸佛名號。世所依仰為自在者，其奉持此諸尊號者獲無量福。其有聞者、若有學者，我普見之。有欲急求，得此經者，斯等已為見我無異。若有輕慢其人，說言此非佛語。作是言者，此等便為謗佛、毀經。謗斯經已為造大惡，緣此惡行當入地獄，受眾苦報無央數劫；地獄罪畢所生之處，常當聾瘂不能言語，諸情閉塞常不完具，常當愚癡而有癲狂；其有嬈固諸菩薩者，薄德醜陋，言無威勢，常生下賤，常生惡道；所生之處常不聞法，如來正覺所說經法，終不能解說深妙義；愚癡之人與經共諍廣受罪報，增益其意毀斯經法，此眾生輩生常愚癡。諸佛正覺常為世間而作大明，我重慇懃誡囑汝等諸比丘及比丘尼、清信士、清信女，其有謗毀罵經法者實受重罪！諸佛、世尊現在十方，無量世界為作法師，所說經法實難得聞。如來慈愍重誡汝等，若有信樂諸佛名號功德法者，於諸善法自然合偶；其有學持諷誦念者，其人疾得見諸如來，智慧轉增，得無礙慧；其有勸人讀諸佛名，所生之處，遊四方域，獨言隻步而無所畏；其有好樂盡心敬奉此諸佛名，當知其人去正覺道終不復遠；其有好憙諸佛功德，加益勸人學斯佛名，其人所在於諸如來所遊行處，於諸欲中無所畏難。當知，迦葉！若有比丘具四事法，乃能信此諸佛尊名。何等為四？過去世時於諸佛所得聞深法，憙樂靜寞清淨之處，世世值遇諸善知識，不於法中作危難行。當知，迦葉！是為四事。若有比丘以能具此，於諸如來正覺法中而無疑難，其人得聞如來功德，爾乃一心能信樂之。」<p>於是世尊而歎頌曰：「過去供養諸佛尊，緣此功德其聞名，最後惡世其聞者，普用是號增眾德。其有過去見諸佛，得聞如來深妙義，往世淨德不諍法，斯輩乃能信奉行。若使得聞深妙法，說諸若干微妙義，斯輩終不起狐疑，佛之深法無能毀。安住所說諸法義，以思集意信普智，堅固其意聽我說，念莫忘失此尊法，終不復更與法諍，聞諸佛名能奉行。有念無念不相豫，於其法中無差特，不可思議極廣大，終無猶豫於大智。其求此法深慧者，解達深義無諮啟，無疑勤求諸深法，此等不喜下劣業，當知此人無所求，極大勇猛於法中，佛所說法莫不信，其有眾生於先世，合偶眾善受福報，無所違諍乃得聞，顯諸如來大智德，皆為讚歎十方佛。其有諷持諸名者，諸佛遙讚其人德，於大眾中歎其名，常當得聞諸佛聲，疾能解了大智法，極大清淨無生業。放大光明超日月，廣為眾生演妙法，後會當成最正覺，普悉照耀諸佛剎。<p>「復次，迦葉！上方有世界名曰寶月，其國有佛，號金寶光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有世界名象步樓，其國有佛，號無量尊豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名天玉女，其國有佛，號無量尊離垢王如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名須彌幡，其國有佛，號曰德手如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名尊聚尠意，其國有佛，號無數精進興豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名曰無受，其國有佛，號無言勝如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名淨觀莊嚴，其國有佛，號無愚豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名曰日光，其國有佛，號月英豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名曰說法，其國有佛，號無量光豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名寶豐首盡，其國有佛，號逆空光明如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名曰好集，其國有佛，號最清淨無量幡如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名曰殊勝，其國有佛，號好諦住唯王如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名生精進，其國有佛，號成就一切諸利豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名曰願力，其國有佛，號淨慧德豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名娛樂入，其國有佛，號淨輪幡如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名栴檀香，其國有佛，號琉璃光最豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名曰星宿，其國有佛，號寶德步如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名無量德豐，其國有佛，號最清淨德寶住如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎，名曰聲所不至，其國有佛，號度寶光明塔如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。<p>「復次，迦葉！上方有剎名無際眼，其國有佛，號無量慚愧金最豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量，今現在說法。」<p>於是世尊而歎頌曰：「德如月滿其如來，諸天最上為尊雄，此諸大尊德中王，能為眾生除諸殃。持諸佛名功德成，能淨諸剎為肅清，其難得值此尊經，少有眾生聞其名。若有信行而供養，得大智慧勇力強，解了諸法無有量，當成一切正覺王。正覺之法甚深微，不當於中起狐疑，當善信奉諸導師，歡喜敬禮慎莫疑。<p>「復次，迦葉！上方有剎名寶蓮花莊嚴，其國有佛，號蓮花尊豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞蓮花尊豐如來名者，三惡之道為已閉塞，為已得成如來之花，於諸正覺一切法中，便為得成無上道花，却生死罪三十六劫。」<p>於是世尊而歎頌曰：「上方有剎寶莊嚴，眾花茂盛普大千，光色晃昱甚可觀，譬如天上難檀桓。蓮花尊佛在其剎，說法無比慧通達，光普照耀大千界，眾相端嚴聖中最。若有女人聞其名，斷絕惡道遭諸聖，却三十劫生死罪，必成正覺不退轉。不見身哃道清淨，世世智慧功德成，緣念諸佛得善友，怨家消滅除罪苦。當普禮此是諸佛，今悉現在於異剎，其人快當受供養，用禮諸佛大法王。此等不當疑我言，必當成佛德無邊，常當共諸妙法會，後成正覺慧獨達。<p>「復次，迦葉！上方有剎名曰寶鐙，其國有佛，號淨寶興豐如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞淨寶興豐如來名者，歡喜信樂，持諷誦念，其人得七覺意寶，却三十劫生死之罪。」<p>於是世尊而歎頌曰：「上方有界號寶明，淨寶最尊在其剎，其有得聞名號者，斯等當得七覺禪。三十大劫生死苦，超越過去無因緣，得無比力住不動，常當遭值諸天尊。<p>「復次，迦葉！上方有剎名曰電光，其國有佛，號電鐙幡王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞電鐙幡王如來名者，歡喜信樂，持諷誦念，斯其人等悉當遠離八難之處，終不復生下劣之家。」<p>於是世尊而歎頌曰：「上方有界名電光，大尊號曰電鐙王，其有聞此快士名，八難永斷不復生。智慧解了生死根，種種功德隨次成，興隆道化度眾生，智慧獨達無比聖。<p>「復次，迦葉！上方有剎名虛空緻，其國有佛，號法空鐙如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞法空鐙如來名者，歡喜信樂，持諷誦念，却六十劫生死之罪，得不退轉於最正覺，常得與諸佛共會，現世得見其佛、世尊，亦於夢中見此如來。當知，迦葉！其人今世五體投地，一心恭敬向於如來，其人則種無量功德，諸善根栽悉得具滿，常當得值諸善知識，常與諸人共相敬愛。如是，迦葉！是為現世獲諸善報，其佛、如來一切功德普集如是。」<p>於是世尊而歎頌曰：「有虛空緻大世界，其佛號曰法空鐙，名稱普達其世尊，光明極大踰虛空。其有得聞此尊名，超六十劫生死罪，必當遭值見諸佛，於如來前講妙法。精進現世見諸佛，當五體禮其如來，夢中得見其世尊，其佛導師光圍遶。念其如來致斯德，常當得見諸大哀，生常得值諸法王，其人現世見諸佛。其佛導師德無量，智慧普達為法王，其有勤求眾德者，盡心敬意禮其佛。<p>「復次，迦葉！上方有剎名審諦分，其國有佛，號一切眾德成如來、至真、等正覺、明行成為、善逝、世間解、無上士、道法御、天人師，號曰眾祐，度人無量。何故此界名審諦分？當知，迦葉！其彼世界皆為八分：眾花分、栴檀樹分、金多羅樹寶緻分。其佛剎土出眾名香，遍其世界；於彼剎土在虛空中，成為香蓋普覆佛剎。其佛、如來趣於法座莊嚴大會，其有得聞一切眾德成如來名者，六情端政常得清淨，解了諸佛妙法之分，却八十劫生死之罪。」<p>於是世尊而歎頌曰：「審諦世界有八種，多羅寶樹香莊嚴，出妙名香遍其剎，普覆虛空香雲蓋，大智正覺在其剎，名聲普達號眾德，色像端嚴妙甚姝，法王獨步無畏懼。其有得聞此尊名，端正奇妙功德成，節解圓滿而方正，視之無厭莫不敬。功德極尊無與等，歡喜踊躍遊諸剎，精進勇猛甚超越，却八十劫生死罪。於正覺道終不轉，廣能演說佛尊法，逮得一切諸快樂，後生之處常尊貴。逮得清淨無差特，思念如來眾功德，思惟智慧諸法義，增進功德成諸智。<p>「復次，迦葉！上方有剎名日月英，其國有佛，號賢幡幢王如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其有得聞賢幡幢王如來名者，歡喜信樂，持諷誦念，其人當得立不退轉，成最正覺，却五十劫生死之罪。」<p>於是世尊而歎頌曰：「上方界名日月英，其佛號曰賢幢王，法王大仙在其剎，相好盛明如滿月。其有得聞此尊名，遊生死路諸根明，於諸法中常增長，審諦得住如來種，至心念佛而敬禮，却五十劫生死罪。<p>「復次，迦葉！上方有剎名曰寶種，其國有佛，號一切寶緻色持如來、至真、等正覺、明行成為、善逝、世間解、無上士、道法御、天人師，號曰眾祐，度人無量。其剎何故名曰寶種？當知，迦葉！其佛世界一切眾生悉求無上正真之道，其國菩薩神足勇猛，無數菩薩俱共同時如彈指頃，以神足力飛到十方，供養無量恒沙諸佛悉皆周遍，悉能成就一切眾生。說是諸佛功德處時，若有聞者，則為到此諸佛國已。誰能發起大精進行？有菩薩摩訶薩其有捉持此名號者，其名曰師子戲菩薩、師子奮迅菩薩、師子幡菩薩、師子作菩薩、堅勇精進菩薩、擊金剛慧菩薩。其有得聞一切寶緻色持如來名號及諸菩薩大士名者，皆悉當得如來十力、十八不共特異之法，常能轉於不退法輪，却六百劫生死之罪。」<p>於是世尊而歎頌曰：「我今已說諸法王，今悉現在康常者，無師自覺大導師，得泥洹樂為最尊。如來名號性清淨，諸法威儀行清淨，其有最後聞諸名，興大歡喜懷恭敬。不當狐疑於如來，至誠奉信莫言無，汝當知是舍利弗，斯等先世已供我。若有供養於諸佛，其人最後恐怖世，得聞此等諸尊經，一心信樂無疑生。諸佛大智所遊路，無此最上慧通達，於是法中多所成，云何於中疑此經？若值妙珠無疑寶，愚者不識嫌不好，貧者猶豫意未了，既無重價致此寶。是法出生等正覺，此皆大士之所聞，智慧淺者無慧眼，斯等何從而能信？其有富者積眾寶，聞如意珠大歡喜，歎譽甚多益眾寶，我當買取自莊嚴。其有福慧合聚者，聞諸佛名大歡喜，鄭重讚歎欲得聞，得正覺珠自莊嚴。行惡之法求惡者，其有諛諂及反戾，福德智慧薄少者，終不堪任聞此法。短促倒覆及愚癡，慳悋甚多成穢意，貪婬瞋恚惑亂者，此輩不任聞此法。學尠懈慢憍自輕，弊惡親友意未成，真卷自舉外如清，斯眾不任聞此經。無數天人時唱言，巍巍正覺無上尊，快哉妙法甚難聞，當聽無比道之珍。聞諸如來名號中，所得盈利叵數陳，諸天在上虛空中，而散花香鼓樂音。諸天妙香而遍熏，大千世界結香雲，光明普照諸十方，一切剎土六反震。」<p>爾時世尊說諸如來名號之時，諸在會者悉於座上，遙見此等諸佛、世尊各在其國大眾之中而說經法，悉從坐起，禮諸世尊，莫不歡喜，踊躍無量。於時會中無數千人已，有得道、未得道者，悉發無上正真道意。十方世界諸菩薩等各如恒沙，皆來詣此禮釋迦文。於其會中一億比丘得阿羅漢，比丘比、丘尼復有十萬人得法眼淨。復有十萬人悉得法忍，五百優婆塞、四百優婆夷同時從坐起整衣服供養如來，盡發無上正真道意。<p>於是舍利弗長跪叉手，前白佛言：「此名何經？云何奉持？」佛言：「此經名曰『稱揚諸佛功德法品』，亦復名曰『集諸佛花』。當奉行之！」<p>爾時世尊說此經竟，舍利弗及諸比丘、諸天、人民、龍、阿須倫一切大會，皆大歡喜，前為佛作禮而去。