<juan>大乘寶月童子問法經<p>西天譯經三藏朝散大夫試鴻臚少卿傳法大師臣施護奉<#sp>詔譯<p>如是我聞：<p>一時，佛在王舍城鷲峯山中，與大苾芻眾五萬五千俱胝，一心行菩提行無能勝菩薩等八萬百千無數俱胝那臾多，諸天人等百千那臾多。<p>爾時，世尊於其食時著衣持鉢，與苾芻眾并諸菩薩、天、龍、神等，恭敬圍繞，入王舍大城，於彼乞食。<p>是時，頻婆娑羅王子名寶月童子，因為事故，乘大龍象出王舍大城。遙見世尊，即下龍象，而詣佛所。到已致敬，頭面禮足，住立一面。寶月童子白佛言：「如來、應供、正等正覺！唯願世尊，說彼十方如來所有名號。若有信心善男子、善女人，聞是名已，所有五逆等罪及一切業障，悉皆消除，於無上正等正覺速得不退。」<p>爾時，世尊告寶月童子言：「善哉，善哉！汝能樂聞如來名號之義，此意賢善，一切罪業決定消除。童子！汝今諦聽，善思念之！我為汝說。<p>「童子！過於東方百千俱胝那臾多恒河沙等佛剎，彼有世界名曰無憂，彼有如來，名賢吉祥、應供、等正覺，少病少惱，乃至為諸眾生恒說妙法。彼佛壽命，六萬百千俱胝那臾多無數劫。彼世界中無其日月晝夜，唯有佛光普照一切，及照地獄、傍生、焰魔羅界一切眾生，令得解脫，無量眾生得無生法忍。」<p>佛言：「童子！南方過百千俱胝那臾多恒河沙等佛剎，彼有世界名曰寂靜，彼有如來，名無邊光、應供、正等正覺，為諸眾生恒說妙法。」<p>佛言：「童子！西方過百千俱胝那臾多恒河沙等佛剎，彼有世界名曰歡喜，彼有如來，名喜吉祥、應供、正等正覺，為諸眾生恒說妙法。」<p>佛言：「童子！北方過百千俱胝那臾多恒河沙等佛剎，彼有世界名曰不動，彼有如來，名曰寶幢、應供、正等正覺，為諸眾生恒說妙法。」<p>佛言：「童子！東南方過百千俱胝那臾多恒河沙等佛剎，彼有世界名曰正行，彼有如來，名曰無憂吉祥、應供、正等正覺，為諸眾生恒說妙法。」<p>佛言：「童子！西南方過百千俱胝那臾多恒河沙等佛剎，彼有世界名曰寶幢吉祥，彼有如來，名曰寶幢、應供、正等正覺，為諸眾生恒說妙法。」<p>佛言：「童子！西北方過百千俱胝那臾多恒河沙等佛剎，彼有世界名曰妙聲，彼有如來，名吉祥花、應供、正等正覺，為諸眾生恒說妙法。」<p>佛言：「童子！東北方過百千俱胝那臾多恒河沙等佛剎，彼有世界名曰安樂，彼有如來，名蓮華光嬉戲智、應供、正等正覺，為諸眾生恒說妙法。」<p>佛言：「童子！下方過百千俱胝那臾多恒河沙等佛剎，彼有世界名曰廣大，彼有如來，名光明吉祥、應供、正等正覺，為諸眾生恒說妙法。」<p>佛言：「童子！上方過百千俱胝那臾多恒河沙等佛剎，彼有世界名為月光，彼有如來，名財吉祥、應供、正等正覺，為諸眾生恒說妙法。<p>「童子！如是一切世界佛剎，皆有清淨旃檀樓閣，所有如來名號，若人聞已，恭敬受持、書寫讀誦、廣為人說，所有五逆等一切罪業悉皆消除，亦不墮地獄、傍生、焰魔羅界，於無上正等正覺速得不退。<p>「於意云何？童子！於過去大無數及廣大無邊無數劫，時有世界名曰寶生，彼有如來，名精進吉祥、應供、正等正覺，彼十如來於精進吉祥佛所為菩薩位，於其佛前供養發願：『我等各於佛剎成無上正等正覺之時，若有眾生經剎那間至須臾之間，聞我十佛名號，聞已恭敬受持、書寫讀誦、廣為人說，所有五逆等一切罪業悉皆消除，亦不墮地獄、傍生、焰魔羅界，於無上正等正覺速得不退。』」<p>爾時，寶月童子如是聞已，而復白言：「世尊！彼佛如來壽量云何？」<p>世尊答言：「彼佛壽十阿僧祇、百千俱胝、那臾多世界微塵等劫。」<p>童子聞已，白佛言：「彼佛如來，甚為希有！如是悲心發願，為諸眾生得此壽量。」<p>佛言：「童子！若有眾生聞此十佛名號，恭敬受持、書寫讀誦、信樂修行，所有無量、無邊福德悉得具足，三業之罪亦不能生。<p>「童子！若有善男子、善女人，於恒河沙等佛剎，滿中七寶供養如來，經百千歲獲福無量；若善男子、善女人聞是十佛名號，恭敬信受、書寫讀誦、為他解說，所得福德勝前供養無量無邊。」<p>爾時，索河世界主、大梵天王、帝釋天子、四天大王、穌枲麼天子、大自在天子，以最上旃檀香粖散世尊前而為供養，白世尊言：「若有眾生於此正法，書寫讀誦、信解受持，得一切天人、阿修羅尊重禮拜，所有地獄、畜生、焰魔羅界、阿修羅身及餓鬼趣，皆得解脫。」<p>佛言：「若此正法，耳根得聞、受持讀誦，罪惡魔冤不能侵害，於阿耨多羅三藐三菩提速得不退。」<p>爾時，世尊而說頌曰：「持此世尊十名號，如是壽命俱胝劫，佛說功德不思議，未來成就二足尊。」<p>爾時，頻婆娑羅王寶月童子，白於世尊而說伽他曰：「大無畏善說，無邊無量佛，眾生最上師，我今歸命禮。如是今修學，一切佛知見，願斷於煩惱，速成於菩提。」<p>爾時，童子說此頌已，白世尊言：「我今如是所有忍辱、菩薩大智總持法門、方廣之教佛菩提行，如是修學行菩提行。」<p>爾時，世尊復說頌曰：「若人受持佛名號，水火盜賊不能侵，毒藥、刀杖、王難等，一切諸苦自消除，如是速得於菩提，廣令流布佛名號。<p>「若此正法於末世時，有人受持讀誦，此人命終速成佛道；若以香花供養一切諸佛經多劫時，不如有人於此正法暫時書寫讀誦，所得福德無量無邊；若人以最上所愛七寶，滿於一切剎土之中，供養一切諸佛，亦不如讀誦此經得福甚多。」<p>佛說此經時，無量百千俱胝那臾多眾生，發阿耨多羅三藐三菩提心；無量、無邊眾生得無生忍，不退轉於阿耨多羅三藐三菩提。<p>佛說是語時，寶月童子等皆大歡喜，作禮而退。