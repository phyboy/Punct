<juan>伽耶山頂經<p>元魏天竺三藏菩提流支譯<p>如是我聞：<p>一時，婆伽婆住伽耶城伽耶山頂塔初得菩提，與大比丘眾滿足千人俱，其先悉是編髮梵志，應作已作、所作已辦，棄捨重擔，逮得己利盡諸有結，正智心得解脫，一切心得自在，已到彼岸皆是阿羅漢；諸菩薩摩訶薩無量無邊，皆從十方世界來集，有大威德，皆得諸忍諸陀羅尼、諸深三昧具諸神通，其名曰：文殊師利菩薩、觀世音菩薩、得大勢菩薩、香象菩薩、勇施菩薩、勇修行智菩薩等而為上首，如是諸菩薩摩訶薩其數無量；并諸天、龍、夜叉、乾闥婆、阿修羅、迦樓羅、緊那羅、摩睺羅伽，人非人等，大眾圍繞。<p>爾時世尊獨靜無人，入於諸佛甚深三昧，觀察法界而作是念：「我得阿耨多羅三藐三菩提，得一切智慧，所作已辦、除諸重擔、度諸有險道，滅無明得真明，拔諸箭、斷渴愛，成法船、擊法鼓、吹法䗍、建法幢，轉生死種示涅槃性，閉塞邪道開於正路，離諸罪田示于福田。我今當觀彼法，誰得阿耨多羅三藐三菩提？以何等智得阿耨多羅三藐三菩提？何者是所證阿耨多羅三藐三菩提法？為以身得？為以心得？若以身得，身則無知無覺，如草、如木、如塊、如影，無所識知，四大所造從父母生，其性無常；假以衣服、飲食、臥具、澡浴而得存立，此法必歸敗壞磨滅。若以心得，心則如幻從眾緣生，無處、無相、無物、無所有。菩提者，但有名字世俗故說，無聲、無色、無成、無行、無入，不可見、不可依，去來道斷，過諸言說，出於三界，無見、無聞、無覺、無著、無觀，離戲論、無諍、無示，不可觀、不可見，無響、無字，離言語道，如是能證菩提者，以何等智？證菩提者所證菩提法者，如是諸法但有名字但假名說，但和合名說，依世俗名說，無分別分別說，假成無成、無物離物、無取不可說，無著彼處無人證、無所用證亦無法可證，如是通達，是則名為得阿耨多羅三藐三菩提，無異離異、無菩提相。」<p>爾時，文殊師利法王子在大眾中立佛右面，執大寶蓋以覆佛上。時，文殊師利默知世尊所念如是，即白佛言：「世尊！若菩提如是相者，善男子、善女人云何於菩提發心住？」<p>佛告文殊師利：「善男子、善女人，應如彼菩提相而發心住。」<p>文殊師利言：「世尊！菩提相者，當云何知？」<p>佛告文殊師利：「菩提相者，出於三界，過一切世俗名字語言，過一切響，無發心發、滅諸發，是發菩提心住。是故，文殊師利！諸菩薩摩訶薩過一切發，是發心住。文殊師利！無發是發菩提心住。文殊師利！發菩提心者無物發住，是發菩提心住。文殊師利！發菩提心者無障礙住，是發菩提心住。文殊師利！發菩提心者如法性住，是發菩提心住。文殊師利！發菩提心者不執著一切法，是發菩提心住。文殊師利！發菩提心者不破壞如實際，是發菩提心住。文殊師利！發菩提心者，不移不益不異不一，是發菩提心住。文殊師利！發菩提心者，如鏡中像、如熱時炎，如影、如響、如虛空、如水中月，應當如是發菩提心住。」<p>爾時，會中有天子名月淨光德，得不退阿耨多羅三藐三菩提心，問文殊師利言：「諸菩薩摩訶薩初觀何法故行菩薩行？依何法故行菩薩行？」<p>文殊師利答言：「天子！諸菩薩摩訶薩行以大悲為本，為諸眾生。」<p>天子又問文殊師利：「諸菩薩摩訶薩大悲，以何為本？」<p>文殊師利答言：「天子！諸菩薩摩訶薩大悲，以直心為本。」<p>天子又問文殊師利：「諸菩薩摩訶薩直心，以何為本？」<p>文殊師利答言：「天子！諸菩薩摩訶薩直心，以於一切眾生平等心為本。」<p>天子又問文殊師利：「諸菩薩摩訶薩於一切眾生平等心，以何為本？」<p>文殊師利答言：「天子！諸菩薩摩訶薩於一切眾生平等心，以無異離異行為本。」<p>天子又問文殊師利：「諸菩薩摩訶薩無異離異行，以何為本？」<p>文殊師利答言：「天子！諸菩薩摩訶薩無異離異行，以深淨心為本。」<p>天子又問文殊師利：「諸菩薩摩訶薩深淨心，以何為本？」<p>文殊師利答言：「天子！諸菩薩摩訶薩深淨心，以阿耨多羅三藐三菩提心為本。」<p>天子又問文殊師利：「諸菩薩摩訶薩阿耨多羅三藐三菩提心，以何為本？」<p>文殊師利答言：「天子！諸菩薩摩訶薩阿耨多羅三藐三菩提心，以六波羅蜜為本。」<p>天子又問文殊師利：「諸菩薩摩訶薩六波羅蜜，以何為本？」<p>文殊師利答言：「天子！諸菩薩摩訶薩六波羅蜜，以方便慧為本。」<p>天子又問文殊師利：「諸菩薩摩訶薩方便慧，以何為本？」<p>文殊師利答言：「天子！諸菩薩摩訶薩方便慧，以不放逸為本。」<p>天子又問文殊師利：「諸菩薩摩訶薩不放逸，以何為本？」<p>文殊師利答言：「天子！諸菩薩摩訶薩不放逸，以三善行為本。」<p>天子又問文殊師利：「諸菩薩摩訶薩三善行，以何為本？」<p>文殊師利答言：「天子！諸菩薩摩訶薩三善行，以十善業道為本。」<p>天子又問文殊師利：「諸菩薩摩訶薩十善業道，以何為本？」<p>文殊師利答言：「天子！諸菩薩摩訶薩十善業道，以持戒為本。」<p>天子又問文殊師利：「諸菩薩摩訶薩持戒，以何為本？」<p>文殊師利答言：「天子！諸菩薩摩訶薩持戒，以正憶念為本。」<p>天子又問文殊師利：「諸菩薩摩訶薩正憶念，以何為本？」<p>文殊師利答言：「天子！諸菩薩摩訶薩正憶念，以正觀為本。」<p>天子又問文殊師利：「諸菩薩摩訶薩正觀，以何為本？」<p>文殊師利答言：「天子！諸菩薩摩訶薩正觀，以堅念不忘為本。」<p>天子又問文殊師利：「諸菩薩摩訶薩有幾種心，能成就因、能成就果？」<p>文殊師利答言：「天子！諸菩薩摩訶薩有四種心，能成就因、能成就果。何等為四：一者、初發心；二者、行發心；三者、不退發心；四者、一生補處發心。<p>「復次，天子！初發心如種種子，第二行發心如牙生增長，第三不退發心如莖、葉、華、果初始成就，第四一生補處發心如果等有用。<p>「復次，天子！初發心如車匠集材智，第二行發心如斫治材木淨智，第三不退發心如安施材木智，第四一生補處發心如車成運載智。<p>「復次，天子！初發心如月始生，第二行發心如月五日，第三不退發心如月十日，第四一生補處發心如月十四日，如來智慧如月十五日。<p>「復次，天子！初發心能過聲聞地，第二行發心能過辟支佛地，第三不退發心能過不定地，第四一生補處發心安住定地。<p>「復次，天子！初發心如學初章智，第二行發心如差別諸章智，第三不退發心如算數智，第四一生補處發心如通達諸論智。<p>「復次，天子！初發心從因生，第二行發心從智生，第三不退發心從斷生，第四一生補處發心從果生。<p>「復次，天子！初發心因攝，第二行發心智攝，第三不退發心斷攝，第四一生補處發心果攝。<p>「復次，天子！初發心因生，第二行發心智生，第三不退發心斷生，第四一生補處發心果生。<p>「復次，天子！初發心因差別分，第二行發心智差別分，第三不退發心斷差別分，第四一生補處發心果差別分。<p>「復次，天子！初發心如取藥草方便，第二行發心如分別藥草方便，第三不退發心如病服藥方便，第四一生補處發心如病得差方便。<p>「復次，天子，初發心學法王家生，第二行發心學法王法，第三不退發心能具足學法王法，第四一生補處發心學法王法能得自在。」<p>爾時，大眾中有天子名定光明主，不退阿耨多羅三藐三菩提心，時定光明主天子問文殊師利法王子言：「何等是諸菩薩摩訶薩畢竟略道？諸菩薩摩訶薩以是略道，疾得阿耨多羅三藐三菩提。」<p>文殊師利答言：「天子！諸菩薩摩訶薩略道有二種，諸菩薩摩訶薩以是二道，疾得阿耨多羅三藐三菩提。何等為二？一者、方便道；二者、慧道。方便者知攝善法，智慧者如實知諸法智，又方便者觀諸眾生，智慧者離諸法智；又方便者知諸法相應，智慧者知諸法不相應智；又方便者觀因道，智慧者滅因道智；又方便者知諸法差別，智慧者知諸法無差別智；又方便者莊嚴佛土，智慧者莊嚴佛土平等無差別智；又方便者入眾生諸根行，智慧者不見眾生智；又方便者得至道場，智慧者能證一切佛菩提法智。<p>「復次，天子！諸菩薩摩訶薩，復有二種略道，諸菩薩摩訶薩以是二道，疾得阿耨多羅三藐三菩提。何等為二？一者、助道；二者、斷道。助道者五波羅蜜，斷道者般若波羅蜜。<p>「復有二種略道。何等為二：一者、有礙道；二者、無礙道。有礙道者五波羅蜜，無礙道者般若波羅蜜。<p>「復有二種略道。何等為二？一者、有漏道；二者、無漏道。有漏道者五波羅蜜，無漏道者般若波羅蜜。<p>「復有二種略道。何等為二？一者、有量道；二者、無量道。有量道者取相分別，無量道者不取相分別。<p>「復有二種略道。何等為二？一者、智道；二者、斷道。智道者謂從初地乃至七地，斷道者謂從八地乃至十地。」<p>爾時，會中有菩薩摩訶薩名勇修行智，問文殊師利法王子言：「何謂菩薩摩訶薩義？何謂菩薩摩訶薩智？」<p>文殊師利答言：「善男子！義名不相應，智名相應。」勇修行智菩薩言：「文殊師利！何謂義名不相應？何謂智名相應？」<p>文殊師利言：「善男子！義名無為，彼義無有一法共相應，無有一法不共相應。何以故？以無變無相故。義者無有一法共相應，無有一法不共相應，以本不成就義故，是故無有一法共相應，無有一法不共相應。義者不移不益，無有一法共相應，無有一法不共相應故。善男子！智者名道！道者心共相應非不相應。善男子！以是義故，智名相應非不相應。<p>「復次，善男子！智名斷相應。是故，善男子！智名相應法非不相應法。<p>「復次，善男子！智名善觀五陰、十二入、十八界、十二因緣、是處非處。善男子！以是義故，智名相應非不相應。<p>「復次，善男子！諸菩薩摩訶薩有十種智。何等為十？一者、因智；二者、果智；三者、義智；四者、方便智；五者、慧智；六者、攝智；七者、波羅蜜智；八者、大悲智；九者、教化眾生智；十者、不著一切法智。善男子！是名諸菩薩摩訶薩十種智。<p>「復次，善男子！諸菩薩摩訶薩有十種發。何等為十？一者、身發，欲令一切眾生身業清淨故；二者、口發，欲令一切眾生口業清淨故；三者、意發，欲令一切眾生意業清淨故；四者、內發，以不虛妄分別一切諸眾生故；五者、外發，以於一切眾生平等行故；六者、智發，以具足佛智清淨故；七者、清淨國土發，以示一切諸佛國土功德莊嚴故；八者、教化眾生發，以知一切煩惱病藥故；九者、實發，以成就定聚故；十者、無為智滿足心發，以不著一切三界故。善男子！是名諸菩薩摩訶薩十種發。<p>「復次，善男子！諸菩薩摩訶薩有十種行。何等為十？一者、波羅蜜行；二者、攝事行；三者、慧行；四者、方便行；五者、大悲行；六者、求助慧法行；七者、求助智法行；八者、心清淨行；九者、觀諸諦行；十者、於一切愛不愛事不貪著行。善男子！是名諸菩薩摩訶薩十種行。<p>「復次，善男子！諸菩薩摩訶薩有十一種無盡觀？何等為十一？一者、身無盡觀；二者、事無盡觀；三者、煩惱無盡觀；四者、法無盡觀；五者、愛無盡觀；六者、見無盡觀；七者、助道無盡觀；八者、取無盡觀；九者、不著無盡觀；十者、相應無盡觀；十一者、道場智性無盡觀。善男子！是名諸菩薩摩訶薩十一種無盡觀。<p>「復次，善男子！諸菩薩摩訶薩有十種對治法。何等為十？一者、對治慳貪心，雨布施雨故；二者、對治破戒心，身口意業三法清淨故；三者、對治瞋恚心，修行清淨大慈悲故；四者、對治懈怠心，求諸佛法無疲倦故；五者、對治不善覺觀心，得禪定解脫奮迅自在故；六者、對治愚癡心，生助決定慧方便法故；七者、對治諸煩惱心，生助道法故；八者、對治顛倒道，集實諦助道，生不顛倒道故；九者、對治不自在心，法時非時得自在故；十者、對治有我相，觀諸法無我故。善男子！是名諸菩薩摩訶薩十種對治法。<p>「復次，善男子！諸菩薩摩訶薩有十種寂靜地。何等為十？一者、身寂靜，以離三種身不善業故；二者、口寂靜，以清淨四種口業故；三者、心寂靜，以離三種意惡行故；四者、內寂靜，以不著自身故；五者、外境界寂靜，以不著一切法故；六者、智功德寂靜，以不著道故；七者、勝寂靜，以如實觀聖地故；八者、未來際寂靜，以彼岸慧助行故；九者、所行世事寂靜，以不誑一切眾生故；十者、不惜身心寂靜，以大慈悲心教化一切眾生故。善男子！是名諸菩薩摩訶薩十種寂靜地。<p>「復次，善男子！諸菩薩摩訶薩如實修行得菩提，非不如實修行得菩提。善男子！云何名為諸菩薩摩訶薩如實修行？善男子！如實修行者如說能行故，不如實修行者但有言說，不能如實修行故。<p>「復次，善男子！諸菩薩摩訶薩復有二種如實修行。何等為二？一者、智如實修行道；二者、斷如實修行道。善男子！是名諸菩薩摩訶薩二種如實修行。<p>「復次，善男子！諸菩薩摩訶薩復有二種如實修行。何等為二？一者、調伏自身如實修行；二者、教化眾生如實修行。善男子！是名諸菩薩摩訶薩二種如實修行。<p>「復次，善男子！諸菩薩摩訶薩復有二種如實修行。何等為二？一者、功用智如實修行；二者、無功用智如實修行。善男子！是名諸菩薩摩訶薩二種如實修行。<p>「復次，善男子！諸菩薩摩訶薩復有二種如實修行。何等為二？一者、善知分別諸地如實修行；二者、善知諸地無差別方便如實修行。善男子！是名諸菩薩摩訶薩二種如實修行。<p>「復次，善男子！諸菩薩摩訶薩復有二種如實修行。何等為二？一者、離諸地過如實修行；二者、善知地地轉方便如實修行。善男子！是名諸菩薩摩訶薩二種如實修行。<p>「復次，善男子！諸菩薩摩訶薩復有二種如實修行。何等為二？一者、能說聲聞、辟支佛地如實修行；二者、善知佛菩提不退轉方便如實修行。善男子！是名諸菩薩摩訶薩二種如實修行。<p>「善男子！諸菩薩摩訶薩有如是等無量無邊如實修行，諸菩薩摩訶薩應如是學如實修行；諸菩薩摩訶薩若能如是如實修行者，速得阿耨多羅三藐三菩提，不以為難。」<p>爾時，佛讚文殊師利法王子言：「善哉，善哉！文殊師利！汝今善能為諸菩薩摩訶薩說本業道，誠如汝所說。」<p>說是法時，十千菩薩得無生法忍。文殊師利法王子等，一切世間天、人、阿修羅等，聞佛所說，皆大歡喜，信受奉行。