<juan>大乘頂王經<p>梁優禪尼國王子月婆首那譯<p>歸命大智海圓滿淨覺尊<p>如是我聞：<p>一時佛在毘舍離菴羅樹園，與大比丘僧八百人俱，菩薩摩訶薩十千人俱，及諸天龍八部、鬼神。<p>爾時，世尊食時著衣持鉢入毘舍離大城乞食，於其城中，次第遊於淨稱里巷。爾時，淨稱里巷有一童子名善思惟，乳母抱持在於高樓重閣之上，手執蓮華娛樂受樂，以宿善根即向乳母而說偈言：「如是音樂聲，世所未曾有，母今速放我，我欲至閣下，必是大精進，世尊大光明，我欲投右足，因陀枳羅邊。微妙甚可樂，眾鳥悉圍繞，此聲昔未聞，亦生未曾覩，必是大精進，憐愍眾生故，以右足而蹈，因陀枳羅邊。如母著瓔珞，貫之嚴其身，未觸出妙聲，令人意所樂，必是天中尊，功德光莊嚴，放右足而下，因陀枳羅邊。如人擊銅鼓，出於大音聲，於其一切處，皆得聞此音，必是人中日，大牟尼光明，入此大城中，利益諸眾生。如樹生花時，種種花莊嚴，隨意出妙音，令眾生貪著，必是大龍王，善住天中尊，我欲右足蹈，因陀枳羅邊。如空淨無垢，周遍無塵翳，光焰如金色，令日光不現，必是樂見者，具足光明尊，放右足而下，因陀枳羅邊。如此諸天眾，住在於空中，歡喜而讚歎，旋轉在空中，必是利世者，最勝天中尊，放右足而下，因陀枳羅邊。如此城眾生，悉生於慈心，各各意相謂，如母子相親，必是功德聚，功德花莊嚴，放右足而下，因陀枳羅邊。如男子女人，持種種妙花，滿掬而侍立，歡喜相瞻視，必是人中龍，功德花莊嚴，右足下而蹈，因陀枳羅邊。天花及人花，滿於虛空中，散以繽紛香，令人心愛樂，必是大精進，欲請毘舍離，無上尊入城，利益諸眾生。」<p>爾時，乳母聞子語已驚怖毛竪，即將童子至於樓下而作是念：「向所言者為是誰作？為是天也？若龍、夜叉、羅剎、鬼神、緊那羅、摩睺羅伽？為是人也？」還住本處而不移動。<p>爾時，世尊至其門已，時彼童子見佛世尊，在其閣下瞻仰如來，以佛神力在虛空中，即向世尊而說偈言：「世尊住大智，安住無上人，憐愍諸眾生，願受此蓮花。」<p>爾時，世尊以偈答童子言：「我住於實際，非世間境界，其際無有際，此是實際相。」<p>爾時，善思惟童子以偈問曰：「云何住於際？實際中導師！其際無有際，若無云何住？」<p>爾時，世尊以偈答言：「若際是實際，即際是如來，如住於實際，導師如是住；若際是實際，即際是如來，如住於實際，童子！我住然。」<p>爾時，善思惟童子以偈問言：「非際際為際，其際有何相？以何方便故，名之為實際？」<p>爾時，世尊以偈答言：「無取際非際，故名為實際，虛空是際相，其空無空相。」<p>爾時，善思惟童子而說偈言：「妙處是實處，處處無有上，願一切眾生，住此如導師。」<p>爾時，善思惟童子白佛言：「世尊！唯願世尊憐愍我故受此蓮花。」<p>爾時，世尊即便受彼所施蓮華。如來受已，時彼童子而作是言：「世尊！以此善根，願我得成阿耨多羅三藐三菩提，為諸眾生分別解說無凡夫法、無聲聞法。」<p>爾時，慧命舍利弗在大眾中語善思惟童子言：「汝覺何法為眾生說？」<p>爾時，善思惟童子以偈答言：「諸佛及聲聞，一切無得者，我覺如是法，為諸眾生說。其法世界無，亦無有言說，智者應當知，其法性如是。過去正遍知、天人無上尊，無得此法者，導師入涅槃。彼處無法界，亦無眾生界，此是無上際，非世間境界。法界但是名，名字而分別，無分別分別，分別畢竟無。」<p>爾時，富樓那彌多羅尼子以偈問善思惟童子言：「云何於此法，童子而修學？甚深難知處，智者於此惑。汝生來未久，智慧甚通達，與聲聞談論，智慧無障礙。處處巧明淨，如成鍊真金、如王在大眾、如月在於空。」<p>爾時，善思惟童子以偈答慧命富樓那曰：「汝今知己問，彼處無有生。諸法未曾生，誰受於生者？無一法生者，自性不可得，此是諸法性，求法不可得。法及於法性，二俱不可得，二俱未曾有，而佛說妙法。此是第一輪，鹿苑中所說，如捲把於空，以覺諸聲聞。法音遍一切，救度諸眾生，以得方便智，如實而演說。生者及與死，是凡夫境界，富樓那！汝有，顛倒未除盡。生者及死者，此世間言說，無言說法中，言說是密語。」<p>爾時，富樓那彌多羅尼子白佛言：「希有，世尊！善思惟童子於此甚深法中智慧通達。」<p>佛告富樓那：「如是如是，如汝所說。」<p>佛問善思惟童子：「汝以何義求阿耨多羅三藐三菩提？」<p>爾時，善思惟童子而說偈言：「天人無上尊，知已而故問。如牟尼所說，誰當有所求？我今無所求，而求無滯法，甚深無上句，清淨離諸漏。眾生不可得，非眾生亦然，於此不迷沒，能住於世間。若能如是知，甚深無上句，一者及異者，如上實際說。覺悟諸眾生，眾生不可得，以無眾生故，亦無覺知者。智慧及眾生，自性不可得，若能如是知，是名為智者。世尊！我如是，自然能覺知，為一切眾生，而說無上法。」<p>爾時，阿難白佛言：「希有，世尊！善思惟童子以此甚深辯才於無證無得法中而能解說，一切世間天、人、阿修羅於此法中皆生驚怖。世尊！誰於此法而不修學？於此深法應先修學。」<p>爾時，慧命阿難而說偈言：「善思惟童子，在於大眾中，如須彌寶山，觀者皆愛樂；譬如須彌山，安處於大海，如是善說法，世間所愛樂。非有名、無名，童子之所說，所說實際法，非世間境界。如是言說時，不生驚怖心。汝今為我說，云何如是知？」<p>爾時，童子而說偈言：「我不顧身命，求法無所著，如是求菩提，多聞應當知。因欲墮憒閙，世間受諸苦，我已不貪著，見世導師故。此諸佛境界，救護世間者，今在於佛前，身無有諸過。虛空及我身，二俱不可得，若無法可得，於法有何怖？虛空及與佛，二俱不可得，若能如是忍，於法無所畏。虛空及與地，自性不可得，善思此自性，於法無所畏。善思虛空地，本無當亦無，無自性無生，畏者無自性。虛空無高下，畢竟不可得，如是知法者，於法無所畏。」<p>爾時，世尊問善思惟童子言：「汝不畏也？」<p>「不也。世尊！」<p>「汝不驚也？」<p>「不也。世尊！」<p>佛告童子：「善哉善哉！汝能於此甚深法中不驚不怖。」<p>爾時，世尊而說偈言：「若於體生畏，其體不可得，若如是常忍，其人求菩提。說於眾生想，眾生不可得，若能如是知，安住於此乘。若不得菩提、不得非菩提，更無有所得，彼則無所畏。若能如是知，不住有、無中，如是汝應知，此道是菩提。<p>「是故，善思惟！菩薩欲速得阿耨多羅三藐三菩提、欲覺知者，常想、樂想、淨想、眾生想、人想，應當修學此道，能向阿耨多羅三藐三菩提。我本行菩薩道時亦常修學如是之行，我得如此無上道已，不得一法名得菩提。」<p>爾時，世尊而說偈言：「我說於常想，常體不可得，常無常無故，求之不可得。樂想眾生者，不知於樂想，此是顛倒想，分別生於人。是故彼有想，命者及以人，若有知法者，彼此不可得。非道得菩提，非道亦不得，此是諸法性，求法不可得。性及於實事，智者不分別，汝應如是知，此道是菩提。不行此妙乘，佛乘、無上乘，於此生分別，是人不知法；不行此妙乘，佛乘、無上乘，若不修此行，甚深定難證。諸法無實事，實事不可得，若無實事者，云何得有樂？若樂、若苦等，猶如空中迹，智者如說知，其心得解脫。我說有我者，其法無實事，以無有我故，無有能知者。無有知者故，是智慧境界，是以說命想，畢竟不可得。若我、若命等，自性無實事，大智能解知，少智則迷惑。性及於實事，此凡夫境界，不知此乘中，佛乘不思議。甚深修多羅，不聞、不受持，於此法門中，無法可演說。我不得一法，亦無法可說，我坐道場時，不證一智慧。無智亦如是，菩提無得故，菩提及道場，說時不可得。凡夫起分別，稱言佛說法，此是微密言，甚深佛所說。若不聞此法，最勝之所說，甚深及與佛，此是魔境界。其人不知味，守護一切法，諸菩薩眾等，無不了此法。諸佛及菩提，二俱不可得，如是妄言說，稱云佛說法。如此云何有，依止於可求？若有智慧者，分別甚深法，如是信讚歎，諸佛不思議。是故，善思惟！當修學深法，其法義甚深，甚深智能覺。如是言說此，言說亦無得，眾生見顛倒，此非其境界。非唯三昧故，能知於此義，三昧、非三昧，於空中亦無。此非智境界，亦非非智境，應覺知此際，非是智慧境。我昔聞此法，行於甚深處，眾生所樂異，信受者希有。若不信此經，最勝之所說，多佛種善根，是人乃能信。」<p>爾時，世尊復告善思惟言：「童子！是故菩薩應如是自莊嚴，於世間驚怖處不生驚怖，應如是莊嚴。」<p>童子言：「世尊！我於今者信樂受行，愚癡之人所不能信。」<p>佛告童子：「菩薩摩訶薩甚深之行當為汝說。諸法無諍，聞已不驚；一切法斷，聞已不驚；諸法不斷，聞已不驚；一切法有、一切法無，聞已不驚；一切法分別、一切法無分別，聞已不驚；諸法有為、諸法無為，聞已不驚；一切法有境界、一切法無境界，聞已不驚；一切法歡喜、一切法無歡喜，聞已不驚；一切法差別、一切法無差別，聞已不驚；一切法有求、一切法無求，聞已不驚；一切法清涼、一切法無清涼，聞已不驚；一切法明、一切法無明，聞已不驚；一切法有名、一切法無名，聞已不驚；一切法生、一切法無生，聞已不驚；一切法有畏、一切法無畏，聞已不驚；一切法生、一切法滅、一切法無滅，聞已不驚；一切法是道、一切法非道，聞已不驚；一切法般涅槃、一切法不般涅槃，聞已不驚。說此法時，不生驚怖。」<p>爾時，世尊而說偈言：「於一切法中，自性不可得，以無自性故，應觀其相滅。一切法無滅，其中亦無心；一切法無故，自性不可得。一切法中諍，其心不可得；若法不可得，亦無有諍者。一切法無故，其性無有實；若性無實者，其法亦無滅。一切諸法斷，智者解不二，此稱為斷者，非顯示於斷。一切法不斷，微塵不可得，微塵及多塵，法中不可得。一切法無故，言說中而現，如彼不可得，實有而不現。一切法無故，方便而有見，若言無實者，此則皆戲論。一切法和合，無諍故宣說，求諍之自性，畢竟無有實。一切法無合，無作亦無滅，如是不可得，遠離於諸法。一切法無得，求始不可得，以其無始故，名之為實際。一切法歡喜，喜悅不可得，若法不可得，亦無有言說。一切法無喜，以法無二故，自性中無實，此是甚深相。一性法不動，自性中無我，以自性無故，求動不可得。無動是涅槃，求法不可得，以無有法故，故名為涅槃。一切法無常，而說第一義，此眾生言說，名之為分別。諸法無分別，無常、無住故，眾生不可得，此是法中法。一切法如幻，其幻不可得，以法不可得，依行故言說。一切法無為，此是其自體，以法不可得，是故名無邊。所說之境界，自體無境界，凡夫虛妄取，稱言有境界。自在說境界，亦說無境界，以其說境界，應知無境界。一切法是實，其數不可得，若身不可得，是故無有異。以其無得故，則知有所得；以有所得故，則知無所得。其中無清涼，亦無不清涼，無法、無清涼，此是諸法實。諸法不可得，不可得說此，以諸法無故，則知諸法有。一切法唯名，名亦不可得，若法不可得，則知有涅槃。受及與非受，於受中而說，此中無有說，名之以為說。非有名為有，於有中而說，以起分別故，恒墮有、無中。凡夫見幻人，取之謂為實，有、無法平等，智者聞不惑。法生及無生，二俱不可得，以下劣凡夫，故說有生法。法若有生者，是則應有滅，生法及滅法，此二不可得。一切法悉空，無法而可得，汝應如是知，我所說深法。菩提無言說，亦無有作者，若得菩提時，於三有明了。若分別菩提，不名求菩提，行及於菩提，無有分別相。一切物無生，求自性亦無，以自性無故，此是涅槃相。畢竟無有生，求之不可得，以自性無故，非滅、非非滅。若知此義者，一切法自性，彼無有生故，則無有違諍。聞說甚深法，不生驚怖者，應知彼眾生，佛說為菩薩。」<p>爾時，善思惟童子以偈白佛：「世尊無上師，為我故出世，於此法中說，異相求唯名。牟尼出於世，佛生不思議，永斷諸魔網，而現正法網。我斷生死盡，不久至道場，若無異想者，以相故演說。世尊說可求，見已入涅槃，度脫諸世間，斷絕諸疑惑。」<p>爾時，世尊告善思惟童子言：「無疑惑行是菩薩行；護念之行是菩薩行；無分別行，離一切過，以甚深行憐愍一切諸眾生等，是菩薩行。善思惟！相行、虛妄行是欲相，捨於欲行離諸瞋恨，於一切眾生其心平等，以心不可得故；行大慈行，以求法故；行大施行，以不捨故；行無疑行，以不見他故；行無惱熱行，以清涼故；行精進行，無疲倦故；行三昧行，心無邊故；行於智行，知一切法相故；行無畏行，無怯弱故；行無障行，成就如來影像勝行故；觀察十方一切世界，以無滯行故。」<p>爾時，世尊而說偈言：「說諸菩薩行，遠離諸疑惑，行及於愚癡，二俱不可得。非行以為行，是諸菩薩行，若知此行者，斯人行無礙。說諸菩薩等，護念於諸法，以求無所得，此是無上行。若說我修行，則住於顛倒，以住顛倒故，不能得無畏。此是言說行，言說不可得，若能如是知，行於無上乘。大乘無上乘，此乘無驚怖，驚怖及不驚，一切皆戲論。我說一切行，一切行皆無，若一切行無，是為無上行。此行是甚深，護念一切法，護念及甚深，此一切分別。甚深及以行，此中二俱無，若知於此際，不分別諸法。無法可取著、無法不可著，此是諸法性，無性而演說。無堅、無欲等，以求故顯說，文字不可得，此是無上句。我以方便說，聞者勿生怖，以求不可得，亦無破壞相。此諸眾生行，理實不可得，若能如是知，是名善修學。一切眾生無，故我說眾生，而眾生法爾，此道是無上。若心、若眾生，畢竟不可得，此是第一義，而大慈故說。菩薩摩訶薩，世間大施主，以修常施故，故名為施主。若法不可得，一切法皆無，是時修施者，菩薩無智故。若法不可得，於高下法中，以不驚怖故，名為真施主。若佛不可得，法則不思議，此名真持戒，諸法無所依。佛境不思議，為諸菩薩說，愚者不覺知，禁戒不清淨。於眾生起忍，眾生不可得，此是無上忍，於此法中說；若心不可得，亦無有分別，此是無上忍，以法不可得。若起疲倦時，菩薩應遠離，如是上精進，以名字故說；身、心直精進，不倚於諸法，此是上精進，為諸菩薩說。菩薩於法中，若不起疲倦，無功而精進，勤精進無上。於內外法中，心性不可得，其心善調柔，以心無得故。攀緣及以心，自性無所有，無心三摩提，是故名三昧。善逝為我說，此三摩跋提，若不離此法，我說善調伏。不以智慧知，法有少自性，自性及以法，此二畢竟無。不得一切法，心識之境界，不以智知法，自性畢竟無。若能如是知，是菩薩念力，行於第一義，非世間境界。一切眾無實，而為說正說，於彼大眾中，不起眾生想。彼眾生如幻，其幻畢竟無，聞如是說時，不生於礙想。若自他等法，此二畢竟無，聞說如是法，不生於礙想。內、外等二法，智者之所行，心無高下故，一切世間等。一切法無礙，猶如空中迹，法自性亦爾，如彼空中迹。菩薩如是知，名為善通達，明了一切法，知眾生所行。眾生不可得，求法亦復然，智明了諸界，其界畢竟無。我說入此門，行於無上道，得如是道已，知諸眾生行。界及於眾生，此二俱無實，如是第一智，知於一切法。於內、外法中，智慧無所著，遠離無著法，是名為實際。此法不思議，名為諸佛法，彼法無所有，無亦畢竟無。如是修行時，不著於此世，此智名無滯，名為諸佛智。諸法不思議，於法理無實，以其法無故，佛法名覺者。諸佛及佛法，一切皆不著，不著於菩提，是名諸佛智。此乘是大乘，攝一切法門，度脫諸世間，世間不可得。一切諸世界，所有諸眾生，菩薩為求法，皆親近恭敬。深觀此諸法，佛法不思議，以不得諸法，是人得菩提。菩提及以法，一切皆無相，如是觀察者，能盡於佛法。如是觀察時，於世間不著，以心不著故，能盡於菩提。<p>「復次，善思惟！諸菩薩摩訶薩未具莊嚴者，我今當說。若有得聞如是法門不生驚怖，當知是人已近道場、近佛境界，住無障礙解脫之道，觀察十方心無所著，則為諸佛以大慈大悲不共佛法、不觀頂相之所覆護。聞說如是甚深法門生信樂者，則為如來悉見、悉知；於此經中不信樂者，如來悉知。若於此經生信樂者是佛弟子，我是其師。」<p>爾時，世尊而說偈言：「我已坐道場，道場畢竟空，以不得菩提，安住於智中。其法無障礙，法體畢竟無，若法畢竟無，解脫時乃知。於一切法中，智慧能到佛，一切法及智，此是佛所說。凡夫妄分別，說言有、無著，諸佛不分別，菩薩及智者。觀察諸世間，世間畢竟無，世間空寂故，觀智亦如是。眾生及以佛，無有分別相，以無分別故，名為無上慈。盡諸眾生界，雖為悲所觸，其悲無實事，悲及於實事。此凡夫境界，如虛空尺寸，本無當亦無，世間亦如是；是名無上悲，此是無上法，名為諸佛法，求之不可得。善逝之所說，導師無上尊，求色不可得，如是法無色。隨世間故說，虛空無有邊，處處不可取，諸佛法如是；隨世間故說，此無上智慧，智慧不可得，以智不可得。彼智亦無實，此岸若彼岸，以相形故說；以彼取相故，不行甚深法。當知此法中，一切皆平等，若以相說者，則非善知識。自眾、若他眾，若說有求者，以取相說故，彼非善知識。若謂法為有，除遣得無法，童子！我此法，不作如是說。我以知苦故，性中無苦惱，若如是說者，不入於此法。諸法本無集，名之以為集，若說斷於集，則遠離此法。若於此定法，本無而分別，於本無法中，本來無有滅。若以分別說，本無今何滅？童子！汝當知，此見非正見。修習於道者，以求故演說；付囑於求者，於道中修學。我說諸菩薩，大智、大名稱，於當來世中，能解此深義。若有持此經，最勝之所說，多種諸善根，為諸眾生故。善說修多羅，智者能受持，是人當來世，能護我正法。說於此法者，住如無分別，如此是菩提，菩提不可得。」<p>說此法時，善思惟童子得無生法忍，踊躍歡喜得未曾有。<p>諸佛法常為諸菩薩授記莂時現希有事。爾時，世尊從其面門放諸光明，青、黃、赤、白、紫、頗梨色。此光出已，遍照無量一切世界上至梵世，照世界已還至佛所，遶佛三匝從佛頂入。是時大地六種震動。爾時，空中有諸天眾，雨眾天華、沈水、末香，於虛空中作天伎樂，出妙音聲。爾時，三千大千世界清淨莊嚴如欝單越。<p>爾時，阿難從坐而起，整理衣服，恭敬合掌白佛言：「世尊！何因緣故如來現此希有之事？若無因緣，如來則不現此瑞相。」<p>爾時，阿難而說偈言：「無上導師人中尊，無緣則不現奇變，唯願世尊為眾說，今此瑞相何因緣？諸天在於虛空中，供養最勝無上尊，歡喜踊躍而讚歎，善說微妙勝法門。譬如北方欝單越，種種妙華而莊嚴，此諸光明亦如是，照此世界皆嚴淨。一切諸佛法如是，為諸菩薩授記莂，放此妙色大光明，遍照十方從頂入。無上精進牟尼尊，現此光明希有事，如來何緣放斯光？唯願大悲為我說。」<p>爾時，世尊即為阿難而說偈言：「善思惟童子，於諸如來所，廣種諸善根，當作人中尊。」<p>佛告阿難：「此善思惟童子於當來世當得供養無數億佛，於諸佛所信樂恭敬，以諸供具、飲食、衣服、臥具、湯藥供養彼佛。彼諸如來般涅槃已，取佛舍利起大寶塔高百千由旬，一切眾寶以為嚴飾，以一切華香、寶幢、幡蓋、栴檀、沈水、種種末香、伎樂歌頌、供養、讚歎彼諸如來。當得作佛，號淨月如來、應、正遍知、明行足、善逝、世間解、無上士、調御丈夫、天人師、佛、世尊。」<p>爾時，世尊而說偈言：「十方諸世界，珍寶滿其中，以此珍寶聚，奉施諸如來。世間無上師，世尊之所說，若聞能受持，功德多於彼。」<p>爾時，慧命舍利弗以偈白佛：「甚深勝法門，最勝之所說，云何名此經？我等頂受持。於此法門中，不說一法無，有亦不可得，勝法門所說。一切有漏法，及以無漏法，於此不可得，微妙經所說。一切有為法，及以無為界，二俱不可得，於此經中說。世尊無上師，說於一切行，一切不可得，於此經中說。佛之所說法，於此亦不說，所說甚微妙，求我不可得。十方諸世界，世尊之所說，世界無自體，於此經中說。導師無上尊，唯願為我說，云何名此經？我等當受持。」聞如是語已，佛告舍利弗：「此經名『頂王』，其頂畢竟無，大智汝當知，應如是受持。若能受持此，最勝之所說，彼人能覺知，諸天及世人。」佛說此法時，眾中百萬人，諸善根增長，悉發菩提心。「以得聞此經，甚深無上法，此眾必當得，世間無上尊。於甚深法中，皆悉明了知，此眾畢當作，受持此章句。若能受持此，所說頂王經，於一切法中，不生悕望心。此中無一忍，亦無第二忍，若法不可得，亦無法可說。若有能受持，頂王修多羅，以觀此法故，能生於辯才；若有智女人，能受持此經，能速轉女身，成就丈夫法。以一知一切，以此一切知，諸法陀羅尼，於此經中說。言說一切法，容受於一切，如是說此分，法光靡不遍。彼彼諸世間，種種名應知，於處處說者，其法不可得。法不可攀緣，求之不可得，一切法如是，總持者安樂。若法不可得，法中無有、無，此是諸法性，名之為總持。若有能持此，所說頂王經，持法之光明，遍照一切處。一切法甚深，其法不可得，若法不可得，亦無所有、無。若人具智慧，辯才無所礙，乃能知此義，畢竟無有實。如阿耨達龍，處空注大雨，水非從外來，不思議力爾。若欲知諸法，分別無所礙，學此修多羅，不依一切法。於此法門中，法無所從來，一切法無生，於此經中說。譬如日光明，光無所不至；此經亦如是，遍照一切法。若辯才比丘，應受持此經，學此修多羅，微妙頂王經，速疾能得成，不思議辯才，修學此經已，能利益世間。若有於此經，能信生隨喜，總持者難得，以不知味故。比丘、比丘尼，若不修行此，行餘虛妄行，去我法甚遠。於我弟子中，若能修行此，能為世間眼，一切無與等。如忉利天王，能覆護世間；此經亦如是，能為世間舍。如住須彌頂，見一切世間；如是住此經，觀察一切法。如夜火星流，一切皆悉見；持經者光明，一切法中勝。譬如日光明，遍照一切處；此經亦如是，能滅一切闇。如月在空中，照已而不住；此經亦如是，能照十方界。此印是法印，一切印所印，此印住世間，為諸菩薩故。如虛空中印，本無當亦無，虛空及與印，二俱是分別。如是諸佛法，於此經中說，諸佛不可說，法亦復如是。如王命將終，國嗣付長子，勅告群臣眾：『悉以付我子。』如是聖法財，賢聖所守護，付阿難比丘，為諸菩薩說。守護持此經，為諸菩薩故，成就善根者，此經入其手。若有能受持，演說此經者，是人必得佛，決定無有疑。若人求辯才，於法無依止，應受持演說，頂王勝法門。說於世間法，即名為菩提，如是無差別，通達於此經。於一切世間，此人無疑惑，能受持此經，亦為他人說。聞如是經已，覺知諸佛法，以此甚深法，利益諸眾生。」佛說此經時，諸佛皆稱讚：「善哉，無上尊！所說甚微妙。建此大法幢，法幢不思議，能以四句偈，為眾生解說。此不思議經，若為他解說，能觀無量法，法觀不思議。諸佛無上尊，永斷一切法，皆同說此經，不思議法門。」<p>爾時，世尊說此偈已，告阿難言：「若有比丘、比丘尼、優婆塞、優婆夷聞是法已，受持、讀誦、為他解說，所得功德甚多無量，不可窮盡。譬如虛空不可窮盡。如是，阿難！若人於此甚深法門受持、讀誦一四句偈、為他解說，其人功德亦復如是，說不可盡。」<p>爾時，世尊而說偈言：「無邊甚深法，此經說大義，受持、解說者，應善護此經。若以分別說，虛空尚可窮，於此經功德，說之不可盡。若受持此經，則為已供養，十方世界中，一切諸世尊。十方世界中，所在大牟尼，受持此經者，則禮拜供養。十方世界中，十號具足尊，若有聞此經，則為已供養。過去諸世尊，及以當來佛，十方世界中，現在人中尊，若有受持此，如來所說經，皆悉已供養，師子牟尼尊。以資生供養，此是世間智，受持此經者，無上智慧供。若人以珍寶，充滿十方界，持以施諸佛，其福德甚多。若復於此經，善學為人說，此人所供養，佛說為第一。我所說法中，求佛不可得，於此不驚怖，即是供養佛。此第一供養，世間所不及，若不毀呰者，亦名為供養。諸佛及以法，求之不可得，此第一供養，最勝之所說。然燈正遍知，以此法供養，此第一供養，為諸菩薩說。我於彼世尊，以此供養已，然後得授記，當來世作佛。若欲求佛道，為眾生上首，淨修行此道，而供養導師。如是供養已，得菩提不久，應修此供養，通達一切法。此第一供養，一切諸佛法，諸導師世尊，一切悉皆得。得入佛境界，佛智不思議，能作師子吼，我應受世供。作師子吼已，一切法無畏，度無量眾生，入無漏涅槃。」<p>佛說此經已，善思惟童子及諸比丘僧，一切世間天、人、阿修羅、乾闥婆等，聞佛所說，皆大歡喜，信受奉行。