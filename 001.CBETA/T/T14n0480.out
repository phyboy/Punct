<juan>佛說月上女經卷上<p>隋天竺三藏法師闍那崛多譯<p>如是我聞：<p>一時，佛在毘耶離國大樹林中草茅精舍，與大比丘五百人俱，皆阿羅漢。復有菩薩八千人俱，皆是大德，有大威力、有大神通，悉皆受持諸陀羅尼，得無礙辯、得諸禪定、得無生忍，具足五通，所言真實無有虛妄，離諸譽毀。於己眷屬及以利養悉不染著，不求報故為人說法，得深法忍能度彼岸，具足無畏已過魔事無有業結。於諸法性無有疑滯，無量百千那由他劫修行成就，恒以悅色慰喻行者終無嚬蹙，善巧辭句心不變改辯說無窮，亦皆成就平等忍法。能於大眾說法無畏，說一法句過百千億那由他劫，得巧方便無盡智慧，知諸三世猶如幻化，亦如陽焰、如水中月、如夢如星、如空谷響。知諸法性空無相願心常寂滅，住真如法離諸取捨；既得無量智巧方便，亦知眾心所行智巧方便之事，隨所化處悉皆能為演說諸法。於眾生心無有損害離諸愛染，無復煩惱具足忍行。於諸法性皆悉了知，已得成於諸佛剎土莊嚴之事，恒常成就念佛三昧；亦能成就勸請佛智，能斷種種煩惱諸使。於諸三昧三摩鉢帝遊戲其中；亦悉能得智巧方便。其名曰：文殊師利童子菩薩摩訶薩、觀世音菩薩、大勢至菩薩、難有菩薩、香象菩薩、不捨擔菩薩、日藏菩薩、陀羅尼菩薩、放香光菩薩、雷音菩薩、分別金光明決定王菩薩、那羅延菩薩、寶才菩薩、寶印手菩薩、虛空藏菩薩、憙王菩薩、憙見菩薩、度眾生菩薩、常精進菩薩、常喜根菩薩、破惡道菩薩、金剛遊步菩薩、三界遊步菩薩、行不動菩薩、不空見菩薩、功德藏菩薩、蓮華德菩薩、如香象菩薩、得深智辯菩薩、大辯菩薩、法上生菩薩、諸法無疑德菩薩、師子遊步菩薩、散諸恐怖菩薩、蔽塞諸障菩薩、師子吼音菩薩、非不言菩薩、辯聚菩薩、彌勒菩薩摩訶薩等而為上首；復有如是百千菩薩摩訶薩俱。<p>爾時世尊在毘耶離大樹林中草茅精舍。時，諸國王大臣百官、大富長者婆羅門等，居士人民遠來商客，皆悉尊重恭敬奉侍。<p>爾時，彼城有離車，名毘摩羅詰，其家巨富資財無量，倉庫豐盈不可稱數，四足二足諸畜生等悉皆充溢。其人有妻名曰無垢，可憙端正形貌姝美女相具足。然彼婦人於時懷妊滿足九月，便生一女姿容端正，身體圓足觀者無厭。其女生時有大光明，照其家內處處充滿。如是生時大地震動，其家門外所有樹木，竝出酥油自然流溢。毘耶離城一切大鼓及諸小鼓，種種音樂不作自鳴，上徹虛空天雨眾華，於其宅內四角各有伏藏自開，微密雜寶皆悉出現。其女當生不曾啼哭，即便舉手合十指掌，而說偈言：「由昔不造諸惡業，今得如是清淨身；若當造作惡業者，不生在此大豪貴。故由昔斷諸惡行，好施調順不放逸；恭敬嚴重所尊故，方得生此賢善家。我念往昔迦葉佛，乞食來入毘耶離；我在樓上見彼尊，如是見已心清淨。我心既得清淨已，供養尊重彼如來；爾時現在無香華，塗香末香飲食等。遂即聞於空中聲，佛於世間不求報；慈愍一切諸眾生，是故遊行來乞食。汝欲供養彼尊者，當發無上菩提心；比於三界設供養，不如信發道心者。我聞如是空聲已，復見諸佛微妙相；遂發不動菩提心，從於樓上墜身下。住空高一多羅樹，復見十方一切佛；猶如雜寶須彌山，迦葉佛身亦復爾。是時諸佛神力故，曼陀羅花滿我手；我時散於迦葉上，即成清淨妙花蓋。所見十方諸佛者，微妙相好莊嚴身；我見曼陀羅華蓋，亦復同如迦葉上。我時空中說是語，願作兩足最勝尊；修行乃至塵數劫，不獲菩提誓不退。天龍乃至非人等，八部其數有二千；聞我如是師子吼，亦發無上菩提意。我捨三十三天已，還來生於閻浮提；恒常不失賢善行，故勸汝等修福業。我在三十三天時，供養釋迦牟尼佛；今生不為五欲故，唯還供養此如來。我念宿世諸業報，凡經八十九處生；所受福德皆如今，智者宜應供養佛。」<p>爾時彼女說此偈已默然而住。其女往昔造諸善根業因緣故，其身自然著諸天服妙寶衣裳，於其身上出妙光明勝於月照，猶如金色耀其家內。然其父母見彼光故，即為立名稱為月上。<p>爾時月上生未幾時，其身忽然如八歲大，彼女行住坐立之所，其地皆悉光明晃耀，身諸毛孔出栴檀香，口氣香如優鉢羅花。毘耶離城所有剎利王公子弟，及諸大臣居士長者婆羅門等，及餘大家豪姓種族所有童子，遙聞彼女月上名聲端正可憙世無雙比，聞是事已，彼等悉皆欲火熾然，心懷熱惱遍滿身體，一一皆作如是思惟：「願得彼女月上為婦。」爾時，一切諸童子等作是念已，皆悉往至毘摩羅詰離車之家，通傳意趣進止參承，各各皆許無量珍寶，駝驢象馬諸財物等；或有共彼離車相見，口愶嚇云：「我當抑奪。」或有呵喝作如是言：「汝今若不與我女者，我必劫汝床褥臥具、財物衣裳身諸瓔珞，一切服飾悉皆將去。」或言打者或言縛者，將如是等恐怖之事而以告之。<p>爾時，離車毘摩羅詰心生恐怖，舉身毛竪憂愁不樂，作如是念：「彼等或有以其勢力將欲抑奪我女月上而將去者；或有欲來奪我命者。」然彼離車失其本念，煩冤懊惱嚬眉皺頰，眼目不瞬而向其女，遂即舉聲啼呼涕泣淚下如雨。<p>爾時月上，見父如是憂愁啼哭而問之言：「父於今者何故懊惱啼哭如此？」<p>爾時，離車毘摩羅詰告其女言：「汝於今日可不知乎？為汝身故，城內一切所有人民，悉皆共我身為惡結，是故各各欲來爭汝。我今將恐被其勢力劫汝將去，損我身命及諸財寶竝皆喪失。」<p>爾時月上，即以偈頌報其父言：「假使閻浮大地內，所有一切諸眾生，悉各力如那羅延，人人手執利刀仗，盡其身力趁逐我，彼終不能害得我；慈心毒仗所不害，水火亦復不漂然，不畏死屍諸鬼便，及以呪咀言說者；慈心決定無瞋恨，慈心畢竟不畏他。我今起此慈心念，護世猶如護身已；現亦不與他人苦，是故誰當能害我？厭欲自無有欲想，成慈亦無恚怒癡；我無欲瞋及癡患，是故無能害我者。我觀一切諸眾生，皆悉猶如父母想；世間但有此慈者，他人決定不能欺。假使虛空沒於地，及以須彌入芥子；四大海水處牛跡，亦復無能降我身。」<p>爾時月上說此偈已，白父母言：「尊者父母！若必定有如此事者，願於此處毘耶離城四衢道頭振其鈴鐸，號令城內一切人民作如是言：『從今七日我女月上定當出外，自求婚嫁選擇夫主。汝等一切諸男子等未婚娶者，應當各各好自嚴飾衣服瓔珞；亦須掃除城內街巷布散香華，燒香末香及華鬘等悉各備辦，竪立寶幢張懸幡蓋。如是種種好自莊嚴，以如是等諸種法用，諮請父母令作是事。』」<p>爾時父母聞女語已，即取其言，從家而出，依女所說，即便振鈴遍告城內一切人民，作如是言：「我女月上！從今日後至於七日，當從家出自求婚嫁選擇夫主。汝等應當各自怒力莊嚴衣服掃治街巷，布散香華燒香末香悉各備辦，竪立寶幢及諸幡蓋，如是種種好自嚴飾。」<p>爾時城內一切人民，聞此語已心生踊躍，各各自於當家門庭及以街巷，嚴飾壯麗過上所陳。<p>爾時城內剎利大臣，及婆羅門居士長者，乃至工巧，所有童男皆悉沐髮澡浴身體塗治妙香，各各爭競嚴飾衣服及諸瓔珞，作如是已，方始復告左右眷屬，作如是言：「汝等心意不得傾動莫生餘念。其女月上若不來向於我邊者，汝等必須強力助我而奪取之。」<p>爾時，月上至後六日，是月十五圓滿之時，受八關齋，其夜明靜在於樓上往來經行。佛神力故於其右手忽然有一蓮華自出，黃金為莖、白銀為葉、琉璃為蘂、馬瑙為臺。其花合有一百千葉，光明曄曄妙麗精華，華內有一如來形像結加趺坐，身如金色自然顯現，威光赫奕明照彼樓，具三十二丈夫之相、八十種好莊嚴其身。彼如來像所出光明，亦復遍照月上家內。<p>爾時月上於自右手忽見華已，瞻仰覩彼如來形像，歡喜踊躍遍滿其體不能自勝，即便以偈問彼所化如來形像，作如是言：「不審仁者為天龍，為緊那羅夜叉等，為是鬼神阿修羅？唯願德聚為我說。尊者此身不思議，猶如金色日天等；或復變化黃色身，忽似頗黎紅縹色。我於身心無有想，見尊功德大歡喜；仁者今為誰所使？未審又從何方來？不知來意為何緣？來已還欲至何所？尊嚴顯赫如火聚，功德巍巍似須彌。」<p>爾時彼化如來形像，復以偈報月上女言：「我今非天亦非龍，又非夜叉乾闥婆；師子釋種佛世尊，今遣我來至儞所。故非天龍及夜叉，非人亦非緊那羅，非須輪等八部眾，我真釋種佛使者。」<p>爾時月上復以偈頌，白彼所化如來形像，作如是言：「仁今所言佛世尊，彼形色體何所似？願為我說彼形相，我得聞已如是思。又自言我佛法使，而不為我說佛相；我觀仁威及神力，世間無比即如佛。」<p>爾時彼化如來形像，復以偈答月上女言：「彼尊形體真金色，具三十二大人相，能為眾生作福田，是故其名號為佛。自能覺知一切法，又復了別眾生心，若上若中若下者，是故其名號為佛。於世間事悉知解，及以了知一切法；知諸法已達彼岸，是故其名號為佛。於諸一切眾生心，自心一一能知見；而於眾生及與心，二處俱亦不染著。彼因行施得作佛，及能常持清淨戒，又復忍辱及精進，禪定智慧等成佛。於世事無不知者，所謂一切諸技藝；常懷慈悲喜捨心，是故其名號為佛。降伏一切諸魔等，名聞震動千萬界；自能覺悟無上道，是故其名號為佛。彼昔恒常能輪轉，一切諸法無上輪；光明普照千萬剎，常說苦空及無我。諸佛剎土有千數，百數億數那由他；廣大舌根能遍覆，是故其名號為佛。諸佛剎土有千數，其數又如恒河沙；彼出大聲悉遍滿，是故其名號為佛。諸佛剎土千億數，彼尊以手能執持；一住不動千萬劫，是故其名號為佛。諸佛剎土千億數，其剎所有諸須彌；彼尊一毛繫縛已，能持行至數億剎。聞往諸佛上妙句，於法自在度彼岸；自覺證已能度眾，是故其名號為佛。自在十力皆具足，又能成就四無畏；於諸佛法無有疑，是故其名號為佛。佛無能作灌頂者，五眼成就悉具足；五根五力等圓備，七覺分道無染著。善持禁戒善共住，寂定調伏最無比；無諂無曲心調順，是故其名號為佛。佛者恒入諸禪定，心無暫亂亦無畏；利益眾生說知時，是故其名號為佛。一切功德悉具足，為諸眾生等供養；具一切智見諸法，是故其名號為佛。我若經由一劫說，或經百數千萬劫；何故其名號佛者？說不可盡故名佛。」<p>爾時月上聞此偈已，歡喜踊躍遍滿其體不能自勝，心生渴仰欲見如來。復以偈頌白彼化像，作如是言：「尊者如是說功德，我今欲見可得不？智者若聞如此法，決應不樂在家住。我今若不見佛者，必定不飲不食噉；亦復不樂著睡眠，及以不坐本床鋪。我見尊者已歡喜，復聞彼德獲淨意；若對見彼佛體相，當更發大歡喜心。佛大丈夫世難聞，經由劫數百千億；我已聞斯漏盡名，彼尊今在何方所？」所化如來即報言：「法王今在大林內；其有徒眾數百千，清淨離垢悉勇猛。一一能負三千界，手擎經劫不疲勞；得定智慧辭無礙，具獲多聞如大海。神通能至數億剎，一頃遍禮彼諸佛；供養千萬諸佛已，於一時頃還復來。無有我想及佛想，無有剎想及法想；一切諸想悉無染，於諸眾生作利益。汝若欲見彼世尊，及大菩薩聲聞眾；聽於微妙諸佛法，速往彼大導師邊。」<p>爾時月上執彼蓮華及以化佛，從樓閣上下來，往至父母之邊。到已說偈白其父母，作如是言：「父母觀我所執華，微妙莖稈金剛色；又觀無上華中者，諸相莊嚴如山王。如是微妙最勝尊，何人當可不供養？我今見於遍家內，金色光曜母應知。其身不可遍度量，須臾變成種種色；赤白黃紫及頗黎，我等今須設供養。大聖瞿曇在大林，速執華香及末香；父母同往設供養，應獲無量諸功德。」父母聞已唱善哉！月上此言大利益。遂辦種種諸香等，寶幢幡蓋及花鬘。月上父母及親眷，悉著微妙上衣服，無價珍寶及音聲，種種莊嚴悉充備。既嚴備已從家出，欲往大林世尊邊。<p>爾時月上所期之日，六日已過至第七日。時有無量千數大眾，集會俱來看彼月上。於時眾內或有諸人以欲惱心而來會者；或有因看毘耶離城，觀其城上所有莊嚴，却敵樓櫓、雀墮寮窓、勾欄藻梲諸雕飾事，而來會者。時有無量男夫婦女，因涉彼城而看月上。爾時月上仍執彼華，其女父母及其眷屬，齎諸花鬘塗香末香種種燒香上妙衣服，寶幢幡蓋種種音聲，左右侍從周匝圍遶，從家而出在於街巷。<p>爾時月上諸眷屬等，出至街巷如是行時，無量無邊千數人眾，見彼月上在於街巷進止行時，即詣其所而口悉各唱如是言：「此是我妻此是我妻。」<p>爾時毘耶離大城之內，或有諸人一時走來，出聲大叫向月上女。是時彼女見其大眾速疾來故，遂即飛騰在於虛空高一多羅，仍執彼華在空而住，以偈白彼諸大眾言：「汝等觀我此妙身，猶如真金帶火色；非因昔發欲心故，能得如是微妙身。棄捨婬欲如火坑，及諸世事不染著；能行苦行調六根，及行清淨諸梵行。見他妻妾不貪欲，皆生姊妹及母想；如是當生可憙身，眾人樂見無厭足。我身毛孔出妙香，汝豈不聞滿此城？此非欲心所熏得，皆由布施調伏果。我今本無婬欲心，汝於無欲莫生欲；今此尊像證明我，如我實語無有虛。汝等昔或作我父，我或於汝昔為母；互作父母及兄弟，云何於此生欲心？我或往昔殺汝等，汝等或復殺我來；各作怨讎互相殺，云何於此生欲想？非因有欲得端正，有欲定當生不善；有欲心者無解脫，是故今須捨欲心。若墮地獄及餓鬼，及以畜生種類中，鳩槃夜叉阿修羅，卑舍遮等皆因欲。眼瞎無舌跛與聾，身體形容悉醜陋；一切種種諸過惡，皆由往業多欲心。若於來世作輪王，帝釋三十三天主，大梵自在諸天等，皆由廣行淨梵行。生盲喑啞失本性，猪狗馬驢及駱駝，象牛虎蠅蚊虻等，皆由多欲獲此報。生大地主喜樂家，豪富長者及居士；如此皆因行梵行，現得歡喜常受樂。負重煮炙煙熏鼻，枷鏁杻械撾辱身，斬截刖劓及挑眼，為人僕使皆因欲。欲作緣覺及羅漢，眾相莊嚴諸佛身；自覺覺他廣利益，皆由捨離有欲想。行欲非唯一種患，多諸過惡無利益；速望解脫諸欲者，共我往詣如來邊。更無歸依能拔罪，唯有諸佛天人尊；汝等速往彼尊邊，無量劫數佛難覩。」<p>爾時月上說此偈句語諸人已，是時大地皆悉震動，於虛空內而有無量諸天子等，揚聲大叫舞弄身衣，詠歌嘯調無量無數，雨諸天華百數千數，作諸音樂不可具宣。<p>爾時大眾見聞是已，遂生厭離諸欲等想，生希有想未曾有想。當於爾時，舉身毛竪更無欲惱，無瞋無恚無貪無癡、無怒無妬無嫉無諍、無復煩惱無有諸使，皆以歡悅潤澤其身，各各互生父母兄弟姊妹諸親尊長等想；既捨一切諸煩惱訖，各各頭面禮月上女。<p>爾時大眾所執香華末香塗香，華鬘衣服諸瓔珞等，悉將散擲向於月上。既散擲已，佛神力故，其物在彼化如來上成一繖蓋，廣半由旬。<p>爾時月上還從空下去地四指，足步虛空經行來往，須臾即出毘耶離城，欲向釋迦如來之所。爾時月上安足之處地皆震動，而彼大眾其數八萬四千人俱，隨從月上次第而去。<p>爾時長老舍利弗共五百比丘，於晨朝時整衣持鉢，為乞食故便來向於毘耶離城。時彼聲聞諸徒眾等，遙見月上與其大眾前後圍遶相向而來。時舍利弗遂白長老摩訶迦葉，作如是言：「長老迦葉！彼所來者是月上女，欲向佛邊，我等且可逆問彼女，隨意義趣驗試其女得忍已不？」<p>爾時長老舍利弗等五百比丘，前行既至月上女邊，到已告言：「汝於今者欲何所去？」其月上女即報長老舍利弗言：「尊舍利弗！今既問我作如是言，汝今欲向何所去者？我今亦如舍利弗去如是去耳！」<p>爾時舍利弗復報月上作如是言：「我今欲入毘耶離城，汝於今者乃從彼出，云何報言：『我今亦如舍利弗去作如是去？』」<p>爾時月上復報長老舍利弗言：「然舍利弗！舉足下足凡依何處？」舍利弗言：「我今舉足及以下足竝依虛空。」其女復報舍利弗言：「我亦如是，舉足安足悉依虛空，而虛空界不作分別，是故我言：『亦如尊者舍利弗去如是去耳！』尊舍利弗！此事且然，今舍利弗行何行也？」<p>舍利弗言：「我向涅槃如是行也。」其女復白舍利弗言：「尊舍利弗！一切諸法豈不向於涅槃行也，我於今者亦向彼行。」<p>爾時長老舍利弗復問月上作如是言：「若一切法向涅槃者，汝今云何而不滅度？」其女報言：「尊舍利弗！若向涅槃即不滅度。何以故？其涅槃行不生滅故，涅槃行者不可得見，體無分別無可滅者，以是義故，行涅槃者即是涅槃。」<p>爾時舍利弗復問月上作如是言：「汝於今者行何乘也？為行聲聞乘？為行辟支佛乘？為行大乘？」爾時月上報舍利弗作如是言：「尊舍利弗！今既問我行何乘者，我今還問尊舍利弗，唯願如是隨意答我。如舍利弗所證法者，為行聲聞乘？為行辟支佛乘？為行大乘？」<p>爾時舍利弗復報彼女作如是言：「非也月上！所以者何？然彼法者，無可分別亦無言說，非別非一亦非眾多。」<p>爾時月上報彼尊者舍利弗言：「是故不應分別諸法，一相異相無別異相，於諸相中無有可住，故涅槃者實無可滅。」<p>爾時長老舍利弗復告月上作如是言：「希有希有！汝今乃能如此辯才無有滯礙，是故汝昔曾更奉侍幾許佛來？」<p>爾時月上報舍利弗作如是言：「尊舍利弗！今問於我，汝昔曾更奉侍幾許諸佛來者，猶如實際與法界也。」<p>時舍利弗復問女言：「所言實際及與法界，有幾許也？」女復答言：「如無明有及以愛等無有異也。」<p>時舍利弗復問女言：「無明有愛復有幾許？」其女報言：「如眾生界無有異也。」時舍利弗復問女言：「眾生界者復有幾許？」其女報言：「如彼過去未來現在諸佛境界。」舍利弗言：「若如此者，汝說何事是何解釋？」其女報言：「依尊者問，我還依答。」<p>時舍利弗復問女言：「我問何義？」其女答言：「問文字也。」舍利弗言：「彼文字滅，無有足跡。」其女答言：「尊舍利弗！如是滅相一切法中，如有問者、如有答者，二俱滅相不可得也。」
。
<juan>佛說月上女經卷下<p>隋天竺三藏法師闍那崛多譯<p>爾時長老舍利弗復問月上作如是言：「汝於今者在菩薩地有是忍相，汝當不久得成阿耨多羅三藐三菩提。」<p>爾時月上作如是言：「尊舍利弗！夫菩提者無有言說，但以假名文字說耳！所言成者亦假名說，若久若近俱是名字。尊者！云何作如是言：『汝當不久得成阿耨多羅三藐三菩提也。』尊舍利弗！夫阿耨多羅三藐三菩提者，彼無生處亦不可說，無有體性，其間亦復無可成者。何以故？菩提之體無有二相，是故菩提無二離一。」<p>爾時舍利弗告月上女作如是言：「汝今但當先向佛所，我等須臾為聽法故，不久當還向於彼處而來聽法。」<p>爾時月上復白長老舍利弗言：「尊舍利弗！如來不為聽法者說，亦復不為樂法者說。」舍利弗言：「如來若爾，為誰說法？」彼女答言：「尊舍利弗！若有所聞，不生著想無欣樂想，如來乃為如是說法。」<p>爾時舍利弗復語月上作如是言：「若有眾生詣佛聽法，為聞法故，如來爾時豈不為彼而說法也？」<p>爾時月上復答彼言：「若有眾生作如是想，此是如來為我說法，如是眾生住於我想；若有真洞入法性者則無是念，終不云佛為我等故說如是法。」<p>爾時尊者摩訶迦葉告於長老舍利弗言：「尊舍利弗！此女今既詣向佛邊，今日必當有大法義，我等亦可迴還而去，今日寧可不食為善，莫使我等身在於外而不得聞如是法義。」是故彼等諸聲聞眾遂即迴還，隨逐月上向於佛所。<p>爾時月上，漸行至彼大林之內草茅精舍，詣於佛所，頂禮佛足右遶三匝，所持香華末香塗香，衣服資財寶幢幡蓋，所奉佛者以散佛上，散已復散。彼時大眾，所持香華華鬘塗香及以末香，亦散佛上，散已復散。所散諸華於佛頂上成一華蓋，縱廣遍覆滿十由旬。<p>爾時童子文殊師利告月上女作如是言：「汝於往昔從何捨身而來生此？當捨此身復生何處？」其女答言：「文殊師利！於意云何？我今所執如來形像坐蓮華者，從何捨身而來生此，今捨此身當生何處？」文殊師利復言月上：「此是化耳！夫言化者無處捨身後亦無生。」其女報言：「如是如是。文殊師利！一切諸法本體是化，我於彼法不見捨時、不見生時。」<p>爾時不空見菩薩告月上女作如是言：「如是月上！既不可以女身成佛，汝今何故不轉女身？」其女答言：「善男子！夫空體者無迴無轉，一切諸法亦復如是。云何令我而轉女身？」<p>爾時持地菩薩復告月上作如是言：「汝頗曾見如來已不？」其女答言：「善男子！我見如來如我手中所執化佛，如是如來等無有異。」<p>爾時辯聚菩薩復告月上作如是言：「汝今能辯法義已不？」時女答言：「善男子！法界之體不可言說，亦不可以文字算數之所攝受。」<p>爾時無礙辯菩薩復告月上作如是言：「汝於過去諸如來所，聞何等法？」其女答言：「善男子！今可仰觀如上虛空，如來說法與此虛空等無有異，其所聽者亦復如是。善男子！而彼法相等如虛空無異無別。」<p>爾時虛空藏菩薩告彼女言：「汝於往昔所施諸佛，云何奉施？云何迴向？」其女報言：「善男子！如我於此所化佛像施彼佛僧，所獲功德其事云何？」時虛空藏菩薩報月上言：「此佛是化，若於彼施無功德相。」其女答言：「善男子！我亦如是，往於昔日諸如來前，所行布施及以迴向，亦作是相亦作如是迴向。」<p>爾時不損他心菩薩復作是言：「汝今云何能於一切諸眾生等，得以慈心而普遍也？」其女答言：「善男子！如彼眾生等無有異。」菩薩復言：「彼諸眾生其事云何？」女復答言：「眾生之事，非是過去亦非未來亦非現在；而彼慈心亦復如是，非是過去非是未來非是現在之所攝也；亦復不可以言說也。善男子！而彼慈心其事如是。」<p>爾時喜王菩薩復問彼女作如是言：「汝於今者得法眼不？」其女答言：「善男子！我今肉眼猶尚不得，況得法眼。」<p>爾時堅意菩薩復告彼女作如是言：「汝行菩提經今幾時？」其女答言：「善男子！如彼陽焰經今幾時，我發菩提亦復如是。」<p>爾時彌勒菩薩告彼女言：「汝於何時當得成就阿耨多羅三藐三菩提？」其女答言：「亦如彌勒菩薩，何時得超凡夫行地。」<p>爾時長老舍利弗復白佛言：「世尊！希有此女如是辯才。云何乃能與如是等鎧甲大龍共相問答，卓立不坐復不屈身禮諸菩薩？」<p>爾時月上白舍利弗作如是言：「尊舍利弗！譬如小火體能燒故，所有諸物悉皆能燒。如是如是！尊舍利弗！諸菩薩等與於諸佛亦無有異，於諸行中欲燒一切諸煩惱時，所有煩惱或自或他莫不能燒。」<p>爾時舍利弗復問女言：「汝當成就阿耨多羅三藐三菩提時，而彼佛剎當如之何？」其女答言：「尊舍利弗！我於當來佛剎之中，無有如是小行小智名字狹劣，猶如今日舍利弗者，我必當取如是佛剎。」<p>爾時舍利弗復言月上：「汝既說言一切法界與如來體等無有異。今者所見云何勝負？」月上女言：「尊舍利弗！譬如大海與於牛跡，然彼二水等無有異，而彼牛跡不受無量無邊眾生如大海者。如是如是！尊舍利弗！諸佛聲聞雖同法界，而諸聲聞不能為於無量無邊諸眾生輩，作大利益如諸佛者。又舍利弗！譬如芥子內有虛空，十方世界亦有虛空，彼二虛空雖無有異。然芥子空不能容受聚落城邑，不能建立須彌巨海，似如十方世界空者。如是如是！尊舍利弗！雖於一空無想無願，而有諸佛與聲聞同；然彼聲聞不能與彼無量無邊諸眾生輩作大利益，如似諸佛、多陀阿伽度、阿羅訶、三藐三佛陀者。」<p>爾時長老舍利弗言：「如是月上！佛與聲聞所得解脫豈不等也？」月上答言：「尊舍利弗！勿作是說，乃言諸佛與彼聲聞解脫同等。」<p>時舍利弗復問女言：「如是之事其相云何？」女復答言：「尊舍利弗！我於今者欲有所問，如尊者意為我說之。尊者證得心解脫時，頗能令此三千大千如是世界平如掌不？頗有樹木及以諸山悉各傾低向汝已不？頗或能有除滅一切諸惡已不？頗有悉除一切眾生煩惱已不？頗有能得一切諸天頂禮已不？頗有魔眾聚集遍滿三十由旬而來已不？頗有一念起智慧心得解脫已不？頗復能降一切諸魔眷屬已不？」<p>時舍利弗答月上女作如是言：「我於如是一切諸事悉無有一。」<p>其女復言：「尊舍利弗！菩薩在於菩提道場，能有如是勝妙諸事，復有無量無邊勝事。尊舍利弗！聲聞解脫、諸佛解脫，乃有如是勝負優劣差別之事，尊者云何作如是念，謂佛如來與於聲聞解脫等也？」<p>爾時世尊讚月上女作如是言：「善哉善哉！月上！汝今乃能如是無礙辯說。」<p>爾時所化如來形像在月上女右手之中，即從華起，至世尊所，圍遶世尊滿三匝已，從臍而入，佛神力故大地震動。<p>爾時世尊一一毛孔出一蓮華，色如真金，白銀為葉，功德藏寶以為蓮臺。彼諸華內自然各各復出一佛結跏趺坐。彼諸如來所化形像眾相莊嚴，遍至十方諸佛剎土，自然顯現為彼說法。彼諸佛剎所說法句，以佛神力，聲還聞此如來剎土。<p>爾時月上見如是等妙勝神通，歡喜踊躍遍滿其體不能自勝。其女右手所執蓮華，遂捉投擲如來身上，其華到已在於佛頂成一花帳。其帳方整下有四柱，縱廣正等如依繩墨。帳中自然化出一座，眾寶莊嚴，無量天衣以覆座上。其座爾時忽復有一化佛形像如釋迦者，坐彼座上結加趺坐分明顯著。而月上女擲彼華時作是願言：「世尊！願我藉此善根因緣力故，於未來世，若諸眾生住我相者，為說其法令除我相。」<p>爾時彼女以佛神力，忽然復有第二蓮華現其右手，彼女於是復以其華擲向如來，其華至已在如來上為第二帳，眾寶莊嚴如上所說。於時彼女復言：「世尊！願我藉此善根因緣，於未來世，若有眾生住我見者，為說其法得除我見。」<p>爾時彼女以佛神力，忽然復有第三蓮華現其右手，其女爾時復以此華擲向如來，於即化成第三華帳，眾寶莊嚴如上所說。是時彼女復言：「世尊！願我藉此善根因緣，於未來世，若有眾生住於一切分別相者，我為說法除其分別，及除貪欲瞋恚癡等。」<p>爾時彼女忽然復有第四蓮華現其右手，其女亦復以彼蓮華投擲如來至於佛頂，尋復化成第四華帳，其所莊嚴如上所說。復言：「世尊！願我藉此善根因緣，於未來世，若有眾生住四顛倒，我為說法令除四倒。」<p>爾時彼女復以如來神通力故，忽然復有第五蓮華現其右手。其女爾時復以其華向如來擲，其華至已在於佛頂，亦即成其第五華帳，其帳莊嚴亦如上說。其女於時復言：「世尊！願我藉此善根因緣，於當來世，若有眾生五蓋覆者，為說其法令除五蓋。」<p>爾時彼女以佛神力，忽然復有第六蓮華現其右手，其女亦復持彼蓮華擲向如來，其華至已在於佛頂，亦復化成第六華帳，其所莊嚴如上所說。是時彼女復言：「世尊！願我藉此善根因緣，未來世中，若有眾生著六入者，我為說法令離彼著。」<p>爾時彼女以佛神力，於其右手忽然復有第七蓮華自然顯現，其女爾時復以彼華擲向如來，至佛頂已即復變成第七華帳，形狀大小如上所說。其女爾時復言：「世尊！願我藉此善根因緣，於當來世，若有眾生住著七識，我為說法令其除斷。」<p>爾時彼女以佛神力，忽然復有第八蓮華現其右手，其女復持向佛而擲，其華至已次第成其第八華帳，形狀縱廣亦如上說。其女於是復言：「世尊！願我來世藉此善因，若有眾生著八顛倒，為說其法令悉除滅。」<p>爾時彼女以佛神力，忽然復有第九蓮華現其右手，其女復將遙擲佛頂，其華至已次第復成第九華帳，其帳縱廣如上所說。其女於是復言：「世尊！願我藉此善根因緣，於當來世，若有眾生住九使者，我為說法令除九使。」<p>爾時彼女以佛神力，忽然復有第十蓮華現其右手，其女於是復以彼華擲如來頂，其華至已次第復成第十華帳，莊嚴縱廣如上所說。其女爾時復言：「世尊！願我藉此善根因緣，於當來世具足十力，如今世尊放大光明照十方剎等無有異。」<p>爾時彼等所化華帳高至梵宮，是以地居乃至大梵諸天子等，因彼華帳，復與無量千萬天眾同來集會。<p>爾時世尊便有微笑。然諸佛等有如是法，微笑之時從其口出種種色光，其光所謂青黃赤白頗梨等色，及以金銀如是等色。而彼光照至於無量無邊佛土，普至梵天覆翳日月，光明威力勝盛無比，晃耀顯赫還入佛頂。爾時眾中長老阿難從坐而起，整理衣服偏袒右臂，右膝著地合十指掌，以偈問佛微笑放光因緣之事：「一切諸智非無眼，於一切法無有疑；普照世間光平等，及以微笑有何緣？往昔劫數尊行施，清淨戒行如寶珠；住忍不動如須彌，尊今光笑有何緣？常修精進及禪定，得免諸有生死等；意行深遠猶如海，微笑放光有何緣？常行慈悲無休息，及以喜捨亦復爾；迷失路者能濟拔，尊笑放光有何緣？尊一毛孔出光明，遍至十方無量剎；忽然覆蔽日月光，奪彼威力作他眼。所出音聲妙清淨，具六十種世獨尊；所有聞者無厭足，復能除滅諸煩惱。於十方剎無量眾，一切心有所行者；世尊知已決疑網，尊笑放光有何緣？誰今決定發道意？誰今乘佛廣大乘？誰今如是滿心願？世尊微笑而放光。誰今降伏四種魔，謂煩惱魔及死魔，陰魔及以天魔等，微笑放光有何緣？世尊今誰證大利？誰作法豐人師子？名聞誰至十方剎？如是微笑及放光。一切智者滅不善，諸慈行中最勝慈；於諸分別皆已斷，微笑放光有何緣？何誰今得廣大利？誰復今得滿願心？和合十力今是誰？如是放光及微笑。千萬諸天在虛空，夜叉金翅摩呼羅，及諸天女合掌禮，瞻仰世尊歡喜心。聚集無量諸菩薩，十方剎土悉瞻仰；深智如海欲聽法，淨意光笑有何緣？」<p>爾時世尊即以偈句報阿難言：「阿難汝觀此童女，合十指掌在我前；彼見諸佛妙神通，即發無上菩提意。過去曾見三百佛，生生世世所見者；恒生恭敬而尊重，常願云何證菩提。願不生於惡道裏，唯願生天及人中；生處不忘菩提心，命終已後知宿命。昔見如來名迦葉，在於樓上墜下身；供養彼尊迦葉故，現得無生及順忍。復有佛號鉤婁村，奉施一具妙衣服；是故現得金色體，清淨顯赫如月天。有佛迦尼迦牟尼，香華塗末供養彼；以是口出妙香氣，猶如栴檀優鉢羅。佛名尸棄兩足尊，瞻仰彼尊滿七日；是故兩目青蓮色，諸類看者不知厭。厭離諸欲五百世，常行清淨諸梵行；若人起欲來觀者，乃得清淨無欲心。是故三十三天生，從彼來生離車種；一切生處知宿緣，巧說諸偈微妙句。教化父母及諸親，利益無量眾生等；為欲教化發菩提，故生豪貴大離車。童女男夫婦人等，教化令入佛乘中；二萬三千諸人類，成熟無量菩提道。其女轉此女人身，不久出家在我法；廣行清淨大梵行，此處命終還生天。從天命終復生此，於後惡世護我法；與此眾類作利益，捨命還生兜率陀。當來彌勒下生時，儴佉輪王家作子；其於彼眾多才藝，可憙端正備諸德。供養彼尊三月日，及諸左右眾圍遶；於彼佛邊得出家，六千三百眾隨逐。受持彼佛正法已，然後往生安樂土；既得往見阿彌陀，禮拜尊重而供養。當於賢劫諸佛剎，十方所有諸世界；及以恒河沙如來，悉為彼眾作利益。精進智慧禪定力，供養如是諸世尊；劫數諸佛供養已，教化無量千萬眾。於後八萬俱致劫，當得作佛名月上；彼尊名號月上者，眉間白毫出妙光。其光金色甚耀麗，顯赫遍照彼佛剎；日月火光及摩尼，星宿諸光悉不現。晝夜歲月及四時，皆由彼光更無別；彼剎當無辟支佛，聲聞羅漢亦無名。清淨勇猛菩薩眾，彼尊唯當有如是；彼眾身竝黃金色，百種諸相具莊嚴。悉名為人妙可喜，彼剎無欲胎生者；蓮華臺中自化生，生已即有大威德。於算數中不可量，無量神通至諸剎；無生忍法無障礙。彼剎無魔及外道，亦無破戒惡朋友，受淨報如兜率陀；若有彼剎所生者，諸受果報悉平等，金銀真珠微妙網，廣大遍覆彼世間。彼大世尊壽命長，住世七十三千劫，壽盡涅槃滅度後，正法住世滿一劫；彼尊在世及滅度，法教一住無有殊。我若一劫讚歎彼，世尊剎土諸功德；今日所說諸譬喻，如海取於一渧水。」<p>爾時月上從佛對聞與已授記，聞已歡喜踊躍無量，飛騰虛空，去地高至七多羅樹。既住於彼七多羅已，其女於即轉彼女身變為男子。即時大地皆悉震動，出大音聲、雨天華雨，出大光明遍照世界。爾時月上菩薩即住彼空，以偈嘆佛作如是言：「假動須彌空倒地，修羅住處皆悉滅，大海枯涸月天墜，如來終不出妄言。假使十方眾同心，或火成水水成火；無量功德最大尊，利益眾生無異說。大地虛空成混沌，百剎同入芥子中，羅網可用縛猛風，如來終不有妄語。世尊如是真實言，故我決住菩提道；今既大地遍震動，我證菩提定無疑。我今既得菩提記，即轉法輪無有別；猶如世尊所說法，我百數劫已得聞。利益天人八部輩，及諸比丘四眾等；又為無量諸菩薩，汝等於佛莫生疑。當來悉成無分別，是故決發菩提心；諸法皆悉如幻化，諸佛所說如夢想。是處無人無養育，眾生命及富伽羅；如是諸法本性者，喻如虛空無有異。我先所有女人身，彼身空體亦無實，既無實體是為空，空體無物無可取，彼身顛倒分別生，分別猶如鳥飛空。意欲成就佛菩提，復欲降伏四魔眾，復欲三千大千界，轉於微妙大法輪。汝等猛發菩提意，尊重供養婆伽婆，不久當成功德尊，同於真體無有別。善利丈夫尊沙門，二足中尊我頂禮，能施愛物常得愛，能施法財得自在。佛是樂本能與樂，能伏怨讐及諸魔，我嘆應嘆最勝尊，又嘆自在無羨者。我意所觀諸方處，願見諸佛不思議，放光如今釋師子，我亦當知十方佛。皆悉同體覺一法，於真如法悉無二；無量眾生同實際，有此忍者當作佛。」<p>爾時月上菩薩說此偈已，從空而下頭面作禮。彼作禮時頭未離地，而有無量百千數佛現其目前。彼等諸佛同音授彼月上之記，當成阿耨多羅三藐三菩提。月上菩薩眼自對見彼百千佛授其記已，歡喜踊躍遍滿其體不能自勝，即從如來求請出家，白言：「善哉！唯願世尊！自說法中與我出家。」<p>佛即告彼月上菩薩：「若必然者，當問父母聽汝已不？」<p>爾時童子所生父母，對見如是變化神通，復從佛聞為彼授記，而白佛言：「如是世尊！我等已許。唯願世尊！放彼出家；又願我等於未來世會如此法。」<p>爾時世尊即放童子而出家也。時彼童子當出家時，即有一萬二千人俱發阿耨多羅三藐三菩提。<p>佛說如此法本之時，復有七十那由他諸天人等遠塵離垢，於諸法中獲得淨眼；復有五百諸比丘等，於無為法獲得漏盡心得解脫；復有二百比丘尼等與其同類二萬人俱，其中或有未曾發於阿耨多羅三藐三菩提者，亦得發於菩提之心。<p>佛說此經已，月上菩薩，長老阿難，諸菩薩眾，及彼大會天、人、阿修羅、乾闥婆等八部之類，歡喜奉行。