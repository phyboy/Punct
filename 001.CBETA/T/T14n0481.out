<juan>持人菩薩經卷第一<p>西晉月氏三藏竺法護譯<p>持人菩薩經四事品第一<p>聞如是：<p>一時，佛遊王舍城加隣竹園中，與大比丘眾千二百五十，菩薩不可計，一切大聖神通以達，辯才無礙慧不可量，諸根寂定見一切本，應病與藥靡不蒙濟，為法橋梁度脫三界也。<p>爾時，世尊與無央數百千之眾眷屬圍繞而為說經。時，持人菩薩即從坐起，正服長跪，前問佛言：「菩薩何行建立誓願？無限功勳曉了諸法，分別一切諸度無極，識解無量方便善權，弘要被不可喻，戒德大鎧真正道義，為眾生願弘恩仁慈，覆如虛空不可測度。其心清淨德行具足，布施、持戒、忍辱、精進、一心、智慧，普度無極。若有眾生欲奉斯業，殊特之原無上大道，今故為斯如此等類啟問如來。菩薩大士諮問如來言教處所，周遊三界所行備悉，勤修禁戒無所忘講，奉清淨行遊居成辦遵無極慧，無量方便隨時開化，為此眾生有心存法，不能自達，故問如來。何謂菩薩曉了諸法，能以隨時為人班宣？其心堅強力念不忘，致微妙慧解一切法，章句誼理所生之處，常識宿命不中忽忘，至成無上正真之道為最正覺也。」<p>佛言：「善哉！善哉！持人菩薩！多所哀念、多所安隱，愍傷諸天及十方人，乃為一切諮問如來如斯要義，功勳之德不可盡極，決一切疑猶豫羅網，以大弘慈加於眾生顯示大明。現在、將來諸菩薩施行無蓋哀，為眾生故普現大道，興舉弘誓將護一切，為開發化濟眾厄令得自歸，使度彼我，拔濟眾生，不墮三惡勤苦之獄，乃以勸之使立大道無上正真；欲脫眾生，生老病死啼哭之惱憂困之患，使長安隱，將來最後末世流布正法，消大恐畏令無所懼。諦聽！諦聽！善思念之。」持人菩薩與諸大眾受教而聽。<p>佛語持人：「菩薩有四事義，觀其言教曉了諸法，能以隨時為人頒宣。何謂為四？心念成就逮致正真，志存道法未曾忽忘，性行柔和庠序仁慈，其心所興與眾殊異，是為四。<p>「復有四事。何謂為四？分別道義決諸種姓，曉了眾行義理所趣，宣布一切諸法至要，達諸法本隨而開度，是為四。<p>「復有四事。何謂為四？解無央數所行諸法，以行超越暢無量法，所當應宜剖判所行，無底功勳識別諸法因斷諸習，是為四。<p>「復有四事。何謂為四？因其正行逮無上正真之道，疾具足滅道行之法三十七品，通達諸法自然之智無所依仰，解權方便成一切愍，是為四。<p>「復有四事。何謂為四？心離穢垢不懷慳嫉，以是恩仁攝眾生類；其戒清淨所行解明；常奉精進未曾懈廢；勤修清淨建立成就，曉了順行專思道業；是為四。<p>「復有四業。何謂為四？志性清淨所願解明；所行功勳至德清淨；忍辱仁和建立妙法，以逮顯明無所不照；分別經義暢入道門；是為四。<p>「復有四業。何謂為四？夙夜勤修求一切智；志存一心定意正受；曉了脫門奉于大哀，無極之慈喜護濟厄；逮致深慧修清淨行，暢達正義解了道行；是為四。<p>「復有四業。何謂為四？遵承智慧所行具足，聖明清淨志願弘大，愛樂至德無罣礙慧，心存普救未曾捨行，是為四。<p>「復有四事，察言觀義心誓堅固。何謂為四？其意堅強所求具足，性行安詳所思備悉，其行究竟不斷道念，修四意止成就雅德，是為四。<p>「復有四事，察言觀義志存堅固。何謂為四？意以得立心念佛業道品之法三十有七；意根通利曉了往宿無央數劫所生之處；意以平正聖慧清淨，無能毀斷；疾成佛道，攝取至真佛一切智；是為四事。<p>「復有四事。何謂為四？察識方便慕具慧義，曉了勤修顯真諦慧，緣是親近得至佛道，所行精進未甞忽忘，是為四。<p>「復有四事，志性堅固。何謂為四？常奉精進不遠佛道，志性安和能制其意；普解諸法未曾放逸；解暢眾道諸根寂定；常應經義不違佛教；是為四。<p>「復有四事，志性堅固。何謂為四？立清淨戒所行無穢，去五陰蓋不為所蔽，心無所著未曾懈廢，蠲除眾罪所滅塵勞，是為四。<p>「復有四事，志性堅固。何謂為四？心不憒亂求正真法，方便安心順一切法，曉了隨時不失儀節，所生之處不貪家業志存沙門，是為四。<p>「復有四事，志性堅固。何謂為四？常親善友遠惡知識，志慕深法未曾放逸，歸命諸佛諸菩薩俱，諮問禁戒曉了諸觀，是為四。<p>「復有四事，觀義察言，普解法句。何謂為四？建眾方便了諸道業，解諸法門因緣報應，志上慧義分別佛道，解暢諸法章句所趣，是為四。<p>「菩薩復有四事，觀義察言曉了分別諸法章句。何謂為四？解暢宣布真實言教，敷演諸法無所不達，剖判諸法方便具足，明知諸義本所從習，是為四。<p>「復有四事，觀義察言。何謂為四？奉行聖慧分別道業，逮得勢力宣布諸法，速成佛道清淨之慧，明度無極普以備足，是為四。<p>「復有四事，分別諸法。何謂為四？曉了所習精進修行，消滅因緣靡所不了，因其逮得應真之力，隨時勤修奉受正典，是為四。<p>「復有四事，分別諸法。何謂為四？曉了萬物一切無常，分別萬物本因所習，精練諸物皆歸滅盡，解知無常便修道業八正真元，是為四。<p>「復有四事，分別諸法。何謂為四？曉了眾行合會諸習，分別一切滅盡諸習，逮得因緣無極大力，方便斷別合散之行，是為四。<p>「復有四事，分別諸法。何謂為四？解暢諸義言辭所趣，曉了眾義不從他受，敷演諸法一切眾相慧印之源，令一切法立無相慧，是為四。<p>「復有四事，所生之處常識宿命心念不忘，至成無上正真之意。何謂為四？諸根明利暢善惡法，以了他人意念是非；一切陰蓋咸得休息；所生之處常念不忘；志在無上正真之道；是為四。<p>「復有四事，心念不忘至成正覺。何謂為四？常行定志曉習方便，智慧通暢明慧為首，明所行觀無所不覩，分別道慧光明遠照，是為四。<p>「復有四事，心念不忘至最正覺。何謂為四？逮得總持無所生慧，以得超越永盡聖慧，以消滅慧觀于三界，以無底慧覩見三世，是為四。<p>「復有四事，所生之處常識宿命，無能亂者至成正覺。何謂為四？以斷結著莫能亂者，口之所言未曾闕漏，皆達一切諸有業患悉是無為，逮得佛行無極大道，是為四。」<p>佛於是頌曰：「其心念成就，志性常明了，未曾忽忘法，由是致正覺。曉了一切法，柔和行仁慈，以達諸法無，解無央數行。遵承真智慧，聖達以具足，去心之穢垢，未曾懷嫉妬。方便以隨時，分別無上慧，志願甚弘大，乃至最正覺。其意得自在，道品三十七，心根以通達，識宿無數劫。知苦所由生，習因本根無，一切所有盡，解之悉本無。以菩薩正法，開化三界厄，使諸無明者，皆通無上道。」<p>佛告持人：「菩薩有五事，行清淨力逮斯德句。何謂為五？以仁和性本淨慧力；所願清淨聖明慧力；德本清淨道力無量；所誓清淨則是慧力；休息罪業慧力清淨；是為五。<p>「清淨慧力復有五事。何謂為五？其力以暢威儀禮節，斯念成就清淨慧力，善權方便曉無穢力，為眾生故聖力解明，以通達力勤修瑞應，是為五。<p>「復有五事，清淨慧力逮是一切功勳之業。何謂為五？布施清淨則謂慧力，救攝眾生則清淨力，建立大慈則淨慧力，心懷大哀則淨慧力，以無極喜護淨慧力，是為五。<p>「復有五事，為清淨力逮是功勳。何謂為五？其戒清淨成無權慧，以戒禁行救濟慧行，忍清淨莫能懷恨，以淨慧力救濟無勢，博聞清淨力靡不通，是為五。<p>「復有五事，具諸功勳。何謂為五？以精進行志性慧力，以能勤修應清淨慧，一心慧力疾得定意，了禪定慧，以寂然淨察三界空，是為五。<p>「復有五事，逮是功勳。何謂為五？智慧清淨博聞無厭，以見世力得度世力，強而有勢救脫劣弱，以聖明力曉了清淨，以淨慧力暢達有無生死無為，是為五。<p>「復有五事，成聖明力逮是功勳。何謂為五？以承智力剖判諸觀，以曉了力究竟本淨慧明解脫，以成聖力盡無生慧致于道力，以一相自然淨，用智力察所有本淨，是為五。」<p>佛告持人：「菩薩大士常當奉行如是比像清淨之法。」<p>佛於是頌曰：「五力無能當，乃致清淨慧，五陰蓋消除，神通自然成。布施持戒忍，精進一心慧，六度本無形，行者因有名。道行為一切，諸有不達經，解三界猶幻，乃致無從生。」<p>佛告持人：「菩薩大士有三事法，雖在盛色，以法淨力常勤修慧。何謂為三？好樂道法，精進不惓，行無放逸，是為三。<p>「復有三事，在於色法慧力清淨，疾成佛道至一切智。所以者何？勤精進者無放逸本成就諸法，以是清淨逮致道力速成精進，一切愍慧行不迴轉，以不迴轉究暢道法成就功德，已成功勳疾逮諸法通達慧力，以逮是者則世眾祐，便致暢畢無礙之德乃行如來，逮得聖慧觀如來，不久證明如來道慧。」<p>佛告持人：「佛往宿世行菩薩業無央數劫，為燈光佛所見授決，最後究竟逮如是像，清淨慧力所度無極。若有菩薩致是慧者便轉法輪，我亦如今所轉法輪，暢師子吼亦復若斯。以致斯慧，便於諸法而得自在，已得自在便成大道。若欲逮是無極道慧，當學是法，亦復不久當疾得佛無極正覺。」<p>持人菩薩經妙慧超王佛品第二<p>佛告持人：「乃往過去久遠世時，無央數劫不可稱限，越是無量。爾時，有佛號妙慧超王如來、至真、等正覺、明行成為、善逝、世間解、無上士、道法御、天人師，為佛、世尊。其佛世時，諸聲聞眾不可計數，其諸菩薩無央數會，皆是其佛本學道時至願所致。佛國清淨功勳巍巍，其佛國土無三惡趣、八難之處，眾生安隱福同快樂，皆離貪欲除去五蓋，如是比像無世俗義，唯以道品而相娛樂，以四禪定而行正受。」<p>佛言：「持人！其妙慧超王如來，壽八十億姟百千劫，其國土人壽三十億姟。當爾世時，無有國王典制萬民，唯以妙慧超王如來、至真為法王，咸共稱曰無上道王。其妙慧超王如來、至真諸菩薩眾，能為一切普決疑網，多所歡悅頒宣菩薩無極法藏。<p>「時，諸菩薩聞佛所說如是比像清淨法力，五百菩薩一心精進夙夜慇懃，不想念坐不想求食，盡其形壽不念服飾，唯念至真無極道王，思是像法清淨法力。以是一心德本所致，於彼壽終生於東方，去是佛土八千億國，適生未久亦逮此法，識念不忘悉見宿命，叡哲聰明諸根通達，無所不覩探古知今。<p>「又其佛土，佛號無量華王，講說經法。是五百人生彼佛土，尋時其身年如十六，即報父母出家捐業，行作沙門淨修梵行，在其佛所奉行精進六十億歲。」<p>佛語持人：「於彼世時五百菩薩，如是比像，值見諸佛二十億。普在其所夙夜精進，妙慧超王如來、至真，使五百人於萬劫中，值二萬佛而授其決，當逮無上正真之道，以億萬劫供養奉事二萬佛訖，是五百人皆同一劫次第成佛。<p>「是故，持人！菩薩大士速欲逮成無上正真為最正覺，當精進學如是比像清淨慧力經典之要，夙夜勤修，勿得懈廢為放逸行。所以者何？諸佛本學皆由精進，無逸為本致最正覺、普具道品。佛皆識念往昔古世精進如是，見是十二億諸佛世尊所生之處，當得意力探古知今無所不通，各各識知一切宿命，如近不遠悉覩見之，皆由精進學是法故，無放逸行夙夜勤修未曾懈廢。」<p>爾時，世尊以無極慈興大悲哀觀于四方，即如其像三昧正受，化現諸佛周遍三千大千世界，各為眾生頒宣經道決諸狐疑，聞各開解莫不歡悅，復重為演菩薩之法。<p>爾時，世尊尋現神足顯其威德，使竹園中諸會菩薩，皆見十方諸如來，在其世界敷演經法。時諸菩薩各從坐起，叉手自歸為佛作禮，各自歎曰：「至未曾有！諸佛世尊威德聖慧不可思議，道法超殊巍巍無量，猶如虛空不可攀逮。」<p>時，佛即告諸菩薩曰：「是不為難！如來、至真不可限喻。所以者何？族姓子！解諸法界無所不達，所解法界，如來、至真其一毛德神足變化不可稱限，光明普照江河沙等十方世界。其光明中各演音聲頒宣經道，其一毛孔億百千姟神足變化不足為難。所以者何？如來、至真神足功勳不可限量，巍巍如是。<p>「又，族姓子！如來、至真見眾生心以為說法，少有信樂如是像法，精進勤修志樂慕求，是無量法亦復希有。所以者何？如來今興在五濁世。何謂五濁？一者、人多弊惡不識義理；二者、六十二疑邪見強盛不受道教；三者、人多愛欲塵勞興隆不知去就；四者、人壽命短，往古世時八萬四千歲以為甚損，今壽百歲或長或短；五者、小劫轉盡三災當起無不被害。若有在此五濁惡世能信樂是如斯像法深妙道義，有一人好能受如此佛正真慧，是為甚難至未曾有，何況信樂如來所行受持乎？<p>「族姓子！佛從古無央數劫被大德鎧，長夜遵習如是像法精進忍辱仁慈博愛。若見眾生在於厄難勤苦之患無救護者，心生恐懼墮於惡趣，願生彼土導利眾生，救濟眾厄令入正道。如來、至真德不可量，如空無侶勇健獨步度脫十方。是佛往昔過去世時本願清淨，今有信樂是無量法深妙之義愛喜受持，皆往古昔曾見被訓故今信喜，現人少有信樂。於斯如來所顯如來十力、四無所畏、十八不共，諸佛之法空無之慧，希有好喜入斯法者。若有入斯，皆是如來威德所致，神足變化勇猛功勳。佛以慧力善權方便，長夜開化勤修不解，皆由往宿矜矜一心不捨此法，常行大慈修無蓋哀，大喜大護救濟眾生。<p>「又，族姓子！諸菩薩學，少有愍念於五濁世成最正覺，為諸眾生在五濁世，開導大難亦復希有，如吾於今所立教訓。所以者何？往古宿命通大精進積功累德，每生自剋布施頭目，肌肉支體妻子國邑，群從車乘無所愛悋，不計身命無所貪慕，三界無怙惟道可恃，以無極力行權方便開化眾生，能成無上正真之道。<p>「佛悉憶念往宿世時，一日之中所施無量，并惠身命無所愛惜，皆由愍念眾生之故。開化盲冥令見道明，亦識往宿無數世時，見飢饉者無有飲食，供養之具可用施者，割己股肉煮之炙之，持用授之不以作患，心不懷恨惟行大哀，愍傷眾生奉無極慈。以是之故，當作斯觀，遵修如是通大精進開化眾生，如斯精進積累功德，逮致無上正真之道。<p>「是故，諸仁！諸族姓子！勤學如是微妙精進，以習如是無極道法，亦當如我往昔所行菩薩之業開化眾生。如是無異頒宣經道，亦如我今有所救脫，是賢劫中所興千佛皆當咨嗟吾本所行，各當說言：『能仁如來本行精進，不可限量不可班喻，道慧巍巍所度無極，於五濁世五逆亂中開化眾生，如是無窮不可計盡。』<p>「是故，族姓子！假使有人如是比像奉精進行，愛樂勤修而無放逸，疾成正覺。又吾於是逮無上正真道為最正覺，臨滅度時所度無量。若有能遵如是精進，應如至教而不懈廢，取如芥子佛之舍利建立塔寺，皆當得佛滅度之業。所以者何？佛興愍哀。為諸將來眾菩薩施，本為菩薩行佛道時曾所訓誨，由是緣故顯示大道。<p>「又復慈愍墮八難者，故興大哀普布舍利。若取舍利大如芥子建立塔寺，面見如來手自供養，滅度自後覩其舍利，心懷悅豫所立地處，以是地施於舍利而興塔寺，隨心所願興于大哀。本宿命時行菩薩法，等心眾生誓願所致舍利遍流。<p>「佛所積功累德，光光不可限量，巍巍如是，愍念眾生興于大哀，最後末世立無極慈加於一切。若有菩薩受是像法，好喜慕樂勤修精進而不放逸，用至願故最後末世受如是像，弘雅經典能持講誦，為他人說令普流布建立菩薩。若有持誦為他人說，以是像典勸諸菩薩，令學諷誦轉復宣布。所以者何？若是景摸久在天下，則佛正道永長現矣！如來常存以是觀之。<p>「族姓子！佛本往世如是方便，攝護眾生建是經典，以用將養未來俗世，在五濁世宣布斯典。若族姓子所在郡國縣邑、州域大邦，如是像典所流布現，受持諷誦廣為人說；如是學士、族姓子等，見佛現在、臨滅度時、如來遊彼，佛則現在而不滅度。所以者何？族姓子！佛不曾說乎？佛者法身。若見法者則覩如來，莫以色身觀於如來。若信正典聞見受持則覩如來，聞法奉行住如法教乃曰見佛，聞宣正典順法入道乃曰見佛。佛以未曾以法生法，以能行法敷演正典，不懷妄想猗求諸法則覩如來。一切諸法悉無所著，爾乃名曰覩如來耳！<p>「若族姓子！不見諸法則覩如來。所以者何？如來、至真不存有法非法之辭，不當觀見如來。所以者何？如來曾說假引譬喻，猶如縛栰，尚當除法，況非法乎？以除是法非法之行乃見如來。所以者何？如來、至真皆除諸法，不宣諸法而有處所也。無所興起亦無名號，況復講說諸處所乎？所以者何？皆除一切諸法。若能順斯如來觀者，則見如來也。佛本以斷一切諸法乃覩正覺。所以然者，一切諸法皆虛不真，覩一切法本無本淨，觀真諦者乃見如來。<p>「又，族姓子！不得諸法則無諸法，謂無放逸。彼無有法亦無非法，以無有法亦無非法乃以了斯義，以了斯義乃見本淨，以平等觀乃見如來，見法如是則見如來，觀如來然見平等覺。若有異觀如來至真則為邪觀，已邪觀者，則為虛觀，不真諦觀也。<p>「又，族姓子！其真諦者消除一切音聲言辭，不真不虛亦無真虛，蠲去一切諸所有業，悉不復得一切所受乃見如來。所以者何？如來、至真不覩諸法有所生者，若令生者以除一切所見諸法，乃曰自然。以解自然，如是觀佛，乃謂吾等觀佛如是，所見若斯，佛之所說也。<p>「如是觀佛，皆入一切諸法本無，已了一切諸法本無，便了諸一切本無興顯道法，分別諸行一切本淨，一切諸法歸于本無，一切諸法皆如來法也。自然入道，一切諸法皆以普入如來境界，一切諸法界不可議成最正覺。<p>「故族姓子！佛說言，一切諸法皆如來界，無有境界為如來界。所以者何？一切諸法所有境界，計彼諸法無有境界，則如來界也。一切諸法以為境界，無斯諸界乃曰有界。所有界者亦如來界，一切眾生行無境界，而悉曉了真諦淨界，雖知是法永不解達。如來、至真解達如是無所不通，是故名曰無有境界也。<p>「如來界無所有界，則如來界也。所以者何？佛說諸界真諦本末，無有諸界乃如來界，一切諸界如來界也。無界非界分別曉了靡所不達，是謂證明，無所有界則如來界也。<p>「唯族姓子！解一切法是無境界則如來界也，乃入道義。觀如是法，爾乃逮致如來境界。樂無所樂是如來界，而無所著亦無憎愛。所以者何？以知無界乃曰佛界，故言無有界則如來界。用一切法不可得故無有處所，於一切法無所著故，是則名曰如來境界。遊居入慧，一切諸法悉無所入，故無六門亦無所入。所以者何？族姓子！皆無有門亦無所入則無有見。所以者何？如來、至真不得諸法有所入處也。而有所見也、有所說者也，亦無善惡麁細微妙言辭本末，是則名曰入一切法。入無有相，無應不應一切諸法，不精進不懈怠，無合不散，是乃名曰一切法門，曰無名門、無言辭門、無所入門、無所著門、無訓誨門、無生門、永寂然門，不以是門可用知法。<p>「若見法者，不以法門、永寂然門，不以是門可用知法。若見法者，不以法門能證諸法，亦無所出入。所以者何？一切諸法皆無有門，門不可得，一切諸法為虛偽門，一切諸法悉本清淨，一切諸法門不可量，一切諸法無斷不斷無有邊際，故曰，族姓子！一切諸法悉不可得皆虛無實，一切諸法門不可量不可得限。其本際門不可盡極、無能斷壞，得本際者若壞本際，真實之義也。若族姓子及族姓女，至斯法門悉解達了，因得普入一切法門，皆能頒宣眾生心。」<p>時佛復告持人菩薩：「若有菩薩大士，欲以方便解一切法，分別諸法義之所趣，欲得意力具足成就，隨時之宜入於諸法，所生之處心斷絕。若以寂定心念，成無上正真之道，志習入斯比像法門。若能逮得是法門光，勤學斯法速疾歸附。」
。
<juan>持人菩薩經卷第二<p>西晉月氏三藏竺法護譯<p>持人菩薩經持施王品第四闕第三品<p>佛告持人：「乃往過去無央數劫，加復越是不可計劫，爾時有佛號意普玉王如來、至真、等正覺、明行成為、善逝、世間解、無上士、道法御、天人師，為佛、世尊。其佛世時，有八十億姟沙門眾，皆阿羅漢，諸漏已盡習學不學，阿那含、斯陀含、須陀洹，亦復如是各八十億姟，諸菩薩八十四億兆載，集會佛所。」<p>佛言：「持人！彼時如來壽八萬歲。時世有王名曰持陀，君二萬國，民人熾盛，風雨時節五穀豐饒，萬姓安隱。王所居城，廣長正方各四百八十里，其城皆以琦珍四寶成之；其牆七重，樹木深塹欄楯周匝各復七重，網縵珠珞各復七重。諸牆壁上及諸行樹，皆以四寶交露帳幔而圍繞覆。其二萬國，各有五百郡縣屬之。又其樹上皆生好衣，自然七寶諸細被服。一一池水各有五百浴池從之。又其浴池皆七寶成，生七寶蓮華，青紅黃白滿其池中，其華大如車輪，斯池中水自然八味。其土國王，有八萬四千夫人婇女，中宮正后有二太子：一名無限意、二名無限界，其太子各十六。<p>「時二太子適臥寐，於夢中見如來形像端正姝好，紫摩金色相好莊嚴，威德巍巍不可限量，光照十方。夢中見是，心中踊悅欣然無量。其二太子，從夢覺已心中坦然，各以宿懷識道正真，而歎頌曰：「『我今夜夢見，天人中最勝，體紫摩金色，百福成其相。以在其夢中，觀一切功勳，以得覲尊顏，懷悅豫無量。觀聖神光明，猶日演暉曜，意中甚歡樂，超越一切眾。威光極高峻，猶如寶山王，若目覩其形，靡不抱欣喜。』」<p>佛告持人：「其二太子見是瑞應，往見父母具說此意：『我等兄弟今日夜夢中，目見如來、至真，故啟二親欲往奉詣。如來興現在世，教化以來久矣，我等放逸沒五所欲不覺佛興，而為五陰之所縛結，諸惡羅網之所覆蔽。在於自大無恭恪心，以斯迷惑，不見如來諮受道慧。』二親然之。<p>「時，二太子啟父母已，往詣意普玉王如來所，前稽首足，白世尊曰：『罪蓋所覆迷世榮祿，邪位所惑不時奉覲，諮受訓誨慚愧形顏。世尊大哀！威光見照，開發愚冥乃得奉覲。今欲請佛菩薩聖眾，盡斯三月供以飲食衣服床臥具病瘦醫藥一切所安。』其彼大城園觀樓閣，父王所居嚴飾莊校，懸繒幢蓋浴池蓮華，啟其二親貢上如來、諸菩薩學、諸聲聞等，供佛聖眾見盡三月一切所安。父母同心亦皆哀之，供養盡節辭其二親，在如來所信無慕家，出家學淨行作沙門。<p>「時意普玉王如來、至真，見二太子捨國出家，察其志性，則為二人無限意無限界，班宣於斯曉了菩薩五陰衰品，二太子聞咸共啟受。八萬四千歲未曾睡寐，亦不思食復不寢臥，唯坐思義經行諷誦。八萬四千歲未曾起想有他異念，常正精思暢五盛陰了之虛無，本末慌惚悉空不實，存在顛倒。是五盛陰以解如是，不能覺者迷惑其中，當修梵行，思是法已解達深義，不見盛陰之所歸趣，志存大猷無所希冀，壽終之後生兜術天。<p>「其時如來滅度之後，從兜術天下，還生世間閻浮利地大長者家，至年十六，夜臥夢中見如來像，在於夢中復從如來聞如是法，曉了菩薩斯五盛陰諸種入品。從夢覺起心懷悲喜，於一萬歲淨修梵行，復分別了是五盛陰諸種入品。終而復始，壽終之後生忉利天。適生尋復終沒，還生世間在梵志家，見本宿世意普玉王，最後末世餘正法訓留一千歲，以宿本德，信不慕家出家為道，博學廣聞智如大海，曉了盛陰諸種衰入，求其本末覺如真諦。時方便勸立，二萬世間人，二萬億天人，皆發無上正真道意，以是因緣，其二太子行菩薩業俱共和同，見十億姟諸佛世尊，最後末世逮得無所從生法忍，更復值供億姟兆載諸如來眾。二人俱等，於一劫中逮得無上正真道為最正覺，一號無量音，二號無量光。<p>「是故，持人！若有菩薩疾欲得成無上正真道為最正覺，當勤修學如是像典，如來所暢諸陰入種，分別有無諸法之無。」<p>持人菩薩經十八種品第五<p>佛告持人：「何謂菩薩曉了諸種？若能分別十八諸種，而順思惟識別于觀。眼種本末則無眼界，悉空無我我所，入不久存，眼種虛無則曰自然。用眼自然故曰不真，因迷惑思想而合成，眼無所成不得識行為虛空形，猶如虛空悉無所成，悉無所有亦無處所。眼無內外亦無中間，欺詐之業無有真實不可護持，從因緣生無去來今，則為自然，本淨無形。罪福所成從顛倒興，為現在緣之所見轉，故曰眼空界不可見。<p>「計於眼者則無有界，識遊其中因曰眼界，眼根清淨、其色晃燿，合于意根，因緣所縛三事合會，眼色識集眼界空，其眼界不成界無界，其明智者乃覺知，是故菩薩分別眼界解了真諦，以了色本則無所有。<p>「何謂以了色無有界？不與色會亦不離矣，無所生長，雖說色界則無所有、色無處所。何以故云色無有界？色無有色，無內無外亦無中間，立存虛無，因其思想眼覩色光。眼種清淨以見好色，假號曰色，無得有處，猶如明鏡見其面像，無垢清淨反想有色，雖現鏡中有形色，其影乃從內出不從外入。用外形照內鏡現，眼亦如是，以用清淨雖由于色，為之見鏡覩夫面像，以見色空色之自然，無有境界而不可取悉無所成。其色想者本無所生，眾生不解。適見色已，其以解色，界無所生則無有界，以解色界了色本末，無去來今虛無自然，歎詠光斯緣合所謂也，色界如是，以眼識故。<p>「真諦觀者知之無界。云何觀之？無眼識種，其眼色者則無處所，本淨所致眼色叵得悉無所有，眼識無法假號現耳，眼識不合無真實形，眼識之界因顛倒雜，從宿世成，現在因緣之所見縛，與因緣會號曰眼識，用眾生在顛倒。<p>「若至聖見分別了之，眼識無界。所以者何？眼無所成，十二因緣起對合生，託於所作假號眼識，慕樂識行起所習行合成于識，雖有所覩皆虛不真，託有形相因緣現耳！<p>「宣說眼識使眾生了，如來班宣分別眾形，諸想合成故曰識無所成。眼以清淨識之本相因行所趣，故曰所見，雖習眼識故曰無界。所以者何？眼不求斯我得眼識，及與不得。了之色識無獲令自然。所以者何？無所成故也。假託有言而現斯義，為眾生故救攝危厄。眼本所行意念是地，識相自然眼界色界識界，三事合成諸界集會，因緣業相宣諸法會，故有託眼色識。如是計惟，是以便入眾生達彼無眼，無有色界亦無識界，如是所教斷除諸著。<p>「若能有了如來所達覺眾方便，則能曉解一切三界則無有界。所以者何？計於諸界實無有界，色不可得，耳聲識界亦復如是。鼻香識，舌味識，身觸識，意法識，計挍思惟觀無所成，意界虛無不有真實悉無所有。<p>「又是種者則無所成，猶如有人下種在地稍稍生牙，水為因緣日光照之，其種所牙無所造行，其種不與牙共合成，因種生牙，種不離牙牙不離種，意界如是，從其意業顯現種矣！<p>「故有意界，意不離念，念不離意，意界雖別因緣合成，其意界者無內無外意無中間，皆由宿命本行所立，悉由意業因界合會，現在因緣之所合生，故假曰意。從己所部罪福所生，十二緣起顯有所宣，故曰意界。<p>「方便說之欲令眾生解其本末，究竟求之實無本末不可得之。所以者何？心自放逸無處所故。所有至識柔軟言辭，其意界者悉無真諦，無有過去當來現在，明者曉了意界無界法界無有。<p>「何謂觀察法界自然，悉無所有而不可得？法界無成不得形像，唯顛倒立無有人壽，從虛偽生興受識矣，故曰法界。<p>「何謂曉了法界之無顯現其界？所以者何？其法界者則無所有，從因緣生，以因緣生故曰無界。所以其界因緣合成轉成顛倒，如來、至真解眾生界，故曰法界。託集假號，法界無內亦無有外亦無中間，然住合結除善不善法，斷一切諸義，宣布道教，故曰奉行。<p>「論無所有法界虛空，無成就形假有號耳。法亦如是無所成像，以斷法想取現要說，悉無境界故先歎之。無去來今為現在緣而見繫縛，從緣合成，眾生不解。明者曉了而證明，法界無界不多不少，則以方便因言法界。<p>「其了法界，皆除一切三界所生，以斷諸法無說法界，因緣言相用處諸法，故曰究竟。明者宣曰無所生相。所以者何？法界之相悉無所成，法界無處，無處非處，無合住處，亦無不住。察了法界永無所住，法界無生，無能者，無合會處，無合無散，法無所造亦不成就，以能如是觀法界者，則察意識而無有識，當作何觀？<p>「無生界則曰識界。所以者何？計其意識無所有故，虛偽不實合于顛倒，從意念有故曰意識，由因愚冥凡夫所行，唯賢聖達見知之耳。以二事宣意識所緣，用眾生類不能解了，明者所別從虛無，不真正想所生有意識。其意識界無有殊特，班宣究竟假託有言，借于眾生，不解意識本末無界，因緣所集輪轉無際。<p>「諸賢聖等不求識界，無內無外無有中間，明者曉了其意識者不覩意識，皆從緣起從顛倒興，以二因緣而有眾生，不真思想受於虛偽，從心行生，隨俗相有意識耳。<p>「眾生本心從是緣現，意識無去當來現在，意識計本亦無所著，意識所在無去無來無所存立，意無所住。所以者何？意識本淨則無有二無相無二，所在立處而不可見，明者曉了意識如是。其意識者無有法說，無合會亦無離別，無所生想無言教相，獨賢聖了。<p>「何謂識界？從所來者無所從來，無有因緣。所以者何？其意識界從因緣生，察其本末無有見者，明者曉了意成如是，本無有作，眾生自造悉無所生，眾生所出相無所生。」<p>佛言：「持人！若有菩薩當作是觀，曉了意識則無識著。」<p>持人菩薩經曉三界品第六<p>佛告持人：「菩薩大士以曉意識，則不著欲界色界及無色界。當作是觀，雖存三界，不見欲色無色之界。既有是界，悉暢無界，班宣光顯眾生本末，在於欲界而自示現，在色無色而自示現，在是諸界現無有界，粗示要說，曉了諸法自然無界，三界之事無形無處，從因緣生，流於三界輪轉無際。<p>「智者分別三界所有境界悉無所有，從虛無合顛倒而有，是能覺了則解虛偽，自然永無便捨生死。眾生以除顛倒之業便棄三界，如來、至真頒宣三界，眾生所在悉無有界，無智習之迷惑作是，本淨自然而無有界，不猗三界，明者解之，此無有界。<p>「觀是三界眾生無界，己身虛空無有若干，一切諸法從因緣生，從顛倒合假有號耳。則無所成空而無作，自然清淨等御虛空，於一切界悉無所有，猶如虛空悉無所有。所以者何？究竟永寂，虛空本淨而不可獲，一切諸界亦如是矣！無內無外無有中間，界無有界，悉無所著皆無所生，諸明智者不有所生亦無所得，無住無不住、不等不邪本淨無獲。智者明了，不獲假託無念不能，由是智者不以諸界為境界也，相無所生隨俗名耳。無所分別以無生想，若滅是已無一切界，假有言耳。究暢本末悉不可知，以不可知一切亦然，明者所覩。」<p>佛言：「持人！若有菩薩暢了如是，解十八種及與三界，眾生之界及己身界、上虛空界達之平等，以觀如是則應平等不見境界，以無所見解一切界，假託言矣！<p>「一切諸界悉無有界，好喜入道曉了諸界，解脫眾生其相無二，以見無二並見諸界，以權方便頒宣示眾，十二因起假託有言，開化眾生入究竟義，以暢見慧一切諸界，故曰無形。所以者何？持人！如來、至真不得一切諸法處所亦非無得，無所亡失平等思惟，逮得無上正真之道。所以者何？一切諸法永無所有，本悉自然無成就者，諸界皆空覩實空無，以等如空無所生相，如來如是解一切界。如來不云諸界自然無界無形。所以者何？其無所有不可強有，以無所有則知自然。<p>「持人！當知如來所說，若有曉諸法所來，其菩薩大士便能分別一切眾生境界本末，以解本末分別麁細，頒宣諸界合散之義，諸界所入曉無自然，一切諸界虛空界，還自燒然無界無入，假託有辭永不可得，眾生無知故有是耳。猶如幻師工學其術，為諸眾生現若干變，以現諸化不可計形。若干種人不能知者，聞信所化謂之實有；其曉知者知幻自然。」<p>佛言：「如是，若能曉了幻化虛無眾生欺惑，若有明智，自解己身猶如幻化，了之假託，是世若斯自然知幻。若有菩薩曉了入是，暢幻自然以解自然，世之所居亦復如幻，以權方便為眾生類，現說一切悉如幻化。<p>「若有聞見解了幻法皆無所有乃至正真，其愚冥者不能達之，故為頒宣暢一切法。若了諸法一切如幻，欲入是義便當學者，深要之法不求得色，以不得色便不斷除，說其不斷除一切界，皆為假託。演諸合散分別諸界，宣權方便所造因緣，根元本末剖判真諦，現世度世有為無為，有順無順諸應不應，宣權方便究竟盡言，有義無義所暢因緣，而說分別處所無處，皆當達是一切如幻。」<p>持人菩薩經諸入品第七<p>佛告持人：「何謂菩薩曉了諸入？於斯菩薩觀十二入解其本末。云何觀之？所可觀者得不見眼之所入處，眼無成就悉無所有。所以者何？眼所入者，皆從緣對、從顛倒興，色之所縛、緣起所合。<p>「有二事因：一曰眼入；二曰從對。坐色故曰眼入，如是眼色有二猗著，眼色所入、色是眼品，自見色已以幻為門，故曰諸入。則盈生受，眼不著色、色不著眼，色不著色、目不著目，皆從緣起。以色為緣故號色入，自以見緣對，故曰有相，以入為業。<p>「何謂入業？由以顛倒用以豐饒以如究竟，不得入眼諸色之無，其明智者不求諸入便見真諦。從顛倒合愚冥凡夫有二相矣。眼以入色便顯入諦，已解真諦色入於目，無內無外無有中間。其眼眾色無去來今，現目覩色，現目覩色則貪受取，愚冥凡夫所行不可。明智達之虛無無真，思想顛倒便成諸入，諸入自然云何有乎？其無入相皆從緣起，故曰諸入。如來曰諸入虛無，悉從顛倒託於因緣，無有諸作無使作者，眼不召色色不召眼，亦無所知各各寂然。眼色諸入俱共淡泊，無有作者從因緣起，愚冥凡夫心處顛倒，賢聖達之，然無所生無所滅矣！<p>「無來無去，眼色諸入眼不斷眼，目不想目、色不捨色，便知自然。色不想色。所以者何？各各空故，各各淡泊知自然故。眼不猗眼、色不知色，自然之故。眼色自然無成就者，眼不求眼亦不合散，各各空無，目不習目是我所眼，色不習色色是我所，幻自然相，眼色虛無則曰自然，假託言矣！<p>「耳聲、鼻香、舌味、身更、心法而不可得，悉無所有亦無所成。所以者何？從因緣起，處在顛倒，立在二因，從心法興諸品入故，故曰諸入。以法因緣假託入門，法不著心，心不著法，法不著法，心不著心，著從緣起以立法事，因心見相不得入法，明智達之。<p>「求諸入本覩見真諦，皆顛倒合，愚冥凡夫見有二相，無內外亦無中間，心不入法法不入心，無去來今，皆從緣生，愚者不了，明智達之。所以者何？悉無所有處自然故，無意入法無有真相，不得成就假託現耳。<p>「如是，持人！菩薩以得曉了若斯諸所眾入，便了一切十二諸入，不著不縛便斷諸入，以造立證入諸分別使無所起，曉了無相猶如流水在所合矣！故曰水普無所不入。其十二入亦復如是，所云內外皆從因緣，其水流至多所成就。<p>「雖言自然不得處所，以見縛著，其諸入者向塵勞門，愚冥凡夫不斷塵勞，故曰入門。眼著于色，耳鼻口身心亦復如是，無所歸趣。菩薩大士曉了自然分別諸入，已分別入悉除眾結。如是，持人！菩薩大士曉了諸入。」<p>持人菩薩經十二緣品第八<p>佛告持人：「何謂曉了班宣諸入？十二緣起觀十二。以何觀之？以用諸法悉無明業，故名曰癡；不了無處，故曰無明；不解諸法有生無明，故曰為癡。以不了是何故無明？無明緣故有行，若不達法不行是法，故曰無明緣故便有行。有行緣故生其識，故曰從行致識。有其二相致名色矣，故從識緣而生名色。從名色便生六入，故曰從名色緣得致六入。因有更痛，故曰從六入緣便生所更。因有痛痒，故曰從所更緣致有痛痒。則生恩愛，故曰從痛痒緣便生恩愛。從恩愛緣生所受，故曰從恩愛緣便生所受。從所受便生所有，故曰從所受緣便致所有。從所有便致生矣，故曰從所有緣便致所生。從所生緣便有老病死啼哭愁慼不可意法大患苦會，故曰從生致若干苦。<p>「以何等故合是眾惱？以無明故。習諸顛倒，從恩愛行忻樂貪欲，其心在在樂慕不捨，是則世俗十二品有緣起自閉，盲冥無目無明羅網，志存疽癩入於幽闇。無明為首，十二緣以觀如是，了斯無明虛偽不真。又其本際而不可知。何以故不可知？不可知，不逮明故。用無明故，其生本際而不可知。若有明智當觀察之，曉了本際則達無際，不起思想亦不無想，便斷眾想。以斷眾想不猗無明，一切諸法不違無明。是諸法者不去無明自大之心。所以者何？以捨無明，以故曰名一切諸法皆為無明矣！以能覺了一切諸法皆無明者，則達明業不更致明，以消無明則曰明業。<p>「何謂消無明者，解一切法悉無所有，一切諸法皆虛不真，處存顛倒法無所有，假託有耳！是則名曰以斷無明，亦斷有明。明與無明悉虛不真，所曰無明，用無明故有眾行業，便致十二，愚冥凡夫所不能達自投邪冥，悉無所有反造所有，故曰為行。無處無言不言不知，明亦不冥，諸行之業悉本空無，所法無有反行所有，故曰無明之緣使成諸行。<p>「其行無常，從是非業致眾行來。又察眾行無去來今，其無明空分別無明。諸行本空行悉自然，行無所著，因其無明故生諸行，其無明者不著諸行，明行不斷無明便消，行不除行，是行無明則發闇弊，處存顛倒無明叵得，則曰自然行不可得，亦曰自然。用幽冥塞，故曰無明，用冥無明便立行耳。<p>「若法無無明無所有，以虛偽法便成無明，行識行無所著行，不起識行。所以者何？行不知行，行無有法所可至奏，從行識生眾顛倒。其行與識，無內無外亦無中間，無起識者，以行逸生其識耳。彼若明智求識不得，識無所生亦無所見，不別於識，名色、六入、所更、痛痒、受、有、生、老病死憂慼啼哭痛不可意大苦陰會，輪轉無際生死不斷，投于五江四瀆之間不能自濟。曉了無根悉無所著，無致無極平等之業，觀十二緣亦復如是，斯名曰明無二，故勤精進求一切諸法，以慕諸法無想不想，是柔順明入十二緣。<p>「是為，持人！諸菩薩眾曉了頒宣十二緣起在合會緣有所生起，分別無會，是曰逮得解無所生，曉了緣起觀十二緣，不當察生不至權慧。若能達知十二緣起無所生者，乃曰曉了逮無生慧。<p>「是故，持人！菩薩大士欲入無生慧建立證明，當分別暢十二緣起而奉行之，以餘奉行於諸緣起而無所生，以作是觀，乃謂逮得無所生慧，以能逮得無所生慧，造立證明，乃曰逮得無所從生曉了道慧。<p>「是故，持人！菩薩大士如是行者，於所生緣而無所生，悉斷三界，因緣證明觀無所生。若有菩薩至無生相，便疾逮得無所從生法忍，輒得親近菩薩之行，己身所奉面緣諸佛而受道決，當逮無上正真之道為最正覺，得決不久以近受決。又以自己如是色像奉行佛教，是諸正士各便受決得許信樂，分別一切世間諸法以度方俗。曉了十二緣起之元以達緣起，諸佛世尊現在目前，不復恐懼諸魔波旬。若見現在陸地水中，一切諸物覩見生死，已度眾厄拔無明根，如是比像永得安隱覩見正士。」<p>佛言：「持人！若有菩薩如是解了，吾我所有皆因緣故，若有聞是曉了十二緣起本末，信樂不疑，諸如來所成其根元，不久受決，得無所從生法忍，以受決本如來不久，諸如來便得道決，當逮無上正真之道為最正覺。」
。
<juan>持人菩薩經卷第三<p>西晉月氏三藏竺法護譯<p>持人菩薩經三十七品第九<p>佛告持人：「何謂菩薩曉了意止？若有菩薩分別觀察，行四意止。何謂四意？自觀其身痛痒想法，亦復如是。<p>「何謂自觀痛痒想法？於斯菩薩自觀身行察如真諦，無常苦空非身之要，身為瘡病，危厄眾害以用樂習，動搖遊去荒穢不淨。以觀如是，若干瑕疵滿是身中，九品瘡孔夙夜流出，臭處不淨猶如便廁。諦觀如是，無如毛髮可樂可取，不淨穢濁皮覆其肉，筋纏裹之從罪福成，積聚眾著便有盛陰。何謂積聚？何謂盛陰？皆宿世緣有是盛陰，由本倚慕虛偽覆之，沐浴文飾，謂是我身，由是積聚。<p>「何謂盛陰？從因緣起而報應成，從造行轉因于四大，計身本末非真之有。受于四大而成色陰，因得假託。所以名曰身者何？已自造作，故曰為身；心以依之，故曰為身；罪福所為，故曰為身。從思想生不肖可賤，與行業合，故曰為身；從因緣成身適小安，便復壞敗不得久長，不可常存尋當別離，故曰為身。<p>「無內無外亦無中間，雖立迫惱，身不知身，亦不可見，不為解明，不得度岸，無有思想，猶如草木瓦石之類，身不成身。以作是觀，以立解達，則不貪身，無所慕樂，知身為患，身無過去當來現在，非身是身如聚沫，澡浴文飾，是身如宅；八十種蟲，是身迫惱；無數百病，是身無救，三苦困厄。所云苦者，生死之患、別離之難，是身苦器受諸危厄。以作是觀，思惟順義，則不貪身、不慕他人、無所志樂。是身無我，雖有便離，身無所有悉無有實，是身以空自然虛無，至無真正虛偽立耳，結在無益從本行成。雖有是身則非我身，當興專精慕求不貪。已能觀察己身壽命，不得合散，不見往返住立處所，不覩過去當來現在，無想不想悉無所著，不猗身命，身非我有亦無我所，則無所受。不合不散無所從來，令心惱熱不知所趣，計身本末無所起生住立滅盡。<p>「菩薩觀身如是無身，已了身虛，若身欲盛輒自消滅，身意則止立存順行，如義觀身便無有身。」<p>佛告持人：「何謂菩薩觀身痛痒？若有菩薩察身三痛：樂痛、苦痛、不樂不苦痛。計其痛痒不知所趣，無去無來唯從虛無，因緣合成受罪福報，由顛倒興。知痛本無，因思想立，作是觀者不得痛痒，無去來今不見處所。其過去痛了空無我亦無我所，無常堅固悉顛倒法。過去痛空惔怕無想，當來現在亦復俱然，乃知痛痒不得成立，無形可獲各自分離。其痛痒者無有起者，亦無所滅，亦無處所無內無外，愚冥凡夫由從顛倒而生痛痒，罪福報應適合便離，故曰痛痒悉空慌惚虛詐之法。<p>「以如是知，從痛因緣得心處所，痛會有竟必歸滅盡，不見痛痒所合聚處。心自念言：『痛痒則空，自然無形不見所生。痛無所生，亦無有滅，無有成想。以無有成想已無有相，相無所生。』普觀如是，身所痛痒則無所猗。解知痛痒真諦本無，以斷痛痒離諸入痛，不與其合不著痛痒，眾行寂然速求方便，逮三昧定。菩薩察行痛痒如是，見行以了則覩十方。」<p>佛告持人：「何謂菩薩觀心意行？若有菩薩觀心念行，發意念頃察于心法，若存異變以能觀者，心自念曰：『其心未曾有所奔逸，無所至到。異緣所使遣所湊相，心所興發亦不成就，亦無形貌悉不可得，心無往返立無所處，無去來今，以因緣現而有所念。』其心計之，無內無外無有中間有所迫惱，心無處所無自然矣！不可成辦，心無所斷。若有所斷，心以名曰若干種變，使不可計，生相即滅。<p>「持人！心無住處心無存處，所在已能覺，是則無心念亦無所見。所以者何？又其心空自然無形無有眾生，又無所有不得處所。無合心者、無有散者，心無過去無有將來不得中間。無能見者，心不自然心不清淨，心不知心心不斷絕，心無有心則曰本淨。<p>「處在顛倒愚冥凡夫，以虛因緣教在諸相，心自發念。又其彼心空無吾我，而計有身心存有常長久永安，以顛倒法而自投冥。觀心如是，逮得柔順心意止也。<p>「心無想念亦無不相，曉了其心，而於所生無所生想。所以者何？心無所發不得真際，不得其相心相不起。明者所解分別達之，知心所習所趣歸滅，審知如有作是察心，不有合習無滅歸處，以不得心。若不得心，況復所習所歸究竟？以是之故，心不想滅亦非無想逮心清淨；心已清淨，不隨塵勞不為污染。所以者何？知除所有心則清淨，眾生心亂便染塵勞，心淨則淨以能知除。心自念言：『心有塵勞，以是之故，計眾生行，心有所著便為塵勞，心以解明則致清淨。』已作是觀，不得欲塵心，不得淨心，爾乃達了心本清淨。菩薩如是觀心意行，便通本淨。」<p>佛告持人：「何謂菩薩心存在法，觀其法行，若有菩薩觀一切法，不見內法不見外法不處中間，有所迫惱，法無過去當來現在，因十二緣而生有之，諸法顛倒法無成就。<p>「又察其法，無有內外亦無中間，法無合散，一切諸法悉無形貌，無所有無不有，託有音耳。一切諸法猶如虛空，亦若幻想，生自然本清淨明，諸各有所猗勞。一切諸法無所覩見，察其真實猶如夢中所見，覺無所覩。一切諸法猶如照影，本淨無形無名想，諸法無思。一切諸法，如呼聲響，從虛無立諸法則無，自然之故不可得矣！諸法野馬無所有故。<p>「以能如立觀諸法者，愚冥凡夫見若干變，則知無法不用法無合無散，以見諸法永無所著。以作是觀，見一切法無往無返，不見諸法之所立處。所以者何？無處非處，一切諸法從因緣起，處在顛倒輪轉無際，無言不言無有二想，亦非一想不有小想，明者所了而不可得，亦非不得。所以者何？諸法不生亦無所起，無造無作不得作者，諸法捨形亦無身貌，亦無自然自然成矣！諸法無數本真諦故。以作是觀，解一切法，無有吾我無人無命，察于空無，心自念言：『一切諸法悉云本性空，法以自然亦無有想，不見眾想不造法願。』察一切法以無所生，自心念言：『法無所起亦無所滅。』以觀如是得法意止，於一切法了無所生，知歸習盡因法相成，自然離以則無有相。所以者何？無有成，其無相者乃捨相耳。諸明達者分別覺了，是一切法悉為本無。<p>「若有菩薩當作是觀諸法法行，以作是行，不得諸法亦無所生，不起諸法有所住止亦無所滅，一切諸法悉滅度相，諸根寂然相亦惔相。菩薩如是觀見諸法，了法意止，已無止處無所不止，悉入諸法慧明之相，自察心念致法意止，則名曰頒宣經典。於一切法而無所住，敷演諸法攝妄以慧，斯曰於一切法所覩真諦逮法意止。」<p>佛言：「意以止者，便至意斷，身意痛意想法意，解三界空不見身及痛想法，則四意斷。」<p>佛告持人：「菩薩若有逮解五根，度俗世本，順諦察之。何謂為五根？一曰信根、二曰精進根、三曰意根、四曰定意根、五曰慧根；是為五根，當覩是行。云何觀之？信一切法從因緣起，立有顛倒虛無合成，展轉不定猶如車輪，所遊無際，亦如所夢自然退逝。信一切法無常苦空非身，疾病瘡痍老不長存，不得久在當復別離。諸法不真皆無有實，慌惚捨放等放諸根。猶如彩畫、如小兒力，思想欺戲以為真實，不知虛詐悉無所有。其信根者，一切諸法無去來今，無去無來亦無所住，空無相願、無起無行、無想不惑，戒清、定淨、慧解、度、知見品淨。以能奉斯信根行者，則不迴還。篤信為首建立禁戒，悉無所失不違道業，以無所失便順正法，住於篤信無能動搖。善德報應感來歸護，則立直業而無諛諂，斷諸邪見六十二緣，不求外學以為師主，如見日月不用燭火，唯歸如來識知聖眾，善具足成立淨業戒忍辱仁和，如是篤信而不動搖，以無能動甚懷義信，便具道法。」<p>佛告持人：「何謂菩薩觀精進根？云何具成曉了方便？若有菩薩篤道不違，以精進故休息五蓋，設值得聞如是景模深妙經典，勤順奉行，夙夜精進不悒怯弱，心不忘遠志慕博聞無罣礙法，以斷諸蔽不廢精進。若心生念惡不善法，以大精進而蠲除之，識法已興建立勤修未曾懈惓，無猗精進攝加勤修，不以此行有所違失，而不還返所遵力務。曉了諸法分別如應不戴仰人，在於世治不失精進，以斯進根最有威德，以義勤學得號進根。」<p>佛告持人：「何謂菩薩逮得意根？云何曉了奉行意根？若有菩薩制止其意，順施戒聞具足梵行，究竟戒品清淨之業、定意、慧解、度、知見品，淨身口意究竟謙恪建立正意，在一切法令無所生，住存殊異而察至行，苦習盡道以除斷斯，存立意止，方便解達根、力、覺、一心意定意三昧正受，解暢諸法而無想願，得不起慧致忍辱聖，離欲滅度以得意止，具足佛法不行聲聞、緣覺地也。奉無礙慧心不迷惑，以能專精如是像法，身口謹慎不失其意不依仰人，察如是法，最有威德逮得正本，是謂曉了逮定意根。<p>「何謂菩薩逮定意根？云何曉了斯定意根？若有菩薩以行禪思一心不虛，行賢聖業禪心無所著，以無逸禪善攝定意，明解正等曉了定意，無顛倒禪觀定意門，以暢不亂入于寂志。從三昧起不復定意亦無正受，以能慕樂志立道業，而以禪思因用自娛不須仰人，禪思正受不隨禪教，以逮威德定意一心，不貪利養行不憒閙，以最威德逮定意根所度無極。」<p>佛告持人：「何謂菩薩行智慧根？云何曉了逮智慧根？若有菩薩滅身所行，為何謂也？盡除眾苦常消身行，在在行慧普見離欲，滅習盡道向無為門，以行慧根，皆覩三界一切熾然，知三界苦。其智慧者不猗三界，察之悉空無想不願，心無所生無所復行，覩者有為悉放捨之。如救頭然具足佛法，專習諸法。雖處三界，戢滅一切悉放捨著，而於三界悉無所慕。斷諸所樂捨諸有為，一切染污愛欲縛結，心無所著。不慕五樂，不著欲界色無色界。心抱智慧聖明功勳，不可限量猶如江海，所行至誠而無崖底。曉了諸法，則以智慧分別三界悉無所著，是最德義奉於智慧所度無極。」<p>佛言：「持人！何故曰根？所曰根者，義無能動，故曰為根。以無所動無所逸馳，故曰為根。永不迴還不依仰人，義無伴侶順隨法教，故曰為根。不恥他人莫能搖者，無所雜錯，故曰為根。如是，持人！斯則菩薩曉了諸根。<p>「又復，持人！菩薩分別眾生諸根，善學方等。知眾生根染不染者，有欲無欲根，有瞋恚無瞋恚根，有愚癡無愚癡根。知墮惡趣若生人間根，知生天上十方佛前根，心明達若柔劣及中間根，悉見知之。下賤麁獷根，諸根不具，若不損根而悉知之。諸根應法，有方便根，無方便根，悉復知之。有罪無罪根，猗著無著根，危害根，無害根，悉當知之。隨順根，不隨順根，有礙根，無礙根，欲行根，色行根，無色行根，暢諸善根，究竟善根，悉能知之。所歸趣根，仁和根，處邪見根，立正見根，慳貪根，無慳悋根，悉能知之。卒暴根，無卒暴根，迷惑根，不迷惑根，速疾根，賢和根，忍辱根，瞋恚根，懷嫉妬根，無嫉妬根，具施根，非具施根，信根，無信根，貪欲根，離欲根，居家根，捨家根，戒具根，毀戒根，悉能知之。<p>「誡戒根，無誡戒根，清淨根，忍具根，恚恨根，上精進根，懈怠根，亂心根，取要根，定意根，智慧名根，失智慧根，具聖明根，愚騃根，無所畏根，自大根，離自大根，逮得道根，從邪見根，心安和根，放心恣意根，悉能知之。散意根，寂靜根，起生根，無所生根，清淨根，瑕穢根，解明根，顯曜根，聲聞根，緣覺根，菩薩乘根，佛乘根，皆曉了知以逮得，是則謂得力。而無等侶無有放逸，謂不迴還致善方便，名曰意根。知諸天、龍神、阿須輪、迦留羅、真陀羅、摩休勒、人非人根，最為威尊無能勝者莫能動搖，所行方便普度無極，奉行勤修如是像典疾逮曉了，於一切法而得自在，旋十方界無所不濟。」<p>佛告持人：「何謂菩薩曉了道乎？云何致道耶？若有菩薩奉八聖道：一曰正見、二曰正念、三曰正語、四曰正命、五曰正業、六曰正方便、七曰正意、八曰正定。<p>「何謂正見？若有菩薩斷除一切諸所邪見。所以者何？一切所見上至泥洹，若欲見佛，皆去是等諸所見業，乃曰正見。以無見不受見成名諸見，悉無所猗普無所念，以無顛倒無所無想，是曰正見。所見平等，為何謂也？捨世虛妄以棄邪見，以如見除諸所覩，住于正見悉無所著，無想不想不見泥洹，遠諸欲見不習諸見。<p>「何謂正見？一切寂然無生清涼，亦無所滅等覩無為，本以清淨，於一切法無所望，亦無不想無所不應，是曰度世正見。<p>「何謂正見？不得現在亦不度世，正見斷現世法亦及度世，不想現度除一切想，不得等邪等諸不等斷諸等行，是名度世，乃曰正見。如是一切悉無所生，故曰正見。見所真諦正見無邪，是曰正見。如是，持人！菩薩大士所行正見。<p>「何謂正念？如真諦解一切所念，皆是邪想，及思無為佛法聖眾。所以者何？斷一切想所思平等，是念故正念，以無眾相曰正念。所以者何？消一切思名察正，則無有邪不復懷想，乃住正念不得所思，離邪正想故曰正念。以除想諸等棄眾念，捨虛顛倒消想不想，等一切念，不猗諸念除諸想，故曰正念。<p>「何謂正語？一切言辭皆為虛妄，處在顛倒悉皆惑想，見於平等，心自念言辭，正斷一切言辭所宣，故曰正語。言無所湊無去無來，所見如是等無有異，已逮正語，口之所宣皆實至誠，故曰正語。口言清淨，所住之處斷一切教言辭辯才，心中覺了口無所宣，悉捨邪言住於正語。<p>「何謂正業？以住正業皆知一切眾邪之業，其一切業不真不諦，本無所作。所以者何？一切諸業無有至竟，業悉散故曰正業。不於正不於邪，不於是不於非，無想不想皆度眾業，不造正邪等逮諸業無作非作，故曰正業。皆能等說邪正諸業，如真諦解一切諸業，亦真諦見無應不應，是謂正業。其以正行無有邪業等見諦行，故曰正業。<p>「何謂正命？知一切命皆墮反邪。所以者何？其想有命想有萬物而懷妄想，無為泥洹清淨之想及想見佛，一心清淨以住是中，欲以淨命皆墮邪業，一切諸命若正性命不以為邪不以懷正命，是曰正命。言是邪命，逮一切命悉成清淨，是曰正命。解一切命無有正邪者，住淨命行無有放逸，無正邪命、無雙無隻無應不應，是曰正命。無住邪者逮得淨命，無有命想無善無言、無命不命，等行真正而見不虛，是曰正命。<p>「何謂正方便？棄眾邪便。所以者何？一切方便皆墮反邪，方便所在心在結著，是曰邪便。所以者何？一切諸法無真邪便，所行方便則不真正，其不真正名邪方便，無方便矣！無究竟無言辭，斷諸方便彼無所有，棄泥洹想無佛法想，知行方便一切方便，悉不真正至無方便。其以平等則無方便，等一切法無有若干，無有方便超越方計，所有方義則無所計無應不應，是正方便；方便叵得此之謂也。所言方便是謂定意，斷諸方便謂眾真諦，等見如是不想方便，以無所想是正方便。<p>「何謂正意？一切所念皆為邪想，意之所念皆是邪思。所以者何？一切墮邪，彼若意生皆為邪，意無所念。所以者何？一切所念從因緣生，所曰因緣皆曰邪矣！其意所念不起不滅，是曰正念，所以名正念。<p>「若無意念住處發起業，不意無意意第一淨，無邪意念皆斷眾思，其以邪者悉無意念，是住正意。其正意者，不正不邪正念邪念，除一切意諸念思想，所曉了者心不起亂，常行六事曰住正意。意未曾生有意未意相，解一切意皆了諸意暢如真諦，不復思念有意無意應與不應，是住正意無意無邪。念于等行無念不念，無因無思無所惟念，一切無望逮致無言，無意不意住思平等，無言無說棄一切辭，解如真諦，普無宣教無思無想，是乃名曰住于平等。<p>「何謂正定？見一切定皆為邪定。所以者何？若受三昧因緣之想，望正著除斯皆邪定，所謂取反，此定不真。若於諸受而無所受，又不懷求三昧定想，無出家教無念定意，其無所猗無作無暢，消斷喜悅永密安樂分別定相，於三昧定而無所住，是乃名曰正定三昧。<p>「所謂正定，於一切定而無所著，則無放逸明了如慧，曉達定意不猗定行，而無希念等消正行，如以是者，無想不想不想無想，乃曰正定。無正無邪一切無望，以斷諸想並滅眾希，乃曰正定。所云定者無正邪定，心無所生不正無邪，無正定無邪定。所以者何？以能覺解方便諸定，乃住正定。無三昧想，不積平等普曰一切，乃曰正定。其不馳騁不造等逸，若等若邪普等諸法，一切定意以存正受，一切三界皆是有為，所思真諦以慧覩見，一切五趣往來所生。」<p>佛言：「持人！如是菩薩曉了道義，以逮如斯剖判道趣，若斯聖業解暢真諦，乃曰正定。」
。
<juan>持人菩薩經卷第四<p>西晉月氏三藏竺法護譯<p>世俗度世品第十<p>佛告持人菩薩：「何謂菩薩得曉了知現世度世經典之要？云何名曰現世度世？若有菩薩常順思惟現世度世。云何順思？何謂現世法？何謂度世法？若有住於顛倒法行皆從想有，由因緣生合於虛妄。有二緣立從二想生：一從虛妄、二從無生。其虛妄語欺迷惑法，得愚冥想猶如小兒，執若干種畫於虛空，虛妄經行。愚冥凡夫，想云有世；計其世俗皆歸壞敗，麋散悉盡。以見一切世俗諸法從虛欺惑，所因無作本無所生，陰種諸入皆從緣對，色聲香味觸，由因緣法不說色緣。猶愚凡夫心有所猗，所以諸見因無數見，而有猗著。若彼種性放存窮匱，令世間見處在顛倒，所覩世法度世在彼，為何所是？世俗之法真諦如有，達其本淨是為度世，明不求世了不可得，度世亦然。<p>「若不能得現世度世，無現世及度世業，宣其度世現世本淨。何謂宣布度世之業？若世本淨至于度世。所以者何？永不可得，現世本淨悉空，其世亦然。本以自然世本淨寂，以世自然世淨寂然，計世俗法無究竟成，當作是觀。現世度世悉不可得，不得度世不著於世不念度世，以不念世及度世者不與世諦。所以者何？以覺曉了世間悉虛欺詐惑法，以能覩見世猗虛無，不想於世不慕度世。所以者何？」<p>佛言：「持人！所云世者，謂五盛陰也。貪求合會一切世法，明知求陰永不可得，五陰自然而不可得，五陰本淨亦不可得。五陰無來去無所至，湊處不可得，是曰度世，不知五陰所歸處所也。以無五陰、諸種本淨，及諸衰入之本淨也。<p>「若有菩薩觀於世俗之法，悉無所見以合度世，不見度世不與世合，則無有世惟覩度世。在于度世，不見世法而有異持也。不轉二法，云是世俗、是度世法。所以者何？持人！其所在世，解世本末本無所有，度世亦然。雖見有世悉無世法，所作分別度世俱同，以了無世。假使有人，心自念言：『世俗別異，度世不同。』則於其人佛不興世，雖佛出世，普世顛倒，無發道行用真正解，以慧察世頒宣經法，處世顛倒貪受于世而救濟之，故曰度世也。是故，持人！用真正解以慧察之曉了世倒，故曰度世也。如來出世普通諸法，世俗度世皆無有二，以真正慧觀察造證，故為宣布度世之法。」<p>佛言：「持人！不以是法遊於世間，無所至湊無所消除，不猗世諍乃得世義，不念度世曉了世辭，達本所想以著想二，不解能達如是像法，則無濟者不能解了不暢度世。所以者何？用二行故，其二行者不能解了世俗度世。菩薩如是方便曉了一切諸法，現世度世靡所不達。」<p>持人菩薩經有為無為品第十一<p>佛告持人：「何謂菩薩曉了分別有為、無為法？云何有為、無為法？若有菩薩以真正覺，有為無為順理求之。云何順理？云何求之？亦不作有為法，有所見者自然得號，已造有為故曰有為，又有為法以虛偽轉。云何為轉？由已合會自然歸之，以二緣立緣本際教。用以所有自因而生，一切諸法，無為作者勸使作者，自然生已，是有為法斯自然法，無有迴還故曰有為。其有為法，無內無外亦無中間，住存欺惑，無合無散，由從虛妄思想興立，從無明緣生愚癡業有一切法，自然轉行無教造行，從有為事受其相業因其顛倒，以愚凡夫猗名之故，又明智者，覺了有為不可得邊，不猗有為無合有法，乃曰明智。<p>「明智分別至實，有所造行滅一切為。明智剖判一切諸行虛無欺詐，是諸法者悉無所有，咸為自然亦無自然，從意念成一切有為。所以者何？不當奉行有為因緣。或曉無為，未曾復習有為緣行，若曉無為爾乃通耳。云何曉之？一切有為皆為不真而無有形，悉無邊際無至合會。明智觀之，不以有為至生究竟，其有為者亦無所受悉以無異，有為無為亦復無異生，宣斷有為業，是有為、是無為，斯有為相、斯無為相。彼何謂有為相？知生當死合會別離。何謂無為相？不生不滅不會無別。愚冥凡夫不能解了入斯二義，不曉有為所由起相及滅壞相，不住異相，因無相生，住於異也。若無是相，如來所說，從是相生，從是相滅，住如是相。」<p>佛言：「持人！如來所云一切諸法皆無有相，以能得成，無所生相，無滅壞相，無所住相。如來敷演無為之相，是相非相，其有為相不成無為導師，所以愚冥凡夫所宣道法，有為所起會歸滅盡，惟無為安。以能無為，不生不滅亦無所住，故曰無為。從其所習而令生滅，其無所習則無究盡，無行無究無異住處。其以真正解其斯慧，不致合會，有所起生而有滅也，無有異住。<p>「若有菩薩當作是觀，其有為法及無為法，無有不無常見如應，不覩有為及無為法，有為不見無為，無為不見有為，不見異無為，而自謂念我身有矣！真有正是見有為業，無餘有為是諦有耳。思念妄想，其有為無為法永無所想，有為無為以無所想分別諸想，皆斷諸著以了無為，除去眾緣本淨無緣。其因本淨所覩真正，以能曉了悉無所作則無合會。菩薩能逮是有為無為，則了諸法不有不無，亦復不猗有為無為，乃逮正覺也。」<p>佛告持人：「若有菩薩分別五陰，曉了諸種解達六入，以能暢知十二緣，剖判四意止、五根、八道，能覺世俗度世之業，明知有為無為之事。以曉了是，逮解一切諸法之無，宣布諸法所不達，得意力勢，解暢一切諸法章句，斷生老死心，不能絕壞，能自究竟無上正真道，成最正覺。」<p>持人菩薩經寶光菩薩品第十二<p>佛告持人：「乃往過去無央數劫不可稱計懸曠無限。爾時於世有佛，號紫金山王如來、至真、等正覺、明行成為、善逝、世間解、無上士、道法御、天人師，為佛、世尊。其紫金山王如來壽住五劫，諸聲聞眾不可計數，諸菩薩會亦不可限，無能稱了知其多少。其土熾盛，風雨時節五穀豐熟，人民安寧強不凌弱，各得其所心行平等，飲食消化不以為病，婬怒癡薄善自修身，家居義教順律清淨。彼時如來，為諸菩薩一切眾生，決諸疑網令無懷恨，頒宣菩薩道法之藏。<p>「時有菩薩名曰寶光，聞佛說是諸菩薩業，解陰衰入諸種十八，十二緣起，諸根意止，八正道行，世俗度世，有為無為，即輒奉受。如是精進十二億歲，未曾發起婬怒癡心，不貪利養飲食衣服床蓐臥具病瘦醫藥，惟心精修，入如是像曉了思惟，常修精進，盡其形壽淨修梵行。在其佛所壽終之後還生本土，在於人間適生墮地，便復出家復受學斯，如是像法曉了奉行。復在於彼六十億歲，淨修梵行心不捨遠，如是像法慕求不廢，復壽終竟還生佛國。其紫金山王如來續存，復在其所淨修梵行，一一劫中，五返生沒終而復始。<p>「其紫金山王如來、至真，臨欲滅度終五劫已，因是景模博聞無量，曉了諸法，於五劫中所可聞受。觀已從佛諮講解者，逮其意力觀戴如來，便為眾生一一敷演，開發無量人，皆發無上正真道意。佛滅度後正法住世一劫，復五百返往來周旋，生於人間常出家學，奉是景模曉了正典，化無央數不可思議眾生之類皆入至行。寶光菩薩見萬億佛，最後有佛，名無量光如來、至真、等正覺，所見授決：『却無數劫，汝當成無上正真之道，過無數劫，當復逮見億百千姟兆載諸佛，逮得正覺，號決一切議如來、至真、等正覺。諸聲聞眾不可稱計，難可限量，諸菩薩眾無央數人。其國處世人壽二劫，米穀平賤人民安隱。』<p>「是故，持人！菩薩大士欲逮得是如斯景模曉了正典，當精進學受持諷誦是經典要。」<p>佛復告持人：「若有菩薩學是經典，逮權方便常修四法。何謂為四？一曰棄家捐業行作沙門、二曰捨於憒閙習在閑居、三曰住清淨戒行不違闕、四曰去離懈怠精思不廢，是為四。以行是四勤求博聞，常立忍辱疾逮四法。何謂為四？一曰雖生天下常住中國、二曰因值佛世不在邊地、三曰常奉正法終無相違、四曰悉除罪蓋無復殃釁，是為四。若有菩薩學如是像經典之要，輒逮力勢，布施清淨、戒禁無穢、忍辱、精進、一心、智慧，聖明無瑕，以建是法致權方便。<p>「又復，持人！菩薩學斯立知止足閑居功德，懷無蓋哀愍于眾生，以用大哀入于眾生，然後乃學如是像法解了要行。<p>「又其菩薩入總持門學於勤修。何謂得入總持門而學勤修？志慕勤思曉了量法，方便觀察奉無限行。又解了觀諸定意門諸要法門，入不可計因緣正行，逮致如是比像力勢，曉一切法分別諸法，得意力勢以能曉了，斷生老病死，志強無怯不失正法，乃成無上正真道意逮最正覺。」<p>佛復告持人：「若有菩薩通總持門，普能曉了一切諸法言辭所趣，以用一事入百千事，以用道力分別諸法無所不達。又若菩薩逮定意門入音聲，便入無限定意門辭。以得入是，了若干品一切法門，以入一切諸法道門，頒宣諸法靡不蒙濟。又其菩薩奉行智慧，以是慧力曉了諸想，勤解想已以是慧力逮一切法疾通無礙。<p>「又若菩薩曉了無量定意門行，以住是地，普致一切十方法。又若菩薩曉了無量總持門行，解不可計定意門力，以定意門暢不可限眾法之元，以是道地普入諸法靡所不通。又其菩薩甚能曉了觀世間行，極復分別有為無為，奉行諸法心所不著有為無為，行如是像一切諸法，疾解諸法逮得明慧。<p>「又菩薩行權方便，勤察一切諸法本無所行，雖作是觀不為世事，不著世法亦無所猗，如是像法疾得曉了一切諸法，分別諸法，意力施財剖判章句，斷除生老死意行具足。<p>「是故，持人！菩薩大士於是摸法而度無極。何謂為四？於斯法典奉如道義、勤修正法、於斯經典逮無罣礙、普入道慧。」<p>持人菩薩經往古品第十三<p>佛告持人：「乃往過去無央數劫，不可稱計長遠無限。爾時，有佛號無量光超殊王如來、至真、等正覺、明行成為、善逝、世間解、無上士、道法御、天人師、佛、世尊。其佛世時，聲聞眾不可計數，大會無限，諸菩薩會不可稱載。其佛在世時壽一劫。<p>「又彼佛土皆以七寶而遍覆成，七寶樹生周匝圍繞，以用莊嚴一切諸樹，殊異珍琦交露帳覆。又諸樹下皆施師子床，其諸床上細好帛㲲裹樹布床，一切諸床琉璃為足，以赤真珠而挍諸樹，自然熏香合成諸葉，華常茂盛而圍旋之。其樹前自然浴池有八味水，其水底沙悉以水精車❥赤真珠合成。又以三寶造成浴池，其諸浴池自生青蓮紅黃白蓮華。又諸池水以七寶作挍飾欄楯，一切欄楯地平如掌。<p>「又其佛土清淨無穢，其佛國土寶樹熾盛，猶忉利天晝度大樹，嚴飾巍巍明月珠樹，諸億千充滿佛土，其光悉照覆日月耀令不復現。其諸寶樹琦珍交露，出好音聲哀鸞眾鳥，天諸玉女歌音樂聲，如是軟音普流佛土，無三惡趣不犯諸惡，不為眾生喧雜句說，惟以敷演如斯像法智度無極，是菩薩藏化無央數諸人物眾，一日皆發道心，其本發心志存大道，便悉具足道品之法。<p>「如是，持人！其無量光超殊王如來、至真，因其方便化不可計無央數載眾生發道心，今生下方去此佛土，在彼佛土成菩薩行。佛滅度後正法存立，竟至半劫時，佛滅度後正法便沒。<p>「有一菩薩名意無限，從下方佛剎來生此土。其國去斯十佛世界，適生未久年十六歲，便捨捐業行作沙門，在無量光超殊王佛所諮受經典，臨法沒時為諸菩薩宣布陰種一切諸入分別解義，聞如是像精進之行，在於斯法所度無極攝權方便。因是德本，彼土復決，見億數佛普蒙斯法，所生之處常識宿命，皆以幼童不娶妻室淨修梵行，以家有信出為沙門，所生之處逮得意力，常所受身成就功勳。而最後世，逮得無上正真之道，為最正覺，號曰無量光珠王如來、至真、等正覺。若有菩薩疾欲得成佛，逮一切智具足佛道，在後五濁臨法欲沒，當勤志成如是像法輒受宣布，盡以愛樂常行精進，最後末俗受是經典，德勳無量，諷誦奉行為他人說，福不可喻。」<p>持人菩薩經颰陀和五百人品第十四<p>爾時，颰陀和等五百菩薩、橋曰兜菩薩，即從坐起長跪叉手，前白佛言：「我等世尊最後末世，臨法滅時當受是法，住於後世五濁之世，擁護正典持是景摸，諷誦奉持廣為人說。」<p>復有無數諸菩薩等，各從坐起長跪叉手，諦視佛面，各興至願：「我等，世尊最後末世，被弘誓鎧受是景摸，順斯深妙佛所宣慧。諸菩薩等所積德本，道品之藏並使具足，所在遊居當擁護法，聞是經像益加喜樂受持諷誦，宣示未達深入大猷。」<p>時佛忻笑，口中五色光出，遍照三千大千佛土，地六返震動。賢者阿難即從坐起，長跪叉手，前白佛言：「佛何因笑？既笑當有意，光明普照地即大動。」<p>佛告阿難：「汝寧見此諸菩薩眾住立我前，在後末世當護正法，被弘誓鎧以救危厄？佛識念之往無數劫，於諸佛所被如是像弘誓之鎧，面從諸佛受斯經法持護三品，開導無數眾生之類，令是等來在於佛所，承三品義受是正法今立佛前，然後末世法臨沒時，多所開化未達眾生，如令受佛三品正法。在於賢劫諸佛興見，亦當從受千佛訓誨三品正法，又將來世諸佛聖所咸受亦然。<p>「是等，阿難！諸族姓子！功勳名德不可得察，莫能稱計所行經法。是諸族姓子！安隱眾生而供養，假使如來班宣是等，以受正道安隱眾生，皆以不信。若不信者長夜不安，墮于惡趣。<p>「又復，阿難！當為汝等現其證明，如斯等類安隱眾生，正使三千世界一切眾生，皆由想行故墮地獄。假使大眾在地獄中，有一人生告地獄人：『無得恐怖，當為汝等一一道利，以時方便出大地獄苦惱之患。』則以己身一一濟之，移著安處一一人故，無數千歲忍在地獄，未曾懈廢普令致安。<p>「阿難！其人於眾生慈愍弘哀，寧增多不？出大地獄立大安隱？」<p>阿難言：「甚多！甚多！天中天！」<p>佛言：「假使彼人顯示神足如是巍巍，令眾生類立第一最有為之安，長樂無極成大哀愍，皆逮覆護其功德福，非心所思非言可暢。」<p>佛告阿難：「今故語汝，如彼菩薩於大地獄，出無數眾立之永安，所愍眾生若合集是，前所安隱順和眾生，使濟大難至有為安，百倍、千倍、億萬倍、巨億萬倍，不如族姓子受是像經。所以者何？計其所興有為之安，有極盡矣！不至無為、不離貪欲、不致滅度、逮神通正覺之業，不成寂志泥洹之要。<p>「又，阿難！是諸菩薩，建立眾生無上大安一切智業。又是菩薩，以大士法志學道乘，建立佛道度諸眾生，立諸聲聞、緣覺之地，勸助佛法修菩薩行住于大道。斯諸族姓子，勸助眾生行菩薩法，不料佛教諮啟大雄，受立弘慈成一切智故功無限。」<p>佛言：「阿難！由是正法，若千劫中若無數劫，不可計限億百載劫，懸邈如是。諸佛世尊常不空間，展轉相教，及餘無數億百千姟劫，轉復相度使成佛，而無窮功故無限。所以者何？億千百佛本住宿世，行菩薩業建立佛道，斯等之類在在所生，受是經典各用勸助，逮無上正真之道成最正覺。將來之世無數菩薩，多所開化不可計眾，以是勸助具足佛法，成無上正真之道也。<p>「如是，阿難！諸族姓子訓立眾生，一切智安無上大道。欲平等有法父母者，正當謂之諸佛菩薩道法父母。今是菩薩擁護自歸普得自立，是所謂安颰陀和，橋曰兜等五百人等，則法父母，斯諸菩薩護是正典。族姓子、族姓女等，不違佛教，亦不絕一切智本，於將來世臨法欲沒，為諸眾生建立大護，住在大哀開益一切，以是勸助在於末世，而安護之不墮惡趣，令無數千億菩薩若無數佛共嗟嘆！是族姓子等，功勳之德不能究竟。所以者何？是諸族姓名勳至德不可思議。」<p>佛告阿難：「佛無數劫億千兆載，合集積累是正法寶。其受是法族姓子等，十方無數不可計會。諸佛世尊遊無限土，今現在者咸共擁護，學是法者皆令安隱。」<p>佛言：「阿難！天上世間，悉為是等諸族姓子，稽首敬禮歸命諮受，十方諸佛悉嗟嘆之，所演經法以示不逮。<p>「阿難！佛以豫印印是族姓決一切疑，若後末世受如是像無上正法，持諷誦說宣布同學，是族姓子及族姓女，以為疾近一切智業。臨法滅時，聞是景摸深妙經法懷喜信者，佛以授決行菩薩乘。如是至真最後末世愛護是法，建立己身而愛樂法。佛以勸助，是諸族姓子及族姓女，而不誹謗斯深妙法。佛預授決諸聲聞乘，見彌勒佛出現於世，諸漏已盡無有愛欲，用受信是深妙法故，未曾誹謗致是功報。」<p>佛言：「若菩薩學聞是深法信樂悅豫，亦皆授決。在於彌勒如來世時，出家學寂而復誓願，乃有殊特。佛謂是族姓子女，德本調柔功勳無際，臨法欲沒最後末世，受斯深法奉行精進，德不可量巍巍如是。」<p>持人菩薩經囑累品第十五<p>爾時，持人菩薩前白佛言：「願佛建吾以轉法者不求名利，最後末世聞是正典，顯發忻悅受微妙義，以是之故疾解諸法，逮分別慧速得意力，剖判諸法曉了道慧，所生之處識念不忘，以大法光照於十方。」<p>佛言：「持人！若有菩薩觀是法品，大智慧業無極明本，積大功德不可限量。若將來世受是法品持諷誦讀，及餘深經菩薩篋藏，諸度無極勤心奉行，魔事因緣不能得便，不為罪蓋之所覆蔽。佛預授決見兩三佛，輒當逮得無所從生法忍，其得忍者亦當得是無上道品，自解諸法而得自在，嚴淨佛土具足聲聞，受其道教奉菩薩行。<p>「如是，持人！佛下印封斷一切疑，最後末世現得四義自在之業，行菩薩大士法，受是經典而擁護之，被弘誓鎧。何謂為四？一曰受己德本甚大無極，不可限量不可計會；二曰當為眾生顯發善元；三曰諮受如來正法經要；四曰執持法藏無央數佛所宣道化；是為四。<p>「復有四法，最後末世將護深法。何謂為四？一曰攝取精進在弊惡世受行正法；二曰若在厄難第一苦毒諍亂正法，所持法品人共鬪時，化令和合擁護正法；三曰行發忍辱具足仁和；四曰在於末世心不懷恨，往來周旋常行慈愍；是為四，得致深法疾逮一切智。」<p>爾時，颰陀和橋曰兜、五百菩薩及餘菩薩，聞佛說是道品正法，咸住佛前，心自念言：「於後末世擁護正法。」<p>佛以右掌摩諸菩薩，而告之曰：「諸族姓子！佛無數劫而積習是無上正真道，成大寶藏，甚用勤苦忍遭困厄，所濟無限使得大安，捨身之安而憂一切，乃致道法成最正覺，以累仁等。若有學誦逮是法者，廣為四輩而敷演義。若三品法欲毀壞時，當建立護，爾乃震揚無極大光。」<p>佛重累：「族姓子等！如來猶父，諸賢如子；佛猶國君，諸仁如臣。父慈子孝君正臣忠，天下和平，吾無數劫習是正法道德寶藏，令普流布八極上下。諸天人民一切慈孝自歸命佛，佛以大哀皆共蒙濟。」<p>爾時，諸菩薩眾從颰陀和、橋曰兜等五百群眾，稽首佛足前白佛言：「承佛聖旨，任力盡意，將護末世佛所宣教，惟願如來建立垂恩，最後末世，令斯正法道寶之藏，使普流布八方上下，一切皆蒙。」<p>佛加威神說是法品，有無央數不可計會諸菩薩眾，得一生補處，德本道慧皆以備悉。無數億千諸天人民，皆發道心，佛悉授決，於將來世皆得佛道，各有名號。<p>佛說如是，持人菩薩及一切菩薩、颰陀和、橋曰兜等五百群眾，四部眾會，諸天、世人、阿修羅，聞佛所說，莫不歡喜，作禮而去。