<juan>不思議光菩薩所說經一卷<p>後秦龜茲國三藏鳩摩羅什譯<p>如是我聞：<p>一時佛在舍衛國祇陀林中給孤窮精舍，與大比丘僧千二百五十人俱，菩薩摩訶薩五百人，眾所知識。爾時世尊依舍衛大城，時王、大臣、婆羅門、居士及諸眷屬，供養恭敬尊重讚歎，多諸供養衣服、飲食、臥具、醫藥。是如來、應供、正遍覺、明行足、善逝、世間解、無上士、調御丈夫、天人師、佛、世尊，生處成就、種性成就，三昧具足、智慧具足、解脫具足、解脫知見具足，具足十力、四無所畏、佛十八不共法，演說正法初、中、後善文義美妙，具足清白梵行鮮淨，五眼具足——所謂肉眼、天眼、慧眼、佛眼、法眼——善知此世、他世所住。<p>于時世尊善降外道尼乾陀若提子等，佛法熾盛人天宗敬。世尊時到著衣持鉢，及比丘僧眷屬圍遶，趣入舍衛大城乞食。去來進止威儀庠序，視瞻容豫屈伸俯仰，執持衣鉢皆悉庠序，金色妙身光明照曜，猶猛火聚、寶珠、日月照曜闇夜，三十二相莊嚴其身，以金色足蹈門閫上。當於是時，舍衛大城示現種種未曾有事，如偈所說：人仙來入時，釋師子蹈閫，現多希有事，淨心聽我說。盲者得目視，聾者得聞聽，裸者得衣服，狂亂得正意，皆歡喜合掌，觀佛無厭足。眾鼓自然鳴，簫笛自出聲，鴈、鴝、鳩、鴛鴦，俱出妙軟音，失財得寶藏，眾寶物出聲，時地六種動，不信得淨心。勝覺下轉足，淨蓮花承接，觸眾生安樂，命終得生天，女人妊娠苦，安樂生妙子，無貪瞋癡惱，父母子俱爾。階陛妙莊嚴，多億天雨花，眾生無病患，脫一切眾苦。善逝入城時，一切受安樂，各謂我奉食，各謂佛看我。人仙福德力，非我說能盡。<p>爾時世尊，於舍衛大城次第乞食，至於中路，有一空處捐棄嬰兒——容貌端嚴極為鮮白，自❥右指——而此空處多狐狼狗，見是嬰兒，舐已而去無能逼惱。此嬰兒者，是福德人久種善根。多人住觀生希有心，往來觀看空處棄兒，端嚴可愛，歡喜樂見於是嬰兒。爾時世尊，見多人眾往來空處，知而故問，告阿難言：「汝可往彼，看是諸人往來空處，何所作為？」<p>阿難白言：「如是。世尊！」大德阿難即往空處，見是嬰兒容貌端嚴自❥右指，諦視眾人其目不瞬。阿難見已便還佛所，如見而說：「世尊！此空閑處有棄嬰兒，容貌端嚴甚可敬愛猶如寶像；觀視諸人其目不瞬。」<p>于時世尊於彼嬰兒起悲愍心，觀本善根知已成熟，堪能知我所說法義，又知眾生善根成熟，即往嬰兒所。到已於一面住，向此嬰兒而說偈言：「本所造惡業，今此報應現，棄捐此空處，嬰兒苦如是。」<p>爾時嬰兒承佛神力、自本善力，以偈報佛：「瞿曇猶故有，見棄空處想，尊在道場時，不知是想耶？」<p>爾時世尊復以偈答：「我已知於想，而我永無想；以憐愍汝故，來至此空處。」<p>爾時嬰兒復說偈言：「若不得眾生，畢竟不可得；尊憐愍於誰？誰所轉悲心？」<p>爾時世尊復說偈言：「眾生不知是，無我空寂滅；為覺悟彼故，我行村城邑。」<p>爾時嬰兒復說偈言：「達解空寂滅，覺了空寂滅；猶有眾生想，如來不斷耶？」<p>爾時世尊復說偈言：「佛悲力如是，覺了空寂已，教化眾生故，導師演說法。」<p>爾時嬰兒復說偈言：「猶故有顛倒，如來未斷耶？無眾生生想，如是生悲耶？」<p>爾時世尊復說偈言：「佛之所護持，菩薩生精進，為不達眾生，人尊發莊嚴。」<p>爾時嬰兒復說偈言：「此是癡莊嚴；若不得於物，若法非是物，何由起莊嚴？」<p>爾時世尊復說偈言：「此大悲神力，調御世如是，猶不著於物，為眾生說法。」<p>爾時嬰兒復說偈言：「法無有文字，云何可演說？世間大敗失，非法作法說。」<p>爾時世尊復說偈言：「我不敗壞世，我不非法說，眾生自倒惑，我解脫彼結。」<p>爾時嬰兒復說偈言：「結使無根本，亦無有方所，又不在內外，於何脫彼結？」<p>爾時世尊復說偈言：「從於妄想生，與顛倒共俱；為斷彼妄想，嬰兒！我說法。」<p>爾時嬰兒復說偈言：「心性自常淨，彼中無垢結，正使多妄想，性淨不生垢。」<p>爾時世尊復說偈言：「如是如汝說，心性自常淨，客煩惱塵結，無慧者生染。」<p>爾時嬰兒復說偈言：「結無有方所，亦非方所得，云何名為生？願為我演說。」<p>爾時世尊復說偈言：「猶如空中雲，可覩無真實；結使生如是，雖見無有實。」<p>爾時嬰兒復說偈言：「法同等如如，其生性即如；法若是真實，非如不可得。」<p>爾時世尊復說偈言：「一切非如法，等住於如中，覺了是如已，無過無功德。」<p>爾時嬰兒復說偈言：「若不得眾生，瞿曇！和合誰？先觀察法本，從誰有煩惱？」<p>爾時世尊復說偈言：「過去及未來，及與現在世，佛知覺了了，為眾生說法。」<p>爾時嬰兒復說偈言：「所演說三世，及說我能知，便為是大慢，則為自稱譽。」<p>爾時世尊復說偈言：「我不自稱譽，亦不輕慢他；如如等顯現，是故名如來。」<p>爾時嬰兒復說偈言：「如無有可得，非言說相應；非言以言說，是則非是如。」<p>爾時世尊復說偈言：「凡夫隨於想，如中生妄想；為斷除我想，如來出於世。」<p>爾時嬰兒復說偈言：「正覺無出世，善修無生故；於無生法中，佛出不相應。」<p>爾時世尊復說偈言：「無生現有生，佛出世顯現；此是世諦說，非是第一義。」<p>爾時嬰兒復說偈言：「猶故有二想，世諦、第一義，於一乘道中，瞿曇相違說。」<p>爾時世尊復說偈言：「我不道相違，我住不相違，為相違眾生；嬰兒！如是知。」<p>爾時嬰兒復說偈言：「悔過於正覺，我上所言說；是佛力持故，我能如是說。」<p>爾時世尊從於衣裏出金色臂，起彼嬰兒。爾時嬰兒執佛手指從地而起。爾時世尊從彼空處，將是嬰兒趣向正陌。是時大眾得未曾有，於世尊所倍生敬禮，歎言：「希有！如來世尊得成如是勝妙之法，乃能令此極苦厄者安住是法。」<p>爾時世尊告嬰兒言：「汝業行盡，汝可憶念本造善根——令此大眾生希有心——現大神力。」<p>爾時嬰兒上昇虛空過七多羅樹，身放光明，此光遍照三千大千佛之世界。以此光故，釋梵護世及餘百千天、龍、夜叉、乾闥婆、阿修羅、迦樓羅、緊那羅、摩睺羅伽，見斯光已來詣佛所。到已頂禮佛足，以諸天華散供於佛。供養佛已，向佛世尊作如是言：「菩薩光明不可思議，身出光明普遍照此佛之世界，令諸無量眾生得於不思議利。當名此兒不思議光。」<p>爾時釋迦牟尼世尊即可是名：「此兒當名不思議光。」<p>爾時嬰兒不思議光，從空而下住於地已，以佛神力、自善根力，其形猶如八歲童子。爾時釋提桓因即以天衣施與嬰兒，便語之言：「嬰兒！汝今愍我等故受此天衣，勿裸形住。」<p>爾時不思議光菩薩嬰兒語釋提桓因：「憍尸迦！菩薩不以衣服為妙，當被法服以為嚴飾。憍尸迦！菩薩所服，汝今善聽。憍尸迦！菩提之心是菩薩服，乃至道場成滿具足一切佛法。有慚有愧是菩薩服，調伏成就一切眾生置無過中。堅誓莊嚴是菩薩服，辦諸事故。質直無偽是菩薩服，成就斷除幻惑偽故。勤加精進是菩薩服，成滿具足諸善根故。志欲喜樂是菩薩服，成滿一切諸佛法故。除捨憍慢是菩薩服，成滿一切諸禪定故。欲法聞法是菩薩服，成滿般若波羅蜜故。不起智慢是菩薩服，成滿具足無著智故。作於利益是菩薩服，悲諸眾生具覺知故。捨一切物是菩薩服，成滿具足諸相好故。護持淨戒是菩薩服，成滿願故。調和忍辱是菩薩服，究竟成滿梵音聲故。牢強精進無懈退心是菩薩服，成滿出過一切事故。得諸禪定解脫三昧是菩薩服，成就滿足大通智故。不壞智慧是菩薩服，成就斷除一切結使諸見障故。大方便智是菩薩服，成就教化諸眾生故。大慈是菩薩服，成就救濟諸眾生故。大悲是菩薩服，成就生死中無疲厭故。大喜是菩薩服，成就具足於法喜故。大捨是菩薩服，成就捨離愛瞋心故。於諸眾生無惱害心是菩薩服，成就不惱於自他故。敷演說法是菩薩服，成就不自譽毀他人故。如說修行是菩薩服，成就斷除諸結使故。憍尸迦！應如是知菩薩法服，以法莊嚴生不裸形。」<p>爾時，釋提桓因於嬰兒所增加恭敬愛念尊重，白言世尊：「愍我等故，令是嬰兒受取此衣。」<p>爾時世尊告不思議光菩薩嬰兒：「受帝釋衣。」于時世尊右手取衣授與嬰兒。爾時嬰兒右膝著地，以其右手受取是衣，受已便著。<p>爾時世尊將不思議光菩薩嬰兒，於舍衛大城次第乞食。是時大眾——男女大小、長者居士、剎利、婆羅門、王及輔臣——見不思議光菩薩嬰兒，生希有心，亦為見佛禮敬供養，悉皆來集。<p>爾時，世尊次第乞食，到不思議光菩薩嬰兒所生母舍。爾時不思議光菩薩即入其舍，前至母所，向所生母而說偈言：「母無有過咎，應當自喜慶，是我本惡業，今生在母腹。母是我福田，哀愍所生恩，母勿生羞恥，速往如來所。母今得大利，腹懷妊我故，如是之功德，往問於導師。」<p>爾時不思議光菩薩語釋提桓因：「憍尸迦！與我香華衣服所須，欲奉上母；母當以是供養於佛，當發阿耨多羅三藐三菩提心。」爾時，釋提桓因以天曼陀羅華及以天香、天諸衣服，與彼菩薩。<p>爾時不思議光菩薩復向其母而說偈言。「受此適意華，天妙曼陀羅、妙香及衣服，奉上供釋仙。非飲食及寶，能報父母恩，引導向正法，便為供二親。供二足尊已，發淨上道心，我長夜常勸，常數數時勤。」其母生喜心，畢竟不生恥，往詣人仙所，禮已在前住。華散如來上，奉華及衣服，佛所種善根，即發菩提心。堅住菩提心，問於釋師子：「懷妊淨眾生，願說是福報。」「汝以此善業，不生諸難趣，供多億佛已，當得成為佛。」<p>爾時世尊於舍衛大城次第乞食已，與不思議光菩薩及諸大眾，出王舍大城，向祇陀林給孤窮精舍。世尊食已，淨自澡嗽而起就座，演說正法。爾時憍薩羅國波斯匿王，聞不思議光菩薩嬰兒有大不可思議神通，聞已莊嚴四種兵眾，向祇陀林給孤窮精舍，詣世尊所。到已頂禮佛足，却坐一面。波斯匿王白世尊言：「大德世尊！不思議光菩薩嬰兒為在何處？聞有如是不可思議神通之力。」時佛即示波斯匿王不思議光菩薩嬰兒。<p>時王見是不思議光菩薩嬰兒，形色端嚴殊特於天，無所畏懼，具戒、定、慧以自莊嚴。如是見已便作是念：「種何善根、修集何福有是妙身？」<p>爾時不思議光嬰兒承佛神力，知憍薩羅國王心之所念，向是大王而說偈言：「常修慈心淨眾生，無麁穢惡修正念，攝身口意淨梵行，彼有如是淨妙身。遠離惡者不自造，增長修集無量善，捨離一切惡諍訟，彼有如是淨妙身。恭敬佛法及聖僧，常恒奉施眾妙供，不毀罵他不逼惱，彼有如是淨妙身。調弄呵罵及毀呰，於他人所不生是，歎美讚善不說惡，彼有如是淨妙身。慳貪嫉妬及憍慢，諦觀己行不毀他，彼有如是淨妙身。」<p>爾時波斯匿王白世尊言：「是不思議光菩薩嬰兒，成就如是勝妙大法；有何業障而生於是婬女腹中，捐棄空處？」<p>佛告大王：「乃往過去九十一劫，爾時有佛，號毘婆尸，出現於世——如來、應供、正遍覺、明行足、善逝、世間解、無上士、調御丈夫、天人師、佛、世尊——大王當知，爾時毘婆尸如來法中有二菩薩：一名賢天，二名饒財。賢天菩薩於無上道得不退轉，得陀羅尼及無礙辯，獲無生忍，有福德威勢，少欲少事常樂獨處，逮得神通。彼時饒財菩薩習學頭陀，為賢天菩薩而作給使。彼人恒往聚落城邑，多諸事務。是賢天菩薩呵嘖教誨：『何故多造是諸事務而不斷除？』數數教呵，彼便生瞋，忿心不喜。以忿恚故毀敗身心，敗身心已瞋恚罵言：『輕賤婬女兒私通所生，從他人得。不識其父又不識母，況汝當有戒、聞、定、慧？』彼瞋罵已，復不悔過又不捨離，結使所纏，恒有忿心瞋賢天菩薩。時賢天菩薩即便捨棄。既捨棄已，倍生瞋恚罵詈揚惡，以此不善業行因緣，身壞命終生婬女胎——為彼賢天菩薩所護，不生地獄——婬女生已恒常棄之，為狐狼狗之所噉食。<p>「大王！以是緣故，九十一劫常如是死，生生常棄，為多人眾之所罵言：『是婬女子。』被棄空處，狐狼狗食。大王莫疑。何以故？彼時饒財瞋罵菩薩，即是今此不思議光菩薩是也。惡業行盡，以善業力，淨於結心悅可佛意，是人惡道悉皆永盡。大王！此不思議光菩薩，已曾值遇六十四億佛，恭敬供養尊重讚歎，是諸佛所常修梵行勤進求法。此本善力，得如是事及神通力。大王！如是黑白之業終不敗亡，是故智者善護身口及以意業，寧捨身命不造惡業。」<p>爾時波斯匿王白言：「世尊！彼賢天菩薩，為已得成於一切智？為故修集菩薩行耶？」<p>佛言：「大王！彼賢天菩薩，今者在彼阿閦佛土修菩薩行，名曰德藏。」<p>爾時波斯匿王白言：「世尊！若善男子、善女人，常應當親於善知識、近善知識。何以故？世尊！近善知識，恭敬圍繞聽聞善法，聞善法已得於善心，已有善心則修善行，造作善業趣向善處，得善知識；得善友故，不作諸惡，修習諸善；習諸善已，自無逼熱不逼熱他。若有菩薩自護護他，能得菩提；若已住道，有大勢力能有所利。」<p>佛言：「善哉，大王！快說此言。大王！菩薩親近於善知識，具滿一切功德善法。」<p>爾時不思議光菩薩白言：「世尊！菩薩成就幾法，疾得阿耨多羅三藐三菩提，獲淨法忍？」<p>佛言：「嬰兒！菩薩成就四法，疾得無上正真之道及淨法忍。何等四？解因緣忍，遠離斷、常，解無我、人、眾生、壽命，解了空寂修行於空。是為四。<p>「復有四法。何等四？過去寂滅，未來無來知，現在不住，三世平等。是為四。<p>「復有四法，所謂自淨，淨諸眾生，淨法，淨禪定；是為四。<p>「復有四法，謂寂身，寂心，寂道，寂法；是為四。<p>「復有四法，謂以法觀佛不以色，以離觀法不以我，以無為觀僧不以眾，淨於慧眼；是為四。<p>「復有四法，所謂滿足諸波羅蜜，不捨四攝法，善知方便，說無眾生而行大悲；是為四。<p>「嬰兒！是為菩薩成就四法，疾得阿耨多羅三藐三菩提及深法忍。」<p>說是法時，不思議光菩薩得無生法忍，歡喜踊躍，上昇虛空高七多羅樹。時此三千大千世界六種震動，大光普照天雨眾華，百千伎樂不鼓自鳴。<p>爾時世尊知不思議光菩薩心已，即便微笑。佛之常法，若微笑時，種種若干百千色光從面門出，青、黃、赤、白、紅頗梨色。是光普照，遍於無量無邊世界，隱蔽魔宮及日月光，斷除地獄、餓鬼苦已，上至梵世，還遶佛三匝從頂相入。<p>爾時大德阿難從座而起，偏袒右肩，右膝著地，合掌向佛，說偈問曰：「色相甚微妙，雜好莊嚴身，圓光善答問，以何因緣笑？上戒行無畏，勝定慧莊嚴，示堅解脫果，以何因緣笑？忍力及十力，忍勇進難動，樂見示四諦，以何因緣笑？金剛身堅固，那羅延力盡，梵音聲悅意，願演說笑義。梵身天在上，不見如來頂，次第合掌敬，以何因緣笑？樹王下降魔，得無垢淨道，知諸眾生行，願顯何緣笑。轉無上法輪，說無常動地，調人天龍等，大德何故笑？照明除闇冥，無垢遍淨眼，功德如虛空，以何因緣笑？」<p>爾時世尊告阿難言：「汝今見是不思議光菩薩去地七多羅樹住虛空不？」<p>阿難白言：「已見。世尊！」<p>「阿難！是不思議光菩薩，過百千阿僧祇劫當得作佛，亦號不思議光——出現於世——如來、應、正遍覺、明行足、善逝、世間解、無上士、調御丈夫、天人師、佛、世尊，國名淨潔，劫名無咎。阿難！是淨潔佛土甚為清淨，如此他化自在諸天宮殿。彼佛壽命二十中劫，大聲聞眾其數八萬，諸菩薩僧三萬二千。阿難！以何因緣故劫名無咎？阿難！彼時多有百千劫中無佛出世，是不思議光佛於彼劫中最初成佛，淨居諸天歡喜讚歎：『此劫無咎，此劫無咎。以有如來出現於世故，是故當名此劫無咎。』」<p>說是不思議光菩薩時，三萬二千眾生發阿耨多羅三藐三菩提心；六萬菩薩得無生法忍；五百比丘斷諸結漏心得自在成阿羅漢。<p>爾時佛告阿難：「汝受此經，持、讀誦、說，於大眾中廣敷演之，令我正法久住在世，亦多利益未來菩薩。」<p>大德阿難白言：「世尊！我已受持。世尊！此經何名？云何受持？」<p>佛言：「阿難！此經名為『除淨業障』，亦名為『神力所持不思議光菩薩所說』，如是受持。阿難！若善男子、善女人，盡其壽命奉諸如來，供養恭敬尊重讚歎，以雜色花裓如須彌，燒香、末香、塗香、幢幡、寶蓋皆亦如是，以用供養。復有善男子、善女人，受持於此不思議光所說經法，讀誦通利，在大眾中廣為人說，如說修行，是福多彼。阿難！若欲法供供養如來，欲作大智慧光明者，應當受持讀誦此經。」<p>佛說是經已，不思議光菩薩，大德阿難，一切大眾，人、天、龍、鬼、乾闥婆、阿修羅等，聞佛所說，皆大歡喜。