<juan>無所有菩薩經卷第一<p>隋天竺三藏闍那崛多等譯<p>如是我聞：<p>一時，婆伽婆住王舍城毘富羅山中，與大比丘眾滿足百千人俱。復有百千諸菩薩眾，及比丘尼、諸優婆塞及優婆夷、天、龍、夜叉、乾闥婆、緊那羅、摩睺羅、伽迦樓羅等。復有欲界諸天子、色界淨居諸天子等，圍遶在前而為說法。<p>爾時，眾中有一菩薩，名無所有，在彼會坐。然彼眾中有諸菩薩，心懷疑惑，悔作惡者、住顛倒者、有業障者、有法障者，及諸眾生為障所障不能問佛。<p>然彼欲為彼等眾生淨業障故，欲問世尊：「觀此諸眾，多有菩薩欲悔先惡，而心焦惱不能聽法。復見菩薩，心不悔惱能一心聽，觀彼心行多有苦惱，多有憂患多有穢雜，多生老死憂悲苦惱，多怨憎會多愛別離，當欲成就阿耨多羅三藐三菩提，而為如是等無量纏縛。云何當於阿僧祇劫行菩薩行？既自有縛，云何當能解眾生縛？」爾時，無所有菩薩如是念已，即自思惟：「若世尊教聽我請問，為於此眾一切眾生，作惡疑悔令遠離故。」<p>爾時，世尊知無所有菩薩摩訶薩并及彼等諸菩薩眾心所念已，告無所有菩薩摩訶薩言：「汝無所有！我亦不為諸菩薩說有染有著有縛有繫有犯犯處。所以者何？一切著處，一切染處，一切縛處，一切障處，一切犯處，欲令超越遠離諸相，行不和合，諸法不雜，不可得故，證阿耨多羅三藐三菩提。如是一切諸法不縛，諸法不染，諸法不著，不繫不障，不犯不得，是故當成一切種智。善男子！有一切智發心之處不得眾生，於彼處中無法可縛可染可著可繫可障可犯可得可知處所，汝無所有！汝應當為諸菩薩問。如諸菩薩摩訶薩等不倦不污無著無縛無障虛空，離虛空想無有障礙，於阿耨多羅三藐三菩提速成就故，於一切處當為開顯。」<p>爾時，無所有菩薩既為如來教請加持，及己智力於多佛所種善根故，能於般若波羅蜜中無有疑惑，隱身不現而無所著。欲為攝化諸菩薩故，而復欲顯諸福德故，復為著心諸眾生等，為取著覆行在於相，遠善知識為惡知識之所攝取諸菩薩輩，知一切法皆不可得，欲令無著、欲令覺故，即以無量種種名花，或水陸生或金銀花，普散佛上。以精誠意歡喜勝妙無有缺減，令諸眾生生歡喜故，讚歎世尊。以偈問曰：「菩薩遊何處？何者是父母？住止於何處？何等為眷屬？」<p>爾時，世尊即以偈頌報彼無所有菩薩言：「勇猛空遊處，般若母佛父，佛塔為住處，諸菩薩眷屬，遊六波羅蜜，菩提心父母，三昧為住處，諸福為眷屬。」<p>爾時，無所有菩薩從佛世尊聞此偈已，歡喜隨順。復以偈頌問世尊曰：「善能說此言，一切智無礙，隨喜於此言，復問人中上。以何為因緣？用何方便智？觸證於何法？當覺知云何？」<p>爾時，世尊以偈報彼無所有菩薩言：「勇猛菩提緣，方便攝眾生，證諸法空已，智者覺菩提。」<p>爾時，無所有菩薩聞此偈已，歡喜隨順，以偈稱讚。而復問曰：「善能說此言，一切智無礙，隨喜於此言，復問人中上。何故不墮惡？大熾可畏處，捨一切惡處，速至於善處。」<p>爾時，世尊以偈報言：「不造一切罪，是故捨惡處；恒常為法行，是故至善處。」<p>爾時，無所有菩薩聞此偈已，隨喜稱讚。而復問曰：「善說此語言，一切智無礙，隨喜於此言，復問人中上。云何彼多罪，無智處造作，一切能速滅，盡滅無遺餘？」<p>爾時，世尊復以偈頌報彼無所有菩薩言：「眾生求解脫，此等願菩提，菩提不得故，諸罪皆滅盡。」<p>爾時，無所有菩薩聞此偈已，隨順歡喜。復以偈頌而復問曰：「善能說此言，一切智無礙，隨喜於此言，復問人中上。云何諸愛著，流轉煩惱苦，成就菩提時，皆盡無有餘？」<p>爾時，世尊以偈報言：「常樂我淨處，顛倒取虛空，如實真覺已，渴愛皆當盡。無我慢渴愛，取等如虛空，不住於內外，彼等無得處。」<p>爾時，無所有菩薩隨喜此偈，而復稱讚。以偈問曰：「善能說此言，一切智無礙，隨喜於此言，復問人中上。當作何業已，彼種子云何？彼等多有財，恒常無有盡，復能施一切，捨施無慳悋，身肉財頭等，彼皆悉能捨。」<p>爾時，世尊聞此問已，為無所有而為解釋，復說偈言：「恒常於三寶，供養不疲倦，若復斷世間，彼智者供養，所發菩提心，為樂眾生故。彼荷擔菩提，為他說受用，一切一切智，為與眾生說，是故彼有財，一切時無盡。作如是業已，種如是子已，一切所生處，福饒多有財。若麁若細食，飲已淨如法，若得新衣服，先他後自著，是故生生中，一切具足勝，不加用功力，而得無盡財。是故一切施，捨施無慳悋，身肉及與頭，彼等無不施。」<p>爾時，無所有菩薩聞此偈已，隨喜稱歎。復以偈問：「善說此語言，諸智具足體，隨喜於此言，復問人中上。云何離熱惱，身口及與意？云何有上色，無垢最清淨？」<p>爾時，世尊復為敷演而說偈言：「受齋戒無闕，常說空無缺，知一切皆空，忍諸打罵辱，身口及與意，是故無熱惱，當得最上色，一切眾生愛。」「略說一切善語中，一切諸問解釋中，彼等云何堅精進？於一切處不違背，彼云何得有諸乘？若在世間及出世。」<p>爾時，世尊以偈報言：「作事不怯弱，分別心行中，故精進及智，所生中常有。」<p>爾時，無所有菩薩，復以偈頌，問世尊曰：「善說此語言，諸智具足體，隨喜於此言，復問人中上。彼云何有智，世間中決定？彼云何有力，眾生無能伏？」<p>爾時，世尊以偈報言：「常問諸佛法，不誹謗諸法，求諸巧方便，故彼有上智。五種味常施，施眾生無畏，是故彼有力，眾生無能伏。」<p>爾時，無所有菩薩以偈問曰：「善說此語言，諸智具足體，隨喜於此言，復問人中上。彼云何勝色，於世間最上？云何得長壽，多百億數歲？」<p>爾時，世尊以偈報言：「若聞虛實過，不傳向他說，常讚歎三寶，名聞至十方，不惱諸眾生，不隨喜殺者，是故得長壽，多百億數歲。」<p>爾時，無所有菩薩復以偈問於世尊曰：「善說此語言，諸智具足體，隨喜於此言，復問人中上。云何得梵音，迦陵頻伽聲？若有得聞者，聞已得歡喜。」<p>爾時，世尊以偈報言：「說法時讚歎，無復毀訾言，不破壞和合，是故得上音。護四種口過，常說利益言，自過能發露，是故得上音。螺鼓等音聲，和合眾伎樂，供養諸佛已，是故得上音。」<p>爾時，無所有菩薩以偈問曰：「善說此語言，諸智具足體，隨喜於此言，復問人中上。云何彼身腹，而得於平正，所有諸眷屬，而得相隨順？」<p>爾時，世尊以偈報言：「毒藥及非藥，不與不教他，應病施湯藥，是故腹平正；善友及怨讎，平等於光明，於彼等心已，是故腹平正；所有眾生界，無有數量者，愛念如自身，是故腹平正；父母於一子，常起憐愍意，於眾生如是，故得腹平正。菩薩及父母，供養不疲倦，是故彼眷屬，常順如自身。世尊諸長宿，及有尊上者，若承事彼等，調柔心謙下，是故彼眷屬，隨順如自身。彼無有分別，一切平等心，以四攝攝他，能攝多眾生，是故彼眷屬，當得如自身。教行諸善利，於不思眾生，是故彼眷屬，隨順如自身。和合菩提心，於不思眾生，是故彼眷屬，隨順如自身。彼等無不捨，於諸眾生所，故彼眷屬等，隨順如自身。於諸眾生等，當共同一事，是故諸眾生，常共為眷屬。己所有愛物，能以施於他，不念失分別，是故多眷屬。」<p>爾時，無所有復以偈頌問世尊曰：「善說此語言，諸智具足體，隨喜於此言，復問人中上。云何彼念淨，當有趣無邊？云何彼樂法，亦不離正法？」<p>爾時，世尊以偈報曰：「樂法者為說，失法者令念，不惱於眾生，故彼正念行。」<p>爾時，無所有菩薩復以偈，問於世尊曰：「善說此語言，諸智具足體，隨喜於此言，復問人中上。云何聞法已，常無有疑惑？若得五通已，云何當不失？」<p>爾時，世尊以偈報言：「令眾生無惑，最上佛法中，彼等聞無疑，當得不失通。」<p>爾時，無所有菩薩復以偈頌，問世尊曰：「善說此語言，諸智具足體，隨喜於此言，復問人中上。云何諸菩薩，常在諸佛前，貪瞋一切種，亦不能降伏？云何生煩惱？依何而對治，復能有慚愧，生已能寂靜？」<p>爾時，世尊以偈報言：「恒常念諸佛，亦無有所念，不得於眾生，彼等言菩提，是故名菩薩，恒常在佛前。亦不壞煩惱，亦不離諸佛，猶如智慧人，仰觀上虛空，於中無身心，彼無有別處，何時彼智人，觀看上虛空？彼時無餘念，若身若心中。如是護菩提，彼於諸佛所，不動身心等，亦不遠諸佛，無物妄分別，發起欲等患，無物不分別，是故不可破。有念現前生，無念故無障，捨已無實故，覺已此等捨。」<p>爾時，無所有菩薩復以偈頌，問世尊曰：「善說此語言，諸智具足體，隨喜於此言，復問人中上。何緣當化生，菩薩常有樂，諸佛說法時，生諸蓮花中？」<p>爾時，世尊以偈報言：「所有諸功德，生死中有樂，眾生於中生，教諸佛法中，所有波羅蜜，於中一切教，世間及出世，令覺一切法。一切諸法相，無相無持者，諸法如是住，於中教眾生。於空及無相，無生中亦然，世間無行處，於中教眾生。是故彼化生，菩薩常有樂，諸佛說法時，生諸蓮花中。如是修功德，菩薩不毀者，彼等不為難，諸樂不思議。修是功德已，無能毀菩薩，諸法中巧智，彼無所不知。於諸法自在，決定見無疑，為於眾生說，攝取眾生故。」<p>爾時，無所有菩薩聞此偈已，隨喜此言，稱歎世尊，以偈問曰：「善說此語言，諸智具足體，隨喜於此言，復問人中上。何緣婦人見，變身為丈夫，端正人憙見，眾生皆愛樂？」<p>爾時，世尊以偈報言：「所有婦人念，婦人攀緣處，婦人歌詠聲，於彼不共住。皆不憙見聞，不觸如毒器，遠離如毒蛇，常恐怖婦人。不觸於諸女，不勸受女身；教轉女身故，彼見成男身。如是行行已，正住於此行，是故婦人見，即變身為男。」<p>爾時，無所有菩薩聞說此已，隨喜此言復以偈問：「善說此語言，諸智具足體，隨喜於此言，復問人中上。何緣眾生見，能發菩提心，而得不退轉，乃至菩提座？」<p>爾時，世尊以偈報言：「不說於小處，唯說勝菩提，是故眾生見，即發菩提心。若少分所有，想行中眾苦，如實無有處，為諸眾生說。」<p>爾時無所有，復以偈頌，問世尊曰：「善說此語言，諸智具足體，隨喜於此言，復問人中上。何緣見病者，於此發慈心？」<p>爾時，世尊復以偈報：「觀身是虛妄，於中無所著，此是世間藥，是故脫眾患；由此病者見，須臾得除差，於彼起慈心，是故除諸患。」<p>爾時，無所有菩薩復問世尊，而說偈言：「善說此語言，諸智具足體，隨喜於此言，復問人中上。何緣眾生見，所有諸飢渴，皆悉能除愈，飽滿身充悅？」<p>爾時，世尊以偈報曰：「常施多飲食，復為說上法，是故眾生見，飢虛自然滅。」<p>爾時，無所有菩薩復問世尊，以偈頌曰：「善說此語言，諸智具足體，隨喜於此言，復問人中上。何緣能離著，斷滅及常等，彼於中邊中，亦復無依住？」<p>爾時，世尊以偈報言：「不攀緣分別，超越世語言，知諸法平等，彼得無染著。」<p>爾時，無所有菩薩復以偈頌，問世尊曰：「善說此語言，諸智具足體，隨喜於此言，復問人中上。何緣見惡行，能縛此世間，捨一切諸趣，能淨業思報？」<p>爾時，世尊以偈報曰：「當近善知識，若發菩提心，是故離惡行，當淨於佛智。」<p>爾時，無所有菩薩復以偈讚，問世尊曰：「善說此語言，諸智具足體，隨喜於此言，復問人中上。何緣想行智，一切皆無有，真實空法中，彼當得無疑？何緣得辯才，能分別諸句，知於眾生行，如是為說法？云何四輪中，常得於彼住，彼不墮八難，當得此閑處？當取何頭陀，當行何苦行，彼無有惡悔，又復無煩惱？」<p>爾時，世尊以偈報曰：「眾生著想行，說如陽焰義，覺空無我已，當解諸辯才。覺實最勝義，彼當離八難，當滿四種輪，菩薩善巧智。抖擻諸有得，不得上苦行，知自我空已，無復有疑悔。諸法如虛空，知已不著世，覺顛倒義已，當成佛菩提。」<p>爾時，無所有菩薩隨喜此言，復問世尊，以偈頌曰：「善說此語言，諸智具足體，隨喜於此言，復問人中上。聞已到閑處，當無所可住，云何發菩提，而名為最上？」<p>爾時，世尊復為解釋而說偈言：「如是聞已發，發已而不住，彼上勝眾生，當行勝菩提。若行如是行，彼無處可住，當速覺菩提，如人上射箭。此是三行說，若當覺如實，如本性寂靜，彼不行菩提。若有為聲中，所說於世間，一切聲無故，當知不為實。無實中無發，行亦不可得，若能如是知，彼行菩提行。無行以行取，亦不淺開敷，無所覺知已，彼行不可得。」<p>爾時，無所有菩薩以偈問曰：「善說此語言，諸智具足體，隨喜於此言，復問人中上。何緣捨諸身，當無一切苦，平等到諸界，當捨壽命行？若復右脇臥，若結加趺坐，或復起立住，或復當合掌，說甚深法時，般若波羅蜜。一切諸佛法，不住寂諸法，或見成佛時，或讚歎諸法，所有說諸法，定意於彼聽。當捨故身體，後生新身體，從家至於家，生發菩提心，不迷調伏念，一念正住定。」「云何當捨命，當復現神通？為我解此問，無邊智聚者。」「於中略當知，如調伏所說，所有諸功德，無量不思議，一切勝具足，彼等當成就。教師為我說，如有實如相，若聞是功德，一切當供養。當護十善已，無疑於空法，具四種梵行，一切皆成就。不得於六根，及一切三界，一切得自在，所聞不生疑。所有有為法，當知皆如影，應當如是知，其影無有為。無有為無影，無說無分別，無思無言說，無慳無有施；無為無影中，無說無分別，無思無言中，無持戒破戒；無為無影中，無說無分別，無思無言中，無諍無忍者；無為無影中，無說無分別，無思無言中，無懈無精進；無為無影中，無說無分別，無思無言中，無亂無禪定；無為無影中，無說無分別，無思無言中，無愚無智慧。於時無影已，更無有所見，彼無所見已，故言為無影。亦非無有眼，其眼淨無垢，彼中無有物，無物盲不見。清淨當無物，無名無清淨，如是淨眼者，清淨無所見。所有影無有，無有亦無有，其空於空中，於諸煩惱等。現無當亦無，若男若女二，今無當亦無，此等如虛空，無思無分別。若知如此者，彼無有所著，離諸身有住，當求諸佛法。如虛空無邊，彼無所可住，無住無攀緣，隨意去而去。如是摩訶薩，當覺此方便，不著於三界，當行菩提行，心及與身口，常行為眾生。不知體空虛，猶如壓油輪，彼等見行時，不得於邊際，令住不動法，無所有住處。數數見眾生，受諸苦惱時，於彼起悲心，當行菩提行，為諸眾生說，如實真如相，汝等離有為，應覺於真實。顛倒無智故，無牢起牢思，無牢身體中，愚癡等味著。此身常日別，以飲食買贖，彼不為自他，虛妄受疲倦。常與受樂時，亦無念恩德，無恩念羸弱，宜應速捨去。生死中受苦，處所無有邊，今亦不可得，當亦不可得。生死中多飲，處所無有邊，今亦不可得，當亦不可得。生死受戲樂，處所無有邊，今亦不可得，當亦不可得。生死多受喜，處所無有邊，今亦不可得，當亦不可得。承事此身已，處所無有邊，今亦不可得，當亦不可得。生死流轉中，處所無有邊，今亦不可得，當亦不可得。生死中多睡，處所無有邊，今亦不可得，當亦不可得。令此身受樂，處所無有邊，今亦不可得，當亦不可得。令此身受苦，處所無有邊，今亦不可得，當亦不可得。養育於此身，處所無有邊，今亦不可得，當亦不可得。此身起我所，處所無有邊，今亦不可得，當亦不可得。愛欲等流轉，處所無有邊，今亦不可得，當亦不可得。如無實無物，顛倒常欺誑，癡惑諸有為，如是誑癡世。猶如癡小兒，為他所欺誑，如是愚無智，以虛事所誑。無實誑愚蒙，不知無實故，當受虛妄苦，癡意起毒想。自然於自身，自然自合苦，猶如惡行故，後自受形首。心思已出言，身作非善事，其思無所有，言說亦無事，其聲無過去，過去亦復無，過去我何說？亦無有實相。若有如是知，身心如是觸，彼即戒行具，不生諸惡道。此等四種偈，舊作十億數，往昔別生中，求勝菩提故，我聞此等偈，未曾墮惡道，當逢事諸佛，無量人中雄。我過去次第，值遇然燈佛，彼時觸如是，於後我得記。我為眾生說，於後住佛智，我無所可取，愚癡不受教。嗚呼眾生鈍！盲冥癡無智，能盡苦因緣，授之不肯欲，無智不肯取，樂小法眾生，不取於大法。若得世間樂，及解脫世間，常生世間眼，授彼而不取。得聞於此偈，若如是住已，於世無分別。我於世間中，寂靜無所著，當脫一切苦，而得不動樂。」<p>爾時，眾中有不調伏怨仇害人者，在彼眾中從坐而起，偏袒右邊整衣服已，作如是念：「當以何事供養世尊？其世尊者，具足法身，不可少物而用供養。如是大德具足法身，然我今者，於世間中先有暗障，今見世尊，及無所有菩薩所問，世尊解釋得聞法要，我已得於一切法中無有障礙，已滅黑暗照曜世間。我今自見已生天眼已得五通，我今已得脫諸苦惱，我見自身所著衣服皆有血污，我於今者若以此衣覆世尊上，唯恐不任如來所受。願佛威神令我更得勝物奉施，供養世尊當用奉事，如是最勝大德法身。如此眾生具足難有。」<p>是惡心難調怨仇害人者，起如是願，欲信入佛如來大德神通。念時，彼左手中自然而有一篋天花，柔軟潤澤過於諸天，眾香自燒；於右手中，上衣下衣自然而生，歡喜踊躍遍滿其身，更於諸佛大德神通更求信入。彼時即見十方無量世界諸佛皆放光明。爾時，彼復作如是念：「嗚呼！諸佛不可思議，大德神通不可稱量無有等等。願諸眾生信佛大德，自身觸已皆得行願。」即以上衣及以下衣而覆佛上，以彼天花如是再三散於佛上。於虛空中，莖上葉下而成花蓋。然彼復生第二花篋，亦生第二上衣下衣。彼復歡喜踊躍無量遍滿其身，即作是念：「若佛聽我以此花散此無量佛，及以此等上衣下衣覆諸佛上。願我生信諸佛世尊，願勿令我當有悔意而不成施。」<p>則聞空中如是聲言：「汝善男子！汝應普散此諸如來。善男子！一切諸佛同一法身。諸佛世尊於諸法中、於諸物中無嫉妬意。善男子！諸佛世尊受用果報，於諸物中無染著故。」<p>彼作是念：「今者世尊已聽許我。」即以諸花及上下衣，遙散無量諸佛世尊。見彼花衣於諸佛上，在虛空中作蓋而住，及見彼衣在諸佛前，即生愛樂歡喜踊躍，四支投地禮世尊足，舐世尊足而為頂禮。彼復見身頂禮諸佛，及釋迦牟尼佛。<p>時彼諸世尊，及釋迦牟尼佛，皆以右手摩其頭言：「起！善男子！汝今已生無量福聚。」<p>彼則起已，唯見釋迦牟尼如來，彼則問言：「世尊！彼等無量諸佛世尊！今何所在？我不復見。」<p>佛言：「善男子！此是諸佛大德法身具足，無所得故，汝今應信。」<p>彼作是念：「嗚呼諸佛不可思議！有如是色見大法體。」頂禮佛足右遶三匝，在一面住合掌向佛，白言世尊：「我是惡心難調怨仇殺人害者。唯然，世尊！如我先作令此眾知。世尊！我為此眾生等故如是說。此等聞已，當起厭離如是等惡，如先所有毒害嚴熾。若諸眾生，有見我時恐怖馳走。世尊！我於今朝，取合死者十丈夫殺，嚙壞彼項即飲彼血。世尊！我時以人血醉，惡心更增更求害人。然我求時在王舍城，漸漸遊行至東北分。于時我見王舍城中，有多人眾遊行在路，我則背面在遠而住，恐彼見我生怖迴還。<p>「世尊！時彼人眾出王舍城，皆共往詣毘富羅山，到已上山。我時復見多有俱致那由他百千諸天遍滿，不得邊際。世尊！我於彼時不見有一能於世尊功德光明，眾相諸色形貌長短，若寬廣等能有勝者。世尊！我自見身最為卑賤，我於爾時即於自身生穢惡想，生輕弱想、不如物想。我於爾時毀辱自身，我今無利我今惡活，我於如是多人眾中，最為下賤最為穢惡，最為不如最為嚴熾。<p>「世尊！我於爾時厭惡自身如是羞愧，若此大地容受我者即便入中。唯然，世尊！我於爾時則聞空中如是聲言：『汝善男子！但信諸佛大德法身。汝當得離此下類身。』我於爾時如是思惟，正念根中念於諸佛大德法身。如是念時復聞虛空如是聲言：『善男子！汝當莫瞬諦觀世尊，汝觀察時即當得入諸佛體中，當信當得。』<p>「世尊！我於彼時合掌不瞬瞻仰世尊，即見世尊諸毛孔中出大蓮花，眾寶所成有無量色，金色無邊色諸蓮花等，大如車輪從身中出。彼花臺中皆有諸佛，如釋迦如來諸相具足，皆於中坐遍滿虛空，無有眾生能障礙者，於日光明亦無能障。<p>「世尊！我於彼時即生最勝歡喜踊躍，此是諸佛神通之力。我於彼時生清淨已見佛世尊，如是觀時即見所有諸世界中無佛出處，即住彼間而為說法攝諸菩薩，無著無作，無有熱惱，空無所有，無言無說，無有所住。于彼時中多有俱致那由他等百千眾生發菩提心，離顛倒法信無言空，於多億劫住菩提中，我如是知。亦不知晝亦不知夜，不知半月一月年節，我如是知。<p>「於彼時中，我聞般若波羅蜜法，無染著處，無言無說。我於彼時聞如是法，所有法相無有染著，無有言說，聞是法已不見自身，無知無得，亦無處所。當於彼時有如來像出現我前，於彼時間即自見身及見諸佛，還復來入於世尊身，不見世尊身，不見世尊身有增減，不見世尊住處有暗。」<p>佛告彼言：「汝善男子！此是彼等諸佛如來大神通力。」<p>彼難調者而白佛言：「唯然，世尊！我今於佛大神通力更無有疑。我無疑故，見於無量諸菩薩等身皆金色，有三十二大人之相，持諸音樂種種香花甚可悅樂，禮拜世尊奉獻供養，以彼香花散佛上已，聞無所有所問法已，歡喜踊躍遍滿其身，即自稱歎欣慶而去。世尊！我於彼時作如是念：『此是諸佛神通之力，無有眾生得邊際者。我於彼時還入思惟諸佛神通，思求此時見此聽眾，比丘、比丘尼、優婆塞、優婆夷、天、龍、夜叉、乾闥婆、阿修羅、緊那羅、摩睺羅、伽等一切大眾，而說偈言：「『無比知寂已，處所無染著，當脫一切苦，而得不動樂。』
。
<juan>無所有菩薩經卷第二<p>隋天竺三藏闍那崛多等譯<p>「世尊！我於彼時，復見彼諸聽法大眾，以天人花及眾寶物而散佛上；及諸菩薩而聽法已，復更出生種種音樂雜色衣服供養世尊，以諸衣服覆世尊上，還坐本處而共聽法。世尊！我於彼時復作是念：『嗚呼諸佛神通無礙！思惟信入隨順而行。』世尊！我聞此說無礙法聲，即入覺知，而說偈言：「『我覺寂靜時，無有障礙處，即脫一切苦，而得不動樂。』<p>「世尊！我於彼時復於空中，見如來身，聞說是言：『汝善男子！汝莫捨意，汝應更信諸佛神通勤求信入。汝善男子！汝於長夜無智愚癡，恒為欺誑受苦惱故。』<p>「世尊！我於彼時聞是語已，復生恐怖身毛皆竪，一心思惟求佛神通。我思惟時，即見三千大千世界，所有草木樹林花果皆悉開敷，好色香潔甚可愛樂，世間天人阿修羅等以花散佛，而供養已還沒不現。復有諸果香潔無比，復見世尊左手執鉢，以取諸果滿於鉢中。又見世尊於臍中出諸化菩薩，從於鉢中而取果已，遍至十方阿僧祇等諸世界中，授與無量諸佛世尊，彼世尊鉢皆悉盈滿。我見彼佛世尊食時，臍中復出諸化菩薩，身皆金色眾相莊嚴。從身出已，我復見彼諸世界中，有諸菩薩及諸眾生，以彼諸果奉獻供養。既奉獻已見彼食時，彼等食已皆悉得成如來形相，至餘世界無佛之處，於彼演說般若波羅蜜法要，教化成熟無量眾生住於菩提，諸佛法中勤修不斷，為說法故彼等還沒，如來鉢中果還盈滿。復見此果從鉢出已，供養一切世間眾生，充潤自身皆至佛所，頂禮佛足右繞三匝，合掌恭敬却住一面，從世尊所聞無所有解釋法相，一心聽受更無所見，更無有智。<p>「世尊！我亦如是聽入隨順如所說行，我如是知我身與佛，及此大眾空無可說。如是念時，有一佛像起語我言：『汝善男子！此是諸佛大德神通。』我於彼時所得諸想我想不行，亦無歡喜亦不怯弱。我唯信入諸佛神通，如是思惟：『願諸眾生未入者入，未度者度。』我發是心：『願諸眾生於佛神通圓滿無缺。』我時亦復無眾生想。然我於佛大神通不可破壞，為諸眾生及此大眾令成熟故，作如是言：『嗚呼諸佛大德神通！如是希有我今乃見，然佛神通亦無增減。』<p>「彼時復見空中有佛，作如是言：『汝善男子！更求信入諸佛神通。』世尊！我於彼時一心信入諸佛神通，一心念時即見諸佛神通力故，一切眾生即一眾生，一眾生即一切眾生，然彼一切我亦不見。<p>「世尊！我於彼時作如是念：『諸佛神通不可思議！如我見佛大神通等。』我於彼時更求諸佛大德神通亦無厭足，我求彼時更轉信入更復專念，思惟觸證令增廣故。世尊！我於彼時見此三千大千世界四方所有毘富羅山，佛及四眾天人修羅，諸世界等皆成大海，清淨無濁更無餘相。<p>「世尊！我於彼時復作是念：『嗚呼諸佛神通如是！』世尊！我念佛神通時，即見世尊坐彼水中而水不著。我復見有菴摩羅果，及菩提果無所缺壞，繞佛三匝住在佛前，佛為說法，復說諸佛大神通等。為說法時成菩薩形，頂禮佛已即沒不現。復見世尊在毘富羅山為眾說法，如是略說乃至成火，又成螢火，又復成風、大毘羅果，是則成地如大母指。一切世間即一世間，一世間即一切世間，彼諸世間復成無智彼則真體。我於彼時於佛神通如是觸證，思惟是已不生疑惑。亦不恐怖心慮不行。<p>「爾時，有一如來形像在我前住，而謂我言：『汝善男子！於幾時行六波羅蜜，而能信此佛大神通廣思惟證？』世尊！我於彼時白彼佛言：『如所言六波羅蜜者。為是何謂？』彼告我言：『所謂檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜。汝善男子、如是名為六波羅蜜，行已當得證入諸佛大神通中，汝已成佛大神通已。』<p>「我時白言：『是故，世間諸天及人阿修羅等，聽我今說，現今世尊為我證明，於諸法中得無礙智。世尊現知，如我今說，我未曾行六波羅蜜，而得證於佛大神通。我今始聞六波羅蜜，我本前際墮黑闇中不可得知。今見世尊及無所有菩薩所問，世尊解釋，我既聞已於諸法中無復黑闇，於諸陰聚分別法中得無所著。而說偈言：「『我得寂靜智，無復有所著，今已脫諸苦，現得不動樂，寂靜無比智，寂無有所寂。為何事布施？多百爾所劫，我無布施行，已證無比寂。布施中何作？彼施不為寂，寂靜無比智，寂無有寂處。為何事持戒？多百爾所劫，我今不持戒，已證無比寂。寂中無持戒，戒亦不為寂，已知無比寂，所寂無寂處。為何事修忍？多百爾所劫，我今不修忍，已證無比寂。寂中何所忍？忍亦不為寂，已知無比寂，所寂無寂處。為何而精進？多百爾所劫，我不行精進，已證無比寂。寂中用進為，寂滅無精進，已知無比寂，所寂無寂處。為何而修禪？多百爾所劫，我今不修禪，已證無比寂。於中用禪為？寂中無禪定，已知無比寂，所寂無寂處。為何修智慧？多百爾所劫，我未修智慧，已知無比寂。於中用智為？寂中無智慧，何用施戒忍，精進及禪定，智慧等諸度，何用多所行？我以無智故，已知寂無比，於中智何作？寂中無用智。願為我解釋，所有諸法中。一切智自在，尊無不知者。』彼問此義已，兩足尊為釋：『如實真如等，不散亦不合，不取亦不捨，汝今應當知。於中及自他，當更無有疑，知佛神通已，則離於我想，亦復無言說，自身捨無上。覺佛神通已，一切罪皆滅，滅已無熱惱，故名持戒者。聞佛神通已，彼言大神通，如實無思慮，彼名忍辱者。覺佛神通已，彼心無怯弱，更復生精進，故名精進者。覺佛神通已，彼心不散亂，捨一切諸相，故名禪定者。覺佛神通已，彼不著三界，超越諸障礙，故名智度者。是行一切處，諸度調伏者，覺知一切佛，是名佛神通。』」<p>爾時，惡心難調害人者，白佛言：「世尊！一一諸佛法教難覺，微少智者更深思惟。」而說偈言：「若有聞觸證，云何覺神通？彼當能滿足，是等諸六度，及助菩提法。何謂佛神通？有何實體相？彼有何色住？云何而得證？」<p>爾時，世尊以偈，報彼惡心難調害人者言：「若有自覺知，自已無眾生，一切法中智，彼是佛神通。眾生有著心，教於空法中，如是教眾生，當得佛神通。眾生有著心，當一心普覺，亦不當發心，此是佛神通。所有諸佛剎，即知一佛剎，彼此不相入，此是佛神通。知諸法不生，能發菩提心，諸眾生一生，故言佛神通。忍言為神通，忍法體亦盡，入於一切法，亦無有所住。彼住佛神通，一切法無疑，無疑無生法，故彼得授記。成熟眾生故，當清淨佛剎，於多劫修行，當得佛智故。覺知諸佛空，一切最為上，度佛法彼岸，成熟眾生故。佛聲及神通，文義皆能證，於祕密教中，即得度彼岸。無邊不可取，亦無遍知者，如是佛神通，無復有邊際。若自此證已，即是勝布施，一切施中上，更不生惡處。能行一切施，彼常行施時，無有分別知，亦無有所住。覺知是教已，彼無物不捨，於一切生中，是故捨一切。若聞此法已，能捨於我想，取已無所著，是為最上檀。聞已無熱惱，身心得寂靜，是為最上戒，更無有勝者。於一空法中，無忍無諍競，是為最勝忍，於中無上者。知諸法空已，無有怯弱心，是為勝精進，於中無過者。於空常不亂，一切心發覺，此是快禪定，唯聲中示現。若於空不怖，一切智無想，離睡眠無知，是智為最上。是等諸度行，入於是教中，若知無言說，彼即度諸度。不壞於諸法，亦無有逼惱，彼即知正法，無功用智定。不壞於諸法，亦無有逼迫，無知寂靜故，度於施彼岸。若不壞諸法，亦不逼諸法，此是最勝戒，一切戒中上。若不破壞物，於非法亦然，如是無疑已，更不墮惡道。若忍無盡故，覺一切有為，此是最勝忍，斷一切鬪諍。常習近是忍，晝夜不休息，如是身觸證，當得可喜色。若修習空時，不生勞倦意，是即上精進，捨一切懈怠。如是彼精進，若能身觸已，即名上精進，一切無過者。不著於空法，及與禪寂滅，此是最勝空，遠離諸覺觀。是中禪喜者，彼捨諸煩惱，如是身觸已，即無有輕躁。若於內外法，無所有依著，此是最勝智，無有智能散。當觀一切法，若無有智處，如是觸知已，不染著諸世。如是如實知，常能一切施，亦無一切施，彼無有所取。諸法無所有，即是諸法體，彼無所觸已，名為財富者。若思能清涼，善修於平等，無有諸怯弱，斷疑遍普照。清淨住戒中，彼無有熱惱，若無有所證，彼戒無所轉。解脫如虛空，更無有所見，如虛空清淨，故彼無惡作。無所見諸法，而求無上道，為諸眾生故，所起煩惱處。不見彼彼身，不見彼身時，煩惱無縛處，解脫皆如夢。更無所復見，彼無亦不見，是故名如夢。如是諸言說，有無等差別，聲覺觀分別，如空不可取。持戒與破戒，善趣及惡趣，癡虛妄分別，是處無真實。猶如鏡中像，分別故見彼，於彼無所有，色體實如是。如是內計我，士夫不可得，內既無所有，外亦不可得。此是如如教，是故言為空，若能知空者，彼當證寂滅。色從因緣生，彼色無實體，若緣彼無有，彼無無有因。無因故不生，本性空寂靜，無取亦無捨，無棄亦無似。若證是無二，一切根能忍，若得如是忍，彼當速成佛。我如是知已，得見然燈佛，於後授我記，汝往當成佛。若有善男子，及以善女人，彼覺如是等，則亦當不難。若有善女人，欲轉於女身，應如是知身，即得具足願。好色甚端正，見者生歡喜，丈夫富伽羅。覺知如是教，正行正念者，聞持已能思，名智慧丈夫，為眾決疑網。若有多眾生，疑惑無定意，欲求於智慧，彼能為斷疑。若住不正道，令彼住正路，幽冥諸眾生，能為彼照明。所有受生處，一切處得明，為眾生愛樂，覺知此教故。壽命得長遠，諸根悉具足，常生勝族姓，眷屬皆隨順。隨何等生處，為一切利益，并餘眾生等，悉令住菩提。若聞是等法，能速自證見，諸眾生應當，常恭敬奉事。應當作福田，堪受一切施，常為善丈夫，為世間支提。住於諸佛前，於一切勝施，無上世尊邊，彼等堪施主，降伏諸世間，當為作福田。若聞如是法，能勤修速證，一切諸佛教，此修多羅說。如是覺菩提，如如無分別，為此益法教，當行菩提行，阿僧祇劫數，聞是教法故。若於人天中，欲受諸果報，而能聞是法，應勤修速證。彼無能降伏，調御諸眾生，能於諸餘眾，彼恒有威德。彼智善得利，善得於壽命，得值佛出世，能聞此教故。所有諸佛法，彼知不思議，彼為作聲聞，復得僧功德。捨於一切法，復捨內自身，應聽修多羅，聞已應覺知。此法無不說，是處無所說，如是等諸法，此中如是說。不取亦不捨，亦無有得失，無處可持來，是法無住處，所有過去佛，彼如是說法，若有當來佛，彼當如是說。於十方世界，現在兩足尊，彼所說法教，亦如是無二。若有眾生欲，能說是法者，當如我所說，如是當覺知。若不覺此法，而當得涅槃，終不能觸證，及當住菩提。此彼皆具足，此是諸佛見，所有如是法，及如是見處，眾生界求時，難得於出現。若覺此諸法，真實體空寂，諸法無有實，諸法亦無有。若無有法想，一切有寂靜，此彼如實知，諸法無得處，無所有所問，無所有所說。時彼摩訶薩，名曰無所有，以念於如來，復問人中上。所說如是法，不可見而說，誰能覺如是，不可覺知者。是等多億天，及諸四部眾，合十指爪掌，寂意而聽聞。彼聞已欣慶，而無有所得，無智及得處，多眾住是意。若有未知者，彼等起欲樂，發勤精進意，當得聞已知。如是聞真義，真智無分別，如己無不如，真復如是說。聞諸佛妙法，所見大神通，皆發歡喜意，當得上菩提。多有俱致天，及百那由他，已覺自證知，如我之所說。今我此眾中，所有聞法者，倍有百千數，已觸證真法，皆已共和合，昔恒沙佛所，已聞覺是法。彼聞今觸證，彼此當作佛，如我今所在，當如是說法，無有於增減。是殺害人者，於往昔生處，曾聞如是法，昔所未曾有。彼於今得聞，無所有解釋，已入佛神通，今知於聞義。見是等大眾，即厭於自身，自見最下類，知佛神通故，復更信深入，不可思議等，彼入已即得。非法非非法，此是佛神通，諸世間無上，覺無分別已，無所無不得。此害人利根，如所聞聞已，利根向我說，諸佛之法體。眾生心頑鈍，為癡網所覆，雖復多時聞，不知佛神通。我昔曾見佛，證作人中上，覺是大神通，於後得授記。過去八十四，阿僧祇劫中，我值然燈佛，以知有為法，以有所得故。為得之所覆，而著於我想，為諸煩惱惑，不覺佛神通。以有於執著，流轉生死中，數不得邊際。自餘若不覺，如是佛神通，菩薩摩訶薩，彼著亦多時。是諸菩薩等，欲速證菩提，寂靜佛神通，應速願覺入。如是難調伏，名為害人者，還得利智根，故彼得不難。」<p>爾時，眾中無煩天子，即以諸天曼陀羅花而散佛上，合掌恭敬而白佛言：「世尊！以何因緣？是惡心難調殺害人者，如是利根智慧微妙，乃能如是速疾決了。」說是語已。<p>爾時，佛告無煩天子言：「天子諦聽！是惡心難調殺害人者，於過去世曾五百生，受毒蛇身見即害物。受彼身已於日夜中，多有眾生為彼所害，以飢惱故皆食彼盡猶不能足，食已消滅，皆成灰燼。彼以求食不得眠睡，身不安隱惡心更增。或經日夜半月一月，或經年歲，因惡心故而取命終，即便墮於阿鼻地獄。生彼處已受大苦惱，百千俱致那由他歲，若捨彼身還復生於見毒蛇中，如是次第經五百世，常當受於見毒蛇身。<p>「若捨彼身還復生於阿鼻地獄，以彼惡集如是起故，於最後生彼毒蛇母愛所縛故，殺若干虫與彼令食，食已飽滿身得安樂，便得睡眠晝夜不覺。彼睡眠時，其母即為多殺諸虫或至千數，斷其命已置其左右周匝圍繞，復置口邊皆成大聚。彼睡覺已食彼諸虫潤身飽滿，還得安隱尋復睡眠經七日夜。彼母復於七日夜中殺百千虫，置其口邊而為大聚。<p>「彼睡覺已，食彼虫聚而猶未盡，即見其母更殺諸虫，持來聚集更為一聚。彼即生念：『奇哉！我母能為難事，為愛我故，求爾許虫與我令食，然我於今不知厭足，然不食盡不知邊際，我今不應如是求食，而令我母為愛我故為我求食。我今於母能作何報？』<p>「彼於母所起慈愛心，知有益處知有恩義，即生愛心生饒益心。彼資潤身。復以於母生慈念心稍有柔潤，於即睡眠身心安樂。彼時遇有取薪草人皆共見之，即以利斧斷其命根。<p>「彼命終已，有旃陀羅名曰氣噓，生彼子家還有惡心。彼時祖父氣噓死後，氣噓之子復當刑殺。復於後時彼氣噓子身復命終，既命終已遂絕此業，有合死者無人刑殺。<p>「爾時，大臣啟白王言：『大王當知，其主刑者名曰氣噓，其命已終，其彼有子身亦命終。大王當知，今無有人殺合死者。』<p>「爾時，彼王告大臣言：『彼氣噓門頗有種族，受彼世業資生已不？』臣白王言：『彼氣噓門現有孤子受其世業。』王勅臣言：『汝等可往將彼孤子而來見我。』大臣受勅將來見王。王勅之言：『童子！汝今既受氣噓世業資生，云何而不習於刑殺合死之人？』彼答王言：『敬如王教，我有親屬不聽我殺。王今若遣伏從來命，我蹔還家須臾復來。』王言：『童子！汝可知時宜應速來。』彼至家已，所有妻子及諸眷屬皆斷命已，還至王所，而白王言：『大王當知，我之親屬皆已殺盡，更無有人遮我殺者。唯願大王勅我所作。』於是即付刀杖殺具，彼仍不受。王復勅言：『汝今何故不受刀杖？』彼報王言：『大王！我今既名知刑殺害之人，自有牙齒不假刀杖。大王當知，若無齒力彼須刀杖，我有牙齒有合死者，我用齒齧而斷彼命，飲彼血已資潤我身增益氣力。』於是即取合死之人，以齒齧項而斷其命即飲其血，飲其血已倍增氣力，嚴熾威勢倍更增惡。<p>「善男子！彼難調伏殺害人者，於彼時間多殺眾生皆飲其血，惡心嚴熾心智猛利，如是利智得聞菩薩名無所有，請問世尊空義斷漏，不起煩惱顛倒分別，斷瞋恚意慳貪妬嫉，無恩義處悉能破除，得無言說。從佛所聞解說之時，聞已更復增益利智，復入諸佛大神通事，故得如是勝利功德。」<p>爾時，復有教示菩薩摩訶薩從坐而起，整理衣服，偏袒右邊右膝著地，合掌向佛，欲有所問。彼合掌時佛神力故，水陸所生種種妙花有開敷者，色香微妙滿其手中，即生歡喜踊躍無量，以歡喜意用彼諸花而散佛上，再三散已，而白佛言：「世尊！今此難調殺害人者，已曾發於菩提心耶？」<p>時佛告言：「汝善男子！宜應還問此難調伏殺害人者，是善男子當為汝說。」<p>爾時，教示菩薩還復合掌，而問之言：「汝善男子！已曾發於菩提心耶？」<p>彼即答言：「善男子！知我今即是發菩提心清淨無濁，如我聞佛大神通已即斷諸惡，而復得聞此無所有菩薩所問、世尊解釋，聞已信受念持觀察無有疑網。於世尊說一切諸法空無有我，無生無滅無有境界，無境界處無虛空處。汝善男子！於如此處欲起何心而有所聞？」<p>教示菩薩復問彼言：「汝善男子！汝於眾生幾所成熟於菩提耶？」<p>彼即答言：「善男子！我於無量不思議等不可瞋恚諸眾生者，成熟安置菩提種子，於無邊劫當更成熟所有眾生。善男子！譬如虛空多所容受，佛法亦爾容受無量。若有信受彼能成熟，亦可成熟一切眾生，不著邪徑當作惡業。<p>「善男子！我已為一切眾生利益安樂而為攀緣，今向汝說無有虛妄，佛自證知。若佛世尊不授記者，我於菩提我即自記。所以者何？我已信入菩薩種子，已住信忍無疑無惑，於此諸佛大神通中，此是一切諸菩薩等無有所著，發菩提心而為根本。若增長已次第能證菩提之果及一切智，一切佛法當覺當知，次第成熟無量眾生，於菩提道亦當成就，住於菩薩不動法中。<p>「善男子！如是，如是！無異無別，能如是者願生諸相，然諸眾生有厭離想得無疑惑，願當入佛大神通處自見於我少分。所以者何？其佛神通有無量故。善男子！諸佛世尊於大神通能決了見，諸菩薩等若未得忍唯以信行，若諸菩薩有得忍者，於佛神通少分已入。」<p>爾時，以佛神通力故，於此大地六種震動安樂潤澤，無一眾生有驚怖者，一切音樂不鼓自鳴。上虛空雨優波羅花、鉢頭摩花、拘勿頭花、分陀利花。於虛空中自然而有種種天衣懸垂而現，燒眾天人所有諸香。彼一切眾所有三千大千世界，彼菩薩等不知邊際，彼等皆悉掬於此花，以散佛上，如是再三及散此眾。於時復有十六俱致百千那由他等蓮花，猶如車輪，從地踊出，彼花臺中有菩薩坐，皆悉具足三十二相。彼諸菩薩各從花下，還以此花而散佛上，花供養已，合掌禮敬向佛而住。<p>爾時，教示菩薩承佛威神，而問彼等諸菩薩言：「善男子等！汝從何來？」<p>彼菩薩言：「我從十方阿僧祇等諸世界中，奉侍禮敬阿僧祇佛，聽聞法已而來至此。」<p>教示菩薩復問之言：「善男子等！汝聞何法？」<p>彼答之言：「我等亦聞有菩薩名無所有問、佛為解釋，亦如此間釋迦如來所解說法，亦復如是無有增減。彼菩薩亦名無所有，於問彼佛。彼佛世尊亦如是說，不起煩惱令斷疑惑，令作光明令近諸佛，及一切智無等等法。」<p>爾時，大眾生希有心，皆作是念：「彼諸人等善得人身善得壽命，值佛出世隨順諸佛，聞無所有菩薩所問如是等法，信入奉行，無相無得不起煩惱。世尊！我今善得大利，善得人身善得壽命。我等今者，聞無所有菩薩所問、佛解釋時，聞於耳根如聞信解，無有疑惑有所觸證。我今得知一切智已，亦當如是為諸眾生而作利益得善普覆。我等今者，假使能以一切珍寶，滿此三千大千世界持用布施，以如是等猶不能報是無所有菩薩之德，而不現身能問如來寂靜之法，能斷無量眾生疑惑顛倒之意。我等於今當以何事而供養此不現身者？」<p>爾時，無所有菩薩作如是言：「諸善男子！汝等若聞如是等法能信解者，即為已作上妙供養一切諸佛及諸菩薩。我今所問、佛為解釋，汝等若得無疑惑處，無熱惱處，成菩提時，為諸眾生作利益故，眾生執著令解脫故，亦為化彼惡心怨讐害人者故。唯若干事以是故問勸請如來，我今已顯諸佛法教，已照一切無明黑闇。」<p>爾時，惡心難調怨讐殺害人者，見於如是大神通已：「如彼所知不取上下，心得調順無有喜怒。」說此語時，難調怨讐即於彼處踊身虛空，而作是言：「諸善男子！一切諸法猶如幻化，無有真實、分別所作，諸法實體如如不動無有顛倒，是故汝等所有諸想住持建立。如是等想無有實想，是顛倒想非有實想，是故汝今已得至於無疑惑處，亦當得於無礙辯才。汝等已脫諸疑惑故，求菩提時不由於他，常當自體一切開悟。」<p>時，世尊言：「汝善男子！善哉！善哉！如汝所說。」<p>爾時，難調惡心怨讐而白佛言：「世尊！我今即是授記，以蒙世尊稱歎善哉。雖然世尊但與我記，為此大眾令得踊躍，心意歡喜更發勝心不怯弱故。世尊！我今不見彼法歡喜踊躍。世尊！一切諸法無有思念，無有真實，分別所起，以分別故而有莊嚴，猶如幻化、如夢所見、如旋火輪。我於彼等如實覺知，如佛世尊為無所有菩薩解釋，我亦隨順無隨順故。」
。
<juan>無所有菩薩經卷第三<p>隋天竺三藏闍那崛多等譯<p>爾時，世尊即便微笑，有金色光從佛口出，上至梵世遍照三千大千世界，遶佛三匝還從頂入。爾時，眾中有一菩薩名曰不染，從坐而起整理衣服，偏袒右邊右膝著地，合掌向佛白言：「世尊！以何因緣今現微笑？諸佛如來若微笑者非無因緣，唯願解說令眾歡喜。」<p>爾時，佛告不染菩薩：「善男子！是難調怨讐殺害人者，於未來世過八十九百千阿僧祇劫已後，當得作佛，號曰利上功德如來、阿羅訶、三藐三佛陀，當出於世，明行足、善逝、世間解、無上士、調御丈夫、天人師、佛、世尊。善男子！而此難調惡心怨讐前害人者，於此命終已後，當生兜率天上彌勒菩薩所，隨彼住壽。彌勒菩薩當下生時，彼於爾時作大長者，財福無量，一切果報悉皆開現，即於二十晝夜，供養彌勒世尊及聲聞眾。<p>「彼見彌勒世尊佛剎莊嚴之事，即生願求，為欲成就莊嚴佛剎故，與諸眷屬請彼彌勒如來世尊，及聲聞眾前後圍遶，以諸供養一切樂具，三月奉獻恭敬尊重承事供養，即以素衣長八十肘，用畫彌勒如來形像，及彼佛剎莊嚴之相。既圖畫已，奉彼彌勒如來世尊，即發願言：『藉此功德，願我當得如是佛剎莊嚴之事，亦如今者彌勒世尊、阿羅訶、三藐三佛陀所有具足莊嚴之相，願我佛剎諸聲聞眾智慧具足，願我佛剎諸菩薩等，無量智慧皆悉具足。』作是願已，以金銀華散於彌勒如來世尊，復作是言：『我等當作如是精進，亦當成就如是佛剎莊嚴之事，如昔釋迦牟尼世尊釋種勝王，為我示現光明顯照，而於彼時成熟無量多數眾生於菩提中，亦如彌勒如來世尊多菩薩眾。』彼利上功德如來，於初會時菩薩無量，於授記中皆悉得忍。於第二會，諸菩薩眾復倍無量。於第三會復倍無量，如是方便。彼利上功德如來、阿羅訶、三藐三佛陀，當有如是諸菩薩眾，而彼利上功德如來，示教利喜諸菩薩眾令行誓願。得初心已，皆令成就於一切智乃至菩提。<p>「善男子！此難調怨讐先害人者，值彌勒佛出世已後，一切生處壽命無量，唯除一生補處時中壽二十歲，而於彼處於一日中，自身具受一切惡業無量苦惱。從是已後乃至菩提，當更修習覺菩提已壽命無量。佛滅度後，正法住世於無量時，無有惡世。如我今日諂惡眾生，有惡口者、無智慧者、難入道者、魔所持者，我今於中說法教化，此等眾生難解難入；此善男子，無有如是諸患難事。善男子！彼佛剎中無有諸魔及魔事者。所有利根通敏眾生皆集於彼，是故彼佛利上功德如來說法，少用功力而得開解。」<p>爾時，眾中有菩薩名無障淨月，即從坐起整理衣服，右膝著地，合掌向佛欲自決疑，及為此眾令斷疑故，即以偈頌問世尊曰：「我問世間燈，智聚無礙者，為欲自斷疑，及於此眾故。何緣此眾見，然今利根者，於先殺害人，復得記菩提？大龍願為說，彼往昔行業，既為億數劫，常作惡趣地，多劫數積聚，為癡盲覆故，於多百億劫，常受多種苦。流轉生死中，地獄火熾然，大呼阿毘支，觀彼業如是，復倍生死中，受惡毒蛇身，見即能殺害，多百億生死。受多種苦已，多百億數劫，得生人道中，復作殺害人。今得見世尊，即生於利根，速斷諸煩惱，發意向菩提。蒙佛為授記，於阿僧祇劫，當成世間燈，名利上功德。彼往昔之事，人上為解說，如是作業事，苦惡之果報。以是億數劫，已受多種苦，若所有善業，教師亦為說，昔所行諸行，惡業與不善，世燈悉照知，唯願為我說。斷疑大丈夫，為我及眾生，及與未來等，能聞此教者，若有懷疑惑，於此法有疑，教師今為斷。現在兩足尊，攝受眾生故，於是善男子，如此往昔行，大名稱願說。」<p>爾時，佛告無障淨月菩薩言：「善哉！善哉！善男子！汝今欲為一切大眾斷除疑故，能問如來如是之義。汝善男子！諦聽！諦聽！善思念之，當為汝說。彼善男子！如彼往昔所作諸業，如此多數經於百千那由他劫受諸苦惱，汝等聞已，當信如來勿生恐怖，一向奉持如教而說。」<p>爾時，無障淨月菩薩而白佛言：「唯願世尊，為我解說。」<p>佛言：「善男子！我念往昔，然燈如來、阿羅訶、三藐三佛陀滅度之後，過九十億那由他劫，有佛出世，名曰法意喜王如來、應供、正遍知、明行足，乃至佛、世尊。彼佛壽命六十八千歲，初會聲聞眾有六十二俱致百千，菩薩摩訶薩其數復倍。彼佛世界名曰梵主，劫名淨意，彼法意喜王如來生於彼劫。<p>「何故彼劫名清淨意？彼劫常有如來出世及諸菩薩，是故彼劫名清淨意。善男子！於彼法意喜王如來住世劫中，此難調怨讐善男子，爾時為王名曰降怨，請彼如來及比丘僧諸菩薩眾，以一切樂具，三月供養於彼如來，從其聞法，發阿耨多羅三藐三菩提心。彼殖善根，復得值遇十千諸佛，於一切處常修梵行，常得多聞，發勤精進得四禪定。由此善根復值如來，名金剛焰光，於彼佛所，出家修道，行於梵行，發勤精進行頭陀法，常在蘭若空閑之處。誦修多羅滿十千部，皆是大乘，亦得四禪及五神通四無色定。<p>「善男子！彼金剛焰如來、阿羅訶、三藐三佛陀，有十俱致諸比丘眾，皆阿羅漢。復有八十四俱致那由他百千諸菩薩眾，常隨世尊，皆得等忍及陀羅尼，轉不退輪善解深法，已入無邊陀羅尼門，已能巧入無邊法界海印三昧，遊戲神通心得決定，顯現諸佛住持身體，於諸眾生常行慈悲。<p>「善男子！爾時彼佛菩薩眾中，有一菩薩比丘上首法師，名利益上，善說法義示教利喜，令諸菩薩得不思議具足功德，為彼世尊而作侍者恒隨遊止，猶如今日阿難比丘，皆能受持諸修多羅。<p>「善男子！如是彼利益上菩薩，於自在王如來所說那由他百千修多羅悉能受持，能為彼諸那由他等百千菩薩解說其義。善男子！爾時自在王如來、阿羅訶、三藐三佛陀，於二萬歲為諸菩薩、諸聲聞眾及諸眾生，說法教化滿二萬歲，然後乃於一切菩薩，及比丘眾、諸天魔梵、沙門婆羅門等大眾之中，告彼利益上菩薩言：『善男子！汝當受持此不思議那由他等百千俱致所修阿耨多羅三藐三菩提法，於後末世，為諸天人增長善根護持此法，光顯如來菩提教法，令久住故受持解說。善男子！是夜過半諸佛如來當般涅槃。』<p>「爾時，彼利益上菩薩，聞佛涅槃悲泣雨淚，從坐而起，整理衣服，偏袒右邊，右膝著地，合掌向佛，而說偈言：「『願兩足尊住一劫，利益世間天人等，我今勸請世間眼，願說妙法以教示。深智無惱之導師，勝行住於諸功德，普眼調伏天人者，大神通尊願久住。若聞導師入涅槃，諸天人等心憂惱，導師願愍彼等故，唯願住世見教示。我及百千諸眾生，眾苦逼切生憂惱，皆由導師唱滅度，世親今欲入涅槃。能調於人調御者，唯願普眼尊久住，利益世間天人故，我今勸請佛世尊。』<p>「爾時，世尊為欲利益諸天世人，以偈報彼利益上菩薩言：「『我已為世作利益，說如是等諸法教，我已充滿諸菩薩，令住諸佛無漏中。即於此夜後分時，我當入般於涅槃，我今付汝此法教，世尊滅後令久住。』彼眾聞作是語已，彼諸菩薩皆合掌，咸共瞻仰彼如來，悲泣雨淚作是言：『唯願兩足尊慰喻，我及百千眾生等，尊滅度後誰作佛？世尊於諸世間上。』哀愍軟語而告言，慰喻世間天人等：『我滅比丘莫懷怖，我後復當佛出世。有菩薩名功德分，修行得至無漏智，於未來世當作佛，名曰智焰兩足尊。我今勸請汝當知，為欲攝持此法故，如此法教廣開顯，為於世間天人等。』聞於世尊如是說，即時安慰復發言：『大神通力此甚難，無攝受法攝受故，我為導師尊重故，我今攝受於正法。我當廣宣此法教，我當捨身及壽命，不護己身壽命等，乃可守護如來法。若不甞愛己身者，彼即能護教師法。』<p>「善男子！爾時彼佛慰喻彼諸一切大眾令歡喜已，說法教誨與威力已，於夜後分入於涅槃。善男子！彼時世尊入涅槃後，彼菩薩說滿足八十千數法門，如是隨順成就眾生，多那由他百千眾生，當得成熟於阿耨多羅三藐三菩提中，況復住於聲聞乘者、辟支佛乘者，況復流轉於生死中種善根者？<p>「善男子！彼佛如來般涅槃後，正法滅已，於像法中多有比丘，說有可得說有可滅，彼等於是諸修多羅不樂受持復生誹謗。善男子！於彼時中此閻浮提，有一人王名勇健力，果報廣大。爾時彼利益上菩薩比丘，至彼王所為說佛法，說於如來祕密之教。彼王聞已，即於上利益比丘生敬重心，即發阿耨多羅三藐三菩提心供養比丘。而彼比丘，欲教化彼諸眾生故，於一切處受諸供養，不生厭悔不生倦心。<p>「彼王供養彼比丘已，滿足三月，及於八萬四千采女，各自莊嚴持諸香華，及諸音樂眾寶瓔珞塗香衣服，如是等事供養比丘，及彼比丘所有門徒，八千五百常相隨順，一切皆得不退轉於阿耨多羅三藐三菩提。<p>「善男子！於彼之時，難調怨讐殺害人者而為比丘，名曰寂定威儀，善說法要多聞總持，滿足十千修多羅等，誦持通利，能廣分別諸修多羅，常說少欲知足法義。而彼比丘已得四禪，復得五通四無色定，而彼寂定威儀比丘多有徒眾，其數五百共相隨逐，亦有如是威儀勝行。<p>「爾時，寂定威儀比丘，見彼利益上菩薩比丘，不憙不悅生於惡心，發瞋恚意現於惡色，在眾人前說如是言：『如此比丘！何處有於菩提之行？何處有於諸佛之法？如是雜行，於世間行威儀尚無，況復當有證於勝智？』而彼眾人一向唯信利益上菩薩比丘，無能壞者。爾時寂定威儀比丘，復增瞋恨轉更增上，從彼地方背面而去：『我不復憙見是惡事，若此比丘行於邪見，令諸人眾皆行顛倒。』至蘭若處欲入三昧，以有瞋恨彼彼三昧不能順入，況復能定？彼有如是強力行故，所有禪定三摩拔提，及五神通一切皆失，彼以如是恚惡心，故得大重病。<p>「爾時，彼利益上菩薩比丘，作如是念：『希有乃至如此比丘，生大不善瞋恚濁意，我於今者應生憐愍，為作利益聞深法故。』<p>「爾時利益上菩薩比丘，及五千菩薩諸眷屬眾，飛騰虛空於彼住已，而說偈言：「『居家自性說菩提，欲無分別無破壞，若覺此行演說者，彼覺菩提無上安。瞋行自性如菩提，世師智者已為說，若覺如是法行者，彼覺菩提二足上。愚癡示現菩提等，菩提愚癡無異性，此示現癡以一行，當覺菩提無上道。若有已說諸見行，及彼菩提勝上覺，於此二行中說者，見行不得於菩提。諸佛之法甚深妙，不以有得能知見，離於分別有所依，善巧智者覺菩提。若能捨離諸分別，及以持戒我慢見，依恃多聞而自矜，捨是等已覺菩提。寧處居家樂貪欲，若聞此法不驚疑，信解導師所說法，能於一行廣演說。不用此教中出家，有所得見在閑處，於我想中常繫著，起念我當證菩提。所有動念所演說，彼等皆是魔羅網，若知諸法如虛空，彼則無有於動念。諸如來有如是法，諸普眼等說一行，煩惱菩提二無二，不得煩惱及菩提。若不分別欲及瞋，亦不分別於癡等，捨離彼此於二者，彼覺菩提諸導師。若不住於有所得，亦不有念及不動，不起我想無依處，彼覺菩提無上安。若捨分別於分別，諂曲幻偽與嫉妬，樂行頭陀戒福德，彼覺菩提無量眼。若聞此法無所捨，於廣說時亦不疑，彼當速成兩足尊，世間無上智自在。甚深諸法最妙勝，不可思量寂無流，若不開發我見者，難覺於多俱致劫。』<p>「善男子！爾時，彼利益上菩薩比丘說此偈時，於上空中，六十六那由他諸天得無生法忍。復有六十二千眾生，發阿耨多羅三藐三菩提心。<p>「爾時寂定威儀比丘，聞是偈已無喜樂意，心生熱惱遍身皆腫。於是人所反生慈心，思惟於此一慈心故餘皆瞋恨。於彼時間大地開裂，彼現身墮阿鼻地獄，住於彼中億那由他百千歲數受大極苦。於彼命終即受生於見毒蛇中，如是次第經於多億那由他等百千生中，二惡處行，大阿鼻獄、大叫喚獄。還復生彼見毒蛇中，以彼如是不善根故，滿足經於六十二億那由他等百千劫數。以彼往昔於上利益菩薩，生一慈心以眼觀視，以彼善根從彼處終得受人身，由彼慈心有熏習故。又復以彼見毒蛇母，而於彼所起慈心故，復聞如是深妙法故，今得如是利智神通。<p>「善男子！於意云何？彼時寂定威儀比丘，豈異人乎？今此難調怨讐是也，此於往昔有是業障。善男子！於意云何？彼時利益上菩薩比丘者，莫作異見，我身是也。諸善男子！彼時有王勇健力者，今無所有菩薩是也。諸善男子！此由往昔於菩薩邊生如是等瞋恨心故，受如是等難知可畏業障惱患。諸善男子！以如是故，若有菩薩當欲淨於諸業障者，於諸菩薩恭敬尊重如教師想。諸善男子！若當欲得不害自身住菩提者，應如是學。」<p>說此往昔出法品時，有九十二那由他等百千眾生，得無生忍，三十六億那由他等諸菩薩，得淨業障。<p>爾時，難調怨讐先害人者，聞佛授記歡喜踊躍，飛住虛空高七多羅樹，而說偈言：「若欲住淨土，應如導師說，應信於諸佛，最上大神通。覺佛神通已，知無分別處，於世間無有，而難可得者。若聞無所有，所問經法者，能信能觸證，則供養諸佛。若學此經已，能除諸有想，得捨已作惡，當見諸導師。若學於此經，是則見諸佛，親侍諸如來，如此經廣說，此則是施度，淨戒所依住，忍辱及精進，智慧等本處。若無有所得，是處不說著，如世尊所說，學如是調伏。若聞於此經，令諸義示現，種種諸供養，力盡無能報。不可數多劫，闇面無所見，若聞此經者，得到諸佛地。彼寤於愚癡，以破無明闇，以得一切空，由聞此經故，多種煩惱盡，少有未盡者。猶如於大海，取於一滴水，成熟眾生故，煩惱滴不盡，悲愍眾生故，不盡彼煩惱，為清淨佛剎，不滿於一切。彼成熟眾生，彼彼處不滅，亦可彼滿時，如授記菩提，是故諸水滴，於瓶中不盡。若一切開現，彼當有佛剎，彼即當滿足，無有餘熏習。如是如是處，聞有如是經，能善解說者，諸功德具足。」<p>爾時，彼難調怨讐說此偈已，從空而下住於佛前，頂禮佛足合掌而住。爾時，世尊而歎彼言：「善哉！善哉！汝善男子！快說此偈合於義理，無有虛妄無有別異。如是如來神通威力，一切菩薩於中當學，如是學已得眾生空。」<p>爾時，難調怨讐善男子，如是思念：「今者世尊稱我善哉！我今稱慶，當以何事供養世尊？」彼即聞於空中聲曰：「汝可以身供養世尊。」即問空言：「云何供養？」復聞空聲：「汝善男子！汝今宜可飛騰虛空，令此大眾皆悉知見，住於虛空說如是偈：「『所有諸慳著，皆由住自身，我已捨一切，今供養導師。』」<p>爾時，彼善男子聞此偈已生歡喜心，以佛神力飛騰虛空一多羅樹，而說此偈，即自捨身供養如來。於虛空中自捨身已，有千數華柔軟香潔未曾見聞，光明香氣滿一由旬猶如日光，或經一時，或經半時。彼諸華等遶佛三匝而供養已，佛神力故於虛空中而成華蓋，而於彼中說如是偈：「我已捨自身，供養諸教師，我不知自身，亦不知世尊。」<p>彼於彼時於一切處，不知身心不知如來，不知眾生不知住處，彼於彼時涅槃平等，亦無是念：「我已得證。」<p>於彼時中有一化佛，自然現身而作是言：「汝善男子！汝已成就佛剎種子一切開現。」<p>於彼佛前合掌而住，心生歡喜踊躍無量，禮敬彼佛而作是言：「我今禮佛大神通已，令各種相生善根已，還住涅槃平等法中，離罪福德如是不住近於善根，諸佛法中彼能親近無所乏短，勸請令住於菩提中。」復說偈言：「眾生覺如是，當脫於大苦，生死大險道，所有苦眾生，彼亦不成就，所有言苦者，彼亦受彼苦，不覺此教故。」<p>說此偈已，默然而住。<p>爾時，無名菩薩告彼善男子言：「善男子！汝今已能行一切施。若持自身供養於佛，善男子！汝更不得言我自在，汝以此身已用施佛。善男子！譬如有人施他財已，後不得言：『還是我物。』彼於彼財不得自在。如是，善男子！汝今以身已施於佛，汝今既作如是之言：『我當來世當得作佛得忍授記。』善男子！汝於今者更欲何作？」彼聞此已即生疑念：「我今云何？我今云何？」如是思念。彼時即復聞無所有菩薩聲言：「善男子！汝今莫作。善男子！汝應還念諸佛神通，如汝信解。」應如是報，彼向無名菩薩所問，聞此言聲即生辯才。明見前來無有身心，無言無說，無施無戒，無忍無進，無禪無智，無斷無常，無聲聞無菩薩，無發菩提心，無如來無如來法，無涅槃無涅槃聲。無有信者，無有所住，無有所取，無有所言，無有縛者，無有所聞。無所聞者，無有所有。無所有者，無所承攬，無所承望，一切勝相皆悉具足，教化眾生開現具足，成就佛剎與涅槃等，平等無二無有名說。如無可說亦不欲生，如無言中如如是住，如是如如亦無所行，彼於諸佛大神通中無復疑惑。<p>爾時，無名菩薩讚彼善男子言：「善哉！善哉！善男子！汝今善住佛大神通，汝今如是辯才成就，辯說如是。」<p>彼即答言：「善男子！我亦不住佛神通中，其佛神通無能作者，一切諸法真體無名，不可得故。彼無可入，無可出處，無可知處，如是信已無有住處，其佛神通無住處故。彼無有人能說名字，但無名中我今問汝莫生疲倦，其有智者難可承事。」<p>彼即答言：「善男子！汝今但問，我所知者當為解釋。」<p>彼難調言：「摩訶薩埵！汝今何故名為無名？」<p>彼即答言：「我於是處不得言說，亦如汝所名字示現。」<p>彼即答言：「善哉！善哉！汝善男子！汝今以度佛大神通，離於名字。」<p>彼無名言：「善男子！於平等中無法可離，無有可斷無可建立，無去無來無平等相。善男子！若一切法彼平等者無有別離，其平等處亦無處所。云何斷離？若平等法而別有者，乃可斷離。」<p>爾時，眾中有一菩薩名不自在，而白佛言：「世尊！何因何緣，是無所有菩薩名為無所有？」<p>佛告彼言：「善男子！汝應還問是無所有菩薩因緣，彼當報汝。」<p>爾時，不自在菩薩摩訶薩問無所有菩薩摩訶薩言：「善男子！汝今云何名無所有？」<p>彼即答言：「善男子！我今不見自身能為一切眾生作利安故，能問如來如是等處。」<p>彼不自在菩薩問言：「彼所問處與身合耶？為不合耶？」<p>無所有言：「我所問處不與身合。」<p>彼復問言：「善男子！汝今云何不與身合，成就所問？」<p>無所有言：「善男子！我以三處發問如來。何等為三？謂身、口、意，此等三處，我問如來。善男子！是身口意無和合義。」<p>彼復問言：「善男子！汝見何意而不現身。」<p>彼則答言：「我今亦汝當信我言，我為安樂諸眾生故而不現身。」<p>彼菩薩言：「我以肉眼故不能見。」<p>無所有言：「以天眼看。」<p>彼言：「天眼亦復不見。」<p>無所有言：「以法眼看。」<p>彼菩薩言：「善男子！所有法行彼亦不離於一切眼，於彼處中無法可見。」<p>無所有言：「汝云何聞？」<p>彼復答言：「彼處無有和合可聞。善男子！我見如如。」<p>無所有言：「善男子！於如如中無有三眼。」不自在言：「汝云何見？」時無所有默然而住。<p>不自在言：「善男子！於無能見一切法中何故默住？其於虛空豈無容受？虛空悉能容受諸法，無所染著所入無礙，於一切法無有假借，彼處不著應有解說。善男子！汝以何緣默無有說？」<p>彼即答言：「我今求彼所有語言，能解釋處皆不可得，我以是故默而不答。然，善男子！汝聽我說，以何因緣名不自在？善男子！我念億劫，已曾知為諸眾生等離無益語，為諸眾生所作利益，柔軟生樂皆悉美妙，歡喜踊躍無有麁澁，依時利益不生瞋恨，說如是言：『無有眾生怨恨於我。』善男子！以是因緣我得無畏。善男子！一切眾生無有所畏。所以者何？諸有語言無有自在。善男子！汝今觀是諸語言法無有自在，我今所說此語言中有成就者，彼於三界所不容受。所有一切眾生言說：『若合若散，有益無益。若雜不雜，若念若起，若為眾生令淨煩惱令捨煩惱。』我見彼等皆悉平等，若智若愚皆得一名。」<p>彼言：「善哉！善哉！善男子！如汝往昔曾供諸佛，得是合實語言解釋。善男子！汝見何利而不現身？」<p>彼即答言：「汝今應當問於世尊。」<p>爾時，無畏菩薩而白佛言：「世尊！是無所有菩薩，見何等利而不現身？」<p>佛告彼言：「善男子！唯除我身，於此三界無有眾生，如是身相與其等者，唯除神通所化勝身，成就如是業果報故。勿令一切諸婦人見，必於此處染著亂意，不能聽法不作諸事，棄捨本夫飲食無歡，染愛迷著多受苦惱。是無所有！見如是等諸過患故，而不現身。」<p>爾時，無畏菩薩及彼大眾，皆生疑惑咸作是念：「是無所有菩薩身相何如，而今世尊作如是說？」<p>爾時，眾中有諸女人：一名解染、二名寶瓔、三名解華、四名寶華、五名普香、六名香自在、七名金華、八名作愛、九名不染、十名善住意、十一名作光明、十二名甜味、十三名阿那羅梨耶、十四名住持、十五名無垢、十六名海、十七名功德上、十八名無過夫、十九名調順、二十名諸天供養、二十一名壞上、二十二名普照明、二十三名不背、二十四名善住持精進、二十五名善住、二十六名安樂、二十七名王、二十八名悲。<p>如是等類二十八女，與姊妹俱從坐而起，脫身瓔珞供養世尊，右膝著地皆共合掌，而白佛言：「世尊！所說無所有菩薩功德如是，願於我等承佛威神得見其身，成就如是實業果報，莫以別身而示我等，我今欲見菩薩實身。」<p>爾時，佛告善女人等：「汝今欲見無所有菩薩成就色身，今欲見耶？」<p>彼等答言：「唯然，世尊！我等有疑，願為開解。」<p>佛言：「諸女！汝等今者，見彼身已有何利益？汝今勿有還家之意，當捨眷屬，若見彼身安住具足一切功德。」<p>彼諸女言：「我等今者一切能捨，決定當見彼菩薩身。」<p>爾時，世尊告彼菩薩無所有言：「汝無所有！此等諸女欲見汝身。」<p>彼言：「世尊已言，許可彼姊妹等示現我身？」<p>佛言：「善男子！我已許之。多人意喜欲見汝身，當有利益，得勝身心，得妙身心，得淨身心。若見汝身，即當決定於阿耨多羅三藐三菩提，得轉女身成丈夫身。汝今已有如是淨願，於多諸佛以百千身種諸善根，住是願中於三界中，願我當得最勝佛身。所有眾生見我身者，彼等決定住於菩提，所有女人悉轉女身。若於我所種善根已，思惟如是甚深法已得忍本性，願當入於真如法中，願當具足諸菩薩法，開現親近於諸佛法。」<p>彼無所有菩薩，聞佛此說，作如是言：「如是，世尊！如世尊教。」即於手中一一指端皆放光明，一一光明至王舍城，於彼人家皆悉出現，彼諸光明有諸眾生，見於彼等從地踊出，化成諸華縱廣一尺，昔所未見色香具足。
。
<juan>無所有菩薩經卷第四<p>隋天竺三藏闍那崛多等譯<p>爾時王舍城中，頻婆娑羅王而有一女，欲出遊時，頻婆娑羅王勅諸侍女其數一千：「汝等已為我女眷屬，共相圍遶於彼之處。王所飲食，汝等常食，汝等常飲。」<p>彼王舍城，多有婦女其數一千，聞此語已，種種瓔珞莊嚴自身。彼諸婦女，見是希有可喜諸花，身心喜悅不能自勝，欲取彼華遂不能取不能遠離，申手欲取，去華一尺而不能及，見彼諸華皆悉向於毘福羅山去而不住。<p>爾時，眾人及千婦女，及與頻婆羅王女，從王舍城次第而出。彼諸華等在眾人前微行而進，眾亦不知行與不行，彼諸人眾作如是念：「此華近手而不能取。」<p>時彼諸華一切皆上毘福羅山，彼諸男女亦上彼山。既上山已，見於如來、阿羅訶、三藐三佛陀，無量百千大眾圍遶而為說法。<p>爾時，二十八女姊妹，合掌佛前勸請世尊。時頻婆娑羅王女，及見彼等一切諸女，亦見彼等諸女姊妹勸請世尊。作如是言：「此諸婦女，何故合掌在世尊前？何所求請？欲求何願？」即聞空聲，而語之曰：「此等欲見無所有菩薩身，唯除佛身於三界中無能勝者。」彼等同聲咸作是言：「我等願見彼菩薩身。」說是語已，彼諸華等，即便在彼眾人手中，即以此華散如來上，作如是言：「唯願，世尊！示於我等無所有菩薩身。」<p>爾時，世尊告無所有菩薩言：「善男子！汝可示現圓滿自身，令多眾生見汝身已種菩提因，亦當如汝於多百千諸如來所當種善根。」<p>爾時，無所有菩薩即現其身。爾時，大地皆悉震動，安隱潤澤，無有眾生恐怖毛豎，一切音樂不鼓自鳴，於虛空中雨眾天華，於一切處天香人香皆自然燒。<p>爾時，無所有菩薩示現如是具足色身。彼現身時，諸女人眾皆生愛樂，一一婦人皆作是念：「是無所有菩薩！唯與於我共相娛樂。」各現於前，亦復不知彼神通化，各稱其願，於毘福羅山叢林樹下。「我於此處歡喜受樂，我等未曾得聞如是諸妙音聲諸色香等，我等今者荷世尊恩。」彼諸女等各一樹下，七寶輦輿一切果報，皆悉具足歡喜受樂，一切所須悉皆備足，不復更念歸還之想，彼等如是受歡喜樂七日七夜。<p>爾時，世尊為諸眾生更說法要：「若有不見彼菩薩身，皆由善根未得成熟，雖望欲見終不可得，莫知何事。」彼等見者過七日已，見彼菩薩身漸毀壞無有精光，受用果報皆沒不現唯見一樹，彼等菩薩漸漸不現亦無住處。彼即聞於空中聲言：「諸善男子！此是諸行真實體性，汝等不應起常有想，汝等可捨女人身想，應當願求丈夫之身、無等等身、諸佛之身。汝等可發阿耨多羅三藐三菩提心受丈夫身。」<p>彼諸女人聞是聲已，於剎那時心住寂靜，見如來像具三十二大人之相。彼等見已，皆作是言：「願我當得如是妙身，無有染著無染著處，如此佛身寂靜無惱。」彼諸女人說是語時，彼諸女人悉轉女身得丈夫身，唯除往昔發願供養是無所有菩薩等者，乃至道場，然後我當轉於女身，以如是故不轉女身。所有轉身得男身者端正可憙，世間天人皆悉愛敬。<p>爾時，佛像忽然不現，唯見世尊釋迦牟尼。爾時，諸女得男身者而白佛言：「希有世尊！甚奇！甚特！乃有如是幻化戲者，昔未曾聞。諸凡夫等心意迷惑，未曾安定如壓油輪，彼不能住近善知識。世尊！若有親近於善知識供養承事，以善知識威神力故，我於今者轉離女身得五神通。<p>「世尊！我今憶念往昔多千佛所，與善知識同種善根自捨身命，為令我等生諸善根，復示彼等諸佛世尊，為說在家諸過患事，方便讚歎出家功德，諸勝妙事。我等已經爾許多時近善知識，從爾已來未曾復生諸惡趣中，我於過去未逢教師教示我故，恒常流轉人天馳逐受諸苦惱。<p>「世尊！我今假使能以恒河沙等諸世界中用滿七寶，或已自身具足滿已施善知識。雖作是事猶不能報善知識恩。所以者何？由是神力而令我等，當於世間而得作佛，開現成就我等佛剎，皆因此等善知識故，教示我等詣諸佛所種諸善根，教行種種疾利方便，教我等入深法行中。或出愛語，或示訶責，或言清涼，或說熱惱，或有逼迫，如是教示，一切樂具一切利養皆悉捨已，彼等眾生難得值遇，彼等眾生未有所辯。若不得是善知識者，唯除如來，我等無有別善知識，如無所有菩薩摩訶薩者。」<p>爾時，無所有菩薩摩訶薩告諸女人轉男身者：「善男子等！我今非但獨為汝等作善知識，我亦為於一切眾生作善知識。善男子等！若有眾生能知無所有菩薩，為眾生作利益成就，彼等眾生更不承事諸餘師友，彼等眾生即忘飲食，不生疑退無有愛欲，而於我所晝夜親近。所以者何？我今教於一切眾生和合善根，令住一切世間出世具足事中，令入無量波羅蜜中，令入一切諸功德中，令住無濁無障淨處無顛倒處，不現一切諸有相中住無行處，樂修一切身心薰習具足法中。我已曾令無量眾生，住如是法善巧智中，我今實語無有異言，佛自證知，諸天世人而作證明。」<p>佛言：「善男子！如是如是，如汝所言。」爾時大眾，佛神力故即見東方，南西北方，有千諸佛。<p>爾時，世尊告諸大眾作如是言：「諸善男子！汝今見此諸佛已不？」<p>彼言：「世尊！我等皆見。」<p>佛復告言：「此等已令此善男子，成熟如是阿耨多羅三藐三菩提。」<p>彼等更復歡喜踊躍，作如是言：「世尊！我等今世現轉女身已得男身。世尊！是故我今深信此事，解知此事念持此事無有疑惑。世尊！我今已得入於佛大神通，漸次少分，皆由於是無所有菩薩神通力故。願我當得諸佛神通皆悉開現，願當共此於諸佛所種諸善根，當得一切功德具足。」<p>爾時，彼諸菩薩摩訶薩，心作是念：「所有身者，五陰聚合不可得，以名字所說而有可聞。我等云何而能共彼種於善根？」<p>爾時，世尊知彼菩薩心之所念，告無所有菩薩摩訶薩言：「善男子！汝今應為此諸菩薩摩訶薩等說五陰聚和合身事，汝今應為此等菩薩顯示五陰和合之身，此等聞已當壞我見，更復當近於佛菩提。」<p>爾時，眾中有一菩薩名曰愛語，而白佛言：「世尊！今者見何事故，如來阿羅訶三藐三佛陀，自不解釋，而當勸彼無所有菩薩解釋？」<p>佛言：「善男子！此眾如是於無所有，長夜隨順流注歸向，是故我今勸此菩薩摩訶薩說。」<p>爾時，無所有菩薩白佛言：「世尊！我今欲說，如我所見，如佛色空，我色亦爾；如佛色，一切眾生色亦爾；如眾生色，一切樹林藥草色亦爾；如一切樹林藥草色，彼一切界和合聚色亦爾。所有空色及我色、如來色、一切眾生色、一切樹林藥草等色、一切界和合聚色，無有二相。無知無動無生，無等無有等等，無行無說，非法非非法，非法界非不法界所攝，非空非非空。眾生愚癡不知不覺，虛妄貪著慳悋嫉妬，不能拔出虛妄毒箭，於慳妬中忘失恩義，無明網覆遠善知識多有疑惑。於如此法不能聽受當作障礙，不能受持讀誦修行而有觸證。<p>「有諸菩薩智慧善巧，猶如虛空無所著者，於諸世間所有法中不得法想，況復餘想？彼等能入於此法行。諸少智者於無色中或作是想，悕望欲入此法行中，於無色中妄起行想，略說乃至受想行識中，如是作如色所作，如虛空識，我識亦爾；如彼識，如來識亦爾；如如來識，彼識一切眾生識亦爾；如一切眾生識，彼識一切樹林藥草識亦爾；如一切樹林藥草識，一切界和合識亦爾。其虛空識及以我識、如來識、一切眾生識、一切樹林藥草識、一切界和合識，無二相。不可知，不可分別，不生，無等等，無行，不可作名字，非法非非法，非法界非非法界所攝，非虛空非非虛空。眾生愚癡不覺不知，無智少智少聞，嫉妬慳貪或著，妬嫉結縛無明網覆，為惡知識之所攝者各自迷惑，欲聞是法而作障礙，不能受持讀誦修行而有解證。<p>「有諸菩薩善巧智慧無所住著，於一切法不得法想，何況餘想？彼等能於此行中行。諸小智等，於此法行所不能知。」說此五種色等平等出離諸行無有壞散無別法時，大地震動虛空雨華。<p>爾時，難調菩薩摩訶薩白佛言：「世尊！何因何緣大地震動虛空雨華？」<p>佛告難調菩薩摩訶薩言：「善男子！此是由彼說五陰空，無二無別，無有所住，無可言說，無有藏積，無有散壞，無有邊量，不樂顛倒。」<p>說是諸佛自在處時，有百千億那由他數諸天，皆得無生法忍。於此眾中，諸比丘、比丘尼、優婆塞、優婆夷五千人等，皆亦得於無生法忍，於未來世當得作佛，號曰不可說陰聚所生如來、應供、正遍知，當出於世，劫名無住，以此因緣大地震動而雨眾華。<p>爾時，女人得男身者皆共同聲，而說偈言：「虛妄非虛妄，虛妄虛妄愛，如實知此等，是故皆授記。我等知如是，一切皆虛妄，今得丈夫身，我等皆具足。我聞虛妄已，知解不生疑，如是還虛妄，實無有知說。無實無實中，誘誑諸眾生，不知無實故，無所有教說。於中無所減，亦無有增益，於中無示現，但以假名說。平等無危險，說無有散處，既無有等等，何況有勝者？其色似色形，其色色色故，若知色虛妄，無有可實者。受似於觸形，以受故為受，知受虛妄已，彼無有可實。想為欲想者，其識以想現，知想虛妄已，彼無真實處。諸行無自在，假名示現行，知諸行虛妄，彼無有真實。識以了知義，是故示現識，若知識虛妄，恒常如虛空。如是皆虛妄，所有世憂愁，彼愚輩不知，以住我見故。彼等無所安，彼等無所遣，彼無有住處，愚輩而不知。此法不易知，寂滅句難解，住懈怠我想，為惡作所覆，不見無所有，不聞彼所說，無所可說處，於中無所置。」<p>爾時，諸女轉男身者說此偈已，供養佛故五體投地，頂禮佛足。而說偈言：「南無最大力，一切世無上，世尊有大恩，其等無所著。」<p>說是偈已，禮敬世尊合掌而住。<p>爾時，世尊告長老阿難：「汝受持此無所有所問，我今說法，廣為人說光顯此法。阿難！汝為何等眾生當令聞此法本之者，彼等聞已能廣解義文句莊嚴，彼等皆當決定阿耨多羅三藐三菩提。若雖得聞而不解義，於後漸次亦當如是，解其義趣修行觸證，於多百千那由他數諸如來所種諸善根。所以者何？其無所有菩薩有如是願。」<p>爾時，眾中有諸女等住於大乘，而白佛言：「世尊！何用勸請阿難受持此法？所以者何？我今已受如此法本，習誦通利。世尊！我今聞此法本，於未來世當為他說，於阿僧祇百千那由他劫中光顯此法。」<p>爾時，眾中有百比丘、六百比丘尼，二百優婆塞、優婆夷，復有那由他數諸天子等，以諸雜華散世尊已，作如是言：「世尊！此修多羅而能照明一切諸法如實顯示。世尊！我今得聞此法本已，即能受持讀誦通利，猶如明鏡見其面像。如是，如是，我等受持此法本已。是故，世尊！我等於今及未來世，如此法本，於阿僧祇那由他劫，廣為人說光顯是行。當令證覺為諸眾生，令知我等如是利益。我住菩提，云何當作？為諸眾生一切利益具佛法故。世尊！我等不貪利養及名聞等，而受此法為眾生說，亦復不為己自身命，但為一切諸眾生等，欲與眾生諸樂具故，欲令近於諸佛法故，為於無量諸眾生等，除滅愛著諸煩惱故。」<p>佛言：「善哉！善哉！善男子等！汝今一切善說此法。」<p>爾時，海姊妹白佛言：「世尊！此無所有菩薩，不起亦不說如此等。善男子、善女人等！說此法本當光顯故。世尊！彼當受持正法，亦為一切過去未來現在諸佛所有法行，彼亦受持讀誦通利，亦教他人讀誦通利，若教令知。」<p>爾時，無所有菩薩摩訶薩，告海姊妹言：「過阿僧祇百千劫中，彼時有劫，名曰法寶開敷，於彼劫中滿足五百諸佛出世。時有一佛最初出世，名難降幢如來、應供、正遍知、明行足、善逝、世間解、無上士、調御丈夫、天人師、佛、世尊。於彼時中亦復多有眾生，住於煩惱濁中業障所覆，煩惱增上，貪欲恚癡諸惱增上，含毒所惱。善女人！<p>「爾時，彼難降幢佛如來、應供、正遍知，我於爾時亦如是問，彼佛如來亦如是解釋，如今世尊釋迦牟尼如來、應、正遍知之所解釋。善女人！如是次第五千諸佛，亦如是問如此法本，彼諸世尊亦復為我如是解說，如今世尊釋迦牟尼諸釋中王為我解說。善姊！汝今安意。善姊！我從今已於未來世，當於無量阿僧祇數諸佛世尊，亦當如是問此法本。所有如是諸佛剎中，亦有諸濁煩惱眾生，或有少者，或復倍多有煩惱者。」<p>爾時，無所有菩薩摩訶薩說此語時，於剎那頃，彼摩伽陀主頻婆娑羅王，有大勢力四兵圍遶次第漸行，尋彼諸女所行之處來詣佛所。到佛所已，頂禮佛足，却住一面。佛慰勞已，隨所敷具而就其坐，彼諸大眾亦皆而坐。<p>時，頻婆娑羅王白佛言：「世尊！我有少女與眾侍女，出遊園林久乃不還，後於園中求覓不得。又聞有說向世尊所，今於此眾我復不見。」<p>佛告大王：「今會當見。」<p>王言：「世尊！我今未見。」<p>佛言：「大王！汝今可問無所有菩薩，當示王處。」<p>王言：「世尊！其無所有菩薩。何者是也？」<p>於時，世尊告無所有菩薩言：「汝無所有！汝今應報頻婆娑羅王所問諸女行來之處，令此眾知。」<p>爾時，無所有菩薩以不現身，告頻婆娑羅王及大眾言：「大王當知，彼諸女等在此眾中。」<p>王言：「大士！我但聞聲不見汝形。」<p>菩薩告言：「大王！今者所有諸女聞我名已，一一婦女至於樹下，皆取我身隨意娛樂，取我身已皆捨女身受丈夫身。彼等諸女既取我身，成丈夫身，我則無身。」<p>然，無所有菩薩告彼諸女丈夫身者言：「汝善男子！各各示現自身之德。」<p>爾時，諸女得男身者共集一處，具丈夫相端正可憙，作如是言：「我等今者捨於女身，已成如是丈夫之身。」<p>爾時，頻婆娑羅王及諸大眾生疑不信。<p>爾時，無所有菩薩復作是言：「大王！何故及諸人眾猶懷疑惑？王今於佛豈不可信？若可信者如來現前，王今宜問：『此善男子！如是所說有異不耶？』」<p>爾時，頻婆娑羅王白佛言：「世尊！如是，如是。如虛空聲所說以不？而不見身。」<p>爾時，佛告頻婆娑羅王言：「如是，如是。大王！皆悉如此菩薩所說。大王！今者宜信此語莫生疑惑。」<p>王聞是語，即起合掌三稱：「善哉！」白言：「世尊！是誰神力？為是菩薩無所有力？為當是佛威神之力？」<p>佛告王言：「大王！當知此是諸女往昔願力。彼於往昔於多千佛，教此諸女種諸善根發菩提心，諸佛法中而得成就，故今我所得滿其願。大王！有諸女人於未來世，亦更教化無量諸女得轉女身。」<p>爾時，佛告無所有菩薩言：「善男子！汝今可為於此眾人，令此諸女各復本身？」<p>爾時，無所有菩薩作如是言：「如我實說，我於無量無邊婦女，令轉女身得丈夫身，皆是實故。此等眾生還復女身！」說是語時，多有婦女於彼丈夫前有如是形，有如是色如是行住，還復如先所向來者，彼等各各相共言說如前無異。<p>彼時，諸女及頻婆娑羅王等生希有心：「云何諸女已轉女身，今已還復女人身耶？此諸女人為是實身為當化起？」<p>佛言：「大王！此等婦女非實非化。所以者何？大王！此善男子於往昔時有如是願。若諸婦人見我身者，彼見我身即發是願求轉女身，彼諸婦人所有夫主，更取餘婦還復如是，不增不減如前婦身，可愛端正不相離別。」<p>爾時，頻婆娑羅王而白佛言：「希有世尊！諸菩薩摩訶薩等，能有如是神通善根。世尊！一切諸法不可思議，眾生果報不可思議，得禪定者定之境界不可思議。」<p>佛言：「如是，如是。大王！如是，如是。大王！此有三種不可思議。何者為三？業幻量幻（梵本少一句）。此善男子已覺諸幻已證已觸。此善男子即是幻師，是故此等不可取量。」<p>爾時，世尊令彼大眾以無所有和合法義，教化言說令得歡喜，令得威神增長教化，令歡喜已，勸言：「汝等！各自知時還其所至。」<p>時諸人眾各還本處。其去未久，有一菩薩名曰生疑，而白佛言：「世尊！其無所有菩薩，能為此等眾生，以神通化還令如舊，而不令彼諸眾生等有愛別離。世尊！此等當作何等利益？」<p>佛告生疑菩薩言：「善男子！此諸人等所在之處，共此諸女曾轉根者，語言飲食共相娛樂遊行戲樂，種種諸事種種方便，於彼時處令此眾人，於菩提中令得發心近佛法中。何以故？善男子！此無所有菩薩，已於往昔諸如來所，以一切樂具供養尊重，種諸善根皆已具足，發如是願，是故滿願滿分別意。此善男子如是教化成熟眾生，教令入於義文字中，所有法體無生之處，無成就處令入令覺，如是教中不令有失，令得成就於佛法故。<p>「善男子！此無所有菩薩教化眾生，於彼中者無一眾生當向惡趣，無一眾生於所教師過去佛土而不中生。善男子！彼諸眾生還當如是成就菩提，亦如今者無所有菩薩所成就者。」<p>爾時，生疑菩薩從佛世尊聞善說已，除諸疑惑，而說偈言：「眾生聞以得，於中方便學，如是健修習，名無所有者。純直心柔和，軟意無嫉妬，亦無有怯弱，名無所有者。多文字和合，復說如是義，所有無可見，亦當無所觸。無二不可取，無餘不可見，不可說而說，法教無有比。」<p>爾時，闍那那修多女告生疑菩薩言：「善男子！汝承誰力能說此偈？」<p>彼即答言：「我身如是，知無所有菩薩身中從出是聲。善姊當知，今此偈聲非我身出。」<p>爾時，闍那那修多女而白佛言：「希有世尊！是無所有菩薩，乃至能得不思議法，皆已具足，能以種種方便開示，彼無所有之處說法。」<p>佛告彼言：「如是，如是。善女人！如汝所說。」<p>爾時，兩時無有出生菩薩而白佛言：「世尊！我能辯說無所有所問修多羅。」<p>佛言：「兩時無有出生菩薩！汝今為辯說諸菩薩摩訶薩境界廣境界，無礙無可得，無邊無畔際，發起多聞與利益故。以善巧智，如諸菩薩摩訶薩，為自境界增長，無著無可得處，無邊無畔際處。諸多聞利益，欲於善巧方便法中，教令建立開現處故，當速成就菩提道故。」<p>爾時，兩時無有出生菩薩摩訶薩，而說偈言：「善說此經已，正念入禪定，當覺一切法，顯示此經典。令覺一切義，及如文字等，所有修多羅，諸佛之所說。顯現一切義，彼此皆相見，無量不思議。皆經善說處。此經法知已，莊嚴義文字，諸法無缺少，一切不思議。陰界諸入等，當得方便智，隨順十二緣，一切聲一聲，一聲一切聲，諸聲等和合。於此經覺悟，所有諸心者，眾生所思覺，計我所思者，一切心所因，一切皆能知，是等諸思覺，彼無有思處。於此經覺悟，亦無有思者，於自及與他，一切悉能知。如心所轉行，照諸法如鏡，說此修多羅，於彼此等見。彼等還覺此，一切非為一，不見別多說，一切文句離。若見於此經，彼為眾生說，眾生非此彼，令彼眾生脫，住著不動處，知一切虛妄。以虛妄為說，既知虛妄已，不著虛妄中，無有所生道。諸佛見一切，於此無不覺。能覺此經者，一切功業處，呪術醫方智，及時智所生，皆此經覺悟。一切一切智，所有不可數，彼一切次第，於此經悉知。一切見捨已，眾生所迷惑，若知於此經，不著彼名字。眾生著令脫，彼相所覆者，此經威力故，於中得實證。若學此經者，彼得一切報，天上及人中，一切功德具。此是教師法，此即是父母，和上阿闍梨，亦是善知識。此知足少欲，具足諸頭陀，此所修資財，皆為彼當作。若有大眾生，欲說多種法，應當學此經，學一切法處。若有大眾生，欲說多種法，彼應學此經。一切法持處，生處皆當得，少病長壽命，常得諸禪定。隨順此經已，身常受安樂，心亦得常樂。若能證此經，口業悉具足，如是差別法，彼當得隨順。若能證此經，即總持諸經，若能如是證，如此經中說。彼等皆知經，諸佛有所說，所有諸文字，所說諸法者。若聞於此經，則離於文字，諸法離文字，以文字說法，文字非是法，文字非非法。彼等於此經，住於菩提中，彼等於此求，世間最名聞。」<p>爾時，兩時無有出生菩薩說此偈已，頂禮世尊右遶三匝，即於佛前沒而不現。<p>爾時，眾中有一菩薩名無所續，而白佛言：「世尊！此兩時無有出生菩薩，從何而來？」<p>佛言：「從如所來，還如是去。」<p>彼菩薩言：「世尊！彼云何來？復云何去？」<p>佛言：「如影幻夢焰響虛空，及與空無相無願無作，離欲寂滅無實無像，如是等聚分別遣來。汝今語我生於一切，一切眾生，一切菩薩，一切諸佛，亦如影幻夢陽焰響虛空，及空無相無願無作，離欲寂滅涅槃無實。彼等所有一切果報，及彼名字，彼等皆是我等所為，彼等及我，一切非一非二，非多非少，亦非有物，不可聞，不共具足，無有能見者，無能知者，無能聞者。是故，汝等！從我等聽，信解思惟歡喜稱善，彼等無量阿僧祇數，行無實已皆不可得，汝等亦不可得，汝等莫以虛妄誹謗我等，莫毀呰我。我等既無，有物無相，無有處所，為他何假須說寧不說勝。若有說者，彼還是如彼，此還是如此，如是遣如遣，如是說已如是來。」<p>爾時，大眾得聞如是句義已，無色心，無出入息，無物染著，彼等於世尊所，一切樂具皆悉遍滿。彼等得本念已，作如是言：「此是本性體真實，無所有，無可證，無所識，如是知已，無知故。如是，如是！彼從何處有？不可作名字。」<p>爾時，於上虛空，有無價寶遍滿其間，有菩薩名滅及無出生菩薩，白佛言：「世尊！是何瑞相，此無價寶遍滿虛空？」<p>佛言：「善男子等！有若干菩薩等，聞此無所可證法門得出離已，皆悉已得無生法忍，故現此相。」<p>爾時，彼諸一切大眾皆白佛言：「希有世尊！善巧能學巧方便智，為欲解脫諸眾生故。世尊！乃能知此一切無動空無所有，無有眾生本性寂靜。然今如來為諸眾生，辯說諸法一切如影，而能勤勞教化眾生。」<p>佛言：「如是，如是。諸善男子！如汝所說。諸善男子！若無辯說，云何能知影像、幻夢、陽焰、響聲及與虛空無相、無願無作離欲涅槃之法？而為虛妄影像等法？」<p>爾時，以佛威神力故，於上虛空聞如是聲：「世尊！何者是彼影形為影？世尊！何者是彼乃至虛妄而為影形？世尊！此一切莊嚴已具足，法本不假莊嚴。世尊！譬如畫師若畫弟子，善學伎能畫如來像，具足眾相無所缺少。更有金巧師，取最勝金作其金鬘而著頂上，然彼形像倍更端正，為一切眾瞻之無厭。世尊！如是，如是。如此法本，具足諸相瞻之無厭。世尊今者更倍莊嚴。」<p>說是語已，時佛告彼虛空聲言：「譬如巧學幻化之師若幻弟子，善於幻化，幻作男女端正可喜，諸根具足皆共和合，而生子息為作名字。影像幻夢陽焰響聲，太虛空等不自在也。無相無願無作離欲寂滅涅槃，彼虛妄等增長成就。所有作事入深山谷，多有人眾各發大聲，呼諸影像乃至虛空。彼出聲已沒而不現，於彼空谷無所染著，彼時眾人求是聲處了不可得。如是一切諸煩惱等，如實求之亦不可得，如彼陽焰動搖似水而不可飲，如是響聲陽焰無形像。」<p>爾時眾中未證法者，聞此說已皆得證法。有二十億那由他等諸天及人，皆悉得於一切法中無所染著。<p>爾時，虛空還復出聲，諸天人眾皆悉見聞：「此唯名字所謂影等，乃至虛妄影像等也。影像幻化其有所問，如來解釋於先作證。」有二十億諸天人等，聞此法已，皆得決定住於阿耨多羅三藐三菩提中，當為成熟諸眾生故而為之友。<p>爾時，聞持菩薩白佛言：「世尊！當何名此法本？我等云何受持？」<p>佛言：「此法本名『諸罪無相無捨』，如是受持；『如來自在』，如是名持；『無所有菩薩所問』，如是名持；『說佛大神通』，如是名持；『惡心難調怨讐悔過』，如是名持；『無所有法可示現者』，如是名持；『非不見一切諸法』，如是名持。」<p>佛說此經時，其無所有菩薩，及難調怨讐、聞持菩薩，及彼大眾、天、人、阿修羅、乾闥婆等，聞佛所說，歡喜奉行。