<juan>佛說除蓋障菩薩所問經卷第一<p>西天譯經三藏朝散大夫試鴻臚少卿傳梵大師賜紫沙門臣法護等奉<#sp>詔譯<p>如是我聞：<p>一時，佛在象頭山中，與大苾芻眾七萬二千人俱，皆是阿羅漢——諸漏已盡無復煩惱，心善解脫慧善解脫，如大龍王諸有所作悉已成辦，釋諸重擔逮得己利，盡諸有結，正智妙心俱得解脫，諸心自在到勝彼岸，善入法界建立法幢，心能棄捨一切利養，正善出家極善具圓，滿足諸願住涅槃道——唯一補特伽羅現居學地，所謂尊者阿難。<p>諸菩薩摩訶薩八萬四千人，皆是一生補處——獲諸總持得一切智，現前趣向一切智，漸入一切智，增廣一切智，得無礙總持諸三摩地；復能安住首楞嚴王妙三摩地，具大神通遊戲自在，履輕安道，離諸所起一切障累，大慈大悲廣遍十方一切世界，超越無邊一切佛剎，通達空行及無相行諸願離著，勤劬發起一切有情利益勝行，善入一切佛之境界；心如虛空具無邊智，心如大海深無涯底，心如須彌山王堅固不動，心如蓮華離諸染著，心如妙寶極善清淨，心如真金精鍊瑩潔——其名曰寶星菩薩摩訶薩、寶手菩薩摩訶薩、寶印手菩薩摩訶薩、寶冠菩薩摩訶薩、寶髻菩薩摩訶薩、寶峯菩薩摩訶薩、寶積菩薩摩訶薩、寶頂菩薩摩訶薩、寶幢菩薩摩訶薩、金剛藏菩薩摩訶薩、金藏菩薩摩訶薩、寶藏菩薩摩訶薩、吉祥藏菩薩摩訶薩、淨藏菩薩摩訶薩、淨無垢藏菩薩摩訶薩、如來藏菩薩摩訶薩、智藏菩薩摩訶薩、日藏菩薩摩訶薩、等持藏菩薩摩訶薩、蓮華藏菩薩摩訶薩、解脫月菩薩摩訶薩、普月菩薩摩訶薩、普賢菩薩摩訶薩、觀自在菩薩摩訶薩、得大勢菩薩摩訶薩、普光菩薩摩訶薩、普眼菩薩摩訶薩、蓮華眼菩薩摩訶薩、廣眼菩薩摩訶薩、普威儀道菩薩摩訶薩、普嚴相菩薩摩訶薩、普戒慧菩薩摩訶薩、智慧菩薩摩訶薩、法慧菩薩摩訶薩、勝慧菩薩摩訶薩、上慧菩薩摩訶薩、金剛慧菩薩摩訶薩、最勝慧菩薩摩訶薩、師子慧菩薩摩訶薩、師子遊戲菩薩摩訶薩、大音聲王菩薩摩訶薩、師子吼聲菩薩摩訶薩、震吼深妙音聲菩薩摩訶薩、無染著菩薩摩訶薩、離諸垢菩薩摩訶薩、月光菩薩摩訶薩、日光菩薩摩訶薩、智光菩薩摩訶薩、智吉祥菩薩摩訶薩、賢吉祥菩薩摩訶薩、月吉祥菩薩摩訶薩、蓮華吉祥菩薩摩訶薩、寶吉祥菩薩摩訶薩、妙吉祥童真菩薩摩訶薩，如是等諸菩薩眾而為上首。<p>復有賢護等十六大士，慈氏等賢劫中一切菩薩摩訶薩眾。<p>四大王天主等四大王天諸天子眾、帝釋天主等忉利天中諸天子眾、須夜摩天主等夜摩天中諸天子眾、兜率陀天主等兜率陀天諸天子眾、善變化天主等化樂天中諸天子眾、他化自在天主等他化自在天中諸天子眾、導師等善分魔王子眾、大梵天主等梵眾天中諸天子眾、大自在天主等五淨居天諸天子眾，毘摩質多羅阿修羅王、大力阿修羅王、羅睺阿修羅王等無數百千阿修羅眾，阿那婆達多大龍王、摩那斯大龍王、娑伽羅大龍王、阿難多大龍王、嚩蘇枳大龍王等無數百千龍王之眾，吉祥威光龍王子等、無數百千龍王之子并諸龍女，及餘無數百千天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等大眾集會。<p>時，象頭山遍四方面四由旬內，天人大眾充滿虛空，乃至無有一毛端量極微塵量之所空缺。於如是等天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等眾會中間，敷佛所坐妙師子座。其座高一由旬，縱廣正等各半由旬，嚴設無數百千天妙寶衣，寶鈴寶網張設幰蓋彌覆其上。復有無數百千天妙繒帛，周匝垂掛，散真珠華及諸妙華。<p>又師子座周匝地方皆是金剛所成，嚴飾殊妙地平如掌，柔軟清淨妙香芬馥，無數百千天妙寶華散布其地。復有蓮華大若車輪，無數百千黃金為葉，瑠璃為莖，帝青為臺，馬腦為鬚，妙香可愛適悅快樂，如是莊嚴佛所受用。<p>又復師子之座，於其四隅不近不遠，有四寶樹而極聳拔，高半由旬，周廣盤欝三俱盧舍。<p>爾時，世尊在大眾中處師子座，以極淨慧轉妙法輪，摧伏魔軍不染世法，作師子吼明煥無畏。猶如大池清淨無雜，又如大海廣積妙寶深無涯底，如須彌山王高出眾山，如日光明威耀赫奕，如滿月輪人所愛樂，如大龍王能雨法雨，如大梵王世間最上。而佛世尊與無數百千俱胝那庾多梵王、護世等無邊善調伏者弟子眾俱，是時大眾一心誠諦瞻仰世尊。<p>爾時，世尊先以常光照諸大眾，於常光中復從頂上放大光明，其名普照，是光復有無數百千光明眷屬，其光即於十方一切世界普照耀已，旋環佛所右繞三匝，復從世尊口門而入。而佛世尊口門之相悉無動靜，譬如日月光明悉從虛空界入，而虛空界亦無動靜；佛之光明口門入時，無動靜相亦復如是。又如積以乾沙投之酥油，或投以水，彼等入時悉無動靜；佛之光明口門入時，無動靜相亦復如是。<p>爾時，東方去此佛剎過殑伽沙數等世界，有世界名大蓮華，其中有佛號蓮華眼如來、應供、正等正覺、明行足、善逝、世間解、無上士、調御丈夫、天人師、佛、世尊，為諸菩薩宣說法要。彼所說法唯以一乘發起利益，彼佛剎中無有聲聞緣覺名字，況復聲聞緣覺乘法？又彼世界有情皆修菩薩行法，得不退轉於阿耨多羅三藐三菩提。又彼世界，不以飲食而為資養，彼諸菩薩悉以等持靜慮法喜為食。又彼世界，不以日月星宿而為照明，皆彼如來身光普照而悉清淨。又復其土，無諸草木沙礫土石山等，地平如掌。彼有菩薩摩訶薩名除蓋障，獨止一處，若諸有情聞是菩薩名者，一切障累悉得蠲除。<p>是時，除蓋障菩薩摩訶薩蒙佛光明之所照觸，離自所止詣彼佛所，到已頭面禮佛雙足退住一面；并餘菩薩各各蒙光所照觸已悉離所止，咸來詣彼世尊蓮華眼如來所，到已，頭面各禮佛足，退住一面。<p>爾時，除蓋障菩薩摩訶薩即從座起，偏袒右肩，右膝著於蓮華臺上，合掌頂禮，白其佛言：「世尊！何故有是光明，極善無垢清淨悅意，使諸有情蒙光照者身心調暢？」<p>爾時，蓮華眼如來告除蓋障菩薩摩訶薩言：「善男子！西方去此佛剎過殑伽沙數等世界，有世界名娑婆，其中有佛，號釋迦牟尼如來、應供、正等正覺、明行足、善逝、世間解、無上士、調御丈夫、天人師、佛、世尊。若諸有情聞彼如來名字之者，悉得不退轉於阿耨多羅三藐三菩提，是彼如來所現此光明。」<p>即時除蓋障菩薩摩訶薩復白佛言：「世尊！何因何緣而諸有情聞彼如來名字之者，悉得不退轉於阿耨多羅三藐三菩提？」<p>蓮華眼如來告除蓋障菩薩摩訶薩言：「善男子！彼佛如來往昔修行菩薩道時，發是願言：『願我當來成正覺已，一切有情聞我名者，悉得不退轉於阿耨多羅三藐三菩提。』」<p>除蓋障菩薩言：「云何？世尊！彼世界中一切有情悉得不退轉邪？」<p>佛言：「不也。善男子！」<p>除蓋障菩薩言：「云何？世尊！若然者，亦有有情不聞彼佛名邪？」<p>佛言：「善男子！一切皆聞。」<p>除蓋障菩薩言：「若皆聞者，何故乃有不得不退轉者？」<p>佛言：「善男子！所言一切不退轉，亦非一切不退轉。」<p>除蓋障菩薩言：「如佛所說，一切不退轉，亦非一切不退轉。其義云何？」<p>佛言：「善男子！若有有情得聞如來名字，生起不退轉種子者，我說斯等有情得不退轉；非是得聞如來名字，俱時皆得不退轉地。<p>「善男子！我今復說譬喻以成斯義。譬如有樹初植種子，而其種子離諸過失，後以諸緣得生牙莖，乃至滋長果實成結。善男子！彼樹何故但說種子？」<p>除蓋障菩薩言：「世尊！由其種子離諸過失，乃至果實成辦，故說種子。」<p>佛言：「善男子！得不退轉有情亦復如是，由彼纔聞如來名字之時，不退轉種子生起具足，而其有情即於阿耨多羅三藐三菩提得不退轉。」<p>爾時，除蓋障菩薩摩訶薩白蓮華眼如來言：「世尊！我今欲往娑婆世界，瞻覩世尊釋迦牟尼如來、應供、正等正覺，禮奉親近尊重供養。」<p>於是蓮華眼如來告除蓋障菩薩言：「善男子！汝當可往，今正是時。」<p>餘諸菩薩俱白蓮華眼如來言：「世尊！我等亦欲往詣娑婆世界，瞻覩世尊釋迦牟尼如來、應供、正等正覺，禮奉親近尊重供養。」<p>時彼世尊告諸菩薩言：「善男子！汝等可往，今正是時。然汝往彼世界，勿生放逸。何以故？彼世界中諸有情類極貪瞋癡，無沙門婆羅門父母之想，非法欲行，暴惡麁獷，口出惡言，高倨輕慢，染著懈怠，破戒造惡，慳嫉增盛，如是多種煩惱隨煩惱等。彼佛世尊，於如是等惡有情中而為說法。」<p>彼諸菩薩白其佛言：「世尊！彼佛如來難行能行，於如是等惡有情中能為說法。」<p>佛言：「諸善男子！如是，如是。彼佛如來難行能行，惡有情中能為說法。又，善男子！彼諸有情亦復如是，難行能行，於彼雜染世界之中，能起一善心者斯為極難。何以故？若清淨世界中，清淨有情發起善心豈為希有？雜染世界之中能起善行者極為希有，能於一彈指頃發淨信心，一彈指頃能歸依佛及法僧寶，一彈指頃修持淨戒，一彈指頃離貪著心，一彈指頃起悲愍意發阿耨多羅三藐三菩提心，極為希有。」<p>諸菩薩言：「希有世界！希有善逝！」<p>爾時，除蓋障菩薩摩訶薩等諸菩薩眾，咸歎：「善哉！於彼佛所，如其行相，聞佛所言，順佛教勅。」各各頭面禮佛足已，從佛會出，俱時往詣娑婆世界。於世尊釋迦牟尼佛所，作供養事，或有化現諸寶樹者，枝幹❥圓色相榮茂，華果具足。或現瑠璃寶樹，或現頗胝迦樹，或現劫樹，或真金樹，或眾華樹，或眾果樹，或現妙寶衣雲，或莊嚴雲，或塗香雲，或寶鬘雲，或妙蓋雲，或末香雲，或鼓樂雲，如其所應各化現已，咸悉萃集前導除蓋障菩薩摩訶薩等諸菩薩眾，來詣娑婆世界。<p>爾時，除蓋障菩薩摩訶薩告諸菩薩言：「仁者！彼娑婆世界諸有情等苦之深重，仁等宜應隨其神力善化而往，使彼有情得勝妙樂。」時諸菩薩聞是語已，如教而行。<p>爾時，除蓋障菩薩摩訶薩如其色相，以自神力作諸化事，即從身中放大光明，善妙無垢清淨適悅，使諸有情蒙光照者身心調暢。<p>是光普遍廣照於此三千大千世界，而此三千大千世界之中，所有地獄餓鬼畜生等趣，諸有情類蒙光照觸，皆得離苦息恚害心，互相皆起父母之想。<p>又此三千大千世界之中，幽隱暗暝，日月光明所不照處是光普照，所有日月具大神力，有大威德自在照耀，為此光明映蔽不現，悉無焰赫光耀之用。<p>又此三千大千世界光明普照，其中所生諸有情類互得相見。又此三千大千世界，諸鐵圍山、大鐵圍山、目真隣陀山、摩訶目真隣陀山、寶山、黑山及諸山等，其光普照，上至梵世下至阿鼻大地獄，於其中間一切方分而無光明所不照處。<p>爾時，諸菩薩眾隨彼色相如其所應，亦以神力作諸化事，令諸有情須食者得食，須飲者得飲，須衣者得衣，須輦輿者得輦輿，須財者得財，盲者能視，聾者能聽，裸者得覆，迷亂之者還得正念，苦者得樂，諸懷妊者產生無難。
。
<juan>佛說除蓋障菩薩所問經卷第二<p>西天譯經三藏朝散大夫試鴻臚少卿傳梵大師賜紫沙門臣法護等奉<#sp>詔譯<p>爾時，除蓋障菩薩摩訶薩等諸菩薩眾，來詣於此象頭之山去山不遠。彼諸大士俱時化現殊妙寶網，遍覆三千大千世界。又於空中雨眾天華，及天果雲、天寶鬘雲、天塗香雲、天衣服雲、天末香雲，及天上服寶蓋幢幡諸供具雲。廣大化現隨所現已，而諸有情皆得瞻覩，悉能獲得最上快樂。彼象頭山所有樹林，即時自然離其地方，別現種種微妙寶樹、劫樹華樹果樹、栴檀香樹、沈水香樹，彼等皆是神力所化。又於空中，自然出妙天鼓音聲。於鼓音中，說伽陀曰：「龍彌尼園最勝生，不以煩惱種等比，稽首無等如虛空，故我來此最勝山。坐勝道樹成菩提，警覺摧伏魔力軍，稽首持勝無垢光，故我來此最勝山。如幻如焰如水月，此等理法悉覺了，稽首最上大福樹，故我來此最勝山。覺了世法如戲劇，巧現眾法如帝弓，稽首無動勝福藏，故我來此最勝山。久遠歷於多百劫，為欲圓滿悲心故，稽首無垢月面尊，故我來此最勝山。多百俱胝菩薩眾，諸天供養亦復然，稽首已離癡暗瞑，故我來此最勝山。已得最上聖法藏，悲所成身棄世財，稽首無等作大利，故我來此最勝山。住寂靜心常慈意，如蓮在水離諸染，稽首勝上持功德，故我來此最勝山。妙相開華清淨身，隨形眾好世資養，稽首寶樹無邊枝，來此供養願攝受。」<p>其鼓音中說是伽陀已，尊者大目乾連即從座起，偏袒右肩右膝著地，合掌向佛，而白佛言：「世尊！何故今時現是瑞相？昔所未聞，昔所未見。」<p>佛告尊者大目乾連言：「東方去此佛剎過殑伽沙數等世界，有世界名大蓮華。彼佛世尊號蓮華眼如來、應供、正等正覺，現住說法教化利益。彼佛剎中有菩薩摩訶薩名除蓋障，與彼無數俱胝那庾多百千菩薩大士，同來詣此娑婆世界，彼眾將至，故先現瑞。」<p>說是語已，除蓋障菩薩摩訶薩與無數俱胝那庾多百千菩薩之所圍繞，各以廣大神通威力，來詣佛所，到已，頭面各禮佛足。<p>時除蓋障菩薩摩訶薩說伽陀曰：「具大名稱大勝慧，得大無畏大牟尼，已度生死險難中，稽首出過煩惱岸。汝為普遍熾焰光，汝為普遍大燈炬，汝得一切解脫門，稽首歸命無等等。堅固不動如山王，深廣無底如大海，一切邪外不能破，稽首稱讚大法王。本來寂靜法無生，自性如是常寂滅，我法聖尊善開明，稽首轉大法輪者。或有宣說諸正道，或說趣入真實理，或說涅槃正妙門，或說授記成覺果，有情心意汝悉知，是中無少不知者，有情觀汝法行圓，是故隨奉汝教勅。所有貪瞋癡三毒，及餘種種垢染等，坐道樹成正覺尊，以大智火悉焚爇。汝自得度度有情，汝自解脫利世間，汝於世間善所求，永破生死諸險難。無智久沈於睡眠，有情流轉生死輪，善為開覺汝聖尊，稽首等視如親愛。汝觀此諸大士眾，一切安住菩提道，皆欲聽聞妙法門，唯願世尊隨為說。」<p>爾時，除蓋障菩薩摩訶薩說是伽陀讚歎佛已，時佛勅令處蓮華臺一面而坐；餘諸菩薩大眾，佛亦勅令隨其所應處蓮華臺一面而坐。<p>爾時，除蓋障菩薩摩訶薩從座而起，偏袒右肩，右膝著於蓮華臺上，合掌向佛，而白佛言：「世尊！我今欲問如來、應供、正等正覺，若佛世尊垂見聽者，我當發問，願為宣說。」<p>佛告除蓋障菩薩摩訶薩言：「大士！恣汝所問斯為常事，諸佛如來亦悉聽許隨其所疑，如來為汝一一宣說。」<p>爾時，除蓋障菩薩摩訶薩承佛聖旨，即白佛言：「世尊！諸菩薩摩訶薩云何修行即得布施具足？」復云：「何得持戒具足？云何得忍辱具足？云何得精進具足？云何得禪定具足？云何得慧具足？云何得方便具足？云何得願具足？云何得力具足？云何得智具足？云何得菩薩如地？云何得如水？云何得如火？云何得如風？云何得如虛空？云何得如月？云何得如日？云何得如師子？云何調伏？云何了知？云何得如蓮華？云何得廣大心？云何得清淨心？云何得無疑惑心？云何得如海智？云何得微妙智？云何得智辯才？云何得解脫辯才？云何得清淨辯才？云何得一切有情歡喜辯才？云何得信順語？云何得正法語？云何得隨法行？云何善入法界？云何住空境界？云何得無相行？云何得諸願離著？云何得慈身？云何得悲身？云何得喜行？云何得捨行？云何得神通遊戲？云何得離八難？云何得不忘失菩提心？云何得宿命智？云何得不捨善知識？云何得常離惡知識？云何獲得如來法性之身？云何獲得金剛真實之身？云何得大導師？云何得善知諸道？云何善說無顛倒道？云何得常安住妙等引心？云何著糞掃衣？云何持三衣？云何常坐不臥？云何常乞食？云何一坐食？云何食後不飲漿？云何受阿蘭若法？云何樹下坐？云何空地坐？云何死屍間住？云何節量食？云何隨敷座？云何得相應行？云何持經？云何持律？云何持論？云何於軌範所行及威儀道而得具足？云何得離慳嫉二法？云何於一切有情起平等心？云何於佛如來善作供養承事？云何能摧伏諸慢？云何能廣多淨信？云何善知世俗？云何善了勝義？云何善知諸緣生法？云何知自？云何知他？云何能於清淨佛土中生？云何能離胎藏垢染中生？云何能得捨家出家？云何能得淨命自資？云何能得心無懈倦？云何得受諸佛教勅？云何獲得熙怡面相？云何得離顰蹙之相？云何得多聞？云何得正法攝受？云何得法王子？云何能得勝出梵王帝釋護世天等？云何能知有情心意？云何能知成熟有情諸有法式？云何能成智者？云何能得常處妙樂？云何善知四攝之法？云何獲得妙相具足？云何得為他所依止？云何得如大妙藥樹？云何乃能勤修福行？云何善了諸變化事？云何速能證得阿耨多羅三藐三菩提果？」<p>爾時，世尊讚除蓋障菩薩摩訶薩言：「善哉！善哉！善男子！如汝所問斯為極善，悲愍世間能令天人大眾獲善利樂，能問如來如是等義，汝今諦聽極善作意，當為汝說。」於是除蓋障菩薩摩訶薩受教而聽。<p>佛言：「善男子！菩薩若行十種施法，即得布施具足。何等為十？一者、法施；二者、無畏施；三者、財施；四者、不求饒益果施；五者、悲愍施；六者、不輕慢施；七者、恭敬施；八者、供養承事施；九者、無所著施；十者、清淨施。<p>「善男子！云何法施？謂若菩薩不以財利心，自所受法即於他人隨應教授，不以希欲利養恭敬因故，不望他人所知識故，不求名稱故，不以餘事因故。但自思惟：『何等有情受諸苦惱？我為蠲除。』即以是法，亦復不懷希求之心，無二平等為他宣說。若復為王及與王臣之所宣說，或為旃陀羅及旃陀羅子說法亦然。何況餘諸人眾？而菩薩行是法施時不起高心。善男子！如是名為菩薩法施。<p>「云何是無畏施？謂若菩薩自所嫌棄刀杖等器，亦復教示他人令棄。於彼一切有情，起如父想如母想如子想，如眷屬想及餘親愛知友之想。何以故？菩薩作是思惟：『如佛所說，彼彼生中一切轉易，於諸有情聚中，未有不是父母及子并餘親愛知友，乃至於彼微細情命之中，皆為發起利益，設自身肉尚亦與之。何況餘諸大有情類？』善男子！如是名為菩薩無畏施。<p>「云何是財施？謂若菩薩或見有情造極不善業，即時以財攝彼有情。由財攝已，是故令其於不善業而悉除斷，於諸善業使彼安住。菩薩作是思惟：『如佛所說，布施是菩薩菩提。菩薩所行布施，除斷三種不善之法：一嫉、二慳、三貪；是故我於如來所受布施之法。』彼所布施而無高心。善男子！如是名為菩薩財施。<p>「云何是不求饒益果施？謂若菩薩所行布施，不以希欲為因，不以財利為因，不以眷屬為因，不以世間近事為因，菩薩修持布施法爾如是。彼因彼緣所行布施，遠離一切饒益果報。善男子！如是名為菩薩不求饒益果施。<p>「云何是悲愍施？謂若菩薩見諸有情受諸苦惱，或飢渴者，或裸露者，或穢污殘缺之者，無主無救無歸無依之者，無福者等，菩薩見已生悲愍心：『我為此等有情故，發阿耨多羅三藐三菩提心，念此無主無救無依歸等諸有情類流轉生死，而我今當以何方便，為此有情為主為救與作依歸？』作是念時，菩薩由此悲心所逼，即以方便隨為攝受。菩薩攝受彼等有情，俱時所起善根而無高心。善男子！如是名為菩薩悲愍施。<p>「云何是不輕慢施？謂若菩薩行布施時，不以輕重分別故施，不以慢心故施，不以毀謗故施，亦不令他勞力故施，不恃豪富驕恣故施，不希名稱故施，不恃多聞倨慢故施。菩薩若行施時，心必恭敬尊重，專注供養親奉施之。善男子！如是名為菩薩不輕慢施。<p>「云何是恭敬施？謂若菩薩於軌範師親教師，及餘所應尊重之者、修梵行者，身極恭順心極尊重，由恭順尊重故發言慰安，合掌頂禮稽首承迎於其有情，即以彼彼善相應事而普及之。善男子！如是名為菩薩恭敬施。<p>「云何是供養承事施？謂若菩薩或作佛事、或法僧事；若於如來塔像之所，或掃去塵穢，或嚴飾清淨，或以妙香華及塗香等而為供養，又或修治如來故壞塔廟，是為佛事。何名作法事？所謂隨聞何等法門，即當受持書寫讀誦思惟修習，及為他解說，或以無顛倒相應修學，是為法事。何名作僧事？謂以衣服、飲食、坐臥之具、病緣醫藥奉施眾僧，乃至但以少分清冷之水而為供施，是為僧事。善男子！如是名為菩薩供養承事施。<p>「云何是無所著施？謂若菩薩行布施時起如是心：『我今所行布施，不求天報或天之餘，不求王報或王之餘。』善男子！如是名為菩薩無所著施。<p>「云何是清淨施？謂若菩薩隨其所說布施之法，即起伺察，如其彼彼起伺察時，於布施法伺察得無過失、無垢染無障難邪？善男子！如是名為菩薩清淨施。菩薩若能修此十法者，即得布施具足。<p>「又，善男子！菩薩若修十種戒法者，當得持戒具足。何等為十？一者、別解脫戒行；二者、菩薩攝律儀戒行；三者、離諸煩惱燒然戒行；四者、離不深固作意戒行；五者、怖業戒行；六者、怖罪戒行；七者、怖非所取戒行；八者、堅固志意戒行；九者、無依著戒行；十者、三輪清淨戒行。<p>「善男子！云何是別解脫戒行？謂若菩薩於諸如來所有經中，或戒律中及餘學句所宣示處，如善作意尊重大師所說，於一一法中如理修學，不愛著氏族、不愛著所見、不愛著眾會，無我人過失，於彼學句中而生尊重。善男子！如是名為菩薩別解脫戒行。<p>「云何是攝律儀戒行？謂若菩薩作是伺察：『我於別解脫戒中，不能取證阿耨多羅三藐三菩提果。謂若如來於一一經中，宣示菩薩所行及菩薩學句，我當於彼如理修學。』<p>「何等是菩薩所行？所謂菩薩無非處非方非時，所行無非時，所說無不知時，無不知方，無不知量。何以故？或有有情，於如來所生不信心，為令彼等生信解故，及彼有情隨為攝護故，菩薩自能圓滿菩提勝行，善具威儀，柔軟容緩，不雜闠閙，趣寂止門極清淨門，此是菩薩所行。<p>「何等是菩薩學句？謂若如來於一一經中宣示菩薩所學之法。菩薩於中而生信順不生障難，此是菩薩學句。善男子！如是名為菩薩攝律儀戒行。
。
<juan>佛說除蓋障菩薩所問經卷第三<p>西天譯經三藏朝散大夫試鴻臚少卿傳梵大師賜紫沙門臣法護等奉<#sp>詔譯<p>「復次，善男子！云何是離諸煩惱燒然戒行？謂若菩薩或貪火燒然，或瞋火燒然，或癡火燒然，或餘煩惱之火燒然，或餘諸受用侵害火燒然。若欲不燒然者，當起貪之對治，及應遠離貪所起緣。何謂貪之對治？即不淨觀是貪對治。不淨觀者，謂自身中諸不淨物，髮毛爪齒涎淚涕唾，淡廕垢汗大小便利，皮膚血肉骨髓肪膏，腦膜筋脈脾腎心肺，肝膽腸胃胞及肚胘，凡如是等諸不淨物，菩薩應當作此觀想起是思惟：『世間所有彼愚癡者，不明解者，造不善者，尚能了知諸如是等不淨物已，不處貪心；況智者乎？』此為菩薩多種不淨之觀是貪對治。<p>「何者是貪所起緣？謂著諸欲染，或見女人端嚴妙色，起可愛心而生希取。爾時見已當作是觀：『如佛所說夢境無實。何故智者於此如夢境界之中，而起貪心？』是名菩薩遠離貪所起緣。<p>「何謂菩薩瞋之對治及遠離彼瞋所起緣？所謂菩薩於諸有情所多起慈心，以此慈心及此因緣，而彼忿恚瞋怒有情心意皆能攝伏，瞋恚因緣悉得遠離，是名菩薩瞋之對治，及遠離彼瞋所起緣。當作如是觀察之時即離癡法，由離癡故，彼諸所欲及諸受用，不為侵害之火燒然，此等是為菩薩離諸煩惱燒然戒行。<p>「云何是離不深固作意戒行？謂若菩薩獨處一方寂靜而住，不起是心：『我不雜亂所行，我寂靜住，我復能行如來法律，餘諸沙門或婆羅門。彼等皆是雜亂所行多諸闠閙，而悉墜失如來法律。』若能不起如是心者，是為菩薩離不深固作意戒行。<p>「云何是菩薩攝善法戒行？謂若菩薩作是伺察：『如佛所說，諸苾芻應當尊敬修福、尊敬護戒、尊敬修慧。何以故？尊敬福者，福是現受可愛精光悅意果報。』如是信者而能遠離諸不善業，是為菩薩攝善法戒行。<p>「云何是怖罪戒行？謂若菩薩或有如微塵罪，見悉生怖不順所作，乃至少罪亦不生輕，作是思惟：『如佛所說，諸苾芻譬如有人中於少毒亦趣命終，若中多毒亦趣命終，諸有罪者，若少若多皆墮惡趣。』若作如是伺察之時，菩薩於罪乃生恐怖，是為菩薩怖罪戒行。<p>「云何是怖非所取戒行？謂若菩薩或有具信沙門婆羅門及餘人眾，信菩薩故，或以金銀摩尼真珠珊瑚瑠璃螺貝珍寶財物及餘受用之具，於菩薩所囑累寄託，雖或單己，而菩薩心不起貪著輒生希取。又復於諸塔寺之物及眾僧物，設使有人勸令掌執，菩薩於中亦不希取為自資養，作是思惟：『如佛所說，菩薩寧自割其身肉而噉食之，終不以他不與不許若飲若食，及餘物等而懷希取。』是為菩薩怖非所取戒行。<p>「云何是堅固志意戒行？謂若菩薩，或為魔王或諸魔眾及餘天等，或現女相，或以餘緣來作魔事之所嬈惱欲破壞時，而菩薩不動不搖亦無減失，是為菩薩堅固志意戒行。<p>「云何是無依著戒行？謂若菩薩持戒行時，不起是念：『我所持戒為求天報或天之餘，為求王報或王之餘。』是為菩薩無依著戒行。<p>「云何是三輪清淨戒行？謂若菩薩身業清淨、語業清淨、意業清淨。身業清淨者，謂遠離身三不善業：一殺生、二偷盜、三邪染，如是名為身不善業。語業清淨者，謂遠離語四不善業：一妄言、二兩舌、三惡口、四綺語，是名語不善業。意業清淨者，謂遠離意三不善業：一貪、二瞋、三邪見，是名意不善業。由能遠離諸不善業，是故即得三輪清淨，是為菩薩三輪清淨戒行。善男子！菩薩若行如是十法，即得戒行具足。<p>「善男子！菩薩若修十種法者，即得忍辱具足。何等為十？一者、安受苦忍；二者、外忍；三者、諦察法忍；四者、佛許可忍；五者、無定方忍；六者、無差別忍；七者、不以事因故忍；八者、耐怨害忍；九者、悲心忍；十者、願力救拔忍。<p>「善男子！云何是安受苦忍？謂若菩薩或自心有憂悲苦惱，隨生起時，菩薩安然悉能忍受不起瞋心，是為菩薩安受苦忍。<p>「云何是外忍？謂若菩薩親聞他人所出惡言，或展轉聞，因其毀謗父母師長親友知識，或有惡言謗佛法僧。菩薩聞已不生瞋恨，是中安然悉能忍受，是為菩薩外忍。<p>「云何是諦察法忍？謂若菩薩若聞如來所說最極甚深經中，有法能斷輪迴種子、脫諸結縛、壞相續者，謂一切法本來寂靜，及一切法自性涅槃。菩薩得聞如是法已，不生驚怖，作是思惟：『若不了知此法，及不得此法者，豈能證得阿耨多羅三藐三菩提果邪？由此因緣故，應於如是甚深法中，受持思惟修習伺察及生勝解。』是為菩薩諦察法忍。<p>「云何是佛許可忍？謂若菩薩設起忿恚瞋害心已，即當伺察：『此恚害心，從何所起，復何處滅？何因故生，生復何住？』作是觀時，都不見有恚害之法若生若滅二法可得，隨生即滅，若因若緣亦不可得，以是緣故，菩薩於中安然忍受無復生起，佛所許可，是為菩薩佛許可忍。<p>「云何是無定方忍？謂若菩薩非於晝分能忍，夜不能忍，或夜能忍，晝不能忍，自國能忍，他國不能忍，或他國能忍，自國不能忍，慣習者能忍，不慣習者不能忍。菩薩不然，於一切國、一切處、一切時、一切種皆悉能忍，是為菩薩無定方忍。<p>「云何是無差別忍？謂若菩薩不於己之父母、師長、眷屬、親友、知識等處能忍，餘諸人所而不能忍。何以故？菩薩乃至於旃陀羅眷屬等處，有所侵惱而悉能忍，是為菩薩無差別忍。<p>「云何是不以事因故忍？謂若菩薩所起忍行，不以財利因故，不以怖畏故，不為資養故，不以世間近事故，不為隱覆慚恥等故忍。何以故？菩薩常行忍辱心故，是為菩薩不以事因故忍。<p>「云何是耐怨害忍？謂若菩薩或無他緣來加其惡。菩薩爾時，即無所忍，或時怨對若執刀杖，若復持拳起瞋怒心而來打擊，或復期剋惡語罵詈。菩薩見如是等他怨對來打擊罵詈之時，堅固其心深自伏忍，作是思惟：『此等怨對皆是我之自業所感，業成熟已來相逼惱，誠非父母眷屬親友所造，皆是自業造作所成熟故，而亦非外地界水界火界風界之所成熟，又亦非內四大成熟。』菩薩作是思惟時，由此因緣故，於有怨害及無怨害，平等其心皆悉能忍受，是為菩薩耐怨害忍。<p>「云何是悲心忍？謂若菩薩設得王位，或為臣佐，大富自在威德特尊，見諸有情多苦惱者，而彼有情，於其王所生忿恚心，而來毀罵及諸嬈亂。其王爾時，不生瞋恚，不恃尊豪而行凌逼，作是思惟：『此諸有情我之向化，我應為彼作其救護，是故我今不恃王之威相，但為彼等作其衛護使不破壞。』以是因緣，悲心起故安然忍受，是為菩薩悲心忍。<p>「云何是願力救拔忍？謂若菩薩作是思惟：『我於如來、應供、正等正覺所，作師子吼發是願言：「願我得成阿耨多羅三藐三菩提果已，普為救拔一切有情出生死海。」我所勤行救拔一切有情不取其相，但為令諸有情悉得解脫，令諸有情其心調伏住奢摩他。』菩薩爾時，若自心生瞋恚，不能忍者，如佛所說：『善男子！譬若有人善療眼疾，能除患者昏翳暗障。時醫眼師，作是思惟：「我欲普令除去患者所有昏翳。」醫師忽然自喪其目。善男子！於汝意云何？而彼醫師能療眼不？』答言：『不也。』佛言：『善男子！菩薩亦復如是，欲以慧眼開導世間一切有情愚癡暗瞑，而菩薩若自為彼癡暗所覆，即不能與一切有情除去暗瞑。』是故菩薩於諸損惱，不生瞋恚安然忍受，是為菩薩願力救拔忍。善男子！菩薩若修如是十種法者，即得忍辱具足。<p>「又，善男子！菩薩若修十種法者，即得精進具足。何等為十？一者、被甲精進；二者、無能勝精進；三者、離二邊精進；四者、利樂精進；五者、加行精進；六者、相續精進；七者、清淨精進；八者、不共精進；九者、不隨他教精進；十者、無高心精進。<p>「善男子！云何是被甲精進？謂若菩薩發大精進，普為一切有情，未得涅槃者令得涅槃，未得度者悉令得度，未解脫者普令解脫，未安隱者而令安隱，未成正覺者當使成正覺。菩薩發行是精進時，或有魔來欲令斷壞菩薩勝行及生嬈惱。魔作是言：『善男子！汝今宜應止此精進。何以故？我亦曾發此之精進，普為一切有情，未得涅槃者令得涅槃，未得度者悉令得度，未解脫者普令解脫，未安隱者而令安隱，未成正覺者當使成正覺；此等皆是不實妄失之法，愚人諍論之語。善男子！我不曾見有人發如是精進，能令一有情得阿耨多羅三藐三菩提者，我但知彼無數俱胝有情，趣證聲聞緣覺涅槃。善男子！以是緣故，應須退轉於阿耨多羅三藐三菩提心。若不然者，汝所發精進，徒增煩惱唐捐其功。』魔作是言已，菩薩乃自思惟：『此諸惡魔伺求其便欲來嬈我。』菩薩知是事已，乃謂魔言：『汝今勿應逼迫於我，汝於世間但勿有慮。如佛所說，世間一切從自業種子所生長故，自所造作彼彼之業是所歸趣。今汝亦然，自業種子所生長故，自所造業是所歸趣。汝今速應從所來道還歸本處勿復嬈我，嬈亂我故使汝長夜於諸有情苦惱逼迫作不饒益。』時彼惡魔潛伏退屈，即於是處隱而不現。菩薩於是諸惡魔眾，或魔天等來嬈亂時，而菩薩心不驚不怖亦不怯弱，是為菩薩被甲精進。<p>「云何是無能勝精進？謂若菩薩隨其諸相發起精進，如所起時而為最勝，正使餘諸久修道行菩薩，比此菩薩精進勝行，數分算分乃至烏波尼殺曇分皆不及一，何況聲聞緣覺？何以故？菩薩隨起一念精進之心，具諸勝力即能普攝一切佛法，斷諸惡法故，是為菩薩無能勝精進。<p>「云何是離二邊精進？謂若菩薩所起精進，不應增劇不應沈下。何以故？若增劇時其心高倨，若沈下時即生掉舉，離此二者，乃名菩薩精進勝行，是為菩薩離二邊精進。<p>「云何是利樂精進？謂若菩薩發是精進，願我此身得與佛身而相等比，願我得佛無見頂相，及佛圓光相好具足，及無能勝無邊勝智，佛大威德，佛勝自在。菩薩為是等故發起精進，是為菩薩利樂精進。<p>「云何是加行精進？此加行者，譬如有人取摩尼寶，或真金等，磨瑩治鍊去諸瑕垢，悉使其寶明淨精潔光色赫奕。爾時，方見摩尼真金煥然有異。菩薩亦復如是，於諸精進中加行修治，使去垢染即離過失。精進垢者，所謂懈怠是精進垢，沈下是精進垢，飲食不知節量是精進垢，妄執主宰是精進垢，不依正法是精進垢，不深固作意是精進垢，諸精進中有是垢染乃名過失。是故菩薩若離此者，即得潔白清淨自性明亮，是為菩薩加行精進。<p>「云何是相續精進？謂若菩薩於諸威儀道中所起精進，隨所起時若身若心而不懈倦相續無間，是為菩薩相續精進。<p>「云何是清淨精進？謂若菩薩即彼所起相續精進行中，所有諸不善業，及於障礙菩提道法無利義事常當除斷。若諸善法，謂隨順涅槃順正道行，趣向菩提菩提分法，使諸善法悉令廣大而復增長，乃至於一念間尚不起於極微不善之法，何況麁重等諸過失？是為菩薩清淨精進。<p>「云何是不共精進？謂若菩薩作是思惟：『假使普遍十方殑伽沙數等世界，從於阿鼻大地獄中出大火聚，充滿是等世界都為一聚，過是世界之外，若一有情受極苦惱，無主無救無依歸者，我寧忍受其苦，履踐是等世界越其火聚，至彼有情所而為救度，何況微小之苦不能忍受？』菩薩所發如是精進，不與一切聲聞緣覺、邪外等輩之所共有，是為菩薩不共精進。<p>「云何是不隨他教精進？謂若菩薩不同聲聞之人起如是心：『凡夫位中求佛菩提極為難得，我所發精進而甚微少懈怠劣弱。我若為求菩提，假使頂上然火經多百千俱胝劫數，如是勤行亦不能成，故我不能堪忍其苦，亦復不能荷斯重檐。』菩薩應起是心：『所有過去諸佛已成正覺者，現在諸佛現成正覺者，未來諸佛當成正覺者，諸佛世尊皆為求菩提故勤行精進。彼彼如是修諸勝行，而諸佛如來，亦不但為己故求成正覺。今我亦然，勤行精進成諸勝行，亦不但為己故，所有善根普與一切有情共之。為有情故發起情進，我所求成阿耨多羅三藐三菩提果，普為利樂一切有情，亦不自利取證涅槃，為有情故我寧常處大地獄中，乃為勝上。』是為菩薩不隨他教精進。<p>「云何是不高心精進？謂若菩薩所發精進時，亦不於中而生味著，不毀謗他不自稱讚。菩薩作是思惟：『若不勤行自事警策於他，何名智者？』是故菩薩所起勝行而不高心。是為菩薩無高心精進。善男子！菩薩若修如是十種法者，即得精進具足。
。
<juan>佛說除蓋障菩薩所問經卷第四<p>譯經三藏朝散大夫試鴻臚少卿光梵大師賜紫沙門臣惟淨等奉<#sp>詔譯<p>「復次，善男子！菩薩若修十種法者，即得禪定具足。何等為十？一者、廣集福德；二者、多生厭患；三者、發起精進；四者、具於多聞；五者、無顛倒教授勤行修習；六者、隨正法行；七者、根性明利；八者、具純善心；九者、善了止觀；十者、不著禪相。<p>「云何是廣集福德？謂若菩薩於大乘法中久積善根，彼彼生中善修戒行，為善知識之所攝受，隨所生處常生婆羅門大族姓家，或剎帝利大族，或長者大族，皆具正信。於彼生中以其因緣，轉復廣大增長善根，而常不離於善知識——何者是善知識？所謂佛及菩薩——而能增長宿世善根，由慣習力故，作是思惟：『世間大苦，世間災患，世無暫停，久受縈纏癡暗所覆，彼等皆由貪欲為因、貪欲為緣。』了此因緣，是為菩薩廣集福德。<p>「云何是多生厭患？謂若菩薩以是緣故，乃起思惟：『我今不應於此世間合會相中，染著親近諸欲境界，而諸欲者虛妄分別。如世尊言：「常以多種因緣毀呰貪欲，所謂欲如利叉，欲如利戟，欲如劍鋒，欲如刀鋒，欲如毒蛇，欲如聚沫，欲如癰疽，欲極臭穢。」』如是欲境心生厭惡，乃剃除鬚髮被袈裟衣，發正信心捨家出家。是為菩薩多生厭患。<p>「云何是發起精進？謂若菩薩由出家故發起精進，未得法者皆令得法，未悟者令悟，未證者令證，是為菩薩發起精進。<p>「云何是具於多聞？謂若菩薩由此因緣，能聽能受諸有所說世俗諦法及勝義諦法，是為菩薩具於多聞。<p>「云何是無顛倒教授勤行修習？謂若菩薩於其世俗、勝義二種法中，能正教授、勤行修習無顛倒法，是為菩薩無顛倒教授勤行修習。<p>「云何是隨正法行？謂若菩薩於正見、正思惟、正語、正業、正命、正勤、正念、正定此等正法中，菩薩如是行即覺了正道，是為菩薩隨正法行。<p>「云何是根性明利？謂若菩薩由行正法故，辯慧明了利根轉勝，是為菩薩根性明利。<p>「云何具純善心？謂若菩薩利根勝故多生厭患，遠離大眾一切憒閙，及世雜語欲覺瞋覺害滅等覺皆悉遠離，亦復不著知識親愛名聞利養所欲等事，身心寂靜得純善心，由善心故作是觀察：『今我此心於何法中行？若善、若不善、若無記邪？』若行善法，即得歡喜清淨心生。何者是善法？所謂三十七菩提分法。若行不善法者，當起厭患多種觀察，勤行斷除不善之法。何者是為不善之法？謂貪瞋癡。<p>「貪有三種上、中、下品。上品貪者，若身若心極其分位，而生染著無離貪心，由染著故於一切處不生慚愧。何者是無慚？謂獨止一處作是思惟，而起尋求諸所欲事，稱讚欲境自現有德，是為無慚。何者是無愧？由彼貪欲因緣，於父母等前違背很戾及生惱害，於餘師尊之所亦無恥忸，自現有德，是為無愧。以是因緣，命終之後墮惡趣中，此名上品貪。中品貪者，謂若親近諸欲境時，自初至末雖復暫有所成，旋起離貪之心即生變悔，此名中品貪。下品貪者，謂若親近諸欲境時，或身相觸或共語言，或瞻視間，旋起即滅，此名下品貪。總要而言，一切濟命受用資具，有所欲者皆名下品貪。<p>「瞋有三種，上、中、下品。上品瞋者，隨於所起諸瞋境中，生極瞋恚而復暴惡，遍造五無間罪。或隨造一無間罪，或謗正法，凡如是等總聚五無間罪，算分數分及譬喻分，乃至烏波尼殺曇分，皆不能及，由此因緣，身壞命終墮大地獄。若或暫得生於人間，身相黑色其目赤惡，性多恚暴，此因緣故，還墮地獄，此名上品瞋。中品瞋者，隨於諸瞋境中若暫起已，或微分造不善罪業即速變悔，旋起對治而令止息，此名中品瞋。下品瞋者，謂於親愛和合境中，隨以瞋緣輒生輕謗，雖復暫起於剎那間即生變悔，旋起對治而令息滅此名下品瞋。<p>「癡有三種，上、中、下品。上品癡者，謂一切處若行若止，悉無善作亦無憂戚，不生變悔，此名上品癡。中品癡者，若起少分不善之業，雖有所成即速變悔，於同梵行人所懺謝其罪，不現己德，此名中品癡。下品癡者，謂於如來所制戒中不越性罪，違犯初篇戒學之罪，此名下品癡。<p>「菩薩離是染法即得心善寂靜，由是善故能離欲愛欲貪諸欲染著。何以故？隨心善故。若行無記法者，謂即想念勤行伺察。何等是無記？若心不緣外亦不緣內，不緣善不緣不善，不住止法、不行觀法，其心沈下著於睡眠，如人睡覺目視不明。若無記心現前，心不明利亦復如是。是故菩薩若行善心，即得心生歡喜其心安住，是為菩薩具純善心。<p>「云何是善了止觀？謂若菩薩由具如是純善心故能觀諸法，此法如幻此法如夢，此法不善此法是善，此法出離此法非出離。菩薩作是思惟：『彼一切法，心為依止心為先導，應當善攝其心，善調伏心，善覺了心，由此即能善攝諸法。』亦善調伏及善覺了，如是即能正觀諸法。此因緣故得心寂止，以心繫心，以心止心，以心住心，如是策勤心寂止故，即得心一境性。心一境故，即成三摩地，三摩呬多，由是現前得離生喜樂，由喜樂心故，即能遠離罪不善法，乃能成就有尋有伺離生喜樂初禪定法。次復於諸尋伺悉無對礙，於其喜樂不生味著，作無常觀已，還從初禪定心漸次而起，遠離尋伺有所著心，即能成就無尋無伺定生喜樂二禪定法。次復於樂觀苦，作苦觀已，即得捨行捨念行成，如聖所觀，能正覺了妙樂現前，即能成就離喜妙樂三禪定法。次復於三禪定中，作空觀已引四禪心。彼四禪中除去我執，我執離故苦樂悉斷，苦樂斷故如先所起悅意惱意亦悉捨離，即能成就捨念清淨四禪定法。<p>「次復於自身相與虛空相等作一解脫，觀如是解脫故，於一切處一切種類，過諸色想及離障礙，由過色想離障礙故，彼種種想悉無作意緣，無邊虛空而為行相，即能成就空無邊處定法。次復於空無邊處，俱時觀彼識無邊處而為行相，即能成就識無邊處定法。次復過彼識無邊處，緣無所有處而為行相，即能成就無所有處定法。次復過彼無所有處，緣非想非非想處而為行相，即能成就非想非非想處定法。次於上心無復行相，滅諸想受離諸發悟名滅盡定。如是等法，是為菩薩善了止觀。<p>「云何是不著禪相？謂若菩薩雖入滅定，亦不樂著寂滅，即能俱時發起慈心，悉離怨親違順等境，運心廣大，先於一方起慈無量行，普遍觀察作解脫已，南西北方四維上下亦復如是。慈心起已，悲喜捨心亦悉如前，遠離怨親違順等境，運心廣大，周遍十方起悲喜捨無量之行，普遍觀察悉作解脫。菩薩如是即能起五神通，亦不以自足、不著禪相，而復進求上法圓滿菩提勝行，是為菩薩不著禪相。善男子！菩薩若修如是十種法者，即得禪定具足。<p>「又，善男子！菩薩若修十種法者，即得勝慧具足。何等為十？一者、善解無我；二者、善知業報；三者、善了有為之法；四者、善知輪迴流轉；五者、善解輪迴出要之法；六者、善解聲聞緣覺乘法；七者、善解大乘之法；八者、善能遮止魔業；九者、具無顛倒慧；十者、具無等慧。<p>「善男子！云何是善解無我？謂若菩薩以正慧觀察色受想行識，觀彼色時色生不可得，集亦不可得，滅亦不可得；受想行識生不可得，集不可得，滅不可得。彼勝義諦不離世俗諦，若勝義諦若世俗諦，彼二自性但有言說，假名而無實體。菩薩雖如是觀，亦不以此緣棄捨諸行發勤精進，為諸有情成利益事，如救頭然及如燒衣，是為菩薩善解無我。<p>「云何是善知業報？謂若菩薩作是伺察：『今此世間合會之相，猶如幻化及如乾闥婆城自性皆空。若於情非情中著於我執，彼等有情由是不能覺了正道，而彼有情作如是念：「若無我無有情，無壽命蠕動養者、士夫補特伽羅、意生摩拏嚩迦等，即無善不善業而可表示。誰為受者？無實有情業報可得。」』菩薩雖復如實了知無實有情，而亦顯彰善惡業報。菩薩以其正慧如實了者，是為菩薩善知業報。<p>「云何是善了有為法？謂若菩薩於有為法中，以其正慧能善覺已，乃作是念：『此有為法，而無暫停念念流動，猶如露滴及如㵎水迅流不住。豈有智者於此等法中，而生取著及起愛樂？若樂境謝時或生憂戚。』由此因緣，是故深生厭離，樂求寂滅。是為菩薩善了有為法。<p>「云何是善知輪迴流轉？謂若菩薩作是伺察：『今此世間合會之相，無明暗蔽輪迴相續，皆由愛繩所繫縛故。愛故生取，由取因故，善不善業諸行造作，以彼善不善業行起作故，有有相續，有故有生，生故老死，由死法故，憂悲苦惱隨起纏縛，如是即一大苦蘊集。而生死輪相續流轉，猶汲水輪宛轉上下。』菩薩以其正慧於此等法如實了知，是為菩薩善知輪迴流轉。<p>「云何是善解輪迴出要之法？謂若菩薩作是伺察：『若無無明即無行，無行即無識，無識即無名色、六處、觸、受、愛、取、有、生，無生即老死憂悲苦惱等法，皆悉斷滅。』菩薩以其正慧，於此等法如實覺了，是為菩薩善解輪迴出要之法。<p>「云何是善解聲聞緣覺乘法？謂若菩薩作是伺察：『此法得須陀洹果，此法得斯陀含果，此法得阿那含果，此法盡漏斷諸有結、不受後有究竟涅槃、得阿羅漢果，此法得緣覺果如犀一角。』菩薩於如是等果，以其正慧如實了已，然亦不於彼法之中而為取證。何以故？菩薩作是思惟：『我攝受一切有情作師子吼，我應為彼一切有情，於生死曠野險難之中與作救拔，我今不應獨出生死。』菩薩起是行願堅固，是為菩薩善解聲聞緣覺乘法。<p>「云何是善解大乘？謂若菩薩於諸學門能善修學，然於學時而不可得，於所學道亦不可得。菩薩雖於彼相不可得故，亦不以彼因緣墮於斷見，是為菩薩善解大乘。<p>「云何是善能遮止魔業？謂若菩薩於一切處，常離惡知識亦不至惡國，復不親近修習外道典籍，於一切處而常遠離世間利養供給等事，及餘煩惱等障菩提道者而悉除遣，即起對治破壞之法，是為菩薩善能遮止魔業。<p>「云何是具無顛倒慧？謂若菩薩於世間一切文論典章諸事業中，悉以勝慧引入修學。菩薩學者，但為成熟諸有情故，不為知識名稱所欲等事，不顯己德，謂以如來法律，是為最上最勝言說具大威德。由顯如是勝功德故，精勤修學，終不墮於外道邪見，是為菩薩具無顛倒慧。<p>「云何是具無等慧？謂若菩薩於世間天人、魔梵、沙門、婆羅門諸有情中，無與菩薩智慧等者。而菩薩慧中唯除如來、應供、正等正覺智慧最勝。世間、天人、魔梵眾中無復過上，是為菩薩具無等慧。善男子！菩薩若修如是十種法者，即得勝慧具足。<p>「又，善男子！菩薩若修十種法者，即得方便具足。何等為十？一者、善解迴向方便；二者、善迴外道諸見方便；三者、善迴五塵境界方便；四者、善除疑悔方便；五者、善知救度有情方便；六者、善解有情濟命方便；七者、善知受施方便；八者、善迴二乘趣入大乘方便；九者、善知示教利喜方便；十者、善知供養承事如來方便。<p>「善男子！云何是善解迴向方便？謂若菩薩於其一切非己所有無攝屬者，若華、若果、若眾香樹、若妙香樹、若諸寶樹、若㲲樹、若華樹、若果樹，非己所有無攝屬者，常當晝三時中、夜三時中，想作供養諸佛菩薩，以彼善根迴向阿耨多羅三藐三菩提。又於佛說廣大甚深經中，諸供養法聽已深心而生信樂，以此善根迴向諸佛菩薩。又於十方世界一切菩薩及諸有情所作一切善業圓滿菩提行者，菩薩深心而悉隨喜，以此善根迴向阿耨多羅三藐三菩提。又於如來塔廟，或於如來像前，以華香塗香布施供養，當願一切有情蠲除破戒穢惡之香，普願一切有情獲得戒香清淨。又若掃塔塗地之時，當願一切有情離諸惡相，獲得相好端嚴具善威儀。又以華蓋供養佛時，當願一切有情離諸煩惱燒然。<p>「又若入塔寺時，即起是念：『當願一切有情入涅槃城。』出塔寺時，即起是念：『當願一切有情出離生死。』又於所止若開戶時，即起是念：『當願開諸善趣出世智門。』若閉戶時，即起是念：『當願扃閉諸惡趣門。』若隨坐時，即起是念：『當願一切有情坐菩提場。』若右脇臥時，即起是念：『當願一切有情悉作如是右脇涅槃。』若或起時，即作是念：『當願一切有情超出煩惱淤泥。』若動止時，即作是念：『當願一切有情獲得大人所行所止。』若安住時，即起是念：『當願一切有情離諸憂惱。』若大小便利時，即起是念：『當願一切有情滌除煩惱垢染過失。』若盥手時，即起是念：『當願一切有情蠲除煩惱穢氣。』若濯足時，即起是念：『當願一切有情除去種種煩惱塵坌。』若嚼齒木時，即起是念：『當願一切有情離諸垢染，乃至身諸分位。』若運用時：『皆願一切有情悉得利益安樂。』若於如來塔廟作禮奉時，即起是念：『當願一切有情悉得天人尊重禮奉。』是為菩薩善解迴向方便。
。
<juan>佛說除蓋障菩薩所問經卷第五<p>譯經三藏朝散大夫試鴻臚少卿光梵大師賜紫沙門臣惟淨等奉<#sp>詔譯<p>「復次，善男子！云何是善迴外道諸見方便？謂若菩薩於左囉、迦波哩、沒羅、惹迦、尼乾陀等諸外道處，作諸化事使其調伏，為欲成熟彼因緣故。菩薩作是思惟：『此等外道我慢貢高，我今不應先行師教，要先恭事現為弟子，然後使其調伏。』於彼法中而求出家，如其所行策勤修學，隨諸外道種種法式，多聞苦行咸悉究盡而復過勝。彼眾推許，有所言說悉皆聽受，如奉師尊不相違戾。由得親近諸外道故，乃呵毀言：『諸仁者！汝此所修非出離道，亦非離欲，又非寂滅。』由是漸能使彼調伏，而令安住如來法中。又復於彼具五神通諸外道所學修梵行，隨其所修而復勤行，令得彼法隨能成辦，外道所修禪定之法，即能勝過彼諸外道，勤勇進修難行之行，於外道中智者共許。菩薩知其根成熟時，於其所修禪定之法，乃呵毀言：『諸仁者！汝修定法非出離道，亦非離欲，又非寂滅。』由是漸次使令安住如來法中。是為菩薩善迴外道諸見方便。<p>「云何是善迴五塵境界方便？謂若菩薩或見有人極多貪愛，菩薩不以別異方便，但隨所樂而為調伏，乃以神力化現女身，端正殊妙勝諸女人，是人見已極生貪著。時化女身於剎那間，變成死屍爛壞臭穢，彼貪愛人見即驚怖，乃生厭患逼惱其心，作如是言：『云何速能離此臭穢？』爾時，菩薩即住其前如應說法，彼貪染人隨得離欲，是為菩薩善迴五塵境界方便。<p>「云何是善除疑悔方便？謂若菩薩或見有人造五無間業，或諸不善業，即詣其所而語之言：『汝今何故愁不悅意？』是人答言：『善男子！我造五無間業，以是緣故，愁不悅意，將非我於長夜之中，無有利樂極大苦惱。』菩薩乃為其人說戒懺悔，又復如應說甚深法。是人未能捨疑悔心，菩薩即現神通，適其心念使令生信。是人即時於菩薩所，乃起信心清淨歡喜，由喜心故堪任受法，菩薩引之令入正道。於其人前，化現父母而加殺害，謂其人言：『我今與汝同造斯罪，勿生疑悔。』作是語已，復現神通。是人念言：『菩薩具有神通智慧，猶害父母，況復我邪？』爾時，乃為是人說種種法，使其罪業而得輕微猶如蚊翅，是為菩薩善除疑悔方便。<p>「云何是善知救度有情方便？謂若菩薩或見有人堪任受法，然以是人造極惡業，菩薩為欲度斯等故隨應化現。若以王身得度者，即現王身。若以宰官身得度者，即現宰官身。若以剎帝利、婆羅門、庶民等身得度者，即現剎帝利婆羅門庶民等身。若以天身得度者，即現天身。若以金剛力士身得度者，即現金剛力士身。若以柔善可愛之身得度者，即現彼身。若以恐畏縶縛鞭打等身得度者，即皆現之。若復有人，欲造五無間業，或有人欲於菩薩所生觸嬈者，菩薩乃以種種方便悉令禁止，或置之異方使其不造無間業等，後於其前作諸化現，乃至或現地獄等相。又復諸有未得神通菩薩壽量色相，菩薩悉知，又諸有情欲成欲壞，菩薩起大悲心悉能思念。此有情欲壞，此有情已壞，菩薩一心如實了知，如觀掌中菴摩勒果。菩薩起厭離心，作是思惟：『若一有情造惡業已，將墮阿鼻大地獄中。彼之定業，我復無異方便能為救拔，我寧代受地獄之苦，乃至彼一有情安住無餘依涅槃界中。』是為菩薩善知救度有情方便。<p>「云何是善知有情濟命方便？謂若菩薩或見有情無所堪任，復無力能不識正法，但貪飲食衣服而無餘求，菩薩乃為斯等，顯示書算伎術種種事業。如是善者，悉令學習，隨有所得使其濟命，是為菩薩善知有情濟命方便。<p>「云何是善受供養方便？謂若菩薩或得寶聚如須彌山菩薩亦受，或得諸餘微毫之物菩薩亦受。何以故？菩薩作是思惟：『世間有情慳貪諂曲，以是緣故如水中魚，而常出沒生死大海。』菩薩深愍斯等有情，使令長夜利益安樂，是故受已，不攝於己不起貪心，周給於餘一切有情。而復施作佛法僧事，諸貧苦者遍行拯濟，令諸施主心生歡喜，是為菩薩善受供養方便。<p>「云何是善迴二乘令入大乘方便？謂若菩薩或見二乘之人堪任阿耨多羅三藐三菩提器者，菩薩乃於聲聞緣覺乘中，以其方便迴轉彼心令住大乘，乃至彼之徒眾亦令轉捨二乘之心，是為菩薩善迴二乘令入大乘方便。<p>「云何是善知示教利喜方便？謂若菩薩未發菩提心者，使令發心。若雖已發心而懈怠懶惰，以少戒行為喜足者，當為策勤進修諸行。若於戒學有少缺壞，以是緣故生障礙心，不起清淨歡喜心者，菩薩如應為說法要，以善方便使令發起清淨之心。是為菩薩善知示教利喜方便。<p>「云何是善知供養承事如來方便？謂若出家菩薩得少財利而生喜足，唯求法利，獨止一處寂靜而住，作是思惟：『我今何故不起想念供養如來？』即時運心想以種種供養諸佛，隨想念時便能圓滿六波羅蜜多。云何觀想能具六波羅蜜多？謂若想作供養事時，即具布施波羅蜜多。若於供養法中，令一切有情起所緣善心，即具持戒波羅蜜多。若於供養法中，發生歡喜愛樂之心，即具忍辱波羅蜜多。若於供養法中心不懈退，即具精進波羅蜜多。若於供養法中寂住其心，即具禪定波羅蜜多。若於供養法中莊嚴眾行，即具般若波羅蜜多。是為菩薩善知供養承事如來方便。善男子！菩薩若修如是十種法者，即得方便具足。<p>「又，善男子！菩薩若修十種法者，即得諸願具足。何等為十？一者、不卑下發願；二者、不畏生死發願；三者、出過一切有情發願；四者、諸佛稱讚發願；五者、善降諸魔發願；六者、不以他緣故發願；七者、無邊發願；八者、不恐怖發願；九者、不懈退發願；十者、善具圓滿發願。<p>「云何是不卑下發願？謂若菩薩不於三有中欲受樂故而乃發願，是為菩薩不卑下發願。<p>「云何是不畏生死發願？謂若菩薩不厭患三界、不求離欲、不趣寂滅故發願，是為菩薩不畏生死發願。<p>「云何是出過一切有情發願？謂若菩薩發如是願：『乃至普盡諸有情界，願彼一切得大涅槃已，然後我當亦入涅槃。』是為菩薩出過一切有情發願。<p>「云何是諸佛稱讚發願？謂若菩薩發如是願：『普盡有情界中，未發菩提心者，普願一切發菩提心；已發心者，次第修行菩薩行已坐菩提場。我皆一一恭敬供養，然後勸請轉妙法輪。若欲入涅槃時，亦悉勸請令久住世利益有情。』是為菩薩諸佛稱讚發願。<p>「云何是善降諸魔發願？謂若菩薩發如是願：『如我所行，我及一切有情當成正覺時，其佛剎中不聞魔聲，況復魔眾？』是為菩薩善降諸魔發願。<p>「云何是不以他緣故發願？謂若菩薩不由他緣故發阿耨多羅三藐三菩提願。何以故？菩薩以自勝慧觀察有情界中種種苦惱，為救度故乃發阿耨多羅三藐三菩提願，是為菩薩不以他緣故發願。<p>「云何是無邊發願？謂若菩薩所發願者無限方分。何以故？謂菩提行廣大無量無有邊際。菩薩當發願時，偏袒一肩右膝著地，於諸世間心生厭患，發是願言：『普觀十方一切世界，諸菩薩眾現修苦行者，現坐菩提場成等正覺轉法輪者，願諸菩薩觀照我心乃至說法度脫，得度脫已我悉隨喜。以是隨喜善根，迴向阿耨多羅三藐三菩提。』是為菩薩無邊發願。<p>「云何是不恐怖發願？謂若菩薩從初發心聞甚深法，或聞諸佛有大甚深威德之力，或聞菩薩遊戲神通甚深法門，或聞諸佛善巧方便甚深之法，聞已皆悉不驚不怖。菩薩作是思惟：『佛菩提無邊，佛境界無邊，諸佛世尊成熟有情亦悉無邊，我之智力而不能知，唯佛與佛乃能究盡。』是為菩薩不恐怖發願。<p>「云何是不懈退發願？謂若菩薩或見有情❥戾難調，以斯等故，生棄捨心欲生淨土：『我不願聞此等有情諸惡名字。』菩薩雖以此緣，不應棄捨利有情事。何以故？菩薩具悲智故，起如是心：『遍有情界中，諸有少智起劣精進，癡盲瘖啞無涅槃分者，悉為諸佛菩薩呵毀棄捨，斯等有情普願於我剎中，悉令發起阿耨多羅三藐三菩提心，乃至坐菩提場成等正覺。』菩薩發是心時，一切魔宮皆悉震動，諸佛讚歎嚴淨佛土，速證阿耨多羅三藐三菩提果，是為菩薩不懈退發願。<p>「云何是善具圓滿發願？謂若菩薩誓願坐於大菩提場，降伏魔軍證阿耨多羅三藐三菩提果，此上無復更求餘願。善男子！譬如鉢器盛酥或油，若平滿已無復更受一塵之滴；菩薩亦復如是，成正覺已無復減少一塵之願，是為菩薩善具圓滿發願。善男子！菩薩若修如是十種法者，即得諸願具足。<p>「又，善男子！菩薩若修十種法者，即得諸力具足。何等為十？一者、無能勝力；二者、無屈伏力；三者、福力；四者、慧力；五者、徒眾力；六者、神通力；七者、自在力；八者、陀羅尼力；九者、不動加持力；十者、不越教勅力。<p>「云何是無能勝力？謂若菩薩力無能勝，一切外道二乘無與菩薩力齊等者，是為菩薩無能勝力。<p>「云何是無屈伏力？謂若菩薩具勝力故，於有情聚中無能屈伏菩薩力者，是為菩薩無屈伏力。<p>「云何是福力？謂若菩薩世出世間諸有福行無不積集，是為菩薩福力。<p>「云何是慧力？謂若菩薩於佛法中正慧悉知，無有少法不見不證不覺了者，是為菩薩慧力。<p>「云何是徒眾力？謂若菩薩所有徒眾，不缺戒行，不壞正見，不越法式，不染淨命。何以故？菩薩徒眾同其菩薩正直行故，是為菩薩徒眾力。<p>「云何是神通力？謂若菩薩所有世間神通之力，尚能超勝一切聲聞緣覺神通境界，而此菩薩勝上神力，於一微塵中，而能容受閻浮提世界，及四大洲、小千世界、中千世界、大千世界，或一殑伽沙數世界，乃至不可說不可說殑伽沙數。是等世界，於一微塵中悉容受已，而微塵不增世界不減，其中有情不相觸礙，是為菩薩神通力。<p>「云何是自在力？謂若菩薩力自在故，欲使三千大千世界七寶充滿，隨其所欲，乃至不可說不可說世界，悉能充滿種種珍寶，是為菩薩自在力。<p>「云何是陀羅尼力？謂若菩薩於不可說不可說佛剎中，諸佛世尊所說之法，諸名句文種種義理，於剎那間悉能受持解了修習，是為菩薩陀羅尼力。<p>「云何是不動加持力？謂若菩薩勝加持力所加持故，諸有情中無能虧動菩薩力者，唯除如來、應供、正等正覺，是為菩薩不動加持力。<p>「云何是不越教勅力？謂若菩薩於有情中，而不見有敢違菩薩教勅之者，唯除善巧方便利益等事，是為菩薩不越教勅力。善男子！菩薩若修如是十種法者，即得諸力具足。
。
<juan>佛說除蓋障菩薩所問經卷第六<p>譯經三藏朝散大夫試鴻臚少卿光梵大師賜紫沙門臣惟淨等奉<#sp>詔譯<p>「復次，善男子！菩薩若修十種法者，即得諸智具足。何等為十？一者、人無我智；二者、法無我智；三者、無方分智；四者、知定境界智；五者、加持智；六者、不壞智；七者、善觀一切有情諸行智；八者、無發悟智；九者、善解一切法相智；十者出世間智。<p>「云何是人無我智？謂若菩薩觀諸蘊生及諸蘊滅，若蘊生時，觀法無實虛妄不堅；若蘊滅時，觀法離散亦無所至。菩薩作是思惟：『此諸蘊中，無我人有情壽者養者，而愚夫異生執著於我，乃起是念：「蘊中有我邪？我中有蘊邪？我不是蘊邪？蘊不是我邪？」由是計執不了真實，由不了故如旋火輪展轉生死。』菩薩於如是法悉如實知，是為菩薩人無我智。<p>「云何是法無我智？謂若菩薩若諸法成、若諸法壞悉如實知。菩薩作是思惟：『此於假法之中分別建立，而彼諸法無實自性，乃至文字亦無自性，但唯憶想分別，世俗所行，不應於彼而生取著，然其世俗假借諸法而亦非無，謂以諸法藉緣而有，法從緣生法從緣滅，如是等法菩薩悉知。』是為菩薩法無我智。<p>「云何是無方分智？所謂菩薩之智無局方分，非但一剎那中智能隨轉、第二剎那智不隨轉。何以故？菩薩之智於剎那中，普遍一切隨轉隨現，是為菩薩無方分智。<p>「云何是知定境界智？謂若菩薩能知聲聞所修之定，知緣覺定，知菩薩定，知如來定。若聲聞所修禪定境界菩薩隨知，若緣覺所修禪定境界菩薩隨知，若菩薩所修禪定境界菩薩隨知，若如來所行禪定境界菩薩亦知，然非宿報所成己之智力而能了知。但以如來威神力故，乃能知之，餘諸定法以自智力悉可了知，是為菩薩知定境界智。<p>「云何是加持之智？謂若菩薩於聲聞所有加持之法如說能知，緣覺加持如說能知，菩薩加持如說能知，況復於餘諸有情邪？是為菩薩加持之智。<p>「云何是不壞智？謂若菩薩得不壞智已，諸魔外道及一切聲聞緣覺無能沮壞，是為菩薩不壞智。<p>「云何是能觀一切有情諸行智？謂若菩薩以其無著無斷清淨之智，普觀一切有情界中而悉能見，或有有情發菩提心者，或有不發菩提心者，或有滿足菩提行者，或有不滿足菩提行者，或有住初地者，或有乃至住十地者，或有現成正覺者，或有成正覺已轉法輪者，或有廣作一切化利事已入大涅槃者，或有入聲聞乘涅槃者，或有入緣覺乘涅槃者，或有生於善趣之者，或有生於惡趣之者。此如是等，菩薩之智悉能觀察，是為菩薩觀一切有情諸行智。<p>「云何是無發悟智？所謂菩薩於行住坐臥四威儀中悉無發悟，而菩薩之智自然常轉。譬如人睡俱無動作，而出入息自然常轉；菩薩之智亦復如是，於一切處無礙而轉。是為菩薩無發悟智。<p>「云何是知一切法智？謂若菩薩善知一切法平等之相、一相、種種相、如幻相、虛妄分別等相，悉如實知，是為菩薩知一切法相智。<p>「云何是出世間智？謂若菩薩具無漏智，出過一切世間之智，是為菩薩出世間智。善男子！菩薩若修如是十種法者，即得諸智具足。<p>「又，善男子！菩薩若修十種法者，即得勝行如地。何等為十？一者、如地廣大無量；二者存濟一切有情；三者、遠離損惱饒益等育有情；四者、普能容受大法雲雨；五者、為諸有情共所依止；六者、能生善法種子；七者、為大寶器；八者、為大妙藥；九者、不可傾動；十者、不生驚怖。<p>「善男子！云何是如地廣大無量？譬如大地周遍廣大無其限量，菩薩亦復如是，福智勝行周遍廣大無其限量，是為菩薩如地廣大無量。<p>「云何是存濟一切有情？譬如大地周給一切有情，彼彼所須受用之物，菩薩亦復如是，以施戒忍精進禪慧等法，及無數種菩提行法，隨其所應普能攝受化度有情，是為菩薩存濟一切有情。<p>「云何是遠離損惱饒益等育有情？譬如大地損惱無戚、饒益無忻，無此二想，菩薩亦復如是，於諸有情損惱無戚、饒益無忻，平等利樂，於一切處不生忻戚，是為菩薩遠離損惱饒益等育有情。<p>「云何是普能容受大法雲雨？譬如大地大雲含潤一切悉能容受任持，菩薩亦復如是，如來興大密雲注大法雨，如其所說悉能容受亦悉任持，是為菩薩普能容受大法雲雨。<p>「云何是為諸有情共所依止？譬如大地一切有情，若行若止悉依於地，菩薩亦復如是，一切有情依止菩薩故，生於善趣向涅槃道，是為菩薩為諸有情共所依止。<p>「云何是能生善法種子？譬如大地一切種子依地而植依地而生，菩薩亦復如是，一切有情善法種子，悉依菩薩種植生長，是為菩薩能生善法種子。<p>「云何是為大寶器？譬如大地種種珍寶由地而生，是故地者即大寶器，菩薩亦復如是，種種功德智寶皆由菩薩所現，是故菩薩即大寶器，是為菩薩為大寶器。<p>「云何是為大妙藥？譬如大地世間所有一切藥草，悉依地生而能治療種種病苦，菩薩亦復如是，現大法藥普療世間一切有情諸煩惱病，是為菩薩為大法藥。<p>「云何是不傾動？譬如大地一切蚊蚋虻蟲濕生等類，及彼大風不能傾動，菩薩亦復如是，一切有情所起內外諸緣苦惱等事悉不能動，是為菩薩不可傾動。<p>「云何是不生驚怖？譬如大地一切龍王鹿王哮吼震響，聞已皆悉不生驚怖，菩薩亦復如是，聞諸魔外道聲已不生驚怖，是為菩薩不生驚怖。善男子！菩薩若修如是十種法者，即得如地。<p>「又，善男子！菩薩若修十種法者，即得如水。何等為十？一者、善法如水流潤赴下；二者、種植諸善法種；三者、信樂歡喜；四者、漬壞諸煩惱根；五者、自體無雜清淨；六者、息除煩惱炎熾；七者、能止諸欲渴愛；八者、深廣無涯；九者、高下充滿；十者、息諸煩惱塵坌。<p>「云何是善法流潤赴下？譬如大水奔流赴下潤澤滋長，菩薩亦復如是，所修善法流潤赴下滋長有情，是為菩薩善法如水流潤赴下。<p>「云何是種植諸善法種？譬如大地種植一切樹林藥草，由水滋溉增長成結，菩薩亦復如是，廣植一切菩提分法種子，定水滋溉數數增長，乃至得成一切智樹，以其一切智樹獲成立故，種種佛法果實繁茂，普為一切有情存濟慧命，是為菩薩種植諸善法種。<p>「云何是信樂歡喜？譬如大水自性流潤復潤於他，菩薩亦復如是，自性愛樂淨信歡喜，復能令他一切有情愛樂淨信歡喜——愛樂者，所謂樂求出世間法；淨信者，信佛法僧；歡喜者，心得清淨——是為菩薩信樂歡喜。<p>「云何是漬壞諸煩惱根？譬如大地樹林草木為水浸漬而悉潰壞，菩薩亦復如是，以其所修禪定之水，浸漬一切有情煩惱根種，以潰壞故煩惱根種不相續生，穢惡習氣亦悉除滅，是為菩薩漬壞諸煩惱根。<p>「云何是自體無雜清淨？譬如大水自體無雜而復清淨，菩薩亦復如是，自體無雜本性清淨——自體者，為離所起隨煩惱等；無雜者，不雜貪瞋癡法；清淨者，守護諸根極善清淨——是為菩薩自體無雜清淨。<p>「云何是息除煩惱炎熾？譬如夏月地極炎熾人亦煩熱，水能除解悉得清涼，菩薩亦復如是，以其法水息除一切有情界中煩惱炎熾逼迫之苦，是為菩薩息除煩惱炎熾。<p>「云何是能止諸欲渴愛？如世間人渴愛所逼水能解除，菩薩亦復如是，一切有情為諸塵境渴愛所逼，菩薩雨大法雨，悉為解除離諸渴愛，是為菩薩能止諸欲渴愛。<p>「云何是深廣無涯？譬如大水眾流合會深廣無涯，菩薩亦復如是，勝智積集深廣無涯，諸魔外道而悉不能得其涯涘，是為菩薩深廣無涯。<p>「云何是高下充滿？譬如大水無礙流注一切地方而悉充滿，雖復滿已亦不損惱一切有情，菩薩亦復如是，注大法雨普潤一切有情界中高下充滿，雖復滿已亦不損惱一切有情。何以故？菩薩大悲心故，是為菩薩法雨流注高下充滿。<p>「云何是息諸塵坌？譬如大水流潤一切塵坌所覆澁惡地方，悉使潤澤息諸塵坌，菩薩亦復如是，普為一切麁惡心者，悉令發起柔軟之心，乃以勝慧所依定愛之水，流潤一切有情息諸塵坌，是為菩薩息諸煩惱塵坌。善男子！菩薩若修如是十種法者，即得如水。<p>「又，善男子！菩薩若修十種法者，即得如火。何等為十？一者、能燒煩惱之薪；二者、成熟佛法；三者、能乾一切煩惱淤泥；四者、如大火聚；五者、作光明照；六者、能使驚怖；七者、能作安慰；八者、隨所得利與諸有情共之；九者、人所供養；十者、人不輕慢。<p>「善男子！云何是能燒煩惱之薪？譬如大火能燒大地藥草叢林雜類等物，菩薩亦復如是，以智慧火能燒所起貪瞋癡等及隨煩惱，是為菩薩能燒煩惱之薪。<p>「云何是成熟佛法？譬如大火依地所生一切種子及諸藥等悉能成熟，菩薩亦復如是，以智慧火內能成熟一切佛法，如所成熟隨得不壞，是為菩薩成熟佛法。<p>「云何是能乾一切煩惱淤泥？譬如大火能乾一切濕物及淤泥等，菩薩亦復如是，以智慧火能乾一切有漏淤泥，是為菩薩能乾一切煩惱淤泥。<p>「云何是如大火聚？譬如寒苦諸有情類得大火聚而能溫煖，菩薩亦復如是，以智慧火悉能溫煖煩惱寒病所逼有情，是為菩薩如大火聚。<p>「云何是作光明照？譬如有人於雪山頂或民陀山頂燃大火，聚其火光明周一由旬、或二三由旬，普遍照耀，菩薩亦復如是，以智光明周遍照耀，廣一由旬或百或千，乃至無量無數世界，智光普照一切有情，智光照故，而諸有情無智暗冥悉得破散，是為菩薩作光明照。<p>「云何是能使驚怖？譬如大火所有惡獸或惡獸王，見彼火聚而悉驚怖四散馳走離其窟穴，菩薩大智威德亦復如是，若魔、若天見菩薩已悉生驚怖，棄自所有劣弱威光，離彼地方遠遠而去，永不得聞菩薩名字，況復見身？是為菩薩能使驚怖。<p>「云何是能作安慰？譬如有人或於曠野險難之中迷失方所，若見火聚知有聚落或牧放處，即詣其所，心得安慰離諸驚怖，菩薩亦復如是，一切有情，處於生死曠野險難之中，見菩薩已心得安慰，悉離一切煩惱恐怖，是為菩薩能作安慰。<p>「云何是隨所得利與一切有情共之？譬如大火一切有情共所受用，若王若旃陀羅童子等無有差，菩薩亦復如是。隨得利養受用資具，悉與一切有情共之，若王若旃陀羅童子等無有差，是為菩薩隨所得利悉與一切有情共之。<p>「云何是人所供養？如世間火，諸婆羅門、剎帝利或民庶等，皆悉奉事而為供養，菩薩亦復如是，世間一切天人、阿修羅等皆悉奉事，作諸供養如諸佛想，是為菩薩人所供養。<p>「云何是人不輕慢？如微小火人不敢輕。何以故？以能燒故。菩薩亦復如是，若信解行住，菩薩於大乘中，初始發心雖未具力，能世間天人、阿修羅等不敢輕慢。何以故？是諸天、人、阿修羅等，知彼菩薩不久當坐道場證阿耨多羅三藐三菩提果，是為菩薩人不輕慢。善男子！菩薩若修如是十種法者，即得如火。<p>「又，善男子！菩薩若修十種法者，即得如風。何等為十？一者、如風無礙行故；二者、所行境界無邊際故；三者、如風破散墜墮有情高慢山故；四者、吹布廣大法雲雨故；五者、息除一切世間煩惱炎熾故；六者、不動一切有情善法濟命長養故；七者、無量法雲含潤任持大法雨故；八者、大法種種莊嚴樓閣布飾妙好故；九者、一切眾會劫樹莊嚴決定常出正妙法音雨華悅意故；十者、阿僧祇劫潔白聖會建立積集三摩地解脫總持門海，布妙高山日月光明法教叢林，善妙宮殿輪圍山等，及一切有情成熟調伏莊嚴，善住無上無身依止，隨轉智風曼拏羅解脫因故。
。
<juan>佛說除蓋障菩薩所問經卷第七<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>「復次，善男子！云何是菩薩如風無礙而行？善男子！如世間風於一切處無依無著，亦無色相，而能於彼一切宮殿樓閣及須彌山大海等處，如所作事而悉能作。菩薩智風亦復如是，於一切處亦無所著，而能施設蘊處界等彼一切法——蘊者所謂色受想行識；界謂眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界；處謂眼處、色處、耳處、聲處、鼻處、香處、舌處、味處、身處、觸處、意處、法處；乃至世間法、出世間法，及天人、轉輪聖王、梵王、帝釋、護世諸天、大自在天、聲聞緣覺、諸菩薩地一切智等——雖有所作悉無住著。彼一切處無住著故，若有性若無性，若一性若異性，真如性等，雖無數心意而無種異，及無造作復無所緣，悉是無障解脫境界。是故梵王帝釋護世天等如理而作，十方無邊際諸世界中，一切有情及有情事悉令獲得，於一切處皆成辦已，乃至最後邊際劫中隱而不現，而法身者不可分別非不可分別，是為菩薩如風無礙而行。<p>「云何是菩薩所行境界而無邊際？如世間風能於十方無量世界，開發成辦一切種子，菩薩智風亦復如是，於普遍無邊世俗勝義一切法中，廣大顯現開覺安布，及廣宣說如來眾會、菩薩眾會、世間一切眾會，隨思隨行，以無礙心於諸方處一切通達而無邊際，是為菩薩所行境界而無邊際。<p>「云何是菩薩如風破散墜墮有情高慢山峯？如世間風一切山石叢林宮殿，悉能吹擊破散墜墮及隱覆等，菩薩智風亦復如是，所有憍慢耽迷執有身見高倨有情，恃於色相盛年豪貴、身力長壽無病輕安，及伎藝多聞聰利眷屬富有辯才，以是等事恃著憍醉，此諸有情，由是緣故起我相心違背正道，菩薩能為宣示勝法破彼慢心，使令善得離染清淨，是為菩薩如風破散墜墮有情高慢山峯。<p>「云何是菩薩吹布大法雲雨？如世間風吹發大雲從四方起，眾色雲輪震吼甚深軟美音聲、海潮之聲，及其種種歌詠之聲，響亮無間清妙悅意，電鬘莊嚴普遍彌覆，俱胝那庾多百千世界，悉能吹發，一切世間所可愛樂，苗稼種子及諸林樹，而常降澍種種寶雨；菩薩智風亦復如是，出現種種妙身相雲，光明遍照十方世界，一切有情所可愛樂，最上色相光明電鬘而為莊嚴，出如實法音及六十千勝妙音聲。菩薩大悲之風，普高法界普攝一切世間，廣覆一切世界，拯拔一切惡趣難處諸有情類，現一切相好光明輪，清淨光明加持照耀，一切有情悉成正行壞滅邪行，雨大法雨眾莊嚴具而為莊嚴，建立一切世界最上喜悅，令諸天人悉置最上喜樂之處，所有一切世出世間善法種子藥草叢林而悉種殖，一切吉祥時分授法灌頂，是為菩薩吹布大法雲雨。<p>「云何是菩薩息除一切世間煩惱炎熾？如世間風颺激善妙清涼之水，普息有情炎熱之苦，使諸有情清涼適悅，菩薩智風亦復如是，一切有情貪瞋癡等，惡趣惡見惡作邪行，極惡貧窮耽愛境界，冤憎會苦，愛別離苦，眾病逼惱及法愛等，此諸炎熾皆能息滅，法水灌注得最上清涼，以不空願力，若見若覺悉無障礙，是為菩薩息除一切世間煩惱炎熾置諸有情處無憂地。<p>「云何是菩薩不動一切有情善法而能濟命長養？如世間人出息入息風力持故而得活命，菩薩亦復如是，以其智風成辦有情一切善法，使諸有情悉得具足皆生歡喜。<p>「復次，善男子！如世間風悉能成立一切世界，種種莊嚴殊妙可愛，所謂金剛輪圍，小鐵圍山、大鐵圍山及四大洲，金輪所持大海諸寶，須彌山、大須彌山及餘寶山，乃至雪山、香醉山等。諸宮殿樓閣，閻浮提四大洲，小千世界、中千世界、三千大千世界。菩薩智風亦復如是，悉能發起成辦一切有情廣大福蘊，次第安布如成雪山，應作是見，即是所成世間福蘊。如成四大洲須彌山，應知即是所成聲聞。如成小千世界，應知即是所成緣覺。如成中千世界，應知即是所成菩薩廣大之相。如成三千大千世界，應知即是所成如來百福身相，高出一切世間，普盡虛空一切世界，極妙清淨最上稱讚，布設一切最勝供養所緣事相。如是一切現前成已，常住三摩呬多。如成大海，應知即是所成三摩地海。如成大洲中洲及餘山石四大洲等，應知即是諸陀羅尼，化度有情諸學眾等。如成宮殿樓閣及諸叢林，應知即是清淨佛剎功德莊嚴。如成劫樹種種變化，應知即是十地十波羅蜜多十三摩地諸陀羅尼，六通三明諸智光明十自在等，菩薩及佛力無畏不共法大悲等，最上自在廣大之法。<p>「善男子！此中何等是諸佛世尊百福之相？善男子！譬如滿一劫中積集十方，而一一方各有阿僧祇殑伽沙數等世界，是諸世界中所有有情，一切皆具十三千大千世界之數小轉輪王所有福蘊，以如是等具小轉輪王福蘊之者，諸有情類彼彼福蘊總聚較計，與一大轉輪王福蘊相等。<p>「又過東方一切世界，是等世界中所有有情，各各皆具一大轉輪王福蘊如前所說，乃至十方盡虛空界一切世界中一切有情，各各皆具大轉輪王所有福蘊，以此之數較計，如是有情福蘊，與一帝釋福蘊相等。<p>「又若十方，彼一一方各有阿僧祇殑伽沙數等世界，一一世界有情皆具帝釋福蘊。是諸帝釋，總而聚之為一帝釋，即以如是之數，盡虛空遍法界一切世界有情，皆具如上帝釋福蘊。以此之數較計，如是有情福蘊，與一大梵天王福蘊相等。<p>「又若十方，彼一一方各有阿僧祇殑伽沙數等世界，彼彼世界有情，皆具大梵天王福蘊。是諸大梵天王，總而聚之為一大梵天王，即以如是之數，盡虛空遍法界一切世界有情，皆具如上大梵天王福蘊。以此之數較計，如是有情福蘊，即同聲聞緣覺菩薩所證，大地大光明雲授法灌頂，得十自在所有功德。<p>「善男子！即以是事，所有一切有情，於十方無邊際世界盡虛空界，積集三世所有福蘊。以彼三世福蘊，盡虛空界一切世界極微塵量，百倍倍之即成如來一一毛孔；而彼一一毛孔之中所入福蘊，以十阿僧祇百千倍數倍之，即成如來八十種好；而彼一一隨形好中所入一切福蘊，以十不可說倍數倍之，即成如來三十種相；而彼一一所成之相，以十不可說倍數倍之，即成如來眉間圓滿無垢月輪勝餘千光殊妙最上白毫之相。即如是相，以十不可說不可說千俱胝倍數倍之，即成如來一切世間高顯不可覩見烏瑟膩沙莊嚴頂相。即如是相，以十不可說不可說俱胝那庾多百千倍數倍之，即成如來六十千種一切所緣無邊音聲，流出殊妙無所發悟，普令有情生大歡喜，開示一切世界清淨語言佛大辯才。<p>「善男子！此說是為諸佛世尊百福之相，如來以是無盡福智勝行普遍莊嚴，廣為一切有情長養濟命。<p>「善男子！正使十方盡虛空遍法界，一切世界中所有有情，滿一劫中悉住第十法雲地菩薩之位具諸勝相，謂身語意所莊嚴，具諸陀羅尼及十自在。是等菩薩以閻浮檀金所成之器，量等虛空如殑伽沙數，而一一器盛種種寶，經爾所時乃至最後邊際圓滿劫中，剎那剎那來而復往，各各持入如來一毛孔中，而佛世尊一毛孔中，所有福蘊不增不減。善男子！此是如來不可思議百福之相。<p>「復次，何等是十二地？所謂未發菩提心地、歡喜地、離垢地、發光地、焰慧地、難勝地、現前地、遠行地、不動地、善慧地、法雲地、普遍光明佛地，是為十二地。<p>「此中何等是未發菩提心地？謂此菩薩超越一切愚夫所行邪行，及一切三世梵王、帝釋、護世諸天、聲聞緣覺，最勝出過一切世間，一切行相吉祥，身語意業而為莊嚴，於十方無邊世界普遍照耀具大光明輪，得無障礙力行陀羅尼，於阿僧祇世界，一一相中縱任無方。<p>「於四大洲世界，出現普遍香光明網廣大莊嚴，蓮華承足，處大千世界邊際之量妙莊嚴座，得一切法善調順，善觀察成就無礙可意所緣事相，現十種大相及阿僧祇相，顯示不退轉法。<p>「於無邊際一切方所，隨所行時放不可思議大光明網，無量剎土種種莊嚴現身影像，於不可說無量世界中，能為諸世界主，勸受灌頂增上加持，能於一切世出世間，常雨無量大法寶雨，妙光明門悉無遮礙，周廣普遍而作最上大施福行。隨順一切世間，普能圓滿一切有情不空意願。見者咸生善妙可愛清淨之心，普振一切世界，隨所思念諸惡趣等無邊有情悉為救度，普能攝受無邊諸佛供養法門，遊戲一切阿僧祇數三摩地陀羅尼解脫通明等法，嬉樂無邊勝妙法園而無愛著，得無邊俱胝劫數無發悟無疑惑喜行光明。<p>「無數俱胝那庾多百千劫，於清淨大乘分位中修習圓滿，種種利他所行事業成辦，福智勝行多百千種，廣大先行究竟圓滿。若具最極信解行法故，乃得初地，今以次第分位故，而此菩薩是未發菩提心地。<p>「善男子！譬如轉輪聖王，雖已超越人之色相，然未獲得天之色相，而此菩薩亦復如是，雖已超越一切世間聲聞緣覺之地，然未獲得最上菩薩地故。<p>「復次，普遍光明佛地者，無中無邊無復遺餘一切清淨，於一切法自在，普能善觀無數種相，普令一切有情獲得利樂。<p>「何等是諸菩薩所行十種三摩地？所謂一者、寶高；二者、善住；三者、無動；四者、不退轉；五者、寶積；六者、日光焰；七者、一切義成；八者、智光明；九者、安住現在佛前；十者、首楞嚴，如是等無邊菩薩所行三摩地。<p>「復次，十二種陀羅尼。何等十二？所謂一者、灌頂；二者、大智；三者、清淨音聲；四者無盡藏；五者、無邊轉；六者、海印；七者、蓮華莊嚴；八者、趣無礙門；九者、決定出生諸無礙解；十者、住佛莊嚴；十一者、無邊色相；十二者、佛身色相成辦圓滿，是為十二種陀羅尼。<p>「復次，六通。何等為六？一者、天眼通；二者、天耳通；三者、他心智通；四者、宿住隨念智通；五者、神境智通；六者、漏盡智通，是為六通。<p>「復次，諸菩薩十種自在。何等為十？一者、無量阿僧祇劫具壽量力故，即壽自在；二者、不可說不可說三摩地門，相續趣入勝相應故，即心自在；三者、一切世界無數莊嚴具莊嚴加持顯示相應，即受用自在；四者、隨其時分諸業報力悉顯示故，即業自在；五者、於一切世界示現受生故，即生自在；六者、於一切世界見佛圓滿示現故，即信解自在；七者、隨樂欲時於諸剎中現成菩提，即願自在；八者、於一切世界出現無邊神通事故，即神通自在；九者、無邊無中法門光明常顯發故，即法自在；十者、於如來十力四無所畏、四無礙解十八不共法、三十二相八十種好，及現證最上菩提，充滿三世一切佛剎，微塵阿僧祇等數中，了知一相具諸勝相，乃至現證一切智悉能顯示故，即智自在；是為菩薩十種自在。<p>「復次，何等是菩薩十力？所謂一者、意樂力；二者、深固力；三者、方便力；四者、慧力；五者、願力；六者、行力；七者乘力；八者、神變力；九者、菩提力；十者、轉法輪力；是為菩薩十力。<p>「何等是菩薩四無所畏？所謂一者、於諸陀羅尼隨聞能受，宣說義理無畏；二者、了無我法不嬈於他，積集無相本習威儀而無缺失，三業清淨成就廣大護持無畏；三者、常持正法而不忘失，畢竟安住智慧方便，救度有情無放逸心，開示善法得離障難無畏；四者、不忘失一切智心，亦於餘乘諸出離道圓滿自在，得一切種一切事成就無畏，是為菩薩四無所畏。<p>「何等是菩薩十八不共法？所謂一者、菩薩無著布施；二者、無著持戒；三者、無著忍辱；四者、無著精進；五者無著禪定；六者、無著智慧；七者、以四攝法攝諸有情；八者、善了諸迴向法；九者、善巧方便成諸有情增上所行；十者、開示上乘出離之道；十一者、於大乘法而不退轉；十二者、表示生死及涅槃門；十三者、於諸典章不減文句；十四者、所作行中智為先導；十五者、於諸生中離眾過失；十六者、於身口意具十善業；十七者、堪忍諸苦不捨一切有情；十八者、一切世間所可愛樂皆悉顯示，普遍一切世間愚夫及聲聞緣覺，善以眾寶及劫樹莊嚴堅固，一切智心永不忘失，得一切法依法灌頂，常所樂求見佛法僧；是為菩薩十八不共法。<p>「云何是如來十力？所謂一者、處非處智力；二者、教示過去未來現在業因果報智力；三者、種種信解智力；四者、種種界智力；五者、了別自他根智力；六者、至處道智力；七者、發起一切禪定解脫三摩地三摩鉢底染淨等智力；八者、宿住隨念智力；九者、生死智力；十者、漏盡智力；是為如來十力。<p>「云何是如來四無所畏？所謂一者、一切法現證智無畏；二者、一切漏盡智無畏；三者、決定說障道無畏；四者、出盡苦道無畏；是為如來四無所畏。
。
<juan>佛說除蓋障菩薩所問經卷第八<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>「復次，何等是為如來十八不共法？所謂一者、如來身無懈倦；二者、語無卒暴；三者、無失念；四者無不定心；五者、無種種想；六者、無不知捨心；七者、欲無減；八者、精進無減；九者、念無減；十者、定無減；十一者、慧無減；十二者、解脫解脫知見無減；十三者、於過去世無著無礙知見隨轉；十四者、於未來世無著無礙知見隨轉；十五者、於現在世無著無礙知見隨轉；十六者、於諸身業智為先導隨智而轉；十七者、於諸語業智為先導隨智而轉；十八者、於諸意業智為先導隨智而轉；此等是為如來十八不共法。<p>「何等是如來大悲？善男子！勤行三十二種相故，乃起如來大悲之心，於十方無邊世界，廣現不思議相，皆從如來大悲心轉。何等三十二相？所謂一者、一切法無我，而諸有情於無我理不能信解，是故如來為諸有情發起大悲；二者、一切法無有情，而諸有情執以為有，是故如來發起大悲；三者、一切法無壽者，而諸有情執以為有，是故如來發起大悲；四者、一切法無補特伽羅，而諸有情生其取著，是故如來發起大悲；五者、一切法無性，而諸有情起有性見，是故如來發起大悲；六者、一切法無礙，而諸有情著於所礙，是故如來發起大悲；七者、一切法無含藏，而諸有情生其樂著，是故如來發起大悲；八者、一切法無主宰，而諸有情著於我相，是故如來發起大悲；九者、一切法無攝屬，而諸有情起於執取，是故如來發起大悲；十者、一切法無物像，而諸有情著於境物，是故如來發起大悲；十一者、一切法無種姓，而諸有情生其取著，是故如來發起大悲；十二者、一切法無生無滅，而諸有情著於生滅，是故如來發起大悲；十三者、一切法無染污，而諸有情自生染污，是故如來發起大悲；十四者、一切法離貪，而諸有情生其貪愛，是故如來發起大悲；十五者、一切法離瞋。而諸有情生其瞋恚，是故如來發起大悲；十六者、一切法離癡，而諸有情起於愚癡，是故如來發起大悲；十七者、一切法無來，而諸有情取著諸趣，是故如來發起大悲；十八者、一切法無去，而諸有情著於有生，是故如來發起大悲；十九者、一切法無行，而諸有情諸行中行，是故如來發起大悲；二十者、一切法無戲論，而諸有情樂著戲論，是故如來發起大悲；二十一者、一切法空，而諸有情起於有見，是故如來發起大悲；二十二者、一切法無相，而諸有情著境界相，是故如來發起大悲；二十三者、一切法無願，而諸有情運行諸願，是故如來發起大悲；二十四者、世間有情所共集會，互相諍訟起貪瞋等一切過失，如來觀已，為說法要，使令斷除彼貪瞋等一切過失，是故如來發起大悲；二十五者、世間有情所共集會，勤行顛倒履險惡道居邪異處，為令彼等入如實道，是故如來發起大悲；二十六者、世間有情所共集會，慳貪增盛侵取他財而無厭足，為令彼等具戒聞捨慧諸聖法財，是故如來發起大悲；二十七者、世間有情於諸舍宅，財物妻子生貪愛故，卑賤其身猶如僕使，於不真實中計真實想，佛為彼等宣說法要，令知畢竟無常之法，是故如來發起大悲；二十八者、世間有情以其艱苦求活命故互相欺誑，佛為彼等宣說法要，咸使有情淨命自資，是故如來發起大悲；二十九者、世間有情於名聞利養，固起追求不生厭足，為令彼等如實了知而生厭足，究竟息苦獲涅槃樂，是故如來發起大悲；三十者、世間有情常生貪愛，居苦器中一向染污，佛為彼等宣說法要，令其出離超越三界，是故如來發起大悲；三十一者、以一切法離因緣故，世間有情生懈怠心，乃於聖法解脫門中而起障礙，佛為彼等宣說解脫真實之法，令諸有情行於精進，是故如來發起大悲；三十二者、世間有情，棄捨最上無著妙智殊勝涅槃，樂求聲聞緣覺下乘涅槃，為令彼等愛樂廣大趣求佛智，是故如來發起大悲。<p>「善男子！勤行如是三十二種相故，如來乃起大悲之心。如是所說如來大悲之行，若有菩薩勤行如是三十二種之相，發起大悲心者，而此菩薩摩訶薩於福功德剎中，而能圓滿廣大威光，利樂有情相應事業得不退轉。是故當知，如是等無量無數自在之法所有分位，若諸如來若諸菩薩乃至住後邊際劫中廣宣說者，而悉不能得其邊際。今此所說而極少分，但為令諸有情發生最上淨信歡喜，是為菩薩不動一切有情善法濟命長養。<p>「善男子！云何是菩薩無量法雲含潤任持廣大法雨？如世間風無其邊際，而彼風輪廣大安固，普遍任持一切世界，若成時若壞時，及其水雲，并于大海與四大洲、須彌山、目真隣陀山、摩訶目真隣陀山、雪山、鐵圍山、大鐵圍山、香醉山，樹林宮殿諸樓閣等，菩薩摩訶薩無邊陀羅尼風輪亦復如是，悉能任持一切正等正覺之雲，流注廣大無礙法雨，於一切世界悉能成辦佛功德法，如其所說須彌山等世間差別之相，即是百福勝相、十地、十波羅蜜多、十三摩地、十二陀羅尼、六通、十自在、十力、四無所畏、四無礙解、十八不共法，大悲心等一切佛菩薩法，悉能任持具足。又復常持一切世出世間百千法蘊而悉成就，是為菩薩無量法雲含潤任持廣大法雨。<p>「善男子！云何是菩薩大法種種莊嚴樓閣布飾妙好？如世間風悉能普遍吹布一切莊嚴樓閣，種種安置殊妙可愛，及一切樹林枝葉牙莖華果蕊等，及一切有情身諸分位，悉由風力常所吹布。菩薩之風亦復如是，以無邊無礙無著解力辯才之智，悉能施設一切世出世間種種法門，行列具足照明開示最勝殊妙種種法者，所謂此相是惡趣所成之法，此是善趣所成之法，此是增上所成之法，此是地獄，此是餓鬼，此是畜生，此是人，此是天，此是轉輪聖王，此是帝釋、梵王、護世諸天，此是色相眷屬聰利福力，此是明慧善計，此是藝能，此是善解種種諸教典籍，此是聲聞乘法成聲聞果，此是緣覺乘法成緣覺果，此是大乘之法具諸勝相，自利利他事業圓滿，成就普賢一切勝智，乃至此是十地、十波羅蜜多、十三摩地、十二陀羅尼、六通、三明、十自在、八解脫、十力、四無所畏、四無礙解、十八不共法。<p>「善男子！菩薩善能施設此如是等無量種法，蓮華莊嚴等陀羅尼門，為法莊嚴妙巧安布，是為菩薩大法種種莊嚴樓閣布飾妙好。<p>「善男子！云何是菩薩一切眾會劫樹莊嚴，決定常出正妙法音雨華悅意？如劫樹林為風吹擊，常雨種種香華、妙寶、衣服、鼓樂等莊嚴具而悉具足。是諸嚴具相續流出，令諸天人咸生最上適悅歡喜無憂自在，嬉戲娛樂常具色相，力勢勤勇悅樂無減。菩薩智風亦復如是，菩薩常於如來清淨世界大法會中，為諸有情宣說契經、應頌、記別、諷頌、譬喻、緣起、自說、本事、本生、方廣、希法、論義十二分教，常雨如是正法寶華，為諸有情，於其順違慣習事中，從初次第宣說教授，及一切世間諸所緣事，引發示誨無我寂滅清淨法性，開示普遍一切法門，總攝法性，引示令入不可思議如幻法中，顯發大智如幻法門。復令有情增長游戲一切法樂，諸有問答無中無邊，能善起發普使歡喜，常令於其正法園林，以無過身語意業，適悅戲樂不生懈退，令諸天人受用具足，善法無減慧光明照，常住最勝清淨法中。是為菩薩一切眾會劫樹莊嚴決定，常出正妙法音雨華悅意。<p>「善男子！云何是菩薩阿僧祇劫潔白聖會，建立積集三摩地解脫總持門，海布妙高山日月光明法教，叢林善妙宮殿輪圍山等，及一切有情成熟調伏，莊嚴善住無上無身，依止隨轉智風曼拏羅解脫因故？譬如劫風，世界壞時其風無礙，力勢迅猛普遍吹擊三千大千世界俱胝那庾多百千諸鐵圍山、須彌山、大海等，皆悉破散磨滅無餘同太虛空。菩薩之風亦復如是，於多百千劫中，積集種種福智莊嚴，菩薩以廣大力勢，能現種種神通變化，善轉無礙清淨法輪，出妙音聲，普遍調伏一切眾會。由如是故，從智風輪出諸法蘊，彼所調伏觀察最上妙法光明無著諸行，勝力具足深固作意，內心正住成三摩地，想蘊處界及三有身所作諸行而悉破散，無身所作了知皆是虛妄分別，超越一切世間，然後乃現不可思議無相出世勝福圓滿，依止隨轉獲勝清淨，住後邊際離諸憂惱。是為菩薩阿僧祇劫潔白聖會，建立積集三摩地解脫總持門，海布妙高山日月光明法教，叢林善妙宮殿輪圍山等，及一切有情成熟調伏，莊嚴善住無上無身，依止隨轉智風曼拏羅解脫因故。善男子！菩薩若修如是十種法者，即得如風。」<p>爾時，除蓋障菩薩摩訶薩前白佛言：「希有世尊！希有善逝！善說如是廣大之法，乃至具足一切勝相，而能令諸菩薩大士咸生歡喜。世尊！若天及人，能於如是法中信解修行者，如佛所說，是人即得一切具足受勝妙樂，適悅自在，乃同梵王帝釋護世天等。所有此世他生，得一切圓滿利他勝行，今此不說。」<p>佛言：「善男子！如是，如是。如汝所說，彼之有情出過一切世間，普為多人所共瞻仰，斷諸惡法具諸善法，一切世間之所歸向。<p>「善男子！若諸有情，於此法中能修行者，或復有人返生輕謗，我說彼人是愚癡者，當墮黑暗大地獄中受諸苦惱，世間、天人、阿修羅等所共悲愍。<p>「又，善男子！菩薩若修十種法者，即如虛空。何等為十？所謂一者、無垢；二者、無礙；三者、寂靜；四者、無相；五者、無邊智；六者、平等隨知一切法；七者、了一切法如虛空自性解脫；八者、無住；九者、出過諸境界相；十者、出過尋伺。菩薩若修如是十種法者，即如虛空。<p>「善男子！復有十法，菩薩若修即如虛空。何等為十？所謂一者、於可意不可意一切色中不愛不惡；二者、於可意不可意一切聲中不愛不惡；三者、於可意不可意一切香中不愛不惡；四者、於可意不可意一切味中不愛不惡；五者、於可意不可意一切觸中不愛不惡；六者、於可意不可意一切法中不愛不惡；七者、於利衰法中不愛不惡；八者、於樂苦法中不愛不惡；九者、於稱譏法中不愛不惡；十者、於譽毀法中不愛不惡。菩薩若修如是十種法者，即如虛空。<p>「又，善男子！菩薩若修十種法者，即得如月。何等為十？所謂一者、令諸有情皆生歡喜；二者、眾所樂見；三者善法增長；四者、惡法損減；五者、咸皆稱讚；六者、體相清淨；七者、乘最上乘；八者、常自莊嚴；九者、游戲法樂；十者、具大神通威德。<p>「善男子！云何是菩薩令諸有情皆生歡喜？如月初出，一切有情皆得清涼，及悅意故咸生歡喜，菩薩之月亦復如是，當初出時，一切有情悉得遠離煩惱炎熾生喜樂故，是為菩薩令諸有情皆生歡喜。<p>「云何是菩薩眾所樂見？如月初出，一切有情悉樂瞻覩，所謂善妙潔白令諸有情心生喜故。菩薩之月亦復如是，當初出時，一切有情愛樂悅意，所謂諸根清淨種子潔白，於諸所行威儀具足，是為菩薩眾所樂見。<p>「云何是菩薩善法增長？如白分月從初出已，日日漸增，至十五日其月盛滿諸相圓具。菩薩之月亦復如是，從初發心乃至坐於道場，日日善法漸漸增長，至坐道場已一切勝相皆悉圓滿，是為菩薩善法增長。<p>「云何是菩薩惡法損減？如至黑分月時，其月輪相光明漸減，如其所減，至月盡日一切不現。菩薩之月亦復如是，至具出世智時惡法漸減，如其所減，乃至坐於道場，一切滅盡無復遺餘，是為菩薩惡法損減。<p>「云何是菩薩咸皆稱讚？如月初出時，諸婆羅門、剎帝利、男女大小、一切人民咸悉稱讚，菩薩之月亦復如是，當初出時，一切世間天、人、阿修羅、乾闥婆等咸悉稱讚，是為菩薩咸皆稱讚。<p>「云何是菩薩體相清淨？如月天子體相清淨潔白無染，謂勝業報之所成故，菩薩體相亦復如是，本來無染潔白所成清淨化生，非從父母羯邏藍等不淨所生，是為菩薩體相清淨。<p>「云何是菩薩乘最上乘？如月天子乘清淨乘照四天下，菩薩之月亦復如是，乘于最上菩薩之乘，廣照無邊一切世界，是為菩薩乘最上乘。<p>「云何是菩薩常自莊嚴？如月天子本相清淨常自莊嚴，不以澡沐所莊嚴故，菩薩之月亦復如是，諸勝功德常自莊嚴，是為菩薩常自莊嚴。<p>「云何是菩薩游戲法樂？如月天子常受天樂，菩薩之月亦復如是，常所遊戲勝妙法樂，不染世間諸欲境界，是為菩薩游戲法樂。<p>「云何是菩薩具大神通威德？如月天子具大神通有大威德廣照一切，菩薩之月亦復如是，具大福智勝功德故，是為菩薩具大神通威德。善男子！菩薩若修如是十種法者，即得如月。
。
<juan>佛說除蓋障菩薩所問經卷第九<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>「復次，善男子！菩薩若修十種法者，即得如日。何等為十？一者、破無明暗；二者、開敷一切；三者、普遍十方咸得和暖；四者、起諸善法；五者、有漏滅沒；六者、作光明照；七者、制諸邪異；八者、高下開顯；九者、成諸事業；十者、善人樂欲。<p>「善男子！云何是菩薩破無明暗？如日初出，悉能除去一切昏暗，菩薩之日亦復如是，當初出時，能破一切無明黑暗，是為菩薩破無明暗。<p>「云何是菩薩開敷一切？如日出時，悉能開敷淨蓮華等一切華卉，菩薩之日亦復如是，所應受化諸有情等而悉開覺，是為菩薩開敷一切。<p>「云何是菩薩普遍十方咸得和暖？如日出時，普遍十方咸得和暖；菩薩之日亦復如是，當初出時，智光普照十方一切咸悉和暖，而亦不嬈世間有情，是為菩薩普遍十方咸得和暖。<p>「云何是菩薩起諸善法？如日將出，閻浮提內先現明相則知日出，菩薩之日亦復如是，將欲出時先現智光明相，有情則知菩薩出現，是為菩薩起諸善法。<p>「云何是菩薩有漏滅沒？如閻浮提日光隱時則知日入，菩薩亦復如是，諸染煩惱隱不現時，則知菩薩諸漏已盡，是為菩薩有漏滅沒。<p>「云何是菩薩作光明照？如日初出，閻浮提內諸有情類蒙光普照，菩薩之日亦復如是，當初出時，智光普照一切有情，除去一切癡冥暗蔽，是為菩薩作光明照。<p>「云何是菩薩制諸邪異？如日光現翳諸小明，而日不作是念：『我能翳彼諸小光明。』何以故？日光出時法爾如是故。菩薩之日亦復如是，智光出時，一切邪異外道小明皆悉映蔽，而此菩薩亦不作是念：『我能映蔽邪異諸小光明。』何以故？而諸小明法爾如是，映不現故。是為菩薩制諸邪異。<p>「云何是菩薩高下開顯？如日出時，閻浮提內一切丘墟及平坦處，一切人眾悉能顯視，菩薩之日亦復如是，智光普照令諸有情顯觀一切丘墟平坦——平坦者謂八正道，丘墟者謂八邪道——是為菩薩高下開顯。<p>「云何是菩薩成諸事業？如日初出，一切農者耕稼事業而悉興作，菩薩日出亦復如是，有情一切善法事業而悉成辦，是為菩薩成諸事業。<p>「云何是菩薩善人樂欲？如日初出，善人愛樂惡人嫌惡，菩薩日出亦復如是，其智慧者悉生愛樂，趣向邪道姦惡之類、愚蒙無智樂著生死背涅槃者，悉生嫌惡，是為菩薩善人樂欲。善男子！菩薩若修如是十種法者，即得如日。<p>「又，善男子！菩薩若修十種法者，即如師子。何等為十？一者、自無恐怖；二者、不畏於他；三者、直進不還；四者、能師子吼；五者、無畏觀察；六者、常行林中；七者、樂居山巖；八者、無所結縛；九者、自具勇力摧伏他軍；十者、善作守護。<p>「善男子！云何是菩薩自無恐怖？譬如師子安詳行步無驚無怖。何以故？不見有能與己等故。菩薩亦復如是，周遍往復無驚無怖。何以故？不見有能與己等故。是為菩薩自無恐怖。<p>「云何是菩薩不畏於他？如彼師子不畏於他一切邪惡呼叫之音，菩薩亦復如是，若與一切他宗外道論義之時，心無怯弱亦不卑下，是為菩薩不畏於他。<p>「云何是菩薩直進不還？如彼師子直往不退，菩薩亦復如是，本性直進，不復退還邪異宗教，而復菩薩辯才無盡，是為菩薩直進不還。<p>「云何是菩薩能師子吼？譬如師子震吼之時，一切麞鹿野干之類，而悉驚怖奔走十方，菩薩亦復如是，若作無我師子吼時，所有一切著我執者，邪異外道，而悉驚怖馳走十方，菩薩亦不嬈惱於彼，但為破於著我見者，震發無我師子吼故，亦復為餘有情作調伏故，是為菩薩能師子吼。<p>「云何是菩薩無畏觀察？如彼師子作無畏相普遍觀視，菩薩亦復如是，志行清淨作無畏相普遍觀察，是為菩薩無畏觀察。<p>「云何是菩薩常行林中？如彼師子本性樂行林野之中，菩薩亦復如是，自性寂靜遠離憒閙樂行林中，是為菩薩常行林中。<p>「云何是菩薩樂居山巖？如彼師子樂居山巖，菩薩亦復如是，樂居智慧禪定山巖，是為菩薩樂居山巖。<p>「云何是菩薩無所結縛？如彼師子無所結縛，菩薩亦復如是，去除一切煩惱重擔離諸結縛，是為菩薩無所結縛。<p>「云何是菩薩自具力能摧伏他軍？如彼師子獨無伴侶能摧他眾，菩薩亦復如是，獨無伴侶坐道場時，以自力能摧伏魔軍，是為菩薩自具力能摧伏他軍。<p>「云何是菩薩善作守護？如彼師子若或近於聚落而住，諸有麞鹿等類不損苗稼，菩薩亦復如是，所向國邑及諸方處，而彼一切邪異外道麞鹿等類，不損有情善法種子，是為菩薩善作守護。善男子！菩薩若修如是十種法者，即如師子。<p>「又，善男子！菩薩若修十種法者，即能調伏。何等為十？一者、堅固菩提心；二者、修治菩提行；三者、守護諸根；四者、趣向正道；五者、能荷重擔；六者、為有情故不生懈退；七者、正命自活；八者、離諸諂曲；九者、不起誑惑；十者、身心正直，是為十法。善男子！菩薩若修如是十種法者，即能調伏。<p>「又，善男子！菩薩若修十種法者，即能善乘。何等為十？一者、雖修定行而常觀空；二者、雖盡諸障而常修善行；三者、雖離諸起作而善順佛教無所違背；四者、平等了知一切諸法而解法界理；五者、能於世間自卑其身如旃陀羅謙下其意；六者、遠離憍慢常於他人起智者想；七者、以現量智了知佛法離諸疑惑；八者、雖知諸法差別得決定相；九者、自取正道不隨他教；十者、善順世間為世福田。善男子！菩薩若修如是十種法者，即能善乘。<p>「又，善男子！菩薩若修十種法者，即如蓮華。何等為十？一者、離諸染污；二者、不與少惡而俱；三者、戒香充滿；四者、本體清淨；五者、面相熙怡；六者、柔軟不澁；七者、見者皆吉；八者、開敷具足；九者、成熟清淨；十者、生已有想。<p>「善男子！云何是菩薩離諸染污？譬如蓮華出於水中而水不染。何以故？法爾如是故。菩薩亦復如是，雖處生死流中而不染著。何以故？由慧方便法爾如是故。菩薩以其善巧方便，處生死中不為生死過失所染，以方便慧所攝受故，是為菩薩離諸染污。<p>「云何是菩薩不與少惡而俱？譬如蓮華而不停留水之微滴，菩薩亦復如是，不與少惡而俱，是為菩薩不與少惡而俱。<p>「云何是菩薩戒香充滿？譬如蓮華生時隨處妙香廣布，菩薩亦復如是，所向國邑及諸方處，戒香芬馥廣布一切，是為菩薩戒香充滿。<p>「云何是菩薩本體清淨？譬如蓮華生時，自然潔白清淨，隨其方所，婆羅門、剎帝利、一切人民共所稱讚，菩薩亦復如是，隨諸方邑所生之處潔白清淨。何以故？戒清淨故。一切天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等咸共稱讚，諸佛菩薩之所攝受，是為菩薩本體清淨。<p>「云何是菩薩面相熙怡？譬如蓮華當開敷時，令諸見者心意快然生適悅故，菩薩亦復如是，面相熙怡離諸顰蹙，諸根清淨見者歡喜，是為菩薩面相熙怡。<p>「云何是菩薩柔軟不澁？譬如蓮華體性柔軟，菩薩亦復如是，自體清淨柔軟細妙，是為菩薩柔軟不澁。<p>「云何是菩薩見者皆吉？譬如蓮華乃至夢中於須臾頃見亦善吉。何以故？一切義成故。菩薩亦復如是，若於一切分位之中，見者咸得最上吉祥，是為菩薩見者皆吉。<p>「云何是菩薩開敷具足？譬如蓮華若開敷已即名具足，菩薩亦復如是，若慧覺華開敷之時，即名具足，是為菩薩開敷具足。<p>「云何是成熟清淨？譬如蓮華若成熟已，眼所觀時眼根清淨，鼻所嗅時鼻根清淨，身覺觸時身根清淨，心歡喜時意根清淨。菩薩亦復如是，果成熟時慧光明相，一切有情，若眼見時眼根清淨，若耳聞時耳根清淨，菩薩戒功德香，若鼻嗅時鼻根清淨，身供養時身根清淨，思惟稱讚菩薩勝功德時意根清淨，是為菩薩成熟清淨。<p>「云何是菩薩生已有想？譬如蓮華所生之時，若人、非人生已有想，菩薩亦復如是，當初生時佛及菩薩，并餘帝釋、梵王、護世天等，咸樂護持生已有想，是為菩薩生已有想。善男子！菩薩若修如是十種法者，即如蓮華。<p>「又，善男子！菩薩若修十種法者，得廣大心。何等為十？一者、為令有情圓滿諸波羅蜜多故，起廣大心；二者、為令圓滿一切佛法故；三者、為令化度諸有情故；四者、安坐道場成就阿耨多羅三藐三菩提故；五者、成正覺已，為諸沙門婆羅門天人魔梵一切世間，轉妙法輪故；六者、為令有情作利樂事，周行無量無邊世界施設化行故；七者、謂以智慧之船渡諸有情，越生死岸故；八者、世間一切無依無救無歸無趣無親屬者，為作依歸親屬故；九者、為令顯示佛、大牛王、妙師子吼，游戲諸佛神通法門，如大龍王審諦瞻視，普遍觀察沙門、婆羅門、天人魔梵、一切世間，普令同獲佛功德故；十者、為令化度有情，具佛威德無麁澁行，無難行行，無劣弱行，無卑下行，故發廣大心。善男子！菩薩若修如是十種法者，即得廣大之心。<p>「又，善男子！菩薩若修十種法者，得清淨心。何等為十？一者、深心具足，深心不動，深心安住，深心質直。二者、離不深固作意，不深固作意者，所謂發起聲聞之行，緣覺之行，及起諸小緣。三者、離諸垢染，諸垢染者謂煩惱垢。四者、離身過失，身過失者，謂離虛假諸威儀道。五者、離語過失，語過失者謂不如實開示正義。六者、離心過失，心過失者謂於身語心中復有所離，知身不和合故，常出少欲知足語故，心無求故。七者、知恩念報，受少恩惠尚不忘失況復廣多。八者、施恩於人，不現已德不譏彼短，乃至少恩亦不望報，歡喜教示稱讚彼德。九者、如說能行，而菩薩者不外發柔軟之語心生恚害，菩薩亦不外發稱讚之語內心思惟損惱方便，菩薩不外發愛語內固冤結，菩薩不外現善相內起惡意，菩薩不外現恭敬之相內起輕慢之心。菩薩無不真實亦無虛妄，復無慳嫉及無諂誑，不起鬪諍不破和合。何以故？菩薩於一切時，身起恭敬語宣實義，心念成辦一切善法。十者、於如來教中遠離毀謗，而菩薩者畢竟不於如來教中而生毀謗。何故菩薩於如來教中不毀謗邪？謂諸菩薩發阿耨多羅三藐三菩提心已，剃除鬚髮被袈裟衣，於如來教中清淨出家。不為王難故出家，不為賊難故出家，不為負債逼迫故出家，不為怖不活故出家，但以正信。求出家已尋求善法，近善知識親事恭敬，於其善知識所聽受正法，聽已修行，不起我慢貢高之心，由離慢故除顛倒執，無顛倒故得覺了正道，覺正道故得入法性，得入法性故決定當得阿耨多羅三藐三菩提，是故菩薩於如來教中不生毀謗。善男子！菩薩若修如是十種法者，得清淨心。<p>「又，善男子！菩薩若修十種法者，即得深信無疑惑心。何等為十？一者、信如來身密；二者、信如來語密；三者、信如來意密；四者、信諸菩薩所行；五者、信如來出生；六者、信菩提法；七者、信如來唯說一乘；八者、信如來說種種教；九者、信如來深遠音聲；十者、信如來隨其所應化度有情。<p>「善男子！云何是菩薩信如來身密？謂若菩薩起如是念：『我聞如來法身，寂靜身，無等身，無等等身，無限量身，不共身，金剛身，如是真實無有虛妄，我於是處信無疑惑。』是為菩薩信如來身密。<p>「云何是菩薩信如來語密？菩薩作是念：『我聞如來語密，為諸有情現前授記，或為有情隱密授記，我知如來身無誤失語無卒暴。以是緣故，妄言過失無所從來。何以故？如來已斷諸過失故，離一切垢遠一切塵，息諸炎熾離諸煩惱，潔白自在清淨無染。若言如來身有過失語有卒暴諸過失者，無有是處，如是真實無有虛妄，我於是處信無疑惑。』是為菩薩信如來語密。<p>「云何是菩薩信如來意密？菩薩作是念：『我聞如來意密者，如來諸有意樂悉與智慧心俱，依其心故，一切聲聞緣覺、一切菩薩及餘有情所不能知，唯除如來神力所加。何以故？如來智慧甚深無底不可伺察，過諸尋伺境界，無量廣大等虛空界，亦復超出世間一切度量境界，如是真實無有虛妄，我於是處信無疑惑。』是為菩薩信如來意密。<p>「云何是菩薩信諸菩薩所行？菩薩作是念：『我聞諸菩薩為有情故，現前施作諸利益事，不生懈倦不起怖畏，荷負重擔，堅固志行，堅固精進，滿足諸波羅蜜多，次第成辦一切佛法。以無礙慧，無邊慧，無等慧，不共慧等，被堅固鎧，堅固精進，堅固誓願，不動誓願，不共誓願，所謂菩提因、菩提相、菩提緣等，如是次第圓滿廣大神通事業，如是真實無有虛妄，我於是處信無疑惑。』是為菩薩信諸菩薩所行。<p>「云何是菩薩信如來出生？菩薩作是念：『我聞諸菩薩坐道場已，得無著無礙離障天眼智通、天耳智通、他心智通、宿住隨念智通、神境智通、漏盡智通，得如是等無著無礙離諸所緣三世同一相平等之智，能如實觀諸有情界，此類有情造身語意諸惡行業，毀謗賢聖起於邪見具邪見業，由此因緣，身壞命終，墮在惡趣受地獄報。又復見此一類有情造身語意諸善行業，不謗賢聖，起於正見具正見業，由此因緣，身壞命終，生於善趣受天勝報。』菩薩如是如實觀見諸有情界，如實能知善不善業。<p>「菩薩又作是念：『如我往昔所修菩薩行時，發大誓願，如是諸行自覺了已，令諸有情而悉覺了。如是我當得願圓滿，我望亦足，如是真實無有虛妄，我於是處信無疑惑。』是為菩薩信如來出生。<p>「云何是菩薩信菩提法？謂若菩薩於佛菩提而能覺了：『以自智力成正覺果，我於是處信無疑惑。』是為菩薩信菩提法。<p>「云何是菩薩信如來唯說一乘之法？菩薩作是念：『我聞一乘法者謂如來乘，如是真實無有虛妄，誠實無異諦無不實。何以故。謂從如來之乘出生諸乘，譬如閻浮提內所有各各諸小洲渚，皆閻浮提之所攝屬，而悉依止於閻浮提，是故同名閻浮提數。如來之乘亦復如是，諸乘悉於如來乘攝，從如來乘之所出生，而悉依止於如來乘，是故一乘即如來乘，我於是處信無疑惑。』是為菩薩信如來唯說一乘之法。<p>「云何是菩薩信如來說種種教？菩薩作是念：『我聞如來說種種教種種經典，如是真實無有虛妄。何以故？如來觀諸有情所應度者，隨彼信解為說法要，我於是處信無疑惑。』是為菩薩信如來說種種之教。<p>「云何是菩薩信如來具深遠音聲？菩薩作是念：『我聞如來具足深遠清淨音聲，如是真實無有虛妄。何以故？彼諸天子以修少分善根力故，尚得清淨深妙音聲，況復如來無量無數百千劫中積修勝行？我於是處信無疑惑。』是為菩薩信如來深遠音聲。<p>「云何是菩薩信如來隨其所應化度有情？菩薩作是念：『我聞如來隨有情心，如其有情所應信解，以種種方便而為化度，佛以一音斷諸疑惑，是諸有情根性成熟所應度者，皆謂如來為我說法而各解了，而佛如來無所分別，非無分別，如是真實無有虛妄，我於是處信無疑惑。』是為菩薩信如來隨其所應化度有情。善男子！菩薩若修如是十種法者，即得無疑惑心。
。
<juan>佛說除蓋障菩薩所問經卷第十<p>譯經三藏朝散大夫試鴻臚卿光梵大師賜紫沙門臣惟淨等奉<#sp>詔譯<p>「復次，善男子！菩薩若修十種法者，即如大海。何等為十？一者、為大寶聚；二者、深難徹底；三者、廣大無量；四者、次第漸深；五者、不宿死屍；六者、皆同一味；七者、容受眾流；八者、潮不失時；九者、水族所依；十者、無有邊際。<p>「善男子！云何是菩薩為大寶聚？譬如大海廣積眾寶，閻浮提中一切人眾，咸取其寶無有窮盡，菩薩亦復如是，廣積一切智功德寶，一切有情皆取是寶亦無窮盡，是即菩薩為大寶聚。<p>「又，善男子！譬如大海深難徹底，菩薩亦復如是，一切有情於菩薩法莫測其際。<p>「又，善男子！譬如大海廣大無量，菩薩亦復如是，功德智慧廣大無量。<p>「又，善男子！譬如大海次第漸深，菩薩亦復如是，一切智深、一切智漸深、一切智極深。<p>「又，善男子！譬如大海不宿死屍。何以故？大海法爾如是故，菩薩亦復如是，不與煩惱結漏及不善知識而所共止。何以故？菩薩法爾如是故。<p>「又，善男子！譬如大海眾流入中皆同一味，所謂鹹味，菩薩亦復如是，積集一切善法皆同一味，所謂一切智味。<p>「又，善男子！譬如大海容受眾流，而其海水不增不減，菩薩亦復如是，容受無量一切法水，而菩薩智慧不增不減。<p>「又，善男子！譬如大海潮不失時，菩薩亦復如是，所應成熟化度有情亦不過時。<p>「又，善男子！譬如大海為諸水族依止窟宅，菩薩亦復如是，為一切有情一切善法之所依止。<p>「又，善男子！譬如大海一切有情悉取其水而無邊際，菩薩亦復如是，廣為一切有情宣說法要，亦無邊際。善男子！菩薩若修如是十種法者即如大海。<p>「復次，善男子！菩薩若修十種法者得微妙智。何等為十？一者、善求出離；二者、善知諸出離法；三者、善知諸法平等；四者、善知諸法如幻；五者、善知一切法相；六者、善解甚深難測緣生之法；七者、善知業不思議；八者、善知諸所說義；九者、善了如實義；十者善觀真實智。<p>「善男子！云何是菩薩善求出離，乃至善觀真實智？謂若菩薩作是思惟：『我應觀察諸世間相。』觀見世間貪火熾然瞋煙蓬㶿，癡暗覆蔽瞑然無託，菩薩乃起是念：『此諸有情，云何能得出離？』菩薩即為勤求出離及出離法，由得出離法故，即能隨知諸法平等。由知諸法平等故，即能如實知諸法如幻。由知諸法如幻故，即如實知一切法相。由知法相故，即能思察甚深難測緣生之法。由能思察緣生法故，即能解了業不思議。是故，菩薩雖知世間諸法無實，而亦顯示種種業報，由是之故得微妙智，能於諸佛菩薩所說義中而悉了知，由了知故即能開解如實之義。解如實義故，即能觀真實智，見真實故，能度有情出離生死。善男子！菩薩若修如是十種法者，即得微妙智。<p>「復次，善男子！菩薩若修十種法者，得隨應辯才。何等為十？一者、開示諸法無我；二者、無有情；三者、無壽命；四者、無養育；五者、無補特伽羅；六者、無作者；七者、無受者；八者、無知者；九者、無見者；十者、顯示一切法空都無主宰，皆是虛妄不實分別諸法，但從緣生故有。<p>「善男子！若得一切法無我相應，彼即隨順法性，由是之故，於一切法無有情、無壽命、無養育、無補特伽羅、無作者、無受者、無知者、無見者等，如理相應即能隨順法性。由是之故，了知一切法空都無主宰，皆是虛妄不實分別，諸法但從緣生故有，如理相應即能隨順法性。<p>「善男子！若隨順法性故，即於法性不相違背，不違背故乃能正說諸法，正說法故善入法性，入法性故乃能開示彼一切法，開示法故彼之辯才乃名隨應。善男子！菩薩若修如是十種法者，即得隨應辯才。<p>「復次，善男子！菩薩若修十種法者，得樂說辯才。何等為十？一者、辯才無著；二者、無盡；三者、相續；四者、不畏大眾；五者、不卑下；六者、無恐怖；七者、不共；八者、不輕慢；九者、無邊；十者、無礙解。善男子！菩薩若修如是十種法者，即得樂說辯才。<p>「復次，善男子！菩薩若修十種法者，得清淨辯才。何等為十？一者、無有謇吃；二者、詞無雜亂；三者、遠離卑劣；四者、語不高戾；五者、義無減失；六者、文無缺漏；七者、聲無短闕；八者、無不知時；九者、言無麁獷；十者、無不明了。<p>「善男子！諸菩薩者，所有辯才無有謇吃。何以故？菩薩於大眾中無怯弱故。<p>「又菩薩者，所有辯才而無雜亂。何以故？菩薩智慧安然無畏。<p>「又菩薩者，所有辯才而無卑劣。何以故？菩薩處大眾中，猶如師子離諸恐懼。<p>「又菩薩者，所有辯才語不高戾。何以故？已離煩惱故。若有煩惱語即高戾，無即不爾。<p>「又菩薩者，所有辯才義無減失。何以故？已得法故。若不得法即於義中有所減失，得即不爾。<p>「又菩薩者，所有辯才文無缺漏。何以故？廣解諸論故。若解論尠少即文有缺漏，廣解即不爾。<p>「又菩薩者，所有辯才聲無短闕。何以故？菩薩妙解一切音聲故。若不解者即於音聲有所短闕，解即不爾。<p>「又菩薩者，所有辯才無不知時，所應前說而不後說，若應後說亦不前說。何以故？菩薩善知諸時分故。<p>「又菩薩者，所有辯才言無麁獷，無不悅意無不樂聽。何以故？已能遠離語過失故。若有語過失者言，即麁獷，無即不爾。<p>「又菩薩者，所有辯才無不明了。何以故？菩薩根性利故。若鈍根者即不明了，利即不爾。善男子！菩薩若修如是十種法者，即得清淨辯才。<p>「復次，善男子！菩薩若修十種法者，得一切有情歡喜辯才。何等為十？一者、愛語；二者、熙怡面相遠離顰蹙；三者、如義語；四者、如法語；五者、平等語；六者、不自高；七者、不輕他；八者、無染著；九者、無觸惱；十者、具種種辯才。善男子！菩薩能以愛語令諸有情咸生歡喜。<p>「又菩薩者，常現熙怡善相遠離顰蹙，令諸有情咸生歡喜。<p>「又菩薩者，常出如義語及美妙語，令諸有情咸生歡喜。<p>「又菩薩者，常出法語及利益語，令諸有情咸生歡喜。<p>「又菩薩者，常為有情平等說法，令諸有情咸生歡喜。<p>「又菩薩者，而不自高，遠離驕慢高舉之咎，令諸有情咸生歡喜。<p>「又菩薩者，不輕於他，常為有情恭敬說法，令諸有情咸生歡喜。<p>「又菩薩者，離諸染著具淨尸羅，令諸有情咸生歡喜。<p>「又菩薩者，離諸觸惱具多忍力，令諸有情咸生歡喜。<p>「又菩薩者，具種種辯才常出悅意之語，令諸有情咸生歡喜。善男子！菩薩若修如是十種法者，即得一切有情歡喜辯才。<p>「復次，善男子！菩薩若修十種法者，得信順說法。何等為十？一者、非法器有情菩薩不為說法；二者有障礙者不為說法；三者、有所得見者不為說法；四者、邪異外道不為說法；五者、不起樂欲心者不為說法；六者、不發清淨心者不為說法；七者、諂曲心者不為說法；八者、求活命者不為說法；九者、貪著利養慳嫉所纏者不為說法；十者、盲聾瘖瘂者不為說法。<p>「何以故？善男子！菩薩不作法慳亦不祕法，於諸有情無不憐愍，為利有情而不棄背。所以者何？若有有情非法器者，菩薩乃起是念：『此等有情，而於如來法律之中起於捨行。』」<p>除蓋障菩薩白佛言：「世尊！若然者，諸佛菩薩當為何等有情說法？」<p>佛言：「善男子！具信有情，諸佛菩薩當為說法。又若善根已成熟者，是法器者，於先佛所植眾德本者，無諂誑者，不詐現威儀者，不耽著利養者，深心具足者，為善知識所攝受者，具足善相人所樂見者，根性明利於所聞法中解其義者，隨所得法勤行精進者，如佛所說能修行者，此等有情，諸佛菩薩乃為說法。<p>「善男子！菩薩若修如是十種法者，即得信順說法。<p>「復次，善男子！菩薩若修十種法者為說法師。何等為十？一者、修集佛法故說法，不見有佛法可得，亦復不見有所修集；二者、修集波羅蜜多故說法，不見波羅蜜多可得，亦復不見有所修集；三者、修集菩薩法故說法，不見有菩薩法可得，亦復不見有所修集；四者、斷煩惱故說法，不見有煩惱可得，亦不見斷；五者、厭離離貪寂滅故說法，不見有厭離離貪寂滅可得；六者、為得須陀洹、斯陀含、阿那含果故說法，不見有須陀洹、斯陀含、阿那含可得，亦不見果；七者、為得阿羅漢果故說法，不見有阿羅漢可得，亦不見果；八者、為得緣覺果故說法，不見有緣覺可得，亦不見果；九者、斷我執取著故說法，不見有我可得，亦不見執著；十者、顯示業報故說法，不見有業可得，亦不見報。<p>「何以故？如是等一切法皆無實體，但以假名宣說，名亦無所有。所以者何？文字無自性，法離文字故，但以世俗虛假施設，於無名中是故建立諸法名字。由彼名空本虛假故，勝義諦中無虛假名，無假名故，於勝義中無虛妄法，彼虛妄法者誑惑愚人故。善男子！菩薩若修如是十種法者即為說法師。<p>「復次，善男子！菩薩若修十種法者，能順觀法性。何等為十？一者、菩薩雖順觀法性而不壞色相，雖順觀法性不壞受想行識相；二者、雖順觀法性，不壞欲界相；三者、雖順觀法性，不壞色界相；四者、雖順觀法性，不壞無色界相；五者、雖順觀法性，不壞諸法相；六者、雖順觀法性，不見諸法隨順相；七者、雖順觀法性，不見有情相；八者、雖順觀法性，亦不墮斷見；九者、雖順觀法性，而不失正道；十者、雖順觀法性，亦不離智慧方便。善男子！菩薩若修如是十種法者，即能順觀法性。<p>「復次，善男子！菩薩若修十種法者，善解法界理。何等為十？一者、有慧；二者、為善知識攝受；三者、發起精進；四者、離諸障染；五者、善修淨行；六者、尊重讚法；七者、善修空觀；八者、離有所得見；九者、趣向正道；十者、見真實法。善男子！菩薩具智慧故，而能勤求諸善知識，見善知識已心生歡喜，如師尊想親近依止。由能依止善知識故，即發起精進，斷除一切不善之法，圓滿一切清淨善法，勤行遠離一切障染，離障染故獲得輕安，善修淨行離身語心一切過失。由清淨故於所得法尊重稱讚，由重法故多習空觀，習空觀故不起有所得見，離有所得見故順行正道，入正道故能觀真實。」<p>除蓋障菩薩白佛言：「世尊！何名真實？」<p>佛言：「善男子！如實之義，乃名真實。」<p>除蓋障菩薩白佛言：「何名如實？」<p>佛言：「不虛妄故，名為如實。」<p>除蓋障菩薩白佛言：「何名不虛妄？」<p>佛言：「所謂真如，無不真如、無異真如。」<p>除蓋障菩薩白佛言：「何名真如？」<p>佛言：「善男子！此法唯內所證，非文字語言而能表示。何以故？此法出過諸文字故，離諸言說故，超越一切語言境界，出於言道離諸戲論，離作非作無動無靜，離諸尋伺，是不思議境界。無相非無相而悉遠離出諸相境，超諸凡境，出凡夫行，過諸魔境，超越一切煩惱境界。離諸識境，安處無住最上寂靜聖智境界，是故此法唯內所證，是即無垢無染潔白清淨，最上最勝第一無比，常住堅固究竟無壞之法，如來出世若不出世，是法常住。<p>「善男子！菩薩為求此法，歷百千種難行苦行故得是法，得是法已，令諸有情悉住此法。<p>「善男子！故說此法名為真如，說名實際，說名一切智，說名一切種智，說名不思議界，說名不二界。」
。
<juan>佛說除蓋障菩薩所問經卷第十一<p>譯經三藏朝散大夫試鴻臚卿光梵大師賜紫沙門臣惟淨等奉<#sp>詔譯<p>爾時，除蓋障菩薩白佛言：「世尊！此法云何能證？云何能解？」<p>佛言：「善男子！出世間慧，乃能證入內自明解。」<p>除蓋障菩薩言：「豈非慧證，即是自心內解入邪？」<p>佛言：「不也。善男子！何以故？慧但如實能觀諸法，由身作證故。」<p>除蓋障菩薩言：「若諸善男子！豈非以彼聞思修慧能證法時，便能內自得解入邪？」<p>佛言：「不也。善男子！非彼聞思修慧纔得聞時，便能內自解入。我今當以譬喻略明斯義。<p>「善男子！譬如大曠野中夏盛熱時，或有一人自東而西，復有一人自西而東，當其炎毒渴乏所逼時，西至人謂東來者：『我今極熱為渴所逼，汝所從來善履途道，何處當有流泉池沼清冷之水？願為我說，令我飲之除其渴惱。』其東來者，善知東方所有道路，亦復悉知有水之處，其味甘美及深淺等，即告之云：『汝今前去，當觀一處有二道路，出於左者不應當詣，由於右者汝可往之。彼有園林蒼翠滋茂，中有池沼，清流甘美衍漾彌滿。』<p>「善男子！於汝意云何？彼渴乏人纔聞說示有妙池沼起思念時，便能除去渴惱之患，即能內自得清涼邪？」<p>除蓋障菩薩言：「不也。世尊！而炎渴人，若親詣彼有水之處，於其池中飲其水已，是人乃能除去炎渴內自清涼。」<p>佛言：「善男子！聞思修慧非纔得聞便能內自解入法性，亦復如是。汝今當知，大曠野者是生死境；夏盛熱時受炎渴人，即是一切諸有情類；極炎熾者，即是煩惱六塵愛境；善知路人，即諸菩薩善能知於一切智道；其飲水者即是內自入證解者，得法勝味輕清甘美，第一義諦諸法實性。<p>「善男子！汝今當聽，復說譬喻。假使如來住壽一劫，於閻浮提一切人前，稱讚天蘇陀妙色妙香，最上清淨精美之味，其所飲者得妙樂觸。善男子！閻浮提人聞如是說，於色香等內了知邪？」<p>除蓋障菩薩言：「不也。世尊！」<p>佛言：「善男子！由是之故，當知聞思修慧非纔聞時便能內自解入法性。汝今復聽，譬若有人於果實中知一果名，自先食已，與未食人說其果味及色香等。善男子！於汝意云何？彼未食人而能了知其果味邪？」<p>除蓋障菩薩言：「不也。世尊！」<p>佛言：「善男子！由是之故，當知聞思修慧非纔聞時便能內自解入法性。」<p>爾時，除蓋障菩薩前白佛言：「善說世尊！善說善逝！如是內證理法，若有善男子能一歷耳，當知是人即能具足聞思修法。何以故？是人已具不顛倒因，故得此法。」<p>佛言：「如是，如是。善男子！菩薩若修如是十種法者，即得善解法界之理。<p>「復次，善男子！菩薩若修十種法者，善知空境界。何等為十？一者、知力空；二者、知無畏空；三者、知不共佛法空；四者、知戒蘊空；五者、知定蘊空；六者、智慧蘊空；七者、知解脫蘊空；八者、知解脫知見蘊空；九者、知空空；十者、知勝義空。雖知是空，亦不以其空因緣故，而於彼空有所得相，亦不執空，不起空見，不依止空，復不以其空因緣故，墮於斷見。善男子！菩薩若修如是十種法者，即善知空境界。<p>「復次，善男子！菩薩若修十種法者，即能善修無相之行。何等為十？一者、離外相；二者、離內相；三者、離戲論相；四者、離一切遍計相；五者、離一切有所得相；六者、離一切舉動相；七者、離一切虛假相；八者、離一切所緣相；九者、離識有得相；十者、離識所知境相。善男子！菩薩若修如是十種法者，即能善修無相之行。」<p>爾時，除蓋障菩薩白佛言：「世尊！如是行相是菩薩修無相之行。云何復見如來所修？」佛言：「善男子！當知此是不思議處。何以故？離心境界故。一切有情若謂如來有所思者，彼即狂亂。所有如來，若此岸事、若彼岸事，乃至疲極終不可見，亦不可得。所以者何？如來之法不可思議，甚深難測，莫究其際，與虛空等，超出一切尋伺境界，超出一切有所得相，非諸惟忖較計度量之所能及。」<p>除蓋障菩薩白佛言：「世尊！我有少疑欲伸請問，若如來、應供、正等正覺，見聽我問，願為略說。」<p>佛言：「除蓋障！汝今當問斯為常事。」<p>除蓋障菩薩白佛言：「世尊！諸有自高之者乃非正士，如何世尊為大法王，今自讚說，得非自高邪？」<p>佛言：「善哉！善哉！善男子！而汝心志深固能發是問，汝應諦聽，極善作意，今為汝說。」時除蓋障菩薩受教而聽。<p>佛言：「善男子！如來無我慢心亦不自高，不為利養名稱所欲生於我慢，亦不為求人所知故，亦不起於諂誑心故生於我慢，但以己所得法，廣為利益安樂一切有情。何以故？欲令有情於如來所發生清淨歡喜之心，堪任法器者令彼獲得一切善法，使其長夜得大利樂。」<p>除蓋障菩薩白佛言：「世尊！云何有情而不能知如來勝德？」<p>佛言：「善男子！彼實不知。何以故？此佛剎中諸有情類，信解狹劣志著麁弊，少慧少信善根微尠，而不能知如來勝德，是故如來乃自讚說所有功德，意欲令諸有情發生淨信，能成如來諸勝功德。<p>「善男子！譬如有人為大醫師，善療眾病，國中第一無有倫比，然其國中不知是人，明善方藥具醫勝德。時彼醫師，見有疾苦所逼惱者即起是念：『是人疾苦不善方藥，我今應當為其治療。』是時，醫師詣病人所語其人言：『我是醫師，明練方術，善知眾病及病所因，汝之病惱善為治療。』時彼病人聞是言已，即於醫師起信重心而作依仗。醫師即時為其治療，病得除愈。<p>「善男子！於汝意云何？而彼醫師於病人前說已能解，為自讚邪？」<p>除蓋障菩薩白佛言：「不也。世尊！」<p>佛言：「善男子！如來亦復如是，為大醫王，善療有情諸煩惱病，知病所因施大法藥，而諸有情為無明等諸煩惱病之所逼迫，如來見已即詣其前，稱說如來具勝功德。令諸有情為其病苦所逼惱者，聞說如來勝功德已，能生清淨信重之心，以佛如來而為依仗。是故如來勝大醫王，為彼病者施大法藥，使諸有情煩惱重病咸得銷滅。<p>「善男子！何等是大法藥？所謂多貪有情作不淨觀，多瞋有情作慈悲觀，愚癡有情作緣生觀。以是緣故，乃見如來自讚勝得。<p>「復次，善男子！菩薩若修十種法者，得諸願離著。何等為十？一者、雖行布施而有願求，亦不著於布施；二者、雖持禁戒，亦不著於持戒；三者、雖行忍辱，亦不著於忍辱；四者、雖起精進，亦不著於精進；五者、雖習禪定，亦不著於禪定；六者、雖修智慧，亦不著於智慧；七者、雖依三界，亦不著於三界；八者、雖求菩提，亦不著於菩提；九者、雖行正道，亦不著於正道；十者、雖入涅槃，亦不著於涅槃。何以故？菩薩離諸所著，雖於世間一切所行而悉無著。善男子！菩薩若修如是十種法者，即得諸願離著。<p>「復次，善男子！菩薩若修十種法者，得慈身具足。何等為十？一者、無方分慈；二者、無種類慈；三者、法慈；四者、定慈；五者、不害慈；六者、利益慈；七者、於一切有情平等心慈；八者、等心無瞋恚慈；九者、周遍十方廣大慈；十者、出世間慈。善男子！菩薩若修如是十種法者，即得慈身具足。<p>「復次，善男子！菩薩若修十種法者，得悲身具足。何等為十？一者、見諸苦惱無救無依無歸趣者，菩薩見已發起菩提心；二者、發菩提心已求所得法；三者、歷苦勤求得法成已，普為有情作大利益；四者、慳貪有情令行布施；五者、毀戒有情令持淨戒；六者、瞋心有情令修忍行；七者、懈怠有情令發精進；八者、散亂有情令住定心；九者、無智有情令修智慧；十者、菩薩為利有情故，不以艱苦壞失退轉菩提勝行。善男子！菩薩若修如是十種法者，即得悲身具足。<p>「復次，善男子！菩薩若修十種法者，善修喜行。何等為十？一者、菩薩自得出離三有熾然，故生歡喜；二者、為斷長時輪迴往來繫縛之索，故生歡喜；三者、菩薩遠離種種尋求，自已得渡生死海中諸惡雜類，故生歡喜；四者、菩薩自已摧折久遠以來高慢之幢，故生歡喜；五者、菩薩以智金剛，自已摧碎煩惱高峯細無塵末，故生歡喜；六者、菩薩自得安隱亦復令他悉得安隱，故生歡喜；七者、菩薩於其世間，貪愛執縛暗瞑所覆不得自在，長眠境中自能醒然睡眼明已，亦復令他悉能開覺，故生歡喜；八者、菩薩自能解脫出離惡趣，亦復令他悉得解脫出離惡趣，故生歡喜；九者、有情久處生死曠野險難之中，獨行無侶周旋往返，不知其道不識方所，菩薩自能超出遠離，而悉為他指導開示，故生歡喜；十者、菩薩得近一切智城，故生歡喜。善男子！菩薩若修如是十種法者，即善修喜行。<p>「復次，善男子！菩薩若修十種法者，即善修捨行。何等為十？一者、眼雖觀色而行捨行，亦不見眼識色境，若增若減若成若壞；二者、耳雖聽聲；三者、鼻雖嗅香；四者、舌雖了味；五者、身雖覺觸；六者、意雖知法而行捨行，亦復不見耳聲鼻香舌味身觸意法諸塵，若增若減若成若壞；七者、雖觀行苦而行捨行，亦不見行苦，若增若減若成若壞；八者、雖觀苦苦而行捨行，亦不見苦苦，若增若減若成若壞；九者、雖觀壞苦而行捨行，亦不見壞苦，若增若減若成若壞；十者、觀所作已辦有情，菩薩於彼生歡喜心，乃起是念：『我欲度彼，彼已自度。』故修捨行。善男子！菩薩若修如是十種法者，即善修捨行。<p>「復次，善男子！菩薩若修十種法者，即得神通游戲。何等為十？一者、示現捨壽；二者、入胎受生；三者、現童子相宮中游戲；四者、出家；五者、苦行；六者、詣菩提場；七者、成等正覺降伏魔軍；八者、現寂靜相；九者、轉妙法輪；十者、入大涅槃。」<p>爾時，除蓋障菩薩前白佛言：「世尊！何因緣故，菩薩示現兜率陀天捨壽，乃至示現入大涅槃？」<p>佛言：「善男子！兜率陀天諸有情等多生常想，而彼有情見菩薩——於一切世間最上最勝，而復高顯觀者無厭，不為五欲境界所染——能起捨壽，而彼有情見已，轉於常想生無常想，由依止無常故，即起不放逸行。<p>「又復有情起放逸心者，於菩薩所雖有愛樂信重之心，然於諸境生愛著故，於菩薩所不來親近恭敬承事，而彼有情乃起是念：『菩薩久住於此，我亦久住。』生放逸心。菩薩為欲令彼有情起於厭離得不放逸，由能不起放逸心故，即得不退轉於阿耨多羅三藐三菩提，菩薩以是緣故，於兜率陀天示現捨壽。<p>「善男子！若有有情應以入胎受生而可度者，菩薩即現入胎受生之相，令其見已生希有心。菩薩處母胎中，為彼彼有情如應說法，令得不退轉於阿耨多羅三藐三菩提，菩薩以是緣故，示現受生。<p>「善男子！若有有情應以童子宮中游戲之相而可度者，又以下劣信解諸有情類，菩薩為成熟故為護持故，乃現童子宮中游戲之相。<p>「善男子！若有有情應以出家之相而可度者，菩薩為成熟故，乃現出家之相。<p>「善男子！若有志著麁弊天、龍、夜叉、乾闥婆、阿修羅等，應以苦行之相而可度者，菩薩為欲成熟彼故，及為降伏諸外道故，乃現苦行之相。<p>「善男子！若有有情於長時中，念求菩薩當於何時詣菩提場，我當隨應作供養事。菩薩為欲成熟彼有情故，即為示現詣菩提場。至菩提場已，令諸有情隨應供養，作供養已，而彼有情即得不退轉於阿耨多羅三藐三菩提。<p>「善男子！若有有情自恃我慢貢高，菩薩為欲令彼轉於我慢心故，現坐道場成等正覺降伏魔軍。復為有情樂寂靜者，便謂獲得勝上所證，菩薩乃為示現成等正覺。菩薩成正覺時，三千大千世界種種音聲皆悉寂然，而彼樂寂有情見是三千大千世界皆寂然已，俱發願言：『願我亦復如是，得成阿耨多羅三藐三菩提果。』<p>「善男子！若有有情樂為師尊專志願求，然不能知出離之法，亦復不知後世因果。菩薩為彼有情成熟善根，令其堪任法器，乃為開示正道故，成正覺已，詣迦尸國三轉十二行相聖妙法輪。<p>「善男子！若有有情應以入涅槃相而可度者，菩薩乃為示現入大涅槃。善男子！菩薩以是因緣，示現兜率陀天捨壽乃至入大涅槃。善男子！菩薩若修如是十種法者，即得神通游戲。
。
<juan>佛說除蓋障菩薩所問經卷第十二<p>譯經三藏朝散大夫試鴻臚卿光梵大師賜紫沙門臣惟淨等奉<#sp>詔譯<p>「復次，善男子！菩薩若修十種法者，能離八難。何等為十？一者、離不善業；二者、如來所立禁戒而不違越；三者、遠離慳悋；四者、於先佛所植眾德本；五者、勤修福行；六者、智慧具足；七者善解方便；八者、勝願具足；九者、多起厭患。十者、發勤精進。<p>「善男子！菩薩不造不善業故不墮地獄，設或示現生地獄中，亦不受彼地獄極苦，復不久處地獄之中，又不於彼有情生瞋惱心。何以故？謂以菩薩本性具修十善業故，以是因緣，菩薩不墮地獄。<p>「又，善男子！菩薩於如來禁戒不違越故，不墮畜生之趣，設或示現生彼趣中，而亦不受畜生之苦。<p>「又，善男子！菩薩不起慳悋，不以慳因緣故墮餓鬼趣，設或示現生彼趣中，而亦不受餓鬼之苦。<p>「又，善男子！菩薩不生邪見之家，設生於彼亦不壞淨信，而菩薩者，常得善知識共相會遇。何以故？菩薩久修善法，於先佛所植眾德本，而常於彼正見家生，於彼生已淨信具足，亦復廣大增長淨信。<p>「又，善男子！菩薩諸根亦不缺壞，若復諸根有所缺壞，即於佛法中不能堪任法器。何以故？菩薩廣集福德勤修福行，常尊重供養如來塔廟若法若僧，常所親近作諸勝行，由勝行廣修於己，乃得諸根圓具。以圓具故，於佛法中即大法器。<p>「又，善男子！菩薩不生邊國，其中有情愚騃聾瘂，色力不具無所堪任，善言惡言不曉其義，於佛法中非其法器，不識父母、沙門、婆羅門。是故菩薩常生中國，其中有情根性明利，多有智者，復為智者所許，是所堪任具有力能，善言惡言悉曉其義，於佛法中是大法器，深信沙門、婆羅門。何以故？先所修習智慧力故。<p>「又，善男子！菩薩不生長壽天，若生其中，雖有無數諸佛出世，亦不值遇，利有情事不能成辦。是故菩薩生於欲界，此中有情值佛出世，愛樂親近而可化度。何以故？菩薩善具方便故。<p>「又，善男子！菩薩不生無佛世界，若生其中，即不見佛、不聞法、不供僧，是故菩薩生於三寶具足佛剎之中。何以故？由昔所修勝願具故。<p>「又，善男子！菩薩若聞諸可厭事，無有不生厭惡心者。何以故？菩薩纔聞是事，即起厭患之心，生厭患已發勤精進，修諸善法斷諸惡法。善男子！菩薩若修如是十種法者，即能遠離八難。<p>「復次，善男子！菩薩若修十種法者，得不忘失菩提心。何等為十？一者、遠離諂誑；二者、正而無曲清淨潔白，遠離追求猶豫分別；三者、受持佛法；四者、於法而不祕惜；五者、遠離法慳；六者、不作障法因緣；七者、無不實語；八者、攝受大乘之法如說能行，於彼受持大乘人所起尊重心；九者、於彼受持大乘人所，為漸入大乘故起親近想；十者、深入大乘故，於說法人起師尊想。善男子！菩薩若修如是十種法者，即得不忘失菩提心。<p>「復次，善男子！菩薩若修十種法者，得宿命通。何等為十？一者、供養諸佛；二者、攝持正法；三者、修持淨戒；四者、除疑離障；五者、多生歡喜；六者、多作觀想；七者、常住定心；八者、生處清淨；九者、常受化生；十者、得明利識。<p>「善男子！菩薩由廣供養佛故，即能尊重正法，以重法故，乃於持法人所，以彼因緣能於正法受持讀誦，以所得法廣為他說，由是不惜身命，勤行修習受持正法，復能修持淨戒。戒有三種，謂身語心。由其三業戒清淨故，即能除疑離諸障染。何以故？先由戒行清淨，即能除疑離障；離疑障故多生歡喜，以心喜故多作觀想；由觀想故常住定心，心住定故生處清淨；處清淨故常受化生，以化生故得明利識；識明利故能知一生、二生、三、四、五生，若十、二十乃至百千無數生中宿命通事。善男子！菩薩若修如是十種法者，得宿命通。<p>「復次，善男子！菩薩若修十種法者，得不離善知識。何等為十？一者、不離見佛或聞或念；二者、不離聞法；三者、不離供僧；四者、不離於諸佛菩薩讚歎禮拜合掌恭敬或復頂禮；五者、不離於多聞人所聽受說法；六者、不離聽受波羅蜜多法；七者、不離聽受菩提分法；八者、不離聽受三解脫法；九者、不離聽受四梵行法；十者、不離聽受一切智法。善男子！菩薩若修如是十種法者，即得不離善知識。<p>「復次，善男子！菩薩若修十種法者，得遠離惡知識。何等為十？一者、遠離破戒人故，即能離惡知識；二者、遠離壞正見人；三者、遠離壞軌範人；四者、遠離壞正命人；五者、遠離耽湎之人；六者、遠離懈怠之人；七者、遠離沈沒生死之人；八者、遠離背菩提人；九者、遠離習近白衣之人；十者遠離諸煩惱故，能離惡知識。善男子！菩薩雖於如是等處皆悉遠離，而亦不於彼等人所生恚惡心、生惱害心、生輕慢心，菩薩但起是心：『如佛所說，一切有情諸界緣成，性欲相染習相近故即有所壞，是故我今離所習性。』善男子！菩薩若修如是十種法者，即能遠離惡知識。<p>「復次，善男子！菩薩若修十種法者，得如來法身。何等為十？一者、得平等身；二者、得清淨身；三者、得無盡身；四者、得積集善身；五者得法身；六者、得不可計度難測之身；七者、得不思議身；八者、得寂靜身；九者、得等虛空身；十者、得妙智身。善男子！菩薩若修如是十種法者，即得如來法身。」<p>除蓋障菩薩白佛言：「世尊！何等分位菩薩得如來法身？」<p>佛言：「善男子！初地菩薩得平等身。何以故？而此菩薩能離一切險惡之身，遍知一切菩薩地法；二地菩薩得清淨身，善具淨戒故；三地菩薩得無盡身，已離一切瞋恚故；四地菩薩得積集善身，積集諸佛法故；五地菩薩得法身，了知一切法故；六地菩薩得不可計度難測之身，積集一切不可計度甚深法故；七地菩薩得不思議身，積集善巧方便故；八地菩薩得寂靜身，遠離一切戲論及離諸煩惱故；九地菩薩得等虛空身，能現無量廣大身故；十地菩薩得妙智身，積集一切所知法故。」<p>除蓋障菩薩白佛言：「世尊！如來法身與菩薩法身有別異不？」<p>佛言：「善男子！身無有別，其功德相而各有異。」<p>除蓋障菩薩白佛言：「世尊！云何身無有別功德相異？」<p>佛言：「善男子！身實無異。何以故？身者積集所成，同一相故，然功德相而各有異。」<p>除蓋障菩薩白佛言：「世尊！功德相異者，其事云何？」<p>佛言：「善男子！我今說喻以明斯義。譬如摩尼之寶，若不磨治與磨治者，二寶俱名摩尼之數。而彼已磨治者摩尼之寶，光明煥耀瑩潔可愛，與不磨治不可倫比。菩薩身摩尼寶，如來身摩尼寶，亦復如是，如實皆同。然菩薩身摩尼之寶，對如來身摩尼寶前，說其清淨光明之相不可倫比。何以故？以如來身摩尼之寶廣大無量，滿有情界及虛空界，光明顯煥照耀而住。所以者何？如來身摩尼寶者，磨治清淨離一切垢，不可以菩薩身摩尼之寶而為倫比。何以故？菩薩有餘垢故。<p>「又，善男子！如白分中初二夜月與彼望夕，圓明相遠體無殊異，法有差漸故。如來之身、菩薩之身亦復如是，俱名為身。然菩薩身光明照耀，對如來前不可倫比，其猶初二與十五月。善男子！是故當知，說如來身與菩薩身，雖同一相而功德異。<p>「復次，善男子！菩薩若修十種法者，得金剛不壞身。何等為十？一者、不為貪瞋癡所壞；二者、不為忿惱疲倦驕慢顛倒見等所壞；三者、不為世間八法所壞；四者、不為惡趣之苦所壞；五者、不為一切苦所壞；六者、不為生老死苦所壞；七者、不為一切外道他論所壞；八者、不為諸魔及魔眷屬所壞；九者、不為聲聞緣覺所壞；十者、不為一切欲境所壞。善男子！菩薩若修如是十種法者，即得金剛不壞之身。<p>「復次，善男子！菩薩若修十種法者，為大導師。何等為十？一者、得他信許；二者、為他所敬；三者、善作指引；四者、為他依止；五者、能為濟命；六者、善備資糧；七者、富有財寶；八者、無其止足；九者、為作先導；十者、善到一切智城。<p>「云何是得他信許，乃至善到一切智城？善男子！如海導師，若王若王臣皆悉信許，菩薩大導師亦復如是，若諸佛、若佛之聲聞弟子皆悉信許。<p>「又，善男子！如海導師，得婆羅門、剎帝利等一切人民恭敬供養，菩薩大導師亦復如是，得一切學無學眾，及餘天、龍、夜叉、乾闥婆等恭敬供養。<p>「又，善男子！如海導師能於曠野險難之中為作指引，令其安隱不生疲倦，菩薩大導師亦復如是，能於生死曠野險難之中，為諸有情指引其道，令知煩惱惡賊之處，使獲安隱不生疲倦。又<p>「善男子！如海導師為諸孤露困苦之者作其依止，使令得出曠野險路，菩薩大導師亦復如是，能為諸外道等而作依止，使令得出生死曠野大險惡道。<p>「又，善男子！如海導師能為王官及餘人眾設以所須作其濟命，菩薩大導師亦復如是，能為耽著生死諸有情類，設以方便作其濟命。<p>「又，善男子！如海導師隨諸方處若行若住，與諸商眾同涉曠野險惡道路期至城邑。是時，導師善備資糧，令諸商眾同出曠野險惡之道，乃至安隱得到城邑。菩薩大導師亦復如是，隨欲往詣親近佛所，欲為攝受廣多有情，過大生死險惡道中，欲令有情悉到一切智大城之所，是故菩薩善備福智諸行資糧。<p>「又，善男子！如海導師欲止諸方富有財寶資生緣具，所謂金銀琉璃摩尼珊瑚車渠等寶，菩薩大導師亦復如是，欲止一切智大城故，廣集一切佛法勝行。<p>「又，善男子！如海導師於其財寶希取無足，菩薩大導師亦復如是，於聖法財積集無足。<p>「又，善男子！如海導師與諸商眾善為先導。何以故？為主宰故，善增益故，所作勝上故，能以愛語而攝受故。菩薩大導師亦復如是，能為一切有情而作先導。何以故？於功德法善增益故，分位勝上故，為勝主宰故，出實語故。<p>「又，善男子！如海導師具力能故得到城邑，菩薩大導師亦復如是，具勝力能得到一切智大城。善男子！此等是為菩薩得他信許乃至善到一切智城。善男子！菩薩若修如是十種法者，為大導師。<p>「復次，善男子！菩薩若修十種法者，善知正道。何等為十？一者、善知道路平坦；二者、善知道路險惡；三者、善知道路安隱；四者、知其道善；五者、善知道路流潤枯涸；六者、善知道路處所；七者、善知道路之相；八者、善知道路正直；九者、善知道路詰曲；十者、善知道路出要。善男子！菩薩若修如是十種法者，善知正道。<p>「復次，善男子！菩薩若修十種法者，善能說示無顛倒道。何等為十？一者、應以大乘所度有情，即為宣說菩薩道法，不說聲聞道法；二者、應以聲聞乘所度有情，即為宣說聲聞道法，不說菩薩道法；三者、應以一切智道所度有情，即為宣說一切智法，不說緣覺道法；四者、應以緣覺乘法所度有情，即為宣說緣覺道法，不說一切智道；五者、著於我執法執諸有情類，如應為說空無我法，不說我及有情壽者養育補特伽羅道法；六者、依著二邊有情，即為宣說離二邊法，不說著二邊法；七者、散亂有情，即為宣說止觀道法，不說散亂之法；八者、愛著戲論有情，即為宣說真如道法，不說愚夫愛著戲論之法；九者、樂著生死有情，為說涅槃道法，不說生死之法；十者、住邪道有情，為說離其過失荊棘之法，不說煩惱荊棘之法。善男子！菩薩若修如是十種法者，即能說示無顛倒道。
。
<juan>佛說除蓋障菩薩所問經卷第十三<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>「復次，善男子！菩薩若修十種法者，即得常住妙等引心。何等為十？一者、善行身念處；二者、善行受念處；三者、善行心念處；四者、善行法念處；五者、善行境界念處；六者、善行阿蘭若念處；七者、善行王都國城聚落念處；八者、善行名聞利養等事念處；九者、善行如來施設學門念處；十者、善斷煩惱及隨煩惱雜染念處。<p>「善男子！云何是菩薩善行身念處？謂若菩薩所有身中從我所起罪不善法，以其勝慧審細思擇，皆悉遠離。又復觀察身諸過失，下從足心上至頂門，筋脈纏縛，遍觀其身，而悉無我，不得暫停敗壞之法，是身不淨，諸不成熟臭穢可惡，眾惡色相共所積集。菩薩作是觀時，若身中身貪愛諸欲，身計我想身所執著，是等諸法悉不可得。以是緣故，與身俱者諸不善法不得自在，餘與身俱一切善法而得自在。如是名為善行身念處。<p>「云何是菩薩善行受念處？謂若菩薩作是思惟：『所有諸受皆悉是苦。云何愚人，於中顛倒計以為樂？諸愚癡者不識苦樂，唯諸聖人悉知是苦，菩薩自能勤行斷苦受已，復教他人亦悉同己如是修學。』菩薩作是觀時，又於彼受不生染愛，不起瞋恚，自勤行已，復令他人亦如是學，如是名為善行受念處。<p>「云何是菩薩善行心念處？謂若菩薩作是思惟：『心實無常計執為常，以苦為樂，無我謂我，不淨謂淨，是心動搖不得暫停，如風輕轉，而為煩惱最初根本，亦復為諸隨煩惱緣，開惡趣門破壞善趣。又復為緣生貪瞋癡，與一切法為勝主宰，一切法中心為先導，若心有知，即一切法亦有所知。心如畫師畫諸物像，心不見心，心能積集善不善業，是心循環如旋火輪，是心迅轉其猶奔馬，心如野火熾焰燒然，心如大水滋長眾物。』菩薩作是觀時，而實其心不得自在，諸菩薩者自能調伏，心若調伏，即一切法悉得調伏，如是名為善行心念處。<p>「云何是菩薩善行法念處？謂若菩薩於不善法如實了知，所謂貪瞋癡等及所依止，貪之對治餘不善法，瞋癡對治諸不善法。菩薩於是不善法中，勤斷除已，即能了知一切善法。於善法中，起心愛樂住正念處，而於彼法求所成辦，自能行已，復教他人如是修學，如是名為善行法念處。<p>「云何是菩薩善行境界念處？謂若菩薩於諸可意及不可意色聲香味觸諸境界中，不生貪著、不起恚心。菩薩作是思惟：『我今不應於此無體相法中而生貪著，若生貪者即是愚人，具愚癡性是不明了性，是不善性。如佛所說，若生貪者，即起染著愚癡計執，不能分別善不善法，以是緣故墮惡趣中。』菩薩又作是念：『我今不應於此空法之中而起恚心，起恚心者，即不能忍發生瞋恚，為諸聖人之所譏毀，同梵行者而共厭棄。』菩薩作是觀時，不為境壞不著所得，菩薩自能行已，復教他人亦如是學，如是名為善行境界念處。<p>「云何是菩薩善行阿蘭若念處？謂若菩薩作是思惟：『修無諍行及寂靜行，是即名為住阿蘭若處。有諸天、龍、夜叉、乾闥婆等他心通者，能知我心及心所法。是故我今應當遠離不如理作意及異思惟，於一切處亦復常離不如理作意，於如理法中，起心愛樂增廣修習。』如是名為善行阿蘭若念處。<p>「云何是菩薩善行王都國城聚落念處？謂若菩薩入於王都國城聚落之時，當起菩薩所行之行，於諸非處皆悉捨離，非出家人所應行處，亦悉捨離。何等是非出家人所應行處？所謂王官之舍、博弈之會、酒肆歡宴、歌舞倡伎所住之處，及餘一切非出家人所應行處，當遠離之而悉不往。如是名為善行王都國城聚落念處。<p>「云何是菩薩善行名聞利養等事念處？謂若菩薩於諸名聞利養等事，但為施主作福田故，隨所起心而乃受之。然其所受，不起貪愛，不生取著，復不計執，不作己有之想，不起我所之相，隨其所得即與一切有情共之，諸苦惱者濟其資養。以是緣故，乃於名聞利養等事，不生高舉，不起我慢，不恣驕逸。菩薩作是思惟：『諸有名聞利養等事，若自若他，暫時所起而不久停，以暫起故，於一切時及一切處悉無所得。誰諸智者，於此無常不久不堅不安隱法中，生染愛心及生高舉我慢驕逸。』如是名為善行名聞利養等事念處。<p>「云何是菩薩善行如來施設學門念處？謂若菩薩作是思惟：『所有過去一切如來皆如是學，如是學故，已成正覺入大涅槃；未來世中一切如來皆如是學，如是學故，當成正覺入大涅槃；及現在世一切如來亦如是學，如是學故，現成正覺入大涅槃。以是緣故，於此學門起清淨心，而生尊敬勤勇修習。』如是名為善行如來施設學門念處。<p>「云何是菩薩善斷煩惱及隨煩惱雜染念處？謂若菩薩以正念故，善能了知一切煩惱及隨煩惱、雜染等法。何因所起，何緣所生？菩薩悉知如是因起、如是緣生，以了知故而悉遠離，如是名為善斷煩惱及隨煩惱雜染念處。善男子！菩薩若修如是十種法者，常住妙等引心。<p>「又，善男子！菩薩若修十種法者，常著糞掃衣。何等為十？一者、堅固誓願；二者、謙下其心；三者、不生疲倦；四者、離諸有著；五者、不觀過失；六者、唯觀功德；七者、不自讚譽；八者、不毀謗他；九者、戒行具足；十者、聖賢親近。<p>「善男子！云何是菩薩誓願堅固，乃至聖賢親近？謂若菩薩自有淨信志意具足，為諸如來之所信許，設或遇於護命因緣，亦不破毀所發誓願，能於誓願無所改轉。由能堅固彼誓願故，即能謙下其心不生我慢。心謙下故，能以一切人所嫌棄糞掃之物而悉取之。取已洗滌治染縫綴，不生厭惡而不疲倦。不疲倦故，隨所作已離諸有著，乃至勝業修進得成，而能於此糞掃之衣不觀過失。雖云此衣壞爛故弊復多蚤虱，若被於身而生垢污，菩薩終不觀其過失。何故此衣唯觀功德？謂此糞掃衣者仙人所服，離欲聖者亦悉隨順，順聖種故，佛讚吉祥，佛所稱歎。以是緣故，不自讚譽不毀謗他，由離自讚不謗他故，即得戒行具足。清淨戒具足故，一切聖賢之所親近，諸佛稱讚，及諸菩薩之所守護，人、非人等而共佑助，諸婆羅門及剎帝利，一切人民咸來禮敬，同梵行者而悉咨嗟。善男子！菩薩若修如是十種法者，常著糞掃衣。」<p>爾時，除蓋障菩薩前白佛言：「世尊！諸菩薩者具廣大心，何故行斯麁劣行耶？」<p>佛言：「善男子！菩薩為護世間隨順轉故，乃行斯行。善男子！菩薩有具大勢力者、有不具者，為彼不具大勢力者，令起對治未生煩惱，故行斯行。<p>「又，善男子！於汝意云何？汝謂如來行解為廣大邪？為淺劣邪？」<p>除蓋障菩薩白佛言：「世尊！我無此辯不堪酬對。所以者何？無能測度如來行解之者，以如來無法可證、無法可見，是故如來無有少法可為行解。」<p>佛言：「善男子！於汝意云何？汝謂如來以何緣故，於四大洲中諸人非人，及餘劣信解者，天、龍、夜叉、乾闥婆等眾中，現斯麁劣之行，及於彼前稱讚頭陀功德？」<p>除蓋障菩薩白佛言：「世尊！如來為欲化度諸有情故，及為初住大乘菩薩令起對治未生諸煩惱故，乃行斯行。」<p>佛言：「善男子！如是，如是。諸有大力菩薩為欲成就化度有情，故著糞掃衣，斯亦非為下劣麁行。以是緣故，菩薩常著糞掃之衣。<p>「又，善男子！菩薩若修十種法者，但受三衣。何等為十？一者、喜足；二者、少欲；三者、遠離希求；四者、離所積聚；五者、離積聚故無所壞失；六者、無壞失故離諸苦惱；七者、離不悅意；八者、遠離愁歎；九者、無所受；十者、勤修習故而得漏盡。<p>「善男子！云何是菩薩喜足，乃至勤修習故而得漏盡？謂若菩薩隨所得衣便生喜足，由喜足故而能少欲，以少欲故無所希求離諸積聚，無積聚故而無壞失；無壞失故，即離壞失所生苦惱；離苦惱故無不悅意，離不悅意故乃無愁歎；無愁歎故而無所受，無所受故勤行修習，乃得漏盡。善男子！菩薩若修如是十種法者，但受三衣。<p>「又，善男子！菩薩若修十種法者，不隨他行。何等為十？一者、不隨貪行；二者、不隨瞋行；三者、不隨癡行；四者、不隨恚害行；五者、不隨慳嫉行；六者不隨我慢行；七者、不隨求他知識名稱事行；八者、不隨希取利養事行；九者、不隨恭敬天魔而行；十者、不隨高舉染愛而行；如是名為不隨他行。善男子！菩薩若修如是十種法者，即不隨他行。<p>「又，善男子！菩薩若修十種法者，常行乞食。何等為十？一者、為欲攝受有情故行乞食；二者、次第而行乞食；三者、不生疲倦而行乞食；四者、喜足而行乞食；五者、為欲分布而行乞食；六者、不耽著故而行乞食；七者、善知量故而行乞食；八者、為令善品得現前故而行乞食；九者、令得圓滿諸善根故而行乞食；十者、離身想故而行乞食。<p>「善男子！云何是菩薩攝受有情，乃至離身想故而行乞食？謂若菩薩見諸有情受苦惱者善根微少，為欲攝受令其具足諸善根故，而行乞食。菩薩若入城邑聚落行乞食時，當住正念端直其身，進止可觀威儀有則，諸根寂靜如理瞻視繫念善法。<p>「所行乞食依其次第，終不棄捨貧窶之舍而從富乞，謂於婆羅門、剎帝利、長者、居士、諸大族舍，從一至一次第行乞，所獲飲食知量止足，唯除異處而悉不往。謂異處者，惡犬、畜家及有新生犢子之舍，破壞淨戒墮畜生中能起嬈亂之者，若男、若女、童男、童女共所嫌棄，如是等處皆悉遠離。<p>「由其次第行乞食故，不生疲倦亦無譏毀，於彼有情不生染愛不起瞋恚，亦不厭棄。所得之食，隨應而受便生喜足，受已還復所居僧坊，收其衣鉢盥手濯足，於如來像前或如來塔前，尊重恭敬作供養已，入自舍中以所乞食而為四分：一分授彼同梵行者、一分施於貧苦有情、一分當施墮惡趣者、一分自食。菩薩雖受其食不生染愛，不起驕逸亦不取著，其所受食但為資養身故，亦不令其身極羸瘦亦不沈重。何以故？若極羸瘦妨修善法，若極沈重增長睡眠。菩薩為令善品得現前故，隨受食已發起精進離諸懈怠，漸當修進菩提分法令得圓滿，以其修進菩提分法得圓滿故不起我執，無我執故，乃至能以身肉施諸有情。善男子！菩薩若修如是十種法者，即常行乞食。
。
<juan>佛說除蓋障菩薩所問經卷第十四<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>「復次，善男子！菩薩若修十種法者，得一坐法。何等為十？一者、一坐菩提場中，諸魔驚怖而永不動；二者、證出世定而永不動；三者、具出世慧而永不動；四者、得出世智而永不動；五者、證悟空性而永不動；六者、如實覺了諸法而永不動；七者、得聖道法而永不動；八者、住於實際而永不動；九者、證真如性而永不動；十者、成一切智智而永不動。善男子！此一坐者是謂一切智座，亦名法座，是故菩薩一登其座而永不動，是即名為一坐之法。善男子！菩薩若修如是十種法者，得一坐法。<p>「又，善男子！菩薩若修十種法者，常受一食。何等為十？一者、不生貪恣；二者、不起染著，所謂一受食已，若時非時餘諸所有資身之食，不應受者不復受之，謂蘇油、石蜜、根莖華果，種種美味而悉不受；三者、若見他人受蘇油等諸美味時，不生恚害之心；四者、不生嫉妬之心；五者、菩薩若於非時嬰纏重病，所應食者為療治故而當受之；六者、菩薩若命有難，所應食者而當受之；七者、菩薩若於善法有障難時，所應食者而當受之；八者、菩薩受已不悔；九者、菩薩受已不疑；十者、菩薩隨所受時當作藥想。善男子！菩薩若修如是十種法者，即常受一食。<p>「又，善男子！菩薩若修十種法者，善住阿蘭若處。何等為十？一者、久修梵行；二者、善解律儀；三者、諸根圓滿；四者、具於多聞；五者、有大力能；六者、離於我執；七者、猶如野獸；八者、身得遠住；九者、寂靜現前；十者、無所厭離亦無愛著。<p>「善男子！云何是菩薩久修梵行，乃至無所厭離亦無愛著？謂若菩薩於佛最上法律之中，捨家出家三輪清淨，戒行具足體性善巧，妙解律儀進止軌範，於佛所說上中下法諸有修學，不假他緣善自解了，謂即教義及出離法。又知諸罪及罪所有出要之法，於如是處所應遠離，於如是處所應恭敬而悉能知。又於其罪可譏毀者，廣陳懺悔亦不覆藏。又知是處有罪、是處無罪，若輕若重上中下罪而悉能知。又知世間所造業因感異熟果，如實成辦悉了知故，如是菩薩諸根不減身分圓滿，身圓滿故即能棲止阿蘭若處。依彼住故是處寂靜無諸嬈惱，非近非遠乞食易得，甘泉清潔取不為勞是處可樂，樹林青翠華果茂盛而悉具足，離諸蟲獸龕巖安隱雖高而平，快樂調適閴然無侶。<p>「菩薩依止如是寂靜阿蘭若處，得安住已，以所習誦及先所聞諸有典教，晝夜持誦六時無間，音韻調暢不高不低，容止寂然心不外緣，而悉清淨息諸境界，思惟教義離於睡眠。<p>「若時住彼阿蘭若處，或有國王及諸王臣，并餘沙門婆羅門等，諸剎帝利、一切人眾來菩薩所。即時應起恭敬前迎，作如是言：『善來大王！今可就坐。』乃為隨宜敷設其座。若王坐時已即當坐，若王不坐隨所應立。又復觀王，若見諸根有所動亂，即時讚言：『快哉大王！王得善利統大國界，王之境內多有持戒具大德者，復有多聞沙門婆羅門等而共棲止，亦無盜賊王官等事而為嬈亂。』又復觀王諸根善寂，舉止安詳堪所授法，即為宣說種種之法。王若不樂種種法時，即當為說諸可厭離隨順之法。若復不樂厭離法時，即當為說如來其有廣大威德殊勝之法，或餘婆羅門、剎帝利等，一切人眾諸有來者，隨其所應皆悉如是。菩薩由此具多聞故，有大勢力能善說法，令其聞者生大歡喜，發起清淨愛樂之心。<p>「菩薩由是具勢力故，即能發起，為諸有情對治煩惱，獲得多聞及大勢力，是故即能離於我執，離我執故住阿蘭若，自在無畏不生驚怖，乃於是處現前寂靜，離於憒閙猶如野獸。然其菩薩不同野獸常生驚怖及有過失。何以故？而諸野獸遠離於人及人所居，避走遠去以護命故。<p>「菩薩遠離憒閙之處，但為不雜一切世間，若男、若女、童男、童女，憒閙等事慮其散亂，於誓願心有所障難。以是緣故，修止息行已得現前寂靜，由寂靜故，即能見於阿蘭若處有勝功德。由見功德住寂靜故，即無厭離亦無染著。是故能成無所厭離無染著法，是為菩薩久修梵行，乃至無所厭離亦無染著。善男子！菩薩若修如是十種法者。即得善住阿蘭若處。<p>「又，善男子！菩薩若修十種法者，常樹下坐。何等為十？一者、不得極近聚落依樹下坐；二者、不得極遠聚落依樹下坐；三者、不於棘刺叢林樹下而坐；四者、不於藤蔓纏縛樹下而坐；五者、不於枯葉樹下而坐；六者、不於有獼猴處樹下而坐；七者、不於有飛鳥處樹下而坐；八者、不於惡犬住處樹下而坐；九者、不於近道路處樹下而坐；十者、不於惡人住處樹下而坐。何以故？菩薩若能離如是處依樹下坐，即身得輕安心生適悅。善男子！菩薩若修如是十種法者，常樹下坐。<p>「又，善男子！菩薩若修十種法者，常露地坐。何等為十？一者、於春夏秋冬不依牆壁而坐；二者、不依樹林下坐；三者、不依草積處坐；四者、不依山腹間坐；五者、不依河岸坎側處坐；六者、不置禦寒之具；七者、不置障風之具；八者、不置却雨之具；九者、不置辟熱之具；十者、不置承露之具。<p>「善男子！菩薩雖常露地而坐，或時身為重病所嬰胑體羸弱，應當於彼僧坊中住。菩薩爾時，乃作是念：『如佛所說，為令對治煩惱不起及離取著故，佛讚說頭陀功德；我今亦然，雖處僧坊，但為斷除煩惱離愛著故，復為攝受諸施主故，又雖處僧坊，而常起彼露地之想。』善男子！菩薩若修如是十種法者，常露地坐。<p>「又，善男子！菩薩若修十種法者，能塚間住。何等為十？一者、菩薩隨於處處得好住止皆生厭離；二者、於一切時常起死想；三者、常起殘餘之想；四者、遍觀赤色之想；五者、遍觀青瘀之想；六者、遍觀膿血之想；七者、遍觀膖脹之想；八者、觀於乾燋之想；九者、觀於離散之想；十者、常觀骨鎖之想。<p>「善男子！塚間住者，諸菩薩等常起慈心，廣利益心，悲愍一切有情之心，戒行清淨修持具足而不食肉。何以故？而諸塚間周匝多有非人鬼神依止而住，或見菩薩若食肉時，不起清淨愛樂之心返生嬈惱。<p>「又，善男子！塚間菩薩若入僧坊，先當詣於如來塔前恭敬禮拜，次當禮奉耆年尊者，後應問訊少年苾芻，不坐眾僧床敷坐具。何以故？菩薩為護世間相故。又復住於塚間菩薩隨順聖者，違背世間諸愚夫等。若有苾芻獨居之者，以己床座而來，奉彼塚間菩薩請就于座。菩薩爾時堅辭不坐，然復審察斯苾芻意後無變悔，乃至觀於餘苾芻眾不生毀謗，而可就坐。即時亦當卑下其心，與旃陀羅童子等無有異。善男子！菩薩若修如是十種法者，能塚間住。<p>「又，善男子！菩薩若修十種法者，即能常坐。何等為十？一者、不為逼惱身故常坐；二者、不為逼惱心故常坐；三者、不為離睡眠故常坐；四者、不為身疲倦故常坐；五者、菩薩為欲圓滿菩提行故常坐；六者、為住心一境性故常坐；七者、為令聖道得現前故常坐；八者、為登菩提場故常坐；九者、為利諸有情故常坐；十者、為斷諸煩惱故常坐。善男子！菩薩若修如是十種法者，即能常坐。<p>「又，善男子！菩薩若修十種法者，即隨宜敷座。何等為十？一者、不耽著床座；二者、不自敷設床座；三者、不令他人敷設床座；四者、不作相故敷設床座；五者、或於他處若草若葉隨得便坐；六者、於諸方處，若有毒蟲蚊虻等類所居窟穴，當遠避之不應敷座；七者、菩薩臥時右脇著床，累足而臥以衣覆身，正念正知專作明想專念起想；八者、不著睡眠樂味；九者、右臥疲倦不左迴轉，而更求於睡眠之樂，但為資養諸大種故；十者、常念諸善品法而得現前。善男子！菩薩若修如是十種法者，即隨宜敷座。<p>「又，善男子！菩薩若修十種法者，成瑜伽行。何等為十？一者、多修不淨觀行；二者、多修慈心觀行；三者、多修緣生觀行；四者、於諸過患善能除斷；五者、多修空觀；六者、多修無相觀行；七者、多修瑜伽觀行；八者、常能勤加修習；九者、心不變悔；十者、戒行具足。<p>「善男子！云何是菩薩修不淨觀行？謂若菩薩獨居異處，現前寂靜端身詳緩，起明了意加趺而坐，安住正念心不外緣，作是思惟：『人間所有一切飲食，若清淨味若最上味，妙香具足或麁糲味，是諸飲食身火所觸，皆成不淨臭穢可惡。世間愚夫執見違背，於其味中耽染愛著；我等聖者依正法律，宜以正慧如實伺察，於斯等身不應愛染而生耽著。』以是緣故，常當發起厭離之心，是為菩薩修不淨觀。<p>「云何是菩薩修慈心觀？謂若菩薩獨居異處端身詳緩，起明了意加趺而坐，安住正念心不外緣，作是思惟：『若諸有情多生恚害造不善業，於我無狀而起怨害。若過去、若未來、若現在，三世之中一切有情，於我所起一切恚害皆令斷滅，使彼悉當坐菩提場。』此是菩薩甚深意樂常所思惟，非但語說皆悉如實，是為菩薩修慈心觀。<p>「云何是菩薩修緣生觀？謂若菩薩於已生貪，及已生瞋、已生害心此等法中，作是思惟：『若法有生皆從緣起，即此緣法亦從緣生，能生之緣既屬緣法，豈諸智者於此緣生空法之中計有我想？』是為菩薩修緣生觀。
。
<juan>佛說除蓋障菩薩所問經卷第十五<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>「復次，善男子！云何是菩薩於諸過患善能除斷？謂若菩薩於自身中所有過患勤行除斷，若他身中有諸過患教令斷滅，不堪任者即當捨離。何等是過患？所謂於佛法僧不生尊重，及於戒學并諸聖人，同梵行者上中下位，於是等處不生尊重，自生我慢輕易於他，順諸愛境逆背涅槃，起於我見，有情、壽者、士夫、養者、補特伽羅等見，執空斷見執常無常。不樂諸聖親附愚人，遠離清淨持戒之者，尊重供養破戒之者，隨逐惡友棄捨善友，毀謗如來甚深經典。復於深經而生驚怖，懶墮懈怠輕賤己身，志性下劣無有威光，亦無辯才非處造惡，不應疑處乃生疑惑，所應疑處而不能疑，蓋障纏縛諂誑隨逐，惛沈睡眠之所覆蔽。<p>「樂著利養貪愛種族眷屬國土，起諸愛見貪愛眾會，復常習近外道典籍，厭離正法破毀誓願。慣習修作不善之法，於諸善法而不慣習，親洽於彼非出家人，又復親洽男子、女人、童男、童女及諸外道。不樂阿蘭若處，食不知量，而不親附師尊長宿，凡所習誦亦不知時。<p>「又復，不知所行方處，微細戒學亦不尊敬，觀其小罪不生怖畏，於其癡暗根性之者計為寂靜，於其高勝利根之者，倨傲而行起諸邪執，常出惡言。於諸可愛及不可愛色相之中隨順執著，見瞋恚者不起慈心，見苦惱者不生悲慜，見疾病者不起厭離，見彼死者不懷驚怖。於火宅中不求出離，不能審細伺察其身，不觀戒行。何者已作？何者當作？何者現作？而悉不能審細伺察。不應思惟而起思惟，不應計度而起計度，不應追求而起追求，非出離中計出離想，非道之中計正道想，未得所證計已得想。<p>「世俗所作專一其心，非所作中而生勤勇，廣大善法常所遠離，毀謗大乘之法，稱讚聲聞乘法，毀謗深信大乘之人，稱讚修行聲聞道人，常與他人而共言訟，常興鬪諍惡口麁言。為性高倨自恃胸臆，磣毒暴惡恣其貪婪，語無誠信輕毀他人，非說而說言多虛妄，愛樂計著諸有戲論。此等是為種種過患。<p>「菩薩善斷如是過患已，離諸戲論勤修空觀。菩薩雖復多修空觀，然於處處其心流散有所樂住。菩薩即時於諸境處遍求自性，皆悉是空了不可得。由境空故，觀察彼心亦悉是空，心境空故能觀察智，而亦是空了不可得。菩薩又復勤行觀察諸相皆空，菩薩雖觀無相，猶有彼彼諸相現前而為對礙，是故乃觀無有內相，無內相故身不可得，及身念住亦不可得，亦不繫心於身亦無外相可得，亦無外相念住可得，心不繫著，外相離故身相亦離。<p>「由內諸相得斷滅已，勤行發起修習意樂，由多修習諸觀行故，能常勤修於奢摩他毘鉢舍那，所修之行中無間斷。所謂心一境性是奢摩他，如實觀察諸法自性是毘鉢舍那。由心一境性住奢摩他故，即於三摩呬多心歡喜無悔。何以故？若戒清淨及戒具足，是即菩薩瑜伽之行。以戒具足故增長瑜伽，戒具足故修習瑜伽，此說名為修瑜伽行。善男子！菩薩若修如是十種法者，善修瑜伽之行。<p>「又，善男子！菩薩若修十種法者，能持如來修多羅教。何等為十？一者、為護正法故聽聞受持，不為資財；二者、為守護教故聽聞受持，不為利養；三者、令三寶種得不斷故聽聞受持，不為求他恭敬；四者、為欲攝受安住大乘諸有情故聽聞受持，不為名稱；五者、為利益無依無救諸有情故聽聞受持；六者、為令苦惱有情得安樂故聽聞受持；七者、為令無慧眼者得慧眼故聽聞受持；八者、為彼住聲聞乘者說示聲聞道故聽聞受持；九者、為彼住大乘者說示大乘法故聽聞受持；十者、為自取證無上智故聽聞受持，不為求彼下劣乘故。善男子！菩薩若修如是十種法者，能持如來修多羅教。<p>「又，善男子！菩薩若修十種法者，能持律教。何等為十？一者、善知於律；二者、善知律之儀範；三者、善知律甚深義；四者、善知律微細相；五者、善知應作不應作；六者、善知自性違犯；七者、善知施設違犯；八者、善知波羅提木叉所起因緣；九者、善知聲聞律法；十者、善知菩薩律法。善男子！菩薩若修如是十種法者，善持律教。<p>「又，善男子！菩薩若修十種法者，善解軌則所行境界威儀具足。何等為十？一者、善學聲聞學處；二者、善學緣覺學處；三者、善學菩薩學處；四者、於彼一切學處修習具足；五者、於所行軌則得具足已，而能遠離非沙門行；六者、以是因緣故，菩薩不於非處非方非時所行；七者、於其沙門軌則所行得具足已，不為諸沙門或婆羅門非理譏毀；八者、令他亦如是學；九者、所行軌則得具足故，容相端嚴威儀寂靜；十者、具足威儀而無詐異。善男子！菩薩若修如是十種法者，善解軌則所行境界威儀具足。<p>「又，善男子！菩薩若修十種法者，能離慳嫉。何等為十？一者、自為施主；二者、教他行施；三者、讚歎布施；四者、見他施時心生隨喜；五者、令餘施主慶快利喜；六者、見施他時，不應生念：『此應施我勿施於他，我族應得他族非得。』七者、菩薩發如是心，令諸有情一切皆得濟命資具悉獲安樂；八者、令諸有情悉能成就勝出世間最上安樂；九者、菩薩作如是念：『我常勤修利有情事。』十者、菩薩作如是念：『我終不起慳嫉之心。』善男子！菩薩若修如是十種法者，能離慳嫉。<p>「又，善男子！菩薩若修十種法者，能於一切有情住平等心。何等為十？一者、於一切有情起平等方便；二者、於一切有情起無障礙心；三者、於一切有情起無瞋惱心；四者、為一切有情廣行布施；五者、守護戒行；六者、修持忍辱；七者、發勤精進；八者、安住禪定；九者、修習勝慧；十者、積集彼一切智，菩薩如是依無二心之所積集。何以故？菩薩於一切有情平等積集故，以一切有情為所緣境而積集故，如是速能普令一切證得法性，菩薩自能出離大火宅已，復令他人亦悉出離，以其安住平等心故心無高下。<p>「善男子！譬如長者有其六子，而一一子稱可父意，慈愛怜惜而悉同等，是等諸子幼無所識復不明了，其父同以方便訓育。一時父舍欻然火起，而彼諸子各各異處。善男子！於汝意云何？時彼長者可作是念：『此諸子等令同出邪？前後出邪？』」<p>除蓋障菩薩白佛言：「不也。世尊！何以故？而彼長者以平等心怜愛無異，是時諸子雖各異處，以等愛心俱時令出。」<p>佛言：「善男子！菩薩亦復如是，一切有情悉是愚夫而非聖者。久處生死大火宅中，愚癡無識復不明了，各各散在諸趣之中。菩薩為救度故，隨以方便俱時令出彼大火宅，出火宅已，普令安住寂靜界中。善男子！菩薩若修如是十種法者，能於一切有情住平等心。<p>「又，善男子！菩薩若修十種法者，善能承事供養如來。何等為十？一者、以法供養是為承事供養如來非財供養；二者、如說修行，是為供養；三者、為諸有情作利樂事，是為供養；四者、攝受有情，是為供養；五者、為諸有情隨順所行，是為供養；六者、不捨誓願，是為供養；七者、不捨菩薩事業，是為供養；八者、如說能行，是為供養；九者、諸有所作不生懈倦，是為供養；十者不捨菩提心，是為承事供養如來非財供養。何以故？善男子！法身即是如來，是故以法供養即為供養如來。又積集如來所說，是即如說修行；發起諸利樂事，是即利樂有情；施作有情事業，是即攝受有情。<p>「善男子！若不能作利有情事，誓願微劣棄捨菩薩事業之者，即不能順有情行增長誓願，堅固菩薩事業。又若起虛妄語志意缺減，即不能如說能行。又若生其懈倦，即不能於諸所作不生懈倦。又若於菩提心有所退失而無所證，即不能不捨菩提之心。何以故？善男子！菩薩於阿耨多羅三藐三菩提，本無所得亦無所證，是故汝今應如是知，以法供養，是為承事供養如來非財供養。善男子！菩薩若修如是十種法者，善能承事供養如來。<p>「又，善男子！菩薩若修十種法者，能摧伏我慢。何等為十？一者、菩薩捨家出家，離諸親友、眷屬、知識，猶如死故摧伏我慢；二者、毀己形好被服壞色，隨順正法故摧我慢；三者、剃除鬚髮執持應器，巡家行乞故摧我慢；四者、為乞食因緣卑下其心，與旃陀羅童子而無有異故摧我慢；五者、常作是念：『我從他乞，我之身命繫屬於他。』故摧我慢；六者、我所受食以清淨故，諸佛所許故摧我慢；七者、為欲親近阿闍梨、師長、聖眾故摧我慢；八者、我具威儀軌則所行如法，欲令同梵行者見皆歡喜，故摧我慢；九者、於諸未具佛法之者願當得具，故摧我慢；十者、於彼忿恚惱害諸有情中，我當常行忍辱之行故摧我慢。善男子！菩薩若修如是十種法者，能摧我慢。<p>「又，善男子！菩薩若修十種法者，能生淨信。何等為十？一者、福行成辦；二者、具正因故得宿世善根圓滿；三者、不起邪信故而具正見；四者、不依邪師故得意樂具足；五者、離諂誑故得正行無曲；六者、根性利故而得勝慧；七者、相續清淨故得離諸障；八者、遠離惡知識故常得親近諸善知識；九者、常求諸善說故而能除彼增上慢心；十者、於佛所說法中具大信故而能離諸邪執，了知如來廣大威德。善男子！菩薩若修如是十種法者，能生淨信。」
。
<juan>佛說除蓋障菩薩所問經卷第十六<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>爾時，除蓋障菩薩白佛言：「世尊！所有如來廣大威德，願佛、世尊為說少分。」<p>佛言：「善男子！汝當諦聽！我今為汝，略說如來廣大威德。」<p>除蓋障菩薩白佛言：「善哉！世尊！願樂欲聞。」於是除蓋障菩薩受教而聽。<p>佛言：「善男子！如來成就大慈無量平等，普及一切有情。如來於一有情行其慈已，於餘一切盡有情界，普遍行慈亦復如是，乃至等虛空界所行亦然，而實不能得知如來大慈邊際。<p>「又，善男子！如來成就大悲功德，不與一切聲聞菩薩同等。如來於一有情行大悲已，於餘普遍盡有情界所行亦然，為彼有情廣作利益。<p>「又，善男子！如來成就說法無盡。如所成就，若或一劫、百劫、千劫，乃至無量無數劫中，爾所有情若干種類，名言各異理趣不同，如來同時能為說法，然實不能得知如來說法邊際。<p>「又，善男子！如來成就無量問答。若諸有情乃至在於有情數者，同時各以種種差別名句文義問佛、世尊，如來於一剎那、一臘縛、一牟呼栗多中皆悉能答。然實不能得知如來應答辯才究盡之相。<p>「又，善男子！如來成就禪定無礙境界。正使一切有情悉住十地，彼等有情同時俱入無數百千三摩地門，如是入時，經于無數億百千劫，所入三摩地各各別異，然亦不能得知如來所有三摩地門及三摩地境界。<p>「又，善男子！如來成就無量色身化門。若諸有情應以如來色相而得度者，如來於一剎那、一臘縛、一牟呼栗多中，各各能於彼彼之前現如來身。若諸有情應以別異色相而得度者，如來於剎那中，悉現種種別異之身。<p>「又，善男子！如來成就無量天眼境界。若有有情具天眼光明非肉眼者盡有情界，彼如是等諸有情類，超過算數思惟較計。是等世界，如來悉能一一觀見，如觀掌中菴摩勒果。<p>「又，善男子！如來成就無量天耳境界。若無邊世界充滿其中，如前所說一切有情，彼如是等諸有情類，同於一剎那中俱時發聲，音韻詰曲各各差別，如來悉能同時聞彼一一音聲各各解了。<p>「又，善男子！如來成就無量勝智。假使無量無邊盡有情界等虛空界諸有情類，各各思惟，各各計度。隨其種種思惟計度，各各造業差別不同。如來於一剎那、一臘縛、一牟呼栗多中，悉能了知此類有情，如是思惟：『此類有情如是計度，此類有情造如是業得如是果。』如來以其三世無礙清淨智力，而悉能知。<p>「善男子！如來常住三摩呬多，不離三摩呬多。何以故？如來無失念故，諸根不散亂故，無異思惟故，已斷一切煩惱故，如來寂靜極寂靜故。<p>「善男子！若有煩惱心即散亂，心散亂故，不能積集一切善法。是故如來已斷煩惱，離諸塵染得諸漏盡，獲一切法平等自在，成辦三摩地三摩鉢底境界勝行。<p>「善男子！如來於一一威儀道、一一三摩地常所修行，乃至入涅槃時所行無失，況復一三摩呬多？善男子！如來如是於無數劫積集功德，是故如來所有功德不可量、不可稱、不可思、不可計。」<p>爾時，除蓋障菩薩白佛言：「世尊！豈非如來於三阿僧祇劫積集功德耶？」<p>佛言：「不也。善男子！如來境界不思議故，若住不可思議菩薩方能積集，非三阿僧祇劫所能積集。何以故？若菩薩得入一切法平等者，方入劫數，非初發心者之所能入。」<p>除蓋障菩薩復白佛言：「世尊！如是所說如來廣大威德，若人聞已，能生淨信歡喜適悅，當知是人具大福德者，作諸善業者，斷諸業障者，廣多信解者，是人得近菩提，況復有能於是法中，聞已受持讀誦通利，復能廣為他人說者，必知是人不久應當得如是等如來廣大威德出生。」<p>佛言：「如是，如是。善男子！如汝所說，彼人當得諸佛攝護深種善根，於多佛所尊重恭敬。是故，若善男子、善女人聞說如來大威德已，勿生疑惑勿起猶豫。若彼善男子、善女人，能於七晝夜中，專注繫念心不散亂，思惟如來廣大威德。隨所思惟，深固作意深固信解，隨其悟入過七晝夜已，應當嚴潔敷設種種供養之具，著新淨衣起清淨心現前諦想，即於是夜得見如來。若復不能依其法式或有所減，但能專注一心者，是人臨命終時，亦得如來為現其前。」<p>除蓋障菩薩復白佛言：「世尊！或有人聞宣說如來大威德時，生不信不？」<p>佛言：「善男子！亦有有情聞說如來大威德已，起麁惡意極損害心，於其說法師所起惡友想。以是緣故，身壞命終墮地獄中。<p>「善男子！若復有人聞說如來大威德時生淨信心，於彼說法師所起善知識想，起師尊想。如是之人，決定於先世中，曾聞如來如是廣大威德之法，世世已來至于今生，而此眾會之中，亦復得聞如來功德。善男子！如佛所說，若人得聞此正法者，是人先世已曾聞故。」<p>爾時，世尊即乃舒其清淨舌相遍覆面輪，覆面輪已次覆頂輪，覆頂輪已旋覆身輪，覆身輪已周匝覆於師子之座。次第覆於菩薩眾會及聲聞眾，乃至帝釋、梵王、護世天等一切大會。如是次第周廣遍覆，攝其舌相旋復如故，普告眾會而作是言：「諸善男子！汝觀如來如是舌相，表佛如來言無虛妄，汝等應當各起增上清淨信心，當令汝等於長夜中得大利樂。」<p>說是法時，會中八萬四千菩薩得無生法忍，無數百千有情，遠塵離垢得法眼淨。復有無數有情，先未曾發菩提心者，皆發阿耨多羅三藐三菩提心。<p>爾時，世尊復告除蓋障菩薩言：「善男子！菩薩若修十種法者，善知世俗。何等為十？一者、雖復施設色蘊，於勝義諦中色蘊不可得亦無取著，雖復施設受想行識等蘊，於勝義諦中識蘊不可得亦無取著；二者、雖復施設地界，於勝義諦中地界不可得亦無取著，雖復施設水火風空識界，於勝義諦中識界不可得亦無取著；三者、雖復施設眼處，於勝義諦中眼處不可得亦無取著。雖復施設耳鼻舌身意處，於勝義諦中意處不可得亦無取著；四者雖復施設於我，而勝義諦中我不可得亦無取著；五者、雖復施設有情，於勝義諦中，有情不可得亦無取著；六者、雖復施設壽者、養者、士夫、補特伽羅、摩拏嚩迦，於勝義諦中皆不可得亦無取著；七者、雖復施設世間，於勝義諦中世間不可得亦無取著；八者、雖復施設世間法，於勝義諦中世間法不可得亦無取著；九者、雖復施設佛法，於勝義諦中佛法不可得亦無取著；十者、雖復施設菩提，於勝義諦中菩提不可得亦無取著，復無得菩提者。<p>「善男子！名相施設此說是為世俗之法，而勝義諦亦不離世俗法有。若無世俗之法，即不能得從勝義諦。若菩薩於如是處了知世俗，是即名為善解世俗之法。善男子！菩薩若修如是十種法者，善知世俗。
。
<juan>佛說除蓋障菩薩所問經卷第十七<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>「復次，善男子！菩薩若修十種法者，善知勝義諦。何等為十？一者、成就不生法故；二者、成就不滅法故；三者、成就不壞法故；四者、成就不出不入法故；五者、成就超言境界故；六者、成就無言詮法故；七者、成就無戲論法故；八者、成就不可說法故；九者、成就寂靜法故；十者、成就聖者法故。<p>「何以故？善男子！勝義諦理本無壞故。若佛出世，若不出世本自如是，不生不滅，不出不入，非文字所說，非文字詮表，離諸戲論取證。善男子！此勝義諦，湛然寂靜不可言說，唯諸聖者自內所證。<p>「又，善男子！此勝義諦，若佛出世若不出世，本無所壞。以是義故，有善男子發正信心，清淨出家剃除鬚髮被服袈裟，既出家已發勤精進修諸善行，如頭覆繒帛救其火然，求法亦爾。<p>「善男子！若不得勝義諦法，即所修梵行虛無果利，如來出世亦無果利。是故，善男子！若有勝義諦可說，名為菩薩了知勝義。善男子！菩薩若修如是十種法者，即善知勝義。<p>「又，善男子！菩薩若修十種法者，善知緣生。何等為十？一者、知諸法空；二者、知法無所有；三者知法不真實；四者、知法如像；五者、知法如影；六者、知法如響；七者、知法如幻；八者、知法不久停；九者、知法動搖；十者、知法皆從緣生。<p>「菩薩作是思惟：『此法如是空，如是無所有，如是不真實，如是如像如影如響如幻，如是不久停，如是動搖，如是緣生。雖復了知諸有生法，決定不住速趣破壞，而亦建立生法滅法及彼住法。』又復惟忖：『如是諸法，從何緣生？從何緣滅？』作是思惟已，乃知是法從無明生，因無明有，以其無明而為先導依止無明，依無明已諸行乃生，依諸行已而有諸識。由有識故乃立名色，立名色故乃有六處，六處有故諸觸隨生，以有觸故乃起於受，由其受因愚夫生愛，愛逼迫故而起於取，以有取故纏縛於有，由有故生，生故有老，有老法故，補特伽羅士夫皆死，依死法故，而起憂悲苦惱愁歎，如是乃得一大苦蘊集。<p>「是故智者應當勤力斷除無明，破壞無明，拔無明根滅無明法，由無明滅故，即能除滅無智之者所依止法。譬如命根滅已餘根皆滅，無明滅已，無智所依諸法皆滅，亦復如是。何以故？無無智故乃無積集，一切煩惱不轉諸趣，以無煩惱轉諸趣故，即能斷滅生死之因，近於涅槃。善男子！菩薩若修如是十種法者，善知緣生。<p>「又，善男子！菩薩若修十種法者，能自了知。何等為十？一者、菩薩善自觀察：『今我此身何族中生？婆羅門族邪？剎帝利族邪？長者族邪？而或高尚富貴族邪？其或卑賤下種族邪？若在高尚富貴族生，我當不恃此緣而生憍倨，設使於其卑賤族生。』當起是念：『由我宿昔造雜業故生如是族。』即以此緣厭離於世，生厭離故而求出家。<p>「二者、菩薩既出家已，即當觀察：『我今為何義故而求出家？』乃自思忖：『我今出家，自得度已令他亦度，自解脫已亦令他人悉得解脫。』以是緣故，終不生於懶墮懈怠。<p>「三者、菩薩如是觀察：『我今出家，應斷一切罪不善法滅盡無餘。我若已斷諸不善法，生大歡喜適悅慶快；我若未斷諸不善法，應當策勤速令除斷。』<p>「四者、菩薩如是觀察：『我今出家宜應廣大增長修習一切善法。我若已能廣大增長一切善法，心生歡喜適悅慶快；我若曾未增修善法，應當策勤速令增長。』<p>「五者、菩薩如是觀察：『我若依止於師尊已，即能增長一切善法，壞滅一切不善之法。』由此因緣，於其親教師所，不以尠聞、多聞、有智、無智、持戒、毀戒，應當悉起佛大師想。於彼師尊之所，愛樂信重恭敬承事，亦於軌範師所，同彼親教之師尊重恭敬。<p>「六者、菩薩如是觀察：『我若依止軌範師已，當於菩提分法，未圓滿者而能圓滿，諸有未斷一切煩惱而悉能斷。』是故，於彼軌範師所，恭敬承事如親教師想心大歡喜。而彼師尊，能以正道一切善法攝受於我，不以邪道不善之法而為攝受。<p>「七者、菩薩如是觀察：『誰是我師？』乃審思惟：『一切智者，是我大師，彼一切明了悲愍世間，起大悲心，作大福田，能為天人、阿修羅、世間等師。』以是緣故，生大歡喜適悅慶快。又復思惟：『若佛、世尊為我大師，我實得大善利。如佛、世尊施設學道，我當盡其壽命奉教修學，如聞隨轉終不違越。』<p>「八者、菩薩作是思惟：『我當從誰而行乞食？』徧伺察已：『我應於彼婆羅門、剎帝利、庶民之家周行求乞，令彼施食獲大果報，成大義利具大威德。我以此緣，令彼得果故從乞食。』<p>「九者、菩薩作是思惟：『彼婆羅門、剎帝利等，為起何想而施我食？』如是審察：『彼婆羅門、剎帝利等，必應於我起沙門想、起苾芻想、起福田想，故施我食。我今宜應積集修行沙門功德、苾芻功德、福田功德。』<p>「十者、菩薩作是思惟：『我當云何而能出離無始生死？』如是審察：『一者、我得成苾芻相，斯為第一出離生死；二者、我得成就苾芻所有功德，斯為第二出離生死；三者、我能發起精進捨離懈怠，修諸善行證得法性，斯為第三出離生死；四者、遍修諸行，乃至成佛化度有情，斯為第四出離生死。』菩薩若能如是審諦常所觀察，是即名為善自了知。善男子！菩薩若修如是十種法者，善自了知。<p>「又，善男子！菩薩若修十種法者，善知世間。何等為十？一者、見高倨人能自卑下；二者、見我慢人能離憍慢；三者、見諂曲人能立正直；四者見妄語人為說實語；五者、見惡語人為說愛語；六者、見麁猛人起柔軟相；七者、見恚惡人能多忍辱；八者、見毒害人為起慈心；九者、見苦惱人為生悲愍；十者、見慳悋人為行布施。善男子！菩薩若修如是十種法者，善知世間。<p>「又，善男子！菩薩若修十種法者，得生清淨諸佛剎土。何等為十？一者、具戒清淨不斷不雜，復無染污戒行成就；二者、行平等心，為一切有情設平等方便；三者、成就廣大善根非尠少故；四者、遠離世間名聞利養等事復不染著；五者、具於淨信無疑惑心；六者、發勤精進捨離懈怠；七者、具修禪定無散亂心；八者、修習多聞而無惡慧；九者、利根利慧無暗鈍性；十者、廣行慈行無損害心。善男子！菩薩若修如是十種法者，即生清淨諸佛剎土。」<p>爾時，除蓋障菩薩白佛言：「云何？世尊！為具修十法乃得生邪？為隨修一法無所缺壞亦得生邪？」<p>佛言：「善男子！若隨修一法不斷不壞，無雜無染清淨潔白，即能成就餘諸法行。善男子！此中意者，若能具修諸法無所缺減，生淨佛剎決定無疑。<p>「又，善男子！菩薩若修十種法者，不染胎藏垢穢而生。何等為十？一者、修治如來形像；二者、嚴飾破故塔廟；三者、妙香塗治如來寶塔；四者以妙香水洗沐佛像；五者、泥飾塗補掃除濺灑如來塔地；六者、恭事父母；七者、恭事軌範之師及親教師、同梵行等；八者、雖復如是無所悕望；九者、即以如是所有善根而用迴向，願以此善普令一切有情不染胎藏垢穢而生；十者、深心志固。善男子！菩薩若修如是十種法者，得不染胎藏垢穢而生。<p>「又，善男子！菩薩若修十種法者，即能在家出家。何等為十？一者、得無所取；二者、不雜亂住；三者、棄背諸境；四者、遠離諸境一切愛著；五者、不染諸境所有過失；六者、能於如來所設學門恭敬修習，加復勤力而無厭足；七者、雖復少分得其飲食衣服臥具病緣醫藥，心常喜足；八者、隨得應器衣服離諸取著；九者、厭離諸境常生怖畏；十者、常勤修習現前寂靜。善男子！菩薩若修如是十種法者，即能在家出家。
。
<juan>佛說除蓋障菩薩所問經卷第十八<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>「復次，善男子！菩薩若修十種法者，即得淨命。何等為十？一者、遠離諂求利養；二者、遠離為利養故矯現其相；三者、遠離為利養故虛言激誘；四者、遠離惡求利養；五者、遠離非法利養；六者、遠離不淨利養；七者、不耽著利養；八者、不染愛利養；九者、不為利養故心生熱惱；十者、得如法利養而生喜足。<p>「善男子！云何是菩薩善能遠離諂求利養？謂若菩薩不以利養因緣故，而身語心行於諂曲。身不行諂者，菩薩若見施主及助施者，而不故意策發威儀，徐緩安詳舉足進步端審前視。或復起於厭惡而視，或作寂住無發悟視，此即名為身不行諂。語不行諂者，菩薩不以利養因緣故發徐緩語，及柔軟語，愛樂之語，或隨順語，此即名為語不行諂。心不行諂者，菩薩若見施主及助施者，以其利養召命之時，而不語現少欲，心起貪愛內懷熱惱，此即名為心不行諂。如是等名為菩薩善能遠離諂求利養。<p>「云何是善能遠離為利養故矯現其相？謂若菩薩雖為衣服應器病緣醫藥，及餘資具之所逼迫，以虛矯故，終不發言求彼施主及助施者，是為菩薩善能遠離為利養故矯現其相。<p>「云何是善能遠離為利養故虛言激誘？謂若菩薩或見施主及助施者，不發是言：『某甲施主持如是物惠施於我，而彼以我持戒多聞少欲知足，是故以種種物而特見施我，亦為其起悲愍心作饒益事，攝受於彼而乃受之。』是為菩薩善能遠離為利養，故虛言激誘。<p>「云何是善能遠離惡求利養？謂若菩薩不為求利養故身心行惡——身行惡者所謂往來馳走奔競，歷諸艱苦破毀淨戒。心行惡者，為利養故見餘同梵行者得利養已，而於彼所生損害心——是為菩薩善能遠離惡求利養。<p>「云何是善能遠離非法利養？謂若菩薩不以斗秤而行欺誑，他所委信亦不侵取，復無奸惡積蓄財利，是為菩薩善能遠離非法利養。<p>「云何是善能遠離不淨利養？謂若菩薩於利養中，若窣覩波物，若法若僧所有諸物，不與不許，菩薩知已悉不受之，是為菩薩善能遠離不淨利養。<p>「云何是不耽著利養？謂若菩薩雖得利養，不為自己之所攝屬，亦不自謂我所富足，復無積聚。時能普施諸餘沙門婆羅門等，及父母親屬朋友知識，或復以時己所受用，是為菩薩不耽著利養。<p>「云何是不染愛利養？謂若菩薩雖所受用，不生種種染愛之心，是為菩薩不染愛利養。<p>「云何是不為利養故心生熱惱？謂若菩薩或於不得利養之時，心不生苦亦無熱惱，而復於彼施主及助施者，不起嫌惡棄捨之心，是為菩薩不為利養故心生熱惱。<p>「云何是得如法利養而生喜足？謂若菩薩或隨僧次得其如法利養之時，如來許可，諸菩薩眾復不呵責，聖賢稱讚，同梵行者亦不譏毀，如是受已生喜足心，是為菩薩得如法利養而生喜足。善男子！菩薩若修如是十種法者，即得淨命。<p>「又，善男子！菩薩若修十種法者，心無懈倦。何等為十？一者、為利諸有情故久處生死而無懈倦；二者、為利諸有情故受生死苦而無懈倦；三者、為諸有情作利益故而無懈倦；四者、施作有情諸善事業而無懈倦；五者、為於有情諸所作事而無懈倦；六者、為求聲聞乘人說彼道法而無懈倦；七者、不於聲聞人前言不信彼法；八者、成辦菩提分法而無懈倦；九者、圓滿菩提資糧而無懈倦；十者、不取證涅槃不起趣向涅槃意樂。菩薩以是緣故，即能趣向菩提，漸近菩提取證菩提。善男子！菩薩若修如是十種法者，心無懈倦。<p>「又，善男子！菩薩若修十種法者，能行一切如來教勅。何等為十？一者、勤修不放逸行，離諸放逸故；二者、具善律儀，身不行惡故；三者、具善律儀，語不行惡故；四者、具善律儀，意不行惡故；五者、恐畏他世，盡斷諸惡故；六者、說如理語，離非理語故；七者、宣正法語，離非法語故；八者、離不善業，修善業故；九者、常於如來教中不說過惡，離諸煩惱穢惡毒故；十者、隨順守護如來正法，防禦一切不善法故。善男子！菩薩若修如是十種法者，能行一切如來教勅。<p>「又，善男子！菩薩若修十種法者，得面相熙怡離諸顰蹙。何等為十？一者、諸根勝妙；二者、諸根清淨；三者、諸根無缺；四者、諸根無垢；五者、諸根潔白；六者、遠離瞋恚；七者、遠離隨眠；八者、遠離纏縛；九者、遠離結恨；十者、遠離忿怒。善男子！菩薩若修如是十種法者，得面相熙怡離諸顰蹙。」<p>爾時，除蓋障菩薩白佛言：「世尊！如我解佛所說之義，由諸根清淨故，菩薩即得面相熙怡，由斷諸煩惱故，得離顰蹙。」<p>佛言：「如是，如是。善男子！由諸根清淨故，菩薩即得面相熙怡，由斷諸煩惱故得離顰蹙。<p>「又，善男子！菩薩若修十種法者，即得多聞。何等為十？一者、如實了知於生死中貪火熾然；二者、如實了知瞋火增盛；三者、如實了知癡火昏亂；四者、如實了知有為之法皆悉無常；五者、如實了知諸行是苦；六者、如實了知世間悉空；七者、如實了知諸法無我；八者、能離世間戲論；九者、如實了知彼一切法皆從緣生；十者、如實了知涅槃寂靜。此等諸法要以聞思修所成慧方能證悟，不可但以音聲言說而能解入。菩薩如是知已，即起堅固悲愍之心發勤精進，為諸有情作利益事。善男子！菩薩若修如是十種法者，即得多聞。<p>「又，善男子！菩薩若修十種法者，即能攝受正法。何等為十？一者、於後時後分後五百歲正法減沒時分轉易，諸有情等於佛教中安立邪道智燈隱滅。當如是時，有能宣演如來所說廣大經典，作大利益具大威德，如諸法母能受持讀誦恭敬承事者，即能攝受正法；二者、為他宣說，令彼聽受開曉其義；三者、於彼修行正法人所，愛樂信重歡喜適悅，為彼攝受；四者、為他宣說正法，無所希望；五者、於說法師所起師尊想；六者、於其正法如甘露想；七者、如聖藥想；八者、如良藥想；九者、為求正法不惜身命；十者、求得法已修行圓滿。善男子！菩薩若修如是十種法者，即能攝受正法。<p>「又，善男子！菩薩若修十種法者，為法王子。何等為十？一者、具足諸相莊嚴；二者、身得諸隨形好；三者、眾相具足諸根圓滿；四者、於佛如來所親近處隨順親近；五者、於佛如來所行正道隨順而行；六者、於佛如來所覺悟法隨覺悟之；七者、救度世間一切苦惱；八者、善能修學一切聖行；九者、善能修習成諸梵行；十者、善住如來所住一切智城。善男子！菩薩若修如是十種法者，為法王子。<p>「又，善男子！菩薩若修十種法者，即能超勝帝釋、梵王、護世天等。何等為十？一者、於佛菩提得不退轉；二者、不為諸魔所動；三者、不離一切佛法；四者、隨能解入諸法正理；五者、通達諸法平等；六者、不起他信；七者、於佛法中得善覺智；八者、不共一切聲聞緣覺同等；九者、出過一切世間；十者、證得無生法忍。善男子！菩薩若修如是十種法者，即能超勝帝釋、梵王、護世天等。<p>「又，善男子！菩薩若修十種法者，能知有情意樂隨眠。何等為十？一者、如實了知一切有情貪欲意樂；二者、了知瞋恚意樂；三者、了知愚癡意樂；四者、了知上品意樂；五者、了知中品意樂；六者、了知下品意樂；七者、了知諸善意樂；八者、了知堅固意樂；九者、了知常起隨眠；十者、了知暴惡隨眠。如是等法，於一有情如實知已，乃至盡於諸有情界所知亦然。善男子！菩薩若修如是十種法者，能知有情意樂隨眠。<p>「又，善男子！菩薩若修十種法者，善知成熟有情之法。何等為十？一者、應以諸佛色相而調伏者，即現佛相；二者、應以菩薩色相而調伏者，即現菩薩之相；三者、應以緣覺色相而調伏者，即現緣覺之相；四者、應以聲聞色相而調伏者，即現聲聞之相；五者、應以帝釋色相而調伏者，即現帝釋之相；六者、應以魔王色相而調伏者，即現魔王之相；七者、應以梵王色相而調伏者，即現梵王之相；八者、應以婆羅門色相而調伏者，即現婆羅門之相；九者、應以剎帝利色相而調伏者，即現剎帝利之相；十者、應以長者色相而調伏者，即現長者之相。善男子！諸有情等應以如是種種色相而調伏者，菩薩即能隨所應現別異之相。善男子！菩薩若修如是十種法者，善知成熟有情之法。<p>「又，善男子！菩薩若修十種法者，得勝樂住。何等為十？一者、正直；二者、柔軟；三者、無諂曲心；四者、無瞋恚心；五者、無染污心；六者、具清淨心；七者、無麁獷語；八者、斷穢惡語；九者、常行忍辱；十者、具善愛樂。善男子！菩薩若修如是十種法者，得勝樂住。<p>「又，善男子！菩薩若修十種法者，得安樂住。何等為十？一者、正見具足；二者、具見清淨戒行圓滿；三者、儀範清淨；四者、隨順所行境界；五者、不雜諸煩惱住；六者、得無過失；七者、具修梵行；八者、得其同類；九者、住一乘道；十者、不事餘師。善男子！菩薩若修如是十種法者，得安樂住。
。
<juan>佛說除蓋障菩薩所問經卷第十九<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>「復次，善男子！菩薩若修十種法者，即能善知四攝法行。何等為十？一者、行利益施攝化有情；二者、行安樂施；三者、行無盡施；四者、利益語；五者、如義語；六者、如法語；七者、如理語；八者、利益行；九者、同財而行利益；十者、同其濟命受用等事，而行利益攝化有情。<p>「善男子！利益施者，是謂法施。安樂施者，是謂財施。無盡施者，謂與他人宣示正道。利益語者，所謂宣說諸善品法。如義語者，所謂宣說真實之理。如法語者，所謂隨順如來正教宣說諸法。如理語者，所謂不壞真實之義。利益行者，謂令有情不善不起、善法安立。同財利益者，謂同飲食財物平等受用，同其濟命受用等事。行利益者，所謂金銀摩尼真珠瑠璃，螺貝璧玉象馬車乘等，同其受用而行利益。善男子！菩薩若修如是十種法者，即能善知四攝法行。<p>「又，善男子！菩薩若修十種法者，得妙相具足。何等為十？一者、常修寂靜威儀；二者、常修無矯詐威儀；三者、常修清淨威儀；四者、見者皆生愛樂；五者、見者皆生善相；六者、見者無厭；七者、見者悅意；八者、一切有情見者無礙；九者、一切有情見者皆生歡喜之心；十者、一切有情見者皆生清淨之心。善男子！菩薩若修如是十種法者，即得妙相具足。<p>「又，善男子！菩薩若修十種法者，為他所依。何等為十？一者、有情久處生死怖畏中者，為作守護；二者、有情久在生死曠野險難者，為作善導；三者、有情沒溺生死大海中者，而為濟渡；四者、有情無親屬者，為作主宰；五者、有情久嬰煩惱重病苦者，為作醫師；六者、有情無救護者，為作救護；七者、有情無棲託者，為作舍宅；八者、有情無歸投者，為作歸投；九者、有情無安止者，為作洲渚；十者、有情無趣向者，為作趣向。善男子！菩薩若修如是十種法者，即能為他所依。<p>「又，善男子！菩薩若修十種法者，如大藥樹。善男子！譬如世間有大藥樹，其名善見，若彼有情嬰纏一切病苦之者，隨取受用悉愈其疾。何等為十？一者、受用其根；二者、受用其莖；三者、受用其枝；四者、受用其葉；五者、受用其花；六者、受用其果；七者、見時受用其色；八者、嗅時受用其香；九者、甞時受用其味；十者、舉動受用其觸。<p>「善男子！菩薩亦復如是，從初發心已來，善能治療一切有情諸煩惱病，而諸有情隨所修作悉愈其疾。一者、受用菩薩布施波羅蜜多；二者、受用菩薩持戒波羅蜜多；三者、受用菩薩忍辱波羅蜜多；四者、受用菩薩精進波羅蜜多；五者、受用菩薩禪定波羅蜜多；六者、受用菩薩般若波羅蜜多；七者、見菩薩身受用其色；八者、聞菩薩名受用其聲；九者、嘗於菩薩清淨功德法味；十者、親近菩薩恭敬供養。善男子！菩薩若修如是十種法者，即得如大藥樹。<p>「又，善男子！菩薩若修十種法者，而能勤修福行。何等為十？一者、隨力供養三寶；二者、病苦有情為施妙藥；三者、飢渴有情為施飲食；四者、諸有情類若為寒熱所逼惱者，施其覆護；五者、常當尊重恭敬軌範之師及親教師；六者、見諸同梵行人，應起承迎合掌恭敬禮拜問訊；七者、修治園林精舍；八者、於時時中出諸庫藏財穀等物而行給施；九者、於諸奴婢及傭作人，平等養育而為護持；十者、於時時中常行供養持戒沙門及婆羅門。善男子！菩薩若修如是十種法者，即能勤修福行。<p>「又，善男子！菩薩若修十種法者，善能施作諸變化事。何等為十？一者、於一佛剎不動身相，能於無數佛剎諸如來所請問深義；二者、於一佛剎不動身相，能於無數佛剎諸如來所聽受深法；三者、於一佛剎不動身相，能於無數佛剎諸如來所承事供養；四者、於一佛剎不動身相，能於無數佛剎之中，而悉圓滿菩提資糧；五者、於一佛剎不動身相，能於無數佛剎之中，有諸菩薩成正覺時，悉皆尊重作供養事；六者、於一佛剎不動身相，能於無數佛剎之中，自身示現成等正覺；七者、於一佛剎不動身相，能於無數佛剎之中，示現往詣菩提道場；八者、於一佛剎不動身相，能於無數佛剎之中轉妙法輪；九者、於一佛剎不動身相，能於無數佛剎之中示現涅槃；十者、於一佛剎不動身相，能於無數佛剎之中，乃至有情所可化者，隨其所應而悉為作諸變化事，菩薩雖復作諸化事，而不分別能化所化。」<p>爾時，除蓋障菩薩白佛言：「世尊！云何菩薩作諸化事而不分別能化所化？」<p>佛言：「善男子！我今喻說，汝應諦聽。譬如日月照四大洲，隨攝世間一切有情普遍照曜，而彼日月亦不分別，我為能照，一切有情是為所照。何以故？彼之日月，皆由往昔所修業報故能照曜。<p>「善男子！菩薩亦復如是，雖復作諸化事，亦不分別能化所化，都無發悟亦無造作。何以故？謂由菩薩往昔勝善業報所成，菩薩往昔修菩薩行時，隨其願力隨其行業，故能今時作諸化事無所分別。善男子！菩薩若修如是十種法者，善能施作諸變化事。<p>「又，善男子！菩薩若修十種法者，即能速證阿耨多羅三藐三菩提果。何等為十？一者、能善具足，及善積集布施之行；二者、善具足戒，善積集戒，無缺漏戒，不雜染戒，出過一切聲聞緣覺，清淨潔白戒蘊具足；三者、善具忍辱；四者、善具精進；五者、善具禪定；六者、善具勝慧；七者、善具方便；八者、善具諸願；九者、善具諸力；十者、善具正智善積集智，以菩薩成就不共智故，而能出過一切聲聞緣覺之智，超越菩薩初地，乃至超越菩薩九地之智。善男子！菩薩若修如是十種法者，即能速證阿耨多羅三藐三菩提果。」<p>世尊宣說如是諸正法時，即此三千大千世界六種震動。<p>又此三千大千世界所有須彌山王、目真隣陀山、摩訶目真隣陀山、小鐵圍山、大鐵圍山，及餘寶山、黑山、諸小山等峯岫，自然皆悉低屈向象頭山，而伸供養佛及正法。<p>又此三千大千世界，一切花樹、一切果樹，皆悉低垂向象頭山，供養世尊及其正法。<p>是時，復有無數百千俱胝那庾多菩薩，化現種種衣服莊嚴，其積量如須彌山王，供養世尊及其正法。<p>復有無數百千帝釋、梵王、護世天等，皆悉合掌頂禮世尊，雨天曼陀羅花、摩訶曼陀羅花，散於佛上。<p>復有無數百千諸天子眾各持天衣，住虛空中舉身旋轉，作百千種清妙之聲而伸供養。復以天花散於佛上，咸作是言：「我等今日見佛、世尊，於第二時出現世間，於第二時轉正法輪。世尊！若諸有情，具大福德修諸善業，於先佛所植眾德本者，是人方得聞此正法，何況有能聞已發生清淨心者？」<p>復有無數百千摩睺羅伽，咸悉震發大雲雷音。又復化現種種大雲，遍覆於此三千大千世界及象頭山，雨眾香水皆悉充滿，是中有情亦不嬈惱，如是施作而伸供養。<p>復有無數百千龍女，於世尊前出歌詠聲而伸供養。<p>復有無數百千乾闥婆眾、緊那羅眾，右繞於此三千大千世界及象頭山，出美妙聲歌詠供養。
。
<juan>佛說除蓋障菩薩所問經卷第二十<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>爾時，復有無數百千夜叉之眾，雨諸蓮華而伸供養，又復吹擊和風觸者安樂。<p>復有無數諸佛剎中彼彼如來，為供養世尊釋迦牟尼佛及正法故，各從眉間放大光明。其光具有青、黃、赤、白、紅頗胝迦，及翡翠等種種之色及種種相，種種光明右繞於此三千大千世界，普遍照耀，而悉除破一切暗冥，光復旋還繞象頭山，後從世尊頂門而入。<p>復有無數百千婆羅門、剎帝利、士庶人民，各持香花塗香末香，眾妙花鬘衣服幢幡及諸寶蓋，置於佛前以伸供養。<p>當佛宣說如是正法，及諸天龍神獻供養時，有七十二那庾多菩薩得無生法忍。無數百千俱胝那庾多有情，遠塵離垢得法眼淨。無數百千俱胝那庾多有情，先未曾發菩提心者，皆發無上大菩提心。<p>爾時，有一天女名曰長壽，久住於此象頭山中，與自眷屬先在佛會。即從座起，為供養佛故往自宮中，取諸供養還來詣佛，到佛所已尊重恭敬，專諦一心獻諸供養。如是至誠作供養已。前白佛言：「世尊！我知過去久久生中，有七萬二千諸佛、如來。悉曾於此象頭山中說此正法。亦如是義、亦如是理、亦如是文。」<p>佛言：「長壽天女！汝快得善利，值遇如是法寶出世，一一親聞。」<p>爾時，會中有諸天子咸作是念：「今此天女，久已曾聞如是正法，復曾親近多佛、如來，何故不能轉此女身？」<p>時，除蓋障菩薩知諸天子心所念已，白佛言：「世尊！何因何緣，此長壽天女具大威德，久已曾聞如是正法，復曾親近多佛如來，何故不轉此女人身？」<p>佛言：「善男子！不轉女身者，廣為利樂一切有情大因緣故。所以者何？善男子！今此天女已住不可思議解脫菩薩之位。我知此長壽天女，曾於超過算數諸如來所，勸請發菩提心，乃至入大涅槃。以是緣故，而此天女獲是廣大神通威德。善男子！此長壽天女，即於賢劫中供養諸佛已，此佛剎中當得成佛，號曰長壽如來、應供、正等正覺。」<p>爾時，世尊復告長壽天女言：「汝今應現自佛國土莊嚴之事。」<p>時，長壽天女即入現一切色相三摩地。於是三摩地中，現此三千大千世界地平如掌，除去黑山土石山等，及餘一切本有樹木，清淨可愛琉璃所成。處處皆有妙劫波樹，處處皆有清淨嚴好泉源池沼，八功德水充滿其中，除去一切凡常人類，亦復不聞女人之聲。處處皆現廣大蓮花，其一一花量如車輪，諸蓮花中有菩薩像加趺而坐。復現世尊長壽如來、應供、正等正覺，與諸菩薩共會說法。有無數百千俱胝那庾多帝釋、梵王、護世天等之所圍繞，又有無數百千俱胝那庾多菩薩之眾圍繞聽法，所謂亦說如是法門。<p>爾時，長壽天女如是現已，即從三摩地起，於世尊前，右繞三匝隱而不現。<p>爾時，除蓋障菩薩前白佛言：「世尊！若有善男子、善女人於此正法，聽聞受持讀誦記念解釋其義，復為他人廣大說者，是人得幾所福？」<p>佛言：「善男子！正使三千大千世界，滿中有情悉行布施，經無量時相續不斷。若有善男子、善女人，於此正法發清淨心，如法書寫復善詳校，又以淨心轉施於他，是人所獲福德倍勝於前。何以故？善男子！夫財施者不出生死，而法施者最上最勝。所以者何？一切有情在生死中，貪受種種財利事故，不能受彼最上法味出於世間。<p>「又，善男子！正使有人，以此三千大千世界滿中有情，悉令安住十善業道。若復有人，於此正法，聽聞受持讀誦記念解釋其義，復為他人廣大說者，是人所獲福德倍勝於前。何以故？善男子！十善業道，從是正法所出生故。<p>「又，善男子！正使三千大千世界滿中有情，悉令證得須陀洹果、斯陀含果、阿那含果、阿羅漢果。若復有人於此正法，聽聞受持讀誦記念解釋其義，復為他人廣大說者，是人所獲福德倍勝於前。何以故？善男子！當知一切聲聞緣覺，皆悉從是法性中來；諸菩薩者，亦悉從是法性中來；如來亦得是法性故出現世間。<p>「又，善男子！若人能於如是正法，受持讀誦解其義者，是人即同於諸經中受持讀誦解釋義趣。何以故？此法性者是諸法母。善男子！而諸菩薩若不得此正法性者，即不能得廣大法性。」<p>爾時，會中諸大聲聞，各從座起偏袒右肩，右膝著地，俱白佛言：「世尊！我等獲得此法性已，而能普盡廣大生死邪？」<p>佛言：「諸苾芻！如是，如是。」<p>爾時，世尊普告在會諸大眾言：「善男子！若諸地方有能宣說如是正法之處，而彼地方當知即是大菩提場，即是轉法輪處，即是大靈塔處，當起是念：『是我大師所遊止處。』何以故？善男子！法性即是菩提，即是轉法輪，法輪即是如來。<p>「善男子！若供養法者，是即供養諸佛如來。若諸地方有說法師所遊止處，當於彼地起靈塔想，於說法師起大師想。又復當起善知識想，又應當起善導師想。由如是故，若時見彼說法師已，當起淨信歡喜之心，尊重恭敬承迎於前，稱揚讚嘆白言：『善哉！』<p>「復次，善男子！我若讚說尊重恭敬法師功德，及說報其法師大恩，如是等事，若經一劫，若過一劫，我亦不能說其少分。<p>「善男子！若有愛樂法者，諸善男子及善女人，於說法師所履道中，以自身血散灑其地，亦不能報彼說法師少分恩德。何以故？說法師者，以能任持如來法眼，極難行故。<p>「善男子！是故諸說法師，當說如是正法之時，應現無畏，不應沈下生障礙心，著新淨衣起清淨心。當說法時，若人讚嘆不起高心，不現我相不生慢執，不自稱譽不凌毀他，亦復不生染著之心，應當恭敬尊重說法。」<p>爾時，帝釋天主前白佛言：「世尊！若諸地方有說如是正法之處，我當率諸宮屬往詣彼所，聽受如是甚深正法，及為護助彼說法師。」<p>佛言：「善哉！善哉！憍尸迦！汝善守護如來正法，如汝所作今正是時。」<p>爾時，除蓋障菩薩白佛言：「世尊！此經何名？我等云何奉持？」<p>佛言：「善男子！是經名曰『除蓋障菩薩所問』，亦名『寶雲』，亦名『寶積功德』，亦名『智燈』，如是名字汝當受持。」<p>佛說此經已，除蓋障菩薩等，彼諸菩薩摩訶薩眾，并在會菩薩聲聞之眾，帝釋、梵王、護世諸天、大自在天子等，無數百千諸天子眾，及餘無數百千天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等一切大眾，聞佛所說歡喜信受。