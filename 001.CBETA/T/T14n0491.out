<juan>六菩薩亦當誦持經<p>失譯附後漢錄<p>師子戲菩薩、師子奮迅菩薩、師子幡菩薩、師子作菩薩、堅勇精進菩薩、擊金剛慧菩薩。巍巍十方佛，堂堂聖中王，妙相三十二，眾好八十章，身出妙光明，普照諸十方，願身自歸命，稽首諸法王。巍巍十方佛，無極大慈悲，興立諸大誓，濟度諸群黎，多聞歡喜者，功德叵稱載，願身自歸命，稽首諸大哀。巍巍十方佛，功德不可量，慧如無量海，灌澤諸十方，其有聞名者，除咎消諸殃，歸命大智慧，稽首正覺王。巍巍十方佛，國土甚清淨，七寶為莊嚴，妙香栴檀形，悉純諸菩薩，亦無二乘名，唯說不退轉，般若之道英。巍巍十方佛，三世道之珍，其聞信樂者，疾成無上真，遊於菩薩道，堅住不退轉，所生常見佛，速值諸世尊。巍巍十方佛，三世之導師，志心懷恭敬，信樂無狐疑，所生常端正，顏容甚光暉，辯才慧獨遠，願禮天人師。別有四菩薩<p>此四大士，皆過去十方諸佛之師。此四大士，初始造行之時，發大誓願言：「我當度一切眾生，至其都得涅槃，然後當取佛。」以是故應誦念誦持，得無量無邊功德至不退轉。譬如三千世界盡虛空滿中紫磨黃金，用之布施；不如一須臾之間誦念此四大士名，其所得功德，出過爾所黃金施上千億萬倍。其名曰：<p>棄陰蓋菩薩、寂根菩薩、慧威菩薩、不離菩薩。