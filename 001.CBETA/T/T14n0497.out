<juan>佛說摩訶迦葉度貧母經<p>宋于闐國三藏求那跋陀羅譯<p>聞如是：<p>一時，佛在舍衛國度於君民，與除饉眾、菩薩大士、天、龍、鬼神、世間人民無央數，眾會聽經。<p>是時，摩訶迦葉獨行教化到王舍城，常行大哀福於眾生，捨諸豪富而從貧乞。摩訶迦葉時欲分衛：「若其未行，先三昧正受，何所貧人，吾當福之？」即入王舍大城之中。見一孤母最甚貧困，在於街巷大糞聚中，傍鑿糞聚以為巖窟，羸劣疾病常臥其中，孤單零丁無有衣食，便於巖窟施小籬以障五形。迦葉三昧知此人宿不植福，是以今貧，知母壽命終日在近：「若吾不度，永失福堂。」<p>母時飢困，長者青衣而棄米汁，臭惡難言，母從乞之，即以破瓦盛著左右。摩訶迦葉到其所，呪願言：「且多少施我，可得大福。」<p>爾時，老母即說偈言：「舉身得疾病，孤窮安可言？一國之最貧，衣食不蓋形。世有不慈人，尚見矜愍憐，云何名慈哀，而不知此厄？普世之寒苦，無過我之身，願見哀矜恕，實不為仁惜。」<p>摩訶迦葉即答偈言：「佛為三界尊，吾備在其中，欲除汝飢貧，是故從貧乞。若能減身口，分銖以為施，長夜得解脫，後生得豪富。」<p>爾時，老母重說偈言：「實如仁所言，生世無功德，今在糞窟中，不淨塗其身。飲食無分米，羸形而不覆，如今之極貧，施意與願違。」<p>摩訶迦葉重說偈言：「母說處不悅，飢窮無以施，若其有施意，此則不為貧。若復知慚羞，此則著法衣，如母此二事，衣食為備足。世有顓愚人，俗衣寶穀多，無慚不念施，計後此大貧。惶荒設福德，可謂為希有，信哉罪福眾，至誠不虛說。」<p>爾時，老母聞偈歡喜，心念前日有臭米汁，欲以施之則不可飲，遙啟迦葉：「哀我，受不？」<p>摩訶迦葉答言：「大善！」<p>母即在窟匍匐取之，形體裸露不得持出，側身僂體，籬上授與。迦葉受之，尊口呪願：「使蒙福安。」<p>迦葉心念：「若吾齎去著餘處飲之者，母則不信，謂吾棄之。」即於母前飲訖，盪鉢，還著布囊中。<p>於是老母特復真信。迦葉自念：「當現神足，令此母人必獲大安。」即沒入地，更在虛空身出水火：半身以上現其水出，半身以下復現火出。又復變化改易，飛騰虛空，從其東出沒於西方，南北亦爾。<p>時，母人見此踊躍，一心長跪遙視迦葉。迦葉告曰：「母今意中所願何等，世間豪富、轉輪聖王及四天王、釋梵諸天？若復欲得須陀洹、斯陀含、阿那含、阿羅漢、辟支佛？若復欲得阿耨多羅三藐三菩提、阿惟三佛者？悉可得果其願。」爾時，母人厭於世苦，聞天堂上審為快樂，即啟迦葉：「願以微福得生天上。」於是，迦葉忽然不現。老母數日壽終，即生第二忉利天上，威德巍巍，震動天地，光明挺特，譬如七日一時俱出照曜天宮。<p>釋提桓因即自驚悸：「何所人者福德感動，將無此間有勝吾者？」即以天眼觀，此天女福德使然。釋提桓因即偈問言：「此女從何來？大光明照曜，譬如七大日，一時俱出現；震動吾宮殿，威德難可當，本修何福德，得來昇此天？」<p>是時，天女答帝釋偈言：「本在閻浮提，糞窟不淨中，羸老兼疾病，衣食不充備。三千大千土，釋迦文佛尊，次有大弟子，名摩訶迦葉。哀矜從母乞，說法我心歡，貢其臭米汁，施少獲願多。一心供福地，願欲生天上，棄身糞窟中，來生忉利天。」<p>爾時，天女即自念言：「此之福報緣其前世供養迦葉所致，假令當以天上珍寶種種百千施上迦葉，猶尚未報須臾之恩。」即將侍女持天香華忽然來下，於虛空中散迦葉上，然後來下五體投地。禮畢却住，叉手歎曰：「大千國土，佛為特尊，次有迦葉，能閉罪門。昔在閻浮糞窟之前，為其貧母，開說真言。時母歡喜，貢上米❥，施如芥子，獲報如山。自致天女，封受自然，是故來下，歸命福田。」<p>天女說已，即與侍從俱還天上。然後帝釋心念：「此女於閻浮提臭惡之中，以其米汁供養迦葉乃致此福，迦葉大哀，但福劣家不及大姓。當作良策，於閻浮提詣迦葉所，興設福祐。」釋提洹因即與天后，持百味食盛小瓶中，下詣王舍大城巷邊作小陋屋，變其形狀似于老人，身體痟瘦僂行而步，公妻二人而共織席，自現貧窮乞人之狀，不儲飲食、穀、帛之具。<p>摩訶迦葉後行分衛，見此貧人而往乞食。公言：「至貧無有，如何？」迦葉呪願，良久不去。<p>公言：「我等夫妻甚老，織席不暇，向乞少飯，適欲食之。聞仁慈德，但從貧乞欲以福之。今雖窮困，意自割，捐以施賢者，審如所云令吾得福。」天食之香非世所聞，若豫開瓶苾芬之香，迦葉覺之，全不肯取。即言：「道人！弊食不多，鉢來取之。」<p>迦葉鉢取受呪願：「施家其香普熏王舍大城及其國界。」迦葉即嫌其香無量，即便三昧思惟其本，方坐三昧，公及母還復釋身，逕疾飛去，空中彈指歡喜無量。迦葉思惟即知帝釋化作老公，而為此變，欲增福祚。「吾今已受，不宜復還。」迦葉讚言，「善哉！帝釋！種福無厭，忍此醜類，來下殖福，必獲影報。」帝釋及后倍復欣踊。是時，天上伎樂來迎，帝釋到宮倍益歡喜。<p>佛告阿難：「此貧母人，一切世間無能及者，惠雖微少，福報甚多，以其苦厄興至心故，致無量福，福應之報。釋提桓因天上自恣，而捨豪尊來下殖福，獲報難量，是以，如來說檀第一。閻浮提人愚癡可矜，其如此比有少少耳，汝當廣宣如來真言。」<p>佛說是時，天、龍、鬼神、四輩弟子、比丘僧，興設大福而至達嚫，願及眾生，隨其志願皆得果報。<p>佛說經已，一切眾會莫不欣樂，稽首作禮。