<juan>佛說初分說經卷上<p>西天譯經三藏傳法大師賜紫臣施護奉<#sp>詔譯<p>爾時，世尊往詣優樓頻螺耆年迦葉所，到彼處已。時彼迦葉見佛世尊自遠而來，即白佛言：「善來，大沙門！諸有所須衣服飲食，我悉供給。」<p>是時，世尊即謂迦葉言：「我今於汝此舍之中，止息一夜。」<p>迦葉白言：「此舍非我所止之處，是我事火之舍。有一大龍，見止其中，彼龍具大神通，有大威力，汝今若止其中，恐彼侵害。」<p>於是世尊第二、第三謂迦葉言：「但令我今於此會中，止息一夜。」<p>時彼迦葉亦復再三而白佛言：「大龍居中，恐彼侵害，汝今宜應信受我語。」<p>爾時，世尊即作是念：「我今不應多與其言，起悲愍心，決定轉故。」作是念已，即入火舍，以僧伽梨衣四疊，安置淨草之處，然後世尊加趺而坐。<p>是時，彼龍心生瞋恚，乃吐煙焰，充塞其舍。世尊即入火界三昧，亦出煙焰，周匝其舍，都成一聚大火熾焰。彼龍復出青、黃、赤、白種種色相大惡火焰，世尊亦出青、黃、赤、白種種色焰。<p>爾時，優樓頻螺耆年迦葉與自眷屬，於其火舍，周匝旋轉已，作如是言：「此大沙門，最上色相，先不聽我言，必為龍所害。」<p>是時，世尊以神通力，於須臾間，彼龍威光，自然收攝。<p>時彼迦葉知佛世尊亦得神通，盡其夜分，隨其所應，佛現神通，時即往觀察，乃見其龍，威光漸少，世尊光明，轉復熾盛。<p>爾時，世尊於明旦時，攝伏彼龍，入其鉢中，持示迦葉言：「此是火舍中龍，我已攝伏。迦葉！此龍有大威力，若諸凡夫，即不能入其舍。」<p>時彼迦葉即生歎異，乃發淨信：「我出家心，豈可止耶！」<p>復次，優樓頻螺耆年迦葉，欲於日初分時作事火法，即作是念：「此大沙門，有大威力，具大神通，乃至大威力，龍亦能攝伏。我今但於日初分時，作事火法，彼大沙門，於日後分時，應作神通事。」<p>是時，世尊知彼迦葉信佛神通，世尊即為攝神通力，而彼迦葉於日初分，得作大事已，即生歎異，乃發淨信：「我出家心，豈可止耶！」<p>又復，迦葉欲於日後分時作事火法，即作是念：「此大沙門，有大威力，具大神通，乃至大威力，龍亦能攝伏，我今但於日後分時，作事火法。彼大沙門，於日初分時，應作神通事。」<p>是時，世尊知彼迦葉信佛神通，世尊即為攝神通力。而彼迦葉於日後分時，得作大事已，即生歎異，乃發淨信：「我出家心，豈可止耶！」<p>又復，迦葉別作然火法種種施作，皆不能然，復以乾木，投擲其中，及以乾草、乾瞿摩夷、蘇油等物。所應用者，悉擲其內，復作不善相，出是呪言：<p>「伊梨薩哥<#sp>多梨薩哥<#sp>一切能燒，此何不然？」<p>作是呪已，火亦不然。時彼迦葉即作是念：「此大沙門，具大神通，有大威力，乃至大威力，龍亦能攝伏，我以何物，當為供養？」<p>是時，世尊知彼迦葉信佛神通，世尊即為起神通力，其火乃然。時彼迦葉即生歎異，乃發淨信：「我出家心，豈可止耶！」<p>又復，迦葉既作法已，欲滅其火，種種施作，不能息滅，乃取淨土，傾擲其中，復投以灰，乃灑以水，亦作不善相，出是呪言：<p>「伊梨薩哥<#sp>多梨薩哥<#sp>一切燒已，此何不滅？」<p>作是呪已，火亦不滅。時彼迦葉，即作是念：「此大沙門，具大神通，有大威力，乃至大威力，龍亦能攝伏，我以何物，當為供養？」<p>是時世尊，知彼迦葉信佛神通，世尊即為攝神通力，其火乃滅。時彼迦葉，即生歎異，乃發淨信：「我出家心，豈可止耶！」<p>復次，迦葉於晝日分，而暫睡眠，世尊即化五百耆年，眾狀如迦葉，俱詣其所。化眾到已，高出其聲，互相戲笑。迦葉由戲笑聲，乃從睡覺，作是思惟：「我今何故耽著睡眠？同梵行者，來亦不知。」時彼化眾咸讚是言：「善哉！善哉！」是時，迦葉普遍觀察，各各見其色相，乃作是念：「豈非大沙門神力所化邪？彼大沙門，具大神通，有大威力，乃至大威力，龍亦能攝伏，我以何物，當為供養？」<p>是時，世尊知彼迦葉信佛神通，世尊即為攝神通力，彼諸化眾忽然不見。時彼迦葉即生歎異，乃發淨信：「我出家心，豈可止耶！」<p>爾時，世尊離彼迦葉住處，往詣泥連河岸，珂那聚落中阿惹播羅樹下。世尊行時，體具威儀，容相可觀，既到彼已，而暫止息。是時迦葉即作是念：「我等今時，亦往泥連河岸，作潔淨事水法，而大沙門亦復在彼。」<p>作是念已，即與眷屬，詣泥連河岸，到已忽見其水逆流，復作是念：「此水逆流，豈非大沙門神通所作邪？而此大沙門，具大神通，有大威力，乃至大威力，龍亦能攝伏，我以何物，當為供養？」<p>是時，世尊知彼迦葉信佛神通，世尊乃為攝神通力，水即順流。時彼迦葉即生歎異，乃發淨信：「我出家心，豈可止耶！」<p>又復，世尊漸次欲渡泥連河，往縛象聚落中，是時大雲忽起，暴雨澍流，河聲泛漲，如角貝響。世尊爾時於急流中，徐緩而進，水分兩派，步步塵生。<p>時彼迦葉乃作是念：「此大沙門，方涉中流，河水迅急，將非漂沒。」作是念時，乃見世尊，於急流中，水分兩派，步步塵生，漸至其岸。即生歎異：「希有難得！此大沙門名，我於諸世間，曾所未聞。」迦葉爾時乃發淨信：「我出家心，豈可止耶！」<p>迦葉見佛如是等神通事已，轉發最上清淨信心，深生愛樂，乃發是言：「佛大沙門！能作如是神通事業，我以何物，當為供養？」<p>爾時，世尊既至彼岸於縛象聚落中，而乃止息。即於是夜，東方持國天王，來詣佛所，恭敬禮足，彼身光明，廣大照耀。<p>迦葉是夜覩斯光已，至明旦時，往詣佛所，到已白言：「大沙門！夜中何故東方光來廣大照耀？」<p>世尊告言：「夜中所現東方光者，是彼持國天王，來禮我足，彼身光明，照耀如是。」<p>迦葉爾時即作是念：「彼之名字，我等雖聞，而不能見，況復能來禮沙門足？我觀是事，希有難得。」乃發淨信：「我出家心，豈可止耶！」<p>第二夜中，南方增長天王，來詣佛所，恭敬禮足，彼身光明，廣大照耀。<p>迦葉是夜覩斯光已，至明旦時，往詣佛所，到已白言：「大沙門！夜中何故南方光來廣大照耀？」<p>世尊告言：「夜中所現南方光者，是彼增長天王，來禮我足，彼身光明，照耀如是。」<p>迦葉爾時即作是念：「彼之名字，我等雖聞，而不能見，況復能來禮沙門足？我觀是事，希有難得。」乃發淨信：「我出家心，豈可止耶！」<p>第三夜中，西方廣目天王，來詣佛所，恭敬禮足，彼身光明，廣大照耀。<p>迦葉是夜覩斯光已，至明旦時，往詣佛所，到已白言：「大沙門！夜中何故西方光來廣大照耀？」<p>世尊告言：「夜中所現西方光者，是彼廣目天王，來禮我足，彼身光明，照耀如是。」<p>迦葉爾時即作是念：「彼之名字，我等雖聞，而不能見，況復能來禮沙門足？我觀是事，希有難得。」乃發淨信：「我出家心，豈可止耶！」<p>第四夜中，北方多聞天王，來詣佛所，恭敬禮足，彼身光明，廣大照耀。<p>迦葉是夜覩斯光已，至明旦時，往詣佛所，到已白言：「大沙門！夜中何故北方光來廣大照耀？」<p>世尊告言：「夜中所現北方光者，是彼多聞天王，來禮我足，彼身光明，照耀如是。」<p>迦葉爾時即作是念：「彼之名字，我等雖聞，而不能見，況復能來禮沙門足？我觀是事，希有難得。」乃發淨信：「我出家心，豈可止耶！」<p>第五夜中，上方帝釋天王，來詣佛所，恭敬禮足，彼身光明，廣大照耀。<p>迦葉是夜覩斯光已，至明旦時，往詣佛所，到已白言：「大沙門！夜中何故上方光來廣大照耀？」<p>世尊告言：「夜中所現上方光者，是彼帝釋天主，來禮我足，彼身光明，照耀如是。」<p>迦葉爾時即作是念：「彼之名字，我等雖聞，而不能見，況復能來禮沙門足？我觀是事，希有難得。」乃發淨信：「我出家心，豈可止耶！」<p>第六夜中，四方四大天王、上方帝釋天主，俱詣佛所，恭敬禮足，四王身光，四方互照；帝釋身光，上方照耀。然彼諸光，悉於世尊三摩地光中之所收攝。<p>迦葉是夜覩斯光已，至明旦時，往詣佛所，到已白言：「大沙門！夜中何故四方光來，及彼上方光來照耀？」<p>世尊告言：「夜中所現四方光者，是彼四方天王；上方光者，是帝釋天主；俱來禮足，彼諸身光，照耀如是。」<p>迦葉爾時即作是念：「五方俱來，禮沙門足，我觀是事，希有難得。」乃發淨信：「我出家心，豈可止耶！」<p>復次，世尊謂迦葉言：「汝今為我，於菴摩勒林中，取彼菓來。」迦葉以佛威神力故，如言即取持以奉佛。<p>世尊又言：「汝於呵梨勒林中，取彼藥來。」迦葉如言取以奉佛。<p>世尊又言：「汝於贍部樹，先取其菓，次復可取隨應知者種種菓來。」迦葉如言取以奉佛。<p>世尊又言：「汝於北俱盧洲，取彼飯來。」迦葉如言取以奉佛。<p>世尊又言：「汝於三十三天中，取彼曼陀羅華來。」迦葉如言取以奉佛。<p>爾時，迦葉知佛世尊有如是等種種神通，轉復發起最上淨信。世尊知彼心已，於迦葉前，復以神力，以虛空中，別見身相，起三威儀：謂住威儀、行步威儀、加趺坐威儀。如是所現諸威儀相，皆悉迅疾，如履急流，是相亦然；又於空中，化現眾寶，所成樓閣；又復普現，黃金色相。世尊現如是等諸神通已，還攝神力，本相如故。<p>爾時迦葉，常於年中，而擇一日，於自住處，作祀天會。所有摩伽陀國王舍大城頻婆娑羅王，及其國中一切人民，咸來赴會。而彼迦葉，知設會時至，還本住處，乃作是念：「我常所設祀天施會，今正是時，王及人民，咸悉來集。彼大沙門，面相平滿，遠離顰蹙，無復恚怒，出善語言，見者歡喜。此最上善人，若來我舍，我祀天會，何能施作？」<p>爾時世尊，知彼心念已，即現神力，往北俱盧洲，如常乞食，還詣雪山邊，安坐而食，食已於彼作草菴舍，止息一夜。<p>時彼迦葉，祀天既畢，設會亦周，飲食所須，而尚豐溢。迦葉見已，即作是念：「彼大沙門，今時若來，我當授食。」<p>世尊知其念已，從虛空中來現其前。迦葉見已，作如是言：「善來，大沙門！我昨設會，汝何不來？」<p>世尊答言：「知汝起念，故我不來。」世尊即為如念而說。<p>迦葉復言：「汝於今日，何故乃來？」<p>世尊答言：「亦知汝念，欲授我食，故我斯來。」<p>是時，迦葉即作是念：「希有難得！此大沙門，知我心意，此必同我，亦得阿羅漢。」<p>世尊知其所念，即時謂言：「迦葉！汝非阿羅漢，不知阿羅漢法。」<p>迦葉聞已，復作是念：「希有！希有！此大沙門，若心若意，若尋若伺，皆悉能知。」作是念已，頭面著地，前禮佛足白言：「世尊！我今歸佛，出家受具足戒，惟願善逝，哀愍攝受。」<p>佛言：「迦葉！汝今不應投佛出家。所以者何？摩伽陀國王及人民，皆悉宗敬、供養於汝，汝於親屬知識眾中，是最善人，宜應今時審自思忖。」<p>迦葉白佛言：「莫作是說！莫作是說！我於世尊所，生極喜心，發勝愛樂，豈復審思，我今決定歸佛出家。何以故？世尊！我出家已，於沙門婆羅門外道眾中，摧伏一切譏毀過失者，執持勝幢，於王舍大城中，次第經行，表示我優樓頻螺耆年迦葉，能於世尊清淨法中而得解脫，是故我今決定歸佛出家。惟願世尊，哀愍攝受。」<p>佛言：「迦葉！汝能決定歸佛出家者，斯為甚善，然汝今時，亦應與自眷屬而共評議。」<p>爾時，迦葉如佛教勅，即與眷屬而相議言：「汝等當知，佛大沙門，具大神通，有大威力，一切見者，咸生歡喜。我於佛所，深發最上清淨信心，我今決定歸佛出家。」<p>諸眷屬言：「我師聖者尚能如是發輕利心，我等諸人豈不出家？是故今時，亦各樂欲，歸佛出家。」
。
<juan>佛說初分說經卷下<p>西天譯經三藏傳法大師賜紫臣施護奉<#sp>詔譯<p>爾時，優樓頻螺耆年迦葉，與五百眷屬，還詣佛所。到已，偏袒右肩，右膝著地，合掌頂禮，而白佛言：「世尊！我今歸佛出家，奉持戒律，願佛攝受。」<p>佛言：「善來，汝今於我法中，修持梵行。」<p>時彼迦葉，鬚髮自落，袈裟被身，執持應器，成苾芻相。<p>爾時，尊者優樓頻螺迦葉，即以其髮，奉上世尊，作如是言：「世尊！此我之髮，用拭佛足，願佛慈悲，受我所獻。」如是迦葉，既出家已，彼諸眷屬，亦各出家。<p>復次，迦葉即時取彼先事火具，所謂淨草、虎皮、牛皮、果樹皮、三杖、淨水瓶、珂哩哥潔淨器等，而悉棄擲泥連河中。<p>爾時那提迦葉，在於彼河下流之側，與三百眷屬俱，見所棄擲事火之具流至彼已，乃作是念：「我兄優樓頻螺耆年迦葉，豈非為彼人或非人所惱害邪？若不然者，何故棄擲所用之物？」作是念已，即與眷屬，往詣其所。<p>到已，乃見兄及五百眷屬，俱在佛邊，而為苾芻，修持梵行，即作是言：「我兄優樓頻螺，此摩伽陀國王及人民，尊重恭敬，供養於汝，汝於今時，何所見聞，乃於大沙門邊，而能出家，修持梵行？我觀是事，甚為希有。」<p>優樓頻螺迦葉言：「佛世尊者，具大神通，有大威力，能作種種神變等事，我見是相，乃發淨信，於佛法中，出家修道。汝今宜應亦發淨信，歸佛出家。」<p>是時，那提迦葉聞其語已，發出家心，即與眷屬，前詣佛所，偏袒右肩，右膝著地，合掌頂禮，而白佛言：「世尊！我等歸佛出家，奉持戒律，願佛攝受。」<p>佛言：「善來，汝今於我法中，修持梵行。」時彼那提迦葉，鬚髮自落，袈裟被身，執持應器成苾芻相。彼諸眷屬，亦各出家。<p>復次，那提迦葉即時取彼先事火具，所謂淨草、虎皮、牛皮、果樹皮、三杖、淨水瓶、珂哩哥潔淨器等，而悉棄擲泥連河中。<p>爾時，伽耶迦葉亦在彼河下流之側，與二百眷屬俱，見所棄擲事火之具流至彼已，乃作是念：「我兄優樓頻螺迦葉、那提迦葉，豈非為彼人或非人所惱害耶？若不然者，何故棄擲所用之物？」<p>作是念已，即與眷屬，漸次前詣，詢問其故。乃見二兄并諸眷屬，俱在佛邊，而為苾芻，修持梵行。即作是言：「我兄優樓頻螺，此摩伽陀國王及人民，尊重恭敬，供養於汝，汝於今時，何所見聞，乃於大沙門邊，而能出家，修持梵行？我觀是事，甚為希有。」<p>優樓頻螺迦葉言：「佛世尊者，具大神通，有大威力，能作種種神變等事，我見是相，乃發淨信，於佛法中，出家修道。汝今宜應亦發淨信，歸佛出家。」<p>是時，伽耶迦葉聞其語已，發出家心，即與眷屬，前詣佛所，偏袒右肩，右膝著地，合掌頂禮，而白佛言：「世尊！我等歸佛出家，奉持戒律，願佛攝受。」<p>佛言：「善來，汝今於我法中，修持梵行。」時彼伽耶迦葉，鬚髮自落，袈裟被身，執持應器，成苾芻相。彼諸眷屬，亦各出家。<p>復次，伽耶迦葉即時取彼先事火具，所謂淨草、虎皮、牛皮、果樹皮、三杖、淨水瓶、珂哩歌潔淨器等，而悉棄擲泥連河中。<p>如是三迦葉并諸眷屬，俱出家已。時尊者優樓頻螺迦葉於眷屬眾中，即謂一人言：「汝往頻婆娑羅王所，如我詞曰：『優樓頻螺迦葉告白王言，我今并弟眷屬俱，已隨佛出家修道，我先受王諸有信施，今日已還，願王止息。』」使人受命，即往白王。<p>爾時，世尊化三迦葉已，與如是等苾芻眾俱，往詣象頭山。到已安止，即作是念：「迦葉眷屬，雖復耆舊先事火天宗信火法，而不能知諸法無常，我今為說。」世尊作是念已，即時踴身，於虛空中，現大火焰，光明熾盛如是現已。還復本座，告諸苾芻言：「汝等當知，眼根無常，色境無常，眼識無常，眼觸無常。眼觸為緣所生，苦樂捨受，皆悉無常。耳鼻舌身意根無常，聲香味觸法境無常，耳鼻舌身意識無常，耳鼻舌身意觸無常，耳鼻舌身意觸為緣所生諸受，皆悉無常。諸苾芻！貪火無常，瞋火無常，癡火無常，生老死憂悲苦惱，皆悉無常。諸苾芻！是故汝等應如是知諸法無常。<p>「復次，諸苾芻！汝等當知，眼根不受，色境不受，眼識不受，眼觸不受，眼觸為緣所生諸受，皆悉不受。耳鼻舌身意根不受，聲香味觸法境不受，耳鼻舌身意識不受，耳鼻舌身意觸不受，耳鼻舌身意觸為緣所，生諸受，皆悉不受。<p>「諸苾芻！由如是故，一切法不受，以不受故，即遠離塵垢，而得解脫。我生已盡，梵行已立，所作已辦，不受後有。」<p>佛說是法時，會中有六十苾芻，不受諸法，得心解脫，餘諸苾芻，亦悉知法。<p>爾時，世尊說是法已，與苾芻眾，往詣杖林山，到已安止。世尊乃為諸苾芻，現三種神通，所謂神境通、說法通、教誡通，以如是神通，而示利喜。佛言：「諸苾芻！汝等應當如是作意，如是伺察，如是了知，當如是行，即獲利樂。」<p>時，諸苾芻於是三種神通等事，而悉見聞，示利喜已，會中有得心解脫者，說是伽陀曰：「象頭山與杖林山，世尊說法現神變，攝伏外道歸正真，使彼邪心皆解脫。」<p>爾時，世尊謂苾芻眾言：「我今欲入王舍大城。」<p>時頻婆娑羅王，初聞有如來、應供、正等正覺、明行足、善逝、世間解、無上士、調御丈夫、天人師、佛、世尊十號具足，出興於世。於諸天人、梵魔、沙門、婆羅門、大眾中，以自智力，而成正覺，宣說諸法，初善、中善、後善文義深遠，純一無雜，圓滿清白，梵行之相。彼佛會中，有優樓頻螺迦葉、那提迦葉、伽耶迦葉，并諸眷屬，歸佛出家，修持梵行。是佛世尊今日欲入王舍大城，其王即勅修治王城內外，街巷道陌，悉令清淨，燒眾名香，散諸妙華，張設珠瓔，樹立幢蓋，如是普遍處處嚴麗。乃至城中，一切人民，發歡喜聲，互相得聞。<p>時頻婆娑羅王，被新妙衣，著眾寶履，嚴整四兵，與無數眷屬，前後導從，出王舍城，迎候世尊。其王與諸眷屬，出城向遠，漸近世尊，王乃下車，徒步而進。<p>爾時，世尊與諸苾芻，前後圍遶，諸王舍城。王及眷屬，見佛遠至，肅恭前迎，從佛入城。佛入城時，城中人民，異口同音，說伽陀曰：「世尊入此王舍城，出現師子光明相，解脫耆年清淨眾，彼彼恭敬而圍遶。」<p>爾時，頻婆娑羅王前導，世尊往迦蘭陀竹林園中。到已，世尊周遍觀察，王乃為佛敷設其座，佛處座已諸苾芻眾，各居佛後。<p>是時王及眷屬眾中，有禮佛足者，有但合掌頂禮者，有發歡喜心者，有隨發歡喜心即生愛樂者，如是各各伸敬已，退坐一面。王乃復從座起，偏袒右肩，右手執持上妙金瓶，出妙香水，灌世尊手，灌已白言：「我此園林，奉上世尊并四方僧，安止受用此，是最初園林布施，惟願世尊，為我納受。」佛即為受。<p>王禮佛足已，向尊者優樓頻螺迦葉前，歡喜合掌，作如是言：「迦葉此摩伽陀國中，一切人民，宗敬於汝，我亦常所尊重供養，汝今何所見聞，歸佛出家，修持梵行？」<p>迦葉答言：「大王當知，今佛世尊，具大神通，有大威力，能作種種神變等事，以是緣故，我發淨信，歸佛出家。」<p>時眾會中，有生疑念：「此優樓頻螺迦葉，今在大沙門邊，修持梵行，何所求耶？此能歸心，佛能攝受，互見何相，致如是耶？」<p>又復眾中，有作是言：「此優樓頻螺迦葉，今在大沙門邊，修持梵行，不復能得頻婆娑羅王恭敬供養。」<p>爾時，世尊知眾疑已，即告尊者優樓頻螺迦葉言：「迦葉！汝今知時，宜現神通。」<p>是時，迦葉受佛勅已，隨其所應，即入三摩地，猶如鵝王，起現空中，以神通力，身上出火，身下出水；身下出火，身上出水；右邊出火，左邊出水；左邊出火，右邊出水；於其四方，現行坐臥相。現是神通已，從空而下，還住佛前，偏袒右肩，右膝著地，合掌恭敬，頂禮世尊，作是白言：「佛是我師，我是聲聞弟子，若我所知，若我不知，佛悉能知，如佛所了知，是為最上知。」<p>佛言：「迦葉！汝先所作事火之法，汝見何義，為於其中得寂靜耶？能作染耶？如汝所作，皆不解脫，今問此義，汝隨應答。」<p>迦葉白佛言：「我無智故，先所不知，世尊大龍，善為救度，令我今時見無上句。世尊！我先所作，以飲食供設，然火祀天，實不解脫。而飲食者，設使美味種種具足，終不能離三欲之數，今蒙佛開導，我如是見。」<p>佛言：「迦葉！又如汝所作事火等法，於天人世間，不可愛樂。」<p>迦葉白佛言：「我今於佛正法，見最上句，住寂靜意，畢竟不復墮於欲有，別異教中更不修習，是故棄捨事火等法。」<p>爾時，尊者那提迦葉白尊者優樓頻螺迦葉言：「佛世尊者，證涅槃法，離過無染，最上清淨，出世說法，廣大利益。而汝迦葉，亦能善說。」<p>爾時，尊者伽耶迦葉為頻婆娑羅王說伽陀曰：「善來大王聽我說，我大居止伽耶山，正等正覺出世間，說涅槃句我得利。佛最勝者大象龍，無上調伏最上尊，無畏善御諸眾生，三摩呬多心寂靜。我昔長夜心染污，起諸邪見不解脫，佛今破我邪見心，一切纏結皆消散。」<p>是時，眾會疑念皆息，乃知尊者優樓頻螺迦葉，并諸眷屬，歸佛出家，修持梵行，甚為希有。<p>爾時，世尊知彼眾會已息疑心，乃為頻婆娑羅王等，宣說法要，如先佛世尊所說法式，謂施論、戒論、生天之論，欲為染污，生諸過失，愛若不生心即離障。<p>時王并諸眷屬，聞是法已，咸發淨信，歸依佛法僧，受持學句。即於世尊，起安樂心、柔軟心、最上心、離障心、無著心、善順心。<p>是時，世尊知王及眾心開意解，如先佛世尊所說法式，以無數方便，復為宣說，苦集滅道四諦法門。<p>時王并眾不起于座，悉能了知苦集滅道四聖諦理，見法知法，得白淨法、平等法、堅固法、安住法、無恚法、無壞法、無墮法，猶如白衣易受染色，王等獲利，亦復如是。<p>時王并諸眷屬，蒙佛宣說法要，示利喜已，從座而起，頂禮佛足。是時有守空神、守種子神、守國界神、守事業神、守草神、守木神、守畜類神、守樹林神、守道路神，如是諸神，咸作人言，互相謂曰：「世尊具大神通，有大威力，能作種種神變等事。」即說伽陀曰：「今日頻婆娑羅王，并諸眷屬歸依佛，聞法獲利竹林中，我等諸神亦歸佛。」<p>爾時，頻婆娑羅王并諸眷屬，右遶世尊，出離眾會。<p>復次，王舍城有一外道，名刪闍夜，與自眷屬，居止其中。而刪闍夜，後亡歿已，彼二弟子，一名舍利子，一名大目乾連。是二弟子，棄捨彼眾已，互相謂言：「我等二人，若先有所證，必相告語。」<p>後於一時，有尊者烏波西那，食時著衣持鉢，入王舍城，次第乞食。時舍利子，見彼尊者自遠而來，諸根調寂，威儀整肅，即作是念：「今此尊者威儀進止，希有最上。」念已，前詣問言：「尊者！汝師何人？復說何法。」<p>烏波西那答言：「我師是大沙門，於大眾中，決定宣說無屈伏力廣大法門。」<p>舍利子言：「汝今可能於彼法門，若少若多，為我宣說。」<p>烏波西那言：「我師所說，緣生之法。緣生法者，謂一切法從因緣生、從因緣滅。」復以是義，說伽陀曰：「若法因緣生，法亦因緣滅，是生滅因緣，佛大沙門說。」<p>時，舍利子聞是法已，遠塵離垢，得法眼淨，即說伽陀曰：「如是緣生妙章句，尊者為我善開示，我於那庾多劫中，不見不聞今得遇。」<p>說是伽陀已，又言：「尊者！世尊今在何處？」<p>烏波西那答言：「世尊今在迦蘭陀竹林精舍。」又言：「我今得詣世尊處不？」彼答言：「汝當隨意。」<p>時舍利子憶念大目乾連先所言約，今應往告，念已即往。時大目乾連見舍利子進止威儀勝彼先時，知必證法，乃謂舍利子言：「汝有所證耶？」<p>舍利子言：「世尊所說緣生之法，烏波西那為我略說，我已證悟，如彼所說伽陀曰：「『若法因緣生，法亦因緣滅，是生滅因緣，佛大沙門說。』」<p>大目乾連聞是法已，遠塵離垢，得法眼淨。<p>佛說此經已，迦葉等諸大聲聞，及一切世間天人、阿修羅、乾闥婆等，聞佛所說，歡喜信受。