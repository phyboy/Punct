<juan>佛為阿支羅迦葉自化作苦經<p>失譯<p>如是我聞：<p>一時，佛住王舍城耆闍崛山。<p>爾時，世尊晨朝著衣持鉢，出耆闍崛山，入王舍城乞食。<p>時有阿支羅迦葉，為營小事，出王舍城，向耆闍崛山。遙見世尊，見已詣佛所，白佛言：「瞿曇！欲有所問，寧有閑暇見答與不？」<p>佛告迦葉：「今非論時，我今入城乞食，來還則是其時，當為汝說。」<p>第二亦如是說，第三復問：「瞿曇！何為我作留難？瞿曇！云何有異？我今欲有所問，為我解說。」<p>佛告阿支羅迦葉：「隨汝所問。」<p>阿支羅迦葉白佛言：「云何——瞿曇！——苦自作耶？」<p>佛告迦葉：「苦自作者，此是無記。」<p>迦葉復問：「云何——瞿曇！——苦他作耶？」<p>佛告迦葉：「苦他作者，此亦無記。」<p>迦葉復問：「苦自、他作耶？」<p>佛告迦葉：「苦自、他作，此亦無記。」<p>迦葉復問：「云何——瞿曇！——苦非自非他、無因作耶？」<p>佛告迦葉：「苦非自非他、無因作者，此亦無記。」<p>迦葉復問：「瞿曇！所問苦自作耶？答言無記。他作耶？自、他作耶？非自非他、無因作耶？答言無記。今無此苦耶？」<p>佛告迦葉：「非無此苦，然有此苦。」<p>迦葉白佛言：「善哉！瞿曇！說有此苦，為我說法，令我知苦見苦。」<p>佛告迦葉：「若受即自受者，我應說苦自作；若他受他即受者，是則他作；若受自受、受他受復與苦者，如是者自他作，我亦不說；若不因自、他，無因而生苦者，我亦不說。離此諸邊，說其中道。如來說法此有故彼有，此起故彼起；謂緣無明行乃至純大苦聚集，無明滅則行滅，乃至純大苦聚滅。」<p>佛說此經已，阿支羅迦葉遠塵離垢，得法眼淨。<p>時，阿支羅迦葉見法得法，知法入法，度諸狐疑，不由他知，不因他度，於正法律，心得無畏，合掌白佛言：「世尊！我今已度，我從今日歸依佛、歸依法、歸依僧，盡形壽作優婆塞，證知我。」<p>阿支羅迦葉聞佛所說，歡喜隨喜，作禮而去。<p>時，阿支羅迦葉辭世尊去，不久為護犢牸牛所觸殺，於命終時，諸根清淨，顏色鮮白。<p>爾時，世尊入城乞食。時有眾多比丘，亦入王舍城乞食，聞有傳說阿支羅迦葉從世尊聞法，辭去不久，為牛所觸殺，於命終時，諸根清淨，顏色鮮白。諸比丘乞食已還出，舉衣鉢洗足，詣世尊所，稽首禮足，退座一面，白佛言：「世尊！我今晨朝眾多比丘，入城乞食，聞阿支羅迦葉從世尊聞法律，辭去不久，為護犢牛所觸殺，於命終時，諸根清淨，顏色鮮白。世尊！彼生何趣？何處受生？彼何所得？」<p>佛告諸比丘：「彼已見法知法，次法不受於法，已般涅槃，汝等當往供養其身。」<p>爾時，世尊為阿支羅迦葉受第一記。