<juan>比丘避女惡名欲自殺經<p>西晉沙門法炬譯<p>如是我聞：<p>一時，佛住舍衛國祇樹給孤獨園。時有異比丘，在拘薩羅人間住一林中。時彼比丘與長者婦女嬉戲，起惡名聲。時彼比丘作是念：「我今不應共他婦女起惡名聲，我今欲於此林中自殺！」<p>時彼林中，止住天神作是念：「惡不善，不類此。比丘不壞無過，而於林中欲自殺身，我今當往，方便開悟！」<p>時彼天神化作長者女身，語比丘言：「於諸巷路四衢道中，世間諸人為我及汝起惡名聲，言我與汝共相習近，作不正事。已有惡名，今可還俗，共相娛樂。」<p>比丘答言：「以彼里巷四衢道中，為我與汝起惡名聲，共相習近，為不正事，我今且自殺身。」<p>時彼天神還復天身，而說偈言：「雖聞多惡名，苦行者忍之，不應苦自害，亦不應起惱。聞聲恐怖者，是則林中獸，是輕躁眾生，不成出家法。仁者當堪耐，下、中、上惡聲，執心堅住者，是則出家法。不由他人語，令汝成劫賊，亦不由他人，令汝得羅漢；如汝自知已，諸天亦復知。」<p>爾時比丘為彼天神所開悟已，專精思惟，斷除煩惱，得阿羅漢。