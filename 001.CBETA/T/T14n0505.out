<juan>佛說隨勇尊者經<p>西天譯經三藏朝奉大夫試光祿卿傳法大師賜紫沙門臣施護等奉<#sp>詔譯<p>如是我聞：<p>一時，佛在王舍城迦蘭陀竹林精舍，與苾芻眾俱。<p>時有尊者名曰隨勇，在王舍城側尸陀林間，蛇聚孤峯之上大僧坊中，而獨經行。忽為毒蛇之所噬蠚，蛇之身形瘦細精光、猛惡可畏，如安惹那舍羅迦。即時，隨勇尊者呼苾芻眾謂言：「諸尊者！我為毒蛇之所噬蠚，膚體潰壞，今宜置我於僧坊外，無令延毒而復流散。」<p>是時，尊者舍利子去隨勇尊者所止不遠，在一樹下坐，聞彼隨勇發如是言，聞已即時往詣其所，到已謂言：「尊者隨勇！我向觀汝面及諸根，本無異相，何故今時乃發是聲？」<p>隨勇答言：「尊者！我為毒蛇之所噬蠚，膚體潰壞，今宜置我於僧坊外，無令延毒而復流散。<p>「尊者舍利子！若我取著，眼是我眼是我所；耳鼻舌身意是我，意是我所；色是我，色是我所；聲香味觸法是我，法是我所；地界是我，地界是我所；水火風空識界是我，識界是我所；色蘊是我，色蘊是我所；受想行識蘊是我，識蘊是我所；我若取著如是等法，面及諸根可有異相。<p>「尊者舍利子！我不如是取著諸法，謂眼是我，眼是我所；乃至識蘊是我，識蘊是我所；今此何故面及諸根有是異相？」<p>舍利子言：「尊者隨勇！若我、我所見及我慢等斷取著已，復能了知所斷根本永斷無餘，如破多羅樹心不復更生，證無生法者，彼復何有異相可得？」<p>時尊者舍利子，以尊者隨勇置僧坊外，僵仆于地。<p>爾時尊者舍利子，即說伽陀曰：「智者善行於梵行，復常善修正道因，臨捨壽時喜心生，如重病人得輕差。智者善行於梵行，復常善修正道因，臨捨壽時喜心生，猶如棄置惡毒器。智者善行於梵行，復常善修正道因，能頴脫於捨報時，如人出離於火宅。智行梵行修正道，悉觀世間如草木，都無義利無所成，畢竟一切無繫著。」<p>爾時，尊者舍利子為隨勇尊者安置事已，往詣佛所，到已頭面禮世尊足，具陳上事。<p>佛言：「舍利子！彼隨勇善男子，若於爾時得聞我說勝妙伽陀及大明章句，彼定不為毒蛇所蠚，潰壞其身。」<p>舍利子白佛言：「世尊！何等勝妙伽陀？何等大明章句？願為我說。」<p>爾時，世尊即說伽陀曰：「持國天王我行慈，愛囉嚩尾龍亦然，阿說多哩劍末羅，悉體埵子悉慈愛。廣目天王我行慈，黑瞿曇龍慈亦然，難陀烏波難陀龍，彼二行慈亦如是。我於無足行慈愛，二足四足亦復然，及彼多足諸有情，等行慈心悉無異。一切龍等行慈愛，彼龍棲止大海中，於諸有情普慈心，若情若器皆如是。所有一切有情類，乃至蜎飛及蠕動，普願銷除病惱因，一切獲得安隱樂；所有一切有情類，乃至蜎飛及蠕動，普以賢善平等觀，一切蠲除諸罪惡。蛇之為毒極猛熾，其毒能壞人身命，而彼蛇窟山峯中，我常處之而遊上。我為無上世間師，我常宣說真實語，以我真實語業因，我身蛇毒不能入。所有貪瞋及癡法，此三世間為大毒，世尊大覺毒不侵，佛真實力能破毒，所有貪瞋及癡法，此三世間為大毒，世尊正法毒不侵，法真實力能破毒；所有貪瞋及癡法，此三世間為大毒，世尊淨眾毒不侵，僧真實力能破毒，世間所有諸毒中，而彼貪毒最為上，唯佛能破能攝持，由斯諸毒皆息滅。」<p>爾時，世尊說大明曰：<p>「怛❥（切身）佗（一句）<#sp>唵（引）凍蜜里（引）（二）<#sp>凍蜜里（引）（三）<#sp>凍彌（引）（四）<#sp>鉢囉（二合）凍彌（引）（五）<#sp>那致（引）（六）<#sp>蘇那致（引）（七）<#sp>計（引）嚩致（引）（八）<#sp>母那曳（引）（九）<#sp>薩三摩曳（引）（十）<#sp>難帝（引）（十一）<#sp>難底里（引）（十二）<#sp>泥（引）里（引）（十三）<#sp>泥（引）羅計（引）尸（引）（十四）<#sp>嚩（引）里（引）（十五）<#sp>嚩（引）羅計（引）尸（引）（十六）<#sp>嗢里（引）（十七）<#sp>泥羊（二合）虞（引）里（引）莎（引）賀（引）（十八）」<p>佛言：「舍利子！彼隨勇善男子！若於爾時得聞我說如是伽陀及大明章句，彼定不為蛇毒所蠚潰壞其身。」<p>舍利子白佛言：「世尊！如佛今說勝妙伽陀及此大明章句，彼隨勇苾芻蛇所蠚時，離於佛所，如是妙法其云何得？」<p>爾時，尊者舍利子說是語已，頭面著地禮世尊足，出於佛會。