<juan>阿闍世王問五逆經<p>西晉沙門法炬譯<p>聞如是：<p>一時，婆伽婆在羅閱城靈鷲山，與大比丘眾五百人俱。<p>提婆達兜詣阿闍世王所，到已即就座坐；時王阿闍世，即從坐起，頭面禮調達足，還就座坐。<p>時王阿闍世白調達言：「我曾——聞尊者調達！——彼沙門瞿曇常作是語：『有五逆罪，若族姓子，族姓女為是五不救罪者，必入地獄不疑。云何為五？謂殺父，殺母，害阿羅漢，鬪亂眾僧，起惡意於如來所。如是五不救罪，若有男女施行此事者，必入地獄不疑。』我今——調達！——躬殺父王，我亦當入地獄耶？」<p>時調達告阿闍世王：「大王！勿懷恐懼，為有何殃？為有何咎？誰為殃而受報？誰作殃當受其果？然大王亦不為惡逆，所作惡者，自當受報。」<p>時眾多比丘，到時著衣持鉢，入羅閱城乞食。時眾多比丘，入羅閱城乞食，聞王阿闍世語調達言：「尊者調達！我聞沙門瞿曇作是說言：『有五不救罪，若有男女，施行此五事者，必入地獄不疑。』我無辜躬殺父王，我當入地獄中耶？」時調達報言：「勿懼，大王！誰作殃，殃由何生？誰作惡後受報？王亦不作殃，所作殃者，自當受報。」<p>時眾多比丘從羅閱城乞食已，食後收攝衣鉢，以尼師壇著肩上，至世尊所，頭面禮足，在一面坐，便說阿闍世王所共論議，具向世尊說。<p>時，世尊便說此偈：「愚者知是處，言殃謂無報，我今觀當來，受報有定處。」<p>是時，世尊告諸比丘：「彼摩竭國阿闍世王，雖殺父王，亦當不久來至我所，當有等信於我所；命終之後，當墮地獄如拍毱。」<p>時有一比丘，白世尊言：「從彼泥犁命終，當生何處？」世尊告曰：「從彼泥犁命終，當生四天王處。」<p>比丘白言：「從彼命終，當生何處？」世尊告曰：「比丘！從彼命終，當生三十三天。」<p>比丘白言：「從三十三天命終，當生何處？」世尊告曰：「比丘！從三十三天命終，當生炎天上。」<p>比丘白言：「世尊！從彼命終，當生何處？」世尊告曰：「從炎天上命終，當生兜術天。」<p>比丘白言：「世尊！從兜術天命終，當生何處？」世尊告曰：「從兜術天命終，當生化自在天。」<p>比丘白言：「從化自在天命終，當生何處？」世尊告曰：「比丘！從化自在天命終，當生他化自在天。」<p>比丘白言：「世尊！從他化自在天命終，當生何處？」世尊告曰：「比丘！從他化自在天命終，當生化自在天，生兜術天、炎天、三十三天、四天王天，復當來生人間。」<p>比丘白言：「世尊！從此命終，當生何處？」世尊告曰：「比丘！摩竭國王阿闍世，二十劫中，不趣三惡道，流轉天人間，最後受身，剃除鬚髮，著三法衣，以信堅固出家學道，當成辟支佛，名無穢。」<p>比丘白言：「甚奇！甚特！世尊！作如是殃罪，受是快樂，成辟支佛，名曰無穢。」<p>世尊告曰：「摩竭國王阿闍世，發意成就，眾善普至。比丘！堪任發意成就，得拔濟地獄；若發意不成就者，因緣成就，雖未生地獄，猶可設方便不至地獄。」<p>比丘白言：「若彼人二事俱成就者，彼當生何處？」世尊告曰：「彼二事成就，當生二處。云何為二？生天、人間。」<p>比丘白言：「彼發意成就，因緣不成就者，此二事有何差別？」<p>世尊告曰：「比丘！發意成就，因緣不成就，此是❥根；發意不成就，因緣成就，比丘！此是利根。」<p>比丘白言：「鈍根，利根，有何差別？」<p>世尊告曰：「鈍根者——比丘！——所為不進；利根者——比丘！——聰明黠慧。」<p>比丘白言：「此二有何差別？當還何業？」<p>是時，世尊便說此偈：「智慧世為上，當至安隱處，諸能知等業，斷彼生有死。<p>「是謂，比丘！有是差別。」<p>是時，彼比丘聞佛所說，歡喜奉行已，即從坐起，頭面禮足，遶三匝便退而去。<p>是時，彼比丘即其日到，時著衣持鉢，入羅閱城乞食，詣彼摩竭王宮門外。<p>時王阿闍世，遙見彼比丘來，見已便勅守門人：「云何守門人？我先已勅，釋種比丘勿放入此，除尊者調達。」<p>時彼守門人執彼比丘手，驅出門外。時彼比丘舉右手，語摩竭國王言：「我是大王大善知識，是安隱處，無有眾惱。」<p>時王報言：「云何比丘？而觀何義，作是說言『我是大王善知識，是安隱處』？」<p>時彼比丘，告王阿闍世言：「世尊說王，作是言：『摩竭國王雖殺父王，彼作惡命終已，當生地獄如拍毱。從彼命終，當生四天王宮；從彼命終，當生三十三天；從彼命終，當生炎天，兜術天，化自在天，他化自在天；從彼命終，復當生化自在天，兜術天，炎天，三十三天，四天王宮；復當生此間受人形。如是，大王二十劫中，不趣三惡道，流轉人間，最後受人身，當剃除鬚髮，著三法衣，以信堅固，出家學道，成辟支佛，名曰無穢。』所以然者，如是大王，當得是無根之信。」時彼比丘說是語已，便退而去。<p>時王阿闍世，聞彼比丘所說，亦不歡喜，復不瞋恚，亦不受彼所說，便告耆域王子曰：「耆域！沙門來至我所而作是言：彼如來、至真、等正覺見授決，殺父王而作是惡逆，命終後當生地獄如拍毱。從彼命終，當生四天王天，三十三天，炎天，兜術天，化自在天，他化自在天；從彼命終，復當生化自在天，兜術天，炎天，三十三天，四天王宮；從彼命終，當生人間；最後受人身，剃除鬚髮，著三法衣，以信堅固，出家學道，成辟支佛，名曰無穢。汝往——耆域！——彼沙門瞿曇所，審有是語不？」對曰：「如是，大王！」<p>時耆域王子，受摩竭國王教，便出羅閱祇城詣靈鷲山，至世尊所。到已頭面禮足，在一面坐。時耆域王子，從摩竭國王所說言教，盡向如來說。世尊告曰：「如是，耆域！佛世尊言無有二，所說隨事。所以然者？耆域！彼王阿闍世當成無根信。耆域！諸有男女，彼一切亦當有是趣而無有異。」<p>時耆域王子，從如來受是教已，即從坐起，頭面禮足，便退而去。詣摩竭國王所，到已便語王阿闍世言：「彼如來、至真、等正覺實有是語。所以然者？諸有得無根信者，而無有異。願王當詣彼如來，至真，等正覺所。」<p>時王報言：「耆域！我聞彼沙門瞿曇有是呪術，能降伏人民，使外道異學無不受其教，是故我不堪任往見沙門瞿曇。且住，耆域！我當觀察彼沙門瞿曇，為有一切智不？設當有一切智者，然後我當往見彼沙門瞿曇。」<p>時耆域王子，從摩竭國王聞是語，出羅閱城詣靈鷲山，至世尊所。到已頭面禮足，在一面坐，以此義白世尊言。<p>時世尊告曰：「耆域！摩竭國王不久當來至我所，當成無根信，設我取泥洹日後，當供養我舍利。」耆域王子歡喜踊躍，不能自勝。時世尊與耆域王子說微妙法，令發歡喜。<p>時耆域王子，從如來聞此深法，即從坐起，頭面禮足，遶三匝便退而去。時耆域王子，聞佛所說，歡喜奉行。