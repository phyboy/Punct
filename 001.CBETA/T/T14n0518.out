<juan>佛說旃陀越國王經<p>宋居士沮渠京聲譯<p>聞如是：<p>一時，佛在舍衛國祇樹給孤獨園，與千二百五十比丘俱。<p>時有國王，號名旃陀越，奉事婆羅門道，王治國政輒任用諸婆羅門。<p>王小夫人，特見珍重，時兼娠。諸夫人憎嫉之，以金賜婆羅門，令譖之於王言：「此人凶惡，若其生子，必為國患。」<p>王聞之，甚愁憂不樂，問婆羅門言：「當如之何？」<p>婆羅門言：「唯當并殺之耳。」<p>王言：「人命至重，何可殺之？」<p>報言：「若不殺者，必有亡國喪身之憂，禍不細也。」<p>王便聽用其言，遂見抂殺，便葬埋之。<p>兒後於塚中生，其母半身不朽，兒得飲其湩。乃至三年，其塚崩陷，兒後得出，與鳥獸共戲，暮即還塚中宿。<p>兒時年六歲，佛以普慈，念其勤苦與鳥獸同群，即化為沙門，被服往呼，問之言：「汝是誰家子？居在何處？」<p>兒歡喜報言：「我無家居，但栖宿此塚中耳，今乞隨道人去。」<p>佛言：「汝隨我去，何等為乎？」<p>兒報言：「我今善惡，終當隨道人。」<p>佛便將其到祇洹中，見諸比丘威儀法則，意甚樂之，便白佛言：「我欲乞作比丘。」<p>佛即聽之，以手摩其頭，髮墮，袈裟自然著身，名為須陀，從佛受尊戒，勤意精進，心不懈怠，七日便得羅漢道。<p>佛語須陀：「從佛受尊戒，拔欲之根本，生死得自在，今宜往度彼旃陀越王。」<p>須陀承佛教，頭面著地，為佛作禮。往到其國，住在宮門，請見於王。臣下白王言：「外有道人，乞欲見王。」<p>王聞之即出，與相見，問言：「我大有所憂者，當如之何？」<p>道人言：「何所憂耶？」<p>王言：「我年已長，且欲過時，國無續嗣，為之愁憂。」<p>道人聞王語，初不應之，獨笑而已。王便恚言：「我與道人語，初不答我，而反獨笑。」即欲治殺之。須陀知其意，便輕舉飛翔，上住空中，分身散體出入無間。王見其威神變化，即恐怖悔過言：「我實愚癡，不別真偽，唯願大神一還，令我得自歸命。」<p>須陀即從空中下住王前，謂王言：「若能自歸，甚善！當自歸於佛，佛是我大師，三界之尊，度脫眾生。」王便勅群臣嚴駕，當到佛所。須陀便以道力，如申臂頃，將王及人民，俱到佛所，頭面著地，為佛作禮，歸命三尊，乞受五戒，為優婆塞。<p>佛告王言：「欲知比丘須陀者，是王昔所用婆羅門言譖，殺兼娠者子也。母死之後，子於塚中生，塚中母半身不朽，得飲其湩，乃至六年，今隨我為道，乃致於此。」<p>王聞佛言，更恐怖不能自勝。<p>佛言：「昔拘先尼佛世，有國王號名佛舍達，王及國中三億人皆隨王供養三尊。時有凡人，居貧無業，常為國中富姓賃放牧，養牛數百頭。見王及人民供養比丘僧，即問言：『卿等何所為乎？』人民答言：『吾等供養三尊，後當得其福。』即復問言：『得何等福耶？』人民報言：『人有淨心施三尊者，後所在處安樂尊貴，無有勤苦。』即念言：『我居貧窮，但賃放牧，自無飲食，當何以施？』即念言：『唯當還取牛湩，煎以為酪酥，淨心上比丘。』比丘僧呪願言：『令汝世世所在處當得其福，自後展轉更生死，輒受其福：或上為諸天，或下為王侯。』<p>「乃後為王時，出遊獵，見國中人有好牸牛懷犢，王便令人取牛殺之。夫人語王：『莫令人殺其子也。』時牛主追還，破取其子養護之。其主恚言：『當令王如此牛也。』自後魂神來為王作子，時未出生，母為王所殺，欲知須陀者即是也；須陀母見抂殺者，則是時王夫人也；婆羅門者牛主是也。須陀所以於塚中生，其母半身不朽，得飲其湩以自長大者，由其宿命以酪酥上比丘僧故。」<p>佛言：「罪福響應，如影隨形，未有為善不得福，行惡不受殃者。」<p>王聞佛說經，意解即得須陀洹道；國中人民皆隨王奉五戒，行十善，歸命三尊，或有得須陀洹、斯陀含、阿那含、阿羅漢者。四輩弟子、天龍鬼神，聞經歡喜，前為佛作禮而去。