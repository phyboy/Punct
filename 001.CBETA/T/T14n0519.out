<juan>佛說摩達國王經<p>宋居士沮渠京聲譯<p>聞如是：<p>一時，佛在羅閱祇竹園中，與千二百五十比丘俱。<p>時有國王，號名摩達王，時當出軍征討，選國中人民數百萬人，皆應赴從。<p>時有比丘，已得羅漢道，到其國分衛，並見錄，將詣王宮門。王有馬監，令比丘養視官馬，勤苦七日。王後身自臨視軍陣，比丘見王，即於其前，輕舉飛翔上住空中，現其威神。王便恐怖，叩頭悔過：「我實愚癡，不別真偽。推問國內誰令神人為是者，今當有所治殺。」<p>比丘告王言：「非王及國人過也，自我宿命。行道常供養師，我時為師設飯，師謂我言：『且先澡手已，乃當飯。』我愚癡，心念言：『師亦不養官馬，何故不預澡手？』師即謂我言：『汝今念此輕耳，後重如何？』我聞是語，便愁憂。師知其意，便念言：『我會當泥洹，何故令人惱耶？』即以其夜三更時般泥洹。從來久遠，各更生死，今用是故，受其宿殃，養馬七日。夫善惡行，輒有殃福，如影隨形。」<p>王聞比丘說罪福，意解歡喜，乞得歸命於神人。比丘告言：「卿當自歸於佛，佛為三界師。」<p>王及國人民，皆隨比丘到佛所，稽首為佛作禮，受五戒作優婆塞。佛便為王及人民現相好威神，光曜天地，復為說無常、苦、空。王於是便得須陀洹道，國中人民皆受五戒十善，歸命三尊，月日齋戒，以為常法。<p>阿難整衣服，作禮白佛言：「是王及國中人民，見佛聞經即解，何以故？」<p>佛言：「及昔摩父佛時，是比丘作沙門，王時為優婆塞，淨意供養三日，令我所在處常得其福。今已得度世之道，今來會此，聞經便得須陀洹道。」<p>四輩弟子、天龍鬼神，聞經歡喜，前為佛作禮而去。