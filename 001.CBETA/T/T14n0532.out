<juan>私呵昧經（一名菩薩道樹）<p>吳月氏優婆塞支謙譯<p>聞如是：<p>一時佛在王舍國竹園中，與大比丘眾千二百五十人俱。<p>爾時有誓心長者子，名私呵昧，與五百弟子俱出王舍大國，欲到竹園中。未至，遙見佛經行，身色光明無央數變，非世俗所可聞見。五百弟子自相與語讚歎言：「佛端正無比，威神乃爾。以何因緣於世有是？作何等行，積何功德，能得是身？當往問之。」<p>五百弟子皆以恭敬意，戰慄肅然，衣毛起竪，前為佛作禮，却住一面。私呵昧便前白佛言：「佛身乃爾，非世所見。何因致是？本行何等，積何功德？」<p>佛問私呵昧言：「若見何等，言『佛身乃爾，非世所見』？」<p>私呵昧便於佛前而說偈言：「持想視不可見，人中尊經行時，足上下蓮花現，形端正無可不。空身慧能現法，一切地皆震動，丘墟者悉為平，地高者則為卑。若舉足經行時，已經行於地時，其身住地右轉，其地轉無能知。若下足蹈地時，於經行便不見，其跡處若如畫，一切相皆悉見，其相輪無有色，然於地悉為現。今所見非世有，以是故知甚尊，無有能見其頂，亦不左亦不右，亦不前亦不後，一切處不可得。當何因知其意？當何緣了其智？用是故心所怪，願為我分別說。是慧身何從得？其根本云何致？所施行何等法？當何作成其實？願為我斷所疑，解吾等所可疑。其佛慧云何得？令吾等初發意，願次第分別說，菩薩等所當行，可自致成衍事，得神足到十方。」<p>佛言：「善哉！善哉！私呵昧！所問甚深！甚深！多所憂念，多所安隱諸天及人。愍傷十方，欲使度脫，起諸菩薩大士意，皆令精進。」佛告私呵昧言：「我為汝說之。諦聽！諦受！」<p>私呵昧即言：「受教。」<p>佛言：「若有善男子、善女人當行六事，未起菩薩意便起求。何等六？一者依佛住；二者入正道不復還；三者內意自曉了；四者得善知識因自依；五者常有大願；六者無怯弱心，不厭智慧。是為六。」<p>佛爾時說偈言：「若有人依佛法，入正道諦不還，常依附善知識，便從是得大願。其內意以曉了，如是人不怯弱，於智慧悉備足，如是者能受法。」<p>私呵昧白佛言：「以起意者，為有幾意喜？」<p>佛言：「以起菩薩意者，有六意喜。何等為六？一者以得喜意不離佛；二者受決語入正道；三者作醫王主，治人生、老、病、死；四者我作將，從生死脫人於五道；五者我作海中大船師主，度脫海流人；六者我在冥中作大明主，破壞愚癡。是為六意喜。」<p>佛爾時說偈言：「以得意不離佛，受決語入正道，作醫王愈一切，如是行得可意。我於世為尊將，欲度脫眾厄難，諸生、死及老、病，一切人諸所著。我所見勤苦人，展轉墮五道中，吾當作大船師，至度脫海中人，於冥中作大明，有盲者悉與眼，諸諛諂及愚癡，一切人與智慧。」<p>私呵昧白佛言：「以何喜意，為有幾功德休息？」<p>佛言：「以起菩薩意者，有六事身意得休息。何等為六？一者以得從地獄、禽獸、餓鬼勤苦脫出，身意得休息；二者以得脫於八難處；三者以得脫諦，不復入九十六種道；四者以得度應儀各佛法；五者以得在第一法器，不復轉；六者以住佛嚴教，不斷佛道。是為六功德休息。」<p>佛爾時便說偈言：「以度脫諸惡道，身遠離八難處，諸外道不受名，如是輩悉遠離。於應儀及各佛，一切人諸著者，悉過度起尊意，一切法過其上。我今為諸法器，一切佛及與法，亦不斷佛嚴教，以是故得可意。虛空體常可盡，於影響亦可見，不如是勇猛者，行無邊不可盡。」<p>私呵昧白佛言：「起菩薩意者，當復行何等法所可作者？」佛言：「起菩薩意者，當向行六事。何等為六？一者當行布施，二者當持戒，三者當忍辱，四者當精進，五者當一心，六者當行智慧。是為六事行。」<p>佛爾時便說偈言：「布施者大施與，若作行當護戒，忍辱者及精進，以過禪、智慧上，即於前受慧語，於人中為當雄，是功德其獨尊，諸菩薩所當行。如是者於一切，行特異無有雙，所在處為尊雄，見持過無數供。」<p>私呵昧白佛言：「菩薩欲得無所從生法忍，當何以致之？」<p>佛言：「菩薩有六事行，疾得無所從生法忍。何等為六？一者不計有身，二者不計有人，三者不計有壽，四者不計有形，五者不計無有，六者不計常有。是為六事行。菩薩從是疾得無所從生法忍。」<p>佛爾時便說偈言：「吾我、人及與壽，亦不計有是形，心不念有與無，智慧者當遠離。口所說因緣法，其因緣無所有，一切法無所起，以是故得法忍。」<p>私呵昧白佛言：「菩薩大士已得無所從生法忍，用幾事得一切智？」<p>佛言：「菩薩大士已得無所從生法忍，有六事得一切智。何等為六？一者得身力，二者得口力，三者得意力，四者得神足力，五者得道力，六者得慧力。」<p>私呵昧白佛言：「何等為身力？」<p>佛言：「身力者，牢強如金剛，無瑕穢，火不能燒，刀不能斷，一切人無能動搖者。是為身力。」<p>「何等口力？」<p>佛言：「口力者，有六種聲，如來口所說聲，能遍三千大千日月。是為口力。」<p>「何等意力？」<p>佛言：「意力者，悉使百千億魔來，不能動搖佛一毛。是為意力。」<p>「何等為神足力？」<p>佛言：「神足力者，持一足指，能震動三千大千日月，其中人民無有驚怖者。是為神足力。」<p>「何等為道力？」<p>佛言：「道力者，十方諸佛為一切人說經法，中無空缺，各得其所。是為道力。」<p>「何等為慧力？」<p>佛言：「慧力者，一切人意所知、行所知、念可知、念脫知，以一時悉合會，彈指頃持智慧，所可知、所可見、所可學，皆悉知、見、覺。是為慧力。已得無所從生法忍菩薩大士，以是六事得一切智。」<p>佛爾時便說偈言：「身勇猛不可計，無有能破壞者，若以火及與刀，終不能害是身。一切人及與力，若以杖亦罵詈，欲危身不能傾，亦不能動其毛。大音聲聞梵天，常住止無所畏，所說法開三千，無能有遏是言。意尊貴難可當，諸菩薩性自然，魔一億欲嬈亂，終不能動其意。其神足悉以備，便能動是天地，已成是神足者，便能覺得為尊。若以得成道覺，即能覺致尊雄，佛與皆悉具足，便從是轉法輪。」<p>私呵昧白佛言：「已成一切智，如來、無所著、正真覺用幾法住？」<p>佛言：「成一切智，童孺！如來用六法住。何等為六？一者佛十種力，二者四無所畏，三者佛十八法不共，四者有大哀，五者一切無能見佛頂者，六者有三十二大人之相。是為六法住。」<p>佛爾時便說偈言：「十種力是佛力，四無畏悉已過，一切度諸法上，以是故人中將。以得成無蓋哀，無有能見佛頂，亦非天及與龍、一切人不能見。如是者勇猛相，以遍布三十二，是一切皆以成，便得為人中上。」<p>私呵昧白佛言：「已得一切智，如來、無所著、正真覺用幾法滅度？」<p>佛言：「已得一切智，童孺！如來用六法滅度。何等為六滅度？時，童孺！如來便留五分滅度。何等為五？一者戒身，二者定身，三者智慧身，四者度脫身，五者度脫示現身。是為留五分不滅。愍傷一切人故。滅度時，童孺！如來以無央數事，讚歎、稱譽比丘僧功德，令人布施，哀愍一切人故。滅度時，童孺！如來因散身骨令如芥子，哀傷一切人故。滅度時，童孺！如來為諸菩薩說我所以索無上正真道者，但用愍傷一切人故。滅度時，童孺！如來用十方人故，因說十二部經，令一切人各得其所。何等十二？一者聞經，二者說經，三者聽經，四者分別經，五者現經，六者譬喻經，七者所說經，八者生經，九者方等經，十者無比法經，十一者章句經，十二者行經。是為十二部經。哀護一切人故，滅度時如來因廣說四自歸。何等為四？一者但取要不取識；二者但取法不取識；三者但取慧不取形；四者但取正不取說。是為四自歸。已得一切智，童孺！如來以是六法滅度。」<p>佛爾時便說偈言：「佛爾時將滅度，為一切現安隱，為十方留五分，悉愍傷人、非人。住舍利於世間，為一切破碎骨，如芥子深粟分，其得者莫不尊。其於是供養者，人非人快無極，於天上及人中，所生處無勤苦。如見我供養時，滅度後及舍利，其有意清淨者，是二事無差特。佛囑累比丘僧，於尊貴無有上，在其中大施與，受福德天與人。留經戒十二部，佛住此於十方，諸菩薩所當行，今數習起好心，十道地三篋經，及普明度無極，哀一切人非人，於後世作示現。便廣說四自歸，一切無持諸法，哀世俗說是經，佛爾時便滅訖。」<p>爾時私呵昧童孺便於佛前說偈言：「我亦當復取佛，善哉快無上慧，何所人聞是法，不起生菩薩意？今五百諸弟子，皆以來在是間，吾當令悉起意，故勸勉菩薩行。譬若如種樹者，從潤澤得生芽，以潤澤得長大，便與莖及與節，次得枝及與葉，從枝葉故得花，以有華便有實，然其後便復生。菩薩意亦如是，從六法便得生，因是意便能信，以能作是法生。是義諦現是經，一切佛所可說，次得枝及與葉，然其後便復生。如是樹得長者，菩薩樹無有上，若欲得倚是樹，為一切作安隱。如是法為大樹，以是故為是佛，悉愍傷一切人，所當行菩薩行。」<p>私呵昧白佛言：「如來滅度後，有幾功德非應儀各佛所能及？」<p>佛言：「童孺！如來滅度後，有六功德非應儀各佛所及也。何等為六？一者如來滅訖後，舍利得供養，諸天、龍、鬼神、質諒神、執樂神、金鳥神、似人形神、胸臆行神、人、非人，皆來供養舍利，為作禮，無有極；二者如來滅訖後，人皆從三界得出——欲界、色界、無色界；三者如來滅訖後，四輩弟子行福供養比丘僧；四者如來滅訖後，十二部經悉遍布閻浮提內；五者如來滅訖後，若邊地及諸大國不解經法，無義理處，及諸外道法於其中當興盛；六者如來滅訖後，若有人聞佛所行、佛神足、佛變化、佛智慧，多起愛清淨，恭敬起意，從是因緣，得生天上人中受福。是六功德，非應儀各佛所能及。」<p>佛爾時便說偈言：「以供養舍利者，得為天及與人，若供養比丘僧，常擁護諸比丘。住於法行法者，以過度於三界，若聞是法要者，如其時便當作。若邊地及諸國，人聞是無上法，若人聞佛功德，便即起菩薩意。」<p>私呵昧白佛言：「云何無上正真道為諦？」<p>佛言：「有六法為諦。何等為六？一者眼離色是為諦；耳、鼻、口、身、意離色是為諦。」<p>佛爾時便說偈言：「六非耳聲與眼，於其中了無色，不相視是為諦，其欲學當如是。耳與鼻不相連，是身、口及與意，莫令心起是事，無所念是為諦。無所想是為諦，諸色著當遠離，諸所有不相連，是所謂為正諦。」<p>爾時私呵昧便於佛前說偈言：「快善哉無念法，何人聞不願樂？諸恐懼皆度脫，於愛欲無所著。」<p>佛爾時便為私呵昧童孺說偈言：「若無禮於諸佛，亦無敬於正法，不親近於眾僧，聞是教便不喜。若有人無有信，亦於戒甚狹劣，以怯弱無精進，於是法便不可。多瞋怒蔽卒暴，志迷亂不感分，性輕易無智慮，是曹輩便不樂。若魔子與魔使，及邪見外道人，堅住疑在羅網，聞是言不信受。」<p>私呵昧白佛言：「是曹輩非法器人，我當為作法器。唯願佛授吾決！」便於佛前說偈言：「譬若壞器之人，於大法不能持，當用是過人故，我為其作法器。唯願佛授我決，今至意從內發，當親近善知識，求菩薩與同志。其貧者我令富，不信者教令信，弊惡者令持戒，為人故皆擁護。常為說忍清淨，開導之使悔過，及普明度無極，蠕動類皆度脫。以空法教導人，令一切脫生死，授菩薩發快心，於法中所當行。分舍利皆悉遍，令眾生得安隱，留經戒於十方，令一切常習行。」<p>佛告私呵昧童孺言：「過去諸佛皆授若決已，我今亦當復授若決。今現在無央數國土諸佛轉法輪者，是諸佛皆復授若決已。」<p>私呵昧童孺從佛聞所授決，便大歡喜，即住虛空去地百四十丈，從上下來，以頭面著佛足，為佛作禮。<p>時五百弟子見大變化，便於佛前說偈言：「儻加教哀吾等，唯願佛授我決，後五濁弊惡世，吾等輩當持法。若數諫及罵詈，弊惡人加捶杖，爾時世有是人，我當教自悔責。爾時世我曹等，諸苦惱皆當忍，為一切人非人，授吾等以要決。吾等輩悉朽身，不貪惜於壽命，但願樂在空閑，於供養無所慕。」<p>佛爾時便為五百弟子說偈言：「是五百諸弟子，今悉來在此間，當爾時於後世，皆當發菩薩心。猶當更小勤苦，於壽命當短少，當是時所在處，見供養無央數。我初發菩薩時，亦世世忍勤苦，若曹學當如是，便自致人中王。法本空無吾我，哀一切數說是，我爾時於彼世，為若等現形像。諸菩薩皆歡喜，讚歎言佛常在，為一切作安隱，示現人佛形像。一切剎與十方，今現在諸法王，佛為諸菩薩故，皆悉放大光明。無勝慈弘大士，今現在第四天，數勸樂諸菩薩，亦勸勉示深法。爾時世作行者，多有人皆發意，如宿命有餘殃，若意亂應畢罪。志所索無厭極，亦不能自飽滿，他餘事不樂作，常求佛菩薩行。諸弟子莫愁憂，雖勤苦不能久，於是世壽終後，便生上兜術天。當願生安隱國，壽無極法王前，妙藥王國土中，無怒佛教授處。常當願到彼生，於是世壽終後，便於彼得神足，悉供養諸佛前。行六法得自成，今佛時悉授決，皆度脫三惡道，以遠離八難處。諸邪道及大網，以裂壞得脫去，無所著緣一覺，於其中悉過上。」<p>爾時五百弟子聞佛授與決，皆大歡喜，即住虛空中去地二十丈，從上來下，為佛作禮，白佛言：「我等、私呵昧云何得封拜？」<p>佛爾時便笑，無央數色色各異，從佛口出，光照無央數佛國，還繞身三匝，於頂上便不見。<p>爾時阿難從坐起，正衣服，右膝著地，叉手，頭面著佛足，白佛言：「佛何因緣笑？既笑，當有意。」<p>佛爾時便為阿難說偈言：「私呵昧在上頭，弟子中師第一，皆當共同一劫，於人中為尊雄。當於是賢善劫，後五濁弊惡世，悉於中畢其罪，便從是得神足。然其後神足具，便飛到億剎土，供養已便得佛，其佛號蓮花上。」<p>爾時五百弟子於佛前讚歎佛說偈言：「今佛說吾等輩，得封拜當為佛，教一切作功德，無央數不起念。我爾時時法王，當住於閻浮提，菩薩者道樹經，為一切廣說法。若有人聞經問，便即起菩薩意，吾等輩皆勸佛，願尊雄授與決。今佛者一切父，常愍傷人非人，用子故加慈哀，大尊將分別說。當爾時於是經，然於後起恭敬，便即起菩薩意，為人故問其義。大尊雄為具說，菩薩意有何德，若黠人聞是法，便發起菩薩意。」<p>佛爾時為五百弟子說偈言：「若有聞便信者，菩薩樹無上尊，我一切授與決，皆當得人中王。意所願勇猛大，發菩薩便直前，其志意甚清淨，便得生清淨實。於色欲出三界，便即起菩薩意，持是意作功德，疾得度三界去。一切人所作行，皆著於三界中，若其意無所著，菩薩者無有上。若菩薩起經意，為一切說道樹，有功德便教導，持是經能示現。菩薩事以具說，所當教悉以遍，其餘法不可數，其法微不可說。無量慧悉具足，用是故得為佛，哀愍傷一切人，常修習菩薩行。」<p>爾時阿難白佛言：「是經名為何等？當云何奉行之？」<p>佛語阿難：「是經名『菩薩道樹經』，若當諷誦持之！」<p>阿難白佛言：「何因名為『菩薩道樹經』？」<p>佛語阿難：「譬如種樹，稍稍生芽，後生莖、節、枝、葉、花、實。如是阿難！於是經初發意菩薩便得喜，從喜身意得休息，具足六度無極行變謀明德，便得無所從生法忍，具足一切智慧，轉於法輪乃至滅度，便分布舍利住後後法用。是故阿難！是名『菩薩道樹經』。」<p>佛說已，私呵昧童孺及五百弟子、諸比丘僧及天人、龍鬼、質諒神聞經，皆大歡喜，前以頭面著地，為佛作禮而去。