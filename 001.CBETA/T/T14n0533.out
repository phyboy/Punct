<juan>菩薩生地經<p>吳月氏優婆塞支謙譯<p>聞如是：<p>一時佛遊於迦維羅衛國釋氏精廬，尼拘類樹下坐，與五百比丘眾俱。<p>是時，城中有釋種長者子，名差摩竭，行詣佛所，稽首畢，一面坐，叉手白佛言：「菩薩何行疾得無上正真之道，普具三十二相，從一佛國到一佛國，臨壽終時其心不亂，所生不墮八難之處，常知去來之事，悉成諸法周滿達事，知一切法無所罣礙，信解空行，得不起法忍，恒以至心欲作沙門，未曾犯戒，不樂居處？」<p>佛言：「大哉！差摩竭！乃問菩薩之行，忍辱為本，以立忍力乃疾得佛。忍有四事，何等為四？一曰、若罵詈者，默而不報；二曰、若撾捶者，受而不挍；三曰、若瞋恚者，慈心向之；四曰、若輕毀者，不念其惡。」<p>佛時頌曰：「撾罵不以恚，輕毀亦不恨，菩薩忍如是，所問悉可得。慎言不欺慢，未曾起亂意，不犯不有惡，是行得佛疾。開士常以忍，敦誠行大慈，是用得成佛，三十二相明。從事於惡者，常憙加捶杖，害心施於人，是不離惡道。邪見自貢高，急憋好瞋恚，彼為自投冥，終不近菩薩。愚以貪強梁，自用無禮敬，不知孝父母，是以有獄苦。夫欲疾得佛，常修戒德本，依受善師教，等心施於人。<p>「又有四事行疾得佛。何等為四？一曰、愛樂明經，好菩薩道，盡心護法，教誨於人；二曰、遠離女人，不與從事；三曰、常好布施沙門、梵志；四曰、以不睡臥，心習空行。」<p>佛時頌曰：「若以樂沙門，常勤護經道，愛法不遠師，如是人難得；深學求佛意，多聞廣開人，好施無慳心，是行得佛疾；女人不可親，敗德亂世間，從事於欲者，未曾近菩薩；是以清高士，常防遠女色，淨修菩薩道，大悲濟天下。」<p>於是差摩竭，即解身珠寶瓔珞用散佛上，佛之威神，令其所散止於虛空，化成寶蓋，中有五百化人出，亦解身珠寶以散佛上，俱發聲言：「願發無上正真道意。」<p>差摩竭見諸化人，踊躍歡喜，問佛言：「此化所出，從天來耶？四方四隅地中出耶？」<p>佛報言：「是化不從十方來，亦非天，亦非龍，亦非神，亦非人，亦非地、水、火、風、空，非色、痛、想、行、識，亦非意、非心、非作、非往、非來，亦非今世，亦非後世，亦非生死；是人名化，字無從生，號為空，如影現於鏡中，無執、無捨、無由來、無所得，無我、無人、無命、無識；若男子女子，見知諸法如化無識，聞此好信而行應者，是即佛子，為已去冥、興世間明，為能降魔成極大德，是為沙門梵志，為清淨菩薩大人，為無從生，已得授決，為不退轉無上之人，信樂此法為如是也。」<p>佛告差摩竭：「若聞此經，而心驚怪、誹謗、形笑，當知是輩非沙門梵志，是為外道放逸之人，為無反復惡師之人，為暗蔽無眼詐稱菩薩，是為誣罔、觝突之人也。」<p>於是弊魔來問佛言：「信此法者能有幾人？」<p>佛報魔言：「有四百億欲天及人，皆得無所從生法樂，於中立是。」<p>時，差摩竭得不起法忍，五百比丘及五百清信士、二十五清信女，皆得立不退轉地，壽終悉當生於西方無量壽佛清淨國，常護持無數佛法，教化成就一切人民，使不退轉，如是無極恒沙邊劫，當於此土以次作佛。<p>魔聞佛言，稍稍却行，而謂佛言：「後可不須復說此法也！」<p>賢者阿難白佛言：「當何名此經？以何奉持之？」<p>佛語阿難：「是經名為『菩薩生地經差摩竭所問』，當奉持之。百劫行五度無極而無大智、無菩薩者，不如諷誦此經、義以分布為人說。」<p>佛時頌曰：「若信學生地經，其功德無有量，斯已度三惡道，後受者福皆然。」<p>佛說此已，差摩竭及四輩弟子、諸天龍神，皆歡喜受持。