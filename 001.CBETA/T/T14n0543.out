<juan>佛說巨力長者所問大乘經卷上<p>宋西天同譯經寶法大師賜紫沙門智吉祥等奉<#sp>詔譯<p>如是我聞：<p>一時，世尊在舍衛國祇陀園林給孤獨舍，與大比丘眾千二百五十人俱，皆是阿羅漢。一切漏盡離煩惱縛，心善解脫慧善解脫，如大龍王神用變化，諸所應作無所未辦，除去重擔逮得己利，心智解脫諸法自在，善能修習到彼岸行。復有尊者阿難，多聞利根而為上首；復有五百菩薩摩訶薩，得諸陀羅尼住三摩地，俱在眾中。<p>爾時，舍衛大城有一長者，名曰巨力，色相具足名稱遠聞。而是長者其家巨富，多諸金銀、瑠璃、硨磲、碼碯、珊瑚、琥珀、大摩尼珠奇妙珍寶，種種庫藏悉皆盈溢，資財五穀不可算數，一切受用珍玩之具，隨意滿足。凡欲所須亦無闕乏，出入息利周遍他國無處不有，其諸驅役奴婢僕從執作吏人，象馬車乘亦復眾多。<p>於是長者所居之地，壯麗嚴雅重門樓閣，堂房舍宇雜寶間飾，光明互照園苑池沼，奇異華果盡集其中，種種莊嚴餘無可比，婇女妓樂悉皆上妙，唯除王者餘無所及，長者於中極受娛樂，晝夜六時曾無有間。於是長者復有五百長者以為弼輔，主執珍寶，守持庫藏資生之具。<p>爾時，巨力長者忽於一時，善根成熟心生覺悟，即自念言：「浮世匪堅如夢所見，一切色相終歸磨滅，而此身者，體性本空亦復敗壞，五欲樂因增生苦果，群盲迷倒無解脫時。」即於是時，呼諸長者皆來集坐，告彼眾人：「皆應寂靜各各諦聽，一切諸法，緣聚而生緣散而滅，體性非實終歸敗壞，眾生妄念起諸分別，執有我身及我眷屬，不知無常剎那生滅，錢財屋宅翻成他有，愚癡自大造五趣因，結業既成受諸異報，惡道易往善趣難生。汝等當知人身難得，今更若能於剎那頃，發生正念斯謂為難。<p>「汝諸長者，還能知彼諸佛如來出興世間，難得值遇，既生佛國，信心不退此亦為難。於佛正教起信向心，厭離世俗出家為難。雖復出家，能修比丘清淨梵行息除惡緣，而是為難。晝夜精勤習諸禪那遠離散亂，亦復為難。若性聰慧，善能分別諸法真偽，此則為難。今得為人復遇善王，息諸鬪諍住安樂地，亦甚為難。若諸眾生，修諸功德生如來國心常堅固，是亦為難。<p>「又諸眾生，能以方便善巧語言，種種勸誘諸善知識，營修福業往詣佛所親近供養，是則為難。若有眾生，遠離貧窮鮮薄愚癡，多諸福慧生佛國土，於眾人中，能作種種莊嚴佛事，此則為難。若有眾生，於聲聞乘精進禁戒欲求解脫、於辟支佛乘欲求解脫、於無上乘欲求解脫，真實為難。」<p>爾時巨力長者，說是三乘及諸事已，謂眾人言：「如我所說應生覺悟，了達色相不得堅固。」<p>是時，坐中五百長者聞說是事，如昏醉人殊無醒覺。于時眾中有一長者，從坐而起，白巨力長者言：「我等今者咸皆有疑，云何名為聲聞緣覺及無上乘？云何世間所有色相五欲樂具，體性不堅剎那生滅？重為我等分別解說，願樂欲聞。」<p>爾時，巨力長者語彼長者及眾人言：「今此舍衛大城，於祇陀林給孤精舍有佛世尊，三明六通具八解脫，十力、四無所畏、十八不共功德具足，名一切智號天人師。在彼集會，為眾說法決眾疑網。我與汝等可共俱往親近供養，請問如來如是妙法。」<p>時五百長者聞如是說，各各歡喜踊躍無量，持妙香華種種珍寶，從巨力長者俱詣佛所，右繞三匝，頂禮佛足，恭敬供養歌詠讚歎，退坐一面。<p>爾時世尊觀彼長者等，善根成熟堪受勝法，告巨力長者并五百長者言：「汝等何因而來至此？」<p>爾時眾中有一長者，從坐而起，偏袒右肩右膝著地，合掌恭敬讚歎世尊，而作是言：「我等先聞巨力長者方便教示，世間色相五欲樂具，性不堅實會歸磨滅，乃至廣說，今此人身甚為難得，若復能於一剎那頃發生正念斷邪妄心，斯亦為難。諸佛如來出興世間，值遇亦難，既生佛國須具信心，斯亦為難。於佛正教起信向心，厭離世俗忻求出家，此亦為難。雖復出家，能修比丘清淨梵行息諸惡緣，是則為難。晝夜精勤習諸禪那遠離散亂，亦復為難。<p>「若性聰慧，善能分別諸法真偽，此則為難。今得為人復遇善王，息諸鬪諍住安樂地，亦甚為難。若諸眾生，修諸功德生如來國，是亦為難。又諸眾生，能以方便善巧語言，種種勸誘諸善知識營修福業，往詣佛所親近供養，是則為難。<p>「若有眾生，多諸福慧生佛國土，能作種種莊嚴佛事，此則為難。若有眾生，於聲聞乘辟支佛乘及無上乘，欲求解脫，真實為難。是時巨力長者為我等輩，說世間法乃至三乘及諸難事，我等雖聞皆不曉悟，各各願樂，親近如來、應、正等覺，有大神通具一切智，惟願慈悲廣為我等，開示演說三乘妙法及諸難事，世間人身色相五欲，虛幻不實終歸磨滅，令諸聞者悟生滅相，究竟修行菩薩聖道，皆得發生阿耨多羅三藐三菩提心。」<p>爾時，世尊告彼長者等言：「善哉！善哉！諸善男子，汝等善能請問如來三乘妙法及諸難事，色相幻化五欲不堅，汝等諦聽善思念之，如來、應、正等覺出現世間，隨眾生性說三乘法，方便開示種種譬喻，稱彼根宜信解曉悟，令各漸證清淨涅槃。<p>「若有眾生，有如來性，於無上乘善根成熟，聞佛演說阿耨多羅三藐三菩提法，心無怯畏愛樂忻求，智慧明了精進修學，雖遇苦緣冤家逼害堅固不退，究竟證於無上菩提。<p>「若諸眾生，於辟支佛乘善根成熟，聞佛說於十二因緣流轉還滅順逆觀行，諦了無疑深生信解，或因世間四時榮謝，覺悟無常獨證聖果。<p>「若諸眾生，於聲聞乘善根成熟，聞佛說於四聖諦法，隨有所解，知苦斷集證滅修道，四向四果證於無學，如是三乘權實頓漸，各隨眾生根器大小，愛樂修學，遠離生死解脫安樂。」<p>爾時，巨力長者并五百長者，聞佛所說咸皆歡喜，踴躍無量同聲讚言：「善哉！善哉！能仁大士！善能演說三乘妙法，我等今者，願樂欲聞無上大乘，甚深法義祕密之行，種種言辭方便譬喻，令我等輩於阿耨多羅三藐三菩提法而無疑惑，深生信解堅固修學，終證菩提心無退捨。」<p>爾時，世尊告巨力長者并諸長者言：「彼無上乘最勝深法，是菩薩摩訶薩大智大悲所行之道，非諸聲聞及獨覺人安足處所，故凡夫人難信難解，汝等當知合掌諦聽。<p>「善男子！若諸眾生，住本性中，於無上乘欲求修習，當於一切有情起大悲心，平等救護愛念攝受，如己師長如己父母、兒女、眷屬親愛憐愍，以清淨心設廣大施，見裸露者施之衣服，見飢渴者施之飲食，見貧窮者施以資財，見病苦者施以良藥。床敷、臥具、田園、屋宅，上妙珍寶、花鬘、瓔珞，末香塗香諸供養具，乃至男女眷屬及自身命，行於布施，為趨菩提心無悋惜，不由他教，性自修習檀波羅蜜。<p>「若見眾生不樂佛法不行正道，毀訾三乘住於邪見，斷絕善根縱貪瞋癡，造諸罪業，命終當墮那落迦中及諸惡趣，受種種苦無有休息，而是修行無上乘者，於彼有情起大悲心眷念憐愍不惜身命，發大誓願住彼諸趣苦有情所，方便語言說種種法，化彼有情發菩提心，續諸善念厭苦報身忻菩薩行，令於未來同志修習清淨施行堅固無失，亦以資財飲食衣服自身肢體及親眷屬，花鬘瓔珞床敷臥具，末香塗香資生之具，了悟色空心無耽著，悉能捐捨志樂，自求阿耨多羅三藐三菩提法，亦復展轉化諸有情同修勝行。<p>「若有眾生，求無上乘心無下劣，堅固修習尸波羅蜜，有大願力修持淨戒，清淨無染非有毀犯，於三種戒漸次修學，行住坐臥威儀具足，調伏三毒密護諸根，魔境現前心速覺悟不生愛樂，雖遇惡人及諸冤對勢力逼遣，而此行人心住正念。設有所犯無愛著心，身語意業離過清淨，於諸善法遍能習學，於諸有情悉皆饒益遠離損害，於諸聲聞及辟支佛作無作戒，無片捨心，乃至世間人天善戒，亦能守護。<p>「若有眾生，求無上乘行忍辱行，成就修習羼波羅蜜，瞋恚輕微性自柔軟，於諸有情多所饒益，遇諸冤家訶罵捶打苦言加謗，而是行人不生怨怒，歡喜任持；或遭寒熱貧病困乏諸逼迫事，為趨菩提安受眾苦。設有惡人欲相謀害，復加凌辱損惱身命，而是行人，觀諸有情緣生幻有剎那滅謝，不見有情，唯存空法故，不起心還生逆害。<p>「若有眾生求無上乘，為欲成就毘梨耶波羅蜜，勇捍進求菩薩勝法，始從發起大菩提心，習諸正行，雖遇苦緣未嘗退怠，煩惱冤賊競相損害，被精進甲禦捍令伏，心常勇猛無諸怯畏，經歷長時堅固不退。<p>「若有眾生求無上乘，寂靜修學禪那波羅蜜，止息散亂正念現前，調暢身心，速離麁重沈掉障染，適悅輕安正智顯現。<p>「若有眾生求無上乘，心自聰敏，性能修習般若波羅蜜多，智慧明了博達真偽，方便開導善巧分別邪正因果，愚癡闇鈍障染輕微。<p>「若有眾生，為求阿耨多羅三藐三菩提法，心常平等離冤親相不生分別。若見眾生，行於布施及不布施，心無愛惡。若見眾生，守護淨戒及有毀犯，亦無愛惡。若見眾生，修忍辱行及不忍辱，能行精進及不精進，修諸禪那無禪那者，智慧明了愚癡闇鈍，於如是等諸眾生類，離分別相皆無愛惡，彼此高下平等所觀，謂此諸法本無差別，同一法界無別自性，摩訶衍義最上菩提，是諸如來圓滿妙智。<p>「若有眾生，於無上乘起一念信，乃至發心，求於阿耨多羅三藐三菩提，即此是名向如來家住菩薩地。」<p>爾時，巨力長者并五百長者等，聞佛所說如是妙法，歡喜踴躍，得未曾有，而白佛言：「大悲世尊！善為我等，分別演說大乘法要，令我等輩深生信解愛樂修學。若諸眾生，為求無上最勝大乘，不惜身命，捐捨舍宅資財寶物，及諸眷屬，飲食衣服床敷臥具，花鬘瓔珞末香塗香，及以種種諸供養具，我等今者皆願學彼諸菩薩人，求無上乘修菩提行，不惜身命及諸眷屬，上妙珍寶資生之具，布施供養，及行菩薩諸波羅蜜。惟願如來、應、正等覺，為我等輩，攝受證知令不忘失。」<p>爾時，世尊告巨力長者并諸長者言：「汝等諦聽，若有眾生為求菩提悲愍有情，雖復布施不求富貴，雖復持戒不求端嚴，雖復忍辱不求眷屬，雖復精進禪定智慧，為愍眾生求無上乘，不為世間輪迴因果。若有眾生利根智慧，了達世間色身五欲生滅幻化，但有假名無實體性，觀其身相，卵胎濕化假和合成，如沫如泡乍生乍滅，眾生妄念謂得久居。<p>「復觀此身，由如陽焰本無實體，從渴愛生妄情為水，亦如芭蕉體無堅實，今此身者，畢竟是幻從顛倒生，虛假浮脆，亦如曠野空無所有，亦如行廁穢污充滿，一身九竅常流不淨，亦如穢井滿中臭惡，深可厭惡，又如冤賊亦如毒蛇，甚不可愛，五欲煩惱由若瀑流，漂溺有情入生死海，汩沒流轉難有出期。<p>「汝等今者，親近如來學菩薩行，厭離世間五欲塵勞，色身敗壞一切不堅，求於無上最勝大乘，漸次修習諸波羅蜜，欲證解脫甚為難得。」
。
<juan>佛說巨力長者所問大乘經卷中<p>宋西天同譯經寶法大師賜紫沙門智吉祥等奉<#sp>詔譯<p>爾時，世尊復告巨力長者及諸長者言：「汝等宿植善本信根堅固，欲學菩薩摩訶薩所修之行，伏斷障染求證菩提，應當觀彼諸有情類，從無始來輪迴流轉，持苦報身經歷多生不可限數，而此色身無有堅實如幻如化。<p>「是諸有情，顛倒妄念搆造業因，外藉眾緣積集成就，如水為氷及如聚沫，五蘊四大先業為因招感勢力，積集諸種住識藏中。假彼父母情愛和合貪喜俱極，最後各出濃厚精血，號羯羅藍，識依於彼最初而住，以至後時精血交結，不淨凝成處於胎中。所歷諸位，業風內吹肢相增長，由業勢力漸漸所資，色身四大諸根具足，心識煩惱亦共俱生。既離胎胞，外風所觸楚痛發聲，於一切境不能明了，風緣動轉有出入息，飲噉母乳結生便利，心識現行生諸分別，耽眾食味資益諸根，皮膚、血肉、腸胃、骨髓、髮毛、爪齒、涕唾便利，身形肢體好醜之相。<p>「從自業因受諸異報，貪瞋癡慢煩惱隨逐，於冤親境妄生違順，五欲色相縱意染著，於業報身復增業報，密近惡友踈慢尊親。於菩薩人及真實法，心不愛樂亦不餐採，恣任愚癡造作諸惡，瞋恚暴害諂曲嫉妬，忿戾鬪諍捶打罵辱，損惱有情。於男女色橫生染著，如繩縛物不相捨離，於自身相不念無常，謂得長時永無殞謝，於諸資財及以珍寶，多求積聚而無厭足。<p>「塵勞垢染覆蓋心識，不修智慧增長無明，不覺世間男女色相，及以自身五根四大雜染所起，由顛倒緣墮不淨處，皮膚、血肉、髮毛、爪齒本無自相，從彼貪愛結業所生，流轉輪迴因緣不斷，生死苦果無暫停息，煩惱業火燒逼身心，於晝夜時未嘗安適，愚盲闇鈍懈怠放逸，不樂菩提違背聖道。於自心垢不求清淨，身常倨傲心意貢高，誣謗因果輕毀賢善。於有為相虛幻空法，不覺不知，如是無智諸有情類，處生死海無有出期。<p>「汝諸長者！於如是事應悉覺悟，了知色相珍玩資具男女眷屬，假緣而有相會暫時，眷念方隆已歸磨滅，五蘊身相本性皆空，由諸妄因受諸異報，如夢中人歷種種事，覺已皆空都無所有。<p>「是故，菩薩摩訶薩志求阿耨多羅三藐三菩提，於諸色相覺悟解脫，障染輕微智慧明了，雖發大願往諸趣中受種種身，為化眾生心無顛倒，如是乃至遍十方剎，隨順眾生作諸事業，布施軟語利行同事，方便攝受饒益有情，捨邪見家入於正道，修諸善行同趣大乘，遠至菩提誓無退屈。<p>「善男子！菩薩摩訶薩為求阿耨多羅三藐三菩提，身心清淨得四總持，於名句義印忍不忘諦審思惟，達彼真實諸法自性。<p>「菩薩摩訶薩，身心清淨，於諸有情平等任持，不生冤親憎愛分別。<p>「菩薩摩訶薩，身心清淨，不著世間上妙美食，唯餐法喜禪悅之味。<p>「菩薩摩訶薩，身心清淨，觀諸世間一切有為生滅之相，皆是虛妄無有真實。<p>「菩薩摩訶薩，身心清淨，孝養父母敬順師長，承受教誨無輕慢心。<p>「菩薩摩訶薩，身心清淨，生於上族為大國王，正法化民息除鬪諍。<p>「菩薩摩訶薩，身心清淨，遠離暴害屠兒魁膾，諸惡律儀旃陀羅行，少欲知足無不與取，常修梵行絕愛染心。<p>「菩薩摩訶薩，身心清淨，言語真實離於虛妄，音聲清徹令人樂聞，說法如泉流注不斷。<p>「菩薩摩訶薩，身心清淨，善能調伏貪瞋癡等，於三有果心不染著，苦法資具亦不捨離，智慧現前心常明了。<p>「菩薩摩訶薩，身心清淨，四等六度晝夜修習，乃至長時無少疲倦，八萬四千煩惱塵勞，一一對治生諸功德。<p>「菩薩摩訶薩，身心清淨，不著菩提不厭生滅，於諸法中心得自在，或入流轉或證涅槃。<p>「菩薩摩訶薩，身心清淨，於今佛說最上大乘，深生愛樂，及能憶念過去諸佛甚深經典，任持不忘，亦能宣轉諸佛法輪，如大江河流注無盡。<p>「菩薩摩訶薩，身心清淨，遠離諂曲憍慢嫉妬惡獸毒蟲畢舍遮行，慈愛有情不生損惱。<p>「菩薩摩訶薩，身心清淨，不貪資具不念飲食，不捨貧乏及與孤露，所生之處資財豐足，眷屬成就身相端正，有大威德。<p>「菩薩摩訶薩，身心清淨，於一切樂無不了知，於一切苦無不解脫，生老病死親愛別離，所欲難得仇讐會遇眾苦，現前悉能曉了，不為惱觸，觀諸有情及以色相，如夢如幻無有堅固。<p>「汝諸長者，隨其所聞當如是知，諸大菩薩身心清淨，四大五蘊色身空聚畢竟非實。」<p>爾時，世尊復告巨力長者等言：「善男子！如是菩薩摩訶薩，於生死界，其所愛身為緣有情，示現形相無有希求，於種種境遠離愛染，身心平等無取無捨，常作善事利益安樂，饒益眾生未嘗懈廢，所有壽命於三界中或增或減，隨順眾生，所樂差別，為令覺悟心無所欲。<p>「於諸眾生平等一觀，於諸世中上妙珍寶受用之具，金銀庫藏錢財穀米，衣服飲食床榻臥具，塗香末香花鬘瓔珞婇女眷屬，一切世間種種上妙嚴飾之具，於自所有色身壽命，而是菩薩摩訶薩悉無愛戀。<p>「若有眾生，而來求乞錢財、穀米、金銀、庫藏珍妙之物，衣服、飲食、床榻、臥具、塗香、末香、花鬘、瓔珞，男子、婇女、內外眷屬，色身壽命，悉皆能捨，未甞有心於剎那頃暫生慳悋。何以故？是菩薩摩訶薩，久悟虛幻，於生滅相而無染著，為欲圓滿六波羅蜜到於彼岸，度脫眾生亦離苦際。是故於此生滅因緣虛幻境相，唯求遠離，無心取著故無悋惜。<p>「善男子！當知菩薩摩訶薩，如是修行六到彼岸微妙勝行，精進長時無少懈怠，即當速得成就無上正等菩提，永契真常心無退轉。」<p>爾時，世尊為諸長者，重宣此義而說偈言：「善哉長者，汝等當知，是菩薩人，於生滅法，種種身相，種種壽命；嚴飾之具，婇女眷屬，為欲圓滿，六波羅蜜，轉化眾生，遠離苦際，於此所有，皆不愛著。汝善男子！歡喜諦聽，於菩薩行，當勤修習，勿以貪瞋，煩惱繩索，晝夜繫縛，淪墮三塗，無有休息。汝善男子！是身猶如，飲食之器，內外之間，常令清淨，諸惡毒物，不令入中。參諸上味，若有飲噉，損壞色身，及與壽命，身中若有，貪瞋癡等，煩惱毒藥，參諸法味，眾生飲噉，損壞法身，及與慧命。汝善男子！一切眾生，無始時來，少有智慧，如彼嬰兒，但念乳食，餘無知見，於諸境相，不能分別，生滅過患，由因感果，果復造因，智不現前。心常癡暗，唯貪飲食，資益四大，常處夢中，而無醒覺，於佛教法，心無修習，猶如醉人，言無義味。於五欲境，未甞遠離，晝夜邪思，唯增苦惱，愁憂積集，身心放逸，縱無明流，入生死海，漂沈汩沒，受諸業報，飢寒困苦，羸瘦憔悴，遠於彼岸，不能解脫。此諸眾生，從久遠來，於自真心，塵惑所昏，不能覺悟，故於幻境，貪愛染著。汝諸長者！當知己身，假因緣成，無有堅固，但由業力，造作招集，生死輪迴，受諸異報，循環遠劫，無解脫時。智者觀之，深心厭捨，凡夫愚昧，不念無常，著我著人，專自逸樂，不親善友，自構業緣。身壞命終，當墮地獄，輪轉三界，受諸苦惱，大火逼身，逃竄無地。諸佛大悲，哀愍世間，自無信心，亦難救護。智者自知，色身虛幻，無有真實，但由業因，之所招集，根塵大種，和合積聚，假名為身，如沫如泡，畢竟無體，膿血敗壞，何所愛著？是故當知，於此聚中，作不淨觀，深生厭離；勤修聖法，趣不壞身，遠離眾惡，近善知識，信最上乘，修菩提行，廣修福慧，生佛國中，身心安樂，清淨無畏。以微妙衣，及上飲食，床榻臥具，花鬘瓔珞，無價寶香，種種資具，充足無乏，以清淨心，歡喜供養。慚愧勝解，希除罪業，增長福智。如是之人，百千劫中，於無上乘，發生信解，漸以覺悟，實性真空，本來寂靜，如海湛然，無有增減，雖遇風緣，水成波浪，即波為水，動靜一源。如是了知，住佛境界，不生惡趣，漸息輪迴，百千俱胝，那庾多劫，明了心地，貪瞋癡慢，煩惱業因，而不現行，雜類苦果，自然不受，色身堅固，經無量時，歡喜快樂。心無邪念，亦無妄想，於顛倒境，常生思惟，善說法要，利益眾生，自無病行，令他亦無。適悅調順，安隱快樂，深入禪定，離諸苦縛，常以善行，守護眾生。不作惡緣，親近智者，稱揚如來，最勝妙法，恭敬讚歎，踊躍奉行。觀諸世間，有為事相，皆如幻夢，無一真實，了知飲食，色力壽命，煩惱苦本。愚夫無知，耽染愛著，無一剎那，暫時間斷，味諸飲食，增長過失，善友教誨，心不信受。遇惡知識，密近隨逐，深入愚癡，不能覺悟，於諸塵境，妄想執著，晝夜無時，染諸娛樂。智者觀之，深生厭捨，又諸世間，色相幻惑，畢竟衰謝，妻子男女，眷屬因緣，如行路人，暫時而會，因緣報盡，恩愛別離，難以剎那，相戀而住。汝諸長者！當知幻身，譬如畫師，繪眾色相，好醜雖成，畢竟當壞。又如冬月，積水為氷，堅厚暫時，終鎔成水。所以者何？色相虛幻，體性非實。而愚癡人，隨境生貪，染著愛樂，心既顛倒，造不善因，淪墮三塗，受種種苦，經於長劫，無有出期；設生人天，耽諸快樂，由此幻身，造作惡業，無有窮盡。如是癡人，常為結使，冤家魔嬈，妻子男女，父母眷屬，繫縛在心，未甞捨離，晝夜之間，為彼纏縛，妄認為樂，實是苦因，恣任三毒，憎長憍慢。如是之人，違背善緣，不生智慧，造作無邊，諸不律儀。於諸眷屬，父母妻子，珍寶飲食，生苦法中，心無厭足，不思出離，耽染愛著，多求財寶，積集庫藏；見諸貧窮，飢餓眾生，無憐愍心，拯濟困厄，不行正道，邪念增強，智人教示，不能聽受，故處輪迴。汝諸長者！人之色身，譬如大樹，根莖枝葉，悉皆繁茂，久無濕潤，土地乾亢，為日所炙，脂脈皆盡，不經歲月，必當枯朽。一切眾生，盛年壯色，身相充滿，貪著世間，縱五欲樂，筋血衰耗，病苦所侵，形貌憔悴，諸根衰謝，不得久停，終歸磨滅。如是癡人，愛著色身，貪諸財寶，不知罪福，不念無常，如樹枯朽，不久摧壞。汝諸長者！觀此幻身，及彼資生，金銀瑠璃，真珠摩尼，硨磲碼碯，珊瑚琥珀，體無真實，猶如聚沫，愚者迷情，妄生貴重，但增貪欲，雜亂正心，於佛法門，無所趣入。智者了知，色身資具，一切皆如，夢所見物，都無自相，防護六根，閉於五欲，親近三寶，行施等行，息諸慳悋，絕愛染心，觀彼諸欲，如大火聚，燒煮眾生，甚可怖畏，不應戀著。」
。
<juan>佛說巨力長者所問大乘經卷下<p>宋西天同譯經寶法大師賜紫沙門智吉祥等奉<#sp>詔譯佛告長者：「是諸眾生，於多劫中，積集諸法，謂貪瞋癡，見慢疑悔，於諸欲境，觸向迷著，於晝夜時，曾無間斷。寂滅靜慮，未甞修習，生死苦源，亦不觀察，不了世間，生滅之相，無有自體，畢竟歸空。但由貪愛，積集成種，假因緣生，和合似有，因緣勢盡，復歸散滅，由本無明，復生貪愛，本末相續，加蟻循環，於出世間，真實理中，諸佛菩薩，清淨境界，無有片心，愛樂趣入。如是之人，愚癡所覆，於生死海，流轉漂沒，五塵幻相，深心染著，醉亂顛倒，終無醒覺。若有眾生，善根成熟，自然親近，諸善知識，心常修習，行二利行，於諸增上，補特伽羅，能說法者，發希有心，愛樂恭敬，不生憍慢，於佛功德，甚深微妙，不思議境，無疑無謗，亦不於諸，五塵境中，虛妄迷執，起於貪愛，不作眾罪，生滅苦因。晝夜精勤，思惟諦實，增諸勝行，習施等法，常樂讀誦，大乘經典，心無邪念，無有異想，法喜禪悅，清淨梵行，長養法身，及資慧命。不同癡人，染著世間，但念飲食，色身資具，五欲娛樂，常無厭捨，不知苦本，不求解脫，著諸外道，邪覺邪思，正念不生，無真實慧。如說我有，清淨寶池，若有眾生，入中洗浴，遊戲娛樂，如是之人，不久當得，生諸天上。如是愚癡，執諸異見，迷失因果，邪妄推求，顛倒正理，修不淨行，惡因苦果，無解脫時。汝諸長者！應當了知，世間因果，虛假和合，如木偶人，所作事業，而於其中，勿生憍慢，帑藏珍財，尊榮豪侈，如夢所見，覺已即空。而諸愚人，不知此等，生滅幻化，性本空寂，故於世間，執為常有。所以者何？由無始來，起貪瞋癡，纏縛不捨，違順喜怒，無有暫息，冤家讐對，常現在前。眷屬廣大，財寶豐饒，密附親近，共成娛樂，增長貪愛，為苦所因；後或貧匱，財物散失，乖異別離，愁憂苦惱，起諸諍訟，及其冤結。至年老大，加諸眾苦，形色憔悴，諸根衰朽，朋善眷屬，悉皆厭棄。盛年壯色，耽著五欲，不樂修行，不思厭離，老病相侵，空懷愁惱，身壞命終，墮於地獄。牛頭驅責，楚毒辛酸，無救無依，遠歷長劫；地獄報盡，生餓鬼中，頭如大山，咽如針孔，不識飲食，皮骨連立；餓鬼報盡，生畜生中，鱗介羽毛，水陸飛走，遞相搏撮，常懷驚怖，復遭網捕，逃竄無由，鞭杖捶撻，償往宿債。畜生業盡，或生人中，貧窮卑賤，諸根不具，資緣乏少，多諸病苦；設生富貴，福慧乖違，所有資財，不能受用，或多瞋恚，常苦自心；或染沈痾，而獲夭逝。如是果報，由貪瞋癡，之所造作，如蠶作繭，而自纏縛，如蛾戀火，終致燒然，身心迫惱，無有暫安，惡業相牽，往來不住。於三惡道，如遊園觀，雖遇眾苦，無悔惜心，不求解脫，亦無厭捨，受諸罪報，難堪難忍，窈窈冥冥，告訴無所。當此之時，父母妻子，一切眷屬，不相替代，唯應自身，獨受眾殃，從苦入苦，無有休息。如是因緣，皆由眾生，無始無明，相續發起，貪瞋結使，動身口意，廣造諸惡，未解悔除，三有業因，念念增長。汝諸長者！若有眾生，志樂寂靜，希求出離，心於所緣，染淨平等，自然當得，業障輕微，遠離輪迴，雜惡果報。於佛正法，信樂修習，漸能調伏，貪瞋癡等，亦能觀察，了知色身，如幻如夢，如電如泡，畢竟推求，終無實處。諸有智人，應當如是，審諦觀察，我法皆空，而於諸佛，真善法中，漸次修行，施等勝行，積集微妙，增上正法，棄捨凡性，克成聖種。譬如為山，積土而成，又如滴水，漸盈大器。諸善男子！於佛教乘，實事理中，深忍樂欲，於諸世道，不可味著，捨虛妄法，證真實性，離生死苦，得無畏樂。悟彼色相，猶如陽焰，但誑妄情，無實體性，如是觀察，諸法自相，心不顛倒，究竟解脫，是名名為，菩薩乘性。善能安樂，一切眾生，於佛所行，種種行願，隨順修覺，心不退屈，精進長時，無有懈廢，速能修習，六波羅蜜，自行檀度，不望報恩，三輪體空，二緣俱泯，或於後時，皆悉無悔，諸根密護，不犯尸羅，冤對現前，亦無加報，初中後夜，勇猛精進，遠離誼煩，息諸散亂。於善惡品，有力思擇，身業清淨，常現律儀，言音柔軟，和悅眾心，意地無非，絕諸覺觀。於諸如來，所有最上，微妙深法，則能趣入，以善巧智，攝受眾生，稱彼機宜，方便演說，各令悟入，解脫法門。」<p>時，巨力長者與五百長者，聞是法已，心大歡喜踊躍無量，於所聞法得深法忍、得最大忍、得無上忍，即從坐起繞佛三匝，頭面禮足，却住一面。爾時，巨力長者與五百長者等，異口同音白佛言：「世尊！我等從昔已來，未曾聞是甚深妙法，今日乃於無上覺者、具一切智者、是諸世間施大法者之所，得聞如是妙法，由是了知世間諸法唯假施設，如幻夢等畢竟歸空，悉皆悟入無生法忍，發阿耨多羅三藐三菩提心。願我當來如今世尊，能於無量人天大眾之中，作大師子吼，顯示微妙清淨法音，利益安樂一切眾生。世尊！我等今者樂欲說偈讚歎如來，惟願聽許。」即於佛前而說偈言：「金色微妙相，最勝無與等，能以柔軟音，演暢真實義，久修菩薩行，壽命不可量，一切諸眾生，見聞皆歡喜。清淨功德聚，安處於道場，譬如日天子，常住處空界；皆由往昔中，廣大行布施，謂金銀珍寶，象馬及車乘，并頭目髓腦，國城妻子等，能行此難行，檀度方圓滿。以本願力故，示現應化身，長時無間斷，過於殑伽劫，大悲不思議，哀愍諸群盲，施以甘露法，除惱使清涼。我等從多劫，流轉諸有中，貪愛於資具，及妻子眷屬，尠福無智慧，不發菩提心，染著於名聞，并五欲娛樂。我等宿福慶，幸得遇世尊，聞此微妙義，了知虛幻法，各各得解脫，其心皆安隱。願佛聽我等，出家作沙門，當願一切眾，盡悟此法門，不著世間樂，速成菩提道。」<p>爾時，巨力長者等說此偈已，各各虔誠投佛出家，佛乃聽許。<p>于時世尊，即於座上熙怡微笑，以威德力現大神通，即於面門放無數光，其光雜色猶如眾寶之所間錯，所謂青色、黃色、赤色、綠色、紫色、玻❥色、黃金色，所放之光，遍照無量無邊不可思議阿僧祇世界，上至梵世——所有諸天身光及日月光，悉皆掩蔽不得顯現——如是光明照燭之處，一切眾生觸是光者，無不適悅，惡業眾生罪障消除，盲者能視聾者能聞，跛者能行啞者能言，飢者能滿裸者得衣，牢獄有情枷鎖免離，無有諸惡聖境現前。<p>是時會中人天大眾，身意快樂怪未曾有，咸作是言：「以何因緣而現此相？」各各發心從座而起，繞佛百千匝已，恭敬禮拜供養讚歎，却住一面。<p>爾時，眾中尊者阿難偏袒右肩右膝著地，曲躬恭敬而白佛言：「世尊！是何因緣現斯奇瑞？今此眾會悉皆有疑，各各謂言，世尊未甞無因而笑，今日如來現此異相，必有所因。如來、應供、正等正覺，大慈大悲願為我等宣說，今者佛自莊嚴種種善事，眾欲樂聞。」<p>爾時，世尊告尊者阿難言：「如來今日現斯祥瑞，謂欲宣說巨力長者并五百長者悟無生法忍，發阿耨多羅三藐三菩提心，次第成佛因緣之事，汝當善聽。<p>「阿難！是諸長者，已於過去無量百千俱胝那庾多佛所，各各親近供養，恭敬禮拜尊重讚歎，得聞如是最上真實法義，消除業障遠離三塗，於百千劫常生人天受勝妙樂，乃至于今財富熾盛有大眷屬，福慧尊嚴人所愛敬。由昔所植善根力故，今於我所，復得聞是甚深法義。<p>「阿難！是巨力長者并五百長者，於當來世，得值彌勒如來、應、正等覺，於彼佛所，復聞清淨大乘妙法，善能精勤修習菩薩施等六波羅蜜行，能於十方親近禮拜，恭敬供養尊重讚歎無量諸佛，亦得值遇賢劫諸佛。彼佛世尊亦為宣說微妙大乘法義，聞已受持，復能展轉為人演說，示教利喜無量眾生。<p>「阿難！是巨力長者過是已後經五千劫，常生諸佛國土種種修行，值遇諸佛，承事供養無空過者，末後當成阿耨多羅三藐三菩提，盡同一號，名曰吉祥藏如來、應、正等正覺、明行圓滿、善逝、世間解、無上丈夫、調御士、天人師、佛、薄伽梵。國界莊嚴安隱豐樂，正法像法壽命劫數，皆悉同等，說法度人不可稱數。」<p>爾時，尊者阿難及人天大眾，聞佛世尊善說如是微妙法義，咸悉讚歎，復白佛言：「世尊！此經當以何名，我等云何受持？」<p>佛告阿難：「此經名曰『巨力長者所問大乘經』，當受持之。」<p>佛說是經已，尊者阿難與菩薩、比丘并巨力長者等，及一切世間天、人、阿脩羅、乾闥婆等，聞佛所說皆大歡喜，信受奉行。