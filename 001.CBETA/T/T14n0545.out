<juan>佛說德護長者經卷上<p>隋天竺三藏那連提耶舍譯<p>如是我聞：<p>一時，佛住王舍城耆闍崛山中，與大比丘眾千二百五十人；大菩薩眾五百人俱，各從佛剎而來集會，得無所有無作行神通，得幻生神通，得清淨離塵信心成就，得無障礙聞生，得深入一切相如幻，得如影身遍現一切佛剎，得如響聲能持法輪，得如夢智隨順見一切世界，得能隨順阿僧祇如來行處，得無障無礙大智境界。<p>其名曰：清淨辯才菩薩、放光焰菩薩、端嚴藏菩薩、無量光菩薩、雜藏菩薩、不定住佛剎菩薩、說佛法丈夫月菩薩、陀羅尼善根成住菩薩、毘盧遮那差別藏菩薩，如是等五百大菩薩俱；一一菩薩，各有阿僧祇菩薩以為眷屬。<p>爾時，天、龍、夜叉、揵闥婆、阿修羅、迦樓羅、緊那羅、摩睺羅伽，比丘、比丘尼、優婆塞、優婆夷，國王、大臣、沙門、婆羅門、剎利、長者、居士及諸小王、種種外道，信心清淨，尊重恭敬讚嘆如來，多以上妙衣服、飲食、臥具、湯藥種種供養，供養如來。<p>佛以慈心為欲利益諸眾生故，受彼供養非為貪故。何以故？一切福田中，佛田最勝。如來具足無量定、無量慧、無量解脫、無量解脫知見，如虛空無邊、法界無邊，五分法身亦復無邊；能捨施者增大功德，成就不可思議果報。又是一切世間導師，善能教導一切眾生令不捨佛法；樂福德者為作無盡福田，於一切眾生行平等慈，於一切智得解脫自在。<p>時，諸外道遮羅迦、波利婆闍迦等一切外道，遠離信心但生貪欲，又以不得恭敬、供養、尊重、讚嘆、衣服、飲食、臥具、湯藥而生嫉妬。見佛相好端嚴，多有徒眾眷屬，諸外道等無如是事，而生嫉妬。見佛具四辯才，能說諸法，自無辯才而生嫉妬。見佛大得利養，自不得故，誹謗於佛作大惡名。見佛威德尊重，見者悚懼如大國王，自無威德故生誹謗。見佛具足內外功德，三十二相一切種智，眾生愛樂，自無此事而生誹謗。見佛具足神通智慧，隱顯自在變現無礙，一身為多、多身為一，身力自在乃至梵世。善知過去、未來一切業報差別之相，善知現在眾生心行如應說法，貪欲多者為說不淨觀法，瞋恚多者為說慈悲觀法，愚癡多者為說因緣觀法，眾生信受遠離貪欲瞋恚愚癡，諸外道等無如是事，而生嫉妬為作惡名。見佛具足四無所畏，大師子吼決定能說，若如是者得沙門果，不如是者無沙門果，諸外道等無實知見，顛倒謬說故生誹謗。見佛具足大慈大悲憐愍一切，於諸眾生而得自在，如觀掌中菴摩勒果，自無此事而生誹謗。見佛多得供養尊重讚嘆天人欽仰，不得如是具足供養，心生嫉妬為作惡名。見佛如是種種功德具不可壞，自不具故而生嫉妬誹謗如來。<p>彼諸外道，過去福盡新福不生，入於惡見曠野稠林。譬如有人入大曠野，迷失正道不能得出。彼諸外道亦復如是，離於智慧，於諸惡見不能得出，不信正法，不供養僧，失於善根，生種種惡見，有所言說悉皆顛倒，不信業報，不知十二因緣等法，行惡見稠林非真實道，於諸法中如生盲人。<p>時諸外道六師眷屬，及裸形外道等悉皆聚集，詣論議堂而共議言：「瞿曇沙門昔未出時，未見大沙門時，此閻浮提一切人民悉歸屬我，信伏我法，隨我所欲。瞿曇出世，一切人民捨我等法，不復供給衣服、飲食、臥具、湯藥，亦不恭敬、尊重、讚嘆，不受我語。我等今者當設何計？」<p>復更議言：「瞿曇沙門，雖復具足福德智慧，能化央伽摩陀羅國，一切人民悉令歸化，而不能化彼之德護長者一人。此王舍城，惟彼長者不信瞿曇，獨受我法，供養、恭敬、尊重、讚嘆，布施我等衣服飲食，惟屬我等尼揵陀若提子、末伽利拘舍梨子、般浮多迦旃延、刪闍耶毘羅坻子、阿支羅翅舍甘婆羅、富蘭那迦葉等大眾之師，諸餘沙門及婆羅門，初亦未曾得至彼門。我等徒眾若至其家，彼人能以誠心種種供養，彼人今日信根成就，於我等所生勝信心深徹骨髓。王舍城中國王大臣，剎利、婆羅門及諸餘人，無有如是堅固信心。沙門瞿曇及一切婆羅門諸餘外道等，亦無能壞彼人信心，我等於彼而得自在，聞有所說必定信受，今者宜應往至其家，具以上事向其人說。復當教彼於七重門下各作火坑，其一一坑深沒七人，滿中安置佉他羅炭無煙之火，以銅為梁草土覆上。瞿曇將至，當以水灑并散諸華，瞿曇若踏必當陷死。若不死者，復以毒藥置飲食中與之令食。作是事已，遣請瞿曇就家飯食。瞿曇若是一切智者，必不受請，不為火毒之所燒害；若其非者，受請無疑。」<p>時諸外道作是計已，即共發往至王舍城，到於德護大長者家，至其家已，便一向立。是時，長者見諸外道，心大歡喜，踊躍無量，就彼作禮。既頂禮已，廣為處處，安置床鋪，勸令就坐。既就坐已，合掌曲躬，作如是言：「我常思念，今忽逢遇，善哉！善哉！天念我故，令諸導師、諸大德等悉來集會，為作福田。」爾時，長者見諸外道悉皆坐已，次第行水安置器皿，設種種食，食已洗竟。是時，長者於大外道床前，別安小座而坐。時諸外道盧竭多蜜多尼延咃等一切外道，既見長者安坐已定，作如是言：「大長者！我等本於大議論堂聚集之時，先有如是籌量：『瞿曇沙門未出之時，未見大沙門時，一切閻浮提十六大國央伽摩陀羅等悉皆屬我，隨意自在信受我語，恭敬供養尊重讚嘆，供給衣食臥具湯藥。自彼出來惟信彼法，棄捨我等不復尊重恭敬供養，亦不供給衣食臥具湯藥，十六大國央伽摩陀羅等，悉為瞿曇之所統領。惟汝一人是我檀越信受我語，瞿曇沙門種種方便，不能破壞令汝信受。央伽摩陀羅等十六大國，無有及汝信我語者，一切國人及大王等亦信汝語。』是故我等，生如是計共汝評章，汝今信我我亦信汝，所有言論義無有二，莫令漏泄使外人知。<p>「大長者！汝今決定大須信用我等計挍，可於汝家七重門下，一一門內作大火坑各沒七人，著佉陀羅炭無煙之火，以銅為梁遍敷❥篨薄以土覆。瞿曇將至，以水灑上復散好華，瞿曇若過必當陷死。若燒不死，復以毒藥安著食中，作是事已，遣請瞿曇。彼若定是一切智者必不受請，非一切智受請無疑。」<p>爾時長者聞六師教，心大歡喜，嘆言：「善哉！此計甚善，快適我願，我今堪能種種備辦，惟願大師莫為憂慮。」<p>六師答言：「若如是者，今可速辦。」<p>長者答言：「善哉！如教事事順從，便當造作火坑、毒食，躬請瞿曇，我若不殺，亦更無有能殺之者。此計甚要，必果所願。」說此語已，歡喜踊躍，覆自思惟：「我師所說，甚善！甚善！」<p>時諸外道教長者已各自慶幸，昔來所說今悉不違，作是讚言：「我今教其捨離善事造作惡業，捨離無貪無瞋無癡，安置不忍貪瞋癡道，非理之教尚能隨順。善哉！長者大信我語。」發大喜聲或歌或嘯，各各辭退還其本處。<p>爾時，德護長者子名曰月光，年至十六，形貌端正人相第一，身有二十八種大丈夫相，眾生見者觀無厭足，已曾供養過去諸佛殖諸德本，於多佛所聽受正法，於八億佛所淨修梵行，聰慧利根勇猛堅固，具足辯才質直無偽，心口相應得念佛三昧，於諸佛所常得喜心，於正法中常得歡喜悅樂之心。心無怯弱得四辯才得不壞信，於諸法中心無疑網，能以上妙衣服、飲食、臥具、湯藥供養眾僧，善能說法得陀羅尼，得不退轉地阿耨多羅三藐三菩提。於菩提中得不可思議身心。於一切眾生中得大慈不壞心，常勤教化一切眾生，不退一切智願，能壞一切魔怨摧伏一切外道。得智慧方便，得深智慧，能捨如雲，持戒清淨，忍辱如地，精進堅固。於一切法中心不動亂，能行智慧如實而見一切諸法，一切法中得法津澤，以最勝信心供養諸佛，於佛種種功德悉生信樂悲心清淨。於一切眾生生憐愍心，信念堅固如金剛山不可傾動，得不忘念差別智慧，能受一切法徹到彼岸。智慧了知一切佛法方便之行，福德善力不可沮壞，住四辯才心無怯弱，於父母所知恩報恩。於一切佛法得最勝心，常為眾生說佛功德，若見若聞諸佛神通心無厭足，善能攝取諸智慧者，能說一切諸佛境界，一切佛法悉能講說。是長者子成就如是等功德，如是等無量法器，廣說無量嘆不可盡。<p>是月光童子，知父長者信受外道欲害如來，即至母所，白其母言：「母今知不？父心顛倒，受外道教失於本心，於外道所得歡喜心深生敬信，是諸外道自造三惡道業，亦令父作三惡道業。母今莫受父邪見語誹謗於佛。何以故？佛出世難久遠劫來不可值遇，或一劫、十劫、千劫、萬劫，乃至不可說劫。諸佛名字尚不可聞，何況得見！佛能清淨諸眾生心，具足神通智慧，了達無有障礙，善能教化一切眾生，所行無礙，於三解脫佛最第一。於一念頃知一切法，如來善住一切法中，如來能知一切眾生所生之處，佛真實語為諸眾生而作證明，能除眾生身心苦惱種種怨敵，於諸境界無所取著。母當信佛，莫信六師虛誑之語。我敬母故，為報母恩奉上此語。何以故？母懷我身滿足十月受大苦惱，生我身時，半死半生絕而復蘇。我念此恩未曾遺忘，設於無量百千萬劫亦不可報。我心常願共母往見百萬億那由他佛，常願共母聽諸佛法，常願共母往見一切菩薩行處，常願共母往見一切菩薩淨佛法處，常願共母往見一切不壞清淨信處，常願共母往見一切作佛事處，常願共母往見一切香華、衣服、臥具、湯藥供養佛法僧處，常願共母往見一切聖人行法之處、常願共母往見一切信根成就、無有顛倒至涅槃處。」<p>爾時，其母月雲告月光言：「善哉！善哉！得聞汝說。汝實大悲，於父母所深生憐愍，開導善事如大導師。汝亦如是，所說法者今悉信受，我今為自清淨心故，亦願安隱諸眾生故，發菩提心、廣心、上心、無量心、歡喜心、生清淨心，於諸法中得無疑心、不顛倒心、具足信心。眾僧之中具有解脫解脫知見，能破一切煩惱諸結，應當於彼生清淨信供養恭敬。佛德無量、佛行無量、佛境界無量，所說妙法亦復無量，利益眾生亦復無量。如汝所說佛德無邊，我今無智說佛功德。月光！我常信佛不生惡心，汝不能具盡真是我大善知識，能為我說佛無量德，於無量千萬阿僧祇劫，說佛功德無有厭足不得邊際。」<p>爾時，月雲為子說偈：「無量百千萬億劫，佛名難聞況得見，汝能於佛生勝信，如是信心實難得。我今信佛無量德，不可得聞況眼見，汝今來生在我家，我今見汝如導師。能使我心清淨信，不可思議諸佛法，汝今猶如我父母，亦如諸佛生我家。譬如父母將子去，得至諸佛無漏處，我等無量千萬劫，不能報汝今日恩。汝真是我善知識，世世常為清淨導，令我安住最勝念，決定信佛無有疑。永得出於三惡趣，常得安住人天道，非惟是我善知識，亦是眾生善知識。尚欲度脫他眾生，況復眷屬親父母，能令合家諸眷屬，破壞一切諸怨結，亦復遠離三惡趣，超出住於天人道。佛出世間甚為難，經於無量百千劫，汝今能來生我家，希有難值亦如是，汝今真是大丈夫，善能巧說微妙法，汝今真是諸佛子，於佛常生歡喜信。誰今與我難得兒，今乃來生在我家，我子月光甚希有，常能讚嘆一切佛。」<p>爾時，德護長者家內眷屬一千婇女，聞月雲夫人及月光童子說是偈已，皆大歡喜踊躍無量，同聲讚言：「善哉！善哉！不可思議，不可思議。月光福伽羅數生我家，此丈夫者尚難得聞，何況得見？是人隨所生處，或閻浮提城邑聚落。若有見聞親近供養，共坐共語永離惡道，何況生在家中而不利益？父母親屬令離惡道。」<p>爾時，德護長者送外道已，便出王舍城詣耆闍崛山，躬往請佛。遙見世尊相好莊嚴不可思議六根寂靜，得最勝陀摩他奢摩他，得最勝第一陀摩他奢摩他，守護諸根如調大龍，如大池水清淨不濁，放無量百千億那由他光焰，威德嚴儀難可覩覲見者歡喜。<p>德護長者既至佛所，種種軟語共相勞問，白佛言：「願佛及僧憐愍，受我明日供養。」佛知長者受化時至，默然受請。<p>長者知已，心生歡喜，稽首辭退下耆闍崛山，入王舍城至六師家。到已，作如是言：「沙門瞿曇及諸徒眾已受我請，以是得知非一切智。」諸外道等聞是語已，心生歡喜，倍增踊躍，慶賴無量喜滿身心，語長者言：「今可還家，速辦所設火坑毒食，如上所說令遂所志。」<p>爾時長者即便還家，勅語家人營辦斯事。時子月光，見父興心造作惡事，心生憂悴而諫父言：「此事不吉，莫於佛所起不善業。何以故？諸佛難壞故，一切天、人、龍及鬼神，若於如來起惡逆者無能破壞，一切刀劍不能傷毀，一切猛火不能燒害，設地獄火燒之不暖，況人火耶？如劫盡時七日並現，三千大千世界滿中盛火，燒至梵天及鐵圍山，尚不能燒佛之一衣，況欲以此微小火坑燒害如來，無有是處。設霹靂火如須彌山，尚不能至如來行跡四威儀處，況此火坑而能燒害？一切世間所有大毒，如大海水佛能消滅，況以小毒雜置食中而能害佛？設使毒藥高如雪山，佛眼視之自然消滅，況此毒食能有所害？<p>「願父莫如小人造諸惡業，作遠佛因緣，一切有福德者方得親近。願父莫於佛所而生惡逆瞋害之心，一切眾生心性清淨；莫起煩惱染濁污心；莫與外道共為一手，勿以小芥比須彌山，牛跡之水同於大海；莫以蜘蛛小網欲遍虛空；莫以一塵之力欲動須彌；莫以斫迦羅山內一毛孔；莫以一沙欲令充滿三千世界。何以故？佛智無量無障礙故，出過一切世間礙法故，佛具十力餘力不能壞故，如來那羅延力，一切眾生作惡不能加害故。<p>「如來堅固不可沮壞，如來常住住真實際，如來無取一切法中離於取著，如來於三世中無所依止，如來寂滅無有處所，如來最寂離諸惱熱，如來寂滅於一切眾得最第一，如來無比過諸譬喻，如來三業隨智慧行，如來清淨離塵法行，如來勇健破壞一切諸魔外道，如來辯才具無盡力，如來善調能令未調得調伏故；如來善寂能令未寂得寂滅故；如來智水能灑眾生諸煩惱故；能令多煩惱者無煩惱故。<p>「如來於一切眾生中尊，得一切智冠故；如來大雲能雨一切，法雨不可盡故；如來能滿足一切眾生心行故；如來得不誑智，能知眾生心行，如應說法故；如來能開一切眾生過去善根行故；如來能滅一切眾生煩惱流故；見如來者觀無厭足故。<p>「佛於一切菩薩中無等等故；如來能盡一切煩惱故；如來能斷一切煩惱瀑河故；如來於一切眾生大悲滿足能覆護故，眾生見者皆得安隱不空故；如來善逝猶師子王，於諸世間無所畏故；如來於一切世間最上，三世眾生不能染故；一切世間勢力自在不能壞故；如來上上窮盡一切法界法故；如來寂滅離戲論故；如來一切知一切見，能知過去未來現在法故。未得菩提，先已預知成菩提時，王舍城中有大長者名為德護，以濁惡心欲作火坑毒食殺害如來，亦知因此惡心因緣，能得最上清淨勝信、捨離濁心。如來於作惡作善眾生，皆能教化，令作無上菩提因緣。<p>「願父放捨一切惡念毒害罪心。何以故？譬如有人供養大地，復有一人燒斫大地，於此二人等與利益無所分別。佛亦如是，於供養者、於打罵者，以本願故皆悉為作得道因緣。是故如來，為一切眾生種善根本，於一切福田最上第一，若有供養佛者，於三界中必定能出，佛是一切眾生大善知識。<p>「父今於佛生惡心者，為失自身、為燒自身，趣向地獄受諸苦惱。然如來身不可毀壞，一切外道及諸眾生亦不能壞。何以故？如來已離三毒猛火，於無明中已得解脫，得三世智能知眾生過去現在，離一切罪得一切福，成就一切諸善根本。是故父應深生信樂，莫於如來起怨家想，莫受外道愚癡所說遠離於佛，莫於佛所生惡逆心，莫生怨心，莫於如來善知識所生惡害心，墮落三塗後當悔恨。」<p>爾時德護長者告月光言：「若如汝所說佛有無量功德，是一切智知他心者，我以惡心作火坑毒食，何故不知而受我請？」<p>爾時，月光白其父言：「佛實一切知、實一切見，悉見悉知父所有惡心，亦知因此惡心而得調伏。佛智慧最大智慧自在覺知具足，為欲除滅父惡心故，今受父請非為食故。父當念佛大莊嚴，念佛大神通，佛大慈悲為欲令父惡心濁心得解脫故而來至此；欲令惡攀緣者作善根故；為欲令身作解脫故；得調伏故；欲令闇心作明心故；欲令黑心作白心故；欲令濁心作淨心故；以父信受外道惡濁令大清淨故；一切三界苦聚欲除去故。父若不信佛具種種大神變者，明當自知。」<p>爾時德護長者過此夜已，至明清旦遣使迎佛，告言：「汝如我語，白大沙門：『供具已辦，當知是時。』」<p>爾時使人出王舍城詣耆闍崛山，到佛所已，白佛言：「世尊！德護長者供食已辦，願佛知時。」<p>爾時，佛告諸比丘：「著衣持鉢，往於德護大長者家受彼請食。」<p>時諸比丘白佛言：「唯然，受教。」便各還房，著衣持鉢，至如來所各一面立。<p>爾時如來如大師子王奮迅，從其四牙，一一牙放百千億種種色光，一一齒亦復如是；兩手、兩臂、兩肩及頂肉髻，各放百千億種種色光；眉間白毫復放百千萬那由他種種色光；舉身亦放無量百千萬那由他種種色光；於胸德字復放無量千萬那由他種種色光；從其臍輪復放光明名破一切闇，百千萬那由他種種光明而為眷屬。復以神力出無量光，其光遍照東方盡一切佛剎，如是南西北方四維上下盡一切佛剎，光明遍照亦復如是。<p>爾時，東方過三千大千世界微塵等佛國，有世界名閻浮幢光，彼土有佛名曰仁自在王多他阿伽度、阿羅呵、三藐三佛陀，現在說法。彼有菩薩名須彌光，與阿僧祇眷屬圍遶，復有一萬菩薩同號須彌光，皆共發引向娑婆世界。所經諸國興大寶雲，雨種種寶，到耆闍崛山，至於佛所，頭面禮佛，為見佛故，為恭敬供養故，為見月光童子故，為憐愍王舍城中德護長者故來至佛所。<p>爾時，南方過三千大千世界微塵等佛剎，有佛國名火味，佛號善住寶幢王多陀阿伽度、阿羅訶、三藐三佛陀，現在說法。彼佛剎中有菩薩名普德光焰王，復有一萬菩薩，同號普德光焰王，一一菩薩各與阿僧祇眷屬恭敬圍遶，皆共發引向娑婆世界，所經諸國放無量阿僧祇光明充滿世界，為見佛故，為恭敬供養故，為見月光童子故，為憐愍德護長者故來至佛所。<p>爾時，西方過三千大千世界微塵等佛剎，有佛世界名一切莊嚴，佛號一切普光多陀阿伽度、阿羅訶、三藐三佛陀，今現在說法。彼佛剎中有菩薩名普焰雲王，復有一萬菩薩同號普焰雲王，一一菩薩各與阿僧祇菩薩以為眷屬，恭敬圍遶向娑婆世界，所經諸國興雜寶華雲，雨雜寶華，出過一切天人供養，為見佛故，為恭敬供養故，為見月光童子故，為憐愍德護長者故，來至佛所（尸利崛多者，隋言德護）。
。
<juan>佛說德護長者經卷下<p>隋天竺三藏那連提耶舍譯<p>爾時，北方過三千大千世界微塵等佛剎，有佛國土名曰炎光，佛號德藏峯奮迅王如來、多陀阿伽度、阿羅訶、三藐三佛陀，現在說法。彼佛世界有菩薩名盧舍那放大光明，復有一萬菩薩，同號盧舍那放大光明，一一菩薩各與阿僧祇菩薩以為眷屬，恭敬圍遶向娑婆世界，所經諸國放諸沈水清淨香炎，其香普熏各過十方諸佛世界、十阿僧祇倍遍滿世界，出過一切天人莊嚴，為見佛故，為供養故，為見月光童子故，為愍德護長者故來至佛所（德護，梵云尸利崛多）。<p>爾時，東北方過三千大千世界微塵等佛剎，有佛世界名一切寶莊嚴，佛號法自在王如來、應供、正遍知、明行足、善逝、世間解、無上士、調御丈夫、天人師、佛、世尊，現在說法。彼有菩薩名離障礙神通，復有一萬菩薩同號離障礙，各與阿僧祇菩薩以為眷屬，恭敬圍遶向娑婆世界，所經諸國以十千萬劫清淨善根，所成就聲，讚嘆一切諸佛，興大法雲雨眾法雨至於佛所，為見佛故，為供養故，為見月光童子故，為愍德護長者故來至佛所。<p>爾時，東南方過三千大千世界微塵等國土，有世界名普莊嚴，彼剎有佛，號離障礙光炎如來、應供、正遍知、明行足、善逝、世間解、無上士、調御丈夫、天人師、佛、世尊，現在說法。彼有菩薩名普光清淨月，復有一萬菩薩同號普光清淨月，一一菩薩各與百千萬菩薩以為眷屬，前後圍遶向娑婆世界，所經諸國放雜寶光明莊嚴色，以金寶鈴網彌覆充滿一切虛空，其聲微妙如百佛聲，為見佛故，為供養故，為見月光童子故，為愍德護長者故來至佛所。<p>爾時，西南方過三千大千世界微塵等國土，有世界名金網覆，彼世界有佛，號勝行王如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。彼有菩薩名軟聲自在，復有一萬菩薩同號軟聲自在，各與阿僧祇菩薩以為眷屬，往娑婆世界，所經諸國興寶傘蓋雲，充滿虛空，一一菩薩各將傘蓋，一一寶蓋以真珠為垂露，清淨分明如佛光明，為見佛故，為供養故，為見月光童子故，為愍德護長者故，來至佛所。<p>爾時，西北方過三千大千世界微塵等佛剎，有世界名曰普入，佛號無礙月如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。彼有菩薩名無量音樂聲，復有一萬菩薩同號無量音樂聲，與無量阿僧祇菩薩以為眷屬，恭敬圍遶向娑婆世界，所經諸國一一菩薩，於一一毛孔出阿僧祇音樂之聲，歌頌一切佛法，為見佛故，為供養故，為見月光童子故，為愍德護長者故，來至佛所。<p>爾時，下方過三千大千世界微塵等佛剎，有佛世界名寶蓮華善住，佛號一切眾生世燈如來、應供、正遍知、明行足、善逝、世間解、無上士、調御丈夫、天人師、佛、世尊。彼有菩薩名普雲德，復有一萬菩薩同號普雲德，一一菩薩各與阿僧祇菩薩以為眷屬，恭敬圍遶向娑婆世界，所經諸國興寶蓮華雲，雨種種無邊色華，莊嚴阿僧祇佛剎，為見佛故，為供養故，為見月光童子故，為愍德護長者故來至佛所。<p>爾時，上方過三千大千世界微塵等佛剎，有佛世界名雜華幢，彼佛號曰雜寶奮迅王如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。彼有菩薩名見者不空，復有一萬菩薩皆同一號，一一菩薩各與阿僧祇菩薩以為眷屬，恭敬圍遶向娑婆世界，所經諸國興栴檀味香雲，雨雜味香，充滿阿僧祇佛剎，為見佛故，為供養故，為見月光童子故，為愍德護長者故，來至佛所。<p>如是一切方及非方無量勝身菩薩，各從國土佛剎中來，現大威德光明色像而來集會。從耆闍崛山上至有頂，及三千大千世界悉皆照曜，是諸菩薩莊嚴成就菩薩行，清淨光明照曜心無所住。於不可思議阿僧祇佛剎，能過於諸佛所淨修梵行，增長願智方便智，不可思議三昧常不退轉，若有見聞此諸菩薩及親近者皆悉不空。<p>爾時，世尊見十方諸大菩薩與阿僧祇菩薩眷屬各從佛剎來集此已，即解加趺坐，為欲往到德護大長者家故。應時三千大千世界六種十八相動：動遍動等遍動，踊遍踊等遍踊，吼遍吼等遍吼，覺遍覺等遍覺，震遍震等遍震，起遍起等遍起。是時，有阿僧祇蓮華，從地踊出，阿僧祇香，阿僧祇光，阿僧祇炎，阿僧祇寶華鬘，阿僧祇摩尼雜寶華莖，阿僧祇摩尼雜寶華臺，阿僧祇毘盧遮那藏，阿僧祇德色不可盡。<p>爾時世尊蹋寶華上整理衣服，以神通力化作百千萬億蓮華葉，從地踊出種種雜色，青琉璃德藏為莖，甘露味寶為鬚，正摩尼藏寶為華臺，龍堅栴檀那香光出百千炎。如是蓮華次第行列，從耆闍崛山至於德護大長者家，寶華遍覆悉皆充滿。復以神力，一切身分普放光明，遍照東方一切佛剎；如是南西北方四維上下一切佛剎，光明照曜亦復如是。此王舍城一切宮殿、一切屋舍城壁內外街陌垣牆，乃至床下悉皆照曜，一切人民所未曾見。<p>爾時如來與大菩薩眾、大阿羅漢等，前後圍遶恭敬侍立，遍滿虛空蹋寶蓮華，從耆闍崛山下入王舍城，至德護大長者家。當佛下時，阿耨達多龍王與無量種色龍子其數五百，及無量百千龍王，放無量香雲雨無量香雨，侍從如來。<p>爾時，四天大王侍引世尊，復雨無量寶雲雨灑散道間，於路兩邊皆作七寶欄楯，種種莊嚴悉皆充滿，如是等一切天王、一切龍王、一切夜叉王、一切揵闥婆王、阿修羅王、迦樓羅王、摩睺羅伽王、緊那羅王、梵天、大梵天、不壞梵天，無量千萬那由他眷屬，恭敬圍遶歌頌讚嘆、實讚嘆、最實讚嘆、不顛倒讚嘆、無二讚嘆、勝讚嘆、最勝讚嘆、歡喜讚嘆、如佛法讚嘆，作如是等讚嘆遍滿虛空。復以如是等恭敬供養，勝供養，最勝供養，阿僧祇供養，出阿僧祇供養。飛騰虛空隨侍如來，入王舍城，至長者門。四大天王、阿修羅王、夜叉王等，亦從王舍大城步路立侍，至尸利崛多大長者門。<p>爾時月光童子見佛光明及大神通，乃至大地十八相動，生大歡喜心意怡悅，諸根快樂遍身滿足，生歡喜已登七重樓上，合十指掌而向父所，即說偈言：「佛捨加趺坐，引發欲來時，無畏如師子，今來已至此。此來那羅延，難壞兩足尊，破魔及眷屬，起彼菩提樹。此來如金剛，一切不能壞，而能壞一切，邪見諸外道。譬如大力士，能壞諸怨敵，貢高諸煩惱，慈悲能散滅。此來難破壞，摧彼自超勝，智慧大導師，能救濟一切。此來不可殺，諸火所不燒，如來已離死，眾毒不能害。此來大丈夫，能教大導師，三界最勝身，一切無能及。圓肩聰叡者，及慈悲聖眾，一切眾生類，最勝無能及。眾色相具足，八十種莊嚴，身光悉照曜，調伏淨無漏，此乘虛空來，離罪無取著，不住雜覺觀，常住真實道。此從無盡來，能廣說諸法，不思議法輪，種種差別知。此來一切智，能覺一切法，十力大悲等，安住四辯才。此來見不空，能與眾安隱，無量億萬劫，難聞況得見。此來調伏龍，丈夫人師子，愍眾不思議，行成無量劫。此來自在者，眾生無能遮，大慈悲導師，能滿求者願。此來善知識，住法界最勝，無邊如虛空，一念覺諸法。此來離二者，到諸法彼岸，於無相地中，最上勝覺來。此來能淨施，財及法二種，宿世捨身命，憐愍眾生故。此來導師者，與一切安隱，無量劫修行，為求菩提故。平等大智心，法中常勝修，怨親等無二，心淨無分別。如師子奮迅，神力度眾生，於諸無量剎，光明悉遍照，積劫常讚嘆，如來之功德，一毛不可盡，何況一切身。」<p>爾時，月光童子妹月上，形容端正，聞月光童子說偈讚佛身心歡喜，又見如來光明晃曜，大神通力大地震動心歡喜故，合十指掌向其父前，復說偈言：「如兄月光讚，如來諸功德，一切世間無，願父當信受。莫信外道語，心常懷瞋妬，於十力生惡，惡覺失善心。不知佛法故，聞說不信受，為惡失善道，對佛不能說。受彼邪見言，當墮諸惡道，嫉妬癡濁故，則失於善心。惡見三毒緣，如是貪增長，顛倒癡心故，遠離諸佛法。無量千萬劫，難得聞佛名，父應於佛所，深生清淨信。若能稱佛名，此人尚難見，何況見佛身，是故父應信。如所說導師，現無量神通，放無量光炎，此人今已來。如上之所說，那由他剎動，無量諸佛子，愍眾故來此。彼彼十方來，難壞如師子，諸天人龍等，歡喜雨眾花。」<p>爾時，長者女德生見地大動及大神通大光明炎雜色分明，見已歡喜踊躍無量，以其衣裓盛滿雜華，疾至父所合十指掌，以大信心大歡喜心，向父說偈：「父今信外道，此心最大惡，墮在邪惡中，常不信佛法。推人入惡趣，遮閉人善道，此常不調伏，失佛功德利。佛如優曇花，設行百千劫，常難得聞名，何況能得見。父今信外道，起二心請佛，今已得聞見，不應起惡念，亦莫生濁心，及以殺害想，常生清淨信，於佛生歡喜。佛神力難思，普覆十方界，佛子月形面，龍神夜叉等，一切咸恭敬，信心禮敬佛，以曼陀羅華，散佛及大眾。佛弟子心喜，邪眾心迷濁，佛日照外道，如日蔽螢光，此勝願大人，禮拜難見佛，見無量眷屬，圍遶釋迦尊。勝智清淨智，外道不能壞，蓋雲栴檀雲，種種雜莊嚴。」<p>爾時月光弟智堅童子，已曾過去供養諸佛種諸善根，於諸佛所淨修梵行。時彼童子，夢中見佛大神通力，從耆闍崛山下欲入王舍城，大地震動即便覺寤，著衣整服疾至門下，生大歡喜還詣父所，而說偈言：「我夢中見佛，於此一念間，從於耆闍崛，最大山崗下，不思議大力，菩薩眾圍遶，各從諸剎來，法界差別知。一一菩薩眾，無量眾圍遶，各各地中住，彼名不可聞。大智大菩薩，名曰離垢光，為諸佛導師，持七寶傘蓋，彼出妙音聲，聞者皆愛樂，亦復能遍覆，十方無量剎，我見彼世尊，能破諸鬪諍。從夢覺寤已，即便至父所，父今當信佛，棄捨癡外道，彼令人心惡，應當速遠離。設有世界火，充滿十方界，不能燒佛衣，何況如來身；設有諸毒藥，充滿百千剎，不害佛弟子，何況於如來。佛於一切毒，遠離中第一，不念毒自消，何況念不滅。一切智善調，今來王舍城，不思議菩薩，俱到於彼岸。於一切三世，或聞或見形，悉能施安隱，是故父當信，此來見不空，父應當供養。佛放無量光，能除此邪闇，此光照天人，修羅龍夜叉，及其諸眷屬，見者皆不空。一切熱地獄，悉皆得清涼，地獄中眾生，除熱心歡喜。梵天及天主，身皆放香雲，猶如雜綵蓋，莊嚴在虛空。此來心無礙，如龍勝導師，能興捨施雲，雨種種雜寶，微妙寶瓔珞，旃檀及傘蓋，遍覆於虛空，及十方世界。此來能分別，神通到彼岸，種種差別知，能讚嘆諸佛，無量僧祇天，及此城勝人，聞佛大名號，悉來至佛所。象出歡喜聲，師子亦如是，放蕩諸牛王，出聲亦復然，畜生聞佛名，皆發歡喜心，父是人為勝，云何而不信？千萬那由他，無量諸音樂，及寶瓔珞器，不鼓而自鳴。無量種畜生，於無等十力，捨離惡毒心，生歡喜淨信。能壞鬪諍魔，調伏大寂滅，忍辱到彼岸，慈心廣憐愍，悲心到彼岸，能救諸眾生，捨種種布施，能發菩提心，父當信釋迦，超過世間岸。能放十方光，眾生離八難，具彼多神力，三世不可量，遊行如師子，智慧到彼岸，智住如須彌，常放於寶光。佛子諸眾等，前後而圍遶，示現諸神通，來至王舍城。種種雜妙寶，裝挍而莊嚴，天龍夜叉眾，修羅百千億，合掌恭敬禮，釋迦牟尼尊。調伏今在門，足蹈門閫時，盲者得見色，聾者得聞聲，苦者得安樂，病者得除愈，妊身產苦者，安隱得免難，寶藏悉皆得，貧者獲富饒，清淨佛神通，一切皆歡喜。城中一切地，眾寶悉遍滿，可愛寶莊嚴，其色甚威曜，調伏巷中行，父當起迎接。廡廊重樓閣，男女皆充滿，以衣盛香花，及諸寶瓔珞，清淨歡喜心，以散釋迦牟。國王名先尼，從六萬婇女，各執諸雜寶，供養於如來。衣盛寶瓔珞，及諸妙香花，亦起歡喜心，以散於佛上。智慧人滿巷，信樂求功德，踊躍心歡喜，頂禮佛世尊。佛從巷而來，百千億眾生，合掌心歡喜，一切皆禮拜，下遍一切世，上至於有頂，十方一切剎，天人雜眾滿，種種雜類人，供養於如來，一切皆歡喜，清淨心禮佛。外道勝論師，頂禮世尊足，以上歡喜心，最勝淨信心，合掌讚嘆佛，善哉佛出世，大智一切智，已到於彼岸。父應生歡喜，共往如來所，取上寶衣服，供養於如來。除於疑惑心，嫉妬諸惡見，信佛世中勝，禮拜牟尼王。父今應當知，調伏眾生者，能覆護眾生，一切罪惡心，皆悉能除滅，如是大導師，以憐愍父故，今來在門外。火坑當自滅，出種種蓮花，優鉢拘物頭，波頭分陀利，諸天及世人，龍神等眷屬，散種種花香，充滿遍於地。此導師智幢，威光難覩見，一切智知見，達到於彼岸，知三世心業，上中下差別，父當歡喜信，難見難聞者。無量僧祇劫，為眾修苦行，具足諸功德，永除一切罪。欲修福業者，此福田最勝，憐愍眾生故，應現處於世。不為求衣食，及顯己智慧，但以大慈悲，憐愍父故來。知父生惡心，為彼惡見覆，欲令得解脫，捨離殺害業。佛於諸眾生，一切皆平等，無有簡擇念，亦無怨親想，如來真智慧，永離諸諂曲，父應生信心，尊重而禮敬。佛寶世中勝，悉吐諸惡見，父能歡喜信，疑網畢竟除。以信如來故，不墮諸惡道，佛能淨五根，應當速禮敬。三世大導師，佛子眾圍遶，種種地中住，無障礙智行。此一切智子，遶如來照曜，如日蔽眾星，是故應敬禮。」父見佛神力，火坑水盈滿，種種蓮華出，心生大歡喜。見是諸變已，顧看子月光：「汝是我導師，憐愍我來生，我信外道故，心常懷毒害。我今敬信佛，悉捨諸惡見，此兒我知識，難可得值遇，勸我敬信佛，轉生大歡喜。」爾時天帝釋，及大自在天，此二大天王，為佛莊嚴座；八十千億天，以衣覆寶座，令一切智坐，顯發而照曜。梵天王禮已，為佛持寶蓋，閻浮檀真金，雜寶而莊嚴。及餘諸天等，合掌禮於佛，散百種雜華，及赤旃檀末。長者見佛已，其心大歡喜，八千諸女人，得清淨智慧；有五百童子，及五百童女，見佛神通力，皆發菩提心；無量百千億，那由他天子，見佛神通力，得清淨智慧。長者懷憂惱，心生大慚愧，即便禮佛足，向佛而懺悔：「此食雜毒藥，今欲更辦供，惟願佛世尊，留神小停住。」如來妙梵聲，告德護長者：「如來一切智，能却一切毒，貪瞋癡三種，及世間毒藥。如來真實說，我已久遠離。貪瞋癡三種，及世間毒藥，離毒清淨法，實語皆遠離。貪瞋癡三種，及世間毒藥，離毒清淨僧，實語皆遠離。」<p>佛說此語時，無量諸天出大聲言：「清淨大智，已離眾毒火坑皆滅，家內清淨如本無異，皆是法王威神力故。」<p>時，德護長者即於佛所生大信心，以上妙衣價直百千萬億覆佛身上。覆已，白佛言：「世尊！我本愚癡受六師教，今於佛前至心懺悔，由父昔世敬信外道，我順父故作如是罪。今因月光令我信佛，我今慇懃至心懺悔，更不作罪，願佛救我。」<p>爾時。色界諸天復出大聲，散天優鉢羅花，波頭摩華，拘物頭華，分陀利華，曼陀羅華，摩訶曼陀羅華，遍滿其地積至于膝。<p>長者白佛言：「世尊！我子月光於千萬億劫難可值遇，憐愍我故來生我家，善為我說諸佛功德，於千萬劫恩難可報，復以無價真珠瓔珞而散佛上。」<p>爾時，世尊為德護長者深生信故，以神通力，出百千萬雜寶色雲。彼時盧紇多輸（譯云赤馬，是神名）、毘桎邏莎（亦是神名），以種種雜色寶花光明照曜散於佛上，阿僧祇菩薩作無量神通，到於佛前，為欲教化百千萬億諸眾生故。<p>時德護長者及月光童子并德生童子等，心生歡喜禮敬佛足，至心懺悔，作如是言：「嗚呼奇哉！釋迦如來神通變化不可思議，於百千萬劫難可得見，況生淨信，無量億劫佛世難值。此兒月光有大智慧，曾見十方無量億佛，遊於一切諸佛世界稽首歸命禮拜於佛，如釋迦如來見十方佛，月光童子亦復如是，能見十方諸佛接足敬禮，於諸佛所聞法不忘。」<p>爾時如來見德護長者家內眷屬男女大小及月光童子，於三寶所已生正信，禮拜讚嘆，廣種善根增益心行，即便微笑如諸佛法，從其面門出無量千萬種雜色光炎，口四十齒，及以四牙，一一皆放無量千萬億光明，青黃赤白紫頗梨色，其光普照東方一切佛剎，如是南西北方四維上下，光明遍照亦復如是，光照已遶身三匝還從頂入。<p>爾時離攀緣德菩薩，從坐而起，偏袒右肩右膝著地，合掌向佛白言：「世尊！如來以何因緣作是微笑？諸佛不以無因緣而笑。」<p>爾時，世尊告離攀緣德菩薩言：「善哉！善哉！善男子！汝能問佛如是因緣，汝已曾於過去無量千萬億劫常問此義，汝今承佛威神力故能問此義。善男子！汝今至心諦聽，當為汝說。善男子！汝今見此德護長者大兒月光童子不？」「唯然，已見。」<p>佛言：「此童子者，能令未信眾生令生淨信，未調伏者能令調伏，未成熟者能令成熟，於其父所作善知識。何以故？能以導師法教化其父，安置無量千萬那由他阿僧祇眾生，於佛法中令生信心，必定阿耨多羅三藐三菩提。又此童子，我涅槃後，於未來世護持我法，供養如來受持佛法，安置佛法讚嘆佛法。於當來世佛法末時，於閻浮提大隋國內，作大國王名曰大行，能令大隋國內一切眾生，信於佛法種諸善根。<p>「時大行王，以大信心大威德力供養我鉢，於爾數年我鉢當至沙勒國，從爾次第至大隋國，其大行王於佛鉢所大設供養，復能受持一切佛法，亦大書寫大乘方廣經典，無量百千億數，處處安置諸佛法藏，名曰法塔，造作無量百千佛像，及造無量百千佛塔，令無量眾生於佛法中得不退轉得不退信。<p>「其王以是供養因緣，於不可稱不可量無邊際不可說諸佛所常得共生，於一切佛剎常作轉輪聖王，常值諸佛。於一切佛法僧供養恭敬尊重讚嘆，造立塔寺，一切樂具悉以奉施。經半壽已，棄捨五欲，捨家出家淨修梵行行法供養，閻浮提內一切男女見王出家，亦隨出家淨修梵行。<p>「此大行王，無量菩薩勝願成就，大神通成就，於不可數劫行菩薩行，一一劫中所化眾生不可稱數，不可說不可量，悉皆安住於佛法中。如一劫中所化眾生，一切劫中亦復如是，此菩薩如是安住，無量無邊不可說眾生，住佛法已於最後身當得作佛，號離垢月不動無障礙大莊嚴如來、應供、正遍知、明行足、善逝、世間解、無上士、調御丈夫、天人師、佛、世尊，出現於世，世界名曰無障礙。其佛身廣大，無量光明，無量光炎，無量神通力，無量說法，無量徒眾，無量轉法輪，無量身相，教化無量眾生。<p>「彼佛欲入涅槃時，授德護長者記，當得作佛，號無等身如來、應供、正遍知、明行足、善逝、世間解、無上士、調御丈夫、天人師、佛、世尊。德護長者家內眷屬，見我神變發菩提心者，皆於彼劫各各名號次第作佛。天、龍、夜叉、揵闥婆、阿修羅、迦樓羅、緊那羅、摩睺羅伽、人非人等，見我於德護長者家現神變時發菩提心者，皆於阿耨多羅三藐三菩提不退轉；於十方界各各剎土、各各名號皆得成佛。<p>「如是，善男子！此月光童子，已於過去無量阿僧祇劫，教化德護長者。此童子及德護長者，於當來世常生有佛世界，教化無量眾生。」<p>說此月光童子及德護長者授記因緣時，無量世界地六種動，大光普照，雨眾天華雨眾天寶，雨天瓔珞，雨天寶蓋，雨眾天衣，雨天旃檀末香，雨天沈水香，雨天多伽羅香，雨天優鉢羅華，雨天波頭摩華。諸天音樂出微妙聲，及以諸天歌詠等聲，如此一切皆是佛神通力，亦是月光宿世善根力，為化德護長者及眷屬故，亦化天、龍、夜叉、犍闥婆、阿修羅、迦樓羅、緊那羅、摩睺羅伽等故。<p>爾時，德護最大長者家人名德，見佛種種神力，亦見天龍八部興大供養，向佛說偈讚嘆佛曰：「南無大智佛，釋師子如來，若能生信心，而得大利益。先信於外道，而造諸惡業，今信於世尊，得如是大利。見斯不思議，其誰不信佛，如是重罪人，佛力故生信。一心恭敬信，出世勝導師，無量百千劫，不墮諸惡道。長者造大罪，今得淨信心，以信心因緣，如來與授記。長者自知罪，心生大愁惱，今得信心已，得無量福德。心中除惡見，一切罪皆懺，於佛世尊所，而作清淨心。一心信佛故，以是信因緣，來世當作佛，不思議法王。初於佛生惡，而今深生信，布施因緣故，得清淨業藏。於佛生信者，一切信此人，彼人福德聚，不可得稱量。」<p>爾時，長者德護，頭面禮佛及一切阿羅漢，一切菩薩眾已，次第行百味飲食。<p>爾時世尊說此法已，離攀緣德菩薩、月光童子并長者德護，一切內外眷屬大菩薩眾，及天、龍、夜叉、犍闥婆等一切大眾，皆大歡喜，作禮奉行。