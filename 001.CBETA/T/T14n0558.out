<juan>佛說龍施菩薩本起經<p>西晉月氏三藏竺法護譯<p>聞如是：<p>一時佛遊維耶離奈女樹園，與大比丘眾千二百五十、五千菩薩及無央數天人。<p>時佛說經，眾會皆定。龍施菩薩立於佛前，作師子吼，嗟歎大乘，說前世行，積功累德，不惜身命，不計吾我，無所希求，白佛言：「過去世時，有一般遮旬在叢樹下，精進行道，心無所著；常愍十方人及蠕動之類，行四等心——慈、悲、喜、護；常食果蓏，而飲泉水；不慕世榮，無所貪惜；得五神通，以自娛樂。何等為五？眼能徹視，耳能徹聽，身能飛行，了眾人根，自知本末。在其山中誦習經義，晝夜不懈。<p>「時有毒蛇，見般遮旬晝夜誦經，心大歡悅，前詣般遮旬所，稽首作禮。取草用掃，含水灑地，供事道人，不敢懈慢。常在左側聽經不離，般遮旬所說經毒蛇輒悉諷誦。<p>「如是數月之中轉向冬寒，樹木、華果遂復欲盡。般遮旬心念言：『冬寒以至，華果以盡，無所依怙。我今當還，止於人間。』便取衣鉢，即欲發去。毒蛇時見，悲泣淚出，白道人言：『欲何至乎？』道人答曰：『寒冷且至，亦無屋舍，華果復盡，無以自活，故相捨去，欲入郡國。』<p>「毒蛇聞之，益甚悲哀，白道人言：『道人在此，如依太山，晝夜樂法，其心不傾。今捨我去，無所恃怙。願見愍傷我身可憐！』道人答曰：『吾有四大，常當衣食，以自住立。今此山中亦無供具，雖有慈心，不能自在。』<p>「毒蛇白曰：『今此山中樹木參天，泉水流行，百鳥嚶嚶，甚可娛樂。何為捨焉？唯願道人勿見棄捐。今雖當去，欲從其後，奉侍道人，不敢住留，在此愁思，但有死憂。』<p>「道人答曰：『卿為毒蛇，眾人所憎。見者欲害，無有愛樂。或於道中虎、狼、毒蟲、蜚鳥、走獸共害汝身。今實悢悢無有已已，雖有是心不得自在。願卿住此，思道念德，精進自守，忍諸困厄！若前強健，後年復會。』道人悲泣，收淚而去。<p>「毒蛇涕零，不能自止。貪見道人無有極已，便即上樹，遙望道人；觀視若行，察其所避；道人不現，轉復上行；適復不現，上盡樹頭，遙望道人，遂遠不現。毒蛇益悲，自責悔言：『身罪所致，失善道人。前世愚癡，多犯眾惡——婬妷、瞋恚、闇冥、放逸、懈怠、無知，不奉精進，迷亂不止，其心不一；不值佛世，遠離正法，失大智慧，違遠至明；從苦入苦，離波羅蜜，墮於五道蟲蛾、蚤虱。今受蛇身，為人所憎，皆是身過，不由他人。天上世間豪貴無常，何況我此含毒之身？展轉生死，譬如車輪。』<p>「爾時毒蛇自說瑕惡，身意靜然，但還自責：『今此危身不足貪惜，不顧軀命，此無所著。』便從樹上自投於下，未及至地，墮樹岐間，身絕兩分，便即命過，生兜術天，得見光明，即自思惟，便識宿命：『我在世時身為毒蛇，奉侍道人，行正遠邪，精進不懈，伏惡心魔，視其身命，譬如土沙。知命非常，自投樹下。於彼壽終，來生此上。』便於天上從諸玉女及與天子各持香華散毒蛇上，便自說言：『今此蛇身雖為毒惡，於我大厚，終不為薄。精進行法，心無所著。絕其壽命，得上為天。今故來下，欲報其恩。』便復行詣般遮旬所，稽首作禮，供養華香，嗟歎功德，皆共稱譽：『今此道人無有等侶，行大慈悲，無有親踈，教授一切，令離三塗。本為毒蛇，視如赤子，憂念一切。此功德大，欲報其恩，何時能達？』適說是已，便還去上兜術天。「皆從諸天人，行詣彌勒前，俱稽首作禮，其心悉等平。見彌勒歡喜，禮畢住一面，彌勒為說法，皆得無所從生。天上壽終後，來生於世間，長者須福家，作女意甚明，端名曰龍施，除去諸欲情。時佛來詣舍，眉間放光明，時女在浴室，志意用愕驚；便即上樓觀，見佛功德正，諸根悉寂定，三十二相明。女心即歡喜，今逮得安寧，當供養佛法，便發菩提心。時魔聞知之，心中為愁思：『此女發道意，盡我境界人。』已下變為父，具說艱惱事：『佛今現在世，功德甚尊特，菩薩多勤苦，羅漢疾易得。』時女即對曰：『父言無義理，佛智譬虛空，羅漢如芥子，猶是以觀之，小道無高士，佛德如巨海，度人無極已。』時魔謂女言：『汝今何愚癡，菩薩甚勤苦，得道無有期；假使欲得佛，當不惜軀命，從樓自投地，乃知女妙英，精進無所著，可得無上正。』時女住欄邊，向佛叉手言：『我用一切故，願佛知我誠。』便自投樓下，逮得無從生，變為男子形。」阿難乃怖驚，叉手正衣服，前白佛天中天：「今我意甚怪，此為何等焉？一切皆愚癡，願佛現大明。」時佛告阿難：「汝見此女不？自投於虛空，轉作男子身。不獨今棄軀，前世亦復爾。已更事萬佛，精進無懈止，却後當來世，供養如恒沙，便當得作佛，號名曰龍上。在第一大會，度脫諸天人，其數難屢陳，譬之如浮雲。爾時佛治世，快樂無有極，飲食皆自然，譬如忉利天。」於是龍施身，住立在佛前，報其父母言：「聽我作沙門。」父母即聽之，侍從五百人，及八百天神，皆發無上心。爾時魔愁毒，悔恨無所陳。龍施白佛言：「願愍一切人，為斷十二海，除去諸苦辛，用眾愚癡故，多說大珍寶。」時佛便講法，五百侍從人，皆得無所從生；及八百諸天，得不起法忍。彼時龍施身，便住於佛前，自說過世行：「求道甚苦勤，不用己身故，但為一切人；如來之功德，不可具說陳。爾時般遮旬，今則是世尊；其毒蛇之軀，今是龍施身；時五百玉女，今是五百人；八百諸天子，共志無等倫。菩薩所示現，猶為有所因，欲歎其功德，終無能盡焉。」彼龍施菩薩，作師子吼時，無數諸天人，皆發無上真，一切皆歡喜，作禮於佛前。