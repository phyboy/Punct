<juan>佛說梵志女首意經<p>西晉月氏三藏竺法護譯<p>聞如是：<p>一時，佛遊波羅奈鹿苑仙人所止處而轉法輪，與大比丘眾五百人，無數菩薩俱，諸異佛國各各來會。<p>爾時世尊，晨旦整服，持鉢入城而福一切。賢者阿難侍如常儀，大聖則入波羅奈大城，普次街里向梵志門。<p>梵志有女名曰首意，遙見佛身端正殊妙威神巍巍，其心靜然諸根寂定，建上玄默第一澹泊，無有衰入恐懼永除。其意清淨而無垢穢如大淵澄，紫磨金色晃如寶山，若盛天樹華實繁茂，有三十二大人之相莊嚴其身，八十種好遍布其體。昱如大殿而有寶柱，如須彌山峻峙顯特，如月盛滿眾星中明，如日出光晃耀暉赫，無所不照。<p>女見佛來住於門外，心懷踊躍迴入設座，還詣佛所，稽首佛足下，長跪白言：「善來！安住，願降聖尊屈神臨眄。」佛垂慈愍入館就座。<p>首意悅豫，重稽首，而取小榻於佛前坐，進而啟曰：「唯，天中天！曾聞如來遊波羅奈仙士鹿苑，為沙門、梵志、梵天、龍神，諸魔世人群生之疇，轉無上輪興顯正法。」<p>佛告梵女：「如是！如是！誠如所云，吾遊斯國轉無上輪，為諸未聞宣現正法，不以非法。」<p>首意問佛：「何謂如來所轉法輪？」<p>世尊告女：「以十二事緣起之法而轉法輪。」<p>首意白佛：「重加大恩為我分別，廣說十二緣起之法，法輪所歸令識義趣。」<p>佛言：「諦聽！善思念之，吾當為汝解散其義。」梵女首意，受教而聽。<p>佛告女曰：「若計有我便有終始，起於不起，從癡因緣則便有行，從行因緣則便有識，從識因緣則有名色，從名色因緣則有六入，從六入因緣則便更習，從更習因緣則便有痛，從痛因緣則便有愛，從愛因緣則便有受，從受因緣則便有有，從有因緣則便致生，從生因緣致老病死，懃苦愁惱，大患集會。<p>「如是，女！癡滅，識、行、名色，六入、更習，痛、愛、受、有、生老病死滅，懃苦愁惱大患盡除。汝欲知吾以是法故，於波羅奈仙士鹿苑，為諸沙門、梵志、梵天、龍神、諸魔世人而轉法輪，解十二因緣，若受奉行，因可得度。」<p>首意問佛：「唯，天中天，法寧有內、有外乎？」<p>告女曰：「不也！」<p>女又問曰：「法寧有住無明號乎？」<p>答曰：「不也！」<p>女又問曰：「寧有興明、有除滅乎？」<p>答曰：「不也！」<p>女又問曰：「其明達者寧有形貌乎？」答曰：「不也！」<p>女又問曰：「以何因緣而致是身？以無有癡何從致生？興心慢意因成其行，何謂因緣而得合成？」又曰：「唯，大聖！如樹無根，何因忽生莖節枝葉華實？如是，世尊！計其無明無有形像，假使因緣從無哲起而致憍慢，何謂無哲之原而致於行？何從致是眾惱集會？」<p>佛告女：「欲知諸相，本悉清淨，亦復如是。諸法之法，法不知法，愚冥凡夫不聞罪福而造凶危，因從凶危則有終始，因終始則有苦樂。計曉於彼，亦無作罪，亦無福者，亦復無有進退終始，亦復無有遭苦遇樂。」<p>佛告首意：「汝欲知之，譬如幻士化作所化，其化人者，亦不想念言：『我是化。』彼之幻士，或以實為虛，或以虛為實，悉是欺詐愚偽之法。計斯幻士及所化人，有所化者亦無所化，彼亦空虛誑惑迷妄癡騃之法。於汝意云何？其幻化者，豈復有內而有外乎？」<p>答曰：「不也！天中天！」<p>「於汝意云何？幻無住豈有我名乎？」<p>答曰：「不也！天中天！」<p>「於汝意云何？其幻化者，豈有到後世復來者乎？」<p>答曰：「不也！天中天！」<p>「於汝意云何？其幻者豈有所起有所滅乎？」<p>答曰：「不也！天中天！」<p>「於汝意云何？其幻化者，豈有所有有形像乎？」<p>答曰：「不也！天中天！」<p>「於汝意云何？其幻化者，豈有見聞有幻無幻乎？」<p>答曰：「不也！天中天！」其女白佛言：「我曾聞之，其幻化者，無有見聞有幻無幻。」<p>世尊又問：「於汝意云何？其幻化者，假使無身，豈能令幻化發起諸術乎？」<p>女答曰：「唯，天中天！其幻化者，實為如此真無所有。」<p>佛復言：「如是！如是！女！其無明者無內無外，計其法者亦無所有，亦無字也，其無明者不至後世，亦無還返，其無明者亦無有起，亦無有滅，其無明者亦無形像。適興無明緣致眾行，名色、六入、更習、痛、愛、受、有、生老病死，勤苦愁惱大患集會。」<p>時女首意白佛言：「甚為可奇！至未曾有！世尊所興而不可及。所以者何？佛、天中天！於虛空中而轉法輪，不可思議所轉法輪，不可稱限無量法輪，無獲法輪，無形法輪，無生法輪，滅度法輪。」<p>世尊告曰：「如是！如是！誠如所云，吾所轉輪為轉空輪，所轉法輪不可思議，所轉法輪不可稱限，其可轉輪無量無獲，無形無生，為滅度也。」<p>時首意女歡喜踊躍，善心生焉，則以栴檀搗香及諸華香，供養散佛：「唯然世尊！以是德本，誓致擁護，而善救攝。降伏諸根，御制愛欲，逮轉法輪，轉空無輪，無思議輪，不可稱限。無量無獲，無形無生，滅度之輪。」<p>佛尋欣欲，五色青黃赤白綠光從口而出，其大光明普照十方無數佛國，悉皆覆蔽日月之明，還來繞身至于三匝，從頂上入。<p>賢者阿難曉了七法：一曰、知義；二曰、解法；三曰、曉時；四曰、了節；五曰、明眾；六曰、練己；七曰、採識人本；即從坐起，更整衣服，偏袒右肩，下右膝叉手白佛：「今大聖欣欲，為何感應，願說其意？唯，天中天！多所愍傷，多所安隱，哀念諸天世間人民，分別說之。」<p>佛告阿難：「爾見梵女首意，以末栴檀、華香、搗香，供養散佛乎？其心誓願逮轉法輪。」<p>對曰：「已見。」<p>佛言：「是女以斯德本護己安人，多所救攝，壽終之後當轉女身，至八十四億劫，不歸惡趣，供養六萬諸佛世尊，出家為道，志于沙門，聽受經法。受經法已，即時諷誦，將御如來現在正法，佛滅度後供養舍利，勸化無數無量眾生，不可計會，使立無上正真之道，最於後世窮竟劫已，於三千大千，即當逮得無上正真之道，成最正覺，劫名寶明，佛號寶光如來、至真、等正覺、明行成為、善逝、世間解、無上士、道法御、天人師，為佛、眾祐。其佛當壽具足一劫，為難計量群黎之疇，勸發道教而逆長益，後至無餘於泥洹界而取滅度。」<p>阿難白佛：「其首意女，為於何佛植眾德本？」<p>佛告阿難：「斯女往昔惟衛佛時，以女人身初發道意，取寶珠瓔用散佛上。至於今世復會吾前，志願無上正真之道。亦於式佛、如來正覺發歡喜心，加懷篤信脫衣上佛，以家之信離家為道，而作沙門具滿千歲，淨修梵行，數數講問深奧妙法。於隨葉如來正覺時，以十五日供養世尊及諸弟子，充滿周備，亦復志願無上正真之道。於拘樓如來正覺時，心樂善學攬攝章句，以諸真珠名香供散佛上，其心亦願誓成正覺。於拘那含牟尼佛正覺時，以香塗塔盡其形壽，供養衣服飲食醫藥床座，於二日供養世尊聖眾。見迦葉佛供養奉事，不捨道意。今供養吾，當轉女身，然後得佛道度脫眾生。」<p>佛說如是，莫不歡喜。