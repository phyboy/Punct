<juan>差摩婆帝授記經<p>元魏北印度三藏菩提流支譯<p>如是我聞：<p>一時，佛住王舍城耆闍崛山中，與大比丘眾二十千人俱。多有諸菩薩，謂彌勒菩薩、文殊師利等諸大菩薩眾。<p>爾時，世尊於晨朝時著衣持鉢，彌勒菩薩相隨，俱入王舍大城而行乞食，遂爾往到頻婆娑羅大王宮殿，到已欲入。爾時，即見頻婆娑羅大王夫人差摩婆帝在重樓上，既見世尊心更清淨，從樓而下，敷大價衣名波都拏如來坐上，彌勒菩薩坐尼師壇。<p>爾時，世尊、彌勒菩薩二俱坐已，時王夫人差摩婆帝，一切莊嚴莊嚴其身，禮世尊足，并即禮敬彌勒菩薩，於世尊前斂容正坐，心生敬重，欲聞說法。爾時，世尊見王夫人差摩婆帝，一切莊嚴莊嚴身已，為欲利益一切眾生、饒益一切諸眾生故，知而故問差摩婆帝王夫人言：「差摩婆帝！彼名何樹？汝身今著如是色果，第一光明端嚴殊妙。」<p>時王夫人差摩婆帝，以偈答曰：「第一大丈夫，知而故問我：『彼樹名何樹？汝著如是果。』彼樹名福德，我於往世種，此果是彼果，我今如是食。又已種彼樹，於正覺聲聞，安住菩提道，求正覺者地。施戒水濕潤，令彼樹增長，彼樹增長已，生此端嚴果。忍辱精進力，能增長彼樹，彼樹增長已，生此無垢果。禪慧開敷花，令彼樹端嚴，我今食此果，如世尊所見。如樹林果等，一切依止山，枝葉等增長，上下皆不動。如是彼大樹，我前世善種，利益諸眾生，為得諸佛法。如是福德樹，我此唯其花，我今且爾食，果猶故在後。第一菩提果，無上佛菩提，捨婦女劣身，後必得彼果。我當得丈夫，眾生中上上，一切法彼岸，一切智遍見。我解脫眾生，一切苦怖畏，一切當歸我，愍一切眾生。」<p>爾時，世尊告王夫人差摩婆帝作如是言：「善哉！善哉！差摩婆帝！汝能如是利益多人，安樂多人，憐愍世間，饒益安樂一切大眾諸天人等。」<p>時王夫人差摩婆帝，聞佛讚已，白言世尊：「世尊！此身三十二種大丈夫相，八十種好，何因緣得十如來力，四無所畏，及四無礙？復有十八不共佛法、大慈大悲、大喜大捨如是種種無量無等、不可說盡、無數佛法從何而生？」<p>時王夫人差摩婆帝如是問已，佛說偈言：「我亦復如是，往世種彼樹，為利益眾生，悕求正覺智，修行施戒忍，精進禪和集，復於一切時，恒常習禪慧；於一切眾生，不曾起惡心，常行平等心，今日得成佛。常於愛不愛、善友怨平等，得平等心已，福德樹增長。我此身大樹，攝無量功德，曾為轉輪王，亦作帝釋王，復作大梵王，種種多富樂。不思議佛法，相等今復得。」<p>時王夫人差摩婆帝，聞說如是諸功德已，讚言：「善哉！於世尊語極生隨喜。」即向如來而說偈言：「如勝人中勝，如是隨順學，如本學善學，無邊功德海。我今學佛學，諸功德彼岸，當離生死苦，得如是牟尼。我本諸生處，曾修行布施，願彼一切福，得佛無等智；過現諸生處，我護持禁戒，願彼一切福，當得如來智；我修忍精進，三昧般若等，願如是一切，皆成就佛法；我身口意業，所修行諸善，願得大菩提，求佛智功德。我捨婦女體，得勝丈夫身，得丈夫身已，次第得佛身。得勝菩提已，轉無上法輪，與縛生死獄，眾生除解脫。」<p>爾時，世尊為王夫人差摩婆帝偈說善哉，而讚之言：「善哉！此語說，善哉！心善願，汝當破壞魔，而得成正覺。」<p>時王夫人差摩婆帝，既蒙世尊現自授記，聞已歡喜，起勝上心生決定意，多奉世尊佉陀尼食、蒲闍尼食、娑陀尼食，事事豐足，如是并奉彌勒菩薩摩訶薩食。<p>爾時，世尊既食，食已離鉢洗手。既洗手已，為王夫人差摩婆帝復更說法，示已教已，勸已導已，令歡喜已，與授記言：「差摩婆帝！汝於未來過無量劫當得作佛，號曰功德寶勝如來、應、正遍知、明行足、善逝、世間解、無上士、調御丈夫、天人師、佛世尊。汝佛世界第一清淨，無有惡道苦惱之事，心喜心樂莊嚴殊妙，第一清淨菩薩住處。如是嚴淨佛之世界，汝當得之。」<p>佛說如是法門之時，有多千數諸優婆塞，一切皆發阿耨多羅三藐三菩提心；多千眾生人、天、世間，於法不疑，得隨順心。<p>如來說已，差摩婆帝、彌勒菩薩，一切眾會并諸天人及阿修羅、乾闥婆等，聞世尊說，皆大歡喜。