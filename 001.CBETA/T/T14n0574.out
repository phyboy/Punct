<juan>佛說堅固女經<p>隋北印度三藏那連提耶舍譯<p>如是我聞：<p>一時，佛在都娑羅國舍婆提城祇樹給孤獨園。<p>爾時，佛告諸比丘：「汝今諦聽！當為汝說。若有女人欲發阿耨多羅三藐三菩提心者，先當作如是念：『一切女人所有諂曲、嫉妬、貪瞋、邪偽一切惡事，以發阿耨多羅三藐三菩提心因緣故，於未來世更不復生。』以是義故，諸女人等，必定須發阿耨多羅三藐三菩提心。」<p>佛說是語時，眾中有一優婆夷，名曰堅固，即從坐起整理衣服，合十指掌而白佛言：「世尊！我今為欲利益一切眾生故，為欲施一切眾生安樂故，為欲憐愍一切世界眾生故，為欲度脫一切天人故，發阿耨多羅三藐三菩提心。<p>「世尊！我於過去無始生死未來無際流轉不生怖畏，但為不斷佛種故，不斷如來種故，不斷一切智種故，發阿耨多羅三藐三菩提心修菩薩行。<p>「世尊！我今為欲安隱一切眾生故，發菩提心，無救護者為作救護故，無親友者為作親友故，無歸依者為作歸依故，無舍宅者為作舍宅故。」<p>是時長老舍利弗，在大眾中作如是念：「此堅固妹，為與一切眾生作親友故，發阿耨多羅三藐三菩提心。以是發心因緣故，世間則有聲聞、辟支佛。」作是念已，即告女言：「妹！汝以發菩提心故，於未來世得見聲聞、辟支佛。」<p>是時，堅固女白舍利弗言：「我從昔來流轉生死，未曾得發如是菩提之心，今始得發；我今獲大善利，善得人身、善得壽命。於過去世遇善知識，未曾一念發聲聞、辟支佛心，以是因緣，今復能為一切眾生，發阿耨多羅三藐三菩提心。」<p>爾時，舍利弗告堅固女言：「汝今善得利益，善得人身，善得壽命，乃能發阿耨多羅三藐三菩提心。如汝所說，應如說行。」<p>時堅固女即白大德舍利弗言：「如我所說，我必定修行。」<p>爾時，舍利弗復問堅固女言：「云何菩薩如說修行？」女言：「舍利弗！菩薩不樂聲聞地，不樂辟支佛地，但樂如來身、如來地、一切智地。如是，大德舍利弗！是名菩薩摩訶薩如說修行。<p>「復次，大德舍利弗！菩薩摩訶薩若布施時，願得阿耨多羅三藐三菩提，不求聲聞、辟支佛地；若持戒、若忍辱、若精進、若禪定、若修智慧時，願求阿耨多羅三藐三菩提，不求聲聞、辟支佛地，是名菩薩摩訶薩如說修行。」<p>舍利弗語堅固女言：「如說修行者得何利益？當為我說。」<p>時堅固女聞此語已，白舍利弗言：「何者是利，汝欲得見？」<p>舍利弗言：「妹！欲見發阿耨多羅三藐三菩提心利益。」<p>女言：「彼心相如幻，云何見有利益？」<p>舍利弗言：「若汝有智慧者，即於此身能盡苦得阿羅漢；若汝此身不能盡苦得阿羅漢者，汝之智慧即為大錯。」<p>女言：「大德舍利弗！若我此身得阿羅漢者，我之智慧即是顛倒，以我此身不取阿羅漢故，於當來世得阿耨多羅三藐三菩提，是故當知我之智慧不名顛倒。」<p>時舍利弗謂堅固女言：「汝經幾時當得阿耨多羅三藐三菩提？」<p>女言：「大德舍利弗！我非佛非阿羅漢，不知幾時得阿耨多羅三藐三菩提。如舍利弗今得阿羅漢無漏智慧，應知我幾時當得阿耨多羅三藐三菩提。」<p>舍利弗言：「我無智慧，不知汝幾時當得阿耨多羅三藐三菩提。」<p>女言：「我願生生世世，不用如舍利弗智慧從他而解、從他生信；我願得如來、應、正遍知智慧，自知自覺。」<p>爾時，富樓那彌多羅尼子作是念：「我等住小乘地得小智慧，若見如來智，乃知我等所得智慧，最為狹劣住小地小智慧。」<p>爾時，大德舍利弗心念：「我等雖得阿羅漢果，不能廣利益眾生為大丈夫事，唯有大丈夫具丈夫法者，能多利益無量眾生。如堅固女，為自利益及利益一切眾生故，發阿耨多羅三藐三菩提心。」作是念已，即問女言：「阿耨多羅三藐三菩提者，名為何法？」<p>堅固女言：「大德舍利弗！阿耨多羅三藐三菩提者，一切法中最上最勝更無過者，是名阿耨多羅三藐三菩提。復次，舍利弗！所言阿耨多羅三藐三菩提者，我不見彼法為阿耨多羅三藐三菩提。」<p>舍利弗言：「若不見有法名阿耨多羅三藐三菩提者，汝云何發菩提心欲覺菩提？」<p>女言：「欲令行邪道眾生住正道故，我發阿耨多羅三藐三菩提心。」<p>舍利弗聞此語已，又問女言：「佛得阿耨多羅三藐三菩提時，不見法、不見道、不見果。汝見何利益，欲覺菩提？」<p>女聞是已，語舍利弗言：「如是我得阿耨多羅三藐三菩提時，國土中所有弟子，如舍利弗、目犍連等，見此事故，我欲覺無上菩提。」<p>舍利弗言：「妹！不可得法中云何欲覺？」<p>女言：「如是，如是！舍利弗！我正欲覺此不可得法。不可得法，非得非不得故，以是故，我欲覺阿耨多羅三藐三菩提。覺阿耨多羅三藐三菩提已，轉大法輪；轉法輪時，令三千大千世界眾生普得聞知。」<p>爾時，舍利弗問堅固妹言：「我云何知汝當來得阿耨多羅三藐三菩提轉大法輪時，其聲遍滿三千大千世界？」<p>時堅固女即以右足大指按地，應時三千大千世界地大震動，唯舍利弗所坐之處其地不動。<p>時舍利弗作是念：「今此女人作大神通，乃能令此三千大千世界地皆震動，何故唯我坐處其地不動？為是佛力？為是我力？」<p>爾時，世尊知舍利弗心生念已，告舍利弗言：「於此地中，乃往過去有千女人同號堅固，皆於汝所坐處發阿耨多羅三藐三菩提心，現大神通受菩提記。於未來世彌勒出時，亦於此處有千女人同號堅固，發阿耨多羅三藐三菩提心，現大神力受菩提記，當得作佛號勝堅固如來、應、正遍知。」<p>時堅固女白佛言：「世尊！若佛菩提，非過去得、非現在得、非未來得者，云何世尊說有過去、現在、未來三世諸佛？」<p>佛言：「如是，如是！佛非過去得、非現在得、非未來得。所以說有過去、未來、現在諸佛者，此但假名說有三世，非謂諸佛有去、來、今。」<p>爾時堅固女白佛言：「世尊！以此法自覺自知，不從他聞因緣故，須發阿耨多羅三藐三菩提心。」<p>佛言：「善哉！善哉！能如是知，未來當得阿耨多羅三藐三菩提。」<p>女言：「世尊！無有見如是法不得菩提者，是故我今必定當得阿耨多羅三藐三菩提。」<p>佛言：「妹！汝未來世教化眾生耶！」<p>女言：「世尊！無有見如是法不教化者，是故我今必定當能教化眾生。」<p>佛言：「汝於來世作大導師耶！」<p>女言：「世尊！無有見如是法不作導師，是故我今必定當得作大導師。」<p>爾時，天帝釋持曼陀羅花於佛前立，以所持花與堅固女，作如是言：「汝持此花以散佛上。」時堅固女受此花已，以散佛上，以佛神力住於虛空。<p>爾時世尊即便微笑，諸佛法爾：若微笑時，青、黃、赤、白、紫頗梨色，種種雜光從口中出，其光遍照至乎梵天，還至佛所遶佛三匝，還從頂入。<p>爾時，阿難白佛言：「世尊！諸佛非以無事及小因緣而便微笑；何因緣故如是微笑？」<p>佛告阿難：「汝見此堅固女不？是女於此命終，捨女人身得成男子，於星宿劫中得阿耨多羅三藐三菩提，號曰普見如來、應供、正遍知。其普見佛初會說法，有二十百千萬億人得盡諸漏，棄捨重擔證阿羅漢；第二說法，有一十五百千萬億人得阿羅漢；第三說法，有一十百千萬億人得阿羅漢；從是已後，無量百千萬億那由他眾得阿羅漢果。<p>「如是，阿難陀！彼普見如來剎土之中，無有地獄、餓鬼、畜生，其國眾生悉皆成就十善業道，不修商賈農作，其佛國土有無量功德。是故，若有善男子、善女人發阿耨多羅三藐三菩提心者，於彼人所不應起輕慢心，唯有如來明知此事，非餘聲聞、辟支佛等所能了知。是故，阿難！若有愛樂我者、尊重我者，不應於菩薩所生輕蔑心。」<p>佛說此法已，長老阿難、大德舍利弗、堅固優婆夷，及一切天人等，聞佛說法，皆大歡喜。