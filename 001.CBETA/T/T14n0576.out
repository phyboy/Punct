<juan>佛說轉有經<p>元魏天竺三藏佛陀扇多譯<p>如是我聞：<p>一時，婆伽婆住王舍城迦蘭陀竹林，大比丘眾之所圍遶，一千二百五十人俱，菩薩摩訶薩無量無邊。<p>爾時，摩伽陀王頻婆娑羅出王舍城，往至迦蘭陀竹林住處。到佛所已，頭面禮足，遶佛三匝，却坐一面。<p>爾時，如來知頻婆娑羅王坐一面已，告言：「大王！譬如有人於睡夢中，共彼女寶行於欲事，彼人覺已憶彼女寶。大王於意云何？夢中女寶為是有不？」<p>王即答言：「不也。世尊！」<p>復問王言：「大王！於意云何？彼人若執夢中女者，是黠慧不？」<p>王即答言：「不也。世尊！何以故？彼夢中女畢竟無故，云何而有境界欲事？彼人徒勞。」<p>佛言：「大王！如是，一切愚癡凡夫，以不曾聞佛正法故，眼見諸色，悅豫於心，即執為實；以執著故則有繫縛，以繫縛故則有染著；以染著故，則生貪欲瞋癡等業。若身若口若意等業，然彼身業所作即滅，滅已不依東方而住，如是不依南西北方上下而住，隨命終時，轉彼有識而現後心。大王！彼識不壞，隨業盡處彼業能現，亦如睡夢覺時女寶。如是，大王！最後滅識而生後識，或在地獄，或在餓鬼，或在畜生，或阿修羅，或人，或天，彼最後識取最後生，識順彼生。如是心識隨業所受，然無有法，從此世間至彼世間而受生也。<p>「大王！滅後識心是名為滅，是初心識如託生者，是彼後生。大王！轉後識時，彼法實不從彼處來而至於此，初識生已亦無所至。何以故？法性相故。大王！最後識心是後識空，業是業空，生是生空，最初心識是初識空，所生之處是生處空，而於彼處不失業果。大王！最後生識於彼即滅，後不斷心，識心順行隨在何處所受業報即往受故。」爾時，世尊而說偈言：「善逝後說時，所有諸言語，皆是假名說，假名想住故。離於言語法，而無有可說，隨所有言說，而說彼諸法。彼不在於彼，法眼見無色，所言見色者，世間執著故。說世法為實，無而和合見，是如來所說，是名方便地。若為真實說，眼則不見色，意不知諸法，此是最祕密。世間我慢說，名本空無名，一切法無名，而以假名說。」<p>說此法門時，頻婆娑羅王，及諸大眾、人、天、龍、神、乾闥婆等，聞佛所說，皆大歡喜，信受奉行。