<juan>佛說大乘流轉諸有經<p>大唐三藏法師義淨奉<#sp>制譯<p>如是我聞：<p>一時，薄伽梵在王舍城羯闌鐸迦池竹林園中，與大苾芻眾千二百五十人俱，并大菩薩摩訶薩，無量百千人天大眾，一心恭敬圍遶而住。爾時，世尊為說自證微妙之法，所謂初、中、後善，文義巧妙，純一圓滿，清淨鮮白，梵行之相。<p>爾時摩揭陀主影勝大王，往竹林中禮世尊足，右遶三匝，在一面坐。時影勝王白佛言：「世尊！云何有情先所造業久已滅壞，臨命終時皆悉現前？又復諸法體悉空無，所造業報而不散失？唯願世尊哀愍，為我分別解說。」<p>爾時，世尊告影勝王曰：「大王當知，譬如男子於眠夢中，見與人間端正美女，共為稠密。既睡覺已，憶彼夢中所見美女，大王於意云何？於眠夢中人間美女是實有不？」<p>王言：「非有！」<p>世尊告曰：「大王於意云何？此之男子，於彼夢中所見美女，心生憶念戀慕不捨，可說此人是大博識明智者不？」<p>王言：「不爾！此是愚人，非明智者。何以故？由彼夢中人間美女，畢竟體空不可得故。豈能與彼而行稠密，令此男子情懷愛戀生憶念耶？」<p>佛言：「大王！如是。愚癡無識凡人，眼見色時心生憙樂，便起執著；起執著已隨生顧戀，生顧戀已情懷染愛；起染愛故隨貪、瞋、癡，發身、語、意造作諸業。然此諸業作已滅壞，此滅壞時曾不依止東方而住，亦不依止南、西、北方，四維上下，至命終時意識將滅，所作之業皆悉現前。譬如男子從睡覺已，憶彼夢中所見美女影像皆現如是。<p>「大王！前識滅已後識生時，或生人中，或生天上，或墮傍生、餓鬼、地獄。大王！後識生時，無間生起彼同類心，相續流轉，分明領受所感異熟。大王！曾無有法能從此世轉至後世，然有死生業果可得。大王當知，前識滅時名之為死，後識支起號之為生。大王！前識滅時無有去處，後識支起無所從來。所以者何？本性空故。大王！前識前識性空，死死性空，業業性空，後識後識性空，生生性空，而彼業果曾不散失。大王！如是應知，一切有情皆由愚惑不知非有，妄起顧戀輪迴生死。」<p>爾時，世尊欲重宣此義，說伽他曰：「諸法唯假名，但依名字立，離於能詮語，所詮不可得，皆以別別名，詮彼種種法，於名法非有，是諸法自性。由名名性空，於名名不有，諸法名本無，妄以名詮名，諸法皆虛妄，但從分別生，此分別亦空，於空妄分別。我說諸世間，以眼見於色，皆由邪計想，是名為俗諦；我說一切法，皆是藉緣生，是名近勝義，智者當觀察。眼不見於色，意亦不知法，是名勝義諦，愚者不能知。」<p>爾時，世尊說此法已，摩揭陀主影勝大王深心頂受。時諸苾芻，及大菩薩、人天等眾，皆大歡喜，信受奉行。