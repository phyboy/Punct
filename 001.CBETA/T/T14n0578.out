<juan>無垢優婆夷問經<p>後魏中印度三藏瞿曇般若流支譯<p>如是我聞：<p>一時，婆伽婆住舍婆提城寂靜宮殿重閣講堂。<p>爾時，無垢優婆夷、賢優婆夷等諸優婆夷往詣佛所。到佛所已，頭面禮足，禮佛足已，退坐一面。<p>爾時，世尊即告無垢優婆夷言：「汝優婆夷！不放逸行、懈怠心不？」<p>優婆夷言：「我不懈怠、不放逸行。」<p>佛告無垢優婆夷言：「汝常云何不懈怠耶？又汝云何不放逸行？」<p>無垢優婆夷白佛言：「世尊！我常早起掃佛塔地，掃已塗治四廂四處，清淨塗已，散華燒香，如是供養，然後入房。既入房已，次復入禪，修四梵行，不離三歸，受持五戒，常恒如是。我不懈怠、不放逸行。」<p>無垢優婆夷作是語已，復白佛言：「世尊！我今未知掃佛塔地所有善根得何福報？四廂塗治所有善根得何福報？散華燒香、供養佛塔所有善根得何福報？禪四梵行、三歸五戒所有善根得何福報？唯願世尊為我解說。」<p>佛告無垢優婆夷言：「掃佛塔地，得五福報。何等為五？一者、自心清淨，他人見已生清淨心；二者、為他所愛；三者、天心歡喜；四者、集端正業；五者、命終生於善道天中。無垢當知，掃佛塔地，福報如是。<p>「無垢當知，若人信佛，作圓輪形，塗佛塔地，散花燒香，如是供養，我說彼人身壞命終，生弗婆提，富樂自在；於彼壽終，生化樂天。<p>「無垢當知，若人信佛，作半月形，塗佛塔地，散華燒香，如是供養，我說彼人身壞命終，生瞿陀尼，富樂自在；於彼壽終，生兜率天。<p>「無垢當知，若人信佛，於佛塔邊，四方塗地，散花燒香，如是供養，我說彼人身壞命終，生欝單曰，富樂自在；於彼壽終，生炎摩天。<p>「無垢當知，若人信佛，作人面形，塗佛塔地，散華燒香，如是供養，我說彼人身壞命終，生閻浮提，富樂自在；壽終生於三十三天。<p>「無垢當知，此塗塔地，散華燒香，所有善根，果報如是。<p>「無垢當知，若人入禪修四梵行，歸佛、法、僧，受持五戒，我說彼人無量無數善根，福報無窮無盡，後得涅槃。<p>「無垢當知，若人歸依聲聞、緣覺，修集戒聚，不能如是無盡涅槃。何以故？受持五戒，禪四梵行，所得果報，唯除涅槃，更無處受，以福多故。」<p>世尊爾時如是說已，無垢優婆夷心生疑念，默而無言。<p>爾時，世尊知心念已，即從面門，出廣長舌，遍覆自面、二耳二眼、并二鼻已，遍覆虛空，覆虛空已，還攝入口，攝入口已，復語無垢優婆夷言：「汝頗曾見妄語之人，兩舌、惡口、綺語之人，有如是色舌相以不？」<p>爾時，無垢優婆夷既聞是語，從坐而起，合掌向佛白言：「世尊！未曾見也。有實語者，未有此舌，況妄語人？唯除如來、應、正遍知，無始已來，常實語故，得如是舌。」<p>爾時，無垢優婆夷知佛實語，離疑心喜，以偈讚曰：「我於千億劫，不曾憶念見，如是勝法寶，不憶曾供養；我今日得見，如是世間燈，既如是見已，得聞第一法。」<p>爾時，世尊偈答無垢優婆夷曰：「汝聞已成聖，此真勝法寶，清淨寂靜法，得入涅槃城。」<p>世尊說已，無垢優婆夷心大歡喜，比丘、比丘尼、優婆塞、優婆夷，一切眾會天、人、阿修羅、乾闥婆等，聞佛說已，讚言：「善哉！」此經人天因，亦是涅槃道，行者向人天，亦趣涅槃門。譯此經功德，普施諸眾生，願速修因道，得人、天、涅槃。