<juan>佛說八師經<p>吳月支國居士支謙譯<p>聞如是：<p>一時佛在舍衛國祇樹給孤獨園。<p>時有梵志，名曰耶句，來詣佛所。<p>阿難白佛言：「有異學梵志今來在外，欲咨所疑。」<p>天尊曰：「現之。」<p>梵志乃進，稽首佛足。<p>天尊曰：「就座。」<p>梵志就座，須臾退坐曰：「吾聞佛道厥義弘深，汪洋無涯，靡不成就，靡不度生，巍巍堂堂，猶星中月，神智妙達，眾聖中王，諸天所不逮，黎民所不聞。願開盲冥，釋其愚癡。所事何師，以致斯尊？」<p>天尊歎曰：「快哉斯問！開發大行。吾前世師，其名難數；吾今自然神耀得道，非有師也。然有八師，從明得之刑戮；或為王法所見誅治，滅及門族。死入地獄，燒煮、搒掠，萬毒皆更，求死不得。罪竟乃出，或為餓鬼，或為畜生，屠割、剝裂，死輒更刃，魂神展轉，更相殘賊。吾見殺者，其罪如此，不敢復殺。是吾一師。」<p>佛時頌曰：「殺者心不仁，強弱相傷殘，殺生當過生，結積累劫怨，受罪短命死，驚怖遭暴患；吾用畏是故，慈心伏魔宮。」<p>佛言：「二謂盜竊，強劫人財。或為財主刀杖加刑，應時瓦解；或為王法收繫著獄，拷掠、榜笞，五毒並至，戮之都市，宗門灰滅。死入地獄，以手捧火，洋銅沃口，求死不得。罪竟乃出，當為餓鬼，意欲飲水，水化為膿，所欲食物，物化成炭，身常負重，眾惱自隨。或為畜生，死輒更刃，以肉供人，償其宿債。吾見盜者，其罪如此，不敢復盜。是吾二師。」<p>佛時頌曰：「盜者不與取，劫竊人財寶，亡者無多少，忿恚懷憂惱，死受六畜身，償其宿債負；吾用畏是故，棄家行學道。」<p>佛言：「三謂邪婬，犯人婦女。或為夫主、邊人所知，臨時得殃，刀杖加刑；或為王法收繫著獄，酷毒掠治，戮之都市。死入地獄，臥之鐵床；或抱銅柱，獄鬼然火，以燒其身。地獄罪畢，當更畜生。若復為人，閨門婬亂，違佛遠法，不親賢眾，常懷恐怖，多危少安。吾見是故，不敢邪婬。是吾三師。」<p>佛時頌曰：「婬為不淨行，迷惑失正道，精神魂魄馳，傷命而早夭，受罪頑癡荒，死復墮惡道；吾用畏是故，棄家樂林藪。」<p>佛言：「四謂惡口、兩舌、妄言、綺語。譖入無罪，謗毀三尊，舌致捶杖，亦致滅門。死入地獄，獄中鬼神拔出其舌以牛犁之；洋銅灌口，求死不得。罪畢乃出，當為畜生，恒食草棘。若後為人，言不見信，口中恒臭，多逢譖謗、罵詈之聲，臥輒惡夢，有口不能得含佛經之至味。吾見是故，不敢惡口。是吾四師。」<p>佛時頌曰：「欺者有四過，讒侫傷良貞，受罪癡聾盲，蹇吃口臭腥，癡狂不能言，死入拔舌囹；吾修四淨口，自致八音聲。」<p>佛言：「五謂嗜酒。酒為毒氣，主成諸惡——王道毀，仁澤滅，臣慢上，忠敬朽，父失禮，母失慈，子凶逆，孝道敗，夫失信，婦奢婬，九族諍，財產耗——亡國危身，無不由之。酒之亂道，三十有六。吾見是故，絕酒不飲。是吾五師。」<p>佛時頌曰：「醉者為不孝，怨禍從內生，迷惑清高士，亂德敗淑貞。吾故不飲酒，慈心濟群生，淨慧度八難，自致覺道成。」<p>佛言：「六謂年老。夫老之為苦，頭白，齒落，目視❥❥，耳聽不聰，盛去衰至，皮緩面皺，百節痛疼，行步苦極，坐起呻吟，憂悲惱苦；識神轉滅，便旋即忘；命日促盡，言之流涕。吾見無常，災變如斯，故行求道，不欲更之。是吾六師。」<p>佛時頌曰：「吾念世無常，人生要當老，盛去日衰羸，形枯而白首，憂勞百病生，坐起愁痛惱；吾用畏是故，棄家行學道。」<p>佛言：「七謂病瘦。肉盡骨立，百節皆痛，猶被杖楚；四大進退，手足不任；氣力虛竭，坐臥須人；口燥脣燋，筋斷鼻坼；目不見色，耳不聞音；不淨流出，身臥其上；心懷苦惱，言輒悲哀。今覩世人年盛力壯，華色暐曄，福盡罪至，無常百變。吾覩斯患，故行求道，不欲更之。是吾七師。」<p>佛時頌曰：「念人衰老時，百病同時生，水消而火滅，刀風解其形，骨離筋脈絕，大命要當傾；吾用畏是故，求道願不生。」<p>佛言：「八謂人死。四百四病同時俱作；四大欲散，魂神不安；風去息絕，火滅身冷，風先火次，魂靈去矣；身體挺直，無所復知；旬日之間肉壞血流，膖脹爛臭，無一可取；身中有蟲，還食其肉；筋脈爛盡，骨節解散，髑髏異處，脊、脅、肩、臂、䏶、脛、足、指各自異處；飛鳥、走獸競來食之。天、龍、鬼神、帝王、人民、貧富、貴賤無免此患。吾見斯變，故行求道，不欲更之。是吾八師。」<p>佛時頌曰：「我惟老病死，三界之大患，福盡而命終，氣絕於黃泉，身爛還為土，魂魄隨因緣；吾用畏是故，學道昇泥洹。」<p>於是梵志聞佛所說，心開意解，即得道迹，前受五戒，為清信士——不殺，不盜，不婬，不欺，奉孝，不醉——歡喜而去。