<juan>佛說黑氏梵志經<p>吳月支國居士支謙譯<p>聞如是：<p>一時，佛遊尼連江水邊，在彼一月，造十八變，化於迦葉兄弟三人及千弟子，轉遊行羅閱祇城，止頓一年，教授國民，為其講法。初成佛道竟二年已，乃到舍衛，興隆道化，開度天人、世間人民。<p>時香山有梵志，名曰迦羅，得備四禪，具足五通：徹視、洞聽、身能飛行、自察心念、知人來生。講說經義，感動釋梵及四天王、諸鬼神、龍并閻羅王，悉往聽之；言語雅妙，聲和猶梵，日日諮受不以為懈；音徹于遠，普來歸聽。<p>時閻羅王坐聞經法，淚下如雨，舉目觀視，益用悲歎。<p>于時梵志問閻羅王：「何為悲泣淚下如雨？」<p>閻羅答曰：「事當歸實，不可虛言。仁今說經便辭利口，義理甚妙猶如蓮華，若明月珠。而命欲盡，餘有七日，恐忽然過，就於後世。是以悲泣，不能自勝。又仁命過，墮地獄中，在我部界。今自相歸，一心受法，及當取卿拷掠五毒。熟思惟此，遂用增懷，不可為喻。」<p>梵志愕然，心中沈吟，報閻羅王曰：「吾獲四禪，成五神通，獨步四域，超昇梵天，不以為礙。既無罪釁，何因當墮地獄閻界？」<p>閻王曰：「仁臨壽終時，當值惡對，起瞋恚恨，意欲有所害，失本行義，故趣閻界。」<p>梵志聞之，忽然悒懅，不知何計、設何方便得濟斯難？愁慼惘惘，心懷湯火，坐起不安，為長歎息。<p>釋梵四王諸神問曰：「何為不安長太息乎？」<p>梵志答曰：「吾命欲盡，餘有七日，且有惡對，來亂吾善心，緣是之故，恐歸惡趣。是以反側，不能自勝。」<p>時彼香山有諸善神，數詣佛所，諮受經典，謂於梵志：「佛興于世，仁不知乎？」<p>梵志答曰：「身沈俗人，安能知之？」<p>其神復謂：「佛為一切三界之救，度諸未度，脫未脫，安未安，皆濟危厄，令至永寂、無為之道。何不詣佛？可脫憂患，長得恬怕，道德合同。」<p>梵志聞之，欣然踊躍，如冥覩明，兩手各取梧桐、合歡好色華樹，飛到佛所。未到之頃，佛告摩夷：「世尊大慈，修無極哀！未曾忘捨應當度者。」<p>佛時頌曰：「潮水徑順崖，未曾越故際，儻有水神亂，起犯於故流。佛觀於本無，察應當度者，普使得免濟，終無越失耶。」<p>於是梵志飛到佛所，住虛空中，正向歸佛。<p>佛告梵志謂黑氏曰：「放捨！放捨！」<p>梵志應諾：「如世尊教。」<p>即捨右手梧桐之樹，種佛右面。<p>復謂梵志：「放捨！放捨！」<p>梵志即捨左手所執合歡之樹，種佛左面。<p>佛復重告：「放捨！放捨！」<p>梵志白曰：「適有兩樹，捨佛左右，空手而立，當復何捨？」<p>佛告梵志：「佛不謂卿捨手中物。佛曰所捨，令捨其前，亦當捨後，復捨中間，使無處所，乃度生死眾患之難。」<p>佛於是頌曰：「仁當捨其本，亦當捨其末，中間無處所，乃度生死原。內無有六入，外衰不得前，放置於六情，乃成無為疾。」<p>黑氏梵志聞佛所說，心自念言：「不見吾我，則了心無。心者本無，應病與藥，鄙心開解。如盲得目，聾者得聽，真為普見，審一切智。今已值佛，德不可訾。」<p>尋即來下，稽首佛足，退住一面。佛應心本而分別說，顯示道場，演三脫門。於時輒住不退轉地，無一憂患，歎佛功德，而說頌曰：「光明踰日月，智慧猶大海，大慈無極哀，十方悉欣戴。眾生流三界，無數億萬載，應病授法藥，宣暢大辯才。雖現入生死，周旋無往來，勸化令精進，罪福無能代。努力勤精進，勿為欲所災，降衰四魔除，道成無罣礙。」<p>梵志白佛：「我迷已來，其日久矣！願見垂愍，得為沙門！」<p>佛即聽之。頭髮自墮，袈裟著身，威儀齊整，成為寂志。往詣閻王，而謂之曰：「卿本謂我餘命七日，當墮地獄。今為沙門，神通已具，諸漏已盡，度於四瀆，眾病永除，猶大圍屋。一時增壽七七日。諸苦已消，超外異術。自在住世，更無數劫。」<p>閻王答曰：「仁賴餘福得遇佛，時應病授法，滅婬、怒、癡，神通悉備，內外無疑。設不爾者，如鼠遭狸，如稻得災，為罪所牽；如魚鉤餌，墮地獄中，無有出期。今已永脫，相代歡喜。」說是語時，無央數人皆發道意。<p>佛說如是，比丘、菩薩、黑氏寂志、天、龍、鬼神、阿須倫、世間人，莫不悅豫，作禮而去。