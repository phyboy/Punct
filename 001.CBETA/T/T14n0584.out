<juan>長爪梵志請問經<p>大唐三藏法師義淨奉<#sp>制譯<p>如是我聞：<p>一時，薄伽梵在王舍城鷲峯山中，與大苾芻眾千二百五十人俱，并餘苾芻、苾芻尼、近事男、近事女、國王、大臣、沙門、婆羅門、外道之類，天、龍、藥叉、人、非人等，瞻仰而住。<p>爾時，世尊為說自證微妙之法，所謂初、中、後善，文義巧妙，純一圓滿，清淨鮮白，梵行之相。<p>爾時，有一長爪梵志，來詣佛所，策杖而立，問言：「喬答摩！汝曾實作如是宣說，世由自業，業為能授，業為生處，業為親族，業為所依耶？」<p>佛告婆羅門：「我作是說，世由自業，業為能授，業為生處，業為親族，業為所依。」<p>婆羅門曰：「若如是者，沙門喬答摩！先作何業，令汝獲得金剛不壞堅固之身？」<p>佛告婆羅門：「我於前生遠離殺害有情命根，由彼業力，今獲斯果。」<p>「沙門喬答摩！先作何業，令汝獲得手指纖長、網縵為相？」<p>佛告婆羅門：「我於前生遠離偷盜他人財物，由彼業力，今獲斯果。」<p>「沙門喬答摩！先作何業，令汝獲得具足色力、諸根圓滿？」<p>佛告婆羅門：「我於前生遠離女人欲染之事，由彼業力，今獲斯果。」<p>「沙門喬答摩！先作何業，令汝獲得出廣長舌自覆其面？」<p>佛告婆羅門：「我於前生遠離妄語詭誑於人，由彼業力，今獲斯果。」<p>「沙門喬答摩！先作何業，令汝獲得威儀庠序如師子行？」<p>佛告婆羅門：「我於前生遠離諸酒放逸之處，由彼業力，今獲斯果。」<p>「沙門喬答摩！先作何業，令汝獲得微妙相好莊嚴其身？」<p>佛告婆羅門：「我於前生遠離歌舞倡艶之事，由彼業力，今獲斯果。」<p>「沙門喬答摩！先作何業，令汝獲得上妙香氣芬馥其身？」<p>佛告婆羅門：「我於前生遠離香花瓔珞莊飾，由彼業力，今獲斯果。」<p>「沙門喬答摩！先作何業，令汝獲得受用金剛勝妙之座？」<p>佛告婆羅門：「我於前生遠離高床、大床驕恣之物，由彼業力，今獲斯果。」<p>「沙門喬答摩！先作何業，令汝獲得四十牙齒鮮白齊平？」<p>佛告婆羅門：「我於前生遠離非時飲噉諸食，由彼業力，今獲斯果。」<p>「沙門喬答摩！先作何業，令汝獲得頂上肉髻圓滿姝好？」<p>佛告婆羅門：「我於前生於三寶、二師——沙門、婆羅門——父母、尊長，應恭敬處，五輪著地，以無慢心虔誠致禮，由彼業力，今獲斯果。」<p>時婆羅門，見佛為說因果不虛，白言：「喬答摩！此名何福？云何受持？」<p>佛言：「此名八支淨戒，若能一日一夜，或復長時，從師受持，獲果如是。」<p>爾時，長爪梵志既於佛所，聞說八支日夜淨戒由先遠離鄙惡業故，便能獲得勝妙莊嚴，深心信受，歡喜踊躍；即於佛前捨高慢心，投杖于地，合掌恭敬，禮佛雙足，白言：「世尊！我今始知善惡之業感報不虛。我從今日乃至盡形，歸依佛陀兩足中尊；乃至盡形，歸依達磨離欲中尊；乃至盡形，歸依僧伽諸眾中尊。我受八支近住淨戒，始從今時乃至明旦日出已來，於其中間：「不害一切命，不盜他財物，不婬不妄語，飲酒、放逸處，花莊及歌舞，高大、非時食，我今悉遠離，受持淨八支。」<p>第二、第三亦如是說。<p>佛告婆羅門：「善哉！善哉！如是應作，如是應持。」<p>爾時世尊，說是法已，時婆羅門，及苾芻眾，諸人天等，皆大歡喜，信受奉行。