<juan>持心梵天所問經卷第一（一名莊嚴佛法諸義，又名佛說等御諸法經）<p>西晉月氏三藏竺法護譯<p>明網菩薩光品第一<p>聞如是：<p>一時，佛遊王舍城加隣竹園中，與大比丘眾俱，比丘六萬四千，菩薩七萬二千——一切大聖，神通已達，逮得總持，辯才無閡，三昧已定，慧無所畏，曉了諸法自然之行，得不起法忍——其名曰：溥首童真、寶事童真、寶印手童真、寶首童真、空藏童真、發意轉法輪童真、明網童真、除諸陰蓋童真、一切施童真、勝藏童真、蓮華行童真、師子童真、月光童真、尊意童真、自嚴童真。<p>賢護之等十六正士：賢護、寶事、恩施、帝天、水天、賢力、上意、持意、增意、善建、不虛見、不置遠、不損意、善導、日藏、持地，如是之類，七萬二千。<p>四大天王、天帝釋、帝釋翼從，忉利諸天，焰天、兜術天、不憍樂天、他化自在天；諸梵天等，梵身天、及餘諸天，并龍、鬼神、揵沓惒、阿須倫、迦留羅、真陀羅、摩睺勒、人與非人，悉來集會。<p>彼時世尊，與無央數百千之眾眷屬圍繞而為說法。於是明網菩薩，即從坐起偏袒右肩，長跪叉手，稽首佛足，尋時感動三千大千世界，普雨雜華散眾會上，白世尊曰：「惟問正覺！愚癡所趣；若哀聽者，乃敢自陳。」<p>佛告明網：「恣所欲問，諸眩惑者，如來、至真當為解說，悅可爾心。」<p>明網菩薩得聽所啟，即白佛言：「唯然，世尊！如來儀像光曜難當，超於日明億百千倍，姿顏威嚴而不可逮，極上窮下無能諦瞻，遵建所修莫能計量。又我自念：『其有得見至真容體，思察所行，皆佛大聖威神所接，有所興發輒到永安。』」<p>世尊告曰：「明網菩薩！誠如所云，見如來身，必獲志願不失所僥，若有所問，亦復如是。」<p>則謂明網：「眾祐有光，名曰寂然言事，假使眾生值斯光明見如來者，觀察形色眼根明徹，未曾晦冥。又如來光，名辯才無畏，設值斯光，堪問如來諮難所趣。又如來光，名積善德，設值斯光，能啟問佛轉輪聖王諸所德行。又如來光，名清淨了，設值斯光，能啟問佛獲致帝釋所因生事。又如來光，名逮威然錠，設值斯光，能啟問佛生梵天事。又如來光，名脫欲塵門，設值斯光，能啟問佛聲聞之乘。<p>「又如來光，名曰專一遵澹泊行，設值斯光，能啟問佛緣覺之乘。又如來光，名一切慧持讚容，設值斯光，能啟問佛大乘之慧正覺佛慧。又如來光，名曰樂持異步，設值斯光，如來遊步經行普獲安隱，壽終之後得生天上。又如來光，名嚴一切清淨瓔珞，如來入城若放光明，設值斯光一切獲安，應時彼城眾寶瓔珞自然莊嚴。又如來光名壞除，假使如來演斯光者，感動無量不可稱限諸佛世界。<p>「舉要言之，復次，明網！如來光明，名曰積安，若地獄類值斯光者，眾惱苦患自然休止。又如來光，名曰超慈，若禽獸類值斯光者，未曾興惡轉相危害。又如來光，名曰濟所造，餓鬼儔倫值斯光者，不復饑渴。又如來光，名曰離垢，假使盲者值斯光明，逮得眼目。又如來光，名曰耳聞，值斯光者聾者得聽。<p>「又如來光，名曰有志，設值斯光，亂者得正。又如來光，名曰樂錠，設值斯光，自然改惡修立十善。又如來光，名曰脫門，值斯光明，令邪見者逮獲正見。又如來光，名曰趣天，值斯光者，令慳貪類好喜惠施。又如來光，名無熱惱，設值斯光，其犯惡者奉持禁戒。又如來光，名曰持心，諸瞋恨者，逮得忍辱。又如來光名，曰慇懃，其懈怠者，逮得精進。又如來光名，曰正定，其放逸者，獲致禪定。又如來光，名曰顯曜，諸惡智者，逮得黠慧。<p>「又如來光，名曰清澄，其狐疑者，逮得篤信。又如來光，名曰總持，其少智者，令得博聞。又如來光，名遵句跡，其無慚愧逮得知羞恥。又如來光，名曰滅除，其貪婬者洒釋情態。又如來光，名曰安樂，使瞋恚者，無有怒害。又如來光，名曰照曜，令癡行者，除去愚冥。又如來光，名曰普存，令等分行悉捨等分。又如來光，名曰普現色身，假使眾生值斯光明，見諸如來無央數色，不可計數百千形像。」<p>佛告明網：「今吾為汝粗舉其要耳，假使一劫，若復過劫，諮嗟講說如來光明，論闡經法，不能究盡如來光明光明名號。」<p>明網菩薩白世尊曰：「至未曾有，天中之天！如來之身不可限量，巍巍之德不可思議，隨宜方便敷演經法，昔所未聞，今乃被蒙。其有菩薩聞說斯光名號歡喜而信樂者，皆當逮得如如來身，巍巍具足。又聞世尊演出如來佛所有光，名曰勸化，諸所遊在他方異國菩薩大士轉相誘進，相誘進已盡令來會於斯忍界，其有菩薩欲所諮啟，便詣如來講問經疑。」<p>爾時，世尊見明網菩薩所可諮請，即如其像放身光明，普照無量佛土不可稱限諸佛世界。又其光明，招請無數億千菩薩，尋會忍界。<p>於時東方去是七萬二千諸佛世界，國名清淨，佛號月明如來，其佛之土而有梵天，名曰持心，菩薩大士而不退轉，聖慧神足力自娛樂。時彼光明適勸進已，則自往詣月明如來、至真、等正覺所，稽首禮足，而白佛言：「唯然，世尊！欲至忍界奉見能仁如來、至真、等正覺，稽首供侍諮受所問，忍界聖尊欲得見我。」<p>其佛告曰：「便往，梵天！宜知是時，與無數億諸菩薩眾，尋至忍界。」<p>又謂：「梵天！雖至忍界，即當奉行十志性行。何謂為十？當受言，無言善聞惡聞善與不善，一；而行悲哀，二；而等治療下賤中上，三；若輕易恭敬則一心向，四；不見他闕不求瑕穢，五；等以一味於若干乘，六；而恐畏惡惡趣之聲，七；於諸菩薩興眾祐想，八；於五濁世佛之國土想，九；如見如來等正覺，十；是為十事。」<p>佛言：「梵天！懷此志性可遊彼土。」於是持心白其正覺：「我於佛前，不敢發音為師子吼，不於緣行現奇特相，唯欲淨修志性之行，等立定意乃遊彼土。」<p>時月明佛諸餘菩薩，而歎頌曰：「吾得善利！唯然，世尊！為獲嘉慶不生彼界，眾生患難勞集乃然。」<p>月明世尊告諸菩薩：「諸族姓子！勿作斯言。所以者何？於吾之土設百千劫淨修梵行，不如忍界從旦至食不行害心，斯為殊勝。」<p>於時彼土萬二千菩薩，俱誓願曰：「吾當具足清淨志性，各共侍衛梵天大士，造覲能仁如來、至真、等正覺。」<p>持心梵天即與萬二千菩薩，如勇猛士屈伸右臂斯須之頃，於其佛土忽然不現，則立忍界奉見能仁，稽首于地，退住一面。<p>於是，世尊告明網曰：「汝乃覩見持心梵天乎？」<p>對曰：「已見。」<p>大聖即言：「斯持心者，曉了方便諮啟幽滯，分別尊法辯才善妙，名冠開士眾會之最，慈哀至誠道利勸化，遊居所在多所悅可。」<p>於時，持心、萬二千菩薩，稽首禮畢繞佛三匝，各以神力則化作座，自處其上。持心梵天叉手白佛，以頌讚曰：「其妙音聲，所在通達，威德流闡，聞于十方。在所國土，見諸最勝，一切諮嗟，大聖之行！我處異土，清淨無垢，其界無有，惡趣之名。尋而捨離，如斯佛土，修濟大哀，故來到此。佛之聖慧，無有損耗，一切如來，皆悉平等。來今往古，降伏志性，將護如是，諸佛國土。恢設異行，一切清淨，嚴修至戒，常遵梵行。其懷害者，報之以慈，心意如是，而有殊特。以能清淨，三品之業，而順將護，身口心意。三趣之患，勤苦諸惱，現在為法，皆以滅盡。若諸菩薩，其生於斯，此等未曾，懷貯危懼。所造之業，至於惡趣，上下道足，皆已斷除。其有菩薩，心設患厭，將御擁護，于斯正法。此等後世，所處之地，不失其志，不離智慧。其欲斷截，眾結之縛，假使淨除，塵垢之欲，則當將護，佛土之法，則便超越，至諸通慧。設異佛土，無數億劫，執持正法，若講說者，不如忍界，說經至食，是為殊勝，則第一尊。吾亦覩見，妙樂世界，及復省察，安樂佛土。彼無苦惱，眾患音聲，設若修善，不足為性。假使蠲除，眾塵堂室，愚兇害人，常忍所加；當以經法，勸化他人，令至上道，此乃甚難。當稽首彼，無上之尊，行于愍哀，脫勤苦法。斯未曾有，如來所行，心懷毒者，開化以法，設入眾會，則為導師。是菩薩者，十方聞名，於法無礙，猶如巨海，故為彼說，斯佛之道。帝釋梵天，及護世者，諸天龍神，須倫真陀，無數悉來，等集于斯，欲求經義，從志解說。比丘丘尼，清信士女，普皆來臻，於此眾會，願佛為普，講說經法，若有聞者，所趣吉祥。假使志願，信好導師，聲聞之眾，及與緣覺，能仁悉了，隨志化治，惟為斯黨，決一切疑。今吾勸進，諮啟法王，為眾生故，志求佛道。其立佛言，而不斷絕，以修慈心，為無量寶。假使十方，聞佛名德，勇猛逮得，無量之慧，當為斯等，說無比行，隨其眾生，所知志跡。非諸聲聞，弟子之地，一切緣覺，所不能及。余等信樂，最勝所度，世尊之慧，不可思議。鄙自歸命，於世導師，今願諮問，大聖此義。假使有厭，心惡勞患，唯為解說，佛之要道。」<p>四法品第二<p>於是，持心梵天說此偈讚佛已，長跪叉手，前白佛言：「何謂菩薩志性堅強意不懈厭？何謂菩薩所言柔和辭無惱熱？何謂菩薩所造德本超諸眾生？何謂菩薩威儀安詳而不卒暴？何謂菩薩於清淨白法多所長益？何謂菩薩所至土地遊步究縛？何謂菩薩在於眾生行權方便？何謂菩薩於彼等倫分別教化？何謂菩薩能護道心？何謂菩薩專在眾生心不憒亂？何謂菩薩務求善本存在法議？何謂菩薩曉了所念而不捨信？何謂菩薩於諸塵勞部分開化？何謂菩薩所入眾會能行權便？何謂菩薩恢闡法施流演剖判？何謂菩薩知報應力失德本者？何謂菩薩曉於眾生不起之慧六度無極？何謂菩薩暢達方便存於禪定？何謂菩薩於諸佛法而不退轉？何謂菩薩未常違疑諸佛言教？」<p>佛告持心梵天：「善哉！善哉！乃能諮問如來如斯之議。諦聽！諦聽！善思念之。」<p>「甚哉！世尊！願樂欲聞。」持心梵天受教而聽。<p>佛告梵天：「菩薩有四事法，志性堅強而不懈厭。何謂為四？愍哀眾生、不厭精進、終始如夢、平等佛慧，是為四。<p>「復有四事，所言柔和辭無惱熱。何謂為四？菩薩專一以一人故分別諸法、菩薩專一不樂一切諸趣所生、菩薩專一讚揚大乘、菩薩專一講說清淨不失淨業，是為四。<p>「又有四事，所造德本超諸眾生。何等四？禁戒、博聞、布施、捨家，是為四。<p>「又有四事，威儀安詳而不卒暴。何等四？無利、無譽、無名、無苦，是為四。<p>「又有四事，於清淨法多所長益功德之本。何等四？具足行信勸於他人、假使布施不望其報、將養護法、為諸菩薩廣說慧地，是為四。<p>「又有四事，所至土地遊步究縛。何等四？興起德本、棄諸瑕穢、曉了勸助、慇懃精進，是為四。<p>「又有四事，在於眾生行權方便。何等為四？順從眾生、勸化德本、悔過罪釁、解說佛事，是為四。<p>「又有四事，於彼等倫分別教化。何等四？愍傷人物、習己安隱、忍辱安詳、謙不憍慢，是為四。<p>「又有四事，能護道心。何等四？意常念佛一切德本、至於道心、習近善友、諮嗟大乘，是為四。<p>「又有四事，專在眾生心不憒亂。何等為四？不為聲聞心、若緣覺心、求法無厭、如所聞法為他人說，是為四。<p>「又有四事，務求善本存在法議。何等四？除去一切塵勞之病猶如醫王、順於德本而不違失、諸議道想滅群黎苦、志泥洹議，是為四。<p>「又有四事，曉了所念而不捨信。何等四？興不起忍超不滅忍、忍緣起報、忍無所住、亦無異心汲汲之事，是為四。<p>「又有四事，於諸塵勞部分開化。何謂四？所念順議、將護禁戒、曉諸法力、樂處燕居，是為四。<p>「又有四事，所入眾會能行權便。何等四？志樂法議不求他短、而行恭敬無有憍慢、求索善德不為己施、所造德本勸施他人，是為四。<p>「又有四事，恢闡法施流演剖判。何等四？將護正法、化己及彼使入智慧、修正士業、示現塵勞瞋恨之結，是為四。<p>「又有四事，知報應力失德本者。何等四？終不覩見他人瑕闕、奉行慈心攝諸瞋怒、顯揚報應、於諸法事常念道心，是為四。<p>「又有四事，曉於眾生不起之慧六度無極。何等四？則以布施如為❥黨、并化他人、曉了四恩化於眾生、好喜深法順於經典，是為四。<p>「又有四事，暢達方便存於禪定。何等四？分別心事罪福所趣、勤力德本、不捨眾生、修行權慧，是為四。<p>「又有四事，於諸佛法而不退轉。何等四？將護無量生死之患、供養奉侍無數諸佛、而常遵修無限慈心、曉了無際諸佛之慧，是為四。<p>「又有四事，未曾違疑諸佛言教。何等四？不釋本慧、言行相應、捐棄重貪、若建立者處於本性，是為四。」<p>世尊發遣說四事時，二江河沙諸天子等，皆發無上正真道意，五千人得不起法忍。此諸菩薩，各從無數佛國來會者，供養世尊，三千大千世界皆悉周遍，華至于膝。<p>分別法言品第三<p>於是，明網菩薩謂持心梵天曰：「仁者乃問順妙尊議，曉了菩薩方便之趣？佛分別說。何謂菩薩有所問事而應順議？」<p>持心答曰：「等於吾我而問事者，為順議問；等問他人行之所操，為應順也；等問法像，為應順也。又，明網！不計吾等，不計他等，不計法等，是為應順也。其問起生，其問滅盡，若問處所，為應順也。設有問者，法無所起及與滅盡，處所之行，為應順也。若問他人塵勞之欲，若有問鬪諍顛倒，為應順也。<p>「其問生死，問度生死，問於無為，為應順也。其不問塵勞，亦不顛倒，亦不生死，亦不度生死，亦無泥洹，為應順也。所以者何？察諸法者亦不寂然，不除欲垢顛倒生死無為，為應順也。其問所獲，為應順也。<p>「設復有問有所造證，若有約時有所除斷，若有所行，為應順也。若有不問所得受證，眾想之念不以約時，而無所著，無斷除想，亦無行見，為應順也。為一切故而發是問，心無所著，志不存問，為應順也。其有而問斯眾德善，為如應順，斯不善德為不如應。<p>「斯為俗事，斯為度世，斯為罪事，斯無罪業，斯為諸漏，斯為所有，斯無所有，其有作是二事問者，計此一切，為不應順也。其不二事、不見二問，為應順也。其有若干視諸佛者，為如應順。計法若干，為如應順。聖眾若干，為如應順。眾生若干、國土若干，為如應順。道乘若干、不想若干，為如應順。法無所屬，無有若干，而問一議，為如應順。一切法如應，一切法無應。」<p>又問梵天：「何謂一切諸法如為應順？一切諸法為不應順？」<p>答曰：「能分別者，一切諸法諸法如應。假使心法其心精進，彼不應順；計一切法諸法相寂，空無所有，為應順也。其不欣樂寂然法者，為應順也。此專精業所當造者，斯在憍慢，斯有所作，如斯行者，亦復如應。」<p>又問：「何謂諸法有所觀察？」<p>答曰：「己性寂然離欲之際，為觀諸法。」<p>又問梵天：「少有是類了不應者，不離於欲而順道議？」<p>答曰：「明網！多族姓子、族姓女不離欲際，而順如應道議之法。令已入者，甫當入者，則於其人不入智法，亦無所得，亦無有人，亦無當入。所以者何？大哀世尊不有云乎？其聞於佛所說法者，若行精進，便當如說而奉行之，終不復歸於土地處，所有所獲致。其不歸趣，無復生死，不至泥洹。所以者何？世尊所了無有生死，亦無泥洹。」<p>又問梵天：「佛者不度生死業，而說法乎？」<p>答曰：「世尊寧復自說，吾度生死乎？」<p>答曰：「不也！故族姓子！佛世尊者，不捨生死，不求泥洹。設有生死泥洹之想，則不度二；彼無生死，何所度者不得泥洹？所以者何？不等生死至泥洹乎！」<p>梵天答曰：「亦不生死，亦無泥洹也。」<p>於是世尊，讚持心梵天曰：「善哉！善哉！梵天！欲有所說當作斯說，乃為是說。」說是應順語時，二千比丘漏盡意解，梵天不復得於生死，亦無泥洹。<p>如來說言：「示有生死，無周旋者，亦無滅度，亦無所憂，亦不見人。有滅度者，設使梵天入此議者，則於其人無生死法，無泥洹法。」<p>於是眾會，五百比丘，即從坐起私竊而去，而說此言：「吾等見中淨修梵行，心自念言：『當得滅度，而無有人得滅度者，空復志求學斯道乎？安成慧耶！』」<p>於是，明網菩薩前白佛言：「唯然，世尊！假使欲令法起生者，則於其人佛不興出，彼不超度生死之難也。天中天！求見泥洹故。<p>「唯天中天！所謂泥洹蠲除一切眾想之念，亦不汲汲，於諸通慧為殊異也，若所釋是等比丘即為自欺也。<p>「天中天！於正法律而行出家，墮外邪見，而以志覩泥洹之處。譬如麻油酪酥醍醐，然即滅盡諸法，世尊永悉滅度，其永滅度，吾則謂之為甚慢矣。<p>「唯天中天！其修行者則無所修，逮平等者，終不造立所起之法，及與滅盡亦無有求，欲得法者亦無平等。」<p>於是，明網菩薩謂持心梵天：「梵天說此，五百比丘聞所說法，即從坐起私竊亡去，知斯等類意之所趣，何不入法？其有信樂，若以度脫於諸見網。」<p>持心答曰：「族姓子！汝往遊至江河沙等諸佛國土，劫數求索不能得離，如是像法亦無有脫。譬如癡子畏於虛空，而馳迸走在所至趣，不能離空。此比丘等亦復如是，正使達行不可稱限，空相自然，無想之相亦復自然，無願之相亦復自然。猶如復有第二士夫，求於虛空，八方上下欲得於空，心自念言：『我欲得空，我欲得空。』所欲遊至，口自說空而不知空，言與其身行於空中而不覩空。如是，族姓子！斯諸比丘求於滅度，行於泥洹而求滅度，不解所入。所以者何？所謂言曰得滅度者，但假號耳。猶如虛空，若有行空經遊虛空，所言亦空，其泥洹者假託言耳。」<p>於是五百比丘聞說是語，漏盡意解逮得神通，各歎頌曰：「唯然，世尊！一切諸法皆悉滅度，假使有人求滅度者，則於其人佛不興世，我等，大聖！非為凡夫亦無所學，亦無不學，不生死不泥洹，無滅度法。所以者何？又諸通慧，我等已離所有道慧，興諸佛法。」<p>於是，尊者舍利弗謂諸比丘曰：「仁等已得造立，入於斯慧自獲利耶？」<p>答曰：「吾等已入造於塵勞，而無所作。」<p>又問：「何故說此？」<p>諸比丘曰：「唯舍利弗！設斷塵勞便入欲塵，不欲滅度，由是之故，吾等說言已得入矣，造於塵勞而無所作。」<p>舍利弗言：「善哉！善哉！族姓子！當諮嗟之，諸仁所立眾祐之地。」<p>諸比丘曰：「唯舍利弗！仁者世尊亦復是卿不淨眾祐，何況我等至清淨乎？」<p>又問：「此言何謂？」<p>諸比丘曰：「佛知諸法界本悉清淨。」<p>於是持心梵天白世尊曰：「唯然，世尊！何謂世之眾祐？」<p>佛告梵天：「不為世法之所迷惑，不恥世法。」<p>又問世尊：「云何淨畢眾祐之事乎？」答曰：「若於諸法無所受故。」<p>又問：「誰為世間之福田乎？」答曰：「若有不失佛道故。」<p>又問：「何謂眾生之善友？」答曰：「不捨一切群黎故。」<p>又問：「誰於如來有反復乎？」答曰：「其不違疑佛教命者。」<p>又問：「何謂奉事如來乎？」答曰：「其曉了解不起際故。」<p>又問：「何謂親近如來行乎？」答曰：「寧失身命不毀禁戒故。」<p>又問：「何謂恭敬於如來者乎？」答曰：「設使行者將養諸根故。」<p>又問：「何謂世間大財富乎？」答曰：「七寶滿具故。」<p>又問：「何謂於世知厭足者乎？」答曰：「其已逮得度世智慧故。」<p>又問：「何謂曉了乎？」答曰：「其於三界悉無所願故。」<p>又問：「何謂諫喻於世乎？」答曰：「其有休息一切結縛故。」<p>又問：「何謂處世而安隱乎？」答曰：「其不貪者無受財故。」<p>又問：「何謂不貪乎？」答曰：「無有陰蓋故。」<p>又問：「何謂離於陰蓋乎？」答曰：「捨於六入亦無所釋故。」<p>又問：「何謂己過乎？」答曰：「曉了道慧故。」<p>又問：「何謂菩薩為布施主乎？」答曰：「勸化一切眾生之類，入諸通慧心故。」<p>又問：「何謂禁戒乎？」答曰：「不捨道心故。」<p>又問：「何謂為忍乎？」答曰：「見心滅盡故。」<p>又問：「何謂精進乎？」答曰：「若求於心不得處所故。」<p>又問：「何謂一心乎？」答曰：「心休息故。」<p>又問：「何謂智慧乎？」答曰：「於一切法無音聲故。」<p>又問：「何謂菩薩行慈者乎？」答曰：「不隨一切諸想行故。」<p>又問：「何謂菩薩行哀者乎？」答曰：「無諸法念故。」<p>又問：「何謂菩薩行喜者乎？」答曰：「不計吾我故。」<p>又問：「何謂菩薩行護者乎？」答曰：「不計彼我想故。」<p>又問：「何謂菩薩博立篤信乎？」答曰：「不捨諸法清白故。」<p>又問：「何謂菩薩博聞住空者乎？」答曰：「不猗一切音聲故。」<p>又問：「何謂為慚？」答曰：「曉了內法蠲除故也。」<p>又問：「何謂為愧？」答曰：「不習外事故也。」<p>又問世尊：「何謂菩薩普無不入？」<p>於是世尊以頌答曰：「其身清淨，不犯眾惡，口言清淨，常說至誠，秉意清淨，常行慈心，斯謂菩薩，普無不入。遵修慈行，不猗染塵，專於哀行，無有恚害，加以仁護，無有愚癡，斯謂菩薩，普無不入。若遊聚落，閑居亦然，縣邑燕處，眾會無差，未曾違失，威儀禮節，斯謂菩薩，普無不入。皆悉遍信，諸佛正法，又常樂憙，無我之典，悅喜聖眾，無所有議，斯謂菩薩，普無不入。脫於色欲，不知所行，度於瞋怒，亦無所度，曉了眾行，之所歸趣，斯謂菩薩，普無不入。亦不造著，於欲之界，亦不住立，於形之界，不著無形，皆亦如是，斯謂菩薩，普無不入。信樂諸法，一切悉空，然而眾生，馳騁思想，由是之故，不盡諸漏，斯謂菩薩，普無不入。方便曉了，緣一覺乘，示以音聲，而教化之，於佛大乘，靡不達了，斯謂菩薩，普無不入。一切皆知，所當至處，未曾違失，導師之教，常行等心，於諸憎愛，斯謂菩薩，普無不入。未曾想念，過去之法，當來現在，亦復如是，一切遊居，無所猗著，斯謂菩薩，普無不入。」<p>於是，持心梵天白世尊曰：「何謂菩薩度於世法？不處世法，現入於世，度脫眾生；於世間法，示現世間平等世法；因緣遊世，雖處於世，不壞世法，不失道法。」<p>於是，世尊尋時歎頌，答持心曰：「吾說世五陰，於世無所著，以不貪著世，不捨世間法。菩薩能了彼，解知世自然，諸陰為無本，不著世間法。有利若無利，嗟歎若謗毀，有名若無名，恥世苦樂法。彼用大智慧，雖遊於世法，不見世所貪，道意不可動，得利不以悅，棄捐亦不慼，堅住如太山，無能動搖者。嗟歎若毀呰，其志常平等，名無名苦樂，堅住於等心。曉知世自然，因從顛倒興，不生於世間，明達獨遊步。若入於世俗，綜了所至處，是故隨習俗，度脫眾生苦，勇猛雖遊世，在俗如蓮華，不破壞世俗，分別了法性。假使行在世，不分別世法，故遊於彼間，究縛世俗相。世相如虛空，亦無處空相，已能解了此，則不著世俗。隨方俗所知，順而化眾生，貫達世自然，不毀敗於俗。設無有五陰，斯謂世自然，其不曉了者，常倚於世俗。若能捨諸陰，不起無所有，雖現於世間，於俗無所著。其不了世法，熾然於諍訟，斯虛妄無誠，常立處二相。吾未曾預世，亦無所諍訟，佛以是之故，部分自然法。法者無所諍，諸佛之所說，通了世平等，不虛無至誠。兩舌若誠諦，逮得於教命，假使為毒害，與外道無異。諸法誠審者，無實無有虛，是故世尊說，度世無二法。吾所達世慧，斯為方俗法，則無虛無實，見世之罪惡。為世之光明，逮成大名聞，佛所開了世，清淨無瑕穢。假有觀俗者，身以覩自然，則見等正覺，現在十方者。知諸法因緣，諸法無自然，若剖析因緣，則能綜理法。其能解達法，則能曉了空，設能解識空，則能別導師。設分別講世，而求於音聲，雖行世間事，不與世間俱。若墮於諸見，一切不及此，假名遊於世，而不著俗事。佛滅度之後，其樂於忍者，於彼佛現在，導師之法身。若持如此法，則為供養佛，處世為世尊，導師之所知。設弊魔波旬，不能得其便，若在於人間，廣說斯經者。是黨大智慧，主布施一切，戒禁為具足，曉佛導師者。斯度忍力勇，遊步於精進，聰達樂禪定，分別於世間。說佛空無法，其聞斯等類，大士不復久，處道場降魔。」<p>解諸法品第四<p>佛復告持心梵天：「如來已度世間境界，示世俗教習樂於俗，欲度於世樂滅方俗，是謂世間之五陰也。其自念言：『世我所度，滅盡於世。』求於五陰，遊於道者，則名曰二所慕之徑。<p>「復次，梵天！所以名曰五陰者何？其五陰者方俗言耳，求諸見故捨受方俗，其所見者自然之想，斯則名曰為滅盡也。滅盡向道不受諸見，則為滅俗欲向正道。是故，梵天！佛說斯言，世有三刺之門及三重擔，習俗於世滅於世滅，盡於世間而求度脫。」<p>於是，持心梵天白世尊曰：「假使如來說四諦事，諦何所歸？」<p>佛告梵天：「是為苦諦、習諦，斯非聖諦，是為盡諦、向道之諦，斯非聖諦。所以者何？假使諸苦為聖諦者，一切牛馬騾驢犬豕，畜生伴黨悉獲聖諦。若以諸習為聖諦者，一切五趣所生群黎，當獲聖諦。若以苦盡為聖諦者，一切眾生見斷滅事，便當悉除獲致聖諦。至由道諦一切有為，悉當獲致賢聖之道，勢力聖諦。以是之故，梵天！觀察苦習盡道，以為聖諦，其有曉了苦無所起，斯謂聖諦。其人行習者不為聖諦，其滅盡法不起不滅，斯謂聖諦。假使平等一切諸法，而無有二等於徑路，斯賢聖諦。」<p>佛告梵天：「所以曰諦，無有虛者。何謂為虛？自計有身，而念有人，而備有壽，而言有命。著於男女，猗於三有，離於所有，恃於所起，依於所滅，受於生死，怙於泥洹，是謂為虛。此諸所受，於諸所受，無所依倚亦無所求，斯謂為諦。<p>「欲除苦者則名曰虛，滅於習者斯亦為虛，吾當盡證是亦為虛，修行徑路亦復為虛。所以者何？佛所教化八道品者，若四意止，斯亦謂虛。」<p>又問：「何謂佛之所教所當思者？」<p>答曰：「無意無念，一切諸法亦復如是，斯乃名曰佛之所教所當思者。為四意止則無所住，不處諸想，已不住於一切想者，則住真際。已住真際，則無所住，意無所處；意有所住，則為不實，名曰為虛。以是之故，當作斯觀，無實無虛乃為聖諦。審者為諦，所謂諦者，無所生無所諦。如來雖興為無所起，如來不住於法性及與泥洹也，亦無生死常審諦定。所以者何？其聖諦者，無有生死，亦無泥洹。」<p>佛言：「梵天！若有順時證斯四諦，名曰正諦。」<p>佛告梵天：「將來之世當有比丘，不能慎身，不護禁戒，不能制心，不精智慧，而當講說，發生苦諦謂趣習諦，馳騁於斯，壞於三有諸所生處，又說當求行於徑路，是謂二諦馳騁其行。是等愚騃，吾則名之異學伴黨，非佛弟子，非我聲聞，志趣邪徑，破壞正諦，而自放逸。吾處道場佛樹下時，不歸誠諦，亦無虛妄，佛於諸法，亦無所趣。以是之故，求如來法勿觀二事，勿言有二，為二問也。」<p>白曰：「不敢也。天中天！」答曰：「是為顛倒迷惑之道，不能蠲除一切所趣。」<p>於是持心白世尊曰：「如來之法而無顛倒，亦無所得。所以者何？如來逮成佛時，所號名曰平等覺者，為何謂耶？」答曰：「於梵天意所察云何？佛所說法，為有為無？為實為虛？」答曰：「為虛，天中天！無所有也，安住至聖。」<p>又問梵天：「其虛無法，為有所住，為無所住？」答曰：「天尊！其虛無者，亦無所住，亦無不住。」<p>又問：「云何，梵天！而於諸法，亦不有住，亦不無住？」大聖報曰：「云何得道？」答曰：「彼無得道。」<p>告曰：「梵天！如來坐於樹下，處在道場，曉了欲塵，所處顛倒，本常清淨，空無自然。所曉了者，如無所了，亦不不了。所以者何？以是之故，吾所了法，逮正覺者，無見無聞，無念無知，無受無著，亦無所趣，皆以超越一切諸性，無言無辭無字無句，亦無言教。如是，梵天！諸法如空，而爾欲得逮諸法乎？」<p>答曰：「不也！天中天！又復，世尊！諸佛大聖甚不可及，至未曾有，具誠諦法。諸佛世尊至有大哀，分別曉了寂然之法，而以文字為他人說，其有信樂如來說法，立諸德本具足所當，斯等眾生，則於諸佛無有罪咎。所以者何？一切世間悉共信之志無所著。又，天中天！世人信法，法是我所，倚俗著法。法無實無虛，無法非法，而世俗人依倚泥洹，於斯察之無有終始，亦無泥洹，俗倚善德，無有善德，亦無不善，俗倚安樂，無苦無樂，俗倚佛興，佛亦不生亦不滅度。<p>「又復說法，當得審諦顯揚聖眾，以無為事而為審諦，其經典者於世可信。譬如假喻從水生火、從火出水，悉因緣合。」<p>佛言：「如是，覺了塵欲則成佛道所由因緣。所以者何？如來所因覺了塵勞，成正覺者無逮正覺，既有所說而不見色，亦無所念，亦不造二，亦無所證，不得滅度，亦無寂然。」<p>「唯然，世尊！若族姓子、族姓女，設有曉了信斯法者，則能蠲除一切諸見而得解脫，當為稽首歸命作禮，奉若如來。於過去佛，已為造行則為善友，所見攝護志樂微妙，殖眾德本，已為逮得安諦之藏。攬持法府則滅眾罪，建立道業則致貴姓，總持如來言教之宗則為大施，放捨塵垢則護戒力，無愛欲力則致忍力，無疆恚勇為精進力而無懈厭，為禪定力棄除罪業，為智慧力捨離邪見，一切諸魔莫能迴動，仇敵怨讎無能得勝。終不誑惑於世間人，所言至誠，講說曉了，諸法本淨則為真實，說究竟法則為如來之所攝護則樂仁和，遊居安處則為財富，於賢聖業則知止足，於賢聖行善見長養，殷勤供事則當見信度於彼岸，為志脫者而勗勵之。樂得脫者即令勉濟，無所依者而使憑附，樂無為者從得泥曰，樂於道者為具敷弘，慕超越者而為示現，又諸方術則為醫王，一切病者為設良藥，致於智慧則為力援，逮獲❥勢以為歡樂得出自在，不依因人亦不從受，無有恐懼衣毛不竪。<p>「如師子步致得妙乘，為如神龍安和其心，猶如調象遊在眾中，若如神仙則致勇猛，降伏怨敵遊于大會，志強無懼意果自恣而無所畏。所說正諦悉無有難，蠲塵勞法如月盛滿，智慧光明如炬遠照，如日之昇無所不耀，滅除眾冥若如錠燎，離於諸著無有增減，持行如地眾生仰活。<p>「猶若良田百穀滋殖，洗一切垢譬若如水，滅除諸想猶若如火，於一切法而無所著猶若如風，不可動搖如須彌山，志性堅強猶若金剛鐵圍之山，諸外異學莫能當者，聲聞緣覺無能及者。以法等味譬若如海，則為度師，蠲除一切塵勞之渴，慕求經法未曾厭足，則於智慧而無充溢，則為聖皇而轉法輪。<p>「顏貌姝特如天帝釋，心得自在有如梵天，演法雷震猶如天陰，為雨甘露如澍洪澤，則得長益根力覺意，則得超度生死之患，便得進入於佛聖慧，則得逮近致佛正道，當獲博聞無有倫匹，以過於量悉無有量，智慧辯才而無等侶，逮得總持志性堅強，意達聰明覩群生性。<p>「循觀諸法其志果暢，常行慈愍哀世間人，已得超度世俗之事，行無所著猶如蓮華，不為俗法之所染污，諸明智者悉愛敬之。諸博聞者多信從之，為眾智士常所恭順，諸天世人悉奉事之，諸禪思眾稽首為禮，諸賢聖眾咸來宗侍，聲聞緣覺所共欽嘉，則好遠離土地之行，則無諂飾不貪利養，威神巍巍履賢聖跡，端正殊雅色貌難及，威曜光光不可稱究，則以相好而自莊嚴，則能執持佛之言教，則能順護諸法訓典，亦能獎濟賢聖之眾，便常逮見諸佛正覺，因當速成諸佛之眼，而為諸佛所見授決，則當獲致具足三忍。尋當得座於佛樹下，便能降伏魔及官屬，得諸通慧而轉法輪，則能興發造諸佛事，趣於深法不恐不畏不難不懅。<p>「唯天中天！吾於一劫若復過劫，諮嗟顯揚斯正士等，不能究竟得其邊際所行至德，諸佛之道深妙若茲，難受難解不可覩見難曉難了。若有受持而諷誦讀，便復奉行，若能廣演普分布者，於彼法說，則能立眾第一篤信。」<p>佛告梵天：「仁所諮嗟諸正士者至真之德，安能究盡？不能及知如佛所究。如來則以無礙之慧申暢其德，爾乃達了究盡之耳。如來所說句議旨趣，斯諸正士悉當了達，而普順從不為逆亂，所為至誠不為迷惑，悉建正議志不馳騁，於嚴飾事曉如應辭，猶若如來所演言教，譬若大聖講誠諦法，又若如來所說法者，復超於此嚴飾章句，不能究盡覺了所有，無循無逆無制無通，爾乃達識而不放逸在於嚴飾，不循言辭之所知也。設無言辭，則是如來說法之辭，如來所可講說經者方便宣法，如來加以興無極哀，而為眾生敷陳經典。」<p>佛告梵天：「假使菩薩能分別了如來五力所因療治，是為菩薩，則能建立造諸佛事。」<p>又問世尊：「何謂如來五力所療？」<p>大聖答曰：「謂法言辭入如應說，善權方便光顯於法不失句義，分別道跡入於大哀。」<p>佛言：「梵天！是為如來五力所療，一切聲聞緣覺之等所不能及。」<p>又問世尊：「以何言辭如來演教？」<p>世尊告曰：「過去當來現在之教，欲塵之語顛倒之言，世俗度世，有漏無漏，所著無著，有罪無罪，所有無有，我人壽命逮造證辭，周旋生死滅度之辭，是為，梵天！諸所言說斯眾辭者。觀辭如幻無所成故，觀辭如夢見無實故，觀辭如響報應緣對聲故，觀辭如影現緣合有故，觀辭如鏡像照現故，觀辭如形印之有故，觀辭如㷿顛倒見故，觀辭如空所有盡故，觀辭無言不可得故。」<p>佛語梵天：「假使菩薩能曉了此諸法言辭，是菩薩者乃能講說諸法言辭。又於諸法無所依倚，以無所倚則能逮得無礙辯才，以能逮得無礙辯才，則能為諸罣閡之眾顯曜平等，亦與同處講說經法而不質閡，於一切辭不壞法性，遊諸言辭及所破壞悉無所倚。<p>「設使，梵天！如來所說，顯無言辭則為講法。梵天！欲知何所菩薩而於如來行誠諦事？善權方便于斯？梵天！如來於塵而現結恨，又於結恨而現塵勞，菩薩悉當曉了彼趣。<p>「何謂，梵天！如來於塵而現結恨？塵勞自然等無差特故，又於結恨而現塵勞，依於結恨而行惠施泥洹清淨，謂諸愚戇不能曉了眾惱之患故。又彼菩薩，曉了所有布施之事，後世大寶故，則無所趣。無所趣者則曰無為禁戒泥洹，悉無所有亦無所行故。忍辱無為虛無所有故，精進無為遵修意故，禪思無為無所悅故，智慧無為逮得相故。於欲離欲之本際者法性無欲故，瞋恚本際計於法性無結恨故，愚癡本際計於法性無愚癡故，生死無為之本際者則無所生，其無為者不倚生死，至誠虛妄所見言辭，虛妄至誠則致慢恣。<p>「復次，梵天！如來次第而因真諦，隨其因緣而計有常，知有吾我則為蠲除非議之事，其邪見者而無篤信，興造反業令知反復，去於無信悉除所願。邪見身者如來悉知，便為斯等分別說之，見所應者如來則為說誠諦教。假使眾生棄捐貢高自大事者，如來則以已誠諦教而講說之。是為，梵天！如來、至真至真言教，菩薩於彼則當曉了斯方便行。<p>「設使歸此一切所說權方便者，如來興者便得解脫。於非邪事而篤信者，則見諸色之所報應而起眾生，便因如來得解脫也。若演法身便為如來真諦之辭，解脫邪法而行篤信，因法而度敬文字者，眾生之類不為說此，解邪見法未曾信斯，亦無所得亦無差別。言有泥洹則為邪信；處於顛倒塵勞無為無有滅度，斯則為信而得解脫，無所生法不壞諸法。言有人者則為邪信，入於寂然而欲度者便無有人，其邪信者即自解脫真諦之事。<p>「是故，梵天！於斯菩薩，不能曉了真諦言辭權方便者，於一切音無所恐畏，為無量人眾生之類，開導利義。于彼，梵天！如來、至真以何方便，為眾生說法？其布施者得大富有，持戒生天，忍辱端正，精進獲明，若禪思者致悅不亂，學智慧者滅除塵勞愛欲之著，若博聞者疾逮智慧，行於十善乃得處天及在人間，行慈悲喜護致昇梵天，觀察寂然澹泊獲果致逮學地，得不學地緣覺之地，清淨眾祐佛之道地，所示現慧無有邊際，等於泥洹滅一切苦。」<p>佛言：「梵天！吾則應時善權方便，為諸眾生布告顯示，如是像法，如來未曾心懷眾想，計吾我人壽命也。如來所行亦無所得，亦不慳貪亦無所施，亦不持戒亦不毀禁，亦不忍辱亦不瞋恚，亦不精進亦不懈怠，亦不禪定亦不亂意，亦不智慧亦不愚癡，亦無有道亦不滅度，亦無所安亦無眾患。」<p>佛言：「梵天！教化眾生使令精勤專修奉行，所因精勤專修奉行，當入斯法如本志願，或有獲致道跡、往來、不還、無著至於緣覺，若復得入逮成無上正真之道，至無為度，是為，梵天！如來、至真善權方便，而為眾生敷陳經典。<p>「彼又菩薩當為眾生善權方便，興設大哀，常以正法而獎濟之。何謂如來之所說者？法無有眼亦無有脫，耳鼻口身意亦復如是無有脫者。所以者何？眼者則空而無有吾亦無我所，則悉本淨，耳鼻口身意亦復如是，彼則為空，便無有吾亦無我所，則悉本淨。」<p>佛言：「梵天！是為一切悉歸脫門，有所歸趣為之眩惑，色聲香味細滑法，其六事者亦復如是，一切諸法皆悉為空，無想無願無起無滅，亦無有住亦不不住，所可謂者意不住生，本淨自然澹泊寂寞。」<p>佛言：「梵天！如來一切悉以文字演為脫門，或以等御癡騃之句，普順文字，心當觀之為真諦教，如來一切所可分別悉至解脫，敢可說者悉誠諦句。如來說經無有塵勞，所演法者皆無解脫歸滅度也，是為如來所說典籍，斯謂菩薩所當學者。」<p>佛告梵天：「如來、至真以何方便遍修大哀，而為眾生講說法乎？如來則以三十二事有所發遣，而加大哀濟于眾生。何為三十二？無有吾我，於一切法令眾生類解信無身，如來於彼而興大哀（一）；於一切法眾生無受而反有人，如來於彼興發大哀（二）；一切諸法則無有命，而眾生反計有命，如來於彼興顯大哀（三）；一切諸法而無有壽，而眾生反計有壽，如來於彼興顯大哀（四）；一切諸法為無所有，而眾生反計有處所，如來於彼興顯大哀（五）；一切諸法都無所依，而眾生反有所倚著（六）；一切諸法悉為虛無，而眾生反志有所樂（七）；一切諸法悉無吾我，而眾生反計有吾我（八）；一切諸法悉無有主，而眾生反專志貪受（九）；一切諸法悉無可受，而眾生反依倚形貌（十）；一切諸法悉無所生，而眾生反著於所生（十一）；一切諸法悉無有沒，而眾生反貪於生死（十二）；一切諸法悉無欲塵，而眾生反沒溺塵垢（十三）；一切諸法悉無貪欲，而眾生反為所染污（十四）；一切諸法悉無恚怒，而眾生反懷愶結恨（十五）；一切諸法悉無愚癡，而眾生反為之迷惑（十六）；一切諸法悉無所從來，而眾生反樂倚所趣（十七）；一切諸法悉無所趣，而眾生反依于終始（十八）；一切諸法悉無造行，而眾生反務建所修（十九）；一切諸法悉無放逸，而眾生反馳騁縱恣（二十）；一切諸法悉為空靜，而眾生反處於所見（二十一）；一切諸法悉為無想，而眾生反想行為上（二十二）；一切諸法悉無有願，而眾生反志于所僥（二十三）；已為遠離若干種事，有所受者，世俗所怙瞋怒結恨，所獲患厭不與怨敵而集會也，及諸不忍處於仁和（二十四）；遵修顛倒為世所習遊於邪徑，則能棄除所生之處（二十五）；彼則無有審道所趣，則為煩憒得于財利世俗所依，則而志慕一切資業，當以抑制諸無厭欲，即使具足賢聖之貨，信戒慚愧聞施智慧，建立於此具足七財（二十六）；吾謂眾生為恩愛僕，以無堅要為堅要想，財業家居妻子之娛便無有安，所以謂之為恩愛僕，眾生之類無有堅要為堅固想，當為講說計有常者，為現無常（二十七）；吾謂眾生求財利業，則為仇怨，而反謂之為是親友，吾為建立顯親友行，而為蠲除勤苦之患，究竟滅度（二十八）；吾謂眾生以反邪業，各各處於若干言教，當為講說清淨微妙無業之命，分別說法（二十九）；吾謂眾生為諸塵垢而現污染，於家居事多有患害擾攘之務，而為說法當令出去等度三界（三十）；處於所作一切諸法，因貪起住眾緣所處諸立之相，眾生於彼而修懈廢，當為說法至聖解脫，勸令精進為度堅要，而說經法悉使獲安，又加於是而復反捨無閡之慧（三十一）；最尊滅度志于下賤聲聞緣覺，當為顯示微妙之行，如來因此則於眾生興闡大哀（三十二）。」<p>佛告梵天：「是為三十二事，如來開導順化眾生，敷弘大哀；斯為如來謂行大哀。」<p>佛告梵天：「若有菩薩奉行於斯三十二事，合集大哀，如是菩薩為大士者，名大福田，為大威神，樂於巍巍至不退轉，為眾生故而造立行。」<p>佛說此大哀法門品時，三萬二千人發無上正真道意，三萬二千菩薩得不起法忍。
。
<juan>持心梵天所問經卷第二<p>西晉月氏三藏竺法護譯<p>難問品第五<p>於是，明網菩薩白世尊曰：「持心梵天而從如來聞說大哀，所分別法不喜不慼。」<p>持心答曰：「設族姓子修知二行，彼人則有歡喜愁慼，真際所處永無二事，由是之故不喜不慼。猶如幻師所幻奇異之術，又彼化人所行而至無喜無慼。是族姓子已得遊入諸法自然之相，自然覩於如來所現變化，不喜不慼。如來所化，聞於如來所說辯才，不喜不慼。假使如是分別諸法，一切如幻等無差特，不於如來殷勤喜悅，不於眾生有下劣意。」<p>明網又曰：「仁者已解諸法幻相乎？」答曰：「族姓子！假使有行諸法有處乃能問斯。」<p>又問梵天：「仁何所行？」答曰：「一切愚夫所遵行者，吾之所設行在于彼。」<p>又問：「愚夫行婬怒癡狐疑，計身是吾軀體，是我所有，行在邪見，云何仁者行在于彼？」答曰：「卿為欲令凡夫之士，至無凡夫成就法乎？」<p>報曰：「吾不欲樂凡夫之事，安當志于諸法成就乎？喻族姓子，一切諸法無所成就，法無所住無積聚處，無有結恨無所忘失，亦無懷來報應不也。」<p>答曰：「族姓子！離婬怒癡不行諸法，是謂為相，有行凡夫斯賢聖行，其有行者則興二事。又，族姓子！一切所行為無所行，一切所教為無有教，一切所處為無所處，一切所趣為無所趣。」<p>又問梵天：「何謂一切所行為無所行？」答曰：「假使遵行億百千姟諸劫之教，不知法性之所增減。以是之故，一切所行為無所行。」<p>又問梵天：「何謂為一切所教為無所教？一切所處為無所處？」答曰：「一切諸法，如來所教，如來所處。以是之故，一切所教為無所教，一切所處為無所處。」<p>又問：「何謂一切所趣為無所趣？」答曰：「計無有人有所趣生，以是之故，一切所趣為無所趣。」<p>爾時，世尊讚持心曰：「善哉！善哉！若欲說者當造斯講。」<p>於是，明網菩薩問持心曰：「如向仁者所說，一切愚夫所行，吾之所修行在于彼。設如是者，則為致行有所獲矣？」答曰：「豈可遊在所生致所行也。」<p>又問梵天：「設不遊生，焉能教化於眾生乎？」答曰：「猶若如來之所化生，吾如彼生。」<p>又問：「如來所化豈有生乎？」答曰：「寧有變現所當現乎？佛之境界誰所興乎？」<p>報曰：「有現所現及與境界，雖有所現為無所現。」答曰：「吾之所生當造斯觀，其所生者因緣立界。」<p>又問：「仁者豈為因緣生死行乎？」答：「吾無因緣生死之行。」<p>又問：「以是之故，何所因緣而緣境界有所恐懼？」答曰：「猶如因緣，因緣界懼亦復如是，計無本者無所退轉。」<p>於是耆年舍利弗，前白佛言：「唯天中天！假使有人而與斯等諸天龍俱，入於言辭獲福無量。所以者何？如今，世尊！能得逮聞斯諸正士之所名號，為甚快矣！何況乃值講說法乎？譬如有樹生立於地，而於虛空現于莖節枝葉華實。如是大聖，斯諸正士之所行相，當作斯觀，住於諸法而現所生終始存沒，周旋往來現諸佛土，而以上妙如是比慧，無礙辯才自在遊已。已見如是智慧變化，何族姓子及族姓女，不發無上正真道乎？」<p>爾時，會中有一菩薩名曰普華，謂舍利弗：「今者耆年，豈不得入此法性乎？佛說耆年智慧最尊，何故不堪如是感動所變化乎？」答曰：「世尊說余於聲聞上知其境界。」<p>又問：「眾可解說法境界乎？」答曰：「不也！」<p>又問：「云何耆年有所講說如其境界？」答曰：「如其所入所說亦然。」<p>又問：「耆年能令法性無邊際乎而造證耶？」答曰：「如是。」<p>又問：「何謂隨其所入所說亦然？唯舍利弗！隨其所入之所節限，有所講說節限亦然，則為限節自縛法性也，其法性者無有邊際。」<p>又問普華：「其法性者無入相乎？」答曰：「唯舍利弗！假使法性無有入相，然於法性無所入相，仁何因設殷勤法性志解脫乎？」答曰：「不也！」<p>又問：「若於平等順如所入法性亦然。」答曰：「普華！吾身欲見亦欲聞之。」<p>答曰：「唯舍利弗！云何法性為有所念？一切諸法為有所說有所聞乎？」答曰：「不也！」<p>又問：「仁者何故說言欲有所見有所聞乎？」答曰：「普華！世尊說曰：『則有二人得福無量：專精說法，一心聽者。』以是之故，仁者講法，吾當聽之。」<p>梵天又問：「耆年豈能滅於思想，而思惟定聽於法乎？」答曰：「族姓子！其滅定者，無有二事聽法之理。」<p>報曰：「耆年舍利弗！身寧樂志乎？寂於本淨及諸法乎？」答曰：「如是，族姓子！一切諸法本淨寂滅。」<p>報曰：「是故，耆年舍利弗！不能堪任常定聽法。所以者何？一切諸法本悉寂靜。」<p>舍利弗問：「卿族姓子！寧能堪任不從定起而講法乎？」答曰：「唯然，舍利弗！省察諸法豈可獲乎？而仁說言不從定起能說法耶？」答曰：「不然。」<p>梵天又曰：「是故，仁者，一切凡夫愚戇之黨，常得定意。」<p>耆年又曰：「凡夫愚戇以何定意而三昧乎？」答曰：「一切諸法而無所趣，斯曰常定。」<p>又問：「如是等習凡夫愚戇，及與賢聖無差別乎？」答曰：「唯舍利弗！誠如所云，吾之所察，又不欲令凡夫愚戇及與賢聖造若干也。所以者何？諸賢聖法無所滅除，愚戇之法亦無所興，猶法界等，以斯之故，無有度者。」<p>則復而問：「族姓子！諸法無本為何謂耶？」答曰：「如耆年身所分別知，豈復興發賢聖法乎？」答曰：「不然。」<p>又問：「仁為滅除凡夫法乎？」答曰：「不也！」<p>又問：「豈復逮得賢聖法乎？」答曰：「不也！」<p>又問：「寧復分別凡夫法乎？」答曰：「不然。」<p>又問：「云何耆年分別知時？」答曰：「如所聞法離於凡夫則為無本，平等亦如無有解脫，滅度亦如無本亦如。」<p>答曰：「唯舍利弗！其無本者無有差別不若干也，其無本者無所歸趣。所謂無本，如無本者一切諸法悉入無本。」<p>於是，耆年舍利弗，前白佛言：「唯天中天！猶如大火熾盛赫奕無所不燒，諸族姓子亦復如是，諸所說法皆分別了，一切法性處靡不盡。」<p>世尊告曰：「然，舍利弗！諸族姓子講說法性，如汝所云。」<p>爾時，明網菩薩謂舍利弗：「佛歎仁者智慧為尊！歎於耆年以何智慧？」答曰：「明網當知，諸聲聞中倚于音聲，但自照身而得解脫，歎我於中而為尊耳，不在菩薩而有智慧也。」<p>又問：「唯舍利弗！察於智慧有言相乎？」答曰：「不然。」<p>又問：「其智慧者行不普乎？不平等耶？」答曰：「如是，誠如所云，智慧平等。」<p>又問：「何故諸法普等乃為智慧，而反講說智慧之限？」答曰：「然，族姓子！智慧法性無有邊限，繫在限者從其境界，因本慧行而有所入。」<p>又問：「仁之所知，其無限者而可限乎？」答曰：「不然。」<p>又問：「以何齊限而自繫閡有所說乎？」時舍利弗默然無言。<p>於是，賢者大迦葉承佛聖旨，前白佛言：「唯然，世尊！明網菩薩何故號曰為明網也？」<p>於是世尊，見於耆年大迦葉請，欲令眾會德本具足，告於明網：「汝族姓子！自現本德所造之業而致淨光，當為天上及世間人顯示暉曜，令菩薩眾所為善本志純熟者，或發道心使得精進。」<p>明網菩薩聞佛音詔，更整衣服，便從右掌縵網指爪尋放光明，通徹無量不可稱限，照於十方諸佛國土無有邊際，而悉普周一切無量不可計會諸佛世界。地獄、餓鬼、畜生、群萌、盲聾瘖瘂、跛蹇疾病、尫羸狂騃愚冥、懷婬怒癡、裸形不蔽，若飢若渴，若繫若縛，貧匱醜陋，老耄年邁法應當死，慳貪嫉妬，犯戒瞋恚，懈怠放意，惡智無信而無博聞，不知慚愧，墮於邪見六十二疑，生於八難不閑之處，悉蒙斯光尋時皆安。時彼眾生則無貪婬，不患瞋怒，不迷愚癡無有結恨，亦無熱惱。<p>當爾之時，世尊之前諸來眾會，菩薩、聲聞、天、龍、鬼神、犍沓惒、阿須倫、迦樓羅、真陀羅、摩睺勒、比丘、比丘尼、清信士、清信女，普現一像悉為金色，一切等現，相好形容皆如如來，普現一等無見頂相。身如金剛，一切盡坐自然蓮華，珠交露帳，眾寶之蓋，一切悉等而無差別。現自然身如佛無異，一切色身悉獲安隱，猶如菩薩逮得三昧各興歡豫。彼時眾會怪未曾有，各各相見，悉如世尊而無差別，不復自覩疵瑕之體。<p>適放是光，尋時下方有四菩薩，自然踊出叉手而住，各自念曰：「今者當禮何所如來？」<p>空中有聲則語之曰：「明網菩薩殊特光明，普令眾會悉現一色為如來像。」<p>時四菩薩得未曾有，則舉聲曰：「假令至誠吾等所建，如今所覩像色一類無異，諸法平等而無差別。以斯真諦而無虛者，吾等特當覩能仁佛瑞應之體，設見如來當奉事之。」<p>於時，世尊蓮華交露師子之座，去地七尺。時四菩薩稽首佛足，俱發聲言：「至未曾有，天中之天！如來智慧不可窮極。明網菩薩本性清淨德願乃爾，演其光明令諸眾生威容顏貌所現若茲。」<p>於時世尊告明網菩薩：「汝族姓子！還攝光明所顯弘曜，以作佛事多所建立，令無量人志于道心。」<p>明網菩薩聞佛教命，則還攝光。應時眾會一切如故，威儀禮節復現如前。如來獨處於師子床，耆年大迦葉，前白佛言：「斯四菩薩，從何所來？」<p>四菩薩曰：「吾從下方異佛界來。」<p>又問：「世界所名？」答曰：「眾寶普現。」<p>又問：「如來、至真其號云何？現說法乎？」答曰：「號一寶蓋如來，于彼講法。」<p>又問：「彼之世界去是遠近？」答曰：「世尊知之。」<p>又問：「仁等何因至此？」答曰：「明網菩薩演放光明，吾於本土見其光明下方佛國，聞于能仁世尊、明網之名，故詣此土欲覲世尊稽首奉事，欲覩正士明網菩薩。」<p>時大迦葉前白佛言：「眾寶普現世界，一寶蓋佛土，去是幾所？」<p>佛告迦葉：「下方去此七十二江河沙等諸佛國土，乃得眾寶普現世界，一寶蓋佛所處，此四菩薩，從彼間來。」<p>又問世尊：「幾如之頃乃達到此？」告曰：「一發意頃便來至斯。」<p>迦葉白佛：「難及大聖！菩薩大士所放光明，神足聖達巍巍如是。明網菩薩演其光明照遠無際，斯四菩薩，尋即至此，其誰見是神足威變智慧所為，而不願樂建立大乘？」<p>世尊告曰：「如汝所云，諸菩薩行不可思議，聲聞緣覺所不能及也。」<p>問談品第六<p>於是，大迦葉謂明網菩薩：「族姓子光猶若如來，威容姿顏紫磨金形，眾會蒙曜色像普齊。」答曰：「唯大迦葉！當問世尊而發遣之，耆年尋時前問大聖。」<p>佛告迦葉：「明網菩薩得為佛時，當爾眾會悉紫金容咸樂一義，同心篤信達諸通慧，無有聲聞緣覺之名，純諸菩薩大士之眾。」<p>迦葉白佛：「其有菩薩生彼佛土，便當謂之為如來耶！」<p>世尊告曰：「如是，迦葉！如爾所言，便當謂之為如來也。」<p>爾時，四萬四千人，皆發無上正真道意願生彼土，異口同音僉共歎曰：「明網菩薩得佛道時，吾等悉當生彼佛土。」<p>於是，迦葉復白佛言：「明網却後幾如，當成無上正真道為最正覺乎？」<p>佛告迦葉：「自問明網久如成佛，當為汝發遣之。」<p>耆年迦葉問明網曰：「仁族姓子！久如當成無上正真為最正覺乎？」答曰：「唯迦葉！若有人問言，幻師化人，久如當成無上正真為最正覺乎？以何答彼？」<p>報曰：「族姓子！幻師所化虛而無實何所答乎？」答曰：「如是，一切諸法猶如幻化自然而成，何問如斯：仁當久如成最正覺？」<p>又問：「云何族姓子？猶如幻師所化，幻者寂漠不可分別，無有想念亦無言辭，仁謂諸法亦如是乎？以何限節利益眾生開導之乎？」<p>答曰：「如道自然人亦自然，如人自然幻亦自然，如幻自然眾生自然，如眾生自然，諸法自然亦復如此。唯大迦葉！以計於斯，不當觀採有益無益，亦不有利亦不無利，無度不度。」<p>又問：「不立眾生於佛道乎？」答曰：「如來之道有立想乎？」<p>報曰：「不也！以是之故，吾不建立眾生之類於佛道也，亦不令志聲聞緣覺又問。族姓子！如今仁者，於何所立？」答曰：「如無本立，吾之所立亦復如是。」<p>又問：「如無本者則無所立，亦無退還。」答曰：「如是，猶如無本而無所立，亦無退還。其無本者，亦復如茲，立無所立。以是之故，吾謂諸法無立無退。」<p>又問明網：「仁者！何以開化眾生，而言無立無退還乎？」答曰：「其有解達，志有所願，微妙之事，不化眾生，其於諸法有退還者，亦不開化。」<p>又問：「卿族姓子！不還眾生出生死乎？」答曰：「吾亦不得生死事，亦無所見，況還眾生。」<p>又問：「仁者豈不化於終始展轉眾生之倫至泥洹乎？」答曰：「吾亦不得泥洹，亦無所見。何因勸化眾生類乎？譬如族姓子，設無始終不得滅度，今何以故勸化開導無央數人行佛道乎？斯等眾生不求滅度耶？」答曰：「假使菩薩，若得生死者有泥洹也。為眾生想而言有人以行佛道，不可為菩薩，不當謂之求於佛道也。」<p>又問：「卿族姓子！於何所行？」答曰：「吾身所行，不行生死，不行滅度，無眾生想。唯大迦葉！向者問言，於何所行？如化如來之所行者，吾之所行亦從于彼。」<p>報曰：「族姓子！如化如來不有所行。」答曰：「一切眾生相亦如是，不當觀之而有所行也。」<p>又問：「族姓子！觀眾生行相如是乎？何故眾生行婬怒癡？」<p>「其化如來，無所染污，亦無結恨，無所忘失，是故耆年，今欲相問，如其所知以報答之。又如耆年，豈為有此婬怒癡乎？」報曰：「不然。」<p>又問：「其婬怒癡寧為盡乎？」報曰：「不然。」<p>「假使耆年無婬怒癡，亦不滅除，其婬怒癡徙著何所？」報曰：「唯族姓子！愚癡凡夫處於顛倒，思想眾念有所慕求，應與不應，則便習行於婬怒癡。又諸聖賢，則以法律覺了顛倒，便不習行思想眾念，無應不應，則便無復婬怒癡也。」<p>「於迦葉意所憶云何？其處顛倒而生諸法，從致法耶！因有所生？為無所生？」報曰：「族姓子！其不有生則無所生。」<p>答曰：「唯然，大迦葉！意趣云何？其不有生無所有者，寧有所生乎？」報曰：「不然。」<p>答曰：「如是，唯大迦葉！其不有生欲令生者，於何所生乎？」報曰：「不然。」<p>又問：「耆年為求所生，緣是致生婬怒癡乎？」報曰：「不然。」<p>答曰：「以是之故，唯大迦葉！何從得致婬怒癡乎？眾生猗著致塵勞耶？」報曰：「如是，如是，族姓子！一切諸法本為悉淨無婬怒癡。」<p>答曰：「吾以是故，而說此言，一切諸法悉如幻化，如來自然之相。」說是語時，四萬四千菩薩，得柔順法忍。<p>於是，大迦葉白佛言：「其有目見明網菩薩，不歸惡趣，諸魔官屬不能得便。假使有人聞說法者，斯菩薩等終不墮落聲聞緣覺所處之地；其見教授有所講者，佛已歎於明網菩薩國土之德。」<p>佛告迦葉：「明網菩薩所遊佛土，則所遊處開化度脫無數眾生。迦葉！為見諸族姓子蒙光者乎？」答曰：「已見。」<p>世尊告曰：「假使三千大千世界滿中芥子，斯數可知別其多少；明網菩薩所開化人立于佛道，不可計量。迦葉！欲知明網菩薩，假使眾生見其光明，以權方便而說經法。<p>「又復，迦葉！聽我所說，此族姓子國土差特，名德嚴淨明網處所。明網菩薩，六百七十萬阿僧祇劫，過是數已當得作佛，號普明變動光王如來、至真、等正覺、明行成為、善逝、世間解、無上士、道法御、天人師，為佛、世尊。世界名等集殊勝。適詣佛樹則得為佛。其佛國土，無有諸魔及諸魔天，一切皆志無上正真之道。其佛國土以妙栴檀而為土地，世界平正猶如手掌若網縵也。其界眾生身體柔軟，土地和良安隱豐熟，一切眾寶合成佛國，無沙礫石荊棘之穢，無有惡趣勤苦之患，亦無八難不閑之劇。<p>「其佛境域悉生蓮華，斯諸蓮華悉以寶成，其華甚香，若干種色。世界廣大，東西南北不可稱限。普明變動光王如來，有無央數諸菩薩眾隨其音聲，佛法聖眾威神變化，已光莊嚴逮總持藏，辯才無閡智慧名德，獲大神通降伏眾魔，志意所遊常知羞恥，精修聖明以慧教化。」<p>佛言：「迦葉！又彼佛土不生女人，一切菩薩生寶蓮華，自然長大。斯諸菩薩以禪為食，屋宅經行床榻臥具、宮殿浴池園觀產業，譬若天上。其普明變動光王如來，所講經法無文字說，唯諸菩薩蒙佛光明適照其身，即便逮得不起法忍，光明消竭婬怒癡垢，又其餘明至他佛界，消滅眾生色欲之塵令無瑕疵，斯等順律。」<p>佛告迦葉：「其光明中自然演出法門之音，出三十二事。何謂三十二？諸法空哉，淨一切見故；諸法無想哉，離想念故；諸法無願哉，度三界故；諸法無欲哉，本淨寂然；諸法無怒哉，蠲除眾想；諸法無癡哉，離諸幽冥；諸法無來哉，都無所起；諸法當來哉，順於遊觀；諸法無住哉，為自然立；諸法永度哉，無去來今；諸法無異哉，則為自然；諸法無生哉，為無報應；諸法無造報哉，無所興故；諸法無作哉，因行而起；諸法無形哉，緣念而有；諸法無貌哉，離諸所生；諸法審諦哉，覺了真實；諸法至誠哉，為同一等；諸法無人哉，無獲人故；諸法無壽哉，為真究竟；諸法愚騃哉，不受教故；諸法護視哉，蠲除諸結；諸法無著哉，為無熱惱；諸法無近哉，本淨無塵；諸法一品哉，真際寂然；諸法澹泊哉，為一等定；諸法住本原哉，因對而發；諸法無本行哉，而緣破壞；諸法等御法哉，一切普入；諸法無緣哉，不相雜錯；諸法覺哉，順如所現；諸法無為哉，無眾事對。」<p>佛言迦葉：「是為普明變動光王如來光明，出是輩聲，以斯光明而照菩薩因作佛事，其佛國土無有魔事無所妨廢。」<p>佛言迦葉：「又彼如來壽無有量。」<p>於是，賢者大迦葉白世尊曰：「設使有人欲取佛國，當受清淨佛之境界，亦當如斯，今族姓子，即當具足一切普備。」<p>佛言：「如爾所云，從不可計億百千姟諸如來所，志願清淨。」<p>爾時，持心梵天謂明網菩薩：「今者如來，受族姓子決乎？」答曰：「梵天！如來皆受一切人決。」<p>又問：「云何授決？」答曰：「隨其所作而受報應，斯為受決。」<p>又問：「以何因故授報應決？所以授於仁者之決？」答曰：「梵天！所謂緣者，身無所作口無言辭意不可見，是為罪福之所作乎？」報曰：「不然。」<p>又問：「其佛道者有行相乎？」報曰：「不然。道無有形亦無所有，道即無名而無行相。」<p>又問：「設無有行，豈可令道有行之貌而有獲乎？」報曰：「不然。」<p>「是故梵天！當作斯說，設無所造無有果報，無有行貌無行貌性，乃名曰道。猶如道者，獲者亦如受決，亦如不以行貌而受決也。」<p>又問：「族姓子！不行六度無極，然後授決乎？」<p>答曰：「如是，梵天！行六度無極然後受決。又復，聖賢捨一切塵，是則名曰施度無極；設無所行無所造者，是則名曰戒度無極；靡所不堪，是則名曰忍度無極。假使澹泊，是則名曰進度無極；隨如應住，是則名曰寂度無極；而悉曉了，是則名曰智度無極。設令，梵天！若有菩薩而奉行斯六度無極，寧有行乎？」<p>答曰：「無有行也。所以者何？如應行者設有行者，有所行者則無所行，無所行者斯乃為行。」<p>答曰：「是故，梵天！當建斯說，無所行者則為道行。」又而梵言：「爾已受決至于道乎？設使法性已無本者，斯無本者所見受決，吾之受決亦復如此。」<p>答曰：「族姓子！其無本者及與法性悉無授決。」答曰：「授決之相亦復如是，猶如無本及與法性等無差特。」<p>於是持心梵天白世尊曰：「其菩薩者為何所行而得受決，至於無上正真道乎？」<p>佛告梵天：「假使菩薩所行，不起於行亦無所滅，不行於善亦無有惡，不隨世行亦不度世，無有罪行亦無有福，不犯於行亦無不犯，無有漏行亦無不漏，無有造行亦無不造，不為有行亦不離行，不專修行不離專精，無斷除行亦無不除，無生死行亦無滅度，無有見行亦無所聞，無意念行亦無所知，而不行施亦無慳貪，不奉梵行亦無所犯，而無忍行亦無不忍，無精進行亦無懈怠，不行禪定無所專一，不行智慧亦無不智，亦無達行亦無所入。」<p>佛告梵天：「假使菩薩所行若茲，如來則為受斯決矣，當成無上正真之道。所以者何？設使，梵天！應如行者，有所行者志有所造。若行於道而起想行，若無想行而行於道，有所造行若無造行。行於道者，有所放逸無所放逸，有所戲樂無所戲樂，斯為道者則非道行。以是之故，梵天當知，莫作斯觀，皆度一切諸所造行，則為菩薩乃得受決。」<p>又復問曰：「唯然，世尊！所謂授決而得決者為何謂耶？」<p>世尊答曰：「一切諸法除諸有二則名受決，於一切法而不造二則名受決，於諸所起而等眾色則名受決，其身口意所為澹泊則名受決。」<p>佛告梵天：「吾自憶念往古世時，爾時有劫劫名喜見，而於彼劫供養七十二姟諸如來等，斯諸如來不見授決。復次，有劫劫名善化，于彼劫中加復供養二十二億諸如來等，不見授決。復次，有劫劫名梵歎，吾於彼劫而復供養萬八千佛，不見受決。復次，有劫劫名欣樂，吾於彼劫加復供養三百二十萬諸如來眾，彼如來等不見受決。過是然後，復次，有劫名大演，而於彼劫亦復興出八百四十萬諸如來眾，吾悉供養斯諸如來，以若干種隨其所安而奉進之，又彼諸佛不見受決。」<p>佛告梵天：「今吾一劫若復過劫，說諸如來所有名號，昔所供養諸佛之數，又復在彼淨修梵行，一切布施所有供具靡不獻進，遵一切戒而悉具足，奉忍辱慈離於結恨，慇懃精進，一切所聞皆苞覽持，一心定意所行寂漠坐而專思，亦有講問音聲智慧，斯諸如來不見受決。所以者何？用所造行而有猗故。<p>「梵天！欲知當造斯觀，皆當超度一切諸行，斯乃名曰菩薩受決。然後值見定光如來，爾乃獲致不起法忍。定光正覺見授決言：『汝於來世當得作佛，號能仁如來、至真、等正覺、明行成為、善逝、世間解、無上士、道法御、天人師，為佛、眾祐。』當彼世時乃超眾行，具六度無極。所以者何？皆悉棄捨一切想故，是則名曰施度無極；蠲除一切所在緣使，名曰戒度無極；忍於諸性，名曰忍度無極；於一切行皆悉寂然，名曰進度無極；於一切念而無習行，名曰寂度無極；了本清淨不起法忍，是則名曰智度無極。見錠光如來，尋則具足六度無極。<p>「吾初發意來，一切放捨，所可施與，百倍千倍，萬倍億倍，巨億萬倍，喻五蓮華供養之德，不可相比無以為喻。<p>「從初發意布施知足，奉禁順戒，忍辱仁和究竟受恥堪任於法，精進慇懃遵修不倦，禪定寂漠常無有著，從初發意觀察智慧常不放逸，計斯智慧諸度無極，百倍千倍，萬倍億倍，巨億萬倍，不可相比無以為喻。是故，梵天！當造斯觀，在彼世時，尋即具足六度無極。」<p>又問世尊：「云何具足六度無極？」大聖告曰：「不念於施，不著於戒，不想忍辱，不專精進，禪無所住，智慧無二，是為具足六度無極。」<p>又問：「假使具足六度無極，何所具足？」答曰：「設使具足六度無極，便即具足於諸通慧。」<p>又問世尊：「設具六度，云何便具諸通慧乎？」<p>答曰：「梵天！若等布施則等諸通慧，以等戒者則等通慧，設等忍者則等通慧，如等精進則等通慧，若等禪者則等通慧，等智慧者則等通慧，以能等此則等諸法，便能平等於諸通慧。<p>「復次，梵天！念具足施則具通慧，念戒念忍念進念寂念慧悉具足者則具諸通慧矣，離諸通慧念，斯名具足六度無極，備諸通慧也。如是，梵天！已能具足六度無極，則便具足諸通之慧。」<p>又問：「云何具諸通慧？」<p>大聖告曰：「眼不受色，耳不受聲，鼻不受香，口不受味，身不受細滑，意不受法，其無有內，亦無有外，而不所由，亦無所受，亦不自念，具足周辯諸通之慧。已具足此，名曰諸通慧。<p>「眼不著色，耳聲鼻香舌味身更意法，而無所著。以故如來慧無罣閡，所見無限達諸通慧，則復不受諸通慧也。所以者何？若欲成就諸通慧器，則不成器而無有器，已無有器則曰暴露，已能平等暴露行者，為諸通慧斯無所受。猶如，梵天！一切所為悉依猗空，空無所倚，一切悉達無所不知，而志求猗諸通之慧，如諸通慧無所猗求。」<p>又問世尊：「諸通慧者為何謂耶？何因名曰諸通慧乎？」<p>世尊答曰：「諸通慧者，假託名耳。悉無所著普了眾行，無有聲聞緣覺之事，名諸通慧；探一切念而療治之，名諸通慧；而皆分別諸所至趣，名諸通慧；智不可限曉眾生行，名諸通慧；分識一切隨時而順有所學，不復學緣覺之慧，無所不達應時現教，名諸通慧；等療隨行順不失時，名諸通慧；曉知諸藥所可療者，名諸通慧；滅除眾病，名諸通慧；拔諸罣閡猗著根原，名諸通慧；常三昧定，名諸通慧；了一切法無有疑網，名諸通慧；究竟普達靡所不知，開暢世間度世之慧，名諸通慧；綜練分別，所說周備，一切敏達，梵天！是故名諸通慧。」<p>於是，持心梵天白世尊曰：「至未曾有，天中之天！諸佛世尊而無有心，因慧名心心本清淨，如來至真究盡曉了眾生心行。唯然，大聖！若有族姓子、族姓女聞諸通慧，其誰不發無上正真道乎？乃致斯類無量之德，興發殊特。」<p>於是明網菩薩白世尊曰：「假使菩薩希望名德而志道者，則為不慕佛道不立大乘。所以者何？一切諸法則無名德無有伴黨。天中天！斯非菩薩之名德也。天中天！無有緣應，爾乃名曰建志佛道。因於大哀欲滅眾生苦患惱故，忍於己勞不以厭惓不畏終始，以無量故，不斷佛教故，護正法故，敬聖眾故，又以善法除惡法故，諸見脫門以解度故，療除諸病令滅盡故，救濟一切生善處故，將順拯拔所愛憎故，於世間法無所著故，嶮道逐生死令得出故，使處無為務安隱故。<p>「唯天中天！又諸菩薩不當疑望，不為眾生有所造作而有悕望，亦無所疑。天中天！菩薩大士不以苦樂而患厭也。天中天！何謂菩薩種姓清淨？」<p>世尊答曰：「菩薩不以族姓轉輪聖王，不以帝釋梵天，有所生處種姓清淨；菩薩所立能具德本，興發他人眾善之原，是為菩薩種姓清淨。又在畜生所生之處則離諸見，慈悲喜護，等與法藥除意瑕穢，是則菩薩種姓清淨。施為種姓，無所悋故；戒為種姓；無熱惱故；忍為種姓，離瞋恚故；進為種姓，無懈怠故；禪為種姓，一心定故；慧為種姓，無闇蔽故；斯為菩薩棄諸瑕穢不捨道心，則為菩薩之種姓也，不樂聲聞緣覺乘故。」<p>談論品第七<p>於是，持心梵天白世尊曰：「溥首童真在斯眾會默然而坐，無所言講，亦不談論。」<p>佛告溥首：「豈能樂住說斯法乎？有所及處屈意分別？」<p>溥首白佛：「世尊！所因法義致正覺者，又計彼法有言教乎？」<p>告曰：「溥首！法無言教。」<p>又問：「其法寧有言辭，有所思念，講論說乎？」告曰：「法無言辭，無所思念，亦無論說。」<p>又問：「假使諸法，無言無念亦無論說，則不可講。」持心梵天謂溥首曰：「仁豈不為他人眾生講說法乎？」答曰：「梵天！可講法性分別二耶？」報曰：「不然。」<p>又問：「其法性者，不可銜之一切法乎？」答曰：「如是。」<p>報曰：「若茲，梵天！法性無二，然而法性銜一切法，何因當為他人眾生講說法乎？」<p>又問溥首：「其有說法計吾我者，豈不謂為二事者乎？」答曰：「假使，梵天！有所獲致，而有所說，有聽者乎？」<p>又問：「如來豈不講說法乎？」答曰：「梵天！如來所說，則無有二。所以者何？如來無二，不造二事。」<p>又問：「假使諸法無有二者，誰造為二？」答曰：「眾生猗名而受吾我，愚騃凡夫便造二事，其二事者終不為二，何況無數以不造二？其真際者，則無有二，不造二事。」<p>又問：「其無二者寧可知乎？」答曰：「梵天！假使可知則為二事，其可知者識無二法，知教者也。如來雖說有至誠法，如如者則無所說。所以者何？又其法者無有文字。」<p>又問：「如來說法何所歸趣？」答曰：「梵天！趣無所趣，則為如來之所說法。」<p>又問：「如來說法豈不歸趣於泥洹乎？」答曰：「梵天！其泥洹者寧有歸趣而反還耶？」<p>又問：「其泥洹者，無有歸趣亦無還反？」答曰：「如是，如來說法趣無所趣。」<p>又問：「聽者云何？」答曰：「心等之故。」<p>又問：「云何心等？」答曰：「如無言教，亦無所聞。」<p>又問：「如來說法，聽者何謂？」答曰：「假於法性，無所聞者。」<p>又問：「當何因由曉了法乎？」答曰：「能分別者，則不諍訟。」<p>又問：「云何比丘憙諍訟乎？」<p>答曰：「斯者如應，此不如應，是為諍訟；斯有因緣，此無因緣，是為諍訟；斯為欲塵，此為結恨，是為諍訟；斯為善事，此不善事，是為諍訟；斯為奉戒，此為犯禁，是為諍訟；斯當奉行，此宜捨離，是為諍訟；斯有所獲，此為時節，是為諍訟。」又謂梵天：「有名無名，興於有數合會之事，是皆名曰為諍訟事。如來說法無有諍訟，無有漏失，無有異行，無眾訟理，則為沙門。沙門無欲，平等色像。」<p>又問：「何謂比丘奉如來教？如佛所言。」答曰：「假使，梵天！遭諸驅逐而見教誡不以為患，順如所教而不放逸，不在二慧則順言教，設貪眾求入不以惑則順言教，不諍所志則順言教，若護法者則順言教，不亂正辭則順言教。」<p>又問：「何謂比丘護正法乎？」答曰：「假使普行而不亂者則護正法，不違法性則護正法。」<p>又問：「何謂比丘親近如來順教行諦？」答曰：「設使比丘而於諸法不遠不近亦無所見，是比丘者則親如來、奉順教也，為次第行。」<p>又問：「云何比丘奉事如來而侍從乎？」答曰：「梵天！設使比丘身無所造亦無所行，無言無意，則奉如來，為侍從也。」<p>又問：「何謂供養如來？」答曰：「其不衣食，恭敬承順者也。」<p>又問：「誰為見如來耶？」答曰：「其無肉眼，亦無天眼，亦無慧眼，無所猗者也。」<p>又問：「誰見法乎？」答曰：「其不滅盡緣起者也。」<p>又問：「誰為覩見緣起者乎？」答曰：「其有平等不見起者也。若使平等不復起者，則無所生。」<p>又問：「誰為逮神通者？」答曰：「其不起漏，亦無所滅者。」<p>又問：「誰為學如來所學？」答曰：「其無所造，若無所起，無所捨者。」<p>又問：「何謂獲致平等？」答曰：「於諸三界皆無所逮也。」<p>又問：「何謂善開化乎？」答曰：「於諸法所有無所著也。」<p>又問：「何謂為安乎？」答曰：「無吾我者也。」<p>又問：「誰為脫乎？」答曰：「不為諸縛之所繫綴者也。」<p>又問：「誰為度耶？」答曰：「不處生死，不滅度者也。」<p>又問：「漏盡比丘，為何所盡？」答曰：「梵天！於諸所盡而無所盡，其諸漏者則無有本；了知無本，此名漏盡。」<p>又問：「何謂誠諦，蠲諸言辭？」答曰：「其能分別解諸難者。」<p>又問：「誰為成道？」答曰：「愚戇凡夫乃成為道，亦不懷來，於賢聖事無所歸趣，曉了一切終始者也。」<p>又問：「其誠諦者，當以何見？」答曰：「其誠諦者則無有見。所以者何？其習所見則為虛妄，無所觀者為誠諦見。」<p>又問：「何所觀者為誠諦見？」答曰：「於一切見而無所覩，則為諦見。」<p>又問：「其誠諦者當於何求？」答曰：「當於四顛倒中求。」<p>又問：「何故說斯，為何謂耶？」答曰：「四顛倒者，推其本末彼不永存，亦無有安亦無吾我，無有嚴淨及與實事。其無常者非常亦然，其無安者非安亦然，其無身者非身亦然，其無空者非空亦然。又若，梵天！於一切法無所樂者為求聖諦，其求真諦則不知苦，便不斷習，不造盡證，不念由道。」<p>又問：「當以何便念由道乎？」答曰：「無念造行無不造行，除於二事，於道無道而求道者，於一切法而不可得，斯乃名曰為由道耳。若於由道，無所起者無所不起，亦無所斷無所不斷，無有生死亦無滅度。所以者何？亦無有起無有不起，則為名曰賢聖之道。」<p>爾時，梵志大姓之子名曰普行，問溥首曰：「何謂清信士，而歸命佛歸命法歸命眾？」<p>答曰：「設族姓子不興二見，斯清信士則歸命佛，應歸命法及與聖眾，不自見身不覩他人，亦不見佛不自覿己，亦不見法則不覿己，不見聖眾則不覿己，不興諸見，則清信士為歸命佛及法聖眾。<p>「設清信士不入志慕如來之色，亦不志于痛痒行識，亦無造行亦無所知，志趣如來，是則名曰歸命於佛。而於諸法無所想念，而於諸法無所同像亦無比類，是則名曰為歸命法。於諸有形而無所猗，亦不志樂於有形者，亦不志樂於無形者，是名曰歸命聖眾。若清信士不得於佛，亦不得法及與聖眾，則為歸命佛法聖眾。」<p>普行菩薩又而問曰：「假使菩薩志求佛道，為奚所祈？」答曰：「則為所空。所以者何？道等如空。」<p>又問：「云何菩薩謂求道者？」答曰：「設使菩薩，於一切求而無所求，了知諸法，已知諸法則了眾生，是為菩薩志祈佛道。」<p>於是，普行菩薩白世尊曰：「唯然，大聖！何故菩薩名為菩薩？」<p>佛告族姓子：「假使菩薩，覩邪見類興發愍哀，而為分別正見之事，誘進眾生使入正道，是故菩薩為菩薩也。所以者何？其菩薩者亦無有御亦無不御，為眾生故而心發願，為若干種墮於邪見眾生之故而建志願。故族姓子！菩薩為墮邪見眾生，而發愍哀建立道志，故為菩薩也。」<p>於是，道意菩薩白世尊曰：「我各志樂所名菩薩。」<p>佛告曰：「若欲樂者可說之耳。」<p>道意白佛：「譬如世間男子女人，晝夜精進奉八關齋，無所毀失亦不缺戒，如是，大聖！行菩薩者，從初發意未成正覺，常八關齋，是故名曰為菩薩也。」<p>堅意菩薩曰：「假使菩薩堅固之性行慈具足，是故名曰為菩薩也。」<p>度人菩薩曰：「譬若如船，又如橋梁，若有人來悉過度之，不以勤勞，亦無想念，其有喻心如是行者，是故名曰為菩薩也。」<p>棄惡菩薩曰：「假使菩薩適能等立於佛土者，則能蠲除一切眾惡，斯則名曰為菩薩也。」<p>光世音菩薩曰：「假使眾生適見菩薩，則得歸趣志于佛道，但察名號則得解脫，斯則名曰為菩薩也。」<p>得大勢菩薩曰：「舉脚經行三千大千佛之世界，一切魔宮悉為之動，是則名曰為菩薩也。」患厭菩薩曰：「假使江河沙劫，彼於晝夜慇懃精進，若十五日旦夕造行，若於一月，若十二月，若於一年，設若千年，億百千歲，乃有佛興。若復施與江河沙等諸如來，淨修梵行然後授決，則為眾生而發大哀，建立於道亦不想念，無有放逸亦無所疑心不懈厭，斯則名曰為菩薩也。」<p>導師菩薩曰：「假使眾生墮邪道者，為發大哀立之正道，不以戲逸有所悕望，斯則名曰為菩薩也。」<p>大山菩薩曰：「其於諸法等如大山而無想念，斯則名曰為菩薩也。」<p>鈎鎖菩薩曰：「其有所見亦不覩除一切塵勞，斯則名曰為菩薩也。」<p>勇心菩薩曰：「假使以心念一切法，而發忍辱無所增減，斯則名曰為菩薩也。」<p>欲師子變菩薩曰：「其無恐懼而無畏者，於深妙法降化諸外異學，斯則名曰為菩薩也。」<p>無念菩薩曰：「假使以心入於心者，而無有念亦無不念，斯則名曰為菩薩也。」<p>善潤天子曰：「假使生於諸天宮殿而無染污，亦不歸於離欲之法，斯則名曰為菩薩也。」<p>誠言菩薩曰：「假使轉行於至誠者，其言所入如審諦者亦無不諦，斯則名曰為菩薩也。」<p>愛敬菩薩曰：「一切見色悉如佛像，斯則名曰為菩薩也。」<p>常慘菩薩曰：「見于眾生沒於終始，一切諸樂而不興樂，我當度脫於眾生類，斯則名曰為菩薩也。」<p>莫能當菩薩曰：「唯然，世尊！不為欲魔之所危陷，斯則名曰為菩薩也。」<p>常笑喜根菩薩曰：「踊躍無量諸根欣悅，具足己願所作已辦，斯則名曰為菩薩也。」<p>壞諸疑網菩薩曰：「其不離意亦無狐疑於一切法，斯則名曰為菩薩也。」<p>師子童女曰：「其無女法無男子法，而能示現若干種形開化眾生，斯則名曰為菩薩也。」<p>寶女曰：「不以珍寶而有所樂，唯樂三寶佛法聖眾，斯則名曰為菩薩也。」<p>離憂施清信士曰：「設無顛倒亦無迷惑，菩薩於道於一切法而無所得，亦無所起亦無所滅，斯則名曰為菩薩也。」<p>賢護長者曰：「設使菩薩假以名號，導御眾生至於佛道，斯則名曰為菩薩也。」<p>寶月童女曰：「假使常遵童真梵行，所施平等，無所想念而不習欲，何況志求於財富乎？斯則名曰為菩薩也。」<p>香花菩薩曰：「如忉利天子，而以戒香勳塗己形，為菩薩者無異香流，唯以戒禁之法香也，斯則名曰為菩薩也。」<p>造樂菩薩曰：「其不志樂於異法者，唯志三法奉侍於佛，講說經法教化眾生，斯則名曰為菩薩也。」<p>持心梵天曰：「假使菩薩不志於法，亦不慕於諸佛訓典，欽尚光明而入趣者，斯則名曰為菩薩也。」<p>慈氏菩薩曰：「假使菩薩覩見眾生，行慈三昧得齊眾生，斯則名曰為菩薩也。」<p>溥首童真曰：「假使菩薩說一切法，亦無所說亦無法想，亦不興發諸法之念，斯則名曰為菩薩也。」<p>明網菩薩曰：「假使菩薩所有光明滅諸欲塵，斯則名曰為菩薩也。」<p>普花菩薩曰：「在於十方諸佛國土，見諸如來猶如眾華，斯則名曰為菩薩也。」如是諸菩薩，各各辯現陳唱本志。<p>於是，世尊告普行菩薩：「假使菩薩為諸眾生忍眾惱患，則無忘失一切德本，而不棄捨眾生之類，斯則名曰為菩薩也。」
。
<juan>持心梵天所問經卷第三<p>西晉月氏三藏竺法護譯<p>論寂品第八<p>爾時，持心梵天謂普行菩薩曰：「族姓子！仁者以何行為行？」答曰：「其所行者，一切有為悉無所有，而隨眾生所著行者。」<p>又問：「一切眾生所有為著行者，何謂為眾生行？」答曰：「從諸如來之所行也。」<p>又問：「計諸如來為何所行，而以為行？」答曰：「一切永空而以為行。」<p>又問：「一切愚癡凡夫諸所行者，又諸如來之所行者亦如是乎？設如斯者，何謂如來之境界耶？」答曰：「仁欲使空有別異乎？」報曰：「不也。」<p>答曰：「云何？世尊不云諸法空乎？」報曰：「如是。」<p>答曰：「以是之故，一切諸法無有差別。又此所行，而無有相。梵天當知，如來不處諸法為若干也。」<p>於是持心梵天問普首曰：「所謂行者，所行為何？」答曰：「行四梵行乃名為行。」又問梵天：「其四梵行而為行者不為遊空，所在造行常修四梵，具足諸行乃為遊空。假使，梵天！行在閑居若處曠野，而常具足於四梵行，此乃名曰行遊于空。設令復處講堂棚閣，紫金床座敷具重疊，而不遵修於四梵行，此則不曰遊于空也，用不曉了行之所致。」<p>又問：「以何等行為慧見行？」答曰：「假使行者空不見身也。」<p>又問：「其不見我，為覩慧乎？」答曰：「如是，梵天！其不見我則覩慧矣。猶如，梵天！有聰明王，若聖達帝其臣吏者則有智慧，而為帝王之所敬重。如是，如是，其不見我乃覩淨慧。」<p>又問：「誰不見我？」答曰：「無吾我法，斯等之疇則為具足所有身也，如是一類名曰見我。」<p>又問：「如今所說吾觀其誼，不見我者則為見佛。所以者何？吾我自然佛亦自然。溥首！如來所見何等？」答曰：「離吾我見。所以者何？其不見我則為見法，其見法者即為見佛。」<p>又問溥首：「無我因緣若成就者，則致平等？」答曰：「梵天！假使成就諸有形事，寧可謂之致平等乎？」<p>又問：「云何？溥首！為何所獲得致平等而成就耶？」答曰：「無所蠲除亦不造證，其奉此者獲致平等。」<p>又問：「其慧眼何所覩乎？」答曰：「梵天！其慧眼者不有所見，其慧眼者不見有為及與無為。所以者何？想念有為，其無想念則為慧眼。光曜達者則已超度所有眼跡，以是之故，為無所見。」<p>又問溥首：「因緣吾我成就平等，比丘由是不獲果耶？」答曰：「梵天！寧可使令無平等者得果證乎？不為等療正使遵修不得果證，離於想念乃覩獲矣。設處憍慢非平等療，若有憍慢、若不憍慢，不得約時。」<p>又問：「溥首！以何等法而為約時而云約時？」答曰：「其法不生，亦不今生亦無當生，是則諸法之約時也，吾說約時則謂此矣。」<p>又問溥首：「如是生者為何約時？」答曰：「如是約時，其不生者是謂為生，超度一切諸行所見，斯則名曰為平等也。」<p>又問：「其平等者為何謂耶？」答曰：「平等吾我及與滅度而不為二，是則名曰為平等也；其平等者無所猗據，是謂平等；所演平均，是謂平等；無利與不利、誼與不誼，是謂平等；蠲除一切所可思念，是謂平等。」<p>於時世尊讚溥首曰：「善哉！善哉！快說斯言，實如所云。」<p>說是語時，七千比丘漏盡意解，二萬二千天子遠塵離垢得法眼淨，一萬比丘離於愛欲，二百天人發無上正真道意，五百菩薩得不起法忍。<p>於是，持心梵天白世尊曰：「溥首童真為作佛事？」<p>溥首尋時答梵天曰：「佛無興出，何所為法？若不作法，有所處乎？」<p>又問溥首：「世尊不為化無量人至滅度耶？仁者不為不可稱計眾生之類造利誼乎？」答曰：「梵天！無有人類反欲令有乎？」報曰：「不也！」<p>答曰：「梵天！卿反欲令人物之品成就人乎？」報曰：「不也！」<p>答曰：「梵天！卿復欲令如來無礙，若無所有令興發乎？」報曰：「不也！」答曰：「何所人類？如來所濟令得滅度？」<p>報曰：「溥首！其法不生，向者所說如茲計之，無有生死亦無滅度，亦無所獲。」答曰：「如是，梵天！如來、至真不得生死亦不滅度。又復，梵天！世尊所化解脫聲聞，計於彼等亦無生死亦無滅度，則為滅度。所謂，梵天！為滅度者方俗言耳，假託名號。所謂生死，亦習俗言而無終始周旋者也，亦無滅度。」<p>報曰：「溥首！誰當肯信此言者乎？」答曰：「其於諸法無所著者也。」<p>又問溥首：「其有所猗，為何著乎？」答曰：「梵天！其有所猗為著虛妄。假使，梵天！彼誠諦者，則無其慢於此，亦不有所樂也，何況當復猗著空乎？是故見誠諦者則無所著，已無所著則無生死，已無生死不離生死，已不離生死斯乃名曰為滅度矣。」<p>又問溥首：「其滅度者，為何志求於滅度乎？」答曰：「梵天！其滅度者名轉相因，為諸識行其慧之行，諸行澹泊不有所由則無所處，其無所處斯乃名曰為滅度矣；無處行者則曰永滅，斯為道約時也，無有生者，是乃名曰為四諦也。」<p>於是，普行菩薩問溥首曰：「今所說者，悉誠諦言也。」答曰：「族姓子！一切所言皆為誠諦。」<p>又問溥首：「其所言者虛妄響像，亦誠諦乎？」答曰：「實為誠諦。所以者何？其所言者，皆無處所而無所立，已得自在名曰誠諦，斯一切言悉為誠諦。其諸天人如來至真亦說言教，計斯諸言亦無若干亦無有異。所以者何？一切所說皆如來辭，一切如來亦無所行亦無進退，其有言辭若復演教，皆亦如是言教為教。以是之故，一切所言平等文字，以等文字則能一等於文字矣，已能等一切文字者，則得自在便能平等，一切言辭普行平等。」<p>又問溥首：「如來、至真豈不分別，賢聖言辭、無賢聖辭？」答曰：「仁者欲令諸賢聖眾為文字教乎？復又欲令無有文字賢聖教乎？」報曰：「如是。」<p>溥首答曰：「其賢聖文字，無賢聖文字，有想念乎？」報曰：「不也！」<p>答曰：「是故文字無有想念，假使棄捨一切想念，斯曰賢聖無有言辭，其賢聖者不以文字有所說也。無有人想亦無法想，猶如伎樂及與大鼓節奏之鼓，因緣有聲亦無想念，賢聖亦然，現有所說而有言辭亦無所著。」<p>又問溥首：「如來言曰：『設聚會者當興二事，若講論法，若如賢聖而嘿寂然。』於彼溥首，何謂論法？何謂聖寂？」<p>答曰：「設不諍於佛，不反經法，不亂聖眾，斯乃名曰為講法矣；若思法者，其志佛者離於色欲，所謂法者無為無形，所謂聖眾賢聖寂然也。<p>「復次，族姓子！其四意止遵修精勤，分別解者斯為論法；心無所念於一切法，斯則名曰賢聖寂然。<p>「族姓子！其有精勤分別解說於四意斷，斯謂論法；所論於法於平等者，不為平等亦不造取，則名聖寂。若有遵修講四神足，斯為論法；設復無身無言無心，則名聖寂。遵修解說五根五力，則為論法；又若無聲不信於法，則無賢聖擇取諸法，專精一意而自建立，等成本解脫，於諸法而悉信之，一切所說而悉決了行于智慧，是則名曰賢聖解脫。遵賢聖脫於七覺意，則謂論法；等察於色欲不舉不下，得此行者則名聖寂。遵修精勤解八聖道，是則名曰為論法矣；已見種姓之所生處，譬如浮筏，不著於法，不著非法，則名聖寂。<p>「族姓子知，其有解了三十七品法之所歸，斯則名曰為講論法；假使於此以法證身則不離身，覩於法者則不離法，其有見者而無本見，若不見二則不覩二，如其所見，現在智慧之所見者，則不有見，其不見者乃名聖寂。<p>「又，族姓子！其分別說不我同像、不他同像、不法同像，斯則論法；設不得法離於一切文字之教音聲言說，棄除憍慢興發澹泊，其心寂然究竟於行，斯則名曰賢聖寂然。<p>「又，族姓子！若他眾生及餘異人，各各覩見斯諸人根為分別說；假使定意若心亂者，斯諸賢聖為寂然也，有所建立而無憒亂。」<p>於是，普行菩薩問溥首曰：「如今仁者有所論說，吾觀誼歸一切聲聞及與緣覺，無有法說無賢聖寂。所以者何？不能曉了眾生根本不究平等。又復，溥首！誰當說彼有平等意？誰為順法住賢聖寂耶？當謂如來為平等也，諸佛世尊乃能曉了眾生根本而常專定。」<p>於時，世尊告溥首曰：「實如普行族姓子之所說也，諸佛世尊乃能了耳。」<p>於是，賢者須菩提白世尊曰：「我親面從世尊啟受，告諸比丘，若聚會坐當興二事：一講論經典；二遵賢聖寂。設聲聞眾不奉行者，何因如來為諸聲聞說斯法言：當分別說講論經典，若不爾者賢聖寂然。」<p>世尊告曰：「於須菩提意云何？諸聲聞眾以無所問，能有講論、賢聖寂然而為行乎？」答曰：「不也！天中之天！」<p>「故須菩提！當造斯觀，一切聲聞及與緣覺，無有法說、賢聖寂然。」<p>於是溥首謂賢者須菩提：「耆舊！豈知如來所見眾生根本？於此所造八萬四千行分別說者，寧諷誦乎？耆年於彼以何智慧而觀解脫？」答曰：「不及。」<p>報曰：「卿便定意有三昧，名觀眾生心，住此定者便能觀察見眾生心，己心，他心而不罣閡。」答曰：「不及。」<p>溥首又曰：「唯須菩提！如來有言八萬四千行，因其所行而分別說，了於醫藥三昧正受而不動搖，普知一切眾生之心，是故須菩提！當造斯觀，此非聲聞緣覺地之所能及。<p>「唯須菩提！有婬行人緣以空事而得解脫，如來悉知，若不因空；或復有人而懷怒行覩見瑕疵，因其瞋恚而得解脫，不以慈心，如來悉知；或復有人而懷癡行，因以講說而得解脫，不以說法，如來悉知；或復有人懷等分行不緣空行，亦不以觀而得解脫，不以慈心，亦不瞋恨而得度世，不以勸讚不以說法而得解脫。<p>「又復，如來因隨說法應其行根，緣厥形類而得解脫，如來悉知。是故須菩提！當造斯觀，如來禪定講說尊法，名賢聖寂。」<p>於時，須菩提謂溥首曰：「緣覺以是不任講法、無賢聖寂，唯有菩薩具足斯法，乃能講說及賢聖寂。」答曰：「如來明其所知靡不通達。」<p>世尊告須菩提：「有三昧名入一切音整其亂心，菩薩以此三昧正受定行，普具眾德等備諸行。」<p>於是，溥首菩薩問普行菩薩曰：「族姓子！說八萬四千行、八萬四千諸品藏者，是則名曰講說經法；曉一切想至滅寂定，此乃名曰賢聖寂然。又，族姓子！佛以一劫復過一劫，分別決此所說法義，斯乃名曰賢聖寂然。」<p>彼時世尊告普行曰：「族姓子！乃去往昔過無數劫，不可計會無有限量不可思議，爾時有佛，名曰普光如來、至真，興出于世，劫曰名聞，世界名愛見。普光如來愛見世界，豐熟安隱米穀平賤，無患快樂天人繁熾。其佛世界以一切寶合成為地，以眾香樹而熏香，柔軟細好譬如妙衣，等以眾寶蓮華莊嚴。<p>「愛見世界有四百億四域天下，一一四域三百三十六萬里，一一城郭縱廣四十萬里，皆以珍寶自然莊嚴。一一大城有二十郡而為部黨及諸縣邑，一一大城所有國主，典領無量百千居民。又彼人民敢目所覩，但見好憙可意所敬，一切眾民悉得念佛三昧之定，以故彼佛世界名愛見。設諸菩薩詣異佛國土，則不以樂於他世界。若普光如來說三乘教，為諸聲聞講說經法，廣復加意而解釋誼，則興二行宣暢說法聖澹泊行。<p>「東方世界有二菩薩，止在醫王如來佛土，一名欲盡，二名持意，詣普光如來所，稽首于地，右繞三匝，叉手而住。彼佛世界名清淨普說三昧，以一事故界名清淨。假使菩薩逮得斯定，則捨一切眾想塵勞，便得佛法光明，以故世界名曰清淨。過去諸法皆悉清淨，當來諸法亦悉清淨，現在諸法亦皆清淨，此名二清淨。<p>「所以名清淨者，謂真清淨，真清淨者亦無所生亦無清淨。其清淨者本源清淨，故名本清淨，其本清淨則一切法。何所法者而本清淨？空則本淨，便皆遠離。一切諸法悉為虛妄，無想本淨。又一切法則以蠲除諸所思想，邪念之事悉為消滅，其無願者則為本淨。一切諸法為不應行，為無所願堪任究竟，以離自然能為本淨，斯則名曰本淨明顯本淨光耀。<p>「如生死淨，泥洹本淨亦復如是；如泥洹淨，一切諸法本淨亦然；斯則名曰為本淨也。心之顯明猶，族姓子！虛空無處無所志願，設姓能一療治塵勞，心之本淨無有處所無所志求，則能蠲去塵勞之欲。<p>「斯族姓子，心本清淨心為顯明，猶如虛空雲霧烟塵不害虛空，亦無所壞亦無所照，虛空本淨無能污者亦無塵勞，是究竟說永無所污故曰虛空。假使思惟順如應者，凡夫愚戇言發塵勞，心之本淨無能污處以無能污，是故名曰本末清淨，設不染污故曰本淨，是故解脫為解脫也。<p>「斯族姓子！清淨世界而普等入。彼時世尊為諸菩薩，而分別說聞斯三昧，心則趣法光明之耀。<p>「於時盡意菩薩白普光如來：『我身曾聞，天中之天！又斯普入，當何方便而修行乎？』普光佛告盡意菩薩：『諸賢至此為族姓子！當行二行。何謂為二？分別說法、賢聖寂然澹泊之行。』<p>「又，族姓子！彼之菩薩因從世尊聞，稽首佛足，右繞三匝，即時而退，尋便至於別異遊觀，於化棚閣因而遵行。<p>「時有梵天名曰善光，與七萬二千諸天梵俱，往詣菩薩稽首足下，適見此已，即問菩薩：『時族姓子輒有所說，普光如來而聚會耶，諸比丘坐亦說經言，當行二事，分別說法、賢聖寂然而無所念。彼，族姓子！何謂說法、賢聖寂然？』<p>「彼時菩薩謂善光梵天：『梵天且聽！粗答所問。如來目觀分別說耳度於無極。是，族姓子！于彼菩薩眾以此二句，而為眾會廣說其義。』時七萬二千梵天，咸發無上正真道意，得不起法忍，善光菩薩得普明三昧。<p>「是，族姓子！諸菩薩不可制止，無閡辯才興發難問，誰講說法、賢聖寂然而開演說，於七萬六千歲宣布二句而發遣之，不得一句之邊崖，況復二句？<p>「於時，如來住在虛空而發斯言：『止！族姓子！勿得言說，興於諍訟。聞其譬喻諸所言說，如呼聲響所因得脫，便而順從因響便入，其辯才者有所分別，無盡之行不可究竟。吾發意頃於一劫中，若復過劫，若是問誼歎彼賢辯，不可究竟不得邊崖。卿賢者等不能窮盡辯才之慧，又而復次寂靜。』」<p>佛言：「寂然澹泊無有文字誼宜之事，又不以利養如供養利，是為誼宜；又所救濟心念識之。從如來聞有所解說，則時默然。故族姓子！菩薩一念之頃能歎訟說，百千劫數所演辯才，行此然後當造斯念。而有菩薩，名曰巍巍救護盡意，在於人間而說此語，普行梵天及二菩薩所入之地。省察往昔豈異人乎？勿造斯觀。所以者何？爾時，盡意菩薩者，今溥首是；持意菩薩，今普行是；善光梵天，今持心梵天是也。」<p>力行品第九<p>於是，普行菩薩白佛大聖曰：「至未曾有，天中之天！諸如來世尊道德高妙，乃能如是獲大利義，因從精進而常勤力，其懈怠者雖百千佛奈之何耶！唯然，世尊！其為道者當專精勤。」<p>溥首童真問普行曰：「仁族姓子！豈能別知何所遵修，名於菩薩為精勤乎？」答曰：「假使菩薩遵修行者而有時節，無所思念不捨精勤。」<p>又問：「何謂精勤而有時節亦無所念？」答曰：「假使行者不想諸法，則而時節為無所念。」<p>又問：「何謂如時而無所念？」答曰：「設於諸法悉能奉行，覩見平等則為時節亦無所念。」<p>又問：「豈可能令見等行乎？」答曰：「不也。設見平等者，則便墮於六十二見，不為平等。」<p>持心梵天問溥首曰：「其平等者，不見諸法乃名平等？」<p>溥首答曰：「何故梵天而不見乎？」報曰：「除於二事故不有見，無所見者乃為等見。」<p>又問：「豈在梵宮為等見乎？」報曰：「何等為見？」答曰：「其所見者如色無本不造差別，如有所見也，痛痒行識而無有本等不差別。設使溥首覩於五陰而無本者，則為示現於世間矣，為平等見也。」<p>又問：「在於梵宮行何所行？」答曰：「盡於諸相則為是行，是為溥首世俗所行。」<p>又問：「設使諸相滅世心相者，云何盡於心相行乎？」答曰：「溥首！世間之相不為盡也。」<p>又問：「何謂分別為諸相行，為世間行？」答曰：「其都盡者則無所盡，其有盡者而不可盡。」<p>又問：「梵天！如來、至真豈不有云，其盡法者謂有為事？」答曰：「其盡法者未曾復盡，如來說曰：『其盡法者謂有為事。』」<p>又問：「梵天！何謂名曰為有為事？」答曰：「其盡法者名曰有為。」<p>又問：「梵天！有為之事為何所立？」答曰：「住於無為自然之處則為有為。」<p>又問：「有為無為，斯諸法者有何差別？」答曰：「有為無為諸法之者，以方俗事言有差別，方俗說斯是為有為此為無為，其有為法及無為法則無殊別，法無有異。」<p>又問：「梵天！所言法者為何謂耶？」答曰：「所云法者無有差別，是謂為法。」<p>又問：「何謂為言？」答曰：「有所囑累有所講說，是謂言說。所以者何？一切言說平等相像，如來分別為平等也，有所說者不為差別，是故名曰為言說也。又復，溥首！一切所言為無所言，斯則名曰無所逮得，為佛所言平等覺者，不有所獲無所言行。」<p>又問：「何謂平等覺佛所念行？」答曰：「不行於色、不行諸相、不行於法。」<p>又問：「難獲之相而有說法，為念行乎？」答曰：「不也！其有相者法則無本，無有真實而不差別，此為如來之所念行，其所行者為無所行，亦無有本亦無所說亦無所失。」<p>又問：「梵天！云何如來成平等覺？」答曰：「溥首！如來曉了一切諸法悉為本淨，自然無本，逮平等覺，以故因號平等正覺。」<p>志大乘品第十<p>於是，普行菩薩白世尊曰：「何謂大聖名於菩薩志于大乘，當何以觀？」<p>世尊以頌答普行曰：「若志求佛道，未曾慕於色，如色道亦然，斯為意慕道；色與道無異，行者亦如茲，所願無所壞，則道第一慧。無壞義道義，道者無利義，其修第一義，乃為志求道；於陰求佛道，眾種及諸入，曉是為等覺，與道無差別。如使不受法，無上下中間，亦無所棄捐，乃為志求道；若法若非法，不想此二事，以不獲兩緣，乃為志求道；有為則二事，無為則無二，棄捐分別事，乃為修道行。而超度凡夫，住立於寂然，不得賢聖果，世眾祐無著。觀於世間法，處俗如蓮華，遵修尊妙行，乃為志求道；於世所在遊，于彼而造行，俗人所縛著，明哲則解脫。不畏於生死，菩薩志性強，無怯而堅固，修行於佛道。設使曉了者，分別於法性，於法與非法，一切無所想。不釋離諸法，專修于佛道，未曾有墮落，彼道無有想。諸法無有相，譬之如虛空，無相不無相，明者不念斯。於行勇方便，善權度無極，則令他眾生，具足所志樂。常總持正法，住立於平等，是則為正法，在典無眾念。諸佛雖興出，則為無所起，常住於正法，斯能奉經典。一切法現在，如法及非法，所說亦如斯，則住於無本。遵修微妙道，而不了魔事，於諸法亦然，則不受道教。志願於佛道，而以建行慢，則無有慧教，所說無所獲。諸佛慧無量，於法不著法，于彼無所猗，斯道度彼岸。布施志於道，心樂于施捨，降伏一切有，不著於佛道。法不可得勝，亦不可奉受，諸法亦如是，不得心形像，致究竟解脫，曉了一切法。彼修愍哀句，則為無諸見，彼等計吾我，則無有二事。不處於貢高，不慕諸所有，一切行布施，勸助於佛道。布施及道德，不處計有二，禁戒無所行，常立於正道，亦無有想念，言吾立禁戒，無為無所生，聖達了禁戒，以故戒清淨，解結如虛空。身如鏡中像，言如呼聲響，了心若如幻，不以戒念慢，斯則遵師教，彼樂於寂然，滅除一切惡，澹泊度無極。所謂禁戒者，則無有二事，悉分別法性，此戒則無漏。忍辱度無極，堪任一切患，眾生亦復然，平等立眾想。不猗於虛空，諸法無所住，彼無有罵詈，則亦無所有，設節節解身，心不懷怒恨，其心無所住，亦不處內外，自觀立四眾，如能忍怨讐，終不為惡行，忍辱猶若地，現在還致此，乃名曰忍辱。斯一切眾生，不能令瞋恚，勸助樂大乘，勢強無所畏，其心意所行，未曾有所著。因從始原際，生死不可知，則以一人故，誓被大力鎧。其法未曾生，豈能有壞乎，顛倒之處力，不了於本際。諸種立天眼，法性無思議，曉了如是者，不起無所盡。眾生不了斯，諸法與非法，常精勤此義，顛倒於放逸，諸佛不得入，究竟無所有。無行常被鎧，觀精進差特，選擇一切法，如幻若野馬，彼獲無堅惡，猶如觀虛空，思想於虛偽，猗著無所益。以故說平等，得至于滅度，以此精進義，遵修無所壞，行所行離行，精進最為上，道行為寂然，遵修于空義。勿信於虛偽，厥意畏生死，勇猛樂閑居，明無常如壙，慧者娛樂禪，神通度無極，如聚閑居然，所住志平等。威儀無想念，在在意常定，本淨等于法，寂然無諸漏，信樂於解脫，於度常等定，斯均等懷來，恒立於平等。不諍亂平等，是故曰平均；不為心見惑，道心一切普，開化於眾生，是故曰平等；常念於諸佛，如來則法身，於色無所著，是故曰平等；意念行經典，若法與非法，其心靡所念，是故曰平等。心念於聖眾，謂眾則無為，離於數無數，明達於禪定，普見諸佛土，十方諸眾生，於眼無有色，不想行有二。或聞一切佛，所可說經法，不以耳音聲，退轉為二想。一切眾生心，一心悉知之，無人亦無意，則無有眾想。識念億萬姟，猶江河沙劫，亦無有前後，所知為若茲。遊達億千國，現神足無限，於時明哲者，身口心不亂。能分別經典，辯才而獨步，講說億千劫，法性無所失。智慧度無極，方便了五陰，遵修無所戲，為人說經法。曉了因緣便，棄捐所分別，其以塵勞故，則了諸清淨。因緣得解脫，則無有諸見，如是曉眾事，諸法無形像。自覩見佛身，觀空悉能忍，覿終始滅度，一切無所有。了智慧本淨，於世罔所念，以離窈冥眾，乃為修道行。斯乘為大乘，佛慧無思議，撫照於眾生，勸此無上乘，計一切諸道，斯乘為最尊。如是於彼乘，僉了一切學，假使一切人，靡能限此乘，吾等大乘者，聽省濟群生。其建志大乘，猶譬如虛空，未曾有貪婬，於眾生無著。虛空無邊限，無色不可見，大乘亦如茲，無限無有漏。假使一切人，志學於此乘，受使亦如斯，是乘為殊特。設於百千劫，所遵行乘者，歎德不能盡，大乘之功祚，則棄捐無礙，叡達得自在。假使此尊經，有人執斯頌，終不墮惡趣，然後得自由。在天上人間，敬斯經亦然，吾當授其決，悉使得佛道。若聞此經者，最後不恐懼，斯等有正法，則立於雅典。便為轉法輪，住此經如是，一切思惟之，退轉于生死，則近等正覺，持是經如是。其執持斯經，則巨勇猛力，降伏眾魔兵，大進無極慧，猶如錠光佛，授決得法忍。其敬此經者，吾亦當授決，諸佛無由生，救世護吼導，若講斯經者，則為造佛事。」<p>佛說此頌時，分別音聲行之所趣，十千天子則發無上正真道意，二千菩薩得不起法忍，千比丘漏盡意解，三萬二千人遠塵離垢得諸法眼生。<p>行道品第十一<p>爾時，溥首白世尊曰：「今日吾省大聖所說，分別厥義，其有志願求佛道者，則為希慕於邪見矣！所以者何？唯然，世尊！因獲邪見逮佛道耳，欲有所得故發志願，則為方便至于邪見。所以者何？天中之天！又見其道不住欲界，不住色界，不住無色界，道無所住，以是之故不當志願。譬如男子而取叚鐵，燒著火中不欲願火，不當手觸。所以者何？燒人手故。火不自燒取者燒耳，其有志願求佛道者，則為求火而自燒耳。唯然，世尊！道無志求以度二事而無所趣。喻如男子志願虛空吾欲遊步行於空中，其人不能行於虛空。」<p>溥首又曰：「無能成立於虛空者，其達道意如虛空者，道無所住則度於二。假使菩薩無有二想建立道意，設有菩薩興為二想志求佛者，若念佛道念于終始，設念道者則念邪見，假使念道念滅度者，則非菩薩，不為行道也。」<p>於是，持心梵天問溥首曰：「菩薩何行應道行乎？」答曰：「梵天！若有菩薩行一切法，而於諸範悉無所行，是為菩薩欽崇道行超諸行性，斯謂，梵天！為菩薩者遵尚道行。」<p>又問溥首：「何謂菩薩超諸行界奉修道行？」答曰：「離一切著及諸想行，亦復釋置眼耳鼻口身意，如是行者則超行界。」<p>又問：「設使超度為何謂也？」答曰：「平等於乘則為超度，等一切法乃為道耳。」<p>持心又問：「道云何住行者方便？」答曰：「如彼道矣。」<p>又問：「其道云何？」答曰：「梵天！又其道者無去來今，是故菩薩淨于三場住於佛道。設如過去若如當來復如現在，意罔所趣則無行念，如是住者則無所住普住一切，若此住者則得達至於諸通慧。」<p>又問：「何名為諸通慧？」答曰：「悉達一切不以為智，是故名曰為諸通慧。」<p>又問：「何謂為慧？」答曰：「所以謂慧無差別故，無異念故，又如眾生所有亦如，悉無差特。」<p>又問：「何謂眾生？」答曰：「其名本淨眾生澹泊，以是之故其名本淨，眾生如是等無差別。假使有念道有差別、眾生不同，則不順道。設道如此眾生亦然，以是之故，無有差別，則不得歸為差別也。又吾我等道亦平等，道以平等吾我亦等，猶斯之故故無殊別。所以者何？眾生無我亦無有身，以故無差如身無異，一切諸法亦復如是。」<p>持心又問：「如來所說至誠無虛，所以分別斯諸法矣！」答曰：「如來未曾分別說法。所以者何？如來不得於諸法也，況當分別。」<p>又問：「如來豈不現法教乎？是則有為是則無為，斯為世事斯度世行？」答曰：「所趣云何？孰為於此分別身行、為言教乎？」報曰：「不也！」<p>溥首又問：「所謂身者則便起身而滅盡乎？」答曰：「不也！」<p>報曰：「如是，梵天！所可言曰法言教者，斯則為興虛空言教，其無言教亦復如是。有諸法者所可言教，法無所起亦無所滅，無所言教為法言教。設使無法亦無言教，斯則無言。所以者何？如諸法教，其無言教亦復如是，是故名曰無所言教。如來所住則無所住，無所住者故曰無本。」<p>歎品第十二<p>於是，四天王天、帝釋、梵忍積天來在眾會，則以天華供養散佛，致敬以訖，而說斯言：「若族姓子、族姓女，假使得聞溥首童真所說經法歡喜信者，則便降魔及外異學。所以者何？則離一切諸見之想。設令聞說此深妙法，不恐不怖亦不懷懅，則為諸佛之所建立，法流布處則為如來遊其土地。聞此法者，則當察彼為轉法輪。若於郡國丘聚縣邑州域大邦遊步經行，覩此經典所流布者，終不為魔之所得便，亦不迷惑亦無所猗，於往古世悉造行已。若人耳聞斯經名者，以比丘句不求滅度，不用魔事當受斯經。<p>「唯然，世尊！斯經典者，若逮法明，吾等悉信不敢違失如來、溥首、梵天之教，設若覩見彼法師者，吾等當觀如見世尊，當從其人聽受法典隨侍法師。此族姓子，常為諸天之所擁護。假使有人得是經典書讀誦持，無央數千諸天子俱，共行聽受會中所說。」<p>詠德品第十三<p>爾時世尊，讚大眾會及釋梵曰：「善哉！善哉！如爾所云，假使三千大千世界，滿中七寶持用布施，若一得聞此經法者，斯之功德出彼福上。」<p>佛言：「置是三千大千世界滿中珍寶，正使江河沙等滿中七寶持用興福，不如再聞是經法者，其功德本出於彼上。族姓子、族姓女，設能得聞此經典者，若為利養若為榮色，若為財業若為眷屬，為法之主生於天上。若在人間求望豐饒，若為邪術異學之法，若求音聲博聞多識，又志自在為堅固慧慕得善友，若求神通三達之智，欲獲一切善法功德，若以覺意安立眾生令無苦患，若求無為，族姓子、族姓女當聞是經，受持諷誦廣為人說，吾未曾見有受是經至心奉行而無獲者。<p>「今佛慇懃囑累爾等。若有從人得聞是經，從師和上而聽受者，佛不覩見一切世間及俗供養，有能奉敬報其恩者。所以者何？度世之法不以俗養而可畢了。其度世法俗間之供不可相比，則於世間而無所著，世俗之法不可淨畢非勞冀法，非以世俗希僥供法而可畢了，一切報應而有反復，斯經典者無有異事，反復之報如所云法，度於馳騁而無所行，斯則為行，其有成就則為恭敬於法師矣，則為淨畢一切報恩。<p>「若入郡國縣邑，有所服習分衛之具多所福度，此等之類奉如來教，遵修如命則得超度，踰於眾冥則竪幢幡，斯等勇猛而能戰鬪多所降伏，則為師子離諸恐怖，則為龍象自抑制心，則為神仙所言至誠。<p>「超越一切諸邪異學，以為良醫療一切痛，為不畏難說深妙法，斯等布施捨一切塵則奉淨戒，寂然澹泊度於無極，以離吾我及所有身，為大精進至於無為。<p>「於無數劫患厭終始，樂於禪定具足一心，為大智慧而能分別一切章句。曉了示現諸慧之誼則為大德，無數百千福不可計，相自莊嚴慧不可極，便為覆蓋日月之光為大勢力。<p>「於十種力總持力要，斯等儔倫則為大雲，闡法雷音注大法雨，則能滅除一切塵勞。<p>「先獲第一無為滅度，則護生死慰除恐懼，則為錠明照耀眾冥。畏忌魔網則為救濟令得自歸，則為一切眾生之度，則處佛樹逮得法眼，而以得覩諸法無本。<p>「曉了空法建立大哀，住無極慈則得親近，一切眾生背卑劣乘向于大乘。燒諸顛倒壞未平等，越度名字而舉德號，則立道場降伏眾魔。於諸魔界而得自在，則轉法輪召諸賢者。佛設一劫復過一劫，諮嗟歎此正士之事，不能究竟得其邊際，功祚巍巍嘉慶如是，唯有如來辯才具足，能歌歎此奉持法者。」<p>等行品第十四<p>爾時，于彼眾會之中有一天子，名現不退轉，白世尊曰：「何謂奉法遵經典者？」<p>世尊告曰：「天子！欲知奉法遵經典者，能崇順諸法，是則名曰奉遵。於法若能崇順一切法者，此則名曰奉修於法。所以者何？其不崇順於諸法者，則不造法亦無不造，有所作者為無所作，斯則名曰奉修於法。若不遵修諸善德本亦無不善，斯則名曰奉修於法。亦不有漏亦無不漏，亦無有罪亦無不罪，亦非世俗亦非度世，亦非有形亦不無形，亦非生死亦非滅度，亦無所行亦無不行，斯則名曰奉修於法。若能奉行一切諸法，斯則名曰奉修於法。無有法想而奉行法，斯則名曰奉修於法。其自說言，吾遵行法不為奉行，其奉法者而悉蠲除一切諸法，則為奉法。其於所行而無所行奉行於法，斯則名曰奉修於法。」<p>於時現不退轉天子白世尊曰：「假使，大聖！而於此中不行至誠，斯等之類不為遵奉不應順法。所以者何？奉至誠者，無有終沒不住生路。何所奉行？住平等路乃為行耳。唯然，大聖！奉行平等者則無邪法。所以者何？一切諸法皆悉平等而無殊特。」<p>於是，持心梵天問現不退轉天子：「爾為奉行於此行乎？」答曰：「梵天！吾當奉行。假使世尊說三行者，便當奉行於二事矣，有所行者，若所行已則無所行。又復，梵天！吾已奉行離諸二行猶若諸法，奉行諸法亦復如是。遵法亦如所修亦如，斯則名曰奉修法矣。」<p>又問天子：「未曾得見此佛土乎？」答曰：「吾未曾見於斯佛土。」<p>又問：「豈為不想斯佛土乎？無應不應，於所見者而無所見。」答曰：「梵天！今者吾身亦不有想亦無不想，無應不應，吾以曾見亦未曾見。」<p>又問天子：「天子所見為云何乎？」答曰：「吾未曾見諸賢聖士，一切凡夫愚戇之類，度諸惡趣亦復不度。如是，梵天！其平等者則得度矣，名曰正見。覩未曾見，亦無有名，亦無所趣，眼不別識，耳鼻口身意，意不別識，亦復如是。其有所見如無本者，其如眼者吾我亦然，其無本者則無所見，斯平等見。」
。
<juan>持心梵天所問經卷第四<p>西晉月氏三藏竺法護譯<p>授現不退轉天子莂品第十五<p>爾時，天帝釋白世尊曰：「唯天中天！猶摩尼珠所入著處，則於其處人目覩見珠之光明。如是，世尊！斯諸正士奉行具足無思議法，自在所遊普則悉以法寶光明而自恣照，輒便修習顯曜本際，堪任自由而演辯才，其自恣者則於諸法無所倚著不著彼我。自恣辯者則無反耶，亦不顛倒常得自在；自恣辯者淨於往古，不得當來不見現在；自恣辯者信諸不信度諸不脫；自恣辯者攝諸憍慢，開化自大使無異決；自恣辯者至令諸魔不得其便，有所聽省超度魔事；自恣辯者其諸善法未加勸者，則令興發善法，已生進不違忘，塵勞若起使蠲除之，塵勞未興令不得生。自恣辯者其諸菩薩未被德鎧使得被之，其以被者則不退轉；自恣辯者不斷正法將護正典。以是比例辯才之誼，則能降伏一切異學。所以者何？計於小獸終不能堪師子之吼，見於師子不能自進，何況入窟遊樹間乎？如是，世尊！一切異學不能堪任演於無上師子之吼。」<p>於是，現不退轉天子問帝釋曰：「向所云師子吼，何謂，拘翼！師子吼乎？」答曰：「天子！其於諸法不可倚著亦無言說，此則名曰見師子吼。覩無所倚言乎寂然，其有倚著寂然行者，為師子吼為蟲狐鳴見平等處，有所說故。又復，天子！爾當復說，何謂所為為師子吼？」<p>天子答曰：「拘翼欲知，其不倚著於如來者亦無言說，何況其餘異因緣耶！是故名法為師子吼；奉平等教曰師子吼；講說一品曰師子吼；聞有所說而不恐畏曰師子吼；若說經法不起不滅無有自然曰師子吼；處於塵勞而不懷結，無有合會亦不解散，說如斯法曰師子吼。所以言曰師子吼者，若能專至不計有人而無吾我，一切諸法假習俗言。所以言曰師子吼者，而以專一顯揚空法；所以言曰師子吼者，口有所講護于正法；所以言曰師子吼者，蠲除一切眾生苦患，當成佛道宣暢斯教；所以言曰師子吼者，所念財業清淨之本，而知止足讚揚斯教；所以言曰師子吼者，在於閑居不擇所行。布施之本而造元首為師子吼，不捨禁戒為師子吼，等心親友及與怨敵為師子吼，不釋宣遠亦無所近為師子吼，除諸塵勞為師子吼，等觀智慧為師子吼。」<p>天子說是師子吼時，三千大千世界六反震動，百千伎樂不鼓自鳴，其大光明普照世間及諸天宮。百千天人舉聲歎曰：「吾等為已於閻浮提再見法輪也，用此天子師子吼故。」<p>爾時，世尊尋即欣笑，佛正覺法假使笑時，無央數光從佛口出，青黃赤白黑紫紅色，照於無量不可計會諸佛世界靡不周遍，上至梵天悉皆覆蔽日月之明，繞身三匝，還從頂上入㸌然不現。<p>持心梵天即從坐起，叉手向佛以偈頌曰：「諸通慧殊特，普知一切有，皆悉分別了，三世眾生行，隨宜所信喜，而以慧解脫，其心有超異，一切悉授決。諸聲聞緣覺，悉非是其地，佛慧為若茲，無量持無限。曉了眾生心，何因說所趣？度脫于眾生，殊勝難可當。從意之所樂，善拘懷除穢，其光明適出，蔽日月釋梵。通照鐵圍山，億姟諸須彌，願說其旨趣，何緣而感欣？瞋厭以永除，能仁寂澹泊。慈愍普觀察，天上及世間，視佛無厭足，覩體得利安，所因欣笑者，安住說決義，選擇察諸法，自恣如虛空。若雲霧電㷿，虛若聚沫幻，見所有如夢，若如水中月。善哉演說意，何故而欣笑？除一切想見，能仁超度空，諸通慧消穢，常離諸想著，則無三處願，禪定以平等，所以奮光明，唯正分別說，無文字言辭，不著於音響，安住為說經，不慕眾生法，一一了眾會，欲令曉佛慧。知神足根力，最勝善哉說，佛者為醫王，蠲除一切苦。勇猛御至安，濟愚戇放逸，力勢超鉤鎖，人眾悉歸命，光說人神尊，何因而欣笑？」<p>佛告持心梵天：「見現不退轉天子乎？」對曰：「以見。天中天！」<p>佛言：「梵天！現不退轉天子三十二不可計阿僧祇劫當得作佛，號曰須彌燈王如來、至真、等正覺、明行成為、善逝、世間解、無上士、道法御、天人師，為佛、世尊，世界名善化，劫名淨歎。其佛國土當有二寶，以紺琉璃紫磨金色，淳菩薩眾降伏魔怨，所居室宅衣食被服，當如第六化應聲天。」<p>如來殷勤多所開化，於是持心梵天謂現不退轉天子曰：「如來已為授仁者決。」答曰：「如來已為見授決矣，猶如無本授無本決及與法界，授我之決亦復如是。」<p>報曰：「又以無本及與法界則無有決。」答曰：「如來不授於無本法界之決所說授決，一切菩薩亦復如是，不當覩於有所授決。」<p>又問：「仁者不從住由正覺，淨修梵行分別曉了如佛授決乎？」答曰：「梵天！其無所習此等疇類乃修梵行。」<p>又問：「何謂其無所習乃修梵行？」答曰：「其不習于欲界色界及無色界，此等之倫乃修梵行。復次，梵天！無所習居不用我居，不習有人不習有壽不習有命，斯等之匹乃修梵行。舉要言之，假於諸法不習諸法，是乃名曰淨修梵行。」<p>又問：「所言淨修梵行為何謂乎？」答曰：「淨修梵行不住二道，此之謂也。」<p>又問：「不住二道為何所立？」答曰：「不住二道則為建立一切法言。所以者何？無所立者，則為賢聖之所遵修而得超度。」<p>又問：「遵修何等為道行耶？」答曰：「有遵修行者，不墮於行亦不離行，亦復無有行於法者，亦復無有離於法者，是則名曰遵修道行精順如應。」<p>又問：「以何等行而為道行？」答曰：「無見無聞無念無知，無教無得亦無造證，於一切法而無所行，是則名曰遵修道行。」<p>又問：「何謂菩薩堅彊精進？」答曰：「假使菩薩而不見法行有一事，亦復不見有若干行，是謂菩薩堅彊精進被戒德鎧。設於法界而無所壞，已無所壞則無所近，亦不離法亦無所違，不見塵勞亦無結恨，是為菩薩第一之行，為精進也，不舉不下於一切法奉修精進。假使，梵天！無身因緣、無口因緣、無心因緣，是為第一精進之行。」<p>於是，世尊讚現不退轉天子曰：「善哉！善哉！如汝所云。」<p>復告持心：「如是，梵天！如今天子之所說者，是為第一精進之行，其無身行亦無口行亦無心行。」<p>佛告梵天：「吾念過去往古久遠世時，一切知節寂寞之德，專修精進恭敬奉事，處在閑居而學博聞，於眾生類而行慈愍，以何等行一切遵修暴露精進？如來不見授於無上正真道決。所以者何？坐以住於身口意故。<p>「爾時梵天，如是色像遵修精進此具足行，如今向者天子所言，然於後世見錠光佛所見授決，當於來世而成為佛，號曰能仁如來、至真、等正覺、明行成為、善逝、世間解、無上士、道法御、天人師，號佛、世尊。是故，梵天！若使菩薩疾欲受決，當以是比遵修精進，曉知諸法而無所行。」<p>梵天問曰：「何謂世尊而無所行？」<p>世尊告曰：「究竟平等，正均空無而為精進。」<p>「何謂究竟平等正均空無而為精進？」答曰：「過去心滅，當來未至，現在不住，其滅盡者則不復起。設使獲者無有起想，如是住者常無所住，其為法者，設使正法平等興者則無所起，無所起者便無過去當來現在，設使無有去來今者，便為本淨則無所起。是為，梵天！究竟平等，正均空無而為精進。如是菩薩，疾得授決則逮法忍具足眾行。」<p>佛謂梵天：「設使菩薩於一切法而無所習則曰布施；而不將護一切法者則曰奉戒；若不思念一切諸法則曰忍辱；而於諸法無所因緣則曰精進；而以平等一切諸法則曰定意；於一切法而無所想，則曰智慧；斯則名曰不造增益，亦不損耗無作不作。<p>「常行布施無所悕望，護持禁戒而等同像，遵修忍辱內外清淨，奉行精進具足成就，禪定一心悉無所著，欽尚智慧而無有想。如是忍辱具足行者，菩薩備行普現眾行悉無所著，以無所著等於世法，得利不喜無利不慼，諮嗟毀呰獲名失稱遭樂逢苦。<p>「設以值此不動不搖，不以增減不喜不慼，已過世間之所有法，不以苦患亦不以惱不以肅震，無念不念則無二事，離諸因緣趣無二法，其墮二見發於大哀，而興己心開化眾生，是為梵天第一精進，用獲無我為忍故也，則向群黎入大悲哀，所生之處攝取救護。」<p>佛說是精進行時，八千菩薩得不起法忍。佛悉授決當得無上正真之道，皆同一字，名曰堅彊精進如來、至真、等正覺、明行成為、善逝、世間解、無上士、道法御、天人師，為佛、世尊，各各興於異佛世界。<p>爾時，大迦葉白世尊曰：「譬諸大龍而欲雨時雨於大海，此諸正士亦復如是。天中之天猶如大海，而興是像放大法雨，諸大正士則為巨海，心亦若斯，以真實性而演法雨。」<p>佛告迦葉：「如爾所言，此諸大龍不以貪嫉，而不雨於閻浮提也，用閻浮提天下之地，不能堪受大雨之渧。設使，迦葉！斯諸大龍而出大雨雨天下者，令閻浮提郡國縣邑山陵溪谷，漂沒永盡如漂樹葉。以是之故，諸大龍王不放大雨雨閻浮提。如是，迦葉！斯諸正士不惜法雨，而不為人及眾生類演出法澤。<p>「又復，迦葉！若器堪任應佛法者，斯諸正士則沒海意覺諸眾生，如其心念演出法雨。譬如，迦葉！諸龍雨時，墮諸大渧猶如車輪，大海悉受此之大雨，不以為足亦不充滿。此諸正士亦復如是，若於一劫、若百千劫聞所說法，又於諸法不增不減不以為滿。<p>「譬如，迦葉！彼於大海，處處諸水萬川四流，歸於海者會為一味醎苦如鹽。斯諸正士若干音聲，各演異教而令聞法，適省聽已悉歸一義，為解脫味趣空無味。<p>「譬如，迦葉！大海之中，而有清淨無垢之寶淨潔無瑕，則以不受不時之水亦不受穢。此諸正士亦復如是，清淨無垢，不受一切結恨懈厭瞋怒之瑕。<p>「譬如，迦葉！大海之中，而極幽深難得其底邊際難限。此諸正士亦復如是，所了聖慧而甚邃遠，心入玄妙幽奧難量，聲聞緣覺所不能及。<p>「譬如，迦葉！大海之中，稸無央數不可計水。此諸正士亦復如是，積聚種殖不可限量，智度無極，合會諸法故喻大海，如是色像則曰正士。<p>「譬如，迦葉！大海之中，積聚無量若干種寶。此諸正士亦復如是，以若干教無量法寶自然充滿。<p>「譬如，迦葉！大海之中，有三部寶，真身之寶、清水之寶、為財業寶。此諸正士亦復如是，說經法時從人根原，心所應脫而令得度，得聲聞乘或緣覺乘或至大乘。<p>「譬如，迦葉！大海之中，稍稍廣大水漸流入轉成深廣。菩薩如是志諸通慧行諸通慧，漸得成就於大聖道。<p>「譬如，迦葉！大海之中，不受死尸不與同處。此諸正士亦復如是，不習聲聞緣覺之心，不與同歸，不與貪嫉毀戒結恨懈廢瞋恚心者而與同歸，不與懈廢亂意惡智所行者而同歸也，不與吾我人壽命見者遊居。<p>「譬如，迦葉，若火災變消竭川流，大江淵池悉以枯涸，然後大海乃盡無餘。如是，迦葉！流布正法普諸土地，先以施行習正法，然後施於海意眾覺，諸正士等正法歸之。<p>「又復，迦葉！此諸正士寧棄身命不捨正法，諸正士黨流布正法，不當復為造如茲觀。譬如大海有如意珠，名曰金剛，諸寶等集踊出七日，上至梵天而悉燒化，及諸世界三千大千佛土悉盡無餘，乃至他方。」<p>佛言：「迦葉！其如意珠詣異世界當見燒壞，未之有也。如是，迦葉！此諸正士盡一切法興顯發起，於七正法令世依怙，便復遊至他方佛土。何謂為七？諸外異道、隨親惡友、墮邪見行、轉相賊害、受墮諸見、壞諸德本、不得等時，是為興顯發起。於此七法，斯諸正士為如應器，見眾生本遊彼佛國不離諸佛，常見正覺聽於經典，勸化眾生殖眾德本。<p>「譬如，迦葉！無央數人含血之類，依於大海遊居其中。菩薩如是，無央數人眾庶之類，悉來集會而依倚之，遊居同歸歸於三趣。何謂為三？生於天上、具足人間、成就滅度。<p>「譬如，迦葉，大海之中，龍、阿須倫而得自在。此諸正士亦復如是。普悉降伏一切魔眾。」<p>於是，耆年大迦葉啟問世尊：「唯天中天！計於大海尚可測量竭其邊際，此諸正士不可限量得其崖底？」<p>世尊報曰：「迦葉！欲知三千大千世界之中所有諸塵，尚可數知，斯諸正士至真之行，不可思議究所歸趣。」<p>於時世尊說此頌曰：「猶如大海，一切之水，而悉受之，不以厭足。志求法者，亦復如是，好樂正典，不以充滿。猶如大海，受無量水，悉來歸之，而不拒逆。聰達之等，亦復如是，不以智慧，而為具足。大海不惡，污濁之潦，其諸清流，亦復歸趣。遵修行者，亦復如是，而不受諸，塵勞垢穢。猶若大海，不可限量，極廣弘遠，不可卒知。智慧德海，亦復如是，眾生度人，無能解暢。大海之中，若干歸趣，萬川四流，合為一味。若干種人，僉來聽法，悉歸一乘，同誼之典。非一品類，號曰為海，前者成海，而得建立。無所畏者，志願如茲，普為眾生，而興道意。譬如大海，眾寶積聚，則在於彼，而無所著。諸菩薩眾，亦如積珍，而以顯發，成于三寶。猶如江海，而有三寶，雖爾其海，亦無想念。群聖達士，說法如斯，則以三乘，開導眾生。猶如江海，稍益廣大，眾流悉歸，而得充滿。諸菩薩眾，志諸通慧，用群萌故，常遵修行。猶如大海，不受死屍，其海之法，則為如斯。建立菩薩，求道如是，不將慎身，不與同歸。猶若海中，而生眾寶，須彌為妙，處立堅固。劫燒起時，終不能焚，便則超遊，異佛世界。正法滅時，亦復如是，強精進者，而攬持之。已觀察見，無任器者，便則往詣，他方佛所。谿谷江河，泉原枯竭，然後海水，乃為消涸。劫燒起時，則為若茲，大千世界，悉亦崩毀。凡夫之眾，行在國土，假使正法，已沒盡者。勇猛之徒，護法如斯，朽棄軀體，不惜壽命。已覺正法，欲消滅盡，正覺現在，若滅度後，斯等志性，清淨如是。建立法者，所當遵修，如億眾生，依怙於海。非一品故，而有斯處，其大名稱，志願如是。一切眾庶，心普得解，尚可限量。分別知之。於佛世界，諸有大海，斯等所行，不可別知。緣覺之眾，及諸聲聞，無有等倫，況復出表。諸菩薩行，堅強精進，心如是者，宜為稽首。當得佛道，開度黎元，斯為眾寶，譬如巨海。當供養此，常福德田，此為良土，上妙醫王。療治一切，諸疹疾者，便為救濟，受歸度脫。將護燈錠，為顯光明，於闇昧世，興明徹眼。其得眼者，進成甘露，則為帝王，常曰法王。斯為天帝，多思誼利，亦為梵皇，思惟四禪，則便轉於，正法之輪，斯則導師，開示塗路。處在諍訟，為現蹊徑，則為勇猛，多所降伏。蠲除諸塵，為清淨士，遵清白法，如月盛滿。演放光明，猶如日出，智慧超卓，如須彌山。處於三界，為雨甘露，斯等難當，猶如師子。其心調柔，譬如賢象，若如大地，載諸山陵。降伏一切，諸外異道，行常鮮潔，譬若如水，威曜難當，其若如火，無所罣礙，猶若如風，以離懈廢，又若如地，斯等棄慢，拔離瞋恚，為如藥樹，無有想念。其戒清淨，無著蓮華，於世八法，無有依倚。所行譬如，優曇鉢華，無數億劫，音聲難致。於諸人尊，則有反復，為住佛教，不斷正典，志願堅強，為懷愍哀，遵固慈心，憙悅超絕。則以救護，於五色欲，善求合會，最勝財業。斯等布施，而有殊特，所奉禁戒，則無等倫，以忍辱力，秉意勇猛，精進解達，而不厭惓，斯等禪定，神足通慧，往至佛土，無量億姟，得見諸佛。逮聞經典，如其所聞，則便習持，則能暢了。眾人之行，隨其所應，所信諸根，安隱諦學，善權方便，則為外道。顯示證明，便能通辯，一切諸法。僉然和同，分別報應，而能解了，因緣法律。離吾我見，常在平等，便以觀察，如應順法，則為曾更，出家學矣。過去當來，一切諸法，已住於法，綜了法界，敏識空慧，而無有形，則能興發，差特矜哀，便能攝護，勤苦眾生，遵修解脫，所當行法。計有吾我，而有妄想，愚騃所行，隨邪放逸。斯等曉練，虛偽之法，而則講說，蠲除諸見。無常為常，空謂有實，以苦為樂，非身謂身，凡夫之士，攝取顛倒，而不分別，生死之際。若能政理，攝顛倒原，則知無人，無壽無命。已能淨修，平等行者，則曉非常，苦空非身。迦葉斯等，名稱功德，所趣御之，猶若持地。令聞無量，慧不可限，若能遵修，菩薩亦然。設使周滿，三千世界，悉以敬侍，建志菩薩，供養羅漢，復倍是數，終不能及。逮菩薩志。吾亦建立，斯等之類，過去正覺，當來如是。又今現在，十方聖尊，為諸建志，欲得佛者。」<p>建立法品第十六<p>於是，持心梵天問普首童真曰：「願勸如來、至真、等正覺，令此經典於後末世五濁俗時建立流演。」<p>普首答曰：「於梵天意所趣云何？如來豈為班宣申暢於此法乎？欲令如來建立法耶？」報曰：「不也。」<p>「是故，梵天！一切諸法無所建立，亦無有念亦無言說，故無流演亦無所護。其欲建立斯經典者，則為欲成立虛空矣！設使菩薩歸趣斯典非為順法，菩薩普入一切徑路而無諍訟。又菩薩者，於諸眾會假現名耳，說經法者則當如茲不為聽經。所以者何？無所聞者乃為聽經。」<p>又問：「普首！此為何謂？無所聞者為聽經乎？」答曰：「眼耳鼻口身意，無所流聞乃為聽經；其有染污於諸入者則無所聞，便在於色聲香味細滑欲法，斯等聽經則為虛妄。」<p>時諸會中諸天子眾，三萬二千比丘，五百比丘尼，三百清信士，八百清信女，斯等咸聞普首童真之所說法，應時逮得不起法忍，各各舉聲而歌頌曰：「如是普首，誠如所云，無所聞者，乃為聽經。」<p>持心梵天問諸得法忍菩薩曰：「卿族姓子！豈為得聞此經典乎？」答曰：「已聞，梵天！無所聞故。」<p>又問：「賢者！云何曉了斯經典乎？」答曰：「如無所知無所不知。」<p>又問：「賢者！為何所獲逮法忍乎？」答曰：「建一切法。」<p>又問：「當以何緣歸趣法乎？」答曰：「無所至者則歸趣法。」<p>又問：「諸賢現在目覩法乎？」答曰：「梵天！於一切法現在己身眾生志性皆為本淨。」<p>時眾會中有一天子，名離垢英，問持心曰：「假使，梵天！若得聽聞斯經法者，如來則為授決處乎？」<p>答曰：「輒便授決，當得無上正真之道。所以者何？其法典者則為亡失報應之果，積累一切眾德之法，便降伏魔及與怨讎。斯經典者，尋離一切貪欲之諍，多所勸化而令喜悅。設有信樂斯經典者，心懷欣豫而諦執持，則獲賢聖平等究竟，而善執持斯經典者，一切諸佛加威護之。設天上世間諸天、人民、阿須倫，而專念向斯經典者，得不退轉不見侵欺。又斯經典至于道場，惠施真諦誦習佛法，其有不學則為斷絕於正法輪。又斯經法決諸狐疑至賢聖路，諦聽經典，至解脫故；諦持經典，欲執御故；諦說經典，用福慶故；善護經典，好法訓故；加施安隱為經典者，歸滅度故；不斷經典，壞魔異學故；當曉歸命於斯經典，眾祐無著故；斯經典者多所悅喜，明達法故；斯經典者多所踊躍，為慧解故；斯經典者御智慧音除一切見，所歸趣故；斯經典者為導慧響，壞愚癡故；斯經典者為善應，順隨其所入故；斯經典者善究竟誠，次第美辭故；斯經典者分別義理，說第一故。不捨經義不獲聖慧，斯經典者則為帑藏，給諸虛匱無有熱惱，濟眾盛煮等諸音響平等為食。遵修慈心樂為禪定，積累精進為諸懈怠，以禪定意濟諸亂意，則以光耀照諸邪智。」<p>「梵天欲知，斯則建立於經典矣，一切諸佛之所將護。」<p>時天子說此經典功德所訓時，此三千大千世界六反震動。世尊讚彼天子曰：「善哉！善哉！如汝所言。」<p>於是持心梵天白世尊曰：「今此天子本昔曾聞斯經典乎？為從過去如來啟受之耶！」<p>佛告梵天：「此天子者，從六十四億諸佛所悉得聽聞。」<p>又告持心：「離垢英身過四十萬劫當得作佛，號寶㷿如來、至真、等正覺，世界曰寶積，其於中間諸佛世尊所興起者悉供養之，當復得聞於斯經典。梵天！欲知此諸比丘、比丘尼、清信士、清信女、天、龍、鬼神、揵沓惒，應斯經典逮得法忍者，皆當生彼寶㷿如來佛之國土，而現在於寶積世界。」<p>於時，離垢英天子白世尊曰：「今我坦然不遠求道亦不願道，設不欣樂於佛道者，亦無所依亦不得道亦無所想念，何故世尊而授我決？」<p>大聖告曰：「天子知之，草木莖節枝葉華實著於火中，若有人來說言，勿燒草木莖節華實，令火不燒，未之有也，不用彼言而不燋燒。如是，天子！假使菩薩不悅樂道，無所依倚志不建立，亦不願羨一切諸佛，則為授決。設使，天子！若有菩薩不志樂道，無所依倚無所建立，無所僥願無所得者，斯等菩薩乃為如來所見授決，當得無上正真之道。」爾時，會中五百菩薩白世尊曰：「余等不建立道，無所志願亦無所得，無所欣樂無所依倚，無所想念無所想報。」<p>時諸菩薩承佛聖旨，察虛空中現於上方八萬四千佛，斯諸如來悉授其決，當成無上正真之道。彼菩薩白世尊曰：「至未曾有，天中之天！如來善說快乃若茲，其於道法無所欣樂，無所依倚無所建立，無有志願無所得者，乃為如來而見授決。唯然，世尊！吾等今見上方，去此八萬四千諸佛國土，又斯諸佛授我等決，當成無上正真之道。」<p>諸天歎品第十七<p>於是，普首童真白世尊曰：「唯願如來建立是法，使於末後五濁之世，流布天下在閻浮利，斯等則為被大德鎧，以三品事致耳聞之。若族姓子、族姓女，設使興立魔因緣者，不隨其教，魔及官屬不得其便，以能受此經典要者，不退不轉至於無上正真之道。」<p>佛告普首：「善聽思念。斯經典者，則當久存，天、龍、鬼神、犍沓惒，又有神呪，名曰選擇，當分別說神呪句義。所總持者，其有法師、族姓子、族姓女，則得救護，為天、龍、鬼神、犍沓惒、阿須倫、迦留羅、真陀羅、摩睺勒之所救護。若族姓子，若行此徑路，若在閑居，若處室宇，若住房舍經行思惟，若在眾會順義澹泊執持辯才，尋隨方便至於堅強力勢超異，怨家盜賊不得其便，彼輒如是寂然經行，坐起臥寐如斯，普首號曰神呪之句義也。<p>「優頭黎頭頭黎<#sp>末❥<#sp>遮❥<#sp>彌離楴離楴<#sp>隷彌隷睺樓<#sp>睺樓音<#sp>睺留伊拔❥<#sp>錍拔❥<#sp>丘丘離佉羅祇<#sp>阿那提<#sp>揭提<#sp>初往至<#sp>摩醯隸摩那夷摩嬭<#sp>抱犍提<#sp>薩披樓<#sp>臈披娑揭提<#sp>新頭隷<#sp>南無佛檀遮栗提<#sp>南無曇<#sp>䁥偈<#sp>南無僧披醯多善披扇陀<#sp>薩披波披<#sp>彌多羅彌浮提壽<#sp>薩遮尼陀羅<#sp>披羅摩那波世多<#sp>黎夷波<#sp>世多阿致禪提<#sp>薩陀浮陀<#sp>迦羅呵<#sp>南無佛陀悉禪提慢<#sp>陀鉢<p>「佛所說呪者吉。」佛語普首童真：「是為神呪之句，設有菩薩遵修奉行斯經典者，則為已安祥尋後將護，而不卒暴靡有亂心，其行清淨造次第行，而知止足臥寐寂寞，樂於澹泊不習多事。身心寂淨樂于慈哀，樂於法樂建立誠諦，無所侵欺存在獨處，精進說法思惟專精樂于道義。棄捐除去非義之念，限節燕處以為娛樂，則以獲致為他人說，向於法門現于終始，親友怨讎等心加之，棄眾想念不惜身命。能觀眾業所行具足，樂護禁戒多修忍力而無麁言，面目和悅離於憔悴無惡顏色，先人談言問訊恭恪，棄捐嫉癩樂善柔渜所遊居安，是為普首建立行者。<p>「若族姓子諷誦斯呪，其族姓子見法師者，現獲十力。何謂為十？已逮心力未曾有忘、至於意力曉了所念、所至力者所入經典無不解達、堅固之力行在生死、慚愧之力彼我悉護、博聞之力具足智慧、總持之力所聞悉攬、辯才之力佛所建立而得擁護、深法之力逮得五通、不起法忍力具足通慧。」<p>佛語普首菩薩：「若有法師建立是法諷誦奉持，則當逮得此十種力。」<p>佛說於此神呪力業所行術時，其四天王驚悸毛竪，與無央數百千鬼神眷屬圍繞，往詣佛所稽首佛足，白世尊曰：「我之枝黨則奉佛教獲通流跡，又我等身若有眷屬，將詣族姓子、族姓女為法師者，若講說法獲斯經典，奉卷受持諷誦讀者，四天當往將護使得澹泊。若在縣邑郡國州城大邦，居家出家，我四天王與其眷屬，當擁護此族姓子女供侍奉事，令得安隱無危害者，亦無伺求得其便者。若斯經典所可流布國土處所，當令宿衛面四十里，諸天龍神鳩洹眷屬子孫，無得其便。」<p>爾時，惟樓勒叉護怨大天王，說此頌曰：「我所有眷屬，諸子及宗親，吾能順堪任，供奉此聰達。」<p>時惟樓博（無怨）大天王，則說頌曰：「吾為法王子，以法而化成，供養諸佛子，奉建道意者。」<p>提頭賴（堅郡）大天王，即說頌曰：「則當為將護，普周遍十方，其有持斯典，佛正覺所說。」<p>惟沙慢（息意）大天王，即說頌曰：「若建立道心，供養後學者，眾生緣供養，不任報其恩。」<p>於是息意大天王，有太子名曰諦顏，以七寶蓋奉上如來，尋說頌曰：「今我當受斯，如來之經典，輒為他人說，人心之志性。世尊知我心，曉了宿世行，如意之所建，於世當成佛。今奉正覺蓋，莫能覲尊顏，願我逮如是，無見頂相者。正覺唯來眄，人尊垂慈心，清淨目睞察，哀眼覩眾庶。世尊則授決，智慧度彼岸，於是壽終後，則生兜術天。兜術天上沒，見彌勒最勝，當於二萬歲，供養佛乃生。彼則出家已，淨修于梵行，便於賢劫中，普見一切佛。皆悉供養已，淨修梵行竟，訖六十億劫，當得成正覺。作佛名寶蓋，佛土號莊嚴，淳悉諸菩薩，常當講妙法。其命壽一劫，佛滅度之後，愍傷眾生故，正法住半劫。」<p>於是，釋提桓因與無央數百千天人眷屬圍繞，白世尊曰：「我當擁護於斯法師、持是典者，供養奉事而順其志，其誦說經吾當故往諮受斯法，當令法師勢力強盛，辯才次第演說如流，使無諸礙而不遺漏。」<p>爾時，天帝釋太子，名曰翟或，七寶瓔珞奉進如來，說此頌曰：「世尊我目覩，如來之所行，又若已尊修，志慕求佛慧。古世之所行，所施無所冀，我當學斯教，布慧諸所有。亦為受斯經，然從法王得，數數每講說，當報導師恩。平等以時節，與此經典俱，供進飲食饌，奉持佛道故。唯聲聞不任，將順斯典誥，我當護正法，調御於來世，唯垂見慰撫，決斷諸天疑。吾身當久如，得成若能仁，於時尊授決，明達諸通慧，汝當得正覺，如今覩佛身，行億千劫中，若復暨百姟，當為世光明，號曰慧成就。」<p>於是梵忍天，白世尊曰：「唯然，大聖！捨於禪行則當往詣族姓子女而聽說法。若說此經多所降伏，釋梵諸天，我能堪任供養奉事斯族姓子，天上世間諸天人民，悉當加敬而奉事之。」時梵忍天說此頌曰：「其執持此經，比丘比丘尼，清信士女等，則為普濟世，若習斯典者，歎詠諸至誠，吾唯能堪任，論說於此經。敷華當重疊，上至于梵天，以為座坐上，令說斯經法，于彼磬揚聲，善哉！所造說。然後於末世，若手執此經，政使億國土，令滿其中火，則當往詣彼，求還聞斯典。寶積如須彌，以此寶施與，因得聞是經，嚴淨千佛土。」<p>囑累品第十八<p>爾時，世尊則如其像而出頂光，便現神足，感魔波旬，與諸兵眾往詣佛所，白世尊曰：「吾與眷屬於如來前而自約誓，若斯經典所流布處，諸郡國土而有法師，敷陳經典宣于法會，又吾身誓益當加護，令得暢達不興危害。」<p>於是世尊紫金色光普照佛土，告普首曰：「如來以為建立斯典，并及將護持經法者，加以法恩流布天下閻浮利域，至竟正法不為毀滅。」<p>于時，眾會普持雜華一切名香散如來上，各歎斯言：「當令此法而得久住，於閻浮利常令弘普靡不周接。」<p>爾時，世尊告賢者阿難曰：「當受斯經。」應曰：「唯願奉持。」<p>佛告阿難：「斯經悉顯至于天上，用受持故，當為眾會而分別說。」<p>賢者阿難白世尊曰：「其有受持斯經典者，若諷誦讀為他人說，其福如何？」<p>世尊告曰：「假使以七寶普用週遍滿於虛空中以布施者，當知其有案如文句說此經典，則為供養如來、至真及與聖眾一切施安。若復有人受此經典，書著竹帛執持供養，其人現在獲得十藏。何謂為十？見佛之藏逮得天眼、聞法之藏獲致天耳、聖眾之藏得不退轉、菩薩賢聖無盡寶藏逮致寶掌、像色之藏則得具相、眷屬之藏營從不散、無間寶藏逮得總持、志念之藏逮得辯才、無畏之藏攝諸異學、功德之藏眾生稟仰、聖慧之藏普獲一切諸佛之法。」<p>佛說此經時，七十二姟天逮得法忍，無量眾人悉起道意，不可限人漏盡意解。<p>賢者阿難白世尊曰：「何名斯經？云何奉持？」<p>佛告阿難：「是經名『等御諸法』，當奉持之，又名『莊嚴佛法』，復名『持心梵天所問普首所暢』，當堅奉持。」<p>佛說如是。普首童真、持心梵天、普行族姓子、賢者大迦葉、賢者阿難，諸天、人民、阿須倫，聞佛所說莫不歡喜。