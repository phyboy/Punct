<juan>思益梵天所問經卷第一<p>姚秦龜茲國三藏鳩摩羅什譯<p>序品第一<p>如是我聞：<p>一時佛住王舍城迦蘭陀竹林，與大比丘僧六萬四千人俱。菩薩摩訶薩七萬二千人，皆眾所知識，得陀羅尼無礙辯才及諸三昧，於諸神通無所罣礙，善能曉了諸法實性，悉皆逮得無生法忍。<p>其名曰：文殊師利法王子、寶手法王子、寶積法王子、寶印手法王子、寶德法王子、虛空藏法王子、發心轉法輪法王子、網明法王子、障諸煩惱法王子、能捨一切法法王子、德藏法王子、花嚴法王子、師子法王子、月光法王子、尊意法王子、善莊嚴法王子，及跋陀婆羅等十六賢士：跋陀婆羅菩薩、寶積菩薩、星德菩薩、帝天菩薩、水天菩薩、善力菩薩、大意菩薩、殊勝意菩薩、增意菩薩、善發意菩薩、不虛見菩薩、不休息菩薩、不少意菩薩、導師菩薩、日藏菩薩、持地菩薩，如是等菩薩摩訶薩七萬二千人。<p>及四天王釋提桓因等，忉利諸天、夜摩天、兜率陀天、化樂天、他化自在天，及梵王等諸梵天；并餘無量諸天龍、鬼神、夜叉、犍闥婆、阿修羅、迦樓羅、緊那羅、摩睺羅伽，人與非人普皆來集。<p>爾時世尊，大眾恭敬圍遶而為說法。於時網明菩薩即從坐起，偏袒右肩、右膝著地，頭面禮佛足，合掌向佛，動此三千大千世界引導起發一切大眾，而白佛言：「世尊！我欲從佛少有所問，若佛聽者乃敢諮請。」<p>佛告網明：「恣汝所問，當為解說悅可爾心。」<p>於是網明既蒙聽許，心大歡喜，即白佛言：「世尊！如來身相超百千萬日月光明；我自惟念：『若有眾生能見佛身，甚為希有！』我復惟念：『若有眾生能見佛身，皆是如來威神之力！』」<p>佛告網明：「如是，如是！如汝所言，若佛不加威神，眾生無有能見佛身，亦無能問。網明當知！如來有光，名寂莊嚴，若有眾生遇斯光者，能見佛身不壞眼根；又如來光名無畏辯，若有眾生遇斯光者，能問如來其辯無盡；又如來光名集諸善根，若有眾生遇斯光者，能問如來轉輪聖王行業因緣；又如來光名淨莊嚴，若有眾生遇斯光者，能問如來天帝釋行業因緣；又如來光名得自在，若有眾生遇斯光者，能問如來梵天王行業因緣；又如來光名離煩惱，若有眾生遇斯光者，能問如來聲聞乘所行之道；又如來光名善遠離，若有眾生遇斯光者，能問如來辟支佛所行之道；又如來光名益一切智，若有眾生遇斯光者，能問如來大乘佛事；又如來光名為往益，佛來去時足下光明，眾生遇者命終生天；又如來光名一切莊嚴，若佛入城放斯光明，眾生遇者得歡喜樂，一切嚴飾之具莊嚴其城，城中寶藏從地踊出；又如來光名曰震動，佛以此光能動無量無邊世界；又如來光名曰生樂，佛以此光能滅地獄眾生苦惱；又如來光名曰上慈，佛以此光能令畜生不相惱害；又如來光名曰涼樂，佛以此光能滅餓鬼饑渴熱惱；又如來光名曰明淨，佛以此光使盲者得視；又如來光名曰聰聽，佛以此光能令眾生聾者得聽；又如來光名曰慚愧，佛以此光能令眾生狂者得正；又如來光名曰止息，佛以此光能令眾生捨十不善道，安住十善道；又如來光名曰離惡，佛以此光能令邪見眾生皆得正見；又如來光名曰能捨，佛以此光能破眾生慳貪之心，令行布施；又如來光名無惱熱，佛以此光能令毀禁眾生皆得持戒；又如來光名曰安利，佛以此光能令瞋恨眾生皆行忍辱；又如來光名曰勤修，佛以此光能令懈怠眾生皆行精進；又如來光名曰一心，佛以此光能令妄念眾生皆得禪定；又如來光名曰能解，佛以此光能令愚癡眾生皆得智慧；又如來光名曰清淨，佛以此光能令不信眾生皆得淨信；又如來光名曰能持，佛以此光能令少聞眾生皆得多聞；又如來光名曰威儀，佛以此光能令無慚眾生皆得慚愧；又如來光名曰安隱，佛以此光能令多欲眾生斷除婬欲；又如來光名曰歡喜，佛以此光能令多怒眾生斷除瞋恚；又如來光名曰照明，佛以此光能令多癡眾生斷除愚癡；又如來光名曰遍行，佛以此光能令等分眾生斷除等分；又如來光名示一切色，佛以此光能令眾生皆見佛身無量種色。網明當知！如來若以一劫、若減一劫，說此光明力用名號不可窮盡。」<p>爾時網明菩薩白佛言：「未曾有也。世尊！如來身者即是無量無邊光明之藏，說法方便亦不可思議。世尊！我自昔來未曾聞此光明名號；如我解佛所說義，若有菩薩聞斯光明名號，信心清淨，皆得如是光明之身。世尊！惟願今日放請菩薩光，令他方菩薩善能問難者見斯光已，發心來此娑婆世界。」<p>爾時世尊受網明菩薩請已，即放光明照此三千大千世界，普及十方無量佛土。於是諸方無量百千萬億菩薩見斯光已，皆來至此娑婆世界。<p>爾時東方過七十二恒河沙佛土，有國名清潔，佛號日月光如來、應供、正遍知，今現在其佛土。有菩薩梵天，名曰思益，住不退轉。見此光已，到日月光佛所，頭面作禮，白佛言：「世尊！我欲詣娑婆世界釋迦牟尼佛所，奉見供養，親近諮受；彼佛亦復欲見我等。」其佛告言：「便往，梵天！今正是時！彼娑婆國有若干千億諸菩薩集，汝應以此十法遊於彼土。何等為十？於毀於譽，心無增減；聞善聞惡，心無分別；於諸愚智，等以悲心；於上、中、下眾生之類，意常平等；於輕毀供養，心無有二；於他闕失，不見其過；見種種乘，皆是一乘；聞三惡道，亦勿驚畏；於諸菩薩，生如來想；佛出五濁，生希有想。梵天！汝當以此十法遊彼世界。」<p>思益梵天白佛言：「世尊！我不敢於如來前作師子吼，我所能行佛自知之。今當以此十法遊彼世界，一心修行。」<p>爾時日月光佛國有諸菩薩白其佛言：「世尊！我得大利，不生如是惡眾生中。」其佛告言：「善男子，勿作是語！所以者何？若菩薩於此國中百千億劫淨修梵行，不如彼土從旦至食無瞋礙心，其福為勝。」<p>即時有萬二千菩薩與思益梵天俱共發來，而作是言：「我等亦欲以此十法遊彼世界，見釋迦牟尼佛。」於是思益梵天與萬二千菩薩俱於彼佛土忽然不現，譬如壯士屈伸臂頃，到娑婆世界釋迦牟尼佛所，却住一面。<p>爾時佛告網明菩薩：「汝見是思益梵天不？」<p>「唯然！已見。」<p>「網明當知！思益梵天於諸正問菩薩中為最第一，於諸善分別諸法菩薩中為最第一，於諸說隨宜經意菩薩中為最第一，於諸慈心菩薩中為最第一，於諸悲心菩薩中為最第一，於諸喜心菩薩中為最第一，於諸捨心菩薩中為最第一，於諸軟語菩薩中為最第一，於諸不瞋礙菩薩中為最第一，於諸先意問訊菩薩中為最第一，於諸決疑菩薩中為最第一。」<p>爾時思益梵天與萬二千菩薩俱，頭面禮佛足，右遶三匝，合掌向佛，以偈讚曰：「世尊大名稱，普聞於十方，所在諸如來，無不稱歎者。有諸餘淨國，無三惡道名，捨如是妙土，慈悲故生此。佛智無減少，與諸如來等，以大慈本願，處斯穢惡土。若人於淨國，持戒滿一劫，此土須臾間，行慈為最勝。若人於此土，起身口意罪，應墮三惡道，現世受得除。生此土菩薩，不應懷憂怖，設有惡道罪，頭痛即得除。此土諸菩薩，若能守護法，世世所生處，不失於正念。若人欲斷縛，滅煩惱業罪，於此土護法，增益一切智。淨土多億劫，受持法解說，於此娑婆界，從旦至食勝。我見喜樂國，及見安樂土，此中無苦惱，亦無苦惱名。於彼作功德，未足以為奇，於此煩惱處，能忍不可事，亦教他此法，其福為最勝。我禮無上尊，大悲救苦者，能為惡眾生，說法為甚難。佛集無量眾，十方世界中，名聞諸菩薩，聽法無厭足。佛集十方界，名聞諸菩薩，聽法無厭足，如海吞眾流。為如是等人，廣說於佛道，釋梵四天王，諸天龍神等，皆集欲求法，隨所信樂說。比丘比丘尼，及清信士女，是四眾普集，願時為演說。有樂佛乘者，及緣覺聲聞，佛知其深心，悉皆為斷疑。不斷佛種者，能出生三寶，為是諸菩薩，我今請法王。名稱普流布，十方菩薩聞，皆悉共來集，為說無上道。此無上大法，二乘所不及，我等信力故，得入如是法，不可思議慧，非我等所及。佛雖無疲倦，而我有所請，悔過於世尊，願說菩提道。」<p>四法品第二<p>爾時思益梵天說此偈已，白佛言：「世尊！何謂菩薩其心堅固而無疲倦？何謂菩薩所言決定而不中悔？何謂菩薩增長善根？何謂菩薩無所恐畏威儀不動？何謂菩薩成就白法？何謂菩薩善知從一地至一地？何謂菩薩於眾生中善知方便？何謂菩薩善化眾生？何謂菩薩世世不失菩提之心？何謂菩薩能一其心而無雜行？何謂菩薩善求法寶？何謂菩薩善出毀禁之罪？何謂菩薩善障煩惱？何謂菩薩善入諸大眾？何謂菩薩善開法施？何謂菩薩得先因力不失善根？何謂菩薩不由他教而能自行六波羅蜜？何謂菩薩能轉捨禪定還生欲界？何謂菩薩於諸佛法得不退轉？何謂菩薩不斷佛種？」<p>爾時世尊讚思益梵天：「善哉，善哉！能問如來如此之事。汝今諦聽，善思念之！」<p>「唯然，世尊！願樂欲聞。」<p>佛告思益梵天：「菩薩有四法，堅固其心而不疲倦。何等四？一者，於諸眾生起大悲心；二者，精進不懈；三者，信解生死如夢；四者，正思量佛之智慧。菩薩有此四法，堅固其心而不疲倦。<p>「梵天！菩薩有四法，所言決定而不中悔。何等四？一者，決定說諸法無我；二者，決定說諸生處無可樂者；三者，決定常讚大乘；四者，決定說罪福業不失。是為四。<p>「梵天！菩薩有四法增長善根。何等為四？一者，持戒；二者，多聞；三者，布施；四者，出家。是為四。<p>「梵天！菩薩有四法，無所恐畏、威儀不轉。何等四？一者，失利；二者，惡名；三者，毀辱；四者，苦惱。是為四。<p>「梵天！菩薩有四法，成就白法。何等四？一者，教人令信罪福；二者，布施不求果報；三者，守護正法；四者，以智慧教諸菩薩。是為四。<p>「梵天！菩薩有四法，善知從一地至一地。何等四？一者，久殖善根；二者，離諸過咎；三者，善知方便迴向；四者，勤行精進。是為四。<p>「梵天！菩薩有四法，善知方便。何等四？一者，順眾生意；二者，於他功德起隨喜心；三者，悔過除罪；四者，勸請諸佛。是為四。<p>「梵天！菩薩有四法善化眾生。何等四？一者，常求利安眾生；二者，自捨己樂；三者，心和忍辱；四者，除捨憍慢。是為四。<p>「梵天！菩薩有四法，世世不失菩提之心。何等四？一者，常憶念佛；二者，所作功德常為菩提；三者，親近善知識；四者，稱揚大乘。是為四。<p>「梵天！菩薩有四法，能一其心而無雜行。何等四？一者，離聲聞心；二者，離辟支佛心；三者，求法無厭；四者，如所聞法廣為人說。是為四。<p>「梵天！菩薩有四法，善求法寶。何等四？一者，於法中生寶想，以難得故；二者，於法中生藥想，療眾病故；三者，於法中生財利想，以不失故；四者，於法中生滅一切苦想，至涅槃故。是為四。<p>「梵天！菩薩有四法，善出毀禁之罪。何等四？一者，得無生法忍，以諸法無來故；二者，得無滅忍，以諸法無去故；三者，得因緣忍，知諸法因緣生故；四者，得無住忍，無異心相續故。是為四。<p>「梵天！菩薩有四法，善障煩惱。何等四？一者，正憶念；二者，障諸根；三者，得善法力；四者，獨處遠離。是為四。<p>「梵天！菩薩有四法，善入諸大眾。何等四？一者，求法，不求勝；二者，恭敬，心無憍慢；三者，惟求法利，不自顯現；四者，教人善法，不求名利。是為四。<p>「梵天！菩薩有四法，善開法施。何等四？一者，守護於法；二者，自益智慧亦益他人；三者，行善人法；四者，示人垢淨。是為四。<p>「梵天！菩薩有四法得先因力不失善根，何等四？一者，見他人闕不以為過；二者，於瞋怒人常修慈心；三者，常說諸法因緣；四者，常念菩提。是為四。<p>「梵天！菩薩有四法，不由他教而能自行六波羅蜜。何等四？一者，以施導人；二者，不說他人毀禁之罪；三者，善知攝法，教化眾生；四者，解達深法。是為四。<p>「梵天！菩薩有四法，能轉捨禪定，還生欲界。何等四？一者，其心柔軟；二者，得諸根力；三者，不捨一切眾生；四者，善修智慧方便之力。是為四。<p>「梵天！菩薩有四法，於諸佛法得不退轉。何等四？一者，受無量生死；二者，供養無量諸佛；三者，修行無量慈心；四者，信解無量佛慧。是為四。<p>「梵天！菩薩有四法，不斷佛種。何等四？一者，不退本願；二者，言必施行；三者，大欲精進；四者，深心行於佛道。是為菩薩有四法不斷佛種。」<p>說是諸四法時，二萬二千天及人皆發阿耨多羅三藐三菩提心；五千人得無生法忍。十方諸來菩薩供養於佛，所散天花周遍三千大千世界，積至于膝。<p>分別品第三（丹本菩薩正問品第三）<p>爾時網明菩薩問思益梵天言：「佛說：『汝於正問菩薩中為最第一。』何謂菩薩所問為正問耶？」<p>梵天言：「網明！若菩薩以彼、我問，名為邪問；分別法問，名為邪問。若無彼、我問，名為正問；不分別法問，名為正問。<p>「又，網明！以生故問，名為邪問；以滅故問，名為邪問；以住故問，名為邪問。若不以生故問、不以滅故問、不以住故問，名為正問。<p>「又，網明！若菩薩為垢故問，名為邪問；為淨故問，名為邪問；為生死故問，名為邪問；為出生死故問，名為邪問；為涅槃故問，名為邪問。若不為垢、淨故問，不為生死、出生死故問，不為涅槃故問，名為正問。所以者何？法位中無垢、無淨、無生無死、無涅槃。<p>「又，網明！若菩薩為見故問、為斷故問、為證故問、為修故問、為得故問、為果故問，名為邪問。若無見、無斷、無證、無修、無得、無果故問，名為正問。<p>「又，網明！是善、是不善，名為邪問；是世間法、是出世間法，是罪法、是無罪法，是有漏法、是無漏法，是有為法、是無為法，如是等二法，隨所依而問者，名為邪問。若不見二、不見不二問，名為正問。<p>「又，網明！若菩薩分別佛問，名為邪問；分別法、分別僧、分別眾生、分別佛國、分別諸乘問，名為邪問。若於法不作一、異問者，名為正問。<p>「又，網明！一切法正，一切法邪。」<p>網明言：「梵天！何謂一切法正，一切法邪？」<p>梵天言：「於諸法性無心故，一切法名為正；若於無心法中，以心分別觀者，一切法名為邪。一切法離相名為正；若不信解達是離相，是即分別諸法。若分別諸法，則入增上慢，隨所分別，皆名為邪。」<p>網明言：「何謂為諸法正性？」<p>梵天言：「諸法離自性、離欲際，是名正性。」<p>網明言：「少有能解如是正性。」<p>梵天言：「是正性不一不多。網明！若有善男子、善女人能如是知諸法正性，若已知、若今知、若當知，是人無有法已得、無有法今得、無有法當得。所以者何？佛說無得、無分別，名為所作已辦相；若人聞是諸法正性，勤行精進，是名如說修行，不從一地至一地。若不從一地至一地，是人不在生死、不在涅槃。所以者何？諸佛不得生死、不得涅槃。」<p>網明言：「佛不為度生死故說法耶？」<p>梵天言：「佛所示法有度生死耶？」<p>網明言：「無也。」<p>梵天言：「以是因緣當知，佛不令眾生出生死、入涅槃，但為度妄想分別生死、涅槃二相者耳！此中實無度生死至涅槃者。所以者何？諸法平等，無有往來、無出生死、無入涅槃。」<p>爾時世尊讚思益梵天言：「善哉，善哉！說諸法正性，應如汝所說。」說是法時，二千比丘不受諸法，漏盡心得解脫。<p>佛告梵天：「我不得生死、不得涅槃。如來雖說生死，實無有人往來生死；雖說涅槃，實無有人得滅度者。若有入此法門者，是人非生死相、非滅度相。」<p>爾時會中五百比丘從坐而起，作是言：「我等空修梵行，今實見有滅度者，而言無有滅度。我等何用修道，求智慧為？」<p>爾時網明菩薩白佛言：「世尊！若有於法生見，則於其人，佛不出世。世尊！若有決定見涅槃者，是人不度生死。所以者何？涅槃名為除滅諸相，遠離一切動念戲論。世尊！是諸比丘於佛正法出家，而今墮於外道邪見，見涅槃決定相，譬如從麻出油、從酪出酥。世尊！若人於諸法滅相中求涅槃者，我說是輩皆為增上慢人。世尊！正行道者，於法不作生、不作滅、無得無果。」<p>網明謂梵天言：「是五百比丘從坐起者，汝當為作方便，引導其心入此法門，令得信解離諸邪見！」<p>梵天言：「善男子！縱使令去至恒河沙劫，不能得出如此法門。譬如癡人畏於虛空，捨空而走，在所至處不離虛空；此諸比丘亦復如是，雖復遠去，不出空相、不出無相相、不出無作相。又如一人求索虛空，東西馳走言：『我欲得空，我欲得空。』是人但說虛空名字而不得空，於空中行而不見空。此諸比丘亦復如是，欲求涅槃，行涅槃中而不得涅槃。所以者何？涅槃者但有名字。猶如虛空但有名字，不可得取；涅槃亦復如是，但有名字而不可得。」<p>爾時五百比丘聞說是法，不受諸法；漏盡，心得解脫，得阿羅漢道，作是言：「世尊！若人於諸法畢竟滅相中求涅槃者，則於其人佛不出世。世尊！我等今者非凡夫，非學、非無學，不在生死、不在涅槃。所以者何？佛出世故，名為遠離一切動念戲論。」<p>爾時長老舍利弗謂諸比丘：「汝今得正智，為己利耶？」<p>五百比丘言：「長老舍利弗！我等今者得諸煩惱，不可作而作。」<p>舍利弗言：「何故說此？」<p>諸比丘言：「知諸煩惱實相，故言得諸煩惱；涅槃是無作性，我等已證，故說不可作而作。」<p>舍利弗言：「善哉，善哉！汝等今者住於福田，能消供養。」<p>諸比丘言：「大師！世尊尚不能消諸供養，何況我等！」<p>舍利弗言：「何故說此？」<p>諸比丘言：「世尊知見法性，性常淨故。」<p>於是思益梵天白佛言：「世尊！誰應受供養？」<p>佛告梵天：「不為世法之所牽者。」<p>「世尊！誰能消供養？」<p>佛言：「於法無所取者。」<p>「世尊！誰為世間福田？」<p>佛言：「不壞菩提性者。」<p>「世尊！誰為眾生善知識？」<p>佛言：「於一切眾生不捨慈心者。」<p>「世尊！誰知報佛恩？」<p>佛言：「不斷佛種者。」<p>「世尊！誰能供養佛？」<p>佛言：「能通達無生際者。」<p>「世尊！誰能親近佛？」<p>佛言：「乃至失命因緣不毀禁者。」<p>「世尊！誰能恭敬於佛？」<p>佛言：「善覆六根者。」<p>「世尊！誰名財富？」<p>佛言：「成就七財者。」<p>「世尊！誰名知足？」<p>佛言：「得出世間智慧者。」<p>「世尊！誰為遠離？」<p>佛言：「於三界中無所願者。」<p>「世尊！誰為具足？」<p>佛言：「能斷一切諸結使者。」<p>「世尊！誰為樂人？」<p>佛言：「無貪著者。」<p>「世尊！誰無貪著？」<p>佛言：「知見五陰者。」<p>「世尊！誰度欲河？」<p>佛言：「能捨六入者。」<p>「世尊！誰住彼岸？」<p>佛言：「能知諸道平等者。」<p>「世尊！何謂菩薩能為施主？」<p>佛言：「菩薩能教眾生一切智心。」<p>「世尊！何謂菩薩能奉禁戒？」<p>佛言：「常能不捨菩提之心。」<p>「世尊！何謂菩薩能行忍辱？」<p>佛言：「見心相念念滅。」<p>「世尊！何謂菩薩能行精進？」<p>佛言：「求心不可得。」<p>「世尊！何謂菩薩能行禪定？」<p>佛言：「能除身心麁相。」<p>「世尊！何謂菩薩能行智慧？」<p>佛言：「於一切法無有戲論。」<p>「世尊！何謂菩薩能行慈心？」<p>佛言：「不生眾生想。」<p>「世尊！何謂菩薩能行悲心？」<p>佛言：「不生法想。」<p>「世尊！何謂菩薩能行喜心？」<p>佛言：「不生我想。」<p>「世尊！何謂菩薩能行捨心？」<p>佛言：「不生彼我想。」<p>「世尊！何謂菩薩安住於信？」<p>佛言：「信解無濁法。」<p>「世尊！何謂菩薩安住於空？」<p>佛言：「不著一切語言。」<p>「世尊！何謂菩薩名為有慚？」<p>佛言：「知見內法。」<p>「世尊！何謂菩薩名為有愧？」<p>佛言：「捨於外法。」<p>「世尊！何謂名為菩薩遍行？」<p>佛言：「能淨身口意業。」<p>爾時世尊而說偈言：「若身淨無惡，口淨常實語，心淨常行慈，是菩薩遍行。行慈無貪著，觀不淨無恚，行捨而不癡，是菩薩遍行。若聚若空野，及與處大眾，威儀終不缺，是菩薩遍行。知法名為佛，知離名為法，知無名為僧，是菩薩遍行。知多欲所行，知恚癡所行，善知轉此行，是菩薩遍行。不依止欲界，不住色無色，行如是禪定，是菩薩遍行。信解諸法空，及無相無作，而不盡諸漏，是菩薩遍行。善知聲聞乘，及辟支佛乘，通達於佛乘，是菩薩遍行。明解於諸法，不疑道非道，憎愛心無異，是菩薩遍行。於過去未來，及與現在世，一切無分別，是菩薩遍行。」<p>（此下丹本為菩薩出過世間品第四）<p>爾時思益梵天白佛言：「世尊！何謂菩薩過世間法？通達世間法？通達世間法已，度眾生？於世間法行於世間，而不壞世間？」<p>爾時世尊以偈答言：「說五陰是世，世間所依止，依止於五陰，不脫世間法。菩薩有智慧，知世間實相，所謂五陰如，世間法不染。利衰及毀譽，稱譏與苦樂，如此之八法，常牽於世間。大智慧菩薩，散滅世間法，見世壞敗相，處之而不動。得利心不高，失利心不下，其心堅不動，譬如須彌山。利衰及毀譽，稱譏與苦樂，於此世八法，其心常平等。知世間虛妄，皆從顛倒起，如是之人等，不行世間道。世間所有道，菩薩皆識知，故能於世間，度眾生苦惱。雖行於世間，如蓮華不染，亦不壞世間，通達法性故。世間行世間，不知是世間，菩薩行世間，明了世間相。世間虛空相，虛空亦無相，菩薩知如是，不染於世間。如所知世間，隨知而演說，知世間性故，亦不壞世間。五陰無自性，是即世間性，若人不知是，常住於世間。若見知五陰，無生亦無滅，是人現行世，而不依世間。凡夫不知法，於世起諍訟，是實是不實，住是二相中。我常不與世，起於諍訟事，世間之實相，悉已了知故。諸佛所說法，皆悉無諍訟，知世平等故，非實非虛妄。若佛法決定，有實有虛妄，是即為貪著，與外道無異。而今實義中，無實無虛妄，是故我常說，出世法無二。若人知世間，如是之實性，於實於虛妄，不取此惡見。如是知世間，清淨如虛空，是大名稱人，照世間如日。若人見世間，如我之所見，如斯之人等，能見十方佛。諸法從緣生，自無有定性，若知此因緣，則達法實相。若知法實相，是則知空相，若能知空相，則為見導師。若有人得聞，如是世間相，雖行於世間，而不住世間。依止諸見人，不能及此事，云何行世間，而不依世間。若佛滅度後，有樂是法者，佛則於其人，常現於法身。若人解達此，則守護我法，亦為供養我，亦是世導師。若人須臾聞，世間性如此，是人終不為，惡魔所得便。若能達此義，則為大智慧，法財之施主，亦是具禁戒。若知世如此，忍辱力勇健，具足諸禪定，通達於智慧。所在聞是法，其方則有佛，如是諸菩薩，不久坐道場。若有深愛樂，如是世間法，則能降眾魔，疾得無上道。」<p>解諸法品第四（此品名丹本無下二十四幅爾時下方為歎功德品第五）<p>佛復告思益梵天：「如來出過世間，亦說世間苦、世間集、世間滅、世間滅道。梵天！五陰名為世間苦，貪著五陰名為世間集，五陰盡名為世間滅，以無二法求五陰名為世間滅道。又，梵天！所言五陰但有言說，於中取相分別生見，而說是名世間苦；不捨是見是名世間集；是見自相是名世間滅；隨以何道不取是見是名世間滅道。梵天！以是因緣故，我為外道仙人說言：『仙人！於汝身中即說世間苦、世間集、世間滅、世間滅道。』」<p>爾時思益梵天白佛言：「世尊！所說四聖諦，何等是真聖諦？」<p>「梵天！苦不名為聖諦，苦集不名為聖諦，苦滅不名為聖諦，苦滅道不名為聖諦。所以者何？若苦是聖諦者，一切牛、驢畜生等，皆應有苦聖諦。若集是聖諦者，一切在所生處眾生，皆應有集聖諦。所以者何？以集故生諸趣中。若苦滅是聖諦者，觀滅者、說斷滅者，皆應有滅聖諦。若道是聖諦者，緣一切有為道者皆應有道聖諦。梵天！以是因緣故，當知聖諦非苦、非集、非滅、非道。聖諦者，知苦無生是名苦聖諦；知集無和合是名集聖諦；於畢竟滅法中，知無生無滅是名滅聖諦；於一切法平等，以不二法得道是名道聖諦。<p>「梵天！真聖諦者無有虛妄。虛妄者，所謂：著我、著眾生、著人、著壽命者、著養育者、著有著無、著生著滅、著生死、著涅槃。梵天！若行者言：『我知見苦。』是虛妄，『我斷集。』是虛妄，『我證滅。』是虛妄，『我修道。』是虛妄。所以者何？是人違失佛所護念，是故說為虛妄。何等是佛所護念？謂不憶念一切諸法。若行者住是念中，則不住一切相；若不住一切相，則住實際；若住實際，是名不住心；若不住心，是人名為實語者、非妄語者。梵天！是故當知，若非實、非虛妄者，是名聖諦。梵天！實者終不作不實，若有佛、若無佛，法性常住，所謂生死性、涅槃性常實。所以者何？非離生死得涅槃，名為聖諦。若人證如是四諦，是名世間實語者。<p>「梵天！當來有比丘不修身、不修戒、不修心、不修慧，是人說生死相是苦諦、眾緣和合是集諦、滅法故是滅諦、以二法求相是道諦。」<p>佛言：「我說此愚人是外道徒黨，我非彼人師，彼非我弟子，是人墮於邪道，破失法故，說言有諦。梵天！汝且觀我坐道場時不得一法，是實是虛妄？若我不得法，是法寧可於眾中有言說、有論議、有教化耶？」<p>梵天言：「不也。世尊！」<p>「梵天！以諸法無所得故，諸法離自性故，我菩提是無貪愛相。」<p>爾時思益梵天白佛言：「世尊！若如來於法無所得者，有何利益說：『如來得菩提名為佛。』？」<p>佛言：「梵天！於汝意云何？我所說法，若有為、若無為，是法為實？為虛妄耶？」<p>梵天言：「是法虛妄，非實。」<p>「於汝意云何？若法虛妄非實，是法為有？為無？」<p>梵天言：「世尊！若法虛妄，是法不應說有、不應說無。」<p>「於汝意云何？若法非有、非無，是法有得者不？」<p>梵天言：「無有得者。」<p>「梵天！如來坐道場時，惟得虛妄顛倒所起煩惱畢竟空性。以無所得故得，以無所知故知。所以者何？我所得法，不可見不可聞、不可覺不可識、不可取不可著、不可說不可難；出過一切法相，無語、無說、無有文字，無言說道。梵天！此法如是，猶如虛空。汝欲於如是法中得利益耶？」<p>梵天言：「不也。世尊！諸佛、如來甚為希有，成就未曾有法，深入大慈大悲，得如是寂滅相法，而以文字言說教人令得。世尊！其有聞是能信解者，當知是人不從小功德來。世尊！是法一切世間之所難信。所以者何？世間貪著實，而是法無實、無虛妄；世間貪著法，而是法無法、無非法；世間貪著涅槃，而是法無生死、無涅槃；世間貪著善法，而是法無善、無非善；世間貪著樂，而是法無苦、無樂；世間貪著佛出世，而是法無佛出世亦無涅槃；雖有說法，而是法非可說相；雖讚說僧，而僧即是無為。是故此法一切世間之所難信。譬如水中出火、火中出水，難可得信；如是煩惱中有菩提，菩提中有煩惱，是亦難信。所以者何？如來得是虛妄煩惱之性，而無法不得，有所說法亦無有形，雖有所知亦無分別，雖證涅槃亦無滅者。<p>「世尊！若有善男子、善女人能信解如是法義者；當知是人得脫諸見；當知是人已親近無量諸佛；當知是人已供養無量諸佛；當知是人為善知識所護；當知是人志意曠大；當知是人善根深厚；當知是人守護諸佛法藏；當知是人能善思量，起於善業；當知是人種姓尊貴，生如來家；當知是人能行大捨，捨諸煩惱；當知是人得持戒力，非煩惱力；當知是人得忍辱力，非瞋恚力；當知是人得精進力，無有疲懈；當知是人得禪定力，滅諸惡心；當知是人得智慧力，離惡邪見；當知是人一切惡魔不能得便；當知是人一切怨賊所不能破；當知是人不誑世間；當知是人是真語者，善說法相故；當知是人是實語者，說第一義故；當知是人善為諸佛之所護念；當知是人柔和軟善，同止安樂；當知是人名為大富，有聖財故；當知是人常能知足，行聖種故；當知是人易滿易養，離貪著故；當知是人得安隱心，到彼岸故；當知是人度未度者；當知是人解未解者；當知是人安未安者；當知是人滅未滅者；當知是人能示正道；當知是人能說解脫；當知是人為大醫王，善知諸藥；當知是人猶如良藥，善療眾病；當知是人智慧勇健；當知是人為有大力，堅固究竟；當知是人有精進力，不隨他語；當知是人為如師子，無所怖畏；當知是人為如象王，其心調柔；當知是人為如老象，其心隨順；當知是人為如牛王，能導大眾；當知是人為大勇健，能破魔怨；當知是人為大丈夫，處眾無畏；當知是人無所忌難，得無畏法故；當知是人無所畏難，說真諦法故；當知是人具清白法，如月盛滿；當知是人智慧光照，猶如日明；當知是人除諸闇冥，猶如執炬；當知是人樂行捨心，離諸憎愛；當知是人載育眾生，猶如地；當知是人洗諸塵垢，猶如水；當知是人燒諸動念，猶如火；當知是人於法無障，猶如風；當知是人其心不動，如須彌；當知是人其心堅固，如金剛山；當知是人一切外道競勝論者所不能動；當知是人一切聲聞、辟支佛所不能測；當知是人多饒法寶，猶如大海；當知是人煩惱不現，如波陀羅；當知是人求法無厭；當知是人以智慧知足；當知是人能轉法輪，如轉輪王；當知是人身色殊妙，如天帝釋；當知是人心得自在，如梵天王；當知是人說法音聲猶如雷震；當知是人降法甘露，猶如時雨；當知是人能增長無漏根、力、覺分；當知是人已度生死污泥；當知是人入佛智慧；當知是人近佛菩提；當知是人能多學問無與等者；當知是人無有量已過量；當知是人智慧辯才，無有障礙；當知是人得憶念堅固，得陀羅尼；當知是人知諸眾生深心所行；當知是人得智慧力，正觀諸法解達義趣；當知是人勤行精進，利安世間；當知是人超出於世；當知是人不可污染，猶如蓮華；當知是人不為世法所覆；當知是人利根者所愛；當知是人多聞者所敬；當知是人智者所念；當知是人人天供養；當知是人為坐禪者之所敬禮；當知是人善人所貴；當知是人聲聞、辟支佛之所貪慕；當知是人不貪小行；當知是人不覆藏罪、不顯功德；當知是人威儀備具，生他淨心；當知是人身色端正，見者悅樂；當知是人有大威德，眾所宗仰；當知是人以三十二相莊嚴其身；當知是人能繼佛種；當知是人能護法寶；當知是人能供養僧；當知是人諸佛所見；當知是人為得法眼；當知是人以佛智慧而得受記；當知是人具足三忍；當知是人安住道場；當知是人破壞魔軍；當知是人得一切種智；當知是人轉於法輪；當知是人作無量佛事。<p>「若人信解如是法義，不驚疑怖畏者，得如是功德——是人於諸佛阿耨多羅三藐三菩提甚深難解、難知、難信、難入，而能信受、讀誦、通利、奉持，為人廣說，如說修行，亦教他人如說修行。如是之人，我以一劫若減一劫，說其功德猶不能盡。」
。
<juan>思益梵天所問經卷第二<p>姚秦龜茲國三藏鳩摩羅什譯<p>解諸法品第四之餘（丹如來五力說品第六五幅世尊何謂大悲下為如來大悲品第七）<p>佛告梵天：「汝何能稱說是人功德？如如來以無礙智慧之所知乎，是人所有功德復過於此。若人能於如來所說文字、言說、章句，通達隨順、不違不逆、和合為一，隨其義理，不隨章句言辭，而善知言辭所應之相；知如來以何語說法、以何隨宜說法、以何方便說法、以何法門說法、以何大悲說法。梵天！若菩薩能知如來以是五力說法，是菩薩能作佛事。」<p>梵天言：「何謂如來所用五力？」<p>佛言：「一者，語說；二者，隨宜；三者，方便；四者，法門；五者，大悲。是名如來所用五力，一切聲聞、辟支佛所不能及。」<p>「世尊！何謂為說法？」<p>佛言：「梵天！如來說過去法、說未來現在法，說垢淨法，說世間、出世間法，說有罪、無罪法，說有漏、無漏法，說有為、無為法，說我、人、眾生、壽命法，說得證法，說生死、涅槃法。梵天！當知是諸言說，如幻人說，無決定故；如夢中說，虛妄見故；如響聲說，從空出故；說如影，眾緣合故；說如鏡中像，因不入鏡故；說如野馬，顛倒見故；說如虛空，無生滅故。當知是說為無所說，諸法相不可說故。梵天！若菩薩能知此諸說者，雖有一切言說，而於諸法無所貪著；以不貪著故得無礙辯才；以是辯才，若恒河沙劫說法無盡無礙，諸有言說不壞法性，亦復不著不壞法性。梵天！是名如來說也。」<p>梵天言：「世尊！何謂隨宜？」<p>佛言：「如來或垢法說淨，淨法說垢。菩薩於此應知如來隨宜所說。梵天！何謂垢法說淨？不得垢法性故。何謂淨法說垢？貪著淨法故。又，梵天！我說布施即是涅槃，凡人無智不能善解隨宜所說。菩薩應如是思量：『布施後得大富，此中無法可得；從一念至一念，若不從一念至一念即是諸法實相，諸法實相即是涅槃。』持戒是涅槃，不作不起故；忍辱是涅槃，念念滅故；精進是涅槃，無所取故；禪定是涅槃，不貪味故；智慧是涅槃，不得相故；貪欲是實際，法性無欲故；瞋恚是實際，法性無瞋故；愚癡是實際，法性無癡故；生死是涅槃，無退無生故；涅槃是生死，以貪著故；實語是虛妄，生語見故；虛妄是實語，為增上慢人故。<p>「又，梵天！如來以隨宜故，或自說我，是說常邊者；或自說我，是說斷邊者；或自說我，是說無作者；或自說我，是邪見者；或自說我，是不信者；或自說我，是不知報恩者；或自說我，是食吐者；或自說我，是不受者。如來無有如此諸事，當知是為隨宜所說，欲令眾生捨增上慢故。若菩薩善通達如來隨宜說者，若聞佛出則便信受，示眾生善業色身果報故；若聞佛不出亦信受，知是諸佛法性身故；若聞佛說法亦信受，為喜樂文字眾生故；若聞佛不說法亦信受，知諸法位性不可說故；若聞有涅槃亦信受，滅顛倒所起煩惱故；若聞無涅槃亦信受，諸法無生滅相故；若聞有眾生亦信受，入世諦門故；若聞無眾生亦信受，入第一義故。梵天！菩薩如是善知如來隨宜所說，於諸音聲無疑無畏，亦能利益無量眾生。」<p>「世尊！何謂方便？」<p>佛言：「如來為眾生說布施得大富，持戒得生天，忍辱得端正，精進得具諸功德，禪定得法喜，智慧得捨諸煩惱，多聞得智慧故，行十善道得人天福樂故，慈悲喜捨得生梵世故，禪定得如實智慧故，如實智慧得道果故，學地得無學地故，辟支佛地得消諸供養故，佛地得無量智慧故，涅槃得滅一切苦惱故。梵天！我如是方便為眾生讚說是法。如來實不得我、人、眾生、壽命者，亦不得施、亦不得慳，亦不得戒、亦不得毀戒，亦不得忍辱、亦不得瞋恚，亦不得精進、亦不得懈怠，亦不得禪定、亦不得亂心，亦不得智慧、亦不得智慧果，亦不得菩提、亦不得涅槃，亦不得苦、亦不得樂。梵天！若眾生聞是法者勤行精進，是人為何利故勤行精進不得是法？若須陀洹果、斯陀含果、阿那含果、阿羅漢果、辟支佛道、阿耨多羅三藐三菩提、乃至涅槃亦復不得。梵天！是名如來方便說法。菩薩於此方便說法中應勤精進，令諸眾生得於法利。」<p>「世尊！何謂如來法門？」<p>佛言：「眼是解脫門，耳、鼻、舌、身、意是解脫門。所以者何？眼——空、無我、無我所，性自爾；耳、鼻、舌、身、意——空、無我、無我所，性自爾。梵天！當知諸入，皆入此解脫門，正行則不虛誑故；色、聲、香、味、觸、法，亦復如是；一切諸法皆入是門，所謂空門、無相門、無作門、無生門、無滅門、無所從來門、無所從去門、無退門、無起門、性常清淨門、離自體門。又，梵天！如來於一切文字中示是解脫門。所以者何？諸文字無合無用，性鈍故。梵天！當知如來於一切文字中，說聖諦、說解脫門，如來所說法無有垢，一切諸法皆入解脫令住涅槃，是名如來說法入於法門。菩薩於此法門應當修學。」<p>「世尊！何謂大悲？」<p>佛言：「如來以三十二種大悲救護眾生。何等三十二？一切法無我，而眾生不信不解，說有我生；如來於此而起大悲。一切諸法無眾生，而眾生說有眾生；如來於此而起大悲。一切法無壽命者，而眾生說有壽命者；如來於此而起大悲。一切法無人，而眾生說有人；如來於此而起大悲。一切法無所有，而眾生住於有見；如來於此而起大悲。一切法無住，而眾生有住；如來於此而起大悲。一切法無歸處，而眾生樂於歸處；如來於此而起大悲。一切法非我所，而眾生著於我所；如來於此而起大悲。一切法無所屬，而眾生計有所屬；如來於此而起大悲。一切法無取相，而眾生有取相；如來於此而起大悲。一切法無生，而眾生住於有生；如來於此而起大悲。一切法無退生，而眾生住於退生；如來於此而起大悲。一切法無垢，而眾生著垢；如來於此而起大悲。一切法離染，而眾生有染；如來於此而起大悲。一切法離瞋，而眾生有瞋；如來於此而起大悲。一切法離癡，而眾生有癡；如來於此而起大悲。一切法無所從來，而眾生著有所從來；如來於此而起大悲。一切法無所去，而眾生著於有去；如來於此而起大悲。一切法無起，而眾生計有所起；如來於此而起大悲。一切法無戲論，而眾生著於戲論；如來於此而起大悲。一切法空而眾生墮於有見；如來於此而起大悲。一切法無相，而眾生著於有相；如來於此而起大悲。一切法無作，而眾生著於有作；如來於此而起大悲。世間常共瞋恨諍競，如來於此而起大悲。世間邪見顛倒行於邪道；欲令住於正道，如來於此而起大悲。世間饕餮無有厭足，互相陵奪；欲令眾生住於聖財——信、戒、聞、施、慧等，如來於此而起大悲。眾生是產業、妻子、恩愛之僕，於此危脆之物生堅固想；欲令眾生知悉無常，如來於此而起大悲。眾生身為怨賊，貪著養育以為親友；欲為眾生作真知識，令畢眾苦究竟涅槃，如來於此而起大悲。眾生好行欺誑邪命自活；欲令行於正命，如來於此而起大悲。眾生樂著眾苦不淨居家；欲令出於三界，如來於此而起大悲。一切諸法從因緣有，而眾生於聖解脫生於懈怠；欲說精進令樂解脫，如來於此而起大悲。眾生棄捨最上無礙智慧，求於聲聞辟支佛道；欲引導之令發大心緣於佛法，如來於此而起大悲。梵天！如來如是於諸眾生行此三十二種大悲，是故如來名為行大悲者。若菩薩於眾生中常能修集此大悲心，則為入阿惟越致，為大福田威德具足，常能利益一切眾生。」<p>說是大悲法門品時，三萬二千人皆發阿耨多羅三藐三菩提心，八千菩薩得無生法忍。<p>難問品第五（丹幻化品第八）<p>爾時網明菩薩摩訶薩白佛言：「世尊！是思益梵天云何聞是大悲法門而不喜悅？」<p>梵天言：「善男子！若識在二法則有喜悅，若識在無二實際法中則無喜悅。譬如幻人見幻戲事無所喜悅；菩薩知諸法相如是，則於如來若說法、若神通亦無喜悅。又，善男子！如佛所化人聞佛說法不喜不悅，菩薩知諸法相與化無異，於如來所不加喜悅，於諸眾生無下劣想。」<p>網明言：「梵天！汝今見諸法如幻相耶？」<p>梵天言：「若人分別諸法者，汝當問之！」<p>網明言：「汝今於何處行？」<p>梵天言：「一切凡夫所行處，吾於彼行。」<p>網明言：「凡夫人行貪欲、瞋恚、愚癡、身見、疑網、我、我所等邪道，汝於是處行耶？」<p>梵天言：「善男子！汝欲得凡夫法決定相耶？」<p>網明言：「我尚不欲決定得凡夫，何況凡夫法？善男子！若是法無決定者，寧有貪欲、瞋恚、愚癡法耶？」<p>網明言：「無也。善男子！一切法離貪恚癡相，行相亦如是。」<p>「善男子！凡夫行、賢聖行皆無二、無差別。善男子！一切行非行，一切說非說，一切道非道。」<p>網明言：「何謂一切行非行？」<p>梵天言：「善男子！若人千萬億劫行道，於法性不增不減，是故言一切行非行。」<p>「何謂一切說非說？」<p>梵天言：「善男子！如來以不說相說一切法，是故言一切說非說。」<p>「何謂一切道非道？」<p>梵天言：「以無所至故，一切道非道。」<p>爾時世尊讚思益梵天言：「善哉，善哉！說諸法相應當如是。」<p>網明菩薩謂梵天言：「汝說：『一切凡夫行處，吾於彼行』者，則有行相！」<p>梵天言：「若我有所生處，應有行相。」<p>網明言：「汝若不生，云何教化眾生？」<p>梵天言：「佛所化生，吾如彼生。」<p>網明言：「佛所化生，無有生處。」<p>梵天言：「寧可見不？」<p>網明言：「以佛力故見。」<p>梵天言：「我生亦如是，以業力故。」<p>網明言：「汝於起業中行耶？」<p>梵天言：「我不於起業中行。」<p>網明言：「云何言：『以業力故』？」<p>梵天言：「如業性，力亦如是；是二不出於如。」<p>爾時舍利弗白佛言：「世尊！若有能入是菩薩隨宜所說法中者，得大功德。所以者何？世尊！乃至聞是上人名字尚得大利，何況聞其所說！譬如有樹不依於地，在虛空中而現根莖、枝葉、華果，甚為希有；此人行相亦復如是，不住一切法，而於十方現有行、有生死，亦有如是智慧辯才。世尊！若有善男子、善女人聞是智慧自在力者，其誰不發阿耨多羅三藐三菩提心！」<p>爾時有一菩薩名曰普華，在會中坐，謂長老舍利弗：「仁者已得法性；佛亦稱汝於智慧人中為最第一。何以不能現如是智慧辯才自在力耶？」<p>舍利弗言：「普華！佛諸弟子隨其智力能有所說。」<p>普華言：「舍利弗！法性有多少耶？」<p>舍利弗言：「無也。」<p>普華言：「汝何以言：『佛諸弟子隨其智力能有所說。』？」<p>舍利弗言：「隨所得法而有所說。」<p>普華言：「汝證法性無量相耶？」<p>舍利弗言：「然！」<p>普華言：「汝云何言：『隨所得法而有所說。』？如法性無量相，得亦如是；如得，說亦如是。何以故？法性無量故。」<p>舍利弗言：「法性非得相。」<p>普華言：「若法性非得相者，汝出法性得解脫耶？」<p>舍利弗言：「不也！」<p>普華言：「何故爾耶？」<p>舍利弗言：「若出法性得解脫者，則壞法性。」<p>普華言：「是故，舍利弗！如仁者得道，法性亦爾。」<p>舍利弗言：「我為聽來，非為說也。」<p>普華言：「一切法皆入法性，此中寧有說者、聽者不？」<p>舍利弗言：「不也。」<p>普華言：「若然者，汝何故言：『我為聽來，非為說耶。』？」<p>舍利弗言：「佛說二人得福無量：一者，專精說法；二者，一心聽受。是故汝今應說，我當聽受。」<p>普華言：「汝入滅盡定，能聽法耶？」<p>舍利弗言：「入滅盡定，無有二行而聽法也。」<p>普華言：「汝信佛說一切法是滅盡相不？」<p>舍利弗言：「然！一切法皆滅盡相，我信是說。」<p>普華言：「若然者，舍利弗常不能聽法。所以者何？一切法常滅盡相故。」<p>舍利弗言：「汝能不起于定而說法耶？」<p>普華言：「頗有一法非是定耶？」<p>舍利弗言：「無也。」<p>普華言：「是故常知一切凡夫常在於定。」<p>舍利弗言：「以何定故，一切凡夫常在定耶？」<p>普華言：「以不壞法性三昧故。」<p>舍利弗言：「若然者，凡夫、聖人無有差別。」<p>普華言：「如是，如是！我不欲令凡夫、聖人有差別也。所以者何？聖人無所斷，凡夫無所生，是二不出法性平等之相。」<p>舍利弗言：「何等是諸法平等相？」<p>普華言：「如舍利弗所得知見。舍利弗！汝生賢聖法耶？」<p>答言：「不也！」<p>「汝滅凡夫法耶？」<p>答言：「不也！」<p>「汝得賢聖法耶？」<p>答言：「不也。」<p>「汝見凡夫法耶？」<p>答言：「不也。」<p>「舍利弗！汝何知見，說言得道？」<p>答言：「汝不聞：『凡夫如，即是漏盡解脫如；漏盡解脫如，即是無餘涅槃如。』」<p>「舍利弗！是如名不異，如不壞如；應以是如知一切法。」<p>爾時舍利弗白佛言：「世尊！譬如大火，一切諸炎皆是燒相；如是，諸善男子所說法皆入法性。」<p>佛告舍利弗：「如汝所言，是諸善男子所說法皆入法性。」<p>爾時網明菩薩謂舍利弗：「佛說仁者於智慧人中為最第一。以何智慧得第一耶？」<p>舍利弗言：「所謂聲聞因聲得解，以是智慧，說我於中為第一耳，非謂菩薩。」<p>網明言：「智慧是戲論相耶？」<p>答言：「不也。」<p>網明言：「智慧非平等相耶？」<p>答言：「如是。」<p>網明言：「今仁者得平等智慧，云何說智慧有量？」<p>答言：「善男子！以法性相故，智慧無量；隨入法性多少故，智慧有量。」<p>網明言：「無量法終不作有量。仁者何故說智慧有量？」即時，舍利弗默然不答。<p>（丹爾時上有菩薩光明品第九）爾時長老大迦葉承佛聖旨，白佛言：「世尊！是網明菩薩以何因緣號網明乎？」<p>佛告網明：「善男子！現汝福報光明因緣，令諸天、人一切世間皆得歡喜，其有福德因緣者當發菩提心。」<p>於是網明即受佛教，偏袒右肩，從右手赤白莊嚴抓指間放大光明，普照十方無量無邊阿僧祇佛國皆悉通達。其中地獄、畜生、餓鬼、盲聾瘖瘂、手足拘癖、老病苦痛、貪欲瞋恚、愚癡裸形、醜陋貧窮、飢渴囹圄、繫閉困厄、垂死慳貪、破戒瞋恚、懈怠妄念無慧、少於聞見、無慚無愧、墮邪疑網，如是等眾生，遇斯光者皆得快樂，無有眾生為貪欲、瞋恚、愚癡、憍慢、憂愁、懷恨等之所惱也。其在佛前大會之眾：菩薩摩訶薩、天、龍、夜叉、乾闥婆等，及比丘、比丘尼、優婆塞、優婆夷眾，是諸眾生同一金色與佛無異，有三十二相、八十隨形好、無見頂者，皆坐寶蓮華座，寶交絡蓋羅覆其上，等無差別。諸會眾生皆得快樂，譬如菩薩入發喜莊嚴三昧。時諸大眾得未曾有，各各相見如佛無異；不見佛身為大，己身為小。<p>又以光明力故，尋時下方有四菩薩從地踊出，合掌而立，欲共禮佛，作是念言：「何者真佛？我欲禮敬。」<p>即聞空中聲曰：「是網明菩薩光明之力，一切大眾同一金色，與佛無異。」<p>時四菩薩發希有心，作如是言：「今此眾會其色無異，一切諸法亦復如是。若我此言誠實無虛，世尊釋迦牟尼當現異相，令我今得供養禮事。」<p>即時佛以蓮華寶師子座，上昇虛空高一多羅樹。於是四菩薩頭面禮佛足，作如是言：「如來智慧不可思議，網明菩薩福德本願亦不可思議，能放如是無量光明。」<p>爾時佛告網明菩薩言：「善男子！汝今已作佛事，令無量眾生住於佛道，可攝光明。」於是網明即受佛教，還攝光明。攝光明已，此諸大眾威儀色相還復如故，見佛坐本師子座上。<p>爾時長老大迦葉白佛言：「世尊！此四菩薩從何所來？」<p>四菩薩言：「我等從下方世界來。」<p>迦葉言：「其國何名？佛號何等？」<p>四菩薩言：「國名現諸寶莊嚴，佛號一寶蓋，今現說法。」<p>大迦葉言：「其佛國土去此幾何？」<p>四菩薩言：「佛自知之。」<p>大迦葉言：「汝等何故來此？」<p>四菩薩言：「是網明菩薩光明照彼我等，遇之，即聞釋迦牟尼佛名及網明菩薩，是故我等今來見佛并網明上人。」<p>大迦葉白佛言：「世尊！一寶蓋佛現諸寶莊嚴世界，去此幾何？」<p>佛言：「去此七十二恒河沙佛土。」<p>大迦葉言：「世尊！是四菩薩從彼發來，幾時至此？」<p>佛言：「如一念頃，於彼不現忽然而至。」<p>大迦葉言：「世尊！此諸菩薩光明遠照，神通速疾甚為希有！今是網明菩薩光明遠照，是四菩薩發來速疾。」<p>佛言迦葉：「如汝所說，菩薩摩訶薩所行不可思議，一切聲聞、辟支佛所不能及。」<p>爾時長老大迦葉謂網明菩薩言：「善男子！汝現光明照此大會，皆作金色，以何因緣？」<p>網明言：「長老大迦葉！可問世尊，當為汝說！」即時大迦葉以此白佛。<p>佛言：「迦葉！是網明菩薩成佛時，其會大眾同一金色，咸共信樂一切智慧。其佛國土乃至無聲聞、辟支佛名，唯有清淨諸菩薩摩訶薩會。」<p>大迦葉白佛言：「世尊！生彼菩薩當知如佛。」<p>佛言：「如汝所說，生彼菩薩當知如佛。」<p>於是會中四萬四千人皆發阿耨多羅三藐三菩提心已，願生彼國，白佛言：「網明菩薩得成佛時，我等願生其國！」<p>問談品第六（丹無此品名）<p>爾時長老大迦葉白佛言：「世尊！網明菩薩幾時當得阿耨多羅三藐三菩提？」<p>佛言：「迦葉！汝自問網明。」<p>於是迦葉問網明菩薩言：「善男子！仁者幾時當得阿耨多羅三藐三菩提？」<p>網明言：「大迦葉！若有問幻所化人：『汝幾時當得阿耨多羅三藐三菩提？』是幻人當云何答？」<p>大迦葉言：「善男子！幻所化人無決定相，當何所答？」<p>網明言：「大迦葉！一切諸法亦如幻所化人，無決定相，誰可問言：『汝幾時當成阿耨多羅三藐三菩提？』」<p>大迦葉言：「善男子！幻所化人離於自相，無異、無別、無所志願。汝亦如是耶？若如是者，汝云何能利益無量眾生？」<p>網明言：「阿耨多羅三藐三菩提即是一切眾生性，一切眾生性即是幻性，幻性即是一切法性。於是法中，我不見有利、不見無利。」<p>大迦葉言：「善男子！汝今不令眾生住菩提耶？」<p>網明言：「諸佛菩提有住相耶？」<p>大迦葉言：「無也！」<p>網明言：「是故我今不令眾生住於菩提，亦不令住聲聞、辟支佛道。」<p>大迦葉言：「善男子！汝今欲趣何所？」<p>網明言：「我所趣，如如趣。」<p>大迦葉言：「如無所趣，亦無有轉。」<p>網明言：「如如，無趣、無轉，一切法住如相故，我亦無趣無轉。」<p>大迦葉言：「若無趣無轉，汝云何教化眾生？」<p>網明言：「若人發願，則是不能教化眾生；若人於法有轉，是亦不能教化眾生。」<p>大迦葉言：「善男子！汝不轉眾生生死耶？」<p>網明言：「我尚不得生死，何況於生死中而轉眾生？」<p>大迦葉言：「汝不令眾生得涅槃耶？」<p>網明言：「我尚不見涅槃，何況教化眾生令住涅槃？」<p>大迦葉言：「善男子！若汝不得生死、不見涅槃，何故今為無量眾生行於菩提，此豈不為滅度眾生耶？」<p>網明言：「若菩薩得生死分別涅槃、因眾生行於菩提，此則不應說為菩薩。」<p>大迦葉言：「善男子！汝今於何處行？」<p>網明言：「我非生死中行，非涅槃中行，亦不以眾生相行。大迦葉！如汝所問：『汝何處行』者，如佛所化人行處，吾於彼行。」<p>大迦葉言：「佛所化人無有行處。」<p>網明言：「當知一切眾生所行亦如是相。」<p>大迦葉言：「佛所化人無貪、無恚、無癡，若一切眾生所行如是相者，眾生貪、恚、癡從何所起？」<p>網明言：「我今問汝，隨意答我。大迦葉！汝今寧有貪恚癡不？」<p>答言：「不也。」<p>網明言：「是貪、恚、癡盡滅耶？」<p>答言：「不也。」<p>網明言：「若大迦葉今無貪、恚、癡，亦不盡滅者，汝置貪、恚、癡於何所耶？」<p>答言：「善男子！凡夫從顛倒、起妄想分別，生貪、恚、癡耳。賢聖法中善知顛倒實性故，無妄想分別，是以無貪、恚、癡。」<p>「大迦葉！於汝意云何？若法從顛倒起，是法為實？為虛妄耶？」<p>答言：「是法虛妄，非是實也。」<p>網明言：「若法非實，可令實耶？」<p>答言：「不也！」<p>網明言：「若法非實，仁者欲於是中得貪、恚、癡耶？」<p>答言：「不也。」<p>網明言：「若然，何所是貪恚癡能惱眾生者？」<p>答言：「善男子！若爾，一切法從本已來離貪、恚、癡相。」<p>網明言：「以是故，我說一切法相如佛所化。」說是法時，四萬四千菩薩得柔順法忍。<p>（丹有菩薩授記品第十二十五幅梵天上有薩婆若品第十一）爾時長老大迦葉白佛言：「世尊！若網明菩薩所見，眾生不應復畏墮三惡道；若聞網明所說法者，魔不得便；若為網明所教化者，不畏墮聲聞、辟支佛道。世尊！願說網明功德莊嚴國土。」<p>佛言：「迦葉！是網明菩薩在在國土遊行之處，利益無量眾生。迦葉！汝見網明所放光明不？」<p>答言：「已見。」<p>佛言：「若三千大千世界滿中芥子尚可算數，今網明光明令諸眾生住菩提者不可數也。迦葉！是網明菩薩所放光明饒益尚爾，何況說法！汝今諦聽！我當粗略說其功德。<p>「迦葉！是網明菩薩過七百六十萬阿僧祇劫當得作佛，號普光自在王如來、應供、正遍知，世界名曰集妙功德。其佛趣菩提樹時，國中諸魔、魔民悉皆正定於阿耨多羅三藐三菩提。其佛國土，以真栴檀寶為地，地平如掌，柔濡細滑，如迦陵伽衣，處處皆以眾寶莊嚴，無三惡道亦無八難。其國廣長，皆以妙寶蓮華、色香妙好以為挍飾。普光自在王如來有無量菩薩僧，善修無量法門，得無量自在神通，皆以光明莊嚴其身；得諸陀羅尼藏無礙辯才，善能說法；光明神力皆悉通達，能破魔怨；慚愧念慧，諸妙功德以修其心。彼佛國土無有女人，其諸菩薩皆於寶蓮華中結加趺坐，自然化生，以禪樂為食。諸所須物，經行之處、房舍、床榻、園林、浴池，應念即至。<p>「迦葉！是普光自在王如來不以文字說法，但放光明照諸菩薩，光觸其身即得無生法忍；其佛光明復照十方通達無礙，令諸眾生得離煩惱。又其光明常出三十二種清淨法音。何等三十二？所謂諸法空，無眾生見故。諸法無相，離分別故。諸法無作，出三界故。諸法離欲，性寂滅故。諸法離瞋，無有礙故。諸法離癡，無闇冥故。諸法無所從來，本無生故。諸法無所去，無所至故。諸法不住，無所依故。諸法過三世，去、來、現在無所有故。諸法無異，其性一故。諸法不生，離於報故。諸法無業，業報作者不可得故。諸法不作，無所起故。諸法無起，無為性故。諸法無為，離生滅故。諸法真，不從和合生故。諸法實，一道門故。諸法無眾生，眾生不可得故。諸法無我，第一義故。諸法鈍，無所知故。諸法捨，離憎愛故。諸法離煩惱，無有熱故。諸法無垢，性不污故。諸法一相，離欲際故。諸法離相，常定故。諸法住實際，性不壞故。諸法如相，不分別故。諸法入法性，遍入故。諸法無緣，緣不合故。諸法是菩提，如實見故。諸法是涅槃，無因緣故。迦葉！普光自在王如來光明常出如是清淨法音，能令諸菩薩施作佛事。其佛國土無有魔事，佛壽無量阿僧祇劫。」<p>大迦葉白佛言：「若人欲得清淨佛土者，應取如網明菩薩所修功德，具足清淨國土。」<p>「如是，迦葉！是網明菩薩於諸無量阿僧祇佛所，隨願修行，功德具足故。」<p>爾時思益梵天謂網明菩薩：「仁者已得從佛受記。」<p>網明言：「一切眾生皆從佛受記。」<p>梵天言：「於何事中而得受記？」<p>網明言：「隨業受報而得受記。」<p>梵天言：「汝作何業而得受記？」<p>網明言：「若業非身作、非口作、非意作，是業可得示不？」<p>梵天言：「不可示也。」<p>網明言：「菩提是起作相耶？」<p>梵天言：「不也。何以故？菩提是無為，非起作相故。」<p>網明言：「可以起作相得無為菩提不？」<p>梵天言：「不也。」<p>「梵天！是故當知，若無業、無業報，無諸行、無起諸行，是名菩提；如菩提性，得亦如是；如得性，受記亦如是，不可以起作法而得受記。」<p>梵天言：「善男子！汝不行六波羅蜜，然後得受記耶？」<p>網明言：「如汝所說，菩薩行六波羅蜜而得受記。梵天！若菩薩捨一切煩惱，名為檀波羅蜜。於諸法無所起，名為尸羅波羅蜜。於諸法無所傷，名為羼提波羅蜜。於諸法離相，名為毘梨耶波羅蜜。於諸法無所住，名為禪波羅蜜。於諸法無戲論，名為般若波羅蜜。梵天！菩薩如是行六波羅蜜，於何處行？」<p>梵天言：「無處行也。所以者何？凡所有行皆是不行；若行即是不行，若不行即是行。」<p>「梵天！以是故，當知無所行是菩提。如汝所問：『汝得受菩提記』者，如如法性得受記，我所受記亦如是。」<p>梵天言：「善男子！如如法性，無受記。」<p>網明言：「諸菩薩受記相皆亦如是，如如，如法性。」<p>爾時思益梵天白佛言：「世尊！菩薩以何行，諸佛授阿耨多羅三藐三菩提記？」<p>佛言：「若菩薩不行生法、不行滅法，不行善、不行不善，不行世間、不行出世間，不行有罪法、不行無罪法，不行有漏法、不行無漏法，不行有為法、不行無為法，不行修道、不行除斷，不行生死、不行涅槃，不行見法、不行聞法、不行覺法、不行知法，不行施、不行捨、不行戒、不行覆、不行忍、不行善、不行發、不行精進、不行禪、不行三昧、不行慧、不行行、不行知、不行得。梵天！若菩薩如是行者，諸佛則授阿耨多羅三藐三菩提記。所以者何？諸所有行，皆是取相；無相、無分別則是菩提。皆有所是；無所是是菩提。諸所有行皆是分別；無分別是菩提。諸所有行皆是起作；無起作是菩提。諸所有行皆是戲論；無戲論是菩提。是故當知，若菩薩過諸所行則得受記。」<p>「唯然世尊！受記者有何義？」<p>佛言：「離諸法二相是受記義，不分別生滅道是受記義，離身、口、意業相是受記義。梵天！我念過去有劫名憙見，我於此劫供養七十二那由他佛，是諸如來不見授記。又過是劫，劫名善化，我於此劫供養二十二億佛，是諸如來亦不見授記。又過是劫，劫名梵歎，我於此劫供養萬八千佛，是諸如來亦不見授記。又過是劫，劫名無咎，我於此劫供養三萬二千佛，是諸如來亦不見授記。又過是劫，劫名莊嚴，我於此劫供養四百四十萬佛，我皆以一切供養之具而供養之，是諸如來亦不見授記。梵天！我於往昔供養諸佛，恭敬、尊重、讚歎，淨修梵行——一切布施、一切持戒及行頭陀，離於瞋恚，忍辱慈心，如所說行勤修精進，一切所聞皆能受持，獨處遠離入諸禪定，隨所聞慧讚誦思問——是諸如來，亦不見授記。何以故？依止所行故。以是當知，若諸菩薩出過一切諸行則得受記。我若以一劫、若減一劫，說是諸佛名號不可得盡。<p>「梵天！我於是後見燃燈佛，即得無生法忍。佛時授我記言：『汝於來世當得作佛，號釋迦牟尼如來、應供、正遍知。』我爾時出過一切諸行，具足六波羅蜜。所以者何？若菩薩能捨諸相名為檀波羅蜜，能滅諸所受持名為尸羅波羅蜜，不為六塵所傷名為羼提波羅蜜，離諸所行名為毘梨耶波羅蜜，不憶念一切法，名為禪波羅蜜，能忍諸法無生性，名為般若波羅蜜。我於燃燈佛所，具足如是六波羅蜜。<p>「梵天！我從初發菩提心已來所作布施，於此五華布施，百分不及一，百千分、百千萬億分，乃至算數譬喻所不能及。我從初發心已來，受戒、持戒、行頭陀，於此常滅戒，百分不及一，乃至算數譬喻所不能及。我從初發心已來柔和忍辱，於畢竟忍法，百分不及一，乃至算數譬喻所不能及。我從初發心已來發勤精進，於此不取不捨精進，百分不及一，乃至算數譬喻所不能及。我從初發心已來禪定獨處，於此無住禪定，百分不及一，乃至算數譬喻所不能及。我從初發心已來思惟籌量智慧，於此無戲論智慧，百分不及一，百千分百千萬億分，乃至算數譬喻所不能及。梵天！是故當知，我爾時得具足六波羅蜜。」<p>「世尊！云何名具足六波羅蜜？」<p>「梵天！若不念施、不依止戒、不分別忍、不取精進、不住禪定、不二於慧，是名具足六波羅蜜。」<p>又問：「具足六波羅蜜已，能滿足何法？」<p>佛言：「具足六波羅蜜已，能滿足薩婆若。」<p>「世尊！云何具足六波羅蜜已，能滿足薩婆若？」<p>「梵天！布施平等即是薩婆若平等；持戒平等即是薩婆若平等；忍辱平等即是薩婆若平等；精進平等即是薩婆若平等；禪定平等即是薩婆若平等；智慧平等即是薩婆若平等；以是平等等一切法，名為薩婆若。又，梵天！具足布施相、持戒相、忍辱相、精進相、禪定相、智慧相，是名薩婆若。梵天！如是具足六波羅蜜能滿足薩婆若。」<p>「世尊！云何當知滿足薩婆若？」<p>「梵天！若不受眼、不受色、不受耳、不受聲、不受鼻、不受香、不受舌、不受味、不受身、不受觸、不受意、不受法，若不受是內外十二入，名為滿足薩婆若。我得如是滿足薩婆若，於眼無所著，於色、耳、聲、鼻、香、舌、味、身、觸、意、法無所著，是故如來名為無礙知見薩婆若。梵天！薩婆若於法無所受。何以故？以無用故。無用即是無所有義。無所有義即是空，如虛空義、同虛空相是薩婆若，是故於法無所受。梵天！譬如一切所作皆因虛空，而虛空無所依；如是諸智慧皆從薩婆若出，而薩婆若無所依。」<p>梵天白佛言：「世尊！世尊所說薩婆若，薩婆若者為何謂也？」<p>「梵天！一切所行是智為真，非諸聲聞、辟支佛所及故，名薩婆若。諸有所行皆能成就故，名薩婆若。能破一切所念戲論故，名薩婆若。諸所教勅、諸所防制，如此眾生所行之法皆從中出故，名薩婆若。得諸聖智——若學智、若無學智、若辟支佛智——皆從中出故，名薩婆若。正行故，名薩婆若。能分別一切藥故，名薩婆若。能滅一切眾生病故，名薩婆若。能除一切煩惱習氣故，名薩婆若。常在定故，名薩婆若。一切法中無疑故，名薩婆若。一切世間、出世間智慧皆從中出故，名薩婆若。善知一切智慧方便相故，名薩婆若。」<p>爾時思益梵天白佛言：「未曾有也。世尊！諸佛、如來智慧甚深，心無所緣而知一切眾生心、心所行。世尊！薩婆若有如是無量功德，其誰善男子、善女人不發阿耨多羅三藐三菩提心？」<p>於是網明菩薩白佛言：「世尊！若有菩薩悕望功德利而發菩提心者，不名發大乘也。所以者何？一切法無功德利，以無對處故。世尊！菩薩摩訶薩不應為功德利故發菩提心，但為大悲心故、滅眾生諸苦惱故、不自憂苦故、生諸善法故、解脫諸邪見故、滅除諸病故、捨我所貪著故、不觀憎愛故、不沒世法故、厭患有為故、安住涅槃故發菩提心。世尊！菩薩不應於眾生求其恩報，亦不應觀作與不作，又於苦、樂心不傾動。世尊！何謂菩薩家清淨？」<p>佛言：「善男子！菩薩若生轉輪聖王家，不名家清淨；若生帝釋中、若生梵王中，亦不名家清淨；在所生處乃至畜生，自不退失善根，亦令眾生生諸善根，是名菩薩家清淨。又，網明！慈是菩薩家，心平等故；悲是菩薩家，深心念故；喜是菩薩家，生法喜故；捨是菩薩家，離貪著故；不捨菩提是菩薩家，不貪聲聞、辟支佛地故。」
。
<juan>思益梵天所問經卷第三<p>姚秦龜茲國三藏鳩摩羅什譯<p>談論品第七（丹菩薩無二品第十二）<p>爾時思益梵天白佛言：「世尊！是文殊師利法王子在此大會而無所說。」<p>佛即告文殊師利：「汝於此會所說法中可少說之。」<p>文殊師利白佛言：「世尊！佛所得法寧可識不？」<p>佛言：「不可識也。」<p>「世尊！是法可說、可演、可論不？」<p>佛言：「不可說、不可演、不可論。」<p>「世尊！若是法不可說、不可演、不可論者，則不可示。」<p>爾時思益梵天謂文殊師利：「汝不為眾生演說法乎？」<p>文殊師利言：「梵天！法性中有二相耶？」<p>梵天言：「無也。」<p>文殊師利言：「一切法不入法性耶？」<p>梵天言：「然！」<p>文殊師利言：「若法性是不二相，一切法入法性中，云何當為眾生說法？」<p>梵天言：「頗有說法亦無二耶？」<p>文殊師利言：「若決定得說者、聽者，可有說法亦無有二。」<p>「文殊師利！如來不說法耶？」<p>文殊師利言：「佛雖說法，不以二相。何以故？如來性無二故，雖有所說而無二也。」<p>梵天言：「若一切法無二，其誰為二？」<p>文殊師利言：「凡起貪著我故，分別二耳；不二者，法性終不為二。雖種種分別為二，然其實際無有二相。」<p>梵天言：「云何識無二法？」<p>文殊師利言：「若無二可識，則非無二。所以者何？無二相者，不可識也。梵天！二即是識業，不可識法，佛所說也。是法不爾如所說。何以故？是法無文字故。」<p>「文殊師利！佛所說法，終何所至？」<p>文殊師利言：「佛所說法，至無所至。」<p>梵天言：「佛所說法，不至涅槃耶？」<p>文殊師利言：「涅槃中可得至耶？」<p>梵天言：「涅槃無來處、無至處。」<p>文殊師利言：「如是！佛所說法，至無所至。」<p>梵天言：「是法，誰聽？」<p>答言：「如所說。」<p>梵天言：「云何如所說？」<p>答言：「如不識不聞。」<p>梵天言：「誰能聽如來如是法？」<p>答言：「不漏六塵者。」<p>梵天言：「誰能知是法？」<p>答言：「無識、無分別、無諍訟者。」<p>梵天言：「云何比丘名多諍訟？」<p>答言：「是好、是惡，此名諍訟；是理、是非理，此名諍訟；是垢、是淨，此名諍訟；是善、是不善，此名諍訟；是持戒、是毀戒，此名諍訟；是應作、是不應作，此名諍訟；以是法得道、以是法得果，此名諍訟。梵天！若於法中有高下心，貪著取受，皆是諍訟；佛所說法無有諍訟。梵天！樂戲論者，無不諍訟，樂諍訟者，無沙門法；樂沙門法者，無有妄想貪著。」<p>梵天言：「云何比丘隨佛語、隨佛教？」<p>答言：「若比丘稱讚、毀辱其心不動，是名隨佛教；若比丘不隨文字語言，是名隨佛語。又比丘滅一切諸相，是名隨佛教；不違於義，是名隨佛語。若比丘守護於法，是名隨佛教；不違佛語，是名隨佛語。」<p>梵天言：「云何比丘能守護法？」<p>答言：「若比丘不逆平等、不壞法性，是名能守護法。」<p>梵天言：「云何比丘親近於佛？」<p>答言：「若比丘於諸法中，不見有法若近、若遠，是名親近於佛。」<p>梵天言：「云何比丘給侍於佛？」<p>答言：「若比丘身、口、意無所作，是名給侍於佛。」<p>梵天言：「誰能供養佛？」<p>答言：「若不起福業，不起無動業者。」<p>梵天言：「誰能見佛？」<p>答言：「若不著肉眼、不著天眼、不著慧眼，是名能見佛。」<p>梵天言：「誰能見法？」<p>答言：「不逆諸因緣法者。」<p>梵天言：「誰能順見諸因緣法？」<p>答言：「不起平等，不見平等所生相者。」<p>梵天言：「誰得真智？」<p>答言：「不生不滅諸漏者。」<p>梵天言：「誰能隨學如來？」<p>答言：「不起、不受、不取、不捨諸法者。」<p>梵天言：「誰名正行？」<p>答言：「不墮三界者。」<p>梵天言：「誰為善人？」<p>答言：「不受後身者。」<p>梵天言：「誰為樂人？」答言：「無我、無我所者。」<p>梵天言：「誰為得脫？」<p>答言：「不壞縛者。」<p>梵天言：「誰為得度？」<p>答言：「不住生死、不住涅槃者。」<p>梵天言：「漏盡比丘盡何事耶？」<p>答言：「若有所盡，不名漏盡。知諸漏空相，隨如是知，名為漏盡。」<p>梵天言：「誰為實語？」<p>答言：「離諸言論道者。」<p>梵天言：「誰為入道？」<p>答言：「凡夫有入聖道行者，知一切有為法無所從來，無所從去，則為入道。」<p>梵天言：「誰能見聖諦？」<p>答言：「無有見聖諦者。所以者何？隨所有見皆為虛妄，無所見者乃名見諦。」<p>梵天言：「不見何法名為見諦？」<p>答言：「不見一切諸見，名為見諦。」<p>梵天言：「是諦當於何求？」<p>答言：「當於四顛倒中求。」<p>梵天言：「何故作如是說？」<p>答言：「求四顛倒，不得淨、不得常、不得樂、不得我；若不得淨是即不淨；若不得常是即無常；若不得樂是即為苦；若不得我是即無我。梵天！一切法空、無我，是為聖諦。若能如是求諦，是人不見苦、不斷集、不證滅、不修道。」<p>梵天言：「云何名修道？」<p>答言：「若不分別是法、是非法，離於二相，名為修道；以是道求一切法不得，是名為道。是道不令人離生死至涅槃。所以者何？不離不至乃名聖道。」<p>爾時有摩訶羅梵天子，名曰等行，問文殊師利：「何謂優婆塞歸依佛、歸依法、歸依僧？」<p>答言：「優婆塞不起二見——不起我見、不起彼見，不起我見、不起佛見，不起我見、不起法見，不起我見、不起僧見——是名歸依佛、歸依法、歸依僧。又優婆塞不以色見佛，不以受、想、行、識見佛，是名歸依佛。優婆塞於法無所分別，亦不行非法，是名歸依法。若優婆塞不離有為法見無為法，不離無為法見有為法，是名歸依僧。又優婆塞不得佛、不得法、不得僧，是名歸依佛、歸依法、歸依僧。」<p>爾時等行菩薩問文殊師利言：「是諸菩薩發菩提心者，為趣何所？」<p>答曰：「趣於虛空。所以者何？阿耨多羅三藐三菩提同虛空故。」<p>等行言：「云何菩薩名發阿耨多羅三藐三菩提心？」<p>答言：「若菩薩知一切發非發，一切法非法，一切眾生非眾生，是名菩薩發阿耨多羅三藐三菩提心。」<p>爾時等行菩薩白佛言：「世尊！所言菩薩，菩薩者為何謂耶？」<p>佛言：「善男子！若菩薩於邪定眾生發大悲心，於正定眾生不見殊異，故言菩薩。所以者何？菩薩不為正定眾生、不為不定眾生故發心，但為度邪定眾生故而起大悲，發阿耨多羅三藐三菩提心，故言菩薩。」<p>（爾時等行菩薩白佛言下，丹為名字義品第十三）爾時菩提菩薩白佛言：「世尊！我等亦樂說所以為菩薩。」<p>佛言：「便說！」<p>菩提菩薩言：「譬如男子、女人受一日戒，無毀無缺；若菩薩如是從初發心乃至成佛，於其中間常修淨行，是名菩薩。」<p>堅意菩薩言：「若菩薩成就深固慈心，是名菩薩。」<p>度眾生菩薩言：「譬如橋船，渡人不倦，無有分別，若心如是，是名菩薩。」<p>斷惡道菩薩言：「若菩薩於諸佛國投足之處，即時一切惡道皆滅，是名菩薩。」<p>觀世音菩薩言：「若菩薩眾生見者，即時畢定於阿耨多羅三藐三菩提；又稱其名者，得免眾苦，是名菩薩。」<p>得大勢菩薩言：「若菩薩所投足處，震動三千大千世界及魔宮殿，是名菩薩。」<p>無疲倦菩薩言：「若恒河沙等劫為一日一夜，以是三十日為一月，十二月為歲；以是歲數，若過百千萬億劫得值一佛；如是於恒河沙等佛所，行諸梵行修集功德，然後受阿耨多羅三藐三菩提記，心不休息無有疲倦，是名菩薩。」<p>導師菩薩言：「若菩薩於墮邪道眾生生大悲心，令入正道不求恩報，是名菩薩。」<p>須彌山菩薩言：「若菩薩於一切法無所分別，如須彌山一於眾色，是名菩薩。」<p>那羅延菩薩言：「若菩薩不為一切煩惱所壞，是名菩薩。」<p>心力菩薩言：「若菩薩以心思惟一切諸法無有錯謬，是名菩薩。」<p>師子遊步自在菩薩言：「若菩薩於諸論中，不怖不畏得深法忍，能使一切外道怖畏，是名菩薩。」<p>不可思議菩薩言：「若菩薩知心相不可思議，無所思惟分別，是名菩薩。」<p>善寂天子言：「若菩薩能於一切天宮中生而無所染，亦不得是無染之法，是名菩薩。」<p>實語菩薩言：「若菩薩有所發言常以真實，乃至夢中亦無妄語，是名菩薩。」<p>喜見菩薩言：「若菩薩能見一切色皆是佛色，是名菩薩。」<p>常慘菩薩言：「若菩薩見墮生死眾生，其心不樂世間諸樂，欲自度己身亦度眾生，是名菩薩。」<p>心無礙菩薩言：「若菩薩於一切煩惱眾魔而不瞋礙，是名菩薩。」<p>常喜根菩薩言：「若菩薩常以善根自滿其願亦滿他願，所作皆辦，是名菩薩。」<p>散疑女菩薩言：「若菩薩於一切法中不生疑悔，是名菩薩。」<p>師子童女菩薩言：「若菩薩無男法、無女法而現種種色身，為成就眾生故，是名菩薩。」<p>寶女菩薩言：「若菩薩於諸寶中不生愛樂，但樂三寶，是名菩薩。」<p>毘舍佉達多優婆夷言：「若菩薩有所得者則無菩提，若不得一切法、不生一切法、不滅一切法，是名菩薩。」<p>跋陀婆羅居士言：「若菩薩眾生聞其名者，畢定於阿耨多羅三藐三菩提，是名菩薩。」<p>寶月童子言：「若菩薩常修童子梵行，乃至不以心念五欲，何況身受！是名菩薩。」<p>忉利天子曼陀羅花香菩薩言：「若菩薩持戒熏心，常流諸善法香，不流餘香，是名菩薩。」<p>作喜菩薩言：「若菩薩喜樂三法，謂供養佛、演說法、教化眾生，是名菩薩。」<p>思益梵天言：「若菩薩所見之法皆是佛法，是名菩薩。」<p>彌勒菩薩言：「若菩薩眾生見者，即得慈心三昧，是名菩薩。」<p>文殊師利法王子言：「若菩薩雖說諸法而不起法相、不起非法相，是名菩薩。」<p>網明菩薩言：「若菩薩光明能滅一切眾生煩惱，是名菩薩。」<p>普花菩薩言：「若菩薩見諸如來滿十方世界，如林花敷，是名菩薩。」如是諸菩薩各各隨所樂說已。<p>爾時佛告等行菩薩：「若菩薩能代一切眾生受諸苦惱，亦復能捨一切福事與諸眾生，是名菩薩。」<p>論寂品第八<p>爾時思益梵天問等行菩薩言：「善男子！汝今以何行為行？」<p>答言：「我以隨一切有為法眾生行為行。」<p>又問：「隨一切有為法眾生以何為行？」<p>答言：「諸佛所行，是隨一切有為法眾生行也。」<p>又問：「諸佛以何為行？」<p>答言：「諸佛以第一義空為行。」<p>又問：「凡夫所行，諸佛亦以是行，有何差別？」<p>等行言：「汝欲令空中有差別耶？」<p>答言：「不也！」<p>等行言：「如來不說一切法空耶？」<p>答言：「然！」<p>「是故，梵天！一切法無有差別，是諸行相亦復如是。所以者何？如來不說諸法有差別也。」<p>爾時思益梵天問文殊師利言：「所言行行，為何謂耶？」<p>答言：「於諸行中有四梵行，是名行處行。若人離四梵行，不名行處行；能行四梵行，是名行處行。梵天！若人成就四梵行，雖於空閑曠野中行，是名行處行；若不成就四梵行，雖於樓殿堂閣、金銀床榻、妙好被褥於此中行，不名行處行，亦復不能善知行處相。」<p>又問：「菩薩以何行知見清淨？」<p>答言：「於諸行中能淨我見。」<p>又問：「若得我實性，即得實知見耶？」<p>答言：「然！若見我實性，即是實知見。譬如國王典金藏人，因已出用，知餘在者。如是，因知我實性，故得實知見。」<p>又問：「云何得我實性？」<p>答言：「若得無我法。所以者何？我畢竟無根本、無決定故。若能如是知者，是名得我實性。」<p>又問：「如我解文殊師利所說義，以見我故即是見佛。所以者何？我性即是佛性。文殊師利！誰能見佛？」<p>答言：「不壞我見者。所以者何？我見即是法見，以法見能見佛。」<p>又問：「頗有無所行名為正行耶？」<p>答言：「有！若不行一切有為法，是名正行。」<p>又問：「云何行名為正行？」<p>答言：「若不為見故行，不為斷、不為證、不為修故行，是名正行。」<p>又問：「慧眼為見何法？」<p>答言：「若有所見，不名慧眼。慧眼不見有為法、不見無為法。所以者何？有為法皆虛妄分別，無虛妄分別是名慧眼；無為法空無所有，過諸眼道，是故慧眼亦不見無為法。」<p>又問：「頗有因緣，正行比丘不得道果耶？」<p>答言：「有！正行中，無道、無果、無行、無得、無有得果差別。梵天！無所得故乃名為得。若有所得，當知是為增上慢人；正行者無增上慢，無增上慢則無行、無得。」<p>又問：「得何法故名為得道？」<p>文殊師利言：「若法不自生、不他生、亦不眾緣生，從本已來常無有生，得是法故說名得道。」<p>又問：「若法不生，為何所得？」<p>答言：「若知法不生即名為得，是故佛說：『若見諸有為法不生相，即入正位。』」<p>又問：「何等名為正位？」<p>答言：「我及涅槃等不作二，是名正位。又行平等故，名為正位。以平等出諸苦惱故，名為正位。入了義中故，名為正位。除一切憶念故，名為正位。」<p>爾時世尊讚文殊師利言：「善哉，善哉！快說此言，誠如所說。」<p>說是法時，七千比丘不受諸法，漏盡，心得解脫。三萬二千諸天遠塵離垢，得法眼淨。十千人離欲得定，二百人發阿耨多羅三藐三菩提心，五百菩薩得無生法忍。<p>爾時思益梵天白佛言：「世尊！是文殊師利法王子能作佛事大饒益眾生。」<p>文殊師利言：「佛出於世，不為益法故出，不為損法故出。」<p>梵天言：「佛豈不滅度無量眾生？仁者亦不利益無量眾生耶？」<p>文殊師利言：「汝欲於無眾生中得眾生耶？」<p>答言：「不也！」<p>「梵天！汝欲得眾生決定相耶？」<p>答言：「不也！」<p>「梵天！汝欲得諸佛有出生相於世間耶？」<p>答言：「不也！」<p>「梵天！何等是眾生為佛所滅度者？」<p>梵天言：「如仁所說義，無生死、無涅槃。」<p>文殊師利言：「如是！諸佛、世尊不得生死、不得涅槃；佛諸弟子得解脫者，亦不得生死、不得涅槃。所以者何？是涅槃是生死，但假名字有言說耳！實無生死往來、滅盡得涅槃。」<p>又問：「誰能信是法耶？」<p>答言：「於諸法中無貪著者。」<p>又問：「若貪著者，於何貪著？」<p>答言：「貪著虛妄。梵天！若貪著是實者，終無增上慢人；以貪著虛妄故，行者知之而不貪著；若不貪著則無有流；若無有流則無往來生死；若無往來生死是則滅度。」<p>又問：「何故說言滅度？」<p>答言：「滅度者，名為眾緣不和合。若無明不和合諸行因緣，則不起諸行；若不起諸行是名為滅，不起相是畢竟滅。得是道故，則無生處，如是名為四聖諦。」<p>（爾時下，丹為如來二事品第五）爾時等行菩薩謂文殊師利言：「如汝所說皆為真實？」<p>答言：「一切言說皆為真實。」<p>又問：「虛妄言說亦真實耶？」<p>答言：「如是！所以者何？是諸言說皆為虛妄，無處無方。若法皆虛妄無處無方，是故一切言說皆是真實。善男子！提婆達語、如來語無異無別。所以者何？一切言說。皆是如來言說，不出如故。一切言說有所說事，皆以無所說故得有所說，是故一切言說皆等，文字同故、文字無念故、文字空故。」<p>等行言：「如來不說凡夫語言、賢聖語言耶？」<p>文殊師利言：「然！以文字說凡夫語言，亦以文字說賢聖語言。如是，善男子！諸文字有分別，是凡夫言說、是賢聖言說耶？」<p>等行答言：「不也！」<p>文殊師利言：「如諸文字無分別，一切賢聖亦無分別，是故賢聖無有言說。所以者何？賢聖不以文字相、不以眾生相、不以法相有所說也。譬如鍾鼓眾緣和合而有音聲，是諸鍾鼓亦無分別；如是諸賢聖善知眾因緣故，於諸言說無貪無礙。」<p>等行言：「如佛所說：『汝等集會當行二事，若說法、若聖默然。』何謂說法？何謂聖默然？」<p>答言：「若說法，不違佛、不違法、不違僧，是名說法。若知法即是佛，離相即是法，無為即是僧，是名聖默然。又，善男子！因四念處有所說，名為說法；於一切法無所憶念，名聖默然。因四正勤有所說，名為說法；以諸法等，不作等、不作不等，名聖默然。因四如意足有所說，名為說法；若不起身、心，名聖默然。因五根、五力有所說，名為說法；若不隨他語有所信，為不取不捨故分別諸法，一心安住，無念念中解一切法，常定性斷一切戲論慧，名聖默然。因七菩提分有所說，名為說法；若常行捨心，無所分別，無增無減，名聖默然。因八聖道分有所說，名為說法；若知說法相如栰喻，不依法、不依非法，名聖默然。善男子！於是三十七助道法若能開解、演說，名為說法；若身證是法，亦不離身見法，亦不離法見身，於是觀中不見二相、不見不二相，如是現前知見而亦不見，名聖默然。又，善男子！若不妄想著我，不妄想著彼，不妄想著法有所說，名為說法；若至不可說相，能離一切言說音聲，得不動處，入離相心，名聖默然。又，善男子！若知一切眾生諸根利鈍而教誨之，名為說法；常入於定心不散亂，名聖默然。」<p>等行言：「如我解文殊師利所說義，一切聲聞、辟支佛無有說法，亦無聖默然。所以者何？不能了知一切眾生諸根利鈍，亦復不能常在於定。文殊師利！若有真實問：『何等是世間說法者？何等是世間聖默然者？』則當為說諸佛是也。所以者何？諸佛善能分別一切眾生諸根利鈍，亦常在定。」<p>佛告文殊師利：「如是，如是！如等行所說，唯諸佛、如來有此二法。」<p>爾時須菩提白佛言：「世尊！我親從佛聞：『汝等集會當行二事，若說法、若聖默然。』世尊！若聲聞不能行者，云何如來勅諸比丘行此二事？」<p>佛告須菩提：「於汝意云何？若聲聞不從他聞，能說法、能聖默然不？」<p>須菩提言：「不也。」<p>「須菩提！是故當知一切聲聞、辟支佛無有說法、無聖默然。」<p>爾時文殊師利謂須菩提言：「長老須菩提！如來了知眾生八萬四千行。汝於此中有智慧，能隨其所應為說法不？」<p>答言：「不也！」<p>「今須菩提能入觀一切眾生心三昧、住是三昧，通達一切眾生心、心所行，自心、他心無所妨礙不？」<p>答言：「不也！」<p>「須菩提！如來於眾生八萬四千行，隨其所應為說法藥。又常住定平等相中心不動搖，而通達一切眾生心心所行。須菩提！是故當知，一切聲聞、辟支佛不及此事。須菩提！或有眾生多婬欲者，以觀淨得解脫，不以不淨——唯佛能知。或有眾生多瞋恚者，以觀過得解脫，不以慈心——唯佛能知。或有眾生多愚癡者，以不共語得解脫，不以說法——唯佛能知。或有眾生等分行者，不以觀淨、不以不淨、不以觀過、不以慈心、不以不共語、不以說法得解脫者，隨其根性以諸法平等而為說法使得解脫——唯佛能知。是故如來於諸說法人中為最第一，禪定人中亦最第一。」<p>爾時須菩提問文殊師利：「若聲聞、辟支佛不能如是說法，不能如是聖默然者，諸菩薩有成就如是功德，能說法、能聖默然不？」<p>答言：「唯佛當知！」<p>於是佛告須菩提：「有三昧名入一切語言心不散亂，若菩薩成就此三昧皆得是功德。」<p>爾時文殊師利謂等行菩薩：「善男子！為眾生八萬四千行故，說八萬四千法藏，名為說法；常在一切滅受、想、行定中，名聖默然。善男子！我若一劫、若減一劫能說是義，是名說法相、是聖默然相，猶不能盡。」<p>於是佛告等行菩薩：「善男子！乃往過去無量無邊不可思議阿僧祇劫，時世有佛號曰普光，劫曰名聞，國名憙見。彼國嚴淨豐樂安隱、天人熾盛，其地皆以眾寶莊嚴，柔軟細滑，生寶蓮花，一切香樹充滿其中，常出妙香。善男子！憙見國土有四百億四天下，一一天下縱廣八萬四千由旬。其中諸城縱廣一由旬，皆以眾寶校飾。一一城者，有一萬五千聚落村邑而圍遶之。一一聚落、村邑無量百千人眾充滿其中。彼時人民所見色像心皆喜悅，無可憎惡，亦悉皆得念佛三昧，是以國土名曰憙見。若他方世界諸來菩薩皆得快樂，餘國不爾。善男子！其普光佛以三乘法為弟子說，亦多樂說如是法音：『汝等比丘當行二事：若說法、若聖默然。』<p>「善男子！爾時上方醫王佛土有二菩薩：一名無盡意，二名益意，來詣普光佛所。頭面禮足，右遶三匝，恭敬合掌，却住一面。時普光佛為二菩薩廣說淨明三昧：『所以名曰淨明三昧者，若菩薩入是三昧，即得解脫一切諸相及煩惱著，亦於一切佛法得淨光明，是故名為淨明三昧。又前際一切法淨、後際一切法淨、現在一切法淨，是三世畢竟淨，無能令不淨，性常淨故，是以說一切諸法性常清淨。何謂諸法性淨？謂一切法空相，離有所得故；一切法無相相，離憶想分別故；一切法無作相，不取不捨、無求無願，畢竟離自性故，是名性常清淨。以是常淨相，知生死性即是涅槃，涅槃性即是一切法性，是故說心性常清淨。善男子！譬如虛空，若受垢污無有是處；心性亦如是，若有垢污無有是處。又如虛空，雖為烟塵、雲霧覆翳，不明不淨，而不能染污虛空之性；設染污者，不可復淨，以虛空實不染污故，還見清淨。凡夫心亦如是，雖邪憶念起諸煩惱，然其心相不可垢污；設垢污者，不可復淨，以心相實不垢污，性常明淨。是故心得解脫。善男子！是名入淨明三昧門。』彼二菩薩聞是三昧，於諸法中得不可思議法光明。<p>「爾時無盡意菩薩白普光佛言：『世尊！我等已聞入淨明三昧門。當以何行，行此法門？』佛告無盡意：『善男子！汝等當行二行：若說法、若聖默然。』時二菩薩從佛受教，頭面禮佛足，遶三匝而出，趣一園林，自以神力化作寶樓於中修行。<p>「時有梵天，名曰妙光，與七萬二千梵俱，來至其所，頭面禮足，問二菩薩：『善男子！普光如來說言：「汝等比丘集會當行二事：若說法、若聖默然。」善男子！何謂說法？何謂聖默然？』二菩薩言：『汝今善聽，我當少說，唯有如來乃通達耳！』於是二菩薩以二句義為諸梵眾廣分別說。時七萬二千梵皆得無生法忍，妙光梵天得普光明三昧。<p>「是二菩薩於七萬六千歲以無礙辯力答其所問，不懈不息分別二句，互相問答而不窮盡。於是普光佛在虛空中作如是言：『善男子！勿於文字言說而起諍訟！凡諸言說，皆空、如響，如所問，答亦如是。汝等二人皆得無礙辯才及無盡陀羅尼，若於一劫、若百劫，說此二句辯不可盡。善男子！佛法是寂滅相第一之義，此中無有文字，不可得說；諸所言說皆無義利。是故汝等當隨此義，勿隨文字。』是二菩薩聞佛教已，默然而止。」<p>佛告等行：「以是當知，菩薩若以辯才說法，於百千萬劫若過百千萬劫不可窮盡。」又告等行：「於意云何，彼二菩薩豈異人乎？勿造斯觀！無盡意者今文殊師利是，益意菩薩者今汝身是，妙光梵天者今思益梵天是。」<p>仂行品第九（丹無此品，幅末爾時文殊師利下，為得聖道品第十六（夾註幅末當今本紙左十九行））<p>爾時等行菩薩白佛言：「未曾有也。世尊！諸佛菩提為大饒益。如所說行精進眾生。世尊！其懈怠不能如說行者，雖值百千萬佛無能為也，當知從勤精進得出菩提。」<p>爾時文殊師利謂等行菩薩：「善男子！汝知菩薩云何行，名勤精進？」<p>答言：「若菩薩能得聖道，名勤精進。」<p>又問：「云何行能得聖道？」<p>答曰：「若於諸法無所分別，如是行者能得聖道。」<p>又問：「云何名得聖道已？」<p>答曰：「若行者於平等中見諸法平等，是名得聖道已。」<p>又問：「平等可得見耶？」<p>答言：「不也。所以者何？若平等可見則非平等。」<p>思益梵天謂文殊師利：「若行者於平等中不見諸法，是名得聖道已。」<p>文殊師利言：「何故不見？」<p>思益言：「離二相故不見，不見即是正見。」<p>又問：「誰能正見世間？」<p>答言：「不壞世間相者。」<p>又問：「云何為不壞世間相？」<p>答言：「色、如無別無異，受想行識、如無別無異。若行者見五陰平等如相，是名正見世間。」<p>又問：「何等是世間相？」<p>答言：「滅盡是世間相。」<p>又問：「滅盡相復可盡耶？」<p>答言：「滅盡相者不可盡也。」<p>又問：「何故說言：『世間是滅盡相』？」<p>答言：「世間畢竟盡相，是相不可盡。所以者何？已盡者，不復盡也。」<p>又問：「佛不說一切有為法是盡相耶？」<p>答言：「世間是盡相，終不可盡。是故，佛說一切有為法是盡相。」<p>又問：「何故數名有為法？」<p>答言：「以盡相故，名有為法。」<p>又問：「有為法者為住何所？」<p>答言：「無為性中住。」<p>又問：「有為法、無為法有何差別？」<p>答言：「有為法、無為法，文字言說有差別耳！所以者何？以文字言說，言是有為、是無為。若求有為、無為實相，則無差別，以實相無差別故。」<p>又問：「何等是諸法實相義？」<p>答言：「一切法平等無有差別，是諸法實相義。」<p>又問：「何等為義？」<p>答言：「以文字說，令人得解，故名為義。所以者何？實相義者，不如文字所說。諸佛雖以文字有所言說，而於實相無所增減。文殊師利！一切言說皆非言說，是故佛語名不可說，諸佛不可以言相說故。」<p>又問：「云何得說佛相？」<p>答言：「諸佛、如來不可以色身說相，不可以三十二相說相，不可以諸功德法說相。」<p>又問：「諸佛可離色身、三十二相、諸功德法而說相耶？」<p>答言：「不也！所以者何？色身如、三十二相如、諸功德法如；諸佛不即是如，亦不離如，如是可說佛相，不失如故。」<p>又問：「諸佛、世尊得何等故，號名為佛？」<p>答言：「諸佛、世尊通達諸法性相如故，說名如來、正遍知者。」<p>志大乘品第十（丹大乘行品第十七）<p>於是等行菩薩白佛言：「世尊！何謂菩薩發行大乘？」<p>爾時世尊以偈答言：「菩薩不壞色，發行菩提心，知色即菩提，是名行菩提。如色菩提然，等入於如相，不壞諸法性，是名行菩提。不壞諸法性，則為菩提義，是菩提義中，亦無有菩提，正行第一義，是名行菩提。愚於陰界入，而欲求菩提，陰界入即是，離是無菩提，若有諸菩薩，於上中下法，不取亦不捨，是名行菩提。若法及非法，不分別為二，亦不得不二，是名行菩提。若二則有為，非二則無為，離是二邊者，是名行菩提。是人過凡夫，亦不入法位，未得果而聖，是世間福田，行於世間法，處中如蓮華，遵修最上道，是名行菩提。世間所行處，悉於是中行，世間所貪著，於中得解脫。菩薩無所畏，不沒生死淵，無憂無疲惓，而行菩提道。斯人能善知，法性真實相，是故不分別，是法是非法。行於佛道時，無法可捨離，亦無法可受，是名菩提相。一切法無相，猶若如虛空，終不作是念，是相是可相。善知世所行，遍知方便力，能充滿一切，眾生之所願。常住於平等，護持佛正法，一切無所念，是則如來法。若有佛無佛，是法常住世，能通達此相，是名護持法。諸法之實相，了達知其義，安住於此中，而為人演說。行於甚深法，魔所不能測，是人於諸法，無所貪著故。願求諸佛慧，亦不著願求，是慧於十方，求之不可得。諸佛慧無礙，不著法非法，若能不著此，究竟得佛道。其諸樂善人，布施轉高尊，捨一切所有，而心不傾動。諸法不可捨，亦復不可取，一切世間法，根本不可得。能知一切法，非施非捨相，是名大施主，於法無所見。是等諸菩薩，不計我我所，是故行施時，不生貪惜心。諸所有布施，皆迴向佛道，布施及菩提，不住是二相。無作無起戒，常住於此中，亦不作是念，我住是持戒。智者知戒相，不生亦不作，是故戒清淨，猶若如虛空。觀身如鏡像，言說如響聲，心則如幻化，不以戒自高。其心常柔軟，安處寂滅性，悉除一切惡，通達於善法。持戒及毀戒，不得此二相，如是見法性，則持無漏戒。已度忍辱岸，能忍一切惡，於諸眾生類，其心常平等。諸法念念滅，其性常不住，於中無罵辱，亦無有恭敬。若節節解身，其心終不動，知心不在內，亦復不在外。身怨及刀杖，皆從四大起，於地水火風，未曾有傷損。通達於此事，常行忍辱法，菩薩行如是，眾生不能動。勇猛勤精進，堅住於大乘，是人於身心，而無所依止。雖知生死本，其際不可得，為諸眾生故，莊嚴大誓願。法無決定生，何許有滅相，本際不可得，為顛倒故說。法性不可議，常住於世間，若能知如是，不生亦不滅。菩薩念眾生，不解是法相，為之勤精進，令得離顛倒。諸佛常不得，眾生決定相，而彼弘本願，當觀精進力。思惟一切法，知皆如幻化，不得堅牢相，觀之如虛空。從虛妄分別，貪著生苦惱，為斯開法門，令得入涅槃。為彼行精進，而不壞於法，離法非法故，常行真精進。是等行遠離，了達無諍定，獨處無憒閙，常畏於生死。樂住於閑居，猶如犀一角，遊戲諸禪定，明達諸神通。心常住平等，處空閑聚落，威儀無變異，恒樂於禪定。信解常定法，及寂滅無漏，其心得解脫，故說常定者。自住平等法，以此導眾生，不違平等行，故說常定者。志念常堅固，不忘菩提心，亦能化眾生，故說常定者。常念於諸佛，真實法性身，遠離色身相，故說常定者。常修念於法，如諸法實相，亦無有憶念，故說常定者。常修念於僧，僧即是無為，離數及非數，常入如是者，悉見十方佛，一切眾生類，而於眼色中，終不生二相。諸佛所說法，一切能聽受，而於耳聲中，亦不生二相。能於一心中，知諸眾生心，自心及彼心，此二不分別。憶念過去世，如恒河沙劫，是先及是後，亦復不分別。能至無量土，現諸神通力，而於身心中，無有疲倦想。分別知諸法，樂說辯無盡，於無央數劫，開示法性相。智慧度彼岸，善解陰界入，常為眾生說，無取無戲論。善知因緣法，遠離二邊相，知是煩惱因，亦知是淨因。信解因緣法，則無諸邪見，法皆屬因緣，無有定根本。我見與佛見，空見生死見，涅槃之見等，皆無是諸見。無量智慧光，知諸法實相，無闇無障礙，是行菩提道。是乘名大乘，不可思議乘，悉容受眾生，猶不盡其量。一切諸乘中，是乘為第一，如是大乘者，能出生餘乘。餘乘有限量，不能受一切，唯此無上乘，能悉受眾生。若行此無量，虛空之大乘，於一切眾生，無有慳悋心。虛空無有量，亦無有形色，大乘亦如是，無量無障礙。若一切眾生，乘於此大乘，當觀是乘相，寬博多所容。無量無數劫，說大乘功德，及乘此乘者，不可得窮盡。若人聞是經，乃至持一偈，永脫於諸難，得到安隱處。敬念此經者，捨是身已後，終不墮惡道，常生天人中。於後惡世時，若得聞是經，我皆與授記，究竟成佛道。若住此經者，佛法在是人，是人在佛法，亦能轉法輪。若人持是經，能轉無量劫，生死諸往來，得近於佛道。若能持是經，精進大智慧，是名極勇猛，能破魔軍眾。我於燃燈佛，住忍得受記，若有樂是經，我授記亦然。若人於佛後，能解說是經，佛雖不在世，為能作佛事。」<p>佛說是偈時，五千天子皆發阿耨多羅三藐三菩提心；二千菩薩得無生法忍；十千比丘不受諸法，漏盡，心得解脫；三萬二千人遠塵離垢，於諸法中得法眼淨。<p>行道品第十一（丹發菩提心品第十八）<p>爾時文殊師利法王子白佛言：「世尊！如我解佛所說義，若有人發菩提願，是為邪願。所以者何？諸有所得悉皆是邪。若計得菩提而發願者，是人諸所作行皆為是邪。所以者何？菩提不在欲界，不在色界，不在無色界，菩提無有住處，不應發願。世尊！譬如有人願得虛空，寧得虛空不？」<p>佛言：「不也！」<p>「世尊！菩薩亦復如是，發同虛空相菩提之願，即是發虛空願，菩提出過三世非是受相，不可願也。若菩薩起二相發菩提心，作是念：『生死與菩提異，邪見與菩提異，涅槃與菩提異。』是則不行菩提道也。」<p>爾時思益梵天謂文殊師利：「菩薩云何行名菩提行？」答言：「若菩薩行一切法，而於法無所行，是名行菩提行。所以者何？出過一切所行是行菩提。」<p>又問：「云何出過一切所行是行菩提？」<p>答言：「離眼、耳、鼻、舌、身、意諸緣相，是名出過一切所行。」<p>又問：「出過有何義？」<p>答言：「不出過平等。所以者何？一切法平等即是菩提。」<p>又問：「云何是發菩提願？」<p>答言：「當如菩提。」<p>又問：「云何為菩提？」<p>答言：「菩提非過去、非未來、非現在，是故菩薩應以三世清淨心發菩提願。梵天！如過去、未來、現在法，從本以來常不生，不生故不可說，如是發願，無所發願，是發一切願。所以者何？以是行道能得薩婆若。」<p>又問：「何故說言薩婆若？」<p>答言：「悉知一切真智慧故，名薩婆若。」<p>又問：「何等是真智慧？」<p>答言：「無變異相。如眾生無變異相，真智慧亦無變異相。」<p>又問：「云何是眾生相？」<p>答言：「假名字、畢竟離，是眾生相，如是相則無變異若。眾生與菩提異是為變異，如菩提相，眾生亦爾，是故無變異。菩提不可以餘道得，但以我平等故菩提平等，眾生性平等無我故，如是可得菩提。是故菩提無有變異。所以者何？如虛空無變異相，一切諸法亦無變異相。」<p>爾時思益梵天謂文殊師利：「如來是實語者，能說如是法。」<p>文殊師利言：「如來於法無所說。何以故？如來尚不得諸法，何況說法！」<p>思益言：「如來豈不說諸法——是世間、是出世間，是有為、是無為耶？」<p>文殊師利言：「於汝意云何？是虛空可說、可分別不？」<p>思益言：「不也！」<p>文殊師利言：「今說虛空名字，以所說故有生有滅耶？」<p>思益言：「不也！」<p>文殊師利言：「如來說法亦復如是，不以說故諸法有生有滅，如此說法是不可說相，亦以此法有所教誨，是無所教誨。所以者何？如說法性、不說法性亦如是。是故說一切法住於如中，是如亦無所住。」
。
<juan>思益梵天所問經卷第四<p>姚秦龜茲國三藏鳩摩羅什譯<p>稱歎品第十二（丹無此品名）<p>爾時釋、梵、四天王俱在會中，即以天花散於佛上而作是言：「世尊！若善男子、善女人聞文殊師利說是法，有信解者，當知是人能破魔怨。所以者何？文殊師利今所說法，能破一切邪見妄想。世尊！若善男子、善女人聞是法不驚不怖，當知是人不從小功德來。若是經所在之處，當知此處則為諸佛擁護受用。若聞是經處，當知此處轉於法輪。是經在所住處——聚落、村邑、山林、曠野、塔寺、僧坊、經行之處——諸魔、外道、貪著之人不能侵嬈。世尊！若人多供養過去諸佛，乃能得聞如是經典。世尊！我等於此經中得智慧光明，而不能得報佛及文殊師利、思益梵天之恩。世尊！我等所從聞經，於是法師生世尊想；我等常當隨侍說是經者，此善男子常為諸天之所擁護。若人書寫是經，讀誦、解說時，無量諸天為聽法故來至其所。」<p>詠德品第十三（丹無此品名）<p>爾時世尊讚釋、梵、四天王等大眾言：「善哉，善哉！如汝所說，若三千大千世界滿中珍寶以為一分，聞是經者所得功德以為一分，福勝於彼。置是三千大千世界，若恒河沙等十方世界滿中珍寶，聞是經者所得功德復勝於彼。諸善男子！若欲得功德者當聽是經，欲得身色端正，欲得財富，欲得眷屬，欲得自在，欲得具足天樂人樂，欲得名稱，欲得多聞、憶念堅固、正行威儀、戒定智慧、解達經書，欲得善知識，欲得三明六通，欲得一切善法，欲得阿耨多羅三藐三菩提，欲得與一切眾生樂具，欲得涅槃者，當聽是經，受持、讀誦，如法修行，廣為人說。諸善男子！若行是經者，我不見其人不得如此具足快樂。<p>「諸善男子！我今語汝，若人所從聞是經處，若和上、若阿闍梨，我不見世間供養之具能報其恩。是法出於世間，世間供養所不能報；是法度於世間，世間財物所不能報；是法無染，染污之物所不能報。諸善男子！是法餘無能報，惟有一事——如說修行。若人於此法中能如說行者，是名能報師恩，亦為恭敬於師，淨畢報恩；是名不空食人信施；是名順如來語、順如來教；是名越渡諸流；是名過諸險道；是名建立勝幢；是名能破敵陣；是名師子之王，無所畏故；是名象王，心柔軟故；是名牛王，外道論師無能壞故；是名醫王，能療一切眾生病故；是名無所驚怖，能說甚深法故；是名能具足捨，捨諸煩惱故；是名持清淨戒，究盡善法故；是名得大忍辱，離我、我所故；是名大精進力，於無量劫心無倦故；是名具足禪定，常念繫心住一處故；是名有大智慧，善解言說諸章句故；是名有大威德，以無量福莊嚴身相故；是名有大威德，能蔽日月諸光明故；是名大力，持佛十力故；是名大雲，能震法雷故；是名大雨，能滅煩惱塵故；是名為舍，至涅槃故；是名大救，救生死畏故；是名燈明，離無明闇故；是名歸趣，魔所怖者之所依故；是名眾生究竟之道；是名得位，坐道場故；是名已得法眼；是名見諸法如；是名知空法相；是名安住大悲；是名安立大慈；是名不捨一切眾生；是名背於小乘；是名向於大乘；是名除捨顛倒；是名至於平等；是名入於法位；是名安住道場；是名破壞諸魔；是名轉於法輪。諸善男子！我若一劫、若減一劫，稱揚、讚歎說是如說修行功德不可窮盡，如來之辯亦不可盡。」<p>等行品第十四（丹無此品名）<p>爾時會中有天子，名不退轉，白佛言：「世尊！所說隨法行，隨法行者為何謂耶？」佛告天子：「隨法行者，不行一切法。所以者何？若不行諸法，則不分別是正是邪。如是行者則不行善、不行不善，不行有漏、不行無漏，不行世間、不行出世間，不行有為、不行無為，不行生死、不行涅槃，是名隨法行；若起法相者，是則不名隨法行也。若念言：『我行是法。』是則戲論、不隨法行；若不受一切法，則隨法行；於一切法無憶念、無分別、無所行，是名隨法行。」<p>爾時不退轉天子白佛言：「世尊！若能如是隨法行者，是人畢竟不復邪行。所以者何？正行者名為畢竟。住邪道者無隨法行，住正道者有隨法行。世尊！行正行者，無有邪法。所以者何？諸法平等無差別故。」<p>爾時思益梵天謂不退轉天子：「汝於此中隨法行不？」<p>答言：「若世尊所說法中有二相者，我當行隨法行；今以無二相是隨法行，於中行者及所行法俱不可得。梵天！我以不二法行隨法行，離諸分別故如，諸法如行，是名隨法行。」<p>思益言：「汝未曾見此佛土耶？」<p>天子言：「此佛土亦未曾見我。」<p>思益言：「此佛土不能思惟、分別見與不見。」<p>天子言：「我亦不思惟、分別曾於佛土見與不見。」<p>思益言：「何人未見能見？」<p>答言：「一切凡夫未見聖法位。若能入者，是為先所未見而見；是法位相非眼所見，非耳、鼻、舌、身、意、識所知；但應隨如相——見如、眼如、乃至意如，法位如亦如是。若能如是見者，是名正見。」<p>授不退轉天子記品第十五（丹師子吼品第十九）<p>爾時釋提桓因白佛言：「世尊！譬如賈客主入於寶洲，其人所見皆是寶物。如是成就不可思議功德者，有所樂說皆是法寶，所樂說者皆是實際。所樂說者，於諸法中無所貪著，不著彼我。所樂說者，皆是真實無有顛倒。所樂說者，過去際空，未來際不可得，現在際不起見。所樂說者，不信解者得信解，信解者得解脫。所樂說者，破增上慢；無增上慢者自說所作已辦。所樂說者，魔不得便，所聽法者超度魔事。所樂說者，未生善法令生，已生善法令得增長。所樂說者，已生諸煩惱令斷，未生諸煩惱令不生。所樂說者，未大莊嚴者令大莊嚴，已大莊嚴者令不退轉。所樂說者，不斷滅諸法而護佛法。世尊！以是樂說，能降伏一切外道。所以者何？一切野干不能於師子王前自現其身，況聞其吼。世尊！一切外道諸論議師不能堪忍無上師子之吼，亦復如是。」（八幅爾時佛告下，丹為梵行牢強精進品第二十）。<p>爾時不退轉天子謂釋提桓因：「憍尸迦！所言師子吼，師子吼者為何謂耶？」<p>答言：「若行者說法無所貪著，是名師子吼。若行者貪著所見而有所說，是野干鳴，不名師子吼，起諸邪見故。天子！汝當復說所以為師子吼者？」<p>天子言：「憍尸迦！有所說法，乃至如來尚不貪著，何況餘法，是名師子吼。又，憍尸迦！如說修行名師子吼，決定說法名師子吼，說法無畏名師子吼。又，憍尸迦！若行者為不生、不滅、不出故說法，名師子吼。若為無垢、無淨、無合、無散故說法，名師子吼。又，憍尸迦！師子吼名決定說一切法無我、無眾生；師子吼名決定說諸法空；師子吼名守護法故而有所說；師子吼名作是願言：『我當作佛，滅一切眾生苦惱。』；師子吼名於清淨所須物中少欲知足；師子吼名常能不捨阿蘭若住處；師子吼名行施唱導；師子吼名不捨持戒；師子吼名等心怨親；師子吼名常行精進不捨本願；師子吼名能除煩惱；師子吼名以智慧善知所行。」<p>說是師子吼法時，三千大千世界六種震動，百千伎樂不鼓自鳴，其大光明普照天地。百千諸天踊躍歡喜言：「我等聞不退轉天子說師子吼法，於閻浮提再見轉法輪。」<p>時佛微笑。諸佛常法，若微笑時，若干百千種青、黃、赤、白、紅、紫等光，從口中出普照無量無邊世界，上過梵世蔽日月光，還繞身三匝，從頂相入。於是思益梵天向佛合掌，以偈讚曰：「度一切慧最勝尊，悉知三世眾生行，智慧功德及解脫，唯願演說笑因緣。佛慧無量無障礙，聲聞緣覺所不及，知眾生心隨意說，願最上尊說笑緣。佛光可樂淨無穢，普照天人蔽日月，須彌鐵圍及眾山，願無比尊說笑緣。大聖寂然離瞋恨，天人瞻仰無厭足，一切皆蒙得快樂，願為分別笑因緣。通達諸法空無我，水沫雲露夢所見，水中月影虛空相，願以妙音說笑緣。離分別想諸邪見，了空無相及無作，常樂禪定寂然法，願說放此淨光緣。不著文字言音聲，說不依法及眾生，彼各自謂為我說，願神通智說笑緣。佛為醫王滅眾病，那羅延力救世者，趣舍燈明究竟道，天人供養說笑緣。」<p>爾時佛告思益梵天：「汝見是不退轉天子不？」<p>「唯然，已見！」<p>「梵天！此不退轉天子從今已後，過三百二十萬阿僧祇劫當得作佛，號須彌燈王如來、應供、正遍知、明行足、善逝、世間解、無上士、調御丈夫、天人師、佛、世尊，世界名妙化，劫名梵歎。其佛國土以閻浮檀金琉璃為地，純以菩薩為僧，無諸魔怨。所須之物應念即至，佛壽無量不可計數。」<p>於是思益梵天謂不退轉天子：「如來今已授仁者記。」<p>天子言：「梵天！如與如、法性受記、與我受記亦復如是。」<p>思益言：「如、法性不可授記。」<p>天子言：「如、法性不可授記者，當知一切菩薩受記亦復如是。」<p>思益言：「若如來不與汝記，汝於過去諸佛所則為空住梵行。」<p>天子言：「若無所住是住梵行。」<p>思益言：「云何無住而住梵行？」<p>答言：「若不住欲界、不住色界、不住無色界，是住梵行。又，梵天！若行者不住我、不住眾生、不住壽命者、不住人者，是住梵行。以要言之，若不住法、不住非法，是住梵行。」<p>又問：「梵行者有何義？」<p>答言：「住不二道，是梵行義！」<p>又問：「住不二道，為住何所？」<p>答言：「住不二道，是即不住一切諸法。所以者何？眾賢聖無所住、不取於法，能度諸流。」<p>又問：「云何為修道？」<p>答言：「不墮有，不墮無，亦不分別是有、是無。習如是者，名為修道。」<p>又問：「以何法修道？」<p>答言：「不以見、聞、覺、知法，不以得、不以證，於一切法無相、無示，名為修道。」<p>又問：「何謂菩薩牢強精進？」<p>答言：「若菩薩於諸法不見一相、不見異相，是名菩薩牢強精進大莊嚴也。於諸法不壞法性故，於諸法無著、無斷、無增、無減，不見垢淨，出於法性，是名菩薩第一精進，所謂身無所起、心無所起。」<p>於是世尊讚不退轉天子：「善哉，善哉！」讚已，語思益梵天言：「如此天子所說：『身無所起、心無所起，是為第一牢強精進。』梵天！我念宿世一切所行牢強精進，持戒頭陀，於諸師長供養恭敬，在空閑處專精行道，讀誦多聞，愍念眾生，給其所須；一切難行苦行慇懃精進，而過去諸佛不見授阿耨多羅三藐三菩提記。所以者何？我住身、口、心，起精進相故。梵天！我後得如天子所說牢強精進故，然燈佛授我記言：『汝於來世當得作佛，號釋迦牟尼。』是故，梵天！若菩薩疾欲受記，應當修習如是牢強精進，謂於諸法不起精進相。」<p>「世尊！何等是不起相精進？」<p>佛言：「三世等空精進，是名不起相精進。」<p>「世尊！云何為三世等空精進？」<p>佛言：「過去心已滅，未來心未至，現在心無住；若法滅不復更起，若未至即無生相，若無住即住實相。又實相亦無有生，若法無生則無去、來、今，若無去、來、今者則從本已來性常不生，是名三世等空精進，能令菩薩疾得受記。<p>「梵天！菩薩成就如是法忍者，能了達一切法無所捨，是名檀波羅蜜；了達一切法無漏，是名尸波羅蜜；了達一切法無傷，是名羼提波羅蜜；了達一切法無所起，是名毘梨耶波羅蜜；了達一切法平等，是名禪波羅蜜；了達一切法無所分別，是名般若波羅蜜。若菩薩如是了達，則於諸法無增無減、無正無邪。是菩薩雖布施，不求果報；雖持戒，無所貪著；雖忍辱，知內外空；雖精進，知無起相；雖禪定，無所依止；雖行慧，無所取相。<p>「梵天！菩薩成就如是法忍，雖示現一切所行，而無所染污。是人得世間平等相，不為利衰、毀譽、稱譏、苦樂之所傾動，出過一切世間法故；不自高、不自下、不喜不慼、不動不逸、無二心、離諸緣，得無二法；為墮見二法眾生起大悲心，為其受身而教化之。梵天！是名第一牢強精進，所謂得無我、空、法忍，而於眾生起大悲心，為之受身。」<p>說是牢強精進相時，八千菩薩得無生法忍，佛為受記，皆當得阿耨多羅三藐三菩提，各於異土得成佛道，皆同一號，號堅精進。<p>爾時大迦葉白佛言：「世尊！譬如諸大龍，若欲雨時，雨於大海；此諸菩薩亦復如是，以大法雨雨菩薩心。」<p>佛言：「迦葉！如汝所說，諸大龍王所以不雨閻浮提者，非有悋也，但以其地不堪受故。所以者何？大龍所雨，澍如車軸。若其雨者，是閻浮提及城邑、聚落、山林、陂池，悉皆漂流如漂棗葉，是故大龍不雨大雨於閻浮提。如是，迦葉！此諸菩薩所以不雨法雨於餘眾生者，亦無悋心，以其器不堪受如是等法。是故此諸菩薩但於甚深智慧無量大海菩薩心中，雨如是等不可思議無上法雨。<p>「迦葉！又如大海，堪受大雨，澍如車軸，不增不減；此諸菩薩亦復如是，若於一劫、若復百劫，若聽、若說，其法湛然，不增不減。<p>「迦葉！又如大海，百川眾流入其中者，同一鹹味；此諸菩薩亦復如是，聞種種法、種種論議，皆能信解為一空味。（前幅爾時大迦葉下丹本為海喻品第二十一）<p>「迦葉！又如大海，澄淨無垢，濁水流入即皆清潔；此諸菩薩亦復如是，淨諸結恨塵勞之垢。<p>「迦葉！又如大海，甚深無底；此諸菩薩亦復如是，能思惟入無量法，故名為甚深，一切聲聞、辟支佛不能測，故名為無底。<p>「迦葉！又如大海，集無量水；此諸菩薩亦復如是，集無量法、無量智慧，是故說諸菩薩心如大海。<p>「迦葉！又如大海，積聚種種無量珍寶；此諸菩薩亦復如是，入種種法門，集諸法寶，種種行道，出生無量法寶之聚。<p>「迦葉！又如大海，有三種寶：一者少價、二者有價、三者無價；此諸菩薩所可說法亦復如是，隨諸眾生根之利鈍令得解脫——有以小乘而得解脫，有以中乘而得解脫，有以大乘而得解脫。<p>「迦葉！又如大海，漸漸轉深；此諸菩薩亦復如是，向薩婆若漸漸轉深。<p>「迦葉！又如大海，不宿死屍；此諸菩薩亦復如是，不宿聲聞、辟支佛心，亦不宿慳貪、毀戒、瞋恚、懈怠、亂念、愚癡之心，亦不宿我、人、眾生之見。<p>「迦葉！又如劫盡燒時，諸小陂池、江河、泉源在前枯竭，然後大海乃當消盡；正法滅時亦復如是，諸行小道正法先盡，然後菩薩大海之心正法乃滅。迦葉！此諸菩薩寧失身命不捨正法。汝謂菩薩失正法耶？勿造斯觀。迦葉！如彼大海有金剛珠，名集諸寶，乃至七日出時，火至梵世，而此寶珠不燒不失，轉至他方大海之中。若是寶珠在此世界，世界燒者無有是處；此諸菩薩亦復如是，正法滅時，七邪法出，爾乃至於他方世界。何等七？一者，外道論；二者，惡知識；三者，邪用道法；四者，互相惱亂；五者，入邪見棘林；六者，不修福德；七者，無有得道。此七惡出時，是諸菩薩知諸眾生不可得度，爾乃至於他方佛國，不離見佛、聞法、教化眾生、增長善根。<p>「迦葉！又如大海，為無量眾生之所依止；此諸菩薩亦復如是，眾生依止得三種樂：人樂、天樂、涅槃之樂。<p>「迦葉！又如大海，鹹不可飲；此諸菩薩亦復如是，諸魔外道不能吞滅。」<p>於是大迦葉白佛言：「世尊！大海雖深尚可測量，此諸菩薩不可測也。」<p>佛告迦葉：「三千大千世界微塵猶可數知，此諸菩薩功德無量不可數也。」<p>爾時世尊欲重宣此事，而說偈言：「譬如大海能悉受，一切眾水無滿時，此諸菩薩亦如是，常求法利無厭足。又如大海納眾流，一切悉歸無損益，此諸菩薩亦如是，聽受深法無增減。又如大海不受濁，濁水流入悉清淨，此諸菩薩亦如是，不受一切煩惱垢。又如大海無涯底，此諸菩薩亦如是，功德智慧無有量，一切眾生不能測。又如大海無別異，百川流入皆一味，此諸菩薩亦如是，所聽受法同一相。又如大海所以成，非但為一眾生故，此諸菩薩亦如是，普為一切發道心。如海寶珠名集寶，因是寶故有眾寶，菩薩寶聚亦如是，從菩薩寶出諸寶。如大海出三種寶，而此大海無分別，菩薩說法亦如是，三乘度人無彼此。又如大海漸漸深，此諸菩薩亦如是，為眾生故修功德，迴向甚深薩婆若。又如大海不宿屍，此諸菩薩亦如是，發清淨心菩提願，不宿聲聞煩惱心。如大海有堅牢寶，其寶名曰集諸寶，劫盡燒時終不燒，轉至他方諸佛國。正法滅時亦如是，堅精進者能持法，知諸眾生不可度，轉至他方諸佛所。三千世界欲壞時，火劫將起燒天地，百川眾流在前涸，爾時水王於後竭。行小道者亦如是，法欲盡時在前滅，菩薩勇猛不惜身，護持正法後乃盡。若佛在世滅度後，是心中法寶不滅，深心清淨住是法，以此善法修行道。百千眾生依止海，海成非為一眾生，菩薩發心亦如是，為度一切眾生故。十方世界諸大海，猶尚可得測其量，是諸菩薩所行道，聲聞緣覺不能測。迦葉當知諸菩薩，勇猛精進迴向心，願欲作佛度眾生，尚無與等何況勝？是德寶聚如大海，是可供養良福田，是為最上大醫王，能療一切眾生病。是世歸依作救護，洲渚燈明究竟道，能與世間無明眼，得眼則能服甘露。是為世間諸法王，是為帝釋決斷智，是為梵王行四禪，是為能轉梵法輪。是為大智導世師，示諸邪徑正真道，是為勇猛能破魔，是為清淨除惱穢。是修白法如滿月，光明高顯猶如日，智慧超出如須彌，猶如密雲雨甘露。是無所畏如師子，是心調柔如象王，是則譬如金剛山，一切外道不能壞。是則清淨猶如水，是有威猛如大火，是則如風無障礙，是則如地無能動。是拔憍慢我根等，是如藥樹無分別，是持淨戒如蓮華，是於世法無所染。是如優曇鉢羅華，千萬億劫時一出，是為知報佛之恩，是為不斷諸佛種。是為精進行大悲，是用慈喜而超出，是能捨離五欲心，是常求佛法寶財。是行布施為最勝，是持淨戒無等侶，是忍辱健無疇匹，是勤精進無厭倦，是行禪定具神通，能至無量諸佛土，常見諸佛聽受法，如其所聞為人說。是知眾生所行道，隨其性欲根利鈍，是名善知方便力，是然慧燈得濟處。是能善知一切法，皆從和合因緣生，是能決了因緣相，離於我見樂平等。是能正觀於諸法，為從何來至何所，善知諸法無去來，常住法性而不動。是見有為法皆空，增益大悲濟眾生，眾生妄想起眾苦，為欲度故修行道。凡夫分別我我所，行於種種諸邪見，是能曉了法實相，為斷諸見講說法。無常為常不清淨，無我謂我苦為樂，凡夫顛倒貪著故，生死前際不可知。是能知此從顛倒，無我無人無眾生，我當如是修正道，無常我樂及不淨。迦葉當知此菩薩，我所稱讚諸功德，於其所行不可盡，猶如大地舉一塵。若發菩提心不退，三千大千供養具，若復有供過於是，悉應供養如是人。若人發心願作佛，是則恭敬供養我，於諸去來現在佛，亦皆恭敬供養已。」<p>建立法品第十六（丹天子授記品第二十二）<p>爾時思益梵天謂文殊師利法王子：「當請如來護念斯經，於後末世五百歲時令廣流布。」<p>文殊師利言：「於意云何？佛於是經，有法、有說、有示、可護念不？」<p>思益言：「不也。」<p>「梵天！是故當知，一切法無說、無示、無有護念，是法終不可滅、不可護念。若欲護此法者，為欲護念虛空。梵天！菩薩若言：『欲有所受法』者，即非法言。所以者何？出過一切言論。是名菩薩樂無諍訟。梵天！若有菩薩於此眾中作是念：『今說是法』，當知是人即非聽法。所以者何？不聽法者乃為聽法。」<p>梵天言：「何故說不聽法者乃為聽法？」<p>文殊師利言：「眼、耳、鼻、舌、身、意不漏，是聽法也。所以者何？若於內六入不漏，色聲香味觸法中乃為聽法。」<p>爾時會中三萬二千天子、五百比丘、三百比丘尼、八百優婆塞、八百優婆夷，聞文殊師利所說，皆得無生法忍；得是忍已作是言：「如是，如是！文殊師利！如仁者所說，不聽法者乃為聽法。」<p>爾時思益梵天問得忍諸菩薩言：「汝等豈不聽是經耶？」<p>諸菩薩言：「如我等聽，以不聽為聽。」<p>又問：「汝等云何知是法耶？」<p>答言：「以不知為知。」<p>又問：「汝等得何等故名為得忍？」<p>答言：「以一切法不可得故，我等名為得忍。」<p>思益言：「云何隨是法行？」<p>答言：「以不隨行故隨行。」<p>又問：「汝等於此法中明了通達耶？」<p>答言：「一切諸法皆明了通達，無彼我故。」<p>爾時會中有天子名淨相，謂思益梵天：「若有但聞此經，佛不與受記者，我當授其阿耨多羅三藐三菩提記。所以者何？此經不破因果、能生一切善法、能壞魔怨、離諸憎愛、能令眾生心得清淨、能令信者皆得歡喜除諸瞋恨。斯經一切善人之所修行，斯經一切諸佛之所護念，斯經一切世間天、人、阿修羅所共守護，斯經決定至不退轉故，斯經不誑至道場故，斯經真實能令眾生得諸佛法，斯經能轉法輪，斯經能除疑悔，斯經能開聖道，斯經求解脫者所應善聽，斯經欲得陀羅尼者所應善持，斯經求福之人所應善說，斯經樂法之人所應善念。斯經能與快樂至於涅槃，斯經若魔外道有所得人所不能斷，斯經應受供養人能隨其義，斯經能令利根者欣悅，斯經能令智慧者歡喜。斯經能與人慧，離諸見故；斯經能與人智，破愚癡故。斯經文辭次第善說，斯經究竟善隨義說，斯經多所利益說第一義，斯經愛樂法人之所貪惜，斯經有智之人所不能離，斯經施者之大藏，斯經熱惱者之清涼池，斯經能令慈者心等，斯經能令懈怠者精進，斯經能令妄念者得定，斯經能與愚者慧明。梵天！斯經一切諸佛之所貴重。」<p>淨相天子說是法時，三千大千世界皆大振動。佛即讚言：「善哉，善哉！天子！如汝所說。」<p>爾時思益梵天白佛言：「世尊！是天子曾於過去諸佛所聞是經耶？」<p>佛言：「是天子已於六十四億諸佛所，得聞是經。過四萬二千劫當得作佛，號寶莊嚴，國名多寶。於其中間有諸佛出，皆得供養亦聞是經。梵天！是諸比丘、比丘尼、優婆塞、優婆夷，諸天、龍、鬼神在此會中得法忍者，皆當得生多寶國土。」<p>爾時淨相天子白佛言：「世尊！我不求菩提、不願菩提、不貪菩提、不樂菩提、不念菩提、不分別菩提，云何如來見授記耶？」<p>佛告天子：「如以草木莖節枝葉投於火中，而語之言：『汝等莫然！汝等莫然！』若以是語而不然者，無有是處。天子！菩薩亦如是，雖不喜樂貪著菩提，當知是人已為一切諸佛所記。所以者何？若菩薩不喜、不樂、不貪、不著、不得菩提，則於諸佛必得受阿耨多羅三藐三菩提記。」<p>爾時會中有五百菩薩白佛言：「世尊！我等今不求菩提、不願菩提、不喜樂菩提、不貪著菩提、不思念菩提、不分別菩提。」作是語已，以佛神力即見上方八萬四千諸佛，授其阿耨多羅三藐三菩提記。<p>爾時五百菩薩白佛言：「未曾有也。世尊！如來所說甚善快哉！所謂菩薩不求、不願、不貪、不喜、不得菩提而諸佛授記。世尊！我等今見上方八萬四千諸佛，諸佛皆與我等受阿耨多羅三藐三菩提記。」<p>諸天歎品第十七（丹如來神呪品第二十三）<p>爾時文殊師利白佛言：「惟願世尊護念是法，於當來世後五百歲，廣宣流布此閻浮提，令得久住；又令大莊嚴善男子、善女人咸得聞之；設魔事種種起而能不隨魔，若魔民亦不得便；以受持是經故，終不退失阿耨多羅三藐三菩提。」<p>爾時佛告文殊師利：「如是，如是！汝今善聽！欲令此經久住故，當為汝說召諸天、龍、夜叉、乾闥婆、鳩槃茶等呪術。若法師誦持此呪，則能致諸天、龍、夜叉、乾闥婆、阿修羅、迦樓羅、緊那羅、摩睺羅伽等，常隨護之。是法師若行道路、若失道時、若在聚落、若在空閑、若在僧房、若在宴室、若經行處、若在眾會，是諸神等常當隨侍衛護，益其樂說辯才。又復為作堅固憶念慧力因緣，無有怨賊得其便者，使是法師行、立、坐、臥一心安詳。文殊師利！何等為呪術章句？<p>「『欝頭隸（一）<#sp>頭頭隸（二）<#sp>摩隸（三）<#sp>遮隸（四）<#sp>麑隸（五）<#sp>梯隷緹隸（六）<#sp>彌隷（七）<#sp>睺樓（八）<#sp>睺樓（九）<#sp>睺樓（十）<#sp>堙婆隷（十一）<#sp>韋多隷（十二）<#sp>麴丘隷（十三）<#sp>阿那禰（十四）<#sp>伽帝（十五）<#sp>摩醯履（十六）<#sp>摩那徙（十七）<#sp>摩禰（十八）<#sp>婆睺乾地薩波樓帝（十九）<#sp>羅婆婆伽帝（二十）<#sp>辛頭隷（二十一）<#sp>南無佛馱遮黎帝隷（二十二）<#sp>南無達摩涅伽陀禰（二十三）<#sp>南無僧伽和醯陀和醯陀（二十四）<#sp>毘婆扇陀禰（二十五）<#sp>薩婆波波禰麑帝隷彌浮提履（二十六）<#sp>薩遮涅提舍梵嵐摩波舍多予利師鞞波舍多阿哆羅提侘（侘，勅寫反）提薩婆浮多伽羅呵（呵，呼奈反）南無佛馱悉纏鬪曼哆邏』<p>「一切眾生中慈說聖諦，梵天所讚歎！諸賢聖所讚歎！此中住召一切諸神，南無諸佛，當成就是呪術。<p>「文殊師利！是為呪術章句。若菩薩摩訶薩欲行此經者，當誦持是呪術章句。應一心行，不調戲、不散亂；舉動進止悉令淨潔；不畜餘食，少欲知足；獨處遠離，不樂憒鬧，身心遠離；常樂慈悲，以法喜樂；安住實語，不欺誑人；貴於坐禪，樂欲說法；行於正念，常離邪念；常樂頭陀細行之法；於得、不得無有憂喜；趣向涅槃，畏厭生死；等心憎愛、離別異相；不悋身命及一切物，無有貪惜；威儀成就，常樂持戒；忍辱調柔，惡言能忍；顏色和悅，無惡姿容；先意問訊，除去憍慢，同心歡樂。<p>「文殊師利！此諸法師住如是法，誦是呪術，即於現世得十種力。何等為十？得念力，不忘失故；得慧力，善擇法故；得行力，隨經意故；得堅固力，行生死故；得慚愧力，護彼我故；得多聞力，具足慧故；得陀羅尼力，一切聞能持故；得樂說辯力，諸佛護念故；得深法力，具五通故；得無生忍力，速得具足薩婆若故。文殊師利！若法師能住是行、誦持呪術，現世得是十力。」<p>佛說是呪術力時，四天王驚怖毛竪，與無量鬼神眷屬圍遶，前詣佛所，頭面禮足，白佛言：「世尊！我是四天王，得須陀洹道，順佛教者。我等各當率諸親屬、營從人民，衛護法師。若善男子、善女人護念法者，能持如是等經讀誦、解說，我等四天王常往衛護。是人所在之處——若城邑聚落、若空閑靜處、若在家、若出家——我等及眷屬常當隨侍供給，令心安隱，無有厭倦，亦使一切無能嬈者。世尊！又是經所在之處面五十里，若天、天子、若龍、龍子、若夜叉、夜叉子、若鳩槃茶、鳩槃茶子等，不能得便。」<p>爾時毘樓勒迦護世天王即說偈言：「我所有眷屬，親戚及人民，皆當共衛護，供養是法師。」<p>爾時毘樓婆叉天王即說偈言：「我是法王子，從法而化生，求菩提佛子，我皆當供給。」<p>爾時犍馱羅吒天王即說偈言：「若有諸法師，能持如是經，我常當衛護，周遍於十方。」<p>爾時毘賒婆那天王即說偈言：「是人發道心，所應受供養，一切諸眾生，無能辦之者。」<p>爾時毘賒婆那天王子，名曰善寶，持七寶蓋，奉上如來，即說偈言：「世尊我今當，受持如是經，亦為他人說，我有如是心。世尊知我心，及先世所行，從初所發意，至誠求佛道。世尊無見頂，今奉此妙蓋，願我得如是，無見之頂相。我以愛敬心，瞻仰於世尊，願成清淨眼，得見彌勒佛。」度智慧世尊，即時以偈答：「汝於此命終，即生兜術天，從兜術下生，得見彌勒佛。二萬歲供養，爾乃行出家，既得出家已，淨修於梵行。賢劫中諸佛，一切悉得見，亦得供養之，於彼修梵行。過六十億劫，汝當得成佛，號名為寶蓋，國土甚嚴淨，唯有菩薩僧，為講說妙法。壽命盡一劫，若滅度已後，正法住半劫，利益諸眾生。」<p>爾時釋提桓因與無數百千諸天圍遶，白佛言：「世尊！我今亦當衛護能持如是比經諸法師等，供養供給。是經所在之處，若讀誦、解說，我為聽受法故往詣其所；又當增益法師氣力，法句次第令不漏失。」<p>爾時釋提桓因子名曰劬婆伽，持真珠蓋七寶莊嚴，奉上如來，即說偈言：「我常現了知，世尊之所說，亦當如是行，求佛一切智。世尊於前世，無物不施與，我當隨此行，亦捨諸所有。我今法王前，受持如是經，當數為人說，以報如來恩。若愛念是經，是即與我同，我當供養之，為得菩提故。世尊聲聞人，不能守護法，於後恐怖世，我當護是經。世尊安慰我，又斷諸天疑，我今當久如，得佛如世尊。」佛通達智慧，即時與受記：「汝後當作佛，如我今無異，過於千億劫，又復過百億，爾乃得成佛，號曰為智王。」<p>爾時娑婆世界主梵天王白佛言：「世尊！我捨禪定樂，往詣法師，若善男子、善女人，能說是法者。所以者何？從如是等經出帝釋、梵王、諸豪尊等。世尊！我當供養是諸善男子，是諸善男子應受一切世間天、人、阿修羅之所供養。」<p>爾時妙梵天王即說偈言：「比丘比丘尼，諸清信士女，其能受是經，是世供養處。乃至有一人，能行是經者，我要當為之，演說如是經。敷眾妙花座，高至于梵天，於此座上坐，演說如是經。若於惡世中，所從聞此經，應發希有心，踊躍稱善哉。若無量世界，大火悉充滿，要當從中過，往聽如是經。能開佛道經，若欲得聞者，積寶如須彌，應盡供是人。」<p>囑累品第十八（丹第二十四）<p>爾時世尊現神通力，令魔波旬及其軍眾來詣佛所，作是言：「世尊！我與眷屬今於佛前立此誓願：『是經所流布處，若說法者及聽法者，并彼國土不起魔事，亦當擁護是經！』」<p>爾時世尊放金色光照此世界，告文殊師利言：「如來今護念是經，利益諸法師故。是經在閻浮提，隨其歲數佛法不滅。」<p>爾時會中眾生以一切花、一切香、一切末香而散佛上，作是言：「世尊！願使是經久住閻浮提，廣宣流布。」<p>於是佛告阿難：「汝受持是經不？」<p>阿難言：「唯然，受持！」<p>「阿難！我今以是經囑累於汝，受持、讀誦、為人廣說。」<p>阿難白佛言：「世尊！若人受持是經，讀誦、解說，得幾所功德？」<p>佛告阿難：「隨是經所有文字、章句之數，盡壽以一切樂具供養爾所諸佛及僧；若人乃至供養是經卷，恭敬、尊重、讚歎，其福為勝。是人現世得十一功德之藏。何等為十一？見佛藏，得天眼故；聽法藏，得天耳故；見僧藏，得不退轉菩薩僧故；無盡財藏，得寶手故；色身藏，具三十二相故；眷屬藏，得不可壞眷屬故；所未聞法藏，得陀羅尼故；憶念藏，得樂說辯故；無所畏藏，破壞一切外道論故；福德藏，利益眾生故；智慧藏，得一切佛法故。」<p>佛說是經時，七十二那由他眾生得無生法忍，無量眾生發阿耨多羅三藐三菩提心，無數眾生不受諸法，漏盡，心得解脫。<p>爾時阿難即從坐起，偏袒右肩，頭面禮佛足，白佛言：「世尊！當何名此經？云何奉持？」<p>佛告阿難：「此經名為『攝一切法』，亦名『莊嚴諸佛法』，又名『思益梵天所問』，又名『文殊師利論議』，當奉持之。」<p>佛說是經已，文殊師利法王子及思益梵天、等行菩薩、長老摩訶迦葉、慧命阿難，及諸天眾、一切世人，受持佛語，皆大歡喜。