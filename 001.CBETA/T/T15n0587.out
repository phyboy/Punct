<juan>勝思惟梵天所問經卷第一<p>元魏天竺三藏菩提流支譯<p>歸命一切諸佛菩薩。<p>如是我聞：<p>一時，婆伽婆住王舍城迦蘭陀竹林，與大比丘僧六萬四千人俱、菩薩摩訶薩七萬二千人，皆是智者之所識知，得具足陀羅尼，得無障礙樂說辯才，得諸三昧，得大神通，奮迅無礙，畢竟得無所畏，如實善知諸法體相，得無生法忍。其名曰文殊師利法王子、寶手法王子、寶印手法王子、寶德法王子、虛空藏法王子、發心轉法輪法王子、網明法王子、奮迅法王子、功德藏法王子、能捨一切法法王子、鉢頭摩莊嚴法王子、師子法王子、月光法王子、月明法王子、最勝意法王子，一切莊嚴法王子。<p>跋陀婆羅等上首，十六大賢士，其名曰：跋陀婆羅菩薩、寶積菩薩、善將導菩薩、人德菩薩、善護德菩薩、大海德菩薩、帝釋王德菩薩、上意菩薩、勝意菩薩、增上意菩薩、不空見菩薩、善住菩薩、善奮迅菩薩、無量意菩薩、不休息菩薩、日藏菩薩、持地菩薩，如是等菩薩摩訶薩七萬二千人。及四天王，天帝釋王上首，三十三天、夜摩天、兜率陀天、化樂天、他化自在天、及梵王等諸餘梵天，并餘無量天、龍、鬼神夜叉、乾闥婆、阿修羅、迦樓羅、緊那羅、摩睺羅伽、人與非人，普皆來集。<p>爾時，世尊有百千萬大眾集會，恭敬圍遶，而為說法。<p>爾時，網明童子菩薩即從坐起，整服右肩右膝著地，頂禮佛足，合掌向佛，動此三千大千世界，觀察三千大千世界一切眾生，而白佛言：「世尊！我欲少問，若佛聽者，乃敢諮請。」<p>佛言：「網明！恣汝所問，我當解說，悅可爾心。」<p>於是，網明童子菩薩既蒙聽許心大歡喜，即白佛言：「世尊！如來身相超百千萬日月光明，我自惟念：『若有眾生能見佛身及思惟者，甚為希有。』我復思惟：『若有眾生能見佛身及思惟者，皆是如來威神之力。』」<p>佛言：「網明！如是，如是。如汝所言，若佛如來不加威神，眾生無有能見佛身及思惟者，亦無有能問如來者。何以故？<p>「網明！如來有光名寂莊嚴，若以此光觸諸眾生，遇斯光者，能見佛身思惟佛身不壞眼根。<p>「網明！如來有光名無畏辯，若以此光觸諸眾生，遇斯光者，能問如來其辯無盡。<p>「網明！如來有光名集一切諸善根本，若以此光觸諸眾生，遇斯光者，能問如來轉輪聖王行業因緣。如來有光名淨莊嚴，若以此光觸諸眾生，遇斯光者，能問如來天帝釋王行業因緣。<p>「如來有光名曰自在，若以此光觸諸眾生，遇斯光者，能問如來大梵天王行業因緣。如來有光名離煩惱，若以此光觸諸眾生，遇斯光者，能問如來聲聞乘人所行之道。<p>「如來有光名善遠離，若以此光觸諸眾生，遇斯光者，能問如來緣覺乘人所行之道。如來有光名益一切智智，若以此光觸諸眾生，遇斯光者，能問如來最上佛乘大乘之道。<p>「如來有光名曰往益佛，來去時足下光明，若以此光觸諸眾生，遇斯光者，隨所壽終生於天上。<p>「如來有光名一切莊嚴，若佛入城放斯光明，眾生遇者得樂歡喜，諸莊嚴具莊嚴其城。<p>「如來有光名曰分散，若以此光觸諸世界，無量無邊世界震動。<p>「如來有光名曰生樂，若以此光觸諸眾生，能滅地獄眾生苦惱。<p>「如來有光名曰上慈，若以此光觸諸眾生，能令畜生不相殺害。<p>「如來有光名曰涼樂，若以此光觸諸眾生，能滅餓鬼飢渴熱惱。<p>「如來有光名曰明淨，若以此光觸諸眾生，能令盲者得眼能視。<p>「如來有光名曰聽聰，若以此光觸諸眾生，能令聾者得耳聞聲。<p>「如來有光名曰止息，若以此光觸諸眾生，住十不善惡業道者，能令安住十善業道。<p>「如來有光名曰慚愧，若以此光觸諸眾生，能令狂者皆得正念。<p>「如來有光名曰離惡，若以此光觸諸眾生，令邪見者皆得正見。<p>「如來有光名曰能捨，若以此光觸諸眾生，能令慳者破慳貪心修行布施。<p>「如來有光名無悔熱，若以此光觸諸眾生，令毀禁者皆得持戒。<p>「如來有光名曰安利，若以此光觸諸眾生，能令瞋者皆行忍辱。<p>「如來有光名曰勤修，若以此光觸諸眾生，令懈怠者皆行精進。<p>「如來有光名曰一心，若以此光觸諸眾生，令忘念者皆得禪定。<p>「如來有光名曰能解，若以此光觸諸眾生，令愚癡者皆得智慧。<p>「如來有光名無垢淨，若以此光觸諸眾生，令不信者皆得正信。<p>「如來有光名曰能持，若以此光觸諸眾生，令少聞者皆得多聞。<p>「如來有光名曰威儀，若以此光觸諸眾生，無慚愧者皆得慚愧。<p>「如來有光名曰安隱，若以此光觸諸眾生，令多欲者斷除婬欲。<p>「如來有光名曰歡喜，若以此光觸諸眾生，令多怒者斷除瞋恚。<p>「如來有光名曰照明，若以此光觸諸眾生，令多癡者觀十二緣斷除愚癡。<p>「如來有光名曰遍行，若以此光觸諸眾生，令等分者斷除等分。<p>「網明！如來有光名曰示現一切種色，若以此光觸諸眾生，能令遇者皆見佛身種種異色無量種色過百千萬色。<p>「網明！當知如來若以一劫，若餘殘劫，依於如來光明說法不可窮盡。是故如來、應、正遍知光明功德，無量無邊不可窮盡。」<p>爾時，網明童子菩薩白佛言：「希有世尊！如來示現無量無邊身光莊嚴，不可思議，方便善巧相應說法。世尊！我未聞此諸光明名。世尊！如我解佛所說法義，世尊！若有菩薩得聞如此諸光明名，能生淨信恭敬心者，彼諸眾生畢竟定得如來如是光明之身。世尊！惟願今放請菩薩光覺諸菩薩，令他方菩薩善問難者皆悉覺知，既覺知已發心來此娑婆世界，既來此已，問於如來、供養如來、問答如來。」<p>爾時，世尊既受網明菩薩請已，即放光明，照於他方無量無邊諸佛世界。於是諸方無量菩薩依佛光明觸其身故，皆來至此娑婆世界。<p>爾時，東方過七十二恒河沙等諸佛國土，有佛國土名曰清潔。彼中有佛，號月光明如來、應、正遍知，現在現命現住，惟為諸菩薩摩訶薩說清淨法。<p>彼佛國土有菩薩梵天名勝思惟，住不退輪，蒙佛光明觸其身已，到彼佛所頂禮佛足，白言：「世尊！何因何緣，於此世界大光明現？」<p>月光明佛告言：「梵天！西方去此過七十二恒河沙等諸佛世界，有佛世界名曰娑婆。彼中有佛，號釋迦牟尼如來、應、正遍知，現在現命現住，為眾說法。是彼佛身所放光明，為集十方諸大菩薩摩訶薩故。」<p>梵天言：「世尊！我今欲詣娑婆世界奉見彼佛，供養彼佛、禮拜、親近、諮問、問答深細意問，彼佛世尊亦欲見我。」<p>其佛告言：「便往，梵天！今正是時。彼國今有若干千億諸大菩薩，現前集會。梵天！汝今應以十種清淨堅固心遊彼世界，所謂於毀於譽心無增減故，聞善聞惡等以慈心故，於諸愚智等以悲心故，於上中下眾生之類意常平等故，於輕毀供養心無有二故，不見他人功德過失故，見種種乘皆是一味故，聞三惡道心不驚怖故，於諸菩薩生世尊想故，佛出五濁生希有想故。梵天！汝當依此十種清淨堅固心遊彼世界。」<p>爾時，勝思惟梵天白其佛言：「世尊！然我不敢於如來前作師子吼，我所能行，佛自知之。」<p>時，月光明如來國土餘諸菩薩白其佛言：「世尊！我得大利，不生如是國土，不生如是惡眾生中。」<p>其佛告言：「諸善男子！勿作是語。何以故？若菩薩於此國中，滿百千劫淨修梵行，不如於彼娑婆世界，從旦至中無瞋礙心，其福為勝。何以故？以彼世界多有垢染、多有諸難，彼諸眾生多有垢染、多有鬪諍故。」<p>即時彼國有萬二千諸菩薩等，欲與勝思惟梵天俱共發來，而作是言：「如來知我行菩薩行，我等亦欲以此十心，一心遊行娑婆世界，見釋迦牟尼佛禮拜供養，一心定意遊行彼國。」<p>爾時勝思惟梵天與萬二千諸菩薩等，頭面禮拜月光明佛，於其國土忽然不現，譬如壯士屈申臂頃，一剎那頃，一羅婆頃，一無侯多頃，到娑婆世界釋迦牟尼佛所，頭面禮足，右遶三匝，却住一面。<p>爾時，佛告網明菩薩言：「網明！汝見勝思惟梵天來不？」<p>網明菩薩白佛言：「如是，世尊！唯然已見。」<p>佛言：「網明！此勝思惟梵天於一切正問諸菩薩中，為最第一；於一切善巧隨意所宜說法諸菩薩中，為最第一；於一切美妙音聲諸菩薩中，為最第一；於一切美妙言語諸菩薩中，為最第一；於一切先意問訊諸菩薩中，為最第一；於一切應以言語供養諸菩薩中，為最第一；於一切無障礙言語諸菩薩中，為最第一；於一切密意言語諸菩薩中，為最第一；於一切無瞋恨心諸菩薩中，為最第一；於一切慈心行諸菩薩中，為最第一；於一切悲心行諸菩薩中，為最第一；於一切喜心行諸菩薩中，為最第一；於一切捨心行諸菩薩中，為最第一；於一切善問疑心諸菩薩中，為最第一。」<p>爾時，勝思惟梵天與萬二千諸菩薩等，頂禮佛足，右遶三匝，合掌向佛，偈讚請曰：「世尊大名勝，普聞於十方，所在諸如來，無不稱歎者。有諸餘淨國，無三惡道名，捨如是妙土，慈悲故生此。佛名智無減，與諸如來等，以大悲本願，處斯穢惡土，若人於淨國，梵行滿一劫，此土須臾間，行慈為最勝。若人於此土，有身口意罪，應墮三惡道，現世受得除。生此土菩薩，不應懷憂惱，設有惡道罪，頭痛則得除。此土諸菩薩，若能守護法，世世所生處，不失於正念。若人欲斷縛，滅煩惱業罪，於此土護法，增益一切智。淨土多億劫，受持清淨戒，於此娑婆國，從旦至中勝。我見安樂國，無量壽佛國，無苦及苦名，彼作福非奇。於此煩惱處，能忍不可忍，亦教他此法，其福為最勝。我禮無上尊，大悲救苦者，能忍惡眾生，說法甚為難。佛集十方界，名聞諸菩薩，聽法無厭者，廣為說佛道。釋梵天四王，諸天龍神等，皆悉欲求法，願隨信樂說。比丘、比丘尼，及清信士女，是四眾普集，願時為演說。有樂佛乘者，及聲聞緣覺，佛知其深心，願悉為斷疑。不斷佛種者，能出生三寶，為是諸菩薩，我今請法王，名稱普流布，十方菩薩聞，皆悉共來集，願說無上道。法非二乘境，我等信力入，不可思議慧，惟是佛境界。我今有所請，悔過於世尊，如來無疲惓，願說菩提道。」<p>爾時，勝思惟梵天偈讚歎已，白佛言：「世尊！云何菩薩其心堅固而不疲惓？云何菩薩所言決定而不中悔？云何菩薩增長諸善根？云何菩薩無所恐畏威儀不轉？云何菩薩增長諸白法？云何菩薩善知從一地至一地？云何菩薩善知方便教化眾生？云何菩薩隨順諸眾生？云何菩薩不失菩提心？云何菩薩能一其心而不散亂？云何菩薩善求於法？云何菩薩善出毀禁之罪？云何菩薩善斷諸煩惱？云何菩薩善往諸大眾？云何菩薩善開法施？云何菩薩得先因力不失善根？云何菩薩不由他教而能自行六波羅蜜？云何菩薩能轉捨禪定還生欲界？云何菩薩於諸佛法得不退轉？云何菩薩不斷佛種如實修行？」<p>爾時，世尊讚勝思惟大梵天言：「善哉，善哉！梵天！善哉！梵天！汝今善能問於如來如是之義。梵天！汝今至心諦聽，我為汝說。」<p>大梵天言：「如是，世尊！願樂欲聞。」<p>佛言：「梵天！諸菩薩摩訶薩，畢竟成就四法，其心堅固而不疲惓。何等為四？一者、於諸眾生起大悲心故；二者、精進常不懈故；三者、信解生死如夢故；四者、正思惟無等等佛之智慧故。梵天！諸菩薩摩訶薩畢竟成就如是四法，其心堅固而不疲惓。<p>「梵天！諸菩薩摩訶薩畢竟成就四法，所言決定而不中悔。何等為四？一者、決定說諸法無我故；二者、決定說諸生處無有樂者故；三者、決定常讚大乘故；四者、決定說罪福業不失故。梵天！諸菩薩摩訶薩畢竟成就如是四法，所言決定而不中悔。<p>「梵天！諸菩薩摩訶薩畢竟成就四法增長諸善根。何等為四？一者、持戒故；二者、多聞故；三者、布施故；四者、出家故；是為四法。<p>「梵天！諸菩薩摩訶薩畢竟成就四法，無所恐畏威儀不轉。何等為四？一者、不畏不得財利故；二者、不畏毀辱故；三者、不畏惡名故；四者、不畏苦惱故；是為四法。<p>「梵天！諸菩薩摩訶薩畢竟成就四法，增長諸白法。何等為四？一者、教諸眾生修行大菩提故；二者、布施不求果報故；三者、守護正法故；四者、以智慧教諸菩薩故；是為四法。<p>「梵天！諸菩薩摩訶薩畢竟成就四法，善知從一地至一地。何等為四？一者、集諸善根故；二者、遠離一切諸過咎故；三者、善知方便迴向故；四者、常勤精進故；是為四法。<p>「梵天！諸菩薩摩訶薩畢竟成就四法，善知方便教化眾生。何等為四？一者、隨順眾生意故；二者、於他功德起隨喜心故；三者、悔過除罪故；四者、勸請諸佛故；是為四法。<p>「梵天！諸菩薩摩訶薩畢竟成就四法，隨順諸眾生。何等為四？一者、常求利安一切眾生故；二者、自捨己樂故；三者、心和忍辱故；四者、除捨憍慢故；是為四法。<p>「梵天！諸菩薩摩訶薩畢竟成就四法，不失菩提心。何等為四？一者、常憶念佛故；二者、所作善根不離菩提心故；三者、親近善知識故；四者、讚歎大乘故；是為四法。<p>「梵天！諸菩薩摩訶薩畢竟成就四法，能一其心而不散亂。何等為四？一者、遠離聲聞心故；二者、捨辟支佛心念故；三者、求法無厭足故；四者、如所聞法廣為人說故；是為四法。<p>「梵天！諸菩薩摩訶薩畢竟成就四法，善求於法。何等為四？一者、於法生珍寶想以難得故；二者、於法生妙藥想療眾病故；三者、於法生財利想以不失故；四者、於法生滅苦想至涅槃故；是為四法。<p>「梵天！諸菩薩摩訶薩畢竟成就四法，善出毀禁之罪。何等為四？一者、得無生忍以諸法內觀故；二者、得無滅忍以諸法無去故；三者、得因緣忍觀諸法因緣故；四者、得無住忍無新無舊故；是為四法。<p>「梵天！諸菩薩摩訶薩畢竟成就四法，善斷諸煩惱。何等為四？一者、正觀察故；二者、遠離未來諸障增長諸白法故；三者、得善法力故；四者、獨處遠離故；是為四法。<p>「梵天！諸菩薩摩訶薩畢竟成就四法，善往諸大眾。何等為四？一者、求法不求勝故；二者、恭敬心無憍慢故；三者、惟求於法不自顯現故；四者、教人善法不求名利故；是為四法。<p>「梵天！諸菩薩摩訶薩畢竟成就四法，善開法施。何等為四？一者、守護法故；二者、自益智慧亦益他人故；三者、行善人法故；四者、示人垢淨故；是為四法。<p>「梵天！諸菩薩摩訶薩畢竟成就四法，得先因力不失善根。何等為四？一者、於他闕失不見其過故；二者、於瞋怒人常修慈心故；三者、常說諸法因緣故；四者、常念菩提故；是為四法。<p>「梵天！諸菩薩摩訶薩畢竟成就四法，不由他教而能自行六波羅蜜。何等為四？一者、以施導人故；二者、不說他人毀禁之罪故；三者、善知攝法教化眾生故；四者、達解深法故；是為四法。<p>「梵天！諸菩薩摩訶薩畢竟成就四法，能轉捨禪定還生欲界。何等為四？一者、其心柔軟故；二者、得諸善根力故；三者、善修智慧方便力故；四者、不捨一切諸眾生故；是為四法。<p>「梵天！諸菩薩摩訶薩畢竟成就四法，於諸佛法得不退轉。何等為四？一者、堪受無量生死故；二者、供養無量諸佛故；三者、修行無量大慈故；四者、修行無量大悲故；是為四法。<p>「梵天！諸菩薩摩訶薩畢竟成就四法，不斷佛種如實修行。何等為四？一者、不退本願故；二者、如實修行故；三者、於諸善法大欲精進故；四者、深心行於佛道故。梵天！諸菩薩摩訶薩畢竟成就如是四法，不斷佛種如實修行。」<p>說如是等諸四法時，二萬二千諸天及人，皆發阿耨多羅三藐三菩提心，五千菩薩得無生法忍，十方世界諸來菩薩供養於佛，所散天華周遍三千大千世界，積至于膝。<p>爾時，網明童子菩薩問勝思惟大梵天言：「梵天！佛說汝於一切正問諸菩薩中為最第一，云何菩薩所問為正問耶？」<p>梵天言：「網明！若菩薩見我故問，名為邪問非為正問；見他故問，名為邪問非為正問；分別法問，名為邪問非為正問。網明！若菩薩無我見問，無他見問，無法見問，名為正問非為邪問。<p>「復次，網明！若菩薩以生故問名為邪問，以滅故問名為邪問，以是處非處故問，名為邪問。網明！若菩薩不以生故問，不以滅故問，不以是處非處故問，名為正問。<p>「復次，網明！若菩薩為染故問名為邪問，為淨故問名為邪問，為生死故問名為邪問，為出生死故問名為邪問，為涅槃故問名為邪問。網明！若菩薩不為染淨故問，不為生死出生死故問，不為涅槃故問，名為正問。何以故？於法位中，無染、無淨、無生死、無涅槃故。<p>「復次，網明！若菩薩為得故問非為正問，為取故問非為正問，為證故問非為正問，為分別故問非為正問，為知故問非為正問，為依止故問非為正問，為修故問非為正問，為修見故問非為正問。是故，網明！以何處無得、無取、無證、無分別、無知、無依止、無修、無修見故問，是為正問。<p>「復次，網明！若菩薩是善法是不善法，是有漏法是無漏法，是有罪法是無罪法，是有為法是無為法，是世間法是出世間法。網明！如是等二法隨所依而問者，名為邪問。網明！若菩薩不見二不見不二，無相無相平等行問，名為正問。<p>「復次，網明！若菩薩分別佛問名為邪問，分別法問名為邪問，分別僧問名為邪問，分別佛國土問名為邪問，分別眾生問名為邪問，分別乘問名為邪問。網明！若菩薩於法不作一異問者，名為正問。<p>「復次，網明！一切法正、一切法邪！」<p>網明菩薩言：「梵天！云何一切法正？云何一切法邪？」<p>梵天言：「網明！諸法不可思議故，一切法名為正；若不可思議而思議者，一切法名為邪。一切法寂靜，名為正思惟，若不信解是寂靜者，是即分別諸法。若分別諸法則入增上慢，若入增上慢隨所分別，皆名邪問。」<p>網明菩薩言：「梵天！云何名為諸法正性？」<p>梵天言：「網明！諸法離自性離欲際，是名正性。」<p>網明菩薩言：「梵天！少有眾生能解如是諸法正性。」<p>梵天言：「是法正性不一不多。網明！若有善男子、善女人能如是知諸法正性，若已知，若今知，若當知，是人無有法已得，無有法今得，無有法當得。何以故？佛說無得、無分別，名為所作已辦相。網明！若有善男子、善女人得聞如是諸法正性，勤行精進，是名如實修行。彼人不戲諸法，若不戲諸法，彼人無有法得；若無有法得，彼人不住世間，不住涅槃。何以故？諸佛不得生死、不得涅槃故。」<p>網明菩薩言：「梵天！如來可不為度生死故說法耶！」<p>梵天言：「佛所示法有度生死耶？」<p>答言：「無也！如來不令眾生離於世間，亦不令眾生得於涅槃。」<p>梵天言：「善男子！以是因緣，當知如來不令眾生出於生死入於涅槃，但為化度妄想分別生死涅槃二相者耳，此中實無出於生死至涅槃者。何以故？諸法平等，實無有人往來生死，亦無有人入於涅槃，無染無淨故。」<p>爾時，世尊讚勝思惟大梵天言：「善哉，善哉！梵天！善哉！梵天！若有欲說諸法正性，應當如汝之所說也。」<p>說是法時，二千比丘不受諸法漏盡心得解脫。<p>如來復告大梵天言：「梵天！我不得生死、不得涅槃。何以故？如來雖說生死，實無有人往來生死；雖說涅槃，實無有人得涅槃者。若有得入如此法門，當知是人非生死相、非涅槃相。」<p>爾時，會中五百比丘，即從坐起，而作是言：「若無世間無涅槃者，我等便為空修梵行。為何義故，修行正道諸禪三昧三摩跋提？」<p>爾時，網明菩薩法王子白佛言：「世尊！若有於法而起生見、起滅見者，世尊！彼人不過生死，則於其人佛不出世。世尊！若有決定見涅槃者，彼人亦不度生死，亦不得涅槃。何以故？世尊言：『涅槃者名為除滅諸相，遠離一切動、一切我想、一切發、一切戲故。』世尊！是諸比丘已於如來正法出家，而今墮在外道邪見，於涅槃樂中求決定相，譬如從麻出油、從酪出酥。世尊！若人於諸法寂滅相中求涅槃者，我說是輩為增上慢邪見外道。世尊！正行道者，於寂滅法，不作生相不作滅相，無得無果。」<p>爾時，網明菩薩法王子問勝思惟大梵天言：「是五百比丘從此眾座而起去者，云何而為作諸方便，引導其心入此法門，令得信解離惡邪見？」<p>梵天言：「善男子！縱令使去至恒河沙諸佛國土，不能得出如此法門。譬如癡人畏於虛空捨空而走，在所至處不離虛空。此諸比丘亦復如是，雖復遠去，不出空相，不出無相相，不出無願相。又譬如人求索，虛空東西馳走言：『我欲得空，我欲得空。』於空中行而不見空。此諸比丘亦復如是，欲求涅槃，行涅槃中而不得涅槃。何以故？言涅槃者但有名字，猶如虛空但有名字不可得取，涅槃亦爾，但有名字而不可得。」<p>爾時，五百比丘聞說是已，不受諸法漏盡心得解脫，得神通已，而作是言：「世尊！若人乃於諸法畢竟寂滅相中求涅槃者，則於其人佛不出世。世尊！我等今者，非凡夫、非學、非無學、非阿羅漢，不在世間，不在涅槃。何以故？以離一切動、一切我想、一切發、一切戲故，名為諸佛出世。」<p>爾時，長老舍利弗問諸比丘言：「汝等今者真是沙門，所作自利皆悉已辦耶？」<p>諸比丘言：「長老舍利弗！我等今者，得諸煩惱染，不可作而作。」<p>舍利弗言：「汝諸長老！以何意故如是說耶？」<p>諸比丘言：「舍利弗！我等以知諸煩惱相，是故說言，得諸煩惱染，不可作而作。舍利弗！我意在此故如是說，我已得諸煩惱染，不可作而作。」<p>舍利弗言：「善哉！善哉！汝等今者住於福田能消供養。」<p>諸比丘言：「舍利弗！大師世尊猶尚不能消諸供養，何況我等能消供養？」<p>舍利弗言：「汝以何故作如是說？」<p>諸比丘言：「舍利弗！大師世尊知見法性，性常淨故。」<p>爾時，勝思惟梵天白佛言：「世尊！誰是世間應受供養？」<p>佛言：「梵天！不為世法之所牽者。」<p>勝思惟大梵天言：「世尊！誰能消諸供養？」<p>佛言：「梵天！謂於諸法無所取著者。」<p>梵天言：「世尊！何者清淨堪為福田能受供養？」<p>佛言：「梵天！謂不壞菩提心者。」<p>梵天言：「世尊！誰為眾生善知識耶？」<p>佛言：「梵天！謂於一切眾生不捨慈心者。」<p>梵天言：「世尊！誰知報佛恩？」<p>佛言：「梵天！謂不斷佛種者。」<p>梵天言：「世尊！云何供養於佛？」<p>佛言：「梵天！以通達無生際故。」<p>梵天言：「世尊！誰能親近於佛？」<p>佛言：「梵天！乃至失命因緣不毀禁戒者。」「世尊！誰能恭敬於佛？」<p>佛言：「善護六根者。」<p>「世尊！於世間中誰名財富？」佛言：「成就七財者。」<p>「世尊！誰名知足？」佛言：「得出世間勝般若者。」<p>「世尊！誰為遠離？」佛言：「於三界中無所願者。」<p>「世尊！誰為世間無諸惡行？」佛言：「能斷一切諸結使者。」<p>「世尊！誰名樂人？」佛言：「無貪著者。」<p>「世尊！誰能到彼岸？」佛言：「能捨六入者。」<p>「世尊！誰能住彼岸？」佛言：「梵天！到平等道者。」<p>「世尊！云何諸菩薩能增長施？」<p>佛言：「菩薩能為眾生說一切智心故。」<p>「世尊！云何諸菩薩能奉持戒？」<p>佛言：「常能不捨菩提心故。」<p>「世尊！云何諸菩薩能行忍辱？」<p>佛言：「以見一切智心無盡故。」<p>「世尊！云何諸菩薩能行精進？」<p>佛言：「觀察一切智心不得故。」<p>「世尊！云何諸菩薩能行禪定？」<p>佛言：「能覺一切智心自性清淨故。」<p>「世尊！云何諸菩薩能行般若？」<p>佛言：「於一切法無諸戲論故。」<p>「世尊！云何諸菩薩能行慈心？」<p>佛言：「不生眾生想故。」<p>「世尊！云何諸菩薩能行悲心？」<p>佛言：「不生法想故。」<p>「世尊！云何諸菩薩能行喜心？」<p>佛言：「不生我想故。」<p>「世尊！云何諸菩薩能行捨心？」<p>佛言：「不生彼我想故。」<p>「世尊！云何諸菩薩安住於信？」<p>佛言：「信一切法無言語故。」<p>「世尊！云何諸菩薩住於聞慧？」<p>佛言：「不著一切名字法故。」<p>「世尊！云何諸菩薩住於有慚？」<p>佛言：「知見內法故。」<p>「世尊！云何諸菩薩住於有愧？」<p>佛言：「捨於外入故。」<p>「世尊！云何名為菩薩遍行一切功德處？」<p>佛言：「能淨身口意業。」<p>爾時，世尊而說偈言：「身淨無諸惡，口淨無妄語，心淨離諸垢，是菩薩遍行。觀不淨無貪，行慈無瞋恚，行智故無癡，是菩薩遍行。若在聚空野，及與處大眾，威儀終不轉，是菩薩遍行。信知法為佛，信離名為法，信知無為僧，是菩薩遍行。知多欲所行，多瞋癡所行，善知轉此行，是菩薩遍行。不依止欲界，不住色無色，行如是禪定，是菩薩遍行。知解諸法空，及無相無願，而不盡諸漏，是菩薩遍行。善知聲聞乘，及辟支佛乘，通達於佛乘，是菩薩遍行。明解於諸法，不疑道非道，憎愛心平等，是菩薩遍行。於過去未來，及與現在世，一切無分別，是菩薩遍行。」
。
<juan>勝思惟梵天所問經卷第二<p>元魏天竺三藏菩提流支譯<p>爾時，勝思惟梵天白佛言：「世尊！云何菩薩過世間法現住世間法，而不為彼世法所染？如實善知世間諸法隨世間法，而不為世間法之所染？教化眾生令離世間，得世間法平等行於世間，而不壞世間法？」<p>爾時，世尊即以偈頌，答梵天曰：「我說陰是世，世間所依止，不依止五陰，得脫世間法。菩薩有智慧，知世間實性，雖五陰相應，而不為陰染。得失及稱譏，毀譽苦樂等，如此之八法，常牽於世間。大智慧菩薩，如實知世法，見世敗壞相，處之而不動，得利心不高，失利心不下，其心堅不動，不隨世間法。得失及毀譽，稱譏苦樂等，於此世八法，其心常平等，知世間虛妄，依二顛倒起，菩薩黠慧人，不行世間道。世間所有道，菩薩皆識知，故能於世間，度眾生苦惱。雖行於世間，如蓮華不染，亦不壞世法，通達法性故。世間行世間，不知是世間，菩薩行世間，明了世間相。世間虛空相，虛空亦無相，菩薩如是知，不染於世間。如所知世間，隨知而演說，知世間性故，而不壞世間。五陰無自性，是即世間性，若人不知是，常住於世間；若見知五陰，無生亦無滅，是人行世間，而不依世間。凡夫不知法，於世起諍訟，是實是不實，住是二相中。我常不與世，起於諍訟事，世間之實相，悉已了知故。諸佛所說法，皆悉無諍訟，知世平等故，非實非妄語。若佛法決定，有實有妄語，是即為貪著，與外道無異。而今佛法中，無實無妄語，是故我常說，出世法無二。若人知世間，如是之實性，於實於虛妄，不取此惡見。如是知世間，清淨如虛空，是大名稱人，照世間如日。若人見世間，如我之所見，如斯之人等，能見十方佛。諸法從緣生，自無有定性，若知此因緣，則達法實相。若知法實相，是則知空相，若能知空相，則為見導師。若有人得聞，如是世間相。雖行於世間，而不住世間。依止諸見人，不能及此事，云何行世間，而不依世間？若佛滅度後，有樂是忍者，佛則於其人，常現於世間。若人解達此，則守護我法，亦為供養我，亦是世導師。若人須臾間，世間性如此，是人終不為，惡魔所得便。若能達此義，則為大智慧，是人為大富，法財之施主，若知世如此，亦是具禁戒，彼忍力勇健，進取大精進，具足諸禪定，獲得大神通，智慧如實知，一切世間道。若能如是行，彼成就三昧，樂於寂靜處，則起於般若。隨聞是法處，則有佛不空，如是諸菩薩，不久坐道場。若有深知見，如是世間性，則能降眾魔，疾得無上道。」<p>如來復告聖勝思惟大梵天言：「梵天！如來出過世間而說世間、世間集、世間滅、世間滅道。梵天！言世間者，我說五陰名為世間，貪著五陰名為世間集，五陰盡名為世間滅，觀察五陰不見二法，名為世間滅道。復次，梵天！所言五陰，五陰者但有言說，於中取言語邪見名為世間，不捨是見名世間集，是見自相名世間滅，隨以何道不取是見，名世間滅道。梵天！我意在此，是故我今即此一尋身中，說世間苦、世間集、世間滅、世間滅道。」<p>爾時，勝思惟梵天白佛言：「世尊！如佛所說四聖諦者，未知何等是實聖諦？」<p>佛言：「梵天！所言苦諦，非實聖諦。梵天！所言苦集諦，非實聖諦。梵天！所言苦滅諦，非實聖諦。梵天！所言滅苦道諦，非實聖諦。<p>「梵天！若彼苦是實聖諦者，一切牛䐗諸畜生等應有實諦。何以故？以彼皆受種種苦故。以是義故，苦非實諦。<p>「梵天！若彼集是實聖諦者，六道眾生應有實諦。何以故？以彼因集生諸趣故。以是義故，集非實諦。<p>「梵天！若彼滅是實聖諦者，一切世間墮邪斷見，說滅法者應有實諦。何以故？彼說滅法為涅槃故，以是義故，滅非實諦。<p>「梵天！若彼道是實聖諦者，緣於一切有為道者，應有實諦。何以故？以彼依有為法，求離有為法故。以是義故，道非實諦。<p>「梵天！是故當知，苦諦、集諦、滅諦、道諦非實聖諦。梵天！實聖諦者，知苦無生，是名苦實聖諦；知集無和合，是名集實聖諦；於畢竟滅法中，知無生無滅，是名滅實聖諦；於一切法平等，以不二法得道，是名道實聖諦。<p>「梵天！實聖諦者，非妄語非實語。梵天！何者是妄語？所謂著我、著眾生、著命、著丈夫、著人，著常見、著斷見，著有見、著離有見，著生見、著滅見，著生死見、著涅槃見。梵天！是名妄語。梵天！若不著如是見，不觸如是見，不取如是見，是名為實語。<p>「梵天！若行者言我知苦，是名妄語。若行者言我斷集，是名妄語。若行者言我證滅，是名妄語。若行者言我修道，是名妄語。何以故？以不隨順佛所許念，故名妄語。<p>「梵天！云何隨順佛所許念？謂不憶念一切諸法。若不憶念一切諸法，是名隨順佛所許念。若行者，住是念中則不住一切相；若不住一切相，則住實際；若住實際，是名不住心；若不住心，是人名為非實語、非妄語者。梵天！是故當知，若非實語、非妄語者，是名聖人實聖諦也。<p>「梵天！言實實者古今實故，若佛出世、若不出世，法性常如是，法界恒如是，世間涅槃亦如是常，如是故名為實聖諦。何以故？非離生死名為聖諦，亦非令取涅槃名為聖諦。<p>「梵天！若人證如是四諦，是名實語者。梵天！於當來世，有諸比丘不修身不修戒，不修心不修慧，是人說生相是苦諦，眾緣和合是集諦，滅法是滅諦，以不二法求相是道諦。梵天！我說彼愚癡人，是外道徒黨墮於惡道，我非其師，彼人非我聲聞弟子，如是之人隨外邪道破失法故，說言有諦。<p>「梵天！且觀我坐道場時，不得一法是實是妄語，若佛不得法，是法寧可於眾中有言說、有論義、有教化耶？」<p>梵天言：「不也！世尊！」<p>佛言：「梵天！以諸法無所得故，諸法離自性故，我菩提是無貪愛相。」<p>爾時，勝思惟梵天白佛言：「世尊！若如來於法無所得者，以何義故，說如來坐道場名為佛？證何法故，說如來名為應正遍知？」<p>佛言：「梵天！於汝意云何？我所說法，若有為、若無為？是法為實？為虛妄耶？」<p>梵天言：「世尊！是法虛妄非實。修伽陀！是法虛妄非實。」<p>佛言：「梵天！於汝意云何？若法虛妄非實，是法為有？為無？」<p>梵天言：「世尊！若法虛妄，是法不應說有、不應說無。」<p>佛言：「梵天！於汝意云何？若法非有非無，是法有得者不？」<p>梵天言：「世尊！若法無者，彼法不得言有、不得言無。」<p>佛言：「梵天！若法非有、非無，彼法云何證？」<p>梵天言：「世尊！彼法不證。」<p>佛言：「梵天！如來坐道場時，唯知虛妄顛倒所起諸煩惱染畢竟不生，以無所得故得，以無所知故知。何以故？」<p>「梵天！我所得法，不可見、不可聞、不可覺、不可識、不可憶、不可取、不可著、不可說、不可難，出過一切境界，無語無說，無行不求，無有文字，無言語道，非識境界，無字非言語所說。梵天！彼法如是猶如虛空，汝乃欲於如是法中而得證耶？」<p>梵天言：「不也！世尊！諸佛如來甚為希有，成就不可思議未曾有法，深入大慈大悲，得如是寂滅相法，而以文字語言教人令得。世尊！若有眾生得聞是法能信解者，當知是人不從小功德來。何以故？世尊！是法一切世間之所難信。何以故？世間不能信如是法故。」<p>佛言：「梵天！云何是法一切世間之所難信？」<p>梵天言：「世尊！世間貪著諦，而是法無如是，此法非實非妄語；世間貪著法，而是法無法無非法；世間貪著涅槃，而是法無生死無涅槃；世間貪著善法，而是法無善無非善；世間貪著樂，而是法無苦無樂；世間貪著佛出世，而是法無佛出世，亦無涅槃。雖有說法，而是法非可說相；雖讚歎僧，而僧即是無為；是故此法一切世間之所難信。<p>「世尊！譬如水中出火、火中出水難可得信，如是煩惱中有菩提，菩提中有煩惱，是亦難信。何以故？如來得是虛妄煩惱之性，無法可證，有所說法而不可見，雖有所知而無分別，雖證涅槃而無所知，雖修諸行而不作二相，雖有證法而無所得，雖滅諸障而無所滅。<p>「世尊！若善男子、善女人有能信解如是法義，當知是人得脫諸見，當知是人供養諸佛。以曾親近無量諸佛故，當知是人得善人護。以為一切諸善知識所護念故，當知是人信大妙法。以妙善根得增上故，當知是人善得法財大妙寶藏。以能守護佛法藏故，當知是人隨順作業。以能善作所作法故，當知是人種姓尊貴。以得生於如來家故，當知是人能行大捨。以捨一切諸煩惱故，當知是人得持戒力。以無起心破戒法故，當知是人得忍辱力。以是人能捨身命故，當知是人得精進力。以是人心不疲惓故，當知是人得禪定力。以燒一切不善法故，當知是人得智慧力。以離一切惡行見故，當知是人不為他敗。以過一切惡魔境故，當知是人怨不能伏。<p>「以離一切諸對敵故，當知是人不誑世間。以其不誑諸如來故，當知是人是真語者。諸法自性善能說故，當知是人是實語者。說第一義實法相故，當知是人得善護念。以諸如來所護念故，當知是人柔和軟善。以同止住善安樂故，當知是人名為大富。以是人有聖法財故，當知是人常能知足。以其具足行聖種故，當知是人易滿易養。以如是人離食貪故，當知是人得安忍力。<p>「以如是人到彼岸故，當知是人為能度者。以是人能度未度故，當知是人為能解者。以是人能解未解故，當知是人為能安者。以是人能安未安故，當知是人為能滅者。以令未脫得解脫故，當知是人為能示者。以能為人示正道故，當知是人知正道者。以是人能脫未脫故，當知是人為大醫王。以能善知諸法藥故，當知是人為如良藥。以療眾生煩惱病故，當知是人為有大力。以是人有智慧力故，當知是人有不退力。以有堅固畢竟法故，當知是人有精進力。<p>「以常修行不依他故，當知是人為如師子。以離怖畏毛竪等故，當知是人猶如大龍。以是人心善調柔故，當知是人為如大象。以其善能調伏心故，當知是人為如牛王。以其善能導大眾故，當知是人為大勇健。以能破壞諸魔怨故，當知是人為不畏者。<p>「以得遠離大眾畏故，當知是人無所畏懼。以是人得無畏法故，當知是人無所忌難。以是人能說諦法故，當知是人為如明月。以得滿足諸白法故，當知是人照明如日。以智慧光能照明故，當知是人為如燈炷。以離一切諸闇冥故，當知是人心堅如地。<p>「以得遠離憎愛心故，當知是人平等如地。以能容受諸眾生故，當知是人不住如風。以其不著一切法故，當知是人能淨如水。以蕩一切煩惱垢故，當知是人為如猛火。以燒一切諸動念故，當知是人如須彌山。以其堅固不可動故，當知是人金剛堅固如鐵圍山。不可壞故心堅固故，當知是人不可降伏。以一切怨不能伏故，當知是人不可度量。<p>「以非二乘所度量故，當知是人豐寶如海。以其多饒正法寶故，當知是人為如大海。以盡一切諸煩惱故，當知是人為不厭足。以常求法不厭足故，當知是人為滿足者。以有智慧知足法故，當知是人如轉輪王。以是人能轉法輪故，當知是人如帝釋王。以如是人住持色故，當知是人如梵天王。<p>「以如是人得自在故，當知是人為降大雨。以是人能雨法雨故，當知是人為降甘露。以甘露法雨眾生故，當知是人能自增長。以得諸根力覺分故，當知是人為到彼岸。以能出過世間溺故，當知是人為入彼岸。以其能入佛智慧故，當知是人則為近到。以其得近佛菩提故，當知是人則為無等。<p>「以足智慧增上滿故，當知是人為無等等。以有聞慧無等等故，當知是人不可測量。以過諸量非可測故，當知是人無有障礙。以樂說辯無滯著故，當知是人憶念堅固。以得具足聞持力故，當知是人則為能去。以是人得義隨順故，當知是人為得善意。以能觀察入正法故，當知是人善知眾生。<p>「以是人得眾生心故，當知是人勤行精進。以為利安諸世間故，當知是人為已出世。以是人心過世間故，當知是人為不可污。以心無染如蓮華故，當知是人不為所覆。以世八法所不覆故，當知是人為得快愛。以諸黠慧之所愛故，當知是人為可貴重。有多聞慧可貴重故，當知是人為他供養。<p>「以智慧人之所知故，當知是人所應供養。以諸天人所供養故，當知是人是可歸命。以諸眾生所歸命故，當知是人善人所貴。以諸聖人所歸敬故，當知是人則為可求。以二乘人所供養故，當知是人遠離所求。以離一切二乘行故，當知是人為不諂曲。以無點污諂曲法故，當知是人則為端正。<p>「以具威儀備成就故，當知是人最為可愛。以過世間一切色故，當知是人是為可依。以有威德得具足故，當知是人莊嚴具足。以有諸相莊嚴身故，當知是人間錯其身。以有八十隨形好故，當知是人則為能護。以是人能護佛種故，當知是人則為能收。以得不斷佛法種故，當知是人能遮諸惡。<p>「以其常能護聖僧故，是人諸佛見，是人得法眼，是人諸佛佛智記，是人滿足三忍，是人滿足道場，是人能降伏眾魔，是人已得一切智，是人能轉法輪，是人能作佛所作事。<p>「世尊！若有善男子、善女人得聞如是甚深法義，聞已不驚、不增上驚、不上上驚，是人則得如是功德。世尊！我以一劫若餘殘劫，說彼善男子、善女人所得功德，猶不可盡。若諸佛菩提，如是難知、難見、難覺，能信能取，能受能持，能讀能誦，為他廣說如是等法，既能自住，復令他人住是法中。」<p>爾時，如來告勝思惟大梵天言：「梵天！汝少分知彼諸菩薩摩訶薩色及功德，而讚歎之。如佛所知，以我具足有無障礙佛之智故，梵天！彼善男子、善女人有如是等無量功德，復有無量過於是者。若有能知如來所說甚深之法，解義解句及解字者，則能證知彼甚深意，隨順不違，隨順相應非不相應，能解其義不隨名字。如是菩薩知所說法，以依何等言語如來說法？以依何等意如來說法？以依何等方便如來說法？以依何等入如來說法？以依何等大悲如來說法？梵天！若有菩薩知此如來五力行智，是菩薩於諸眾生作住持事。」<p>梵天言：「世尊！何者如來五力行智？」<p>佛言：「梵天！一者、言語說法；二者、意說法；三者、方便說法；四者、入說法；五者、入大悲說法。梵天！如是名為如來所用五力行智，此深法中非諸聲聞辟支佛等所知境界。」<p>梵天言：「世尊！云何菩薩知如來言語說法？」<p>佛言：「梵天！如來說過去法，說未來法，說現在法，說染法淨法，說善法不善法，說世間法出世間法，說有漏法無漏法，說有罪法無罪法，說有為法無為法，說我眾生人丈夫法，說得證法，說生死法涅槃法。梵天！當知是諸言說，如說幻事，應知以無決定故；說如夢事，虛妄見故；如響聲說，從空聲出故；言說如影，因緣合故；言說如印，不轉入故；所說如焰，顛倒見故；如說虛空，不生不滅故；無說可說，應知以無言語故。<p>「梵天！若菩薩能知如是諸說法者，是菩薩雖有一切言語說法，而於諸法無所言說，以不貪著法故，得無障礙樂說辯才，以是辯才乃至若於恒河沙等劫，種種說法無盡無礙，諸有所說不離法界故，不執著差別之相故。梵天！是名如來言語說法。<p>「梵天！云何菩薩知如來甚深意力方便說法？梵天！如來或染法說淨，或淨法說染，菩薩於此如來深意應如是知。梵天！云何如來染法說淨？梵天！以不見染法體故，如是如來染法說淨。梵天！云何如來淨法說染？梵天！以不見淨法體故，如是如來淨法說染。<p>「復次，梵天！我依布施即示涅槃，凡夫無智不能善解隨意所說，唯諸菩薩善知我意，應如是信深善法意，作是思惟行布施者，於未來世得大富貴。而此法中，無有一法可從一念至於一念轉至後世，以彼涅槃非轉法故。若無一法可從一念至於一念轉至後世，即是一切諸法實相，諸法實相即是涅槃。持戒是涅槃，不作不起故。忍辱是涅槃，以念念滅故。精進是涅槃，無所取捨故。禪定是涅槃，以不貪味故。般若是涅槃，以不得相故。貪欲是實際，法性無欲相故。瞋恚是實際，法性無瞋相故。愚癡是實際，法性無癡相故。世間是涅槃，無退無生故。涅槃是世間，以其執著故。實語是虛妄，以生諸見故。虛妄是實語，為增上慢人故。<p>「復次，梵天！如來以隨意故，或自說言我是說常邊者，或自說言我是說染者，或自說言我是說斷邊者，或自說言我是說無業者，或自說言我是說無業作者，或自說言我是邪見者，或自說言我是不信者，或自說言我是不知恩者，或自說言我是劫盜者，或自說言我是吐者，或自說言我是不受者，而如來無有如此諸事。梵天！當知是為如來隨意。以依何意，憍慢眾生能捨我慢，梵天！如來依如是深意說法。<p>「梵天！若菩薩知如來隨行方便說者，若聞佛出世則能信受，示眾生善業色身果報故。若聞佛不出世亦信受，以是諸佛法性身故。若聞佛說法亦信受，以為憙樂文字眾生故。若聞佛不說法亦信受，諸佛法性不可說故。若聞有涅槃亦信受，以滅顛倒所起煩惱故。若聞無涅槃亦信受，諸法不生不滅相故。若聞有眾生亦信受，入世諦門故。若聞無眾生亦信受，入第一義故。梵天！菩薩摩訶薩如是善知如來隨行方便說法，於諸言說音聲無畏，應知亦能利益無量眾生。<p>「梵天！云何菩薩知如來方便說法？梵天！如來為眾生說布施，得大富故；持戒，得生天故；忍辱，得端正故；精進，得具智故；禪定，得寂靜故；慧，捨諸煩惱故；多聞，得智慧故；行十善業道，得人天富樂成就故；慈悲喜捨，得生梵世故；奢摩陀，得毘婆舍那故；學地，得無學地故；辟支佛地，清淨消諸供養故；佛地，示無量智故；涅槃，滅一切苦惱故。梵天！我以如是善巧方便，為諸眾生讚說是法。如來實不得我眾生壽命及丈夫等，應知，而如來亦不見布施，不見布施果；亦不見慳，不見慳果；亦不見持戒，不見持戒果；亦不見毀戒，不見毀戒果；亦不見忍辱，不見忍辱果；亦不見瞋恚，不見瞋恚果；亦不見精進，不見精進果；亦不見懈怠，不見懈怠果；亦不見禪定，不見禪定果；亦不見亂心，不見亂心果；亦不見般若，不見般若果；亦不見愚癡，不見愚癡果；亦不見苦樂；亦不見苦樂果；亦不見須陀洹，不見須陀洹果，乃至不見菩提，不見涅槃果。<p>「梵天！如來常為眾生說法，而諸眾生依如來教，如所說法，如實修行勤修諸行。為何義修行、勤行彼行，而諸眾生修行彼法，而不能得、而不能證？所謂須陀洹行，乃至阿羅漢果，乃至不得緣覺之地，不得阿耨多羅三藐三菩提，乃至不得涅槃。以是義故，彼諸眾生，不得涅槃，不見涅槃。<p>「梵天！是名如來方便說法。梵天！諸菩薩摩訶薩應勤修行，為令眾生攝取妙法。<p>「梵天！云何菩薩知如來入說法？梵天！眼是入解脫門，如是耳鼻舌身意，是入解脫門。何以故？眼空無我無我所，自性爾故；耳鼻舌身意空無我無我所，自性爾故。梵天！當知諸入皆是入解脫門，應知正行則不誑故，如是色聲香味觸法，皆是入解脫門。所謂空門，無相門，無願門，不行門，不生不滅門，無所從來無所至去門，不退不生門，自性清淨寂靜門。<p>「復次，梵天！如來於一切名字，示是解脫門。何以故？以諸名字無合無用故，以自性頑故。梵天！當知如來即於一切諸文字中說於聖諦，應知即於一切所說法中說解脫門。<p>「梵天！無有名字言語說法，諸佛如來不說實諦。梵天！如來說法無有法染，一切所說法中示解脫門，令入證智，令入涅槃。梵天！是名如來入說法門。梵天！菩薩摩訶薩應學此法。<p>「梵天！云何如來以大悲心普為一切眾生說法。梵天！如來具有三十二種相應大悲，普為一切眾生說法。何等名為三十二種相應大悲？梵天！所謂一切法無我，而諸眾生不信不解，計言有我。如來於此諸眾生等，而起大悲，一切法無眾生，而諸眾生計有眾生，如來於此諸眾生等，而起大悲。一切法無壽者，而諸眾生計有壽者，如來於此諸眾生等，而起大悲。一切法無丈夫，而諸眾生計有丈夫，如來於此諸眾生等，而起大悲。<p>「一切法無所有，而諸眾生住於有見，如來於此諸眾生等，而起大悲。一切法無住，而諸眾生住於諸法，如來於此諸眾生等，而起大悲。一切法無歸處，而諸眾生樂於歸處，如來於此諸眾生等，而起大悲。<p>「一切法非我所，而諸眾生著於我所，如來於此諸眾生等，而起大悲。一切法無所屬，而諸眾生計有所屬，如來於此諸眾生等，而起大悲。一切法無取相，而諸眾生皆有取相，如來於此諸眾生等，而起大悲。<p>「一切法無生，而諸眾生住於有生，如來於此諸眾生等，而起大悲。一切法無退生，而諸眾生住於退生，如來於此諸眾生等，而起大悲。一切法無染，而諸眾生染著諸法，如來於此諸眾生等，而起大悲。一切法離貪，而諸眾生悉皆有貪，如來於此諸眾生等，而起大悲。一切法離瞋，而諸眾生悉皆有瞋，如來於此諸眾生等，而起大悲。一切法離癡，而諸眾生悉皆有癡，如來於此諸眾生等，而起大悲。<p>「一切法無所從來，而諸眾生著所從來，如來於此諸眾生等，而起大悲。一切法無所至去，而諸眾生著於後生，如來於此諸眾生等，而起大悲。一切法無作，而諸眾生皆有所作，如來於此諸眾生等，而起大悲。一切法無戲論，而諸眾生有諸戲論，如來於此諸眾生等，而起大悲。<p>「一切法空，而諸眾生墮於有見，如來於此諸眾生等，而起大悲。一切法無相，而諸眾生取著於相，如來於此諸眾生等，而起大悲。一切法無願，而諸眾生悉皆有願，如來於此諸眾生等，而起大悲。<p>「一切世間眾生，常共瞋嫌諍鬪，如來於此諸眾生等，而起大悲。一切世間邪見顛倒行於邪道，為欲令其住正道故，如來於此諸眾生等，而起大悲。一切世間墮於顛倒，墮於險難，住於非道，為欲令其入實道故，如來於此諸眾生等，而起大悲。<p>「一切世間眾生常為慳貪所縛，不知厭足奪他財物，以為教化令住聖財信戒聞捨慧慚愧故，如來於此諸眾生等，而起大悲。一切世間眾生，常為財物屋宅妻子恩愛，而作僮僕，於此危脆無堅之物，生堅固相，為欲令彼畢竟定知悉無常故，如來於此諸眾生等，而起大悲。<p>「一切世間凡夫眾生，身為怨賊，而常貪著供養恭敬名稱讚歎，以為親友，眾生雖謂是善知識，而是眾生惡知識也，為作親友真善知識，令其畢竟斷於眾苦，畢竟獲得涅槃樂故，如來於此諸眾生等，而起大悲。<p>「一切世間眾生皆樂行欺誑業，田宅等中邪命自活，以為說法令行正命出三界故，如來於此諸眾生等，而起大悲。一切諸法皆從因緣，勤修諸行乃得成就，而諸眾生墮於懈怠，是故不能得聖解脫，為令勤進獲得解脫堅固法故，如來於此諸眾生等，而起大悲。<p>「梵天！眾生棄捨無上大乘無礙勝法勝涅槃法，而求下劣小乘之法，所謂聲聞辟支佛乘，為彼眾生令知愛樂大乘之法，所謂令知觀察佛乘故，如來於此諸眾生等，而起大悲。<p>「梵天！如來如是於諸眾生行三十二大悲之心，以是義故，如來名為行大悲者。若菩薩於眾生中，常能修集此三十二大悲心者，是菩薩摩訶薩則得名為大福田也，具大威德得為不退，為諸眾生利益應知。」<p>說是大悲法門品時，三萬二千人皆發阿耨多羅三藐三菩提心，八千菩薩得無生法忍，七萬二千天子得離垢法眼。<p>爾時，網明童子菩薩白佛言：「世尊！此勝思惟梵天云何聞是大悲法門相應說法，而不喜悅？」<p>梵天言：「善男子！若識在二法則有喜悅，若識在無二實際法中，則無喜悅。善男子！譬如如來所作幻人，聞於如來所說法事，不喜不悅。如是，善男子！知一切法皆如幻相，故於如來不生勝想，於餘眾生不生劣想。」<p>網明菩薩問梵天言：「善男子！知一切法，云何名為如幻相耶？」答言：「善男子！若人分別一切諸法行二處者，汝當問之。」<p>問言：「梵天！汝於何處行耶？」答言：「善男子！隨諸凡夫以何處行，吾於彼行。」<p>網明菩薩言：「梵天！凡夫之人行於貪瞋愚癡，身見戒取疑網我，我所等所求邪道。善男子！汝豈可於是處行耶？」<p>梵天問言：「善男子！汝欲得凡夫法決定相耶？」答言：「梵天！我尚不見有諸凡夫，何況其法！」<p>梵天問言：「善男子！若是諸法無決定者，汝心云何有彼貪欲瞋恚愚癡諸染法耶？」答言：「無也。」<p>梵天言：「善男子！一切諸法離於貪欲瞋恚癡相，行相亦如是。善男子！所有凡夫行即是賢聖行，無二無差別。善男子！一切行非行、一切說非說、一切道非道。曰何謂一切行非行？善男子！若人行道千萬億劫，然於法性不增不減，故一切行非行。曰何謂一切說非說？善男子！如來以不可說相說一切法，故一切說非說。曰何謂一切道非道？善男子！以無所至，故一切道非道。」<p>爾時，世尊讚勝思惟大梵天言：「善哉，善哉！梵天！善哉！梵天！若欲說法，當如是說。」
。
<juan>勝思惟梵天所問經卷第三<p>元魏天竺三藏菩提流支譯<p>爾時，網明童子菩薩謂勝思惟大梵天言：「善男子！汝說一切凡夫行處，吾於彼行者見有行相。」<p>梵天言：「善男子！若我有所生處，應有行相。」<p>問言：「梵天！汝若不生，云何教化諸眾生耶？」<p>梵天答言：「佛所化生，吾如彼生。」<p>網明菩薩言：「佛化所生，無有生處。」<p>梵天問言：「寧可見不？」<p>答言：「梵天！以佛力故見。」<p>梵天言：「善男子！我生亦如是，以業力故。」<p>網明菩薩問言：「梵天！汝於起業中行耶？」<p>梵天答言：「我實不於起業中行。」<p>問言：「梵天！云何無業而言以業力故？」<p>梵天答言：「善男子！如業力亦如是，是二不出於如。」<p>爾時，長老舍利弗白佛言：「世尊！若能入是大龍密意所說法中，當知彼人得大功德。何以故？世尊！聞是上人名字至難，何況復有聞其所說？世尊！譬如有樹不依地住，在虛空中而現根莖枝葉華果。如是，世尊！此大人行相亦復如是，不住一切法，而於十方示現。有行有生退死，諸佛國土處處現見，而亦復有如是智慧辯才樂說。世尊！若有智慧善男子、善女人，聞是智慧自在力者，其誰不發阿耨多羅三藐三菩提心。」<p>爾時，會中有一菩薩摩訶薩名曰普華，問長老舍利弗言：「大德舍利弗！汝為證法性，為不證耶？而不能如是以大智慧奮迅說法。佛說大德於智慧人中最為第一。大德！何以不現如是智慧辯才自在力耶？」<p>答言：「善男子！隨智慧力，佛說我於聲聞弟子智慧人中，最為第一能有所說。」<p>「大德舍利弗！法性境界有多少耶？」答言：「無也。」<p>「大德舍利弗！若法性境界無多少者，汝云何言隨智慧力，佛說我於聲聞弟子智慧人中最為第一能有所說。」答言：「善男子！於聲聞中隨所得法而有所說。」<p>「大德舍利弗！汝證法性境界有量相耶？」答言：「無也。」<p>「大德舍利弗！若如是者，汝云何言隨所得法而有所說？大德舍利弗！如法性無量相，證亦如是，如證說亦如是。何以故？法性無量相故。」<p>舍利弗言：「善男子！法性非證相。」<p>「大德舍利弗！若彼法性非證相者，汝出法性得解脫耶？」答言：「不也。」<p>「大德舍利弗！何故爾耶？」答言：「善男子！若出法性得解脫者，則壞法性。」<p>普華菩薩言：「是故，舍利弗！如汝證法，法性亦如是。」<p>舍利弗言：「善男子！我為聽來，非為說也。」<p>「大德舍利弗！一切諸法皆入法性，此法性中寧有說者有聽者不？」答言：「無也。」<p>「大德舍利弗！若如是者，汝云何言我為聽來非為說耶？」<p>答言：「善男子！佛說二人得福無量：一者專精說法；二者一心聽受。以是義故，普華應說我應聽受。」<p>「大德舍利弗！汝入滅盡定能聽法耶？」答言：「善男子！入滅盡定，無有二行而聽法也。」<p>「大德舍利弗！汝信諸法皆是自性滅盡相不？」答言：「善男子！如是諸法皆是自性滅盡之相，我信是說。」<p>普華菩薩言：「若如是者，則舍利弗常一切時不能聽法。何以故？以一切法常是自性滅盡相故。」<p>舍利弗言：「善男子！仁能不起于定而說法耶！」<p>曰：「頗有一法非是定耶？」答言：「無也。」<p>「大德舍利弗！以是義故，當知一切愚癡凡夫應常在定。」<p>舍利弗言：「以何定故，一切凡夫常在定耶？」曰：「以不壞法性三昧故。」<p>舍利弗言：「善男子！若如是者，凡夫聖人無有差別。」<p>「大德舍利弗！如是，如是！我不欲令凡夫聖人有差別也。何以故？聖人無所得一法，凡夫無所生一法，是二不過法性平等之相。」<p>舍利弗言：「善男子！仁以何等是諸法性平等之相？」<p>曰：「如舍利弗所得知見。大德舍利弗！汝生賢聖法耶？」答言：「不也！」<p>「汝滅凡夫法耶？」答言：「不也。」<p>「汝得賢聖法耶？」答言：「不也。」<p>「汝見凡夫法耶？」答言：「不也。」<p>「大德舍利弗！若如是者，汝何知見說言得法耶？」答言：「善男子！可不聞如，凡夫無智慧如，即是漏盡解脫如；漏盡解脫如，即是無餘涅槃如。」<p>普華菩薩言：「大德舍利弗！如不異如、不改如、不變如、不壞如，應以是如知一切法。」<p>爾時，長老舍利弗白佛言：「世尊！譬如大火一切炷焰悉皆能燒，如是此諸善男子，所說法性悉皆能燒一切煩惱。」<p>佛言：「舍利弗！如汝所言，是諸善男子所說法性悉皆能燒一切煩惱。」<p>爾時，網明童子菩薩問長老舍利弗言：「大德舍利弗！佛說大德於智慧人中最為第一。何等是智慧？而舍利弗於智慧人中最第一耶？」<p>答言：「善男子！所謂聲聞因聲得解，自照身相少分智慧。以是智慧，佛說我於聲聞弟子智慧人中最為第一，非菩薩中智慧第一。」<p>曰：「智慧是戲論相耶？」答言：「非也。」<p>曰：「智慧非平等相耶？」答言：「是也。」<p>曰：「今大德證平等智慧，云何而說智慧有量？」答言：「善男子！以法性相故智慧無量，隨入法性多少故智慧有量。」<p>曰：「頗有無量相法作有量說耶？」答言：「無也。」<p>網明菩薩言：「若如是者，云何舍利弗依量說法？」<p>爾時，舍利弗默然不答。<p>爾時，長老大迦葉承佛威神，而白佛言：「世尊！是網明童子菩薩以何因緣，號曰網明？」<p>爾時，佛告網明童子菩薩言：「善男子！現汝自身善根所成功德光明，令諸天人一切世間心得歡喜，其有福德善根熟者，當發阿耨多羅三藐三菩提心。」<p>爾時，網明童子菩薩聞佛勅已，而白佛言：「善哉！世尊！唯然受教。」<p>作是語已，整服右肩，右膝胡跪，即於右手白赤莊嚴羅網指間放大光明，普照十方無量無邊阿僧祇世界，皆悉周遍，其中地獄、畜生、餓鬼、盲聾、背傴、無手無足種種諸病，貪惡眾生，愚癡裸形諸飢渴者，若縛若禁，貧窮惡色，老邁垂死及嫉妬等，種種苦惱，諸有慳貪破戒瞋恚，懈怠妄念，無慧不信，少聞少見，無慚無愧，墮邪疑網，是等眾生遇斯光者，皆得快樂一切歡喜，無一眾生有貪欲恚愚癡憍慢憂愁患等，不得快樂不歡喜者。<p>其在佛前大會之眾，菩薩摩訶薩及諸聲聞，天、龍、夜叉、乾闥婆、阿修羅、迦樓羅、緊那羅、摩睺羅伽、人與非人，比丘、比丘尼、優婆塞、優婆夷等，是諸大眾皆同一色金色無異，謂如來色。時會大眾皆悉如是，身中快樂心得歡喜，譬如菩薩入喜樂食發起莊嚴三昧無異。時諸大眾悉得希有，各各相見如佛無異，不見佛身為高己身為下。<p>又以網明童子菩薩光明力故，尋時下方有四菩薩，從地踊出，名願力起菩薩、名勝賢菩薩、名智月光菩薩、名不可降伏菩薩。是四菩薩合掌而立，作是念言：「何者是佛，我欲禮敬？」即聞空中聲曰：「是網明童子菩薩光明力故，一切大眾同一金色與佛無異。」<p>時四菩薩發希有心，作如是言：「我今實語，如此眾會其色無異，一切諸法亦復如是。」即發誓言：「若我此語誠實不虛，今世尊釋迦牟尼，當現異相，令我得見供養禮事。」<p>爾時，佛告網明童子菩薩言：「善男子！止此神力，汝今已作佛所作事，汝今已令無量眾生住於佛道。」<p>爾時，網明童子菩薩受佛教勅，即止神力攝光明事。攝光明已，一切大眾威儀色相，還復如本身口無異，即時如來身相顯現在師子座如本無異。<p>時四菩薩即見如來，頭面禮足，而作是言：「如來世尊智慧境界不可思議，及網明童子菩薩福德善根願力境界不可思議，依彼功德能與眾生如是快樂令得歡喜。」<p>爾時，長老大迦葉白佛言：「世尊！此四菩薩從何所來？」四菩薩曰：「我等下方佛世界來。」<p>大迦葉言：「其國何名？佛號何等？」<p>四菩薩曰：「國名現諸寶莊嚴，佛號一寶蓋，今現說法。」<p>大迦葉言：「其佛國土去此幾何？」四菩薩曰：「佛自知之。」<p>大迦葉言：「仁等今者何故來此？」<p>四菩薩曰：「是網明童子菩薩光明照彼，我等遇之，即聞釋迦牟尼佛名，及聞網明童子菩薩；是故我等今來至此，見釋迦牟尼佛并網明上人。」<p>時大迦葉即白佛言：「世尊！一寶蓋佛現諸寶莊嚴世界，去此幾何？」<p>佛言：「迦葉！彼國土去此過七十二恒河沙等諸佛國土。」<p>大迦葉言：「世尊！是四菩薩發彼國來，幾時至此？」<p>佛言：「迦葉！如一念頃，於彼國沒，忽然而至。」<p>大迦葉言：「希有世尊！然諸菩薩光明遠照，神通速疾甚為希有，今是網明童子菩薩光明遠照，是四菩薩發來速疾乃能如是。」<p>佛言：「迦葉！如汝所說，菩薩摩訶薩神通之力，所行速疾不可思議，一切聲聞辟支佛等所不能及。」<p>爾時，長老大迦葉問網明童子菩薩言：「善男子！仁現光明照此大會皆作金色，以何因緣？」答言：「大迦葉！可問世尊，當為汝說。」<p>時大迦葉以此白佛。佛言：「迦葉！是網明童子菩薩成佛之時，其會大眾同一金色，咸共信樂一切智慧。其佛國土乃至無有聲聞辟支佛名，唯有清淨諸大菩薩摩訶薩眾。」<p>長老大迦葉白佛言：「世尊！生彼菩薩當知如佛。」<p>佛言迦葉：「如汝所說，生彼菩薩悉皆如佛。」<p>是時會中四萬四千人，聞已皆發阿耨多羅三藐三菩提心。既發心已願生彼國，而白佛言：「世尊！若網明童子菩薩得成佛時，我等皆當往生其國。」<p>爾時，長老大迦葉白佛言：「世尊！是網明童子菩薩，幾時當得阿耨多羅三藐三菩提？」<p>佛言：「迦葉！汝自問之。」<p>於是大迦葉，自問網明童子菩薩言：「善男子！仁者幾時當得阿耨多羅三藐三菩提耶？」<p>網明菩薩言：「大迦葉！若有人問幻化人言：『仁者幾時當得阿耨多羅三藐三菩提？』是幻化人當云何答？」<p>曰：「幻所化人無決定相，當何所云？」<p>答曰：「一切諸法皆亦如是無決定相，云何問言幾時當得阿耨多羅三藐三菩提耶？」<p>曰：「幻所化人離於自相，無異無別無所志願，仁亦如是耶？仁若如是，何能利益無量眾生？」<p>「大迦葉！阿耨多羅三藐三菩提，即是一切眾生性，一切眾生性即是幻性，幻性即是一切法性。於是法中，我不見有利，不見無利。」<p>大迦葉言：「善男子！仁今豈可不令眾生住菩提耶？」<p>曰：「諸佛菩提有住相耶？」<p>答言：「無也。」<p>「大迦葉！以是故，我不令眾生住於菩提，我亦不令住於聲聞辟支佛道。」<p>大迦葉言：「善男子！仁於今者為趣何所？」<p>曰：「我所趣者乃趣於如。」<p>曰：「如無所趣亦無有轉。」<p>曰：「如無趣亦無轉，一切諸法皆住如相。以是故，我無趣無轉。」<p>大迦葉言：「若一切法皆住如相無趣無轉，仁復云何教化眾生？」<p>網明菩薩言：「若人發願是則不能教化眾生，若人於法有轉，是亦不能教化眾生。」<p>大迦葉言：「善男子！仁可不轉眾生生死世間耶？」<p>「大迦葉！我尚不得世間，何況於世間中而轉眾生？」<p>大迦葉言：「善男子！仁可不令眾生得涅槃耶？」<p>「大迦葉！我尚不見涅槃，何況教化眾生令得涅槃？」<p>大迦葉言：「善男子！如其仁者不得世間不得涅槃，何故諸菩薩行菩薩行，為救無量諸眾生故行於菩提？此豈不為滅度眾生耶！」<p>「大迦葉！若菩薩見於世間分別涅槃，取眾生相行菩提者，此則不應說為菩薩。」<p>大迦葉言：「善男子！仁者今於何處行耶？」<p>「大迦葉！我非世間中行，非涅槃中行，亦復不以眾生相行。大迦葉！如汝所問，仁者今於何處行者？如佛所化人行處，吾於彼行。」<p>大迦葉言：「佛所化人無有行處。」<p>「大迦葉！當知一切眾生行處亦如是相。」<p>大迦葉言：「善男子！佛所化人無貪恚癡，若使一切眾生所行如是相者，一切眾生貪欲恚癡為何所趣？」<p>「大迦葉！我今問汝隨意答我。大迦葉！汝今寧有貪恚癡不？」答言：「無也。」<p>曰：「是貪恚癡為盡滅不？」答言：「不也。」<p>曰：「若大迦葉今無貪欲瞋恚愚癡，亦不盡滅者，汝置貪恚癡於何所耶？」<p>答言：「善男子！凡夫之人從顛倒起妄想分別生貪恚癡，賢聖法中善知顛倒之實性故，是以不起妄想分別，故無貪欲瞋恚愚癡。」<p>「大迦葉！於汝意云何？若法從顛倒起，是法為實為虛妄耶？」答言：「善男子！是法虛妄非是實也。」<p>曰：「若法非實可令實耶？」答言：「不也。」<p>曰：「若法非實，汝大迦葉於中欲得貪恚癡耶？」答言：「不也。」<p>曰：「若如是者，為於何所是貪恚癡能染眾生者？」答言：「善男子！若如是者，一切諸法從本已來，自性離於貪恚癡相。」<p>網明菩薩言：「大迦葉！是故我說一切法相如佛所化。」<p>說是法時，四萬四千菩薩得柔順法忍。<p>爾時，長老大迦葉白佛言：「世尊！若有得聞網明童子菩薩名者，彼人不復墮三惡道。若有得見網明童子菩薩身者，當知彼人一切魔業不能障難。若有眾生得聞網明童子菩薩所說法者，彼諸眾生不墮聲聞辟支佛地。若蒙網明童子菩薩所教化者，彼諸眾生於大菩提畢竟不退。世尊！願說網明童子菩薩善根功德莊嚴佛土。」<p>佛言：「迦葉！是網明童子菩薩，隨其所在諸佛國土遊行之處，皆能利益無量眾生。迦葉！如是網明童子菩薩，所放光明汝見不耶？」答言：「已見。」<p>佛言：「迦葉！三千大千世界滿中芥子尚可算數，今是網明童子菩薩光明所照令住阿耨多羅三藐三菩提者，彼諸眾生不可數也。迦葉！汝知網明童子菩薩所放光明利益尚爾，何況說法所利益者？汝今諦聽，我當少分說其功德善根莊嚴淨佛國土。<p>「迦葉！是網明童子菩薩，過七百六十萬阿僧祇劫當得作佛，號曰普光自在王如來、應、正遍知，世界名曰集妙功德。迦葉！其佛往趣菩提樹時，國中諸魔及魔眷屬諸天人民，皆悉畢定於阿耨多羅三藐三菩提。<p>「迦葉！其佛國土地平如掌，柔軟細滑如迦陵伽安樂處地，一切諸寶以為莊嚴。世界無有三惡道名，亦無八難，其佛國土無有高下瓦礫蕀刺土石等穢，妙寶蓮華以為莊嚴。彼諸蓮華皆是真寶出美妙香，世界長廣。迦葉！彼佛世界有如是等勝功德集。普光自在王如來，多有無量諸菩薩僧，一切善修無量法門，悉得無量自在神通，皆以光明莊嚴其身，得陀羅尼諸勝三昧無礙辯才，善能說法。彼諸菩薩光明神力無不通達，悉得諸通無畏辯才，善能降伏諸魔怨敵。彼諸菩薩修行念慧生慚愧等，上妙智慧諸勝功德以修其心。<p>「迦葉！彼佛國土無女人名，其諸菩薩皆悉化生，於寶蓮華中結加趺坐，禪喜樂食，諸所須物，經行之處房舍床榻園林浴池，應念即得。<p>「迦葉！彼普光自在王如來，不以文字說法，但放光明照諸菩薩，即得無生法忍，復照十方通達無礙，令諸眾生得離煩惱，又其光明常出三十二種淨妙法音。何等三十二？謂一切法空，以離諸見清淨故；一切法無相，以離一切分別所分別故；一切法無願，以出三界故；一切法離欲，以自性寂滅故；一切法離瞋，以無有礙相故；一切法離癡，以無闇冥故；一切法無所從來，以本不生故；一切法無去，以無所至故；一切法無住，以無所依住故；一切法過三世，以去來現在無所有故；一切法無異，以其性一故；一切法不生，以離於業報故；一切法無業報，以不見因故；一切法非作，以非可作故；一切法無名，以不可得立名故；一切法無起，以不生不滅故；一切法不實，以本不起故；一切法實，以一道門平等故；一切法無眾生，以不見眾生故；一切法無我，以第一義攝故；一切法鈍，以無所知故；一切法捨，以離憎愛故；一切法離煩惱，以無有取故；一切法無煩惱，以自性不染故；一切法一相，以實際平等故；一切法離相，以常寂定故；一切法住實際，以性不壞故；一切法如相住，以本不壞故；一切法入法性，以遍入故；一切法無緣，以諸緣不合故；一切法諸緣生，以滿足平等故；一切法是菩提，以如實見故；一切法是涅槃，以不成就故。迦葉！彼普光自在王如來光明，常出如是三十二種淨妙法音。<p>「迦葉！若有眾生生彼國者，當知是人能作佛事。迦葉！彼佛世尊壽命無量。迦葉！彼佛國土，無有魔事能與諸菩薩而作留難。」<p>長老大迦葉白佛言：「世尊！若其有人欲得清淨佛國土者，應取如彼網明菩薩所修善根功德莊嚴清淨佛土。」<p>佛言：「迦葉！是網明童子菩薩，乃於無量百千萬億那由他諸如來所，發清淨願修行功德莊嚴具足故，得如是清淨佛土。是故，迦葉！若善男子、若善女人，欲取如是淨佛國土，應學網明童子菩薩所修願行。」<p>爾時，勝思惟梵天謂網明童子菩薩言：「仁者！已得從佛受記。」<p>網明童子菩薩言：「梵天！一切眾生皆如來授記。」<p>曰：「於何事中而得授記？」<p>曰：「隨業受報而得受記。」<p>曰：「汝作何業而得受記？」<p>問言：「梵天！若業非身作，非口作，非意作，是業可得示不？」<p>梵天答言：「不可示也。」<p>問言：「梵天！仁以何故而作是說？梵天！頗有菩薩行可作相耶？」<p>答言：「不也！以菩提非諸行相故。」<p>問言：「梵天！菩提是起作相耶？」<p>答言：「非也！以菩提是無為非起作相。」<p>問言：「梵天！可以起作相得無為菩提不？」<p>答言：「不也。」<p>網明菩薩言：「梵天！是故當知依此義意何等處無業無業果、不作不行是菩提，如菩提說亦如是，如說受記亦如是，不可以起作法而得受記。」<p>梵天問言：「善男子！汝不行六波羅蜜，然後得受記耶？」<p>答言：「梵天！如汝所說，菩薩行六波羅蜜而得受記。梵天！若菩薩捨一切煩惱名為檀波羅蜜，於諸法無所起名為尸波羅蜜，於諸法無所傷名為羼提波羅蜜，於諸法離相名為毘梨耶波羅蜜，於諸法無所住名為禪波羅蜜，於諸法無戲論名為般若波羅蜜。梵天！菩薩如是行六波羅蜜，於何處行？」<p>梵天言：「善男子無處行也。何以故？凡有所行皆是不行，若行即是不行，若不行即是行。」<p>網明菩薩言：「梵天！以是義故，當知無所行是菩提。如汝所問，汝得受菩提記者，如真如法性得受記，我亦如是受記。梵天！依此法應知無行是菩薩行。梵天！如汝所言汝得受記，如真如及法界受記，如是我受記。」<p>梵天言：「善男子！無有真如法界受記。」<p>網明菩薩言：「梵天！如是相記如真如法界。」<p>爾時，勝思惟梵天白佛言：「世尊！菩薩以何行故，得為諸佛授阿耨多羅三藐三菩提記？」<p>佛言：「梵天！若菩薩不行生法、不行滅法，不行善法、不行不善法，不行世間法、不行出世間法，不行有漏法、不行無漏法，不行有罪法、不行無罪法，不行有為法、不行無為法，不行修道、不行斷除，不行世間、不行涅槃，不行見法、不行聞法、不行覺法、不行知法，不行施、不行捨、不行戒、不行覆、不行忍、不行善、不行發、不行精進、不行禪、不行三昧、不行慧，不行行、不行知、不行得。梵天！若菩薩如是行者，諸佛則授阿耨多羅三藐三菩提記。何以故？梵天！諸有所行皆有所是，無所是是菩提。諸有所行皆是分別，無分別是菩提。諸有所行皆是起作，無起作是菩提。諸有所行皆是戲論，無戲論是菩提。梵天！依此義故，是以當知，若菩薩過諸所行則得受記。」<p>爾時，勝思惟梵天白佛言：「世尊！世尊言受記，受記者，以何等法名為受記？」<p>佛言：「梵天！離諸法二相名為受記，不分別生滅名為受記，離身口意業相名為受記。<p>「梵天！我念過去，爾時有劫名曰善見，我於彼劫供養七十二那由他佛，是諸如來不授我記。又過是劫劫名善化，我於彼劫供養七十二億佛，是諸如來亦不授我記。又過是劫劫名梵歎，我於彼劫供養八萬八千佛，是諸如來亦不授我記。又過是劫劫名無咎，我於彼劫供養三萬二千佛，是諸如來亦不授我記。又過是劫劫名莊嚴，我於彼劫供養四千八萬佛，皆以一切供養之具而供養之，是諸如來亦不授我記。<p>「梵天！我於往昔已曾一劫及餘殘劫，供養諸佛，盡心恭敬尊重讚歎，淨修梵行，一切布施，一切持戒及行頭陀。離於瞋恚，忍辱慈心，如所說行勤修精進，一切所聞皆能受持。獨處遠離入諸禪定，隨所聞慧讀誦思問。是諸如來亦不授我記。何以故？以依止文字問於諸佛，是以諸佛不授我記。何以故？以依止所行故。是以當知，若諸菩薩出過諸行則得受記。<p>「梵天！我於是後見然燈佛，即得無生法忍。時然燈佛授我記言：『善男子！汝於來世當得作佛，號釋迦牟尼如來、應、正遍知。』我於爾時，出過諸行滿足六波羅蜜。何以故？若菩薩能捨諸相名為檀波羅蜜，能滅諸所受持名為尸波羅蜜，不為境界所傷名為羼提波羅蜜，離諸所行名為毘梨耶波羅蜜，不憶念一切法名為禪波羅蜜，能忍諸法無生性故名為般若波羅蜜。梵天！我於然燈佛所，滿足如是六波羅蜜。<p>「梵天！我從初發菩提心已來所作布施，於此捨相布施，百分不及一，百千分百千萬億分，乃至算數譬喻所不能及。<p>「梵天！我從初發心已來持戒行頭陀，於此常滅戒，百分不及一，乃至算數譬喻所不能及。<p>「梵天！我從初發心已來柔和忍辱，於此畢竟忍法，百分不及一，乃至算數譬喻所不能及。<p>「梵天！我從初發心已來發勤精進，於此不取不捨精進，百分不及一，乃至算數譬喻所不能及。<p>「梵天！我從初發心已來禪定獨處，於此無住禪定，百分不及一，乃至算數譬喻所不能及。<p>「梵天！我從初發心已來思惟籌量智慧，於此無戲論智慧，百分不及一，百千分百千萬億分，乃至算數譬喻所不能及。梵天！是故當知，我於爾時已得滿足六波羅蜜。」<p>梵天言：「世尊！世尊！云何名為滿足六波羅蜜？」<p>佛言：「梵天！若不念施，不依止戒，不分別忍，不取精進，不住禪定，不二於慧，梵天！是名滿足六波羅蜜。」<p>梵天言：「世尊！滿足六波羅蜜已，能滿足何法？」<p>佛言：「梵天！滿足六波羅蜜已，能滿足薩婆若。」<p>梵天言：「世尊！云何滿足六波羅蜜已，能滿足薩婆若？」<p>佛言：「梵天！布施平等即是薩婆若平等，持戒平等即是薩婆若平等，忍辱平等即是薩婆若平等，精進平等即是薩婆若平等，禪定平等即是薩婆若平等，智慧平等即是薩婆若平等，以是平等一切法，名為薩婆若。<p>「復次，梵天！滿足布施相、持戒相、忍辱相、精進相、禪定相、智慧相，是名薩婆若。梵天！如是滿足六波羅蜜，能滿足薩婆若。」<p>梵天言：「世尊！何者是薩婆若滿足？」<p>佛言：「梵天！若眼不見色，乃至意不知法，梵天！若如是觀察內外六入，是名滿足薩婆若。梵天！如是滿足薩婆若，所謂不著眼，乃至不著意，以是義故，名為如來無障無閡薩婆若智。<p>「梵天！薩婆若於法無所受。何以故？以薩婆若非受法器故。梵天！言非器者此名無物，能受盛故，言無物者則名為空，空同虛空是名薩婆若。以是義故，不能受法。梵天！譬如一切所作皆依虛空，而彼虛空無所依也。如是薩婆若智，皆從薩婆若出，而薩婆若無所依也。」<p>勝思惟梵天白佛言：「世尊！所說薩婆若，薩婆若者為何謂耶？以何義故名薩婆若？」<p>佛言：「梵天！一切諸行彼薩婆若智知，所謂聲聞辟支佛，及一切世間，以是義故名薩婆若。諸有所行平等智，知諸心，知諸行，知諸慈悲，知諸學，知諸發起修行故，名薩婆若。<p>「能離一切諸相，能破一切諸覺故，名薩婆若。如實知說不說，如實知一切眾生心行故，名薩婆若。如實知一切證智故，名薩婆若。如實知無學智聲聞辟支佛智，如實知一切種智，皆是薩婆若中出，以是義故名薩婆若。<p>「如實知正行皆從薩婆若出故，名薩婆若。如實知一切藥故，名薩婆若。能令一切病滅故，名薩婆若。能離一切縛故，名薩婆若。能除一切煩惱習氣故，名薩婆若。常在一切定故，名薩婆若。一切法中無疑故，名薩婆若。從彼薩婆若，出一切世間出世間智慧故，名薩婆若。知一切智慧方便相故，名薩婆若。梵天！一切諸法方便從此法出故，名薩婆若。」<p>爾時，勝思惟梵天白佛言：「希有世尊！諸佛如來智慧甚深心無所緣，而知一切眾生心心所行。世尊！彼薩婆若有如是等無量功德，其誰智慧善男子、善女人聞薩婆若不發阿耨多羅三藐三菩提心？」
。
<juan>勝思惟梵天所問經卷第四<p>元魏天竺三藏菩提流支譯<p>爾時，網明童子菩薩白佛言：「世尊！若有菩薩，悕望功德利而發菩提心者，不得名為發大乘也。何以故？一切諸法無功德利，以無對治處故。世尊！菩薩摩訶薩不應為功德利故發菩提心，但為大悲故，為滅眾生諸苦惱故，生諸善法故，解脫諸邪見故，滅除諸病故，捨我所貪著故，不觀憎愛故，不沒世法故，厭患有為故，安住涅槃故，發菩提心。世尊！菩薩不應於諸眾生求其恩報，亦不應觀作與不作，又於苦樂心不傾動。<p>「世尊！何謂菩薩摩訶薩諸善根清淨？」<p>佛言：「善男子！菩薩善根若生轉輪聖王位處，不得名為善根清淨；若生帝釋王中，若生梵天王中，亦不得名善根清淨。在所生處乃至畜生自不失善根，亦令眾生生諸善根，是名菩薩善根清淨。<p>「復次，網明！云何菩薩善根清淨？善男子布施善根清淨，以捨一切資生故。持戒善根清淨，以除熱惱得清涼故。忍辱善根清淨，以心不分別故。精進善根清淨，以離懈怠故。禪定善根清淨，以不念餘乘故。智慧善根清淨，以離諸見故。慈善根清淨，以平等見故。悲善根清淨，以直心清淨故。喜善根清淨，以樂諸法不生愛故。捨善根清淨，以離諸過故。不捨菩提心善根清淨，以不貪聲聞辟支佛地故。」<p>爾時，文殊師利法王子在於大會，默然而住無所論說。<p>爾時，勝思惟梵天白佛言：「世尊！世尊！此文殊師利法王子在大會坐，云何於此所說法中，默然而住無所論說？」<p>爾時，世尊告文殊師利法王子言：「文殊師利！汝今於此所說法中，可少說之。」<p>文殊師利白佛言：「世尊！佛所證法為何等相？」<p>佛言：「文殊師利！佛所證法無有相貌。」<p>文殊師利言：「世尊！彼法可說可演可論不？」<p>佛言：「文殊師利！彼法不可說不可演不可論也。」<p>文殊師利言：「世尊！若彼法不可說不可演不可論者，則不可示。」<p>爾時，勝思惟梵天謂文殊師利法王子言：「文殊師利！汝不為眾生演說法耶？」<p>文殊師利問言：「梵天！於法性中頗有二相耶？」答言：「無也。」<p>文殊師利問言：「梵天！一切諸法不入法性中耶？」答言：「如是。」<p>文殊師利言：「若彼法性是不二相，一切諸法入法性中，云何當為眾生說法？」<p>梵天問言：「頗有說法亦無二耶？」<p>答言：「梵天！若決定得說者聽者，可有說法而無有二。」<p>梵天問言：「如來豈可不說法耶？」<p>答言：「梵天！佛雖說法，不以二相。何以故？如來說法無二說故，雖有所說而無二也。」<p>梵天問言：「若一切法無二，云何諸凡夫無二作二？」<p>答言：「梵天！凡夫之人貪著我故分別為二，若不二者終不為二，雖復種種分別為二，然其實際無有二相。」<p>梵天問言：「云何而識無二法耶？」<p>答言：「梵天！若無二可識則非無二。何以故？梵天！無二相者不可識也。梵天！而如來不說二法，彼法如說無如是也。何以故？以彼法無名字章句故。」<p>梵天問言：「如來說法取何法耶？」答言：「梵天！如來說法無所取也。」<p>梵天問言：「佛所說法可不取涅槃耶？」問言：「梵天！於涅槃中涅槃有取捨耶？」答言：「涅槃不去不來。」<p>文殊師利言：「如是，梵天！佛所說法不去不來。」<p>梵天問言：「是法云何聽？」答言：「如所說。」<p>梵天問言：「云何如所說？」答言：「梵天！如不識不聞，如不識不聞如是說。」<p>梵天問言：「誰能聽如來如是法？」答言：「梵天！不著不漏諸境界者。」<p>梵天問言：「誰能知是法？」答言：「梵天！以何等人不諍訟無識不隨喜者。」<p>梵天問言：「云何比丘名多諍訟？」<p>答言：「梵天！若比丘是好是惡，是相應是不相應，此名諍訟。是理是非理此名諍訟，是垢是淨此名諍訟，是善是不善此名諍訟，是法可呵是法不可呵，是法有漏是法無漏，是法世間是法出世間，是法有為是法無為，是持戒是破戒，是可作是不可作，是可得是不可得。梵天！此名諍訟。<p>「梵天！若於法中有高下心貪著取受，皆是諍訟，佛所說法無有諍訟。梵天！樂戲論者無不諍訟，樂諍訟者無沙門法，樂沙門法者無有妄想。」<p>梵天問言：「云何比丘隨佛語隨佛教？」<p>答言：「梵天！若比丘稱讚毀辱其心不動，是名隨佛教。不隨文字語言，是名隨佛語。又若比丘滅一切法相，是名隨佛教。不違於義，是名隨佛語。又若比丘守護於法，是名隨佛教。不違佛語，是名隨佛語。」<p>梵天問言：「云何比丘能守護法？」<p>答言：「梵天！若比丘不違平等、不壞法性，是則名為能守護法。」<p>梵天問言：「云何比丘親近於佛？」<p>答言：「梵天！若比丘於諸法中，不見有法若近若遠，是則名為親近於佛。」<p>梵天問言：「云何比丘給侍於佛？」<p>答言：「梵天！若比丘身口意無所作，是名比丘給侍於佛。」<p>梵天問言：「誰能供養佛？」<p>答言：「梵天！不起罪業，不起福業，不起無動業者。」<p>梵天問言：「誰能見佛？」<p>答言：「梵天！若不著肉眼，不著天眼，不著慧眼，不著法眼，不著佛眼者。」<p>梵天問言：「誰能見法？」<p>答言：「梵天！不逆諸因緣法者。」<p>梵天問言：「誰能順見諸因緣？」<p>答言：「梵天！不起平等，不見平等，不生不滅者。」<p>梵天問言：「誰得真智？」<p>答言：「梵天！不生不滅諸漏法者。」<p>梵天問言：「誰能隨學如來戒？」<p>答言：「梵天！不起不受不取不捨者。」<p>梵天問言：「誰名正行？」<p>答言：「梵天！不隨三界者。」<p>梵天問言：「誰為善人？」<p>答言：「梵天！不受後身者。」<p>梵天問言：「誰為樂人？」<p>答言：「梵天！無我無我所者。」<p>梵天問言：「誰為得脫？」<p>答言：「梵天！不壞縛者。」<p>梵天問言：「誰為得度？」<p>答言：「梵天！不住世間、不住涅槃者。」<p>梵天問言：「漏盡比丘盡何事耶？」<p>答言：「梵天！若有所盡不名漏盡，知諸漏空相，隨如是知名為漏盡。」<p>梵天問言：「誰為實語？」<p>答言：「梵天！離諸言論道者。」<p>梵天問言：「誰為入道？」<p>答言：「梵天！凡夫者有入道，聖行者知一切有為法，無所從來無所至去，則無入道。」<p>梵天問言：「誰能見聖諦？」<p>答言：「梵天！若於諸法無所見者。何以故？隨所有見皆為虛妄，無所見者乃名為實。」<p>梵天問言：「不見何法名為見諦？」<p>答言：「梵天！不見一切法名為實諦。」<p>梵天問言：「如是實法當於何求？」<p>答言：「梵天！當於四顛倒中求。」<p>梵天問言：「汝以何意作如是說？」<p>答言：「梵天！求四顛倒，不得常、不得樂、不得我、不得淨，若不得常以常無故，是即無常；以何處無樂，是即為苦；以何處無我，是即無我；以何處無淨，是即不淨。梵天！諸法無我是為聖諦。若人求實諦，是人不識苦；若人斷集，是人不識集；若人見滅，是人不識滅；若人求道，是人不識道。」<p>梵天問言：「云何修道？」<p>文殊師利答言：「梵天！若不分別是法是非法，離於二相，名為修道。以如是道，求一切法不可得故，是名為道。如是道者，不住世間不住涅槃。何以故？不離不至乃名聖道。」<p>爾時，平等行梵天婆羅門大婆羅子白文殊師利法王子言：「文殊師利！云何優婆塞歸依佛、歸依法、歸依僧？」<p>答言：「善男子！若優婆塞不起二見，云何名為不起二見？謂不起我見不起他見，不起我見不起佛見，不起我見不起法見，不起我見不起僧見，是名優婆塞歸依佛、法、僧。<p>「復次，善男子！若優婆塞不以色見佛，不以受想行識見佛，是名優婆塞歸依佛。善男子！若優婆塞不分別諸法，不戲論諸法，是名優婆塞歸依法。善男子！若優婆塞信無為法僧，而不離有為法信無為法，是名優婆塞歸依僧。<p>「復次，善男子！若優婆塞不見佛、不見法、不見僧，是名優婆塞歸依佛、歸依法、歸依僧。」<p>爾時，平等行梵天婆羅門大婆羅子白文殊師利法王子言：「文殊師利！是諸菩薩發菩提心者，為趣何所？」<p>答言：「善男子！趣於虛空。何以故？阿耨多羅三藐三菩提同虛空故。」<p>平等行言：「文殊師利！云何菩薩名發阿耨多羅三藐三菩提心？」<p>答言：「善男子！若菩薩知一切發非發，一切法非法，一切眾生非眾生，是名菩薩發阿耨多羅三藐三菩提心。」<p>爾時，平等行梵天婆羅門大婆羅子白佛言：「世尊！所言菩薩，菩薩者為何謂耶？以何義故名為菩薩？」<p>佛言：「善男子！若菩薩於邪定眾生起大悲心，於正定眾生不見殊異，故名菩薩。何以故？善男子！菩薩不為正定眾生、不為不定眾生故發心，但為度脫邪定眾生故，而起大悲，發阿耨多羅三藐三菩提心，故名菩薩。何以故？善男子！菩薩於邪定眾生起大悲心，願大菩提，故名菩薩。」<p>爾時，名菩提菩薩白佛言：「世尊！我亦樂說，以何義故名為菩薩。」<p>佛言：「便說。」<p>菩提菩薩言：「譬如若男子、女人受一日八戒無毀無缺，若菩薩如是從初發心乃至成佛，於其中間常修淨行，故名菩薩。世尊！若菩薩從初發心乃至道場不動心故，名為菩薩。」<p>堅意菩薩言：「若菩薩成就深固慈心常念眾生，故名菩薩。」<p>度眾生菩薩言：「譬如橋船渡人不惓無有分別，若菩薩有如是心，度一切眾生，故名菩薩。」<p>斷惡道菩薩言：「若菩薩於諸佛國土足投地處，即時一切惡道皆滅，故名菩薩。」<p>觀世自在菩薩言：「若菩薩眾生見者，即得必定於阿耨多羅三藐三菩提，又稱其名得免驚怖，故名菩薩。」<p>得大勢至菩薩言：「若菩薩足投地處，震動三千大千世界及魔宮殿，故名菩薩。」<p>無疲惓菩薩言：「若菩薩劫數猶如恒河沙等為一日夜，以如是日三十為月，數如是月十二為歲，以是歲數若過百千萬億數劫，得值一佛，如是乃於恒河沙等諸如來所，行諸梵行修集功德，然後乃受阿耨多羅三藐三菩提記，心不休息無有疲惓，故名菩薩。」<p>導師菩薩言：「若菩薩於墮邪道諸眾生等，生大悲心令入正道不求恩報，故名菩薩。」<p>大彌樓山菩薩言：「若菩薩於一切法無所分別，如彌樓山一於眾色，故名菩薩。」<p>那羅延菩薩言：「若菩薩不為一切煩惱所壞，故名菩薩。」<p>心力菩薩言：「若菩薩以心思惟一切諸法，而自身心不壞不損，故名菩薩。」<p>師子遊步自在菩薩言：「若菩薩於諸論中不怖不畏，得深法忍，能使諸魔一切外道悉皆驚怖，故名菩薩。」<p>不可思議菩薩言：「若菩薩知心及法不可思議，無所思惟無所分別，故名菩薩。」<p>善寂天子言：「若菩薩能於一切天宮中生，而無所染亦不得是無染之法，故名菩薩。」<p>實語菩薩言：「若菩薩有所發言常以真實，乃至夢中亦無妄語，故名菩薩。」<p>喜見菩薩言：「若菩薩能見一切色皆是佛色，故名菩薩。」<p>常悲菩薩言：「若菩薩見墮生死苦惱眾生，不著自身一切諸樂，唯除法樂教化眾生，故名菩薩。」<p>心無礙菩薩言：「若菩薩能於一切煩惱眾魔而不瞋礙，故名菩薩。」<p>常喜根菩薩言：「若菩薩常以喜根自滿其願，亦滿他願所作皆辦，故名菩薩。」<p>散疑女菩薩言：「若菩薩於一切法中不生疑悔，故名菩薩。」<p>師子童子菩薩言：「若菩薩亦無男法亦無女法，而現一切種種色身，以為成就諸眾生故，故名菩薩。」<p>寶女菩薩言：「若菩薩於諸寶中不生愛樂但樂三寶，故名菩薩。」<p>毘舍佉達多優婆夷言：「若菩薩有所得者則無菩提，若不得一切法，不生一切法，不滅一切法，故名菩薩。」<p>跋陀婆羅大賢士言：「若菩薩有諸眾生聞其名者，即得必定於阿耨多羅三藐三菩提，故名菩薩。」<p>寶月童子言：「若菩薩常能修行童子梵行，乃至不以心念五欲，何況身受，故名菩薩。」<p>忉利天子曼陀羅華香菩薩言：「若菩薩持戒熏心常流功德諸善法香，不流餘香，故名菩薩。」<p>作喜菩薩言：「若菩薩喜樂三法，謂供養佛，守護正法，教化眾生，故名菩薩。」<p>勝思惟梵天言：「若菩薩見一切法皆是佛法，故名菩薩。」<p>彌勒菩薩言：「若菩薩眾生見者即得入於大慈三昧，故名菩薩。」<p>文殊師利法王子言：「若菩薩雖說諸法，而不起法想，不起我想，不起他想，故名菩薩。」<p>網明童子菩薩言：「若菩薩光明能滅一切眾生諸煩惱闇，故名菩薩。」<p>普華菩薩言：「若菩薩見滿十方諸佛世界眾華敷榮，故名菩薩。」如是諸菩薩隨其樂說辯才，各各說已。<p>爾時，佛告平等行梵天婆羅門大婆羅子言：「善男子！若菩薩能代一切眾生受諸苦惱，亦復能捨一切福事與諸眾生，故名菩薩。」<p>爾時，勝思惟梵天問平等行梵天婆羅門大婆羅子言：「善男子！仁者今以何行為行？」<p>答言：「梵天！以何等行一切有為法諸眾生行，我如是行。」<p>梵天問言：「一切有為法諸眾生以何為行？」<p>答言：「梵天！諸佛所行，是一切有為法諸眾生行。」<p>梵天問言：「諸佛以何為行？」<p>答言：「梵天！諸佛以第一義空為行。」<p>梵天問言：「善男子！若一切凡夫所行，諸佛亦以是行，佛與眾生有何差別？」<p>平等行梵天婆羅門大婆羅子言：「梵天！仁者欲令空中有差別耶？」<p>答言：「不也。」<p>文殊師利問勝思惟大梵天言：「梵天！如來可不說一切法空耶？」<p>答言：「如是。」<p>文殊師利言：「是故，梵天！一切諸法無有差別，是諸行相亦復如是無差別相，是故如來不說諸法有種種相。」<p>平等行梵天婆羅門大婆羅子問文殊師利法王子言：「文殊師利！如諸言語所說行者，何等名行？」<p>答言：「善男子！以何等處有四正行，是人名為行處。」<p>「梵天！善男子以何等人行四梵行，彼人所行非是梵行？以何等行行四梵行，彼人名為成就梵行？」<p>「善男子！雖於空閑曠野中行，離於梵行，彼人不名成就梵行，非是善巧知於梵行。善男子！復有雖於樓殿堂閣金銀床榻妙好被褥，於此中行成就梵行，彼人真實成就梵行，真是善巧知於梵行。」<p>曰：「若見我見非智見耶？」<p>答言：「善男子！如是，如是。善男子！若見我見彼非智見。善男子！如人如實善知金性，則知柔軟不柔軟者。如是見我能清淨智。」<p>曰：「為說何者是我見耶？」<p>答言：「善男子！所謂無我法體常也。善男子！我常無體本來不成，以彼如是畢竟決定，故說名我。」<p>曰：「如我解文殊師利所說法義，若見我者即是見佛。何以故？我體佛體無分別故。」<p>文殊師利：「何等人能見如來耶？」<p>答言：「善男子！若能不改我見相者。何以故？我見法見佛見平等。」<p>曰：「頗有無所行名為正行耶？」<p>答言：「有。善男子！若不行一切有為法者，是名正行。」<p>曰：「云何而行名為正行？」<p>答言：「善男子！若不為知故行，不為斷故行，不為證故行，不為修故行，是名正行。」<p>曰：「頗有人不見佛，而彼人慧眼清淨？」<p>答言：「有。善男子！諸佛如來不見二相，彼人則有聖眼清淨。」<p>曰：「慧眼見何等法？」<p>答言：「善男子！若見一法不名慧眼。善男子！慧眼不見有為諸法，亦復不見無為法也。何以故？以彼般若無分別故。以是義故，般若不見有為諸法，彼無為法亦過慧眼，是故不見。」<p>曰：「頗有正行比丘不得道果？」<p>答言：「有。善男子！於正行中無果無得亦無正行，彼處亦無修行一法。善男子！亦於彼處無果可得，以無分別故。善男子！若不得一法乃名為得。善男子！若分別言我有所得，彼人我慢，以正行中無增上慢，以無增上慢則無證無得。」<p>曰：「為得何法說名得道？」<p>答言：「善男子！以何等法不生，本來不生後亦不生，為得彼法故說實法。」<p>曰：「若法不生何等法證？」<p>答言：「善男子！若知不生即說彼知，名為證法。見有為法一切不生，是即名為得證正定。」<p>曰：「以何名為證正定耶？」<p>答言：「善男子！我及涅槃平等無二，無有差別，故說名為證正定也。以隨正定，是故說名證正定也。以畢竟得平等法故，說名正定。又以能令得了義故，說名正定。以不戲論諸三昧故，說名正定。」<p>爾時，世尊讚文殊師利法王子言：「善哉！善哉！文殊師利！快說此言，誠如汝說。如是，文殊師利！汝說此法時，七千比丘不受諸法漏盡心得解脫，三萬二千諸天遠塵離垢於諸法中得法眼淨，有十千人離欲得定，有二百人發阿耨多羅三藐三菩提心，五百菩薩得無生法忍。」<p>爾時，勝思惟梵天白佛言：「世尊！是文殊師利法王子，能作佛事大饒益眾生，令無量眾生入於涅槃。」<p>佛言：「善男子！汝亦饒益無量眾生令入涅槃。」<p>文殊師利問言：「梵天！汝謂眾生有數量耶？」答言：「不也。」<p>問言：「梵天！頗有眾生如來說不？又頗有眾生有眾生體不？」<p>答言：「無也。」<p>問言：「梵天！於汝意云何？汝謂如來有生有滅耶？」<p>答言：「不也。」<p>問言：「梵天！若如是者，何等眾生如來令入於涅槃耶？」<p>梵天答言：「以何等法性，文殊師利法王子如是說法，如是無世間無涅槃。」<p>文殊師利言：「梵天！如是，如是，如來不見世間，不見涅槃。梵天！如來所化聲聞弟子，彼人亦不見世間，不見涅槃。梵天！所言涅槃唯是言說，然無有人行於世間，亦無有人行於涅槃。」<p>梵天問言：「諸有所說諍訟言語，如此言語說何等法？」<p>答言：「梵天！是戲論耳，不說眾生。梵天！若有戲論，然則常無我慢。以是義故，於無物中而戲論也。以知無實有戲論故，不見戲論。若不見戲論，彼人不行世間，若不行世間則不異見，以不異見故說涅槃。」<p>梵天問言：「文殊師利！所言入涅槃者，以何等對治而說涅槃？」<p>答言：「梵天！入涅槃者，彼此因緣不相和合，不起無明，不起世間行。若不起行是則不生，若不生者即名涅槃，若不起諸行名為寂靜，彼法名為得證聖道，以常不生，如是名為說四聖諦。」<p>爾時，平等行梵天婆羅門大婆羅子謂文殊師利法王子言：「文殊師利！如仁所說皆是真實？」<p>文殊師利言：「善男子！一切言說皆是真實。」<p>曰：「虛妄言說亦真實耶？」<p>答言：「如是。何以故？善男子！是諸言說皆為虛妄，無處無方；若法虛妄無處無方，即是真實。以是義故，一切言說皆是真實。善男子！提婆達多所有語言與如來語無異無別。何以故？諸有言說一切皆是如來言說，不出如故，諸有言語所說之事，一切皆以無所說故得有所說，是以一切言說皆等，文字同故，文字空故。」<p>曰：「如來可不說凡夫語賢聖語耶？」<p>文殊師利言：「如是。善男子！可不如彼文字言語聖人說法，凡夫亦以文字章句有所說耶？」<p>答言：「如是。」<p>曰：「頗有文字分別言語，此是凡夫文字言語，此是聖人文字言語耶？」<p>答言：「無也。」<p>文殊師利言：「善男子！如彼言語名字章句，不分別無分別，如是一切聖人離諸分別。是故聖人無名字說，聖人所行非言語相，亦非法相，非眾生相，如鼓䗍等眾緣和合而有音聲，是諸音聲無所分別。如是，善男子！諸賢聖人善知一切眾因緣故，於諸言說悉皆平等無所分別。」<p>平等行菩薩言：「文殊師利！如佛所說，大眾集會當行二事，若如實說法，若聖默然。文殊師利！何者如實說法？何者是聖默然？」<p>答言：「善男子！若說法不違佛、不違法、不違僧，是名如實說法；若知法即是佛，離相即是法，無為即是僧，是名聖默然。<p>「又，善男子！若依四念處有所說，是名如實說法；若於一切法無所憶念，是名聖默然。若依四正勤有所說，是名如實說法；若於平等不作平等非不作平等，是名聖默然。若依四如意足有所說，是名如實說法；若不捨身口意，是名聖默然。若依五根五力有所說，是名如實說法；若不隨他語而有所信，為不取不捨故分別諸法，一心安住無念念中，若信諸法自性清淨，離一切戲論諸因緣行，是名聖默然。<p>「若依七菩提分有所說，是名如實說法；若常行捨心無所分別，無增無減，是名聖默然。若依八聖道有所說，是名如實說法；若知諸法相如彼栰喻，不依法行，不依非法行，是名聖默然。<p>「善男子！於三十七菩提分法，若能以言語建立開示分別演說，是名如實說法，如實說故，是名如實說法；若身證是法，而不離身見法，亦不離法見身，於是觀中不見二相不見不二相，如是現前見而不見，是名聖默然。<p>「復次，善男子！若不妄想著我，亦不妄想著他，不妄想著法非法非非法妄想，而有所說，是名如實說法；若得不可說法想，能離一切名字言語音聲，得不動處入離行心，是名聖默然。<p>「復次，善男子！若於一切眾生，知諸根力如是說法，是名如實說法；若常在於定心不散亂，是名聖默然。」<p>爾時，平等行梵天婆羅門大婆羅子白文殊師利法王子言：「文殊師利！如我解文殊師利所說法義，諸聲聞人辟支佛等，一切無有如實說法、無聖默然。何以故？不能了知一切眾生諸根利鈍，亦復不能常在定故。文殊師利！世間若有以真實語而問言曰：『誰是世間如實說法？何者世間聖默然住？』當為說言諸佛是也。文殊師利！當為正說諸佛是也。何以故？諸佛如來具諸根力，善知眾生諸根利鈍，常在定故。」<p>佛告文殊師利法王子言：「如是，如是！如平等行善男子所說，唯諸如來有此二法。」<p>爾時，長老須菩提白佛言：「世尊！我親從佛聞、從佛親受，汝等集會當行二事，若如實說法、若聖默然。世尊！若聲聞人不能行者，云何如來勅諸比丘，行如實說法？行聖默然？」<p>佛言：「須菩提！於汝意云何？若聲聞人不從他聞，能如實說法聖默然不？」<p>須菩提言：「不也。世尊！」<p>佛言：「須菩提！是故當知，一切聲聞辟支佛人，皆悉無有如實說法、無聖默然。」<p>爾時，文殊師利法王子問長老須菩提言：「長老須菩提！如來如實了知眾生八萬四千心行，汝知不乎？汝於此中能有智慧，隨其所應為說法不？」答言：「不能。」<p>文殊師利言：「今須菩提能入觀一切眾生心三昧，通達一切眾生心心所行，自心他心無所礙不？」答言：「不能。」<p>文殊師利言：「如來如實了知眾生八萬四千心行，隨其所應為說法藥，又常住定平等相中心不動搖，而常通達一切眾生心心所行，而不思惟無障無閡。今須菩提能如是不？」答言：「不能。」<p>文殊師利言：「如來如實了知眾生八萬四千心行，如實說法藥而常在定，平等相中心不搖動，亦常通達一切眾生心心所行，而不思惟無障無礙。須菩提！是故當知，一切聲聞辟支佛人非其境界。<p>「須菩提！或有眾生多婬欲者，以觀淨故而得解脫，不以不淨，唯佛能知。或有眾生多瞋恚者，以觀過故而得解脫，不以慈心，唯佛能知。或有眾生多愚癡者，以不共語而得解脫，不以說法，唯佛能知。或有眾生等分行者，不以淨觀，不以不淨觀，不以觀過，不以慈心，不以不共語，不以說法，而得解脫者，隨其根性以諸法平等而為說法令得解脫，唯佛能知。是故，須菩提！佛於如實說法人中最為第一，於聖默然中最為第一。」<p>爾時，長老須菩提白文殊師利法王子言：「文殊師利！若諸聲聞辟支佛人，不能如是如實說法，不能如是聖默然者，諸菩薩摩訶薩，有能成就如是功德如實說法聖默然不？」答言：「唯佛當知。」<p>於是佛告長老須菩提言：「須菩提！有三昧名入一切語言心不散亂，諸菩薩等若能成就此三昧者，一切皆得如是功德。」<p>爾時，文殊師利謂平等行菩薩言：「善男子！為諸眾生八萬四千行故，說八萬四千法藏，名為如實說法；常在一切滅受想行定中，名聖默然。善男子！我若一劫若餘殘劫，說是二義，如實說法、聖默然相，不可窮盡，然說法辯才亦不盡也。」<p>於是，佛告平等行菩薩言：「善男子！乃往過去無量無邊，於不可數阿僧祇劫，時世有佛號曰普光如來乃至佛婆伽婆，劫名名稱，國名喜見。彼普光如來喜見世界七寶莊嚴，豐樂安隱無諸怖畏，天人熾盛，其地皆以眾寶莊嚴。<p>「善男子！彼喜見國土，有四百億諸四天下，一一天下縱廣八萬四千由旬。其中諸城縱廣正等，各一由旬，皆以眾寶而為校飾。彼一一城皆有二萬五千聚落，而圍遶之，一一聚落無量百千萬數人眾，充滿其中安居止住。人見色像心皆喜悅無可憎惡，亦皆悉得念佛三昧，是以國土名曰喜見。若他方世界諸來菩薩，皆得快樂，餘國不爾。<p>「善男子！其普光佛以三乘法為弟子說，亦多廣說如是法言，若如實說法，若聖默然。<p>「善男子！爾時上方藥王佛國，有二菩薩：一名無盡意；二名益意。詣憙見國普光佛所，頭面禮足，右遶三匝，恭敬合掌，却住一面。時普光佛為二菩薩，廣分別說淨明三昧言。<p>「善男子！何故名曰淨明三昧？善男子！若有菩薩入是三昧，即時得離一切煩惱，於諸佛法得淨光明，是故名曰淨明三昧。又前際一切法淨，後際一切法淨，現在一切法淨，是三世法畢竟清淨，以彼清淨常清淨故，是以說言一切諸法自性清淨常清淨也。<p>「何謂諸法自性清淨？謂一切法自性是空，離一切法有所得故。一切諸法自性無相，離一切法諸分別故。一切諸法自性無願，以一切法不取不捨無求無欲、諸法畢竟自性離故，是名諸法性常清淨。以何等世間性，涅槃亦爾，同彼法性；以何等涅槃性，一切諸法，亦同彼性；以是故說一切諸法自心性清淨。<p>「善男子！譬如虛空若受垢染無有是處，心性亦爾，若有垢染無有是處。善男子！譬如虛空雖為煙塵雲霧覆翳不明不淨，而不能染虛空之性。善男子！虛空之性若染污者，終不得名為清淨也，以彼虛空實不可染，是故說為虛空，虛空如是。<p>「善男子！雖有為行一切眾生，有不正念起諸煩惱，然其彼心自性清淨不可染污。若染污者彼常垢污不可清淨，以不染污，是故彼心自性清淨心得解脫。善男子！如是名入淨明三昧門。<p>「善男子！彼普光佛，為二菩薩說如是法，彼二菩薩聞是三昧，於諸法中得不可思議法之光明。
。
<juan>勝思惟梵天所問經卷第五<p>元魏天竺三藏菩提流支譯<p>「爾時，無盡意菩薩白普光如來言：『世尊！我等已聞入淨明三昧門，當以何行行此法門？』時普光佛告無盡意菩薩言：『善男子！有二法行，汝等當行：若如實說法，若聖默然。』時二菩薩從佛受教，頭面禮足，遶佛三匝，遶已而出，趣一園林有妙池水，自以神力化作寶樓於中修行。<p>「時有梵天名曰妙光，與諸梵俱，七萬二千來至其所，頭面禮足，問二菩薩言：『善男子！普光如來說如是言，汝等善男子大眾集會當行二事，若如實說法，若聖默然。善男子！何謂如實說法？何謂聖默然？』二菩薩言：『梵天！汝今至心善聽，我當少分為汝說之；如汝所問，唯有如來乃通達耳。』於是二菩薩以二句義，為諸梵眾廣分別說。時諸梵眾七萬二千，皆得無生法忍，妙光梵天得普光三昧。<p>「時二菩薩於是七萬六千歲中，以樂說力無礙辯才，答其所問，如實說法、若聖默然，不懈不息分別二句，互相問答，而不窮盡。於是，普光如來在虛空中作如是言：『善男子！汝等勿於文字言說而起諍訟，凡諸言說皆空如響，如所問答亦復如是。汝等二人皆悉獲得無礙辯才及無盡陀羅尼，若於一劫，若於百劫，說此二句辯不可盡。善男子！諸佛之法是寂滅相第一之義，此中寂靜畢竟寂靜，無字無義不可言說，所有言說皆是無義。是故，汝等諸善男子當依於義莫依名字。』時二菩薩聞佛教已默然而止。<p>「善男子！以是義故，當知菩薩若以辯才有所說法，於百千萬劫，若復過於百千萬劫，不可窮盡。善男子！於意云何？彼二菩薩豈異人乎？無盡意者，今文殊師利是；益意菩薩，汝身是也；妙光梵天，勝思惟是。」<p>爾時，平等行菩薩白佛言：「希有世尊！諸佛菩提為大饒益精進眾生，如說行者得出菩提。世尊！眾生懈怠，其有不能如說行者，雖復值遇百千萬佛無能為也，是故當知，從勤精進得出菩提。」<p>爾時，文殊師利問平等行梵天婆羅門大婆羅子言：「善男子！汝知菩薩云何修行名勤精進？」<p>答言：「文殊師利！若菩薩能得聖道，名勤精進。」<p>曰：「云何修行能得聖道？」<p>曰：「若於諸法無所分別，如是行者能得聖道。」<p>曰：「云何名為得聖道已？」<p>曰：「若行者於平等中見諸法等，是則名為得聖道已。」<p>問言：「善男子！所言平等可得見耶？」<p>答言：「不也。何以故？文殊師利！若平等法可得見者，則非平等。文殊師利！若能不見諸法平等，是則名為見於平等。」<p>爾時，勝思惟梵天問文殊師利法王子言：「善男子！諸法平等可得見不？」<p>答言：「梵天！不可見也，若見平等非平等見。」<p>梵天言：「文殊師利！若行者於一切法平等相中，不見諸法，是則名為得聖道已。」<p>問言：「梵天！何故不見？」<p>梵天答言：「離於二相，是故不見。文殊師利！如是不見即是正見。」<p>問言：「梵天！於世間中誰能平等見？」<p>梵天答言：「諸佛如來。」<p>問言：「梵天！云何能見？」<p>梵天答言：「文殊師利！如色真如不異作，受想行識真如亦不異作。文殊師利！如五陰平等名為見平等。」<p>問言：「梵天！何者是世間？」<p>梵天答言：「滅盡是世間。」<p>問言：「梵天！若彼滅盡是世間者，世間之相盡以不耶？」<p>梵天答言：「世間之相不可盡也。」<p>問言：「梵天！以何義故，說言世間是滅盡相？」<p>梵天答言：「世間畢竟是滅盡相，以是義故，相不可盡。何以故？以是盡故不復更盡。」<p>問言：「梵天！佛可不說諸有為法是盡相耶？」<p>梵天答言：「盡法相者彼常不盡，是故佛說一切有為相不盡也。」<p>問言：「梵天！何故數名有為法耶？」<p>梵天答言：「以其盡故名有為法。」<p>問言：「梵天！有為諸法為住何所？」<p>梵天答言：「有為法住無為性中。」<p>問言：「梵天！若如是者，有為之法與無為法有何差別？」<p>梵天答言：「有為之法與無為法，文字言說有差別耳。何以故？文字言說即是有為是無為故，若求有為無為法相則無差別，以彼法相無分別故。」<p>問言：「梵天！何等法上有此言語？」<p>梵天答言：「得無為法，則不分別法上言語。」<p>問言：「梵天！何等言語名為義耶？」<p>梵天答言：「所謂為他令心取相說彼言語。何以故？一切文字名為戲論，而佛如來不住戲論、不依不說。文殊師利！一切言語本非言語，是故佛說一切諸法不可說也。何以故？諸佛如來非彼言語而得名故。」<p>問言：「梵天！諸佛如來云何得名？」<p>梵天答言：「諸佛如來非色非相非法得名。」<p>問言：「梵天！諸佛如來可離色法而得名耶？」<p>答言：「不也。文殊師利！何以故？以色身如及法體如，彼二如法非一非異。諸佛如來如是得名，如來如實真如得名。若佛如來如實得名，彼則不失。」<p>問言：「梵天！諸佛如來得何法故，號名為佛？」<p>梵天答言：「文殊師利！諸佛如來皆以通達一切法性清淨真如，如彼真如如是而證。諸佛如來如是得名，是故號為正遍知者。」<p>爾時，平等行梵天婆羅門大婆羅子白佛言：「世尊！云何菩薩摩訶薩，住大乘中而說言住？」<p>爾時，世尊以偈答曰：「菩薩不壞色，住於菩提心，知色如菩提，是黠慧菩薩；如色菩提然，平等入如相，不壞諸法性，是黠慧菩薩。不壞菩提義，則為菩提義，是菩提義中，亦無有菩提，正行第一義，是名住菩提，菩薩黠慧人，如是解菩提。愚於陰界入，而欲求菩提，陰等是菩提，不別有菩提。黠慧諸菩薩，於上中下法，不取亦不捨，是名住菩提。黠慧不分別，法非法為二，亦不得不二，是名行菩提。若二則有為，非二則無為，離是二邊者，是名行菩提。是人過凡夫，亦不入法位，未得果名聖，是世間福田。觀察世間法，處中若蓮華，遵行最上道，是名住菩提。世間行何處，菩薩彼處行，一切諸世間，悉沒何等法，黠慧如實知，於中得解脫，黠慧則不畏，沒於世間淵，不怯心劣心，行於菩薩行。菩薩黠慧人，善知法性相，是故不分別，是法是非法。黠慧菩薩行，無法可捨離，亦無法可起，是名菩提相。一切法無相，猶如虛空相，黠慧者不念，是相是可相。菩薩常護法，以住於平等，平等即是法，以不分別法。世有佛無佛，一切諸法空，黠慧諸菩薩，不捨彼法體，現見佛諸法，所有法體相，為於眾生說，以住真如故。諸魔不能惻，以諸行甚深，黠慧不取法，遍知諸法故，求知佛智慧，而不住於彼，智不有住處，非不住異處。諸佛慧無礙，不著法非法，若能不著此，究竟得菩提。其諸樂善人，布施轉高尊，捨一切所有，而心不傾動。諸法不可捨，亦復不可取，一切世間法，我本不可得。如實知諸法，非縛非解脫，佛說是施主，無所見法故。是等諸菩薩，不計我我所，是故行施時，不生貪惜心，諸所有布施，皆迴向佛道，布施及菩提，不住是二相。無作無起戒，常住戒法中，亦不作念言，我住是持戒，黠慧知戒相，不生亦不作，是故菩薩戒，清淨如虛空。觀身如鏡像，言說如響聲，心則如幻化，不以戒自高，其心常柔軟，安住寂滅性，悉滅一切惡，通達於善法。持戒及毀戒，不得此二相，如是見法性，則持無漏戒。已到忍辱岸，能忍一切惡，於一切諸法，其心常平等。諸法念念滅，其性常不住，於中無罵辱，亦無有恭敬，若節節解身，其心終不動，知心不在內，亦不在外故。身怨及刀杖，皆從四大起，黠慧悉現見，名為忍辱人，於地水火風，未曾有傷損，通達於此事，常行忍辱法。菩薩行如是，眾生不能動，勇猛勤精進，堅住於大乘。是人於身心，而無所依止，雖知生死本，其際不可得，為一眾生故，莊嚴大誓願。法本不生滅，何處有滅相？本際不可得，顛倒見起滅，法性常爾住，故不可思議，若能知如是，不生亦不滅。菩薩念眾生，不解是法相，為之勤精進，令得離顛倒。諸佛常不見，眾生決定相，而不捨發心，是名精進人。思惟一切法，知皆如幻化，智慧不得堅，觀法如虛空。從虛妄分別，貪著生垢染，為斯開法門，令得入涅槃。為彼行精進，而不壞於法，離法非法故，常行真精進。是等行遠離，以得無諍定，獨閙俱不住，而常畏世間，樂住於閑居，猶如犀一角，遊戲諸禪定，明達諸神通。心常住平等，等空閑聚落，平等無分別，常爾名寂靜。常解知寂靜，無漏無分別，信法得解脫，故說名寂靜。來去皆平等，彼常住平等，不滅於平等，故說住平等。自住平等法，以此道眾生，不違平等行，故說常定住。志念常堅固，不忘菩提心，而能化眾生，故說常定者。常念於諸佛，真實法性身，遠離色身相，故說常定者。常修行諸法，如諸法法體，而無有憶念，故說常定者。常不捨念僧，知僧是無為，離於數寂靜，善思惟黠慧。十方佛國土，悉見於諸佛，而於眼色中，終不生二相。諸佛所說法，一切能聽受，而於耳聲中，亦不生二相。能於一心中，知諸眾生心，自心及彼心，此二不分別。憶念過去際，如恒河沙劫，是先及是後，亦復不分別。能遍至無量，不思議佛所，而於身心中，無有疲倦相。分別知諸法，樂說辯無盡，於無央數劫，開示法性相。智慧到彼岸，以解陰界入，常為眾生說，無取無戲論。善知因緣法，遠離二邊相，知是煩惱因，亦知是淨因。信解因緣法，則無諸邪見，法皆屬因緣，無有定根本。黠慧無我見，佛見與空見，世間涅槃見，皆無如是見。以智慧光明，知一切法性，無闇無障礙，是智者行道。是業名大乘，不思議佛乘，悉容受眾生，是大乘菩提。一切諸乘中，是乘為第一，如此大乘者，能出生餘乘。餘乘有限量，不能受一切，唯此無上乘，能悉受眾生。若行此無量，虛空之大乘，於一切眾生，無有慳恡心。有智者住此，無垢之大乘，此乘如虛空，無色不可示。若有諸眾生，乘此大乘者，當觀是乘相，寬博多所容。無量無數劫，說大乘功德，及乘此乘者，功德不可盡。若住此大乘，彼人離諸難，得值諸無難，此是智慧人。聞是妙經典，乃至四句偈，不墮於惡道，得到安隱處。愛敬此經者，是天亦是人，以捨是身已，常生人天故。於後惡世時，若得聞是經，我皆與授記，究竟成佛道。若後惡世時，手執此妙典，即是住真法，能轉此法輪。若人持是經，能轉無量劫，生死趣往來，得近於佛道。若能持是經，智慧大精進，是人極勇猛，能降伏諸魔。然燈授我記，令得無生忍，愛樂此經者，我授記亦然。若佛不出世，無度眾生時，愛樂此經者，作佛所作事。」<p>說此偈時，五千天子皆發阿耨多羅三藐三菩提心，二千菩薩得無生法忍，十千比丘不受諸法漏盡心得解脫，三萬二千人遠塵離垢於諸法中得法眼淨。<p>爾時，文殊師利法王子白佛言：「世尊！如我解佛所說法義，若有人發菩提願者，是為邪願。何以故？一切諸法若有所得悉皆是邪。若有人計有得菩提而發願者，如是之人諸所作行皆為邪行。何以故？以彼菩提不住欲界，不住色界，亦復不住無色界故，若彼菩提無有住處不應發願。世尊！譬如有人願得虛空，彼人寧有得虛空不？」<p>佛言：「不也。」<p>「如是，世尊！菩薩亦爾，發虛空相菩提之願，當知即是發虛空願，是菩提無願，出過三世非是受相，若菩薩起於二相發菩提心，作如是念，異彼生死而有菩提，異彼菩提而有涅槃，然彼菩薩非菩提行。」<p>爾時，勝思惟梵天問文殊師利法王子言：「文殊師利！云何菩薩摩訶薩行菩提行？」<p>答言：「梵天！若菩薩行一切法，而於諸法無所行者，是為菩薩行菩提行。何以故？梵天！過諸所行，是名菩薩行菩提行。」<p>又復問言：「文殊師利！云何菩薩行過諸所行是行菩提行？」<p>答言：「梵天！遠離一切諸攀緣相，離於眼耳鼻舌身意諸緣之相，是名菩薩出過一切諸境界行。」<p>又復問言：「文殊師利！言出過者，以何意故如是說耶？」<p>答言：「梵天！不過平等。何以故？梵天！諸法平等即是菩提。」<p>又復問言：「云何菩薩起菩提願？」<p>答言：「梵天！當如彼菩提。」<p>又復問言：「云何菩提？」<p>答言：「梵天！菩提者非過去非未來非現在，是故菩薩三世清淨觀起菩提願。梵天！如過去未來現在諸法本來不生，若本不生則無修行，如是起願，彼人無有處所發願。何以故？如是發願行菩提行，得一切種一切智智。」<p>又復問言：「何義名為一切智智？」<p>答言：「梵天！一切悉知，是故說為一切智智。」<p>又復問言：「以何等法是一切智？」<p>答言：「梵天！無別異相。以何等處無眾生相，如彼眾生如是而知，是故名為無別異相。」<p>又復問言：「云何名為無眾生耶？」<p>答言：「梵天！言眾生者但有名字，離名字性則無眾生，離彼眾生則無名字。是故名字不異眾生，眾生之性不異名字。若有菩提異眾生者應有二相，以如菩提眾生亦爾，以是義故，不異眾生有菩提也。以不異故菩提平等，菩提平等則我平等，如是平等而得菩提，彼法無異。以是義故，彼無異也。我常平等如彼無我，是故無我無異於我，如彼虛空無有異相，如是平等一切諸法無有異相。」<p>爾時，勝思惟梵天謂文殊師利法王子言：「文殊師利！當知如來是實語者，以如實解如是法故。」<p>文殊師利法王子言：「梵天！佛於諸法無所修行。何以故？如來猶尚不得諸法，何況修行？」<p>梵天問言：「文殊師利！如來豈可不知諸法是有為法、是無為法、是世間法、是出世間法耶？」<p>文殊師利問言：「梵天！於意云何？頗有人能修行虛空知虛空不？」<p>答言：「不也。」<p>問言：「梵天！所說虛空，虛空頗有生滅不耶？」<p>答言：「不也。」<p>文殊師利言：「梵天！如是諸法猶如虛空，如彼虛空無有生滅，一切諸法亦復如是，不以說故便謂諸法有生有滅。梵天！如此說法無有所說，一切諸法而可說也。以一切法不生不滅故無可說，若所說法不生不滅無可說者，說亦如是無法說也。何以故？如彼法說以何等識說彼諸法，彼識亦爾。以是義故，言說諸法真如法住，無真如住而真如不住。」<p>爾時，四天王、釋提桓因、大梵天王娑婆世界主集在會中，即以天華散於佛上，而作是言：「世尊！若善男子、善女人聞文殊師利法王子說如是法有信解者，當知是人能破魔軍及諸怨敵。何以故？以法王子文殊師利善說諸法離一切相。若有善男子、善女人得聞如是甚深法門，不驚不怖能信解者，當知是人必定不從小功德來。若是經典所在之處，當知其處佛所住持。若有得聞如是甚深法門之處，當知其處佛轉法輪。隨是經典在所住處，若聚落城邑山林曠野，塔寺僧房經行之處，諸魔外道貪著之人所不能行。若多供養過去諸佛，乃能得聞如是經典。<p>「於是經中我等獲得智慧光明，而不能得仰報如來、文殊師利、勝思惟梵天之大恩也。我等常於所從聞經說法法師生世尊想，能以血肉而供養之猶不報恩。我等諸人於是法師生世尊想，我等諸人常當隨侍說是法者，此善男子常為諸天之所衛護。世尊！若人書寫如是經典，若讀若誦若解說時，無量諸天為聽法故往至其所。」<p>爾時，世尊告四天王釋提桓因、梵天王等諸大眾言：「善哉！善哉！諸善男子！如汝所說，如是，如是。若有三千大千世界滿中七寶，布施福德以為一分，聞是法門所得功德，其福勝彼。諸善男子！置是三千大千世界，有人若如恒河沙等十方世界滿中七寶，布施福德以為一分，聞是法門所得功德，復過於彼。<p>「諸善男子！若有欲得諸功德者，當聽是經，若有欲得身色端正，欲得財富，欲得眷屬，欲得自在，欲得具足天樂人樂，欲得名稱，欲得多聞、憶念堅固、正行威儀、戒定智慧、解達經書，欲得善知識，欲得樂說辯才，欲得三明六通，欲得一切善法，欲得與諸眾生一切樂具，欲得涅槃者，當聽是經、敬信是經、受持讀誦、如說修行、廣為人說。<p>「諸善男子！若有人能行是經者，我不見其有不攝受如此一切諸勢力者。諸善男子！我今語汝，若人所從聞是經者，若是和上，若阿闍梨，我未曾見世間所有供養之具能報其恩。以是法門出於世間，世間供養所不能報。何以故？以是法門過於世間，世間財物所不能報；是法無染，染污之物所不能報，不可得以世間資生飲食臥具所能報恩。<p>「諸善男子！說是法者餘不能報，惟有一事謂如說行。若有人能於此法門如說行者，是人名為能報佛恩；是人亦名恭敬於師淨畢報恩；是人不空食人信施，是人名為順如來教；是人名為越度眾流；是人名為過諸險道；是人名為建立勝幢；是人名為能破敵陣；是人名為師子之王，無所畏故。<p>「是名象王，能降魔故；是名牛王，外道論師無能壞故；是名醫王，療眾病故；是人名為無所怖畏，能說如是甚深法故；是人名為能具足捨，能捨一切諸煩惱故；是人名為持清淨戒，究竟一切諸善法故；是人名為得大忍辱，以得遠離我我所故；是人名為大精進力，於無量劫心無惓故；是人名為具足禪定，心常繫念住一處故；是人名為有大智慧，善解言說諸章句故；是人名為有大功德，以無量福嚴身相故。<p>「是人名為有大威德，能蔽日月諸光明故；是人名大力，持佛十力故；是人名大雲，能震法雷故；是人名大雨，滅煩惱塵故；是人名歸依，以至涅槃故；是人名大救，救生死畏故；是人名燈明，離無明闇故；是人名歸趣，魔所驚怖者之所歸依故；是人名究竟大道之眾生；是人名得位，以坐道場故。<p>「是人名得法眼；是人名見真如；是人名知空；是人名為安住大悲；是人名為安立大慈；是人不捨一切眾生；是人名為背於小乘；是人名為向於大乘；是人名為除捨顛倒；是人名為至于平等；是人名為入於法位；是人名為安住道場；是人名為破壞諸魔；是人名為住一切智；是人則能轉于法輪；是人能作佛所作事。<p>「諸善男子！我若一劫，若餘殘劫，稱揚彼人、讚歎彼人，說其如說修行功德，不能窮盡，如來之辯亦不可盡，所有功德亦不可盡。」<p>爾時，會中有一天子，名不退轉，在大會坐。<p>時，不退轉天子白佛言：「世尊！世尊所說隨法修行，隨法修行者，云何說名隨法修行？」<p>佛言：「天子！如我所說隨法行者，謂不修行一切諸法，是名修行一切諸法。何以故？若人修行一切諸法，彼法不作亦非不作，若法不作亦非不作，是則名為隨法修行。如是行者，則不行善不行不善，不行有漏不行無漏，不行世間不行出世間，不行有為不行無為，不行生死不行涅槃，是則名為隨法修行。若不修行一切法者，名為修行，以世間人有法相者不如實行。若有法相彼人則無如實修行，若人不能住於法中，不如實行一切諸法，以一切法無有對故，如是說名如實修行。」<p>爾時，不退轉天子白佛言：「世尊！若能如是如實行者，是人畢竟如實修行。何以故？實法行者名為畢竟，如實修行非是住於邪行道者，住正道者有隨法行。世尊！行正行者無有邪法。何以故？諸法平等無差別故。」<p>爾時，勝思惟梵天問不退轉天子言：「善男子！汝住如實修行中耶？」<p>答言：「梵天！若使世尊所說法中有二相者，我則住於如實修行；今以諸法無有二相，是乃名為如實修行。梵天！而我如實住彼行中，以常不作亦不戲論，如真如法，如是修行如實之法。我住彼法如彼法行，是故我說住於修行。」<p>梵天言：「天子！我甞於此佛國土中不曾見汝。」<p>天子言：「梵天！我亦於此佛國土中不曾見我。」<p>梵天言：「天子！此佛國土非是分別，無所分別我見不見。」<p>天子言：「梵天！我亦如是，亦不分別，無所分別曾於佛土見與不見。」<p>問言：「天子！何人能見未曾見耶？」<p>答言：「梵天！謂諸凡夫一切未曾見聖法位，若能入者是則名為先所未見而能見也。是法位如，非眼識見，亦復非是耳鼻舌身意識所知。但諸聖人如彼真如，如是而見，如眼耳如，乃至意如及法位如，亦復如是。若有能作如是見者，是名正見。」<p>爾時，釋提桓因白佛言：「世尊！譬如商主入於寶洲，眼所見者皆是寶物，如是成就不可思議諸功德者，有所樂說皆是法寶，皆示實際。以是，諸善男子不著我見不著眾生見，故是諸善男子有所樂說皆不顛倒。是諸善男子有所樂說，能清淨本際，不見後際，不見現在際。是諸善男子有所樂說，若無信者能令生信，若已信者令得解脫。是諸善男子有所樂說，若憍慢者能令降伏，無憍慢者令如實知。是諸善男子有所樂說，一切諸魔不能得便，其有聞者過諸魔業。是諸善男子有所樂說，若有未生諸善法者則能令生，若有已生諸善法者能令不滅。是諸善男子有所樂說，現在煩惱已生能斷，未生煩惱能令不生。是諸善男子有所樂說，若有未發菩提心者則能令發，已發心者能令不退。是諸善男子有所樂說，能令一切諸法不斷，攝取一切諸法不滅。是諸善男子有所樂說，能令滿足一切佛法。<p>「世尊！以是樂說能善降伏一切外道。何以故？世尊！一切野干師子王前不能勝身，何況出聲？世尊！一切外道諸論義師，亦復如是，不能堪忍堪作無上師子王吼。」<p>爾時，不退轉天子問釋提桓因言：「憍尸迦！所言師子吼，師子吼者為何謂耶？以何義故名師子吼？」<p>答言：「天子！若行者說法，無所貪著而有所說，是則名為師子吼也。若行者貪著所見而有所說，是野干鳴，不得名為師子吼也，以起一切諸邪見故。天子！汝當復說，云何名為師子吼者？」<p>天子答言：「憍尸迦！若行者有所說法，乃至如來尚不貪著，何況餘法，是則名為師子吼也。<p>「又，憍尸迦！若行者如說修行，如是說法名師子吼，決定說法名師子吼，說法無畏名師子吼。<p>「又，憍尸迦！若行者為得諸法不生不滅，不為法生不為法滅，如是說法名師子吼。<p>「又，憍尸迦！若行者為無垢、無淨、無合、無散，是故說法名師子吼。<p>「又，憍尸迦！師子吼者名決定說，一切諸法悉無有我無眾生等，名師子吼。以決定說諸法皆空無相無願，名師子吼。守護法故而有所說，名師子吼。<p>「為諸眾生令得解脫，發菩提心，說如是言：『我當作佛。』如是說法名師子吼。若能清淨資生知足，如是說法名師子吼。常能不捨阿蘭若處，如是說法名師子吼。若自行施化他令施，如是說法名師子吼。若能不捨成就威儀，如是說法名師子吼。等心怨親，如是說法名師子吼。常修精進不捨本願，如是說法名師子吼。能除煩惱，如是說法名師子吼。能以智慧善知所行，如是說法名師子吼。」<p>當說如是師子吼時，於此三千大千世界六種震動，百千伎樂自然出聲，放大光明普照天地。百千諸天踊躍歡喜，而作是言：「此不退轉天子所說師子吼法，我等得聞，於閻浮提則為再見轉于法輪。」<p>時佛微笑，諸佛常法若微笑時，則有若干百千萬種青黃赤白紅紫等光，從口中出，普照無量無邊世界，上過梵世蔽日月光，照已還攝遶身三匝從頂相入。<p>於是勝思惟梵天向佛合掌，偈讚請曰：「度一切慧最勝尊，悉知三世眾生行，智慧功德及解脫，願為演說笑因緣。佛慧無量不思議，知眾生心無障礙，隨應說法稱根性，聲聞緣覺所不及，惟願最勝無上尊，為我演說笑因緣。舌淨無垢月光明，如帝釋王梵天王，普照天人須彌山，及鐵圍等一切山，惟願最勝無比尊，為我演說笑因緣。大聖寂然離瞋恨，天人瞻仰無厭足，一切皆蒙得快樂，願為分別笑因緣。通達諸法如虛空，水沫電雲幻夢影，水中月等虛空相，願以妙音說笑緣。離分別相諸邪見，了空無相及無作，常樂禪定寂然法，願說放此淨光緣。不著文字言語聲，為諸眾生常說法，不著我法無垢慧，一一法句如來說，智通根力皆具足，華光智慧為我說。如來世尊能永滅，生老病死一切苦，那羅延力勇猛力，降伏一切諸魔力，能與眾生無歸者，而作歸依法燈明，惟願勇猛天人師，為我分別說笑緣。」<p>爾時，世尊告勝思惟大梵天言：「梵天！是不退轉天子，汝為見不？」<p>大梵天言：「如是，世尊！唯然已見。」<p>佛言：「梵天！此不退轉天子，從今已後過三百二十萬阿僧祇劫，當得作佛，號須彌燈王如來、應、正遍知，乃至佛婆伽婆，世界名善化，劫名梵歎。其佛國土閻浮檀金，琉璃為地，純菩薩僧，勇猛降伏諸魔怨敵，所須之物應念即至如兜率天，佛壽無量不可計數，說法無過。」<p>於是勝思惟梵天謂不退轉天子言：「天子！如來今已授仁者記。」<p>天子言：「梵天！我之受記如與真如法界授記，與我授記亦復如是。」<p>梵天言：「法性法界不可授記。」<p>天子言：「如法性法界不可授記，當知一切菩薩授記，亦復如是。」<p>梵天言：「天子！若佛如來不與汝記，汝於過去諸如來所，是則便為空修梵行。」<p>天子言：「梵天！若無所住是住梵行。」<p>問言：「天子！云何無住而住梵行？」<p>答言：「梵天！若不住欲界，不住色界，不住無色界，是住梵行。復次，梵天！若不住我，不住眾生，不住壽命，不住人者，是住梵行。以要言之，若不住法，不住非法，是住梵行。」<p>問言：「天子！所說梵行為有何義？」<p>答言：「梵天！住不二道是梵行義。」<p>問言：「天子！住不二道為住何所？」<p>答言：「梵天！住不二道是即不住一切諸法。何以故？以眾賢聖皆無所住，不取於法不度諸流。」<p>問言：「天子！云何修道？」<p>答言：「梵天！不墮有無，故不分別是有是無，如是修者名為修道。」<p>問言：「天子！為以何法而修道耶？」<p>答言：「梵天！不以見聞覺知等法，亦不以得，亦不以證，於一切法無相無示，名為修道。」
。
<juan>勝思惟梵天所問經卷第六<p>元魏天竺三藏菩提流支譯<p>爾時，勝思惟梵天問不退轉天子言：「天子！何謂菩薩堅固精進？」<p>答言：「梵天！若菩薩於諸法不見一相不見異相，是名菩薩堅固精進。若菩薩於諸法不壞法性故，於諸法無著無斷無增無減，不見垢淨出過法性，是名第一堅固精進，所謂菩薩身無所起心無所起。」<p>於是，世尊讚不退轉天子言：「善哉！善哉！」讚天子已，語勝思惟大梵天言：「如此天子！向來所說身無所起、心無所起，是為第一堅固精進。<p>「梵天！我念往昔，一切所行堅固精進，持戒頭陀，供養諸佛恭敬尊重，而彼諸佛皆不授我阿耨多羅三藐三菩提記。於諸佛所如是供養恭敬尊重，於空閑處思惟坐禪習多聞慧，愍念眾生給其所須，一切所行難行苦行勤行精進，而彼諸佛不授我記。何以故？我於爾時，住身口心起精進故。<p>「梵天！我乃於後，得如天子上來所說堅固精進，然後方為燃燈如來授我記言：『汝於來世當得作佛，號釋迦牟尼。』是故，梵天！若有菩薩欲得如來速疾授記，應當修行如天子說堅固精進，謂於諸法不起精進。」<p>梵天言：「世尊！云何三世平等精進？」<p>佛言：「梵天！過去心已滅，未來心未至，現在心無住。若法已滅不復更起，若法未至即無生相，若法無住即住實相。若如是者，則非過去、非是未來、非是現在。若非過去、非是未來、非是現在，是名自性。如是自性即是不生。梵天！是名三世平等精進，能令菩薩疾得授記。<p>「梵天！菩薩成就如是法忍，信一切法無所捨故，是名菩薩布施精進；信一切法無諸漏故，是名菩薩持戒精進；信一切法無所傷故，是名菩薩忍辱精進；信一切法無所起故，是名菩薩勤行精進；信一切法悉平等故，是名菩薩禪定精進；信一切法不分別故，是名菩薩般若精進。梵天！菩薩如是信於諸法不增不減不邪不正，而常布施不求果報，常持禁戒無所貪著，修行忍辱知內外空，修行精進知無所起，修行禪定無所依止，修行般若無所取相。<p>「梵天！菩薩成就如是法忍，雖復示現於一切法有所修行，而無染污，是人名得諸法平等，不為世法得失毀譽稱譏苦樂之所傾動，出過一切世間法故，亦不自高亦不自下，不喜不憂不動不逸，無有二心，離於諸見得無二法。於諸眾生墮二見者起大悲心，以為教化諸眾生故，而現受身。梵天！是名第一堅固精進，所謂得無我忍忍於眾生，起大悲心攝受眾生。」<p>當說如是大精進時，八千菩薩得無生法忍，佛為授記，皆當得成阿耨多羅三藐三菩提，各於異土得成佛道，皆同一號號堅精進。<p>爾時，慧命大迦葉在大會坐，而白佛言：「世尊！譬如大龍若欲雨時，雨於大海不雨餘處，此菩薩亦復如是，以大法雨為大海心諸菩薩說，不為餘者。」<p>佛言：「如是，如是！迦葉！如汝所說，諸大龍王所以不雨閻浮提者，非有悋妬，但以其處不堪受故。何以故？大龍所雨澍如車軸，閻浮提中不能容受，若其雨者，是閻浮提城邑聚落，山林陂池皆悉漂流如漂棗葉，是故大龍不以大雨雨閻浮提。如是，迦葉！此諸菩薩不雨法雨於餘眾生，亦無悋妬，但以其器不能堪受如是等法。以是義故，此諸菩薩，但於甚深無量無邊智慧大海菩薩心中，雨如是等不可思議無上法雨。<p>「迦葉！譬如大海堪受大雨澍如車軸不增不減。此諸菩薩亦復如是，若於一劫若復百劫，若聽、若說其法湛然不增不減。<p>「迦葉！譬如大海、四天下中百川眾流入其中者同一鹹味。此諸菩薩亦復如是，聞種種法種種論義，皆能信解皆為一味，所謂空味。<p>「迦葉！譬如大海清淨無垢，濁水流入即皆澄淨。此諸菩薩亦復如是，能淨一切瞋恨害垢。<p>「迦葉！譬如大海甚深無底，不可度量。此諸菩薩亦復如是，悉皆能入甚深法相，一切聲聞辟支佛等不能度量。<p>「迦葉！譬如大海集無量水、集無量寶。此諸菩薩亦復如是，集無量法、無量智慧、無量法寶，以是義故，說諸菩薩心大如海。<p>「迦葉！譬如大海積聚種種無量珍寶。此諸菩薩亦復如是，一切皆入種種法門，集諸法寶種種行道，出生無量法寶之聚。<p>「迦葉！譬如大海生三種寶：一者、少價；二者、大價；三者、無價。此諸菩薩所可說法亦復如是，隨諸眾生根之利鈍令得解脫，有以小乘令得解脫，有以中乘令得解脫，有以大乘令得解脫。<p>「迦葉！譬如大海終不偏為一眾生有。此諸菩薩亦復如是，不唯獨為一眾生故發菩提心。<p>「迦葉！譬如大海漸漸轉深漸漸稱意。此諸菩薩亦復如是，向薩婆若漸漸轉深漸漸隨意。<p>「迦葉！譬如大海不宿死屍。此諸菩薩亦復如是，不宿聲聞辟支佛心，亦復不宿慳貪毀禁瞋恚懈怠亂念愚癡如是等心，亦復不宿我人眾生如是等見。<p>「迦葉！譬如劫盡燒世界時，諸小陂池江河泉源在前枯竭，然後大海乃當消盡。正法滅時亦復如是，諸行小道正法先盡，然後菩薩大海之心正法乃滅。迦葉！此諸菩薩寧失身命不捨正法。迦葉！大海之水則有滅盡，而諸菩薩摩訶薩等，甚深正法不盡不滅。<p>「迦葉！汝謂菩薩失正法耶！勿作斯觀。迦葉！如彼大海有金剛珠，名集眾寶，於千世界大海之中，轉作金剛摩尼寶珠。乃至第七日出之時，大火猛焰上至梵世，而此寶珠不燒不失，轉至他方大海之中。若是寶珠在此世界，世界燒者無有是處。此諸菩薩亦復如是，正法滅時七邪法出，爾乃至於他方世界。何等為七？一者、外道論；二者、惡知識；三者、邪用道法；四者、互相惱亂；五者、入邪見棘林；六者、不能壞不善根；七者、無有證會法者。是等七惡出於世時，此諸菩薩，知諸眾生不可得度，爾乃至於他方佛國，亦常不離見佛聞法，教化眾生增長善根。<p>「迦葉！譬如大海無量眾生之所依止得安樂處。此諸菩薩亦復如是，眾生依止得三種樂，人樂天樂涅槃之樂。<p>「迦葉！譬如大海其水極鹹，餘處眾生鹹不能飲。此諸菩薩亦復如是，諸魔外道不能吞滅。<p>「迦葉！譬如大海水中眾生不於餘處求覓水飲，而即飲此大海鹹水。此諸菩薩亦復如是，不於餘處推求法味以飲服之，唯自飲服諸佛法味。」<p>爾時，大德迦葉白佛言：「世尊！大海雖深尚可測量，此諸菩薩，一切聲聞辟支佛等不能測量，是故說此諸菩薩心猶如虛空。」<p>佛言迦葉：「恒河沙等諸世界中，大海之水猶可測量，此諸菩薩智慧大海不可測量。」<p>爾時，世尊偈重說言：「譬如大海能悉受，一切眾水無滿時，此諸菩薩亦如是，常求法利無厭足。譬如大海納眾流，一切悉歸不盈少，此諸菩薩亦如是，聽受深法無增減。譬如大海性不濁，濁水流入悉澄清，此諸菩薩亦如是，能淨一切煩惱垢。譬如大海深無底，此諸菩薩亦如是，功德智慧無有量，一切外道不能惻。譬如大海等一味，百川流入味不殊，此諸菩薩亦如是，所聽受法一空味。譬如大海在世界，非但為一眾生有，此諸菩薩亦如是，普為一切發道心。如海寶珠名集寶，因是寶故有眾寶，菩薩寶聚亦如是，從菩薩寶出三寶。譬如大海有三寶，而彼大海無分別，菩薩說法亦如是，三乘度人無彼我。譬如大海漸漸深，此諸菩薩亦如是，為眾生故修功德，漸入甚深薩婆若。譬如大海不宿屍，此諸菩薩亦如是，發清淨心菩提願，不宿聲聞緣覺心。譬如大海有寶珠，劫盡燒時寶不燒，菩薩於法欲滅時，大智護持令不滅。如彼寶珠不燒失，轉至他方大海中，知諸眾生非法器，黠慧菩薩至餘國。三千世界欲燒時，劫火將起燒天地，百川眾流在前涸，爾乃水王於後竭，行小道者亦如是，法欲盡時在前滅，菩薩勇猛不惜身，護持正法乃不盡。若佛在世若滅後，是心中寶實不滅，深心清淨住是法，以此善法修行道。百千眾生依止海，海有非為一眾生，菩薩發心亦如是，為度一切眾生故。十方世界諸大海，猶尚可得測其量，是諸菩薩所行道，聲聞緣覺不能測。十方世界虛空界，空界猶尚可測量，諸菩薩行虛空界，不可測量此行界。迦葉當知諸菩薩，勇猛精進堅固心，願欲作佛度眾生，尚無與等何況勝，斯德寶聚如大海，是可供養良福田。是為最上大醫王，能療一切眾生病，是為歸依作救護，洲渚燈明究竟道，能與無明世間眼，得眼則能服甘露，是為世間諸法王，是為帝釋決斷智，是為大梵行四禪，是為能轉梵法輪，是為大智導世師，示著邪徑正真道，勇猛能住大菩提，是為清淨除穢惱，是修白法如滿月，光明高顯猶如日。菩薩智慧生增長，如大雷聲雨法雨，是無所畏如師子，是心調柔如象王，菩薩堅固如須彌，一切諸魔不能伏，離濁清淨為如水，是有威猛為如火，是無障礙為如風，無能動轉為如地。以是菩薩離限心，拔我慢根貪嫉等，如藥樹王無分別，世間八法不染污，菩薩為如優曇華，千萬億劫不可見。是為知報佛之恩，是為不斷諸佛種，是為堅固行大悲，是用喜捨而超出，是能捨離五欲心，是常求佛法寶財，是行布施為最勝，善住持戒無等侶。善住忍力健無匹，是勤精進無疲倦，是行禪定具神通，能至無量諸佛土，常見諸佛聽受法，如其所聞為人說。善知眾生所行行，隨其性欲根利鈍，是名善知方便力，是然慧燈得濟處，是能善知一切法，是知眾生得解脫，修行堅固如實知，如是因生如實知。是於諸法正觀察，為從何來至何所，善知諸法無去來，常住法性而不動，是見有為法皆空，增益大悲濟眾生，妄想煩惱故受苦，為度之故修行道。凡夫分別我我所，行於種種諸邪見，是能曉了法實相，為斷諸見講說法。無常為常不淨淨，無我謂我苦為樂，凡夫顛倒貪著故，生死前際不可知。能知如是顛倒法，無我無人無眾生，菩薩如是修正道，無常無樂無我淨。迦葉當知此菩薩，我所讚歎諸功德，於其所行不可盡，猶如大地舉一塵。發菩提心若不退，三千大千供養具，若復有供過於此，是人應受此供養。若人發心願作佛，是則恭敬供養我，於諸去來現在佛，亦皆恭敬供養已。」<p>爾時，勝思惟梵天語文殊師利法王子言：「文殊師利！當請如來、應、正遍知護此法門，後世末世依於如來住持之力，令此法門廣行流布。」<p>文殊師利法王子言：「梵天！於意云何？汝謂如來於此法門有法有說可示可護不耶？」<p>答言：「不也。」<p>文殊師利言：「梵天！是故當知一切諸法，無說無示無滅無護，若有擁護此法門者，為護虛空。梵天！若有菩薩作如是言：『我護法。』者，彼諸菩薩非是正說。何以故？以此法門出過一切諸言語故，是名菩薩樂無諍訟。梵天！若有菩薩於此眾中，作是念言：『今說是法。』當知是人即非聽法。何以故？不聽法者乃為聽法。」<p>梵天問言：「文殊師利！以依何意，作如是言：『不聽法者乃為聽法。』」<p>文殊師利答言：「梵天！不漏眼耳鼻舌身意，是為聽法。何以故？若於眼等內六入中，不漏色聲香味觸法，乃為聽法。」<p>爾時，會中三萬二千天子、五百比丘、三百比丘尼、八百優婆塞、八百優婆夷，聞法王子文殊師利如是所說，一切皆得無生法忍。得是忍已，作如是言：「如是，如是！文殊師利！如仁所說，不聽法者，乃為聽法。」<p>爾時，勝思惟梵天問於得忍諸菩薩言：「汝等豈不聽是法門耶？」<p>諸菩薩言：「如我等聽，以不聽為聽。」<p>梵天問言：「汝等云何知是法門？」<p>答言：「梵天！以不知為知。」<p>梵天問言：「汝等以得何等法故，名得法忍？」<p>答言：「梵天！以一切法皆不可得，是故我等名得法忍。」<p>梵天問言：「汝等云何隨是法行？」<p>答言：「梵天！以不隨行是隨法行。」<p>梵天問言：「汝等可不明了通達此法門耶？」<p>答言：「梵天！一切諸法，我等悉皆明了通達，無彼我故。」<p>爾時，會中有一天子名曰無垢，集在會坐，謂勝思惟大梵天言：「梵天！若有但聞此經法門，不為如來與授記者，我當授其阿耨多羅三藐三菩提記。何以故？以此法門不失因果，而能出生一切善法，能壞魔怨離諸憎愛，能令眾生心得清淨，能令信者皆得歡喜。<p>「以此法門除諸瞋恨，以此法門一切善人之所修行，以此法門一切諸佛之所護念，以此法門一切世間天人阿修羅所共守護，以此法門決定必得至不退轉，以此法門真實不誑至道場故，以此法門真實不倒，能令眾生得諸佛法。<p>「以此法門能轉法輪，以此法門能除疑悔，以此法門能開聖道，以此法門求解脫者所應善聽，以此法門若有欲得陀羅尼者所應善持，以此法門求福之人所應善說，以此法門樂法之人所應善護，以此法門能與快樂至於涅槃，以此法門若魔外道有所得人所不能斷，以此法門應受供人能隨其義。<p>「以此法門能令利根行者欣悅，以此法門令真智者皆悉歡喜，以此法門能與人慧離諸見故，以此法門能與人智破愚癡故，以此法門文辭次第善說法故，以此法門究竟善巧隨義說故，以此法門多所利益說第一義，以此法門愛樂法人之所貪惜。<p>「以此法門有智之人所不能離，以此法門是行施者之大寶藏，以此法門是熱惱者之清涼池。以此法門能令瞋者慈者心皆平等，以此法門令懈怠者皆行精進，以此法門令妄念者皆得禪定，以此法門與愚癡者般若之明。<p>「梵天！此法門者，一切諸佛之所貴重。」無垢天子說是法時，於此三千大千世界六種震動。<p>佛即讚言：「善哉！善哉！無垢天子！如汝所說。」<p>爾時，勝思惟梵天白佛言：「世尊！是無垢天子，曾於過去諸如來所聞是法門耶？」<p>佛言：「梵天！是無垢天子已於過去六十四億諸如來所聞是法門，復過四萬二千劫已當得作佛，號無垢莊嚴，國名寶莊嚴。於其中間諸佛出世一切供養，亦於彼佛聞是法門。梵天！是諸比丘、比丘尼優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅、伽人非人等，在此會中得法忍者，皆當得生寶莊嚴國。」<p>爾時，無垢天子白佛言：「世尊！我不求菩提，不願菩提，不貪著菩提，不喜樂菩提，不思念菩提，不分別菩提，云何如來授我記耶？」<p>佛言：「天子！如以草木莖節枝葉投於火中，而語之言：『莫然！莫然！』若以是語而不然者，無有是處。如是，天子！菩薩亦爾，雖不求菩提，不願菩提，不貪著菩提，不喜樂菩提，不思念菩提，不分別菩提，當知是人已為一切諸佛所記。何以故？若諸菩薩不求菩提，不願菩提，不貪著菩提，不喜樂菩提，不思念菩提，不分別菩提，則於諸佛必得授於阿耨多羅三藐三菩提記。」<p>爾時，會中五百菩薩白佛言：「世尊！我等今者，不求菩提，不願菩提，不貪著菩提，不喜樂菩提，不思念菩提，不分別菩提。」作是語已，以佛神力，即見上方八萬四千諸佛授其阿耨多羅三藐三菩提記。<p>爾時，五百菩薩白佛言：「希有世尊！如來善說！若諸菩薩不求菩提，不願菩提，不貪著菩提，不喜樂菩提，不思念菩提，於菩提不分別無分別，如是菩薩，當知已為諸佛授記。世尊！我等今見上方八萬四千諸佛，皆與我等授阿耨多羅三藐三菩提記。」<p>爾時，文殊師利法王之子白佛言：「唯願，世尊！護是法門，於當來世閻浮提中令得久住，又令大莊嚴。善男子、善女人咸得聞之，設有種種諸魔事起而能不隨，亦令諸魔若諸魔民不得其便，以其受持是法門故，則得發於阿耨多羅三藐三菩提心。」<p>爾時，佛告文殊師利法王子言：「如是，如是！汝今善聽，為此法門久住世故，當為汝說。召諸天、龍、夜叉、乾闥婆、鳩槃茶等，呪術章句常隨擁護。如是法門，若諸法師、善男子、善女人，誦持此呪，則能致彼天、龍、夜叉、乾闥婆、鳩槃茶、阿修羅迦樓羅、緊那羅、摩睺羅伽等，常隨擁護是善男子、善女人，若行道路，若失道時，若在聚落，若在空閑，若在僧房，若在宴室，若經行處，若在眾會，是諸神等，常當隨侍衛護是人，益其樂說辯才之力。又復為作堅固憶念慧力因緣，無有怨賊得其便者，令是法師行立坐臥一心安詳。文殊師利！何等名為呪術章句？<p>「多軼他（徒結反，長音也，自下不言長者悉是短音）（第一句）<#sp>憂頭（重音，自下皆同，不言重者悉是輕音）隸（里債反，自下皆同）（第二句）<#sp>頭頭隷（三）<#sp>摩䶩（䐗皆反，自下皆同，重言）遮（正何反）䶩（四）<#sp>摩衢（長音）遮隸（五）<#sp>失離（重音，自下皆同）彌絺（六）<#sp>樗（長音）離彌離（七）<#sp>侯樓侯樓侯樓（八）<#sp>垔（長音）婆䶩（九）<#sp>鞞多（長音）地（除賣反）（十）<#sp>佉佉隸（十一）<#sp>佉隸佉隷佉泥（㝹閑反，自下皆同）（十二）<#sp>阿（長音）僧泥（十三）<#sp>伽提摩子麗（零制反，向下皆同）（十四）<#sp>摩（長音）那（泥大反）娑（長音）婆泥（十五）<#sp>跋大（重音）揵（巨言反）大（重音）（十六）<#sp>薩婆留帝（十七）<#sp>婆囉（劣我反，自下皆同）婆（長音）伽帝（十八）<#sp>辛頭麗（十九）<#sp>南無佛提（重音）避耶（延賀反，自下皆同）（二十）<#sp>遮（長音）離帝麗（二十一）<#sp>南無達摩耶（二十二）<#sp>尼（㝹界反）伽（長音而重）娑尼（長音）（二十三）<#sp>南磨僧伽（重音）耶（二十四）<#sp>娑婆系（二十五）<#sp>多波（長音）閉（二十六）<#sp>避喻（此二字聲相著）波羶（長音）多（長音）尼（二十七）<#sp>薩婆波波（二波長音）尼（二十八）<#sp>枚（蒙大反）提離（長音）迷（默帝反）（二十九）<#sp>薩婆浮（此音重而長）提避耶（二字聲相著）（三十）<#sp>薩多（短音）尼離池恕（三十一）<#sp>婆藍（柳紺反）吽（合口鼻中出聲）摩波菟（三十二）<#sp>摩何（長音）離師避（此音重而長）（三十三）<#sp>鉢囉賒（世何反）哆（得磨反）（三十四）<#sp>多多囉（劣餓反）堤虱天（癡怜反）帝（三十五）<#sp>薩婆伽囉（劣俄反）賀（重音）（三十六）<#sp>南磨薩婆佛提避耶（避耶二字重音而聲相著）（三十七）<#sp>悉纏妒（三十八）<#sp>曼哆囉（劣餓反）鉢大（長音）（三十九）<#sp>澘婆賀（婆賀二字音長）（四十）<p>「文殊師利！是呪章句，若諸菩薩摩訶薩等，欲修行此勝法門者，當誦持之。應一心行，不調戲不散亂，舉動進止悉令淨潔，不畜餘食少欲知足，獨處遠離不樂憒閙，身心遠離常以慈悲以法喜樂，常住實語不欺誑人，貴於坐禪樂欲說法，行於正念常離邪念，恒欲頭陀，於得不得無有憂喜，趣向涅槃畏厭生死，等心憎愛和合離別。不悋身命及一切物，無有貪惜，威儀成就常樂持戒，忍辱調柔惡言能忍，顏色和悅常行精進，助成一切眾生善事，先意問訊除去憍慢同心歡樂。<p>「文殊師利！如是善男子行如是呪持讀誦者，文殊師利！如是法師即現身中得十種力。何等為十？一得念力，不忘諸法故；二得意力，方便善巧擇諸法故；三得法力，以能隨順修多羅意善覺了故；四得堅固力，以常不捨如實修行故；五得慚愧力，護彼我故；六得多聞力，具足慧故；七得陀羅尼力，一切所聞皆能持故；八得樂說辯力，諸佛護念故；九得深法力，具足五通故；十得無生法忍力，一切智智速得滿足故。文殊師利！若諸法師有能誦此陀羅尼呪，住如是行，彼善男子即於現世得是十力。」<p>如來說是呪術力時，四大神王驚怖毛竪，與無量鬼神眷屬圍遶，前詣佛所頂禮佛足，白佛言：「世尊！我是四神王得須陀洹道，若有法師順佛教者，我等常當率諸親屬，營從神民護是法師。若善男子，若善女人護念法者，有能受持是等法門讀誦解說，我等四王常往其所衛護是人，隨在何處，若城邑聚落，若空閑靜處，若在房中，若在家若出家，我等四王及諸眷屬，常當隨侍供給所須，令心安隱無有厭倦，亦使一切無能嬈者。世尊！我等四王隨是法門所在之處，常令其方面百由旬，若天、天子，若龍、龍子，若夜叉、夜叉子，若鳩槃茶、鳩槃茶子等，不能得便。」<p>爾時，毘流博叉天王而說偈言：「我所有眷屬，親戚及諸民，皆當共衛護，供養是法師。」<p>爾時，毘流勒叉天王而說偈言：「我是法王子，從法而化生，佛子發心人，我皆當供給。」<p>爾時，提頭賴吒天王而說偈言：「若有諸法師，持佛修多羅，我常當衛護，周遍於十方。」<p>爾時，毘沙門天王而說偈言：「是人發道心，所應受供養，一切諸眾生，無能知之者。」<p>爾時，毘沙門天王子名曰善實，持七寶蓋奉上如來，而說偈言：「世尊我今當，受持是法門，亦為他人說，我有如是心。世尊知我心，及先世所行，初始發道心，至誠求佛道。世尊無見頂，今奉此妙蓋，願我得如是，無見頂之相。我以愛敬心，瞻仰於世尊，願二足之尊，慈悲觀察我。我求佛淨眼，願見阿逸多。」度智慧世尊，即時以偈答：「汝於此命終，即生兜率天，從兜率下生，得見彌勒佛。二萬歲供養，爾乃行出家，既得出家已，淨修於梵行。賢劫中諸佛，一切悉得見，亦皆供養之，於彼修梵行。過六十億劫，汝當得成佛，號名為寶蓋，國土甚嚴淨，惟有菩薩僧，為講說妙法。壽命盡一劫，佛滅度已後，正法住一劫，像法住半劫，清淨勝妙法，安隱諸眾生。」<p>爾時，釋提桓因與無數百千諸天圍遶，而白佛言：「世尊！若有能持是等法門，彼諸法師我常衛護供養供給，隨是法門所在之處，若讀若誦若解說者，我及眷屬以為聽受是法門故，往詣其所，增益法師勢力無畏，法次第意令不漏失。」<p>爾時，釋提桓因子名曰善護，持妙寶蓋諸寶間錯，奉上如來，而說偈言：「我常如實知，世尊前世行，我亦如是行，求佛一切智。世尊於往昔，無物不施與，我當隨此行，亦捨諸所有。我今法王子，受持是法門，當數為人說，以報如來恩。受是法門者，是即與我同，我給侍彼人，為得菩提故。世尊聲聞人，不能守護法，於後恐怖世，我護是法門。世尊安慰我，又斷諸天疑，我今當久如，得佛如世尊。」佛通達智慧，授一切智記：「汝後當作佛，如我今無異，過於千億劫，復過百億劫，爾乃得成佛，號名為智成。」<p>爾時，娑婆世界主大梵天王白佛言：「世尊！若善男子、善女人等，其有能說是法門者，我為供養彼法師故，捨禪定樂往詣其所。何以故？是等法門出生帝釋大梵天王諸豪尊等，我今常當供養如是諸善男子，如是說法諸善男子，應受世間大梵天王一切天人阿修羅等之所供養。」<p>爾時，妙梵天王而說偈言：「比丘、比丘尼，諸清信士女，受持此法門，是世供養處。乃至有一人，能行是法門，我妙梵天王，要當為之說，敷眾妙華座，高至於梵天，於此座上坐，演說是法門。若於惡世中，從聞是法者，應發希有心，踊躍稱善哉。若無量世界，大火悉充滿，要當從中過，往聽是法門。若有欲得聞，開佛道法門，應如須彌寶，供養從聞者。」<p>爾時，世尊現神通力，令魔波旬及其軍眾來詣佛所，作如是言：「世尊！我與眷屬今於佛前立此誓願，隨是法門所流布處，若說法者及聽法者，并彼國土不起魔事，亦當擁護如是法門。」<p>爾時，世尊放金色光照此世界，告文殊師利法王子言：「文殊師利！我今住持如是法門，以為利益諸法師故，隨是法門，在閻浮提，歲數久近佛法不滅。」<p>爾時，會中諸眾生等，以一切華，以一切香一切末香，而散佛上，作如是言：「世尊！願是法門行閻浮提，久住於世廣宣流布。」<p>於是，世尊告阿難言：「汝今受持如是法門。」<p>阿難白言：「唯然受持。」<p>佛言：「阿難！我今當以如是法門囑累於汝，受持讀誦廣為人說。」<p>爾時，阿難即白佛言：「世尊！若人受持如是法門，書寫讀誦為人解說，彼人為得幾許功德？」<p>佛言：「阿難！隨是法門所有文字章句之數，若人盡壽以一切種勝妙樂具，供養爾許諸佛及僧；若復有人乃至供養是法門恭敬尊重，而讚歎之，其福為勝，是人現得十一功德之藏。何等為十一？一見佛藏，得天眼故；二聽法藏，得天耳故；三見僧藏，得不退轉菩薩僧故；四無盡財藏，以得寶手故；五色身藏，以得具足三十二相故；六眷屬藏，得不可壞諸眷屬故；七聞所未聞諸法之藏，以得諸持陀羅尼故；八憶念藏，以得樂說無礙辯故；九無畏藏，破壞一切外道論故；十福德藏，利益一切諸眾生故；十一智慧藏，以得一切諸佛法故。」<p>佛說如是修多羅時，七十二那由他菩薩得無生法忍，無量眾生發阿耨多羅三藐三菩提心，無數眾生不受諸法漏盡心得解脫。<p>爾時，慧命阿難即從坐起，整服右肩，頂禮佛足，白言：「世尊！當以何名名此法門，云何奉持？」<p>佛言：「阿難！此法門者，名為『平等攝一切法』，如是受持；名為『莊嚴一切佛法』，如是受持；名『勝思惟梵天所問』，如是受持；名為『文殊師利論義』，如是受持。」<p>佛說是法門已，文殊師利法王之子、勝思惟梵天、平等行善男子、網明菩薩、長老摩訶迦葉、慧命阿難及十方世界諸來菩薩，天、龍、夜叉、乾闥婆王、阿修羅等，受持佛語，皆大歡喜。