<juan>龍王兄弟經<p>吳月支優婆塞支謙譯<p>聞如是：<p>一時，佛在舍衛國祇洹阿難邠低阿藍。時有無央數比丘僧，皆阿羅漢也。<p>阿難邠低至佛所，作禮，却坐。<p>佛言：「人當布施、持戒、忍辱、精進、禪定、智慧。」<p>阿難邠低聞之歡喜，即起白佛：「明旦請佛及比丘僧降德到舍，設麁食。」佛默然。阿難邠低繞佛三匝而去。<p>佛告比丘僧：「旦日當上天，投日中下，會阿難邠低舍。」<p>佛如伸臂頃，即住虛空中。羅漢名須檀，正衣服，於虛空中，長跪白佛：「我恒上下，未甞冥如今日也。」<p>佛言：「有兩龍王，瞋恚作變，吐氣為雲故也。」<p>復有羅漢名愛波，白佛：「欲行止之。」<p>佛言：「此龍大有威神。汝行者，必當興惡意，出水沒殺天下人民。」<p>摩訶目揵連復正衣服，長跪虛空中問佛：「今日以冥，不復見須彌山帝釋宮殿下已質樹子。」<p>佛言：「有兩龍王，一名難頭，二名和難，大瞋恚言：『何等沙門欲飛過，摩我頭上？』龍身繞須彌山七匝，以頭覆其上，吐氣出霧故冥。」<p>目連白佛：「欲往訶止之。」<p>佛言：「大善！」目連繞佛三匝而行。<p>釋提桓因從八萬八千玉女，於後園相娛樂。目連先過其所，天帝迎之，稽首作禮。相問訊已，乃到龍所。兩龍見之，大怒，便變化出煙，須臾復出火。目連以佛意，亦變化出烟必繞兩龍三重。稍前分身入兩龍身中，右目入，左目出；左目入，右目出；右耳入，左耳出；左耳入，右耳出；復入右鼻，左鼻出；入左鼻，右鼻出，飛入其口中。兩龍謂目連在其腹中也。目連亦復作龍身，繞兩龍十四重，以頭覆須彌及兩龍。兩龍於下悚慄，延動須彌山，以尾搏扇海水，百獸震怖。<p>佛遙告目連：「此龍今當能出水沒壞天下。汝且須止！」<p>目連言：「我從佛聞知此法。我有四神足，當信持行之。我能取是兩龍及須彌山，著掌中跳過他方天下；亦能取劑磨須彌山，令碎如塵；復能磨須彌山及下地，令萬民不覺之。」<p>兩龍恐懼，稽首，目連復沙門身。兩龍化作人，為目連作禮悔過，目連將至佛所。<p>兩龍言：「我迷狂惑，不知尊神，觸犯雷震，哀原其罪！」便受五戒而去。<p>阿難邠低到精舍，索佛及比丘僧，了不見一人，便長跪白佛：「飯具以嚴辦，佛可自屈。」<p>佛即下到其舍。飯已，阿難邠低言：「我求佛不見，佛從何所來？」<p>佛言：「目連與兩龍王共諍，適從天上來下。」<p>問：「誰勝者？」<p>佛言：「目連。」<p>阿難邠低言：「善哉！善哉！此龍乘戒堅強，失之毫數，罪至於龍，威神尊重。目連迺臣伏之乎！我從今日始，請佛及比丘僧宣揚目連功德。」<p>佛呪願迦羅越阿難邠低：「汝前後飯食得道人，善鬼神當擁護汝家，皆令安隱。」<p>阿難邠低作禮而去。