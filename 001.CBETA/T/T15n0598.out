<juan>佛說海龍王經卷第一<p>西晉月氏國三藏竺法護譯<p>行品第一<p>聞如是：<p>一時佛遊王舍城靈鷲山，與大比丘眾俱，比丘八千，菩薩萬二千，一切大聖十方來會——眾德具足，得諸總持；無所不博，辯才至真；決一切疑，入大神通；分剖慧義諸度無極，濟於彼岸究暢開士，定意正受諸佛諮嗟；普遊殊域，神足飛行，降化眾魔；分別諸法，知如本諦，覩見一切眾生之原；積累道品，於世八法而無所著，以大慈哀嚴身口意；被無極鎧過大精進，於無數劫而不厭惓；為師子吼開化外道，以不退轉印如印之；曉了諸佛深要法藏——其名曰：山光菩薩、惠山菩薩、大明菩薩、總持山剛菩薩、山鎧王菩薩、山頂菩薩、山幢菩薩、山王菩薩、石磨王菩薩、雷音菩薩、雨王菩薩、寶雨菩薩、寶英菩薩、寶首菩薩、寶藏菩薩、寶明菩薩、寶幢菩薩、寶頂菩薩、寶印手菩薩、寶暢菩薩、寶嚴菩薩、寶水菩薩、寶光菩薩、寶鎧菩薩、寶現菩薩、寶造菩薩、樂嚴法菩薩、淨王菩薩、嚴頂相菩薩、金光飾菩薩、寶髻菩薩、天冠菩薩、千光菩薩、原嶮菩薩、照昧菩薩、月辯菩薩、發意轉法輪菩薩、金光淨菩薩、常施無畏菩薩。萬二千菩薩，德皆如是。是賢劫中大士彌勒、軟首等六十大聖，不可思議、解縛等十六正士，帝釋、四天王與忉利天人俱；焰天、兜術天、不憍樂天、化自在天、魔子道師、梵天王、梵淨天王、善梵天王、梵具足天王、大神妙天、淨居天、離垢光天，乃至一善天、燕居無善神王，各與眷屬六萬，山樹神王四萬二千，力士神王，一名持華，三萬二千，與香音神俱；無焚龍王與七萬二千諸龍俱；四方金翅鳥王，及餘一切諸大尊神、天龍鬼神、無善神、鳳凰神王、山樹神王、甜柔神等，各與眷屬來詣佛所。稽首畢，一面住。比丘、比丘尼、清信士、清信女前為佛作禮，各坐一面。<p>彼時佛與若干百千之眾營從圍遶，佛處諸天嚴淨師子高廣之座，為四部眾而普說法。佛在眾中如安明山王現于大海，德超諸天，世無雙比；光明巍巍，靡所不照。如來威變，應時空中化有寶蓋，眾珍雜珓，遍覆四方。無數百千垂珠瓔珞，青黃赤白無垢寶珠，照虛空珠，光從珠出，其色無量不可稱計。雨諸香華，華至于膝，虛空之中出大雷音，雨眾名香。<p>於是賢者大目犍連，承佛聖旨，前問佛言：「今所感動，未曾見聞，此何瑞應？」<p>佛告目連：「今海龍王欲來見佛，故先現瑞。」<p>佛語未竟，尋時龍王與七十二億婇女、八十四億眷屬，皆齎香華、幢幡、寶蓋、百千伎樂，往詣佛所。前稽首畢，遶佛七匝，各以所持用散佛上，伎樂供養，與中宮眷屬俱住佛前，以偈讚曰：「慈施愍傷俗，示現與世眼，雖生於世俗，無著如蓮華。施俗之安隱，在世照三世，解法如日光，稽首世最上。十力超施戒，自調成眷屬，燒除塵勞冥，御眾如調馬。施與七大財，恩慈加眾生，為一切父母，稽首最福田。眉間相光曜，如日白雪光，梵天人在上，無能見其頂。佛面出大光，蒙光獲安隱，普照百千國，至于無擇獄。柔軟言無極，解決眾疑結，音遍天世間，清淨無垢穢。除婬怒癡冥，照以智慧光，施安令歡喜，為示現解脫。無礙達三世，求比無等倫，知人群萌行，了善惡所趣。觀察人根原，一時咸能覩，開心令解脫，稽首諸慧上。百千億諸魔，詣樹求佛便，至德願威神，降化伏邪心。不瞋不厭惓，導以慈哀力，供養世之尊，孰敢懈慢者。觀法無所有，譬之如虛空，猶電霧泡沫，幻化及野馬。本空緣相與，計之無吾我，照示生死法，是故莫不供。所以無數劫，勤行億那術，供養億萬姟，不可計諸佛。布施及戒忍，精進禪智慧，尊願已具足，稽首大聖雄。」<p>於是海龍王說此偈讚佛已，前白佛言：「願欲有所問，儻肯聽者乃敢宣陳！」<p>佛言：「在汝所問。若有疑者，如來當為具發遣之！」<p>龍王見聽，喜踊問曰：「何謂菩薩除諸惡趣？何謂菩薩超出諸難？何謂菩薩生天上人間？何謂菩薩不離諸佛？何謂菩薩得值善友？何謂菩薩常在安隱？何謂菩薩常懷篤信？何謂菩薩多所悅護？何謂菩薩濟眾因緣？何謂菩薩長益善法？何謂菩薩喜造德本？何謂菩薩常樂於義？何謂菩薩不著五陰？何謂菩薩常好於法？何謂菩薩樂於法樂？何謂菩薩所聞無厭？何謂菩薩請益觀義？何謂菩薩聞能奉行？何謂菩薩具出家德？何謂菩薩離居順戒？何謂菩薩棄於重擔？何謂菩薩常處樹下？何謂菩薩樂處閑居？何謂菩薩而獨燕處？何謂菩薩離諸諛諂？何謂菩薩具出家慧？何謂菩薩入深要法？何謂菩薩觀法如幻？何謂菩薩不墮滅見？何謂菩薩不墮常見？何謂菩薩超因緣法？何謂菩薩離諸邪見？何謂菩薩神通自樂？何謂菩薩而得六通？何謂菩薩而得慧通？何謂菩薩漏盡神通？何謂菩薩現無蓋慈？何謂菩薩所見無礙？何謂菩薩曉了眾生心之所行？何謂菩薩行無厭足？何謂菩薩分別所受教化之言？何謂菩薩降伏魔怨？何謂菩薩離諸恐懼？何謂菩薩御退轉者？何謂菩薩得不退轉？何謂菩薩逮不起忍？何謂菩薩過於諸淨？何謂菩薩諸行清淨？何謂菩薩世尊授決？」<p>佛言：「善哉，善哉！海龍王！乃問如來如此之義。諦聽，諦聽！善思念之！」<p>龍王曰：「唯然，世尊！願樂欲聞！」<p>佛言：「菩薩有四事棄諸惡趣。何等為四？菩薩無害心於眾生，常護十德，不說人短亦不輕慢，自省己過不訟彼穢；是為四。復有四事超出諸難。何等為四？常歎三寶佛、法、聖眾，有樂法者而不嬈亂，不造人疑，有猶豫者悉開導之；是為四。復有四事生天上人間。何等四？不捨道心，又教他人亦不毀戒，心願清淨，為人說經而發大哀；是為四事。復有八事不離諸佛。何等八？常念諸佛，供養如來，嗟歎世尊，作佛像形，勸化眾生使見如來，其所向方聞佛之名，願生彼國志不怯弱，常樂微妙佛之正慧；是為八事。復有四事得值善友。何謂四？不慢無諂，常加恭敬，柔和順言而不自大，常受言教；是為四。復有三事常在隱處。何等三？不剛不䩕而不諛諂，除諸貪嫉，見人得供代其歡喜；是為三。復有五事常懷篤信。何等五？曉樂脫力，積功德力，入報應力，遵道心力，將御法力；是為五。復有二事多所悅護。何等二？不捨歡喜，不在瞋恨；是為二。復有二十事護眾因緣。何等二十？常信佛教，不著他緣，所作自護，他作他受，法法相應，法法相照，善惡報應，無亂不順，心無想念，無我無人，都無所有，亦無往來，無所歸趣，除因緣報，由罪福安危，將護諸緣，諸佛、世尊皆由清淨而成道德，除眾惡事，以故吾等修行善本；是為二十。復有二事長益善法。何等二？知於三品，行無放逸；是為二。復有二事。何等二？喜造德本，亦不想報；是為二。復有五事常樂於義。何等五？不著色、聲、香、味、識；是為五。復有五事常好於法。何等為五？不貪色、痛，志得智、慧，擁護一切；是為五。復有六事常樂於法。何等六？樂於五根，不樂五欲；常樂法會，不樂世談；樂講說經，不樂衣食；常樂觀法，不樂不淨；樂遵修法，不樂文字；樂於佛法，不樂聲聞、緣覺法；是為六。復有八事樂於法樂。何等八？樂講佛道，不樂卑賤；樂度無極，不樂聲聞、緣覺道；樂讚四恩，不樂非法；樂大慈哀，不樂世事；樂說大道，不樂終始；樂講深法緣起之本，不樂常、無常、我、人、壽命；樂空、無想、無願真諦之法，不樂調戲，離放逸想；樂嚴佛國，不樂觀滅；是為八。<p>「復有五事所聞無厭。何等五？博聞智慧，利於明達，聞無厭足；普聽不懈，決諸狐疑，聞無厭足；因聞覺了塵勞恚恨，故無厭足；因聞斷欲而除一切眾生垢著，故無厭足；因聞勇猛決一切疑，故無厭足；是為五。復有二事觀義求聞不惓。何等二？興於賢聖正見之行，得無礙辯總持之要；是為二。復有十事聞能奉行。何等十？利知厭足，在於閑居；身口心寂，進止安詳；所聞觀淨；獨處少事，不樂眾閙；初夜後夜常觀精進；敬重善友；志懷羞恥；常以大哀護於一切；等賢聖禪；至德具足，以惠救護天上世間；是為十。復有五事具出家德。何等五？所作已成，不復忘失；滅除塵結；其心當捨一切諸著；諸佛、世尊不訟其短；已得解脫，見諸縛者為說脫法；是為五。復有五出家順戒。何等五？救順禁法救濟毀戒，順諸所聞救濟尠聞，順所定意救濟亂心，順所智慧救濟惡智，順所度知立於眾人安隱無為；是為五。復有五棄。何等五？棄於重擔而除五陰，斷恩愛結及諸所習，常以寂定捨於寂滅，入于道德奉行八道，入於聖諦立一切人於正諦法；是為五。復有四法常處樹下。何等四？不惜身命，奉行一切諸德善法，發神通慧，行寂然事天人欣悅；是為四。復有四事樂處閑居。何等四？發大哀以處閑居，諸佛所歎；欲救眾生，無偏邪行；坐成佛時，莊嚴自由，不為塵勞；學餘菩薩究竟之行，積閑居德，入於郡國、縣邑、聚落為眾說法；是為四。復有三事而習燕坐，最尊無上功德微妙為賢聖行。何等三？不習憎愛亦無所慕；自在離欲，心無縛著；行步自由，等心一切，疾得定意；是為三。復有三事離諸諛諂：其心質直而無恚恨，已住於行，眾結便斷；是為三。復有八事具出家德。何等八？賢聖知足在於獨處，得知限節，逮諸博聞，棄恨忍辱，不捨道心，行四意止，專精定意而應智慧，一切所興以行為要；是為八。復有十事入深要法。何等十？見身自然諸法自然，身入於淨一切法淨，見已無吾諸法無我，自觀身空不疑諸法空，己身無聲諸法如響，察身寂寞諸法靜默，我者審諦觀諸法諦，我志深妙見諸法奧，己身無聞諸法如聾，吾無所受見一切法無可取者；是為十。復有十事：諸法如幻，興誑詐相；諸法如夢，所見無實；諸法如野馬，起顛倒想，見不諦故；諸法如影，所作因緣無以為樂；諸法如水月，捉不可得，其相離行；諸法如響，本末悉空；諸法如電，晃現隨滅；諸法如畫，離婬怒癡；諸法本淨，不為客垢之所沾污；諸法如虛空，適起尋滅，無有處所；是為十。復有二事不墮滅見。何等為二？隨時之慧入於罪福，了別諸佛聖智之明；是為二。復有二事不墮常見。何等為二？一切說無常慧，適起便滅意無永存；是為二。復有四事超因緣法。何等為四？無黠之習入生死習，無黠已滅生死便除，不墮滅見，不住常觀；是為四。復有四事離諸邪見。何等四？曉空慧不見彼我，解無相不見壽命，了無願不見三處，分別緣起離常無常；是為四。復有六事以諸神通而自娛樂。何等六？不以惡眼視於眾生，得天眼淨；聞惡聲音則能忍辱，逮天耳淨；其心不亂，覩他心淨；殖眾德本則識過事；如口所語身行亦爾，獲神足淨；修行諸敬，不欺法師，盡諸漏淨；是為六。復有六事得六通。何等六？以然燈故，得天眼淨；施諸音樂，得天耳淨；施無悕望，了眾生心；殖眾德本，知過去事；却諸陰蓋，決眾狐疑，逮神足淨；以法布施，盡諸漏淨；是為六。復有六事而得通慧。何等六？適見如來，得天眼淨；合會說法，得天耳淨；制伏其心，見眾生意；常習六念，得識宿命；棄諸貪濁，逮成神足，輕舉能飛；遵修諸法，得盡諸漏；是為六。」<p>佛復告龍王：「以有神通而自娛樂：聲聞、緣覺及外道、神仙、天、龍、鬼、神、無善神、鳳凰神王、山神王、甜柔神、人與非人，所有天眼，計菩薩眼，最上無極清淨明徹，除如來眼，菩薩之眼無所不見，天人光色諸法之本，無所罣礙。又聲聞、緣覺及天、龍、神、人與非人，計菩薩耳，最上無極清淨明徹，除如來耳，菩薩之耳無所不聞，天、人音聲諸法之講，無所罣礙。聞諸音聲知三達事，皆了一切眾生之心，所行造念因緣報應往來之想，淨不淨，著不著，若干種心：若逆心，若順心、縛心、解心、依心、不依心、惑心、定心、有處心、無處心，若興衰心，已曉了之，悉見人根如應說法，以識宿命知彼我本，終始所起無所不達。至誠不虛，神足無猗，無所不現，是為菩薩五神通。又心自在所作具足，是為娛樂。示現佛身而般泥洹，不永滅度。何謂菩薩漏盡神通？菩薩超越聲聞、緣覺，所得解脫猗於佛慧，曉了眾生一切本淨，不盡諸漏而不取證，為一切人讚諸漏盡。是為六神通。復有四事見無蓋慧。何等四？遵修慧德，致此五通；行大慈大哀，知四解行；奉善權慧，逮四無礙；定意正受空、無相、無願，致三十七道品之法；是為四。」<p>佛復告龍王：「何謂所見無蓋？諸有塵勞除一切垢；所有罣礙現生死本，導御泥洹；現聲聞、緣覺乘，化至道場；隨勸習俗，示人行寂。是謂無蓋。復有無蓋：現一切數至無所有，現滅諸數逮無所著，雖在有數諸行之事，於無數法無所罣礙，彼無陰蓋得至無為，於有為法亦無罣礙，是謂菩薩現無礙慧。復有四事曉了眾生心之所行：隨習俗慧，正受明了識意所為，善權方便，於諸法自在；是為四。復有五事行無厭足。何等為五？已獲大安令眾生安，大哀堅強，視一切人如己骨髓，隨人所行而示現行，立於極上奇特之德；是為五。復有六事分別所受教化之言。何等六？逮得總持，心立寂然，入審諦淨，心入諸慧，辯才無著無止，方便之慧次第解脫；是為六。復有八事降伏魔怨。何等八？曉了五陰，譬若如幻，離貪見塵而行空事；知一切法皆無所生，隨其所生如開導之；不捨道意，堅強精進；不捨佛道，不畏三界；離於所有，觀於人物；求審諦慧，觀無常相；積德不厭；合集智慧，不樂聲聞、緣覺之智；是為八。復有十事離諸恐懼，行菩薩事。何等十？行於布施，以莊嚴想；立于禁戒，斷諸惡趣；遊於忍辱，諸根不亂；堅強精進，種善不惓；修行禪定，其心不荒；成于智慧而離塵勞；善權方便曉了無邊聖智之願，得分別事；解知法義，辯才隨順；逮得總持，決除眾生諸所狐疑；得住佛住，護一切法；是為十。復有八事御退轉者。何等八？言行相應；自省己過，不說彼闕；寧失身命不造輕重；獲利不喜，無利不慼；心不懷害，誘導一切興眾祐意；等敷禁戒，不捨師法；安悅眾人，不自求安；一切所愛施而不悔；是為八。復有五事得不退轉於無上正真道。何等五？善權方便成諸度無疑；入深妙法，了審諦義；神通無礙，見眾生根分別諸慧；行無所著，行不可盡；遊於緣起，不盡一切諸漏之證；是為五。復有三事逮不起忍。何等三？察人清淨而無吾我，法淨寂寞，慧淨無著；是為三。復有三事過諸清淨：過去清淨諸法常盡，當來清淨法無所起，今現清淨法無所住；是為三。復有三事：身行清淨功德熾盛，口言清淨智慧巍巍，意念清淨定而不轉；是為三。復有四事為佛世尊所見授決。何等四？情性和順，奉遵于法；具足諸行，觀清白行；逮得慧力，解一切心；了諸法本淨，不起不滅，所由不亂。」<p>佛告龍王：「是為四法菩薩所行，為佛、世尊所見授決。」<p>分別品第二<p>佛說是已，十二億百千諸天、龍、神、香音神、人與非人，皆發無上正真道意；七萬二千菩薩得不起法忍；百四十萬眾得法眼淨，遠塵離垢；八千比丘漏盡意解；五千天子得離愛欲。三千大千世界六返震動，其大光明普照世界，空中自然而雨天華。諸天在上鼓百千伎樂，共歎頌曰：「今者如來所說經法，為再轉法輪；在波羅奈所轉法輪，今說斯經復加增倍。所以者何？於此經者，為無央數不可計人開導利義。若人聞此，德本不忘，何況受持能奉行者！善得人身，快見如來，諦聞此法。聞此法已，便發無上正真道者，閉塞惡趣，開天人迹。當觀此比，如獲滅度！」<p>於是世尊讚諸天子曰：「善哉，善哉！快說此言！聞斯經法歡喜信者，佛所建立，開化大乘，是等之類逮如來慧，不退轉印而以印之，終不餘趣，順至佛道，超諸苦難。」<p>於是龍王聞說斯經，欣然喜踊，善心生焉。有摩尼珠，名曰立海清淨寶嚴普明，價直三千大千世界，以奉世尊。其珠之光覆蔽日月之明，一切眾會得未曾有，禮佛而住，同音而歎：「佛興難值既興於世，乃現若茲未曾有法！」<p>時海龍王獻寶珠已，而白佛言：「以是德本逮得無礙佛身光明，令其光明普照十方諸佛國土。若人蒙光，除諸塵勞。如今如來眉間光明，令我如是蠲却眾冥，逮平等覺，其入邪者令立正道。」<p>六度品第三<p>海龍王白佛：「何謂菩薩蠲却眾冥？」<p>佛語龍王：「菩薩智慧殊異，手執慧燈，分明智慧，智慧最勝。持智慧劍，有所興造，皆以智慧建立智慧，而以布施、持戒、忍辱、精進、禪思、智慧建立智慧。修行於戒、忍辱、精進、一心，普觀諸法，建立智慧，開化眾生。菩薩何謂建立智慧而行布施？等於布施。布施已等，等於吾我；吾我已等，便等於人；已等於人，諸法得等；諸法已等，得諸佛等。雖有所施，不捨是等。既所施者，不隨塵勞，而以施時捨一切塵，亦復如是。捨一切生則一切施。離諸住見，棄諸所有，是為菩薩建立智慧而以施彼。<p>「何謂菩薩建立智慧而奉禁戒？見身意寂，斯護禁戒。不倚身口意，不倚今世後世，亦無內外，不倚陰蓋四大諸入，不倚覺意，不倚滅度，於一切法亦無所倚，則為護戒。不以戒戲，亦不放逸，是為菩薩建立慧戒。<p>「彼行忍辱亦不得我，亦不得人，亦不得我人；不住吾所，不住我所我，淨人淨，我淨人淨；見一切法淨，是為行忍。彼雖行忍於法無作，於法不起不滅。彼雖行忍，於諸法無寂不寂。彼雖行忍，見人空寂而無吾我，亦不恐怖。彼雖行忍，亦不得身口意。彼雖壞身段節解之，自觀其身如草木牆壁，則為忍辱。彼聞惡言、罵言、自在言、不可取言、清淨言，無處所曉了所言，則為忍辱。彼雖亂心，心無所結。本無之心各各無實，須臾滅盡，以觀如此則為忍辱。是為菩薩建立慧忍。<p>「彼修精進，長諸善法，觀其法界不增不減，等御法界，察一切法，不見諸法，立成就者，觀猗世者，由從不實顛倒而興。彼以清淨智慧之明，觀一切法不隨諸法，不捨諸法，不覩諸法之所積聚，不見去來，何所從來，何所從去。曉了諸法，遵法如是，分別苦諦顛倒之事，為人說法修行精進。彼諸眾生無實無諦，若人無得，一切諸法亦不可得。所以者何？人不離法，法不離人。如人自然，吾我自然；吾我自然，諸法自然；諸法自然，佛法自然。其以如是求諸佛法，如自然者解自然已，便逮佛法。其有求者，若已求者，甫當求者，彼求此已求無所得，是為菩薩建立智慧精進之行。<p>「彼於禪定而以正受，不壞平等，亦不成就。彼於禪定而以正受，諸法無思，亦無所捨，亦不合會。於諸境界行無著禪，立諸禪法，於諸法等亦無錯亂，非身非心，思惟禪定志性，無所應行，不以禪行。等於本無，而以正受，於本淨法而致平等，等一切人則致平等。諸法本淨，等無有色，不以三昧，所行如應。心而不住內，亦不起遊外，識無所住，度於一切墮顛倒者，超外五通、聲聞、緣覺禪定正受。彼以禪定出智慧上，除塵勞見；彼以禪定志願于道，開化眾生。是則如來常一禪定至于滅度，是為菩薩建立慧定。<p>「彼觀諸法以慧眼察，亦非肉眼，亦不天眼，觀諸法已，見諸法寂，觀諸法默。諸法寂寞，無行無處；諸法澹然，無所成就。普觀諸法皆已如是。如是觀者，是為法觀。法觀如是，不見諸法之所歸趣。其有見法而不觀者，不以見法而成觀也。無求無曉，不知不見，是為見法。無我、無人、無壽、無命是為見法。假使菩薩觀法如此，見人顛倒益於眾生，而發大哀，法淨如是，眾人猗著。於是菩薩發弘大志，欲度群萌。是群萌者，常無萌類，是為菩薩建立慧法。」<p>無盡藏品第四<p>佛告龍王：「何謂菩薩建立智慧，為人說法，不見有人？人者無我，無人非身，人者寂寞，人無所有，人者本淨，人者音聲，人者名耳，人空、無相、無願，人非有數，人而審諦，人無所生，人不有起。為人說法，講人清淨，不懷吾我，無壽無命，不滅自然，不滅所有，隨人本行而為說法。何況眾生本淨自然，無我自然，無形自然，則人自然。設人自然，以此自然諸法自然；設諸法自然，一切佛法亦復自然。是謂一切諸法悉為佛法。一切諸法但假名耳，因號有名，設說諸法則講非法。所以者何？如法所言，非法亦然；如呼法音，則非法音。所以者何？諸法法界及與本淨不可言說，亦無所得。法界本淨，亦無所持。一切法界諸法本淨，壞一切法何所成就？是為諸佛法、為說經法。以是因緣寂寞如是，不有諸佛法聲之化識也！佛法無教而不可處有為、無為。所以者何？不離有為、無為而以解脫。寧有異法，可計數乎？」<p>龍王答曰：「不也。世尊！諸法無數，如來無數。」<p>佛言：「如是，如是！如仁所言，諸法無數，如來無數，則無有二。於龍王意云何，無數之言有處所乎？」<p>答曰：「不也。世尊！」<p>佛言：「何以故？當知當作斯觀，佛法無處無言。如佛法無言無處，一切諸法無處無言亦復如是！龍王觀視如來大哀巍巍，若茲開化眾生，令立堅固。又一切法無處無教，說因緣教：是法有漏，是法無漏，是有世，是度世事，有著無著，有數無數，有為無為，塵勞瞋恨，習是捨是，凡法、聖法、學法、不學法，聲聞法、緣覺法、菩薩法、佛法。」<p>佛言：「龍王！如來如是為人說法，講其處所，亦不見法，無諸法想。譬如有人虛空無色無見，欲以諸色畫於虛空，而作天像及諸人像、象馬、步乘，彼人畫是，寧難不乎？」<p>答曰：「甚難，甚難！至未曾有。天中之天！」<p>佛言：「龍王！如來所為甚難，於彼諸法無色無取而不可見，亦無文字，亦無所得，而為一切講說言教，示現文字，設以方便此乃甚難。其有信入如是像法，是等諸人多所成辦。若有受此深妙義者，不為諸魔之所得便。憶念我過世，龍王！更見供事無央數佛，恒輒捨家，淨修梵行。彼如來等未曾為吾說深妙法，應病如講布施、持戒學道之法，聽聞忍辱仁和之教，燕居靜處止足功德。所以者何？行德未了。了行德已，從大殊曜，如來即得聞斯深妙之法，應時逮成柔順法忍。以是之故，當知此義，當作是觀，聞是深法功德具足。從過去正覺受此深經，無想無名眾穢因緣，無我、無人、無壽、無命，信樂受持諷誦，為他人說，其福甚多。若有菩薩愍傷一切，欲令安隱，使三千大千世界一一眾生皆得所安，諸天人民合集此德，施與一人，於龍王意云何，菩薩寧為眾生加無極安不乎？」<p>答曰：「甚多，甚多！天中天！」<p>佛言：「其有菩薩施諸眾生若干安隱，若為人說一句無常、苦、空、非身之義，空、無相、無願，無我、無人、無壽、無命、不生不起之事，則是施安福難稱量。所以者何？有為之安眾生皆更，無為之安未曾歷也。彼其以此深妙之法而暢音聲，於無為安以為服食。是故菩薩欲自立義具世人願，當學深妙之法。若有菩薩所在會坐，捨深妙法，說雜句飾，則為斷絕正法之化。所以者何？是深妙法布閻浮利而不沒盡，人所聽受，樂於法者，不足言耳，非人最多。假使法師藏深妙法，讀雜句者不樂深法，天則不歡悅：『是族姓子！隨世所樂而說俗事。嗚呼痛哉！此眾會中無說法者。』心懷悁慼，而退捨去。」<p>時海龍王白世尊曰：「布施、持戒學道之法是俗事耶？棄家出學、淨修梵行非佛法耶？」<p>世尊答曰：「諸佛興已，起無起法，於三界行有所救護，皆是俗事，非是佛語。彼則何謂？四禪、四等心、四無色定、五通、十善之行，布施、持戒、忍辱、精進、一心、智慧、書疏校計、經卷體醫、方藥巧工技術、身想衣食財物、所愛禪定，在三界行皆是俗事，非為佛言。」<p>佛告龍王：「佛興於世間，未曾所聞非常之苦、非我之寂。除於苦義，斷乎習義，證於盡義，遵修道義，入乎空義，度於無想，導御無願，於諸眾行不生不起，義意止、意斷、根、力、神足、覺意觀、八寂路，求真諦本淨，如無所起陰種諸入，為空寂義。所由諸義，不壞諸法，不壞非法，解一切法不生不長，皆無所起。不計有常無常，由因緣起得無所生，還於本淨而離色欲，現無數法入於道法，在於道法，無想不想，無應不應，捨於一切念、淨不淨想，無舉無下，陰幽冥門自然如空，得平等行。於想等想、無想，於想離想，均於一想離一切想，無所觀見，寂然諸所見，現諸顛倒一切平等。謂得果跡皆音聲耳，彼無所得，亦無不得，不受不捨。」<p>佛語龍王：「是所先說諸法之御，所得不可稱說！至於聲聞，獲聲聞乘；至於緣覺，獲緣覺乘。菩薩逮得不起法忍，成於如來無上正真道，為最正覺。斯謂佛言。是所言者，隨習俗教，皆是佛法教於真諦。佛道無文，佛言無言；佛教無跡，佛教無想；佛教無歎，佛教無化；佛教無正，佛教無名，佛教無思，佛無心意識，亦無所念，是謂佛教，而不可說，亦無言教，不可指現。」<p>佛語龍王：「如是比教乃為佛言。如來不以文義說法，無文字教而為說法，是故無文則為佛教。佛所說法不有所逮，滅一切得佛所說法，是故無得為佛所言。佛所說經曾無言教，寂滅言教，以故言曰無教佛言。說法無取，法無猗法、無放逸法、不想法、無起法、無壞法、無究竟法、無所得法、無所志法、無所念法、無所行法、無分別法、無有想法、無所至法、無所推法。」<p>佛語龍王：「如來為人說法，未曾有行、有所證也！吾之所言一切本淨，法無形色。是故龍王！諸法無像，是名佛言。又復何謂號為佛言？解一切音，無所不達，故曰佛言。察去來今，無所罣礙，故曰佛言。覺了眾言，故曰佛言。報答諸問，故曰佛言。一切所說因緣有言無所不博，故曰佛言。覺諸所說如呼聲響，故曰佛言。無字無說，故曰佛言。諸所字說亦皆佛言。所以者何？是諸文字，去、來、今佛所說。今佛所說者、已說之者、當來說者，以是之故，一切文字諸所言教皆名佛言。入如此比，曉了眾慧，是謂菩薩分別道義，故曰文字言說皆號佛言。不壞法界，志一味慧，是謂菩薩分別經本，故曰文字言說皆號佛言。其有如應順于法慧，是謂菩薩分別順寂，故曰文字言說皆號佛言。其有說慧無處無著，是謂菩薩分別曉了。是故，龍王！一切諸法莫不歸此，分別四義。菩薩解四義者，文字言說諸所歸趣，身有所在莫不誘進皆入佛教，是故無著、本無所住，於百千劫有所言說，無能制者。所以者何？是名曰無盡之藏總持門也！<p>「假使菩薩逮斯持者，說無盡句，善順於教，棄去來瑕，如應無猗，莊嚴百千真妙之句，忍於本淨，將護不亂，尊卑之義曉了平等，光曜所有塵勞、瞋恚，入一切行而順解脫，八萬四千諸根尋如所應，善講本性而為說法。不盡八難音聲諸法，亦無有盡，及譬喻慧三世無盡，及報應果願可盡耶？經典順普可盡耶？心之所入可盡耶？因緣愚跡可盡耶？順在愛欲可盡耶？發于所持可盡耶？說乘所處可盡耶？分別法處可盡耶？深妙雜句可盡耶？至於究竟可盡耶？逆順之言可盡耶？名字之訓可盡耶？歎佛法眾可盡耶？說正諦可盡耶？佛道法品可盡耶？罪福所應可盡耶？講度無極可盡耶？」<p>佛語龍王：「是名曰所說無盡故，號無盡法藏為總持門也！」
。
<juan>佛說海龍王經卷第二<p>西晉月氏國三藏竺法護譯<p>總持品第五<p>佛告龍王：「有四事法無盡之教、無盡之藏，為總持也。何等四？分別無盡，慧無盡，明智無盡，總持辯才無盡；是為四。復有四事難攝無盡之藏，為總持也。何等四？其性難攝，道心難攝，入法難攝，入眾生行難攝；是為四。復有四堅固要無盡之藏，為總持也。何等四？所願堅固，奉行堅固，立忍堅固，度於因緣所造堅固；是為四。復有四所說無盡之藏，為總持也。何等四？講諸至誠，講諸緣起，講眾生行，講諸乘本無慧；是為四。復有四光無盡之藏，為總持也。何等四？照于法界，照于智慧，照于慧明，照于如應之所說法；是為四。復有四上曜無盡之藏，為總持也。何等四？精進為上，禁戒修行勤力為上，求積功德為上，合集求慧為上；是為四。<p>「復有四無窮無盡之藏，為總持也。何等四？求諸度無極而無窮極，不厭生死而無窮極，開化度人而無窮極，求諸通慧而無窮極；是為四。復有四無厭無盡之藏，為總持也。何等四？佛前聽經而無厭足，為人說經而無厭足，求諸德本而無厭足，供養如來而無厭足；是為四。復有四無能勝者無盡之藏，為總持也。何等四？一切塵勞亦無能勝，一切諸魔亦不能勝，諸外異道亦不能勝，一切怨敵亦不能勝；是為四。復有四無習無盡之藏，為總持也。何等四？不習聲聞、緣覺之乘，不習一切供養之利，不習一切諸所著求，不習一切諸凡夫行；是為四。復有四無得無盡之藏，為總持也。何等四？不得所生，不得開化惡戒之人，不得說經在於有為為上大乘，不得乞求；是為四。復有四力無盡之藏，為總持。何等四？忍力——忍於一切所作，眾惡慧力——蠲除一切眾生疑結，神通力——見一切眾生心之所念，善權力——為一切人如應說法；是為四。復有四大藏無盡之藏，為總持。何等四？不自侵欺而斷三寶，是則大藏；入於無量之法，是則大藏；得一切心，隨其所志，是則大藏；慧等如空，是則大藏；是為四。復有四無極無盡之藏，為總持。何等四？博聞無極，智慧無極，所願無極，順眾生說法無極；是為四。菩薩復有四事不自侵至無盡之藏，為總持。何等四？說法不自侵，說至誠不自侵，順法行不自侵，得至道極不自侵；是謂四。復有四事得無所畏無盡之藏，為總持。何等四？不畏惡趣，不畏眾會，不畏決疑，不畏失佛道；是為四無盡之藏為總持也。」<p>佛告龍王：「是無盡藏總持，說德無量，入無極慧，集菩薩行，所可由慧，光曜莊嚴菩薩所求，菩薩財寶所入法藏，入總持門分別言教，嚴身口意，得淨諸國，合集自在，護念正道，入眾生敷慧化導正法，力精進具諸度無極，嚴淨道場，逮諸佛法，是謂無盡之藏總持。其有文名字號之數，及法諸數，遊于正法，皆來歸斯無盡之藏，為總持也。菩薩入斯，於諸文字無所分別。諸法清白，不壞本淨故。樂一切法，不侵樂法故。究竟諸法，所志諸法亦無侵欺故。一切眼法，不侵諸法明故。諸法假號，不侵會法故。以逮諸法，不侵行精進故。諸法調定，於柔順法無所侵故。諸法說之，無侵光曜焚燒諸法，於無起法而無侵故。信一切法，於所好法亦無侵故。說一切法，於諸言教無所侵故。諸法本無，於無趣法而無侵故。諸法審諦，等三世法亦無侵故。諸法常住，於不動法亦不侵故。諸法有哀，隨本所樂而為現法故。諸法悉等，說無差特故。諸法求跡，示現諸法至平等故。諸法所至，示現入深道門故。諸法至力，現諸上法故。諸法愚冥，為現智明故。懷來諸法，示現諸法無所亡失故。總持諸法，示現諸法為無盡故。諸法寂然，現憺怕故。諸法虛空，而為示現廣普之法故。諸法無明，現癡本故。諸法悉住，現所立處，故諸法入慧現離癡法故。諸法人也，而為示現分別諸法故。諸法離有，而為示現離所有法故。諸法有難，而為示現諸法瑕穢故。諸法常念，而為示現宿命事故。諸法有緣，示現諸法而有侵故。諸法入志，而為示現寂諸亂故。諸法極重，而為示現無所動法故。諸法住處，而為示現眾法界處故。諸法導師，而為示現審諦之法故。諸法致果，而為示現志無所念故。諸法唯陰，而為示現蠲除五陰諸法苦患故。諸法生死，示現諸法無塵故。諸法寂空，示現諸法無所猗故。諸法如固，示現諸法斷眾固故。諸法寂滅，示現諸法斷因緣故。」<p>佛語龍王：「是名曰文字緣會無盡藏總持。菩薩得是，分別一切文字所興。譬如文字而不可盡，諸法所說不可盡，亦復如是！譬如文字亦不從身出、不從心出，諸法如是，不可知處，不住在身，不住在心。譬如文字無所依倚，而求解說塵勞之事，亦無所淨。菩薩已得無盡藏總持，雖說塵勞，不著塵垢，究竟本淨。譬如文字不合在身，然為他人有所解說；諸法如是，有所發起教心清淨。如文字有所說時無所至湊，無所言時不處在內；諸法如是，假使說時無所至到，設不說時不積在內。如文字無色無見而現在外；諸色如是，無色無見，由心因緣而有退轉。如文字虛自在寂寞，悉以怳惚無作字者；諸法如是，虛靜寂寞，莫有造作。如文字不出染污、瞋恚、愚癡，又因文字而有音教；諸法如是，不出染污、貪騃之惑，由從想念起婬、怒、癡。如文字因諸貪緣說得果證，文字無得亦無有證；諸法如是，因其緣對說有果證，計於本法無果無證。譬如諸法無不因字；諸行如是，所有諸法皆由佛道。」<p>總持身品第六<p>佛語龍王：「菩薩已住無盡藏，而以文字求於佛道。總持文字，力也；歸趣文字，身也；滅盡像，色也；入法門，頂也；觀瞻，額也；慧眼，眼也；天耳，耳也；說名字，鼻也；制亂意眉間，闕庭也；攝一切心，面也；解喻一切可眾生心，舌根也；調定其心，齒也；師子觀奮迅，髭也；藏匿空語，脣也；觀一切法，咽也；勉出眾生令其歡悅，肩也；端正所謂，脾也；察諸法等，腹也；入於深門，臍也；入左右路，掌也；合會諸法，臂也；十善之句為善救護，指也；清淨法銅，爪也；來致虛無之念，脇也；次第講法，脊也；說不侵時無所為度，尻也；具足寂觀，髕也；趣審諦法，膝也；曉知一切，踹也；心意寂然，足趺也；遊到十方，足心也；次第說諦，步也；知羞慚恥，衣也；法鬘莊嚴，傅飾也；法華若干，臥具也；說種種法，枕也；不瞋不諍，塗香也；所行如應無所不了，雜香也；入深戒，說香也；於諸法自在，眷屬也；嗟歎梵跡，則親友也；得安隱眾，知識也；斷諸結縛開化眾人，則親暱也；曉了諸事，家室也；其心清淨，母也；一切巧便無所依信，慧父也；諸通慧心，從等也；施度無極，漿食也；戒度無極，泰安也；忍度無極，莊嚴也；精進度無極，作善剋辦也；一心度無極，飽滿也；智度無極，隨時順也；善權度無極，二句合義也；道品身支，黨也。講說至誠，未曾侵欺，一切世間尊豪自由，於法自恣。」<p>佛語龍王：「是為無盡之藏總持，無色像身也！其有菩薩，於是總持樂法之樂。譬如國王在於中宮；如天帝釋在須彌頂，威神巍巍；如梵天尊豪自在；如燕居阿須輪，難可制持；如海無邊，功德超殊；如寶大山，天所娛樂；如父母獨有一子，愛重無極；如月盛滿，眾星獨明，莫不稽首；如世尊為天、世人奮大光明；如日初出，光曜柔和；如孔雀在林樹間放妙音聲；如師子在巖窟中服美飲食；如龍心意調和，以時澍雨；如轉輪王大法化國；如眾龍舞，動發雷電；如龍王已得自在，降大法雨；如天帝釋撫化一切諸外異道；如勇猛將摧伏嚴敵，除諸勞垢，降納眾魔；如水消火；如風靡草，心計如地，開化明者，順化眾生；如火焚草，皆忍苦樂；如乳母養長者子，療治眾病，持心堅強，具眾人願；如意珠王總持諸寶。」<p>佛語龍王：「其有菩薩住無盡之藏總持門者，則可謂入佛之道場。如大海含受眾寶、諸珍苑府，無盡之藏總持如是，包弘諸法道寶篋藏，如無數香篋令無量人恣意所欲。菩薩已住無盡之藏總持門者，以真妙言開化一切，令各得所。是總持者，入一切聲。此土名道心者，彼無盡世界佛一寶蓋如來國曰目前；此名諸通慧者，彼超得度世界導龍如來佛國曰普達；此名施度無極者，彼寂定世界吉祥如來佛國曰精氣；此名戒度無極者，彼無憂世界離憂如來佛國曰多安；此名忍度無極者，彼無垢世界離垢如來佛國曰無盡句；此名進度無極者，彼普明世界無垢光如來佛國曰上度；此名專度無極者，彼道御世界堅要如來佛國曰寂行；此名智度無極者，彼陰雨世界雨王如來佛國曰清淨；此名善權方便者，彼尊調世界離垢辟如來佛國曰隨習俗宜；此名慈哀喜護者，彼豐盛世界吉祥義如來佛國曰憐傷仁攝彼我二寂；此名苦習盡道者，彼無悅世界首寂如來佛國曰本原由根根盡歸本；此名四意止者，他方世界曰無止；此名四意斷者，彼曰上勝；此名神足者，彼曰超步；此名五根者，彼曰悅原；此名五力，彼曰堅強；此名覺意，彼曰無冥；此名八由，彼曰所度；此名分別，彼曰目見；此名護仰，彼曰隨順；此名法施，彼曰善攝；此名寂觀，彼曰定察；此名脫門，彼曰離癡；此名功德，彼曰嚴辦；此名智慧，彼曰了便；此名棄家，彼曰修行；此名具戒，彼曰無犯；此名安隱無為，彼曰寂滅度；此名曰歎佛無量，彼曰佛曰佛眼放光。」<p>佛語龍王：「計諸佛國音聲言訓若干種教，菩薩若逮無盡之藏，皆知一切諸佛之土所說音聲文字所誨。佛以一劫若過一劫，讚歎有為言說章句之教十方所出，不能究竟諸佛國土音聲義也。」<p>佛說是無盡之藏總持門時，六萬菩薩皆得總持，八千菩薩得不起法忍，三萬二千人皆發無上正真道意。<p>總持門品第七<p>爾時佛告龍王：「菩薩以是離諸幽冥之路，趣諸通慧。往古不可計無央數劫不可思議，彼時有佛。號曰梵首天王如來、至真、等正覺、明行成為、善逝、世間解、無上士、道法御、天人師，號佛、世尊，世界曰集異德，劫名淨除。彼時集異德世界豐盛安隱，五穀自然；快樂無極，天人繁熾。如我此土百億四域合為一佛國，則為彼土一大四域，如是之比百億須彌山，此梵首天王如來集異德世界廣大無邊，乃如茲乎！其世界如金剛光明摩尼之寶，自然常普大明，以寶交絡，周匝覆蓋懸繒、幢幡，百千伎樂於虛空中不鼓自鳴，其伎樂音普聞佛土。彼伎樂音，不出婬、怒、癡欲之音聲也，唯演寂然憺怕法樂歡喜之音。諸天、人民聞樂音者，則逮一心寂定，安隱晏然，不為塵勞之所危害也。其土平等，如柔軟衣，無有惡趣音聲誨也。天、人清淨，皆解微妙，志于大乘，少求聲聞、緣覺之乘。心有所念，衣食、室宇所欲隨意，悉自然至，天、人一等，無有窮厄匱乏者也，衣服、飲食如兜術天上，其國所有等無差特。其如來壽命滿六十七萬二千歲，其土人民壽亦復如是，無中夭者。佛土菩薩七十二那術，聲聞甚少。<p>「爾時有轉輪聖王號無盡福，主十六四天下。其無盡福王有八十四那術夫人，如天玉女。有四太后：一名離垢，二曰無垢光，三曰清淨，四曰淨句。子有八萬四千，皆大猛勇身相；有八端正姝好，皆志大乘。彼時無盡福王處於大城，名曰具樂。其城東西長二千四百四十里，南北亦爾。梵首天王如來興於彼國，無盡福王建立精舍，殖大林樹，名上香光園，佛所遊止。城之中央造王宮殿，七寶合成。城中有八萬四千街巷、八萬四千欄楯。一一街巷有八萬四千家居。其大城壁七重，七重欄楯、七重行樹、七重交路，繞城有萬遊觀園。其塹七重，滿八味水，生青蓮、紅蓮、黃蓮、白蓮，皆有美香，鴛鴦、鳧鴈相隨而鳴。其城如是，名等無量，不可思議。<p>「王供養佛，奉進所安，眾事具足，無所乏少，於百千歲不可稱限。率其中宮、子孫、親族、友黨、眷屬、國中人民，往詣上香光叢林，見梵首天王如來，稽首佛足，退住一面。佛告王曰：『有四事為大國王、君子、聖主猶得自在，與眾不同，增益善法。何等為四？立於篤信，數詣賢聖，樂欣請益，求德慕義；以法自娛，常觀無常、苦、空、非身之法，觀世所有有為之穢皆歸離別；自攝其心，入無放逸，覺察欲樂，無所饒羨；不以毀斷宿世福德，不廢道心，務志妙慧。是為四事，大國聖主猶得自在，與眾不同。』<p>「無盡福王白世尊曰：『菩薩有幾法而得自在？』佛告王曰：『菩薩有八法而得自在。何謂為八？得五神通以自娛樂，未曾有退，無所罣礙；并除瞋恨，而無害心，具暢聖慧，攝于道明；所作已辦，現得叡達，誠信神足，拔諸所有；以智慧聖捨離一切邪見塵垢，得四解明，佛所建立，無著不住；具足力處，逮于無盡福海印三昧；能悅眾生，攝御一切諸佛之教，以成總持；其心清淨，所聞不忘，應如所欲，而為說法；入一義味，住於本際，不計吾我，不起法忍。是為八事，菩薩而得自在。』佛告王曰：『又有總持名曰寶事，菩薩逮得此總持者於法自在。』<p>「時佛為王說寶事總持之慧，滿百千歲普分別義。王捨國事一切眾緣，專精一心，及與眷屬聽受道化，於百千歲未曾想欲，無瞋恨意，不含想害，不顧妻子、國土、眷屬，一切所有永不以計，唯願法樂，立志佛道，大慈清淨，等心一切而行大哀，被大德鎧而聽受法。如是之比具百千歲，受佛誨已，因此寶事總持之要，所作則辦。越七百萬劫終始之患，積十萬劫除諸罪殃，見億百千佛從受德本，於恒沙等作天帝釋。若為梵天、轉輪聖王，積功累德，以清淨心志御諸法，用心不亂，聞百千佛，受法不忘。時王諸子，皆悉逮得柔順法忍；中宮婇女八萬四千，普發道意，為菩薩學；八萬四千人逮得法忍；九十那術諸天人民皆發無上正真道意；三十六那術學聲聞乘得法眼淨；萬六千比丘漏盡意解。<p>「無盡福王棄國捐王，不慕天上、世間諸樂，唯志無上正真之道。因家之信，出家為道而作沙門。諸子亦然，皆作沙門。時國人見王棄國，六萬人悉為沙門；中宮婇女、四大夫人亦為沙門。佛教清淨，普蒙安隱，殖諸德本，眾行具足。」<p>佛言：「龍王！爾時無盡福王轉輪聖帝非是餘人，則爾身是也。爾時轉輪聖王諸子，今此會中諸菩薩大士是也。時彼梵首天王如來，為王無盡福所說寶事總持，則今佛所說無盡藏總持是。」<p>佛語龍王：「今如來以無著慧觀察人本而為說法，從無央數百千億那術諸佛聞無盡藏總持，以此數聞之故，今乃如斯志念強勇，獨步無礙，辯才難及，志懷智慧。若有菩薩，聞是無盡總持之名，其有說者，皆當逮得無著辯才。所以者何？由是總持，後當來世是離垢總持所流布處，皆是如來之所建立八萬四千法藏。是總持門為首面也，八萬四千行皆來歸於總持，八萬四千三昧皆從總持，八萬四千總持無盡之藏總持為本原。」<p>佛語龍王：「假使菩薩無住無著，於四解義則降大法雨，皆來依猗此無盡之藏。此無盡之藏總持所入正句次第順章，諸天、龍、神、香音神、無善神、鳳凰神、甜柔神皆共營護：<p>「緣應意<#sp>隨順意<#sp>欣樂跡<#sp>直意<#sp>越度<#sp>無盡句<#sp>次第<#sp>曜面<#sp>光目<#sp>光英<#sp>志造<#sp>淨意<#sp>行步入<#sp>勇力<#sp>濟冥<#sp>所持<#sp>為上<#sp>寂門<#sp>入寂<#sp>滅塵<#sp>離居<#sp>居善<#sp>隨順<#sp>離次<#sp>無所至<#sp>所住<#sp>無所住<#sp>至處<#sp>無至處<#sp>要御<#sp>速慧<#sp>智根<#sp>轉本根<#sp>月光<#sp>日轉焰<#sp>光善離垢<#sp>無垢<#sp>淨諸垢<#sp>覺所建立<#sp>諸天祐<#sp>護諸魅<#sp>告乘<#sp>梵知化<#sp>釋諮嗟<#sp>四天護<#sp>眾聖愛<#sp>仙人歸<#sp>諸姓修行<#sp>解牢獄縛<#sp>天人所攝<#sp>捨諸塵勞<#sp>破壞眾魔<#sp>降伏外道<#sp>攝欲明智<#sp>開化自大<#sp>不犯法師<#sp>不亂眾會<#sp>悅可樂法<#sp>護於法音<#sp>不斷三寶<#sp>慈愍眾生<#sp>讚慕德義（六十二事）」<p>佛告龍王：「是諸法句，為護無盡之藏總持。其有法師受是章句六十二事，若諷誦者，得三十二無所畏。何謂三十二？博聞無畏，諮嗟他人；處處無畏，言無缺短；如應無畏，棄捐鄭重；而無所畏，隨音所入；辯才無畏，無所罣礙；其心無畏，奉受道心；其志無畏，歡悅眾人；行步無畏，速決狐疑；覺意無畏，觀察眾人；無闕無畏，言行相應；無缺無畏，戒禁清淨；心面無畏，忍辱清淨；堅強無畏，於審諦願而不轉還；所處無畏，心不謬亂；辯慧無畏，能悅眾會；智慧無畏，知深妙法；降化無畏，離於調戲；師子無畏，伏諸外道；無受無畏，無衣食悅；無瑕無畏，降伏眾賊，令住正見；無愆無畏，智者不毀；導御無畏，不亂眾經；說等無畏，隨時而教；無諂無畏，言行相應；離慢無畏，見一切人；謙順無畏，無盡句本行修善；發遣所問無畏，開化一切無量法教；隨眾無畏，己身淨故；降魔無畏，除諸塵勞；大慈無畏，心不懷害；大哀無畏，將護眾生；智慧無畏，以法治國。」<p>佛語龍王：「菩薩聞是無盡之藏總持，歡喜信，便得三十二無畏。假使不斷是三十二無畏，稍稍漸成如來四無所畏、佛之所有無所畏。諸天、人前為師子吼，恣聽一切所可欲問，都無有人能來窮極如來之智，亦不敢斷佛所說。是故菩薩欲致是無所畏者，當學行無盡藏總持。何所是總持所學行？無眼行、無色行、無眼色識行；無耳行、無聲行、無耳聲識行；無鼻行、無香行、無鼻香識行；無舌行、無味行、無舌味識行；無身行、無細滑行、無身細滑識行；無心行、無法行、無心法識行。無色行、無色生行、無色滅行、無色處行；無痛、想、行、識行，無識生行、無識滅行、無識處行。一切無行，是應總持行。<p>「復次，龍王！其行色空，心不空色，是應總持行。痛、想、行、識，其行識空，心不空識，是應總持行。復次，其無想色行，不念無想行，是應總持行。痛、想、行、識亦復如是，其無想識行，不念無想識行，是應總持行。復次，其不斷色行，於色行無行，不色生行，不色起行，不色寂行，色如諦行，色如本淨行，亦不念色如諦、本淨行，是應總持行。痛、想、行、識亦復如是，其不斷識行，於識行無行，不識生行，不識起行，不識寂行，識如諦行，識如本淨行，亦不念識如諦、本淨行，是應總持行。復次，於種由法界行，不想法界行，不想法界諸入本淨空行，不想本淨空，是應總持行。若一切法緣起之行，不想緣起，是應總持行。不著諸法行，不猗不著行，是應總持行。諸法如本無行，不壞諸法本無之行；若於諸法住本際行，不念本際住諸法行，是應總持行。復次，其知貪欲行，不於法界想念貪欲行，是應總持行。其知瞋恚行，不於法界想瞋恚行，是應總持行。其知愚癡行，不於法界想愚癡行，是應總持行。其等分行，不於等分行於法界有所壞行；若於八萬四千諸所修行，入于法界無若干行，是應總持行。若行、若合行，於行、合行而無所行，亦無不行。所以者何？其行無量亦無所度，亦無所想，是故彼行為平等行。於平等行亦無所毀，亦不有為，亦不無為，亦不受，亦無不受，無處無住，故曰平等行。菩薩行如是，則得無盡藏總持之門也。」<p>於是世尊則說頌曰：「其人心意則清淨，普入經卷度無極，悉解眾人之音聲，得總持時乃如是。觀知群萠心所行，善惡所念及中間，分別本性所造興，則為說法隨所應。悉了因緣之報應，令不覩常及無常，皆以棄捐墮邊際，分別總持隨順化。明解文字之方便，知無央數之音響，曉了義理微妙好，得總持者乃如是。逮得天眼無垢污，天耳清淨亦如是，無量智慧知眾行，念億千劫去來事。獲四神足亦如是，至無量國須臾頃，供無數億諸導師，聞所講法則總持。若干億魔至百千，不能覩知境界行，清淨之人無塵埃，講說經法無數千。譬如蓮華無著水，不猗世法亦如是，常以解脫諸有無，等心一切如虛空。持最色相而勇猛，眾人觀仰無厭足，進止安詳行無缺，愍傷群萠故遊世。天帝釋梵及護世，皆以恭敬稽首禮，其心不以憍慢說，得總持時亦如是。口言柔軟如梵音，為眾人說可其心，溫潤流利言得時，所可教化無所覆。在於眾中無所畏，為師子吼妙無難，降伏一切眾麁人，得淨總持為如是。其諛諂人難調化，興于憍傲而自大，聞彼聖明所說法，即棄貢高稽首禮。入於本淨寂法界，以達義歸解諸法，以故所說無窮已，分別文字知法律。人之本性法界淨，曉眾生淨亦如是，解知本無人本無，所說經法無罣礙。所盡無盡不可知，無盡之事無能盡，覺了知是趣寂寞，則說無住億經卷。斯諸文字不處身，亦不在意不住心，文字本性空寂寞，譬如山中呼聲響。計總持者不著字，無音無言無說聲，以知文字所趣然，假使所說無罣礙。無意無想亦無心，設有所說無所念，又復解知去法慧，講順說經隨所應。以入分別四句義，曉了義理明識法，究暢音聲順所聽，故講無著不可量。翫習本原承其慧，故說深要若干法，所解之慧了逆順，有趣頂法度無極。方便所有諸怯弱，以用救攝諸卒暴，明識所作為解說，得總持者乃如是。其身口意皆已寂，分別諸慧不著古，所言無厭除瞋恨，得住總持為勇猛。其所總持心執御，意之所入住法慧，其有聞者未曾忘，順如聽采等經典。其總持義法不亂，計法行之無所入，以法等故曰平等，如應平等順清淨。」<p>分別名品第八<p>佛說此章句偈時，海龍王眷屬萬三千龍，皆發無上正真道意，則更啟曰：「廣宣此言，唯然，世尊！我等亦當逮是無盡之藏總持也，當為一切眾生之類廣說經法！」<p>爾時賢者舍利弗白佛言：「至未曾有。世尊！乃令諸龍發無上正真道意，人反不能發大道也！」<p>佛告舍利弗：「是萬三千龍，迦葉佛時皆作沙門，從迦葉如來一反聞菩薩行，同時歡喜讚曰：『善哉，善哉！說大乘事不可思議！』與族黨知友俱行分衛，貪利不慎，不護禁戒，以是之故，壽終之後墮於龍中。彼時從迦葉佛聞大乘教，讚迦葉佛，因由報應德本之緣，今聞吾說諮嗟大乘，講無盡藏總持，皆發無上正真道意。舍利弗！觀是至心之奇特，今吾授決，恒沙等劫供養諸佛積累道品，自致得成無上正真道，號曰慧上智上法上梵上，得成佛時，以是四事號世界曰無垢藏，劫名大欣，皆同一劫得成無上正真道最正覺，猶如賢劫當興千佛。」<p>授決品第九<p>於是海龍王白佛言：「我從初劫住止大海，從拘樓秦如來興於世來，大海之中諸龍妻子眷屬甚少，今海龍眾妻子、眷屬繁裔弘多，設欲計挍不可窮盡。唯然，世尊！如此云何有何變怪？」<p>佛告龍王：「其於佛法出家奉律行戒，不具現戒成就，違戒犯行，不捨直見，不墮地獄。如斯之類壽終已後皆生龍中。」<p>佛語龍王：「拘樓秦佛時，九十八億居家出家，違其禁戒，皆生龍中。拘那含牟尼佛時，八十億居家出家毀戒恣心，壽終之後皆生龍中。迦葉佛時，六十四億居家出家犯戒，壽終之後皆生龍中。於我世中，九百九十億居家出家，若干鬪諍，習若干行，誹謗經戒，壽終之後皆生龍中，今有生者。」<p>佛語龍王：「以是之故，仁在大海中，諸龍妻子眷屬不可稱計。我般泥洹後，多有惡比丘、惡優婆塞，違失禁戒，當生龍中，或墮地獄。」<p>海龍王白佛言：「於今棄家為道，犯戒比丘墮龍中者，有何殊特？」<p>佛言：「棄家學行，於今犯戒比丘墮龍中者，行於方便，不能清淨。又有至心信於佛法，以至心力龍中壽終，生天上、人間，當見賢劫所興諸佛，皆當見之。假使不以解脫者，悉於拔陀劫中般泥洹，除志大乘者。龍王！且觀佛教廣大因緣出家之奇特，棄諸惡法，得超異類。」<p>爾時有龍王子，號曰威首，前白佛言：「至未曾有。世尊！龍近如來難值難聞，雖有所毀，作眾罪殃，發一善意，心念佛法，終不失德；緣是之行，至得滅度。今我願發無上正真道意，用佛、世尊難值難聞，令菩薩行無有違缺，至于道場，莫使心中忘失德本，大慈、大哀、大喜、大護，所生之處常見諸佛，得聞經法，供養眾僧，開化眾生。」<p>爾時世尊告威首龍王子曰：「善哉，善哉！仁者之問，乃發救護一切之心。今汝至心興無極哀，而起道意，緣彼德本如來嗟歎，七日、七月、若至一年，為功德福而不可盡，所植善行乃如是也！」<p>佛見威首龍王子心之所念，即時欣笑。諸佛笑法，無央數色，色色各異，光從口出，照不可計諸佛世界，遶身三匝，還從頂入。<p>爾時賢者阿難以偈讚佛：「百福功德莊嚴身，體諸相好三十二，清淨無垢如月光，今之所笑何感欣？靜無塵埃離三垢，如百葉華行無惓，天人龍神所奉敬，安住今者何因笑？善哉平等齒普淨，十力威曜面香潔，以除生死之根原，今者世尊笑何感？心如虛空無瑕穢，意等善友及怨家，持志如地無憎愛，唯願世尊笑何欣？音聲所講喻梵天，猶雷哀鸞微妙響，所說柔軟莫不歡，唯願世尊歎因緣。心於聖慧無所著，知三世人意所行，解眾人根得喜悅，導師今笑為何感？以為成醫王，療治眾生病，能施究竟安，世尊笑何緣？護德為我說，諸天人民聞，皆當懷喜踊，即志諸通慧。」<p>佛告賢者阿難：「寧見威首龍王子住於佛前，至意發無上正真道意不？」<p>阿難對曰：「唯然，已見！」<p>佛言：「是威首龍王子，過八百不可計會無央數劫，當得作佛，號慧見如來、至真、等正覺，世界名淨住，劫曰明察。是龍王子至誠奉行菩薩之道，見無央數諸如來，供養奉事，常修梵行，開化度脫無量眾生，使立三乘。慧見如來淨住世界，豐熟安隱，五穀平賤，快樂難量，天人充滿，猶如炎天被服飲食。其佛當壽百萬歲，賢聖眾僧聲聞有六十億，菩薩百二十萬億。慧見如來其有覲者，皆得慈行三昧。慧見如來說經，聲聞行者，若始見佛，則得道跡；再見，得往來；三見，得不還；四見，得無所著。志菩薩乘者，適覲慧見如來得柔順忍；再見，獲神通；三見，得總持辯才；四見，得不起法忍。淨住世界無毀戒者，意淨無邪，皆住正見。壽終之後無有惡趣，悉生天上清淨佛土。」<p>時威首龍王子聞佛授決，歡喜踊躍，善心生焉，奉百千珠瓔用散佛上，而叉十指，以偈讚曰：「人尊無垢如月光，威神無量眾所奉，其力無限總持世，願稽首禮無邊慧。慈哀之聖不可限，叡智無瑕不可議，禁戒廣普住正定，稽首人尊如虛空。無量無限億劫數，所行究竟無不入，以故曉知諸眾生，心性所歸諸根本。若人覩觀尊顏容，一心察之無厭足，不為塵埃之所惑，愛欲之穢皆滅盡。哀鸞拘夷諸鬼神，梵天之音亦如是，聲聞十方甚微妙，如來之音超於彼。譬若如日墜於地，海水當竭須彌壞，虛空尚裂地反覆，世尊所說終無異。世尊至誠以諦說，授我之別大聖慧，吾無狐疑結網除，得佛自在為眾祐。十方無量億萬國，滿中珍寶供導師，假使有人發道心，前所植德不及此。供養正覺德第一，若人志發尊佛道，則為報恩諸十力，用不斷此導師命。」<p>龍王子說此偈讚佛已，十千人皆發無上正真道意，悉說是言：「慧見如來逮得最正覺時，吾等同心共生淨住世界，奉彼如來正法之教，又供養之。佛滅度後，次補其處，得最正覺。」佛皆授決，悉當令生淨住世界。
。
<juan>佛說海龍王經卷第三<p>西晉月氏國三藏竺法護譯<p>請佛品第十<p>爾時海龍王白世尊曰：「唯佛加哀諸天、龍、神及無量人，令致安隱至于大海，詣我宮中屈神小食。所以者何？大海之中有龍、鬼神、香音神，及餘無數眾生之類，見如來已，皆殖德本，悉當往會，因聞法音，除斷無底生死之源。吾等龍宮并蒙其恩，天上、世間緣得度脫，如來普現佛大道心，令我等身近道品法。」佛愍龍王，默受其請，及無量人悉當廣殖眾德之本。<p>時海龍王見佛就請，歡喜踊躍，稽首佛足，右繞三匝，與眷屬俱，忽然不現。還在大海聚會龍民，而告之曰：「吾明日請佛，佛垂矜許，汝等同心當俱供養。」<p>海龍王又告燕居無善神、誑惑縛、補離垢錦等曰：「諸仁當知！如來降神，當詣此海乎！宜用身故，率諸眷屬來集吾宮，獻饌世尊。」又勅龍王，名曰主度王、歎無量王、離垢王、焰光王、戲樂王、清淨王、妙曜意王、現諸難王，及餘龍王百千之眾，悉當來會，至吾宮裏，奉覲如來。又勅龍子威首曰：「仁者！致敬宣吾命於無焚龍王，命諸海宮供養如來、至真、等正覺。」即時受教。又勅龍王子強威，詣安明山頂，請歡喜龍王、迦歡喜龍王，及天帝釋，使諸仁者令詣大海，集吾宮內，供養如來。時強威即時受教，宣令如是。<p>時海龍王化作大殿，以紺琉璃、紫磨黃金而雜挍成，則建幢幡，造金交露，寶珠、瓔珞、七寶為欄楯，而極廣大，若干種香而以熏之，散眾色華，紛紛如雪。於大殿上化立師子之座，高四百八十里，皆以眾寶而合成，敷無數百千天繒，以為綩綖。諸菩薩及比丘眾所坐師子座，各各嚴麗，階級殊別。饌具兼重，若干種味，寂然飲食，供設以具。<p>爾時龍王明旦修敬，住安明山十二之坎，與眷屬俱遙請世尊，以偈頌曰：「殊特慧無量，於法得自在，明知成眾事，如空聖無限，離垢眼清淨，於世為最上，日時今已到，唯加哀自屈。清淨音如梵，柔軟聲和仁，響雷如哀鸞，為眾現甘露，除若干塵冥，為眾最上醫，人中寶願來，今正是其時。心調柔寂寞，志軟常安和，自度濟眾生，願救諸人民，開化眾黎庶，使越彼四瀆，造安度彼岸，惟屈今是時。調仁樂布施，學道戒清淨，忍辱力最上，已獲大精進，滅除禪脫門，智慧普無量，言誨如月明，住聖時已到。智跡方別路，邪徑永已斷，七覺意根力，化現以四諦，平等四意止，四神足意定，總得普通達，時到宜屈神。三十二相明，英妙百功德，為存德義者，示現大福田，尊稱為眾祐，如春萌滋茂，唯愍傷加慈，大哀自屈神。志如須彌山，心等譬如地，除愛及瞋冥，所說如演空，人尊不自卑，未曾有貢高，歸於空脫門，屈神今正時。知義尋分別，曉了隨順要，究暢解經法，心行常如斯，顯進人本性，觀察諸慧義，稽首最勝足，時到屈神臨。」<p>爾時世尊遙聞龍王啟白，時到，告諸比丘：「著衣持鉢，當詣大海開化眾生就龍宮食。」比丘應曰：「唯然！」<p>於時世尊與諸菩薩、比丘眾俱眷屬圍繞，踊在虛空，身放大光明而雨天華，百千伎樂相和而鳴，集于海邊至欣樂園。有思夷華名曰意樂，佛住止彼。<p>時海龍王往詣佛所，稽首佛足陳敬已畢，却住一面。龍王自念：「吾欲化作寶階，從海邊至海底，令佛及比丘眾及諸菩薩，由是下海至我宮中，如昔世尊化作寶階，從忉利天至閻浮利。」適設此念，便從海邊化作三寶階金銀、琉璃，下至其宮甚微妙好。<p>於是世尊以威神力，化大海水令不復現，使海生類不以為患。佛身放光，照于大海，普至三千大千世界。其海居類身蒙此光，皆懷慈愍柔仁之心，不相嬈害，相視如父、如母、如兄、如弟、如子無異。<p>於時欲行天人、色行天人侍從世尊，欲聽道化，猶欲觀龍王莊嚴宮殿。時佛與諸菩薩及大聲聞、諸天、龍、神、香音神、無善神、鳳凰神、山神、甜柔神、釋、梵、四天王，從欣樂園思夷華樹欲詣龍宮。<p>佛昇寶階，涉於中階。諸菩薩眾住于右階，諸大聲聞住在左階。時六十億釋而在前導；六十億梵天皆在虛空，各執寶蓋；六十億天皆在佛後而雨天華；六十億諸欲天人作諸伎樂而供養佛；六十億魔眾皆於佛前香汁灑地；六十億龍后在虛空中，各現半身手執珠瓔垂散佛上；六十億山神皆鼓伎樂，歌佛功德；六十億香音神手執華蓋，以用奉佛；六十億無善神各持若干百千種衣，以覆佛上；無焚龍王與億百千眷屬在於虛空，皆以華香、雜香、擣香作眾伎樂，莊嚴諸龍，及諸天華以供養佛。如是比類，六萬龍王皆供養佛，欲見世尊，勸海龍王。<p>安樂世界無量壽如來佛土菩薩，號光世音、大勢至大士，與無央數億諸菩薩俱，為佛、世尊示現莊嚴諸所有供養，皆令前所嚴供隱蔽不現，無能知者。焰氣世界難逮如來佛土菩薩，號法英、法道大士；妙樂世界無怒如來佛土菩薩，號香首、眾香首大士；照明世界月辯如來佛土菩薩，號師子、師子音大士；不眴世界善目如來佛土菩薩，號導御、諸法自在大士；光曜世界普世如來佛土菩薩，號寶場、寶焰大士；樂御世界寶首如來佛土菩薩，號慧步、慧見大士；光察世界普觀如來佛土菩薩，號雨王、法王大士；愛見世界尊自在王如來佛土菩薩，號退魔后魔王大士。取要言之，如是十方各各無央數億諸菩薩，皆來勸樂海中龍王欲見如來供養奉事。<p>於是世尊以大道力諸佛感動，威德所監，以佛弘威勸化無戲，供養諸佛，放大光明，徹照十方無量世界，以佛洪音大師子吼，而講言化諸天百千，皆作音樂而雨天華，滅諸惡趣，施於一切安隱之具。有三昧名曰立於大哀歡悅群萌，以佛三昧正受已，所作莊嚴光飾大海不可思議。佛從寶階降神海宮，自然音樂普聞十方無量世界。佛之威神如來所感，皆見能仁如來下于大海。<p>彼時億百千玉女、魔妻、無善神、鳳凰神、山神、甜柔神、群神婦女，皆以伎樂而行迎佛，調諸音樂而歌頌佛德：「施上戒清淨，忍力慈心尊，精進勤御義，禮樂禪脫門，心淨光慧智，嚴明奮威神，現在示解脫，故來除垢塵。施以甘露安，道御罄眾穢，無盡德如空，慧海願降海，所說具足要，講歎度無極，施眼明清淨，一切人中上。歎頌深義句，愍人光無倫，等祠所宣普，降伏諸異道，施以法無慳，講經淨恣塵，讚歎實慧光，道財敷演珍。見諦莫不受，正觀斷結著，不動如山根，願稽首導師。諸天金翅鳥，須倫真陀羅，迦留鳩垣師，願稽首足下。尊相三十二，無比妙善現，體柔紫金色，爪足下安平，妙響如哀鸞，其聲踰梵天，大音超三千，稽首柔軟音。根調心寂寞，猶如月電光，言誠常平等，願稽首樂法。已度老病苦，救一切令脫，得勝伏眾魔，滅除生現盡。無著蠲塵勞，為諸天所敬，歸尊普救護，導師開化眾。」<p>十德六度品第十一<p>於是王女及諸龍后、無善神、鳳凰神、山神、甜柔神后共讚佛已，一切同等皆發無上正真道意，脫身瓔珞，用散佛上。<p>佛與眾俱降于大海，到其海城，詣海龍王莊嚴大殿，坐師子座。時諸菩薩及比丘眾，各各次坐其座。於時海龍王與中宮眷屬俱見佛坐已，手自斟酌，寂然飲食，無央數味供養佛及比丘僧。飲食畢訖，行澡水竟，坐佛前聽經，及諸天、龍、神、香音神、無善神、鳳凰神、山神、甜柔神、釋、梵、四天王及十方諸來會菩薩。<p>於是佛見眾會坐定，從身放光，光名善度脫法柔和，悉照大海。諸居之類上、中、下品，普自見佛，歡喜踊躍，願樂聞法，各以恭敬遙稽首佛。爾時世尊告海龍王：「猗世間者，作若干緣，心行不同，罪福各異，以是之故所生殊別。龍王！且觀眾會及大海若干種類形貌不同，是諸形貌皆心所畫。又心無色而不可見，一切諸法誑詐如是，因或興相都無有主，隨其所作各各自受。譬如畫師本無造像，諸法如是而不可議，自然如幻化相，皆心所作。明者，見諸法因或興相，則當奉行諸善；德者，其解或相興成諸法、蔭種諸入，當歡喜悅，得好端正。龍王！具觀如來之身，以百千福而得合成，超於眾會普現巍巍，其百千德由得自在，而使梵、釋覆蔽不現。觀如來身，目不敢視，當其威光察諸大士，色身相好，莊嚴具足，皆以善德挍飾其體。」<p>佛語龍王：「仁所嚴淨皆因福成。諸釋、梵天、龍、鬼神、香音神、無善神、鳳凰神、山神、甜柔神，所有莊嚴皆因福生。今此大海若干種身，善惡大小、廣狹好醜、強羸細微，皆自從心而已獲之，為若干貌，悉身、口、意之所作為。是故，龍王！自護身行，救濟罪福，當作是學。汝等以護身行救濟罪福，奉行諸善，得成佛道，滅棄邪見，不住有常、無常之見，當求眾祐，已殖供養。因供養故，當為諸天、世人所敬！」<p>佛語龍王：「菩薩有一法，皆斷一切惡趣眾難。何等為一？專察妙法，云何正諦？入於法樂，多觀善法，不聽諸惡眾邪之想。已斷惡法，奉行眾善。在在所生與佛、菩薩賢善性俱。」<p>佛言：「何等善事，已立德根天、人之安，不為聲聞、緣覺之本？立道本者，志無上正真道。何謂立本？謂行十事。何謂十？身不殺、盜、婬，口不妄言、兩舌、惡口、綺語，意不嫉、恚、癡，是謂立本。」<p>佛語龍王：「人不殺生得十善寂法。何謂十？常施安隱於一切人，常樂慈心，斷瞋恨心，所生之處常無疾病，常種長命，為非人所護，臥安寤歡，未曾惡夢，不懷怨結，不畏惡趣，壽終之後得生安處。人不殺生得斯寂法，以不殺生善本之德，願志無上正真之道。若成佛時而得自在於壽命也。」<p>佛告龍王：「人不盜竊得五信法。何等五？得大富，無有縣官、水火、盜賊、怨家、惡子能竊取者，眾所愛敬，到處寂然，所至無難，患畏永除。以不取之福、志存慧施，殖眾德本，志願無上正真之道，以依如來無見之慧，成最正覺使立神通。」<p>佛語龍王：「人不犯邪婬，得四明智所歎之德。何等四？攝護諸根，離諸調戲，一切世間悉共稱歎。已離邪婬，無敢輕眄其妻室者。以是德本，志願無上正真之道，得大人相馬陰之藏。」<p>佛語龍王：「人不妄語，諸天、世人以八法歎。何謂八？得面清淨；語言中當一切世人所見任信；自成其證，天人所敬；心懷至誠而無邪想；心意清淨而無諛諂；多所歡悅，無患厭者；能受禁誨，無有麁言；生天上、人間，獨見任信，無有疑者。以至誠言善德之本，志願無上正真之道，因此所行常得至誠。」<p>佛語龍王：「人不兩舌，得五不別離。何等五？身不別離，無散亂者；眷屬不散，不傲他人；得信無壞，見於緣報；他無壞法，以行為要；得親友和，用無欺故。以是德本求最正覺，得成如來眷屬無亂，一切眾魔及與怨敵終不能壞如來眷屬。」<p>佛語龍王：「人不惡口，得八清淨言辭之報，壽終之後得生天上。何等八？所說如諦，所言柔軟，所言如應，所言和順，所言能受，所言光曜，所言眾人莫不承樂，所言眾所不譏。因是德本，志願無上正真之道，得成如來音聲超梵。」<p>佛語龍王：「人不綺語，得三正行。何等為三？常為眾明諸等敬愛；心常專一，入于至誠；不以多言，於天上、人間常得大尊，不為雜碎。以是德本，志願無上正真之道，為佛所授決，得成如來所言無異。」<p>佛語龍王：「人不嫉妬，得五威神。何等五？身、口、意明，諸根具足；得極財富而以自恣；降伏諸冤，樂於飲食、美味生活之業；福德巍巍，為諸國王所見恭敬，而蒙覆蓋；如己所有微妙之寶，致差特家功德宿本，不嫉他財。因是德本，志願無上正真之道，成等世尊，三界所奉。」<p>佛語龍王：「人不瞋恚，得八心歡喜法。何等為八？無害樂諦，滅除瞋恚；樂於誠實，心不樂諍；心樂質直，安祥而和；等於聖賢，常懷慈心；愍傷具足見人安悅，端正殊好眾人所敬，生於梵天不以為難，心以方便哀和之故，是為八。因是八德本，志願無上正真道意，得為如來至真等正覺觀無厭者。」<p>佛語龍王：「人不邪見，得十法德。何等十？志性真實，得人善友；信善惡之報；若已沒命，不傷犯人；念行佛道，心無有異；不事天神，志懷質朴；捨於諛諂神呪之術；與諸天人以為朋友，不與地獄、餓鬼、畜生而作伴侶；與眾特異功德巍巍聖道為上；離於邪見，離於貪身，離於惡見；都無罣礙，於聖平等，須臾之間生天上、人間。是為十德法，已離邪見得本，志願無上正真之道，近得諸佛道法，速逮神通，成為如來。」<p>佛語龍王：「菩薩離於殺生而行布施，常得大富、長壽、無極行、菩薩道，一切外怨莫能當者。已離盜竊而布施者，既饒財寶，人不敢取，行菩薩道無能妨廢，合聚一切功德之法。離於邪婬而布施者，後常大富，妻無逸態，在於人間無敢犯者，其家女人而不色視。離於妄語而布施者，常大富有，不被誹謗，以下劣人皆蒙擁護，行菩薩道言行相應，所願堅強。離於兩舌而布施者，常大富有，眷屬不別，行菩薩道則得菩薩一切眷屬質直等性。已離惡口而布施者，常大富有，所言人受，行菩薩道入於眾會莫不欣樂。離於綺語而布施者，常大富有，所言輒行，行菩薩道斷一切疑。離於嫉妬而布施者，常大富有，喜好、衣食、床臥具足，行菩薩道已所喜者，而以加施得大尊豪。離瞋恚心而布施者，常大富有，威耀端正，所言說者眾人愛樂，行菩薩道心無加害，諸根具足。離於邪見而布施者，常大富有，立於正見，生於族姓，值佛、世尊，行菩薩道不離諸佛，常得聞法，發菩薩心。」<p>佛語龍王：「是謂十善布施，莊嚴廣大乃爾！此十善行，以戒莊嚴，以自具願，得諸佛法；以忍莊嚴，諸相種好，成佛音聲；以精進莊嚴，降伏魔怨，以佛道法有所超度；以禪莊嚴，心意所趣而以清淨；以智慧莊嚴，除諸枉見；行慈莊嚴，當以仁和，不害眾生；行哀莊嚴，不捨黎庶；行喜莊嚴，無懈厭心；行護莊嚴，得無所著，斷諸疑結；行恩莊嚴，勸化群萌；行意止莊嚴，止身諸痛痒，心法具足；行意斷莊嚴，斷諸惡法，具足善德；神足莊嚴，神足輕舉；五根莊嚴，堅固其行，以上精進而無放逸，以心修治除諸塵勞；五力莊嚴，以質直心降化眾怨；覺意莊嚴，曉了諸法，如本所由；八路莊嚴，懷來正慧；寂然莊嚴，滅除一切諸垢塵勞；以觀莊嚴，觀諸法本，審諦悉無；善權莊嚴，有數無數、有為無為，具足安隱。」<p>佛語龍王：「取要言之，十善之德，具足十力、四無所畏，成諸佛法。以具足之故，於是十善之德，廣普莊嚴，常當精進。譬如郡國、縣邑、村落、丘聚、百穀、藥草、樹木、華果種殖刈穫，皆因地立；十善之德，天上、人間皆依因之。若學、不學及得果證、住緣覺道、菩薩道行、諸佛道法，皆由從之。」<p>於是海龍王白世尊曰：「何謂入法門菩薩所行？入法門者，除於宿世陰蓋之罪。已除陰蓋，得至超異。」<p>佛語龍王：「菩薩有一法除諸罪蓋。何等一？立於擁護，不捨所說，悔過首罪。復有二法除諸罪蓋。何等二？常觀淨法，不造現在。復有三法除諸罪蓋。何等三？入因緣慧，具足悅心，依本淨法了知本無。復有四法除諸罪蓋。何等四？曉了於空，不住無想，趣於無願，慧無所造。復有五法除諸罪蓋。何等五？無我、無人、無壽、無命、無識。復有六法除諸罪蓋。何等六？歡喜篤信，而無狐疑，往返進止，觀察審諦，所作至誠，不失正信；是為六法除諸罪蓋。」<p>龍王白佛：「何謂菩薩得至超異？」<p>世尊曰：「菩薩有十事得至超異。何等十？常念歡悅；心性清淨；善權方便；堅強精進；觀察人物，行無極哀；修德無厭，博聞不惓；奉無放逸；念於道場；令得佛慧；不捨道心。是為十事，菩薩所行得至超異。」<p>燕居阿須倫受決品第十二<p>於是燕居無善神白世尊曰：「何謂菩薩超諸德上？」<p>佛告無善神：「菩薩有八法超諸德上。何等為八？菩薩於是離於貢高為一切人下屈謙敬；受教恭順言行相副謙順尊長；一切德行諸法為本，所行堅強超諸善德；樂於微妙若干種施；寧失身命不求人便；見有危懼施以無畏；來歸命者不以捨棄；求於一切福慧之業不以厭足；是為八法。」<p>無善神又問佛言：「菩薩有幾法行，得身長大，面部弘滿，眷屬繁熾，意廣無極？」<p>佛告燕居無善神：「菩薩有四事得身長大。何等為四？不說他人所作貪嫉；作佛形像，根相具足；和合離別，勸令志於無上正真之道；向於眾生無傷害貌。是為四事得身長大。菩薩有四事面部弘滿。何等四？若干瓔珞而用布施，一切所愛施而不惜，常以慈眼觀於如來，見人端正不生嫉妬；是為四事得面色弘滿。菩薩有四事得眷屬繁熾。何等四？離於兩舌，未曾破壞他人眷屬；見他友黨代其歡喜；不捨道心；并化他人，令發道意；是為四。菩薩有四事意廣無極。何等為四？其心清淨而無諛諂，除重愛欲；所在中間而無厭疲；志於微妙，深入要法；一切諸法本末皆空。是為四，菩薩意廣無極。」<p>於是燕居無善神與三萬二千眷屬，各各以若干種八千天華散世尊上，以偈讚曰：「其有於十方，人種不可量，須臾一時頃，則供養世尊。假使十方人，一切供養德，在於百千劫，等心給足人，不能及慈心，愍傷之福行，寂然極如應，供養安能報。是為諸十方，供養之奉事，發心無與等，正諦住如應。於是吾自由，立志無諛諂，已覺了本無，自致得佛道。人中尊見愍，三界無諛諂，十力證明我，解我心性行。柔軟無怯弱，以離諸恐懼，布施調禁勝，持戒及忍辱，精進于定意，為應住智慧，順從慈愍哀，常奉至誠行。加哀不為我，勝不受善決，人尊我便當，自別受佛決，吾悉不狐疑，謂不成自由，吾了了究竟，志淨在于道。」人中尊時笑，月英尋問曰：「今何故欣笑？唯聖解說之。」化度時告曰：「月英具聽之，吾所以示現，奮出大光明。時燕居廣普，志願尊大道，三萬二千人，諸所從眷屬，於百千劫中，常行菩薩道，一切志同等，當得聖佛道。當供養諸佛，等如恒邊沙，所開化人民，其數復過此。其劫曰歡喜，又號淨復淨，得佛離寂塵，覺了至無憂。此燕居廣普，當逮為法王，超出精進力，號曰帝幡幢。其世界名曰，欣樂仁莊嚴，衣食豐平賤，譬如兜術天。其十力壽命，七十億萬歲，滿六十那術，比丘比丘尼，諸菩薩之眾，有八百那術，堅住於總持，所聞悉解了。彼於歡喜劫，又號淨復淨，皆以如是比，當成尊佛道。開化百千人，悉使住佛道，具觀是德勝，菩薩之道心。」燕居無善神，彼聞佛授決，四千萬大眾，悉發菩薩心。三千界震動，則時雨天華，善哉總要德，心意之所持。<p>無焚龍王受決品第十三<p>於是無焚龍王白佛言：「一切諸法皆無所住，亦無有人。何有受決者？誰當成至無上正真道，為最正覺乎？」<p>佛言：「如是！如仁所言：『一切諸法皆無所住，亦無有人。』一切諸法亦復如是。凡夫愚人處於顛倒，住吾我人，無人起人想。菩薩發大哀為除顛倒，去吾我人，被覺德鎧。此正士等，曉了諸法無吾我人，開化誘立吾我人命。屬仁所云：『誰受決者？』諸仁等解人空無我，則為受決；一切法等觀諸法寂則為受決；諸佛國等而無所取，心淨無垢，則為受決；慧觀諸佛等諸佛道不壞法界，則為受決；於諸魔眾等一切魔，於塵無塵了心本已，則為受決；無名無相，無應不應，無念不念，不受不捨，則為受決。」<p>佛語龍王：「其心意識無所住立，則為受決。諸法如是，以無因緣諸法本諦，覺了諸法平等無異，則成無上正真之道。究竟求本，無有受決及成佛道，若受決者，若受決已。所以者何？諸法無形，本末悉斷，皆無有主。一切諸法從因緣轉，諸法如空，無從生相故；諸法無從生相，無所至相故；諸法無所從來，計本空故；諸法無所至，未發起故；諸法無所住，不可得處故；諸法悉空，用無身故；諸法無著，用無猗故；諸法無所猗，不可動故；諸法不可動，無處所故；諸法皆愚，用自然故；諸法自然，無言教故；諸法無言教，無色像故；諸法無色像，用無念故；諸法無念，無因緣故；諸法無因緣，無所行故；諸法無所行，用寂然故；諸法寂然，無受陰故；諸法無受陰，本淨空故；諸法脫相，用無二故；諸法無二，用本一故；諸法本一，離若干故；諸法等無差特，用等覺故。」<p>佛語龍王：「解諸法等，無受決者、不成等覺。且觀于是，如來堅固，興無極哀，及諸菩薩勸樂之力，諸法如是，以無央數為人解說，合會有數。於諸法觀無解脫人、法亦不度。人如法者，人亦如也，道亦如也，佛亦如也，決亦如也，諸法亦如也，故曰如來。了於本無，住本無故，而不可動，故曰本無。本無像、本無壞，解了本無，故曰如來。以如來故，等住本無，諸法如是等如本無住，是為如來等住之地。其有菩薩聞是說者，不恐不怖，不畏不難，以是如來等住之地，為人解說。」<p>佛說是時，三千菩薩皆得法忍，阿耨達龍王歡喜踊躍，以白珠瓔珞價當是世，而覆佛上。<p>女寶錦受決品第十四<p>爾時海龍王有女，號名寶錦離垢錦，端正姝好，容顏英艶，與萬龍夫人俱，各以右手執珠瓔珞，一心視佛，目未曾眴，禮佛而立。時寶錦女及萬夫人以珠瓔珞奉上世尊，同音歎曰：「今日吾等一類平心皆發無上正真道意！吾等來世得為如來、至真、等正覺，當說經法，將護眾僧，如今如來！」<p>於時賢者大迦葉謂女及諸夫人：「無上正覺甚難可獲，不可以女身得成佛道。」<p>寶錦女謂大迦葉：「心志本淨，行菩薩者得佛不難！彼發道心，成佛如觀手掌。適以能發諸通慧心，則便攝取一切佛法。」<p>女謂迦葉：「又如所云：『不可以女身得成佛道。』男子之身亦不可得！所以者何？其道心者，無男無女。如佛所言：『計於目者，無男無女。』耳鼻口身心亦復如是，無男無女。所以者何？唯仁者眼空故。計於空者，無男無女，耳、鼻、口、身、心俱空，如是虛空及寂，無男無女。若能解了分別眼本，則名曰道。耳、鼻、口、身、心亦復如是，計於道者，無男無女法。是故，迦葉！又如諸法皆在自然，道亦自然，吾亦自然。」<p>迦葉問女：「汝是道耶？」<p>其女答曰：「尊者耆年，謂我是非道乎？」<p>迦葉答曰：「吾非佛道，是聲聞耳！」<p>女又問曰：「誰開化仁？」<p>答曰：「如來。」<p>女曰：「假令如來不成正覺，寧能開化於耆年不？」<p>答曰：「不也。」<p>「是故仁者當知，在彼則為以道，無不覺道。」<p>迦葉問女：「逆為道乎？」<p>答曰：「唯然，迦葉！逆則道也。所以者何？以別本淨可覺了，道者則無有逆解，逆本淨則名曰道。空者本無分別，諸逆則名曰道。假使諸法有合有散，則非道也。等一切法、順如應者，乃為道耳。」<p>迦葉問女：「誰以如此辯才相施？」<p>女答曰：「尊者迦葉施我辯才。設使仁者不問於我，何因發辯？譬如，迦葉！無有呼者，何緣響應？假使無問菩薩義者，無因發辯。」<p>迦葉問女：「汝為供養幾何佛乎？」<p>女答曰：「如仁者所斷塵勞。」<p>迦葉答女曰：「吾不斷塵勞。」<p>女又問：「仁者！俗有塵勞穢耶？」<p>迦葉答曰：「吾無塵勞，亦不斷矣。」<p>女又問曰：「安置諸塵勞？」<p>答曰：「不起不滅，亦無所置。所解如此，如本無也。」<p>又問：「本無寧可知耶？」<p>答曰：「不也！」<p>又問：「何故仁言：『其慧如道，如所知了。』？」<p>「明無為，知如此，如解本無，是故名曰慧與凡夫等。」<p>又問女：「汝所辯者斷一切言？」<p>答曰：「吾無所斷，亦無有言。所以者何？法界無所斷，一切所說皆應法界。」<p>迦葉又問女：「汝等我於凡夫法，寧不有疑乎？」<p>女答曰：「假使立仁凡夫慧法，而各異者，吾當有疑。吾謂仁者凡夫無異，以故無疑。諸法皆等，無若干故，是謂平等，如虛空是謂平等。」<p>又問女：「汝於凡夫等聖賢耶？」<p>答曰：「吾不凡夫，亦非聖賢。所以者何？假使吾等身與凡夫等，不行菩薩；設使賢聖等，則斷佛法。」<p>又問女：「設汝不與凡夫等，亦不與聖賢等，寧與佛等乎？」<p>女答曰：「不也！所以者何？吾身本於佛法等。」<p>又問女曰：「假使汝於佛法等者，寧逮佛法乎？」<p>女答曰：「仁者耆年，寧信佛法有去來、今現在緣耶？有方面乎？有所處青、黃、赤、白、黑不？」<p>答女曰：「諸佛之法無有形貌。」<p>女答曰：「假令諸佛法無有形貌，云何從我求乎？」<p>迦葉問女：「佛法當於何求？」<p>答曰：「當於六十二見中求。」<p>又問：「六十二見當於何求？」<p>答曰：「當於如來解脫中求。」<p>又問：「如來解脫者當於何求？」<p>答曰：「當於五逆中求。」<p>又問：「五逆當於何求？」<p>答曰：「當於度知見求。」<p>又問：「此言何謂？」<p>女答曰：「無縛無脫、無取無捨，此為本淨，是為諸法之深教言，非若干言。」<p>又問女：「是之言教，不違如來言乎？」<p>女答曰：「是真諦言，不為違失如來之教。所以者何？如如來之道而無所得，亦不可持，亦無言說。一切所言皆音聲耳，曉了道本亦無音聲。唯仁者！解道寂然無跡，以名跡自愛跡。」<p>迦葉又問：「假使道無跡，如是比相，云何成最正覺？」<p>答曰：「亦不從身、亦不從意得最正覺。所以者何？身心自然乃成道耳！其自然者都無所覺，吾則是道，不以為道成最正覺。」<p>迦葉問女：「汝設是道，何不轉法輪？」<p>女答曰：「我轉法輪耳！」<p>迦葉問曰：「所轉法輪為何等類？」<p>女答曰：「無動之輪，遠離一切諸所猗住。其法輪者，謂法界住故。本無輪者，順本無故。無斷輪者，如本淨住故。無著輪者，覺了一切諸法，無所著故。無二輪者，等於一切法故。無若干輪，忍一行故。無言法輪者，化諸音聲，皆無所想，入一味故。清淨輪者，一切無塵故。斷諸不調輪者，不得有常、無常故。無亂輪者，善觀報應故。至誠輪者，無起無滅故。空無輪者，無相、無願故。唯迦葉！輪已如是，何所轉者？」<p>大迦葉曰：「如女之辯才，不久當成無上正真道最正覺！」<p>女答曰：「假令迦葉成最正覺時，吾亦當成最正覺！」<p>迦葉答曰：「吾終不得成最正覺！」<p>女答曰：「如是了法身者，道住無所住，無能得致，成最正覺。」<p>女說是語時，五百菩薩逮得法忍。佛時讚曰：「善哉，善哉！快說此法！」<p>爾時眾會中天、龍、鬼神、無善神、香音神心自念言：「是寶錦女，何時當成無上正真道最正覺？」<p>佛知諸天、龍、神、香音神心之所念，告諸比丘：「此寶錦女，三百不可計劫後，當得作佛，號曰普世如來、至真、等正覺，世界曰光明，劫曰清淨。其光明世界，如來光常當大明。菩薩九十二億，佛壽十小劫。」<p>於是萬龍后白佛言：「普世如來得為佛時，吾等願生彼國！」佛即記之當生其國。<p>天帝釋品第十五<p>於是天帝釋，白世尊曰：「此忉利天常懷恐懼，難無善神。天與無善神共戰鬪時，展轉共諍，懷其怨結，各有瞋毒。唯願世尊慈愍眾生，諸無善神皆悉來會，此諸忉利天悉令共和！」<p>佛告燕居無善神、誑詐超度離垢錦無善神言：「諸仁者！其仁慈心，諸佛所歎。人能行慈，現世、後世具足利義。其命甚短，當就後世。合會有離，國土、豪貴皆歸無常。汝等之身，不免此患，當觀後世，和順同心，無得懷瞋，將護罪福因緣之對。」<p>於是世尊為說辛酸悲哀之言，使無善神及忉利天悉共和解。各自說言：「吾從今始當為親友順于等行，各各當懷悲心愍哀，無瞋恚意。」<p>佛言：「善哉，善哉！諸仁者！是則第一供養如來，用行慈故！」說是語時，所教造福共和不諍，謂慈心三昧。<p>「有四事尊敬如來。何等四？不違犯戒；身、口、意慈；不斷三寶，志於佛道；如所聞法為人講說。是為四事尊敬如來，為供養也。」<p>於是會中二萬三千天無善神，聞說此言皆發無上正真道意。
。
<juan>佛說海龍王經卷第四<p>西晉月氏國三藏竺法護譯<p>金翅鳥品第十六<p>爾時有龍王，一名噏氣，二名大噏氣，三名熊羆，四名無量色，而白世尊曰：「於此海中無數種龍，若干種行、因緣之報來生於是，或有大種，或有小種，或有羸劣，獨見輕侮。有四種金翅鳥，常食斯龍及龍妻子，恐怖海中諸龍種類。願佛擁護，令海諸龍常得安隱，不懷恐怖。」<p>於是世尊脫身皂衣，告海龍王：「汝當取是如來皂衣，分與諸龍王皆令周遍。所以者何？其在大海中有值一縷者，金翅鳥王不能犯觸。所以者何？持禁戒者所願必得。」<p>爾時諸大龍王皆懷驚懅，各心念言：「是佛皂衣甚為少小，安得周遍大海諸龍？」<p>時佛即知諸龍王心所懷疑恐，告海龍王：「假使三千大千世界所有人民，各各共分如來皂衣，終不減盡。其欲取衣，譬如虛空，隨其所欲則自然生。佛所建立不可思議巍巍之德，其如斯矣！」<p>時海龍王即取佛衣，而自分作無央數百千叚，各各部分分與龍王，龍王之宮隨其所之廣狹大小自然給與，其衣如故，終不知盡。於時海龍王告諸龍王：「當敬此衣如敬世尊、如敬塔寺。所以者何？今此衣者如來所服，以是之故如敬塔寺也。假使一切供養如來，有奉此衣等無差特。」<p>於是世尊告海龍王：「如是，如是！如仁所言！其奉此衣則供養如來。且觀諸龍及龍妻息各各所分如來衣不？」<p>對曰：「唯然，已見！」<p>佛言：「我皆授決即脫龍身，於是賢劫除志大乘，其餘諸龍皆得無著、當般泥洹。如是，龍王！如來在世，一切眾祐發一善心，緣當致佛，未曾有失。」<p>爾時海中諸龍及龍妻息欣然大悅，自投佛前同音說言：「如來所語終無有二，至誠不虛，授我等決，至無為度。吾等今日住於大海，歸命佛法及諸聖眾，奉受禁戒，恭順如來反復之義。如來現在，數數往造，見佛稽首，聽采法義；般泥洹後，供養舍利，一切眾具而以奉事世尊舍利。」<p>於是四金翅鳥王聞佛所建立，惶懅速疾往詣佛所前稽首足：「何故世尊奪吾等食？」<p>佛言：「都有四食坐趣三處。何等四？一曰網獵禽獸、殘害群畜、殺生抂命以為飲食，是趣惡處。二曰執帶兵杖、刀矛斫刺、逼迫格射、劫奪他財以用飲食，是趣惡處。三曰慳貪諛諂、憒亂犯禁、邪見巧欺而以得食，是趣惡處。四曰非師稱師、非世尊稱世尊、墮邪稱正、非寂志稱寂志、非清淨稱清淨、非梵行自稱梵行、自稱詐求而以得食。是為四食，坐趣地獄、餓鬼、畜生三惡之處。吾所說法除此四食，不當以此養身、害眾生命。所以者何？一切眾生各自愛命，無自憎者，以是之故，欲自護身當護他人，安隱眾生。明者如是，不以危逼人，所不當作慎勿為也！」<p>爾時四金翅鳥王，各與千眷屬俱而白佛言：「今日吾等自歸命佛及法眾僧，自首悔過前所犯殃，奉持禁戒，從今日始常以無畏施一切龍，擁護正法，至佛法住，將順道法到于滅盡，不違佛教。」<p>佛告四金翅鳥王：「汝等之身，金仁佛時為四比丘，名曰欣樂、大欣樂、上勝、上友。是四比丘，違犯戒法，貪於供養，志迷醉惑，隨親友種逐於豪貴，意亂吾我，墮於邪見，輕諸比丘逼迫惱之，不護身、口、意，作惡眾多，供養金仁佛亦不可計，以是之故不墮地獄，墮此禽獸。前後殺生不可稱計，多所恐怖用不自護。」<p>世尊應時即如其像現其神足，令四金翅鳥識念宿命，所可供養金仁佛及諸弟子。彼時所作罪福普悉念之，目覩悉見前世所作，白世尊曰：「其心剛䩕，難可調伏，坐心貪嫉，多所危害，違金仁尊教。我等今始寧沒身命不敢犯惡！」<p>佛為說經，授其決言：「彌勒佛時，在第一會皆當得度！」<p>舍利品第十七<p>爾時海龍王子及一切龍白佛言：「未曾有。世尊！如來所說普安一切，授諸龍決開化眷屬皆發道意。又以加恩乞施皂衣，使諸龍分。各以供養稽首奉事。緣是得護因發道意，慈愍眾生遵四等心慈悲喜護，興隆四恩惠施仁愛，利人等利一切救濟合聚。由此行德沙不雨身離於眾患，又寂意時不失天身，變為蛇虺臨食意後不遭蝦蟇，金翅鳥王不取食之。佛化四鳥皆識宿命，金仁佛時為四比丘，坐行兇暴不順正法逼迫同學故，墮金翅鳥自首悔過，改心易行發大道意，行四等心不害群黎，以得善護吾等永安不復見食，志不懷懼，長夜無難，皆蒙佛恩。今如來受龍王請，所演廣覆，譬如虛空無所不蓋。于今世尊還閻浮利，海中諸龍無所依仰，唯加大哀，佛滅度時在此大海留全舍利，一切眾類皆得供養華香、伎樂、被服、幢幡，轉加功德，速脫龍身，疾得無上正真之道。續見救濟，惟佛垂恩，威德兼加，所願得果。」<p>佛言：「善哉，從爾所志！」<p>時須菩提謂諸龍子：「諸仁者等勿建此心，則為妨廢一切之德。所以者何？佛泥洹後舍利分布八方，上下天、龍、鬼神、一切人民、蚑行喘息、人物之類，皆當供養華香伎樂稽首自歸，變化現光見者歡喜，知佛威神巍巍無極。緣是信之，皆發無上正真道意；或成緣覺，或得聲聞，或生天上，還得人身，與法相值，世世得度；如是之計普蒙獲濟。今者卿等各自求願，使佛、世尊在於大海而取滅度，供全舍利，獨欲奉侍。一切眾生何緣得度？永為窮厄無一救護！以故吾言勿發此心，令佛世尊海中滅度，獨奉全舍利而供養乎！」<p>諸龍答曰：「唯須菩提勿宣斯言！無以己身限礙之智，以限如來無極之慧。如來功德聖道自在，無不變現，無遠無近，無彼無此，普遊十方其若虛空。發意之頃，能令海中諸龍神宮，三千大千世界州城、郡國、縣邑、丘聚，人中曠野天上世間，各各化現佛全舍利一切供養，於佛身體不增不減；分身十方無數佛土，亦無所分，普現一切，不去不來。譬如日影現於水中，佛亦不生亦不滅度，云何欲限如來慧乎？欲限如來為限虛空。」<p>時須菩提聞諸龍子歎如來德，無窮無極，不可譬喻，默而無言。海中諸龍、虛空諸天及諸鬼、神踊躍歡喜，皆發無上正真道意。時佛歎嗟諸龍子曰：「善哉，善哉！仁等鑒明！誠如所云，無有異也。佛道高妙，無邊無際，無方無圓，無廣無狹，無遠無近，譬如虛空，不可為喻。」<p>法供養品第十八<p>於是世尊告海龍王：「吾於大海所當教化皆以周畢，欲還精舍！」即從坐起，與大眾俱，尋從寶階出于大海，以無極莊嚴廣普威神住於海邊。<p>爾時大海神名曰光耀，則以此偈，而讚歎曰：「身相三十二，天人所恭敬，無善神奉宗，稽首人中上。光如百葉華，猶若月盛明，清淨德超異，稽首施安隱。顏容殊妙好，百福功德相，德慧度無極，稽首於導師。施與調順上，積於清淨戒，忍辱力最勝，稽首世之上。過於精進力，禪定思清淨，智慧如虛空，稽首以自歸。行慈以等心，修哀攝眾生，喜心導御眾，常護度彼岸，妙音如哀鸞，所說喻梵聲，其響甚柔軟，願以稽首禮。降伏於魔怨，其力無等倫，遵修願道法，三處所奉持，淨除於三垢，講說三脫門，其名聞三千，是故稽首禮。善願常至誠，超度諸法上，尊勝諸國王，常施惠大財，以離諛諂塵，威神甚巍巍，光顏大殊妙，是以稽首禮。心堅如金剛，譬如須彌山，意至猶若地，故稽首德海。為人說空義，常寂度無極，湛然心平等，願以自歸命。開演如甘露，無趣斷所趣，天人人所敬，願稽首最勝。聞天上人間，名稱無有比，德普不可量，稽首于德海。所作如所言，為人說本行，所興為人講，稽首善調御。度於老病死，為賢眾所奉，演說解脫句，稽首歸命佛。分別罪福應，淨除邪見冥，為現正道行，歸命於最勝。以經寶布施，究暢于法樂，等心於怨友，以歸命世尊。我嗟歎導師，於德度無極，所以諮嗟福，願後如世尊。」<p>於是海神光耀，說是偈讚佛已，顯揚大海：「如來出海，海無威神，願佛垂恩遺以法教，使此海中蒙其莊挍而獲度脫。」<p>佛告海神：「有十法行得至莊挍。何等為十？護於諸根，十善清淨；志于慈心，不害眾生；意立大哀，發無上正真道；一切布施以若干行莊嚴其願；以大精進具足善法，心常寂然；不違本德，好樂經法；智慧清淨，以愍哀行；開化眾生，立於正德；入乎殊異，以致欣悅；逮得佛意，導以佛教。是為十法致乎莊嚴。」<p>時大海神光耀與二萬天神，發無上正真道意，俱共歎曰：「今以莊嚴於是大海。所以者何？若發道意則為莊嚴三千世界，何況海乎！我等以發諸通慧心，一切莊嚴之功德也。我在於海，如來現在、若滅度後，擁護佛法，令其宣布。如來入城，現眾莊嚴，蒙以法恩化作講堂。」<p>佛告光燿海神：「汝前後供養萬佛，普立大殿，又護正法，次當供養賢劫興佛，將導正法。竟賢劫已，當生無怒佛國妙樂世界，轉女人身，得為男子。無怒如來當授汝決，為無上正真道。」<p>時大海神光燿，聞佛授決，歡喜踊躍，則取珠瓔，價踰海寶，用散佛上，即而頌曰：「佛以聖諦音，能仁授吾決，我不懷猶豫，後當成佛不？可令三千界，地所有劈裂，亦令月墮地，佛所說不妄。觀慈志境界，心淨修精進，今察我莊嚴，恭敬慧法義，覩安住所行，以慧決狐疑，了心如野馬，所說審至誠。施安除眾苦，歿命救恐畏，所療益無難，稽首最正覺。度脫諸惡趣，歸命光照世，導師明無上，稽首佛說道。其有聞佛聲，諸天人快利，佛法清淨行，志在于佛道。不得歸惡趣，便棄于八難，生天在人間，後得寂然跡。」<p>於是海龍王子，名曰受現，白佛言：「無央數天、龍、神、香音神、無善神、鳳凰神、山神、恬柔神供養佛，我身亦當少少供養如來、正覺。假使世尊愍傷聽者，化作大殿，譬如忉利最上選宮，佛及弟子悉處其上，送至靈鷲山。」<p>世尊曰：「如仁者願。宜知是時！」<p>受現龍子自以神力承佛聖旨，化大嚴殿如忉利宮，佛及眾會皆處其上，在虛空中與八萬四千龍王諸后，鼓諸琴瑟而雨眾華及一切香，送佛、世尊詣靈鷲山。海龍王子與中宮俱，在世尊前自投歸命：「願周不及。所以者何？所興供養當如其寶。佛為一切無上福田，世尊大寶，正使三千大千世界滿中羅漢皆共供養於百千劫，不如奉侍如來、世尊，如是乃應供養。又世尊！何謂菩薩供養如來？」<p>佛言：「且聽菩薩所行供養如來：其心清淨，除於瑕穢；而無諛諂，本性自然；不著一切諸善之本；無加害心，等光眾生；除妖邪心，所行鮮潔；言行相應，不侵欺世；賢聖智足，威儀至德；一切平平，而不違捨。賢聖大願；樂於空閑，捨眾憒閙；自調其心，聞法靜思；解知本諦，無我、無人、無壽、無命；入於空無，入普達寂；觀空、無想、無願，至三脫法；如是像法，調諸邪見；棄有常無常，不起不滅；逮得法忍，本淨無人；無身、口、心志行因緣。是則應法供養如來。身、口、心行則不供養；無所造行，不進不退；淨三道場，等於三世；除去三垢，不著三界；入三脫門，得三達智，是則名曰供養如來。」<p>時海龍王問世尊曰：「其有人以華香、雜香、擣香、繒蓋、幢幡、伎樂、衣被、飲食、床臥、病瘦、醫藥供養如來，寧應供養不？」<p>佛言：「龍王！隨其所種各得其類，此之供養不為究竟，離於垢塵，殖于德本，逮至賢聖心之解脫，不為無德、不至無上。菩薩有四事應供養如來。何等四？不捨道心，殖諸德本；心立大哀，合集慧品；建大精進，嚴淨佛土；入深妙法，心得法忍。是為四尊敬如來，為供養也。」<p>爾時王舍城中梵志長者及無央數人民、尊者、大臣，上至摩竭國王阿闍世，聞佛在大海龍王宮，就請來還靈鷲山。時七萬二千人皆詣佛所，王阿闍世與官屬三萬二千，出王舍城詣靈鷲山，稽首佛足，遶佛三匝，却住一面，前白佛言：「佛入大海，水何所至？」<p>佛言：「大王！其有比丘威光定意心正受者，普見滿火，其水安在？」<p>王對曰：「三昧自在之所致也，天中天！志心所為也。」<p>佛言：「王寧得聲聞所興三昧自在已耶？心之所為乎！如來常定等一切法，曉了坐起而得自在，於法為尊心無所礙。佛入大海，其處水類續見如故，其陸地人覩乎大海其水枯涸，但見眾寶而莊嚴之，譬如第六他化自在諸天宮殿所莊嚴也。佛光普照諸龍宮殿、香音神宮、無善神宮，其大海中含血之類，皆行慈心，仁意相向，無懷害者。」<p>阿闍世王白佛：「其海龍王久如發無上正真道意？奉事幾佛何時當逮最正覺？所號為何？」<p>佛告王曰：「乃往久遠無央數劫不可思議，彼時有佛，號光淨照耀如來、至真、等正覺、明行成為、善逝、世間解、無上士、道法御、天人師，號佛、世尊，乃在東方，世界曰善淨現，劫名可意寂。其善淨現世界，平正而悉莊嚴，假使一切嗟歎其德，不能究竟。時有轉輪聖王，號曰護天，常供養光淨照耀如來，四百二十萬歲一切施安，竟此之數寐於夢中，自然瑞應聞此偈曰：「『王以供養大聖人，甚多無量難思議，常興慈哀於眾生，當發最上菩薩心。是供養尊妙第一，此則奉敬諸如來，其有能發菩薩志，則為度世威神德。』」<p>佛告阿闍世王：「其護天轉輪聖王，夢聞此已，寤自驚怪：『吾供養佛四百二十萬歲，佛說經法章句各異，初未曾聞如此偈經，是佛說邪？魔所云乎？』即䟽偈文而諷誦之。時光淨照耀如來行遊諸國，聖王即與八萬四千王及八萬四千后、國中臣民，其諸往者各八萬四千，俱往追佛，欲決斯疑。即逮見佛，稽首足下，敬問無量，即白佛言：『吾供養佛四百二十萬歲，佛說經法若干種義。我昨夜夢，夢中見佛說此二偈，寤甚驚怪，未從如來聞此偈教，不審佛所歎乎？魔所說耶？今故遠來欲決此疑！唯願世尊分別說之！』佛告護天：『是吾所讚，非魔之所云。』王又白佛言：『我奉事世尊若干億歲，供養衣食無所乏少，為我說經章句各異，爾時何故不歎此義？』佛即以偈答王曰：「『人心羸劣未有識，初習福事未見深，不可為說微妙法，心中驚疑或作却。以解罪福信佛法，心堅意固不迴動，乃可為說菩薩事，爾乃解至無極慧。』<p>「時王及群臣后民心中大悅，皆發無上正真道意，尋立不退轉地，則以此偈而讚世尊曰：「『不以貪諸色，亦不猗音聲，香薰眾細滑，不以此得佛。離懈怠怯弱，避貪嫉犯法，除瞋恚憒亂，乃得成正覺。捨身諸所安，代眾生受惱，精進常樂法，如是乃得佛。我今志大道，佛與天證我，唯導師造行，令所言無異。夢中聞道心，適聞志大乘，所作慧無疑，得至佛法王。』」<p>佛告阿闍世王：「欲知爾時轉輪聖王護天者不？今海龍王是！彼時初發無上正真道意。又王所問何時成佛？王具當聽：過二百無央數劫當成為佛，號無垢淨無量德超所有王如來、至真、等正覺，世界曰法音聲，劫曰首華。其法音聲世界，眾寶合成若干種色，地平如掌，其地柔軟，如天綩綖，有萬億安明山廣普難量，安隱豐熟，五穀平賤，天人充滿，衣服飲食如第六天人所居。法音聲世界諸樹，根、葉、莖、節、華、實皆以七寶，悉出無數若干百千道法音聲。其界人民猶若諸天，所語變化柔軟之聲，皆承法音，寂然澹泊，及佛法眾智度無極四恩之教，善權方便，滅定離欲，空、無想、不願無為無數，以故其界名法音聲。其有天人在彼土者，樂法歡喜，皆當入大聖，分別諸慧，審諦究竟，發無上正真道意。其佛欲說經時，身放大光普照佛界，其光明中則出億佛說講法聲。時諸天人見光聞法欣然大悅，往詣如來，自歸供養，則無央數以神足力飛行虛空，化寶蓮華而坐其上。如來應時亦在虛空坐師子座，為諸菩薩講說經道。時諸十方無央數百千諸菩薩者，皆當來會聽受經法，其國人民皆樂經法，亦無諸魔有所嬈害，亦無眾邪異道，亦無橫死。其佛壽十二劫，諸菩薩行超過於空。其國如是莊嚴無量，說法無限，菩薩無數。」<p>空淨品第十九<p>王阿闍世前白佛言：「唯然，世尊！常於諸法有大愍哀，諸法誑詐，因惑起想，隨其所欲展轉相惑。菩薩之行不可計量，彼為菩薩當修道行，至彼佛土具足嚴淨，諸菩薩行皆當追學攝取佛土，如海龍王國土嚴淨。」<p>佛言：「如是，如是！大王！一切諸法皆從念興，隨其所作各各悉成，諸法無住亦無有處。」<p>爾時阿闍世王謂海龍王：「快哉，龍王！為得善利，乃令如來授仁之決，當成佛時，國土清嚴不可思議。」<p>龍王答曰：「法無有決。所以者何？諸法皆靜，因種、陰、入，假名曰人。其受決者，無陰、種、入，以有名色，假名為人。其受決者，無名無色，因緣報應，見思想念，假名曰人。其受決者，無有報應，無見無思，無想無念；假使菩薩等行德本，彼之德本亦無決矣。諸法相空，虛空無決，一切諸法無想無願、無為無數，不授無想無願、無為無數之決也。」<p>龍王復謂王阿闍世：「諸佛大哀不可思議！諸經無名，無有思想，而說名想。諸佛、世尊無名相識，而隨習俗因而示現有授決也！彼亦無法受決，亦無內外當受決者。」<p>阿闍世又問龍王言：「以得法忍逮平等行，菩薩如是乃得決乎？」<p>海龍王曰：「其忍悉空，想不可盡；究竟曉了至于本際，無盡之際；平等之際，無我之際；吾我之際，審諦之際；至于究竟，無成就際。其際以空至于脫際，婬怒癡際有了是際，則無所猗。無所猗者，設於音聲無合會；無合會者，不著無脫。無脫無行，行無所行，亦無不行，亦無所憂。已無所憂，於斯菩薩則都一切諸所作行所見無見。假使無所見，不作審諦，而已平等。入已、所住已平等度，不殘不禮，不卒不暴，以等諸法然後得忍。彼所謂忍及所授決，若受決已及受決者，是一切法皆平等法乎。諸法界究竟無法界，無不以決了亦無所成，觀此法已，察其義理，諸法無能計者，譬如虛空不可計數以度諸數，諸法如是。」<p>海龍王說是語時，二萬菩薩得不起法忍，百比丘漏盡意解。<p>爾時王阿闍世白佛：「至未曾有。世尊！龍王之辯。」<p>佛言：「未足為怪，不以為難！新發意者聞是不恐、不難、不畏，是乃為難。所以者何？諸佛、世尊本之道法，如是難及，少有信者。天上、世間人不能受，不入不信而不喜樂。以故當知其有聞是深經法者，不以恐畏，此乃為難。前世供養無央數佛，安以為難？譬如有人，虛空無形而現形像，是為難不？」<p>對曰：「甚難！天中天！」<p>佛言：「其聞此經深奧之義，一切信樂，皆知無我、無人、無壽、無命。其有信者、甫當信者，此等則是如來順明平夷之類親友善師也。則能堪任信除垢塵，為一切人講說經法，能詣道場以慈降伏百千億魔及餘官屬，為於諸法而得自在。其心清淨，諸通之慧近在目前；發意之頃成智慧明，逮最正覺；勸訹眾生知一切心群萌諸根，而轉無上大法輪也；療一切病，開化異道，破壞怨敵，吹大法䗍。」<p>於是海龍王所願皆獲，不失本志，聞所受決，欣然大悅，善心生焉，踊在虛空以偈讚佛：「如虛空本清淨，無色無受無數，安住說法如是，若虛空普自然，名不有而不無，造因緣及報應，安住講調不諍，無人命無壽識。一切法甚清淨，吾我清悉平等，吾我靜法等靜，解是者則受決。察法界本清淨，人界靜亦如是，如眾生界靜者，佛法靜亦復然。若佛法清淨者，諸佛土靜亦等，設佛土清淨者，諸慧靜無差特。諸法淨因數號，以計數不得名，由想數名本空，其諸名數無礙。群萌類志所念，無見無色無成，如無成心意識，諸法爾空無心。或有作則無作，有緣罪無受者，終始瑕無行者，名泥洹無寂然。入本際無礙原，虛空本無我際，選諸際得等原，知眾生本審門。去來今現在際，順明智此諸際，於慧等無際門，究法界佛種性。不起滅最勝幢，空無想願本靜，無言聲真諦法，是諸聖寂寞地。若解諸法澹泊，自然悅如捉空，彼無吾我身寂，假如此樂聖法。十方佛所說法，當來佛所宣揚，一切等未來聲，因音現入無聲。聲空自然如響，諸法空猶虛念，無法非法教化，誠本無可不得。一切法無主名，若干想念非明，人名靜不可得，諸法本靜如是。」<p>囑累受持品第二十<p>於是世尊告諸大士言：「諸正士！汝等當持此如來說無上正真道，使得久存。誰能堪任受持誦說如是像比？」<p>即時二萬菩薩、萬天子起住佛前，同音白世尊曰：「吾等當受如是像經，當令流布，普周遠近。」<p>佛又問言：「汝等云何而將御法，持斯如來無上正真道乎？」<p>彼有菩薩名曰慧英幢，前白佛言：「唯然，世尊！隱省諸法都無所持，寧能髣髴持佛道乎？」<p>世尊答曰：「族姓子！如斯則應持佛道。」<p>等見菩薩白佛言：「揆察佛道等乎五逆，寧少髣髴持佛道乎？」<p>世尊曰：「族姓子！是故仁者則應持如來佛大道也。」<p>無見菩薩曰：「唯然，世尊！我不見凡夫法，亦不見學、不學法，不見緣覺及菩薩法，亦不見佛法，我有持如來法乎？」<p>世尊曰：「族姓子！以是寂故，應持如來佛大道也。」<p>諸法無所願菩薩曰：「唯，世尊！我永不知一切諸法當所持者，寧能為持如來法乎？」<p>世尊曰：「族姓子！以是寂故，應持如來佛大道也。」<p>不眴菩薩曰：「唯，世尊！我自不行，亦不遣心，亦不發意，我寧為持如來法乎？」<p>世尊曰：「族姓子！以是寂故，應持如來佛大道也。」<p>無得菩薩曰：「唯，世尊！其不說法及非法，不演法聲，除諸法想，如是行者為護一切法乎？」<p>答曰：「族姓子！是應寂然。」<p>無在菩薩曰：「唯，世尊！其不聽受法應不應，為護正法乎？」<p>答曰：「族姓子！是應寂然。」<p>虛空藏菩薩曰：「唯，世尊！其觀諸法等如虛空，不見彼法，有所執持，為護一切法乎？」<p>答曰：「族姓子！是應寂然。」<p>度金剛作菩薩曰：「唯，世尊！不壞法界，入於人界及以法界，為持正法乎？」<p>答曰：「族姓子！是應寂然。」<p>度不動跡菩薩曰：「唯，世尊！其於諸法無所動轉，不猗法及非法，為持正法乎？」<p>答曰：「族姓子！是應寂然。」<p>嘲魔菩薩曰：「唯，世尊！其至魔界、佛界，則於佛界及與魔界，悉以為入諸法境界，為護正法乎？」<p>答曰：「族姓子！是應寂然。」<p>無著菩薩曰：「唯然，世尊！其於諸法都無所得，一切毛孔皆出法聲，為護正法乎？」<p>答曰：「族姓子！是應寂然。」<p>普寂菩薩曰：「唯世尊！不護諸魔，行菩薩道，為持正法乎？」<p>答曰：「族姓子！是應寂然。」<p>海意菩薩曰：「唯，世尊！其以海印等一切法，修一切解味而知自然，為護法乎？」<p>答曰：「族姓子！是應自然。」<p>須深天子曰：「唯，世尊！其有所生不起不生，諸陰、種、入無心意識，為護正法乎？」<p>答曰：「族姓子！是應寂然。」<p>無垢光天子曰：「唯，世尊！其見諸法無垢塵者，無眾瑕穢，解脫諸受，為護法乎？」<p>答曰：「族姓子！是應寂然。」<p>度人天子曰：「唯，世尊！其度眾生不知萌類度無所度，既有所度現周旋還不住彼此，為受法乎？」<p>答曰：「族姓子！是應寂然。」<p>賢王天子曰：「唯然，世尊！其於眾生而等一切，諸法已等，等諸國土，等諸佛道，為受正法乎？」<p>答曰：「族姓子！是應寂然。」<p>自在天子曰：「唯世尊！其於諸法而得自在，普於諸法不起不滅，為受正法乎？」<p>答曰：「族姓子！是應寂然。」<p>善念天子曰：「唯，世尊！我不念法亦無所得，亦不有想，為受正法乎？」<p>答曰：「族姓子！是應寂然。」<p>蓮華天女曰：「唯，世尊！知一切法皆為佛法，不成正覺，無所不覺，為受正法乎？」<p>答曰：「族姓女！是應寂然。」<p>麻油上天女曰：「唯，世尊！我不得女亦不得男，如佛法想及男女法想，亦復同等，此諸法想則為非法，亦非無法，無二無一亦無所至，我為受法乎？」<p>答曰：「族姓女！是應寂然。」<p>寶女曰：「唯，世尊！我不見佛、佛道，覩菩薩行，為被一切志德之鎧，不察於本末，為受法乎？」<p>答曰：「族姓女！是應寂然。」<p>無垢光女曰：「唯，世尊！於一切法不起法想，於一切人不起人想，亦不想念人法佛法，覩諸佛法入一切法，不見本末，我為受佛正法乎？」<p>答曰：「族姓女！是應寂然。建行如是，為受佛法。」<p>於是天帝釋白佛言：「未曾有也。世尊！此女人等所說辯才不可思議，分別方便；合若干音、文字之說，講于法界；不亂諸法，諸法平等；如演說道，等不差特。」<p>佛言：「如是，拘翼！是諸女等分別無量不可思議法，供養奉事不可計佛，以得法忍。又，拘翼！是經卷者，號『不起忍持無所御』，當為眾會廣說其義。如來滅度後受是法者，護持法城，則為供養佛、世尊已。」<p>天帝釋白佛：「我已奉受此經本已，佛所建立當令廣普，當為將來諸大士故，分別說之，終不迷謬違佛之教。所以者何？如來護我授以法忍，佛當建立此之經典，令降眾魔，志行於斯。」<p>佛言拘翼：「有神呪，名曰遮諸妨礙。具聽！今為汝說神呪要言，使一切魔及諸外徑令諸官屬，自然降伏，使如來法光明久立。」<p>爾時世尊說神呪曰：<p>「無畏離畏<#sp>淨諸恐懼<#sp>施無畏<#sp>度於滅度無所亂<#sp>淨所亂<#sp>無所諍<#sp>不鬪訟<#sp>無懷瞋<#sp>無以歿<#sp>淨威神<#sp>威神跡<#sp>大威神寂滅<#sp>趣慈心<#sp>除於瑕<#sp>示現諦<#sp>無蹉踖<#sp>其同義<#sp>吉祥義<#sp>甘露句<#sp>見於要<#sp>以導御<#sp>無所懷<#sp>行次第<#sp>無所盡<#sp>光無生<#sp>清淨生<#sp>鮮潔光照句<#sp>等順於等心<#sp>至無上<#sp>佛所建立戒清淨<#sp>無所犯<#sp>無所負<#sp>制魔場<#sp>降外徑<#sp>光耀法明<#sp>攝以法施<#sp>開法藏<p>「今是神呪，過去、當來、今現在佛所說，以擁護法而順句義，以此章句總執降伏一切諸魔塵勞跡也！」<p>於是普首天，白佛言：「我當受此經典之要，精進諷誦，當令廣普！所以者何？於如來法則有反復，長益法律，布清白典。我修反覆，擁護如來所齎法目。」<p>時有天子，名曰德超，白佛言：「若有受此如來之法，其福云何？」<p>於是世尊即說頌曰：「今吾所見國，佛眼覩十方，皆滿中珍寶，則以持布施，其人所獲福，計當過於彼。至心受世吼，所說之經法，合集諸譬喻，一切歎廣說，終不能究竟，總持正法德。」<p>佛說是經時，七十六那術人皆發無上正真道意，六萬菩薩得不起法忍，三千大千世界六返震動，其大光明普照世間，而雨天華，百千伎樂不鼓自鳴，諸伎樂音出是輩聲：「如來之尊建立是經，降伏眾魔，化諸外徑。如來以印印此經已，順而不荒！」爾時海龍王雨大珠瓔供養此經，周遍三千大千世界。<p>佛告賢者阿難：「以是經卷用為囑累，受持諷誦，普令流布，為他人說。」<p>阿難對曰：「唯然，世尊！已受斯經。經名何等？云何奉持？」<p>佛言：「是經名曰『海龍王問龍總持品』，又名『集諸法寶淨法門品』，當善奉持！」<p>佛說如是，海龍王及龍王子、諸天、人民、十方諸來大會菩薩、諸大聲聞、釋、梵、四天王、賢者阿難、一切魔眾、諸天、龍、神、香音神、無善神、鳳凰神、山神、甜柔神、及世間人，莫不歡喜，作禮奉行。