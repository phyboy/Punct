<juan>坐禪三昧經卷上<p>姚秦三藏鳩摩羅什譯<p>導師說難遇，聞者喜亦難；大人所樂聽，小人所惡聞。眾生可愍傷，墜老死嶮路；野人恩愛奴，處畏癡不懼。世界若大小，法無有常者；一切不久留，暫現如電光。是身屬老死，眾病之所歸；薄皮覆不淨，愚惑為所欺。汝常為老賊，吞滅盛壯色；如華鬘枯朽，毀敗無所直。頂生王功德，共釋天王坐；報利福弘多，今日悉安在？此王天人中，欲樂具為最；死時極苦痛，以此可悟意。諸欲初軟樂，後皆成大苦；亦如怨初善，滅族禍在後。是身為穢器，九孔常流惡；亦如那利瘡，絕治於醫藥。骨車力甚少，筋脈纏識轉；汝以為妙乘，忍著無羞恥。死人所聚處，委棄滿塜間；生時所保惜，死則皆棄捐。常當念如是，一心觀莫亂；破癡倒黑暝，執炬以明觀。若捨四念止，心無惡不造；如象逸無鉤，終不順調道。今日營此業，明日造彼事；樂著不觀苦，不覺死賊至。怱怱為己務，他事亦不閑；死賊不待時，至則無脫緣。如鹿渴赴泉，已飲方向水；獵師無慈惠，不聽飲竟殺。癡人亦如是，懃修諸事務；死至不待時，誰當為汝護？人心期富貴，五欲情未滿；諸大國王輩，無得免此患。仙人持呪箭，亦不免死生；無常大象蹈，蟻蛭與地同。且置一切人，諸佛正真覺；越度生死流，亦復不常在。以是故當知，汝所可愛樂；悉應早捨離，一心求涅槃。後捨身死時，誰當證知我；復得遇法寶，及以不遇者。久久佛日出，破大無明暝；以放諸光明，示人道非道。我從何所來？從何處而生？何處得解脫？此疑誰當明？佛聖一切智，久遠乃出世；一心莫放逸，能破汝疑結。彼不樂實利，好著弊惡心；汝為眾生長，當求實法相。誰能知死時，所趣從何道？譬如風中燈，不知滅時節。至道法不難，大聖指事說；說智及智處，此二不假外。汝若不放逸，一心常行道；不久得涅槃，第一常樂處。利智親善人，盡心敬佛法；厭穢不淨身，離苦得解脫。閑靜修寂志，結跏坐林間；撿心不放逸，悟意覺諸緣。若不厭有中，安睡不自悟；不念世非常，可畏而不懼。煩惱深無底，生死海無邊；度苦舡未辦，安得樂睡眠？是以當覺悟，莫以睡覆心。於四供養中，知量知止足，大怖俱未免，當宜懃精進；一切苦至時，悔恨無所及。衲衣樹下坐，如所應得食；勿為貪味故，而自致毀敗。食過知味處，美惡都無異；愛好生憂苦，是以莫造愛。行業世界中，美惡無不更；一切已具受，當以是自抑。若在畜獸中，唌草為具味；地獄吞鐵丸，燃熱劇迸鐵。若在薜荔中，膿吐火糞屎；涕唾諸不淨，以此為上味。若在天宮殿，七寶宮觀中；天食蘇陀味，天女以娛心。人中務貴處，七饌備眾味；一切曾所更，今復何以愛？往返世界中，厭更苦樂事；雖未得涅槃，當懃求此利。<p>學禪之人初至師所，師應問言：「汝持戒淨不？非重罪惡邪不？」若言：「五眾戒淨，無重罪惡邪。」次教道法。若言：「破戒。」應重問言：「汝破何戒？」若言：「重戒。」師言：「如人被截耳鼻不須照鏡，汝且還去，精懃誦經，勸化作福，可種後世道法因緣，此生永棄。譬如枯樹，雖加溉灌不生華葉及其果實。」若破餘戒，是時應教如法懺悔。若已清淨，師若得天眼、他心智，即為隨病說趣道之法；若未得通，應當觀相，或復問之：「三毒之中何者偏重？婬欲多耶！瞋恚多耶！愚癡多耶！」<p>云何觀相？若多婬相：為人輕便，多畜妻妾，多語多信，顏色和悅，言語便易，少於瞋恨，亦少愁憂。多能技術，好聞多識，愛著文頌，善能談論，能察人情，多諸畏怖。心在房室，好著薄衣，渴欲女色，愛著臥具，服飾香華，心多柔軟，能有憐愍，美於言語，好修福業，意樂生天，處眾無難。別人好醜，信任婦女，欲火熾盛，心多悔變，憙自莊飾，好觀綵畫，慳惜己物，僥倖他財，好結親友，不憙獨處。樂著所止，隨逐流俗，乍驚乍懼，志如獼猴，所見淺近，作事無慮，輕忘所為，趣得適意，憙啼憙哭。身體細軟，不堪寒苦，易阻易悅，不能忍事，少得大喜，少失大憂，自發伏匿。身溫汗臭，薄膚細髮，多皺多白，剪爪治鬚，白齒趣行，憙潔淨衣。學不專一，好遊林苑，多情多求，意著常見。附近有德，先意問訊，憙用他語，強顏耐辱，聞事速解，所為事業，分別好醜，愍傷苦厄，自大好勝，不受侵❥，憙行施惠，接引善人，得美飲食，與人共之，不存近細，志在遠大，眼著色欲，事不究竟，無有遠慮。知世方俗，觀察顏色，逆探人心，美言辯慧，結友不固，頭髮稀踈，少於睡眠，坐臥行立，不失容儀。所有財物，能速救急，尋後悔惜，受義疾得，尋復憙忘。惜於舉動，難自改變，難得離欲，作罪輕微。如是種種是婬欲相。<p>瞋恚人相：多於憂惱，卒暴懷忿，身口麁䵃，能忍眾苦，觸事不可，多愁少歡，能作大惡，無憐愍心，憙為鬪訟。顏貌毀悴，皺眉眄睞，難語難悅，難事難可。其心如瘡，面宣人闕，義論強梁，不可折伏，難可傾動，難親難沮，含毒難吐。受誦不失，多能多巧，心不懶墮，造事疾速，持望不語，意深難知。受恩能報，有能聚眾，自伏事人，不可沮敗，能究竟事，難可干亂，少所畏難，譬如師子，不可屈伏，一向不迴，直造直進。憶念不忘，多慮思惟，誦習憶持，能多施與，小利不迴，為師利根。離欲獨處，少於婬欲，心常懷勝，愛著斷見，眼常惡視。真實言語，說事分了，少於親友，為事堅著，堅憶不忘，多於筋力，肩胸姝大，廣額齊髮。心堅難伏，疾得難忘，能自離欲，憙作重罪。如是種種，是瞋恚相。<p>愚癡人相：多疑多悔，懶墮無見，自滿難屈，憍慢難受，可信不信，非信而信。不知恭敬，處處信向，多師輕躁，無羞搪突，作事無慮，反教渾戾。不擇親友，不自修飾，好師異道，不別善惡，難受易忘，鈍根懈怠。訶謗行施，心無憐愍，破壞法橋，觸事不了，瞋目不視，無有智巧，多求悕望，多疑少信。憎惡好人，破罪福報，不別善言，不能解過，不受誨喻，親離憎怨，不知禮節，憙作惡口。鬚髮爪長，齒衣多垢，為人驅役，畏處不畏，樂處而憂，憂處而喜，悲處反笑，笑處反悲，牽而後隨，能忍苦事，不別諸味，難得離欲，為罪深重。如是種種，是愚癡相。<p>若多婬欲人，不淨法門治；若多瞋恚人，慈心法門治；若多愚癡人，思惟觀因緣法門治；若多思覺人，念息法門治；若多等分人，念佛法門治。諸如是等種種病，種種法門治。第一治貪欲法門<p>婬欲多人習不淨觀，從足至髮不淨充滿，髮毛爪齒、薄皮厚皮、血肉筋脈、骨髓肝肺、心脾腎胃、大腸小腸、屎尿洟唾、汗淚垢坋、膿腦胞膽、水微膚、脂肪腦膜，身中如是種種不淨。復次不淨觀者：觀青瘀膖脹、破爛血流、塗漫臭膿、噉食不盡、骨散燒焦，是謂不淨觀。<p>復次多婬人有七種愛：或著好色、或著端正、或著儀容、或著音聲、或著細滑、或著眾生、或都愛著。若著好色，當習青瘀觀法，黃赤不淨色等亦復如是！若著端正，當習膖脹身散觀法；若著儀容，當觀新死血流塗骨觀法；若著音聲，當習咽塞命斷觀法；若著細滑，當習骨見及乾枯病觀法；若愛眾生，當習六種觀；若都愛著，一切遍觀，或時作種種更作異觀。是名不淨觀。<p>問曰：「若身不淨如臭腐屍者，何從生著？」<p>若著淨身，臭腐爛身亦當應著；若不著臭身，淨身亦應不著。二身等故。若求二實，淨俱不可得，人心狂惑為顛倒所覆，非淨計淨。若倒心破，便得實相法觀，便知不淨虛誑不真。復次死屍，無火無命無識、無有諸根，人諦知之，心不生著；以身有暖、有命有識、諸根完具，心倒惑著。復次，心著色時謂以為淨，愛著心息即知不淨。若是實淨應當常淨，而今不然。如狗食糞謂之為淨，以人觀之甚為不淨，是身內外無一淨處。若著身外，身外薄皮舉身取之，纔得如㮈是亦不淨，何況身內三十六物？復次，推身因緣種種不淨，父母精血不淨合成，既得為身常出不淨，衣服床褥亦臭不淨，何況死處？以是當知，生死內外都是不淨（此下經本至二門初）。<p>復次，觀亦有三品：或初習行、或已習行、或久習行。若初習行，當教言作破皮想，除却不淨，當觀赤骨人，繫意觀行，不令外念；外念諸緣，攝念令還。若已習行，當教言想却皮肉，盡觀頭骨，不令外念；外念諸緣，攝念令還。若久習行，當教言身中一寸心却皮肉，繫意五處：頂、額、眉間、鼻端、心處。如是五處住意觀骨，不令外念；外念諸緣，攝念令還，常念觀心，心出制持。<p>若心疲極，住念所緣，捨外守住。譬如獼猴被繫在柱，極乃住息。所緣如柱，念如繩鎖，心喻獼猴。亦如乳母，常觀嬰兒不令墮落。行者觀心亦復如是，漸漸制心令住緣處。<p>若心久住是應禪法，若得禪定即有三相：身體和悅柔軟輕便，白骨流光猶如白珂，心得靜住。是為觀淨。是時便得色界中心，是名初學禪法得色界心。心應禪法即是色界法，心得此法，身在欲界，四大極大，柔軟快樂，色澤淨潔，光潤和悅，謂悅樂。二者、向者骨觀白骨相中，光明遍照淨白色。三者、心住一處是名淨觀，除肉觀骨故名淨觀。如上三相皆自知之，他所不見。上三品者，初習行，先未發意；已習行，三四身修；久習行，百年身學。第二治瞋恚法門<p>若瞋恚偏多，當學三種慈心法門：或初習行、或已習行、或久習行。<p>若初習行者，當教言慈及親愛。云何親及願與親樂？行者若得種種身心快樂，寒時得衣，熱時得涼，飢渴得飲食，貧賤得富貴，行極時得止息，如是種種樂願親愛得，繫心在慈不令異念；異念諸緣，攝之令還。若已習行，當教言慈及中人。云何及中人而與樂？行者若得種種身心快樂，願中人得，繫心在慈，不令異念；異念諸緣，攝之令還。若久習行，當教言慈及怨憎。云何及彼而與其樂？行者若得種種身心快樂，願怨憎得，得與親同，同得一心，心大清淨，親中怨等，廣及世界，無量眾生，皆令得樂，周遍十方，靡不同等。大心清淨，見十方眾生皆如自見，在心目前，了了見之，受得快樂，是時即得慈心三昧。<p>問曰：「親愛中人願令得樂，怨憎惡人云何憐愍復願與樂？」<p>答曰：「應與彼樂。所以者何？其人更有種種好清淨法因，我今云何豈可以一怨故而沒其善？復次思惟：『是人過去世時或是我親善，豈以今瞋更生怨惡？我當忍彼，是我善利。』又念行法，仁德含弘，慈力無量，此不可失。復思惟言：『若無怨憎何因生忍？生忍由怨，怨則我之親善。』復次瞋報最重，眾惡中上無有過是，以瞋加物其毒難制，雖欲燒他實是自害。復自念言：『外被法服，內習忍行，是謂沙門，豈可惡聲縱此變色憋心？復次，五受陰者，眾苦林藪受惡之的，苦惱惡來何由可免？如刺刺身，苦刺無量，眾怨甚多，不可得除，當自守護，著忍革屣。』如佛言曰：「『以瞋報瞋，瞋還著之；瞋恚不報，能破大軍。能不瞋恚，是大人法；小人瞋恚，難動如山。瞋為重毒，多所殘害；不得害彼，自害乃滅。瞋為大瞑，有目無覩；瞋為塵垢，染污淨心。如是瞋恚，當急除滅；毒蛇在室，不除害人。』如是種種，瞋毒無量；當習慈心，除滅瞋恚。是為慈三昧門。」第三治愚癡法門<p>若愚癡偏多，當學三種思惟法門：或初習行、或已習行、或久習行。<p>若初習行，當教言生緣老死，無明緣行。如是思惟，不令外念；外念諸緣，攝之令還。若已習行，當教言行緣識、識緣名色、名色緣六入、六入緣觸、觸緣受、受緣愛、愛緣取、取緣有。如是思惟，不令外念；外念諸緣，攝之令還。若久習行，當教言無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死。如是思惟，不令外念；外念諸緣，攝之令還。<p>問曰：「一切智人是有明，一切餘人是無明，是中云何無明？」<p>答曰：「無明名一切不知。此中無明能造後世有，有者無、無者有，棄諸善、取諸惡，破實相、著虛妄。如〈無明相品〉中說：「『不明白益法，不知道德業；而作結使因，如火鑽燧生。惡法而心著，遠棄於善法；奪眾生明賊，去來明亦劫。常樂我淨想，計於五陰中；苦習盡道法，亦復不能知。種種惱險道，盲人入中行；煩惱故業集，業故苦流迴。不應取而取，應取而反棄；馳闇逐非道，蹴株而躃地。有目而無慧，其喻亦如是，是因緣滅故，智明如日出。』<p>「如是略說，無明乃至老死亦如是。」<p>問曰：「佛法中因緣甚深，云何癡多人能觀因緣？」<p>答曰：「二種癡人：一、如牛羊；二、種種邪見、癡惑闇蔽，邪見癡人。佛為此說，當觀因緣以習三昧。」第四治思覺法門<p>若思覺偏多，當習阿那般那三昧法門。有三種學人：或初習行、或已習行、或久習行。若初習行，當教言一心念數，入息出息，若長若短，數一至十。若已習行，當教言數一至十，隨息入出，念與息俱，止心一處。若久習行，當教言數、隨、止、觀、轉觀、清淨。阿那般那三昧，六種門十六分，云何為數？一心念入息，入息至竟數一，出息至竟數二。若未竟而數為非數，若數二至九而誤，更從一數起。譬如算人，一一為二、二二為四、三三為九。<p>問曰：「何以故數？」<p>答曰：「無常觀易得故、亦斷諸思覺故、得一心故。身心生滅無常，相似相續難見；入息出息生滅無常，易知易見故。復次，心繫在數，斷諸思諸覺。思覺者：欲思覺、恚思覺、惱思覺、親里思覺、國土思覺、不死思覺。欲求淨心入正道者，先當除却三種麁思覺，次除三種細思覺，除六覺已，當得一切清淨法。譬如採金人，先除麁石砂，然後除細石砂，次第得細金砂。」<p>問曰：「云何為麁病？云何為細病？」<p>答曰：「欲、瞋、惱覺是三名麁病；親里、國土及不死覺是三名細病，除此覺已，得一切清淨法。」<p>問曰：「未得道者結使未斷，六思覺強從心生亂，云何能除？」<p>答曰：「心厭世間，正觀能遮而未能拔，後得無漏道，能拔結使根本。何謂正觀？「見多欲人求欲苦，得之守護是亦苦；失之憂惱亦大苦，心得欲時無滿苦。欲無常空憂惱因，眾共有此當覺棄；譬如毒蛇入人室，不急除之害必至。不定不實不貴重，種種欲求顛倒樂；如六神通阿羅漢，教誨欲覺弟子言：『汝不破戒戒清淨，不共女人同室宿；欲結毒蛇滿心室，纏綿愛喜不相離。既知身戒不可毀，汝心常共欲火宿；汝是出家求道人，何緣縱心乃如是？父母生養長育汝，宗親恩愛共成就；咸皆涕泣戀惜汝，汝能捨離不顧念？而心常在欲覺中，共欲嬉戲無厭心；常樂欲火共一處，歡喜愛樂不暫離。』<p>「如是種種呵欲覺，如是種種正觀除欲覺。」<p>問曰：「云何滅瞋恚覺？」<p>答曰：「從胎中來生常苦，是中眾生莫瞋惱；若念瞋惱慈悲滅，慈悲瞋惱不相比。汝念慈悲瞋惱滅，譬如明闇不同處；若持淨戒念瞋恚，是人自毀破法利。譬如諸象入水浴，復以泥土塗坌身；一切常有老病死，種種鞭笞百千苦。云何善人念眾生，而復加益以瞋惱？若起瞋恚欲害彼，未及前人先自燒；是故常念行慈悲，瞋惱惡念內不生。若人常念行善法，是心常習佛所念；是故不應念不善，常念善法歡樂心。今世得樂後亦然，得道常樂是涅槃；若心積聚不善覺，自失己利并害他。是謂不善彼我失，他有淨心亦復沒；譬如阿蘭若道人，舉手哭言賊劫我。<p>「有人問言誰劫汝？答言財賊我不畏，我不聚財求世利，誰有財賊能侵我？我集善根諸法寶，覺觀賊來破我利；財賊可避多藏處，劫善賊來無處避。如是種種呵瞋恚，如是種種正觀除瞋恚覺。」<p>問曰：「云何除惱覺？」答曰：「眾生百千種，諸病更互恒來惱；死賊捕伺常欲殺，無量眾苦自沈沒。云何善人復加惱，讒謗謀害無慈仁？未及傷彼被殃身。俗人起惱是可恕，此事世法惡業因，亦不自言我修善。求清淨道出家人，而生瞋恚懷嫉心；清冷雲中放毒火，當知此惡罪極深。阿蘭若人興嫉妬，有阿羅漢他心智，教誡苦責汝何愚，嫉妬自破功德本？若求供養當自集，諸功德本莊嚴身；若不持戒禪多聞，虛假染衣壞法身；實是乞兒弊惡人，云何求供養利身？飢渴寒熱百千苦，眾生常困此諸惱；身心苦厄無窮盡，云何善人加諸惱？譬如病瘡以針刺，亦如獄囚考未決；苦厄纏身眾惱集，云何慈悲更令劇？<p>「如是種種呵惱覺，如是種種正觀除惱覺。」<p>問曰：「云何除親里覺？」<p>答曰：「應如是念：世界生死中自業緣牽，何者是親，何者非親？但以愚癡故，橫生著心計為我親，過去世非親為親，未來世非親為親，今世是親過去非親。譬如鳥栖，暮集一樹，晨飛各隨緣去。家屬親里亦復如是，生世界中，各各自異心，緣會故親，緣散故踈，無有定實，因緣果報，共相親近。譬如乾沙，緣手團握，緣捉故合，緣放故散。父母養子，老當得報，子蒙懷抱養育故應報，若順其意則親，若逆其意是賊。有親不能益而反害，有非親無損而大益，人以因緣故而生愛，愛因緣故而更斷。譬如畫師作婦女像還自愛著，此亦如是，自生染著，染著於外。過去世中汝有親里，今世於汝復何所作？汝亦不能益過去親，過去親不益汝，兩不相益，空念之為是親非親，世界中不定無邊。如阿羅漢教新出家戀親弟子言：『如惡人吐食更欲還噉，汝亦如是！汝已得出家，何以還欲愛著，是剃髮染衣、是解脫相？汝著親里不得解脫，還為愛所繫，三界無常流轉不定，若親非親，雖今親里久久則滅，如是十方眾生迴轉，親里無定是非我親。』人欲死時無心無識，直視不轉，閉氣命絕如墮闇坑，是時親里家屬安在？若初生時先世非親，今強和合作親，若當死時復非親，如是思惟，不當著親。如人兒死，一時三處父母俱時啼哭，誑天上父母妻子，人中亦為誑，龍中父母亦為誑，如是種種正觀除親里覺。」<p>問曰：「云何除國土覺？」<p>答曰：「行者若念是國土，豐樂安隱多諸好人，恒為國土覺繩所牽，將去罪處。覺心如是，若有智人不應念著。何以故？國土種種過罪所燒時節轉故，亦有飢餓身疲極故，一切國土無常安者。復次，老病死苦無國不有，從是間身苦去、得彼處身苦，一切國土去無不苦。假有國土安隱豐樂，而有結惱心生苦患，是非好國土；能除雜惡國土、能薄結使令心不惱，是謂好國土。一切眾生有二種苦：身苦。心苦。常有苦惱，無有國土無此二惱。復次有國土大寒，有國土大熱，有國土飢餓，有國土多病，有國土多賊，有國土王法不理。如是種種國土之惡心不應著，如是正觀除國土覺。」<p>問曰：「云何除不死覺？」<p>答曰：「應教行者，若好家生、若種族子，才技力勢勝人，一切莫念。何以故？一切死時，不觀老少貴賤、才技力勢。是身是一切憂惱諸因緣，因自見少多壽，若得安隱，是為癡人。何以故？是謂憂惱因。依是四大、四大造色，如四毒蛇共不相應，誰得安隱者？出息期入，是不可信。復次人睡時欲期必覺，是事難信。受胎至老，死事恒來，求死時節言常不死，云何可信？譬如殺賊，拔刀、注箭常求殺人，無憐愍心。人生世間死力最大，一切無勝死力強者，若過去世第一妙人無能脫此死者，現在亦無大智人能勝死者，亦非軟語求、非巧言誑可得避脫；亦非持戒精進能却此死。以是故當知，人常危脆不可怙恃，莫信計常我壽久活，是諸死賊常將人去，不付老竟然後當殺。<p>「如阿羅漢教諸覺所惱弟子言：『汝何以不知厭世入道？何以作此覺？有人未生便死，有生時死者，有乳餔時、有斷乳時、有小兒時、有盛壯時、有老時，一切時中，間死法界。譬如樹華，華時便墮，有果時墮，有未熟時墮。是故當知，勤力精進求安隱道，大力賊共住不可信。此賊如虎巧覆藏身，如是死賊常求殺人。』<p>「世界所有空如水泡，云何當言待時入道？何誰能證言汝必老可得行道？譬如嶮岸大樹上有大風，下有大水崩其根土，誰當信此樹得久住者？人命亦如是，少時不可信。父如穀子，母如好田，先世因緣罪福如雨澤，眾生如穀，生死如收刈。種種諸天子人王智德，如天王佐天鬪破諸阿須倫軍，種種受樂，極高大明，還沒在黑闇。以是故，莫信命活，言我今日當作此，明後當作是。如是正觀種種，除不死覺。<p>「如是先除麁思覺，却後除細思覺，心清淨生得正道，一切結使盡，從是得安隱處，是謂出家果。心得自在，三業第一清淨，不復受胎，讀種種經多聞，是時得報果。如是得時，不空破魔王軍，便得第一勇猛名稱。世界中煩惱將去，是不名健；能破煩惱賊，滅三毒火，涼樂清淨，涅槃林中安隱高枕，種種禪定、根、力、七覺，清風四起，顧念眾生沒三毒海，德妙力如是，乃名為健。如是等散心，當念阿那般那，學六種法斷諸思覺，以是故念數息。」<p>問曰：「若餘不淨、念佛、四等觀中，亦得斷思覺，何以故獨數息？」<p>答曰：「餘觀法寬難失故，數息法急易轉故。譬如放牛，以牛難失故，守之少事，如放獼猴易失故，守之多事，此亦如是！數息心數不得少時他念，少時他念則失數，以是故初斷思覺應數息。」<p>已得數法，當行隨法，斷諸思覺，入息至竟，當隨莫數一；出息至竟，當隨莫數二。譬如負債人，債主隨逐，初不捨離。如是思惟是入息，是還出更有異？出息是還入，更有異？是時知入息異、出息異。何以故？出息暖、入息冷。<p>問曰：「入出息是一息。何以故？出息還更入故。譬如含水水暖，吐水水冷，冷者還暖，暖者還冷故。」<p>答曰：「不爾！內心動故有息出，出已即滅。鼻口引外則有息入，入故息滅，亦無將出亦無將入。復次，少、壯、老人，少者入息長，壯者入出息等，老者出息長，是故非一息。復次，臍邊風發相似相續，息出至口鼻邊，出已便滅。譬如❥囊中風，開時即滅。若以口鼻因緣引之則風入，是從新因緣邊生。譬如扇，眾緣合故則有風。是時知入出息因緣，而有虛誑不真、生滅無常。如是思惟，出息從口鼻因緣引之而有，入息因緣心動令生，而惑者不知以為我息。」<p>息者是風，與外風無異，地、水、火、空亦復如是！是五大因緣合故生識，識亦如是，非我有也！五陰、十二入、十八持亦復如是！如是知之，逐息入息出，是以名隨。<p>已得隨法當行止法。止法者，數隨心極，住意風門，念入出息。<p>問曰：「何以故止？」<p>答曰：「斷諸思覺故，心不散故。數隨息時，心不定、心多劇故；止則心閑少事故，心住一處故。」<p>念息出入，譬如守門人門邊住，觀人入出。止心亦爾！知息出時，從臍、心、胸、咽至口、鼻。息入時從口、鼻、咽、胸、心至臍。如是繫心一處，是名為止。<p>復次心止法中住觀。入息時五陰生滅異，出息時五陰生滅異，如是心亂便除却，一心思惟令觀增長，是名為觀法。<p>捨風門住離麁觀法，離麁觀法知息無常，此名轉觀。觀五陰無常，亦念入息出息生滅無常。見初頭息無所從來，次觀後息亦無跡處，因緣合故有，因緣散故無，是名轉觀法。<p>除滅五蓋及諸煩惱，雖先得止觀，煩惱不淨心雜，今此淨法心獨得清淨。復次，前觀異學相似行道念息入出，今無漏道相似行善有漏道，是謂清淨。復次，初觀身念止分，漸漸一切身念止，次行痛心念止，是中非清淨，無漏道遠故。今法念止中，觀十六行念入出息，得煖法、頂法、忍法、世間第一法，苦法忍乃至無學盡智，是名清淨。<p>是十六分中，初入息分六種安那般那行，出息分亦如是！一心念息入出若長若短，譬如人怖走上山，若擔負重、若上氣，如是比是息短；若人極時得安息歡喜，又如得利、從獄中出，如是為息長。一切息隨二處：若長、若短處，是故言息長息短。是中亦行安那般那六事，念諸息遍身，亦念息出入，悉觀身中諸出息入息，覺知遍至身中乃至足指，遍諸毛孔如水入沙；息出覺知從足至髮，遍諸毛孔亦如水入沙。譬如❥囊入出皆滿，口鼻風入出亦爾！觀身周遍見風行處，如藕根孔亦如魚網。復次，非獨口鼻觀息入出，一切毛孔及九孔中，亦見息入息出。是故知息遍諸身，除諸身行，亦念入出息。<p>初學息時，若身懈怠、睡眠、體重，悉除棄之！身輕柔軟隨禪定心受喜，亦念息入出，除懈怠、睡眠、心重，得心輕柔軟，隨禪定心受喜。<p>復次入息念止中竟，次行痛念止；已得身念止，實今更得痛念止，實受喜。復次已知身實相，今欲知心心數法實相，是故受喜，亦念息入出受樂；亦念息入出是喜，增長名為樂。復次初心中生悅是名喜，後遍身喜是名樂。復次初禪、二禪中樂痛名喜，三禪中樂痛名受樂。受諸心行，亦念息入出。諸心生滅法、心染法心不染法、心散法心攝法、心正法心邪法，如是等諸心相名為心行。心作喜時亦念息入出，先受喜，自生不？故作念心故作喜。<p>問曰：「何以故故作喜？」<p>答曰：「欲治二種心：或散心、或攝心。如是作心得出煩惱，是故念法心作喜。」<p>復次，若心不悅勸勉令喜，心作攝時亦念息入出，設心不定強伏令定。如經中說：「心定是道，心散非道。」心作解脫時亦念息入出，若意不解強伏令解。譬如羊入蒼耳，蒼耳著身，人為漸漸出之。心作解脫諸煩惱結，亦復如是！是名心念止作解脫。<p>觀無常亦念息入出，觀諸法無常、生滅、空、無吾我，生時諸法空生，滅時諸法空滅，是中無男、無女、無人、無作、無受，是名隨無常觀。<p>觀有為法出散亦念息入出無常，是名出散。諸有為法現世中出，從過去因緣和合故集，因緣壞故散，如是隨觀，是名出散觀。<p>觀離欲結亦念息入出，心離諸結，是法第一，是名隨離欲觀。<p>觀盡亦念息入出，諸結使苦在在處盡，是處安隱，是名隨盡觀。<p>觀棄捨亦念息入出，諸染愛煩惱身心五陰諸有為法棄捨，是第一安隱。如是觀是名隨法意止觀，是名十六分。第五治等分法門<p>第五法門治等分行，及重罪人求索佛，如是人等當教一心念佛三昧。念佛三昧有三種人：或初習行、或已習行、或久習行。<p>若初習行人，將至佛像所，或教令自往諦觀佛像相好，相相明了，一心取持。還至靜處，心眼觀佛像，令意不轉，繫念在像，不令他念；他念攝之，令常在像。若心不住，師當教言：「汝當責心：『由汝受罪，不可稱計，無際生死，種種苦惱，無不更受。若在地獄，吞飲洋銅，食燒鐵丸；若在畜生，食糞噉草；若在餓鬼，受飢餓苦；若在人中，貧窮困厄；若在天上，失欲憂惱。常隨汝故，令我受此種種身惱心惱、無量苦惱。今當制汝，汝當隨我。我今繫汝一處，我終不復為汝所困更受苦毒也。汝常困我，我今要當以事困汝。』」如是不已，心不散亂，是時便得心眼見佛像相光明，如眼所見無有異也。如是心住，是名初習行者思惟。<p>是時當更念言：「是誰像相？則是過去釋迦牟尼佛像相。如我今見佛形像，像亦不來我亦不往。」如是心想見過去佛，初降神時震動天地。有三十二相大人相：一者、足下安平立。二者、足下千輻輪。三者、指長好。四者、足跟廣。五者、手足指合縵網。六者、足趺高平好。七者、伊尼延鹿❥。八者、平住手過膝。九者、陰馬藏相。十者、尼俱盧陀身。十一者、一一孔一一毛生。十二者、毛生上向而右旋。十三者、身色勝上金。十四者、身光面一丈。十五者、皮薄好。十六者、七處滿。十七者、兩腋下平好。十八者、上身如師子。十九者、身大好端直。二十者、肩圓好。二十一者、四十齒。二十二者、齒白齊密等而根深。二十三者、四牙白而大。二十四者、頰方如師子。二十五者、味中得上味。二十六者、舌大廣長而薄。二十七者、梵音深遠。二十八者、迦蘭頻伽聲。二十九者、眼紺青色。三十者、眼❥如牛王。三十一者、頂髮肉骨成。三十二者、眉間白毛長好右旋。<p>復次八十種小相：一者、無見頂。二者、鼻直高好孔不現。三者、眉如初生月紺琉璃色。四者、耳好。五者、身如那羅延。六者、骨際如鉤鎖。七者、身一時迴如象王。八者、行時足去地四寸而印文現。九者、爪如赤銅色薄而潤澤。十者、膝圓好。十一者、身淨潔。十二者、身柔軟。十三者、身不曲。十四者、指長圓纖。十五者、指紋如畫雜色莊嚴。十六者、脈深不現。十七者、踝深不現。十八者、身潤光澤。十九者、身自持不委陀。二十者、身滿足（三月受胎二月生）。二十一者、容儀備足。二十二者、住處安（如牛王立不動）。二十三者、威振一切。二十四者、一切樂觀。二十五者、面不長。二十六者、正容貌不撓色。二十七者、脣如頻婆果色。二十八者、面圓滿。二十九者、響聲深。三十者、臍圓深不出。三十一者、毛處處右旋。三十二、者手足滿。三十三者、手足如意（舊言內外握者是）。三十四者、手足文明直。三十五者、手文長。三十六者、手文不斷。三十七者、一切惡心眾生見者皆得和悅色。三十八者、面廣姝。三十九者、面如月。四十者、眾生見者不怖不懼。四十一者、毛孔出香風。四十二者、口出香氣眾生遇者樂法七日。四十三者、儀容如師子。四十四者、進止如象王。四十五者、行法如鵝王。四十六者、頭如磨陀羅果（此果不圓不長）。四十七者、聲分滿足（聲有六十種分，佛皆具足）。四十八者、牙利。四十九者、（無漢名故不得出也）。五十者、舌大而赤。五十一者、舌薄。五十二者、毛純紅色色淨潔。五十三者、廣長眼。五十四者、孔門滿（九孔門相具足滿）。五十五者、手足赤白如蓮華色。五十六者、腹不見不出。五十七者、不凸腹。五十八者、不動身。五十九者、身重。六十者、大身。六十一者、身長。六十二者、手足滿淨。六十三者、四邊遍大光，光明自照而行。六十四者、等視眾生。六十五者、不著教化不貪弟子。六十六者、隨眾聲滿不減不過。六十七者、隨眾音聲而為說法。六十八者、語言無礙。六十九者、次第相續說法。七十者、一切眾生目不能諦視相知盡。七十一者、視無厭足。七十二者、髮長好。七十三者、髮好。七十四者、髮不亂。七十五者、髮不破。七十六者、髮柔軟。七十七者、髮青毘琉璃色。七十八者、髮絞上。七十九者、髮不稀。八十者、胸有德字手足有吉字。<p>光明徹照無量世界，初生行七步，發口演要言，出家勤苦行，菩提樹下，降伏魔軍，後夜初明，成等正覺，光相分明，遠照十方，靡不周遍，諸天空中，弦歌供養，散華雨香，一切眾生，咸敬無量，獨步三界，還顧轉身，如象王迴，觀視道樹，初轉法輪，天人得悟，以道自證得至涅槃。<p>佛身如是，感發無量，專心念佛，不令外念；外念諸緣，攝之令還。如是不亂，是時便得見一佛、二佛乃至十方無量世界諸佛色身，以心想故皆得見之，既得見佛又聞說法言。或自請問，佛為說法解諸疑網。既得佛念，當復念佛功德法身，無量大慧，無崖底智，不可計德。多陀阿伽度（多陀秦言如。阿伽度言解，亦言實語，又言諸餘聖人安隱道來佛如是來；復次更不來後有中也）<#sp>阿犁（魯迷反）呵（阿犁秦言賊。呵言殺。佛以忍辱為鎧、精進為堅牢、禪定為弓、智慧為箭，殺憍慢等賊，故名殺賊）<#sp>三藐（無灼反）三佛陀（三藐秦言真實。三佛陀言一切覺。覺苦因習、涅槃因道，正解見四實不可轉，了盡無餘，故言真實覺一切）<#sp>鞞伽（除夜反）遮羅那（鞞伽秦言明。遮羅那言善行。明三明也，行清淨之行，以之獨成無師大覺，故言明善行也）三般那（秦言滿成）<#sp>宿伽陀（秦言善解，亦名善自得，又言善說無患）<#sp>路伽憊（皮拜反）（路伽秦言智。智者知世因知盡道，故名世智。世智知世也）<#sp>阿耨多羅（秦言無上。善法聖智示導一切，大德無量，梵魔眾聖莫有及者，何況能過佛尊德大？故言無上）<#sp>富樓沙曇藐（富樓沙秦言大丈夫。曇藐言可言、可化丈夫、調御師。佛以大慈大悲大智故，有時軟美語、有時苦切語，或以親教，以此調御令不失道，故名佛為可化丈夫、調御師法也）<#sp>舍（賒音）多（都餓反）提婆魔㝹舍喃（奴甘反）（秦言天人師。盡能解脫一切人煩惱，常住不退上法）<#sp>佛婆伽婆（過去未來現在，行不行知行盡不盡，一切諸法菩提樹下一切了了知，故名佛婆伽婆。言：有大名聲。復次婆名女根。婆名吐。永棄女根，故女根吐也）。<p>爾時，復念二佛神德，三四五佛乃至無量盡虛空界，皆悉如是。復還見一佛，能見一佛作十方佛，能見十方佛作一佛。能令一色作金、銀、水精、毘琉璃色，隨人意樂悉令見之。<p>爾時惟觀二事：虛空佛身及佛功德，更無異念，心得自在意不馳散，是時得成念佛三昧。<p>若心馳散念在五塵，若在六覺者，當自勗勉剋勵其心，強制伏之！如是思惟人身難得、佛法難遇，故曰：「眾明日為最、諸智佛為最。」所以者何？佛興大悲，常為一切故，頭目髓腦救濟眾生，何可放心不專念佛而孤負重恩？若佛不出世，則無人道、天道、涅槃之道；若人香華供養，以骨、肉、血、髓起塔供養，未若行人以法供養得至涅槃。雖然猶負佛恩，設當念佛空無所獲，猶應勤心專念不忘，以報佛恩，何況念佛得諸三昧智慧成佛，而不專念？<p>是故行者常當專心令意不散，既得見佛請質所疑，是名念佛三昧。除滅等分及餘重罪。
。
<juan>坐禪三昧經卷下<p>姚秦三藏鳩摩羅什譯<p>爾時，行者雖得一心，定力未成，猶為欲界煩惱所亂，當作方便，進學初禪，呵棄愛欲。云何呵棄？觀欲界過，欲為不淨，種種不善；當念初禪，安隱快樂。<p>觀欲云何知欲無常？功德怨家，如幻如化，空無所得，念之未得，癡心已亂，何況已得，婬欲纏覆？天上樂處，猶不常安，何況人中？人心著欲，無有厭足，如火得薪，如海吞流。如頂生王，雖雨七寶、王四天下、帝釋分座，猶不知足。如那睺沙（姓也），轉金輪王，為欲所逼，墮蟒蛇中。又如仙人，食果衣草，隱居深山，被髮求道，猶復不免，欲賊所壞。欲樂甚少，怨毒甚多。著欲之人，惡友相近，善人踈遠。欲為毒酒，愚惑醉死；欲為欺誑，走使愚人，疲苦萬端，不得自在。唯有離欲，身心安隱，快樂無極。欲無所得，如狗齩枯骨。求欲勤勞，極苦乃得，得之甚難，失之甚易。如假借須臾，勢不得久，如夢所見，恍惚即滅。欲之為患，求之既苦，得之亦苦，多得多苦。如火得薪，多益多熾，欲如搏肉，眾鳥競逐。以要言之！如蛾赴火，如魚吞鉤，如鹿逐聲，如渴飲鹹水。一切眾生，為欲致患，無苦不至。是故當知，欲為毒害，當求初禪，滅斷欲火。行者一心精懃信樂，令心增進，意不散亂，觀欲心厭，除結惱盡，得初禪定；離欲盛火得清涼定，如熱得蔭，如貧得富。是時便得，初禪喜覺，思惟禪中，種種功德，觀分別好醜，便得一心。<p>問曰：「修行禪人，得一心相，云何可知？」<p>答曰：「面色悅澤，徐行靖正，不失一心，目不著色，神德定力，不貪名利，擊破憍慢，其性柔軟，不懷毒害，無復慳嫉，直信心淨，論議不諍，身無欺誑，易可與語；柔軟慚愧，心常在法，懃修精進，持戒完具，誦經正憶，念隨法行，意常喜悅，瞋處不瞋；四供養中，不淨不受，淨施則受，知量止足；寤起輕利，能行二施，忍辱除邪，論議不自滿，言語尠少；謙恪恭敬上中下座，善師善知識常親近隨順；飲食知節，不著欲味，樂獨靜處，若苦若樂，心忍不動，無怨無競，不喜鬪訟。如是等種種相，得知一心相。」<p>此覺、觀二事，亂禪定心，如水澄靜，波蕩則濁，行者如是，內已一心，覺觀所惱，如極得息，如睡得安。是時次第無覺無觀，生清淨定，內淨喜樂，得入二禪。<p>心靜默然，本所不得，今得此喜。是時心觀，以喜為患，如上覺觀，行無喜法，乃離喜地，得賢聖所說樂，一心諦知念護得入三禪。<p>已棄喜故，諦知憶念樂護，聖人言樂護，餘人難捨，樂中第一，過此以往，無復樂也。是故一切聖人，於一切淨地中，說慈為第一樂。樂則是患。所以者何？第一禪中心不動轉，以無事故，有動則有轉，有轉則有苦，是故三禪以樂為患。復以善妙捨此苦樂，先棄憂喜除苦樂意，護念清淨得入第四禪。不苦不樂護清淨念一心，是故佛言：「護最清淨第一，名第四禪。」以第三禪樂動故，名之為苦，是故四禪除滅苦樂，名不動處。<p>漸觀空處，破內外色想，滅有對想，不念種種色想；觀無量空處，常觀色過；念空處定上妙功德。習念是法，逮得空處。<p>念無量識處，觀空處過，念無量識處功德。習念是法，逮得識處。<p>念無所有處，觀識處過，念無所有處功德。習念是法，便得無所有處。<p>念非有想非無想處，若一切想其患甚多，若病若瘡，若無想，是愚癡處。是故非有想非無想，是第一安隱善處。觀無所有處過，念非有想非無想功德，習念是法，便得非有想非無想處。<p>或有行者！先從初地乃至上地，復於上地習行慈心，先自得樂破瞋恚毒，次及十方無量眾生。是時便得慈心三昧。悲心憐愍眾生之苦，能破眾惱，廣及無量眾生。是時便得悲心三昧。能破不悅，令無量眾生皆得喜悅。是時便得喜心三昧。能破苦樂，直觀十方無量眾生，是時便得護心三昧。二禪亦復如是，三禪四禪除喜。<p>次學五通，身能飛行變化自在。行者一心欲定、精進定、一心定、慧定。一心觀身，常作輕想，欲成飛行，若大若小（以欲定過為大，以欲定減為小），此二俱患，精進翹懃，常能一心，思惟輕觀，如能浮人，心力強故，而不沈沒；亦如猿猴，從高上墮，心力強故，身無痛患。此亦如是，欲力、精進力、一心力、慧力，令其廣大，而身更小，便能運身。<p>復次觀身空界。常習此觀，欲力、精進力、一心力、慧力極為廣大，便能舉身。如大風力，致重達遠，此亦如是！初當自試，離地一尺二尺，漸至一丈，還來本處。如鳥子學飛，小兒學行，思惟自審，知心力大，必能至遠。學觀四大，除却地大但觀三大，心念不散，便得自在，身無罣礙，如鳥飛行。當復學習，遠作近想，是故近滅遠出。<p>復能變化諸物，如觀木地種，除却餘種，此木便變為地。所以者何？木有地種分故。水、火、風、空，金銀寶物，悉皆如是。何以故？木有諸種分故。是初神通根本。<p>四禪有十四變化心：初禪二果：一者、初禪。二者、欲界。二禪三果：一者、二禪。二者、初禪。三者、欲界。三禪四果：一者、三禪。二者、二禪。三者、初禪。四者、欲界。四禪五果：一者、四禪。二者、三禪。三者、二禪。四者、初禪。五者、欲界。餘通如《摩訶衍論》中說。<p>世尊弟子習學五法門志求涅槃，有二種人：或好定多，以快樂故。或好智多，畏苦患故。定多者，先學禪法，後學涅槃。智多者，直趣涅槃。直趣涅槃者，未斷煩惱亦未得禪，專心不散直求涅槃，越愛等諸煩惱，是名涅槃。<p>身實無常、苦、不淨、無我，以心顛倒故常、樂、我、淨。以是故事事愛著其身，是則底下眾生。行者欲破顛倒故，當習四念止觀：觀身種種，多諸苦患。從因緣生故無常，種種惱故苦，身有三十六物故不淨，以不得自在故無我。習如是觀，觀內身、觀外身、觀內外身，習如是觀，是謂身念止。<p>身實相如是！何故於此，而起顛倒愛著此身？諦思惟念，身邊樂痛，以愛樂痛故著此身，當觀樂痛實不可得。云何不得因衣食故致樂？樂過則苦生，非實樂故。如患瘡苦，以藥塗治，痛止為樂。以大苦故，謂小苦為樂，非實樂也。復次以故苦為苦，新苦為樂。如擔重易肩，而以新重為樂，非實常樂也。如火性熱，無暫冷時。若是實樂，不應有不樂。<p>或曰：「外事是樂，因緣不必是樂，或時樂因、或時苦因。若使心法與愛相應，爾時是樂；與恚相應，爾時是苦；與癡相應，不苦不樂。以此推之，可知有樂無樂。」<p>答曰：「無也。婬欲不應是樂。何以故？若婬欲在內，不應外求女色，外求女色當知婬苦。若婬是樂，不應時時棄，若棄不應是樂。於大苦中，以小苦為樂也。如人應死，全命受鞭，以是為樂。欲心熾盛，以欲為樂，老時厭欲，知欲非樂。若實樂相，不應生厭。如是種種，因緣欲樂相，實不可得，樂失則苦。佛言：『樂痛應觀苦，苦痛應觀樂，如箭在體，不苦不樂應觀生滅無常。』是謂痛念止。」<p>當知心受苦樂、受不苦不樂。云何心？是心無常，從因緣生故。生滅不住，相似生故，但顛倒故，謂是為一。本無今有，已有還無，是故無常。觀知心空。云何為空？從因緣生，有眼有色，可見憶念，欲見如是等，和合眼識生。如日愛珠，有日有珠，有乾草牛屎，眾緣和合，於是火生。一一推求，火不可得，緣合有火。眼識亦爾，不住眼中，亦非色中住，不兩中間住，無有住處，亦復不無。是故佛言：「如幻如化」。現在心觀過去心，或苦、或樂、或不苦不樂，心各各異各各滅，有欲心、無欲心亦如是，各各異各各滅，觀內心、觀外心、觀內外心亦如是。是名心念止。<p>復次觀心為屬誰？觀想、思惟、念欲等諸心相應法不相應法，諦觀其主，主不可得。何以故？從因緣生故無常，無常故苦，苦故不自在，不自在故無主，無主故空。前別觀身、痛、心法不可得，今更總觀四念止中主不可得，離此處求亦不可得。若常不可得，無常亦不可得；若常應當常苦常樂，亦不應忘；若常有神者，無殺惱罪，亦無涅槃；若身是神，無常身滅，神亦應滅，亦無後世，亦無罪福。如是遍觀無主，諸法皆空不自在，因緣合故生，因緣壞故滅，如是緣合法，是名法念止。<p>若行者得法念止，厭世間空老病死法，都無少許常樂我淨，我於此空法復何所求？應當入涅槃最善法中住。建精進力，得深舍摩陀故（深舍摩陀者，住心一處名也，此土無是名）。是時得深舍摩陀，住第四法念止中，觀諸法相，皆苦無樂，無樂是實，餘者妄語。苦因愛等諸煩惱及業，是非天、非時、非塵等種種妄語中生，是煩惱及業出生，此苦是苦。<p>入涅槃時一切滅盡，非色、無色界及世界始世界始，（外道謂一切有法之初，色為世界始，外道謂涅槃也。以此有始，能化作萬物，即名造化也）等種種妄語，能滅此苦。正見等八直是涅槃道，非餘外道苦行，種種空持戒、空禪定、空智慧。何以故？佛法中戒、定、慧三法合行能入涅槃，譬如人立平地，持好弓箭，能射殺怨賊，三法合行亦如是！戒為平地，禪定為快弓，智慧為利箭，三事備足，能殺煩惱賊，以是故外道輩不得涅槃。<p>行者是時作四法緣，觀緣如射博。觀苦四種：因緣生故無常，身心惱故苦，無一可得故空，無作無受故無我。觀習四種：煩惱有漏業和合故集，相似果生故因，是中得一切行故生，非相似果相續故緣。觀盡四種：一切煩惱覆故閉，除煩惱火故滅，一切法中第一故妙，世間過去故出。觀道四種：能到涅槃故道，不顛倒故正，一切聖人去處故跡，得脫世愁惱故離。如是觀者得無漏相似法，名為煖法。云何名煖？常懃精進故名煖法。諸煩惱薪，無漏智火燒，火欲出初相，名為煖法，譬如鑽火，初鑽煙出，是名煖，是為涅槃道初相。<p>佛弟子中有二種人：一者、多好一心求禪定，是人有漏道。二者、多除愛著好實智慧，是人直趣涅槃入煖法中。有煖相者深得一心，實法鏡到無漏界邊（鏡中像似面，界邊非中故以為喻）。行者是時大得安隱，自念：「我定當得涅槃，見此道故。」如人穿井得至濕泥，知當得水不久；如人擊賊賊已退散，自知得勝意中安隱；如人怖死，人欲知活不？當先試之以杖打身，若隱胗脈起者，知是有煖，必可得活；亦如聽法人思惟喜悅心著，是時心熱，行者如是有煖法，故名為有煖，亦名能得涅槃分善根。是善根法有十六行四諦，緣六地中一智慧一切無漏法基，野人能行安隱（於無漏踈，故名為野人，案梵本爾，先言凡夫人，非），是名有煖法。<p>增進轉上，更名頂法，如乳變為酪。是人觀法實相，我當得苦脫，心愛是法是為真法，能除種種苦患及老病死。是時，思惟此法誰說？是佛世尊！從是得佛寶中信心清淨大歡喜悅。若無此法，一切煩惱誰當能遮？我當云何得實智慧少許明？從是得法寶中信心清淨大歡喜悅。若我不得佛弟子輩好伴，云何當得實智慧少許明？從是得僧寶中信心清淨大歡喜悅。是三寶中得一心清淨合實智慧，是頂善根，亦名頂法，亦名能得涅槃分善根。如《波羅延經》中說：「佛寶法僧寶，誰有少信淨；是名頂善根，汝曹一心持。」<p>云何為少信？於佛、菩薩、辟支佛、阿羅漢邊為少，於野人邊為多；復次，此可破可失，是故名少。如《法句》說：「芭蕉生實死，竹生實亦然！騾有子則死，小人得養死。破失非利故，小人得名譽；白淨分失盡，乃至頂法墮。」<p>復次，未斷諸結使，未得無漏無量慧心，以是故名少。<p>復次。懃精進一心入涅槃道中，更了了觀五陰、四諦十六行。是時，心不縮不悔不退，愛樂入忍，是名忍善根。忍何等？隨四諦觀行，是名為忍。是善根三種：上、中、下三時。<p>云何名忍？觀五陰無常、苦、空、無我，心忍不退，是名忍。<p>復次，觀諸世間盡苦空無有樂，是苦因習愛等諸煩惱，是習智緣盡，是名上法，更無有上。八直道能令行人得至涅槃，更無有上。如是信心不悔不疑，忍是名忍。是中更有忍，種種結使、種種煩惱疑悔，來入心中不能令破，譬如石山種種風水不能漂動，是故名忍，是事得名真好野人。如佛說《法句》中：「世界正見上，誰有得多者？乃至千萬歲，終不墮惡道。」<p>是世間正見，是名為忍善根。<p>是人多增進，一心極厭世界行，欲了了四諦相，作證趣涅槃，如是一心中，是名世間第一法。一時住四行：無常、苦、空、無我，觀一諦，苦法忍共緣故。何以故？觀欲界五受陰，無常、苦、空、無我，是中心忍入慧，亦是相應心心數法，是名苦法忍。身業、口業及心不相應諸行，現在未來世一切無漏法初門，是名苦法忍（法無漏法忍信受也）。<p>次第生苦法智。苦法忍斷結使，苦法智作證。譬如一人刈，一人束，亦如利刀斫竹得風即偃，忍智功夫故，是事得辦。欲界繫見苦，斷十結得得，爾時異等智得，無漏智未得，無漏慧得。是時成就一智（等智未來成就），第二心中成就法智、苦智等智，過第三心、第四心成就四智：苦智、法智、比智、等智。習、盡、道法智中，一一智增，離欲人知他心智成就增；苦比忍、苦比智斷十八結，是四心苦諦能得。習法忍、習法智斷欲界繫七結；習比忍、習比智斷色、無色界繫十三結。盡法忍、盡法智斷欲界繫七結；盡比忍、盡比智斷色、無色界繫十二結。道法忍、道法智斷欲界繫八結；道比忍、道比智斷色、無色界繫十四結。道比智是名須陀般那（下子上子），實知諸法相。<p>是十六心能，十五心中利根名隨法行，鈍根名隨信行。是二人未離欲，名初果向。先未斷結，得十六心，名須陀般那。若先斷六品結，得十六心，名息忌陀伽迷（秦言一來）。若先斷九品結，得十六心，名阿那迦迷（秦言不來）。先未離欲，斷八十八結故，名須陀般那；復次無漏果善根得得，故名須陀般那。利根名見得，鈍根名信愛。思惟結未斷，餘殘七世生，若思惟結三種斷，名家家三世生。聖道八分、三十七品名流，流向涅槃，隨是流行，故名須陀般那，是為佛初功德子。惡道得脫，三結斷，三毒薄，名息忌陀伽迷。復次欲界結九種（上上、上中、上下、中上、中中、中下、下上、下中、下下），見諦斷、思惟斷。<p>若凡夫人，先以有漏道，斷欲界繫六種結，入見諦道十六心中，得名息忌陀伽迷。若八種斷，入見諦道第十六心中，一種名息忌陀伽迷果向呵那伽迷。<p>若佛弟子得須陀般那，單斷三結，欲得息忌陀伽迷，是思惟斷欲界繫九種結、六種斷，是名息忌陀伽迷八種斷；是名一種息忌陀伽迷果向阿那伽迷。<p>若凡夫人先斷欲界繫九種結，入見諦道第十六心中，名阿那伽迷；若得息忌陀伽迷進，斷三種思惟結，第九解脫道，名阿那伽迷。<p>阿那伽迷有九種：今世必入涅槃阿那伽迷，中陰入涅槃阿那伽迷，生已入涅槃阿那伽迷，懃求入涅槃阿那伽迷，不懃求入涅槃阿那伽迷，上行入涅槃阿那伽迷，至阿迦尼吒入涅槃阿那伽迷，到無色定入涅槃阿那伽迷，身證阿那伽迷行向阿羅漢阿那伽迷。色、無色界九種結，以第九無礙道金剛三昧破一切結，第九解脫道盡智修一切善根，是名阿羅漢果。<p>是阿羅漢有九種：退法、不退法、死法、守法、住法、必知法、不壞法、慧脫、共脫。濡智濡進行五種法退，是名退法。利智利進行五種法不退，是名不退法。濡智濡進利，厭思惟自殺身，是名死法。濡智大進自護身，是名守法。中智中進、不增不減處中而住，是名住法。少利智懃精進，能得不壞心解脫，是名必知法。利智大進，初得不壞心解脫，是名不壞法。不能入諸禪，未到地中諸漏盡，是名慧解脫。得諸禪亦得滅禪諸漏盡，是名共解脫。<p>有阿羅漢，一切有為法常厭滿足，更不求功德，待時入涅槃。有阿羅漢，求四禪、四無色定、四等心、八解脫、八勝處、十一切、入九次第、六神通，願智阿蘭若那三昧（秦言無諍。阿蘭若言無事，或言空寂。舊言須菩提常行空寂，行非也，自是無諍行耳！無諍者將護眾生，不令起諍，於我耳起諍，如舍利弗、目連夜入陶屋中宿，致拘迦離起諍者是也），超越三昧熏禪三解脫門及放捨（放捨者，三脫門，空、無願、無相。空無願無相，即十二門念，反著者也），更作利智懃精進，入如是諸禪功德，是名得不退法、不壞法。<p>若佛不出世，無佛法無弟子時，是時離欲人辟支佛出。辟支佛有三種：上、中、下。下者本得須陀般那、若息忌陀伽迷。是須陀般那於第七世生人中，是時無佛法，不得作弟子；復不應八世生，是時作辟支佛。若息忌陀伽迷二世生，是時無佛法，不得作弟子；復不應三世生，是時作辟支佛。有人願作辟支佛，種辟支佛善根，時無佛法，善根熟，爾時厭世出家得道，名辟支佛，是名中辟支佛。有人求佛道，智力進力少，以因緣退（如舍利弗是也），是時佛不出世，無佛法亦無弟子，而善根行熟，作辟支佛，有相好若少若多，厭世出家得道，是名上辟支佛。<p>於諸法中智慧淺入，名阿羅漢；中入名辟支佛；深入名佛。如遙見樹，不能分別枝；小近能分別枝，不能分別華、葉；到樹下盡能分別知樹枝、葉、華、實。聲聞能知一切諸行無常，一切諸法無主，唯涅槃善安隱。聲聞能如是觀，不能分別深入深知；辟支佛少能分別，亦不能深入深知；佛知諸法分別究暢，深入深知也。<p>如波羅奈國王，夏暑熱時處高樓上坐七寶床，令青衣磨牛頭栴檀香塗身，青衣臂多著釧，摩王身時釧聲滿耳，王甚患之！教次第令脫，釧少聲微，唯獨一釧寂然無聲。王時悟曰：「國家、臣民、宮人、婇女，多事多惱亦復如是！」即時離欲獨處思惟，得辟支佛。鬚髮自落、著自然衣，從樓閣去，以己神足力出家入山。如是因緣，中品辟支佛也。<p>若行者求佛道入禪，先當繫心專念十方三世諸佛生身，莫念地水火風、山樹草木、天地之中有形之類，及諸餘法一切莫念。但念諸佛生身處在虛空，譬如大海清水中央金山王須彌；如夜闇中然大火；如大施祠中七寶幢。佛身如是，有三十二相、八十種好，常出無量清淨光明，於虛空相青色中，常念佛身相如是，行者便得十方三世諸佛悉在心目前一切悉見三昧。若心餘處緣，還攝令住念在佛身，是時便見東方三百千萬千萬億種無量諸佛。如是南方、西方、北方、四維、上下，隨所念方，見一切佛。如人夜觀星宿，百千無量種星宿悉見。<p>菩薩得是三昧，除無量劫厚罪令薄、薄者令滅。得是三昧已，當念佛種種無量功德，一切智、一切解、一切見、一切德，得大慈大悲自在，自初出無明㲉，四無畏、五眼、十力、十八不共法，能除無量苦，救老死畏，與常樂涅槃。佛有如是等種種無量功德，作是念已自發願言：「我何時當得佛身、佛功德，巍巍如是？」復作大誓：「過去一切福、現在一切福，盡持求佛道，不用餘報。」復作是念：「一切眾生甚可憐愍，諸佛身功德巍巍如是，眾生云何更求餘業而不求佛？」譬如貴家盲子墮大深坑，飢窮困苦食糞食泥。父甚愍之，為求方便，拯之於深坑，食之以上饌。行者念言：「佛二種身功德甘露如是，而諸眾生墮生死深坑，食諸不淨。以大悲心，我當拯濟一切眾生，令得佛道度生死岸，以佛種種功德法味悉令飽滿，一切佛法願悉得之。聞誦持問、觀行得果，為作階梯，立大要誓被三願鎧，外破魔眾內擊結賊，直入不迴。如是三願比無量諸願，願皆住之，為度眾生得佛道故。」如是念、如是願，是為菩薩念佛三昧。<p>行菩薩道者，於三毒中若婬欲偏多，先自觀身：骨肉皮膚、筋脈流血，肝肺腸胃、屎尿涕唾，三十六物、九想不淨，專心內觀不令外念；外念諸緣，攝之令還。如人執燭入雜穀倉，種種分別豆、麥、黍、粟無不識知。復次觀身六分：堅為地分、濕為水分、熱為火分、動為風分、孔為空分、知為識分。亦如屠牛，分為六分，身首四支，各自異處。身有九孔，常流不淨，革囊盛屎，常作是觀，不令外念；外念諸緣，攝之令還。若得一心，意生厭患，求離此身，欲令速滅，早入涅槃。是時當發大慈大悲，以大功德，拔濟眾生，興前三願：「以諸眾生，不知不淨，起諸罪垢，我當拔置於甘露地。復次，欲界眾生樂著不淨如狗食糞，我當度脫至清淨道。復次，我當學求諸法實相，不有常不無常、非淨非不淨，我當云何著此不淨？觀不淨智從因緣生，如我法者當求實相，云何厭患身中不淨而取涅槃？當如大象度駛流水窮盡源底，得實法相滅入涅槃，豈可如獼猴諸兔畏怖駛流趣自度身？我今當學如菩薩法，行不淨觀除却婬欲，廣化眾生令離欲患，不為不淨觀所厭沒。」<p>復次，既觀不淨則厭生死，當觀淨門繫心三處：鼻端、眉間、額上。當於是中，開一寸皮，淨除血肉，繫心白骨，不令外念；外念諸緣，攝之令還，著三緣中，恒與心鬪。如二人相撲，行者若勝，心則不如，制之令住，是名一心。<p>若以厭患，起大悲心，愍念眾生，為此空骨，遠離涅槃，入三惡道，我當懃力，作諸功德，教化眾生，令解身相空，骨以皮覆，實聚不淨，為眾生故，徐當分別此諸法相。有少淨想，心生愛著；不淨想多，心生厭患；有出法相，故生實法。諸法實相中，無淨無不淨，亦無閉亦無出，觀諸法等，不可壞不可動，是名諸法實相（出過羅漢法也）。<p>行菩薩道者，若瞋恚偏多，當行慈心，念東方眾生，慈心清淨，無怨無恚，廣大無量，見諸眾生，悉在目前。南西北方、四維上下，亦復如是。制心行慈，不令外念；外念異緣，攝之令還。持心目觀，一切眾生，悉見了了，皆在目前。若得一心，當發願言：「我以涅槃，實清淨法，度脫眾生，使得實樂。」行慈三昧，心如此者，是菩薩道。住慈三昧，以觀諸法，實相清淨，不壞不動，願令眾生，得此法利。以此三昧，慈念東方一切眾生，使得佛樂，十方亦爾！心不轉亂，是謂菩薩慈三昧門。<p>問曰：「何不一時總念十方眾生？」<p>答曰：「先念一方，一心易得，然後次第，周遍諸方。」<p>問曰：「人有怨家，恒欲相害，云何行慈，欲令彼樂？」<p>答曰：「慈是心法，出生於心，先從所親；所親轉增，乃及怨家，如火燒薪，盛能然濕。」<p>問曰：「或時眾生，遭種種苦，或在人中、或地獄中，菩薩雖慈，彼那得樂？」<p>答曰：「先從樂人，取其樂相，令彼苦人，得如彼樂。如敗軍將，怖懼失膽，視彼敵人，皆謂勇士。」<p>問曰：「行慈三昧有何善利？」<p>答曰：「行者自念：『出家離俗，應行慈心。』又思惟言：『食人信施，宜行利益。』如佛所言：『須臾行慈，是隨佛教，則為入道，不空受施。』復次身著染服，心應不染，慈三昧力，能令不染；復次我心行慈，於破法世我有法人，非法眾中我有法人，如法無惱，慈定力故。菩薩行道，趣甘露門，種種熱惱，慈涼冷樂。如佛所言：『人熱極時，入清涼池樂。』復次被大慈鎧、遮煩惱箭，慈為法藥、消怨結毒，煩惱燒心、慈能除滅；慈為法梯，登解脫臺；慈為法船，渡生死海，貧善法財，慈為上寶；行趣涅槃，慈為道糧；慈為駿足，度入涅槃；慈為猛將，越三惡道。能行慈者，消伏眾惡，諸天善神，常隨擁護。」<p>問曰：「若當行人得慈三昧，云何不失而復增益？」<p>答曰：「學戒清淨，善信倚樂，學諸禪定，一心智慧，樂處閑靜，常不放逸，少欲知足，行順慈教，節身少食，減損睡眠，初夜後夜，思惟不廢，省煩言語，默然守靜，坐臥行住，知時消息，不令失度，致疲苦極，調和寒溫，不令惱亂，是謂益慈。<p>「復次，以佛道樂涅槃之樂與一切人，是名大慈。行者思惟：『現在未來，大人行慈，利益一切，我亦被蒙，是我良祐，我當行慈，畢報施恩。』復更念言：『大德慈心，愍念一切，以此為樂，我亦當爾，念彼眾生，令得佛樂、涅槃之樂，是為報恩。』<p>「復次慈力，能令一切，心得快樂，身離熱惱，得清涼樂；持行慈福，念安一切，以報其恩。復次慈有善利，斷瞋恚法，開名稱門，施主良田，生梵天因，住離欲處，除却怨對，及鬪諍根。諸佛稱揚，智人愛敬，能持淨戒，生智慧明，能聞法利，功德醍醐，決定好人，出家猛力，消滅諸惡。罵辱不善，慈報能伏，結集悅樂，生精進法，富貴根因，辦智慧府，誠信庫藏，諸善法門，致稱譽法，敬畏根本，佛正真道。<p>「若人持惡向，還自受其殃。五種惡語：非時語、非實語、非利語、非慈語、非軟語。是五惡語不能傾動，一切毒害亦不能傷，譬如小火不能熱大海（此下應出優填王持五百發箭）。如《毘羅經》中優填王阿婆陀那說，有二夫人：一名無比，二名舍迷婆帝。無比誹謗舍迷婆帝。舍迷婆帝有五百直人，王以五百箭欲一一射殺之。舍迷婆帝語諸直人，在我後立。是時舍迷婆帝入慈三昧，王挽弓射之，箭墮足下。第二箭還向王脚下。王大驚怖，復欲放箭。舍迷婆帝語王言：『止止。夫婦之義是故相語，若放此箭當直破汝心。』王時恐畏，投弓捨射，問言：『汝有何術？』答言：『我無異術。我是佛弟子，入慈三昧故也！』<p>「是慈三昧略說有三種緣：生緣、法緣、無緣。諸未得道，是名生緣。阿羅漢辟支佛，是名法緣。諸佛世尊，是名無緣，是故略說慈三昧門。」<p>行菩薩道者，於三毒中若愚癡偏多，當觀十二分，破二種癡：內破身癡，外破眾生癡。思惟念言：「我及眾生俱在厄難，常生、常老、常病、常死、常滅、常出，眾生可憐，不知出道，從何得脫？」一心思惟，生老病死從因緣生。當復思惟何因緣生？一心思惟，生因緣有、有因緣取、取因緣愛、愛因緣受、受因緣觸、觸因緣六入、六入因緣名色、名色因緣識、識因緣行、行因緣無明。如是復思惟，當何因緣滅生老死？一心思惟，生滅故老死滅、有滅故生滅、取滅故有滅、愛滅故取滅、受滅故愛滅、觸滅故受滅、六入滅故觸滅、名色滅故六入滅、識滅故名色滅、行滅故識滅、癡滅故行滅。<p>此中十二分，云何無明分？不知前、不知後、不知前後，不知內、不知外、不知內外，不知佛、不知法、不知僧，不知苦、不知習、不知盡、不知道，不知業、不知果、不知業果，不知因、不知緣、不知因緣，不知罪、不知福、不知罪福，不知善、不知不善、不知善不善，不知有罪法、不知無罪法，不知應近法、不知應遠法，不知有漏法、不知無漏法，不知世間法、不知出世間法，不知過去法、不知未來法、不知現在法，不知黑法、不知白法，不知分別因緣法，不知六觸法，不知實證法。如是種種不知不慧不見，闇黑無明，是名無明。<p>無明緣行。云何名行？行有三種：身行、口行、意行。云何身行？入息出息是身行法。所以者何？是法屬身，故名身行。<p>云何口行？有覺有觀，是作覺觀已，然後口語，若無覺觀則無言說，是謂口行。云何意行？（痛名世界人所著三種痛，痛應為受，受則隨界受苦樂，上界所無，故宜言受想出家所患也）。痛想是意法，繫屬意故，是名意行。復次欲界繫行、色界繫行、無色界繫行。復次善行、不善行、不動行。云何善行？欲界一切善行，亦色界三地。云何不善行？諸不善法。云何不動行？第四禪有漏善行及無色定善有漏行。是名行。<p>行因緣識。云何名識？六種識界：眼識乃至意識，是名六識。<p>識因緣名色，云何為名？無色四分：痛、想、行、識，是謂名。云何為色？一切色四大及造色，是謂色。云何四大？地、水、火、風。云何地？堅重相者地，濡濕相者水，熱相者火，輕動相者風。餘色可見，有對無對是名造色。名色和合，是謂名色。<p>名色因緣六入。云何六入？內六入：眼內入乃至意內入，是名六入。<p>六入因緣觸。云何觸？六種觸界：眼觸乃至意觸。云何眼觸？眼緣色生眼識，三法和合，是名眼觸，乃至意觸亦如是！<p>觸因緣受。云何受？三種受：樂受、苦受、不苦不樂受。云何樂受？愛使。云何苦受？恚使。云何不苦不樂受？癡使。復次樂受生樂，住樂滅苦；苦受生苦，住苦滅樂；不苦不樂受，不知苦不知樂。<p>受因緣愛。云何愛？眼觸色生愛，乃至意觸法生愛。<p>愛因緣取。云何取？欲取、見取、戒取、我語取。<p>取因緣有。云何有？三種有：欲有、色有、無色有。下從阿鼻大泥梨。上至他化自在天，是名欲有，及其能生業。云何色有？從下梵世上至阿迦尼吒天，是名色有。云何無色有？從虛空乃至非有想非無想處，是名無色有。<p>有因緣生。云何生？種種眾生處處生出，有受陰得持得入得命，是名生。<p>生因緣老死。云何老？齒落、髮白、多皺、根熟、根破、氣噎，身僂拄杖行步，陰身朽故，是名老。<p>云何死？一切眾生處處退、落、墮、滅、斷、死，失壽命盡，是名死。先老後死，故名老死。<p>是中十二因緣，一切世間非無因緣邊、非天邊、非人邊，非種種等邪緣邊出。菩薩觀十二因緣，繫心不動不令外念；外念諸緣攝之令還。觀十二分生三世中：前生、今生、後生。菩薩若得心住，當觀十二分空無有主。癡不知我作行，行不知我從癡有，但無明緣故行生。如草木種從子芽出，子亦不知我生芽，芽亦不知從子出，乃至老死亦復如是！是十二分中，一一觀知無主無我，如外草木無主，但從倒見計有吾我。<p>問曰：「若無吾我、無主、無作，云何去來言說死此生彼？」<p>答曰：「雖無吾我，六情作因、六塵作緣、中生六識，三事和合故觸法生，念知諸業，由是去來，言說從是有生死。譬如日愛珠，因日、乾牛屎，和合方便故火出。五陰亦爾，因此五陰生，後世五陰出，非此五陰至後世，亦不離此五陰得後世五陰，五陰但從因緣出。譬如穀子中芽出，是子非芽亦非餘芽邊生，非異非一，得後世身亦爾！譬如樹未有莖節、枝葉、華實，得時節因緣華葉具足，善惡行報亦復如是！種子壞故非常、非一；芽、莖、葉等生故不斷不異；死生相續亦復如是！」<p>行者謂法無常、苦、空、無我，自生自滅。知因愛等有，知因滅是盡，知盡是道。以四種智知十二分，是正見道。眾生為縛著所誑，如人有無價寶珠，不別其真，為他欺誑。是時菩薩發大悲心，我當作佛，以正真法化彼眾生，令見正道。<p>問曰：「如《摩訶衍般若波羅蜜》中言：『諸法不生不滅，空無所有，一相無相，是名正見。』云何言無常等觀名為正見？」<p>答曰：「若《摩訶衍》中說『諸法空無相』，云何言無常、苦、空等不實？若言不生不滅空是實相者，不應言無相。汝言前後不相應。復次佛說四顛倒，無常中常顛倒亦有道理，一切有為無常。何以故？因緣生故。無常因、無常緣，所生果云何常？先無而今有，已有便無。一切眾生皆見無常，內有老、病、死，外見萬物凋落，云何言無常不實？」<p>問曰：「我不言有常為實、無常為不實，我言有常、無常俱是不實。何以故？佛言：『空中有常、無常，二事不可得，若著此二事，是俱顛倒。』」<p>答曰：「汝言不與法相應。何以故？言無法，云何復言二俱顛倒？一切空無所有，是為實不顛倒。若我破有常著無常，我法應破而不實，我有常顛倒，破故觀無常。何以故？無常力能破有常，如毒能破餘毒，如藥除病，藥亦俱去，當知藥妙能除病故。若藥不去，後藥為病，此亦如是！若無常法著，應當破，不實故。我不受無常法，云何破？佛言：『苦是四真諦中言實苦，誰能使樂？苦因是實因，誰能令非因？苦盡是實盡，誰能令不盡？盡道是實道，誰能令非道？如日或可令冷，月或可令熱，風可令不動，是四真諦終不可動轉。』汝於《摩訶衍》中不能了，但著言聲。《摩訶衍》中諸法實相，實相不可破、無有作者。若可破可作，此非摩訶衍。如月初生，一日二日其生時甚微細，有明眼人能見，指示不見者。此不見人但視其指，而迷於月。明者語言：『癡人！何以但視我指？指為月緣，指非彼月。』汝亦如是！言音非實相，但假言表實理。汝更著言聲，闇於實相。」<p>行若得如是正知見，觀十二分，和合為因果二分：果時十二分為苦諦，因時十二分為習諦，因滅是盡諦，見因果盡是道諦。四種觀果：無常、苦、空、無我。四種觀因：集、因、緣、生。<p>問曰：「果有四種但名苦諦，餘者無諦名也？」<p>答曰：「若言無常諦復疑，苦諦亦疑，無我諦亦疑，一種難處。復次，若言無常諦無咎，空非我諦亦無咎。若無常苦空無我諦，於說為重故，是故於四說一。」<p>問曰：「苦有何異相，於三中獨得名？」<p>答曰：「苦是一切眾生所厭患，眾生所怖畏，無常不爾！或有人為苦所逼，思得無常，無有欲得苦者。」<p>問曰：「有人欲得捉刀自殺，針炙苦藥入賊，如是種種非求苦也？」<p>答曰：「非為欲得苦，欲存大樂，畏苦故取死。苦為第一患，樂為第一利，以是故離實苦得快樂，是故佛以果分，獨名苦諦，非無常、空、無我諦。」<p>是於四諦中了了實智慧不疑不悔，是名正見。思惟是事種種增益故，是名正覺。除邪命攝四種邪語，離餘四種邪語，攝四種正語，除邪命攝身三種業，除餘三種邪業，名正業。離餘種種邪命，是名正命。如是觀時精進，是正方便。是事念不散，是名正念。是事思惟不動，是名正定。正覺如王，七事隨從，是名道諦。<p>是事一心實信不動，是名信根。一心精懃求道，是名精進根。一心念不忘失，是名念根。心住一處亦不馳散，是名定根。思惟分別無常等覺，是名慧根。是名增長得力，是名五力。<p>問曰：「八正道中皆說慧念定等，根力中何以重說？」<p>答曰：「隨入行時初得小利，是時名為根。是五事增長得力，是時得名為力。」<p>初入無漏見諦道中，是功德名八正道。入思惟道時，名七覺意。初入道中觀念身痛心法常一心念，是名四念止。如是得善法味四種精懃，是名四正懃。如是欲精進定慧初門，懃精進求如意自在，是名四神足。雖名四念止、四正懃、四神足、五根等，皆攝隨行時初後少多行地緣，各各得名。譬如四大，各各有四大，但多得名。若地種多，水火風少處，名為地大。水火風亦如是！如是三十七品中各各有諸品，如四念止中有四正懃、四神足、五根、五力、七覺、八道等。<p>如是觀十二分、四諦行、四念止、四正懃、四神足、五根、五力、七覺意、八正道，其心安樂。復以此法度脫眾生，一心誓願精進求佛。是時心中思惟觀念：「我了了觀知此道，不應取證。」有二事力故未入涅槃：一者、大悲不捨眾生，二者、深知諸法實相。諸心心數法從因緣生，我今云何隨此不實？當自思惟，欲入深觀十二因緣，知因緣是何法。復更思惟，是四種緣：因緣、次第緣、緣緣、增上緣。五因為因緣，除過去現在阿羅漢最後心，餘過去現在心心數法，是次第緣。緣緣、增上緣，緣一切法。復自思惟言：「若法先因緣中有，則不應言是法因緣生；若無，亦不應言因緣中生；生有半無亦不應因緣生；云何有因緣？若法未生，若過去心心數法失，云何能作次第緣？若佛法中妙法無緣涅槃，云何為緣緣？若諸法實無性，有法不可得；若因緣果生，因此有彼，是說則不然；若因緣中各各別、若和合一處，是果不可得，云何因緣邊出果？因緣中無果故。若因緣中先無果而出者，何以不非因緣邊出果？二俱無故。果屬因緣，因緣邊出，是因緣不自在屬餘因緣，是果屬餘因緣。云何不自在？因緣能生果，是故果不從因緣有，亦不從非因緣有，則為非果。果無故，緣與非緣亦無也！」<p>問曰：「佛言十二因緣，無明緣諸行，汝云何言無因果？」<p>答曰：「先以被答，不應更難，若難者更當答。佛言眼因色緣癡邊生邪憶念，癡是無明，是中無明，何所依住？若依眼邪？若色中、若識邪？不應依眼住。若依眼住，不應待色，常應癡。若依色住，不應待眼。是則外癡，何豫我事？若依識住，識無色、無對、無觸、無分、無處。無明亦爾，云何可住？是故無明非內、非外、非兩中間，不從前世來，亦不住後世，非東西南北、四維上下來，無有實法，無明性爾。了無明性，則變為明，一一推之，癡不可得。云何無明緣行？如虛空不生不滅、不有不盡，本性清淨。無明亦如是，不生不滅、不有不盡，本性清淨，乃至生緣老死亦爾。」<p>菩薩如是觀十二因緣，知眾生虛誑繫在苦患，易度耳。諸法若有實相難可得度，思惟如是則破愚癡。<p>若菩薩心多思覺，常念阿那波那，入時出時數一乃至十，一一心不令馳散。菩薩從此門得一心，除五蓋欲行。<p>菩薩見道應行三種忍法：生忍、柔順法忍、無生忍。云何生忍？一切眾生或罵或打或殺，種種惡事，心不動轉、不瞋、不恚，不唯忍之而更慈悲，此諸眾生求諸好事願一切得，心不捨放。是時漸得解諸法實相，如氣熏著。譬如慈母愛其赤子乳哺養育，種種不淨不以為惡，倍加憐念欲令得樂。行者如是，一切眾生作種種惡、淨不淨行，心不增惡不退不轉。復次十方無量眾生，我一人應當悉度使得佛道，心忍不退、不悔、不却、不懈、不厭、不畏、不難，是生忍中一心繫念。三種思惟不令外念，外念諸緣攝之令還，是名生忍。<p>云何柔順法忍？菩薩既得生忍，功德無量，知是功德福報無常，是時厭無常自求常福，亦為眾生求常住法。一切諸法，色無色法、可見不可見法、有對無對法、有漏無漏、有為無為、上中下法，求其實相。實相云何？非有常非無常、非樂非不樂、非空非不空、非有神非無神？何以故非有常？因緣生故。先無今有故，已有還無故，是故非有常。云何非無常？業報不失故，受外塵故，因緣增長故非無常。云何非樂？新苦中生樂想故，一切無常性故，緣欲生故，是故非樂。云何非不樂？樂有受故，欲染生故，求樂不惜身故，是非不樂。云何非空？內外入各各受了了故，有罪福報故，一切眾生信故，是故非空。云何非不空？和合等實故，分別求不可得故，心力轉故，是故非不空。云何非有神？不自在故，第七識界不可得故，神相不可得故，是故非有神。云何非無神？有後世故，得解脫故，各各我心生不計餘處故，是故非無神。如是不生不滅、不不生不不滅、非有非無、不受不著，言說悉滅、心行處斷，如涅槃性，是法實相。於此法中信心清淨，無滯無礙，軟知軟信軟進，是謂柔順法忍。<p>云何無生法忍？如上實相法中，智慧、信、進增長根利，是名無生法忍。譬如聲聞法中煖法、頂法，智慧、信、精進增長得忍法，忍者忍涅槃、忍無漏法，故名為忍。新得、新見，故名為忍。法忍亦如是。時解脫阿羅漢不得無生智，增進廣利轉成不時解脫得無生智。無生法忍亦如是，未得菩薩果得無生法忍，得菩薩真行果，是名菩薩道果。是時得般舟三昧，於眾生中得大悲，入般若波羅蜜門。爾時諸佛便受其號，墮生佛界中，為諸佛所念，一切重罪薄，薄者滅，三惡道斷，常生天上人中，名不退轉。到不動處，末後肉身盡入法身中，能作種種變化，度脫一切眾生，具足六度供養諸佛，淨佛國土教化眾生，立十地中功德成滿，次第得阿耨多羅三藐三菩提，為菩薩禪法中初門。行者定心求道時，常當觀察時方便；若不得時無方便，是應為失不為利。如犢未生❥牛乳，乳不可得非時故；若犢生已❥牛角，乳不可得無智故。如鑽濕木求出火，火不可得非時故；若折乾木以求火，火不可得無智故。得處知時量己行，觀心方便力多少；宜應精進及不宜，道相宜時及不宜。若心調動不應勇，如是勇過不得定；譬如多薪熾大火，大風來吹不肯滅。若能以定自調心，如是動息心得定；譬如大火大風吹，大水來澆無不滅。若人心軟復懈怠，如是厭沒不應行；譬如少薪無焰火，不得風吹便自滅。若有精進勇猛心，如是轉健得道疾；譬如小火多益薪，風吹轉熾無滅時。若行放捨止調縮，設復發捨失護法；譬如病人宜將養，若復放捨無得活。若有捨想正等心，宜時懃行得道疾；譬如有人乘調象，如意至湊無躓礙。若多婬欲愛亂心，是時不應行慈等；婬人行慈益癡悶，如人冷病服冷藥。婬人心亂觀不淨，諦觀不淨心得定；行法如是相應故，如人冷病服熱藥。若多瞋恚忿亂心，是時不應觀不淨；瞋人觀惡增恚心，如人熱病服熱藥。若人瞋怒行慈心，行慈不捨瞋心滅；行法如是相應故，如人熱病服冷藥。若多愚癡心闇淺，不淨行慈悲行法；二行增癡無益故，如人風病服麨藥。人心癡闇觀因緣，分別諦觀癡心滅；法行如是相應故，如人病風服膩藥。譬如金師排扇炭，用功非時失❥法；怱怱急❥不知時，或時水澆或放捨。金融急❥則消過，未融便止則不消；非時水澆金則生，非時放置則不熟。精進攝心及放捨，應當觀察行道法；非時方便失法利，若非法利為非利。譬如藥師三種病，冷熱風病除滅故；應病與藥佛如是！婬怒癡病隨藥滅。