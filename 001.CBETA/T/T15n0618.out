<juan>達摩多羅禪經卷上<p>東晉天竺三藏佛陀跋陀羅譯<p>夫三業之興，以禪智為宗，雖精麁異分而階藉有方，是故發軫分逵塗無亂❥，革俗成務功不待積；靜復所由，則幽詣造微，淵博難究。然理不云昧，庶旨統可尋。試略而言：禪非智無以窮其寂，智非禪無以深其照。然則禪智之要，照、寂之謂，其相濟也。照不離寂，寂不離照；感則俱遊，應必同趣。功玄於在用，交養於萬法。其妙物也，運群動以至一而不有，廓大像於未形而不無，無思無為而無不為。是故洗心靜亂者，以之研慮；悟徹入微者，以之窮神也。<p>若乃將入其門，機在攝會，理玄數廣，道隱於文。則是阿難曲承音詔，遇非其人，必藏之靈府。何者？心無常規，其變多方；數無定像，待感而應。是故化行天竺，緘之有匠；幽關莫闢，罕闚其庭。從此而觀，理有行藏，道不虛授，良有以矣。<p>如來泥曰未久，阿難傳其共行弟子末田地，末田地傳舍那婆斯。此三應真咸乘至願，冥契于昔，功在言外；經所不辯，必闇䡄無匠，孱焉無差。其後有優波崛，弱而超悟，智紹世表，才高應寡，觸理從簡。八萬法藏，所存唯要；五部之分，始自於此。因斯而推，固知形運以廢興自兆，神用則幽步無跡。妙動難尋，涉麁生異，可不慎乎？可不察乎？<p>自茲已來，感於事變，懷其舊典者，五部之學，並有其人。咸懼大法將頹，理深其慨，遂各述讚禪經，以隆盛業。其為教也，無數方便，以求寂然；寂乎唯寂，其揆一耳。而尋條求根者眾，統本運末者寡；或將暨而不至，或守方而未變。是故經稱滿願之德，高普事之風，原夫聖旨，非徒全其長，亦所以救其短。若然，五部殊業，存乎其人。人不經世，道或隆替，廢興有時，則互相昇降。小大之目，其可定乎？又達節善變，出處無際；晦名寄跡，無聞無示。若斯人者，復不可以名部。分既非名，部之所分亦不出乎其外，別有宗明矣！<p>每慨大教東流，禪數尤寡，三業無統，斯道殆廢。頃鳩摩耆婆宣馬鳴所述，乃有此業；雖其道未融，蓋是為山於一蕢。欣時來之有遇，感奇趣於若人，捨夫制勝之論，而順不言之辯，遂誓被僧那至寂為己任，懷德未忘，故遺訓在茲。其為要也，圖大成於未象，開微言而崇體；悟惑色之悖德，杜六門以寢患；達忿競之傷性，齊彼我以宅心。於是異族同氣，幻形造跡；入深緣起，見生死際。爾乃闢九關於龍津，超三忍以登位；垢習凝於無生，形累畢於神化。故曰無所從生，靡所不生，於諸所生，而無所生。<p>今之所譯，出自達摩多羅與佛大先。其人西域之俊，禪訓之宗；搜集經要，勸發大乘。弘教不同，故有詳略之異。達摩多羅闔眾篇於同道，開一色為恒沙。其為觀也，明起不以生，滅不以盡，雖往復無際，而未始出於如。故曰：「色不離如，如不離色；色則是如，如則是色。」佛大先以為澄源引流，固宜有漸，是以始自二道，開甘露門；釋四義以反迷，啟歸塗以領會。分別陰界，導以正觀；暢散緣起，使優劣自辯。然後令原始反終，妙尋其極。其極非盡，亦非所盡，乃曰無盡，入于如來無盡法門。非夫道冠三乘，智通十地，孰能洞玄根於法身，歸宗一於無相，靜無遺照，動不離寂者哉！<p>庾伽遮羅浮迷，譯言修行道地。<p>修行方便道安那般那念退分第一前禮牟尼尊，熾然煩惱滅，流轉退住者，度以升進道。修行微妙法，能離退住過；亦滅一切惡，成就諸功德。<p>佛世尊善知法相，得如實智慧，滅煩惱盛火，出熾然之宅，乘諸波羅蜜船，度無量苦海。以本願大悲力，故不捨眾生，為諸修行，說未曾有法，度諸未度，令得安隱，謂二甘露門。各有二道：一、方便道，二曰、勝道。清淨具足，甚深微妙，能令一切諸修行者出三退法，遠離住縛，增益升進，成就決定，盡生死苦，究竟解脫，兼除眾生久遠癡冥。<p>佛滅度後，尊者大迦葉、尊者阿難、尊者末田地、尊者舍那婆斯、尊者優波崛、尊者婆須蜜、尊者僧伽羅叉、尊者達摩多羅，乃至尊者不若蜜多羅，諸持法者，以此慧燈，次第傳授，我今如其所聞而說是義。我今如所聞，演說修行地，方便勝究竟，如其修所生。修行於善法，先當知四種：退減住升進，決定諸功德。修行退減時，令住法不生，亦不能升進，是今當略說。先當起等意，習行慈心觀，須臾止瞋恚，令暫息不行。煩惱暫止息，次當淨尸羅，尸羅既清淨，三昧於中起。三昧已修起，觀察應不應？善知應不應，修向所應作。既向所應作，專念繫心處，已能樂彼處，正觀依風相。正觀依風時，其心猶馳亂，止心在入息（安般者二種：一見，二觸鈍根不見），如繫調御馬。心既止入息，思惟正憶念，冷暖與輕重，柔軟麁澁滑。修行諦覺知，隨順善調適。於觸復不了，是說修行退。數一以為二，數二以為一，至九猶錯亂，是說修行退。若於修行退，更數從初起；十數滿足者，遠離諸過行。不修與過修，或有異修起，有此諸過生，是說修行退。修行若俱數，心據生惑亂，惑亂若增長，是說修行退。氣息不通流，衝擊於鼻面，頭頂悉苦痛，內或絞風起；息亂失其道，而彼不知治，身體極燒熱，其心生憒亂。四種既錯亂，依風極違諍。修行欲令息，而不善方便，不知對治法，是必疾退減。修行緣入息，而反緣出息；修行緣出息，而反緣入息。於二心俱淨，是應修行果。寂止定意生，而復更求數，有此諸過謬，是皆修行退。急喘而安般，則令念錯亂；由是錯亂念，修行心發狂。其心發狂故，不知應不應，於二無分別，是說修行退。修行數已成，息去亦隨去；去已處處住，於彼善觀察。既觀令息還，還已起清淨。不善知六種，是說修行退。長短悉分別，遍身盡覺知，身行漸休息，一切應決了。於此不善知，是令修行退（身念處四勝竟）。知喜亦知樂，勤方便意行；當復制心行，令不至掉亂（受念處四勝竟）。次分別知心，修行正觀察；又生欣悅心，還復攝令定。非是不定心，定已心解脫（心念處四勝竟）。善修解脫者，不令心退沒；若入退減分，則無有解脫。觀察無常斷，離欲與滅盡，出息入息滅，是名修行勝（此四相似法念處）。如是十六行，自在心迴轉。覺觸之所獲，見得亦復然。若於見與觸，不善識分際；是過應當知，無智令修退。修行上增進，不應緣於下；緣下亦如是，不應上增進。若見二增進，心住而等觀，任之則自成，還到修行處。<p>方便道安般念退分第一竟。<p>修行勝道退分第二勝念已成就，懈怠竟沈沒，是則為退像，無堪於所求。不染污無記，起諸煩惱退，垢濁熱炎生，由是失正見。振掉或關鑰（以灼反），浮飄麁澁滑，是五退減相，修行應分別。望遠絕所悕，有見已墜落，還顧覩深嶮，是皆退減相。長病誦止諍，多業遠遊行，彼時解脫種，是五退減因。信戒聞捨慧，於是漸衰退。身重與惛鈍，耽睡及沈沒，是五應當知，修行退轉相。恐怯多猶豫，驚畏不欣樂，懈怠離所欲，不迴向修行。不習、過修習，是二俱為失，彼時解脫種，於是修行退。三昧離相樂，爾炎皆消盡；麁澁四大種，還從身內起。掉動失正念，由是意憒亂，其心不恬靜，斯從行者生。一切諸瑞相，不顯現分明，修行如是觀，欲見為甚難。諸根悉馳縱，隨欲向所緣；邪意普流散，樂著諸境界。形消意愁慘，其身皆燒然；如是燒然者，是說為憂退。方便不精勤，後則生悔恨；聞所應成就，欲進劣無能。不趣喜勝處，或見勝不取，皆由無智故，是說修行退。自念有越戒，疑悔及諸覺，意淡無滋味，是說修行退。諸過定意羸，三昧漸消減，心亂蓋所覆，是說修行退。心舉調順捨，不觀時非時，不了住起緣，無智故修退。不知六時行，六界亦不善，亦愚六巧便，是說修行退。貪欲瞋恚覺，十想巧方便，得向諸禪地，及法心妄解，一切次第度，無知故修退。不觀處非處，業報及正受，禪定諸解脫，淨味愚不了；諸根到處道，性欲不分別，心隨眾雜相，是悉無知退。於苦樂速道，其心不趣向，如是意迷惑，必向退轉處。起住與起緣，入出及方便，六法不成就，是令修行退。知法亦知義，知時亦知量，自知與知眾，及知福伽羅，於七愚不了，是令修行退。興起諸惡法，習行卑賤業，親近不善友，令是修行退。錯說違所應，受者心樂向，當知是不久，必於修行退。所止處及人，床臥等眾具，斯皆非所樂，近令修行退。喜隨諸雜相，損減所修慧；棄捨所緣處，心不得真實。修行捨本相，散心隨外緣，雖欲還彼處，意眾不復樂，遂失長養分，其心不一定。身無復滋潤，悅樂亦不生；所依不可樂，身意俱錯亂；三昧不復起，其心永不住；如是不住心，必於修行退。愛見慢增禪，於緣心味著，有此累念生，是說修行退。身如利刺害，或復極振掉，舉體皆煩壯，如蛇毒充滿，有此三過惡，必於修行退。得未得服行，他務意不閑，習近三退法，是說修行退。業與煩惱報，說是三障閡，亦有解脫障，是令修行退。方便想惡行，三摩提行地，於彼不觀察，是令修行退。方便想諸地，三昧行及餘，所聞隨悕望，則於發趣退。生時作滅想，滅時作生想，二想俱當失，是則修行退。若於住法中，而作生滅想，興此諸顛倒，是說修行退。入時作出想，出時作入想，二俱作住想，是說為顛倒。欲斷煩惱得，修行正方便，由彼得力故，相似諸相生。相似相既生，修行心隨轉，煩惱即時起，是說修行退。退過諸駛水，漂浪修行者，隨我力所能，少量退法海。無量餘退過，是深非所惻；諸深明智者，自當廣稱說。<p>勝道中退分竟。<p>修行方便道安般念住分第三如我力所能，演說退過已，今當說住過，修行者善聽！若於入出息，無見亦無覺，不解方便求，是則初門住。聞慧既已生，應起思慧念；不善解次第，愚癡住所縛。若數已成就，息去應隨去；不知隨順法，是說修行住。如佛問比丘：「誰習安般念？」有一比丘答：「是念我修習。」「汝有安般念，不言汝無有，復更有勝妙，牟尼說當修，方便道安般。」<p>念住分第三竟。<p>修行勝道住分第四勝道修正觀，相行念已成；不善升進法，是則住所縛。愛著所緣境，進業心懈怠，由是縛所縛，不能至勝處。或有不可動，非軟亦非堅；或強極牢密，亦如金剛像；有此五障閡，不進亦不退，是則住縛相，遠離升進道。亂光及黑闇，忍自身不現；譬燃濁油光，亦如翳目視。光明不顯發，背捨諸喜樂，寂止息樂分，彼終不復生。猶如堅實物，而有濡相現；或時修行者，住相亦復然。相非隨所欲，而起隨欲想；雖欲令隨意，終不從所樂。謂相非所留，而欲強制持，如是違反念，則為住所縛。是想已成就，當知非所制。住彼去留相，能到最勝處。欲令涌作沒，或欲高為下，於去欲使來，於住不欲住，滅時欲不滅，終不如所欲。修行住生滅，所行常轉進，諸法相已成，終不捨自相，若不捨自相，自相則顯現。薄皮覆不淨，令不見身穢，威儀及眾具，利樂翳身苦。相似次第生，前後續無間，隱蔽非常相，令不見身變，施作服用受，攝持吾我相。能憶念本事，隱身非我觀，是諸相似相，修行不分別。於彼起愛樂，而生功德相，染著妄想生，不復樂升進。不能取勝法，住過日增長；非我相似相，此等不迴轉；如是不迴轉，行者癡惑生。無智住所縛，繫著於彼處，樂著生諸過，是相今當說。爾炎漸損壞，分離及交亂，破散叵和合，是則住相縛。於身不巧便，自生分離想；交亂或塵碎，是為住所縛。守常無異想，眾色不次生；種種眾妙想，亦不次第起。流出而不住，其身漸消減；相或來復去，修行不增長。寂止既不生，於身無長養；心不起悅樂，是說不淨捨。彼不清淨捨，所見不鮮白，亦不能升進，亦復不退轉。如戲沙門像，少時生悅樂。譬如借衣服，亦如夢所見。為命不清淨，諂曲及餘惡，聚落知識所，自顯其功德。覆藏諸過惡，犯罪不發露；及餘一切縛，垢污修行者。髣髴有事相，而便起實想；未熟謂為熟，未滅想已滅；方便不等滿，而欲求升進；如部含穟苗，是則住所縛。業始無方便，相現堅守持，過進心矜舉，如是住所縛。或有修行者，而起斷常見；是見令心亂，則為縛所縛。或有修行者，身身細微觀；彼為住所縛，厭心不增長。厭心不增進，不能離貪欲；若不離貪欲，何從有解脫？解脫不成就，終不得漏盡；不斷諸漏者，則無實智慧。於彼身念處，住相已分別，受心法念處，如是應廣說。修行心不悅，彼喜亦不生；身無寂止樂，當知是住相。修行所受獲，信戒聞捨慧；常守其少分，是則為住相。有住縛比丘，往到阿難所，迷於所住相，是今當略說。得無相三昧，六年住所縛，樂欲聞所說，常隨逐阿難。不能進所業，亦復不退轉，住於住境界，不得解脫道。不來亦不去，解脫已而住，住已復解脫，解脫已還縛。或有修行者，住在不退地，微細煩惱起，而不能覺知，不覺煩惱故，不能到勝處。於地無分別，亦無有退過，地諸過不起，如是止於住；或於住分中，而失眾妙相。眾妙相雖滅，意猶順彼地；意順彼地時，餘分樂相生。已有少樂故，心依寂止住，因其寂止心，自謂作已作。安止不具足，不得具足果；無智翳心目，而自謂為智。修行無智障，不覺所應用；覺所應用者，於地能究竟。彼住共地中，種種垢所污，若使修行者，成就不共地，如是知過患，彼終不為縛。不識煩惱過，愚癡無實智；於禪覺吉安，猶如象繫樹。修行觀爾炎，莫知所起處；從其所依出，而自不能知。不涌亦不沒，不見相所起；亦不知滅處，過亦無過是。所說諸障礙，皆是堅住相，謂不由彼住，斯非明智說。興造諸過患，若干因緣縛；能用諸對治，眾妙復顯說。所尊不恭敬，亦不捨憍慢；自隱覆其過，不向明者說。我年既衰老，已為眾所棄，或能失利養，令我生苦惱。心常懷憂畏，深慮長歎息；我後當死時，將欲作何計？隱過心憂惱，愚惑作所縛；橫自生罪累，失大功德海。味著現法樂，貪餐黠無慧，棄捨後世果，興此諸過惡。如是諸住縛，所起各各異；修行無怯劣，能治所應治。怯劣無方便，自謂無由進；是則甚難拔，如象溺深泥。如是甚難拔，懈怠心所欺；長夜沒住泥，熱迫而趣死。業行煩惱報，為此三障覆；無智無勢起，永為住所沒。久遠積癡冥，業行諸煩惱，繫縛斯等類，迷亂不自在。習近諸過惡，遠離善功德，令其意匆擾，如箭旋虛空。蛇毒盛充滿，蝮蠍惡龍處，巨海深無底，無澤大火聚；盲人近彼遊，闇往而不見，修行住所縛，其過亦如是。住過多無量，升進德亦然；如海無涯底，是深不可量。世間無知障，真實慧為燈；持燈無放逸，彼明終不滅。善說住分過，縛諸無黠者；決定知境界，究竟非我分。種種過所縛，是縛非一相；當知業眾緣，唯佛能覺了。<p>修行方便道升進分第五比丘安般念，功德住升進，能令智慧增，我今次第說。功德住已進，進復功德住，是故說修行，功德住升進。修行於鼻端，繫心令堅住，專念諦思惟，正觀依風相。入息與出息，繫心隨憶念；憶念若不忘，是初功德住。彼功德住已，復起方便求，更求功德時，住則生升進。升進等起時，亦生功德住，是名住已進，進已功德住。善解安般相，功德及諸過，息輕重冷暖，軟麁與澁滑。阿那攝般那，是攝持諸根，於彼所緣境，攝之令寂止；外散心數法，攝還義亦然，持風來入內，是故說阿那，心轉於所緣，止令不復轉，心於所緣起，亦復制令滅。修行觀若增，制之令從止；修行若止增，起之令從觀。見增則以觸，觸增則以見，得證與智證，二增俱相攝。修行緣不寂，意寂止攝來，身中清涼起，滅除諸熱惱。掉踊不靜心，攝之令寂止，勤方便迴轉，其身悉充滿。長養四大種，當知從息起；是種復增益，行者報四大。阿那力能起，寂止善法分；我所大惡刺，亦能拔令出。息短而漸滅，修行心安靜，是故佛世尊，說名為阿那。復次般那相，是今當略說。毛孔諸竅處，先淨治息道，前出名般那，始由入風起。修行出息時，諸根隨所緣，心心法俱順，是亦說般那。出息歸於滅，乃入根本地；正受及命終，斯由捨出息。修行出息滅，次第阿那生，滅盡三摩提，第四禪亦然。般那既已滅，次第阿那生，阿那時悕望，說阿世婆娑。我觀彼死者，定無有是相；彼息更生者，觀有如是相，毒淤埿火蛇，此相似境界。出息能攝意，不令隨所緣；猶如制象鉤，名波世婆娑（出息有攝心義）。捨除顛倒想，成就真實想，離自在及常，唯為空行聚。本無所從來，去亦無所至；去來不可得，亦不須臾住。慧智明見此，離諸知作者；出息無作者，見則墮顛倒。出息已過去，彼則不可見；命斷諸息滅，過去亦復然。安般諸功德，出息與入息，眾物及字義，我已略說竟。是種增故說，未曾相離用，若為覺想亂，當習安般念。已能應於數，則除內貪著；於數若隨順，是則離不順。志在無亂境，能攝諸亂想，先數從一起，如是乃至十。修行順此數，便得功德住，已得功德住，則能求升進，滅一切亂覺，佛說增上故（數門竟）。數能滅一切，覺佛但言滅；一切不死者，以增上故也。內外出入息，去則心影隨，決定善觀察，順是趣涅槃。修行出入息，隨到所起處（出入息所起處同在臍），如是知升進，能離外貪著（隨門竟）。安止極風處（極上下風際），三摩提等起，三昧既已起，便得功德住（止門竟）。修行正住已，種種觀察風，先觀於本處，謂風所從起。此處為云那，為一為二耶？冷暖悉觀察，八種如前說。為總觀諸大？唯在一種耶？觀時悉俱有，以一增上說。修行觀風大，造色從彼生，唯心與心法，依彼造色起；非彼造色已，而復有種大。諸有入出息，是風名依種，報風及長養，是為三種風。或說入在前，出者在於後；或說出在前，入者在於後，皆有因緣故，彼作如是說。如其真實義，慧者乃決定。於臍處所起，淨治毛孔道（此報風開毛孔故名出，非出外）；由此風義故，彼說出在前。毛孔已開淨，入者則在前；如人初生時，阿那入故起。息風最先出，是故說波那（此是真實義）；息風諸種大，割截不生苦。當知彼非受，謂受則不然。以彼修行者，不患諸斷逼；是故出入息，於身復非受。識命若斷時，息則不迴轉；是則眾生數，必由命根起。息則是身行，世尊之所說；亦名根本依，眾生所由轉。是息既已滅，命則無所依；以能持命根，故說眾生數。阿那般那念，緣風為境界；雖曰正思惟，而非真實行。一切所修觀，彼悉緣風起；於觀有差別，次第今當說。阿那般那念，分別有三種：所謂從聞起，思慧與修慧。於是安般念，比丘聞慧生，一切時悉受，名字為境界。境界出入息，正念思慧生；當知彼緣名，時或復緣義。阿那般那念，所起修禪慧，悉已捨名觀，唯緣諸法義。當知近境界，無有種種異，亦非相續緣，說是等智行。謂是安般念，無癡智慧性；亦名為捨性，是則佛所說。當知是慧性、捨根共俱生。若使是捨性，則與餘共起。欲色二有繫，無色無身依。非彼最後禪，身密無息故。或謂根本地，亦復是眷屬。說言唯眷屬，非是根本地。欲使彼捨性，在於根本地；阿那般那念，應當在八地。所言唯眷屬，如是說捨根，知彼安般念，唯在於五地。此定在五地，依是處迴轉；欲中間未至，及後二眷屬，最上頂四禪。彼雖有捨根，無有於彼身，淨治毛孔道。第四及眷屬，彼中說二種：報生與長養，唯無有依風。出息與入息，是風名為依；以身極厚密，無依說二種。佛說出入息，四禪正受刺；亦言咽喉處，明知有所說，是彼方便故，亦以禪義攝。出息與入息，彼處定無有，修行觀出息，上際第四禪。已極風境界，於彼正憶念：云何我是心？於緣究竟未？或復更於上，少進重觀察；或即於彼住，不作餘方便。修行如是觀，則能除疑惑。修行極風際，是處善觀察，當知如是心，則名除疑觀（觀門竟）。於上觀察已，依風還止住；觀察所應已，復起餘所修。若彼觀風心，於還善決定；是說修行者，迴轉巧方便。如人遊聚落，所作訖已歸；修行如是觀，喜樂遂增長。已捨入息念，安處出息緣；亦捨出息念，安處入息緣。於數已究竟，息去亦隨去。如是一切種，亦名為迴轉。觀察所應相，相相而迴轉；種種眾事觀，次第轉亦然。善於迴轉者，說此迴轉義，當知是迴轉，修行智慧處。從彼方便起，勝道現在前，聞慧念已度，次第思慧生。已捨欲界行，然後入修慧；是悉名迴轉，世尊之所說。從彼未至地，次第入初禪，乃至第三禪，其轉亦如是。第四禪眷屬，若彼有風者，是亦應迴轉，入於根本地。從彼起巧便，次第住起緣；入出與優波，此六悉迴轉。捨共方便地，共地現在前；捨共方便地，不共現在前；捨不共方便，不共現在前。緣相方便地，展轉究竟地，是名上迴轉，明智所稱說。<p>（聖人、凡夫共有法，名為共地。從緣至緣，名為轉諸相。諸方便、諸地次第轉，亦如是也。）如我智方便，已說迴轉義；無垢清淨念，今當次第說。如令彼修行，須臾抑止蓋，是則為清淨，不淨非所應。若已成就數，能捨內貪著，此義應當知，慧者觀清淨。隨順已成就，能捨外貪著，如是正思惟，智者念清淨。比丘心已住，不為亂所亂，如是不動念，修行智清淨。若已於風際，觀察離疑惑，不復更求息，是則為清淨。念地悉已竟，所依諸過惡，不為則清淨，是說須臾頃。阿那般那念，方便道所攝；功德住升進，是義我已說。<p>方便升進第五竟。<p>修行勝道升進分第六功德住升進，及餘方便攝，修行一切地，共地不共地。功德住升進，彼依勝道起，種種相行義，今當說善聽。挮揥既已起（心住處名），修行心愛樂；如是愛樂心，巧便功德住。慧者善方便，起意勤修行，如其功德住，是則巧方便。將入微妙境，勿隨流注想，慧者攝心住，如應善受持。所住妙功德，澄淨無垢濁，具足無減少，清淨安隱住。淳一普鮮明，凝定而不動；是緣由感有，時過復歸無。色相次第起，種種眾相生；修行正思惟，身心生喜樂。於是功德住，具足攝止觀；既能起身樂，心亦正安隱。自地亦他地，功德住升進，是今當略說，修行應分別。修行三摩提，巧便隨順念；智者開慧眼，說名為功德。心足處安立，說名功德住；聖道修對治，說名功德進。對治諸聖行，功德住升進；隨地過惡心，所起悉能除。修行勤精進，功德利增廣，信戒聞捨慧，無貪恚癡根，欲精進慚愧，除喜不放逸，悅樂念定捨，正智餘善法，如是一切種，自地離諸垢。其功德住立，即隨地對治，是由精進力，助善長養心。何於彼地中，種數不攝受；功德住升進，自地以廣說。自地善根力，他地功德生，修行最勝義，此相今略說。自地既增上，餘勝淨法生；當知是功德，他地而升進。無量行方便，一切諸度法，種種對治相，他地功德起。謂於初念處，三念兼已修；煖來及頂忍，世間第一法。見道思惟道，無學道亦修；諸禪與神通，無量無色定。正法道品分，究竟漏盡智；背捨一切入，妙願智清淨。身念善根力，乃起是諸法；微妙功德相，一切隨順生。若住繫心處，是則自地相；其相起在身，亦現亦復觸。有時說近果，有時說非近；或復有與果，或空無所與。所謂近果者，是相近邊住；若彼果不近，當知是相遠。若使現而觸，是即與果相；雖現而不觸，空相無功德。譬猶無果樹，華繁而無實。如人冷渴逼，遠見有水火；彼終不起觸，但見相亦然。空無功德故，於身無快樂；喜悅極增長，息樂及寂止，身心受斯樂，是說與果相。功德及餘法，自地與他地，升進相迴轉，四種俱亦然。一切升進相，殊妙種種印，蓮花眾寶樹、靡麗諸器服、光炎極顯炤，無量莊嚴具。慧說為勝道，功德住升進，所起諸妙相，我今當具說。修行者諦聽！於上曼荼邏，淳一起眾相，流光參然下，清淨如頗梨；其光充四體，令身極柔軟，又復從身出。漸漸稍流下，隨其善根力，遠近無定相。彼成曼荼邏，勢極還本處。根本種性中，其相三階起。功德住五相，功德進五相。不壞功德二，半壞功德二，盡壞功德一。復還繫心處，住本種性已。流散遍十方（十相生），功德十相上（十相各生十相），各復一相現，又於流散邊，生諸深妙相；於彼深妙際，復生深妙相。上下輪諸相，亦復如是現。於彼三階處，種種雜相生，自相各已滅，唯彼總相住。諸雜既已無，寂靜行迴轉，此三曼荼邏，境分猶不移。順本功德住，自體如前說。入息三摩提，遍充滿下方；出息三摩提，遍充滿上方。二俱滿十方，正受妙甚深，如是隨意者，是謂法自在。清淨繫心處，無法而不求，既生有長養，成就諸功德，如天曼陀樹，曼陀池生長。功德住升進，種種眾妙相，是義我已說，修行善守持。<p>勝道升進第六竟。<p>修行方便道安般念決定分第七已說升進法，所攝諸功德；修行決定分，是今次第說。善於出息念，入息俱亦然。出入諦思惟，分別具明了；此則決定分，世尊之所說。一切諸善根，各各盡自相，最勝無上智，說名為決定。彼諸修行者，安住決定分，出息入息時，正觀無常相。息法次第生，展轉更相因；乃至眾緣合，起時不暫停。當知和合法，是性速朽滅；法從因緣起，性羸故無常。一切眾緣力，是法乃得生；虛妄無堅固，速起而速滅。非常毒所毒，其性不久住，修行如是觀，此則決定念。譬如運行天，息變疾於彼；決定無常想，修行趣涅槃。非出息未滅，而有入息生；非入息未滅，而有出息生；如是諦觀察，修行決定分。麁澁利刺生，種種苦逼相；謂息出與入，一切時迫切。於息能覺了，具足眾苦相；如是諦思惟，說名為決定。自相無堅固，寂滅空無我；因緣力所起，從緣起故滅。捨利有我相，常住不變易；如是顛倒行，一切悉遠離；唯作真實觀，是名為決定。非我無牢固，亦無有自在；非彼出入息，曾有覺知相；諦知無我故，是說為決定。當知是智相，相似聖行名；此則為方便，非彼真實行。比丘安般念，雜想覺所亂；既亂心不悅，應當從數起。或從入息數，或從出思數，思亂覺觀想，由是究竟離。慧者於入息，繫心行數時，一入數為一，不雜數出息，專念不亂數，如是乃至十。捨彼十出息，從此得決定；此則說具足，成就根本數。更有餘數法，修行方便起。若於根本數，不能起決定，促息使易覺，方便令心生。當捨二出息，然後數入一；定意心不亂，第二數成就。若於二方便，猶不起決定，乃至越十出，然後數入一。正念心不亂，次第至具足，是說修行者，十種數成就。如上十種法，是則數究竟；於上更復捨，增數非修行。修行如是數，是則數法成；成已應當捨，復進餘方便。修行於數法，若復不成就，應更如前說，還從初數起。方便成數法，便得決定分；數法已成就，慧者心隨順。六種如前說，修行正方便，修行於六種，疾生厭離想，不樂著生死，勤憂斷煩惱。修行心遠離，一切有為法，當知是離欲，清淨決定分。或說長在前，或說短在前，如其決定義，今當次第說。謂出息始起，說言短在前，是說非所應，勢漸增進故。息去漸久遠，乃至未還間，當知盡是長，謂短則不然。出息漸增長，未到究竟處，是中所觀察，說名長中短。一心勤方便，專念正思惟，增長至究竟，說名長中長。觀已風迴轉，捨離餘求想，然後得決定，此則短中長。入息極短時，還到所起處，於是所觀察，說名短中短。如是正思惟，修行善明了，已得決定分，復進餘方便。滿身遍覺知，出入身行息，修行如是覺，則為決定分。譬如火熾然，光炎則長遠；薪盡火將滅，光炎還漸短；若更增益薪，光炎普周遍；勢盡乃歸滅；四種風亦然。或說於長短，內外互立名；或二俱長短，如是種種說。如彼汲深井，瓶下轉就遠；既攝令還上，訖至復之短。譬如仰射空，矢發疾無閡，其去漸高遠，勢極還自下。修行正思惟，觀察依風相，初遠然後近，長短義亦然。猶如牽旋輪，屈伸互往來，往遠名為長，來近則為短；息風迭出入，長短亦復然。譬彼真諦觀，先苦而後集；觀息亦如是，先長然後短。若初禪息短，第二禪息長，以違正受義，是說則不然。於彼初禪中，息風勢極遠；第二禪息短，正受漸差別；滿身遍覺知，則依第三禪；最後身行息，以離毛孔故。此說諸三昧，隨順功德相，修行安住彼，不為覺想亂。何故初禪中，唯說長無短？不捨諸所依，由是故息長。彼以覺想力，能令息去長；第二捨諸依，勢羸故息短。甚深修多羅，佛說山頂泉，涓流勢不遠，餘處無來故。如彼山頂喻，第二依亦然，唯從其處起，是終不能遠。彼說健士夫，負重而上山，竭力令氣奔，息風急迴轉，既到安隱處，其息乃調適；是喻說彼息，前短而後長。所說健士夫，負重而上山，以身力方便，是乃令息長。如彼劣方便，不自力負重；以無力方便，息微故不遠。譬如壯夫射，能令箭極遠；劣力無方便，勢弱去則近。此喻應當知，是說長短義。修行細微覺，一切諦明了，如是十六分，悉名為決定。如方便升進，分別功德住，決定安般念，亦應如是說。如彼所未說，諸餘功德住；是故我當說，如其決定分。觀察風所起，根本極清淨；修行微妙相，則於是處現。於彼究竟處，摩尼寶三昧；當知此功德，方便根本生。已說妙方便，根本決定分，餘深正受相，一切如前說。<p>方便決定分竟。<p>修行方便勝道決定分第八已說方便道，所攝決定分；勝道決定相，是今我當說。修行善決定，繫心處堅固（謂爾炎也）；身受與心法，於是正觀察。說有六種因，是能成就果，成壞各三種（成熟熟亦壞也），修行決定相。於是六種因，方便善觀察；是則能次第，疾得諸漏盡。復更有餘因，種種成壞事；如是多無量，我今當略說。何等為修行？水種所壞相，謂七日死屍，毀變相已現。彼彼諸死屍，青黑瘀爛壞；已壞膿血流，惡汁相澆漫；潰漏若分離，雜惡極臭穢。是悉水所壞，內身俱亦然，乃至劫成敗，斯由水大力。水輪極沸湧，大地皆瀸壞；從彼三禪際，周匝水來下；洪注極漂蕩，有物皆消盡。一切情識類，百穀及藂林，土地地所生，悉為水所壞。眾生水所壞，是皆依宿業，如上水災相，無垢決定說。此諸一切種，皆從三昧地，修行果所起，當知是決定。修行善繫心，安住三摩提，是能於所緣，明見彼種相。此地熟時熟，<p>（亦義言壞，此地能壞煩惱時見壞相。）充滿境界海。修行所見壞，水大決定相，火大所壞相，今當說善聽。識類非識類，斯亦如上說。及自現火然，一切皆消盡；乃至劫成敗，世界悉灰滅。於彼火輪處，熾炎大火起；亦從二禪際，彌滿悉雨火。盛火普周遍，世界俱洞然；於彼三昧地，正觀思惟起。修行見此變，火壞決定相，風大所壞相，今當次第說，如上諸種類，悉為風所壞。大地及須彌，分散若粉塵，一切盡磨滅，是皆風大力。上際第四禪，下極風輪界，災風從彼起，其中皆散壞。一切風所壞，智者見真實；如是正思惟，風壞決定相。云何彼修行，常起深憂厭？於前見苦法，隨憶念不忘。八苦大地獄，各增十六分，彼彼眾苦類，無量邊地獄，眾生生彼處，隨行受眾苦。我於此惡道，未離或牽來，如八大地獄，誰能盡稱說，其中無量苦，難可得邊際。設人有百頭，頭各有百舌，欲說地獄苦，窮劫不能盡。如愚黠地經，唯佛善分別；我悉能究竟，無有能測者。輪迴苦毒海，往返無量劫，顛倒不善行，致此大苦果。自見宿命時，是痛曾悉經；修行憶本苦，便得順涅槃。闇冥心增上，畜生不淨業，受癡不愛果，種種苦報身。九萬九千種，形類各別異。空行水陸性，蚑行蠕動類，隨業各受生，宛轉此劇處，一切諸畜生，展轉相殘食。我以愚癡故，悉增受此苦；顧此而懷懼，心與厭患俱。修行深憂厭，則於苦決定；修行已如是，方便生厭離。又復自憶念：餓鬼無量苦，咽細如針孔，巨身如沃焦，於此無數劫，飢渴極熱惱，見天降甘雨，欲飲成炭火。如彼四大海，深廣無崖底，飲之令悉盡，不能止飢渴。裸形被長髮，狀燒多羅樹，於中甚久長，受此種種苦。業風飄東西，吹身令碎折；亦如狂飈起，摧破久枯樹。我積慳貪行，不習惠施業，故生餓鬼處，受此諸苦痛。三昧境界地，修行思惟起，種種別觀察，便得不放逸。雖未斷煩惱，見此眾苦迫，楚毒深憂懼，極厭生死苦。既厭能離欲，如觀掌中寶；貪欲既已離，便速得解脫。譬如香美食，其中有蠱毒；種種生死味，雜苦亦如是。亦如篋盛蛇，有人負自隨；若能覺棄捨，不為毒所中。身亦復如是，四大為毒蛇；智者能捨離，不為彼所害。如愚執火炬，急持即自燒；明人知時捨，不為火所焚。樂著生死者，災炎常熾然；若能覺捨離，不為火所焚。譬諸恐怖處，亦如被燒舍，蚖蛇毒❥聚，生死畏過是。譬猶空聚落，又如彼虛器，諸法空無我，真實性亦然。此三惡道中，如是苦無量，雖天有喜樂，是亦為大苦。譬彼盛火然，貪愛熾如是，久處在天上，常為欲火焚。自憶忉利天，安處善法坐；天女侍供養，無量極快樂。四園列寶樹，花果妙莊嚴；隨意五所欲，一切曾悉受。時乘白龍象，遊觀諸浴池；縱意林流間，迴顧彌日夕。食必須陀味，飲則甘曼陀；充實無疑患，受樂如大海。又處內勝堂，天女進音樂，妖艶極姿態，光色曜心目；妙音六萬種，常聞美軟聲；耳目隨彼轉，令我心醉冥。諸天發微歌，聲與絃管諧，偃臥聽音樂，寤寐皆憘悅，諸根迴五欲，猶如旋火輪。須彌山王頂，安處快自在，百一眾雜寶，間錯莊嚴地；諸天共娛樂，經歷甚久長。觸彼五境界，發動五情根，一切悉奇特，皆是快樂因。諸天共器食，隨福有差別；見此異色時，心則生憂惱。如是極愁慘，猶如地獄苦。食此不淨飯，低頭內慚恥，悔責本宿業，令我致此苦。諸天阿修羅，自守貪彼利，由是興諍怒，畏死大恐懼。或為天給使，或復極貧窶，我雖生天上，無異惡道苦。於彼恒樂處，衰死二五相；是相及命終，爾時最大苦。方欲恣所樂，五衰忽然至；若見是相時，愁怖不自安。天眼卒便瞬，浴已水著身，一切妙境界，其心不喜樂。千種樂自然，加陵頻伽音；今則寂無聲，當知七日死。玉女悉捨去，餘天共從事；見已生熱惱，命終入地獄。唯有賢聖人，了達無常變，解脫生死苦。凡夫為燒然，腋下流汗出，衣服卒垢膩；見已大恐怖，是則淨業盡；華冠常鮮嚴，而今忽萎熟；身體本光澤，一朝頓枯悴；常所愛樂坐，今惡不復樂；是五惡瑞現，當知死時至。唯有見諦者，無此諸惡相，我今說比丘，於是增厭患（梵本中無此一偈）。諸天及天處，衰變不久住；明智修行者，見斯無常變。四寶須彌王，真金山圍遶，修行慧眼淨，見此悉融消。又諸大鐵圍，周匝四天下，消壞非常相，行者見明了。修行於天上，如是觀察己，復於人道中，思惟正憶念。或時犯王法，斬截身手足，拷掠極楚毒，我悉遍經歷。親戚永別離，悲戀為墮淚；設集著一處，過於四大海。計我從本來，人中所受生，白骨悉積聚，高廣喻須彌；流迴三惡道，楚毒無過者。人天所受苦，是亦多無量，欲廣分別說，窮劫不能盡。三昧境界地，思惟所生果，觀察善明了，修行深憂厭。我雖捨家業，不能成道果；自謂為出家，未出生死獄。我雖棄恩愛，名曰捨所生，而不能免離，癡愛業父母。徒自為人子，不從佛法生；外假聖法衣，力不離癡惑。捨彼五欲利，依止出家業，而於佛法中，不獲少功德。雖捨內貪著，而不得出要；四念未成就，何從得心樂？剃髮毀形好，而不捨憍慢，空失欲味歡，不得禪悅樂。於五無間業，未能定不起；譬如無舟梁，而欲越深水。未入決定聚，復無生天業，無明覆心眼，永沒生死淵。應勤業所務，無有無作果，作者終不喪，修行宜善思。常受人信施，侵彼肌體分；謂我有功德，自顧空無實。由此利養心，翳我善功德；深思剋骨苦，即時興厭離。未脫諸惡趣，顛倒見所縛，不向平等路，牟尼一乘道。得生難得趣，諸根悉具足，值佛興于世，又得聞正法，而不捨苦器，未渡貪欲海，拔刀五惡賊，是亦未摧滅。如是正觀時，修行向解脫；作是憂厭相，則便生決定。身為不淨器，三十六充滿；譬如大地種，生育眾雜類。身為隱覆聚，亦常假澡浴，聚沫撮摩法，不久必當滅。譬如毒蛇篋，四大篋亦然，八萬蟲中舍，常共競侵食。是身為災宅，四百四病惱；種種苦不淨，一切內充滿。譬如故空舍，亦如丘塚間，坏器無堅固，說身亦復然。無量眾惡聚，虛妄非真實，顛倒起貪著，長夜嬰楚毒。將復處胞胎，數數受生苦，不見真實法，生死輪常轉。始受迦羅邏，次生泡肉段，漸厚成肢節，五種胞胎苦。幽閉無日獄，生熟藏所迫；長養於行廁，臭悶不淨苦。出胎受生苦，輪轉老病死，一切諸陰起，三相所迫切。觀色如聚沫，受如水上泡，想如春時炎，眾行如芭蕉，識種猶如幻，虛妄無真實。逼迫是苦相，因緣是集相，寂靜滅盡相，出要是道相。於此四聖諦，修行漸觀察，思惟十六行，解脫生死苦。略說一切法，自相及共相，明知決定義，修行正觀察。修行然慧燈，正觀四真諦，能斷惡趣分，離諸受胎苦，不復樂受身，嬰世之苦惱。捨除利養行，獨處修遠離。已能修厭離，不味生天樂；況復著人間，忍受諸苦痛。觀種如毒蛇，陰為五怨賊；自覺貪欲患，長夜密侵害。六根如空聚，塵賊競來集，於此內外入，修行真實觀。見愛如大河，涅槃如彼岸；修行慧眼淨，觀法空無我。如是知真實，不樂處三有。明見諸法者，略說三成相，及前說三壞，方便勤修習，次第相行義，是今當更說。一色種種觀，一一四種因，決定知因果，究竟身念處。受與心相應，觀時惟自體，因緣果無量，其相同種性，修行思惟起，悉依所依現。心猶不調馬，如幻如猨猴，無量因緣相，一切現所依。二陰空無我，次合觀想色，想合受與識，行二亦如是。次第想色受，想色識亦然，分別想受識，行三同想說。四五漸和合，思惟壞自相，總緣五盛陰，七處三種觀。悅樂廣境界，還滅觀生滅，一念見真實，具足法念處。正觀陰種相，如化夢水月，定慧轉增廣，彼則煖法生。其心極寂靜，總見五陰相，自身欲火燒，三界盡熾然。諸相三三昧，正向解脫門，初觀四聖諦，真實十六行。成就煖法已，增進真實觀，見佛身相好，無量諸功德，第一寂滅法，清淨離煩惱。聖眾功德海，甚深無崖底，種種微妙相，現身及境界。見已心歡喜，頂法具足相。增進生法忍，五趣現境界。惡道熾然滅，遊息清涼處，中住經生死，最上唯一心。先觀無量苦，次見苦種生，種轉增廣大，漸見苦集滅，滅已然後觀，八聖平等道。變滅無常相，麁澁逼迫苦，空寂無眾生，不自在無我。苦種是因緣，眾緣合為集；種生故說起，興果名為緣。苦集盡故滅，滅靜說寂止；清淨離三有，覺說為妙出。徑路是道相，平直說正義；進向謂之趣，乘出故說乘。四諦十六行，具足真實觀，忍法次第生，世間第一法。聖行正受地，得是三決定，見道思惟道，次第漸究竟。一切微妙相，各各隨地起，成就實智慧，具足諸功德。當知上所說，修行決定分，諸有明智者，應作正方便，信勤勿懈怠，常起欲慚愧。於諸梵行者，常當愛恭敬；自守修淨戒，威儀令安諦。假使得利養，少欲知止足；易滿亦易養，適身知量食；亦如人膏車，不為貪味故。曉了一切有，所生悉過患；思惟善觀察，三有如火然。如彼重病人，信受醫方療；聞善知識說，觀察諦思惟。常以清淨心，繫身莫放逸；寂嘿少言說，宴坐思實義。丘壙林樹間，閑居修遠離；無事樂山巖，窟中露地坐，樹下敷草葉，如是清淨住，修行內思惟，勤習無休懈。專精求己利，遠離退住過，必能得升進，決定功德分，修行勤方便，具足諸善根。我以少慧力，略說諸法性，如其究竟義，十力智境界。
。
<juan>達摩多羅禪經卷下<p>東晉三藏佛陀跋陀羅譯<p>修行方便道不淨觀退分第九如我力所能，已說安般念，修行不淨觀，次第應分別。不淨方便觀，思惟念退減，明智所知相，是今我當說。修行初方便，自於身少分，背淨開皮色，觀其所起相。雖暫壞皮色，不力勤方便；淨想還復生，說名修行退。不能起所應，重令皮色壞；淨想仍不除，亦名修行退。修行愛欲增，應往至冡間，取彼不淨相，還來本處坐。所見諸死屍，我身亦復然；一心內觀察，如彼冡間相。彼為我作證，由是得真實，已得真實相，不復起邪想。如是方便修，慧眼猶不淨；當知是顛倒，無智癡冥聚。若於足指緣，闇亂心不住，當於上繫念，觀察求升進。於上壞色處，其心復馳亂；當力勤精進，方便離退過。勿為煩惱染，令不至解脫，自勉勤方便，疾得到涅槃。自於身壞相，繫念無分散，日夜勤修習，莫令煩惱起。修行微妙想，世尊之所說，常能守護想，是終不退減。具足觀內身，其念已堅固；次應觀外緣，漸習令增廣。於外已周滿，堅固三摩提，當知是不久，次第盡諸漏。如王無器甲，安足不堅固，而欲禦怨敵，必為彼所害。修行於自身，愚癡未決定，而欲觀外緣，是必於行退。我已說比丘，無黠故修退，更有餘退過，今當說善聽。當知修行退，沒在癡冥故，或為盛煩惱，業行所障蔽。有人因色欲，而起煩惱退，於彼美艶色，癡愛覆正念。種種上衣服，文彩發光澤，瓔珞莊嚴具，金銀眾妙寶，於先俗所樂，修行還顧戀，因此動欲想，當知是必退。形相計端嚴，處處著姿好；一切身肢節，妄想起貪欲；身體諸肢節，細滑柔軟觸；憶此本所更，欲火還復熾。或泣或言笑，歌舞相顧盻；綵服貫珠環，文繡莊嚴具；來去若容止，流轉行者心；顧念是威儀，欲起令退轉。有人情欲深，不專在四種，愚癡增煩惱，遇形起婬亂，是則極惡欲，疾令修行退。由是諸愛欲，迷亂失正念；相與想明了，是終不退轉。諦自見內身，次外善觀察，境界廣增滿，周匝見嶮岸，不識究竟處，修行疾退沒。於身染愛著，怖畏不能進；修行生疑怖，是必疾退減。若欲離疑怖，於身修厭患，厭患想已生，其心猶馳亂；當知修行者，是必復還退。已說諸修行，不淨方便退；若於勝道中，退亦如前說。<p>方便不淨退分竟。<p>修行方便不淨觀住分第十我已略分別，不淨退減分，如其住過相，今當次第說。修行煩惱業，增長內充滿，不曉知度法，愚癡縛令住。自於身少分，背淨壞皮色，不知升進法，煩惱增故住。或有漸升進，遍身見壞相，不能求外緣，樂觀內身住。若於外境界，修行心樂進，欲去應隨去，方便勿令住。未見究竟處，而便中路止，癡冥住所縛，猶如象繫樹。骨想有堅相，其體密無間，不次行眾想，亦不求升進。又無厭離心，亦不能決定，修行雖成就，不淨奇特道。不能起勝想，令其身柔軟；若不柔軟身，流覺則不生；不能生流覺，是說修行住。<p>不淨觀方便道住分竟。<p>修行方便道不淨觀升進分第十一已說不淨觀，方便道住過；若於勝道中，住應如前說；今當次第說，不淨升進法。先總相思惟，繫念不淨緣；次住身少分，正觀察自相。自在及外緣，二種說無量。行者於內身，自在三摩提，勤習正方便，周滿究竟處。外緣無量者，境界普周遍，而於彼正受，不能數自在。又自觀內身，是亦說無量。謂於自身處，種種眾多色，筋連與肉段，其數各五百；提賴與揵大，是皆有六種。<p>提賴似果，揵大似癰，盡在腹內。三十六種物，三百二十骨；節解九百分，九十千種脈；宣氣通諸味，三萬六千道；身中諸毛孔，九十九萬數；身內侵食蟲，戶有八十千；內血外精氣，是二共和合。先得迦羅邏，身根與命根，是身不淨起，出自迦羅邏。結業之所起，愚惑生樂著；二種重煩惱，愛恚癡冥心。謂初受生時，興二顛倒想：於內生愛欲，於外起瞋恚。男有如是想，女則上相違。不淨迦羅邏，迦羅邏起泡，從泡生肉段，漸厚成支節，出胎名嬰兒，轉次為童子，如是漸增長，盛壯謂中年，年逝形枯悴，朽耄日衰老，識滅壽命終，身壞白骨現，青毀節節離，消碎盡磨滅，如是十五種，修行觀自相。始從迦羅邏，次第衰老死；七日漸毀變，乃至灰滅盡。宿世曾修行，先從迦羅邏；出生至老死，次第諦觀察。白骨青赤相，肢節皆離散，骨瑣及羸朽，腐壞盡磨滅。彼諸修行者，思惟不淨念，有從因觀察，或果方便學；成就深妙慧，能了是相義。觀察迦羅邏，乃至一切分，四大和合淨，造色五情根。無量極微種，一切從彼起；當復更觀察，死後次第相。日日漸變異，乃至於七日，無復有來去，視瞻笑語言，容止悉已滅，捨離威儀姿。死屍漸漸異，其色日毀變；青等諸不淨，如是次第現。膖脹膿爛潰，流漫極臭處，種種諸蟲出，見已離色欲。觀察本所著，已壞食不盡；離散在處處，能滅全具欲。<p>上言端正非其本，亦應言全具。自見枯朽骨，無復滋潤相，久故極麁澁，能離細滑欲；腐碎若塵塺，磨滅無所有。成就如是相，遠離有形欲（有形不必患是眾生）；五欲亦五壞，隨病而對治，相對真實相，修行正觀察。色變若離散，威儀容止滅，羸朽及磨碎，是名五種壞。此則自身中，無量諸境界；修行正憶念，悉能得自在。已說二無量，自在及境界；修行不自在，亦已分別說。於是不淨念，聞思與修慧，正觀開慧眼，是說有三種。作想有二種，時復不想住；俱開解思惟，或時非開解（解即開也）。第三性無垢，離垢清淨住；不想不開解，是慧修禪起。起身寂止樂，餘二則不能；心亦寂靜樂，是名為修慧。滋潤身柔軟，此則寂靜相；二俱不柔軟，當知非寂靜。彼二不寂靜，一則安隱住；是說色有中，修禪所起慧。不淨觀一智，依止十地起；根本及未至，亦說欲中間。依住一界身，境界於欲色；化生既命終，即滅無不淨。身淨無餘穢，不能起厭患，唯觀彼生滅，變易無常相。胞胎所生身，則有死屍形；於身起淨想，不淨觀對治。不求止貪欲，思惟習厭患；更有淨對治，不作厭患想。方便淨解脫，智者開慧眼，謂於不淨緣，白骨流光出。從是次第起，青色妙寶樹，黃赤若鮮白，枝葉花亦然。上服珠瓔珞，種種微妙色，是則名修行，淨解方便相。於彼不淨身，處處莊嚴現，階級次第上，三昧然慧燈。從彼一身出，高廣普周遍，一切餘身起，莊嚴亦如是。此則淨解脫，方便不淨觀，若能須臾頃，修習此勝觀，是則順佛教，堪受一切施，世尊所稱歎，三界良福田。說餘一切相，功德亦復然，白骨青瘀想，成就心厭離；因是不淨念，方便度諸地。所謂身念止，受心法念處，煖來及頂忍，世間第一法，見道及修道，乃至漏盡智，因是方便度，一切功德地。從初身念觀，乃至究竟處，佛說不淨念，一切諸種子。世尊說貪欲，利入深無底，正受對治藥，當修厭離想，一切餘煩惱，悉能須臾治。我已說不淨，方便升進法，餘有勝道進，相行如前說。<p>不淨念升進分第十一竟。<p>修行方便道不淨決定分第十二不淨升進分，相義我已說，今當說修行，不淨決定分。不為惡戒縛，亦非業煩惱，心不背解脫，歡喜常志樂。如是隨順生，麁澁四大滅。柔軟寂止樂，三昧於中起，從定生智慧，修行能厭患。厭想已修起，則能離有愛；思惟離有愛，解脫實智生。已生解脫智，於縛得解脫，從是得無為，究竟離三有，是說名修行，成就決定分。天王五威相，觀相壞煩惱，漏過漸衰薄，由是究竟滅。人王有五相，獸王相亦然；諸地相明了，說名為決定。動身四顧視，奮威暢大音，自在獨遊步，師子王威相。於此十五相，修行生決定，能令彼地中，一切諸垢滅。繫念三摩提，出諸煩惱縛；惡露不淨想，能生厭離心。青瘀等諸想，修行善決了；更有餘三想，明想及觀想，第三說空想，修習寂滅慧。淨色及自身，所起諸煩惱，貪欲瞋恚癡，從是正觀滅。此一一諸想，各三想眷屬，能除貪欲等，結縛使惱纏。是諸一切想，明審善觀察；是名修行者，決定不淨想。久故朽白骨，踈瘠羸相現，破碎若塵塺（音昧），一切悉磨滅。從下次第起，方便壞所依，淨慧之所說，修行決定相。無量深妙種，一切普周遍，彼決定真實，生如金翅鳥，次起清淨地，平坦極莊嚴。勇猛寶師子，牛王若龍象，此諸未曾類，處處決定相。始因不淨生，亦從不淨長；初起迦羅邏，住於不淨中。觀彼七日住，念頃不暫停，修行善明了，是則說決定。如是一切分，悉能知相義，明見彼真實，念念有生滅。因習諸骨想，修行覺意生；能起覺支想，說名為決定。彼諸修行者，分別三種想：或有始習行，或已少習行，或有久修習，是悉近決定。隨彼智慧力，趣向有差別。初業者始起，少習心已住，久學能趣緣，是說三種修。初業名始種，第二為長養，最後能捨離，說名為決定。不淨有二種，或共或非共，如前三眷屬，是離共不淨。聞思與修慧，三種不淨念，於此一切種，修行諦明了；善分別離欲，是說名決定。<p>不淨決定分第十二竟。<p>修行觀界第十三安般不淨念，退住與升進，決定真實相，悉已分別說；修行界方便，廣略差別相，甚深微妙義，今當次第說。有因先修習，安般不淨念，然後觀諸界，安樂速究竟；自以方便度，此苦難成就。頂上兩眉間，繫念令不亂；寂止潤澤生，三摩提增長。所依已柔軟，三昧安不動；擾亂不淨心，智者悉調伏。已隨調伏心，安住修行處；是處起明想，一切身分現。初從一髮始，如其相憶念；於一見自相，然後總眾髮。次第三十六，自相總亦然；佛說三十六，各各有住處。或時彼諸界，合聚內觀察；猶如明眼人，開倉見五穀。時復有逆順，超越次第觀。一界藉其下，餘種悉處上，次第相連持，一一知其相，雜色不雜色，周滿悉觀察。止心在一處，境界遍十方；處處安置已，依是勤修習。一髮為百分，思惟正憶念；復於一分中，分別五種界。次於空界上，識相別觀察。修行見無垢，清淨妙相生，譬如水上泡，明淨無障翳。是處觀諸界，各各見自相，水濕地堅強，風動火燒熱；虛空無障礙，別知是識相。青黃赤白綠，及與頗梨色，於此眾雜色，修行具足觀。虛空堅固相，彌廣周遍住，難沮喻金剛，金剛慧能壞；於上曼荼羅，則有熟相現。譬如火熾然，能破彼堅固。或見生疑怪，其心大恐怖；明者能決定，增益諸功德。已壞虛空界，能起升進相，融壞若流注，復碎如塵塺；修行見真實，則生解脫相。空界既已壞，上諸界亦然；是則壞相上，有餘壞相起。若復餘一種，於上觀諸界，次第普周遍，俱壞如前說。觀察六六種，六三及四二；如是六十二，世尊略說界。色壞有三種，剎那世極微；無色唯二種，無為無壞相。修界不淨念，則能捨貪欲；順界方便觀，是治我慢藥。觀界四無量，除滅瞋恚毒（一無常頃名剎那）。阿難說是言：當修五念處。世尊告之曰：更有第六念。髮毛爪齒骨、筋肉厚薄皮、肪❥髓腦膜、脾腎心肝肺、胞胃大小腸、屎尿膿涕唾、垢污諸血淚、黃白及痰癊，三十六不淨。觀察三種界，是中濕相水，火熱地堅強，諸有形色處，內外飄動相。出入息語言，通利等迴轉；一切總說五，是相名風界。眼耳鼻舌身，毛孔咽喉空，山巖室宅中，內外無障礙；如是一切種，悉名為空界。於彼六情根，所生諸識種；如是多無量，總說名識界。佛言應當知，六界非有我。不觀陰界相，計我及我所，一切內外界，是處意迴轉。從是意行處，三受十八種，六觸及四處，世尊之所說。愛慢諸煩惱，悉於是中起；是身眾微合，虛妄空無主；非我非眾生，迷惑計真實。佛告羅睺羅，觀界悉無常；如是六種界，說從六處起。修習六巧便，六時各觀一；色處悉具足，無色唯識界。彼種所依處，相行地境界；對治與所治，如實知分數。身中諸界種，還自生苦惱；譬如養毒蛇，終為彼所害。四大生造色，即共造色住；和合相間錯，還為四大壞。不淨方便觀，先於造色起；安般方便念，要從四大始。若彼修行者，增廣二方便，四大及造色，和合等觀察。始入根本處，彼先壞造色；入已然後觀，所因四大壞。定慧漸增廣，念處具成就；和合總觀察，一切悉寂滅。彼三十六物，臭穢壞磨滅；此三與十想，修行增厭離。佛說是根本，能及一切惡。四十九種法，三昧於中起，修行諦觀察，自身及欲界，無量不淨種，穢惡悉充滿。眾苦所逼迫，盛火極熾然；無常變壞相，見已生厭離。色界相似種，微妙相顯現；深樂求出離，增進厭患想。有覺亦有觀，離欲生喜樂；寂然入初禪，內外悉清淨。所依及境界，如練真金像；自身處梵世，於中極娛樂。又見五支相，身及境界現；第二滅覺觀，內淨心一處。從定生喜樂，四支身內現；所依及境界，譬如真珊瑚。第三處離喜，行捨念慧除；身受樂三昧，五支相明了。所依青琉璃，清淨甚微妙；緣少身無量，諸相次第起。第四斷苦樂，憂喜先已滅；不苦不樂捨，念淨三摩提。如是四支相，現身及境界；出息入息滅，所依極淳白。過色滅有對，是說入空處；過空相識定，過識無所有。過是無所有，非想非非想；善知諸界相，不味亦不縛。清淨四梵行，高廣無有量；慈悲普周遍，喜捨亦復然。根本四禪中，修起五神通；三昧現在前，繫心觀自身。作輕及軟想，漸舉不令動；境界現在前，離地如胡麻；稍進如大麥，轉次高四指。此床至彼床，漸漸能隨意；飛行及變化，自在無障礙；是名修行者，微妙神通力。繫心於自身，禪定現在前；諦取外音聲，如其實皆聞。繫心於自身，禪定現在前；觀他心所念，一切皆悉知。繫心於自身，禪定現在前；自憶念此生，從胎及中陰；漸見前身事，乃至百千劫；一切諸所更，如實憶念知。繫心於自身，禪定現在前；觀察眾生類，生死及形色，隨其業果報，中陰五道生。修行天眼淨，一切如實見；根本諸地中，無量餘功德；修行心自在，一切悉具足。所謂八背捨，勝處一切入，背捨相有五，不淨與淨相、色相、煩惱、識，略說是五相。勝處先自身，內色外少色；若好若醜一，外多二亦然。內無有色想，外觀少多色；二俱若好醜，是前四勝處。後四內無色，外青黃赤白，一切入四大。四色與空識，觀外及內身，一相無差別。諸辯妙願智，無諍三摩提；逆順與超越，無量三昧門。明智決定觀，具足五種滿。一身二境界，定相普周遍；第三憶念滿，修行喜厭捨；第四諸地滿，十處相明了；三乘根具足，是說第五滿。界方便成就，久遠癡冥滅，能令意清淨，無垢如虛空。如是諸功德，一切悉究竟。<p>觀界第十三竟。<p>修行四無量三昧第十四<p>修行者若欲廣修慈心，先當繫心所緣，漸習令無量。滅除過惡心，不諍競，亦無怨結，無恚清淨。謂於親、中、怨三種，九品眾生，無量無數，安處十方，盡三分際，淳一樂行。唯除國土世界，於眾生世界周普總緣，成就遊行者，修慈方便，先等心思惟，總緣一切眾生，令心堅固，滅除瞋恚而起慈心，是名總觀慈無量三昧。<p>如是總觀，猶為瞋恚所縛者，當於上親修別相慈，次於中親、下親、中人、怨家，次第修習九品慈心，漸離瞋恚，心生愛念，與種種樂具。與是樂已，然後於一切眾生起法饒益心，修三種慈：廣大慈、極遠慈、無量慈。捨除瞋礙，住仁愛心，隨其所應功德善根，一切佛法皆悉與之，謂與種種法樂，修種種慈，先與出家樂，次與禪定正受樂，次與菩提樂，次與寂滅樂。彼修行者本曾所更及所未更，種種樂具，自得、他得，清淨善根，乃至無上寂滅，究竟無為，隨其修行，意所想念，無量法樂等，與眾生相現在前。樂想起已，一一觀察，以相自證，便得決定。猶如明鏡，因物像現；慈三昧鏡，亦因樂事，種種樂相，悉現在前。<p>或時修行為瞋恚所亂，作是思惟：「我從本來，由是瞋恚，多所殺害，興諸罪逆，入於惡道，於大地獄，還受苦毒；或作蜂蠆、蜈蚣、毒蛇、惡龍、害鬼、羅剎，如是種種毒害之類，今不除滅，復見燒迫。」以是方便，能止瞋恚。又復思惟：「罵者、受者，彼我無常，須臾不住，二俱過去。惡聲已滅，後起二人無故共諍。又今二人念念即滅，虛妄無實，誰罵誰受？何為顛倒與空共鬪？計我耳根，從虛妄顛倒煩惱業起，彼人舌根，亦復如是，因緣生滅，誰罵誰聞？」修行如是思惟時，瞋恚縛解，能修慈心，離垢清淨。如佛說：「修慈者於四念處能得決定，修習增廣，成就無量法門，勝妙道果，不復退還。」是則三種方便大慈。若已離欲，更修淨妙離欲慈心，深心饒益，增廣無量，得真實果。因此功德具足，所願究竟涅槃。所以者何？一切諸佛說慈為無畏，慈為一切功德之母，慈為一切功德鑽燧，慈能消滅凶暴諸惡，是故修行當勤方便，修離欲大慈。<p>悲無量者，如慈境界怨親中人，悲亦如是，次第修習。如佛言曰：「饒益眾生，說名慈心；除不饒益，說名悲心。」若先於眾生起饒益心，以種種樂，具悉施與之，然後觀眾生，唯見受樂，是名慈心；若先觀眾生受無量苦，起除不饒益心，然後見眾生除不饒益；除不饒益已，受種種樂，非與樂也，是名悲心。見淨相是慈，見虛空相是悲；樂行是慈，苦行是悲，是則差別。謂修行者見諸眾生兇暴諍怒、殘賊殺害，共相逼迫，無有覆護。如是見已，而起悲心，為作覆護。又見眾生，斬截身、首、耳、鼻，肢體苦痛無量，無能救者，修行見已，而起悲心。又修行住悲心時，見五趣眾生苦痛熾然，無量燒迫，深起悲心，興救護想。如是修行悲無量善根生時，無量功德相現。若見此眾生受無量苦而不起悲，是則極惡無善根人。如是大悲，一切諸佛，本所修習，由是究竟一切智海；行者若能具足修習，當知不久，必到是處。<p>喜無量者，謂修行於慈境界，以六思念等諸善功德，無量佛法，及自身成就戒定智慧，一切功德，饒益眾生，自樂他樂，盡皆與之。見一切眾生得法樂已，其心歡喜；其心歡喜，則憂慼滅；憂慼滅已，一向欣悅，踊躍歡喜，念言快哉，永使安樂。於一切眾生歡喜時，見有樂相，輕微明淨，成就此相，名為喜無量三昧。如佛說：「修集喜等，乃至識處。」<p>捨無量者，捨怨親已，等緣中品，此唯是眾生，無有差別。離慈悲喜，唯作眾生行近、境界近相，是故世尊說捨。種種捨各自有相，捨無量不與彼同，謂平等清淨，離苦樂相。捨相似相現，是名捨無量三昧。世尊說修捨無量，乃至無所有處。已略說四無量相，餘種種甚深相，行者應次第修習。<p>修行觀陰第十五<p>若修行者，久積功德，曾習禪定，少聞開示，發其本緣，即能思惟，觀察五陰，了達深法，滅除生死；猶如大風飄散重雲，亦斷一切魔所樂法。觀五陰義，今當說。修行者，內自思惟，欲渡煩惱海，起離欲，生潤澤，自身快樂，麁澁四大滅。隨順四大生，攝諸亂意，能趣究竟，成就智慧。若根本觀處，堅固明淨，能起三昧，離諸亂想，滅除煩惱，諸微妙相，於是悉現。如淨妙瑠璃，如水淨泡。行者見此明淨無垢相起，善念守持，心不放逸；既不放逸，則熟相起；熟相起已，壞相現；壞相現已，唯起法想，一切寂滅。如是修行法相，具足成就，得增上厭離意；堅固精進，不可動轉，得甚深三昧、堅固三昧、不動三昧。修行住是三昧，能起五種明淨三昧，遍照五道：月光三昧、日光三昧、淨瑠璃三昧、練金光三昧、無垢頗梨三昧。因此五種明淨三昧，復生光耀三昧、遍光耀三昧、無量光耀三昧。<p>復次，修行者因五種壞相能壞諸緣：一曰穿、二曰剝、三曰裂、四曰壞、五曰滅。以是五壞相，壞一切法。修行五種三昧壞境界，悉清淨已，次復生五種三昧相：師子王三昧、龍王三昧、金翅鳥王三昧、牛王三昧、象王三昧。心無放逸故，起此雄相。修行住此獸王三昧，各隨其類，一切悉攝。又三昧力、男女十相起，隨類相攝，一切眾生，於是悉現。若能分別此諸三昧相而不恐怖，是則名曰於一切諸法自在功德。<p>復次，修行者於明淨境界觀察陰流從一處出，分為二分。如是觀已，還合為一。一一流中，復見五相；相各別異，布列境界；布列境界已，還合為一。色如聚沫，受如水泡，觀想如炎，行如芭蕉，觀識如幻，是五虛妄，欺誑之相。修行如是觀已，其身安隱，柔軟快樂。復觀流所起處，無垢相現，如水淨泡，漸漸增長，充滿其身。修行心不放逸，專念受持；持已，淨相增廣，周遍覆身，如明淨泡，離諸過惡。更勝妙智生，乃壞是相；是相既壞，彼流流下，遠注無量，如淨頗梨，極知境界；極知境界已，從彼攝還，成曼荼羅。更有異相，充滿本處，然後流至十方無量世界，至十方已，各住自相。爾時修行明見無量色種，猶如山水漂積聚沫；一切受相，如大雨渧泡；種種諸想，如春時焰；行如芭蕉，無有堅實；觀六識種，猶如幻化。如是種種虛妄，但欺誑愚夫，是名修行觀陰自相。觀陰自相已，復以智慧，自照其身，專念觀察。觀察時，見周匝熾然，相起身處，其內有種種雜華、淨妙、珍寶，周匝遶身；又自見身種種雜寶、諸功德相，微妙莊嚴。修行見是諸相已，慧眼開廣，自顧其身，周遍觀察；觀察已，復外觀陰相，盛火熾然，即生厭心，勇猛精進，欲度生死無邊苦海。修行於五陰熾然相厭離已，離欲相、解脫相、涅槃相、一切功德相，次第起現。<p>復次，修行者具七處觀，觀五陰、苦、集、滅、道。復觀因愛生五陰，厭患出離，如是於真諦中，方便種子慧生。於是七處，善修三種觀義，自相觀成；成就決定堅固已，然後得無垢息止修慧；是慧起已，境界平正，淳一無雜。復次，得勝妙無垢思慧決定觀，五陰興衰，念念磨滅，見真實相。譬如毒飯，食者必死；修行觀五陰三相，所雜亦復如是。一念生，一念苦，即一念時，亦生、亦住、亦滅。彼念生時，即與苦俱生。是故一念，一念即壞。修行觀五陰如是，生滅破壞，虛偽無常過惡，即起無常行、苦行、空寂行、無我行、穿漏法、不實法、速朽法、破壞法。如是無常義，如修多羅廣說，乃至百句。修行盡行如是諸相，知諸法真實，便得解脫。以賢聖地三昧想行，觀此非常相，便起深憂厭，見有為過患，不樂三有。<p>復次，修行者若觀生則非滅，若觀滅則非生，如是則不生聖行；要一心一相，正向解脫，然後智生，是決定聖行。聖行既起，一切法相寂滅無餘，癡愛煩惱及諸罪垢，能轉苦陰者，皆悉除滅。滅已，其心調伏，是見五陰無我亦無我所。以無常諸行觀察苦陰，觀察苦陰有八苦逼迫，於八苦相成就八行。所謂如病、如癰、如刺、如殺、無常、苦、空、無我，四是聖行，四非聖行，於苦陰決定，觀其真實。如是四諦十六聖行，是則修行煖法初相，於真諦地，得真實慧。觀察苦陰如燒鐵丸，亦無堅固，向涅槃，背生死；不貴有，不樂生。譬如群獸，獵師圍逼，以怖急力故，超勇奔出。修行如是，見生死熾然，大苦圍迫，以厭智力，超出無礙。<p>復次，修行者思慧生時，煖法種起；息止修慧生時，煖種增長，到煖自地，煖相滿足。息止修慧生時，頂法種起；煖法生時，頂種增長；到頂自地，頂相滿足。煖法生時，忍法種起；頂法生時，忍種增長；到忍自地，忍相滿足。<p>復次，於五陰悅可，名為煖法。煖法觀五陰，於三寶悅可，名為頂法。頂法觀十八界，於四諦悅可，名為忍法。忍法觀十二入，俱觀三種，隨彼善根，一增上故，說有差別。是一切盡觀真諦，但忍於真實觀增，煖法想增，頂法信觀喜增，忍法智慧增。<p>復次，修行有三種緣，謂上、下、諸方。三種善根，依此三緣，各一增上，故說（悅可本云出設）。<p>復次，三種修煖依厭離頂，依觀喜忍，依平等捨，亦隨彼善根一增上，故說當知一種修盡，成就三法。<p>復次，修行當知！譬如有人有五怨賊，拔刀隨逐，常欲加害；前後五陰轉相煎逼，亦復如是。佛言：「欲求阿鼻三磨耶（此是見道名也），當作達磨摩那斯伽邏。」常觀真實義，以聖行刀斷除陰賊，莫如劣夫，不能執杖，為彼所害。乃至一切賢聖，皆應勤修如是正觀，為現法樂故，為後世作大明故，斷一切苦本故，饒益眾生故。況於凡夫，空無所得，而自放逸，不勤修習。<p>觀五陰竟。<p>達磨摩那斯伽邏：達磨，法，謂世間第一法也。摩那斯伽邏，謂一經心，譯者義言思惟。<p>修行觀入第十六<p>六入各於境界縛無智眾生，貪欲心故，常起淨想。修行當知，於諸根境界，防制非法，攝心所緣，繫令不動，正觀六入。譬如空村，離我我所不定義，是入處義、牽下義，是入處義能將眾生入惡道。又內入相，如燒鐵鏘，如極利劍，亦如利刀。佛言：「若觀此相，則能捨離。」復次，觀外入惡賊劫善珍寶。若修行捨正念，開諸入門，馳縱六境；六境惡賊劫奪淨戒，失諸功德。如鳥無兩翼而欲飛空，人無兩足而欲遠遊。修行如是，毀淨戒功德故，止、觀兩翅永不復生，欲出生死是終不能。如破瓶盛水，須臾不住，破戒比丘，亦復如是，三昧法水，念頃不住。如天德瓶守護不壞，常出珍寶，隨意無盡；修行如是，不毀淨戒，則常出生聖功德寶。輕壞德瓶，珍寶即滅；若破戒瓶，則永失法寶。譬人截鼻，照鏡不自喜樂，破戒比丘，亦復如是，內省其身，心不自悅。百穀藥木，依地而生，諸善功德，悉依淨戒。如栴檀塗身，能除熱惱；淨戒清涼，能止欲火。如如意寶珠，隨所著處，熱時清涼；淨戒如是，於煩惱火中，能息熾然。犯戒比丘自惟罪深，身逝命終，必入惡道，心常憂悔，死時恐怖；淨戒之人，心常歡喜，生無憂悔，死時安樂。淨戒為梯，能升慧堂。戒為莊嚴具，亦為善戍衛；戒能將人至於涅槃；戒為良地，生十善種子。教誡師水，隨時溉灌，信根則生，無漏陰為幹，四如意為芽，慈心為枝條，少欲知足為柯葉，七覺意為華，解脫智為果，寂滅法為甘露。戒香流出，一切普熏。賢聖鳥王，棲宿其間；悲為重陰，清涼廣覆；辯才法師為蜜蜂王，和聲相顧，甞採精味。其樹修直，堅固貞實，無有虛偽、諂曲、腐病，是則名曰功德大樹。諸修行者欲趣涅槃，背三世苦，向解脫城，漸次發行諸善功德，息彼樹下，飲法甘露，止三渴患，其身安隱，能至涅槃。<p>復次，戒有眾多數，或一、二、三、四，或七，或十二，或二十一。若念念須臾頃，則有無量戒種。道共、定共、俱生戒，正語、正業、正命，與心迴轉。觀此諸戒，其相各別，或淳淨無垢，或輕薄明淨；如是無垢戒相，現於境界。修行於依緣念三處觀察戒相，若塗香柔軟，離垢悅樂，明淨潔白，是所依中相；若其地平廣，妙華寶器，嚴飾之具，眾寶滑澤，是名修行境界中相。譬如犛牛護尾，一毛著樹，守樹而死，不令毛斷。比丘護戒，亦復如是，一微之戒，守死不犯；妙相嚴身，眾好具足，猶如秋月，停照虛空。修行三昧，觀此淨相已，乃至命終，無復憂悔，亦無熱惱，不復恐怖，安悅歡喜，踊躍增長，生寂止樂，麁澁四大滅，如是等名修行憶念中相。復次，三種中更有雜相，嬈亂障礙，失念意不住。請求悔過，不善惡業，守死不為，夢中無犯，增益持戒。佛說：「戒為花鬘塗香，莊嚴眾具；香風一方來是世界香，諸方來是戒德香。」或身無手、足、眼、耳、鼻、舌，一切肢節，悉不皃具；或身沒塵埃；或觀察自身，離諸塵垢，澡浴塗身，名衣上服，是名修行。於依緣憶念觀察，尸羅種種，雜相威儀。定共、道共三種戒，悉已於中說此三種戒，更有無量諸深妙相，明智者當廣演說。<p>修行已觀淨戒，欲破諸入山者，當修二法，所謂止、觀。先當觀離惡悅樂，充滿其身，麁澁四大滅，柔順四大生，趣寂止樂，一心不亂。自於內身繫心於入相，當善守護入相所起處。觀察時，白淨相起，比丘見此相，當善守護，如佛所說。譬如伏雞善護其子，必得成就；比丘修行，亦復如是，專精守護，乃得成就；十二修果，相現分明。修行善守護時，離諸放逸；修果成就，境界淨妙，離諸垢污。明如寶珠，亦如懸水，境界廣滿，身處少分，周遍遠流，然後來還。還已，一相現，復分為二分，還合為一，成曼荼邏境界。安住平正，普現眾相，猶如眾星光耀布列，然後乃壞。壞已，各各流出，還合為一；復周遍遠流，充滿諸方；充滿諸方已，復還安隱堅住；住已，熟相現；熟相現已，有種種眾相，周遍彌廣，微妙器服，諸奇特相悉現。境界內入空聚，外色、聲、香、味、觸及三世三種法，善、不善、無記，一切悉現，觀其真實。<p>復次，外六入如賊，內六入如空聚，亦說內外入為此彼岸。此十二入諸勝妙相，增廣無量，佛說修多羅中廣說。<p>復次，修行者，於此境界熟相起，起已復壞，間間有斷離相，斷離相流注極遠，停住一處。如寶瓶盛水，然後還開，漸見寂滅；寂滅已，復有諸餘一切功德相生。諸入門中常雜相流出，各各出已，復於一處，成曼荼邏。曼荼邏上，復有自相起；起已復熟，熟已不久寂滅。然後修行復加專精，更現清淨微妙禪相，現已如前，次第寂滅。<p>復次，修行於諸入中更有種種妙相，於繫心處決定相起，名髻中明珠喻三昧。修行自觀身作二分，眾寶藏上有寶蓮花；修行自見身在蓮花上，眾寶妙花，莊嚴圍遶。復次，如世尊修多羅說六眾生喻，行者於此具足觀察。所謂眼為狗，走逐五色村；耳為鳥，隨空聲起；鼻為毒蛇；隨逐香穴；舌為野干，貪五味死屍；身為輸收磨羅，常樂入觸海；意為猨猴，常樂遊縱三世法林。若六種眾生，繫著一處，不能自在，各遊所樂。修行如是，以三昧正念，繫縛六根，不令自在馳散所緣，然後以清淨智觀法真實。癡冥凡夫六境中，貪著悕望無量惡法，如是正觀，悉能除滅一切眾生樂著境界，自起障礙，不至涅槃。是故修行欲壞生死、趣涅槃者，當降伏諸根，遠離境界。<p>修行觀十二因緣第十七<p>已說諸對治及所治，愚癡對治，是應分別。一切諸佛所說緣起，滅除癡冥，生如實智。有甚深微妙隨順功德，今當略說，令諸修行功德增益，滅除愚癡。觀察緣起，遠離斷、常二邊諸想，知因緣和合，有為法生；亦能降伏迷醉外道，牽令隨順，第一空法，慧眼明淨，無明悉滅。修行觀緣起有四種：一名連縛、二名流注、三名分段、四名剎那。<p>連縛有六種：一曰生、二曰分、三曰趣、四曰生門、五曰剎那、六曰成壞。生者從死陰，次起中陰；中陰次起生陰。中陰眾生，無明昏亂，愚癡所盲，造作有業。中陰眾生，見男女和合，無明增故，生顛倒想，或生害想，或生愛想；欲與女俱者，於男生害心，然後自見與彼和合。爾時欲心迷醉，是名愛起身；見和合不淨，謂為己有，是名慢起身；因母飲食而得增長，令身敷起，是名食起身；四大與迦羅邏俱生得報身，是名四大起身。<p>結業為方便，二支既過，次第識種生，是名種子識。始處迦羅邏時，其心沈沒，少所識知，識不明利，是名為生得迦羅邏。已識明利故，是名為識，是名生連縛也。分段者，從迦羅邏，次起皰、肉段、堅厚、肢節、嬰兒、童子、盛、壯、衰分、老分次第生，是名分連縛也。趣者，謂遍至諸趣，修行觀諸趣相，是名趣連縛也。生門者，謂四生相續，輪迴不絕，是名生門連縛也。剎那者，觀五陰，念念相續，生滅不斷，是名剎那連縛也。成壞者，一切境界起滅，劫數始終，修行觀此成壞相續，名為成壞連縛也。是則修行觀緣起連縛也。<p>流注者，謂修行觀剎那流至怛剎那，乃至羅婆摩睺路妬，是名流注迦羅邏分。流注七日，皰、肉段、堅厚，乃至衰老分，是名流注。起分、住分、起緣分、入分、出分、方便分，一切正受，巧便流注，次第起盡，名流注。諸趣迴轉，如旋火輪，是名流注。如是一切無量流注，是則修行觀緣起。流注分段者，修行觀察，從分至分，故說分段能如是知，則於緣起成就。<p>謂無明增上，猶如盲人無有見相，如大黑冥，遠離光明；或於前無見，或於後無見，是則偏盲；若前後無見，是二俱盲；若離二盲，則捨癡冥，得明淨慧眼。如是苦集滅道，佛法僧寶無知，是名十種癡；十種癡滅，名為十種慧。佛說無明為初因，種三種業。若修行不知無明過患，則種三種業。業起已，從是生識，諸識如幻，種種悉現；從識相續，起名色，於彼一身，而有二相。譬如虛軟沮爛之物，內有諸蟲，令外動搖；亦如野蠶，初作繭膜；名色二相，亦復如是。乃至諸根未成，說為名色二相；諸根既開，名為六入。諸根始開，未有所作，於觸愚癡，不知適與不適。如雨渧注水，水則泡起；情塵生觸，亦復如是，外刺刺身，觸從中起。亦如然燈油炷所成，是名修行觀爾炎觸相。觸相起已，次第生受。譬如水泡，三種相現，若分別諸根，則有五受。受起已，次生渴愛。譬如舌舐蜜塗刀刃，愛增諸煩惱名為取。取次生有，有三種業，業起當來果，故名為有。已種生而未受，名為未來生，生已熟，謂為老死。二支說未來生時，生相增上。佛說識分、未來識生時，名為生；名色、六入、觸、受，名為老死。前生愛、取、有能集今有故，於此生為過去。愛取是煩惱分，故說為無明；有則是行。現在三支能種來生、過去二枝，轉生死輪。彼眾生輪轉，以無明覆故。八現在，二過去，二未來世差別故，如是分別，當知轉時，一切皆十二。<p>復次，更有餘分因緣，今當說。從迦羅邏、皰、肉段、堅厚、肢節、嬰兒、童子、壯年、衰分、老死分，於是十種分觀察緣起。復次，於起住起緣入出方便分，乃至餘一切分，悉觀緣起。復次，是事起故是事起，謂彼眼色能起眼識，三事和合，觸生受、想、思，是名修行異種觀緣起。復次，修行方便，觀諸入緣起，以明淨境界，自向觀諸入門；如是見已，各觀自相處，破諸入山，無量積聚；熟相現已，流注十方。極智境界，到彼觀察，明智升進者，修住巧便。爾時聞、思、修慧，熟相、壞相，次第而起，諸餘升進，義如前入處說。復次，是事有故是事有；是事起故是事起。謂修行者，先壞內身，次觀外色；猶如照鏡，因物像現。如是所依相起，外相亦起也。<p>復次，修行於諸不淨觀其緣起，先於方便處，繫念令堅固，然後於肢節分解，觀其緣起。起明相已，無明相壞。依脚骨、有❥骨、髀骨、跨骨、肩骨、頸骨、頭骨，充滿十方，有漏業相普現，於下諸雜不淨相，階級次第起。<p>復次，修行觀四因能生眾苦：展轉因、隣近因、周普因、不共因。復次，修行觀果從生因、生從有因、有從取因，如是乃至行從無明因。行是果，亦是因；從因推果，還至老死亦如是。若於無明求因，必大恐怖，而起斷見。無智闇冥，餘明甚微，猶如螢火。如是猶復求因不已，自見唯與大黑闇俱。世尊說言：「由不正思惟，眾生若與是俱，則輪轉生死。」無明縛故，有輪常轉。無明為本，餘支所作，各有相現。一切有支輪，無明最自在。自在力所轉，如奴屬其主，是無故是不作，是滅故是不轉，當知餘枝皆如是說。<p>死有四種：漸漸死、頓死、行盡死、剎那死。又說三種無常：一、剎那無常，二、分段無常，三、種類無常。修行了此無常，則遠離四魔，破壞無明，明相顯現。如明淨燈，能消眾冥，乃至老死滅，諸明相起，亦復如是。破壞無明，諸積聚已，成就一相，淨妙境界。行者身體柔軟光澤，光澤已，身極明淨，如明鏡像；如是相現明淨，觀己身內眾物，各各自相，一切顯現。如是觀成就，名曰於界得度。何以故？有五種癡，五種對治相。一、界，二、入，三、陰，四、卑賤，五、垢污，是名五種癡。或觀界得度，或復觀陰、觀入、觀彼增功德、觀第一義而得度者，是名五種對治也。<p>復次，修行者入快淨琉璃三昧，於明淨境界觀緣起支。觀緣起枝時，便生易見想如說。阿難白佛言：「緣起易見？」佛告阿難：「十二緣起甚深無底，難見難知。汝欲毀壞我三阿僧祇劫甚深微妙難得之果，云何欣悅而說是言是深妙觀？我今當度，汝當隨我觀佛境界。佛境界海浮漂，外道無智闇冥，二邊愚癡，離爾炎境界所不能入。聲聞、辟支佛雖能少入，不得其底。」爾時世尊說是語已，即入甚深微妙爾炎住三昧自在正受。正受境界有三師子王，師子王上各有七寶池，七寶池中各有七寶蓮華，七寶蓮花上皆有坐佛，放大光明，極聲聞境界，然後乃住。是諸聲聞從初發心至最後身，所種善根及諸緣起一切悉現。從是復起三師子王，師子王上各有七寶池，七寶池中各有七寶蓮花，七寶蓮花上皆有坐佛，放大光明，極辟支佛境界，然後乃住。諸辟支佛從初發心乃至究竟，所種善根及諸緣起一切悉現。從是復起無量師子王，師子王上各有七寶池，七寶池中各有七寶蓮花，一一花上皆有坐佛，普放光明，極菩薩境界，然後乃住。是諸菩薩從初發心至金剛座，所修善根、一切功德、若業、若果及諸緣起，一切悉現。從是復起無量師子王，師子王上各有七寶池，七寶池中各有七寶蓮花，一一花上皆有坐佛，放大光明，普照佛法，甚深緣起，一切悉現。<p>爾時佛以神力示阿難佛之境界已，語阿難言：「爾炎中更有無量無邊諸佛境界，佛智所行，如是甚深微妙境界，云何欣悅而言易見？汝智淺不及，謂為易見耳。如上爾炎境界無量諸法現在前已，然後乃壞，一切皆空，清淨寂滅；寂滅已，復觀勝妙。爾炎起佛法身，漸漸廣大，周滿十方；無量法寶，充滿法身。法身光明，無有邊際，不共智慧，所行境界。一切佛法甚深緣起，悉現在前，然後乃壞，一切皆空，清淨寂滅，無有處所；猶如虛空，無所依止。如寶入手，名為得寶；修果如是，名決定相。阿難！如來境界不可思議，我今為汝示少少耳。」阿難見佛境界，歡喜踊躍，白佛言：「甚深。世尊！世尊爾炎境界，難得其底。若我先知如來境界如是深妙者，寧使我身碎如胡麻，要當究竟佛法彼岸。」<p>如是一切名修行觀緣起。分叚剎那者，三世一剎那，一剎那三世。法未起名未來，起時名現在，已起名過去。一剎那生即一剎那，苦與無常俱故。當知眾行，剎那頃不住，亦無所從來去，亦無所至，雖轉亦無所去，去亦無積聚。一剎那起，一剎那滅；剎那如一念，一念如剎那。前剎那聚已滅，滅時與後起。隨順四緣具足；後剎那起，修行境界。觀一剎那間，有無量微塵；無量微塵，一一剎那，次第相續，猶如連珠。譬如四善射人，俱放四箭。有一人健行，箭未至地，能就空中接取四箭，不令落地。地神迅疾復過於是，虛空神疾過於地神，日月天疾過虛空天，如是健行天疾倍過日月。當知諸行無常，迅過於是，不可譬喻。如修行觀迦羅邏七日住分有無量剎那，當知餘一切分亦如是。如是觀已，離諸愚癡，增益明慧，如是無量，名修行觀緣起剎那。<p>復次，修行初入正受，名為連縛境界，增長名為流注方便境界，安住名為分段境界，漸滅名為剎那。<p>復次，已說四種別相觀緣起，佛說總緣起，今當說二支種、二支熟、二支起、二支牽、所種二支、生長二支、成就二支、受二支、作人二支、田二支、寄者二支、所寄二支。受寄者是說名有支。修行觀緣起，或五陰，或四陰。五陰欲色界，四陰無色界。無常、空等諸行，於陰決定真實。決定真實已，決定相現在前。是事有故是事有，是事起故是事起，是事無故是事無，是滅故是不作。譬如有鑽有燧，有人方便煙火，乃出因薪熾然。亦如因樹有蔭，因日有光，因燈有焰，皆從緣起。無明不言，我能生行；行亦不言，我從無明生。當知一切有支皆如是，是空法、寂滅法、無所有法，作者不可得。但有無明諸行和合，有漏法生。受為軸，轉有支輪，生諸結縛。諸結中愛支增，諸縛中取支增，諸使中識支增，諸纏中無明增。向生結增，受生縛增，諸識漂利使增，於境界愚癡煩惱增。如是煩惱業縛能轉生果，有輪常轉漂。無智眾生隨義增故，說有差別，當知諸分皆有結縛使纏。<p>復次，修行六種觀十二緣起，於十二支隨順義說。謂安般念觀業支、有支，以出息、入息是身行，覺觀是口行，想思是意行，是故安般念是彼對治。界方便觀，觀識支、生支，識增上故處胎，識於諸界增上說七識界，是故界方便觀是彼對治。陰方便觀，觀名色支、老死支，是故陰方便觀是彼對治。破諸入出方便觀，觀六入支、觸支，是故入方便觀是彼對治。緣起方便觀，觀無明支、受支，是故緣起方便觀是彼對治。何以故？受及無明是諸煩惱根本，是故智慧是彼對治；愛、取二支染著淨故，不淨是對治。<p>復次，修行觀十二緣，或時從因度，或時從果度，或從無明行乃至老死，或觀識乃至老死，或三事和合生觸、觸生受、受生愛、愛生取乃至老死，或從愛、取、有、生、老死，或從老死乃至無明，或觀老死乃至識，如《佛城喻經》說。<p>復次，修行於四念處觀十二支各增上：身念處觀六入支，受念處觀受支，心念處觀識名色支，法念處總觀餘支。說此義已，而說讚偈曰：方便治地行，乃至究竟處，無上法施主，說是傳至今。我從彼勝聞，撰說深妙義，章句莊嚴集，欲令法久住。佛法深無底，修行亦無邊，以我少智力，宣揚無量法。是深非所測，如蚊嘗大海；唯彼已度者，然後乃究竟。<p>六十二界：六種、六情、六塵、六識、六界、六覺，謂貪、恚、癡三不淨覺；反是，三淨覺也，苦、樂、不苦不樂、憂、喜、捨六。<p>三：欲、色、無色界，又色、無色、滅界三世法，軟、中、上法，善、不善、無記法，學、無學、非學、非無學四。二者：食非食、漏無漏，依欲、依出要，有為、無為。<p>三十六不淨次第：髮、毛、爪、齒、薄皮、厚皮、筋、肉、骨、髓、脾、腎、心、肝、肺、小腸、大腸、胃、胞、屎、尿、垢污、淚、涕、唾、膿、血、黃白痰、癊、肪、❥腦、膜。<p>剎那數：百二十剎那名一怛剎那，六十怛剎那名一羅婆，三十羅婆名一摩睺路妬，三十摩睺路妬名一日一夜。一歲中唯二時二日，三十摩睺路妬晝夜等。<p>謂羯提月白分，八日八月名羯提，後半月名為白分。陛舍佉月白分，八日二月名陛舍佉，後半月名白分。此二時二日，晝夜各十五摩睺路妬；從是後，羅婆流，或晝減夜增，或夜減晝增，名為流晝夜等，各三十摩睺路妬。