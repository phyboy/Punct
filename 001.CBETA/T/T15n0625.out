<juan>大樹緊那羅王所問經卷第一<p>姚秦龜茲三藏鳩摩羅什譯<p>如是我聞：<p>一時佛住王舍城祇闍崛山，與大比丘眾六萬二千人俱；菩薩摩訶薩七萬二千——眾所知識，皆從十方世界來集，得陀羅尼無礙辯才，進入念慧慚愧具足，其志堅固猶如金剛，善修成就一切佛法，志意清淨成就具足，自不忘失菩提之心，亦能令他而不忘失；善調柔施攝伏諸根，善能知捨所愛之物；以清淨戒善自莊嚴，於諸眾生其心平等；以柔和忍力而自莊嚴；於無量那由他阿僧祇劫勤修進力；於諸禪定解脫三昧，遊戲神通自在無礙；善以智慧分別一切諸法句義；其心不動如大山王，於諸眾生其心平等，如地、水、火、風善離愛恚；常行慈心恒遣慈光；遍照眾生安住大悲；常勤觀察一切眾生，住於大喜樂法具足；住於大捨得無二智；利衰、毀譽、稱譏、苦樂，皆以超過如是世法；慧光善伏自眾他眾，降伏眾魔；世所難遇如優曇華，為諸眾生中大師子吼，究竟涅槃悕樂甚深四無所畏，為如來印之所印之；所記無錯如說而行，於深法藏義味相應；蔽諸日月，名稱流聞遍十方界；若為諸佛之所護持，守護法藏常不斷絕三寶種性；善能遊過無邊佛剎；善解了知，隨宜給侍諸佛世尊、聽聞受法；常勤精進教化眾生，得到方便智慧彼岸；善隨一切諸眾生根如應說法；善知一切諸眾生等意之行相；其心淨妙善巧言說，為大醫王善療眾病；已於無量阿僧祇佛所種諸善根；善集相好福德莊嚴；善能解了空、無相、願；善解諸法如幻如焰，如水中月如夢鏡像，解一切法如虛空相；善能解了一切眾生音聲言說；善分別法樂說無盡；善能觀察出世之慧，成就大力近佛十力，得明肉眼、天眼、慧眼、法眼、佛眼；善度莊嚴助道法分；善解超度一切諸道，明了菩薩法藏所攝；善能轉於不退法輪，得三昧印相；善能知到金剛場三昧，一切諸法自在三昧，常現在前，持大寶炬，其心謙下於諸眾生，常觀一切諸眾生心，亦常觀諸眾生智慧，近佛智慧，令諸眾生施作佛事；所作事辦皆已聚集，一切功德盡未來劫，說其功德不可窮盡。<p>其名曰：寶住菩薩、寶有菩薩、寶手菩薩、寶花菩薩、寶王菩薩、喜見菩薩、愛意菩薩、愛眼見菩薩、持地菩薩、作喜菩薩、大勢菩薩、大德菩薩、降魔菩薩、摩鳩提菩薩、儒天菩薩、曼陀羅香菩薩、實菩薩、等觀菩薩、無高下菩薩、善御菩薩、一切眾生不請友菩薩、彌勒菩薩、雲音菩薩、持山嚴菩薩、山積菩薩、上友菩薩、勇友菩薩、光明菩薩、光德菩薩、燈王菩薩、觀志菩薩、光莊嚴菩薩、雜綵冠菩薩、天冠菩薩、天王菩薩、天眼觀菩薩、觀世音菩薩、善臂菩薩、思志等菩薩、善住志菩薩、善住業菩薩、不動足集菩薩、金剛足進菩薩、越三界足菩薩、疾辯菩薩、速辯菩薩、無斷辯菩薩、住辯菩薩、妙音菩薩、梵音菩薩、喜一切眾生音菩薩、文殊師利法王子菩薩，如是等上首七萬二千人。於此三千大千世界，釋、梵、護世，并餘大威德諸天、龍、夜叉、乾闥婆、迦樓羅、緊那羅、摩睺羅伽、人與非人，比丘、比丘尼、優婆塞、優婆夷，皆來集會為欲聽法。<p>爾時世尊與無量百千大眾，恭敬圍遶而演說法。爾時天冠菩薩即從座起正衣服，偏袒右肩右膝著地，合掌向佛以偈讚曰：「超世為世作燈明，智慧利益於世間；令結闇者得光明，我今稽首離世間。十方行施最殊勝，善自調心到彼岸；人天龍神所供養，稽首敬禮燒結仁。勝相多利益世間，金色圓光普周遍；持淨妙戒大美音，稽首三界最無比。度諸眾生到彼岸，調伏諸論無能動；善了知諸眾生心，稽首敬禮勝大悲。斷諸結使不生著，以力降怨善住戒；天中之天淨結垢，我稽首禮降諸怨。眾寶中最無瑕穢，常樂智慧為先首；除斷貪瞋愚癡垢，稽首心等如虛空。演說四諦度四流，說甘露法施淨眼；遊行三界為利眾，我稽首禮持輪相。常為人天所供養，常化眾生令度脫；虛空人天所供養，我稽首禮人中勝。常樂集於正善法，常以慈心等世間；人尊調御住正道，稽首攝持一切德。淨音所說勝妙善，適意柔軟梵音聲；善解眾音到彼岸，稽首美妙如實說。趣空無相及無作，能最甚深難見法；善能進趣入解脫，稽首善知解脫道。世尊善解知因緣，常能斷離二邊見；實說因緣業果報，我稽首禮見世間。無有來者亦去者，無慢善能觀諸法；如幻如焰水中像，稽首敬禮善法眼。生若無生都無生，若生及滅亦無滅；其所止處如法住，調御善住如是處。所有言說便真實，善住如如叵傾動；金剛山身無動搖，我稽首禮叵傾動。其身口意等無異，名聞無量遍三界；我今欲問勝丈夫，願尊勿慮為演說。」<p>爾時天冠菩薩偈讚佛已，白佛言：「世尊！我今欲於如來、應供、正遍覺勝妙法中少有所問，若佛聽許乃敢諮請。」<p>爾時佛告天冠菩薩：「善男子！恣汝所問，隨汝所疑，如來當說悅可汝心。」<p>爾時天冠菩薩白佛言：「世尊！云何菩薩得成雜種莊嚴之辯？世尊！云何菩薩得增勝智，善知分別甚深之法？世尊！云何菩薩善知諸根？世尊！云何菩薩善能解知如應說法？世尊！云何菩薩善知一切眾生心行？世尊！云何菩薩知一切因行果報，亦知出過所行無失？世尊！云何菩薩莊嚴布施？世尊！云何菩薩莊嚴戒、忍、精進、禪、智？世尊！云何菩薩善能解知莊嚴梵道？世尊！云何菩薩不失神通？世尊！云何菩薩斷諸結使？世尊！云何菩薩度到彼岸？世尊！云何菩薩能現一切聲聞、緣覺及諸眾生形色威儀無有別異？世尊！云何菩薩觀於生死不住涅槃？世尊！云何菩薩觀眾生界不動法界？世尊！云何菩薩不退失利觀現失利？世尊！云何菩薩有大財寶封邑無盡，以方便力現為貧窮？世尊！云何菩薩行於諸行，令有作門入無作門？世尊！云何菩薩善觀諸法？世尊！云何菩薩決定分別一切諸法？世尊！云何菩薩行諸世法不為所污？世尊！云何菩薩於諸自在不觀望他？世尊！云何菩薩不離見佛？世尊！云何菩薩善自調伏無諸惡法？世尊！云何菩薩善為師導而不悋法？世尊！云何菩薩為諸眾生作實依止？世尊！云何菩薩能轉一切諸佛法輪？世尊！云何菩薩於一切法得灌頂位？」<p>爾時世尊讚天冠菩薩：「善哉善哉！善男子！汝今所問多所利益安樂世間利安人天，攝取未來諸菩薩等。善男子！汝常曾於恒河沙等佛世尊所諮請問難，今復當大利益安樂未來菩薩，令此大乘得久住世。善男子！汝之所問，善心諦聽，吾當演說。」<p>天冠菩薩白言：「世尊！受教而聽。」<p>「善男子！菩薩成就四法，得於雜種莊嚴之辯。何等為四？是菩薩於一切眾生無侵害心，捨諸一切所愛之物心無悔悋。有說法者不斷其說，起隨喜心歡喜踊躍，讚言善哉！勸請說法。若於晝夜、若在僧中、若在佛塔，以菩提心常為先道，起志欲心喜樂諸法。而是菩薩專心志欲，以法等施不期利養。善男子！是為菩薩成就四法，得成雜種莊嚴之辯。<p>「善男子！菩薩成就四法得增勝智，善知分別甚深之法。何等四？順因緣法知我實性。知入一切眾生實性。知生死行，無有來者無有去者。知一切法虛空印相。是為四。<p>「善男子！菩薩成就四法，善知諸根。何等四？善知法界門。觀諸法門無有障礙。知諸神通。善調伏心，無有二行。是為四。<p>「善男子！菩薩成就四法，善能解知如應說法。何等四？辯智。度眾生智。分別法智。自淨其心亦淨一切眾生之心。是為四。<p>「善男子！菩薩成就四法，善知一切眾生心行。何等四？智慧超出智無有礙。入於方便。諸有所作終不中悔。能自覺了。是為四。<p>「善男子！菩薩成就四法，善知造因所得業報，亦知出過所行無失。何等四？不說斷滅亦不說常因。於業報如實而知，如法而現諸法示相。是中無我無我所。知於所作不失果報。是為四。<p>「善男子！菩薩成就四法，莊嚴布施。何等四？莊嚴於相。莊嚴於好。無比喻色。無盡封邑及以寶手。是為四。<p>「善男子！菩薩成就四法，莊嚴持戒。何等四？作轉輪王而善莊嚴菩提之心。作釋提桓因而善莊嚴菩提之心。作大梵王而善莊嚴菩提之心。不墮惡道生人天善處，而善莊嚴菩提之心。是為四。<p>「善男子！菩薩成就四法，莊嚴忍辱。何等四？出梵音聲、迦陵頻迦聲。多人所愛心意悅樂。堅修善法。得金色膚。是為四。<p>「善男子！菩薩成就四法，莊嚴精進得不可壞。何等四？得一切眾生無能壞者，為諸眾生作不請友。有所為作專志不懈心無疲厭。樂集多聞。堅智莊嚴。是為四。<p>「善男子！菩薩無厭成就四法，莊嚴於禪，何等四？無諸閙亂。無有放逸。無有慳慢。不捨調伏心。是為四。<p>「善男子！菩薩成就四法，莊嚴智慧。何等四？不說我、人、眾生、壽命。得無礙辯。善能分別一切句義。於一切法無有疑惑。是為四。<p>「善男子！菩薩成就四法，莊嚴梵道。何等四？在空淨處生起慈心。為化眾生起於悲心。守護正法起於喜心。生如來智起於捨心。是為四。<p>「善男子！菩薩成就四法，不失神通。何等四？入於四禪而不退失。入四空定知於方便。心得自在知一切法。神通遊至無量佛剎。是為四。<p>「善男子！菩薩成就四法，斷諸結使。何等四？內自寂靜亦寂靜外。善觀諸法知如幻化。有大智力。非憍慢力。是為四。<p>「善男子！菩薩成就四法度到彼岸。何等四？知於欲流不證離欲。知於有流隨意往生。知於見流不捨諸見。知無明流不逆緣法。是為四。<p>「善男子！菩薩成就四法，能現一切聲聞、緣覺及諸眾生形色威儀無有別異。何等四？善起如幻三昧。如實而知一切法相。善觀五通。自觀己身知如幻化。是為四。<p>「善男子！菩薩成就四法，觀於生死不住涅槃。何等四？諸佛護持。自大悲心。善巧方便。不捨本願。是為四。<p>「善男子！菩薩成就四法，觀眾生界不動法界。何等四？觀自實性。解於法性。觀眾生性不疑智性。觀諸眾生同涅槃性。是為四。<p>「善男子！菩薩成就四法，不退失利觀現失利。何等四？善男子！以專志心趣向涅槃。修入生死。專志欲於一切佛法。現為聲聞、緣覺調伏。是為四。<p>「善男子！菩薩成就四法，有大財寶封邑無盡，以方便力現為貧窮無諸財賄。何等四？或現作於轉輪大王、釋、梵天王，為化尊勝諸眾生故。現作貧窮，為化貧窮諸眾生故。見來求者，盡捨一切所有財物。見大富者，現無盡寶有自在力。是為四。<p>「善男子！菩薩成就四法，令有作門入無作門。何等四？說一切行無常。淨於智行。得於覺知一切行無我。離於諸見得涅槃法寂智進行。是為四。<p>「善男子！菩薩成就四法，善觀察諸法。何等四？善淨慧眼。得明法眼。佛眼現前。於一切法得灌頂位。是為四。<p>「善男子！菩薩成就四法，決定分別一切諸法。何等四？辯智。無滯解了諦智。住四依智。不捨陀羅尼智。是為四。<p>「善男子！菩薩成就四法，行於世法不為所污。何等四？觀知世法。超出過於世間眾生。斷除愛恚無所染污。畢竟明淨。是為四。<p>「善男子！菩薩成就四法，於法自在不觀望他。何等四？定得自在。智得自在。慧得自在。方便得自在。是為四。<p>「善男子！菩薩成就四法，不離見佛。何等四？自往見佛亦勸眾生。自往聽法亦勸眾生。自發菩提心亦勸眾生發菩提心。常不捨離念佛三昧。是為四。<p>「善男子！菩薩成就四法，善自調伏無諸惡法。何等四？出世明慧觀察智見。顯示解脫。善集法忍。斷離一切不善法習。是為四。<p>「善男子！菩薩成就四法，善為師導而不悋法。何等四？專心利益一切眾生，志意堅固無所慊恨。常行教化一切眾生。自捨己樂修集智慧。常為一切眾生作利成於己利。是為四。<p>「善男子！菩薩成就四法，為諸眾生作實依止。何等四？捨於己利常求利他。自捨諸樂為諸眾生求於法樂。如所聞法為人廣說無有疲倦。以法養命不以衣食。是為四。<p>「善男子！菩薩成就四法，能轉一切諸佛法輪。何等四？得陀羅尼。得無斷辯知。入一切眾生心行。不觀種姓而為說法引入涅槃。是為四。<p>「善男子！菩薩成就四法，於一切法得灌頂位。何等四？出過諸行住菩薩行。得無生法忍示現生死。為不退轉印之所印入如來印。住第十地善知諸地。是為菩薩成就四法，於一切法得灌頂位。」<p>佛說如是諸四法時，三千大千世界六種震動，大光普照。於上空中百千億天，作天伎樂歌詠讚歎，雨天曼陀羅華，作是歎言：「如來世尊無量阿僧祇劫所集無上正真道法，皆悉於是諸四法中開示顯說。若有眾生得聞是經，受持、讀誦兼復書寫，於大眾中廣分別說，當知是人不從小功德來。若有眾生聞於如是諸四句法，聞已信解受持、讀誦，在大眾中廣為人說，不離菩提心，彼人不久當於人天諸大眾中大師子吼，如今如來大師子吼。我等今者快得善利，得聞如是諸四句法，復能信解演說如是諸四法。」<p>時八萬四千人天發阿耨多羅三藐三菩提心，萬二千菩薩得無生法忍。<p>爾時天冠菩薩白言：「世尊！菩薩成就幾法，佛涅槃後得聞是經，受持讀誦兼復書寫，於大眾中廣說顯示？」<p>佛告天冠菩薩：「善男子！菩薩成就八法，佛涅槃後受持讀誦書寫此經，於大眾中廣分別說。何等八？志意成就專向菩提。究竟行慈於諸眾生無侵害心。住於大悲化諸眾生。常求法利樂法欲法求法集法，心無滿足如海吞流。放捨身命守護正法。厚種善根集諸福德。發起大願諸佛護持。降諸魔怨離大眾畏。天冠！是為菩薩成就八法，佛涅槃後能得受持、讀誦、書寫如是經法，在大眾中廣為人說。」<p>當于演說如是法時，於此三千大千世界亦復六種震動，坑坎、堆垖、諸山、污穢，江河、池流及諸大海，皆不復現，亦不惱觸水性眾生。爾時三千大千世界，悉平如掌微妙莊嚴，於此三千大千世界，百歲枯樹皆生花葉，傾向於佛，諸生卉樹花葉果茂亦傾向佛。此大地上生諸蓮花，大如車輪雜色可愛，妙香適意大光普照，遍此三千大千世界。上虛空中有諸天子，不現其形鼓眾伎樂，聞是樂音，雪山王中、香山王中，所有諸天倍出妙香，令此三千大千世界普悉大香。時雪山王、香山王中，雨眾妙花皆流趣佛，遍滿三千大千世界，其餘諸樹亦悉雨花，於上空中有一寶蓋覆萬由旬，是大寶蓋垂真珠貫鈴網莊嚴，諸鈴網中所出音聲柔軟悅意，有大妙音遍聞三千大千世界。<p>爾時大德舍利弗見是變現，合掌向佛白言：「世尊！是何光瑞，有是希有未曾之相，普此三千大千世界，皆悉莊嚴甚可愛樂？」<p>佛告舍利弗：「是大樹緊那羅王！從香山中與無量緊那羅、無量乾闥婆、無量諸天、無量摩睺羅伽，大眾圍遶，欲來見佛禮拜供養。是大樹緊那羅王欲來見佛先現此相。」語言未久，大樹緊那羅王與無量緊那羅眾、無量乾闥婆眾、無量天眾、無量摩睺羅眾，大眾圍遶，作八萬四千伎樂，以淨妙歌善和眾樂。復有無量百千眾生皆悉隨從，菩薩神通大力所持，上昇虛空普雨眾花來詣佛所。到已，及諸侍從頂禮佛足，右遶七匝住世尊前。<p>爾時大樹緊那羅王以己所彈琉璃之琴，閻浮檀金花葉莊嚴，善淨業報之所造作，在如來前善自調琴，及餘八萬四千伎樂。是大樹緊那羅王當彈此琴，鼓眾樂時，其音普皆聞此三千大千世界，是琴音聲及妙歌聲，隱蔽欲界諸天音樂。<p>爾時欲界所有諸天，皆捨音樂來詣佛所。是大樹緊那羅王當鼓琴時，三千大千世界所有叢林諸山，謂：須彌山、王雪山、目真隣陀山、摩訶目真隣陀山、黑山，及眾藥草、樹木叢林悉皆涌沒。涌、漸遍涌、等遍涌，動、漸遍動、等遍動，震、漸遍振、等遍震，猶如有人極為醉酒，前却顛倒不能自持，諸山須彌頗峨涌沒亦復如是！<p>大樹緊那羅王當鼓琴時，佛大眾中，人、王眾等，比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽，釋、梵、護世、若人、非人及離欲者，唯除菩薩不退轉者，其餘一切諸大眾等，聞是琴聲及諸樂音，各不自安從座起舞。<p>時諸一切聲聞大眾，聞琴樂音不能堪耐，各從座起，放捨威儀誕貌逸樂，如小兒舞戲不能自持。<p>爾時天冠菩薩語是一切諸大聲聞、大迦葉等：「汝諸大德已離煩惱，得八解脫見四聖諦，云何今者各捨威儀如彼小兒舉身動舞？」<p>於時大德諸聲聞等答言：「善男子！我於是中不得自在。何以故？由是琴音，我等各各不安樂坐，其體動舞不能自持，所有心念不能令住。」<p>爾時天冠菩薩語大德迦葉言：「如何耆年少欲知足，修行頭陀常樂空靜，天人、阿修羅敬汝如塔，大德云何不能持身，猶小兒舞？云何不護是大眾心？」<p>大迦葉言：「善男子！如旋嵐大風吹諸樹木、藥草、叢林，彼無有力能自安持，非彼本心之所欲樂，然彼鼓動不能自持。善男子！今此大樹緊那羅王！鼓作琴樂妙歌和順，諸簫笛音鼓動我心，如旋嵐風吹諸樹身，不能自持。是善丈夫誓願威勢福德神力，於諸聲聞及諸緣覺所有威德，彼為殊勝。」<p>爾時天冠菩薩語大迦葉：「汝今觀是不退菩薩威德勢力，彼琴樂音不能令其動搖驚揚。大德迦葉！誰見如是而當不發無上正真菩提道心？何以故？今有無量智所有威力，不如琴聲，令如是等大威德人聞是琴聲不能自持，其向大乘不退轉者，不能令動。」<p>爾時大樹緊那羅王更易調琴并及八萬四千餘樂，佛威神力及大樹緊那羅王宿善根力之所持故，諸琴樂音說是偈言：「一切諸法向寂靜，如是乃至上中下；空靜寂滅無惱患，無垢最上今顯現。諸眾生等無眾生，過去現在亦復爾！以音聲說令眾聞，是聲同等如法界。諸世界同無世界，說事猶如虛空相；無生無增亦無減，顯示虛妄如虛空。善覺諸佛悉同等，法界決定無毀壞；解達施戒及智慧，一相平等同無相。諸結寂滅永無結，妄想於彼生分別；無內無外亦無中，從於妄想顛倒有。若法非法無妄想，推求諸法無所有；覺了名色如實性，彼行於世無染著。過去未來無邊量，所演說法亦如是，本際寂滅無盡滅，無有方所無住處。以文字故說是法，而此文字是盡相；知是文字盡相已，於一切法無妄想。持心等持無所持，彼此不違於法相；心及數法無有生，知一切法入平等。際無際斷無所斷，前後及中同叵得；了知三世平等已，彼智無邊無有量。世間貪著於名色，有邊無邊皆寂靜；了知因緣法相已，無我、眾生、命妄想。所起我見永無起，一切諸法亦無起；若所起者本無起，彼常隨順順法忍。其性猶如雲中電，一切法如我實性；我人眾生性自空，入此陀羅尼印相。隨所覺知三脫門，一相無相等同相；一切有法無邊量，法法自無有妄想。以文字說分別法，若上若中及與下；文字亦無有妄想，推求分別真實義。義及文字共相應，以音聲說無二義；若知本性常寂靜，彼本際性常自斷。若本際性常自斷，為利世故修諸行；推求本際無本際，彼大慈悲最清淨。若大慈悲最清淨，苦樂同等而修行；亦復無高亦無下，彼名知利大丈夫。法眼寂靜最寂靜，若見不見常寂靜；亦復無增亦無減，彼性離作常寂靜。如空中聲叵捉持，雖可聞知不可說；是演說者及聽者，悉皆不實得自在。」<p>當諸琴樂演出是偈法音之時，八千菩薩得無生忍。<p>爾時天冠菩薩白佛言：「世尊！如是妙偈從何而出？」<p>佛言：「善男子！汝今自問大樹緊那羅王！彼當答汝。」<p>爾時天冠菩薩問於大樹緊那羅王：「緊那羅王！如是妙偈從何而出？」<p>答言：「善男子！從諸眾生音聲中出。」<p>又問：「諸眾生音聲從何而出？」<p>答言：「善男子！眾生音聲從虛空出。」<p>天冠菩薩問言：「緊那羅王！眾生音聲非口出耶？」<p>答言：「善男子！是眾生音為從身出、為從心出？」<p>天冠答言：「不從身出、亦不從心。何以故？身癡無知如草木瓦石；心無形色，不可覩見，無有觸礙，不可宣說，猶如幻化。」<p>大樹緊那羅言：「善男子！若離身心，從何而出？」<p>天冠答言：「從於思惟出生音聲。」<p>又問：「若無虛空，聲何由出？」<p>天冠答言：「若無虛空，聲終不出。」<p>緊那羅言：「善男子！是故當知一切音聲從虛空出，當知是聲即虛空性，聞已便滅，若其滅已同空性住，是故諸法若說不說同虛空性，是故應當不捨空際。如音聲分，諸法亦爾！若以音聲有所說法，而是諸法於音聲中求不可得，音聲於法求亦叵得。善男子！是故說言：『一切諸法不可言說，但以音聲名為言說。』當知言說為無所說，又以音聲名為言說。然是音聲本。無住處，若無住處則無堅實，則名為實；若其是實則不可壞；若不可壞則無有起；若無有起則無有滅；若無有滅是名清淨。若是清淨是則白淨；若是白淨是則無垢；若是無垢是則光明；若是光明則是心性；若是心性則是出過；若是出過則出過諸相；若出過諸相則是正位；若菩薩在正位是則名得無生法忍。若得無生法忍一切能忍，亦忍於空亦忍於人。何以故？不離於人名之為空，人即是空。忍於無相亦忍於相。何以故？是相實性即是無相。忍於無願亦忍於願。何以故？願實性相即是無願。一切法性及眾生性，一切常滅亦如是忍。何以故？一切眾生生死之性猶如幻夢，是名菩薩得無生法忍。不違一切法、不逆一切法，若順此忍則亦忍順隨諸法去；若無去則無來；若無去來知一切法是常住性如法常住，眾生亦爾！若得是處如法隨順、如處修行，是名成就無生法忍。一切言說即是音聲，為語他故起是音聲，是無生法忍無有能說無有能聽。何以故？是義不可得故，而是法忍非聲非說。<p>「善男子！如來世尊有大威德，同不可得義，不可得義說於有得。」
。
<juan>大樹緊那羅王所問經卷第二<p>姚秦龜茲三藏鳩摩羅什譯<p>爾時天冠菩薩白言：「世尊！未曾有也，而是大樹緊那羅王成就如是不思議法。世尊！是緊那羅王乃能成就如是勝妙神通之力，復能演說甚深法忍。世尊！緊那羅王於幾佛所種諸善根有如是辯？」<p>佛言：「善男子！假使能數恒河沙等世界星宿，不能數是緊那羅王所事如來、應、正遍覺。善男子！是人已於爾許佛所修行梵行，集於無上正真之道，是故得有如是辯才。」<p>爾時天冠問緊那羅王：「汝於爾許無量佛所種殖無量無邊善根，何故不成無上正道？」<p>爾時大樹緊那羅王語天冠菩薩：「善男子！菩薩摩訶薩有十二無滿足法。何等十二？謂供養給事諸佛世尊無有滿足。集諸善根無有滿足。聽集法寶無有滿足。修禪解脫無有滿足。修觀寂法無有滿足。流通顯法無有滿足。教化眾生無有滿足。守護正法無有滿足。不捨阿練若處無有滿足。諸波羅蜜莊嚴佛土無有滿足。修集福慧無有滿足。集助菩提法無有滿足。善男子！是名菩薩十二無滿足法，是故菩薩求善根莊嚴無有滿足。」<p>爾時大樹緊那羅王白言：「世尊！我聞菩薩所有三昧，名曰寶住。若有菩薩得是三昧，一切法寶諸功德法自然而得。善哉，世尊！唯願如來演說於是寶住三昧，菩薩聞已於一切法而得自在隨增長法。」<p>爾時佛告大樹緊那羅王：「如是。緊那羅王！有於三昧名曰寶住。汝今善聽，善思念之，吾今當說如是菩薩寶住三昧。」<p>「善哉，世尊！願樂欲聞，受教而聽。」<p>佛告大樹緊那羅王：「若有菩薩欲令佛寶種性不斷，法寶種性、僧寶種性不斷絕者，修集起生八十種寶。何等八十？不忘一切智寶之心。不捨離於志意寶心。不捨修諸善根寶心。不捨堅入寂定寶心。生起一切布施寶心。不悕望報清淨寶心，迴向菩提故。莊嚴身寶心，滿三善故。莊嚴口寶心，離四過故。莊嚴意寶心，捨離無明、愛、恚見故。持戒不毀不穿、不壞不缺寶心，不穿不壞不缺不污戒莊嚴故。無惱害寶心，於諸眾生意平等故。柔忍寶心，能忍難事故。不憂身命清淨寶心，淨菩提故。無愛恚寶心，無高下故。堅固牢強莊嚴寶心，無憂慮故。一切所作成就寶心，無慢緩故。堅固念慧進入寶心，能善修集助菩提法故。起禪解脫三昧寶心，得心自在故。集法寶心，集自財故。聞正法已能持寶心，得無畏故。不悋法寶心，心無悋故。不期利養說法寶心，捨離惡欲不望報故。修正念寶心，正流趣故。如所聞法成滿寶心，如聞行故。智觀寶心，降伏智故。大慈寶心，化眾生故；大悲寶心，觀眾生故；大喜寶心，愛樂法故；大捨寶心，諸法寂故。不厭生死寶心，集諸善根故。化眾生寶心，不住自樂故。四攝寶心，為攝法故。起神通寶心，一切神通現變化故。善知識寶心，為聞法故。離惡知識寶心，集善根故。為一切眾生正修寶心，如涅槃故。離諸一切結病寶心，入一切眾生所志欲故。於一切法生藥想寶心，寂諸病故。善修學習無慢寶心，知大人法故。滅憍慢寶心，於諸眾生謙卑下故。無幻偽寶心，無諂誑故。和敬寶心，令法久住故。護法寶心，報去來現在諸佛恩故。知恩報恩寶心，親友究竟故。不望報寶心，無所親故。常出家寶心，不忘所作故。愛樂寶心，護白淨故。聖種少欲知足寶心，集持戒故。莊嚴一切頭陀功德寶心，於諸眾生無有過故。少欲知足寶心，慧無足故。獨處寶心，身意寂靜故。求法無厭寶心，滿相好故。莊嚴集智無厭寶心，斷諸一切眾生疑故。念佛寶心，不離見佛故。念法寶心，不離聞法故。念僧寶心，不退菩薩僧故。念戒寶心，不捨菩提心故。念捨寶心，捨結使故。念天寶心，繫在一生補處菩薩地故。義辯寶心，覺一切義故。法辯寶心，不壞法界故。辭辯寶心，覺了一切諸音聲故。樂說辯寶心，悅可一切諸眾生故。得陀羅尼寶心，隨所聞法不忘失故。依義寶心，知文字實性故。依智寶心，知識如幻故。依了義經寶心，於了義中無違諍故。依法寶心，覺了人實性故。觀一切行無常寶心，不住一切三界中故。觀一切法無我寶心，我及眾生俱無我故。觀於涅槃寂靜寶心，究竟寂靜故。觀空、無相、無願解脫門寶心，入甘露門故。觀一切法無生寶心，得無生法忍故。見一切法如幻、如夢、如焰、如影、如響、如水月寶心，不住諸見故。順因緣法寶心，離斷常見故。離諸邊見垢穢寶心，離於二故。入無二法門寶心，覺一道故。離一切行寶心，至正位故。正觀法位寶心，一切法平等故。集助一切菩提法寶心，覺了一切諸佛法故。如是緊那羅王！若有修集如是等法，善修好修正住獲得如說修行，是名菩薩寶住三昧。若能如是則便得是寶住三昧；若有菩薩已逮得寶住三昧，無世間寶出世間寶，而是菩薩不得自在。<p>「緊那羅王！云何世間寶？云何出世間寶？緊那羅王！世間寶者，謂：人天豪尊，若帝釋豪尊、梵王豪尊、護世豪尊、轉輪王豪尊、居士豪尊、婆羅門豪尊、長者豪尊、剎利豪尊，雖得如是人天豪尊而不放逸。以不放逸能集一切助菩提法，是名世間寶。何等名為出世間寶？所謂聖慧是出世間。何以故？智慧悉攝出世間法，是故說入般若慧門名出世間。<p>「緊那羅王！譬如大海為眾流主；如須彌山為眾山王；猶如眾星月為其主。如諸藥草火珠，光明日為其最；一切禽獸師子為最；一切民庶王為其最；三十三天帝釋為最；諸梵天中梵王為最。如是緊那羅王！所有一切出世間法智慧為首，是故說言般若為諸眾經中主，能度諸流是安去道故；是名為炬，照結闇故；是名勇健，除眾怨故；是名醫王，和眾藥故；是名為師，知諸書故；是名為箭，射結的故；是名為力，究竟害纏故；是名大象，拔結樹故；是無違諍，悉平等故；是無鬪諍，無訟訴故；是名不逆，善隨順故；是名無瞋，究竟盡故；是名善知，四聖諦故；是名為念，正念處故；是名為正，能正斷故；是名示現，神足力故；是名為戒，障諸根故；是名降伏，有大力故；是名為覺，善覺知故；是名開示，示正道故；是名為寂，寂靜定故；是名為明，作慧明故；是名作明，離障翳故；是至正處，作照明故；是名除斷，除結塵故；是無波浪，度諸流故；是不可見，過境界故；是無境界，離內外故。是名為空，離見岸故；是名無相，離覺觀故；是名無願，出三界相故。是名一相，無有相故；是虛空相，無相似故；是害愛慢，離魔業故。施無妄想，不依於戒、不住忍辱、不起精進、不染著禪。無言說門，無一切門，方便自造，無我無眾生，度到彼岸，集諸善根，無作無作者，過諸作道。緊那羅王！是則名為出世間寶。諸般若寶，是智慧寶，即是寶住三昧之體。若菩薩得寶住三昧，一切眾寶皆悉來集。<p>「緊那羅王！喻如大海為眾流主、集一切寶，一切眾寶皆悉來歸，於是海中出生諸寶。如是緊那羅王！菩薩得是寶住三昧，為諸一切眾生之主、集一切寶，一切法寶皆悉歸趣。緊那羅王！寶住三昧能集一切諸法之寶，是中不斷於三寶種，是寶住三昧，名為集聚諸法之寶。」<p>爾時天冠菩薩白言：「世尊！是大樹緊那羅王已逮得是寶住三昧耶？」<p>佛言：「善男子！汝今自問大樹緊那羅王！當為汝說。」<p>時天冠菩薩即問大樹緊那羅王：「緊那羅王！汝今已逮得是菩薩寶住三昧耶？」<p>答言：「善男子！是三昧中無住無得，是三昧中無有得者，而是三昧非色、受、想、行、識；而是三昧，非色可見、無聲可聞，非是住相、非是滅相，無有處相，非無相、非一相。所言相者，都無有相，無能為作。三昧相者，自無有相亦非無相，是三昧相應如是修。善男子！是三昧者等一切法，若等諸法亦等於我，若等於我亦同等於一切眾生。是故善男子！是三昧等一切眾生。何以故？一切眾生即是空相，空相是三昧相；一切眾生即是無相相，無相相是三昧相；一切眾生即是無願相，無願相是三昧相。一切眾生及一切法是寂靜相，寂靜相是三昧相。一切眾生是無我相，無我相是三昧相。三昧相者，無能以身觸、無能以心觸，凡可觸法若等不等，一切皆為善調伏故而演說之。」<p>時天冠菩薩即白佛言：「希有世尊！是大樹緊那羅王處在如是放逸之中，乃能演說甚深妙法。」<p>佛言：「善男子！菩薩從慧方便地中出生示現一切所作，不為一切所作染污。善男子！是大樹緊那羅王！以此琴樂諸簫笛音及妙歌音，調伏七十億緊那羅眾令住菩提，三十億乾闥婆於無上道而得調伏，其內眷屬八萬四千住一切智。彼有如是大方便智，善男子！我唱是言：『是謂菩薩隨所居住，在於大處、隨是諸處多利眾生。』善男子！猶如無薪，火則不然。如是善男子！菩薩處寂亦復如是，不能熾然教導眾生。善男子！如大薪聚火則熾然。善男子！菩薩亦爾，處在多眾教導熾然。善男子！是故當知，菩薩住在最豪尊處，隨所生處多利眾生。」<p>天冠菩薩復白佛言：「是大樹緊那羅王！云何以琴及妙歌聲，諸伎樂音教化眾生？」<p>佛告天冠菩薩：「善男子！緊那羅等、乾闥婆等、摩睺羅伽等好樂音樂。是大樹緊那羅王善自調琴和眾伎樂，是緊那羅眾、乾闥婆眾、摩睺羅眾，起大愛樂信解增敬；得是愛樂信解增敬已，於是音中出於佛聲、法聲、僧聲，不忘菩提心聲，施聲、戒聲、忍聲、進聲、禪聲、慧聲，慈聲、悲聲、喜聲、捨聲，念處聲、正斷聲、神足聲、根聲、力聲、覺聲、道聲，定聲、智慧聲、禪定解脫三昧之聲，無常聲、苦聲、無我聲，寂聲，空聲、無相聲、無願聲，無生聲、無起聲、無行聲，菩薩法藏所攝法聲、陀羅尼金剛句三昧滿聲、不退轉法輪聲、一切決定法王聲，大海莊嚴三昧聲、一切法流入平等三昧聲、等一切法自在三昧聲、莊嚴智慧三昧聲、寶住三昧聲、寶有三昧聲、寶降伏三昧聲、寶炬三昧聲、娛樂三昧聲、蓮花莊嚴三昧聲、過蓮花三昧聲、遍一切處三昧聲、一切法白蓮花三昧聲、增益三昧聲、大奮迅三昧聲、師子奮迅三昧聲、日燈三昧聲、無量旋三昧聲、前進三昧聲、金剛場三昧聲、金剛幢三昧聲、金剛不壞三昧聲、地持三昧聲、山燈三昧聲、山幢三昧聲、寶藏三昧聲、寶華三昧聲、寶心自在三昧聲、觀一切眾生心三昧聲、出增長一切行三昧聲、修深堅三昧聲、雜辯三昧聲、無觀三昧聲、觀一切眾生三昧聲、遊戲三昧聲、出一切神通境界三昧聲、降魔界三昧聲、現一切色三昧聲、入一切三昧聲、分一切身三昧聲、住一切行三昧聲、慧燈三昧聲、手燈三昧聲、觀菩提三昧聲、過樂辯三昧聲、作入一切功德三昧聲。<p>「善男子！是琴歌音諸伎樂中，出於如是三昧法聲，令諸眾生受化而去。菩薩摩訶薩成就如是希有之法。」<p>說是大樹緊那羅王諸功德行神力之時，以佛力故，有天曼陀羅花聚，令諸大眾各散大樹緊那羅王！大樹緊那羅王以神通力右手接持，無一花墮地而不在手。<p>爾時大樹緊那羅王即以供散於如來上。當散花時佛神力故，令是眾花成一寶蓋覆千世界，是寶蓋中垂懸無量千萬億數寶真珠貫，一一珠貫出於無量萬億光明；一一光明出寶蓮花，雜色妙好妙香適意，諸花臺中一切皆現釋迦牟尼如來色像結加趺坐。如是諸佛皆讚大樹緊那羅王：「善哉善哉，緊那羅王！乃能教化無量眾生。菩薩應當如是施作，既出世間還來世間教化眾生，生死已盡還來受有，得涅槃位還遊三界，於是中生教化眾生。」<p>爾時大樹緊那羅王作如是念：「我今當作一一寶蓋，覆一一佛上。」爾時是王即入三昧，名莊嚴寶蓋。當其入是三昧之時，有妙寶蓋一一各覆諸如來上，一切大眾右手亦各執持寶蓋，以為己用供養於佛。<p>是時大樹緊那羅王復作是念：「我今當請釋迦如來及諸菩薩并聲聞僧、一切大眾，至香山中我宮殿食，令無量無邊天、龍、夜叉、乾闥婆、阿修羅、迦樓羅、緊那羅、摩睺羅伽等，集令聽法，我身當供如來給使，令彼眾生長夜利益安隱快樂。」<p>爾時大樹緊那羅王作是念已，頂禮佛足，合掌白言：「唯願世尊及菩薩眾并聲聞僧哀愍我等，至香山王受請七夜，令無量眾生增長善根。世尊！我今堪任能為走使，哀愍大樹緊那羅王，及菩薩眾、諸聲聞僧當至香山七日之中，憐愍我故。」<p>爾時緊那羅王知佛可已，歡喜踊躍遍滿其身，與其夫人、男女眷屬，作眾伎樂供養於佛，禮世尊足右遶三匝，出眾而去還至香山。<p>是時大樹緊那羅王於香山中，莊嚴自己所住園林為供如來，莊嚴妙地縱廣五百由旬，青琉璃地閻浮檀金以為間錯，眾寶雜色互相映發。是時場上敷百千妙座，以寶蓮花而間錯之，敷置百千萬億天衣，復於場上為佛如來敷師子座，高三十二由旬，眾寶嚴飾眾寶欄楯而圍遶之，張施幢蓋竪眾寶幢，無量香❥燒堅黑沈水，上張繒綵以承塵露，周遍垂懸幡蓋、繒綵，散眾天花，於座四面作大寶樹雜色妙好。外多眾來及自眷屬皆悉已集，便為說偈而教授之：「佛出於世時乃值，猶如優曇鉢羅花；人尊今已出現世，善好恭敬供養之。捨慢懈怠及誑偽，亦離慳貪及幻惑；皆當捨離諸戲笑，善好恭敬於導師。所有眾妙適意花，天中勝花、香山花；皆當聚集置一處，當以供養於人仙。所有眾妙適意香，堅黑沈水及栴檀；當於此間香山中，燒用供養勝眾生。所有伎樂妙歌音，緊那羅等所愛樂；各各善調諸音樂，當以供養丈夫仙。幢幡寶蓋及妙衣，柔軟善染適天意；張設以侍供如來！難值難得無有比。供養佛已至善處，或為帝釋、四天王，或作梵王、自在王，常作人天中尊王！形色威德及名稱，眷屬侍從及珍寶；所有言教悉受用，供養佛已得是利。諸天歡樂及人樂，欲於生死常歡樂；欲得常樂及樂具，當供養是勝眾生。欲得緣覺、聲聞乘，及得最上勝妙乘；又欲降伏於魔怨，當作供養供法王！」<p>爾時大樹緊那羅王如是教令諸眷屬已，即時集聚諸花香鬘、塗香、末香，辦百味食已，在香山王前，作眾音樂，歌諸偈頌，白言：「時到。」「佛能利益施安樂，和顏喜笑柔軟語；妙華善聽人天供，時到善逝今可來。十力降伏諸魔力，降伏他眾利益世；斷除諸垢無垢濁，時到利益世尊來。樂頭陀行無染著，勝集念慧堅固者；勝人常出過世間，歡喜心來作利益。隱蔽日月珠光明，釋梵天有諸光明；牟尼光明皆喜樂，光明自在蔽諸光。天龍、緊那羅歌聲，是聲增結不滅欲；佛音柔軟梵音聲，能滅諸結與安樂。世醫遊行於十方，不能治世煩惱病；十力醫王演妙音，滅諸結使與安樂。大名大威力無等，無比無錯無濁語；伏怨寂怨離諸怨，世尊利益願時來。施調施主慧甘露，持戒行戒尊最勝；善巧調忍熏修心，念我故來可愛者。善具進力相應法，住於禪定具神通；慧調伏意慚德備，持百福相願時來。大慈悲心意平等，離愛欲過無使患；善知梵道住佛道，世尊施樂願時來。」<p>爾時世尊知大樹緊那羅王白言時到，告諸比丘：「各持衣鉢受七夜請，差守房人。大樹緊那羅王白言時到。」<p>是時天冠菩薩作是念言：「我今當化作大寶臺，令佛世尊及諸菩薩眾、大聲聞僧安處寶臺，坐於蓮花莊嚴座上，置之右掌，乘空而往至香山中。」天冠菩薩作是念已即入三昧，以三昧力作大寶臺，縱廣高下各十由旬，雜色好妙四方四柱莊嚴差別。時寶臺中出於百千寶蓮花座，復為世尊敷寶蓮花師子之座，上高七仞。<p>爾時天冠菩薩，化作寶臺及花座已，白言：「世尊！願就寶臺坐師子座，及諸菩薩、聲聞大眾憐愍我故，世尊我今當以如是寶臺置於右掌著香山中。」<p>爾時世尊愍天冠菩薩即昇寶臺就師子座，諸菩薩眾及聲聞僧次第而坐。時天冠菩薩即擎寶臺置右掌中，上昇虛空往赴香山。爾時欲界諸天、色界諸天，見天冠菩薩作是神變，歡喜踊躍生希有心，為供養佛及天冠菩薩故，持花香鬘、塗香、末香，作眾伎樂來詣寶臺，在虛空中供養於佛，乃至香山。<p>爾時大樹緊那羅王遙見如來坐寶臺中從空而來，見已與己眷屬八萬四千諸緊那羅等，持香花鬘、末香、塗香，作於八萬四千伎樂，以清妙歌善和眾樂往迎如來。到已，及諸眷屬頂禮佛足，以所齎持諸花香鬘、塗香、末香供養佛已，引前而去。<p>爾時世尊知已至彼，與諸菩薩、大聲聞僧、釋、梵、護世及諸大眾，詣大樹緊那羅王所，莊嚴道場坐所敷座。<p>爾時大樹緊那羅王語釋、梵、護世及諸天子、諸大德等：「可前就坐，所為如來施設飲食當共同甘。」爾時緊那羅王與諸妻子、男女眷屬，手自斟酌敬意奉食，種種甘美雜味具足，從於菩薩善根所生，供養如來、菩薩、聲聞、一切大眾悉皆充足。既充足已，緊那羅王知各洗鉢澡手已畢，與己眷屬於如來前，次第而坐欲得聞法。爾時世尊為緊那羅王及諸大眾，演說妙法示教利喜。<p>爾時世尊即為演說如是妙法：「緊那羅王！菩薩有三十二法淨檀波羅蜜。何等三十二？緊那羅王！菩薩不忘菩提之心，而為先導而行布施。不讚下乘而行布施。諸所為者無傷毀心而行布施。有來求者無侵害心而行布施。又所請者起福田想而行布施。諸所詣者起於師想、起善知識想而行布施。捨內慳結而行布施。無所貪惜歡喜踊躍而行布施。申手正直善好放捨無所期為而行布施。生增上心不生下心而行布施。不生惡處而行布施。不望果報無所悕望而行布施。欲於佛法而行布施。心無惱熱而行布施。以攝為首而行布施。我當教導化諸眾生而行布施。我當護法而行布施。我當順用如來言教而行布施。我應當作降魔伴黨而行布施。我宜應當正覺菩提而行布施。我應當作善丈夫業而行布施。我應當離餓鬼、惡道而行布施。我應當集修捨心因而行布施。我當獲得大財封邑攝取他人而行布施。我應當行和敬之法而行布施。我當不離得善知識而行布施。我應當於一切眾生無瞋害眼而行布施。我應當以布施善根向無上道而行布施。我應當學餘菩薩捨而行布施。我宜應當莊嚴相好而行布施。我宜應當淨佛國土而行布施。緊那羅王！是為菩薩三十二法淨檀波羅蜜。<p>「緊那羅王！菩薩復有三十二法淨尸波羅蜜。善自淨身是名為戒，淨貪瞋癡故；善自淨口是名為戒，不自欺誑佛及諸天是無虛相故；善自淨心是名為戒，離無明貪瞋邪見故。淨十善業是名為戒，生人天故。不忘菩提心是名為戒，不貪餘乘故。志意清淨是名為戒，捨幻偽故。稱讚賢聖是名為戒，勤攝非聖故。以慈為首是名為戒，於諸眾生心平等故。修大悲心是名為戒，趣向教化諸眾生故。善好等學是名為戒，畢竟無缺故。慚愧所攝是名為戒，怖畏惡道故。無有穿漏是名為戒，不中捨故。無有瑕疵是名為戒，究竟白法故。自己自在是名為戒，至餘佛土故。尊重豪貴是名為戒，智者所讚故。能超出過是名為戒，離惡道故。善安止住是名為戒，一切安樂悉具足故。諸佛所讚是名為戒，是佛戒故。不自慢緩是名為戒，堅實救拔世間人故。不自高毀他是名為戒，善棄捨故。修行棄捨是名為戒，離諸煩惱故。自己修行是名為戒，一切助道菩提法故。作於歡喜是名為戒，離愛貪故。善攝取他是名為戒，隨如說故。調伏出家是名為戒，捨離一切家繫縛故。堅欲修行是名為戒，欲樂法故。決定少欲及與知足是名為戒，依聖種故。樂修頭陀是名為戒，欲捨一切諸惡法故。無著相應是名為戒，觀無眾生故。隨順不違是名為戒，順緣法故。離一切見是名為戒，離斷常故。緊那羅王！是為菩薩三十二法淨尸波羅蜜。<p>「緊那羅王！菩薩復有三十二法淨忍波羅蜜。何等三十二？不堅著身是名知忍。不住壽命是名知忍。無侵害心是名知忍。堪耐惡言是名知忍。悲於下劣是名知忍。不輕未學是名知忍。有大勢力能苦切他而不為之是名知忍。節節支解不起瞋恚是名知忍。無有麁澁是名知忍。不生瞋害是名知忍。無不與語是名知忍。有於志意是名知忍。其心無濁是名知忍。無嬈亂心是名知忍。護他人心是名知忍。以財利益是名知忍。知覺大悲是名知忍。滅除憍慢是名知忍。謙下一切諸眾生等是名知忍。不增熾然是名知忍。樂於寂靜是名知忍。閑晏無為是名知忍。自觀己過是名知忍。他人有缺不見其過是名知忍。如法財封是名知忍。有於信財是名知忍。心無熱惱是名知忍。意念安樂是名知忍。先意問訊無有瞋面是名知忍。順甚深法是名知忍。順三脫門是名知忍。解無生無起是名知忍於無生法忍。緊那羅王！是為菩薩三十二法淨忍波羅蜜。<p>「緊那羅王！復有三十二法淨進波羅蜜。何等三十二？緊那羅王！菩薩不斷佛種行進波羅蜜。不斷僧種行進波羅蜜。受無量生死行進波羅蜜。集無量善根行進波羅蜜。供養給事無量諸佛行進波羅蜜。為欲攝持無量聞故行進波羅蜜。為欲教導無量諸眾生故行進波羅蜜。欲以妙說悅可一切諸眾生故行進波羅蜜。為令一切眾生逆流故行進波羅蜜。為諸眾生當設何宜行進波羅蜜。捨一切所有行進波羅蜜。護一切戒無有毀缺行進波羅蜜。一切柔和忍力無恚行進波羅蜜。出過一切所作事故行進波羅蜜。欲起一切禪定解脫諸三昧故行進波羅蜜。滿無量智故行進波羅蜜。欲以一切諸佛國土所有莊嚴嚴己佛土故行進波羅蜜。大力堅固越到彼岸故行進波羅蜜。降伏一切諸魔場故行進波羅蜜。降伏一切外道論故行進波羅蜜。具佛十力、無畏法故行進波羅蜜。莊嚴身、口、意故行進波羅蜜。能辦眾事無休息故行進波羅蜜。心無怯弱故行進波羅蜜。其心勇健故行進波羅蜜。不共一切煩惱結住故行進波羅蜜。摧伏一切諸煩惱故行進波羅蜜。滅一切結故行進波羅蜜。度諸流故行進波羅蜜。脫未脫者、安未安者、度未度者故行進波羅蜜。集百福德莊嚴相故行進波羅蜜。守護一切佛正法故行進波羅蜜。神通遍至一切佛剎，供養禮拜右遶恭敬於諸佛故行進波羅蜜。此諸精進從寂靜生，身心寂靜住，無出無入，無上無下，為於無生無起所攝。緊那羅王！是為菩薩有三十二法淨進波羅蜜。<p>「緊那羅王！菩薩復有三十二法淨禪波羅蜜。何等三十二法？所謂念淨。慧淨。進淨。慚淨。堅實淨。心體性淨。不忘菩提心淨。功德根淨。無所依淨。我我所淨。起神通淨。身寂靜淨。修治心淨。內寂靜淨。外威儀淨。斷諸見著淨。觀無我、無眾生、無人、無壽者、無丈夫淨。不住三界淨。助菩提法現前淨。悲觀眾生淨。除智障淨。智慧超出淨。不違因果淨。決定法忍淨。修行無常、苦、空法淨。轉方便淨。方便攝淨。近道場淨。不悕望聲聞、緣覺乘淨。滿足無漏淨。心不散亂得佛定淨。觀眾生心如應說淨。緊那羅王！是為菩薩三十二法淨禪波羅蜜。<p>「緊那羅王！菩薩復有三十二法淨般若波羅蜜。何等三十二？求集多聞無有厭足，善巧思惟分別諸法，以己智慧覺了諸法。善分別陰、善分別界，趣法界故。善於諸入，知分別故。善於緣法，知因住故。善於諸諦，知解滅故。知於正位，不入正位故。觀察無起，起自心故。知諸法無生，本際淨故。知諸一切眾生無我，離倒見故。知一切法同是一法，本際離欲故。知諸世界是一世界，同虛空故。知一切佛同是一佛，入不思議法界故。善知分別一切章句，善文字故。知無礙辯廣演說法，悅可一切諸眾生故。知陀羅尼，無忘失故。知諸魔業，教化諸魔向菩提故。觀知諸法如幻住於分別，有差別故。解知諸法如電、水月、夢、影、響法，諸法究竟無成就故。覺知一切眾生心性，本自淨故。善分別觀生死涅槃，善學方便故。善知解空、無相、無願，示解脫門故。知一切法本性寂靜，本無縛礙故。知一切法離障得明，害無明闇故。善知於智施慧光明，為欲解脫一切眾生演說法故。知一切法，無去來故。知所作業，不相違故。知示眾生，示生死故。得成四辯，解義、法、辭、樂說辯故。所說無錯，法無不空。自己寂靜調順解真知於涅槃，智慧趣向諸佛智慧。守護法城持一切法，得受記地所作究竟。住不退轉菩薩之地。緊那羅王！是為菩薩三十二法淨般若波羅蜜。<p>「緊那羅王！菩薩復有三十二法淨方便波羅蜜。何等三十二？觀察眾生自無眾惡。有無量福而不休息，若有少福亦不休止。為化眾生而行惠施不求福田。於諸眾生起福田想不望果報。教化下劣現為下劣。教諸眾生護持口業。現女人像化諸年少。現作童子化諸童女。現一切色不違眾生。自無憍恣現作憍恣，為化憍恣諸眾生故。示現狂亂，隨眾所解而為說法。百歲持戒為化一人，放捨此戒所有一切娛樂之具，而共同之攝令入法。自住頭陀，為不活畏諸眾生故現不活畏。示現一切外道法中修出家行，不呵佛法。現為婬女，若在王宮現妙女身，為化慳著婬欲眾生。於大眾中多人集處現眾伎術，或現簫、笛、琴、瑟、鼓、貝常為第一。於是眾中歌舞戲笑，皆出法音現眾伎術，隨諸眾生所喜樂者，為教化故而示現之。現神通力施眾生財然後說法。失財眾生為現寶藏然後說法。有諸眾生憂箭所逼，隨其所宜而為示現然後說法。若長者、居士及諸小王、內宮婦女憂無子息，為欲化導令其歡喜現為其子。於大伴中作大伴主，將諸人眾至空曠野，糧食乏盡求索無所，以神通力化作飲食令充足已，如應說法令不退轉於無上道。若有眾生從生而盲群相隨逐，若一若二若三若四，乃至一十一百，若千二千乃至十千，於彼眾前現為盲人現極貧窮，從外乞求給施諸盲，令其得眼覩見諸色，隨應說法使不退轉於無上道。若復有諸多千眾生，造眾過罪為王所繫，菩薩為脫是諸眾生牢獄繫閉，現為罪人同入是中，以神通力悉解杻械，施與衣裳充足飲食，若為說法令不退轉於無上道。若有眾生犯罪應死，為教化故化作化人，代彼罪人令其全命得無憂慮，慰喻令喜而為說法，畢定住於無上正道。若有眾生諍諸財利、奴婢、畜生、舍宅、田地，共相撾打鬪諍訟訴，以方便力現大財寶，酬報是人令兩和合，然後說法令住菩提行。方便菩薩現作聾、盲、喑、啞形殘醜陋之身，捨己妙形同作彼像，化眾生故。或復現作外道導師，在遠而去住讚歎三寶，冀望佛種故。方便菩薩捨諸禪定生於欲界，化眾生故。或復現為諸無學人，悕望得樂示現涅槃，倍勤精進修諸法行。方便菩薩示現修行，獲得正位現入涅槃，而甫修行於勝妙行。方便菩薩為未得正位欲涅槃者，於是人前現如來像，為令其人住菩提故。緊那羅王！是為菩薩三十二法具方便波羅蜜」。<p>說是諸波羅蜜時，大樹緊那羅王諸眷屬中，九十萬六千眾生，發於無上正真道心；如來眾中八千菩薩，得無生法忍；大樹緊那羅王，得智燈三昧。<p>是時大樹緊那羅王！從佛聞法示教利喜已，歡喜踊躍得未曾有，以無價衣供上世尊，菩薩、聲聞各各施衣，以所住園林及中所有一切奉施供佛如來。<p>爾時大樹緊那羅王有八千子，以眾寶花莊嚴八千微妙蓋以奉供如來。當奉蓋時佛神力故，令諸寶蓋在虛空中，合為一蓋覆百由旬。<p>時緊那羅王八千諸子，見佛神力歡喜踊躍，得未曾有專心志意，發阿耨多羅三藐三菩提心，堅不退轉。各發心已，白言：「世尊！願與我等助菩提法，我等聞已當修行之。」
。
<juan>大樹緊那羅王所問經卷第三<p>姚秦龜茲三藏鳩摩羅什譯<p>爾時世尊知緊那羅王諸子之心所欲樂已，上昇虛空高七多羅樹，放大光明。是光遍照於此三千大千世界，欲界諸天所有伎樂，乾闥婆、緊那羅等所有伎樂，不鼓自鳴出微妙音。香山王中所有樹木，亦皆悉出微妙樂音。爾時世尊復於身上諸毛孔中，各放無量萬億光明，一一光端各有蓮花；一一花中各有菩薩，三十二相而自莊嚴坐花臺中。<p>於時世尊以神通力，令諸伎樂演出智偈問諸所疑，令諸花臺所有菩薩，以一一偈答其所問：「云何而發起，無上菩提心；終不忘此心，乃至覺菩提？專至心成就，為諸眾生故；起大悲莊嚴，不忘菩提心。彼志意云何，彼當云何行；所說大悲心，云何生起是？志意無諂偽，所修行無詐；住眾生涅槃，彼大悲如是！云何行於施，施已心無熱；亦不悕望報，迴向於菩提？所施一切捨，彼施已無悔；趣向菩提道，是不望果報。云何住於戒，不生於戒慢；救於毀禁者，大乘無有上？戒是菩提心，空無不起慢；起於大慈心，救諸毀禁者。云何忍眾生，罵詈及呵咥；心終不起瞋，倍增生歡喜？我為眾生醫，療治眾病患；若聞惡言已，不起於瞋恚。云何彼行進，云何修集行；云何心無倦，修於菩提行？精進護眾生，護法常勤進；善根悉充足，彼心無疲倦。云何修正念，勇健勝進行；云何修禪定，心無有馳散？無有馳想念，慧無有諂偽；以方便行禪，彼心無馳散。云何得智慧，云何見正直；云何作決定，云何分別法？修聞增智慧，本習正直心；決定行法施，隨義而修行。云何彼求聞，云何得多聞；云何聞如說，大人云何去？彼恭敬故聽，習近多聞者；說不為財利，大人如是去。云何彼行慈，云何行大悲；喜捨悉成就，云何住梵道？慈心悉平等，大悲無疲倦；隨喜名為喜，是能至梵道。云何得見佛，見已生信心；云何彼聞法，云何除斷疑？修行念於佛，得見世導師；信心得具足，聞法已無疑。云何福莊嚴，云何智莊嚴；若定及與慧，彼云何莊嚴？莊嚴福無厭，學問莊嚴智；心寂名為定，知法名為智。云何彼行處，居住止何相；彼行處云何，彼云何修行？彼行法空處，捨是彼岸句；彼行住四禪，修行脫眾生。云何是魔業，佛正業云何；造作何等業，得於菩提護？下乘為魔業，大乘為勝道；捨離一切惡，得於菩提護。云何近善友，惡友何等相；云何平等去，捨離於邪見？若讚菩提道，善親近彼人；菩提心善淨，捨離惡知識。知諸業行已，修行正直見；捨離邪相應，此不失正見。云何護正法，及教化眾生；彼方便云何，能得成菩提？精進護正法，方便能教化；捨離二邊流，能得勝菩提。云何作智業，云何適意業；云何速受教，常恭敬右遶？無諍是智業，不起於諍訟；口柔軟善語，恭敬而右遶。道是何等相，云何是非道；云何能安彼，叵思眾住道？六度為正道，下乘為非道；學方便智已，令眾生住道。云何得大富，云何獲大利；寶藏為何在，云何滿眾生？七財為大富，寂靜為大利；陀羅尼寶藏，辯說令充滿。彼父母是誰，親族何等相；侍從有何相，嚴飾智慧者？慧母度彼岸，助道法親族；諸善根侍從，莊嚴於智者。解法無我已，慈心普遍世；無我及與慈，是義云何等？若解知於空，彼自了無我；是為最上慈，今世知於空。未來無有來，諸行性如是！業報亦如是！云何而有生？第一義無是，亦無有去者；入於世諦道，說業及業報。若空與無相，及無願解脫；一相同無相，云何而生道？空即是無相，以無相故得；一相同一義，故說解脫門。云何觀於空，云何觀眾生；空及與眾生，云何而得生？智慧觀於空，方便觀眾生；大悲以教化，趣向於涅槃。無生無有起，一切法如是！云何生諸行，應當解此義？無生與無滅，是智所行處；從於誓願生，此方便所建。云何得授記，云何不退轉；云何忍所緣，云何得決定？住平等授記，法界不退轉；無生是忍緣，知法得決定。道場何所場，菩提何等相；誰名為如來，云何佛得明？虛空名道場，菩提虛空相；不依於身心，如如名如來！」<p>爾時大樹緊那羅王諸子聞說如是法已，得柔順法忍，各各以自所著瓔珞，供上如來而作是言：「世尊！今我等為佛出世，我等今日乃得聞是甚深之法。希有世尊！乃能令諸伎樂音中說偈問疑，令菩薩像答其所問，能斷一切諸大眾疑，我等聞已得大法明。世尊！是誰所持？」<p>時佛答言：「諸賢士等！當知皆是如來之力，佛力如是不可思議。」<p>爾時大樹緊那羅王子白言：「世尊！願令一切諸眾生等得如是力。」<p>爾時大樹緊那羅王、夫人、婇女八萬四千，其手各各持真珠貫，往世尊所，到已頭頂敬禮佛足，各以珠貫供散佛上。當其散時，佛神力故，於虛空中化成八萬四千真珠大臺，四方四柱莊校分明，諸寶臺中各有床座、眾寶、瓔珞、百千天衣，是諸座上各有如來結加趺坐，三十二相、八十種好而自莊嚴。<p>爾時緊那羅王、八萬四千諸夫人等，見佛神力，歡喜踊躍得未曾有，皆以深心發阿耨多羅三藐三菩提心，得不退轉。既發心已歡喜踊躍，皆共同聲以偈歌詠讚歎如來：「最勝無上應供養，其所利益叵思議；善學利益調伏法，我今頂禮於勝人。離貪瞋癡及諂偽，離煩惱習無畏聲；從大寶藏開示法，稽首讚禮離欲尊。五眼清淨無結垢，善能降伏諸怨敵；不染三有如蓮花，得到彼岸我頂禮。能與世間明慧眼，能蔽日月諸光明；出生轉輪聖王種，持於輪相我讚禮。心常不染著諸色，導師作歸作救護；無與尊等況有勝，妙音演說我頂禮。於利無利等無著，悉知一切諸世法；墮愛網者令解脫，導師世尊我讚禮。常調伏心住禪定，燒諸結使住十方；演說法施非食施，無上福田我頂禮。所說微妙具相好，棄捨遠離於左道；語聲柔軟如雷音，稽首超過於三界。人尊已離燋熱惱，神通遊至無量土；造堅牢船度世間，我稽首禮讚如來！世尊演說信及進，度脫世間諸結礙；聲聞所有六通行，離於六道稽首讚。我今稽首金山色，稽首調伏寂定根；我今稽首滿月面，稽首侍德人中上。摧伏一切眾生結，超度四流難度河；我等今者歸命是，調根世尊我敬禮。尊本世時大布施，施乞求者心歡喜；最妙珍愛悉施他，健施善斷我頂禮。見諸癡慢醉眾生，善知是等所造因；得道最勝無有上，尊善導引安是處。陰界本性常空寂，諸結無實虛偽有；導師斷世諸疑悔，時語世尊我讚禮。常住實法諸三昧，於法自在到彼岸；智慧調御最無上，我稽首禮大商主。離於幻偽諸欺誑，大力降伏諸魔軍；明智善道人中上，猶大猛風無礙著。盡諸流底到彼岸，人尊寶藏無窮盡；如恒河沙諸如來！尊本行時常供養。得於世中不動搖，離愛過患到彼岸；親近諸佛住善處，是故敬禮人中上。棄生老病死畏怖，憶念千億本生處；極大愛網甚可畏，慧日光照令枯乾。導師獨覺悟諸法，手足輪有吉祥相；吉祥奉施柔軟草，吉祥世尊我頂禮。自在超出陀羅尼，常以法施非財施；仁尊擊於大法鼓，法王世尊我讚禮。從釋王種中出生，諸根常寂心亦寂；三有導師常寂滅，寂靜心者我讚禮。魔王執持利劍來，及諸魔眾樹王下；不能令尊一毛竪，不動如山稽首讚。人尊到彼精進岸，為諸眾生荷忍苦；生死都盡不受有，說忍世尊我讚禮。得大勢力無傾動，善住無畏處非處；安無量眾住菩提，世尊善住我讚禮。知諸有為不堅牢，捨離眷屬行出家；三有知最無有上，智到彼岸我讚禮。眾生苦惱無救護，以三寶法充足之；安置住於無難道，實救世尊我頂禮。尊修智力知諸根，破壞惡魔諸軍眾；所說音聲最尊妙，善修諸根我讚禮。聽聞正法欲為根，復以此欲欲菩提；平等普陰不擇親，實覆世者我讚禮。善逝自覺了諸法，自轉無上聖法輪；知諸行相猶如夢，令諸眾生識真實。」<p>爾時大樹緊那羅王諸夫人等偈讚佛已，白言：「世尊！我等皆發無上道心，終不以是女人之身成阿耨多羅三藐三菩提。善哉世尊！願為我等如應說法，令我等輩轉捨女身得男子身，疾成無上正真之道。」<p>爾時世尊語緊那羅王諸夫人等：「諸姊！諦聽善思念之，吾當演說轉捨女身成男子身，疾得無上正真之道。」<p>「善哉世尊！受教而聽。」佛言：「諸姊！女人成就於一法行，捨女人形得男子身，疾得無上正真之道。何等為一？謂菩提心。一切智心同為一心，一切三界最勝之心，不忘一切善根莊嚴。諸姊！是為女人成就一法，轉捨女身得男子身，疾成無上正真之道。<p>「復次諸姊！女人成就二法，轉捨女身得男子身，疾成無上正真之道。何等二？謂親近佛非事餘天，離於邪見。是為二。轉捨女身乃至疾成無上正真之道。<p>「復次諸姊！女人成就三法，轉捨女身得成男子。何等三？所謂身戒、口戒、意戒。是為三。<p>「復次諸姊！女人成就四法，轉女人身得成男子。何等四？謂無為心而行布施。不以詐偽修持於戒。以恭敬意趣向賢聖。聽受正法。是為四。<p>「復次諸姊！女人成就五法，轉女人身得成男子。何等五？謂愛法樂法。欲法聽法。既聞法已正念觀察。穢厭女身。常喜欲得成男子身。是為五。<p>「復次諸姊！女人成就六法，轉女人身得男子身。何等六？謂速疾柔軟。質直。無偽。無幻。無詐。正直之心。是為六。<p>「復次諸姊！女人成就七法，轉女人身得成男子。何等七？所謂念佛欲得佛身故。常念正法欲得佛法故。常恒念僧自得僧故。常恒念戒誓願淨故。常恒念捨捨諸煩惱故。常恒念天明了菩提心故。觀諸眾生歡喜心故。是為七。<p>「復次諸姊！女人成就八法轉女人身成男子身。何等八？不貪著食不貪飲宴。不貪丈夫。不貪末香、塗香。不貪遊觀園林。不貪戲笑。不貪歌音及諸伎樂。不貪舞戲。不貪交酒會樂。是為八。<p>「復次諸姊！女人成就九法，轉女人身得男子身。何等九？不說有我。不說有眾生。不說有壽命，及人丈夫。不說斷見。不說常見。不著有見。不著無見。善解因緣法。是為九。<p>「復次諸姊！女人成就十法，轉女人身得男子身，疾得阿耨多羅三藐三菩提。何等十？於諸眾生修行慈心。於他財封不生貪愛。不思念他男子之人。失命因緣終不妄語。不作兩舌。不麁惡語。不無義語。不起無明。不為瞋牽。有正直見依於業報。諸姊！是為女人成就十法轉女人身得男子身，疾得阿耨多羅三藐三菩提。<p>「復次諸姊！女人應當觀察深法。觀色如水沫，不貪醉色；觀受如泡，於樂受中不生貪著、於苦受中而不捨離、於不苦不樂受中不生癡結；觀想如焰，是中不起男想、女想；觀行如芭蕉，解知諸行無有堅實，如是觀已，不住諸法不起想著；觀識如幻，解知心識如幻人來。如是知已，於一切法都無所染。觀知此身地、水、火、風四大和合，諸大所成假名為身，猶如草木、牆壁瓦礫。是身如影，無我、眾生，無命、無人、無有丈夫，因業所作而自迴轉，諸界妄想猶如空聚。如實觀眼唯是肉段其性空寂；如是正觀耳、鼻、舌、身、意性空寂，解身如鏡像，解知言說猶如響聲，觀心如幻。如是諸姊！女人觀察如是諸法，速轉女身成男子身，疾得阿耨多羅三藐三菩提。」<p>是時大樹緊那羅王夫人、婇女，聞佛說此轉女身法，聞此法門歡喜踊躍得未曾有，頂禮佛足至心不起。<p>是時世尊知緊那羅王諸夫人等心所念已，即便微笑。佛之常法，若微笑時，若干百千青、黃、赤、白、紅、紫等光從面門出，遍照無量無邊世界，上至梵世蔽日月光，還來在於佛前而住，遶佛三匝從頂上入。<p>爾時大德阿難即從坐起正衣服，偏袒右肩右膝著地，合掌向佛而說偈言：「我問無垢喜見面，我問無垢特威德，我問善能斷諸疑，為何緣故而見笑？我問持淨最妙色，我問能利益世間，我問人天中最上，為哀念誰而現笑？我問樂施善調伏，我問樂持清淨戒，我問樂忍得忍力，何所利故而現笑？我問住於精進力，我問住禪具神通，我問其智等虛空，無等何緣而現笑？我問善逝大慈心，我問大悲哀世間，我問樂喜及大捨，以何因緣而現笑？我問度到三垢邊，我問無垢淨三眼，我問常樂三脫門，以何緣故而現笑？我問能摧伏他眾，我問能說甘露法，我問能闇蔽諸魔，大悲願說笑因緣？我問能持勝十力，我問猶如金山色，我問得到功德頂，為何利益而現笑？」<p>爾時佛告大德阿難：「汝今見是大樹緊那羅王諸夫人不？今於我所種善根已，志誠發於阿耨多羅三藐三菩提心，欲轉女身取男子身頂禮我足？」<p>阿難白言：「已見、世尊！」<p>佛告阿難：「緊那羅王諸夫人等，以此志誠殖諸善根，於此命終捨女人身，得成男子生兜率天，與彌勒菩薩共守護我無量阿僧祇劫所集無上正真道法。彌勒成佛復當供養，如是次第賢劫千佛皆悉供養，漸次滿足助菩提法。是大樹緊那羅王得成佛時，是諸女等當生其國，彼佛如來當授其記。」<p>爾時大樹緊那羅王白言：「世尊！今佛世尊已為我等大作佛事，除淨惡道安住善道示菩提道，住於智慧大寶之藏，成辦一切出世善根，說助成就波羅蜜伴，示善方便勸菩提心聞法充足，得示教利喜愛樂深法，悉得安住不退轉地。世尊！我等今者，當作知恩非不知恩。世尊！我等今者，若以肉、血、髓、腦尚不報恩，況餘珍寶？」<p>爾時會中有餘菩薩作如是念：「是大樹緊那羅王幾時當得阿耨多羅三藐三菩提？得成佛已號字何等？其佛國土莊嚴云何？諸菩薩眾以何莊嚴？所受用物復何相類？」<p>爾時世尊知是菩薩心之所念即便微笑。無量百千種種色光從面門出，普照十方恒河沙等諸佛世界，休息一切眾生苦已，遍至天世還來遶佛，滿千匝已從頂相入。<p>爾時阿難即從坐起頂禮佛足，右遶七匝在如來前，合掌住立而說偈言：「我禮善逝未曾見，如是事相之微笑；遍照無量億世界，十方猶如恒河沙。帝釋、梵王及護世，日月珠火星光明；人尊光明普隱蔽，願說以何因緣笑？寂滅三惡諸苦惱，眾生離結得歡悅；人天得樂及餘眾，清淨眾生何緣笑？誰有人天住大乘，誰當得證轉法輪；誰為得滿上菩提，勇健放斯淨妙光？法王願為我斷疑，及餘諸天得無疑；大眾歡喜願欲聞，為誰故現是微笑？」<p>爾時阿難偈問佛已，右遶三匝還復本座。爾時世尊猶如大龍，顧視十方告阿難言：「阿難！汝今見是大樹緊那羅王作廣博供養如來不？」<p>阿難白言：「已見。世尊！」<p>佛告阿難：「是大樹緊那羅王過六十八百千億劫已，當得作佛，號功德王光明如來、應供、正遍覺、明行足、善逝、世間解、無上士、調御丈夫、天人師、佛、世尊。國名無垢月，劫名有寶。阿難！是無垢月世界之地平等如掌，白琉璃為地，猶如月色極淨無垢，無諸荊棘瓦礫沙石，有妙寶臺住虛空中，諸菩薩等在地經行。時兩邊有功德王光明如來世尊像現，是諸菩薩見如來像即得是念：『一切諸法亦皆如像。』若有眾生於法有疑即問佛像，問佛像已便能受持得無生忍。一切眾生皆依虛空寶臺而住。彼佛國土無女人名，其國眾生皆悉化生。是國土中無飲食名，純法喜食。彼國土中無有餘乘純一大乘，一切眾生決定大乘。彼諸眾生無有毀禁及與威儀破正見者，一切眾生決定佛法。彼國無魔及與魔天、外道尼乾諸異道等，不著諸見，乃至不住著於善見，一切眾生皆為深行空印所印。彼諸眾生人天無別，所受用物皆悉同等。是功德王光明如來壽十中劫，多所利益多所安樂利安天人，多有無量菩薩眷屬皆不退轉。<p>「是功德王光明如來欲涅槃時，授上精進菩薩記言：『是上精進菩薩！次於我後當得作佛，號大莊嚴如來乃至佛、世尊。』於是劫中佛寶、法寶、僧寶不斷，是故此劫名曰有寶。」<p>爾時大樹緊那羅王自聞受記，歡喜踊躍得未曾有，以大菩薩善根神力，欲令大眾發歡喜心增善根故，上昇虛空高七多羅樹，以佛神力及己言辯，說是偈言：「實性普攝一切法，其性如空無垢穢；知於如是妙道已，是一切佛最長子。猶如夢中有所見，無實可見悉虛妄；知解諸法如夢已，是於諸行無憂厭。猶如幻化之所現，象馬車步等兵眾；第一義中無有實，此陰如幻無堅實。色之體性如水沫，諸受猶如水泡現；其想猶如熱時焰，諸行無實如芭蕉。三有心意及與識，如來說是如幻化；知陰性空無所有，於諸行中無疲厭。四大諸界如法界，諸入喻如空聚落；如是解知諸法已，能持諸佛空法藏。善自調伏於財施，以空淨戒自調伏；忍性常盡無有相，精進勝妙常寂滅。禪性寂靜無戲論，智亦空寂無戲論；若有能入如是法，是名為度到彼岸。慈心無我無眾生，大悲清淨如虛空；大喜大捨悉空寂，是道梵道常最勝。是四所攝為最勝，如來說是能普攝；此攝所攝永解脫，彼得攝法之彼岸。眾生無我、無眾生，不得壽命及士夫；六根常自寂靜相，能如是知名菩薩！無有菩薩有眾生，亦復不生無我慢；離二無著無戲論，是名無著實菩薩！諸法無實猶浮雲，無有來者無去者；其體常住法界性，善逝如如而覺了。諸法非有亦非無，以因緣故諸法有；如電暫現尋復滅，其心常樂如是觀。心行非色不可捉，世間如是同叵捉；若知心性本清淨，無有結使諸闇冥。說身如木如牆壁，癡無有主如瓦礫；能如是知本性已，更不作心依倚身。口說清淨猶如風，猶如山谷中響聲；知諸音聲亦如是，於諸音聲不染欲。住在空虛不墮落，虛空無住亦無處；知於諸法如空已，如是眾生住於如。虛空本無生及燒，千萬億劫而不燒；知於諸法如虛空，彼至百千界離燒。須彌輪圍及諸山，大城村邑及草木；能知是等如虛空，神通遠至千億界。地大、水、火及風大，四大猶之如虛空；能知此等皆平等，勇健乘空千億界。三界所有諸音聲，勝妙增上及中下；無量百千億劫說，不見本性知所在。彼勝無有別異相，雖知不能覺於心；心意等同入寂靜，諸如來等同於法。百千萬劫修善根，本為菩薩修行時；知菩提同一切法，彼得受記大名稱。諸法境界性自淨，如來境界無有量；如是知於平等已，持德如是得授記。今我無有色、受陰，想、思、行陰亦如是！解知菩提得授記，不受陰記界入記。其所得忍本空寂，忍及與盡等無二；是無量名無生忍，如是則得於授記。無有能盡於無盡，盡問不起一切法；通達忍已得授記，無句入句無有相。實無有數無二邊，無有異作當作實；若如是者佛授記，今我性等一切法。己性無我等空性，菩提之性猶虛空；若能如是得授記，是名邪行非正行。若以心意而修行，平等法中行勝行；是等皆悉在地住，我今在上空中住。知住地者不同等，不著三界智轉增；是故得授無上記。」<p>爾時大樹緊那羅王說此偈已從虛空下，頂禮佛足合掌向佛，如是白言：「世尊！為我已作佛事，授我滿足無上道記。世尊！我於過世所修諸行則為不空，我為不誑所作諸行。」<p>爾時大眾中，有菩薩摩訶薩作是念言：「是大樹緊那羅王！於何佛所初種善根？彼佛如來號字何等？」<p>是時天冠菩薩知諸菩薩心之所念，白言：「世尊！是大樹緊那羅王於何佛所初種善根發菩提心？彼佛世尊號字何等？」<p>爾時佛告天冠菩薩：「善男子！乃往過世無量無邊阿僧祇劫，復過無量無邊阿僧祇劫，彼時有佛，號曰寶聚如來、應供、正遍覺乃至佛、世尊！是佛世界名淨莊嚴，劫名淨潔。是寶聚如來、應、正遍覺，其菩薩眾有六十億，一切皆是無量精進，得陀羅尼，不退無上正真之道。其佛壽命六十億歲。彼國土中所受用物，皆悉具足琉璃所成，如兜率天飲食豐多，土無餘乘純一大乘。<p>「爾時有轉輪大王，名尼泯陀羅，四域自在，有四萬夫人千子具足，勇健妙色能伏他眾。是時尼泯陀羅王請寶聚如來及菩薩僧，滿一億歲施諸所安，衣服、飲食、床敷、醫藥一切樂具，作於如是無量供養。供如來已成此善根，及四萬夫人并諸千子，復有八萬四千眾生，同發無上正真道心。發道心已，復更滿於一億歲中，以諸樂具恒常供養寶聚如來。過是後已捨於王位授最長子，名曰淨戒，自捨國位，彼佛法中剃除鬚髮以信出家。如是千子轉相禪位各各出家，唯除最小王子名曰覺悲，正法治國不加兵仗，善得自在統領國土。<p>「善男子！爾時尼泯陀羅王及其諸子既出家已，寶聚如來初中及後所說諸法悉能受持。善男子！汝意云何？謂異人乎？勿有疑也。彼轉輪王尼泯陀羅，即今大樹緊那羅王是。其王諸子，今皆修行於菩薩道善男子是。大樹緊那羅王於彼寶聚如來法中初發無上菩提心，自是之後，不離見佛、聞法、供僧，教化眾生，而不速疾取於無上正真之道。我今授是無上道記，當得作佛，號功德王光明如來。」<p>時天冠菩薩白言：「世尊！未曾有也，如來智慧不可思議，乃能知於如是久遠。」佛言：「如是。善男子！如汝所言，如來知見無量無邊。何以故？善男子！過去無量一切眾生，如來悉能知彼諸心，如是十方、如是處處、如是所作，若善不善及無記業，如是一切所有心轉，如來悉知；若現在起心，若善、不善、若無記心，如是十方、如是處處、如是所作，如來悉知。如來、應、正遍覺，所有知見如是無礙；若未來世一切眾生當起諸心，如來悉知。」<p>說是如來無礙智時，三萬二千眾生本未發心今始慇重發阿耨多羅三藐三菩提心。<p>爾時大樹緊那羅王請佛供養及諸菩薩、聲聞大眾七夜已訖，復更以諸所須樂具及其宮殿、園林場地悉以奉施，作如是言：「願佛世尊屈意數來，憐愍我故，當大安樂、當大利益諸乾闥婆、緊那羅、摩睺羅伽。」<p>爾時大樹緊那羅王子名無垢眼，以寶珠網奉上如來，白言：「世尊！我緊那羅耽醉華香、耽醉歌舞、耽醉歡喜。唯願世尊！當為我等說所入法門；當令我等捨離狂醉，修集菩提助道之法。」<p>爾時世尊告緊那羅王子無垢眼：「賢士！自爾已去，我當護汝，令諸伎樂出六十四護助菩提妙法之音。何等六十四？所謂演出布施之聲、戒聲、忍聲、進聲、禪聲、智慧之聲。慈聲、悲聲、喜聲、捨聲。四攝法聲、不忘無上菩提心聲、不厭生死聲、集善根聲。佛聲、法聲、比丘僧聲。念處聲、正斷聲、神足聲、根聲、力聲、覺聲、道聲。定聲、慧聲。無常聲、苦聲、無我聲。寂聲、無行聲、靜聲、無生聲、無起聲。如聲、法性聲、實際聲。無我聲、無眾生聲、無命聲。無丈夫聲、無人聲、無來聲、無去聲、無處聲、無住聲。空聲、無相聲、無願聲。離聲、滅聲、無所有聲、因緣聲。無物聲、無聚聲、無依聲、護正法聲、降魔聲、善方便聲、教化眾生聲、如幻如化如電水月夢響之聲、法界破壞聲、如說如作聲、集諸善根而不忘失無放逸聲。如是，賢士！當令汝等諸樂音中出如是等六十四種護助菩提道法之聲，當令汝等得不放逸、滿助菩提法。」
。
<juan>大樹緊那羅王所問經卷第四<p>姚秦龜茲三藏鳩摩羅什譯<p>爾時一切大眾得未曾有，合掌禮佛作如是言：「希有世尊！如來乃能善護念諸菩薩摩訶薩，以神通力而護持之。」<p>佛言：「如是如是！如汝所言，如來護念於諸菩薩。何以故？護念諸菩薩，即是護念一切眾生。汝諸正士！若佛如來護諸菩薩，即便為護一切眾生。何以故？是菩薩為一切眾生發大莊嚴，大莊嚴已，令無量眾生離生死餓，拔出安置令住正道。諸正士！是故汝等，我涅槃後應當守護於諸菩薩，若護菩薩當知則護諸眾生已。若菩薩施衣服、飲食、臥具、病藥，即是施與一切眾生。若以樂具施與菩薩，便為己施諸眾生已。何以故？是諸菩薩出息、入息常為一切諸眾生故。」<p>爾時欲界諸天、色界諸天、乾闥婆、摩睺羅等，及諸大眾，聞佛所說深心隨喜，以諸妙花、珍寶、瓔珞，種種末香散如來上。<p>爾時大樹緊那羅王作是念言：「今者如來及諸菩薩、大聲聞眾將欲還歸，以我神力從此而往，作大寶車令佛、菩薩、聲聞大眾乘之而去，我及眷屬當共牽車，則為具足供養如來。」<p>爾時大樹緊那羅王作是念已，即以天寶造作寶車，高五由旬、縱廣正等亦五由旬，眾寶間錯、無量寶樹以為莊嚴，於此車上為佛如來作師子座，莊嚴校飾上高七刃，敷置無量天諸寶衣，一切菩薩及諸聲聞各為設座，其諸天子、釋、梵、護世、乾闥婆等，為聽法者悉為設座。<p>爾時緊那羅王作大寶車及敷諸座已，合掌白言：「唯願世尊及諸大眾就寶車坐，憐愍我故。」爾時世尊及諸菩薩、聲聞大眾、一切餘眾，悉坐寶車所敷座上。<p>爾時緊那羅王以佛神力及己神力，以是寶車置右掌中，上昇虛空高七多羅樹。緊那羅王八千諸子及無量乾闥婆、緊那羅、摩睺羅伽，各以金瑣牽挽寶車遊空而去。八萬四千諸緊那羅，作於八萬四千伎樂，在如來前引導而去，以諸偈頌並讚歎佛：「足滿八萬及四千，是等緊那羅身形；清妙歌音和眾樂，讚歎如來實功德。最勝相好有威德，最勝妙色眾所愛；常住清淨實功德，世尊有是大功德。於上虛空侍左右，無有能見如來頂；猶如大山堅不動，有如是身可樂德。遊空自在隨所至，導師有是大神力；猶如虛空淨無垢，世尊善斷脫結使。阿修羅等及羅剎，釋、梵、天王及淨居；日月星宿珠火光，毫相光明悉隱蔽。智慧力能如大海，發起眾生諸心行；三明普能照三界，頭頂敬禮世所敬。摧伏四魔諸結使，說四聖諦涅槃道；四神足、力、無所畏，如來行步最殊勝。祥徐進趣無傾動，常習調心住三昧；所說微妙悅世間，亦不依止是言說。言說柔軟善妙音，遠聞無量諸剎土；若有眾生聞是音，一切安樂生歡喜。三千世界諸海水，一毛孔中悉容受；終不惱觸水眾生，其神通力無損減。三千世界所有山，悉皆安置一毛中；往至無量千億界，然其身力無損減。又於無量百千劫，勤苦無量調伏施；善修學戒護諸根，忍辱、精進、禪、慧力。供養無量億諸佛，護持是諸佛所說；其心終不生疲厭，大慈大悲利益世。於無為中不卑下，於有為中不自高；猶如大地無傾動，住世法中如蓮花。諦觀察了諸法空，都無有相猶水月；如幻如化如水沫，亦如夢電熱炎相。實性無我無有人，極淨無燒無有主；猶如虛空淨無垢，一切有物如實性。一切諸因及與緣，流轉造法無有主；是能覺了菩提道，是故號之名為佛。是諸眾生獲大利，若見導師及聞者；彼終不畏墮惡道，是人常至於善道。我等今得供上人！一切皆供我亦供；以此迴向菩提心，願使一切如人尊！假令能量於虛空，能以毛滴盡海水；日月星宿墜虛空，無有能盡佛功德。」<p>爾時世尊乘於寶車，遊空而去放金色光，是光遍照於此三千大千世界，王舍大城祇闍崛山光照倍明。<p>時王舍城阿闍世王及其夫人、眷屬、兵眾，諸比丘、比丘尼、優婆塞、優婆斯、婆羅門居士，見光瑞已，持諸香花、末香、塗香、幢幡、寶蓋及諸伎樂，出王舍城往迎如來。既出城已，詣祇闍崛山，遙聞緊那羅所作樂音微妙歌聲，遍滿祇闍崛山之中。<p>爾時大樹緊那羅王以佛神力從於虛空下大寶車，安著祇闍崛山之中。爾時世尊從寶車下，詣自住房敷座而坐。時諸菩薩、大聲聞眾亦皆下車，禮如來足次第而坐。<p>爾時阿闍世王及夫人、婇女、內外眷屬，比丘、比丘尼、優婆塞、優婆斯、婆羅門居士，各以所持諸供養具供養如來，䠒跪合掌問訊：「世尊！將無疲耶？安善遊耶？」問訊已畢却坐一面。<p>爾時天冠菩薩白言：「世尊！是大樹緊那羅王及緊那羅眾，牽如來車乘空來此得幾所福？」<p>佛言：「善男子！是大樹緊那羅王及餘眷屬發道心者，從今已往當得五通，乃至成佛。從一佛土至一佛土，不離見佛、聞法、供僧，世世所生常識宿命，得善好辯音聲美妙，亦不捨離教化眾生，世世所生勤護正法勤化眾生。」<p>爾時阿闍世王語大樹緊那羅王：「緊那羅王！快得善利，如來今者歎汝功德。緊那羅王！汝之功德我亦冀望同有少分？」<p>時大樹緊那羅王語阿闍世王：「大王當知，我所有功德，悉施於汝及諸眾生。何以故？大王！菩薩所有諸功德事，悉與一切眾生共之。何以故？大王！菩薩之法無所慳悋，所有功德悉施眾生，其心喜悅無熱無惱。大王當知，菩薩以此功德迴向於一切智，亦為育養一切眾生。何以故？大王！菩薩護念諸眾生故，修行菩提為眾生依。大王！汝今亦得獲大善利，得佛世尊、文殊師利為善知識，親近聽聞，不實無明、黑闇翳障、逆罪疑心、熱惱除滅，得大法明；得法明故，無有惱熱安隱而住。是故大王！當自剋厲成作法器，若聞於法乃至一句，不忘不失名護正法。」<p>爾時天冠菩薩白佛言：「世尊！菩薩成就幾法能為法器？」<p>是時佛告天冠菩薩：「善男子！菩薩法器有三十二。何等三十二？佛所護持是菩提心器。專心質直是無偽器。增長志意是善根器。修行於道是菩提柱器。正意思念是多聞器。慧是出道器。進是集義器。施是大富器。戒是滿願器。忍是三十二丈夫相器。進是一切佛法之器。禪是練心器。慧是度障器。大慈是等諸眾生器；大悲是救拔貧窮器；大喜是喜樂佛法器；大捨是捨離愛恚器。善知識是諸善根器。修進多聞是般若波羅蜜器。出家是離縛礙之器。阿練兒處是少事務無惱亂器。樂於寂靜是諸禪定神通之器。四攝法是化眾生器。護持諸法是照明器。陀羅尼是聞於一切未聞法器。辯才是斷一切疑器。念佛是得見諸佛器。無惱害心是護一切善根之器。空法是斷我見之器。因緣是捨諸所珍器。無生法忍是捨諸障礙授記器。緣不退地是無畏器。善男子！是為菩薩三十二法器。」<p>說是法時，十千眾生發阿耨多羅三藐三菩提心，而作是言：「世尊！願使眾生得是法器，亦令我等成此法器，如佛所說。」<p>爾時世尊告大樹緊那羅王：「善男子！汝還所止，汝諸眷屬或能憂悒？」緊那羅王白言：「世尊！若其菩薩有憂悒者，是則不名為菩薩也。何以故？世尊！能忍憂悒是名菩薩。世尊！云何菩薩有於憂悒？云何菩薩無有憂悒？」<p>佛告緊那羅王：「菩薩成就四法，則有憂悒應當覺知。何等四？聞有無量無邊眾生心生驚畏。聞受無量無邊生死心生驚畏。聞佛如來無量智慧心生驚畏。聞集無量福德莊嚴滿足相好心生驚畏。緊那羅王！菩薩成就是四法者則生憂悒。<p>「緊那羅王！菩薩成就四法心無憂悒，應當覺知。何等四？聞有無量無邊眾生，我當安置於涅槃道而無憂悒。聞無量生死而不驚畏，修諸善根心無憂悒。聞佛如來無量智已，我當成滿如是大智而無憂悒。聞集無量福德莊嚴成滿相好而無憂悒。是為四。<p>「緊那羅王！菩薩復成就四法有於憂悒應當覺知。何等四？時時欲證於聲聞乘，時時欲證於緣覺乘。法欲滅時捨不護持，不勸他人令住菩提。是為四。<p>「緊那羅王！菩薩復成四法無有憂悒，應當覺知。何等四？有逼切苦不捨菩提心。不生聲聞、緣覺心。寧捨身命不捨正法。乃至百由旬外勸人令發菩提之心。是為四。<p>「緊那羅王！菩薩復成就四法則有憂悒，應當覺知。何等四？見來乞者生瞋呵咥。自樂安臥。不修多聞。若已聞法不為眾說。是為四。<p>「緊那羅王！菩薩復成四法無有憂悒，應當覺知。何等四？見乞者已生善知識想無侵害心。不樂自樂常欲樂人。修集多聞無有厭足。所聞持法於大眾中廣為人說不期利養。是為四。<p>「緊那羅王！菩薩復成四法則有憂悒。應當覺知。何等四？不集波羅蜜道。不修攝法。不勤精進教化眾生。於少功德自生知足，不修菩薩無量功德。是為四。<p>「緊那羅王！菩薩復成四法則無憂悒，應當覺知。何等四？常勤精進修諸波羅蜜如救頭然。常勤精進集四攝法。常勤精進教化眾生。精進勤修滿諸功德，修集菩薩無量功德。是為四。」<p>爾時世尊說是四法已，遣大樹緊那羅王告阿闍世王：「大王！汝今聞說菩薩如是四句無憂法不？」<p>阿闍世王即白佛言：「聞已。世尊！」<p>「是故大王！若諸菩薩行菩提者，不應憂悒。」<p>阿闍世王白言：「世尊！云何菩薩修菩提行？」<p>爾時世尊為欲成滿緊那羅、乾闥婆、摩睺羅伽等諸樂音中所出法音，又欲報答阿闍世王所問菩薩修菩提行，而說偈頌以顯其義：「若欲修行利益行，聞於法已如說行；修行菩提最勝行，行彼修時無憂悒。修安樂行為眾生，諸眾生中等行慈；修行菩提最勝行，彼無若干雜種行。為諸眾生修堅行，志意清淨修行者；修行菩提最勝行，彼行終不墮惡道。修於布施放捨行，行於一切悉捨行；修行菩提最勝行，彼人無有慳悋行。修行淨戒寂靜行，身口清淨無垢行；修行菩提最勝行，彼終無有毀梵行。修行忍辱利益行，離於瞋恚過咎行；修行菩提最勝行，彼無瞋恚毒過行。修行精進力柱行，於生死中無厭行；修行菩提最勝行，彼終無有懈怠行。修於禪定三昧行，身心獨寂無閙行；修行菩提最勝行，彼終無有憒閙行。修行智慧菩提行，一切法行亦如是！修行菩提最勝行，彼終無有不知行。修行慈心利益行，於諸眾生勝悲行；修行菩提最勝行，彼終無有害他行。修行空行寂靜行，無相、無願清淨行；修行菩提最勝行，彼終無有所願行。修行真行實諦行，滿一切智具足行；修行菩提最勝行，彼終無有障礙行。修行信行歡喜行，善念思惟無亂行；修行菩提最勝行，彼終無有不信行。修行禪定解脫行，獲得五通之妙行；修行菩提最勝行，彼終無有罣礙行。修於佛行及法行，供給僧寶清淨行；修行菩提最勝行，彼有最上勝實行。修於法行及空行，教化一切眾生行；修行菩提最勝行，彼終無有止住行。修於因行果報行，斷於一切有邊行；修行菩提最勝行，彼終無有染著行。修行淨行無垢行，解脫一切結使行；修行菩提最勝行，彼終無有惱熱行。修於安隱解脫行，施諸眾生無畏行；修於菩提最勝行，彼有一切滿願行。修於日行及月行，猶如蓮花無污行；修行菩提最勝行，彼為人天所敬禮。修行釋行、梵王行，為滿白法之妙行；修行菩提最勝行，彼令魔軍怖畏行。修行上行及勝行，斷於貪欲瞋恚行；修行菩提最勝行，彼終無有瞋癡行。修行外道禁戒行，慧眼清淨之妙行；修行菩提最勝行，彼終無有妄想行。修於調伏寂靜行，無有名色狂亂行；修行菩提最勝行，彼為人天所敬禮。修於易行利益行，斷於左道勝妙行；修行菩提最勝行，彼人常有智慧利。修行健行勤進行，能怖魔軍勇猛行；修行菩提最勝行，彼人道場無不知。修顯露行無屏行，得於陀羅尼妙行；修行菩提最勝行，彼人不失果報行。修於王行寂靜行，常一切時出家行；修行菩提最勝行，彼有如說修行行。修於長者及勝行，行於世間無勝行；修於方便相應行，捨於禪樂微妙行；修行菩提最勝行，彼終無有惱熱行。修於世行離世行，欲界、色界、無色行；修行菩提最勝行，彼終無有恐怖行。修於遍行一切行，滿足諸根善如行；修行菩提最勝行，彼智猶若如虛空。」<p>說是菩薩諸行法時，五百菩薩得無生法忍。阿闍世王及其眷屬，王舍城中婆羅門居士及緊那羅眷屬之中八千眾生，發阿耨多羅三藐三菩提心已，白言：「世尊！我等當於如上所說菩薩所行菩提諸行如說修行。」<p>爾時世尊語大樹緊那羅王：「汝今可去，還其所止。」<p>爾時大樹緊那羅王及其夫人并諸子息、一切眷屬，頂禮佛足右遶三匝，悔過世尊！作諸伎樂天雨眾華，放大光明地六種動，即便還往詣香山中。<p>爾時釋提桓因白言：「世尊！是大樹緊那羅王乃能如是真實供佛，真實供法。」<p>佛言：「憍尸迦！不但於汝名為真實，普勝三千大千世界所有釋、梵、護世、天王、聲聞、緣覺，是緊那羅王真實殊勝。何以故？天主！菩薩發心已勝一切聲聞、緣覺。憍尸迦！無有能勝於菩薩者，唯除如來！何以故？從於菩薩出生如來！從於如來出生一切聲聞、緣覺。」<p>爾時釋提桓因於如來所聞是語已，涕泣流淚作如是言：「我今永為離於大乘。」<p>爾時瞿夷天子語釋提桓因：「父王天主！如是如是！一切諸行一切諸法，無有覆障從妄想起，不能發生無上正真大道之心，不能悲念一切眾生，不能修於大慈之心。父王天主今覆何言：『已入正位燒敗種子，於此大乘永非其器？』」<p>瞿夷天子說是語時，三十三天中五百天子，皆發無上正真道心。<p>爾時瞿夷天子白言：「世尊！我欲親見菩薩所行，百千萬億難行苦行，乃至然燈佛所得無生忍，願佛少說，我等聞已如說修行當得是法？」<p>爾時世尊告瞿夷天子：「無有菩薩不種善根得無生忍；菩薩多種無量善根，然後乃得無生法忍。瞿夷天子！菩薩成就是四法者得無生法忍。何等四？諸佛平等。諸法平等。世界平等。眾生平等。瞿夷！是為菩薩成就四法得無生法忍。<p>「復成四法。何等四？翫樂四空。翫樂大悲三解脫門。翫樂方便六波羅蜜。翫樂禪定及五神通。是為四。<p>「復成四法。何等四？解知陰性即是菩提。知諸界性集於菩提，信菩提性即是界性。知諸入性集於菩提，以菩提性觀於諸入。一切諸法集於菩提，菩提之性即諸法性，定無有疑。是為四。<p>「復成四法。何等四？知一切法住於實際不動搖故。知一切法住於如中。信三世法等不壞性故。觀諸法平等如虛空性故。瞿夷！是為菩薩成就四法得無生法忍。」<p>說是法時，五百菩薩得無生法忍，瞿夷天子得於順忍。<p>爾時世尊將封印此經法，告大德阿難：「阿難！汝受持此經，名曰『大樹緊那羅王入作一切法門行經』。」<p>大德阿難白言：「世尊！我已受持。未曾有也。世尊！是經極為甚深微妙，其義決定文辭莊嚴。世尊！無有餘經能勝此經，今此經中無不開示者。世尊！我於目前得法光明，不如此經；我今自覺於是經中獲得百千萬億功德。世尊！我今以此有限量智入聲聞位，聞此經已尚得如是大法光明，況復菩薩摩訶薩成就無量大海法器、無畏大智修集諸法，為諸眾生作不請友，無量大智聞如是法得幾法門？」<p>佛言：「阿難！若是三千大千世界一切所有日月光明，是菩薩等所得法明，一毛孔光悉能隱蔽是諸日月所有光明。阿難！若佛如來一切毛孔悉放光明，是諸光明悉有智慧。何以故？佛諸所有皆智慧故。阿難！如來有此智慧光明，如來以此智慧光明，能知一切眾生心行。若有眾生聞此經者，皆當得是大慧明照；若書寫受持讀誦通利，於大眾中廣為人說，正念思惟如說修行，是人終不離菩提心，教化眾生大悲莊嚴，著大慈鎧為除眾魔。阿難當知，如是之人定趣道場。」<p>爾時阿難白言：「世尊！以佛力故，我今已受持此經法。世尊！若有善男子、善女人！受持此經讀誦書寫，於大眾中廣為人說得幾功德？」<p>佛言：「阿難！若有菩薩善男子、善女人！於初日分以滿三千大千世界所有七寶，施須陀洹、斯陀含、阿那含、阿羅漢及諸緣覺乃至諸佛，如是日中、日沒、初中後夜，如上布施滿於千歲。阿難！汝意云何？是善男子善女人！所得功德寧為多不？」<p>「甚多。世尊！甚多。善逝！世尊！若於一日，所得功德無量無邊，況復千歲？」<p>佛言：「阿難！我今唱令是善男子善女人！為得菩提、為化眾生、為轉法輪，受持是經讀誦書寫，於大眾中廣為顯示，其福為勝，何況復能如說修行？阿難！若於是經受持乃至一四句偈，在大眾中廣為人說，其福為勝。何以故？如是之施名為法施，諸施中最。如是之施即是法施，是為勝捨，謂捨於法；是名上受，謂受於法；是名上持，謂持於法。何以故？阿難！施於法已能滅結使，財寶施已增長煩惱，是故菩薩為滅結使當行法施，佛所印可，如是法施則能攝取一切功德。<p>「阿難！菩薩法施有三十二功德名稱。何等三十二？有正憶念。有於智慧。有於進趣。有離慳結。有少婬欲；有少瞋恚；有少愚癡。降伏自他所有結使。多人愛敬諸天讚嘆。諸龍、夜叉、乾闥婆等常隨守護。不空受用人之供養。衣服、飲食、臥具、醫藥不求而得。名稱遠聞。十方世界諸惡鬼等不得其便。諸佛世尊之所讚譽。守護正法持佛法藏。不墮一切諸惡道中。生於人天不以為難。不離見佛；不離聞法；不離供僧。得識宿命。生淨佛土。生生之處諸根具足。得三十二相莊嚴之身最為上主。種陀羅尼根本種子。作無斷辯智因。得智人眷屬。集大智因速疾得法。不起不正憶念之心。捨離一切世間財施。得大法藏辯才無盡。阿難！菩薩法施有是三十二功德名稱。」<p>爾時釋提桓因白佛言：「世尊！我等亦當受持此經。世尊！如來涅槃後有法器眾生，我要當令得聞此經，令其信解我當守護。何以故？世尊！我等欲得如上功德。」<p>爾時世尊讚釋提桓因：「善哉善哉！天主！汝今乃能勤守護法作師子吼。天主！汝今以此護法善根，隨我法在，阿修羅眾悉當降伏、諸天得勝。何以故？憍尸迦！得見如是無畏法故，謂於諸法無所染著。天主！諸所有畏皆由住著於我見故。天主！若無所著是護正法。」<p>爾時娑婆世界主大梵天王白言：「世尊！我亦當捨無量禪樂，詣諸城邑、聚落、郡縣流通此法；我亦當往至彼聽法，令說法者得堅念力。何以故？從是法中出生無量聲聞、緣覺、釋、梵、護世。」<p>爾時四天大王白佛言：「世尊！我等四王，是佛、聲聞當堅守護，於是經法令得久住，我諸眷屬若有不信佛此法者摧伏令信，於佛法中勤加精進親附愛樂。世尊！若有天、龍、夜叉、乾闥婆、阿修羅、迦樓羅、緊那羅、摩睺羅伽等，有惡心者，若欲降伏，當誦此呪。所謂：<p>「多羅卑（一）<#sp>使卑（二）<#sp>使那卑（三）<#sp>婆羅卑（四）<#sp>呼婁（五）<#sp>摩呵呼婁（六）<#sp>呼婁呼婁（七）<#sp>使婆蜘（八）<#sp>毘婆蜘（九）<#sp>波囄車陀尼期那呢（十）<#sp>波迦奢呢（十一）<#sp>希持希持（十二）<#sp>毘持（十三）<#sp>阿車（十四）<#sp>多車（十五）<#sp>摩羅使❥呢伽睺（十六）<#sp>薩婆❥❥提（十七）<#sp>薩婆彌利車❥❥多那（十八）<#sp>阿那憂多羅薩婆復多那佛陀㕹尼多（十九）<#sp>四天大王所見呪句（二十）<#sp>是呪神力諸欲求短悉能降伏（二十一）」<p>爾時世尊告彌勒菩薩、天冠菩薩、諸善丈夫：「我今以此無量千萬阿僧祇劫所集難得阿耨多羅三藐三菩提法囑付汝等，令得久住中無斷滅。」<p>時彌勒菩薩、天冠菩薩白言：「世尊！我等於佛般涅槃後，當廣流布於此經法，諸有厚種善根菩薩、諸眾生等令至其手，使得自在降伏憍慢，能持是經令信欲解。佛涅槃後，若有得聞是經法者，受持讀誦書寫解說，當知皆是彌勒菩薩、天冠菩薩神力所持。」<p>爾時魔王波旬來至會中白言：「世尊！若為聲聞所說諸法，我於是中無一毛竪。今者世尊演說如是菩薩道法，菩薩印印，如來護持，一切眾生之所歸趣。說如是法，我今已為憂箭所中，我今自知便為生老。願佛世尊執持我手，更莫演說如是極大功德力經，勿令我等重被憂箭。」<p>佛告波旬：「汝勿愁苦，多有眾生在汝境界不信是經，少有眾生能信受者。波旬當知，如從大地抓取少土，信甚深法諸眾生等如是甚少，如餘大地其不信者如是多矣。波旬！其不信者盡是汝許，是故波旬應生歡喜。波旬！眾生之界無量無邊。」<p>說是法時，無量眾生住於無上正真道心，九萬二千菩薩得無生法忍，八萬四千眾生遠離塵垢得法眼淨，八千比丘盡於諸漏心得解脫。<p>時此三千大千世界六種震動，大光普照天雨眾花，百千伎樂不鼓自鳴，百千萬億那由他天，歡喜踊躍稱讚歌嘆：「我等今於閻浮提中，再見法輪轉。世尊昔在波羅捺國，轉正法輪所利眾生；今說是經所利眾生，是為殊勝。其有眾生持是經者，是人不久當轉法輪。」<p>爾時彌勒菩薩、天冠菩薩、大德阿難等白言：「世尊！當何名此經？云何受持？」佛言：「善男子！是經名為『大樹緊那羅王所問』，亦名『宣說不思議法品』。如是受持。」<p>佛說是經已，彌勒菩薩、天冠菩薩、大德阿難等，一切大眾、天、龍、夜叉、乾闥婆，聞佛所說，皆大歡喜。