<juan>佛說未曾有正法經卷第一<p>西天譯經三藏朝奉大夫試鴻臚卿傳教大師臣法天奉<#sp>詔譯<p>如是我聞：<p>一時佛在王舍城鷲峯山中，與大苾芻眾萬二千五百人俱。<p>是時有菩薩摩訶薩八萬四千人，從諸佛剎而來集會——是諸菩薩皆具大智，得大總持，具無礙辯，悉證無生法忍，入三摩地，總持智門，了諸眾生心所樂欲，善說法要，如法解脫。復有四大天王、并帝釋天、娑婆界主大梵天王、及無量百千天、龍、夜叉、乾闥婆、阿修羅、迦樓羅、緊那羅、摩睺羅伽、人非人等皆來集會。<p>是時有大菩薩名妙吉祥，在其山側，與二十五大菩薩眾俱，其名曰：龍吉祥菩薩摩訶薩、龍授菩薩摩訶薩、吉祥生菩薩摩訶薩、吉祥藏菩薩摩訶薩、最上蓮華吉祥菩薩摩訶薩、蓮華吉祥生菩薩摩訶薩、持世菩薩摩訶薩、持地菩薩摩訶薩、寶手菩薩摩訶薩、寶印手菩薩摩訶薩、師子意菩薩摩訶薩、師子無畏音菩薩摩訶薩、虛空藏菩薩摩訶薩、平等心轉法輪菩薩摩訶薩、了別一切句義大辯菩薩摩訶薩、辯積菩薩摩訶薩、海意菩薩摩訶薩、妙高王菩薩摩訶薩、愛見菩薩摩訶薩、喜王菩薩摩訶薩、無邊視菩薩摩訶薩、無邊作行菩薩摩訶薩、破諸魔菩薩摩訶薩、無憂授菩薩摩訶薩、一切義成菩薩摩訶薩。<p>復有四兜率天子，其名曰：普開華天子、光明開華天子、曼陀羅華香天子、精進法行天子。是諸天子以信樂心故，各與諸眷屬來詣妙吉祥菩薩所聽受正法。<p>是時諸大菩薩及天子眾既至會已，次第而坐。是時大眾咸作是言：「佛一切智，甚深無量、廣大無邊、不可思議、無有比倫、最上無勝、不可了知。云何菩薩摩訶薩被精進鎧而能趣證阿耨多羅三藐三菩提耶？」<p>爾時，會中有大菩薩名龍吉祥，謂諸菩薩言：「若有菩薩種諸善根，心無所著，迴向實際，是名安住諸善根法被精進鎧，是菩薩摩訶薩即能趣證佛一切智。」<p>龍授菩薩言：「若菩薩發平等心、調伏心、愛樂心、適悅心、柔軟心、無分別心，是名堅固被精進鎧，即能趣證佛一切智。」<p>吉祥生菩薩言：「若有菩薩於多劫中樂欲了知佛一切智，當於無量劫中被精進鎧，為諸眾生難行苦行，不自貢高，是能趣證佛一切智。」<p>吉祥藏菩薩言：「若諸菩薩起利他心，不著自樂，不樂禪定，而能普為一切作大利益，以無量善根迴向一切眾生，是能趣證佛一切智。」<p>最上蓮華吉祥菩薩言：「如佛所說：若諸菩薩於一切法無自、無他，無顯、無密，普能調伏，無諸起、作，於一切行而盡能行，是為菩薩住奢摩他相應之法。自能行已，復能教他，是菩薩即能趣證佛一切智。」<p>蓮華吉祥生菩薩言：「若諸菩薩著世間法，即不能了知佛一切智。若於世間法無所樂著，無利、無衰，無毀、無譽，無稱、無譏，無苦、無樂，即於諸法無增、無減，是謂菩薩出離世間，即能趣證佛一切智。」<p>持世菩薩言：「若諸菩薩以諸勝行利益一切眾生而獲自利，不以自、他而生分別，但以善根迴向一切，起大精進，常為眾生種諸善根，是名菩薩安諸勝行，即能趣證佛一切智。」<p>持地菩薩言：「譬如大地能生樹木、諸藥草等，敷榮結實悉能成就，乃至萬物皆因地而有。而彼大地不作是念：『我生草木而成熟之，及於萬物依止而住，一切眾生依法界地而得生長。』不作是念：『能生眾生。』菩薩摩訶薩亦復如是，起平等心猶如大地，長時利樂一切眾生，不作是念：『我能利樂一切眾生。』離其分別，即能趣證佛一切智。」<p>寶手菩薩言：「精進鎧者，行諸勝行，廣大無量，自非具大善根而不能行。若諸菩薩住平等心，無分別想，乃至夢中於諸眾生不生喜恚，普令有情被大乘鎧，趣證佛智，平等而住，亦無聲聞、緣覺之意，是菩薩即能趣證佛一切智。」<p>寶印手菩薩言：「所有眾生界各各令起大悲心，普施法印。是諸眾生，無信者令生正信、無聞者令其多聞、慳貪者令行布施、毀禁者令具戒足、瞋恚者令行忍辱、懈怠者令起精進、散亂者令住禪定、愚癡者令具智慧，而令常修善法，皆使圓滿，具足善根。常行菩薩三種寶印。何等為三？謂令眾生佛智圓滿，所有善根悉能迴向一切眾生，是為第一寶印。自所作善普皆利益，成就一切眾生善根，是為第二寶印。觀有情界猶若虛空，自性清淨，是名第三寶印。若菩薩常行是事無有休息，即能趣證佛一切智。」<p>師子意菩薩言：「若菩薩精進堅固而無所畏，不能破壞無懈怠心，無驚怖想，勇猛不退，於輪迴中捍勞忍苦，無怯、無懼，而能出離趣證涅盤，於苦、樂法平等而住，無有二相。夫如是者，是為菩薩被精進鎧，即能趣證佛一切智。」<p>師子無畏音菩薩言：「譬如世間有力之士，難屈難伏，所作能辨，是名正士。其正士者，常行正法，離諸罪垢，不生邪見，勤行大行，心常柔軟，無麁惡相，離諸卒暴，是名正士。常發善言，親近善友，以殷重心尊敬師長，順行正道無所違背，是名正士。離諸貪愛，修正命行，以清淨業絕其過失、以智慧心斷愚癡見，於自三業安住寂靜，復於他人不生擾撓，不議好惡、長短，無毀、無譽，是名正士。愍諸貧窮而行惠施，無怨親想，內心質直，外相柔和，離諸邪曲，守真實行，以無上法娛樂其心，寂然堅固，平等而住，是名正士。於諸眾生所有障礙為其破滅，於身命財而能普施，於勝義法不生難悋，見諸眾生無福無慧者而為滅除諸不善法，然後施與妙法寶藏——貧苦眾生常施珍寶、疾病眾生施與醫藥、怖畏眾生施其安樂、無依怙者為作主宰、墮輪迴者而為救度、在闇暝者為作光明而照導之、在邪道者示以正道——常以法語教導一切，見其過失不生恚怒，是名正士。諸菩薩當修是行，即能安住奢摩他相應之法，而能趣證佛一切智。」<p>虛空藏菩薩言：「菩薩等視眾生，行大慈觀猶如虛空無有邊量；行大悲觀無量無邊亦復如是。常生歡喜守護諸根，離其染著，於六波羅蜜法行無懈倦。行於布施等如虛空，無所罣礙；持戒、忍辱、精進、禪定、智慧皆亦如是，菩薩即能趣證佛一切智。」<p>平等心轉法輪菩薩言：「若有菩薩行菩提道，當於諸法不起諸相及分別心，即不為魔之所惱害，常得諸佛之所愛念，諸天、龍、神常所衛護，所作善根真實無失。若菩薩於法生有相心、起分別想，即為魔境界、為魔所動，諸佛不能攝受、諸天不能衛護。若堅固不動，無相、無分別者，是菩薩當轉無上法輪普為一切。何以故？菩薩了諸法無起、無作故。菩薩雖起諸心，而無所著故，以無相心證佛菩提；乃至轉妙法輪亦復如是。此即名為菩薩摩訶薩被精進鎧，而能趣證佛一切智。」<p>了別一切句義大辯菩薩言：「諸正士當知，一切處是菩提。煩惱是菩提、諸所作是菩提，有為法是菩提、無為法是菩提，有漏法是菩提、無漏法是菩提，有著心是菩提、無著心是菩提，善根是菩提、不善根是菩提，世間法是菩提、出世間法是菩提，輪迴法是菩提、涅盤界是菩提，虛妄是菩提、真實是菩提，蘊處界是菩提、地水火風空是菩提。菩薩摩訶薩了一切法自性空故，諸有所作皆無自性，於一切義如實了知。譬如虛空遍一切處；菩提之法亦復如是，遍一切處。若菩薩解了諸法，當具辯才，而得正智分別句義，即能趣證佛一切智。」<p>辯積菩薩言：「若菩薩智慧解脫、諸有所作皆不可取，心無相故，無所增減，不動、不搖。於一切語言如理而解，毀謗、稱譽亦不能動。所有一切外道語言、一切如來語言，若內、若外，若隱、若顯，皆悉平等，無有差別。知一切法皆歸寂滅，心無所著，安固不動，如妙高山無動轉相。若菩薩智慧解脫歸寂滅心者，即能趣證佛一切智。」<p>海意菩薩言：「菩薩大智慧海萬法所歸，平等一味。菩薩多聞，總持諸法之性一味無異。了知諸法本真自性非無所有，從緣生法即真實義，種種善根之所從生。應知是法不增、不減，本末之性福利無盡，究竟寂滅，非斷、非常，自如實知。復於眾生起無量心，無忘、無失，常生尊重而為顯說，平等宣示不共之法，廣為眾生種諸善根。是菩薩即能被精進鎧，趣證佛一切智。」<p>妙高王菩薩言：「諸正士應知：佛一切智未易可知，難可度量，豈能趣證？所以者何？若諸菩薩超過一切世間眾生心行、超過一切世間眾生見聞、乃至信樂知識悉能超過世間眾生者，而能於布施、持戒、忍辱、精進、禪定、智慧所有福聚踰於須彌者，是菩薩即能趣證佛一切智。」<p>愛見菩薩言：「菩薩摩訶薩於六塵境觀無所觀，乃至緣無所緣。何以故？若色、若心，本性清淨故。色清淨故，眼無所觀；聲清淨故，耳無所聞；香清淨故，鼻無所嗅；味清淨故，舌無所了；觸清淨故，身無所覺；法清淨故，意無所緣。所以者何？諸根清淨，自性空故。無自、無他，無愛、無厭，自性平等。觀諸眾生無有高下，悉皆平等。於諸佛法起決定心，不生疑惑。樂法無厭，得已還施，施無悔悋，漸能圓滿一切佛法。是菩薩摩訶薩若如是者，即能趣證佛一切智。」<p>喜王菩薩言：「菩薩摩訶薩安住布施、忍辱之心。若能有人毀罵、呵責、期剋、打擲，菩薩於此不生瞋恚心，而作歡喜想。於諸眾生常為善友，無自、他相，無能毀者、無所毀者。諸法皆空，內空、外空，我相、人相悉皆空故，所以常生歡喜心，行布施行。設有求頭、目、手、足、妻子、眷屬乃至身命，無悋無惜，歡喜布施。菩薩樂求妙法，若聞一偈，設有轉輪王位亦不戀著；若得一眾生發菩提心者，設有帝釋位亦不愛樂；若暫聞希有之法，設有梵天王位亦不愛樂；若得見諸如來，設使三千大千世界滿中珍寶棄如瓦礫。樂見諸佛歡喜圓滿、諸根具足、成就菩提分法，即能趣證佛一切智。」<p>無邊視菩薩言：「菩薩摩訶薩無我見相，觀一切法悉皆清淨，不生疑惑，即能得見一切諸佛。觀諸色無所著、無色想，見諸眾生不作眾生想，乃至觀諸世間一切色像亦復如是。肉眼所見一切佛剎皆悉清淨，業報清淨故即得天眼具足、具大神通而得慧眼具足、圓滿不共佛法即得法眼具足、離諸煩惱即得佛眼具足。是菩薩當得十力具足，即能趣證佛一切智。」<p>無邊作行菩薩言：「諸佛一切所作皆是菩提。所以者何？菩提者，一切智之所出，生無內想、無外想、亦無中間。是故，菩薩於一切法而無所著，即得煩惱界滅盡無餘，無有魔事、出魔境界，是菩薩即能趣證佛一切智。」<p>破諸魔菩薩言：「若菩薩不起我見，即離諸見；諸見不生，能離魔業，即能了悟諸蘊；諸蘊皆空，我相永滅；我相滅已，魔無能為；魔業既滅，諸障解脫；遠離諸障即得菩提，是名趣證佛一切智。」<p>無憂授菩薩言：「若人造不善業，常生憂懼，追悔自責；若人造諸善業，無所憂懼。是故，菩薩常行善法，無有間斷，相續現前，即不為憂惱毒箭之所傷害，即能被精進鎧，趣證佛一切智。」<p>一切義成菩薩言：「若善男子戒法具足、行願具足，即能安住戒法根本。譬如妙香普熏一切，而能離諸過失遠離諸惡，乃能圓滿菩提分法，菩提分法既圓滿已成一切智。由是當知：戒足為本，菩提分法而得成就。菩薩了如是者，即能趣證佛一切智。」<p>如是諸菩薩各說法已，會中有兜率天子名普開華，作如是言：「諸菩薩！譬如世間有妙華樹，開敷茂盛，色香鮮美，人多愛樂。諸菩薩摩訶薩亦復如是，若諸法解脫如華開敷莊嚴，一切菩薩摩訶薩共所愛樂。又如忉利天宮園生之樹，廣大嚴麗，華開美盛，適悅可樂。菩薩摩訶薩若具法解脫開華莊嚴，一切菩薩及諸人天共所愛樂。亦如最上大摩尼寶，淨無瑕翳，具如意德。菩薩摩訶薩內心清淨，無諸垢染，具法功德。如是，即能趣證佛一切智。」<p>光明開華天子言：「諸菩薩！如日舒光能破諸闇，一切色像而得顯現。菩薩摩訶薩亦復如是，具智慧光舒妙法炬，普照眾生令除癡闇，皆悉明徹。慧光顯現，無諸闇暝，而不復為愚盲所覆，常履光明道。是故，菩薩引示一切失道眾生令行正道，即能趣證佛一切智。」<p>曼陀羅華香天子言：「諸菩薩！曼陀羅華妙香遠聞滿百由旬。菩薩摩訶薩具戒、定、慧亦復如是，戒香、定香、慧香遍於世間，普聞一切。若諸眾生聞是香者，一切煩惱皆悉銷除。是菩薩摩訶薩具足如是法功德香，即能趣證佛一切智。」<p>精進法行天子言：「若諸菩薩暫時懈退，即不能修進勝行、得佛菩提果。若精進心，不計劫數長時勇猛，種諸善根心無厭足，常行八種助道之法。何等為八？一者、勸助勝行相應之法；二者、常修四無量行慈悲喜捨之法；三者、修習五種智通智慧之法；四者、常行四攝之法——謂布施、愛語、利行、同事；五者、於三解脫門忍法具足；六者、廣為他人宣說妙法；七者、發起無上大菩提心；八者、作善方便迴向一切攝諸正法。菩薩行此八法，即能趣證佛一切智。」<p>爾時，妙吉祥菩薩摩訶薩告諸菩薩及天眾言：「諸菩薩摩訶薩！當於諸法離諸分別即證佛智。云何離分別？謂不分別三界，不分別諸見，不分別是內、是外，不分別是聲聞地、是緣覺地、是愚異生地，亦不分別是輪迴、是煩惱，是能觀、是所觀，是因、是果，是境界、非境界，是增、是減，是我見、是我所見，是慳貪、是布施，是毀戒、是持戒，是瞋恚、是忍辱，是懈怠、是精進，是散亂、是禪定，是愚癡、是智慧，亦不分別是善根能生諸善法、是不善根能生諸不善法，不分別是世間法、是出世間法，住平等法，不分別是有為、是無為，不分別是有著心、是無著心，不分別是有漏、是無漏。諸菩薩當知：是法無所分別，住平等相應，即能趣證佛一切智。<p>「復次，諸菩薩摩訶薩！諸佛阿耨多羅三藐三菩提本不可得。何以故？非心所緣、非智所知，唯佛而證。與佛等者，一切智亦等。於一切智觀無所有；無所有故，是故於一切智無所著。非色取，受、想、行、識皆不可取，是名一切智。無法相亦無非法相，是名一切智。無檀波羅蜜可證、尸羅波羅蜜可證、羼提波羅蜜可證、毘離耶波羅蜜可證、禪波羅蜜可證，般若波羅蜜亦不可證。所以者何？以諸法無所得。是故，一切智亦無所得。<p>「復次，諸菩薩！一切智非三世可得——過去不可得、現在不可得、未來亦不可得。不著三世故，非眼識所觀，非耳、鼻、舌、身、意識所觀。何以故？離諸境界故。<p>「諸菩薩摩訶薩！成就一切智者當如是住。所以者何？一切法亦如是住。諸法平等，一切智亦平等，乃至諸佛法、凡夫法皆悉平等。如是，一切法平等，是名一切智。菩薩摩訶薩當如是住，應如是學。譬如四大，自性皆無，本自有性亦不可得。何以故？自性空故。世間諸善、不善法，自性空故，亦不可得。何以故？非分別故。分別既空，是真實義。」<p>爾時，妙吉祥菩薩說是法時，會中有二千天子得無生法忍，萬二千天子發阿耨多羅三藐三菩提心。
。
<juan>佛說未曾有正法經卷第二<p>西天譯經三藏朝奉大夫試鴻臚卿傳教大師臣法天奉<#sp>詔譯<p>爾時，辯積菩薩摩訶薩前白妙吉祥菩薩言：「今當共詣佛所，問菩薩摩訶薩當云何住。」<p>是時妙吉祥菩薩即於會中不起于座攝菩薩形，化如來像——相好具足與釋迦牟尼佛等無有異——即告辯積菩薩言：「如來在此，汝今當問。」<p>爾時，辯積菩薩不知化相，謂即如來，前詣佛所而發問言：「世尊！菩薩摩訶薩當云何住？」<p>化佛答言：「如我所作，菩薩應如是住。」<p>辯積菩薩言：「如佛、世尊復云何住？」<p>化佛答言：「佛、世尊者，不行持戒、忍辱、精進、禪定、智慧之法，不著欲界、色界、無色界，不行身業、不發語業、不起意業。如是，於一切處無所行。善男子！一切所行皆悉如化。」<p>辯積菩薩言：「如佛、世尊亦幻化相耶？」<p>化佛答言：「如是，如是。菩薩摩訶薩當如是住。」<p>辯積菩薩即白佛言：「云何世尊亦幻化相耶？」<p>化佛答言：「不也。善男子！一切諸法皆幻化相。」<p>辯積菩薩言：「如是，如是。諸法性空，皆幻化相。云何我佛、世尊亦幻化耶？」<p>化佛答言：「善男子！豈唯此佛是幻化相？所有一切如來皆幻化相。」<p>辯積菩薩言：「誰為能化者？」<p>化佛答言：「自業清淨，非有能化及所化者，亦無我、無人，無眾生、無壽命、無士夫、無有識、無補特伽羅，無佛、無異生等相。」<p>辯積菩薩白佛言：「世尊！當云何學而得菩提？」<p>化佛答言：「一切法無所學，菩薩當如是學；諸法無所行，菩薩應如是學；諸法無所畏，菩薩應如是學；諸法無疑惑，菩薩應如是學；諸法無所有、無所緣，無虛妄、無聚集，無所作、無文字，無生、無滅，無已有、無今有，非幻化、非色像，非智所觀、離一切想，菩薩摩訶薩應如是學。如是學者，是名正學，無所減失、亦無增長。若如是學者，無所遠離、無所戲論，無所樂、無所厭，無喜、無恚，無來、無去。若如是學，是名正學。<p>「是故，善男子！若有樂求阿耨多羅三藐三菩提者，當知無輪迴、無涅盤，無取、無捨，無施、無慳，無戒、無犯，無忍、無恚，無勤、無惰，無定、無亂，無智、無愚，非學、非無學，非行、非不行，無所得、無所證，無菩提、無佛法，無我想、無人想、無眾生想、無壽者想、無補特伽羅想，無法想、亦無非法想，非有想、非無想。何以故？諸法如幻化，無二、無差別，無動轉相。一切法非色取相，眼不能觀；一切法無分別相，非心所知。諸法性空，無法可行、無菩提可得。<p>「是故，善男子！諸菩薩摩訶薩當如是行、如是修學。若有善男子聞是說者，不生驚怖、不生疑惑，是人即能證得阿耨多羅三藐三菩提。<p>「復次，善男子！譬如虛空不可侵害，火不能焚、風不能轉、水不能注、塵不能坌，煙、雲、雷、電皆不能著——虛空無罣礙故。菩薩摩訶薩亦復如是，心無罣礙，不為諸法之所動轉，無樂欲、無厭捨，心若虛空，蘊等諸魔所不能動。是菩薩當證阿耨多羅三藐三菩提，而能普為眾生作大利益而無窮盡。」<p>爾時，化佛說是法已隱而不現，妙吉祥菩薩却復本形。辯積菩薩前白妙吉祥菩薩言：「如來、世尊從何所來？適當說法，今何所往？」<p>妙吉祥告言：「本無所來，今亦無去。」<p>又問：「無來之來從何所來？」<p>答曰：「從如是來。」<p>辯積菩薩言：「如佛所言：一切如來皆幻化相。幻化相者，非所從來亦無所去耶？」<p>妙吉祥言：「如是，如是。如所化相無來、無去，一切法、一切眾生亦如是。」<p>辯積菩薩又問言：「一切法何所住？」<p>妙吉祥菩薩言：「諸法無自性，如是住。」<p>又問：「一切眾生復云何住？」<p>答曰：「一切眾生彼彼業報亦如是住。」<p>又問：「一切眾生業報云何？」<p>答曰：「諸法無生亦無業報，諸法平等，今如是住。」<p>又問：「無業報者，彼彼業報云何？」<p>答曰：「如所作業、如所受報，是為業報。」<p>又問：「眾生業報性空，當生亦爾，復云何受？」<p>答曰：「如真實法無業、無報，及無有生，非有、非無，是為業報。然眾生業報無亡、無失，自業性空，是真實義。」<p>妙吉祥菩薩說是法時，釋迦牟尼佛會中有尊者舍利子、阿難及餘聲聞等，以佛威力故聞妙吉祥菩薩所說妙法。是時，舍利子即從座起，前白佛言：「世尊！希有。彼諸菩薩各以種種善巧方便宣說甚深之法，若有聞者，其誰不發阿耨多羅三藐三菩提心？」<p>佛告舍利子：「菩薩摩訶薩以無著心修學諸行，以無懈心宣說正法。舍利子！如菩薩所行，所得果報、所有智慧及所說法皆亦如是。如汝舍利子所行、所學皆聲聞行，有所著相；所得智慧亦復如是。」<p>爾時，有菩薩名光嚴，即從座起，前詣佛所而白佛言：「世尊！云何名聲聞行？」<p>佛言：「善男子！聲聞行者，於法有所限量，於所修行不能遠離諸相，樂離生死，趣證涅盤，厭捨眾生，不能濟度，智慧狹劣，無廣大心。所以菩薩觀聲聞行猶若愚盲。是故，菩薩心行無所著、智慧無限礙，而能廣度眾生，利益無量。」<p>是時光嚴菩薩復白佛言：「世尊！彼妙吉祥菩薩及諸大士莫於今時而來此會說妙法耶？我等樂聞。何以故？妙吉祥菩薩證甚深法入解脫門，以無礙辯善說法要。」<p>爾時，釋迦牟尼佛即以神通警覺令妙吉祥菩薩來赴法會。是時妙吉祥菩薩與二十五大菩薩及天人眾咸到釋迦牟尼佛所，各各頭面禮佛雙足，右繞三匝，住於一面。<p>是時光嚴菩薩即白妙吉祥菩薩言：「云何大士離於佛所，異處說法？」<p>妙吉祥答言：「佛所說法甚深難解，離諸語言，非我能知。」<p>光嚴菩薩言：「佛所說法甚深難解。如大士者智慧無量尚不能知，我等云何當能了解？」<p>妙吉祥菩薩言：「唯佛與佛而悉通達，非如來者不能信悟。是故，我今隨力演說其所說法，但如法說，於真際法界非離、非不離，如是所說是名說法。於諸語言、於諸戲論、於諸名相、於諸生滅，亦非離、非不離，諸法平等，是名說法。諸法無自相、無他相，無法相、亦無非法相，非輪迴相、非涅盤相，是名說法。」<p>爾時，釋迦牟尼佛讚妙吉祥菩薩言：「善哉，善哉。如汝妙吉祥所說是真說法。何以故？諸法離言、離一切想，無大法、無小法，斷諸分別，非三昧心所觀所見，未有一法若增、若減。如是說法是名解法，即名見佛。」<p>是時釋迦牟尼佛說此法時，會中有八千菩薩證無生法忍。<p>有二百天子先發大乘心不久，而作是念：「佛法甚深，難解難知，不能窮盡，而我等終不能解了深義，行諸勝行，趣證無上菩提。不若於聲聞、緣覺之果趣求涅盤，定無疑惑。」於是退轉大乘心。<p>爾時，世尊知諸天子心所思念，告諸天子言：「汝等勿起懈怠心、退失大乘行，當發阿耨多羅三藐三菩提心，堅固無退。」<p>爾時，釋迦牟尼佛為欲度諸天子故，即化一長者身，手持滿鉢眾味飲食來入法會。到佛所已，以所持食奉上世尊，然後頭面禮世尊足，而作是言：「唯願世尊哀愍我故，受我此食。」是時世尊隨長者意而受此食。<p>於是妙吉祥菩薩從座而起，合掌恭敬，前白佛言：「世尊！佛所受食無有限量，應遍法界而無所著，無施者、無受者，悉皆平等，如法受食。」<p>爾時，舍利子心生疑念：「施食長者從何所來？豈非妙吉祥菩薩所化而作佛事？」<p>爾時，世尊知舍利子心之疑念，即告舍利子言：「汝舍利子勿作是念，若來、若去，佛自知時。」<p>爾時，世尊以所受食擲鉢置地。其所擲鉢於下方世界各各佛剎現說法者，一一佛前鉢皆至彼。<p>諸佛弟子各發問言：「此鉢從何所來？」<p>諸佛皆為告言：「上方世界名曰娑婆，有佛、世尊號釋迦牟尼，今現說法。此鉢從彼而來，為欲教化諸菩薩故。」<p>其鉢下過七十二殑伽河沙數佛剎，有世界名光明，佛號光明王如來、應供、正等正覺，現在說法，於彼佛前虛空中住。<p>爾時，釋迦牟尼佛擲是鉢已，即告尊者舍利子言：「汝舍利子！當以神力觀所擲鉢今在何處、於何所住？」<p>是時舍利子即入十千三摩地門，於其定中以自智力及佛神通力於十千佛剎遍觀此鉢，不見所住。從定出已而白佛言：「世尊！如我所觀，經十千佛剎，不見此鉢所住之處。」<p>爾時，世尊即告尊者大目乾連言：「汝大目乾連！當以神力觀所擲鉢何所而住？」<p>是時尊者大目乾連承佛聖旨，即入八千三摩地門，於其定中以自通力於下方世界經八千佛剎遍觀此鉢，亦不見所住。從定出已，前白佛言：「世尊！我以自通力於下方世界經八千佛剎，不見此鉢所住之處。」<p>爾時，世尊即告尊者須菩提言：「汝當以神通力觀所擲鉢今在何處、於何處住？」<p>須菩提承佛聖旨，即入萬二千三摩地門，於其定中經萬二千佛剎遍觀此鉢，不見所住。從定出已，前白佛言：「世尊！我以自通力經萬二千佛剎遍觀此鉢，不見所住。」<p>如是，五百聲聞弟子各各以自神通及天眼力遍觀此鉢，皆不能見。<p>爾時，尊者須菩提前白慈氏菩薩摩訶薩言：「仁者受一生記，當補佛處。惟願今時入三摩地觀鉢所往，示諸大眾。」<p>慈氏菩薩告須菩提言：「尊者！然我受一生記當得阿耨多羅三藐三菩提，所有妙吉祥菩薩一切三摩地門名字尚不能知，何況證入？唯妙吉祥菩薩悉能證之、所作所行無不通達。須菩提！諸佛、如來所作，今我豈能知耶？是故，我今神通、智慧未逮於妙吉祥菩薩。而今世尊所擲之鉢，唯妙吉祥可知所住，降茲已往皆莫能知。」<p>是時須菩提前白佛言：「世尊！彼妙吉祥菩薩功德尊勝，自捨如來無能過者，應知世尊所擲之鉢。惟願世尊勅妙吉祥菩薩以大神通取鉢赴會，示諸大眾而作佛事。」<p>於時世尊即告妙吉祥菩薩言：「妙吉祥！汝知此鉢當何所往，復何所住。」<p>於是妙吉祥菩薩承佛語已，而作是念：「我今不起于座、不離佛會、不隱其身，當取此鉢示諸大眾。」作是念已即入三摩地，於其定中舒其右手，於下方界過一一佛剎。於一一佛前，其手發聲作如是言：「我今敬禮諸佛，我師釋迦牟尼佛問訊世尊：『少病、少惱，起居輕利，安樂行不？』」伸問訊已，其手於一一毛孔放百千俱胝光明，一一光明有百千蓮華，一一華上各有如來坐於其上，一一如來各各讚歎釋迦牟尼佛。一一世界皆悉六種震動，現大光明遍照佛土，復現幢幡、傘蓋、種種嚴飾之具而作佛事。如是，一一佛剎悉皆如是，度七十二殑伽沙數佛剎已到光明王佛所，其手發聲致敬問訊亦復如是。復放百千光明，一一光中有百千蓮華，一一華上皆有佛坐，諸佛各各讚歎釋迦如來，光明交照，洞徹無量。<p>爾時，光明王佛會中有菩薩名曰光幢，從座而起，前白光明王如來言：「此手何來？現如是相，放此光明，復於光中現如是蓮華，於其華上有諸如來，各各讚歎釋迦牟尼佛。是相云何？願佛宣示。」<p>爾時，光明王如來告光幢菩薩言：「上方去此七十二殑伽沙數佛剎，有世界名娑婆，佛號釋迦牟尼應、正等覺，現在說法教化眾生。彼有菩薩名妙吉祥，具大功德，被不思議精進鎧，有大智力，已到彼岸。是菩薩於彼釋迦牟尼佛會中不起於座，舒其右手來取其鉢。以是緣故，有斯瑞應。」<p>爾時，光明王如來從於眉間放大光明，普照七十二殑伽沙數佛剎，上至娑婆世界，廣大照曜。而此世界所有眾生蒙光照者，得大快樂如轉輪王，所有修菩薩行者蒙光所照皆得其果自行圓滿，所有諸大菩薩皆得日光三摩地門，所有修聲聞行者皆得八解脫法門。彼光明王佛剎諸菩薩承如來光，皆得見此娑婆世界釋迦牟尼佛，并妙吉祥菩薩、諸聲聞眾圍繞說法。<p>爾時，光幢菩薩摩訶薩見此娑婆世界眾生業濁而生悲泣，即白光明王如來言：「世尊！我承佛光明得見彼娑婆世界，而此世界穢惡充滿，諸大菩薩生於彼處，譬如吠瑠璃寶沒於泥中。是事云何？」<p>爾時，光明王如來告光幢菩薩言：「善男子！勿作是言。我此世界諸修菩薩行者於十劫中修習禪定，而不及彼娑婆世界眾生發起一念慈悲喜捨之心，便能獲於無量功德、滅除一切煩惱重障。何以故？娑婆世界眾生猛利。是故，諸菩薩生於彼中為護佛法故，汝今勿應而生悲泣。」<p>爾時，釋迦牟尼佛會中諸菩薩眾蒙光照已即白佛言：「世尊！何緣有此光明，普能照曜，亦令我等生大適悅、諸眾生等滅諸煩惱？」<p>釋迦牟尼佛告諸菩薩言：「善男子！下方去此七十二殑伽沙佛剎，有世界名曰光明，有佛、如來名光明王，應、正等覺，現在說法，教化眾生。彼佛眉間放大光明照此世界。」<p>是時諸菩薩復白佛言：「世尊！我今欲見彼光明世界、光明王佛及諸菩薩，願佛以神通力令我得見。」<p>爾時，釋迦牟尼佛現其足下千輻輪相，於其輪中放大光明，下照七十二殑伽沙數世界至光明王佛剎，廣大照曜。是時諸菩薩眾乘佛光明，皆得見彼光明王佛及諸菩薩已，而能獲妙高燈三摩地法門。<p>於時下方一一佛剎光明普照，與此娑婆世界互得相見，逈無障礙。如是，下方諸世界乃至光明王佛剎諸菩薩眾，與此娑婆世界諸菩薩互相觀見，各得瞻敬。譬如日光去其闇暝，一切眾生各得相見亦復如是。是時，彼諸菩薩各各發起精進之心，趣求大果。<p>爾時，妙吉祥菩薩舒手至光明王如來前，住虛空中。當取鉢時，有諸佛剎無數百千俱胝那由他大菩薩眾恭敬圍繞，隨鉢上至娑婆世界，瑞相光明皆悉漸隱。<p>妙吉祥菩薩置鉢於釋迦牟尼佛前虛空中住。於是出三摩地，從座而起，前詣佛所，禮世尊足而白佛言：「世尊！我承佛旨，於下方世界取所擲鉢，今在佛前置虛空中，願佛納受。」於是世尊默然而受。<p>是時，下方世界諸佛剎中菩薩之眾隨鉢至者，咸詣釋迦牟尼佛前，禮敬雙足，各各稱彼佛名：「某佛、如來、正等正覺問訊世尊：『少病、少惱，起居輕利，氣力安不？教化眾生無疲勞耶？』」<p>如是伸敬已畢，世尊安慰，退坐一面。<p>爾時，世尊告舍利子言：「汝今諦聽，當為汝說妙吉祥菩薩過去所行及本因緣。」時舍利子受教而聽。<p>佛言：「舍利子！過去無數百千俱胝那由他劫，彼時有佛號無能勝幢如來、應供正等正覺，出現於世，彼佛世界名不可毀。有八萬四千聲聞之眾、萬二千菩薩眾，彼佛說三乘法教化眾生。是佛亦出五濁惡世，為諸菩薩說六波羅蜜法。<p>「舍利子！彼時有苾芻名曰智王，聰慧明達，善說法要。是苾芻食時著衣持鉢，入一王城次第乞食，其城名曰廣大。得滿鉢眾味食已，將出彼城。是時城中有長者子名曰淨臂，在母懷中，見彼苾芻持鉢而過，即詣苾芻前，欲鉢中飲食。是時苾芻見是童子善根純熟是大法器，即取鉢中歡喜團而授與之。童子得彼食已，發歡喜心，隨智王苾芻至無能勝幢如來之所。<p>「時彼童子即詣佛前禮世尊足。智王苾芻將所乞食授其童子，而告之言：『汝以此食供養世尊及諸大眾，當令汝得無量福聚。』是時童子如苾芻言，即捧其食添世尊鉢；食猶未盡，然後次第供諸大眾。是會菩薩、聲聞咸受其食，悉皆飽滿，食猶未盡。」<p>佛告舍利子：「淨臂童子既供養已，心大歡喜，即於佛前說伽陀曰：「『我以無盡食，供佛及大眾，我今供養已，獲福聚無疑。所施食無盡，佛功德無盡，今供養於佛，必獲無盡福。我以無盡食，供養於世尊，增長諸善根，相續無窮盡。』<p>「如是，以一鉢食於七日中供養如來及聲聞、菩薩之眾，以佛威力故，食猶不盡。<p>「是時，智王苾芻告彼童子言：『汝供養已，當歸依佛、歸依法、歸依僧，受佛戒法，盡形受持。』是時童子受苾芻教，歸佛、法、僧。既歸依已，即生隨喜，發阿耨多羅三藐三菩提心。<p>「是時淨臂父母求覓其子，到無能勝幢如來會中。到已，禮世尊足，住立一面。淨臂童子見其父母，心生歡喜，問訊起居，於父母前說伽陀曰：「『父母今善來，諸佛甚難值，我求大菩提，為一切眾生。當觀佛相好，身放妙光明，諸有智慧者，應求菩提果。我今求出家，願父母聽許，不樂於富樂，以佛難值故。』<p>「爾時，父母即為其子說伽陀曰：「『我聽汝出家，趣無上菩提，我以汝因緣，亦當如是學。』」<p>佛告舍利子：「是時淨臂童子蒙其父母聽許出家。時彼父母深生信樂，亦復出家，歸佛、法、僧，歡喜信受。是時復有五百人同時發阿耨多羅三藐三菩提心，皆悉歸佛出家，佛皆攝受。」<p>佛告舍利子：「汝今當知：爾時智王苾芻者，豈異人乎？即今妙吉祥菩薩是。淨臂童子者，今我身是。<p>「舍利子！我往昔時為長者子，因彼妙吉祥菩薩授我鉢故，令我發大菩提心。<p>「又，舍利子！我從初發大菩提心乃至果滿，十力、無畏、一切功德、具無盡智，皆因妙吉祥菩薩起發開導。何以故？我所發心猶如虛空，無有邊際。<p>「又，舍利子！所有十方無量無數同名釋迦牟尼佛，皆如我於妙吉祥所開發菩提心。<p>「又，舍利子！過去底沙如來、弗沙如來、燃燈如來、尸棄如來，如是諸佛，我於無量劫中稱讚其名，是諸如來亦同我於妙吉祥菩薩所發起道心，得成正覺，轉妙法輪。<p>「又，舍利子！所有諸修菩薩行者，初處兜率天，示降生相出現世間；初生王宮，然後修諸苦行；乃至坐於道場，皆因妙吉祥菩薩教化示導。<p>「舍利子！當知妙吉祥菩薩為諸菩薩母，出生一切諸菩薩故。<p>「舍利子！如我所說皆是真實，如是往昔因緣應如是知。」<p>佛說是語時，十方一切佛剎悉現種種寶蓋而來供養妙吉祥菩薩，於一一蓋中放大光明廣照娑婆世界。復於蓋中出妙音聲，作如是言：「如釋迦牟尼佛所說，如是如是，往昔從彼妙吉祥菩薩發菩提心。」<p>爾時，釋迦牟尼佛會中先退菩提心者——二百天子——見佛、世尊及妙吉祥菩薩現如是種種不思議事，及聞佛說本起因緣，各作是念：「一切諸佛無上大法不可得聞，何況得見諸佛如來功德如是？我今宜於世尊前捨下劣心，發起無上大菩提意，決趣無上大菩提果。」作是念已，即發堅固阿耨多羅三藐三菩提心，不復退轉。
。
<juan>佛說未曾有正法經卷第三<p>西天譯經三藏朝奉大夫試鴻臚卿傳教大師臣法天奉<#sp>詔譯<p>爾時，世尊釋迦牟尼佛復告舍利子言：「汝今當發阿耨多羅三藐三菩提心，修諸菩薩行，不應樂著聲聞之果。何以故？舍利子！一切眾生處輪迴中，不生怖畏，無由解脫。是故，諸菩薩當起大精進，於輪迴中種種化度，令怖生死，出於三界。汝若唯樂聲聞之果，不能起大菩提心救度一切眾生。是故，一切眾生若得值遇菩薩勸令發起精進，即得解脫生死，亦能發阿耨多羅三藐三菩提心。<p>「舍利子！過去世時有佛出世，號具足功德如來、應供、正等正覺、明行足、善逝、世間解、無上士、調御丈夫、天人師、佛、世尊。是佛會中有百俱胝聲聞之眾，有八千菩薩眾，其佛壽十萬歲。有二聲聞最為上首：一名、出現智慧第一；一名、迅疾神通第一。是時具諸功德如來於其食時著衣持鉢，與諸大眾前後圍繞入一王城——其城名曰妙音——次第乞食。佛入城時，智慧聲聞居佛右側，神通聲聞在佛左側，餘聲聞眾俱從佛後，諸菩薩眾而導其前，復有大梵天王、帝釋天主、護世四王及諸天眾，圍繞世尊入彼王城。<p>「是時城中有三童子種種莊嚴，於其道側而共戲劇。是三童子遙見世尊相好端嚴，威德無量，光明晃曜猶如金山，儀容尊重如大龍王。見已歡喜，心生恭敬。第一童子曰：『汝等見此佛、世尊不？於諸眾生最尊、最上，福聚無盡，天上人間咸悉尊敬。是故，我等宜共供養，必獲大果。』<p>「共相議已，第一童子說伽陀曰：「『此佛一切眾中尊，天上人間所應供，我等宜伸供養事，獲大果報而不虛。』<p>「餘二童子說伽陀曰：「『我伸供養無香華，亦無種種妙供具，但唯有此全身命，當捨供養佛、世尊。』<p>「是時前一童子即脫所著殊妙真珠、瓔珞——價直百千兩金——向二童子說伽陀曰：「『我今當以此瓔珞，供佛、如來大智尊，願我伸其供養已，當獲無上大福聚。』<p>「是時餘二童子見此童子獻供養已，亦各脫身所著瓔珞，向一童子說伽陀曰：「『我以瓔珞伸供養，一切最勝正覺尊，發此誠心供養已，誓願求於佛正法。』<p>「是時前一童子見此二人，亦獻瓔珞而告之曰：『汝等所作福利無量，當於佛法求何等果？』第二童子曰：『我願當來得為世尊右邊弟子而得智慧第一。』第三童子曰：『我願當來為佛左邊弟子而得神通第一。』二童子各說所願已，復問第一童子曰：『汝善開導，為我善友。汝獻供養何所求耶？』答曰：『我所願者，願當得阿耨多羅三藐三菩提果，具一切智，放光照曜，使一切眾見者歡喜發菩提心，如師子王大眾圍繞、如佛今日等無有異。』」<p>佛告舍利子：「彼三童子如是各各發誓願時，於虛空中有八千天子俱發聲言：『善哉，善哉。汝等善說此語，所希勝果決定無疑。』是三童子各持瓔珞前詣佛所。」<p>爾時，佛告舍利子：「具諸功德如來見三童子持諸瓔珞來詣佛所，即告海慧苾芻言：『苾芻！汝見此三童子不？』海慧白佛言：『世尊！唯然，已見。』佛言：『苾芻！第一童子心所希求，與二童子不同，舉足、下足自在特尊——如轉輪聖王，假使百千梵王帝釋亦不能及——今來佛所開發道心，願欲趣證無上菩提故。』是三童子到佛所已，各各頭面禮世尊足，各以瓔珞奉上世尊。佛既受已，其發聲聞心者，所獻瓔珞住於佛前；其發菩提心者，所獻瓔珞在於佛上虛空中住，變成四柱寶臺，四面嚴飾，其上有無量諸佛結跏趺坐，現諸相好、種種莊嚴殊勝無量。<p>「是時具諸功德如來即入三昧，普觀諸佛、如來變化之相，從其面門出種種色光——所謂青、黃、赤、白、紅、紫、碧、綠——光明普照無邊世界，上至梵天，暎蔽日月光明皆悉不現。其光照已，右繞三匝還復世尊頂門而入。是時海慧苾芻前白佛言：『世尊！有何因緣放斯光明？惟願世尊示我令知。』佛告苾芻言：『汝見此二童子所獻瓔珞於佛前住不？』苾芻白佛言：『唯然，已見。』佛言：『苾芻！此二童子為求聲聞果故，樂欲趣證自利涅盤，不能發起大菩提心。苾芻！汝見前一童子所獻瓔珞在於佛上於虛空中作諸變化，此人為欲趣證無上菩提利益一切眾生故。彼二童子但樂智慧、神通，不能普為利樂。是故，所獻供養亦無殊勝之相。當知發大菩提心者所作福事亦不可量，汝今宜應捨聲聞心，當求阿耨多羅三藐三菩提。』」<p>佛告舍利子：「彼時發大乘心童子豈異人乎？即我身是；樂智慧者即汝身是，樂神通者即目乾連是。汝等聲聞雖免輪迴，唯樂趣於涅盤，終不能廣利眾生、心等諸佛，同若虛空無窮無盡，福聚無量、功德無量，超過聲聞、緣覺境界。舍利子！汝等速發阿耨多羅三藐三菩提心。」<p>是時，舍利子、大目乾連、大迦葉、阿泥盧馱、優波離、富樓那、須菩提等諸大聲聞，異口同音作如是言：「善哉，世尊！善能開導，令我等發起大菩提心。世尊！當知善男子、善女人種諸善根欲求解脫者，應發廣大心及廣大行願，是人當得見百千諸佛，聽聞正法。<p>「世尊！我等自昔已來智慧狹劣，不敢希求佛無邊智，而今深自剋責，當發大心。譬如有人造諸不善業已，若不悔過、改惡從善，無由免諸苦惱。我等聲聞唯求自利，若不捨下劣心、求佛智慧，終不能免無餘涅盤。又如臨命終人心識昏亂，於親愛眷屬不能顧戀；我等若求自利涅盤，於諸眾生無心化度亦復如是。<p>「世尊！當知阿耨多羅三藐三菩提猶如大地，世間一切眾生依地而住、依地而生；一切善根依阿耨多羅三藐三菩提而得生長，亦應如是。」<p>爾時，會中有一萬人聞佛說本事因緣，及聞舍利子說是語已，皆發阿耨多羅三藐三菩提心。<p>爾時，摩伽陀國王嚴整其駕來詣佛所。到佛會已，頭面禮足，繞佛三匝，坐於一面。是時彼王向佛合掌，一心恭敬而白佛言：「世尊！一切眾生因何造業？造業因緣依何而住？」<p>佛言：「大王！一切眾生、壽者乃至補特伽羅，皆依我身見住，顛倒分別；由分別故，起惑造業；以造業故，不得解脫。」<p>王復問言：「世尊！我身見者，何為根本？」<p>佛言：「無明為根本。」<p>又問：「即此無明，孰為根本？」<p>佛答曰：「不如理作意是為根本。」<p>又問：「不如理作意復何為本？」<p>佛答曰：「不平等心是為根本。」<p>又問：「何謂不平等心？」<p>佛言：「無始時來不如實知，名為不平等心。」<p>又問：「云何名為不如實知？」<p>佛言：「一切眾生無始時來於無計有，是為不如實知。」<p>又問：「云何於無計有？」<p>佛言：「分別之法不生、不實，計而為有。」<p>又問：「若法不生，今何所說？」<p>佛言：「大王！我身尚空，法無所說。」<p>又問：「世尊！身若空者，何作？何住？」<p>佛言：「大王！雖有所作，亦無所著。」<p>又問：「即此無著，當云何說？」<p>佛言：「無著法者，如實而說，是聖所說。」<p>又問：「云何名為如實之說？復何名為聖所說？」<p>佛言：「大王！於一切法離塵、離見，是真實語，名如實說。如實說者，是聖所說。聖所說者，謂善了諸法本無所生，當如是住、當如是學。」<p>是時摩伽陀國王聞佛說法，心生歡喜，而白佛言：「希有，世尊！善說此法，實未曾有。如佛、世尊以無漏智普為利樂一切眾生故說真實法，一切眾生罪業所纏而不能聽、受、修行；我亦如是。世尊應念：我自昔來不遇善友，以不善心我亦廣作諸不善業。是故，不能親近世尊、聽聞正法。我於深宮但樂嬉戲、飲食、宴樂，而於晝夜無暫厭捨，故我不能詣佛聽聞正法。世尊！我今悔過，自責昔所作惡，深自追想，於晝夜中未暇安樂，如負罪人常生驚怖。世尊大慈為眾生父，無依怙者為作依怙、無眼目者為作引導、諸苦惱者為作安樂、諸失道者為示正道、諸貧匱者為施珍寶。其心平等而無懈倦，普能利樂，無怨親想。世尊！惟願哀愍，救度於我。我念先所造罪實懷怖懼，猶如臨墜坑人，唯望救拔。我恐墮於惡道之中，願佛救護，滅其罪垢，解寤正法。」<p>爾時，世尊知摩伽陀國王悔昔造惡，深生發露，愛樂大乘甚深之法，而自思念：「妙吉祥菩薩智慧辯才能為敷演。」<p>是時尊者舍利子承佛威力知佛心念，即告摩伽陀國王言：「大王當知：妙吉祥菩薩辯才無量、智慧無量，善說法要，必能為王宣說正法，令王開解，獲大安樂。宜伸求請，於王宮中飯食供養，利益無量。復令王舍城中一切人民瞻禮讚歎、見聞隨喜，種諸善根，獲殊勝福。」<p>是時摩伽陀國王如尊者語，即前白妙吉祥菩薩言：「菩薩大慈，哀愍我故，就於宮中飯食供養，惟願今時哀受我請。」<p>是時妙吉祥菩薩告其王言：「我受王請，當如王願。王發勝心，我已受供，樂欲聽法我當宣說。大王！當於一切法無所著為王說法；於一切法無疑惑想為王說法；於一切法不著三世相為王說法；於一切法不以聲聞、緣覺、涅盤為寂滅相為王說法。」<p>王白妙吉祥菩薩言：「善哉，希有。惟願菩薩哀愍我故，與諸大眾同受供養。」<p>妙吉祥菩薩言：「大王！且置是語。如王以飲食、衣服供諸大眾，為哀愍故而為供養，斯亦不為利、不為福。夫供養者，於法起希有心，無作、無我，無眾生、無壽命、無補特伽羅等想，不著自相、不著他相，是為供養。當觀諸法無取、無蘊處界，無內、無外，不在三界、非離三界，亦無善、亦無惡，無樂欲、無厭捨，非世間、非出世間，非有漏、非無漏，非有為、非無為，非有煩惱、非離煩惱，非輪迴、非寂滅。若如是者，是為供養。」<p>王復白妙吉祥菩薩言：「菩薩哀愍、利樂我故，願受供養。」<p>妙吉祥菩薩言：「大王！當不求利樂，無所哀愍。是心無所著，無動、無轉，無讚、無毀，無取、無捨。無求利樂、無所哀愍故，法法平等而無所得，是名受供。大王！若如此者，是真利樂。」<p>王白妙吉祥言：「法本無相而無動作，我獻供養亦應如是。」<p>妙吉祥言：「空性無相，亦無動作。求法者，無想、無願，無行、無作、亦非無作。何以故？大王！諸法自性本無所動，亦無有作。眾生自性本空，三業無所動作。大王！當觀一切行皆悉無作，了一切法自性空故。」<p>王言：「諸行造作，云何名無？」<p>妙吉祥言：「大王！如過去法已滅、未來法未至、現在無所生，諸行有為亦復如是。所以不著三世，皆無常故，法無增、亦無減。大王！當於諸行如是了知。」<p>王言：「聖道、煩惱，二法平等不？」<p>妙吉祥言：「此二平等，亦無增、減。大王！日光出時與暝合乎？」<p>王言：「不也。日光出時，眾暝皆遣。」<p>妙吉祥言：「日光出時，而彼眾暝當歸何處？」<p>王言：「而彼闇暝亦無所往。」<p>妙吉祥言：「煩惱、聖道亦復如是，此二不相待，亦不增、不減，非住、非不住。大王！煩惱平等、聖道亦平等，此二平等故，諸法皆平等。大王當知：煩惱性空，亦無所住。以煩惱故而得聖道；得聖道故無復煩惱。是故，此二不增、不減，亦無差別。」<p>王言：「煩惱、聖道，從何所生？」<p>妙吉祥言：「從心所生。心若不生，煩惱無復生；煩惱不生，聖道無復生。是故當知：煩惱如是觀，聖道亦如是觀。如是觀已，則心無所得。」<p>王言：「聖道之法歸於涅盤乎？」<p>妙吉祥言：「不也。諸法無來去，涅盤亦如是。」<p>王言：「聖道當云何住？」<p>妙吉祥言：「聖道如是住。」<p>王言：「聖道得非戒、定、慧之所住耶？」<p>妙吉祥言：「諸法無行、無相，離諸戲論。若戒、定、慧者，是即戲論，有行、有相，不應如是住。如是住者，非住、非不住；聖道亦如是。」<p>王言：「所有善男子、善女人修菩提行者得聖道乎？」<p>菩薩言：「修菩提者，無有少法可得。菩提道者，非苦、非樂，非我、非無我，非常、非無常，非淨、非穢，無輪迴可厭、亦非涅盤可證。是故，一切法皆不可得，聖道之法亦不可得。」<p>王復白妙吉祥菩薩言：「善哉，大士！甚為希有，善說法要，我悉信解。然我誠心敬辦供養，當以飲食供諸大眾，菩薩今時赴我所請。」<p>妙吉祥言：「食無所作，施無所受。施者、受者，無二、無別。王已誠心，當受王供。」<p>爾時，世尊告妙吉祥菩薩言：「今正是時，受王所請，當為多人作大利益。」<p>妙吉祥菩薩前白佛言：「我今承佛聖旨，已受王請，當與大眾同受供養。」<p>爾時，摩伽陀國王知妙吉祥菩薩受其請已，心生歡喜，得大安隱，禮敬世尊及妙吉祥菩薩并諸大眾。然後詣尊者舍利子所，問尊者言：「妙吉祥菩薩將受我供，同來菩薩其數幾何？」<p>舍利子言：「當與五百大菩薩眾同赴王會。」<p>是時摩伽陀國王先還宮中嚴飾廣殿，令諸給使者皆精潔其心，備辦種種上味飲食，羅列幢幡、珍妙寶蓋，散諸妙華，焚種種香，真珠、瓔珞盡其華麗敷設五百座位。復於王城令嚴治道路，散華燒香，無諸塵穢，清肅其道。是時城中人民聞妙吉祥菩薩赴王宮中受王供養，皆生歡喜，一心渴仰，各以香華伺其道側。<p>爾時，妙吉祥菩薩於初夜分作是思惟：「我於來晨赴於王請，同我往者菩薩眾少，今當往諸佛剎請諸大菩薩眾共赴王宮莊嚴勝會。我若為王說法，彼諸菩薩能作證明。」作是念已，即於本處隱身不現，經須臾間東方過八萬佛剎，到一世界名曰常聲，佛號吉祥聲如來、應供、正等正覺，現在說法，為諸菩薩說大乘法，彼諸菩薩皆是不退轉地。其佛剎中有七寶樹，出種種華果，其樹枝葉常出微妙音聲——所謂：讚佛聲、讚法聲、讚不退轉地菩薩之聲，常出如是三寶之聲，是名常聲世界。<p>妙吉祥菩薩既到彼已，詣吉祥聲如來前，頭面禮足而白佛言：「我自娑婆世界故來至此，為受摩伽陀國王請於宮中飯食供養。為菩薩眾少故，來請諸大菩薩上士，來晨與我同赴王宮受其供養，令彼一切眾生咸受其福。惟願世尊勅諸菩薩令受我請。」<p>爾時，吉祥聲如來即告八萬大菩薩言：「善男子！今妙吉祥菩薩來請汝等往彼娑婆世界，赴摩伽陀國王宮中飲食供養，汝今當往，同為佛事。」是時諸菩薩如世尊勅即當奉行。<p>於是，妙吉祥菩薩禮辭吉祥聲如來，與八萬大菩薩隱身不現，即還娑婆世界到本住處。<p>是時妙吉祥菩薩與諸菩薩共相坐已，即告諸菩薩言：「我有法門，名大總持，今為諸大士分別演說。云何名總持法門？所謂：樂欲趣證總持法門者，當住正念，心不散亂，離諸癡恚，於一切法智慧通達。行如來道，得辯才門，住於無相，入一切法總持智門，相續聖道而能任持三寶。有所言論無有滯礙，善解一切眾生語言，若有論難而為分別，於大眾中心無怖畏。所有一切天、龍、夜叉、乾闥婆、阿修羅、迦樓羅、緊那羅、摩睺羅伽、人非人、乃至帝釋梵王，下至傍生異類之屬，種種言音差別，而能隨彼種種言音而為說法。善知眾生根性利鈍，隨類得解。諸根清淨，離諸邪見，平等安住總持法門。不著世間八種違順之法，圓滿一切出世善法。為諸眾生說其行業因緣果報，令其得大安樂。於一切處智慧通達，能令眾生去除重擔。心無憂惱，知法自性。隨根演說應病之法，令起精進，獲諸善利。<p>「菩薩心生歡喜不望果報，所有善根但為迴向一切智故。求一切智，普為利樂一切眾生。於六度行悉能成就——施行圓滿，迴向一切智；戒行圓滿，迴向眾生，令其安樂；忍行圓滿，得佛相好，莊嚴具足；精進圓滿，成熟一切善根；禪定圓滿，得相應法，自在無礙；智慧圓滿，通達一切法——於自在，離諸過失。<p>「諸善男子！如是總持法門——得此法門已，無所忘失，總能任持一切智故。<p>「復次，善男子！總持法門復能受持一切法，所謂：了一切法空、無相、無願，無動、無作，離其分別，不生、不滅，非斷、非常，非有、非無，不來、不去，非成、非壞，非聚、非散，非有性、非無性，非有想、非無想，離其戲論，非我、人、眾生、壽者、補特伽羅，無取、無捨，非見、非聞，非覺、非知，是名受持一切法。<p>「復次，善男子！又，總持法門謂持一切法自性空故，如夢所見、如水泡、如陽焰、如虛空等。又，能持一切法苦、空、無常、無我、寂滅等，自性無作，無樂、無苦，無得、無證。又，總持法門譬如大地能持世間，無大、無小，悉能持之，亦不懈倦。菩薩摩訶薩得總持法門亦復如是，為眾生故發菩提心，攝諸善根不令散失，雖經阿僧祇劫無暫懈退。<p>「又如大地能育養萬物，得總持菩薩能化利一切眾生故。又如大地能生草木滋養眾生，其得總持菩薩能生一切善法利益眾生。又如大地不增、不減，任持萬物，無高、無下；其得總持菩薩心亦如是，不增、不減，任持眾生，無怨親想。又如大地，受其甘雨終無厭足；其得總持菩薩愛樂聽受佛菩薩法曾無厭足。又如大地能持一切種子，依時生長，終無休息；其得總持菩薩能持一切善法種子，依時生長，亦無休息。又如世間勇猛之士威力強盛，能伏他軍；其得總持菩薩具大精進，神通威德能伏魔軍。<p>「又，善男子當知：一切法自性無忘、無所記念，是常、無常，是苦、是樂，是淨、不淨，是我、無我，是有情、非有情，是壽命、非壽命，是補特伽羅、非補特伽羅等。總持法門亦復如是，亦無記念、諸法離二相故亦無所忘。<p>「又，善男子！總持法門如虛空，任持大地，無所持想；總持一切法，無所持相。又如日光照曜一切相，總持能觀照一切法。又如眾生能持一切煩惱種，終無散失；總持法門能持一切法，亦不散失。又如諸佛、菩薩記心輪，能轉一切眾生心意，而無能轉相；總持法門持一切法，亦無能持相。<p>「諸善男子！如前所說種種譬喻無有窮盡，諸法無窮盡，總持法門亦無窮盡，無量無邊，如虛空故。」<p>是時妙吉祥菩薩說此法時，會中有五百菩薩摩訶薩得大總持。
。
<juan>佛說未曾有正法經卷第四<p>西天譯經三藏朝奉大夫試鴻臚卿傳教大師臣法天奉<#sp>詔譯<p>爾時，妙吉祥菩薩於中夜分復為諸菩薩宣說菩薩藏法門，告諸菩薩曰：「諸大士！當須了知菩薩藏法門。未有一法非菩薩藏攝，所有世間、出世間法，有為、無為，若善、不善，有相、無相，有漏、無漏等法，皆是菩薩藏故。<p>「善男子！譬如三千大千世界，其中有百億四大洲、百億日月、百億須彌山、百億大海，皆不離三千大千世界所攝。菩薩藏法亦復如是，所有凡夫法、聲聞法、緣覺法乃至諸佛法，亦不離菩薩藏攝。所以者何？聲聞乘、緣覺乘、諸佛乘皆同一故。<p>「譬如大樹，莖簳、枝葉繁密茂盛，皆一本故。菩薩藏為本，出生三乘法，無異、無別，其量廣大不可度量。<p>「譬如大海浩無邊際，假使阿修羅王、諸藥叉等，乃至諸大力士，欲酌其海終不可知；諸聲聞、緣覺、一切人天等眾，欲知菩薩藏法，不可窮盡。諸有智者欲知菩薩戒、定、慧法尚不能知，唯入菩薩藏者自所知故。<p>「又，善男子！譬如大海所居一切眾生唯飲大海中水，不復知江河之味；修菩薩乘者唯知菩薩藏法，不復樂聲聞、緣覺之道。<p>「善男子！菩薩藏中強名曰三，謂聲聞、緣覺異故，但聞四諦理，趣證涅盤，是名聲聞藏；但樂緣生理，趣證涅盤，是名緣覺藏；菩薩藏者，證佛一切智故。<p>「又，善男子！當知聲聞藏、緣覺藏、菩薩藏平等無異，眾生心所樂欲有三乘學。所以學求聲聞者，智慧狹劣，無所容受，怖輪迴苦，於四諦法深所樂欲，趣證涅盤求安隱故；樂求緣覺者，心有限礙，不能普為眾生，無大悲心行利他行，證彼涅盤以為究竟；菩薩摩訶薩學菩薩藏，其量廣大，非聲聞、緣覺之所測度，唯諸菩薩修學其法悉能了知。<p>「又，善男子！聲聞、緣覺唯樂自乘，修諸善根求二乘果，於菩薩法而不能知。諸菩薩觀聲聞法，於四諦道悉能證知，善能分別而不趣證彼果；觀緣覺法，於十二因緣而悉證知，善能分別而不趣證彼果。菩薩圓滿諸行而盡通達。譬如清淨瑠璃寶器，內置諸物咸同一色，瑩淨無異；聲聞、緣覺之法入菩薩藏中本無差異。是故，諸菩薩摩訶薩入菩薩藏已，見法平等無有差別，無諸佛法相、無菩薩法相、無二乘法相；於一切法無所思念，離諸語言、文字，無表、無示。何以故？無相故，不可觀；無義故，不可思。如是學者攝一切智。善男子！是名菩薩藏，如是通達，自在無礙。」<p>爾時，妙吉祥菩薩於後夜分復為諸菩薩摩訶薩宣說金剛句不退轉法輪。告諸菩薩曰：「善男子！若菩薩摩訶薩善說法者，聽聞解了，說者、聽者一切皆得不退轉法，其無動轉、無所散壞。<p>「善男子！不退轉法，若乘、若乘境界，若佛、若法、若僧，皆是不退轉輪。何以故？不退輪者即法界故，不離法界之所生故。其輪無轉相，是名轉法輪，無別、無二，即法界自性故。善男子！是故，修諸菩薩行者應如是知，即得解脫不退轉輪。菩薩摩訶薩如是了知、如是解脫已，當得如來之果，普能利樂一切眾生。於解脫門無二法可得，如來解脫相、一切法解脫相，皆無異故。一切法無解脫相亦無二相。何以故？身非解脫，心亦非解脫，二法自性即解脫相故；一切法亦復如是。諸菩薩如是了知，是即不退轉輪。<p>「善男子當知：不退轉輪而無所轉。何以故？色與色自性本無所轉故；如是，受、想、行、識，識自性亦無所轉。諸法自性皆無所轉，是即不退轉輪。其輪本來無所斷壞，非相、非無相，非有所得、非無所得，非說、非無說，無名、無著。<p>「復次，空、無相、無願解脫門相不可得分別之法。從何所得？彼一切相猶如虛空，無所依附。諸法自性無依而住，是名金剛句不退轉輪。<p>「善男子！諸法空性不可破壞。彼金剛句離一切見，當如是住空解脫門；彼金剛句離諸分別，當如是住無相解脫門；彼金剛句離諸疑惑，當如是住無願解脫門；彼金剛句離諸有著，當如是住法界。金剛句者，離種種法，無我、無作，無貪、無著，自性安住清淨涅盤，是名金剛句。」<p>爾時，妙吉祥菩薩即於是夜初、中、後分為諸菩薩說種種法已，是諸菩薩皆得此光明華三摩地法門。彼諸菩薩各各舉身，於毛孔中出百千光明，一一光中出百千諸佛，彼一一佛於十方世界廣為眾生施作佛事。<p>爾時，摩伽陀國王嚴備種種飲食已，於其晨朝來詣妙吉祥菩薩所，白菩薩言：「今正是時，往受我供。」<p>菩薩受請，王即還宮。<p>是時尊者大迦葉乃於食時著衣持鉢，與五百苾芻欲入王舍大城次第乞食，於其中路心生思念：「我今不入此城，當往妙吉祥菩薩所聽受正法。」作是念已，即與苾芻眾同詣妙吉祥菩薩所。到已歡喜，禮敬問訊，退住一面。<p>爾時，妙吉祥菩薩告尊者大迦葉言：「迦葉！何故食時持鉢住此？」<p>迦葉白言：「我欲入王舍大城乞食，故先來此。」<p>妙吉祥菩薩言：「我當施汝及同來苾芻飲食。」<p>迦葉答言：「不也。菩薩！我今來此為聽法故，非求飲食。」<p>妙吉祥言：「尊者當知：諸求道者有二種攝養：一者、飲食，二者、妙法。」<p>迦葉白言：「如是。大士！世間有情若離段食，非所和合，不能資養色身，何能聽受妙法？」<p>妙吉祥菩薩言：「尊者當受飲食，我即施汝。其所施已，不離輪迴、不證涅槃，非離異生法、非住聖道法。何以故？所施、能施無增、無減，無法可生、無法可滅，無法可學、亦無所得。是故，我當施汝飲食。」<p>迦葉白妙吉祥菩薩言：「善哉，菩薩是大施主，如是施者是真布施。」<p>爾時，妙吉祥菩薩作如是念：「我今入王舍大城為摩伽陀國王作大佛事。」作是念已，即時入一切神通變化三摩地，於此三摩地中放大光明，遍照娑婆世界，見三千大千世界如觀掌內。所有地獄、傍生、諸有情類，蒙光照者皆得離苦，無一眾生起三毒心，亦無憎、嫉、怨嫌之想，互相愛念如子、如母。所有三千大千世界皆作六種震動。是時欲色界諸天子等皆來供養妙吉祥菩薩，奏百千種樂，雨天妙華散其道路而為莊嚴。<p>妙吉祥菩薩以神通力令其道路悉皆平坦猶如手掌，以無數珍寶而嚴飾之，散諸妙華大如車輪——謂優鉢羅華、俱母陀華、奔拏利迦華等。復以寶網幔覆於上，布諸幢幡、傘蓋遍滿虛空。復現七寶之臺及諸寶樹，其寶樹上皆吠瑠璃寶而為華菓，以諸寶繩而為交絡，一一寶樹出微妙香遍一由旬。其諸樹間復有寶池，金沙布底，八功德水充滿其中，出諸妙華——謂優鉢羅華、鉢訥摩華、俱母那華、奔拏利迦華等——復有鴛、鴦、鳧、鴈之屬游止其中。諸寶樹寶臺皆有妙香，聞者歡喜。一一樹下有二十五大女，持栴檀香而為供養。<p>妙吉祥菩薩於其定中現如是等殊特事已，出三摩地，即告尊者大迦葉言：「我今與汝同赴王舍大城摩伽陀王宮中受食供養。耆年大德宜當導前，我必從後。」<p>迦葉白言：「不也。菩薩！大士具大智慧、神通無量、多聞辯才、善說諸法，我佛、世尊常所稱歎，眾生見者發菩提心修菩薩行。我於聲聞眾中雖稱耆舊，無所堪能，何敢居前而行？願從菩薩之後。何以故？一切眾生始發菩提心，一切聲聞、緣覺己所不及，何況久行菩薩道者？譬如師子之子，初生即有大力，勇健輕捷，無所畏懼。其身香氣為風所吹，群獸聞者無不驚怖；乃至大象，雖有大力，一切世間不能制伏，聞初生師子之香亦生驚怖。眾生若發菩提心，勇猛堅固，一切魔眾生怖畏想，聲聞、緣覺所不能及。諸菩薩摩訶薩聞佛說大乘法，其心不動，生大歡喜，而能作師子吼降伏一切。是故，妙吉祥菩薩！於真法中無有三乘，但以菩提心而為尊長，一切善法從菩提心生故。今菩薩前行，猶菩提心生無量善法。」<p>於是，妙吉祥菩薩居前而行，諸大菩薩左右圍繞，聲聞之眾皆從其後，離本住處入王舍城。<p>是時天雨眾華，於虛空中奏百千天樂，放大光明普照大眾，於光明中雨眾蓮華。王舍城中一切人民見菩薩已皆生歡喜，持諸香華而伸供養。<p>爾時，摩伽陀國王聞妙吉祥菩薩與八萬大菩薩眾及五百聲聞而來赴會，即作是念：「我所備辦飲食五百，今此菩薩等眾其數倍多，今此少食如何充足？又於何處可容其坐？」<p>作是念時，妙吉祥菩薩即勅多聞天王及恭毘羅大夜叉主於剎那頃化童子形，詣於王前而白王曰：「大王！勿生憂念。妙吉祥菩薩有大方便，福德、智慧不可思議，能以一食普供三千大千世界一切眾生悉皆飽滿，食猶不盡。今此八萬菩薩、五百聲聞，其數不多，何所慮耶？何以故？妙吉祥菩薩福德、智慧本無盡故，食亦無盡。」<p>是時摩伽陀國王聞是語已，心大歡喜，適悅快樂，即於妙吉祥菩薩起恭敬、尊重、希有之心，與諸宮屬持以香華、末香、塗香等，作諸伎樂出迎菩薩。見已，拜跪問訊，散其香華，前引菩薩入於王宮。<p>是時妙吉祥菩薩至王宮已，即告普照菩薩曰：「善男子！汝當莊嚴道場，今正是時。」<p>普照菩薩受其命已，以神通力其王宮殿忽然廣博嚴淨，種種莊嚴無所妨礙，懸諸華蓋、幢幡、瓔珞，嚴飾第一成大道場。<p>復告法上菩薩曰：「善男子！汝可為吾敷置上妙之座，安諸大眾。」<p>於是法上菩薩作彈指相而為召集，於剎那間有八萬三千妙好之座出現道場，種種珍寶而為莊嚴，其座周遍於道場中亦無迫迮。<p>爾時，妙吉祥菩薩即就於座，命諸菩薩、聲聞之眾各就其座。<p>於時摩伽陀國王即前白妙吉祥菩薩言：「惟願菩薩大眾哀愍我故，從容小待，飲食將至。」<p>爾時，四大天王與諸眷屬來詣道場，禮敬供養妙吉祥菩薩及諸大眾。復有帝釋天主與諸眷屬，及彼阿修羅眷屬等，各各持栴檀、末香來詣道場，供養大眾。復有娑婆界主大梵天王變童子相，與諸梵眾左右侍者各持寶拂來詣道場，禮敬妙吉祥菩薩已住立其側。諸來梵眾亦持寶拂，於諸菩薩及聲聞眾右側而住。復有無熱惱龍王來詣道場，住虛空中不現其身，垂諸瓔珞，於瓔珞中出八功德水，一切大眾用而無盡。<p>爾時，摩伽陀國王即作是念：「此諸菩薩皆無鉢器，當用何食？」<p>妙吉祥菩薩知王所念，而告王言：「勿作是念，此諸菩薩不持其鉢。若須鉢時，隨其佛剎所有應器自然而至。」<p>王大歡喜，即白妙吉祥菩薩言：「此諸菩薩居何佛土？從何所來？願聞諸菩薩所來國土及佛名字。」<p>妙吉祥答言：「大王當知：東方有國，其名常聲，佛號吉祥聲如來、應供、正等正覺，現在說法。此諸菩薩從彼而來受王供養，亦令大王得見希有之事。」<p>應時常聲世界遣八萬三千寶鉢，以彼佛威神力故及諸菩薩行願力，其鉢從空來此娑婆世界至無熱惱池。即時有八萬三千龍女以八功德水淨其鉢已，各各持至諸菩薩前。是時摩伽陀國王見是事已，歎不可思議、未曾有也，心大歡喜。<p>是時妙吉祥菩薩即告王言：「今諸菩薩應器已至，王當分布飲食普供大眾。」<p>時王即以所辦種種飲食奉上菩薩及諸大眾。是時道場大眾咸悉滿足，無有一人乏少之者，觀其飲食猶尚不盡。<p>王白妙吉祥菩薩言：「希有，大士！我以少食普供大眾，食猶不盡。」<p>菩薩告言：「大王！真實之法而無窮盡，食所從生亦無窮盡。」<p>是時諸菩薩大眾飯食已竟，擲鉢向空而住，無所動搖。<p>王白菩薩言：「此鉢於何而住？」<p>菩薩告言：「大王真實之法有所住不？」<p>王曰：「真實之法應無所住。」<p>菩薩曰：「大王當知：真法無所住，此鉢亦無所住。鉢若無所住，諸法亦如是。大王當知：法性空故，應如是住。」<p>爾時，摩伽陀王供養妙吉祥菩薩及諸大眾已，住菩薩前，生渴仰心，欲聽其法，即白妙吉祥菩薩言：「菩薩大慈，可能為我說希有法？」<p>菩薩告言：「大王！希有法者，假使殑伽沙數諸佛、如來、應、正等覺，經百千劫說不能盡。」<p>彼王聞已，心生驚懅，迷悶不樂。<p>是時，尊者大迦葉謂其王曰：「汝勿謂：殑伽沙數諸佛不能宣說希有之法，妙吉祥菩薩亦不能說耶？但以諸佛之法無所窮盡，非言說之所能及。汝但當隨所樂欲問於妙吉祥菩薩，而此大士無量善巧方便之力，必能為王說希有法。」<p>聞是語已，心遂醒寤，即白尊者言：「我適聞菩薩所說心生疑惑，承尊者言微當醒寤。」<p>即前白妙吉祥菩薩言：「菩薩！如何殑伽沙數諸佛亦不能宣說希有之法？我聞是語心無所措，惟願菩薩決我疑惑。」<p>妙吉祥菩薩告言：「大王！殑伽沙數諸佛非不能說希有之法，法無所說，是希有法。大王！當於一切法但心無所住，其法不可說、諸佛、如來亦不可說。大王！於諸佛、世尊有所見相耶？」<p>王言：「不也。」<p>又問：「心生可見耶？心滅可見耶？」<p>答曰：「不也。」<p>又問：「有為法、無為法，真實法、虛妄法，皆可見不？」<p>王言：「皆不可見。」<p>菩薩言：「於一切法有所觀相、於一切法有所說耶？」<p>王言：「不也。」<p>妙吉祥言：「大王！由是義故，我作是言：『希有之法，殑伽沙數諸佛不能宣說。』<p>「復次，大王！虛空無相，亦無動轉，煙、雲、塵、霧所不能著。虛空本性清淨，無法可染、無法可淨，諸佛、如來了一切法與虛空等。以是義故，殑伽沙數諸佛說不能盡。<p>「復次，大王！諸佛、如來於無住相中凝然不動，用而常寂。何以故？法無可遷，離處非處故；法不可得，離諸取相故。大王當知：諸法非生、亦非無生，非大、非小，非真實、非不真實，非有想、非無想，無所作、非無作，無智、無愚，無取相、非不取相，非集、非散，無來、無去，非顛倒、非離顛倒，非即煩惱、非離煩惱，非自然生、非由他生。<p>「大王！諸法如虛空，無動轉故；諸法無比等，離伴侶故；諸法無二相，無差別故；諸法無有邊，不可見故；諸法無有量，非大小故；諸法無窮盡，常所轉故；諸法廣大，遍法界故；諸法無所住，非內、外、中間故；諸法無分別，離妄想故；諸法是常，無遷變故；諸法是樂，無苦惱故；諸法有主宰，離妄執故；諸法是清淨，非垢染故；諸法寂靜，常湛然故；諸法無所得，離我相故；諸法無可樂，解脫相故；諸法無此、彼，離我取故；諸法無破壞，離種種相故；諸法一味，同解脫性故；諸法一相，離諸異想故；諸法皆空，離諸見故；諸法無相，相清淨故；諸法無願，離三世故；諸法非三世所攝，過去、現在、未來不可得故。生死、涅槃本平等，諸法皆平等。大王！諸法既如是，煩惱、疑惑可得生不？」<p>王言：「不也。諸法皆空，煩惱、疑惑其何有也？」<p>妙吉祥菩薩言：「煩惱無生、法亦無說，煩惱性空，諸法平等，生死、涅盤本平等，煩惱、菩提亦平等。
。
<juan>佛說未曾有正法經卷第五<p>西天譯經三藏朝奉大夫試鴻臚卿傳教大師臣法天奉<#sp>詔譯<p>「復次，大王！希有之法甚深難解，即一切法寂滅之相，非取、非捨，非聚、非散，從因緣生，無有主宰。以緣生故，非自、非他。諸法無自性，自性空故，即無所得。由無所得故，一切法寂靜。寂靜相者是真實相。大王！當起正信心，應如是修學、如是觀察。如是學者，離一切相，非有所學、非無所學，無得、無失。如是了知是正解脫，解脫相者即諸法也。諸法性空是真實義，即無所著、無所限礙，是名最上希有之法。<p>「復次，大王當知：眼根非染、非淨。何以故？眼根自性本真實故；耳、鼻、舌、身、意根亦非染、非淨，而彼自性本真實故。大王！色非染、非淨；受、想、行、識亦非染、非淨。何以故？蘊之自性本真實故。乃至一切法亦復如是，非染、非淨，自性真實故。<p>「大王當知：心無形相，非眼所觀。心無所住，內、外、中間俱不可得。何以故？心之自性非染、非淨，無所增減、無所動轉。是故，大王！當如實觀，勿生疑惑，住真實法。此心真實故，諸法亦如是。<p>「大王！譬如虛空，離諸色相，亦無動轉。若有人言：『我能以彼煙、雲、塵、霧染於虛空。』斯為信不？」<p>王言：「不也。虛空無相，非所染故。」<p>菩薩曰：「心亦如是，本來清淨，不受諸垢；乃至一切法自性無染亦復如是。<p>「復次，大王！一切法與法界非即、非離，本性平等，無有差別。若了是者，即於諸法無所罣礙、亦無增減。」<p>妙吉祥菩薩說是法時，摩伽陀王悟法性空，生大歡喜，即時獲得無生法忍，發希有心，合掌恭敬白妙吉祥菩薩言：「菩薩大慈善巧方便，如所說法甚為希有，微妙深遠昔所未聞。我於今日斷諸疑惑，心得開曉。」<p>妙吉祥菩薩曰：「大王！莫作是言：『疑惑得除。』作是言者，未斷諸相，有相於心，是大疑惑。大王當知：諸法寂滅，無說、無示，無聞、無得，豈有疑惑而可除耶？」<p>王言：「菩薩！若如是者，貪、瞋、癡等一切煩惱應不礙心耶？」<p>菩薩曰：「大王！我先所說：『虛空本淨，非所染故。』其義如是。大王！心本清淨，煩惱性空，二俱無得，何所礙耶？是故，不應以罪垢相而生於心。大王當知：過去心不可得、未來心不可得、現在心不可得；乃至一切法亦復如是，於三世中無來、無去，無住、無著，無所入、無所歸，離諸妄想，非知見所及。離知見法者，佛所說也。是故，智者應如是觀、如是解了。」<p>是時大王白妙吉祥菩薩言：「如菩薩所說，我今解了心之自性、諸法自性本來清淨，非障所染，亦非有相可得。是故，我今於菩薩前得不壞信。」<p>菩薩言：「大王！若如是者，是即解脫，離諸過失。」<p>爾時，摩伽陀王聞妙吉祥菩薩宣說妙法心大歡喜，即從座起，持上妙細㲲——價直百千——詣妙吉祥菩薩所而奉上之，欲以其㲲被菩薩身。<p>是時菩薩於剎那間隱身不現，但聞空中聲曰：「大王！有所見相非我所受。如我受者，不見自身、不見他身，無能施、無所施；乃至一切法亦復如是，無所見相，離取著心。大王！其所施㲲，若有能見身者當可施之。」<p>時有菩薩名曰智幢，其王即時復持其㲲而以奉施。<p>彼菩薩曰：「大王！有所見相非我所受。如我受者，不著異生及異生法、不住有學及有學法、不證無學及無學法、不趣緣覺及緣覺法、亦不求諸佛、如來解脫涅盤而為果證。如是，於一切法無所著相，能施、所施二種清淨，無利、無得。如是施者而可受之。」<p>是時大王欲以其㲲被菩薩身，菩薩即時隱身不現，但聞空中聲曰：「若有能見身者當可施之。」<p>是時復有菩薩名善寂解脫，其王即時持㲲奉施。<p>彼菩薩曰：「大王！有所見相非我所受。如我受者，不起我見及我所見，非即煩惱、非離煩惱，非住定心、非起散亂，非智、非愚，離諸取捨。如是施者而可受之。」<p>是時大王欲以其㲲被菩薩身，菩薩即時隱身不現，但聞空中聲曰：「若有能見身者當可施之。」<p>復有菩薩名最勝作意，其王即時持㲲奉施。<p>彼菩薩曰：「大王！有所見相非我所受。如我受者，不起諸相，不行身業、不發語業、不起意業，不著蘊處界法。了一切法皆不可得，非智所知、非言所及，無所依止，湛若虛空。如是施者而可受之。」<p>是時大王欲以其㲲被菩薩身，菩薩即時隱身不現，但聞聲曰：「若有能見身者當可施之。」<p>復有菩薩名曰上意，其王即時持㲲奉施。<p>彼菩薩曰：「大王！有所見相非我所受。如我受者，不起取相、希求之心。若言發於阿耨多羅三藐三菩提心者，是為取相、有所希求。何以故？離有相心即菩薩摩訶薩心，此心平等故，菩提心亦平等。此菩提心即一切如來心，由是平等故，諸法皆平等，無二、無差別，無取、亦無捨。離取捨故，我相不生；我相滅已，無所希求。如是施者而可受之。」<p>是時大王欲以其㲲被菩薩身，菩薩即時隱身不現，但聞聲曰：「若有能見身者當可施之。」<p>復有菩薩名三昧開華，其王即時持㲲奉施。<p>彼菩薩曰：「大王！有所見相非我所受。如我受者，於一切三摩地門證而無相、無所分別，了一切法自性無動——即三摩地。如是施者當可受之。」<p>是時大王欲以其㲲被菩薩身，菩薩即時隱身不現。但聞聲曰：「若有能見身者當可施之。」<p>復有菩薩名成就意，其王即時持㲲奉施。<p>彼菩薩曰：「大王！有所見相非我所受。如我受者，了一切語言、文字自性本空，無所著相。夫欲起心求諸法者，墮有相中不名成就。若於一切法解無所得，即一切義成就、一切皆如意。如是施者而可受之。」<p>是時大王欲以其㲲被菩薩身，菩薩即時隱身不現，但聞聲曰：「若有能見身者當可施之。」<p>復有菩薩名三輪清淨，其王即時持㲲奉施。<p>彼菩薩曰：「大王！有所見相非我所受。如我受者，無彼能施、無此能受，受者無所得、施者無果報，我尚非有、我所亦空。如是施者而可受之。」<p>王即持㲲欲被其身，時彼菩薩隱身不現，但聞聲曰：「若有能見身者當可施之。」<p>復有菩薩名曰法化，其王即時持㲲奉施。<p>彼菩薩曰：「大王！有所見相非我所受。如我受者，不以聲聞、緣覺涅盤而為果證、亦不以大般涅盤而為果證，不離輪迴法、不求涅盤法。何以故？生死、涅盤，二俱平等。如是施者當可受之。」<p>王即持㲲欲被其身，時彼菩薩隱身不現，但聞聲曰：「若有能見身者當可施之。」<p>是時大王以所施㲲奉如是等諸大菩薩，各各隱身，皆不納受。<p>爾時，大王即持其㲲詣於尊者大迦葉所，作如是言：「尊者迦葉於聲聞中耆年有德，佛所稱讚頭陀第一，願受我此上妙細㲲，滿我施心。」<p>迦葉答曰：「大王！有所見相非我所受。如我受者，不斷貪、瞋、癡，無所染著；乃至無明、有愛而悉不斷，亦不與俱。無見苦、斷集、證滅、修道，不見佛、不聞法、不入眾數，非盡智、無生智可得、可證，無施者、無受者，無大果、無小果，無輪迴可厭、無涅盤可證。諸法清淨，離一切相。如是施者而可受之。」<p>王即持㲲欲被其身，迦葉亦復隱身不現，但聞聲曰：「若有能見身者當可施之。」<p>如是，大王於五百大聲聞所持㲲奉施，亦各不受，隱身不現。<p>爾時，大王即作是念：「今此菩薩、聲聞皆不受我所施之㲲，我今持往後宮施其夫人及諸眷屬，彼應當受。」作是念已，持㲲入宮而欲施之。<p>是時大王不見夫人，復思施彼宮嬪、眷屬，亦復不見。如是，漸次觀察所有宮城、殿宇皆悉不現，同彼虛空。<p>是時大王復作是念：「今此上妙細㲲無復所施。」作是念已，欲持此㲲自被於身。其王即時亦自不見其身，但聞空中聲曰：「若有能見身者當可施之。大王！當自觀身色相今何所在？如自觀身不見其相，觀他亦然，自、他之相俱不可得。若如是見者即見真實法，真實法者離一切見，以離諸見故即住平等法。」<p>是時大王聞空中聲已，離有相心，斷疑惑想，如從睡覺而得醒寤。即時宮城、殿宇、后妃、眷屬，見其色相還復如故，即詣菩薩大眾之所，悉得瞻覩菩薩之相如本無異。<p>是時大王前白妙吉祥菩薩言：「菩薩大眾適當何往，我所不見？」<p>妙吉祥言：「大王！勿生疑惑，今此大眾本相無來，其何所往？大王！於今見此眾不？」<p>王曰：「唯然，已見。」<p>菩薩曰：「何所見耶？」<p>答言：「如見真實法，觀此眾亦然。」<p>又問曰：「即此真實亦云何見？」<p>答曰：「真實法者離一切相，非眼所觀，不在內、不在外、不在中間，名、相二法不可得故。」<p>爾時，妙吉祥菩薩復謂王曰：「大王當知：汝先造惡，我聞佛記於當來世墮惡道中。」<p>王白菩薩言：「不也。大士！如佛、世尊未曾有說墮惡道者、證涅盤者。何以故？於真法中無二差別。」<p>菩薩復言：「不也。大王！如佛所說：善惡因果報應昭然。作是說者，其義云何？」<p>大王答曰：「菩薩大士！如我意者，諸佛、如來隨順方便，巧說生死、涅盤，令諸眾生厭生死苦、趣涅盤樂。如實說者，生死、涅盤二俱平等。何以故？諸法皆空，無有自性。彼諸法性即法界性，法界性中無二差別。由是義故，諸法無所生、無所往，無樂欲、無厭捨。我今起正信心，不生怖畏。」<p>妙吉祥菩薩言：「善哉，大王！善說此語，離諸有相。」<p>王言：「菩薩！我性自空，誰為說者？法本無相，當何所離？如佛所說：真實法中我相本無，離情非情，諸行無作、亦無受者。」<p>菩薩告言：「大王！汝於真實法中雖復解了，猶生執著。」<p>王復白言：「云何離著？」<p>菩薩曰：「不壞惡趣相，是為無所著。」<p>王言：「菩薩！如是如是。如我意者，惡趣之相無所動轉，不壞、不著，無所畏懼。我今得離諸執，永不復生有相之見，譬如得忍菩薩不復生於三毒之想。」<p>是時智幢菩薩謂其王曰：「大王！於智慧道已得清淨，離諸塵染，忍具足。」<p>王白菩薩言：「諸法甚清淨，廣大無有量，煩惱不能染、涅盤不可得，唯佛、世尊自所證知。」<p>爾時，妙吉祥菩薩及諸大士於王宮中說正法時，摩伽陀王獲得無生法忍。其王宮中有三十二女人，見妙吉祥菩薩神通變化事已，皆發阿耨多羅三藐三菩提心。會中復有五百人得法眼淨。所有王舍城中一切人民皆悉持諸名華、妙香集王宮門，遙伸供養妙吉祥菩薩及諸大眾。<p>爾時，妙吉祥菩薩哀愍城中一切人民，為利樂故以足指按地，即時大地皆作吠瑠璃色，清淨光潔，內外映徹。是時城中若男、若女一切人民，皆悉得見妙吉祥菩薩及諸大眾無所障礙，譬如清淨圓鏡照其面像，一切人民瞻菩薩相亦復如是。時妙吉祥菩薩各各為其如應說法時，城中八萬四千人得法眼淨，五百人發阿耨多羅三藐三菩提心。<p>爾時，妙吉祥菩薩受摩伽陀王飯食供養及為廣說法已，王之宮屬乃至一切人民皆獲利樂，發希有心，生大歡喜。<p>妙吉祥菩薩即從座起，與諸菩薩大眾而共圍繞出於王宮。是時摩伽陀王與諸臣從及其眷屬禮敬勞謝，隨從菩薩來于佛會。<p>是時，菩薩既離王宮，漸次而行，於其中路見有一人在於樹下涕淚悲泣，發如是言：「我造殺業，甚可怖畏，當來決定墮於地獄。我今如何得其救度？」<p>是時菩薩見此人已，觀其根緣而已成熟，堪受化度。菩薩即化一人，與其無異，往彼人所既相附近，亦復啼泣謂前人曰：「我造殺業，甚可怖畏，當來決定墮於地獄。」<p>前人聞已，而即謂言：「我亦如是造於殺業，偶會今時，誰生方便能為救度？」<p>是時化人即告之言：「今我等輩造極重罪，雖甚怖畏，無能救者。唯佛、世尊有大方便而能救度，我等今宜共詣佛所。」化人言已，便即前行。其人見已，亦復隨從詣於佛所。<p>時彼化人到佛會已，頭面禮足，前白佛言：「世尊！我造殺業，怖墮地獄。願佛慈悲，救度於我。」<p>爾時，世尊即讚是言：「善哉，善哉。善男子！今於佛前發誠實語，如其所作稱實而言。如汝所說造殺業者，汝從何心而起罪相？為過去耶？未來耶？現在耶？若起過去心者，過去已滅，心不可得；若起未來心者，未來未至，心不可得；若起現在心者，現在不住，心亦不可得。三世俱不可得故，即無起、作；無起、作故，於其罪相何所見耶？<p>「善男子！心無所住，不在內、外、中間；心無色相，非青、黃、赤、白；心無造作，無作者故；心非幻化，本真實故；心無邊際，非限量故；心無取、捨，非善、惡故；心無動轉，非生、滅故；心等虛空，無障礙故；心非染、淨，離一切數故。<p>「善男子！諸有智者應如是觀，作是觀者即於一切法中求心不可得。何以故？心之自性即諸法性，諸法性空即真實性。由是義故，汝今不應妄生怖畏。」<p>是時化人聞佛宣說真實之法，心大歡喜，即白佛言：「希有，世尊！善說法界自性清淨，我今得悟罪業性空，不生怖畏。我今樂欲於佛法中出家修道，持於梵行，唯願世尊攝受於我。」<p>佛言：「善哉。善男子！今正是時，為汝攝受。」<p>是時化人於剎那間鬚髮自落，袈裟被身成苾芻相，即白佛言：「世尊！我今入般涅盤，願佛聽許。」<p>佛言：「隨意。」<p>時化苾芻承佛威神力故，即踊身虛空，高一多羅樹，化火自焚，滅盡無餘，同彼虛空。<p>爾時，實造業者見是化人出家及聞佛說法已，心生思念：「此人與我同造罪業，彼先解脫，我今亦宜求佛化度。」作是念已，即時頭面禮世尊足，而白佛言：「世尊！我造殺業，怖於當來墮大地獄，願佛慈悲而垂救度。」<p>佛言：「善哉。善男子！今於佛前發誠實語。汝所造業於何起心？罪業之相其復云何？」<p>是時此人以善根成熟故，聞佛言已，身諸毛孔出大火焰旋繞其身，即作是言：「我今歸佛，願垂救度。」<p>爾時，世尊舒金色右手於其頂上。此人即時身火得滅，離其苦惱，得大快樂，起淨信心，向佛合掌而白佛言：「希有，世尊！我先聞佛廣說清淨法界離相之法，我今得悟罪業性空，而不復生怖畏之想。我今亦於佛法中樂欲出家，修持梵行，願佛攝受。」<p>佛言：「善哉。今正是時，為汝攝受。」<p>即時此人鬚髮自落，袈裟被身成苾芻相——如百臘者諸根調適，威儀庠序，所願圓滿。<p>爾時，世尊為其宣說四諦之法。彼聞法已，即時遠塵離垢，得法眼淨，而復審觀諦理，即於會中證阿羅漢果，而白佛言：「世尊！我今欲入涅盤，願佛聽許。」<p>佛言：「隨意。」<p>是時苾芻踊身虛空高七多羅樹，化火焚身，滅盡無餘。即時會中有百千天人發希有心，各伸敬禮。
。
<juan>佛說未曾有正法經卷第六<p>西天譯經三藏朝奉大夫試鴻臚卿傳教大師臣法天奉<#sp>詔譯<p>爾時，尊者舍利子見造殺業人歸佛出家得證聖果如是希有事已，前白佛言：「希有，世尊！如來大慈，善巧方便宣說正法。所有造殺業者罪根深重，如來於剎那間善為救度，令得解脫，斯乃諸佛、如來方便之力。其所說法皆是諸佛境界，唯妙吉祥大士及諸菩薩被精進鎧者而善了知，非是我等聲聞、緣覺境界。何以故？諸聲聞人智慧狹劣，尚不能分別眾生機宜，豈能解了方便之法？」<p>佛言：「如是，如是。舍利子！諸佛境界，唯諸菩薩得忍法具足者而能趣入。汝聲聞人雖離補特伽羅之見，唯樂趣求自利涅盤；雖復修習頭陀功德，亦唯樂求戒、定、慧具足，不樂修學諸佛之法。諸所施作有相、有礙，是故，於佛境界莫能思議。<p>「舍利子！汝今當知：適所化度造殺業者，此人已曾於五百佛所恭敬供養種諸善根，亦曾得聞如是之法。是故，此人今於我前聞說正法，以宿善根力得見諸法真實之理，如法解脫。<p>「復次，舍利子！若人於此正法得聞一四句偈者，是人不墮惡趣，離苦解脫，決定成佛一切智。何況受持、讀誦、如法修行？是人所獲功德無量無邊。」<p>爾時，妙吉祥菩薩與諸菩薩摩訶薩眾，及迦葉等諸大聲聞，摩伽陀國王并其官屬，同時還詣鷲峯山中釋迦牟尼佛會。到佛會已，各禮佛足退住一面。<p>爾時，尊者舍利子即謂摩伽陀王言：「汝所愛樂大乘希有之法，妙吉祥菩薩已廣為汝開示演說。汝於是法實了解不？」<p>王言：「尊者！我已解了希有之法。」<p>舍利子言：「汝當如何作了解耶？」<p>答曰：「如我意者，於一切法離諸染著，無得、無失，非取、非捨，非心境界，無所得相，是真實法。如是了知，疑惑永滅，一切障累無所從生。」<p>爾時，舍利子白佛言：「世尊！此摩伽陀王善根成熟，愛樂大乘甚深法味。見法無生，盡諸業障，為實滅盡？為有餘耶？是事云何？願佛為說。」<p>佛言：「舍利子！此王所有業障皆悉滅盡，無餘可得。舍利子！譬如芥子，其量微小，須彌山王能摧滅不？汝今當知：王之業障猶如芥子，我所宣說甚深之法如彼山王。是故，此王聞甚深法，豈有障累不滅盡耶？」<p>舍利子言：「希有，世尊！此王利根明達而能聞法解了，滅盡諸障。如佛所言，誠不虛耳。」<p>佛言：「舍利子！此王曾於過去七十二俱胝佛所恭敬供養、種諸善根，於彼佛所已聞正法，由是善根當來決定得證阿耨多羅三藐三菩提。」<p>復次，佛告舍利子：「汝見此妙吉祥菩薩不？」<p>答曰：「已見。」<p>佛言：「今此摩伽陀王與妙吉祥菩薩有大因緣。舍利子！過去有劫名為無垢，有佛出世，號曰妙臂。於彼劫中復有三俱胝佛出現於世，如是諸佛皆因妙吉祥菩薩開發道心。彼諸如來壽命長遠，轉大法輪利益眾生。此摩伽陀王於彼劫中已得值遇妙吉祥菩薩教化，發於阿耨多羅三藐三菩提心。王發心已，於如是等佛、世尊所種諸善根，聽受大乘希有之法。以是因緣，善根深厚。<p>「舍利子！汝今當知：摩伽陀王此命終後，於上方界過四百佛剎，有佛剎名曰莊嚴，其佛號寶聚如來、應供、正等正覺。此王生於彼中，亦見妙吉祥菩薩，聽受甚深之法，聞已解了，證無生法忍。乃至當來慈氏菩薩於此娑婆世界成正覺已，此摩伽陀王從彼莊嚴佛剎而來生此，於慈氏如來法中得為菩薩，號曰無動，是時亦得見妙吉祥菩薩。爾時，慈氏如來為無動菩薩如其過去所聞之法重宣說已，告彼眾言：『汝等見無動菩薩不？此菩薩者豈異人乎？即過去釋迦牟尼佛法中摩伽陀國王是。此人於彼妙吉祥菩薩所聽受正法，獲得無生法忍。』」<p>佛告舍利子：「彼慈氏如來為無動菩薩說妙法時，會中有八千菩薩得無生法忍，二萬四千諸小菩薩進入初地。<p>「舍利子！彼無動菩薩從是已後於八百阿僧祇劫中修行，淨諸佛剎，教化眾生令趣聲聞、緣覺、菩薩之地，令諸眾生滅一切障，解悟正法，不生疑惑。<p>「彼無動菩薩過是八百阿僧祇劫已，即於無染世界證阿耨多羅三藐三菩提，號曰清淨境界如來、應供、正等正覺，十號具足。其佛壽命四中劫，正法住世一俱胝歲，有七十萬聲聞之眾，皆悉具足三明六通、得八解脫，有十二俱胝大菩薩眾而悉具足智慧方便，彼土所有眾生皆悉愛樂甚深之法。彼佛、如來廣為宣說，而諸眾生聞法悟解，離諸煩惱，身心清淨，各各不起我見之想。」<p>爾時，釋迦牟尼佛為舍利子說摩伽陀王當成佛事。時會中有三萬二千天子發阿耨多羅三藐三菩提心，皆發願言：「願我當得生彼無染世界，見彼清淨境界如來成正覺道。」<p>釋迦牟尼佛即記之曰：「汝等當得生彼世界，見彼如來成正覺道。」<p>爾時，摩伽陀王有一太子名月吉祥，年始八歲，先隨父王至於佛會。聞說法已，即自解頸真珠、瓔珞持以奉佛，作是願言：「我今以此供佛善根迴向阿耨多羅三藐三菩提，願我當來生彼清淨境界如來剎中為金輪王。乃至命盡，以其四事供養彼佛及苾芻眾。至彼佛滅後，我當收其舍利恭敬供養。願我相繼即於彼剎證得阿耨多羅三藐三菩提。」<p>是時月吉祥太子發誓願已，由佛威神力故，所獻瓔珞住虛空中，在彼佛上變成七寶樓閣，中有七寶之座，其上有佛結跏趺坐，相好具足、種種莊嚴。<p>爾時，世尊從其面門放眾色光——所謂青、黃、赤、白、紅、紫、碧、綠——如是光明普照無邊世界，上至梵世，光明晃曜，暎日月光而悉不現。其光復還，繞佛三匝，從佛、世尊頂門而入。<p>爾時，尊者阿難從座而起，偏袒右肩，右膝著地，向佛合掌說伽陀曰：「已到彼岸大牟尼，具足一切勝功德，天人世間共所尊，一切智者離諸著。眾生心行及根性，如來一一皆了知，宣說妙法利群生，一切世間為最勝。所放希有大光明，普照十方一切剎，俱胝那由他眾生，蒙光照者獲安隱。善逝已具於十力，念慧圓滿出世間，善別眾生心所行，說法斷疑無與等。所有梵王并帝釋、日月星辰及諸天，聞佛宣說妙法門，離諸煩惱得安隱。如來一切眾中尊，眾生有疑悉開決，今日何緣放是光？願佛慈悲為我說。」<p>爾時，世尊告阿難言：「汝見此月吉祥太子不？」<p>阿難白佛言：「唯然，已見。」<p>佛言：「阿難！今此太子於過去世中已修菩薩之行、供養於我，深種善根。由是機緣而已成熟，今於我前發阿耨多羅三藐三菩提心，起大誓願。以是緣故，放斯光明。<p>「阿難！此太子當來生於無染世界清淨境界如來法中為金輪王，供養彼佛及苾芻眾。至彼佛滅後，收其舍利恭敬供養。是人於彼命終已後生兜率天，至滿一劫生無染世界，證於阿耨多羅三藐三菩提，名為日幢如來、應供、正等正覺，十號具足。彼佛、世尊及菩薩、聲聞之眾，所有壽量皆悉同等。」<p>爾時，他方來會諸菩薩眾聞授月吉祥太子記已，俱白佛言：「世尊！今釋迦牟尼佛與妙吉祥菩薩於一切方處作大佛事，利益眾生無有空過。何以故？佛及菩薩以大悲心起諸方便，於國城、郡邑乃至聚落，處處為諸眾生說法教化，令諸眾生聞法解脫，離諸怖畏，斷除一切煩惱重障。我等今日得於此地聞佛及妙吉祥菩薩宣說妙法及見放光希有之事，利益眾生，誠無空過。」<p>爾時，世尊告諸菩薩言：「善男子！如是，如是。若佛、菩薩於諸方處為諸眾生宣說正法、施作佛事，當觀是處如佛塔廟。何以故？我於過去世中值遇燃燈如來時，我以信重心故，垂髮布地承彼佛足，我時獲得無生法忍。彼燃燈如來知我已得忍法具足，即為我授阿耨多羅三藐三菩提記，作如是言：『汝於來世過阿僧祇劫當得作佛，號釋迦牟尼如來、應供、正等正覺，十號具足。』彼燃燈佛授我記已，告彼苾芻眾言：『汝等宜於此地起尊重想，勿生輕慢。何以故？此地有善男子垂髮布地承世尊足，以殊勝力故即得忍法具足。是故此地，所有天人瞻敬如佛塔廟而無有異。』燃燈如來作是言時，有八十俱胝天人異口同音白佛言：『世尊！我等今於此地起尊敬想，如佛塔廟。』<p>「是時有一長者名曰賢天，在彼會中即白燃燈佛言：『我今於此造七寶塔，使諸眾生瞻禮獲福。』時彼長者即如其言，起希有心，集諸珍寶造立一塔，高廣妙好，種種莊嚴，其功殊麗，不日而成。是時長者既造塔已，即詣燃燈佛所白言：『世尊！我已造立七寶妙塔，於當來世得幾所福？』佛言：『長者！若有善男子於菩薩摩訶薩證無生法忍之地墾取其土，下至水際，當持此土恭敬供養，所得福聚尚如供養諸佛塔廟，等無有異，何況汝今起淨信心造七寶塔？所獲福聚倍勝於前，無量無邊，不可較量。』是時燃燈如來復告賢天長者言：『汝今於此深種善根，於未來世中釋迦牟尼佛所得授阿耨多羅三藐三菩提記。』」<p>爾時，釋迦牟尼佛為他方來會諸大菩薩說是往昔受記因緣。復告諸菩薩言：「汝今當知：我往昔時於燃燈佛所種善根已，今得成佛。彼時我得忍法之地，彼諸天人敬如佛塔；汝等今日於此地中亦應如是起尊敬想。<p>「復次，諸菩薩！汝等當知：彼時賢天長者豈異人乎？即今賢天長者是。於彼法中亦名賢天，此人於未來世當得成佛，號曰善現如來、應供、正等正覺，十號具足。<p>「復次，諸菩薩！我此所說甚深之法，若有苾芻、苾芻尼、優婆塞、優婆夷能聽、受、讀、誦、為他演說者，是人所居之地，天人瞻敬，如佛塔廟等無有異。<p>「復次，諸菩薩！若有善男子、善女人修施行者，聚以七寶滿三千大千世界，於晝夜六時供養諸佛及苾芻眾，如是乃至劫盡；不如於此未曾有正法聽、受、讀、誦一四句偈，是人所獲功德倍勝於前。<p>「又復，若人修戒行者，於一劫中持佛戒法無有缺犯，圓滿一切淨戒功德；不如於此正法聽、受、讀、誦，比前功德千分不及一。<p>「又復，若人修忍行者，於一劫中常行忍辱，於一切眾生不生恚害，如是獲得忍行圓滿；不如於此正法聽、受、讀、誦、如法修行，獲得法忍具足功德，如是而為最上。<p>「又復，若人修精進者，於一劫中勤行教化一切眾生而不暫起懈怠之心，如是獲得精進圓滿；不如於此正法聽、受、讀、誦，所獲功德倍勝於前。<p>「又復，若人修禪定者，於一劫中住三摩地，一心專注，離諸散亂，如是獲得定行圓滿；不如於此正法聽、受、讀、誦，所獲功德倍勝於前。<p>「又復，若人修智慧者，於一劫中修諸智慧方便，如是獲得智慧圓滿；不如於此正法聽、受、讀、誦，所獲功德廣大無量，速能圓滿一切智果。」<p>爾時，他方來會諸大菩薩聞釋迦牟尼佛宣說此法甚深功德，各白佛言：「世尊！我等聽受此法，還於本土為人演說，宣通流布，使諸眾生各獲利益。」<p>釋迦牟尼佛言：「善哉，善哉。諸善男子！汝等宜應宣布此法，廣為眾生施作佛事。」<p>是時諸來菩薩即散妙花滿三千大千世界，供養釋迦牟尼佛及妙吉祥菩薩，作如是言：「願此正法久住閻浮提中利益一切眾生。願釋迦牟尼佛及妙吉祥菩薩久住世間，放法光明照諸眾生。我等今者得入此會見佛、世尊、聞說妙法，皆因妙吉祥菩薩而為勸導。假使我等捨其頭、目、手、足而以奉施，猶不能報菩薩之恩；今此散花而亦未為報恩供養。是故，若有善男子、善女人得見諸佛、聞正法者，假使捨其頭、目、手、足，終不能報諸佛之恩。是故，當須於佛、菩薩及諸經法起淨信心，尊敬供養，勿生輕易及疑惑想——起是想者，獲大重罪。」<p>爾時，他方來會諸大菩薩說是語已，禮世尊足，右繞三匝，即於會中隱身不現，還本佛土，各各住於彼彼佛前，作如是言：「我於娑婆世界聞釋迦牟尼佛及妙吉祥菩薩宣說正法，我已受持，於此宣布為眾生說，令諸眾生決定證得阿耨多羅三藐三菩提。」<p>爾時，尊者大迦葉白佛言：「世尊！今此正法甚為希有。如我所見：妙吉祥菩薩於摩伽陀王宮中受食供養，菩薩為王宣說此法，時王證得無生法忍。我亦隨喜聽受此法，深自剋責，生大歡喜。世尊！於後末世，若有眾生聞此正法心生正解者，是人乃能知法自性，斷諸疑惑，當來決定成等正覺。」<p>佛言：「迦葉！善哉，善哉，善說此語。若諸眾生聞是法已，當來決證佛菩提果。」<p>爾時，佛告慈氏菩薩言：「汝今受持此法，於後末世為諸眾生宣布演說，使諸眾生皆獲利益，得大快樂。」<p>慈氏菩薩白佛言：「如世尊勅，我當受持。世尊！我於過去佛所亦曾聽受此法，今於佛前又復得聞，深自慶幸。我於當來護助宣通，令法久住。乃至我此命終生兜率天，而彼天中若有根熟樂大乘者，我亦為其開示演說，令發道心，於南閻浮提不令斷絕。又，末世之中，若有男子、女人受、持、讀、誦此正法者，若為諸魔之所嬈亂，我於彼時密往其中而為護助，使諸魔眾不得其便。又復，世尊！末世之中，若有得聞是法，聽、受、讀、誦、如法修行者，當知是佛威神之所建立。」<p>爾時，佛告帝釋天主言：「憍尸迦！汝今受持、記念我此正法，於後末世而為護助。何以故？此法能斷一切疑、能淨諸業障，與諸法平等，又復有大威力。帝釋當知：汝若與彼阿修羅鬪戰之時，汝當記念此法，爾時得勝，彼當退敗。<p>「又復，若人於王難、賊難、虎、狼、蟲、獸、惡人等難中，若能思惟記念此法者，是人即得遠離諸難。」<p>時帝釋天主白佛言：「如世尊勅，我當護持。於後末世，若國城、郡邑乃至聚落有是法處，我當往彼恭敬供養；若有持是法者，我乃護助。」<p>爾時，佛告尊者阿難言：「汝今受持我此正法，於後末世為諸眾生宣布演說。何以故？此法甚深，昔未曾有。若男子、女人受持此法者，彼得離諸疑惑，滅除一切煩惱罪垢。是故，汝當記念、受持。」<p>阿難白佛言：「世尊！我以佛神力之所加護，於末世中宣布此法，令諸眾生皆獲利益。世尊！此經何名？我等云何奉持？」<p>佛告阿難：「是經名為『未曾有正法』，如是受持。」<p>爾時，世尊付囑菩薩、聲聞及帝釋已，即於會中佛身左右放大光明，普照十方一切世界。於其光中出微妙聲，普告大眾：「如來、應供、正等正覺所說正法，乃至劫壞大海枯竭，此法不壞，能為眾生作大利益。」是時光中發其聲已，所放光明旋還佛身。<p>是時世尊復告阿難言：「汝持佛語，慎勿忘失，於後末世宣通此法，廣為利樂一切眾生。」<p>釋迦牟尼佛說是未曾有正法時，有九萬六千天人遠塵離垢，得法眼淨；七百八十萬人發阿耨多羅三藐三菩提心；三萬二千菩薩得無生法忍；八十萬苾芻不受諸法，漏盡意解。<p>即時三千大千世界六種震動，欲色界天於虛空中奏百千天樂，供養世尊及所說法。<p>釋迦牟尼佛說此正法時，所有一切天魔外道聞已驚怖，皆悉歸佛——如佛初轉法輪降伏天魔，今日無異。<p>「此法是諸佛印、是大法印、是解脫印，諸有智者當如是學、如是修行。」<p>佛說此經已，摩伽陀國王及其眷屬，妙吉祥等諸大菩薩，大迦葉、阿難、舍利子、目乾連等諸大聲聞，乃至世間天、人、阿修羅、乾闥婆等一切大眾，聞佛所說，皆大歡喜，信受奉行。