<juan>佛說弘道廣顯三昧經卷第一（一名入金剛問定意經）<p>西晉月氏三藏竺法護譯<p>得普智心品第一<p>聞如是：<p>一時佛遊王舍國鷲山之頂，與大比丘眾千二百五十人，諸菩薩八千人俱。于時世尊！廣為無數百千諸眾而所圍繞敷演說法。<p>爾時有龍王名阿耨達（晉言無熱），宿造德本遵修菩薩堅住大乘，行六度無極，以具滿相勤救眾生化道無極。曾事九十六億諸佛，積累功德不可稱數，執權方便普現五道拔諸愚冥，使修菩薩無欲之行，懷慈四等濟度一切；傷愍罪類故現為龍，化龍億數使免殃行。自處于池率諸眷屬八千萬眾，又將婇女十四萬人，周匝導從調作倡伎，其音和雅乘龍感動，協懷威德神變自由，齎眾雜花奉最妙香，擎持幡蓋而詣世尊。至輒稽首敬問如來，尋以所持香華、雜寶、繒綵、幡蓋，重調音樂欣心敬意，與眾眷屬及諸婇女俱進詣佛，則前長跪肅然叉手，而白佛言：「欲問如來、無著、平等最正覺！菩薩所應行道當云何？唯蒙聽許乃能敢問？」<p>爾時世尊告龍王曰：「恣汝所問，勿疑勿難所欲，如來、至真、等正覺當隨敷散解釋汝心。」<p>時阿耨達得為神尊所聽質疑，心益欣悅，而白佛言：「天師最尊人中聖導，猛如師子感變無量，吾問如來普及眾生，亦為菩薩大士之故，為世師者拔過俗法，志行清淨明盡因緣，濟度群生作無請友，心普安救誘育立之，執持無畏、十種力，進伏眾魔降諸外道，心無穢行，被堅金剛大德之鎧，志不有惓，積德因緣不可計量，施、戒、忍、進、定、智已備，心等一切蠲除雜相、棄捐二見，以越智度解因緣法，已入深奧難極之要，去離聲聞、緣一覺念，不捨大乘一切智心，意行堅強常得自在，身淨無垢暉曜明徹，志若虛空，無數諸劫意不惓者，逮獲總持，降除貪穢自大貢高，等如逝者，空、無相、願，以過如住夢幻影響野馬水月，於斯諸法等解不動，重三寶教奉而敬之，轉其法輪而無所礙，欣悅信樂皆自得之。如優曇花億世希出，志靜安獨普有具相，宿樹恭恪明賢大士，尊修上義法住若此，為彼正士故問如來。唯願如來、至真、等正覺！解說菩薩大士所行，得遊法門入金剛德果達深妙，使其修應獲總持場，以四諦行順化聲聞使解要真，導眾緣覺靜起因緣，獎以一心使等正覺，欲達諸法當入大乘，曉入大乘能伏魔場，散棄疑結過度罪惱，普知眾生意志所行，積最辯達布演諸法，隨一切願化示所欲。<p>「善哉！世尊、如來、無著、平等正覺！廣為賢明大士之故普弘演說，使諸菩薩得致智力；降己自大得法上力；曉解央行不有所造；使得施力，所有無惜惠不望報；使得戒力，等除眾罪而過諸願；使得忍力，於諸苦法受生之處身命無惜；得精進力，積眾德本志常無惓；使得定力，善寂居靜解定要行，使得慧力，而過邪見疑冥昧昧：曉權方便濟度眾生，明了勸助具達五通，天眼無限，徹聽、知心、神足、明宿，以此遊樂。果大辯才，辯才句義無盡不斷，便得總持志無恍忽。令逮海印三昧正定，進隨普智果同一味；得佛志定習樂通行，永常奉尊而無障蔽；逮法志定勉進定意，長久聞法都無限礙；崇眾志定普令一切奉不退眾；得施志定，俗貨法施不有遺惜，具足於戒；行念靜定使速得佛，心而無忘；昇天志定，常念兜述一生補處，志樂菩薩清高之行。」<p>爾時龍王質疑畢訖，悅心怡懌，重以讚頌啟問世尊：「大仁願說現世義，菩薩德行所當入；內性志操所應修，興發何道行云何？順導以慈行入悲，意以度眾護濟念；弘化定智使清淨，願垂哀傷而普說。誘眾止意及意斷，根、力、神足行如是！演道七覺散示眾，願說彼德所應奉。施調撿戒德具足，忍力普行及精進；慧志因緣轉無量，云何度彼蒙說之？辯才通達勉愚冥，志行詳審常清淨；諸起生者即覺知，唯願為諸菩薩說。欣悅之德有歡豫，聖種七財是行最；樂遊閑居及修靜，唯蒙慈尊廣度說。辯才行具云何得？深致總持永安住；弘法要說常無斷，聞輒奉行終不忘。寂滅清淨而行觀，覺意深邃智廣博；其慧難究德無邊，解行云何應菩薩？制持魔力與怒意，毀壞外道眾邪類；勇德難動若大山，月明至遊弘說之。曉空無想性所在，解了野馬及幻法；夢想體像計皆無，唯願世尊指示說！」<p>於是世尊告龍王曰：「善哉善哉！快甚無比，乃自發心啟疑如來。今汝所問承宿功德，已顯大悲為眾志友，不勞生死弗斷三寶。王之質疑用是故也，聞以諦聽受而思惟，吾當廣說菩薩大士應所修行，彼此無限果最要法。」<p>時龍王言：「大善。世尊！願樂思聽聞輒受行，宣布十方勸進無惓。」<p>於是世尊答龍王曰：「有一法行，菩薩應者相好備具得諸佛法。何謂為一？造起道意不捨眾生，是謂一行致諸佛法。<p>「又有三十二事得普智心，當勤樂行專意守習。何謂三十二？御修內性，執上最志，昇行大慈，堅固大悲，志慕無厭，發於精進，仂具猛勵，而德強力。又踰踊勢，安靜無煩，為眾忍任，習近善友。專行法事，執御權化，施備忍行，樂於撿戒，諂想已無，滅斷偽侫，言行相應。志存反復，常有愧色，內自慚恥。已調怡悅，根行至信，意而制御，得持功德，志遠小道，樂弘大乘行，觀一切三寶之事使其不斷。是謂，龍王！三十二法，菩薩應此逮普智心。<p>「又復龍王！有十六事進增普智顯力弘軌。何謂十六進普智耶？施行眾濟，具戒無缺，忍應調忍，果上精進，致定諸行，已具智慧。信行悉足，供事如來，遊靜樂閑，備六堅法，有最十善。飾身口意，德具操行，知足樂靜。身三勸彼，修勝定觀諸德得備。是謂十六行法之事，應相祥福演大智心，顯持佛世流化自由。<p>「又復龍王！其普智心，以二十二事而除邪徑，以其大乘志修普智。何謂二十二事？行過聲聞、緣一覺意，已下貢高，無我自大，消去諂事。抑俗雜言，遠棄非戒，拔恚怒根，免却魔事，除去蔽礙。不章師訓耗滅罪除，省己切惻，不論彼非。習離惡友，遠逆良善。去非六度，又逝貪惜，戒無不消。已棄諍訟，而離懈怠，於迷自正。捨諸無知，斷去無便，却去惡行。是謂菩薩普智釋除二十二邪軌，速應權慧永無懈退。<p>「又復龍王！二十二踊事，進順隨行得普智心而不可當，諸魔波旬及魔官屬并與外道降而却之。何謂二十二？踊過戒事，踊過於定，亦踊過智而過慧行，踊過權化，亦過大慈，踊過大悲。以要言之，過空、相、願、我、人、壽命，過離眾見及發因緣，過心自淨承覺神聖，過於識念應不應見，過大金剛堅固之行。是謂，龍王！菩薩所行二十二踊法致普智心。一切眾魔及諸魔身并邪、外道不得自在，無敢當者悉降却之。<p>「又復龍王！其普智心，依二行處致普智心。何謂為二？如其所言修應行處，諸功德本觀道行處。是謂二事普智行處。<p>「復有二事，其普智心而不可毀。何謂二事？在於眾生無增異心，於諸殃行濟以大悲。是謂二事普智無毀。<p>「又復龍王！其普智心有二重法而無過者，生死之黨及眾聲聞并諸緣覺無能勝踰。何謂為二？執權方便，深行智慧。是為二事普智重法。<p>「又有二事休普智心。何謂為二？處毀無疑滯結之心，在在不安樂俗諸樂。是謂二事休普智心。<p>「復有二事護普智心。何謂為二？不志聲聞、緣覺行地，觀覩大乘至美之德。是謂二事護普智心。<p>「復有二事妨普智心。何謂為二？志常多侫，內性懷諂。是即二事妨普智心。<p>「復有二事不妨普智。何謂為二？專修直信，行于無諂。是謂二事不妨普智。<p>「又有四事蓋普智心。何謂為四？數亂正法，於諸菩薩、賢明達士亦不奉敬，常無恭恪，不覺魔事。是為四事蓋普智心。<p>「復有四事，於普智心而無其蓋。何謂為四？護持正法，謙恭受聽，尊重菩薩視若世尊，常覺魔事。是為四事普智無蓋。<p>「又有五事致普智心。何謂為五？所行無望於生死漏用戒德故，不捨一切以大悲故，憎、愛無二身命施故，財利周惠供事法故。是為五事得致普智。<p>「復有五事進普智心。何謂為五？習善知識，不患生死，志遠無益，去非時心，求諸佛智。是為五事進普智心。<p>「復有五事在普智心，過諸聲聞、緣覺一覺念。何謂為五？過聲聞脫，過緣覺脫，過眾智心，過諸吾我，又過習結。是為五事過諸行法。<p>「復有五事於普智心而有其悅。何謂為五？悅過惡道，悅審普智，悅具覺慧，悅戒無厭，悅解眾行。是為五事普智之悅。<p>「復有五事發普智心，得五力助不溺生死。何謂為五？無其怒恨用忍力故，能滿諸願用德力故，降己自大以智力故，勤勢廣聞用慧力故，過眾恐怯無畏力故。是為五事致諸助力。<p>「復有五事在普智心得五清淨。何謂為五？體眾穢行淨，諸墮者因緣諸根無惑淨之，隨順諸時以觀淨之，行治於等權道淨之，一切諸法化轉淨之。是為五事普智清淨。<p>「復有五事得普智明。何謂為五？明解無欲，明己彼心，明於五句，明達慧行，明眼無礙。是為五事致普智明。<p>「復有五事廣普智心。何謂為五？以其五種、五根、五莖、五枝、五葉、五花、五果。<p>「何謂為五種？日修志修，而淨內性，等觀人物，求習脫行，弘於權變。是為五種。<p>「何謂五根？以大慈悲，德本無厭，勸進眾生，使免小乘，不志餘道。是為五根。<p>「何謂五莖？曉權方便，慧度無極，示導人民，護持正法，等觀喜怒。是為五莖。<p>「何謂五枝？施度無極，戒度無極，忍度無極，進度無極，定度無極。是為五枝。<p>「何謂五葉？樂進聞戒，求處空靜，常志出家，心安佛種，所遊無礙。是為五葉。<p>「何謂五花？得文相具積滿德故，眾好繡備種種施故，七覺財具心無雜故，致有顯辯不蔽法故，深達總持聞無忘故。是為五花。<p>「何謂五果？昇致戒果，已得度果，達緣覺果，又得菩薩不退轉果，獲佛法果。是曰五果。<p>「斯謂，龍王！菩薩七五三十五事廣普智樹道寶行也，修應之者得佛不難。」<p>佛告龍王：「其有菩薩欲受持此普智心樹深妙明顯要行句者，當勤加習普智寶樹。如是龍王！吾視一切諸法功德，莫不由斯寶樹奧義；諸發無上正真道意，悉皆因是普智寶樹至要句也。譬如，龍王！選植樹種，知此已致樹之根、莖、枝、葉、花、果而甚盛茂也。如是，龍王！其有能受普智心種，斯已得致諸佛賢聖最上慧法三十七品。是故，龍王！欲入普智所行功德、欲轉法輪，當受持此，精修誦讀專心習行，廣為一切宣傳布演。如是，龍王，勤受學此。」<p>當佛說斯普智心品法語之時，諸龍眾中七萬二千，皆發無上正真道意；龍王太子及諸婇女萬四千人，悉皆逮得柔順法忍；五千菩薩承宿德本悉得法忍。<p>時阿耨達并餘龍王及諸眷屬，自乘神力踊昇虛空，興香之雲忽便普布，調和美香及末栴檀，微雨如來及眾會上。又化琦妙珠交露蓋，遍覆王舍一國境界，而悉歡悅於上歌詠至真如來積祚巍巍聖德無量，列住雲日各現半身光文虛空，一切眾會莫不見者也。<p>清淨道品第二<p>於是龍王復白佛言：「甚未曾有。唯然，世尊！乃若如來博為眾生說道俗及心普智心行德所應。又唯，世尊、如來、無著、平等正覺！願演散說菩薩之行，修應清純明賢所由，得道清淨使其終已，長久無垢不中有懈，無惓弗退至得十力、四無所畏，而得具足諸佛之法。」<p>爾時世尊告阿耨達：「善哉龍王！勤思念行，吾當廣說菩薩大士清淨道品。」<p>阿耨達曰：「甚善世尊！幸蒙授教，唯願說之。」<p>於時聖尊告龍王曰：「菩薩行有八直正道，當勤受持。何謂為八？六度無極道，恩行之道，得五通道，行四等道，及八正道，等眾生道，三脫門道，入法忍道。如此，龍王！是為菩薩八正行道。<p>「何謂菩薩度無極道？度無極道者，諸所布施勸彼普智。何則然者？不以無勸施成普智，其行勸助於德本者，斯得施度無極名目；又及行戒、忍、進、定、智，亦以勸助彼普智心，乃得慧度無極名目，是曰菩薩度無極道。<p>「恩行道者，含受眾生。何則然者？以彼菩薩演示法度，菩薩行恩含受一切，覆以四恩廣為說法，而使眾生順受戒化。是四恩道。<p>「神足道者，覩諸佛土天眼徹視，見眾一切生者終者，又見十方諸佛世尊、弟子圍遶，悉見如是；於諸佛土以其天眼，應當所採而採受之。又其天耳聽諸佛言聞輒受行，在於眾生及諸類人，而皆明曉悉了知盡，為隨說法得識宿命，不忘前世所作功德。又具神足遊過無數諸佛國土，應以神足當得度者，輒弘神足而度脫之，是神足應道。<p>「又何謂為四等行道？其隨修淨梵志中者并及諸餘色像，天子！知彼意行隨順化日，斯則慈悲、是為喜護，建立以道使彼應度。此謂菩薩四等行道。<p>「其八正道普悉行之，聲聞所由、緣覺依因，大乘亦然！是謂賢聖八直正道。<p>「何謂心等諸眾生道？當為此興、不為是興，為斯可說、為此不應，是有賢德、此非福人，斯為盡應、此復不應，行等菩薩盡除此意，是謂心等諸眾生道。<p>「何謂菩薩三脫門道？得致以空斷諸妄見，以其無相除眾念想應與不應，以其無願永離三界。是謂菩薩三脫門道。<p>「何謂得致法忍之道？受拜菩薩，菩薩自覺行應於忍，得為諸佛世尊所決授者無上正真道意。是謂菩薩不起忍道。<p>「菩薩致此八直正道，弘化流布權導無礙。」<p>時佛說是八正道已，二萬四千天龍及人悉逮應此八道行也。<p>「若是，龍王！菩薩以此八直正道等塗一歸，用無等故，莫有能與菩薩比者，亦無其侶、獨步三界，靜一心時修致慧行，應當所得已自果之，明達諸法而如本無，斯謂如來！是曰龍王八正之道。為彼一切，凡諸若干眾生所行，興種種說，而此要說等同一向以無望說，歸未至說也。<p>「云何於此道清淨耶？曰：道無垢，用無塵故；是道無瑕，本無念故；是道無冥，慧照明故；是道無著，本清淨故；道常無生，無所滅故；道如永無，本無有故；道無漏穢，三界淨故；是道寂然，過凡行故；道無可至，無有去故；道無所來，無從來故；道恒無住，過諸欲故；道無所處，過眾見故；道無勝者，過諸魔故；道大弘覆，外道不及故；道永離妄，自大者故；道無所容，不修入故；是道極遠，用希望故；道為永離，過愚夫行故；道可果致，修行者故；是道夷易，樂勤行故；道極平坦，住正見故；是道無妨，修無毀故；是道無礙，等正行故；是道無垢，三毒淨故；是道清淨，終無著故。是謂菩薩道之清淨。<p>「若是菩薩於清淨道務進勤修又應行者，彼於法性已悉清淨，得淨我性亦以而過。法性淨故則數性淨；數性淨故無數性淨；無數淨故得三界淨；三界淨故眼識性淨；眼識淨故意識性淨；意識淨故得空性淨；空性淨故諸法性淨；用是淨故則諸法等等淨；如空空等淨故得眾生淨。以諸淨故便無其二亦不著二，無二淨故則道清淨，以斯言之清淨道也。彼無眾念亦不念道，諸念悉淨若如泥洹，於彼永無，是謂無念。應無所念，無念道者亦無識念，其道都無心意識行，以此言之清淨道也。」<p>說是清淨道品法時，二萬天人皆得法忍。<p>時阿耨達復白佛言：「云何，世尊！菩薩大士修是清淨而應向道？」<p>聖尊告曰：「如是，龍王！菩薩大士欲行斯清淨道意者，當曉淨行，亦使其身、口、意清淨。<p>「何謂身淨？己身已空，解諸身空；身之寂靜，解諸身寂；身之已脫，解諸身脫；身之怠慢，解諸身怠；身之如影，解諸身影。是謂菩薩清淨道也。又云身淨，身行無生，其有生死觀於無生，彼以無生而等生死，則其知身亦曉身行。何謂身行？去來生法，來無盡法，見在景法，終無盡法。其無盡者，是謂身行。<p>「又復身法因緣合會，其因緣者，則空無想淡然無念。若此，龍王！是像法觀，斯謂身淨。又若如來身之無漏、不墮三界，觀身無漏如如本無，以無漏身不墮三界。彼無漏身能入生死，其無漏際無惓捨退，以無漏身示現色身。如此現已，亦不念滅身之法本。如如來身淨，眾生身淨、己身亦淨，等如本無，是謂菩薩行應清淨。<p>「何謂口言為應清淨？一切賢愚言皆清淨。所以者何？用等相故。凡夫劣勢著於音聲，若信不諦憂喜無常，樂於顛倒。觀察眾生無本，都無婬、怒、癡欲。何則然者？以諸字說聲出皆淨，無欲、恚、愚，亦無其著，以此謂之一切言淨。<p>「以言言之，何者為言？以欲、恚、癡而為言耶？諸垢為言乎？言者無著，不著眼、耳、鼻、口、身、心。所言風像，風動聲出，因緣合會使有聲耳；所言如響，賢愚所言皆同如響；所可言者，不住於內亦不出外，於其中間而不可得，住本所念及其所行，出於言者并所念想無住無想。是謂，龍王。如來所言及其眾生一切音聲皆空、非真，損斯法耳！」<p>曰：「唯，世尊！如來所言斯不諦耶？」<p>曰：「是。龍王！如來審諦。所以者何？如來諦故，解知諸法非真非諦。又復龍王！如來所言隨字音聲，皆答眾生一切音聲，爾故眾生亦轉法輪，而亦不知法之義順，以此報應使其行之，隨如等滅眾苦之事曉解諸法，行了如是。眾生音聲已無所住，在諸煩惱而常閑靜，現出欲言於著無著，聲出所言講論談語，其如法者不有違錯，是謂菩薩口言清淨。<p>「何謂菩薩心為清淨？其心本者不可染污。所以者何？心本淨故。其所可謂客欲垢蔽，菩薩於斯不有所著，了解以權於本自淨。又其心行不撰德本，彼德本者了識心本，以此心行慈及眾生，識了知彼空無我、人，其心德本助勸於道知等彼道。觀如是者斯謂心淨。以此淨心，與諸婬、恚、愚行者俱，而永不受欲、怒、癡垢；與操行俱，不著諸穢。是謂菩薩身三清淨。」<p>說斯清淨道品法時，三萬菩薩逮補生處。<p>道無習品第三<p>「又復龍王！其菩薩者乘是淨心，生於欲界而在形界，與諸天俱處眾梵中詳安靜然，在中進止無勝動者；又斯菩薩能降諸天化道以權，或生形界而在欲界，現如有家與諸眾生周旋坐起，不與有勞、弗慢眾生，亦無自輕。彼以斯淨，諸定正受盡自為定，不隨正定而有所生。何則然者？以彼菩薩執權方便心應淨故。若此，龍王！菩薩曉解清淨行者，當修清淨已而習道。<p>「如是，龍王！菩薩不習以求道習；不習無習以想道習，亦不習於望道之習亦不求習；了解道習不習所生；冀向道習不習行滅而為道習；亦不求習以為道習；不習無習為道之習；不習執捨以習道習；不我人壽，不身無常、不身性苦、不身有我、不身夢幻野馬影響；亦不身空、無相、無願；不身無欲法身習道。以要言旨，身性諸情，亦不興有十二因緣，乃至老死無欲之法，不數無數道無二習，不俗無俗、不漏無漏、不犯無犯，不二之習以求道習。又復諸法無習之習，是道無習，斯謂道習不習之習。如空無習亦不無習，當如此習是道無習；無相、無願，彼不作習亦非無習，當作是習。無❥不❥諸法無住，勤習如此乃應道習。」<p>當佛世尊說是清淨行無所習道品法時，三萬二千天及世人悉皆逮得無所從生法樂之忍；五萬天人宿不發心於菩薩者，皆發無上正真道意；七萬菩薩逮得法忍。爾時一切同聲而言：「世尊！其有族姓之子及族姓女，逮聞說是清淨道品無習法者，其值聞已心無驚恐不捨退者，是皆受習如來無上正真道意，得轉諸佛所轉法輪。又唯，世尊！是輩菩薩悉獲無上正真道意，為無量人分布斯法，亦復當坐師子之座，當於天上、天下、人中極師子吼，猶若如今如來之吼，悉降魔眾伏摧外道，顯樹法幡熾法煇明，震雷法鼓已鳴能降法雨。」<p>爾時世尊見諸天、龍、神之眾，人與非人又及四輩，聞其至說莫不悅懌。於是如來為阿耨達重復弘演，而說頌云：「道非習可得，無乃興習想；其道行如此，棄離習念行。不望求習道，蕩除眾異想；其道都無習，清淨像明月。若有起習想，無處亦不習；已過無習處，得致最上道。道為無我念，亦不與空習；是道無有二，安快而無上。命壽亦如此，無人及與言；其道不有人，無命亦無住。諸有習道者，而欲住於空；斯去聖路遠，是不應道習。道亦無有空，以捨於有習；如本同一相，永空空於空。道為無起相，亦不有滅相；不起亦無滅，彼悉為道習。吾音譬如幻，解想當如此；持想行所習，道當何從生？道為都過俗，彼不有身習；亦無滅身行，可得致於習。是身根之家，本無所演廣；彼不有餘求，本無不可得。其習是道者，當如如本無；如本知本無，是謂應道習。諸法之本無，所覺若如幻；解行而致此，乃應道之習。若其不至道，所作如不住；無能止其行，佛法不由道。若如所習道，并及與無習；所演為如此，以住於本無。有限餘道者，劣乘之所依；是者無上道，本乘所因由。諸興此道者，以致而無住；斯則顯行德，可致應道習。道正而無嶮，端直且平坦；勤親行此道，永離眾邪迹。若如卿龍王！自住其宮室；不動於所處，降雨充大海。大士亦如是！習道如所行；法身而不動，能滿於智海。又如仁龍王！在於大地上；以雨遍充足，其不有身著。菩薩德如斯！行此之所習；用法滿眾生，其內無所著。若如阿耨達！龍王大神變；勝道德如是，感動普十方。眾生墮邪徑，諸墮受著見；其住是道者，將順度無為。已住於斯道，菩薩果大稱；能降魔波旬，并及邪外行。得道如其如，如道無能動；踊過諸俗法，其行譬蓮花。道心無有愚，是行為住止；千數諸眾生，化度立以道。以常住斯道，得致於五旬；神足諸感動，為眾廣說法。諸事悉清淨，身口及與意；當願賢聖道，人性不可識。忍行為無著，其往所可至；斯得如來處，示道諸眾生。生死於至歸，斯處則如來！其往似若至，此為無所至。眾生所可至，當念彼上處；學最佛之道，遊樂以幻法。其作是習道，弘道之所習；彼眾德儀行，諸佛所稱歎。其德無有邊，終不可極盡；如此習道者，不習亦無住。彼處不咎魔，眾都不著行；其順此道者，不起亦無滅。已得意志行，總持弘大辯；施惠及戒忍，遂增進若海。身口穢以無，心潔乃清淨；垢消永無瑕，修應此道者。得昇於知達，所行習深妙；難動惠無即，守習是道者。其諸最正覺，過去與當來，現在亦如是，致道世所歸。彼已離眾難，值世遭難遇；永為諸佛子，其聞此法者。快哉諸眾生，至善聞斯法；真應奉如來，其樂是經者。有曉此道者，能斷諸情態；紹德具眾相，得應三界將。」
。
<juan>佛說弘道廣顯三昧經卷第二<p>西晉月氏三藏竺法護譯<p>請如來品第四<p>時阿耨達自與其眾諸眷屬俱，稽首世尊跪膝叉手而白佛言：「願請天尊迴屈神光，往詣無熱之大池中，盡其三月，吾等志樂供養聖尊并諸神通果辦菩薩及上弟子！蒙愍納許願受其請。所以然者？吾等供事至真正覺，豈能應於如來儀耶？冀蒙逮聞寂靜上化，唯以此法應供養也。思願重聞如是像法令常歡悅，此乃應奉於三寶耳！」<p>爾時世尊不受其請。重啟：「二月？」如來不然；「垂聽一月？」世尊不可；「願納半月？」世尊默然而已受之。於是龍王自與其眾諸將從俱，見尊受請忻喜悅懌善心遂生，遶佛三匝，興震雲電而降微雨普遍天下，忽然之頃還昇宮中。<p>時阿耨達到坐正殿，輒召諸五百長子，其名：善牙、善施、善意、善明、能滅、寂相、感動、大威、甘威、甘權、甘德、普稱、威勇、持蜜、忍力、行祥；如是比等五百長子，宿樹無上正真道已。王告之曰：「又諸子等！吾今以請如來、無著、平等正覺及眾菩薩諸弟子俱，盡其半月，世尊正覺垂大慈哀，興有弘愍而尋受請。汝等當共同一其心廣相勉勵，加敬世尊、至真、如來！勤念無常，當各寂靜，謙恪恭肅住待如來，儀應棄捐淫心欲意及龍戲樂，除貪、怒、害，離欲、色、聲、香、味、細滑。所以者何？世尊無欲而且詳安，仁雅審諦順調寂靜，顯備諸德侍從圍衛，儀容無量皆承諸佛真正要戒。以是之故，汝等半月無得入宮，當除婬、恚、愚癡之念。又復如來宣講法故，必有他方神通菩薩、釋、梵、持世、宿淨天子當普來會，汝等勤念廣施姝妙，光顯嚴飾慎勿中懈，令諸會眾觀變踊躍，此乃真應供養如來。」<p>時阿耨達都約勅訖，輒為如來於雪山下無熱池中，為世尊故化其無瑕淨琉璃座，而使縱廣七百由旬乃殊異妙，周匝列置八萬四千雜寶琦樹，挍以眾珍諸寶鮮飾，蔚有光華精耀百色中出美香。諸樹間化八萬四千七寶之堂，眾珍光彩極好無雙，施置十萬交露綺帳，乃垂異妙赤真珠貫。在諸堂上有師子座，八萬四千皆大高廣，而布無價妙好雜㲲床座寶分，施諸交露挍以眾寶。所在堂上有龍、婇女各二千人，其色姝妙姿美無量，顏像蔍華口出熏香，擎持雜花、末香、塗香、調作諸妓，以詠佛德、興悅眾會、於上虛空化大寶蓋，周千由旬遍覆會上琦珍綵鏤，其寶蓋中眾色無數，懸好繒幡，於幡綵間垂諸寶鈴，景風和降音踰諸樂，施饌百味備辦都訖。為此變已，與其眷屬恭撿叉手，向佛跪膝而遙啟尊，以其請意歎詠頌曰：「慧藏知富積辯德，慧達無著明導眾；慧弘普至不有礙，慧上最力降神光。慧解心行唯大仁！當觀十方眾生類；最上神尊受吾請，念啟慈愍唯時屈。知足無貪而易養，祥福審諦聖道師；善行質信知眾意，時節以至可屈尊。其德普稱行等王，造無請友興普念；至仁清淨踰若空，所設辦訖枉神尊！威御十方猛持世，佛事十八而等有；度眾最首悲踊行，願與其眾時蒙至。色妙端正相綵身，琦好種種花繡文；志樂歡悅惠法施，大仁上導願察時。梵聲清淨若雷震，鸞鳳哀鳴師子步；妙音具足悅諸土，眾心忻望願時顧。佛土三千無等倫，弗有能知如來心；聖尊明覩眾生行，所修常應時降此。知時普應懷權化，了達眾生有聖誓；詳審之行目明好，神威撿足願迴光。眾生甚多普渴仰，十力持勢威無慢；大仁德峻勇而果，聖性爾枉昇遊此。慚祥備足德最上，寧救濟育遍無極；師友無雙協懷眾，化龍億百興有悲。於世威猛普慈救，達知眾行應如意；開布散示唯天尊！輕舉神足願時至。」<p>爾時世尊知阿耨達請時已到，告諸比丘：「著衣持器，差應留守，無熱龍王遙跪啟時，應受半月，宜便即就。」<p>於時八萬四千菩薩皆大神通德具果辦，弟子二千亦上神足，侍遶世尊周匝而導，至真如來從鷲山頂忽昇虛空，神力而進，如其色像身放無數百千之光，遍照三千大千境界普悉晃明。<p>諸欲、色天皆見世尊揚光無數飛過虛空，自相謂言：「神尊致彼無熱王所，將興法化演奧無極，及使如來為眾圍遶，即彼半月中，多諸天數百千眾，得見世尊又聞法說，緣復觀覩無熱所設莊嚴感變，而令世尊故遊到彼。」時諸天子各各發念供養如來，或願散花、或雨名香、或施天樂以歌佛德；或復懸幢、幡蓋、繒綵率隨如來！<p>世尊身光炤耀煒煒，明踰日月宿淨色淨及諸天光。佛之聖威神耀無量，根定寂靜行遊詳安，釋、梵、四天威變種種，奉敬追侍隨從如來。<p>於時聖尊到雪山下住止右面，便告賢者大目連言：「汝到無熱王所處宮，當宣告之：『如來已至，時可應入。』」<p>於是賢者大目犍連承佛神旨，忽遷無熱大池之中，現於虛空去地七丈，化身像者若金翅鳥王，住阿耨達龍王宮上，便告王言：「如來至也。」<p>彼諸龍眾及婇女等，無不愕然驚恐怖悸，衣毛為竪四之藏竄，展轉相謂：「此池自初無金翅鳥，斯從何來？」<p>時阿耨達告諸宮人、太子、眷屬而慰之曰：「且各安心勿恐勿怖，此為賢者大目連耳！承如來使興神足變。」<p>賢者目連到彼告訖，還詣世尊。<p>時阿耨達便與其眾——諸子、臣民、夫人、婇女——舉宮大小俱而圍遶，各奉名花及美末香，并眾塗香、幢蓋、繒幡、倡伎種種調作相應進迎正覺。<p>于時世尊！為諸菩薩及眾弟子、天龍、尊神所共圍遶，俱而前至無熱所設廣博座場。如來到已，尋就高顯師子之座，菩薩相次，然後弟子諸眾坐訖。<p>爾時龍王觀視世尊及諸菩薩、弟子、眾會坐悉而定，興心無量內懷怡悅，輒與其眾手執斟酌，所設饌具踰世甘肥，延有天味餚饍百種，以用供佛、菩薩、弟子并諸眾會，使皆充足。世尊菩薩及諸弟子飯畢，輒各洗蕩應器。察眾都訖，時阿耨達即啟如來：「願聞法說。」<p>於是世尊日昃時後，便從定起端坐說法。諸來會眾滿千由旬，從地至上中無空缺，天龍、鬼神及人非人，周匝衛遶至真正覺！一切會者各懷踊躍。<p>無欲行品第五<p>爾時龍王悅顏進前跪，重白佛：「唯願世尊！為斯眾會如應說法，令諸一切免離生死，精除相著五陰諸苦，穢垢昧昧勞塵之行，使其永無三毒意結，蒙及龍眾得棄邪冥，伏其心意，弘致至善使有悅豫，深行菩薩。後若如來現有存亡，當使吾等所在國邑護持正法。」於是世尊讚龍王曰：「善哉善哉！阿耨達王！諦聽其義，勤思念之以宣布示，吾當廣說，令此會眾，多免罪痛根拔雜想、意識志疑，使解普智昇遊三界。」<p>時龍王言：「善哉世尊！願樂廣說，當頂受行。」<p>是時聖尊告龍王曰：「有一法行，菩薩應者為天、世人甚所敬重。何謂為一？志修深法，以行無欲。何曰深法法行無欲乎？如是，龍王！菩薩依順因緣之無，離二見際知有無者斯見諸法，依著因緣不見有法不由緣生，彼作此念：『其依因緣，斯無依緣，彼不依魔。其依緣者，彼不言吾，亦不言我。又其依緣中無我我，依緣無主亦無執守。』其依順緣了解起生，速易得致四依之念。何謂為四？依於至義而不文飾，依於慧行不為識念，依順義經不依攀緣，依念於法而不為人。<p>「彼何謂義？何等為慧？云何順義？何謂念法？義謂空義；不受妄見無相之義；不著念識無願之義，不著三界無數之義，不著於數；又復義者，於法非法而無其二，音聲無得，念想無念，法處無住，用無人故，命壽言聲偽無所有。又復為義，其法義者為無欲義。<p>「何謂菩薩為法義？其無眼色、耳聲、鼻香、舌味、身更、心法之義；不生色義，不滅色義；不為痛、想、行、識之義，亦不生滅識行之義；亦不欲、色、無色之義，亦不生滅欲、色、無色義；亦不我義，亦無我見、著人之義；不有人義，亦不著人見入之義；亦不著入有佛身義，亦不法字著入之義，不數計會有著入義；亦復不有施、戒、忍、進、定、智著義。曉入一切諸法之義，是謂菩薩為法義也。其從是義而不有退，是謂為義。<p>「彼何謂慧？曰：苦無生慧；習無念慧；盡都盡慧；道無志慧。於陰幻法諸性法性而無毀慧；在於諸情空取為慧，解入諸法明了眾生，根滿具慧志念無忘。於諸止意不意無念；於諸斷意等善不善；於其神足身心建慧；又於諸根了輕重慧；於諸覺意覺諸法慧；而於諸力已降調慧。道為無數於滅寂慧，觀別法慧，始不生慧，來不至慧，中無住慧；於身像慧，言以響慧，心法幻慧，是謂菩薩明達智慧。<p>「又何謂為順導義經？從是因緣而起然者，滅於愚癡、滅於老死、無我，而然於無我、人及與命壽，深解諸物。若如來、我皆非真法，而然於三脫之門也。等於三世求三無著，所謂諸法見都無生，視了知者，而得等滅，離俗情態，菩薩來智，慧度無極，於諸意念而無疑惑，應入是行，斯謂順義；無所去至亦無從來，泥洹無為不有去至，是謂順義。<p>「何謂如法？若諸如來興與不興法身常住，是謂如來如如本無而無增減，不二無二真際法性，謂之如法。不毀行報無行報法，斯謂如法。大乘者由六度無極；緣一覺乘從因緣脫；聲聞之乘依音聲脫，是謂如法。施致大福；戒得生天；博聞多智；定念致脫，斯謂如法。從行不修興有生死，行之純至而立無為，如法之謂。愚以欲力；智則慧力，斯謂如法。其一切法悉依法性。<p>「如此，龍王！其依因緣而起生者，斯則應得四依之念，其依因緣彼則不依斷著有無，是謂：其見因緣起者，斯見諸法；其見法者，斯見如來！所以者何？因緣乎。龍王！等起無起，法於非法等而無著。又如來者！亦為無著因緣之起，亦無有起，法不可得，覺其法者，斯則如來！於因緣起，慧眼見之；慧眼見者，斯則諸法；見諸法者，斯則如來！是謂：其見因緣起者，斯則見法，其見法者斯見如來！<p>「又如來者以法見法。如是，龍王！若以此法行應脫者，斯謂菩薩而無欲行。<p>「又呼龍王！無欲菩薩不作欲習，悅樂賢聖捨非賢聖，勤慕興護於賢聖種，廣合諸慧為法作護，修於博聞志樹無忘。不捨戒身，智身無傾，定身不動，於其慧身得善堅住，脫慧見身強固難轉，脫慧見故。<p>「又復龍王！無欲菩薩得無數佛正法度義，亦具無數諸佛要慧，又果無盡諸佛之辯，得通無量諸佛神足，因致無數諸佛權解，普入無量眾生之行，遊過無數諸佛國土，因見無數百千如來，緣得聽聞無數諸法，得無數義達無數慧，曉無數行度無數眾。<p>「若是，龍王！無欲菩薩常應清淨，消盡眾穢德不可量，三界自由不有所著。何則然者？以其無欲自從心生。<p>「有三事從心出生。何謂為三？從其欲生，又從愛生，亦由起生。復有三生：觀於起生，又觀起生，又觀所行觀心無處。又復三生：滅寂專一，曉解於觀，如法隨行。又復三生：德備仁調，以為寂靜，從行勤生。又復三事：從於行直，而無有諂，仁慈調忍。復有三事：無沈吟疑，順善不麁，志足易養。又復三事：從其空生，又復無想，亦由無願。又復三事：心之所生諸法無常從其心生，諸法皆苦亦由心生，諸法無我亦從心生。復有三事：而從心生諸法無常，諸法無我，滅盡無為。皆從心生。<p>「如其，龍王！菩薩！等滅亦由心生，謂：其不捨普智心，行等一切，以大慈故；不捨眾生，大悲心故；不厭生死，用大喜故；等離喜怒，以大護故；所有慧施不望報故；眾戒學行德義備故。內免己過不論彼短，能忍眾生諸不善行，欲令彼人心固金剛，合集眾善諸德之本，身命無惜得致一切，諸定正受心無勞惓，不以正受而有所生，曉智以權順隨眾生，以其諦慧度諸志脫。欲達聲聞、緣覺乘者，顯念佛法求諸佛法，心能忍苦廣宣法故，眾利敬養蔑而棄之，志具諸相德行無厭，充滿智慧博勤多聞。習善友故值善知識；用謙敬故得應謙行；降自大故以降自大；志行備故具滿意行；用無諂故以離諂者；言行應故以其無欺；修誠信故以住信言；離眾欺故滅除妄語；生誠信故降心於信。如是，龍王！其有菩薩而生是心，斯謂無欲。<p>「又復龍王！無欲菩薩，魔不能得其限便也。所以者何？以彼菩薩應無限故，而亦不行有限之法。彼何謂為是限法乎？欲婬、恚、癡斯皆有限，菩薩於是不有所著，以此謂之為無限也。聲聞、緣覺其乘有限，菩薩住於普智心者，魔終不能得其限便。有念無念念想有限，菩薩以離眾念之應。如此菩薩，魔不能得其限便也。<p>「如是，龍王！有二魔事，而是菩薩當深覺之，亦當遠離。何謂二事？於其師友無恪敬心，而自處大貢高蔑人，是謂為二。又二魔事：捨菩薩六度無極藏，心返喜樂親行聲聞及緣覺法。復有二事。何等為二？無其智慧而欲行權，與諸墮著望見眾生樂相狎習，復有二事：寡聞少智自以慧達，雖有通博於中自大。又復二事：於德甚少妄生尊貴，若修德行而樂小乘。復有二事：正法不護，不度眾生。復有二事：志不樂習於諸菩薩及眾通達明智者俱，專行誹謗清高菩薩，主為法師數興蔽礙；又障師訓而多諛諂。又二魔事：捨諸德本，心存不德。復有二事：雖在閑居懷想三毒志常憒閙，若遊國邑有貪利心。復有二事：為非其人說深要法，應當為說而反不說。復有二事：不覺魔事，遠離普智意數錯亂。如是，龍王！其諸魔事色像若斯，無欲菩薩而永無此。<p>「又復龍王！若有菩薩修於清淨行應無欲，當致菩薩十六大力，以此諸力降調己志以化眾生。何謂菩薩十六力耶？曰：得志力、意力、行力、慚力、強力、持力、慧力、德力、辯力、色力、身力、財力、心力、神力、弘法之力、伏諸魔力。無欲菩薩得是菩薩十六大力。<p>「何謂菩薩為志力耶？如是，龍王！菩薩志力能覽諸佛一切所說總而持之，是謂志力。斯菩薩意應諸佛行，於諸眾生而無斷礙，是謂意力。能達一切音聲所說解了諸義，是謂行力。離諸罪行與眾德法，是則慚力。一切諸難不為非行，斯則強力。億千魔兵不敢而當，是則智力。通達持法宣示等學而無遺忘，斯則持力。無著不忘於百千劫，其所可說無礙不斷隨解諸法，是則辯力。若諸釋、梵及四天王，往詣菩薩黯然無色，是端正力；以其寶首所可念願應意即至，是則財力。過諸外道在中獨尊，是則身力。眾生之心，能一其心知眾生心，順行化之，是則心力。眾生應以神足度者，為現神變使眾覩見，是神足力。若所說法使眾聞之而無中斷，彼受順行等除苦盡，是弘法力。若其禪定正受之時，得承佛旨賢聖行法，是降魔力。斯謂菩薩十六大力。<p>「其有行者志慕願此十六之力，而欲得者當修無欲。譬如，龍王！一切河流歸於大海，道法諸行三十七品悉歸無欲。又若，龍王！諸藥草木依因於地，諸善行法皆由無欲。譬如龍王、轉輪聖王眾生所樂，若此其有無欲菩薩，乃為諸天龍、鬼、世間人之所愛樂也。」<p>爾時世尊為阿耨達并諸太子而說頌曰：「欲為慧菩薩，志願佛道者；彼當離穢法，常勤行無欲。慧解因緣法，不猗於見際；覩法以因緣，無緣不有法。緣生彼無生，是不與自然；善緣斯亦空，知空彼無欲。著緣而無相，脫願寂復寂；澹泊像大愚，其處魔不審。見法無著緣，於其無吾我；彼不有我、人，知是則無欲。無主不守護，不獲亦弗捨；本脫無取捨，離欲常了法。觀義不為飾，慧行常脫識；曉了順義經，依法不為人。空義是佛法，及脫無相、願；不猗造見念，是義其無欲。於法不有二，音聲無可得；處法難可動，不人義無欲。法義無欲我，眼耳不色聽；鼻口離香味，身心無更法。不色生威儀，又不離痛、想；亦無識住我，達是應法義。不住三界義，亦無吾我義；世尊無色身，無字法說義。計數非法義，至要不以施；非戒、忍、進、定、慧無我世尊。諸法解無義，智謂是法要；於義永非義，無欲則佛法。無生曉苦慧，不起無有滅；不生亦無終，如是應尊習。五音解若幻，知其如法性；曉內如空聚，了是為無欲。知法至趣向，明達眾生情；逝念以止意，無欲得是慧。意斷無有二，神足心輕騰；以力而無慢，諸根知止足。覺定解以智，明了八直道；慧觀於滅行，解法所至歸。本法不有生，當來而未至；現在無住法，不欲知如是！身像無堅固，語空譬如響；心幻若如風，無欲解如是！知說順義經，了達於因緣；本癡生死滅，無欲是慧義。無我、人、命壽，解了法非法；以脫於三門，所說空無著。無生見滅道，習慧喻俗行；不從心意生，無欲覺是行。法性常如住，佛興及滅度；無二覺不覺，無欲知是法。其積如本際，彼積悉諸法；空積及人際，無欲達是智。法性常以住，覺起而滅度；不識知其二，無欲法如是！不殃善不善，知法無罪報；佛法不從他，從行度無極。以離因緣覺，音脫聲聞行；惠施致大富，彼見戒生天。博聞得智慧，守意化眾生；至聖都守意，無欲法如是！力常轉諸欲，智慧志存法；等念是諸法，法性常無得。識智因緣起，而致四德行；知義及與法，順義知無欲。觀緣彼見法，以法見世尊，等於起滅法，無欲了尊法。因緣跡無得，音聲法無字；斯法得本無，是聖謂如來！以慧見因緣，無見不見法；明慧了因緣，是謂見世尊！彼求無欲行，悅性諸賢聖；法性毀不捨，而護聖賢種。常護佛正法，無欲聞不忘；戒根不捨離，於定達難動。知身慧不動，常住於脫身；及脫慧所見，無欲常安住。解人諸佛法，無量眾聖道；得佛神足具，辯達一切行。知眾情意行，忽然遊諸土；得見諸如來，受彼所說法。聞守解達義，宣示無量人；知彼億數行，志得向無數。無數當自在，降心入功德；伏意使無欲，終不遷是世。諸陰心以脫，了知起滅處；觀滅無所有，所習以而無。聲性心所行，不諂常端直；無佞調仁善，無欲德如斯！以脫空、想、願，解苦知生死；無我法常寂，無欲從心行。普知心等慈，以悲濟眾生；喜不厭生死，行護無有邊。所施無望報，省己立諸行；忍耐善不善，念脫彼眾生。勤精強修德，不計有身命；以次知諸定，亦不隨於定。慧定大精進，於數不墮數；以諦化聲聞，智不志滅度。無欲值佛世，彼有此諸法；魔不知其行，安住法了是。無欲不有限，曉是貪茹根；離欲彼無想，魔不知其處。其想吾我應，彼自起魔事；是悉度諸行，眾魔而不審。無欲志不忘，所行常清淨；無欲不意志，慚行而不毀。以聞無欲者，悅慧敬如來！其住如法住，彼應如世尊！諸佛十力者，菩薩欲奉事；聞斯無欲行，勤意當受持。其聞此無欲，悅信廣奉行；彼常致無欲，得佛是不久。無欲聖所由，而致最清淨；無欲得成佛，以化無有邊。去來現在佛！諸得眾相好；悉從斯無欲，及行是法故。」<p>爾時世尊說是無欲法品之時，諸在會者四萬二千天、龍、鬼神、人與非人，皆發無上正真道意；萬二千人得不起忍，又八千人逮柔順忍；三萬二千天子、神、龍，得離塵垢悉生法眼；又八千人而離欲行，八千比丘漏盡無餘。<p>當爾之時，三千大千世界六反震動，普遍十方熀然大明，於雪山下無熱池中，周匝現有所未見聞，光耀妙花皆至于膝，其池水中普生乃異，鮮飾蓮花大如車輪，中出美香，花色無數百千諸種，皆是佛之威神所致，亦為是法興其供養，以悅無熱龍王意故。
。
<juan>佛說弘道廣顯三昧經卷第三<p>西晉月氏三藏竺法護譯<p>信值法品第六<p>爾時阿耨達龍王心甚悅豫，又及龍王五百太子宿發無上正真道意，聞佛說是，尋即皆得柔順法忍，忻心無量各樂供養，輒為如來施飾寶蓋，進上世尊！同時白佛言：「聖師如來、至真、正覺！為吾等故出現生世。何則然者？令吾等聞普信道品。得聞是已，意而無惓不有懈退，亦無驚恐，聞以加重專心習行，樂聽無厭如是像法也。又惟，如來！解說菩薩云何得值諸佛世尊？」<p>如來告曰：「諸賢者等勤念受聽，吾當廣說。」<p>諸太子言：「唯思樂聞，彼諸上士受世尊教。」<p>如來告曰：「樹信賢者興值有佛。何謂為信？信謂：正士修諸明法，奉之為先。何謂明法？曰：依行應不離德本，習求樂賢慕隨聖眾，勤心樹信志無勞疲，思僥聞法拔棄陰、蓋，順習於道，得法利養以施周慧，戒與不戒濟接等與，在諸恚怒而常有悅，勤樂普智心無懈退，信佛不休、未曾亂法、悅心聖眾，志道難動喜樂正真，而離貢高於眾自卑，常有等心諸處無著，終捨身命不造惡行，修立質信言行相應，等過於著心無垢穢，身口意行順隨聖化，明了諸事得為清淨，知足無貪所行應淨，曉入智幻習求慧根，依順七財修念誠信，根、力以備而行正見，所受師友謙恪禮敬，安足易養數詣法會，心無退厭有患生死，示無為德勤心精進，求昇普智以弘道化，於如來法志樂出家，修諸無數梵清淨行，造立慈悲救彼眾生。志存反復，其有報恩及不報者，等接護之心無適莫。不自念利常悅彼恭，忍調之行以悉備足，目見無惡不背說人，內性以寂、志於閑居、心常樂靜，專念習法而無諍訟，等己彼過。求備戒具，集合定行，勤謹於道，斯謂賢者行應俗信。樹信如是，此謂興值佛世者也。<p>「又賢者等！其於世俗造信無忘，是謂興信值佛世也。又賢者等！何謂俗信？其有信者：信諸法空以離妄見、信知諸法以為無想而離念應、信知諸法悉皆無願不有去來；信知諸法無識無念，靜身口意寂無有識；信知諸法以為離欲，無我、人、壽命；信知諸法信知本無去來自然；信知諸法真際無跡如本無跡；信知諸法已皆自然等若空跡；信知諸法而依法性；信知諸法等過三世；信知諸法欲處邪見而皆悉盡，信法無著以離本癡本無清淨；信知諸法心常清淨，亦不興起客欲之垢；信知諸法無所觀見；信諸法護等斷眾行，信法無我以過喜怒；信諸法無心無形像而不可獲；信諸法偽如握空拳誘調小兒；信法無欺不有上下無所捨置；信諸法虛若芭蕉樹；信法自由如常寂靜；信法無審不住三處；信法永無不有所生；信法若空以等無數；信知諸法若如泥洹常自寂靜。如是，賢者！其於世俗興起是信，斯謂造信而值佛法。<p>「又復賢者！其有信值佛法名者，此則名曰諸法都無起之謂也。所以者何？不色生故、不色無生，化轉之習，不痛、想、行、識，已無識起，不以眼、耳、鼻、舌、身、意，無起轉習。不身起轉、不癡有無、不生老死，有無起故。如值佛世，不起有生亦不起滅；又復無起習於無滅，不以正意無志意習而值佛世。總要言之，亦不以三十七道品法起無起習；亦不以道無生之習，不以起慧，亦不滅慧，不慧無慧，無二之習，如值佛世。」<p>當說值信佛品世時，無熱龍王五百太子皆悉逮得柔順法忍。<p>於是世尊復說頌曰：「興信值佛世，而習於不生；其無向信者，斯不值佛世。修信謂最上，從致清淨法；行質有報應，不違厥所修。信習諸賢聖，勤隨常禮敬；心不有懈退，此信之所行。勤行聽法說，陰、蓋不能動；從信得致道，行逮於柔順。以法所得財，轉惠普周濟；護戒與毀戒，行信而等施。能悅諸恚怒，道心不懈惓；勤求大乘法，有信悅向眾。永離大貢高，志常自卑下；所在無所著，立信相如是！志信不惜身，終不造惡行；守善無妄語，言行常相應。悅信以過界，樂行於無心；身口意清淨，習隨聖所護。有信行內淨，常為慧所將；知身之要本，求問宣所聞。等念於七財，得力、根以足；長離眾邪見，志常習等行。禮恪有悅心，敬事如其師；心宿善虔恭，知足無所遺。其心常無念，所志唯道法；有厭生死者，引示無為德。脫之所當行，唯常求悅心；速離於是世，修梵行無惓。懷受諸眾生，救彼無利望；當報所受恩，悅信當勤求。己利不以悅，亦不嫉彼供；仁忍而悉備，無諂調質直。行信目所見，不背說人短；根寂性安敏，志悅樂閑居。其心無憒閙，自勵備恩行；先順不有諍，內省剋己過。勤求具戒行，專習於定道；悅信慕樂行，信者相如是！其過欲信者，彼行而解此；興法不有諍，深妙佛所說。誠信信於空，彼都無眾見；諸法無有想，不意離眾念。當除斷諸念，覺了去來事；法求無著作，不有於身心。信為無欲法，離我、人、壽命；信者解無本，得至不二處。其本無有積，體無若虛空；諸法信亦然，便與法性同。等過於三世，諸法無有漏；欲處及與貪，樂信無受見。諸法不有著，其本明清淨；客欲無能蔽，不處心有住。諸法不可見，因緣而無起；常觀於高行，不受所住短。無合不有離，脫者無合同；信悅於空法，愚之所可惑。湛泊意無起，欺偽如芭蕉；口言而自然，無去亦不有。諸法無所有，所見皆不要；其法若虛空，等緣無有數。諸法如泥洹，本無不可見；信悅而行此，解了身虛空。其有如是信，菩薩及凡人；彼則值奉佛，所處無有惡。不以造色行，得應值佛世；無色不有處，不來亦不去。於色無有生，不滅亦無住；當來無所至，值佛廣演說。五陰亦如是，化習轉無生；值佛當敢說，慧達諸菩薩！其身及諸情，亦習以無生；佛興以無生，常救諸墮生。癡本無有生，生死亦如斯！是緣如本無，從法而有佛！無起不有生，不滅無有住；是以知無處，處亦不可見。斯亦不自生，與佛而博演；無志不有住，是亦佛所轉。諸種亦如是，佛種順如法；斯類亦起無，如佛而等與。其行如是者，佛興為若此；悅信斯大處，其限不可量。」<p>轉法輪品第七<p>爾時世尊告太子等：「又諸賢者！何謂菩薩得轉法輪？其有布露如是像法樂說句義，受持不忘修而行之，諸有不發大悲意者，為興普智隨順眾願，而為說之廣宣布示，志不有惓忽棄利養，勸念順時受持護行，斯謂菩薩應轉法輪。<p>「又若如來所轉法輪，而其法輪，行像入德當粗剖說。不以起法亦不滅法，不以凡夫下劣行法，亦復不以賢聖法故而轉法輪。又其法輪，不中斷絕等斷善惡，彼以是故為無斷輪。又其法輪因緣之起，不起無起而有其轉，以斯之故為無起輪。又其法輪，不以眼色、耳聲、鼻香、舌味、身更、心法諸情轉隨有轉，以此之故彼無二輪，若有二者則非法輪。又其法輪，亦不過去、當來、現在所著而轉，是無著輪。又其法輪，不我見轉，非人、命壽所住而轉，是為空輪。又其法輪，不識行想滅念之轉，是無想輪。又其法輪，不於欲界形無形界所望而轉，是無願輪。又其法輪，不計眾生有異而轉，不處二法，是凡人法、是聖戒法，是聲聞法、是緣覺法、是菩薩法、是為佛法，彼以是故為無異輪。又其法輪，不以有住法輪而轉，以斯之故為無住輪也。<p>「法輪名乎，諸賢者等！真諦正輪，常無毀故；要義之輪，等三世故；無處之輪，諸習見處以等過故；寂寞靜輪，身心無著不可見轉意識離故；無樔之輪，五道不處；審諦之輪，無諦現故；行信之輪，等化眾生用無欺故；不可盡輪，字無字故；法性之輪，以其諸法依法性故；本積諦輪，本無積故；本無之輪，如本無故；無所造輪，無念漏故；無數之輪，導至聖故；如空之輪，明見內故；無想之輪，無外念故；無願之輪，無內外故；不可得輪，修過度故。<p>「又諸賢者！其如來者，以此法輪轉之眾生諸意行也，其轉不轉，彼不可得，法無所捨。」<p>於時世尊！說是轉法輪品之時，天、龍、鬼、人及諸種神欣心踊躍，顯光讚揚如來斯法，皆同聲曰：「善哉世尊！甚為難值，如來示說轉此法輪，聞者奉行則應法輪，是法名轉空虛之輪。諸已過佛及與當來并諸現在，悉由是法。其有信者斯則已度，諸行此法，吾等，世尊！代其勸助彼諸眾生，其興是心常欲聞斯法輪品者，聞當發求是道要行，彼亦不久得轉法輪。」<p>於是眾中聞是說者，有萬天人皆發無上正真道意，五千菩薩逮得法忍。<p>於是世尊告諸賢曰：「又正士等！其護正法、受持正法、營護正法，是謂護法。所以者何？於永無滅。應是行者，天及世人終不能當。」<p>於時無憂前白佛言：「又唯，世尊！若斯正士以如是法而得最覺，於其本無不有惑者；又如是像諸正士等當共擁護，所以護者，令諸正士使其速應於此大乘，彼皆行已得轉法輪，又能與識法之大明。是故，世尊！以斯等教要法正護使發大乘，以護法師安救敬禮順聽禁戒。」<p>是時世尊讚歎無憂龍王子曰：「善哉善哉！無憂正士！諸發大乘為法師故安救擁護，是謂護法，為諸法師營護正法護持正法。<p>「又復無憂！護正法者得十功德。何謂為十？無其自本降下貢高，又行恭敬，亦無諂行，勤思樂法，志慕習法，專意隨法，行觀於法，樂宣說法，樂修行法，隨所志乘順如說之。是為十行以護正法。<p>「又復無憂！有十事行護得正法。何謂為十？若族姓子及於族姓女！所聞法師遙禮其處，思樂得奉，來輒敬愛，供給所欲衣被、飲食，護以諸事，往詣謙敬，順聽所說以宣同學，障其說非，常樂稱歎，使譽流布。是為十事得護正法。<p>「又復無憂！有四施行得護正法。何謂為四？筆墨素施給與法師；衣被、飲食、床臥、醫藥供養眾所；若從法師聞所說法，以無諂心而讚善之；所聞受持廣為人說。是為四施得持正法。<p>「又復無憂！有四精進得持正法。何謂為四？求法精進，勤廣說法，敬禮法師，若毀法人正法降之亦以精進。是四精進得持正法。」<p>時阿耨達五百太子，聞佛說是，悅懌欣喜歡樂無量，同聲言：「如來所說甚善無比，解諸狐疑。」各以宮室及其官屬，盡以上佛奉給所應，以敬順心而重言曰：「從今，世尊！當勤受化永常無惓，至於如來無為之後，佛之所說是像寶法，當共敬受是經要品，求索通達勸進修行。斯則，世尊！吾等至願，又若如來無為之後，吾等聖尊在所國邑，當共同心供養舍利，護奉禮敬至於現滅也。」於是賢者耆年迦葉謂諸太子：「又賢目等！如仁輩言，獨欲全完供養如來神身舍利。汝等是言，多斷眾生諸德之本，障蔽明淨翳道至化，使興是言。何則然者？又若如來本始造願，使留舍利布如芥子，為諸眾生降大悲故，何得全完而獨供養耶？」<p>彼正士等即答賢者大迦葉曰：「唯然，迦葉！勿以聲聞所有智限而限如來深邃無極明達之慧。所以者何？若如來者，有普智心一切之見，處以神足感動變化。若其興念，能使三千大千世界天、龍、鬼神，各於宮殿普令完全安置舍利，使各念言：『吾獨供養如來舍利，其餘者不。』又復迦葉！若如世尊無為之後，隨眾生心應置舍利。又復迦葉！若如來德，至阿迦膩吒天上立置舍利，其如芥子，能普明照一天地內。是佛世尊神威變化感動力也。」<p>決諸疑難品第八<p>爾時賢者須菩提曰：「諸族姓子！又如來者為滅度耶？」<p>曰：「須菩提！於起生處當有其滅。」<p>須菩提曰：「諸族姓子！如來有生乎？」<p>曰：「如來者，如其本無，無生而生。」<p>須菩提曰：「如如本無，無生不生，彼都無生也？」<p>答曰：「是者。須菩提！則佛所生如其本無而不有生。」<p>須菩提曰：「佛生如是，滅復云何？」<p>答曰：「亦復如如本無，生於無生，無為滅度亦爾本無。唯，須菩提！不起而生，滅度亦爾！如是其滅亦爾，本無也。」<p>說是語時，無熱淵池現大蓮花，若如車輪，❥有無量種種之色，以名眾寶而用光飾，於諸花間有大蓮華色最暉明，現奇異好特獨踊高。<p>賢者阿難在於無熱大池之中，覩其變化，所見若斯，尋啟世尊：「今此變化為何瑞應興其感動乃如此耶？」<p>如來告曰：「且忍，阿難！自當見之。」說適未久，忽從下方乃於寶英如來佛土寶飾世界，六萬菩薩與濡首俱，忽然踊出遷能仁界，昇於無熱大池之中，各現妙大蓮花座上，濡首童子即就蓮花高廣顯座。<p>是時眾會皆悉見之，愕然而驚。時阿耨達及諸菩薩、釋、梵、持世來會，諸眾悉各叉手稽首敬禮。濡首童子退住虛空，共持珠寶交露之蓋。<p>時濡首與諸菩薩俱并蓮花座，亦踊虛空去地乃遠，於上而雨未曾所見最妙蓮花，供養如來！從諸花中有聲出曰：「寶英如來問訊世尊：『起居無量、體祚康強、神力安和乎？』聲復言曰：『濡首童子與諸菩薩六萬人俱往詣忍土！至於無熱龍王淵池觀彼感變，又志樂聽龍王所問莊飾道品入法要說，為世尊廣勸法言，便有懽悅。』」於是濡首及諸菩薩從虛空下，悉詣正覺，稽首如來！欣心肅敬住世尊前。<p>爾時天師告濡首曰：「童子來乎！為何志故與諸菩薩俱至此耶？」<p>濡首白佛：「吾等世尊在彼寶英如來佛土寶飾世界，承聞至真能仁如來！垂慈十方演說斯要。聞是法故，尋從彼土昇遊詣此奉禮天師！緣聞如來所講法也。」<p>迦葉白佛：「近如？世尊！寶英佛土寶飾世界，而諸大志忽至此耶？」<p>濡首答曰：「唯如迦葉坐一定時，極其神足飛行之力，盡其壽命於中滅度，而由不能達到彼土，其國境界弘遠乃爾！」<p>佛告迦葉：「其土去此，過於六十恒沙佛剎乃至寶英如來佛土。」<p>曰：「其來久如而到此乎？」<p>答曰：「久如，耆年漏盡意得解也。」<p>大迦葉曰：「甚未曾有。唯然，濡首！是諸正上神足若斯。」<p>濡首又曰：「耆年漏盡意解久如耶？」<p>答曰：「如其轉意之頃。」<p>又曰：「耆年意以解乎？」<p>答曰：「以解。」<p>濡首復曰：「其誰縛心而有解乎？」<p>答曰：「濡首！以心結解，非脫有解致慧見也。」<p>曰：「唯，迦葉！其無縛心以何解乎？」<p>迦葉答曰：「知心無縛，斯則為解。」<p>曰：「唯，迦葉！以何等心？云何知心？過去知耶？當來、現在乎？去者滅盡，當來未至、現在無住，以何等心而知其心？」<p>曰：「心已滅者，是濡首即無身心之計數也。」<p>曰：「賢者心知其滅耶？」<p>曰：「心滅者不可得知。」<p>曰：「其得致都滅心者，彼永無有身識之得？」<p>曰：「大辯哉！濡首童子！吾等微劣，豈能應答上辯之辭？」<p>濡首又曰：「云何迦葉！響寧有辭耶？」<p>曰：「無。童子！因緣起耳！」<p>曰：「不云乎，唯、大迦葉！一切音聲若響耶？」<p>曰：「爾！」<p>濡首又曰：「響辯可致不乎？」<p>曰：「不可致。」<p>又曰：「如是。唯，大迦葉！菩薩協懷權辯之才不可思議，亦無其斷，若耆年問，從劫至劫，菩薩機辯難可究盡。」<p>爾時迦葉而白佛言：「唯願世尊加勸濡首！為此大眾弘講法說，令諸會眾長夜致安，普使一切得明法要。」<p>於是眾中有大菩薩，其名智積，問濡首曰：「何故，童子！長老迦葉年耆極舊，所言怯弱微劣乃爾？為以何故名之耆年？」<p>濡首答曰：「是聲聞耳！故不果辯。」<p>智積復曰：「斯不知發大乘志耶？」<p>曰：「永不矣！唯以聲聞乘之脫也。」<p>曰：「又濡首！何故名為聲聞之乘？」<p>濡首答曰：「是族姓子！世尊能仁隨諸眾生，興三乘教敷以說法，有聲聞乘、緣一覺乘及大乘行。所以然者？由此眾生意多懷貪、志劣弱故，說三行耳！」<p>智積又曰：「云何？濡首！如空、想、願都無其限，何故限之有三乘乎？」<p>曰：「族姓子！是諸如來執權之行，空無想願不有其限，為諸著限而諸有限，終不限於無限行也。」<p>曰：「又濡首！吾等可退，使永莫與劣志眾生得有會也。」<p>濡首答曰：「諸族姓子！且忍。當從無熱龍王聞其智辯及無量法。」<p>耆年迦葉謂智積曰：「云何正土！如彼寶英如來佛土，云何說法？」<p>智積答曰：「唯一法味，從其一法演出無量法義之音，但論菩薩不退轉法，諸佛奧藏要行之論，從已取脫不由眾雜，依於普智永無餘脫，恒講菩薩清純之談，其土都無怯弱之行也。」<p>時阿耨達問濡首曰：「仁尊濡首來奉如來！為何等像觀於如來？以色觀耶？痛、想、行、識觀如來乎？」<p>答曰：「不也。」<p>「以約言之，色苦觀耶？痛、想、行、識苦觀之乎？滅色、痛、想、行、識觀耶？為以空無想願行觀如來乎？」<p>答曰：「不也。」<p>又問：「云何去、來、現在相好，肉眼、天眼、慧眼觀如來乎？」<p>答曰：「不也。」<p>「云何？濡首！以何等相觀如來耶？」<p>答曰：「龍王！觀於如來當如如來。」<p>又曰：「軟首！如來云何乎？」<p>曰：「如來者無等之等，等不可見，用無雙故，故妙矣。龍王！如來極尊，無偶無雙、無比無喻、無儔無等、無匹無倫、亦無色相。為其無像、無形無影、無名無字、無說無受也。如是，龍王！如來若此，當作是觀觀於如來！亦不肉眼、天眼、慧眼而觀如來。所以者何？其肉眼者以見明故，如如來者無冥無明，故不可以肉眼而觀；又天眼者有作之相，若如來者等過無住故，不可以天眼而觀；又其慧眼知本無相，又如來者眾都永無，故不可以慧眼而觀。」<p>「云何？軟首！觀其如來得為清淨？」<p>曰：「若，龍王！其知眼識心不有起，又知色識心無起滅，其作是觀觀於如來，為應清淨。」<p>爾時其從寶英如來寶飾佛土菩薩來者，得未曾有，而皆歎曰：「甚快妙哉！斯諸眾生善值如來！逮聞如是龍王所問決狐疑品，聞已悅信，不恐不怖又無驚怪，加復受持諷誦宣布，如是正士應在慧署。吾等，世尊，不空至此，值聞是要無極像法。又若，世尊！斯法所至聚落國邑，當知其處如來常在，終不滅度，正法無毀道化興隆。何則然者？以此法品能降魔場伏諸外道也。」<p>時阿耨達謂軟首曰：「善修行者軟首童子！斯之菩薩逮聞是法得佛不難，進己勸人勤道無惓也。」<p>「何謂菩薩應修善行？」<p>軟首答曰：「若是，龍王！如貪行空，施行亦空，等解於此是謂善行。以約言之，不戒與戒、懷恚及忍、懈退精進、亂意一心、如其愚空智慧亦空，於是等行，斯謂善行。<p>「又復龍王！如其婬欲、恚怒、愚癡為之空者，無其婬欲、恚、癡亦空；如參行空，無雜亦空。於其等行，是謂善行。<p>「又復龍王！如其八萬四千行空，賢聖正脫亦悉為空，於斯等行，是謂善行。<p>「又復龍王！若有明賢修菩薩行，無行無不行，亦不見行；不有惑行，亦無念行，又不知行，於是等行，是謂善行。」<p>無熱龍王謂軟首曰：「云何？童子！菩薩行於無所行乎？」<p>答曰：「龍王！若初發意行菩薩道至得佛坐，所行功德，悉由初行、不生之行、無受處行、無獲捨行、無樔之行；又無著行、亦無諦行、無有限行、亦無惑行；又無婬行、無所作行、亦無特行、無審之行、亦無底行，是謂菩薩無行之行。若菩薩以不生之行，無行不行，得三十七品無所造作，以慧而脫永脫於脫，不過二際明了本際而不取證，菩薩作是，此謂菩薩得不起忍。如斯之行。此謂善行。」<p>說是語時，三萬四千天、龍、鬼神、菩薩行者，逮無從生法樂之忍。
。
<juan>佛說弘道廣顯三昧經卷第四<p>西晉月氏三藏竺法護譯<p>不起法忍品第九<p>時阿耨達謂軟首曰：「不起法忍當云何得乎？」<p>軟首答曰：「忍不生色、痛、想、行、識，是謂菩薩得不起忍。<p>「又復龍王！菩薩所得不起法忍，等見眾生以致是忍；等彼眾生如其所生；等見眾生亦無有生；等見眾生以如自然；等見一切若如其相，亦不與等而見其等，是謂菩薩等見忍空。<p>「云何為空？眼以色識、耳之聲識、鼻而香識、口之味識、身所更識、心受法識。如諸情空，其忍亦空、過忍亦空、現忍亦空，如其忍空，眾生亦空。何用為空？以欲為空，恚、怒、癡空，如眾生空，顛倒亦空，欲垢起滅亦悉為空，作是智行，斯謂菩薩。行應不起法忍之者，其等眾生已應向脫。何則如是？又彼菩薩而作是念：『如其以空，至於我垢及諸眾生，空無所有。御欲如此，是欲已脫，於本自無。一切眾生，如此之忍於欲自在，以脫是欲根寂無處，其永不滅無脫不脫，亦無有得至脫者也，若斯永脫則彼是故住處自然。』<p>「又此，龍王！若有菩薩行應忍者，拔度一切不有其勞。所以者何？見諸眾生本都無縛，於本自脫。彼作此念：『是諸眾生悉著一欲，行者不著而脫本法，一切眾生著其不諦妄想之念，菩薩了此，終始無著已脫法本』。<p>「又復龍王！得不起法忍菩薩者，雖未得達佛要行處，然是菩薩不住凡夫、學無學處，普入諸處習度無惓，不於欲處有其婬行、恚處不怒、癡處不愚；不於處所以無欲住離眾欲際，御持諸姓導化眾生，自無欲垢貪著穢行。彼於魔界及與佛界，并自然相而無疑惑，亦不念其法性之處。普現於彼眾生之界，了知識處、法非法處，曉入行處以慧而觀。於行之處及生死處，亦不生死入隨生死，所在諸處為造德本守靜不疲，解知生死如無生死，不以賢聖修應而脫。」<p>時阿耨達謂軟首曰：「如仁軟首而作是言，菩薩不以修應向脫，其曉是學斯則菩薩修應向脫。何謂菩薩修應向脫？」<p>軟首答曰：「得不退轉，是謂菩薩修應向脫。<p>「又復龍王！菩薩曉知有念未脫，為諸隨念眾生等故，建立精進化轉無念，言有吾我亦為未脫。<p>「又復龍王！其菩薩者已無吾我，向諸縛著眾生類故，為起大悲而以度之。彼見生死都無生死，生諸所生以其無生，眾生無生而皆等見，為諸倚著眾生之故現生受身，永無其生亦不有終，是慧菩薩應修向脫，執權而還還住生死，現在所生受身之處，濟化愚冥導以智慧，得免罪苦；菩薩以空故應寂向脫，以權而還反于生死，為諸眾生興發大悲，菩薩無相修應向脫；弘權而還還遊生死，向諸隨念眾生之故為起大悲；菩薩無願修應向脫，執權而還還住生死，為諸隨願眾生之類，向發大悲化行無願脫乎。<p>「龍王！菩薩解入無所有法，不捨眾生入於無我及人命壽，不忘道場，曉入無量果致大人三十二相，終寂靜寞無寂不寂亦無其亂，等過諸行，無心意識不違本願，昇普智心等離眾念，權曉眾生種種意行，得賢聖者及非賢聖，勤以精進立正聖法無淫泆行，建志不捨，寂與不寂等皆濟度，無念不念，其不整者佛土莊飾嚴整立之，過俗向脫脫不離俗。如是龍王！以執智權有賢聖定，是為菩薩修應向脫。<p>「譬如，龍王！聲聞之行修應向脫，名曰往還。以成其道，不能前進發於無上、建立大悲而化眾生。如其菩薩亦應修脫無復動搖，成不退轉往還乎。龍王！修應向脫，無疑會當得至道果。又如菩薩修應向脫，都不忘於聲聞之果受菩薩道，以是聲聞修應向脫為有其限，如菩薩者永無其限。譬如龍王！有二匹夫在峻山頂而欲自投，其一人者力贔勇悍，權策通捷宿習機宜，曉了諸變無事不貫，從其峻山而已自投，忽爾復還住彼山頂，由其勇勢爽健猛達，身昇最力輕驫翻疾，強惈所致而使無墮亦不所住。如其一人志怯意弱亦無權謀，於其山上不能自投。如是龍王！其菩薩者於空無相願，觀覩諸法無所作念，如是觀訖，又復能以權慧之力，為眾生故住普智心。其峻山者謂是無數；其慧博達顯大力者，譬執權慧行菩薩也。其修權慧菩薩行者，不處生死不住無為，是謂菩薩披普智鎧。如入死生抽拔眾生，令發菩薩大乘之行；其劣弱者住彼山上不能返還，譬之聲聞不入生死無益眾生。<p>「若是，龍王！其有菩薩聞是脫慧要行品者，斯輩，世尊！皆得堅固於無上正真道意，疾近佛坐濟度三界。」<p>說是法時，會中菩薩七千人得不退轉。<p>眾要法品第十<p>時阿耨達龍王太子，其名感動，前白佛言：「今吾，世尊！以無貪心自歸三尊，願使是經久住於世，護正法故。唯，世尊！志發無上正真道意，願造斯行樂興達之，得了心本，明曉道本及諸法本，自致成佛最正之覺，當廣宣道化潤眾生。又唯，世尊！其諸菩薩聞此清淨大道法品而不信樂不奉行者，當知斯輩菩薩之類，為魔所魘，亦不得疾近普智心行。所以者何？從斯世尊法品要義出生菩薩，自致成佛、伏魔外道，去、來、現在諸佛正覺皆由是法。」<p>爾時賢者須菩提謂太子：「感動！如仁賢者了解心本、明盡道本及諸法本，若得成其覺諸法者，此何心本而得了耶？」<p>曰：「其本者，唯，須菩提！是之本者以心本也。」<p>須菩提曰：「心為何本？」<p>曰：「本乎婬、怒、癡也。」<p>曰：「婬、怒、癡為何本耶？」<p>曰：「以念、無念為本也。」<p>須菩提曰：「云何，賢者！婬、怒、癡本，為從其無念興起生耶？」<p>曰：「須菩提！婬、怒、癡本，不念無念亦不生也。又其本者，不起為本。又須菩提！所可言者此何心本？為心本者其本清淨，斯謂心本。如本清淨，彼無婬欲、恚怒、癡垢。」<p>曰：「族姓子！欲生起生，彼從何生？而常生生如無斷耶？」<p>曰：「須菩提！其欲當生而已生生，於心本者不有著生。唯，須菩提！若彼心本有其著者，則終無致至清淨者；是故心本都無著也。由是知欲亦為清淨。」<p>須菩提曰：「云何族姓子！了知欲耶？」<p>曰：「以因緣之起生也，其無因緣為不有生。唯，須菩提！修淨念者了欲無也。」<p>須菩提曰：「又云何乎？族姓子！菩薩為應修淨念耶？」<p>曰：「須菩提！菩薩於行而修諸行，是謂菩薩修淨行者也。唯，須菩提！其有菩薩都為眾生，被大德鎧化至泥洹，等見眾生本如泥洹，是則菩薩修淨念行。唯，須菩提！其菩薩者，為諸聲聞及緣一覺隨應說法，不隨是化，斯謂菩薩修淨念行。唯，須菩提！又彼菩薩自寂其欲、靜眾生欲，是謂菩薩為修淨行。又須菩提！其菩薩者，在於淨念而見不修，又於不淨而見修淨，是謂菩薩修淨行者。」<p>爾時須菩提謂王太子感動曰：「又云何乎？族姓之子！菩薩於淨而見不修，於其不修見淨修念？」<p>曰：「須菩提！修淨念者，謂修眼色、耳聲、鼻香、舌味、身更、心所受法，見悉不修、法性無二，謂修。三界不著是菩薩住，住以善權，斯曰修念。菩薩作此行，須菩提！則謂修淨念行者也。」<p>於是世尊歎太子曰：「善哉善哉！如若正士感動所言，修淨如斯！是為菩薩應修淨行。今若所說皆佛威神，其有菩薩修行如此，是乃應興大乘之行，當知斯輩堅固普智。」<p>於是太子感動白佛：「云何，世尊！菩薩得以無欲之心應自歸佛？」<p>曰：「族姓子！若有菩薩了知諸法無我、人、壽，無色無想亦無法相，不於法性而見如來！如是菩薩為應無欲自歸命佛。如如來法彼則法性，如其法性為普所至，有得致是法性之法則知諸法，斯謂菩薩以無欲心應自歸法。其法性者，彼為無數。習無數者即是聲聞。又如菩薩等見無數，於其無數而不有數亦不二者，斯謂菩薩以無欲心應自歸依。」<p>說是語時，太子感動得柔順忍，來會色、欲諸天、龍、人，聞此法品等二萬眾，皆發無上正真道意。<p>受封拜品第十一<p>爾時龍王阿耨達與宮夫人、太子、眷屬俱而圍繞，自歸三尊，都以宮室并池所有，供奉世尊及比丘僧以為精舍，又復言曰：「吾今，世尊！興發是願，從斯大池出流四河充于四海，從其！世尊！四河之流，若龍、鬼、人、飛鳥、走獸，二足、四足有含命類，飲此流者，願其一切皆發無上正真道意。宿不發者，飲此水已使成其行，速在佛座，降却魔眾、伏諸外道。」<p>時世尊笑。諸佛笑法口出五色，奮耀奕奕光焰無數，震照十方無量佛世，明踰日月、須彌珠寶，諸天、魔宮及釋、梵殿，一切天光盡翳無明。<p>是時無數億千天眾，莫不懷悅發願聖覺。光徹阿鼻諸大地獄，有被明者尋免眾苦，皆志無上正真道意。還繞世尊乃無數匝，忽從頂入。<p>爾時賢者名曰披耆（晉言：辯辭也），見其光明輒從坐起，整著衣服偏袒右臂，向佛跪膝恭撿又言，歎頌世尊，而以偈曰：「其色無量見者悅，人雄至最獨世尊！滅除眾冥與大明，執持威神說笑意。百福所詠德七滿，得智光明演慧行；為法上講惟法王，世尊今笑何瑞應？具見誠諦常樂信，根定寂靜眾權敬；化度一切以寂然，德過無極說笑故。梵聲清徹甚軟和，鸞音商雅踰諸樂；眾音備足無缺減，解散笑故宣布示。智脫之明應慧度，行常清淨樂淡然；權曉眾行普智具，賢聖導王說笑義。智辯通達慧無極，現力無量神足備；十力已具普感動，天師現笑用何故？身光無數照杳冥，大千眾明不能蔽；踰越日月及珠火，威聖之光無等倫。功德滿足若如海，順化菩薩以智明；懷慧無限散眾疑，興發何故而有笑？尊度三界無有極，權道眾生除諸穢；能淨欲垢化無餘，天顏含笑為誰興？如來所由普感動，震動天龍諸鬼神；稽首受禮於法王，蒙說笑意決眾疑。」<p>是時佛告耆年辯辭賢者：「汝見阿耨達不？供如來故造此嚴飾。」<p>曰：「然。世尊！已而見之。」<p>曰：「是龍王以於九十六億諸佛，施種德本，今受封拜，如吾前世為定光佛世尊所決：『汝當來世得致為佛，號名能仁如來、無著、平等正覺、通行備足、為最眾祐、無上法御、天人之師，號佛、世尊！』是時龍王為長者子，其號名曰比守陀來（來丹本未，晉言：淨意），聞吾受決尋轉興願：『使吾來世得其拜署，若斯梵志，為是定光佛所決也。』爾時淨意長者子者，阿耨達是！又斯龍王當於賢劫中，在此池中莊飾種種，鮮交眾寶若天宮室，當悉進奉賢劫千佛。斯諸如來盡知王意，率皆說此清淨法品，悉坐是處等亦如今；又及如前拘樓秦佛、文尼、迦葉，同共坐此師子之座，及其最後樓至如來，亦當轉此法品要義。無熱龍王當供養賢劫千佛從聞是法，諸佛眾會悉同如今。是阿耨達後無數世，奉諸如來事眾正覺，修梵淨行常護正法勸進菩薩！然後七百無數劫已，當得作佛，號阿耨達如來、無著、平等正覺、通行備足、無上法御、天人之師，為佛、世尊！<p>「如是賢者！無熱如來得為佛時，其土人民都無貪婬、恚怒、愚癡，永無相侵不相論短。何則然者？以彼眾生志行備故。如是賢者！阿耨達佛、至真、如來，乃當應壽八十億載，弟子之眾亦八十億，如其始會之為清淨，從始至終無異缺減，如此之比數百千會，當有通辯受決菩薩四千億人都悉集會，又諸發意菩薩行者不可計數。<p>「無熱如來當為佛時，其土清淨紺琉璃為地，天金分錯飾用諸寶，以眾明珠造作樓閣及經行地。彼土眾生若興食想應輒百味，悉得五通。其國處所人民居止，但以珍琦、被服、飲食、娛樂自由，悉如第四兜術天上。彼不二念，又無貪欲婬行之心，而諸眾生法樂自娛，其土人民都無欲垢。若彼如來敷雨法說不有勞想，神變無數以演洪化，宣示經法永無其難，方適說法眾生輒度。何則然者？以彼一切志純熟故。<p>「又其如來自於三千大千世界，唯一法化無外異道；又若如來欲會眾時，輒放身光盡明其界，彼土人民尋皆有念：『世尊覺來將演法化故揚光耳！』各承佛聖神足飛來詣佛聽法。<p>「又彼如來終無不定，乘大聖神忽昇空中去地七丈，就其自然師子之座，廣為眾會進講法說，普土見之，譬如覩其日月宮殿明盛滿時。眾生種德故生彼土，其國人民觀於世尊師子之座，懸在虛空而無所著，尋解諸法亦空無著。當爾之時悉得法忍。其如來者但說金剛定入之門，不有聲聞、緣覺雜言。所以唯演金剛定者，譬如金剛所可著處靡不降徹。而彼如來所可說法，亦如金剛，鑽碎吟疑住著諸見。<p>「如是賢者！阿耨達佛若現滅度，而其世界有尊菩薩，名曰持願，當授其決然後現滅。其佛方滅，持願菩薩即得無上最正之覺，尋補佛處，號曰等世如來、無著、平等正覺！其土所有神通菩薩及上弟子眾會多少，如阿耨達！」<p>時阿耨達王之太子名曰當（丹常）信，敬心悅欣，以寶明珠、交露飾蓋進奉如來，叉手白佛：「誰當於時得為持願菩薩者耶？」<p>是時世尊知王太子當信意向，告阿難曰：「其時持願菩薩大士當補佛處者，今龍王子當（丹常）信是也！時阿耨達如來方滅，持願菩薩尋昇佛座；又其等世如來、無著、平等正覺方適得佛，亦便轉此法品正要。」<p>當佛說是封拜品時，四萬菩薩得無從生忍，十方世界來會菩薩、釋、梵、持世、天、龍、鬼神，聞佛說此封拜法已，悉皆喜悅懽心踊躍信樂遂生，五體稽首各還宮殿。<p>阿耨達王與諸太子眷屬圍遶，勅伊羅蠻龍象王曰：「為如來故造作交露琦珍寶車，使其廣博殊妙無極，當以奉送至真正覺！尋應受教。」輒為如來化作七寶珠交露車，令極高大廣博嚴飾。世尊菩薩及諸弟子悉就車坐，無熱龍王太子眷屬，心懷恭恪手共挽車，從其宮中出于大池，如來神旨忽昇鷲山。<p>囑累法藏品第十二<p>於是世尊到鷲山已，即告慈氏、軟首童子并眾菩薩曰：「諸族姓子！以阿耨達所問道品宜重宣廣，使諸未聞而得聞之。」<p>慈氏、軟首而俱白佛：「唯願如來垂慈當說。」<p>於時世尊尋輒揚光，光色無數，天地震動至于六反，光明鑠鑠乃曜十方，十方佛土諸尊菩薩神通備者，尋明飛來，到皆稽首各便就坐。王阿闍世、夫人、婇女、太子、眷屬、舉國臣民、長者、居士、梵志、學者，見是光明，又聞如來從無熱還，各捨其事悉詣鷲山，到世尊前肅然加敬叉手為禮，問訊如來：「景福無量乎！」即退還坐觀佛無厭。<p>如來身光明，悉普至無極世界，諸大地獄眾窈冥處靡不降徹，諸在地獄無不被明。又其光明而出聲曰：「能仁如來於無熱池弘說清淨道品要法，今還鷲山而重演化。」又其音聲徹諸地獄，十方地獄眾生之類，所受苦痛應時得免，悉遙見佛及諸眾會，皆自悲嗟：「嗚呼世尊！吾等受此苦痛無數地獄之酸，六火圍遶燒炙苦毒，鋒瘡萬端鑊湯之難，諸變種種更斯眾痛日月彌遠。善哉世人，值奉如來，稟佛道化得離三苦，吾等宿世雖遇諸佛，不受法化使被眾痛，蒙賴如來所說法品，令諸殃罪而輒微輕。」<p>當爾之時，十方地獄一切眾生，得萬有億千，悉發無上正真道意，遙承佛聖，皆同聲曰：「一切苦痛本為清淨，其了本者則無顛倒，吾等但坐不了之故，更諸地獄眾苦無數，願使一切速解正真。」<p>爾時佛告慈氏菩薩、軟首童子及阿難曰：「諸族姓等！當勤受此是經要說，持諷誦讀以宣流布，廣為學者演說斯法，使諸四輩加心專習，是慧要行積辯句義。若族姓子及族姓女，發心怡悅向樂是經，當為斯輩解此奧藏深邃諸義，道之無府眾經所歸，諸佛積要微妙無量，若所授者，當令字句了了分明使無增減。又諸族姓若賢男女，在於過去恒沙諸佛所作功德施行種種，受持諸佛所可說法，一一專習勤心奉行。若復施、戒、忍、進、定、智，行是六度億百千劫，奉是諸佛并眾弟子，衣被、飯食、床臥、醫藥、香華、伎樂，進諸所欲；又造精舍經行之地，奉敬如是不可稱計；至諸世尊般泥洹已，為諸如來起七寶塔，一一供養諸如來塔，香華、伎樂、繒綵、幡蓋、進然香燈，又懸夜光明月諸寶，供養如是極多無數，斯所行德集會計之，都不如是族姓男女逮得一聞此阿耨達龍王所問決諸狐疑法品義也。所以者何？以斯法藏出生諸佛菩薩要行慧之最故，何況奉持、執卷誦讀，以無疑心體解深妙，復以所聞宣示流布，斯諸功德不可測量也。」<p>是時慈氏、軟首童子、賢者阿難俱白佛言：「甚未曾有。唯然，世尊！又若如來慈降一切興有大悲，乃為十方去來現在菩薩行者、天、龍、鬼神、諸眾生故，弘說是法無極清淨道品之義。又復世尊！若族姓子及族姓女，聞阿耨達龍王所問決狐疑經，不即受持樂習誦讀，又不廣博布示等學，亦不興心勸助之者，當知是輩族姓男女，以為眾魔及魔官屬，并邪外道之所得便，常在羅網結疑中也。」<p>時佛歎曰：「快哉所言！誘進一切使習斯法，令行應之。」如來又曰：「當以是經數為四輩宣廣說之。」<p>爾時慈氏、軟首菩薩、賢者阿難皆白佛言：「唯願世尊輒當受持布演是法。又復世尊！此經名何？當云何奉？」<p>世尊告曰：「斯乎族姓！名『阿耨達龍王所問決諸狐疑清淨法品』，亦名『弘道廣顯定意』，當勤受持斯經之要。又族姓等！是道品者珍護諸法經之淵海也。」<p>慈氏菩薩、軟首童子及諸來會神通菩薩，釋、梵、持世、天、龍、鬼神同聲白佛：「甚善如來！快說是法。吾等，世尊！在所聚落、國界、縣邑有行是法，當共躬身營護斯輩，其聞此者令無邪便；吾等亦當受持是經，使普流布而常無斷。」<p>佛歎慈氏、軟首童子并眾菩薩曰：「善哉諸族姓子！卿等所言勸樂將來諸學菩薩，快甚乃爾！」<p>佛說此已，十方來會神通菩薩七萬二千悉逮顯定；五萬四千天、龍、鬼、人，皆發無上正真道意；五千天人得生法眼。阿耨達龍王、慈氏菩薩、軟首童子、一切菩薩、賢者阿難，來會四輩，及諸天、龍、種種鬼神，人與非人，聞佛說是，莫不歡喜，稽首佛足各便而退。