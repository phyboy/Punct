<juan>佛說超日明三昧經卷上<p>西晉清信士聶承遠譯<p>聞如是：一時，佛遊於維耶離㮈氏樹園，與大比丘眾俱，比丘萬八千，菩薩八萬——一切大聖神通已達，悉得總持攬十力慧，住無所住超三脫門，善權方便莫不從化，三達之智無所罣礙，遊步三世獨尊無侶，見生死原本末所起，應病授藥令各得所，守護法城救濟群生，行四等心慈悲喜護，四恩隨時開建橋梁。布施、持戒、忍辱、精進、一心、智慧以度無極，解空、無相、無願之法得不起法忍，現入眾生都無所起，誨諸退轉令不迴還，八不思議拔度八難，與法身合示現菩薩，或為如來聲聞緣覺，猶如日光無所不照，往來十方亦無周旋。觀一切法如化幻夢、野馬影響悉無所有，利衰毀譽苦樂善惡永已滅除，皆過世間諸所有法，至于道場等無增減——其名曰：普明菩薩、普達菩薩、普智菩薩、普慧菩薩、普至菩薩、光明菩薩、光㷿菩薩、光等菩薩、光英菩薩、光造菩薩、慈光菩薩、慈施菩薩、慈戒菩薩、慈忍菩薩、慈進菩薩、慈寂菩薩、慈智菩薩、慈救菩薩、慈護菩薩、慈雨菩薩、慈明菩薩、慈普菩薩。如是等上首八萬德皆如是！<p>爾時世尊，與無央數百千之眾眷屬圍繞，而為說法，講大乘業無極之慧。<p>於是城中有大長者，名曰善實，與千人俱各各手執七寶之華，來詣佛所，稽首佛足，以其寶華共散佛上，而各誓願：「願使十方眾生之類，心軟如華意淨若空。」如來威神令諸寶華皆在空中，於世尊上合成華蓋；華蓋之光普照十方諸佛國土菩薩，諸天人民靡不覩焉！諸佛世界各有無數億百千菩薩來詣佛所，稽首畢一面坐。<p>於是慈普八萬大士，與百億天帝釋梵王，與三十億梵諸天神妙天，與十億眷屬淨居天，與二十億侍從魔子導師，與五千億妓儻，相隨俱來詣佛所，稽首足下退住一面。<p>阿闍世王與八萬人，波斯匿王與五萬人，維耶離王與諸尊者八萬四千人，欝蟬王與二萬人，輸頭檀王與九萬人，拘夷那竭王與六萬人，如是諸王各將官屬不可復計，俱來詣佛所，稽首于地遷坐一面。<p>諸比丘、比丘尼、清信士、清信女，諸天、龍、神、阿須輪、迦留羅、真陀羅、摩休勒、人與非人，無央數億不可譬喻，來詣佛所稽首于地，各各分部，或坐或住。<p>佛在眾中威神特尊，如日初出若星中月，猶須彌山峙干大海周照四域。世尊放身光明巍巍，聖慧無邊，普照一切，靡不蒙度，四品瞻仰猶冥覩明。<p>於是會中有菩薩，名曰普明，從坐起整衣服，長跪叉手以偈讚佛：「大慈哀愍群黎，為陰蓋盲冥者；開無目使視瞻，化未聞以道明。處世間如虛空，若蓮花不著水；心清淨超於彼，稽首禮無上聖。觀法本無所有，如野馬水月形、影響幻化芭蕉，曉三界亦如是！從無量難計劫，積功德不可數；慈心等定廣化，眾生類皆被荷。了三界其若夢，覺悉滅無適莫；生死吾之本末，斯恍惚無所有。佛光明靡不照，威相好難計量；道巍巍無等倫，故稽首禮十方。本發意為十方，拯厄難濟群庶；已獲願過於空，一切人莫不蒙。坐佛樹力降魔，逮無量覺道成；解諸法本自然，於異術無所求。眾上佛七寶華，在虛空成華蓋；光普照十方國，群黎集受法誨。聖尊德喻須彌，智慧光超日月；所敷演不可喻，故稽首大聖雄。」<p>爾時，普明說此偈讚佛已，長跪叉手，問曰：「唯然世尊！斯諸會者有發菩薩意，或未發者；有得不退轉，或未得者；有得不起法忍，一生補處道德成者；或在五道生死縛者。如來加哀深為演現無極寶藏，令未解達心得㸌然，愚冥覩明得不退轉，寧有三昧名普照，深淺消散二法，疾至無上正真道乎？」<p>佛言：「善哉普明！多所哀念多所安隱，愍傷諸天及十方人各令得所，諦聽諦聽善思念之！」<p>「唯然世尊願樂欲聞。」<p>佛言：「有三昧名超日明，菩薩逮得是者，無所不入；譬如日光所在而現無所蔽礙，化終始者，使暢三處心意所為，其未發意興菩薩心，已發道心至不退轉，立不迴還至一生補處，已得補處究竟無上正真之道，等如虛空無往無來，不出不入無所不行。<p>「行八十事乃諦逮得斯定。何等八十？解眼空，除耳聲，無鼻嗅，拔言著，濟于識，息貪婬，休恚恨，釋愚癡；了色沫、痛若泡、想野馬、行芭蕉、識猶幻；心本淨，意喻夢；念同像，不見身、不計人、不有壽、不保命，四大空，五陰無根，六衰無原，七識無主；行慈心，哀一切，志和悅，護諸根；無憎愛，離眾對，不散行，無合會；無施不慳，無戒不犯，無忍不怒，無進不怠，無寂不亂，無智不愚；不廢俗、不專道；講說法，不為身，為一切；無所著，亦不斷，亦無縛；無所解，行平等；却睡眠，無諸蓋；不受入，不隨對，心自解，順佛教；不違法，不輕眾；愍十方人，如父嚴教，若母撫育，譬子順親。恩如己身；不自為形，不為他人，亦不為法；行菩薩道，弘雅志，不為邪想；無聲聞念，無緣覺意，不求望想，棄彼此行，一切無倚；不見三世，了三界本；不心意識，解道若空；離去來今，深入大慧；一切本無，行大善權。是為八十。」<p>佛語普明：「是八十行，若遵修者，則疾得至超日明三昧。譬如日出一時遍照，百穀草木仰天之類莫不成熟；逮斯定者，等入一切上中下行，無所不現而皆度之。如月盛滿消夜窈冥；以大定明進，却三垢想蔽用除而覩上道。如大醫王，選採百藥以療眾病各各得愈；以無極慧隨眾本行而為說法，屏色、痛、想、行、識求使獲神通。又如船工御牢堅船，度人往還而無停滯；示現泥洹濟無量人，開化止處解三界空，順至終始救攝群萌。如雄師子隱乎林藪諸獸攝伏；獲斯定者開士獨步周旋三世，六十二見九十六徑諸墮邪者皆為降棄，從受道教三品得所。如轉輪王典領四域天下戴仰；斯定四等以四意行，分別四大度脫眾生，生老病死我人壽命，使知本無得至大道。猶若巨海悉受眾流，苞含諸寶奇妙異珍；一切法門總持辯才諸定意門悉而歸之，光演深邃無上慧義，興隆三寶洗濯愚冥，超至日明三昧尊定。」<p>佛時頌曰：「譬如日出時，其光悉遍照；百穀仰成熟，大定超於彼。等至於一切，雜行群萌類；普現無不周，莫不得過度。醫王療眾病，隨時而授藥；斯定應所宜，婬怒癡消除。船師度往還，從此到彼岸；菩薩亦如是，所濟無窮極。譬如雄師子，獨步無所畏；六十二疑見，斯定皆降化。若轉輪聖王，綏恤四天下；菩薩猶如斯，四等度群黎。巨海受萬川，瑰琦異珍寶；斯定苞諸法，施以七大財。假使有發意，欲至無上慧；當尊斯定義，疾獲正真覺。」<p>佛語普明：「菩薩有四事，疾獲斯定。何等四？愍傷群黎如己骨髓，殖眾德本不望其報，觀四大空猶若如夢，計五陰本則野馬也；是為四事。」<p>佛時頌曰：「欲獲定意者，愍哀眾生類；猶如己骨髓，立德不想報。觀身四大空，恍惚其若夢；計五陰本無，譬若如野馬。設使解慧者，則不計吾我；縷練一切原，速逮斯定意。」<p>佛告普明：「菩薩有四事，疾得斯定。何等為四？苞育眾生愛若赤子，常行大慈無有彼此，勸誨愚癡示以道明，晝夜精進志道無求；是為四。」<p>佛時頌曰：「養護哀眾生，如父母愛子；大慈不勞望，等心無適莫。勸化誘愚憃，使覩大道明；夙夜樂正法，乃能逮斯定。」<p>佛告普明：「菩薩有六事，疾得斯定。何等六？布施平等，奉持禁戒一切無犯，忍辱之力被大乘鎧，精進勤修未曾懈廢，一心攝意使無眾想，智慧明了不著三界；是為六。」<p>佛時頌曰：「布施無所望，護戒如山地；忍辱立大力，則被大乘鎧。善修大精進，未曾有懈休；一心禪三昧，智慧無罣礙。不自覩緣變，所從興造立；三處忽現沒，一心無所住。」<p>佛告普明：「菩薩有十事，疾得斯定。何等十？施安於人，除諸穢害，消化塵勞，和合別離，釋理邪見六十二疑，曉無吾我，常崇十德，欲濟一切三趣之難，不為細術所見迷網，從本無教無合不散；是為十事。」<p>佛時頌曰：「施安悅眾生，離諸穢害想；消化于塵勞，和合亂別離。釋六十二見，曉了無吾我；常遵崇十德，欲濟拔三趣。矜愍諸八難，往來周旋者；猶如盲無目，不自覺沒冥。以故興大悲，救脫眾危厄；分別深遠慧，疾得斯定意。」<p>佛告普明：「菩薩有七事，疾得斯定。何等為七？心專志道不為他念，於法自在分別英妙，悅顏一切瞻察眾生，信知諸法無有根原，常力精進不廢于道，建立大意志存永安，將順護法至獲大定；是為七事。」<p>佛時頌曰：「策心專志道，未曾興他念；分別於本空，和顏向一切。曉了三脫門，解諸法無根；常修於精進，不廢於道教。建立大弘意，將養到永安；救護悟迷惑，得超日明定。」<p>佛告普明：「菩薩有十事法，疾得斯定。何等為十？無我，無人，無壽無命，無聲聞，無緣覺，不處二法，不著菩薩，不想見佛，不在生死，不處泥洹；是為十。」<p>佛時頌曰：「不見吾我人，不計身壽命；無有聲聞心，蠲除緣覺想。不處法有二，無著於菩薩；不想覩佛身，不住有無際。㸌然不自見，乃覩一切空；因緣不復起，乃得成定意。」<p>佛告普明：「菩薩有八事法，疾得斯定。何等為八？等觀邪正無有二心，常念三寶令不斷絕，講深法義未曾談話，業以大乘不樂弟子所造順法不捨佛道，平正方便除諸起滅，因緣之想永已滅盡，意止至寂不為憒亂，一心定意覩見十方；是為八。」<p>佛時頌曰：「等觀諸邪正，二俱無所處；常念于三寶，令慧不斷絕。說演深義要，未曾生他想；業以供大乘，不慕於小乘。所造常順法，不釋佛正道；方便行平等，除諸起滅緣。意止至寂寞，未甞興憒亂；一心存定意，明覩十方佛。」<p>佛告普明：「菩薩有七事，疾得斯定。何等為七？解色本空，聲如呼響，香若風等，味若緣合，細滑何樂，曉識如幻，諸法喻夢；是為七。」<p>佛時頌曰：「解色之本空，耳聲猶呼響；鼻香風氣等，細滑更則過。了諸識幻化，一切法則夢；能分別如是，得超日明定。」<p>佛告普明：「菩薩有五事，疾得斯定。何等五？等心十方人與非人，於供養利不以適莫，若有講經後不宣闕，不望他人財色之寶，深入微妙難喻之法；是為五。」<p>佛時頌曰：「等心於十方，人非人無異；若獲於供養，其志無適莫。假使講經者，沒命不訟闕；不望他財利，深入乃逮定。」<p>佛告普明：「菩薩有五事，疾得斯定。何等五？過空無相不願諸法，曉三達智，辯才無礙，行大智慧度於無極，善權方便無所不入；是為五。」<p>佛時頌曰：「過空無相願，曉了三達智；辯才不可量，所說如大海。修行大智慧，所度於無極；善權皆周普，日明定如是！」<p>佛說是時，三十億菩薩皆得不起法忍，八萬四千人發無上正真道意，三萬人遠塵離垢諸法眼淨，八千比丘漏盡意解。三千世界六反震動，天雨華香，箜篌樂器不鼓自鳴，飛鳥禽獸皆來集聽，十方菩薩自然飛來，各擎諸華如須彌山用散佛上，若干種衣被服珍寶供養世尊。「大聖難值如優曇鉢花時時可得，斯法希有難以遭焉！佛大神通從無數劫，積累功德恢弘大哀，布施持戒忍辱精進一心智慧善權方便皆為黎庶，自然獲之功不唐捐。吾為善利，得見如來，聞深妙法超日明定。快哉快哉！何乃僥倖至如斯乎？」<p>佛告諸菩薩：「審如所云實無一異。信於深法能遵修者，則當逮得超日明定十慧之德。何等十？具足四等，四恩無厭，遵崇大慧，普暢大定神通則達。成就六度不起法忍，善權方便，見十方佛，能領國土，一生補處，已逮道場三達之智；是為十。」<p>說是語時，無數菩薩得不起法忍，不可計人發無上正真道意。<p>爾時有菩薩，名離垢目，白佛言：「何謂菩薩學？何謂聲聞學？何謂緣覺學？」<p>佛言：「無限無礙其心泰然，是菩薩學；有限有礙其心偏局，是聲聞學；庶慕大乘進退無慧心存中跱，是緣覺學。」<p>離垢目又問：「何謂無限？何謂無礙？何謂泰然？」<p>佛言：「發無上正真道意，慈哀一切，欲度蚑行喘息人物之類。布施持戒忍辱精進一心智慧善權方便，但為一切不念己身，遵四等心慈悲喜護，加以四恩惠施仁愛，利人等利一切救濟，危厄窮匱化之為道，而為慧學菩薩之道。自省己過不察彼闕，敬如父母如子如身等無有異，以身敬德等一切人，以愛子事愍一切人，仇怨親友心無殊特，解知身空眾生無處，吾我自然諸法自然，道法自然佛法自然，一切本無無形無貌，是為無限。<p>「於生死元求索泥洹不見泥洹；於泥洹元求索生死亦無所覩。不惡生死不住泥洹住無所住，猶如日光遍照悉至，亦無往來光無想念。菩薩如是，普入一切亦無所入，亦無往返周旋之想。譬如大海中有七寶明月之珠，龍神鮫蛇黿龜魚鼈，悉含受之無增無減，其水一味亦無能穢。菩薩如是，現於生死三趣之難，若至泥洹無為之界，未曾增減心如明珠。若喻淨水終不穢濁，普濟群生入諸通慧平等之味，以示眾生猶如空中生藥毒樹，其毒樹者不害虛空，其藥樹者無所療治。菩薩如是，若在生死三毒之中無所沾穢，假在泥洹清淨之處亦無所淨，俱度黎庶無所不濟，雖曰有入亦無出入往來周旋也，是謂無礙。<p>「道心無限不有處所，無人無心亦不可得，度眾生心如、一切法如，其趣此者則趣平等，其趣平等則正等覺無三界也。無聲聞地、無緣覺處、無菩薩住，不處有為不處無為，無有無無，亦無過去當來現在之處。度無所度生無所生，道跡本無、往來本無、不還本無、無著本無、緣覺本無、三界本無、眾生本無、佛道本無，無此本無乃真本無，無所適莫，是謂其心泰然。」<p>離垢目又問：「何謂為限？何謂為礙？何謂其心偏局？」<p>佛言：「畏惡生死三界之患，言泥洹第一，不了自然，厭身之苦，憚無數劫周旋塵勞，布施持戒忍辱一心精進學智不倦，頭目耳鼻髓腦肌肉支體，所在惠與不可稱限。乃到于佛豫懷是心，便却不學菩薩法，欲求滅身，是謂為限。<p>「已得羅漢欲有所度，三昧禪息乃見人心，不能豫覩一切根本，不應病授藥適欲久住，觀察惡露不淨之軀，不以為樂視如仇賊、如虺如毒，早證泥洹，是謂為礙。<p>「住于泥洹好明惡冥，不了諸法都無根本，而求處所不知空慧，是謂其心偏局。」<p>離垢目又問佛言：「何謂中跱？」<p>佛言：「發菩薩意，布施持戒忍辱精進一心智慧皆為妄想，欲得世尊三十二相八十種好，威神聖德與眾卓異，不解本無如來之化，示現身命反求謂有。又謂有人欲度吾我，不知本空行四等心，四恩著行至空無見無為因止，不知進退不知空慧，欲度眾生無善權方便法身之明可以濟之，是謂緣覺學。」<p>說是語時，無數天人皆發無上正真道意。<p>於是長者子名曰淨教，與五千群從來詣佛所，稽首佛足，退坐一面，叉手白佛言：「此諸群從好樂佛法，諸發道意，積何等行得至道慧？施行何法得攝佛土？」<p>佛言：「有一法行而應道意。」「何謂一？」「心性調柔等向一切，是為一。」<p>佛時頌曰：「心性常調柔，志意不麁獷；平等攝一切，乃應菩薩行。<p>「復次又有二法為菩薩行。何謂二？寂然心淨離諸著觀，覩於無見唯志大道；是為二。」<p>佛時頌曰：「心淨常寂然，離見諸著觀；釋六十二疑，唯念大道行。<p>「又有三法為菩薩行。何謂為三？曉空不著，無相不縛，無願不脫；是為三。」<p>佛時頌曰：「心常曉了空，無相不復縛；無願無所脫，乃解三界結。<p>「又有四法為菩薩行。何謂四？常遵慈心無有害意，長養道化常修慈悲，愍傷眾生生死勤苦為之雨淚；常奉喜意和顏悅色，向於群萌無憎愛心；常行護心勸教眾生使發道意已發道意至不退轉；已不退轉，至於道場無上正真道；是為四。」<p>佛時頌曰：「常遵四等心，和顏意志悅；愍哀眾生類，矜傷為雨淚。心欲度眾生，等心無憎愛；救護以道法，乃應菩薩行。<p>「又有五法為菩薩行。何謂五？奉於禁戒而無所犯，定意攝志令心惔怕，智慧解空而無所起，脫於五陰使無處所，示現三界覩無所有；是為五。」<p>佛時頌曰：「持戒無所犯，三昧意不亂；智慧分別空，濟脫五陰聚。覩見三世厄，示現在其中；隨時而開化，各令得其所。<p>「又有六法為菩薩行。何謂六？目覩皆空，耳聽無聲，鼻嗅無香，口語無言，身不存細滑，心無思想；是為六。」<p>佛時頌曰：「目所覩皆空，耳聽無有聲；鼻香無所著，舌味何所有？計身但四大，心了本空事；如是曉無形，乃應菩薩行。<p>「又有七法為菩薩行。何謂七？攝身、口、意，寂定，無亂，無所復違；是為七。」<p>佛時頌曰「常攝己身口，其心靜不亂；寂寞定三昧，神通無不達。<p>「又有八法為菩薩行。何謂八？施度無極，戒度無極，忍度無極，進度無極，寂定度無極，智度無極，權度無極，成名慧行；是為八。」<p>佛時頌曰：「布施度無極，戒忍精進禪；智慧自然達，道明為最尊。<p>「又有九法為菩薩行。何謂九？除五陰，去六衰，滅三垢，蠲八難，不著三界，不慕三世，離羅漢心，遠緣覺意，常志大道；是為九。」<p>佛時頌曰：「除五陰六衰，無三垢八難；不著於三界，三世無所處。以離羅漢心，無緣覺之念；常慕求大道，斯謂菩薩行。<p>「又有十法為菩薩行。何謂十？法寶三昧，善住三昧，無動三昧，度無轉三昧，寶積華三昧，日光耀三昧，諸利義三昧，現在三昧，慧光耀三昧，勇猛伏三昧，超日明三昧；是為十。」<p>佛時頌曰：「以法寶三昧，善住無所動；竪立不可震，寶積花三昧。光耀諸利義，現在慧光明；勇猛伏三昧，乃獲超日明。<p>「復次離垢目！菩薩布施，天人樂從，開化慳者令無所惜；菩薩遵戒，天人樂從，化放恣者令無殃釁；菩薩忍辱，天人樂順，化忿狷者令無纖介；菩薩精進，天人樂從，化懈廢者令建勤力；菩薩一心，天人樂習，化憒擾者令志安寂；菩薩智慧，天人樂順，化蔽礙者令通聖範；菩薩行慈，天人樂之，化不仁者令等惋戀；菩薩行悲，天人樂之，化愚迷者悼愍眾生；菩薩喜悅，天人樂從，化愁慼者法鼓自娛；菩薩行護，天人樂之，救化無援將養一切；菩薩講法，天人樂聽，化志俗者令慕聖典；菩薩謙苦，天人樂恭，化貢高者奉敬三寶；菩薩利人，天人樂惠，化無義者令普施恩；菩薩行等，天人樂豫，化不恢泰令接未達。<p>「菩薩行權，攝諸眾生化之為善，成平等覺悉生彼國；菩薩行三十七品，以攝眾生，意止意斷根力覺道，攝取眾生使令寂然，若成佛時悉生彼國；菩薩在于大會講深妙法，欲使蠕動悉蒙超度，若成佛時皆生彼國；菩薩行十德以攝眾生，悉開化之護身口意；菩薩說經蠲除八難，以攝眾生行八正道，若成佛時皆生彼國；菩薩自省不求彼闕，以攝眾生離諸邪見六十二網，若成佛時皆生彼國；菩薩說法以攝眾生，脫於八縛得至八解，若成佛時皆生彼國；菩薩說法除八思議，至不思議法門之海，若成佛時悉生彼國。菩薩說法，假使逮得無所從生法忍，成具佛事示現泥洹，度無量人皆使得道。<p>「如是離垢目！菩薩所行本末若斯。以應此行，號字自然，成立國土，度脫群黎。」<p>佛說是時，離垢目長者子、五千營從，皆發無上正真道意，尋時逮得不起法忍。<p>於是居士名曰見正，前白佛言：「我常聞佛，思一奉覲，罪蓋之故不能自到，今日乃果，欣踊難量，視尊無厭聽法不倦，唯加大恩，使我世世值遇天尊！」<p>佛言：「善哉善哉！有四事常不離佛。何謂四？常念如來立佛形像，聞經深義則信奉行，雖不見佛曉了本無，知十方佛則一法身；是為四事不離諸佛。<p>「又有四事，雖面覩佛則不見之。如來現在不往聽經，不採其義，不能奉行、宣示於人；是為四，雖面見佛，則為不見。<p>「又有見佛，自計吾我，不解非常苦空非身，墮四顛倒。聽經著音，不能分別呼聲之響，於其人身則滅度也。佛以滅度不現世間，其人聞經欣然心開，如冥覩明，曉知如來隨俗現化，奉行道禁不違經典，離外邪法六十二見，行四等心無憎無愛；佛雖滅度，志達如是，常為相見。」<p>復問曰：「何謂見佛？何謂聞法？何因供養？」<p>佛言：「見如來身，觀知何行得至於佛，本因六度無極。愍傷一切如父如母如子如身，不貪四大，是為見佛。聞說經法不著音聲，但取其法不取於人，取要不聲、取慧不形、取正不說，是為聞經。若見道跡、往來、不還、無著、緣覺、世尊、菩薩，等心供養，謙遜卑順不以憍慢，為見聖眾。」<p>又問曰：「何謂魔事？」<p>佛言：「魔有四事。何謂為四？一曰、身魔，身犯眾惡，五陰六衰，不順佛法。二曰、欲塵魔，愛欲情態無有休息。三曰、死魔，生諸想著，不興法念。四曰、天魔，及與官屬來試乞求無有厭足，意止意斷，魔則降伏。譬如兩木相揩，則自生火還燒其木，火不從水出不從風出不從地出，其四魔者亦復如是，皆由心生不從外來。譬如畫師畫作形像，隨手大小。雖因緣合，有彩有板有筆，畫師不畫不能成像。四魔如是，心已堅固便無所起則無四魔。所以者何？五陰無處、四大本無、十二因緣無有端緒，曉了如是則無魔事。計我人有壽命，墮魔見縛；分別無身乃降伏魔。」<p>離垢目白佛：「何謂法寶三昧？」<p>佛言：「不斷三寶佛法聖眾。」<p>「何謂不斷？」<p>「發無上正真道意，成諸德本如須彌山，信樂大乘心不動移，先覩嘉瑞三千佛土，億百千藏皆滿具足，逮成殊勝難當總持，而成就達施度無極。初發心時捨身之安常憂一切，諸樂所樂不以為樂，棄俗所慕以法為樂。」<p>「何謂俗樂？」<p>「吾我人壽、五陰六衰、十二因緣，伎樂飲食、官爵奉祿、財物富貴、妻子奴婢、眷屬營從、田宅牛馬車乘，是俗所樂。」<p>「何謂法樂？」<p>「曉知無我無人無壽無命，五通六達，十二部經，講讀諷誦菩薩道法，於七法財不以為厭，四恩之行，行四等心慈悲喜護，六度無極眾善之行，無毀害心，蚑行喘息人物之類以為國土，不自稱譽不毀其餘，其心慺慺常志一切，天神龍鬼人民大小覩斯人者，莫不興意而為善德，是謂法樂。<p>「又行十事。何謂十？信根第一，定根為本，大慈為元，大哀為尊，志性調柔，諸通慧正，建立眾生，四恩為首，道品則最，志護佛法以為徒隷；是為十。<p>「復次不犯十行。何謂十？身不殺、盜、婬，口不妄言、兩舌、惡口、綺語，意不恚嫉、狐疑、邪見；是為十。<p>「愍念十方如母念子，於色痛想行識不亂，不為俗人所惑，不為榮華所侮，不從貪人不從瞋恚不從愚癡，不謗三寶不懷譎詭，興六念行佛法眾施信慧，出入行步不尚矜高。初發意者如月始生會當成滿，天龍鬼神所見擁護，不為邪惡所見中害。心存三法以道為寶，以世為無常，是為法寶三昧也。」<p>離垢目又問曰：「何謂善住三昧？」<p>佛言：「譬若如地，善惡美苦臭香不淨之物悉受不污。菩薩如是，受一切法而自修立，先覩嘉瑞三千佛土平等如掌，眾寶蓮華以為莊嚴，逮成殊勝難喻總持，則具超越戒度無極。<p>「又行十事：蠲八難態，建立佛德，度於聲聞、緣覺之乘，淨身口意，諸事所由皆從佛法，嚴莊志性度三趣厄，具滿諸願檢御人心；是為十。<p>「身常行慈不竊不婬，講議經典不為浮華，至誠和諍言軟不麁未曾綺飾，捨貪念施為人安調，離於邪見而樂正法。常觀非常苦空非身，以世為穢以法為計，心自修立常患不及，視身無益五陰則損，欲拔五慾，佛道為尊不懷悔恨，察天無常觀人如夢，三塗最苦憐愍傷之，以何方便自濟生死五陰之難并化他人？計十方人則為我所。所以者何？欲度脫之。見來侵者不念其惡，若光益者不偏念善，見罵詈者默而不報，若撾捶者受而不挍，若瞋恚者慈心向之，若輕毀者哀而不害。<p>「又自羞恥，從無數劫在生死中，五陰所蓋不能自拔，心迷意惑流於五江，四懼之患不能自覺。有物能施，知財非常身非我有，求于善友遠離惡友，發意向佛恒求尊經，不慕世名行常恭敬，志於信戒聞施慧道，不為疑惑犯禁懈怠慳貪愚癡捨道義也。<p>「常思念法如飢求食，稍入於道，如泉遠流稍入于海，如母生子乳哺養育。治生救命不居畜積，供給父母弟兄妻子奴客婢使，皆念愍哀欲令得度，不墮三塗使越三界，歸命三尊佛法聖眾，獲三達智、無礙之慧，不為三垢之所霑污，其行是者則善住三昧也。」<p>離垢目白佛言：「何謂無動三昧？」<p>佛言：「譬如師子、諸鹿之王，鹿獸畏威，靡不慴伏，先覩嘉瑞三千佛土，自現執持五兵勇猛，逮成善住總持，則具超越忍度無極。<p>「又有十事。何謂十？忍辱為本，信悅為力，訓一切人深妙法忍，散割諸結，除所欲礙，不慕身原，不惜壽命，以諸通慧，超三脫門，觀法平等；是為十。護身口意，常以諸法而興因緣。<p>「何謂法樂？樂於佛法不好俗法，樂聞經典不思世談，樂供養眾不為俗黨，但樂三寶不志三垢，樂度三處不為霑污，樂觀四大為地水火風不計我許，樂安人物不為危害，樂施所有不為慳悋，樂奉禁戒不毀所遵，樂忍於辱不失德本，樂精進力不為罪根，樂禪一心不為亂意，樂深智慧不為愚惑。樂化塵勞不為垢濁，樂佛國淨不厭開化，樂嚴道法不為非法，樂三脫門離空相願，樂無為法不樂俗為，樂入深法不為失節，志樂欣喜離怒不諦。樂自然法亦不捨人，樂習善友遠世親厚，樂常志道不造迷惑，樂講正議不為俗典，樂慕菩薩不為聲聞，樂求正覺不為緣覺，樂向大道不為細術，樂存八等不為八邪，樂六十二慧不為身墮六十二見，樂無上法不為下劣，樂大乘業棄羅漢法。是為法樂。<p>「又有十事，疾得定覺。何謂十事？慈心哀人不為危害，常行十善，遠離惡行，專心修道，善念佛法如飢求食如渴求飲，普尊深義，不偏他念，慈念十方，欲度一切不自念己；是為十。<p>「所以名曰無動三昧之法，超越第一第二三昧之故，不為欲法之所迷惑，奉行菩薩慈心之法，布施、持戒、忍辱、精進、一心智慧以救眾生三趣之難，稍習大慈欲濟三界，視一切人如己無異，不為他念常念法念，以法為本以俗為罪，常哀群萌悉使至道，是為無動三昧。」<p>離垢目白佛言：「何謂度無動三昧？」<p>佛言：「譬如自然鉤鎖力士勇猛力強，多所開闢獨步雄傑，雄傑無侶，除諸穢害塵勞仇怨，先覩嘉瑞三千佛土，四方四隅有大風來，若干種華普遍佛土，分別逮成難當總持，則具超越進度無極。<p>「又有十事。何謂十？等精進根進力為本，平等方便意止為首，令一切人不貪樂身，而以心口順化眾生，所住不迴而無所處，精進最上，降伏怨愶，勤修成就，諸通妙慧；是為十。<p>「念四大身猶若蚖蛇，畏老病死，不捨終始不為惑事，慈悲喜護蚑行喘息人物之類，如父如母如子如身等無差特，常思道義無貪怒癡，念為布施不為慳想；奉持禁戒無犯惡想；為忍辱念無瞋恚想；常修精進無懈怠想；精專一心無亂意想；智慧行正無闇蔽想；常求方便至心善權無放逸想。<p>「念勸化人如度己身，一切所有非我之有；念墮地獄者毒痛之患如身自遭，常省己過彼罪代受不以為怨。念餓鬼趣飢渴窮乏，為之悲泣戰慄寒心，欲令度脫自然安隱，使服法食除五陰六衰之渴，誦習經典以為飯食，分別經義以為飲漿，修六法行以為賢良，出入行步精進安詳。念墮獸者常懷惻愴，欲令安隱畢其前債，了故世罪無令造新，奉行諸善不為眾惡，自觀察已世世不了，坐計吾我不信道法，思犯罪者如沒深淵，奉法信戒心如虛空，不解法者展轉五道猶如車輪。父母相憂兄弟相念，夫妻相戀持心不堅，若為父母反為子女，本為子女反為父母，或為夫妻更為怨家，顛倒上下無常根本。<p>「此菩薩意常慈念之，開化使信入佛正道，信解非常苦空非身，是為度無動三昧。」<p>離垢目白佛言：「何謂寶積華三昧？」<p>佛言：「譬如忉利天上晝度樹，以諸本行度於五根，超越眾生心淨如空，先覩嘉瑞三千佛土，眾音伎樂雜交瓔珞莊飾其身，以思夷華光耀其體，雨解脫華及青蓮華侍在其上。以是之故諸德總持，便為受應禪度無極。<p>「又有十事。何謂十？調伏諸根以為德本，一心為力，平等方便，定意不亂，禁戒為原，脫門為上，趣于定要，而無所有，消殪塵勞，具惟諸定；是為十。<p>「愍哀五道攻除五陰，成立五根蠲化五色，而已積德具足五品——戒定慧解度知見品——慕志五通十力當蒙，不與諸殃罪釁相遇，在在生處常修佛法，名德遠著愍哀三界，不為愚迷了善惡趣。譬如萬川歸向四海流駛水之瀆；此菩薩行奉法如是，精進不休遂向大道。譬如若月十日之時，光明轉盛照于眾生；菩薩如是，功德威耀日日增益，度諸危厄哀愍群黎之患。<p>「又有五事行。何等為五？五戒清淨譬如明鏡無所霑污，十善不犯以為具足，不失道意，不為邪想，不自貪身；是為五。<p>「復有五：除瞋恚色，無怯弱心，棄慳貪意蠲諛諂志；分別解空，不但口說常修一心不為亂行；知豪貴勢富樂如化，觀色如泡、痛痒如沫、想如芭蕉、生死如影、識若如幻；不為色使、不為痛痒惑、不為想還、不為邪行、不為識退，解五陰空；是為五。<p>「復有五。何等五？貪、婬、瞋恚、睡眠、調戲狐疑。除斯五蓋，徹視洞聽輕舉能飛，知人心所念，自知所從來生死之處，以五神通而自娛樂；不以五陰而為放逸。身修德行不為非法，開化說法多所安隱；不為多惡危害之事，以道為業，習法為食解義為飲；不慕豪貴以法為豪了空為貴。是為寶積華三昧。」<p>離垢目白佛言：「何謂日光曜三昧？」<p>佛言：「先覩嘉瑞見三千佛土，眾寶浴池八味之水湛滿且清，植以青蓮紅黃白華，周匝欄楯皆用七寶，與瑞華俱，底布金沙，自身娛樂遊戲其中。逮成慧定證明總持，則具超越智度無極。<p>「又有十事。何謂十？慧為根原，智力為上，正見為最，等意為勝，修身諸德，盡入諸種聖諦之相，為平等相，慧無陰蓋，除諸往見，不起法忍；是為十事。<p>「觀于六情本無處所，無所從來無所從去，本自然空緣對而興。譬如天雨不從龍出、不從水出、不從地出、不從龍心出，皆因緣合會乃致此雨。六情諸入亦復如斯，猶因緣成不得獨立，生死如是。譬如畫師畫作人像、屋室舍宅、象馬車乘，未畫作時不見處所，工治壁板素筆彩繪，具眾緣合具會乃成之。善惡如是，因緣合成。<p>「若復行道，因十善行，六度無極，布施、持戒、忍辱、精進、一心、智慧，善權方便，乃合成耳。不著佛身不離佛身，心意無想自然如空，稍入大慈又修大悲喜護等行，不自為身常為一切亦不有求，身行謹勅口言謙順心念柔和，無有諛諂質朴無邪。<p>「又有六事，疾得無上正真之道。何等六？常依佛住，入於正真心不迴還，於內意行而自曉了，得善朋友因而委付，志願弘綽不以厭足，心非不協不乏智慧；是為六。<p>「菩薩行道不倚於色痛想行識，不倚內外，隨本法教，不違菩薩深妙之行，不廢大慈不失大悲，隨世所乏而救濟之。修道正化不為邪教，一心向慧不為愚蔽，分別六衰猶如化幻影響野馬、水中之月夢中所見忽不知處，是為日光曜三昧。多所感動柔順法忍。」<p>離垢目白佛言：「何謂為逮成諸利義三昧？」<p>佛言：「先覩嘉瑞見三千佛土，眾寶浴池察其左右，度地獄厄遊于曠野，逮成奇特聚落總持，則具超越權度無極。<p>「又有十事。何謂十？入諸志行，建立眾生，無極大慈普哀為本，心性調柔未曾厭倦，捨於弟子緣覺之乘，所觀審諦，導御道心，以諸通慧，立不退轉，覺了弘智；是為十事。<p>「常以正慧，遠離邪見，自然修道不為俗惑，深入微妙無極之法，普入道俗，於俗不俗於道無倚，思及聖教開化眾生，老病死者常護身事，攘却六情不墮六衰，不從七邪常攝七覺，心了不邪精進不廢，順法不違好喜不恨，信根不迷安隱不危志定不亂，信財信智本無戒財，不墜小乘慚愧財，愧于三界未得度也，羞恥財恥不弘慧，博聞財聞無等倫，至深遠智布施財施，以大道智慧財，入於智慧廣度一切。<p>「有十事至不退轉。何謂十？聞有度無極心不動迴，有佛無佛心不動迴，有法無法心不動迴，有聖眾無聖眾心不動迴，有道無道心不動迴，有菩薩無菩薩心不動迴，有法身無法身心不動迴，有俗無俗心不動迴，有人無人心不動迴，有命無命心不動迴，有壽無壽心不動迴；是為十。<p>「飛到十方教化諸天及諸群萌，以法為本以道為原不計吾我，或入地獄救濟苦痛；或入禽獸開化愚冥；或入餓鬼慰滿飢毒；隨俗訓化各得其所，不為俗法之所染污。淨如日光明若月盛，菩薩得不退轉能行權變，有所開濟輒多保度，諸苦惱者皆獲大安，諸無智者悉弘智謀，是為逮成諸利義三昧。」<p>離垢目白佛言：「何謂為現在諸佛目前立三昧？」<p>佛言：「譬如月盛具足滿時眾冥皆除，喻諸所作精修清淨所願者成，具立佛土訓化眾生，先覩嘉瑞三千佛土，師子鹿王首戴繒帛，其身高大威御雜獸。逮成無極諸總持門八萬四千，則具超越以慧成就。<p>「又有十事：一心定意三月，無想念，專志向佛，眾想皆斷，不為諸求，解法悉空，不畏三界，不樂無為，不計有為，解知法身；是為十。<p>「其所向方聞現在佛，常念彼方覩佛眾會四部弟子為說經法，察四大空，地如聚沫、水如朝露、火如紅電、風如搖扇。分別四大因緣合成本無所有。<p>「自觀身貌察一切根本無形貌；自觀痛痒知本無痛痒；自觀思想察一切思想知本無思想；自觀其意知本無意，以觀已空見一切無。<p>「愍哀八難，釋世八事，盛衰毀譽，有名無名，勤苦安樂，捨于八邪，不住八正。等處有無亦無所住，行四等心慈悲喜護，四恩濟眾惠施仁愛饒益等利。一心向佛無諸想念，五陰則斷六衰無處心則得定，不見四大不見人民，不覩天地人物永無所見，久久乃覩十方諸佛。譬如水濁不見其底，停久不動詳而清澈。菩薩如是，適定無想觀無所見，五陰六衰㸌如雲除，日月光顯覩十方佛。以復觀之，我至佛所？佛為來耶？心則自惟，佛亦不來，我亦不往。譬如明鏡清水淨油，觀形覩影不入不出。菩薩如是，覩十方佛亦無往還。譬如夢中歸本鄉里，自見父母兄弟妻子，寤則不見。菩薩如是，覩十方佛，從三昧寤都無所見。所以者何？解知本無，三十二相、八十種好但化現耳！無形無處。譬如虛空，不可別知何者是空。法身如斯無有處所，乃能覩達一切之原，坐覩十方不往不來，是為現在諸佛立目前三昧。」<p>離垢目白佛言：「何謂為慧光耀三昧。」<p>佛言：「先覩嘉瑞三千佛土，轉輪聖王造法王教，無量君子臣輔百千眷屬營從，於虛空中執諸寶華以覆其身。逮成無盡行總持門，六十萬姟諸總持慧，則具超越教化眾生。譬如明月神珠，令諸窮匱周滿所僥，具足諸法訓誨群萌，隨一切人而應施與無盡德藏。<p>「又有十事。何謂十？以法布施，戒攝不順，忍攝強暴，進攝慢怠，一心攝亂，慧攝邪智，善權隨時化以大乘闡弘大道，遊于八難脫八邪行，等心一切無偏頗行；是為十。<p>「住八不思議，不捨菩薩，觀于三界若如幻化不以為實。自忖何來去至何所？不見去來而隨行住，各各自成譬如野馬。夏行曠野無人之處，遙見大河流水，其傍生樹若干種果而甚茂盛。其人飢渴，既熱疲勞不可復言，欲往趣之。看之如近，走有里數都不見水，乃解野馬無有水也。達者頻覩則知無水，不走趣求。眾生不了三界如幻化者，計吾我有壽命，聞佛說經一切無常，乃思覺之不復為惑。菩薩解知一切處三界者，如化如幻、如影野馬、如夢水月，悉知本無，無著無縛無脫，一切無求。猶如鷰母養活諸子，菩薩如是，開化一切亦無所置。譬如導師多將賈人歸本鄉里，不逢惡賊安隱到家。菩薩如是，以慧光耀三昧之定，携接一切去婬怒癡三毒之冥，開示三乘大乘為本各令得所。譬如醫王見眾人疾應病授藥，諸被病者莫不消除。菩薩如是，以慧光耀三昧，普見群萌五道之患三毒酷苦，以大慈悲而開化之，令奉正訓無極之慧，發未發者，堅進迴向者，昇一生補處，至無上正真之道，是為慧光耀三昧之定也。」<p>離垢目白佛言：「何謂勇猛伏三昧？」<p>佛言：「譬如轉輪聖王，功祚無量威德巍巍而得自在，於一切法得無盡慧。方之虛空無垢清淨，先覩嘉瑞三千佛土，如來形容紫磨金顏，其光方圓與無數梵德億百那術而為說經，逮成無量行總持門，恒沙百千姟總持行，則具超越聖智多所成就。<p>「又有十事。何謂十？志一切智無所適莫，不住有為不住無為，行普慈心等于眾生，行大悲心等若虛空，無弟子念無菩薩想，亦無俗志亦無道意，常以大慧順化群黎，入一切生亦無所生，現諸佛土不捨法身，等心吾我及與泥洹；是為十事。<p>「不以身口有所言行，心常安定不增不減，現于欲界度諸欲塵，於欲自然亦無所著一切無求，譬如蓮華不著塵水；現于色界於色自然無所求望，譬如麻油不與水合，觀色無色自察本無亦無所察；現無色界無色自然無後無前，譬如火焰不燒虛空，亦無增損不來不去無去來處；獨步三界以越三處，譬如飛鳥飛行虛空無所罣礙；濟脫三界各隨本志，使疾開解得至大乘。譬如醫王持若干藥，各以應病而令服食，風寒熱病即使瘳愈。菩薩如是，以佛法藥，療治婬怒癡病，使無有餘，其心清淨無形無名。猶如猛健大軍之主攻討惡逆，菩薩如是，以大慈悲開化眾生，諸周旋者闇昧之人，六十二見諸邪狐疑墮羅網者，及六十二諸非正法，皆令發意，自遵六度大慈大悲眾行之要，使至大乘。譬如船師御堅牢船，通度往還一切黎庶，各隨彼此。菩薩如是，以勇猛伏三昧之定，度脫無量生死之惱，於聲聞現隨心開化；於緣覺現從本誨授，示現佛身開三道教，或現大法無極之慧大乘深法，無三惡道亦無三乘。譬如幻師於大眾中自現身死火燒獸食，眾皆恐怖各各求哀，大饋遺之欲令復身；知得寶多便從地起亦復如故，亦無有死亦無起活。菩薩如是，開化眾生生死五道，或發菩薩、或為聲聞、或為緣覺、或生天上，忽現泥洹，眾人啼哭謂之滅盡，悉現他方；緣覺、聲聞亦復如是，謂已滅度，無所復有如火燒滅，亦無處所則歸火本。菩薩雖現泥洹與法身合，亦無往來，還復示現隨眾化度，菩薩大士乃達之耳！解知法身，譬如日照現于水中及郡國縣邑丘聚村落，日殿不下亦不轉移，在於人間而明悉至不去不來。菩薩如是，現于三界亦無往返周旋也，度脫一切亦無所度，是為勇猛伏三昧也。」
。
<juan>佛說超日明三昧經卷下<p>西晉清信士聶承遠譯<p>離垢目復白佛言：「何謂超日明三昧？」<p>佛言：「其明無量不可譬喻過於日光。所以者何？日之光明照現在事，人、物、蠕動、百穀藥木、諸天龍神，皆因日成普得茂活。日不能照二鐵圍間，亦不能照人心之本令開達也。但照有形不照無形。超日明三昧所以勝者何？殊照十方無邊無際，三界五道靡不徹暢。菩薩大乘照于聲聞、緣覺之乘，九十六徑、六十二見邪疑結冥，使心霍然皆發道意，業三乘者各得成就，或得生天或得人身無不普蒙。如忉利天處須彌頂，天帝釋宮紫紺寶殿炳然在上，中四天王下四方域，諸天人民餓鬼厭鬼諸神閱叉。超日明三昧亦復如是，心堅不動如須彌山王，化五道天王帝釋，化生老病死踰四天王，療諸不孝婬怒癡垢使發道意，釋小乘志大乘，發意受決得忍受決未發意受決，行六度無極，悉無妄想不覺受決。超日明三昧甚深甚深！不可稱量無有崖底。譬如虛空，假使有人欲量虛空，升合斗斛多少之限，空尚可量盡知其斛數，超日明定慧不可量也。譬如人度空，十里百里千里萬里億里億萬里，無央數億百那術里，空尚可盡究其邊際，超日明定慧殊於彼，無數億億倍而復倍無能限量，造譬喻者所比道明，無遠無近無廣無狹。」<p>離垢目問世尊曰：「大聖嗟歎，當言極廣甚大長遠，何謂無遠無近無廣無狹？」<p>佛言：「有狹之故因日有廣，有近之故因日言遠，無遠無近無廣無狹，無可比方。假喻譬之，欲使人解無有邊際，如空無際超出其外，微塵無色開入其裏；無復計挍，引喻了義。至大道慧，無有譬也，過諸聲聞緣覺菩薩，乃至無上正真之道，為上為尊為無疇匹為無等倫，自然之法無有作者亦無不造，無來無去虛無自然。曉了一切本無，曉了一切本末，已了諸本，亦無所倚亦無所不倚，自然之慧皆別了之。三界自然，三界自然人物自然，人物自然生死自然，生死自然本無自然，本無自然佛道自然，解分別斯一切自然，乃能逮得超日明定，普濟三世至無極慧，是為超日明三昧。」<p>於是有長者女名曰慧施，與五百女人俱來詣佛所前，稽首足下却坐一面，聞佛說斯超日明定，喜踊無量，前白佛言：「我今女身，願發無上正真道意，欲轉女像疾成正覺度脫十方。」<p>有一比丘名曰上度，謂慧施曰：「不可女身得成佛道也。所以者何？女有三事隔、五事礙。何謂三？少制父母；出嫁制夫，不得自由；長大難子；是為三。何謂五礙？一曰、女人不得作帝釋。所以者何？勇猛少欲乃得為男，雜惡多態故為女人，不得作天帝釋。二曰、不得作梵天。所以者何？奉清淨行無有垢穢，修四等心，若遵四禪乃昇梵天；婬恣無節故為女人，不得作梵天。三曰、不得作魔天。所以者何？十善具足尊敬三寶，孝事二親謙順長老，乃得魔天；輕慢不順毀疾正教故為女人，不得作魔天。四曰、不得作轉輪聖王。所以者何？行菩薩道慈愍群萌，奉養三尊先聖師父，乃得轉輪王主四天下，教化人民普行十善，遵崇道德為法王教；匿態有八十四，無有清淨行故為女人，不得作聖帝。五曰、女人不得作佛。所以者何？行菩薩心愍念一切，大慈大悲被大乘鎧，消五陰化六衰，廣六度，了深慧，行空無相願，越三脫門，解無我人無壽無命，曉了本無不起法忍，分別一切如幻如化、如夢如影芭蕉聚沫，野馬電㷿水中之月，五處本無無三趣想，乃得成佛。而著色欲淖情匿態，身口意異故為女人，不得作佛。得此五事者皆有本末。」<p>時，慧施女報上度曰：「各殖諸本用獲果實，本有男女及報應耶？本有五處釋梵魔王轉輪聖帝、大道小道乎？」<p>上度答曰：「無也。」<p>慧施問曰：「設使本無，何因而有？」<p>答曰：「因行而成。」<p>慧施報曰：「譬如畫師治壁板素，和合彩具，因摸作像分賦彩色，從意則成。五道如是！本無處所隨行而成。譬如幻師化作日月、帝釋、梵天、轉輪聖王、天龍鬼神、人民禽獸，隨意則現，恍惚之間則不知處。生死如是！本無所有，從心所行，各自得之。至於本無，無幻無化、無合無散亦無處所，乃成佛耳！所以者何？五戒為人，十善生天，慳墮餓鬼，抵突畜生，惡墮地獄；行四等心，不解空行，生于梵天；倚空求度，散心著空，生無想天；六度無極之想不離三界，畏苦厭身，惡生死難志存泥洹，故墮羅漢；發菩薩意欲度一切，不解本無著佛身相，欲疾得佛，不得善師、不了善權，便中道止得緣覺道。斯之所行、有合有散，則不得成無上正真道也。一切無相，何有男女？」<p>上度又問：「以何等行而成正覺？」<p>慧施報曰：「不生色行、不觀不空行、不滅色行、不捨執行亦無造行。不生識行、不觀不空行、不滅識行，不色生行、不識生行，亦無歸行無來無去，永無處所無所住行。不倚三界，不捨五陰不受五陰，不捨俗行不想道行，是為道行得至正覺。不倚四等，不想六度無極之行，不於三脫有所倚行，達空無相無願之法，乃為菩薩應順法行不違正覺平等之行。如是上度！行斯法者，寧有方面處所三界男女乎？」<p>答曰：「無也，尚無造者何所成立？」<p>「以是之故，吾取佛者有何難也？取無所取成無所成、覺無所覺無取無捨，乃號為佛。亦無名號，假為字耳！」<p>佛言：「善哉善哉！慧施！誠如所云。一切無處隨行而成，不合不散不興不衰，無見無聞、無念無知、無言無說，乃成正覺。」<p>於是慧施則轉女像化成男子，踊在空中，從上來下稽首佛足，得不起法忍。<p>時，五百女忻然踊躍，以偈頌曰：「本每自觀察，謂男有常種；強弱各有品，女固不得移。今日蒙佛恩，乃知無堅固；五道如幻化，隨行而各成。三界為心迷，不了本無諦；自計有吾我，縛著墮污泥。譬如捕魚工，以鈎釣取魚；非是己所有，自謂我應獲。三界如寄居，四大非我所；解諸法如夢，則無有取捨。惟佛見加哀，恩慈垂覆蓋；令轉女人身，值超日明定。得佛成國土，教化諸天人；眾生皆度脫，疾獲無上真。」<p>佛告五百女：「當如所願疾獲爾志。」諸女欣然即成男子。<p>於是佛授慧施及五百女決：「却後十劫皆當為佛，名曰慧見如來、至真、等正覺、明行成為、善逝、世間解、無上士、道法御、天人師，號佛世尊。世界曰除冥，劫曰光明。佛住百億萬歲說法，恒沙菩薩得不起法忍，一生補處亦復如是，諸阿羅漢不可稱計。爾時，人民被服飲食，當如第二忉利天上。」<p>時，諸眾會聞佛授決，滿百千人發無上正真道意，無數菩薩得不起法忍，八萬比丘漏盡意解，十萬天人遠塵離垢諸法法眼生。地即大動，空中散花其墮如雨，箜篌樂器不鼓自鳴，億百諸天於空中皆歎頌曰：「甚哉深法！難值難聞。幸哉吾等！宿有餘福，今乃值聞，何其快哉！」<p>佛復告慧施：「人在世間生死之縛，但用不解深法計吾我人，猶如猩猩誘誑以酒，知不能釋為人所獲。世人若茲，綢繆五陰六衰之患，恒計吾我，不知苦空無我非身，犯則有殃不自抑制，而為三毒五蓋所縛，不得解脫返真諦道。如木生火不覺自燒，不了空行計吾我人，亦復如是，自誤墮冥入三惡道。譬如劇賊劫抄寇害，自謂健快。俗人著色痛想行識，沒溺垢穢罪蔽陰蓋，不解大法殊妙深義，有癡恩愛則生為人。十二結縛六十二見，疑網塵羅迷惑諸邪九十六徑。研精諸法分別空無，如幻如化如夢芭蕉、野馬水月呼聲之響，不計吾我。知色自然痛想自然，痛想自然行識自然，行識自然四大自然，四大自然三界自然，三界自然泥洹自然，泥洹自然，乃能逮得無所從生法忍，不在生死不處滅度，則應大乘深妙之慧。譬如有人體得重疾欲自療治，當服順藥反飲毒藥，謂攻身病害腹傷藏，不即更服除毒之散，尋能殺人悔無所及。學道之士亦復如是！本發道意為菩薩行，奉四等心慈悲喜護，遵行六度而皆有想有所希望，便墮聲聞緣覺之乘；假使適成不樂因出，得至大乘躊躇不了，便住中者即墮小乘。譬如庶人之食，如是轉輪聖王食之為毒藥也。譬如甘露上味具藥，多所療治眾人之病。菩薩如是！以大乘法，多所療治於一切人生老病死婬怒癡厄眾想之患也。」<p>佛說是時，千天人發無上正真道意，五百天子得不起法忍。<p>於是有菩薩名曰慧英。問文殊師利：「何謂菩薩博聞多知？」<p>文殊師利答曰：「從無央數恒沙等劫，積累功德不以為厭，聞四等心亦不厭足，修四恩法亦不厭足，行六度無極亦不厭足，空無相無願亦不厭足，大慈大悲亦不厭足，進五神通亦不厭足，教化眾生亦不厭足，為大乘教亦不厭足，現聲聞緣覺普化一切亦不厭足，示現泥洹住泥洹中還生死界亦不厭足，不去不來無所不至，譬如虛空無所不至，不出不入無所不達無所不遍，是者名曰博聞多知。不以過去為計數，不以當來有限礙，不以現在有處所。無去來今三世之限，於三塗等無三界想無泥洹念，無道無俗不附不捨，是者乃謂博聞多知。於所聞者亦無所聞，於所見者亦無所見，於所言亦無所言，於所度亦無所度，是者乃謂博聞多智。」<p>慧英又問：「何謂行者？何謂成就？」<p>答曰：「發菩薩意行四等心，大慈大悲無極之慧，布施攝人，戒忍精進一心智慧以救眾生，行稍漸進，是謂行者；行過於空無相無願之法，不見吾我不見三世，不見泥洹及與生死，是謂成就。」<p>大英菩薩又問佛言：「人生從何所來？去至何所？老病死何所從來？去至何所？色痛想行識從何所來？去至何所？地水火風空，眼耳鼻口身心從何所來？去至何所？」<p>佛言：「皆無所從來去亦無所至，緣合則有緣離則滅，如幻如化如畫如鼓、如雨如電皆從因緣。有緣有生無緣無對，生死如是，等無有異也。」<p>大英又問：「何謂無所從來無所從去因緣合成？」<p>佛言：「作人行者則得為人，作天行者則得為天，作地獄行則入地獄，作畜生行則受畜生，作餓鬼行則為餓鬼。無五行則無五道，無五道則無出入，名曰人本。無有三界：欲界色界無色界，無心意識故無三界，名之人本。未有人物有色無見。何謂有色無見？地色水色火色風色，定者謂地，清者謂水，明者謂火，攝者謂風。天地未然未有三界，是四色者而常自然，無有作者自然動起，唯道能名及至補處能名。斯者無像之色亦曰心色。阿惟越致見心心色，阿惟顏見四色心，如來見未有四色心之本也。於三界中而不然者是為心色，名心本，故曰非不然。於菩薩法故曰為然。無心色志三界自然，自然如空乃名曰道。於是諸法無合無散。所以者何？假使合者則人本也，假使散者則生死也。見生死病、泥洹之樂，則名聲聞。處在中間無益一切，名曰緣覺。無合無散不處泥洹不惡生死，乃名之曰法身。法身無形普入一切，亦無所入無所不入。」<p>說是經時，五千天人得無所從生法忍，無央數人皆發無上正真道意。<p>於是阿難問世尊曰：「欲發道意為菩薩者，當以何為本？」<p>佛言：「精進不懈分別空慧，欲度一切，不見吾我及與壽命，是則為本。」<p>又問曰：「寧有遲疾？」<p>佛言：「亦有亦無。」<p>又問：「何謂為有？何謂為無？」<p>佛言：「有者從精進而不懈怠，積殖功德，布施戒忍精進一心智慧善權方便，慈悲喜護四恩空行，得無上正真之道，不從懈怠得，斯謂有也。無者，道無處所無形無名，譬如虛空，不從造作而可獲也。無所造作無心意識，無內無外亦無中間，無取無捨乃應入道，斯謂無也。所以者何？乃往歷劫其數難計會，有轉輪王名曰自在。王有千子勇猛傑異，國土七寶主四天下，治以正法不加刑罰。爾時有佛，號曰寶妙如來、至真、等正覺、明行成為、善逝、世間解、無上士、道法御、天人師，號佛世尊。時，佛說法，初語亦善、中語亦善、竟語亦善。分別其義微妙具足，淨修梵行演法弘普。時，會菩薩無數億眾，聲聞緣覺不可稱限。<p>「時，轉輪王供養侍佛積有年歲，千子寶臣大眾翼從，俱詣佛所，稽首足下却一面坐，佛為廣說菩薩之行，多所安隱多所救護，於一切人為第一尊。王及諸子寶臣翼從之眾，皆發無上正真道意，夙夜精進不敢倦息，供養如來一切所安。於是千子悉於佛前自試功德，各各探策誰前作佛，得上策者餘降不如次第作佛，懈怠薄德最當在後。尋如所言各各探策。有一太子最後得策，窮久下第乃得作佛。則時愁慼不能自勝，便自投身如大山崩，吾身云何最後作佛？<p>「佛告之曰：『勿得憂慼，道無有限亦無遠近，能分別解空無之慧便在前耳！』於時，太子聞佛所說即時踊躍，即發無上正真道意，得不起法忍，行大慈悲，解一切法如幻影響、如野馬、如夢芭蕉水中之月，千人之中第四得佛，號曰釋迦文如來、至真、等正覺。其餘諸子次第得佛。最後當得作佛者名曰樓由。」<p>佛語阿難：「欲知爾時轉輪聖王者，定光如來是也。失策太子，便解空無精進不懈，先得佛者則吾身是也。其餘諸子，賢劫中千佛興者是也。當知斯義，道無遠近，解空別妙知自然法乃得佛疾。」<p>爾時，諸會莫不欣然，普發道意為菩薩行，五千菩薩逮得法忍，萬人得柔順法忍。<p>於是日天王與無央數百千天人，來詣佛所稽首足下却住一面，前白佛言：「以何等行，為日天王行照四天下？何緣為月，照夜除冥？」<p>佛告日王：「有四事法得為日王。何謂為四？常憙布施，修身慎行奉戒不犯，又志然燈於佛寺廟，若於父母沙門道人殖光明德；是為四。」佛時頌曰：「常樂興布施，奉戒不犯禁；然燈於佛寺，若於父母前。好憙佛正典，不誹謗經法；敬沙門道士，因斯得為日。身出千光明，普照四天下；諸窈冥之處，莫不蒙暉曜。」<p>佛告日王：「又有十事，為日天王。何謂十？身不殺、盜、婬，口不兩舌、惡罵、妄言、綺語，意不恚、嫉、癡；是為十。」佛時頌曰：「恭己自攝護，而不殺盜婬；不兩舌惡口，妄言及綺語；心不懷嫉妬，無瞋恚諸毒；離六十二見，日光照四方。」<p>佛告日王：「又有四事，得為月王。何謂為四？布施貧匱，奉持五戒，遵敬三寶，冥設錠光君父師寺；是為四。」佛時頌曰：「布施諸貧匱，常奉持五戒；然燈於佛寺，恭敬侍三寶。心存念諸善，蠲却世眾惡；自護身口意，得月光照冥。」<p>於時日王白佛言：「唯願大聖，枉屈尊神到宮小食，令諸導御虛空神天皆蒙大恩，聞深妙法悉發道意所度無量。」<p>時，佛默然已受其請。日王見佛已許就請，繞佛三匝忽然還宮，辦百種食若干甘美，床榻坐具挍飾鮮潔，為佛敷座高四千里。於是日王立於宮殿，遙重請佛傾側竦息，以偈讚曰：「布施於一切，所有無所悋；亦不望相報，得佛度十方。智慧如虛空，所化無罣礙；一切皆蒙恩，時到惟屈尊。慈心加眾生，未曾有危害；悲哀未度者，施誨以法寶。威神照群黎，救脫貧匱者；惠以七大財，時到唯屈尊。覩眾生迷惑，五道之勤苦；常以加大恩，慰勉諸恐懼。開化以法教，示導諸不及；種至空無慧，時到惟屈尊。其光踰日月，威德超須彌；智慧越虛空，雙比不可喻。日月照眾冥，但能成萬物；佛照五道人，悉令獲五眼。虛空尚可度，海水知幾渧；須彌十方地，亦可知斤兩。如來智慧聖，功祚弘巍巍；無限普超彼，時到惟屈尊。」<p>爾時世尊告大眾會：「時到悉嚴，就日王請。」則皆受教。佛與大眾踊在虛空，至日王宮坐師子之床。眾會坐畢，王后太子諸天眷屬稽首于地，即以至心供養世尊，手自斟酌百種之鐥，飯訖澡畢更取卑床，自坐佛前恭肅聽法。<p>佛告日王：「一切三界所受形貌皆從心意，心意無形而有所造隨行立身，豪貴貧賤皆歸無常，如泡起頃尋復壞滅，一切世間所有如是！當信道德正真可怙，餘不可恃，棄捐眾行奉行法行。何謂法行？無生之行除諸所生，真諦之行所存殊勝，入道之行無所忘失，布施之行無所悋冀，持戒之行普得諸願，忍辱之行不亂眾人，精進之行未曾動轉，一心之行意行常達，智慧之行以聖眼覩，慈心之行忍一切苦，悲心之行等意眾生，憙心之行以法開化，護心之行安慰一切，神通之行六通以達，惟空之行無恚害心，消滅之行度諸群黎，四恩之行合聚救人，博聞之行從受成道，不起之行而觀自然，道品之行不獲有為，本無之行無罪福報，緣起之行了知無明明不可盡，眾勞之行解人物自然，諸法之行了空見慧得平等覺，伏魔之行無能傾動，三界之場雖處不墮，師子之行善勝無畏，力無懼行所向無畏；三達之行無有罣礙，一心覺場大智普具，教一切行無所不周；化六十二見行濟眾羅網，九十六徑誨入一道。<p>「如是日王！菩薩以應斯行則順道行，已順道行則應大慈，已順大慈則應大悲，已順大悲則應大鎧，已順大鎧則師子吼，已師子吼則應化幻，已順化幻則入五道，已順五道則隨時入，已隨時入無所不變，已在所變無去無來。度無所度淨無所淨，明無所明覺無所覺，乃為正覺。」<p>佛告日王：「欲達去來今現在事，十方諸佛法身平等，常當信樂分別此義；欲知生死十二因緣所從興發三趣之患、五蓋之覆，當解此義信奉行之；欲了十二部經典之要，開三達教越于三脫至三達智，當解斯義。猶郡國縣邑、丘聚村落、百穀草木藥果之樹，皆因地生。菩薩入斯慧無所不化，皆成立之至于無上正真之道，聲聞緣覺皆依因之。」<p>佛說是時，日天王王后太子眷屬諸天，其心自然皆得不起法忍，十億天人發無上正真道意。<p>於時，世尊即從座起而立空中，與無央數百千之眾眷屬圍繞，以偈頌曰：「天人不解了，從來難計量；迷惑於五趣，如魚著鉤餌。三界猶如幻，恍惚不見處；生者不自覺，為意識所使。墮于四顛倒，甚可愍哀憐；自計身有常，不信于道真。一切從空生，反惡聞空慧；如人從親生，更不孝父母。❥者化為虎，不覺為人時；尋還害家中，不別其親踈。人本從空生，憎無亦如是！迷亂於陰入，猶醉者裸馳。❥者變為人，乃識家親屬；已分別本無，乃解一切空。空者不念空，空亦不見空；已達無所生，乃能解自然。欲求菩薩行，度脫眾生類；當了一切法，自然如幻化。分別斯慧已！周旋不以難；則深入微妙，權慧開度人。」<p>佛說是時，無數億天虛空諸神，皆發無上正真道意，不可稱計菩薩得不起法忍，佛還維耶離㮈氏樹園。<p>爾時，城中有大長者名曰解法度——供養先佛無數百千，殖眾德本不可稱限，稽首諸佛禮敬難量，諮受法言，於無上正真道意志不退轉，不起法忍出於智慧，所度無極善權所濟不可計議——與眷屬俱來詣佛所，稽首畢一面坐，叉手白佛：「供養世尊得何功德？」<p>佛告長者：「奉華散佛，生生端正，衣飯自然；燒香芬熏，身體香潔名德遠聞；其然燈者，天眼明慧不處窈冥；幢幡施者，所在富樂財寶無限；上繒蓋者，致得屋宅覆蓋不露；音樂倡伎樂佛塔寺及樂一切，得天耳徹聽；履屣車乘施者得輕舉能飛；一心向佛得知宿命；慈察眾生知一切心；以法施與得諸漏盡；以食施與常值法會；以衣施與得三十二相八十種好。我滅度後其有供養形像舍利，德皆如是！稍稍順法，因斯得度無為之道。」<p>解法長者復白佛言：「寧有供養殊過於斯華香幡蓋、伎樂、履屣車乘、飯食衣服者乎？」<p>佛言：「有。」<p>又問：「何所是？」<p>佛言：「發菩薩意哀念一切，終始之患欲令濟度，大慈大悲不厭生死，求諸總持三藏之奧，優奧難量無極之慧，平滅三塗導以三寶，分別於空無相無願，超三脫門得三達智，覩人根本本無處所因緣而生，觀一切法亦無去來，六情自然如水上沫，四諦無諦譬如野馬，了本無已乃為正諦，慈悲喜護布施以法，仁愛眾生勸益群黎，等利一切，六度無極善權方便，隨順而化不惡生死；又如飛鳥飛行空中樂于終始，譬如華果苑園流泉戲廬，不違大聖真妙之海，不畏四魔，降伏眾邪六十二見，化發九十六種諸徑之惑，捨聲聞緣覺之行，知無我無人無壽無命，遵修正真無上大道，斯供最勝。<p>「自觀己身如幻化耳，十二因緣了無端緒。所以者何？本無有癡緣對而興，從癡致行；從行致識；從識致名色；從名色致六入；從六入致習；從習致痛；從痛致愛；從愛致取；從取致有；從有致生；從生致死；從死致憂；從憂慼悲感不可意惱。了知本無尚無有癡，何有行識名色六入習痛愛取有生老死憂悲之患？永無有也。諸緣悉除，不住三界不樂泥洹，無大道念無小道想，遊生老死。譬如日月不出不入，於世間人有出有入。菩薩如是！開化一切現生三界，說三乘教便現滅度，於一切人見諸生滅，於菩薩法無有生滅。是供養者，最為殊勝、為尊為上，無極無底之供養也。」<p>佛說是時，十萬天人皆發無上正真道意，解法長者及諸眷屬，皆立不退轉不起法忍。<p>於是調意菩薩白佛言：「何謂為調？何謂為寶？」佛言：「若有罵詈撾捶呪詛，心無有異；毀辱輕慢陵侮唾賤，心無有異；若稱譽恭順宣揚功德，心無有異；若稽首歸命跪拜尊敬，心無有異；設以天福轉輪豪聖愛欲之樂以勸示之，心無有異；假以地獄餓鬼畜生災怪恐逼，心無有異；知命非常苦空非身示以勳，之心無有異；若以聲聞緣覺之法用誘進之，心無有異；假以菩薩空無之慧大乘化之，心無有異，是則謂調。<p>「何謂為寶？」佛言：「發菩薩心欲度一切，斯則寶也；尊敬於佛不隨外道，斯則寶也；解經順教不逆大化，斯則寶也；謙敬眾僧及於聖眾，斯則寶也；布施一切無所悕望，斯則寶也；奉戒順禁發菩薩願，斯則寶也；忍辱之力伏意不亂，斯則寶也；精進恪勤修道務本，斯則寶也；一心行定正不邪迷，斯則寶也；智慧幽微不墮六衰，斯則寶也；善權方便各得其所，斯則寶也；慈心弘普志不纖介，斯則寶也；常懷悲愍矜哀危厄，斯則寶也；安和喜悅不忻不慼，斯則寶也；擁護一切無不救度，斯則寶也；以法施與不道不俗，斯則寶也；撫育眾生無所愛惡，斯則寶也；務存長益無所損耗，斯則寶也；等利一切無偏邪意，斯則寶也；常執謙冲未甞慢恣，斯則寶也；若有罵詈而不結恨，斯則寶也；假使撾捶計若無身，斯則寶也；設使怒害以仁惻報，斯則寶也；如令輕易不念其惡，斯則寶也；解知非身不計吾我，斯則寶也；了一切苦不樂放逸，斯則寶也；物非我有無色眩惑，斯則寶也；捨聲聞行不為緣覺，斯則寶也；尚修神化于五至六，斯則寶也；釋六十二不墮邪見，斯則寶也；不安泥洹不危生死，斯則寶也；常以大法開化未聞，斯則寶也；為一切人示現法橋救攝諸厄，斯則寶也；解三界空一切自然，斯則寶也。」<p>蓮花淨菩薩白佛言：「何謂菩薩得至淨行？」<p>世尊曰：「不為愛欲所點污，斯則清淨；心常光潔不協恚毒，斯則清淨；於三界塵無所染礙，斯則清淨；不僥滅度不忍生死，斯則清淨；不計終始出入無為，斯則清淨；常行大慈不捨大哀，斯則清淨；無大道想無小道求，斯則清淨。」<p>光英菩薩白佛言：「何因菩薩光耀普照？」<p>佛言：「然燈廟寺，學問智慧博綜無厭，顯授道明令達真偽，遵習聖典十二部經，度諸有海二六牽連，常志大乘消眾人患至微妙慧，斯則菩薩光耀普照。」<p>解縛菩薩白佛言：「何緣菩薩解一切縛？」<p>佛言：「了三處空，於去來今無所想著三垢則除，分別色空，痛想行識亦復如是！一切本無不著不斷，一無所求亦無所捨，是為菩薩解一切縛。」<p>寶事菩薩白佛言：「以何為寶？以何為石？」<p>世尊曰：「歸佛法眾不為非法，棄捨諸徑九十六種，不願聲聞緣覺常志大道，大慈大悲救濟眾生五道之惑，是則為寶。十二因緣所見迷謬，不識大法空無之慧，是則為石。」<p>恩施菩薩白佛言：「何謂菩薩施恩眾生？」<p>佛言：「其未發意者皆令發之，其退轉者使不退轉，於諸所生使無所起，其未具足至一生補處，是為菩薩施恩於一切。」<p>帝天菩薩白佛言：「何謂菩薩能化諸天？」<p>佛言：「在於欲界現欲無常，譬如人夢示清淨行；在于色界為現大慈菩薩之行；在無色界為現深妙之法，無所依猗，不猗欲界、不猗色界、不猗無色界、不猗小乘、不猗大道。是為菩薩能化諸天。」<p>水天菩薩白佛言：「何謂菩薩解知本淨？」<p>世尊告曰：「菩薩了知，一切諸法如幻如化，一切本無。譬如水原，本初清淨無有垢濁。所以者何？水適定住則清如故。以了本無便逮法身。」<p>大導師菩薩白佛言：「何謂菩薩為一切導？」<p>世尊告曰：「見慳貪者導令布施，放逸者導令護戒，恚怒者導令忍辱，懈怠者導令精進，亂意者導令一心，愚冥者導令智慧，其無道心者導之大乘，是為菩薩為一切導。」<p>龍施菩薩白佛言：「何謂菩薩不惜身命？」<p>世尊告曰：「菩薩觀世所有非常苦空非身，我不有身身非我有，一切如影因形而現，生死如是從心而成。了一切空皆無所求吾我自然，吾我自然生死自然，生死自然泥洹自然，泥洹自然大道自然，是為菩薩不惜身命。」<p>爾時梵天白佛言：「甚哉法之大也，誠難值遇，從無數劫積行累德，乃髣髴聞音，幸遭大聖得聞斯法。供養菩薩正典要妙之化深邃之義，已奉屢聽解達是法故，使彼人依行六號，其聞斯經為已見佛耳！<p>「聆妙慧供奉聖眾，濟天路、拔三趣，使發無上正真道意，體解三脫不廢三達，雖未至道其德漸增。如月初生，如師子子無所畏難自在由己，諸天龍神悉衛護之，眾魔邪惡自然為伏，所在州城郡國縣邑莫不敬重，出入應節十方諸佛威神化祐。」<p>於時，四天王白佛言：「快哉甚善，大聖洪恩現神濁世，令我之等得覲安住遇斯妙化。菩薩純慧如天中天，有人發行入于大海，獲如意珠為一切願，其人欣豫豈可訾量！我等如是，詣斯大會瞻戴慈澤，聽受甘露菩薩景則，猶入大海得茲寶珠，當以宣布顯示同志為菩薩行；未曾信樂諸天之眾，依福徒類，當令亘然；如開心受學，其信樂者倍令堅進而不迴轉。」<p>佛言：「善哉四王！誠如所云，斯大法者難可見聞，若一蹉跌與法永違。於億千劫未卒值遇。猶如一鍼墮深大海，反覆求索寧易致乎？」<p>四王白佛：「甚難甚難。天中天！」<p>佛言：「聞斯要典菩薩深法，而不信樂失不諷誦，累劫徼錯不可再遭。是故諸仁欲得自致，所在見佛聞深妙法疾至無上正真道者，當勤執翫讀誦奉持，散示未聞敷演其義，使蒙洪典令人日修，展轉相化其福難測。正使三千大千世界如來充滿，若族姓子族姓女供養奉事，於百千劫一切施安，佛滅度後，各各興塔七寶跱立，上至二十四天，供養幡蓋伎樂歌頌亦百千劫，福寧多不？」<p>四王白佛：「甚多無極。天中天！不可譬喻。」<p>佛言：「其有受斯三昧十法超日明定，六度無極善權方便，福越於彼。所以者何？雖供侍佛，不如受斯佛之遺典從大聖命，諸行菩薩一切學者皆由深經自致得佛。」<p>於時慧施菩薩白佛言：「斯法甚深甚深！若有信樂而不誹謗，知為佛之所護；聞不悅欣，狐疑譏訕不寫諷誦，既不自誦并止餘人使不遵學，罪難計量，世世自誤墮墜三趣，自服毒藥復飲他人，自危身命投陷盲冥又危眾人。斯大法者眾明之元，毀巨就細殃釁難限，生遠三寶甘在八處。何謂八處：一曰、邊地，二曰、外道，三曰、貧匱，四曰、下賤，五曰、短命，六曰、醜陋，七曰、人所憎惡，八曰、夷人。不解法者其有誹謗，不信不樂大乘之業，歸于八惡悔之無及。」<p>佛言：「善哉！誠如所云，所云無異。憶念往古無數劫時，發菩薩意，始學之初出家離欲，得為比丘名曰法樂。好尚雜句嚴飾之文，不志大乘深妙之化，謂為虛偽非佛正典。乃以四阿含懷來果證以為雅誨。時有大學信大乘者，名智度無極，講空無慧深奧無際，久修梵行悉共諷誦，敷陳旨要宣布流美，四輩洽聞。法樂比丘，所在坐上聞誦慧品，輒誹謗之，云非佛教，自共撰合慎勿修行。用因此罪墮大地獄十八囹圄，受殃酷痛彌歷年劫。」<p>阿難白佛言：「如令佛國劫盡燒壞，水災蕩溢，痛寧息不？」<p>佛言：「不得休廢。所以者何？若國壞盡，徙至他方佛界囹圄。所以者何？斯大尊法，三塗所由，去來今佛之父母也，假使誹謗殃釁不朽。」<p>佛告阿難：「欲知爾時法樂比丘不？」<p>答曰：「不及。」<p>佛言：「則吾身是，用是之故護身口意勿妄謗訕，已墮惡道考掠劇者悔當何及！」<p>佛告阿難：「後末世人，覩有學法為佛弟子，聰達智慧演宣大乘散結狐疑，嫉供養者謗謂無智，用憎人故，并毀深經云不足宣。假喻言之，如一父母有十餘子，兄弟相憎并謗二親。如是阿難！當來世人，憎嫉同學誹謗正法，其人受罪不可計盡無以盡喻。」<p>阿難白佛言：「假使自覺則悔過者，當云何乎？」佛言：「其人殃咎轉當微輕，雖後獲釁速得解脫。故當自省改變心口，無輕妄語也。」<p>佛告阿難：「受斯經典持諷誦讀，廣為人說，頒宣周遍福祚難量，諸天、龍、神、揵沓惒、阿須倫、迦留羅、真陀羅、摩休勒，悉共擁護學斯經者，諸佛世尊悉共擁護。若猛師子虎狼熊羆，無敢嬈者，行步出入常得自在，未曾惡夢。夢中但見佛塔，寂志四輩道士說經，天龍鬼神皆欲見之，諸佛世尊亦復如是！四大天王帝釋梵王，皆欲見之悉共擁護，用樂深法菩薩篋藏超日明尊定故。」佛時頌曰：「學斯經典者，諸天悉擁護；龍神阿須倫，真陀摩休勒，迦留羅一切，無敢犯嬈者，十方佛威神，皆共授導之。天帝釋梵王，諸大神妙天，虛空持世者，欽渴悉欲見。臥起常安詳，未曾有卒暴；夢中見塔寺，不覩惡因緣。體解深經典，常務分別說；聞者則暢達，不疑于大乘。無知少福者，不信毀正經；謂虛自合作，非佛之所說。以嫉妬學者，并謗弘雅訓；如兄弟相憎，并訕及二親。」<p>爾時有菩薩名曰大光，白佛言：「何謂為光？何謂為明？」<p>世尊告曰：「解了慧明心如虛空，覩見十方去來現在三世之事無所罣礙，逮得權智神通已達，坐覩一切眾生根原，無有去來因緣之想，不礙四大、不礙鐵圍大鐵圍寶山，於地水火風出入無間。所以者何？地皆空故，入不解地，地不空者，我不得前，水不得入，以空之故，轉相開通，如人體中毛孔九十九萬。已神通者不見有身，察之虛空無所罣礙，是謂為光。覩一切心已生未生、有志無志、道心俗心、痛心盡心、無漏之心，悉曉了之而為講義，各令得所，是謂為明。」<p>說是語時，無數菩薩皆得神通，光明無量普照十方。<p>佛告阿難：「受斯經典，宣示未聞令得流布，眾生蒙度以致正真。」<p>阿難白佛言：「惟當受持，要者何名此經？」<p>佛言：「名『超日明三昧』，又名『十定』。佛之決教多所成就，譬如日明遍照四域，百穀草木萬物變化皆因成熟。斯定若茲！一切十方五道生死莫能自濟，聲聞緣覺菩薩大道，皆由斯定而得成濟。若千萬劫奉行六度而有望想，不如達斯超日明定，以大慧光照於十方，德喻於彼。」<p>佛所說如是！賢者阿難、大菩薩眾、諸天龍神、阿須倫等，莫不歡喜，作禮而去。