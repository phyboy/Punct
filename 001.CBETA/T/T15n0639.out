<juan>月燈三昧經卷第一<p>高齊天竺三藏那連提耶舍譯<p>如是我聞：<p>一時婆伽婆住王舍城耆闍崛山，與大比丘眾百千人俱；菩薩八十那由他，皆一生補處，阿氏多菩薩摩訶薩而為上首；四天王、釋天王、娑婆世界主大梵天王，及餘增上福德諸天、增上威勢阿修羅王、龍王、夜叉、乾闥婆、緊陀羅、摩睺羅伽、人非人等；前後圍遶，瞻仰如來。<p>時此眾中有菩薩名月光童子——已於過去供養諸佛，殖眾善根，自識宿命，信樂大乘、安住大乘、大悲相應——從坐而起，偏袒右肩，右膝著地而白佛言：「世尊！我今於佛欲有所問，惟願聽許，除我疑結。」<p>佛言：「童子！隨汝所樂，於彼彼問當為汝說，令得歡喜。我一切智、一切知見，於一切法有力、無畏而得自在，與無障礙解脫知見相應。童子！如來無所不知、無所不見、無所不證、無不選擇，覺知無量無邊世界。童子！諸佛、世尊於彼彼問悉能隨答，皆令心喜。」<p>爾時，童子以偈問曰：「諸佛行於何等行，能為世親作光明？能得不可思議智？惟願救護解說之。何行得斯說法上，人中牛王天敬奉，不可稱量最上智？惟願為我善分別。我以深信故諮問，真實無有諂曲心，餘更無能證知我，唯是人尊所照見。我有廣大勝樂心，釋種師子知我行，我心不為語言故，唯願為我說助道。何法能將諸佛來，而得增長無邊智，於一切法到彼者？唯願為我善宣說。願說長養我行法，令得修成明利智，深心持戒不毀犯，遠離一切諸怖畏。云何於戒而不棄？云何於慧而不減？云何安住阿蘭若？云何而得增智慧？云何能入勝妙法，樂護禁戒無悔恨？云何於戒而不缺？云何能知有為性？云何得斯三業淨，無染穢心趣佛道？云何能得身業淨？云何能除口、意惡？云何得離雜染心？唯願世尊隨問說。」<p>爾時，佛告月光童子：「菩薩摩訶薩若與一法相應，速得阿耨多羅三藐三菩提，如是諸法悉皆剋獲。云何一法？若菩薩摩訶薩於眾生所起平等心、救護心、無礙心、無毒心，是為一法相應，速成阿耨多羅三藐三菩提，能獲如是功德之利。」<p>爾時，世尊而說偈言：「若有受持是一法，能順菩薩正修行，因此一法功德故，速得成於無上道。於一切處心無礙，勇猛菩薩所能行，初不起於憎、愛想，如是則獲妙功德。若能如是修等心，則得證於平等果；如是法行俱平等，則得足下安平相。修於平等離瞋心，能除一切煩惱覆，以是因緣足下平，故獲足下蓮花色。彼能獨顯於十方，福德光明遍佛土，既得登於寂滅地，調伏無量諸眾生。<p>「童子！菩薩摩訶薩於一切眾生起平等心、救護心、無礙心、無毒心，為世間眼，證得三昧，名為諸法體性平等無戲論三昧。從彼三昧成就十法。何者為十？一、身戒，二、口戒，三、意戒，四、業清淨，五、渡諸因緣，六、悟解諸陰，七、得界平等，八、除諸入相，九、斷滅諸愛，十、證於無生。<p>「復有十法：一、入諸法性，二、顯示諸因，三、不壞於果，四、現見諸法，五、修集於道，六、與佛俱生，七、智慧明利，八、入諸眾生樂欲之智，九、得於法智，十、入無礙辯智。<p>「復有十法：一、善知文字智，二、已渡諸事，三、得音聲智，四、於界平等，五、得界平等心生踊悅，六、得於喜分，七、得不曲心，八、威儀調伏，九、得質直心，十、色無瞋變。<p>「復有十法：一、面常怡悅，二、言詞和雅，三、恒先慰問，四、常不懈怠，五、恭敬尊長，六、供養尊長，七、生處知足，八、修善無厭，九、邪命清淨，十、安住阿蘭若。<p>「復有十法：一、地地安住智，二、正念不忘，三、得陰方便智，四、界方便智，五、入方便智，六、證諸神通，七、滅諸煩惱，八、斷除習氣，九、心常勇猛，十、住不淨觀。<p>「復有十法：一、知犯方便，二、滅諸有流，三、斷諸結使，四、已渡諸有，五、善識宿命，六、於業果無疑，七、於法思惟，八、求於多聞，九、得於利智，十、得調伏地。<p>「復有十法：一、不恃持戒，二、不妄想分別，三、無有輕躁，四、住不退相，五、出生善法，六、厭離惡法，七、不行煩惱，八、不捨於學，九、分別諸禪，十、得一切眾生樂欲之智。<p>「復有十法：一、善分別生處，二、得於盡智，三、善知語言智，四、棄捨俗緣，五、厭離三界，六、不起下心，七、不著諸法，八、攝受正法，九、守護正法，十、知律方便。<p>「復有十法：一、滅諸諍，二、不相違，三、不鬪訟，四、忍平等，五、得忍地，六、自攝於忍，七、善擇諸法，八、心樂具戒，九、決定方便善於問答，十、善分別句義智。<p>「復有十法：一、於法出生方便智，二、善知義非義出生智，三、前際智，四、後際智，五、現在智，六、三世平等智，七、善解三輪智，八、心安住，九、身安住，十、善護威儀。<p>「復有十法：一、不壞威儀，二、分別威儀，三、威儀端雅，四、善解說誼，五、得世智，六、好施不慳，七、恒舒施手，八、常施不絕，九、無物不施，十、有慚。<p>「復有十法：一、有愧，二、棄捨惡心，三、不捨頭陀，四、於信無爽，五、常行喜行，六、捨所坐處施諸尊長，七、捨於憍慢，八、善攝於心，九、善知心相應，十、善知心起。<p>「復有十法：一、善知義智，二、善知法智，三、遠離無知，四、善入微細心，五、識心自性，六、善知法去來方便，七、善知一切語言智，八、善得詞無礙差別，九、得義決定方便智，十、棄捨非義。<p>「復有十法：一、親近善人，二、與之同事，三、聽受其教，四、遠離惡人，五、修禪起通，六、不著禪味，七、遊戲神通，八、得於世智，九、遠離施設假名，十、不厭有為。<p>「復有十法：一、得利不忻，二、逢衰不慼，三、稱而不悅，四、譏而不憂，五、譽之不增，六、毀之不減，七、不苦，八、不樂，九、不親在家，十、不在僧眾。<p>「復有十法：一、捨不恭敬，二、行於恭敬，三、禮儀具足，四、捨無禮儀，五、不污俗家，六、守護佛法，七、宴默少言，八、言行不麁，九、與彼言談善能方便，十、降伏諸怨。<p>「復有十法：一、善知時節，二、於諸凡夫不可知想，三、於諸貧賤不起輕心，四、有乞即施，五、於諸貧者任乞不障，六、於諸破戒不起嫌心，七、念欲救彼，八、善知所作，九、攝受正法，十、捨於財食。<p>「復有十法：一、不營積聚，二、讚歎持戒，三、訶責犯戒，四、敬奉持戒無有諂心，五、一切所有悉皆能施，六、誠心勸請，七、如說而行，八、承事智人，九、於諸法決定深樂修行，十、得譬喻智。<p>「復有十法：一、於前際方便，二、修善為首，三、有諸方便，四、斷除諸相，五、棄捨諸想，六、善知事相，七、能演諸經，八、於諸違順善得方便，九、於諦決定，十、證於解脫。<p>「復有十法：一、所言真直，二、顯自性智，三、言說無疑，四、繫想於空，五、修於無相，六、知無願性，七、得四無畏，八、於戒堅固，九、入正具足，十、得於智慧。<p>「復有十法：一、繫想一緣，二、少結親知，三、不起濁心，四、棄捨諸見，五、得陀羅尼，六、得智，七、得明，八、安住，九、住持，十、正勤。<p>「童子！是名菩薩摩訶薩從彼諸法體性平等無戲論三昧成就如是諸功德利。<p>「童子！如是三昧名為因、名為相應、名為教、名為門、名為作、名為道行、名為無疑、名為師導、名為行順忍、名為忍地、名為除去不忍、名為智地、名為遠離無知、名為建立於智、名為方便地、名為菩薩遊行、名為親近勝丈夫、名為遠離惡丈夫、名為如來所說佛地、名為智者隨喜、名為愚者所棄、名為聲聞難知、名為非外道地、名為如來所攝、名為十力所知、名為諸天供養、名為梵王禮拜、名為帝釋隨後行、名為龍神曲躬、名為夜叉隨喜、名為緊陀羅所讚、名為摩睺羅伽歎美、名為菩薩所修、名為智者所求、名為得無上道物、名為非財食施、名為除諸眾生煩惱病藥、名為智藏、名為無盡辯才、名為出生諸教、名為除諸痛苦、名為知三界、名為渡筏、名為渡四流船、名為出生名譽、名為讚顯如來、名為如來利益、名為光讚十力、名為出生菩薩道德、名為慈滅恚怒、名為悲除惱害、名為歡喜寂靜於心、名為捨所悲人、名為穌息大乘人、名為能師子吼、名為佛道、名為一切法印、名為引導一切智、名為菩薩遊戲園苑、名為散壞魔軍、名為善逝衢術、名為成諸吉義、名為防捍讎敵、名為以法降怨、名為真實無畏、名為如實不妄求力、名為十八不共法根本、名為莊嚴法身、名為諸行威勢、名為莊嚴佛慧、名為棄諸愛著、名為悅佛長子、名為滿足佛智、名為非辟支佛地、名為清淨心、名為清淨身、名為成就解脫、名為無諸雜欲、名為無諸雜恚、名為非愚癡地、名為阿含智、名為能起諸術、名為除諸無明、名為滿足解脫、名為踊悅禪人、名為須見者眼、名為遊戲神通、名為能現神足、名為聞持陀羅尼、名為念持不忘、名為諸佛所加、名為導師方便、名為微細難知無相應者、名為捨於文字、名為深知義智、名為知見智、名為分別智、名為不可言說智、名為能調非智、名為質直者智、名為少欲者智、名為攝持精進、名為能持不忘、名為能銷諸苦、名為諸法無生、名為一言演說能知所有生滅諸趣，是名一切法體性平等無戲論三昧。」<p>說是法門時，會中有八十那由他人天得無生法忍、九十二那由他人天得隨音聲忍、七十六那由他人天得於順忍、六萬人天遠塵離垢得法眼淨、一千比丘盡諸有漏心得解脫、二百五十比丘尼盡諸有漏心得解脫、五百優婆塞得阿那含果、八百優婆夷得斯陀含果。<p>是時三千大千世界六種震動——所謂：動、遍動、等遍動，踊、遍踊、等遍踊，起、遍起、等遍起，吼、遍吼、等遍吼，震、遍震、等遍震，覺、遍覺、等遍覺——東踊西沒、西踊東沒、南踊北沒、北踊南沒、中踊邊沒、邊踊中沒。<p>以法力故，忽然而起未曾有光，悉能暉照幽冥邊遠，乃至阿鼻地獄無不大明。是時世界鐵圍之間，黑闇眾生更相瞻覩，咸各驚言：「何忽在此有斯人輩？」<p>爾時，世尊而說偈言：「我念往劫六億佛，本生皆在耆闍山，我於過去求道時，從彼諸尊聞斯定。時彼六億最後佛，為世間親作光明，號曰娑羅樹王佛，我從彼尊問是定。我時生在剎利種，於諸王中最尊勝，有子滿於五百數，具足一切諸伎能。我時為彼無上尊，建立伽藍滿一億，純用勝妙大栴檀，糅以金、銀及眾寶。我時為王人愛樂，號曰毘沙謨達王，為佛廣設諸供養，滿足萬八百億歲。彼時最勝兩足尊，號曰娑羅樹王者，於其七億六千年，住壽世間弘道化。有八十億諸聲聞，三明、六通常在定，住於漏盡最後身，如是聖眾無譏毀。我備種種勝供具，供養渡諸惡趣者，為欲利益諸人天，是以求於此三昧。我與妻子俱出家，持彼佛教無與比，於千四萬億歲中，我常諮問是三昧。八萬那由偈稱讚、異異偈頌八億兆，彼佛以此為他說，惟論此定之一品。頭、目、手、足、并妻子，種種珍寶及飲食，一切財貨無不捨，為求如是三昧故。念昔百億諸如來，復有恒河沙數佛，是等皆住耆闍山，宣說如是勝寂定。皆同釋迦一名號，佛子同字羅睺羅，給侍同名為歡喜，王城同號迦毘羅。最第一雙世知者，同名目連、舍利弗，世界同名為娑婆，彼佛俱出濁惡世。我以諸供奉人尊，為欲行於菩提行；諸供養具皆奉上，為欲誦持此定故。發修勝行得此定，得斯定行無量種，安住一切德行者，得是三昧則不難；不著諸味離躁擾，不涉世俗無嫉妬，安住大悲離瞋恚，得是三昧則不難；遠俗不悕於世利，邪命清淨無煩惱，於戒皎然無所畏，得是三昧則不難；勇猛精進常不息，愛樂閑寂行頭陀，安住無我妙法忍，得是三昧則不難；善調伏心無戲論，安住威儀諸行等，樂行捨施無慳悋，得是三昧則不難。如來所有諸相好、及以十八不共法、力、無畏等得不難，以能受持此定故。佛眼所見諸眾生，假使一時俱成佛，彼佛一一各壽命，千萬億數難思劫，彼佛各有無量頭，猶如大海諸沙數，一頭各有無量舌，其數亦如大海沙，彼一一舌各稱揚，持定一偈之功德，說其少分不能盡，何況書寫及受持？若有順定頭陀德，天、修羅、鬼所愛護，為諸王等常順從，受持難見寂定故。彼有無邊無礙辯，宣說無量百千經，於一切時常不斷，以持此經聞持藏。若欲得見彌陀佛、及彼安樂世界等，後大怖畏惡世時，應當聞持是三昧。我今於汝有付囑，我人中尊自勸汝，我涅槃後末世時，應當聞持是三昧。十方所有一切佛，過去世中及現在，彼佛皆學是三昧，得到無為佛菩提。<p>「童子！以是義故，若有菩薩摩訶薩欲於如來真實功德開示、辯說義味名號無有窮盡，一切所說為佛所記，汝今應當讀誦、受持、為他廣說如是三昧。<p>「童子！何者如來實德名號？若菩薩摩訶薩住阿蘭若樹下空閑，靜默獨坐當如是學，謂如來、應供、正遍知、明行足、善逝、世間解、無上士、調御丈夫、天人師、佛、世尊，積集如來勝妙功德，修諸善根而不壞失，以大忍力得諸相花及隨形好而自莊嚴，可愛色中最為增上。覩者無厭，敬信愛樂，於諸智慧無能奪者，不可壞力化諸眾生，為菩薩之父、為賢聖之王、為向涅槃導師，無邊智慧、無量辯才。梵音清雅，言聲辯暢，相好希奇，有目瞻仰，隨所觀處欲捨不能。得無比身，不為欲染、不為色染，過無色界，遠離諸苦、棄捨諸法。解脫諸界非入相應，斷除諸結盡諸渴愛，渡於四流滿足智慧，安處涅槃住於實際。<p>「童子！此顯如來真實功德，是名菩薩摩訶薩住彼三昧能獲如來真實功德，開說名義無有窮盡，一切所說諸佛所記。」<p>爾時，世尊而說偈言：「於無量數千劫中，不能說盡如來德，久集一切妙善根，為求如是勝定故；莊嚴美女姝妙身，最上希奇可樂色，我本決施無悔心，為求如是勝定故；捨所重財及僮僕、摩尼大寶與金銀，以勝上心而施彼，為求如是三昧故；以摩尼寶珠、瓔珞、天冠臂印及金繩，昔曾奉施諸尊師，為求如是勝定故。諸妙香花無量果，皆是犍陀婆師香，我以此花散佛塔，增上淳至勝妙心。我以無量諸法施，歡喜開導諸眾生，於諸名聞及利養，我初不起如是心：『我本集於頭陀德。』獨在樹下默無言，無量慈悲愍眾生，為求無上菩提果。共住同戒無違諍，愛語常流潤澤音，言詞柔軟人樂聞，一切見之無厭捨。住於他舍離家慳，無量億生不嫉妬，歡喜常自行乞食，於諸請召皆棄捨。若有多聞能受持，於此三昧四句偈，如是便為供養我，以勝上心而尊敬。我昔行於種種施，長夜於戒而不犯，以無量種供養佛，為求如是寂定故。我於無量世界中，滿中摩尼而廣施，聞是三昧持一偈，此福過彼不可量。一切所有種種花，及諸妙香甚希有，供養一切諸如來，樂修善根無量劫。世間所有諸伎樂、勝妙飲食及寶衣，無量劫中增上心，常以供養諸十力。若人興於菩提願，當獲無上大法王；若人於此三昧經，聞說一偈福過彼。於恒河中所有沙，爾所劫數說其利，敷演彼德不能盡，以持無量福定故。<p>「童子！以是義故，菩薩摩訶薩於是三昧應當至心受持、讀誦、為他演說、分別顯示，廣化眾生修是三昧。」<p>爾時，世尊即說偈言：「於彼佛所聞如是，無上勝妙之利益，是故我今為汝說，諸佛所說勝三昧。七億三千萬佛所，我於過去曾供養，彼諸一切如來等，亦說如是修多羅。由此能入大悲心，是故顯說此三昧，若有習學多聞者，得如來智則不難。若能於彼末世時，世間導師滅度後，有諸毀法惡比丘，於彼多聞不悕樂。雖說戒法而得活，自於戒法不樂行；雖說禪定而得活，自於禪定不樂行；雖說智慧而得活，自於智慧不樂行；雖說解脫而得活，自於解脫不樂行；雖說知見而得活，自於知見不樂行。如人口說：『栴檀香，於諸香中最為上。』有人問彼說香者：『汝所說香自有不？』答云：『我實不聞香，但由說香而得活。』於佛滅後末惡世，有不應式諸比丘，雖說戒法而得活，不能自行於戒法；於佛滅後末惡世，有不應式諸比丘，雖說定法而得活，不能自行於定法；於佛滅後末惡世，有不應式諸比丘，雖說慧法而得活，不能自行於慧法；於佛滅後末惡世，有不應式諸比丘，雖說解脫而得活，不能自行解脫法；於佛滅後末惡世，有不應式諸比丘，雖說知見而得活，不能自行知見法。譬如貧賤為他欺，後時富貴人所敬，人、天、龍、鬼、鳩槃荼，終不供養無定者。若得三昧微妙地，智者便得廣智藏，為彼人天之所敬，能以上施施眾生。我聞如是之利益，最為勝上佛所演，親屬、資財皆悉捨，為欲聞說是三昧。」月光童子心歡喜，合掌向佛說是言：「我於佛仙滅度後，當護持此佛勝法。於自身命能棄捨、及諸世間種種樂，於後惡世怖畏時，當護持是勝妙定。我見世間無量苦，興大悲心而欲拔，於彼復起大慈心，而為說此勝三昧。」眾中五百人咸起，亦願護持是三昧。童子於彼為上首，亦共持此勝三昧。<p>爾時，月光童子白佛言：「世尊！所言三昧，何者是也？」<p>佛言：「童子！諦聽諦聽，當為汝說。謂：一、能寂滅於心，二、無所起，三、無和合智，四、棄捨重擔，五、得如來智，六、成佛威力，七、治其欲著，八、滅除瞋恚，九、斷離愚癡，十、住心相應，十一、捨不住心，十二、樂欲善法，十三、欲奪有為，十四、安住正信，十五、夜常覺悟，十六、不捨禪定，十七、增已生善，十八、於生不樂，十九、不造諸業，二十、不計內入，二十一、不計外入，二十二、不讚自身，二十三、不毀他人，二十四、不在俗家，二十五、戒行淳熟，二十六、無能輕欺，二十七、有大福德，二十八、自知，二十九、不輕躁，三十、安住威儀，三十一、捨麁惡言，三十二、無怒恚心，三十三、救護於彼，三十四、護善知識，三十五、護持密語，三十六、於諸眾生不起害心，三十七、不惱持戒，三十八、恒柔軟語，三十九、不依三界，四十、於一切智而得順忍。」<p>爾時，世尊而說偈言：「我已開於甘露門、我已說諸法自性、我已示於生死過、我已開顯涅槃利，我已教離惡知識、常當親近善知識、離諸憒眾住寂靜、常修慈心而不絕、於清淨戒常護持、歡喜樂於頭陀行，若能常習於捨慧，得是三昧則不難。此能得於寂滅地，終不墮在聲聞地，必當證於佛智慧，剋獲諸佛無量德。見諸眾生有智器，為說佛慧以示之，若能發求無上智，得是三昧則不難。若為食起嫉妬心，當觀食已無有淨，用功無量乃得成，若深觀此能得定。無物能將此定來，必由淨戒之所起，諸法體性常寂然，凡夫無智不能會。若能心住於寂定，是人一切常有佛，人尊恒見諸眾生，常修如是寂滅定。念佛相好及德行，能使諸根不亂動，心無迷惑與法合，得聞得智如大海。智者住於此三昧，攝念行於經行所，能見千億諸如來，亦值無量恒沙佛。若人心有迷惑者，於佛法中取限量，於無量中無有量，如來諸德不思議。一切世間無與比，何況而能有過者？諸智諸德皆相應，於此不疑定成佛。得如來身紫金色，一切端妙為世親，緣於如是心安住，乃名得定之菩薩。此緣佛相是有作，能除一切有相想，然後安住於無相，乃能達於諸法空。能得安住於法身，知一切有而無有，無有之相修習已，然後觀佛非色身。我今為汝善說之，彼彼趣於如是處，所謂覺知諸緣事，無量思量常不斷。若有能生如是心：『念佛相好及智慧。』彼人能修如是念，一心趣向無退轉，若行、若坐、若經行，於諸佛智無疑惑。得無疑已作是願：『令我得佛三界尊。』必當得見諸如來，入佛法中能選擇。於此三昧而起已，稽首禮於十方佛，身、口及意皆清淨，讚歎諸佛常不斷，常修如是念佛相，日夜恒見諸如來。若遇垂死最重疾，痛惱逼迫極無聊，念佛三昧常不捨，不令苦切奪此心。彼人自解是法故，則知一切諸法空，以住如是諸教門，於菩薩行不厭惡。得聞如是利益已，求於如來無等智，於後不生追悔心，最上菩提難得故。我今為汝無量說，汝於此法若不行，如人雖持良妙藥，於自身病不能治。是故應當知選擇，所謂求於勝三昧，戒、聞、布施常修習，得是三昧則不難。」
。
<juan>月燈三昧經卷第二<p>高齊天竺三藏那連提耶舍譯<p>爾時，世尊告月光童子言：「過去久遠無量無邊不可思議過阿僧祇劫，爾時有佛號曰聲德如來、應、正遍知、明行足、善逝、世間解、無上士、調御丈夫、天人師、佛、世尊出現於世。<p>「童子！爾時聲德如來、應、正遍知於初會眾集有八億聲聞，皆阿羅漢，諸漏已盡，逮得己利，盡諸有結，依於正教，心善解脫，能到一切心自在岸；第二會集有七億眾、第三會集有六億眾，一切亦是大阿羅漢，諸漏已盡，逮得己利，盡諸有結，依於正教，心善解脫，能到一切心自在岸。<p>「童子！爾時彼佛壽四萬歲，時閻浮提安隱豐樂，人民熾盛，普遍充滿。<p>「童子！時閻浮提有二大王：一名、堅固力，二名、大力。此二大王一一統領半閻浮提，二王境土安隱豐樂，人民熾盛，普遍充滿。時聲德如來在大力王國出現於世。<p>「童子！是時大力王請聲德如來及比丘僧滿足千年，以一切隨順清淨無過衣服、飲食、臥具、湯藥而為供養。<p>「童子！彼聲德如來及聲聞僧多饒利養、恭敬、讚歎。<p>「時有淨信長者、諸婆羅門，於聲德如來及聲聞僧所發勇猛意，學大力王而設供養——謂以世財為勝供養——彼人不知行供養也。云何行供養？所謂受持五戒、八戒、出家詣佛、親覲請問見深法忍。<p>「童子！時聲德如來作如是念：『是諸眾生志意下劣，不能受持五戒、八戒、出家詣佛、親覲請問見深法忍、修於梵行寂靜遠離、受具足戒得比丘分、及以受行究竟善根，如是寂滅樂具無上妙樂悉皆遠離，但以世財而供養我。是諸眾生但希小樂，謂為至樂；是諸眾生但重現法及後世法，不能愛重究竟善根。云何名重現法？謂樂五欲。云何名重後世善根？謂樂生天。云何名為究竟善根？謂究竟清淨、究竟吉祥、究竟梵行、究竟窮盡、究竟最後、究竟涅槃。我今說如是法，令此眾生於其檀行不為究竟最勝供養，但以無上行而供養我。』<p>「童子！爾時聲德如來欲覺悟彼大力王及諸長者、婆羅門等而說偈言：「『若人行於財、食施，彼此不名相尊敬，如是所行不可歎，諸佛、智者已遠離；若說無我智慧者，如是勝人應奉事，彼於聖諦信不動，奉敬是者佛所歎。若人財、食而奉施，但獲現近少利益；若能遠離如是施，是人成就出家行。若有能起無財心，又能顯示無財法，亦能淨信無財者，是人速成無上道。無有處於五欲中，於妻子等生愛著，凡愚恒在居家者，是人而能得漏盡；厭離五欲如火坑，能於妻子離愛染，怖畏居家求出離，獲勝菩提則不難。無有過去諸如來，及其現在、未來者，常在居家住欲地，而能獲得勝妙道。棄捨王位如涕唾，住於遠離空閑處，斷除煩惱降諸魔，悟解離垢無為道。若有恒沙世雄猛，千萬億歲而供養，有能厭患在家者，如是功德最為上。非是飲食及衣服、諸妙花香及塗香，如是等事供養佛，能如出家奉行法。若有樂求菩提者，能利眾生厭世間，趣向空閑行七步，如是福報最為上。』<p>「童子！時大力王聞聲德如來、應、正遍知說如是等出家修行義利名已，復作是念：『如我解佛所說義者，如來非說檀波羅蜜以為究竟清淨、究竟吉祥、究竟梵行、究竟窮盡、究竟最後、究竟涅槃。』彼大力王復作是念：『非在家住能得無上、修得無上修行義利，而我今者遠離是行。我今要當剃除鬚髮、被服袈裟，以家非家，出家為道。』<p>「童子！時大力王與其眷屬八萬人俱，前後圍遶往聲德佛所頂禮佛足，右遶三匝，退坐一面。<p>「童子！爾時，聲德如來知大力王及其眷屬心所欲樂，即為宣說一切諸法體性平等無戲論三昧，分別顯示。<p>「童子！時大力王聞是三昧，歡喜踊躍，深心愛樂，即於聲德佛所棄捨王位，正信出家，剃除鬚髮，服三法衣。既出家已，於此三昧廣能聽受、讀誦、憶持、分別其義、修行相應，以此善根於二億劫不墮惡道。次第復值二億諸佛，彼佛法中常得出家，一一佛所於此三昧聽受、讀誦、分別其義、修行相應，以此善根次第滿百億劫得成佛道，號曰智勇如來、應、正遍知、明行足、善逝、世間解、無上士、調御丈夫、天人師、佛、世尊，利益無量無邊眾生，然後乃當入般涅槃。童子！汝當觀此三昧有是神力，能令菩薩招感佛智。<p>「童子！彼大力王所將眷屬八萬人等，聞是三昧歡喜踊躍，心甚愛樂，亦皆隨王正信出家，剃除鬚髮，被服法衣。是出家輩聞此三昧，讀誦、受持、分別解說、修行相應，以此善根於二億劫不墮惡道，一一劫中值千萬佛，於彼佛所常得出家。既出家已，聞此三昧，讀誦、受持、應修、行住，以此善根於後滿百千劫各異世界得成佛道，同號堅固勇健堪能如來、應、正遍知、明行足、善逝、世間解、無上士、調御丈夫、天人師、佛、世尊，利益無量諸眾生已，然後乃入無餘涅槃。<p>「童子！如是三昧有大威力，能令菩薩招致阿耨多羅三藐三菩提。」<p>爾時，世尊欲重宣此義而說偈言：「我念過去久遠世，不思議劫有佛出，能為眾生作利益，號曰聲德大仙尊。初會眾集滿八億，悉是聲聞諸弟子；第二會集七億數、第三六億阿羅漢，一切漏盡無煩惱，諸神通力到彼岸。其佛壽命四萬歲，國土世界甚嚴淨。時閻浮提有二王，號曰大力、堅固力，是等二王所居土，一一各領半閻浮。佛出大力王國中，諸勝人天奉供養，其王於佛得淨信，恭敬供養滿千年。國人無量學是王，種種供養於如來，但以世財非法供，佛及聲聞悉豐足。爾時世尊作是念：『我說是法令捨欲，必令彼王生厭離，於我法中而出家。』彼時人尊說偈言：『棄捨惡法是佛教，在家多過具諸苦，如法修行真供佛。』時王聞說如是偈，獨趣空閑作是念：『我今不能處家纏，而為最勝法供養。』即捨王位如洟唾，并及八萬諸眷屬，一時俱往到佛所，頭面作禮住尊前。佛知此等之樂欲，為說難見寂滅定，彼聞愛敬而悅樂，一切歡喜即出家。既出家已於此定，讀誦、受持、廣分別，次第二億劫數中，未曾墜墮三惡道。是人以此諸善業，得見百億諸如來，於彼佛法恒出家，宣說如是勝三昧。是等於後得成佛，同號堅固大精進，利益無量億眾生，後入涅槃猶火滅。時彼往昔大力王，久成佛道號智勇，利益無量百億眾，置菩提已入涅槃。既聞如是勝利益，末世持經佛所讚，若能奉持佛法藏，是等速成人中上。<p>「童子！是故，菩薩摩訶薩愛樂是定者應當修習最初所行。<p>「童子！云何菩薩於此三昧最初所行？童子！若菩薩摩訶薩以大悲心為首，若佛在世、若佛滅後，常勤供養——所謂花鬘、末香、塗香、寶幢、幡蓋、音聲、歌舞、作倡伎樂、衣服、飲食、病瘦醫藥——以此善根悉以迴向如是三昧，更不志求其餘諸法而供養佛，不求妙色、不求資財、不為生天、不求眷屬，唯念是法。是菩薩尚於法中不見有佛，況復法外而見佛也？是故，童子！是為真供養佛，而亦不見有佛可得，不取我想、不求果報。是菩薩三輪清淨，以花鬘、末香、塗香、寶幢、幡蓋、音聲、歌舞、作倡伎樂、飲食、衣服、病瘦醫藥供養如來，迴向阿耨多羅三藐三菩提，以此善根得不思議功德、不思議果報，得是三昧速成阿耨多羅三藐三菩提。」<p>爾時，世尊即說偈言：「若人香奉無邊智，能得無量香果報，於千萬劫離惡趣，永無一切諸臭穢。千萬劫中行勝行，供養百萬億如來，成佛獲得勝戒香；若復了知無眾生，施香、受香二俱無，若能起心如是施，則得柔軟勝順忍；若人增上修此忍，為他割身猶如錢，於千萬億恒沙劫，其心堅固不退轉。云何而得名為忍？云何復名為隨順？云何得名不退轉？云何復名為菩薩？欣樂自性無我法，以無我想無煩惱，能知諸法悉盡滅，是因緣故名為忍。諸佛所學隨順學，智者如法常修行，知諸佛法無疑惑，是故得名為隨順。若修行時有世魔，現作佛身說是言：『佛道難得作聲聞。』不肯信受名不退。覺悟惡見諸眾生，非此能證甘露道，勸捨惡道住善趣，是故得名為菩薩。忍者住於隨順道，以無我法令開悟，乃至夢中不起念，存有眾生壽命想。若魔無量如恒沙，化作佛身到其所，咸說：『身內有神我。』即語：『無我，汝非佛。』以智了達諸法空，知已不與煩惱俱，以戲論故言說有，見已寂滅行世間。譬如世人所生子，隨即為其立名字，諸方推名不可得，當知此字無所來。為立菩薩如是名，菩薩諸方不可求，乃至實際求不得，如是知者名菩薩。假使海中熾火然，菩薩終不起身見，菩薩得住初發心，悉斷惡見、煩惱盡。不見有其生滅法，所謂眾生及壽命，諸法體空猶如幻，非彼外道所能知。若於飲食生貪著、於衣鉢中起愛悋、及其掉戲輕躁者，是則不知佛菩提；多憙睡眠及懈怠、姦偽、兇暴、不攝斂、於諸佛所無淨信，是則不知佛菩提；毀破禁戒無慚愧、於佛法中無歸信、不敬同修梵行者，是則不知佛菩提。不毀淨戒具慚愧、於佛法中深愛樂、同梵行者能恭敬，是則能知勝菩提；念處以為聖境界、喜悅而作床臥具、以禪為食、定為漿，是則能知佛菩提。無我忍為經行處，以空林中行正念，七覺香花甚可樂，嗅已得成無上道。菩薩體道所修行，非是餘人所行地，所謂聲聞及緣覺，誰有智者不貪樂？設我壽命極長遠，如恒河沙無量劫，說佛一毛德不盡，如來智慧無邊故。若聞如是大利益，無畏世尊之所說，速自教人持是定，無上菩提得不難。<p>「童子！是故，菩薩摩訶薩應善巧知入三法忍——謂知彼第一忍、第二忍、第三忍——於是忍中應善巧知，復於其智亦善巧知。何以故？若菩薩摩訶薩於忍智中善巧知者，彼菩薩摩訶薩速得阿耨多羅三藐三菩提。是故，童子！菩薩摩訶薩若欲速求阿耨多羅三藐三菩提者，於此三忍法門應當受持；持已，為他廣分別說，利益安樂無量眾生、救濟世間、利益安樂諸天及人。」<p>爾時，世尊為彼月光童子即以偈句頌此入三忍法門：「於諸眾生無違諍，口不宣說非益言，常能安住饒益法，是則說名為初忍；知一切法猶如幻，即於此相不取著，能於智中增無減，是故名為初勝忍；諸修多羅已修學，智與善說恒相應，於佛無量智不疑，是則名為初勝忍；若聞一切善說法，猶如佛說無有疑，能信一切諸佛法，是則名為初勝忍。於了義經常宣暢，如佛所說而演說，若說我人及眾生，即知方便為引接。種種外道諸異見，菩薩於彼心無擾，轉於彼人深悲愍，是名第二勝忍相；諸陀羅尼來現前，於總持門無疑惑，所說語言皆真實，是名第二勝忍相；假使四大相轉變，所謂地、水、火、風等，於佛菩提永不退，是名第二勝忍相。世間所有諸工巧，菩薩悉能善修學，不見更有勝己者，是名第三勝忍相；奢摩他力得調伏，毘婆舍那山不動，一切眾生莫能欺，是名第三勝忍相；所有言說常在定，行、住、坐、臥恒三昧，三摩堅固到彼岸，是名第三勝忍相；住於正定獲神通，於多佛剎往說法，智者神足勢無減，是名第三勝忍相；若修如是寂定時，諸餘一切群生類，不能知彼心分齊，是名第三勝忍相；假使世界諸眾生，一時作佛演說法，是人悉能具領受，是名第三勝忍相；東、西、南、北及四維、上、下二方亦如是，於諸方中悉見佛，是名第三勝忍相；悉能變現無量身，一切皆作真金色，於無量剎往說法，是名第三勝忍相；此佛世界諸閻浮，一切皆覩菩薩形，諸天及人咸識知，是名第三勝忍相；於諸佛法佛行處，導師所有諸威儀，智者悉能善修學，是名第三勝忍相。世界所有諸眾生，悉來讚歎是菩薩，菩薩於彼欣悅者，則於佛智未修學；世界所有諸眾生，罵詈、毀謗是菩薩，於此若起瞋恨心，當知佛智未修學；若得利養心不喜、於違失時無憂慼，其心安住猶如山，是名第三勝忍相。一名、隨順音聲忍，二名、思惟隨順忍，三名、修習無生忍，學此三忍得菩提。若於如是三勝忍，菩薩其有能得者，善逝見彼菩薩時，即授無上菩提記。若有聞此授記莂，不思議數億眾生，咸發無上菩提心：『我要當作人中尊。』聞說如是授記音，即時大地六種動，光明普照十方界，雨無量種勝妙花。若於如是三勝忍，其有菩薩能得者，悉不復見有生、死，於彼起、滅亦復然；若於如是三種忍，菩薩其有能得者，已老、今老悉不見，安住法中得如是。菩薩了知種種法，體性空寂猶如幻，是空亦復非生、滅，以諸法體空寂故。若有眾生來恭敬、禮拜、尊重、興供養，菩薩於彼無偏愛，深達世間體性故；若有眾生來打罵，菩薩於彼無嫌慢，轉於其人起悲心，為欲令其解脫故；若加刀杖及瓦石，其心於彼無忿怒，安住無我忍法中，菩薩不畏起瞋覆。菩薩了知種種法，體性空寂猶如幻，若能安住是法中，為諸人天所供養。有人手執利剛刀，割截一一身支節，心能忍受無恚恨，悲憐增廣初不壞。以刀屠膾支節時，菩薩即便生是念：『汝若未得菩提處，願我莫證於涅槃。』如是忍力最無上，於無我忍安住故。是諸菩薩大名稱，無量那由劫修習，復過是數如恒沙，猶未能得證菩提，於爾所時修佛行，況復覺智何可說？不可思議億劫說，彼諸德號無窮盡，於無我忍善安住，是大名稱諸菩薩。若欲能知菩提者，要當住於妙智聚；若修諸佛所說忍，得勝菩提則不難。」<p>爾時，佛告月光童子言：「於過去廣大久遠無量無數不可思議過阿僧祇劫，爾時有佛名無所有起如來、應、正遍知、明行足、善逝、世間解、無上士、調御丈夫、天人師、佛、世尊出現於世。云何名為無所有起如來、應、正遍知？童子！是佛生時，上昇虛空高七多羅樹，行於七步而作是言：『一切諸法悉無所有，一切諸法悉無所有。』其音遍滿三千大千世界。是時地神展轉相告至于梵世，而作是言：『是世界中有佛出世，號曰無所有起如來、應、正遍知，其初生時於虛空中行於七步而作是言：「一切諸法悉無所有。」』童子！以是因緣，其佛號曰無所有起。<p>「彼佛成正覺時，所有樹木、叢林、藥草皆出聲言：『一切諸法悉無所有。』童子！時彼世界所出諸聲皆亦說言：『一切諸法悉無所有。』<p>「童子！爾時無所有起如來所說法時，有一王子名思惟大悲，形貌端正，人所愛樂，心行調柔。童子！爾時，王子詣無所有起如來所，頂禮佛足，右遶三匝，退坐一面。<p>「爾時，無所有起如來知彼思惟大悲王子深心所樂，即為說是一切諸法體性平等無戲論三昧。王子聞已得淨信心，以家非家，出家為道，剃除鬚髮，被服袈裟。既出家已，於此三昧讀誦、受持、廣為他人分別顯示，以此善根於二十劫不墮惡道，一一劫中值二億佛。過二十劫已得成佛道，號曰善思義如來、應、正遍知、明行足、善逝、世間解、無上士、調御丈夫、天人師、佛、世尊，出現於世。<p>「童子！汝當觀此三昧有是威力，能令菩薩招致阿耨多羅三藐三菩提。<p>「童子！菩薩摩訶薩當安住深忍法中。云何菩薩摩訶薩能安住深忍？童子！菩薩摩訶薩應當如實觀一切法猶如幻化、如夢、如野馬、如響、如光影、如水中月、如虛空性，應如是知。童子！菩薩摩訶薩若如實觀一切法如幻化、如夢、如野馬、如響、如光影、如水中月、如虛空性者，是名菩薩摩訶薩安住深忍。若成就深忍，菩薩於染法不染、瞋法不瞋、癡法不癡。何以故？是菩薩不見於法，亦無所得——不見染者、不見染事、不見染業；不見瞋者、不見瞋事、不見瞋業；不見癡者、不見癡事、不見癡業。<p>「菩薩摩訶薩於如是法悉無所見，亦無所得——謂若染、若瞋、若癡，是菩薩以無所見故，即無所染、無瞋、無癡。<p>「是菩薩如實無染、無瞋、無癡、無顛倒心故，得名為定、名無戲論、名到彼岸、名為陸地、名到安隱、名到無畏、名為清涼、名為持戒、名為智者、名為慧者、名為福德、名為神足、名為憶念、名為持者、名黠慧者、名為去者、名慚愧者、名信義者、名頭陀功德者、名不著女色者、名無染著者、名應供者、名漏盡者、名無煩惱自在者、名心解脫者、名慧解脫者、名調伏者、名曰大龍、名所作已辦、名更無所作、名捨重擔、名逮得己利、名盡諸有結、名依正教心善解脫、名到一切心自在岸、名為沙門、名婆羅門、名沐浴者、名已渡者、名明了者、名為聞者、名為佛子、名為釋子、名除棘刺者、名度坑塹者、名拔毒箭者、名無熱者、名無塵埃者、名為比丘無覆纏者、名為丈夫、名善丈夫、名勝丈夫、名大丈夫、名師子丈夫、名大龍丈夫、名牛王丈夫、名善調丈夫、名勇健丈夫、名荷負丈夫、名精進丈夫、名兇丈夫、名如花丈夫、名蓮花丈夫、名分陀利丈夫、名調御丈夫、名月丈夫、名日丈夫、名作業丈夫、名兩足中上、名盡智邊、名多聞中勝、名已修梵行、名所作究竟、名一切惡不染。」<p>爾時，世尊說偈頌曰：「劫盡災壞時，世界蘯然空，如前、後亦爾，喻諸法亦然；觀世間起作，悉住於水上，如下、上亦爾，諸法亦復然；如虛空無雲，忽然起陰曀，知從何所出，諸法亦復然；如來涅槃後，思想覩佛形，如初、後亦爾，諸法亦復然；猶如水聚沫，暴流之所漂，觀之無堅實，諸法亦復然；如天雨水上，各各有泡起，隨生尋散滅，諸法亦復然；譬如春日中，暉光所焚炙，陽焰狀如水，諸法亦復然；如濕芭蕉樹，人折求其堅，內、外不得實，諸法亦復然；如幻作多身，謂男、女、象、馬，是相非真實，諸法亦復然；譬如有童女，夜臥夢產子，生欣、死憂慼，諸法亦復然；如人夢行婬，寤已無所見，愚愛終無得，諸法亦復然；如淨虛空月，影現於清池，非月形入水，諸法亦復然；如人自好憙，執鏡照其面，鏡像不可得，諸法亦復然；見野馬如水，愚者欲趣飲，無實可救渴，諸法亦復然；如人在山谷，歌哭言笑響，聞聲不可得，諸法亦復然；如牓教諸國，善、惡由之行，非言教至彼，諸法亦復然；如人飲酒醉，見地悉迴轉，其實未曾動，諸法亦復然。緣起法無有，無有更不有，分別有、無者，是則苦不滅。於有、無分別，淨、不淨諍論，遠離是二邊，智者住中道。觀彼先際身，於身無身想，若能如是知，即是無為性。眼、耳、鼻無限，舌、身、意亦然，於根分別者，聖道則無用。於諸根無限，體頑空無記，欲希涅槃樂，應修聖道業。演說四念處，愚者身證慢，身證則無慢，能離諸慢故；演說於四禪，愚謂得禪行，滅惑人無慢，慧觀斷慢故；演說四真諦，愚者謂見諦，見實則無慢，世尊如是說。雖廣讀眾經，恃多聞毀禁，多聞非能救，破戒地獄苦；自恃持戒慢，而不學多聞，持戒報盡已，還復受諸苦；多聞與持戒，二俱不自恃，恃慢薄福人，由是起眾苦。慢為眾苦本，諸導師所說，有慢苦增長，離之則苦滅。雖修世三昧，而不離我想，其過還復起，猶如優垤迦。若修彼無我，於中生欣樂，是涅槃樂因，非感世間法。如被眾賊圍，為命欲逃避，無足不能走，便為賊所殺；如是癡毀禁，欲出離世間，無戒不堪去，為老、病、死殺。如壯執刃賊，劫掠害諸方；煩惱亦如是，害眾生善根。多人說陰空，不知陰無我，若問陰有無，顰蹙瞋言對。若知陰無我，聞罵心不瞋，有或繫屬魔，悟空無忿怒。如人患身痛，多年苦逼惱，是病經時久，求醫欲治療。是人數推訪，便遇得良師，醫愍授好藥，汝服則令差。是人得妙藥，不服病不愈，非是醫藥咎，當知病者過。於此法出家，讀誦道品教，行修不相應，何能得解脫？諸法體性空，佛子觀是事，一切有悉空，外道空少分。智不與愚競，勇猛應捨離，若罵不念報，愚法汝勿嫌；智不愚往返，善知其性習，雖復共相親，後必成怨嫉；智不與愚密，知其志不堅，體性自破壞，凡愚則無友。若問如法語，毀戒者不欣，無因起瞋覆，當知是愚人。愚者與愚合，如糞與糞和；智智同一處，猶二醍醐合。不觀世間過、因果不信入、於佛語無信，在世被離壞。貧窮無財物，不活求出家；我法出家已，衣鉢極慳著。彼近惡知識，毀破我禁戒，不自觀己行，其心無安住。晝夜住非宜，作惡無有厭，身心恒放逸，口常說麁鄙，恒伺他愆過，覓便向人說，自覆己瑕玼，深是愚癡相。愚者貪嗜食，不能知節量，因佛得飲食，都無反報心。得上妙甘饍，不應於其法，反為食所害，如象食泥藕。種種上味饌，智者雖食之，根寂靜無貪，如法簡擇飡。雖有聰智人，慰愚問從來，於彼無親戀，但起悲愍心。智者恒利愚，愚反為衰損，我見是過已，獨處空如鹿。智者見是過，不與愚共俱，若與往來者，失天況菩提？智者恒住悲、住慈與喜合，常捨一切有，修定證菩提。悟道除憂怖，見人老、死逼，於彼起悲愍，發言合真義。若人知佛法，離言說聖諦，若聞是法者，得離食聖愛。<p>「童子！以是義故，欲得成就堅固行菩薩應如是學。何以故？童子！堅固行菩薩得阿耨多羅三藐三菩提則為不難，何況此三昧也？」<p>爾時，月光童子白佛言：「希有，世尊！如來、應、正遍知善能說此堅固之行，為入此三昧法善說、善建立一切菩薩所學，乃是一切如來行處，尚非聲聞、辟支佛地，何況外道？<p>「世尊！我今當住是堅固行。何以故？我欲如佛所學我今欲學、我欲知彼阿耨多羅三藐三菩提故、我欲破壞於魔波旬及其眷屬、我欲脫一切眾生苦。唯願如來及比丘僧并諸眷屬明受我請，為悲愍我故。」<p>如來爾時及比丘僧默然許受月光童子明日請食，為護彼故。<p>爾時月光童子既蒙如來許受供已，歡喜踊躍，深自慶幸，即從坐起，偏袒右臂，頂禮佛足，右遶三匝辭退而去。<p>爾時，月光童子向王舍城還至家中，到已即於其夜嚴辦種種無量無數勝味飲食。於王舍大城一切諸處悉懸繒綵、散種種花、竪幢幡蓋、燒眾名香、施諸帳幕，掃治街巷除却瓦礫，於四衢道灑令清淨，散栴檀末、雜寶遍布，復散種種花、種種寶花，間錯其地猶如彩畫。又以無量種種莊嚴彫飾城巷，其城一切周遍已——有優鉢羅花、拘物陀花、鉢頭摩花、分陀利花——於其家內純以牛頭栴檀用塗其宅，以種種莊嚴張諸寶帳，為佛、世尊設上味食。<p>是時，童子作如是等莊嚴城郭、街巷、舍宅，辦諸供具，一夜之中悉備足已。至明清旦，與八十那由他菩薩，阿逸多菩薩以為上首，其名曰：觀世音菩薩、大勢至菩薩、香象菩薩、寶幢菩薩、難勝菩薩、文殊師利童子菩薩、勇健軍菩薩、妙臂菩薩、寶花菩薩、不虛現菩薩，如是等菩薩摩訶薩於餘菩薩而為上首。與如是等大菩薩眾前後圍遶，出王舍大城往如來所，更整衣服，頭面作禮，右遶三匝白佛言：「世尊！食時既至，所設已辦，願垂臨顧入王舍城，至我室內哀受我供。」<p>爾時，世尊於中前時著衣持鉢，與大比丘滿百千人，菩薩摩訶薩無量百千億那由他——天、龍、夜叉、乾闥婆、阿修羅、迦樓羅、緊那羅、摩睺羅伽等無量百千而設供養，恭敬讚歎佛大威力、佛大神足、佛大變現、佛大威儀，放百千萬億那由他光、作百千種伎樂、雨種種天花——為受月光童子供故入王舍城。<p>佛以久集無量善根，以右千輻輪足躡城門閫，時現種種神變未曾有事：「諸佛、如來若入城時，法皆如是現其神變。汝今善聽，當為汝說佛入城時所有神德。」<p>說偈頌曰：「大仙入王城，輪足躡門閫，威力動大地，眾生咸歡喜。諸乏飲食者，遠離飢渴患，其身皆飽滿，由佛履閫故；聾、盲、瘖瘂輩、貧窮、薄福等，諸根悉全具，由佛履閫故；閻羅界餓鬼，食膿、唾、屎、尿，悉得天味食，由佛履閫故；諸山及寶山，種種林、花、果，曲躬悉迴向，由佛履閫故；大海城邑聚，地皆六種動，不逼惱眾生，由佛履閫故。人、天、鳩槃等，歡喜住空中，為佛持寶蓋，發大菩提心；諸音樂不擊，自然出妙聲，眾人皆歡喜，由佛履閫故。百千萬億樹，向佛具花果，無量天住空，所設非人供；百千諸牛王、獸王師子吼，象、馬悉歸禮，由佛履閫故。國中諸大王，見十力世尊，導師勝妙色，歡喜而頂禮。餘人心喜讚，或散諸妙花，合十指爪掌，稱佛為大悲。或散諸瓔珞、金鎖、❥臂印、或散師子條，發大菩提心。女人奉金鬘、又女散面花、或解金瓔珞、乳面手嚴具、或有散金花、及諸嚴身具，雖捨無一心，悕求諸佛道。城人布妙衣、或復散頂珠、及散眾寶網，佛至城門故。若人病苦逼，種種憂箭射，一切咸具樂，導師威德故。拘翅羅、鸚鵡、孔雀、頻伽等，諸鳥住空中，出和雅妙音。眾鳥心歡喜，出是妙音時，能滅修行者，貪、瞋、癡煩惱。無量億眾生，聞聲得順忍，為聖授彼記，未來咸作佛。見佛十力身，眾生樂佛智：『我云何得此，佛知欲授記？』佛一一毛孔，放百千種光，遍照諸佛剎，普眼入城故。障蔽於日明、摩尼寶天火，餘光悉不現，佛入城門故。百千蓮花敷，出地千葉淨，十力尊蹈上，與眾遊城巷。道路無穢污，純以香泥塗；遍城燒妙香，馨流甚可樂；巷陌甚嚴麗，除去諸瓦礫，十力功德故，具種種花香。百千惡夜叉，見佛金色身，起大悲愍意，淨心歸牟尼。諸天宮悉空，皆共來觀佛，在空雨眾花，佛入勝城時。若人以散花，於人天師所，佛上成花蓋，莊嚴身端好。人、天、修羅等，覩佛十力尊，心歡喜踊躍，未曾有厭足。右有百千梵、左帝釋亦然，無數天在空，恭敬三界尊。時佛現變已，開示勝妙法，百千眾聞者，發大菩提心。相好花為身，猶滿虛空星，佛處王御路，如淨空圓月。如淨摩尼寶，離垢無瑕穢，十方放光明；佛照剎亦然。諸天眾圍遶，人尊入王城，足履地如畫，來入月光宅。城郭悉莊嚴，百千億幢幡，栴檀塗其地，散花而莊嚴。佛在道行時，發廣悲愍心，口出無量光，吐香而說法。覩佛身生樂，得喜不思議：『我等何時得，法王勝供養？』無量人發心：『我明亦請佛。憐愍救濟者，久遠難值遇。』或巷城却敵，勝妙自莊嚴，辦具諸花瓔，散佛為菩提；或勝瞻波鬘，婆師目多伽；或復散繒綵，發勝純至心；或在家心淨，勝衣自莊嚴，以繒綵諸花，散大比丘眾，優鉢羅花等、復散妙金花、種種摩尼寶、或散栴檀末。現諸希有事，不可稱計數，佛入城門時，多人發道心。無煩熱見諦、善現、善見天、阿迦尼離欲，一切來觀佛；密身及廣果，百那由他眾，如摩尼光曜，悉來瞻仰尊；淨天子無數、及諸少淨天、無量淨天子，悉來觀大仙；其少光天子、及無量光天、光音天子等，咸共來觀佛；其梵輔天子、并及梵眾天、定藏大梵等，皆來觀世尊；他化天歡喜、化樂天善心、兜率炎摩眾、三十三天王、四方四天王、財主毘樓勒、惡眼提賴吒，故來禮敬佛。大力夜叉王、及眷屬淨心、并親族在空，雨諸天妙花；恒醉持鬘天，執種種花鬘，并眷屬心喜，供養勝丈夫；百器足夜叉、并妻及眷屬，自擊美音樂，供養於如來；喜悅耽美歌，謂緊那羅王，居在香山頂，踊躍悉來集；婆稚睒婆利、羅睺、毘摩質、并餘大威德，而雨諸寶物；過無量羅剎，多眾而圍遶，各持諸妙花，恭敬而散佛；阿耨大龍王，女善學音樂，擊百種妙聲，誠心供養佛；耨龍五百子，求廣菩提智，與親屬圍遶，咸共無上尊；阿波羅龍王，向佛而合掌，持龍勝真珠，在空供養佛；目真陀龍王，踊躍悉歡喜，散諸妙寶果，淨心而供養。彼起勝敬心，念佛種種德，諸親屬圍遶，皆來讚歎佛。難陀、跋難陀、德叉、黑瞿曇、與眷屬詣佛，屈膝禮善逝。伊羅鉢龍王，百眷屬號泣，憶念迦葉佛，厭惡此受生：『我昔懷疑惑，壞小❥蘭葉，是故生難處，不能知佛法。深厭此蛇身，願速捨龍趣，能知清涼法，道場所得者。』餘多千龍王、海龍摩那斯，持上妙龍衣，來奉人中尊。調達擲佛石，夜叉住空接，其名金毘羅，恭敬在佛前。阿吒夜叉城，空無大夜叉，誡約悉令集，供養大仙尊。灰毛針夜叉、阿吒婆可畏、雪山、婆多山、驢夜叉歸佛。種種異類身，被服甚可畏；多那由他鬼，持吉物奉佛；食海金翅鳥、變形婆羅門，寶冠自莊嚴，住空而禮佛。閻浮所有城，一切大林天，與城神俱來，供養世間解。無量林天至、并諸樹神等，及一切河神，集詣法王所。山峯、巖嶺神、堆阜天亦至，泉池、沼神等，共海神喜到。天、人、修羅、鬼、迦樓、鳩槃等、餓鬼、富單那，悉來供養佛。諸天、修羅眾，離慢咸供養，見佛入王城，觀之無厭足。過修菩薩行，供養曾世尊，彼作是淨業，眾生觀無厭。須彌、輪山等，及閻浮諸山，不能為障蔽，諸佛照剎光。此娑婆諸海、土地悉平正，佛剎普皆遍，散眾花悉滿。百千種光明，法王足下放，地獄盡清涼，除苦獲安樂。十力為說法，天人得眼淨，無量百千眾，於佛道決定。無等等入城，現作是神變，無量百千劫，佛說尚難盡。如是勝德聚，牛王度彼岸，一切德究竟，頂禮佛福田。」<p>爾時，世尊與諸比丘前後圍遶往詣月光童子住處，坐所敷坐，諸比丘僧次第而坐。<p>爾時，月光童子知佛、菩薩比丘坐已，自手齎持多種美食——所謂佉禪尼、蒲禪尼、梨呵那諸沙尼等——又持漿飲，以百味食充足如來及以大眾。既充足已，歡喜踊躍，深自慶遇。佛及大眾飯食訖已，却鉢澡手，以萬億價寶衣奉上如來；比丘眾隨上、中、下次第，各以上、中、下三衣次第施之。<p>爾時，月光童子於佛及僧施衣物已，偏袒右肩，右膝著地，合掌作禮，住於佛前默念說偈而問世尊：「菩薩智者行何行，常能解知諸法性？云何能入所作業？惟願導師為我說。云何能得於宿命？云何不復處胞胎？云何能得不壞眾？何故而得無量辯？無上定慧兩足尊，如我所問願記說，知諸眾生心所行，於一切法無有疑。佛知一切法體性，離言語法以言說，如師子吼摧野干，佛降異道亦如是。知諸眾生之所行，通達諸法到彼岸，無礙智慧淨境界，惟願法王為我說。知於過去、未來世，及今現在亦悉了，三世無礙智堪能，是故我問釋師子；一切三世諸佛法，法王世尊悉能知，於法體性善覺悟，是故我問大智海。能離一切諸法過，已能斷於心穢故，剪除一切癡穢結，願佛為說菩提行。而佛所得諸法相，如所得相為我說；我聞如是法相已，依所聞相行菩提。眾生行相多差別，我作何行能解入？願為我說入行法，我得聞已則能知。一切諸法各差別，其體空寂性遠離，菩薩云何能現證？願為我說是法母。於一切法到彼岸，言說法句已修學，己自無疑除他疑，為我顯示佛菩薩。」
。
<juan>月燈三昧經卷第三<p>高齊天竺三藏那連提耶舍譯<p>爾時，世尊知月光童子心所默念而作偈問，告月光童子言：「若菩薩與一法相應，皆悉能獲最勝功德，速成阿耨多羅三藐三菩提。何謂一法？童子！若菩薩於一切法體性如實了知。童子！云何於一切法體性如實了知？所謂一切法遠離於名、離於音聲、離於語言、離於文字，離於生滅因相、緣相、攀緣相——所謂無相遠離於相，非心遠離於心——而知諸法。」<p>爾時，世尊即說偈曰：「諸法但說一，所謂法無相，是智者所說，如實而了知。若說如是法，菩薩了知者，彼得無礙辯，說億修多羅。導師所加護，顯示於實際，不分別假名，曾無有所說。以一知一切，以一切知一，雖有種種說，而不起於慢。其心能了知，一切法無名，隨順學諸名，而演說真實。諸所聞音聲，了知其聲本；了知聲本已，不為聲所染。知音聲本際，諸法相亦然，若能解一法，不復處胞胎。一切法無生，能了此無生，知生說生者，則能知宿命。若得於宿命，能知所作業；若常知作業，得堅固眷屬。若於是空法，菩薩能解了，無有不知者，此非煩惱際。於非煩惱際，凡愚妄分別，是故於億劫，數流轉生死，不能知妄想。猶如大導師，彼不作惡業，又不墮惡道；是諸凡夫等，不能知此義，便起誹謗心。如是滅苦法，諸法不可得，非無諸法想；若能如是知，彼想亦不見。我知如是想，凡夫妄分別，於離分別法，知者不迷惑。此為智者地，非是愚境界，是菩薩所行，謂空無分別；此是菩薩地，佛子之所行，佛法妙莊嚴，謂說寂滅空。是諸菩薩等，斷除諸有習，不為色所壞，安住於佛性。一切法無住，以無住處故，若能如是知，得菩提不難。修施、戒、聞忍、習近善知識，若能知是業，速證菩提道。是人常為諸天敬，乾闥、夜叉、摩睺等，龍、鬼、羅剎、緊那羅，是等常來供菩薩。恒為諸佛所稱歎，與諸世間興利益，智慧相續樂寂滅，勝妙菩薩悲愍身。若有菩薩能知空，利益無量億眾生，柔和處眾演說法，聞者欣樂而愛敬。廣大智慧轉增明，以是智慧能見佛，亦覩莊嚴淨妙剎，聽受諸佛所說法。知一切法如幻化，猶如虛空自性空，能知體性是空無，能如是行無所染。其有修行菩提行，於諸事中不生著，知一切法如變化，而於諸剎示變化。能為諸佛所作事，幻法體性無去來，隨前所求得利益，謂能安住菩提者。恒念一切如來恩，願紹佛種不斷絕，能得光耀精妙身，成就三十二種相。其餘無量種利益，行勝菩提當能得，成就大力不可動，威德諸王無堪抗。具足福德甚端嚴，福與功德威光耀，諸天覩威不面對，謂行佛法智慧者。住於堅固菩提心，與諸眾生為善友，是人無復諸闇冥，顯示勝妙菩提道。離語言道無所欲，諸法寂滅如虛空，其有能知如是業，成就無量勝辯才。演說百千修多羅，能示彼法微細義，智者恒成無礙慧，能知微細法體性。常善知彼眾生信，學習一切語言音，為人顯示因果理，能獲如上勝妙事。具持力能無減少，入眾無畏梵行者，恒憶念持不忘失，善能悟解法性故。耳初不聞非愛語，恒常聽覽可樂音，口常宣說悅意言，是人善知法性故。念慧法智悉成就，其心清淨無穢濁，說百千經無滯著，若有所演不虛設。字句差別已修學，善解千億諸語言，名味、義趣皆善解，由悟法性有斯德。夜叉、羅剎、天、修羅、迦樓、緊那、摩睺、茶，為彼八部常愛敬，斯由悟解法性故。惡心神眾、毘舍闍，飲血食肉極毒害，其有持是寂定者，是等常能作衛護。聞於智者廣大言，心喜踊悅身毛竪，於彼菩提深愛樂，能獲廣大難思福。如是福報難可知，於百千劫說不盡，護持善逝法寶藏，無量無邊無限數。便為已供一切佛，過去、未來諸世尊，及住現在十方者，以能宣說寂定故。若人為樂福德故，供養十力大悲者，無量無數億諸佛，時逕大海諸沙數；更有餘人樂福者，於此勝義持一偈，於彼劫盡惡世時，如是福德最為勝。若有能聽一偈者，是人便供一切佛，於此末代惡世時，斯為最勝上供養；是人便得最大利，堪受世間所奉敬，諸十力生最上子，於其長夜已供養。彼見我在耆闍山，我即為授菩提記；我已付囑彌勒尊，彼佛亦為授記莂。是人復為彌陀佛，為說無量勝利益；或復往詣安樂國，又欲樂見阿閦佛；無量無邊百千劫，是人不墮諸惡道，於此菩提行勝行，成就無量諸快樂。無量功德勝利益，如是我今已宣說，若欲如我功德者，應末世中正持經。<p>「童子！以是義故，菩薩摩訶薩能如是知不可思議諸法體性者，得如是功德之利，讚說如來真實功德，不謗如來言非真實。何以故？如來已得諸法為世所知，是人如實知於彼法，亦知無量如來功德能知如實不可思議佛法。何以故？童子！佛有無量無邊功德不可思議，遠離於心。以是義故，餘不能思、不能稱量。何以故？童子！其心無性、又無形色，不可覩見。<p>「童子！如是心體性即是佛功德體性，如是佛功德體性即是一切諸法體性。以是義故，童子！若菩薩說一切法體性一義如實知者，名為菩薩寂滅於心善解三界出離善根。如實了知、如實知見、如實說無有異說，隨說而行無所執著，出過一切諸煩惱地、過於欲界色界、解脫無色界、過於名地、過於聲地。善解離文字法、善解分別字智、善解離語言法，知於文字、善於文字、善於字差別智、廣知字智、善解一切法差別智、善於一切法廣差別智、善分別一切處法智，與不可思議佛法相應，魔王波旬及諸魔民所不能壞。」<p>說是法門時，有八億那由他諸天人等得修無障法忍，一切皆為諸佛授阿耨多羅三藐三菩提記，過四百八十萬阿僧祇劫得阿耨多羅三藐三菩提，種種名號、國土差別、壽命齊等。<p>爾時，世尊而說偈言：「若有智慧諸菩薩，趣向勝妙菩提道，善於法義諸言說，能行一切法體性。口常宣說真實語，稱佛實德而演說，能知一切諸佛法，於三界尊無有疑。一切諸法同一義，以修空故如實知，彼無種種別異相，於此一義已修學。無分別想分別想，眾生、壽命，我、人想，盡與無盡如是想，斷此諸想悉無餘。不見如來有其色，以知諸法自性無，亦非諸想隨形好，以斷一切顛倒故。一切諸佛不思議，遠離於心體寂滅，若人能得如是知，真見無上兩足尊。若有能知神我想，於中發起勝智慧，如是知於諸法已，彼便得名清淨眼。是人無有諸障礙，大智悟解出離道，充滿具足二種因，無有一切諸願樂。於真實處如實見，無有一切非實語，是人所有諸言論，隨順一切儀式法。智者出過於欲界，超色無色煩惱地，能於三界離染著，行在世間利眾生。超過一切名字地，及過音聲體性空，雖經久時演說法，於彼言說無所依。遠離諸想及戲論，斷除顛倒諸惡見，於其智慧善決定，是人勇健行如空。若魔多億那由他，為亂彼意作是言，悉能映蔽是魔眾，不從魔力自在攝，棄捨一切諸魔業，戒行清淨無熱惱，若能深樂禪樂者，彼則能知世間空。若說五陰是世間，已知彼法體空寂，既無其滅亦無生，一切諸法如虛空。寧當棄捨自身命，終不毀犯如來教，於戒護持到彼岸，隨其所願悉往生。遊行無量諸佛剎，見多那由他億佛，終不悕欲生天上，遠離一切諸願樂。是人不捨勤精進，於少時間行法行，於其十方諸佛所，善能讚詠而稱歎。」爾時月光童子身，得聞如是寂滅定，棄捨一切利養事，修行諸佛所歎法：「若有欲得自然智，我為一切世間上，應當學是勝三昧，若如是學人天最。」<p>爾時，世尊告月光童子言：「童子！是菩薩摩訶薩於是顯說三昧智應善修習、為人顯示。童子！云何顯示？所謂於一切法起平等心，無有彼此、無有分別、無無分別，無造、無起，無生、無滅，一切妄想、分別憶想、起想皆悉斷除；心所攀緣、意所思作及諸假名皆亦斷除；亦斷一切諸惡覺觀，於陰界入無有自性；斷貪、瞋、癡，謂念慧解脫、慚愧堅固；修行儀式所應行處，謂空閑地、智慧地，絕於去來，一切菩薩所學、一切如來行處、一切功德成就。童子！是謂顯說如是三昧。若能顯說如是三昧，便不離諸定，其心不失一切三昧，無有迷惑，起大悲心利益無量無邊眾生。」<p>爾時，世尊即於是時而說偈言：「平等非嶮地，微寂難可見，斷除一切想，故名為三昧。非妄想分別，離見不可取，其心不可得，是名為三昧。正住如實定，不取一切法；如實不取故，故說寂滅定。法無少塵許，亦無少可得；無少可得故，故名為三昧。有得、無得者，此名為妄想；於法離分別，故名為三昧。以聲故說義，是聲事非有，猶如響呼聲，又亦如虛空。眾生無所住，住處不可得；得與不得音，自性不可得；若去、若墮落，去道不可得；去與不去音，於道如是知。存有定是取，存無定亦然；無著行菩提，證聖道亦爾。離嶮平等地，是定慧無相，佛子！修習此，善修定相應。非文字所能，入是深義趣，捨諸語言事，得定無所取。得此定菩薩，如說相應住，設火焚世界，於中不被燒。無量劫火起，如空本不然，若知法如空，是人火不燒。若燒佛剎時，在定作是願，滅彼火無餘，人及地不毀。彼神足無邊，遊空無罣礙，隨學定而住，菩薩獲是德。若生、若退沒，無起亦無滅，若能如是知，得此定不難。世間有生、滅，如來之所說，若能知此定，當知是世親。於世間不染、世法不能礙，身若無礙者，能往諸佛剎。常見於淨土，及見世導師，彼得聞正法，在諸剎演說。彼不起無知，而說法性時，能通達諸法，如隨於法性。於億劫演說，辯才而不斷，能變作多身，其餘諸菩薩。變化諸菩薩，往遊諸佛剎，千葉蓮花上，加趺而安坐。顯示佛菩薩，總持修多羅，并餘億諸經，修習寂定故。唯除不退轉，餘不思議人，莫能盡其辯，顯示佛菩提。乘重閣而去，種種寶嚴飾，布散諸妙花，氛馥甚可樂。散布諸末香，并燒勝妙香，或散無量寶，為於菩提故。菩薩救濟者，如是無量德，斷除諸煩惱，獲得勝神足。不起於煩惱，清淨甚光耀，無為不可壞，是菩薩境界。寂靜深寂靜，離惱無煩惱，超過於戲論，樂無戲論法。文字無能入，諸法無相故，智知唯音聲，是故名定者。無盡勝寂滅，無功用不見，一切佛境界，實際無家宅。從諸佛修學，一切法自性，學是佛功德，到功德彼岸；非此亦非彼，本際無分別，是故一切佛，到功德彼岸；於未來不去，已知法性故，無功用戲論，到功德彼岸。」<p>爾時，月光童子白佛言：「希有，世尊！如來、應供、正遍知快能善說一切諸法體性平等。此說一切諸法體性平等，菩薩所學；若菩薩於所說三昧能修學者，速得阿耨多羅三藐三菩提。世尊！我復樂說。如來！我復樂說。善逝！我欲少有所說。」<p>佛言：「童子！樂說便說。」<p>爾時，月光童子在於佛前合十指爪掌向佛住立，稱佛實德，說偈讚曰：「見生為老、病、死逼，貪、瞋、癡等常迷惑，佛本為發菩提心，願成正覺解眾縛。善哉！無量劫修行，住檀調柔護諸過、持戒、忍辱、勤精進、善修禪定及智慧。以無悕望棄王位，妻子、寶貨悉能捨，頭、目、手、足及壽命，其心初無有疲厭。禁戒皎然淨無垢，捐棄身命常護持，善能禁制身口意，歸命善逝調心者。安住智礦忍力中，設使剜身無忿怒，以慈血變流出乳，歸命如來甚奇特。成就於力住十力，以無量智擇諸法，佛以悲愍於世間，救濟利益諸異趣。已知一切法體空，見諸世間悉虛妄，悟道契會性無我，知彼解脫無所脫。遠離煩惱及放逸，降伏魔力及軍眾，知道無垢無礙智，說寂無礙清淨法。假使虛空星宿落，地、海、城邑悉壞滅，虛空無為性變異，如來終無不實語。見於苦惱諸眾生，安住取著分別中，為彼顯示離取著，所謂甚深寂滅空。不可思議無數劫，大雄勇猛久已學，修學一切無著已，是故佛無諸過失。佛所修學一切法，如所得法為他說，此非愚癡凡夫地、又非一切諸外道。心常安住於我想，是名過失諸凡夫；若能善知無我法，無有一切諸過失。大雄所出真實語，恒常安住於實法；安住如是實法已，復能演說於實語。過去曾修真實行，乃能稱述於本願，獲得真實妙果報，是以能說真實語。具足所行真實行，善能覺於真實際；如是所修真實行，歸命人尊大智慧。其智最勝無倫匹，智慧具足甚光明，究竟到於勝智慧，歸命智慧言說者。能與眾生作親友，久遠修習慈悲心，善能安住而不動，不動猶如須彌山。天人所師備廣德，教誡大眾群生類，善逝甚深勝智慧，處眾無畏而震吼。如是無畏師子吼，如師子王威雄猛，降伏一切諸外道，猶如師子摧野干。大雄善能降不調，所調復能善調御，能令成就為善友，安住堅固而不壞。見彼苦惱諸眾生，最極依止於我見，為其演暢無我法，無有貪愛及不愛。不學愚癡凡夫人，依止嶮難不善徑，為彼顯示真實道，所謂趣向涅槃路。若有取著我想者，彼即住於極苦惱，以其不解無我法，謂能滅除苦惱處。不可思議劫數中，大智久已曾修學；修學遠離取著已，是故無有諸過惡。演說離過諸法句，世尊遠離於諸過，善說真實微妙語，口能解脫百種畏。無量那由百千億，天、龍、夜叉住虛空，愛樂無上最聖法，聞者靡不合真義。如來善美歡喜語，溫潤合時稱悅意，和合無量微妙音，憐愍解脫無數人。伎樂音聲百千種，一時奏擊相和合，悉是天中悅樂聲，如來一音能映蔽；迦陵頻伽諸鳥眾，同時共發微妙聲，能令他人生欣樂，於佛音聲非少分；擊發歡喜之音樂，善合一切諸管弦，吹貝、鼓、笛、琴、箜篌，於佛音聲悉不現；緊那羅王歌舞音，已曾善學百千樂，若得聞者咸歡喜，於佛音聲悉不現；拘翅、鸚鵡、舍利聲，孔雀、哀鸞、鴛鴦等，所有一切美音鳥，於佛音聲悉不現；可愛悅樂美妙音，世間所有善歌詠，悉來集聚同時發，佛聲最勝殊過彼。諸天、夜叉、修羅王，三界所有群生類，其中最勝上妙身，佛放一光悉映蔽。如來色身如花敷，一切相好以嚴飾，出生福果甚清淨，光明顯照於十方。鼛、❥、䗍、鼓、箜篌音、銅、鈸、笙、簫美妙聲，如是諸音相和合，百分不及佛一音；乾闥、修羅、摩睺等，夜叉所有美妙聲，并及三界諸妙音，於佛百分不及一。梵天所有諸光明，及諸有頂天身光，世尊若放一光明，餘光百分不及一。身、口、意業皆清淨，布施淨故世不染，功德寶聚人中王，自然功德無等等。」讚歎十力實語已，童子歡喜作是言：「以我供養佛法王，願此福成釋迦文。」佛知彼勝最淨行，善逝于時起微笑，彌勒覩笑而請問：「惟願人尊說笑緣。」其時大地六種動，天、龍歡喜住虛空，欣悅瞻仰兩足尊：「請為我說笑因緣。諸佛智慧所了知，非佛弟子聲聞地，今欲安誰最勝道？惟願憐愍為我說。惟除慈悲牟尼尊，一切世間無堪者，堪能授於法王位，願為授於菩提記。我今善問世導師，釋迦牛王大威德，已度智慧光明岸，除斷貪、瞋、癡穢過。不可思議恒沙億，導師爾所劫修行，為求勝妙菩提行，為何因緣而現笑？能捨自身手、足等、妻子、眷屬、餘親愛，常能修行是勝行，是故我問牟尼尊。象、馬、車乘及牛、羊、奴婢、摩尼、真珠金，不見所有諸珍物，行菩提時而不捨。其智最勝悉顯現，知諸眾生之所行，心信性欲已善知，願說何緣而現笑？誰曾供養人中尊？誰復今成廣大利？誰能受行佛所行？為誰而能現此笑？其地于時六種動，億妙蓮花從地出，其花光耀具億葉，金色熾盛甚可愛。佛子處彼蓮花上，菩薩第一大神足，無量法師而雲集，是以我作如是問。擊鼓、鳴鐃、吹貝音，伎樂億數如恒沙，如是等輩諸音樂，佛聲於中最殊妙。拘翅、頻伽、鵞鶴等，眾鳥一時而雲集，俱時各出美妙音，於佛音聲非其比。誰往行檀持禁戒，無量億劫而修習？誰復供養人中尊？牟尼為誰而現笑？誰昔起大恭敬心，已曾請問兩足尊？何因緣故得菩提，而今便現是笑耶？所有過去十力尊，及今現在、未來世，天人導師悉了知，是故我問人中塔；能知眾生心次第，於其神足而不減，又知眾生心所樂，是故我問牟尼師；修行無上最勝行，因相應法已善學，佛菩提道云何得？是故我問兩足尊；諸法微細難可見，空寂難稱不思議，修行十力之所行，是以我問世大師；若能善修慈悲心，於不思議眾生所，常不起諸眾生想，是故我問兩足尊；所行境界難思議，於其邊底不可得，已能度於心境界，是故我問兩足尊。布施、持戒已究竟，智者明淨了三世，遠離一切諸過惡，為何義故現是笑？舍利、目連、居律多，及諸如來餘弟子，非是彼等所行地，惟佛境界最無上。於一切法到彼岸，諸有所學已究竟，導師起發大悲愍，宣暢微妙第一音。過去無量僧祇劫，亦曾問於如是義，得為救世之親尊，今既證果為我說。夜叉、羅剎、龍、槃荼，瞻仰兩足最勝尊，一切恭敬合掌住，咸疑世尊何緣笑。多菩薩眾悉雲集，具足神通多億剎，如來心生最長子，一切恭敬而合掌。世尊導師非無緣，最勝丈夫而現笑，微妙語言鼓音聲，以何因緣而現笑？香象菩薩東方來，從彼阿閦佛世界，那由菩薩眾圍遶，為問釋迦故來此。又復安樂妙世界，觀音菩薩、大勢至，那由菩薩眾圍遶，來問兩足釋師子。過去無量億佛所，供養無邊諸如來，猶如大海中沙數，為行無上勝菩提。一切諸佛所嗟歎、於菩薩德已究竟、十方世界悉聞知，文殊師利住合掌。遊行那由他佛剎，如是勝徒難可見，佛子功德已善學，一切合掌恭敬住。根器最勝餘更無，如是調伏柔軟者，能持一切佛法藏，願為宣說和潤語。世尊導師非無緣，最勝丈夫而現笑，微妙鼓音願演說，以何因緣而現笑？拘翅、鴝鵒、鵝、孔雀、雷霆牛王聲震吼：願出天樂美妙音，惟願演說增樂語，善集慈悲離諸過，智慧現前斷愚癡。顯真實義離文字，於百千劫已修持，決定空寂知諸有，顯示苦滅諸句義。能壞一切外道智，空無眾生及壽命，諸佛修行百千行，百千種福而莊嚴。百千諸天咸讚歎，百千諸梵亦復然，夜叉、羅剎等淨心，摩睺、金翅龍欣喜。口常宣說無滯礙，淨妙業果之所起。所有諸佛滅度者，及今現在、未來世，一切了知無障礙，從諸功德之所生。大海、大地及諸山，一切咸皆六種動。諸天、修羅、龍、摩睺，散諸上妙勝香花，斷除貪、瞋及惛慢，尸羅心意悉清淨。寂靜音聲稱無想，大聖如是師子吼。具足辯才廣名稱，於眼、於法善平等，世間無等亦無過，惟願大悲說笑義。拘翅、頻伽及孔雀、命命等鳥妙音聲，一時共發甚可愛，於佛少音非為譬；大鼓、金鉦及諸鼙、䗍貝、簫、筑、琴、箜篌，千種音樂俱時作，於佛少音非為譬；諸天千種美音樂、及諸天女妙歌聲，眾集相和生人愛，於佛少音非為譬。救世導師以一音，隨信種種發異解，一切皆謂佛為己，願大沙門說笑緣。諸天及龍妙音聲，迦樓、乾闥、毘舍闍，是等不能滅煩惱，唯佛音聲能斷除。雖復起愛心無染，行慈便能離瞋過，能生智慧離愚癡，能如是者離諸垢。佛音不出於眾外，能斷百種諸所疑，於其音聲無高下，牟尼妙聲寂平等。假使三千界散壞、大海一念盡枯涸、日月可令墜落地，世雄終無不實語。語言清淨六十種，吼音深美無所畏，如來梵言願為說，寂靜何緣而現笑？一切三有群生類，悉能了知彼所行，過去、現在及未來，人尊願為說笑緣。所有如來大悲者，於諸力中得究竟，如來淨月圓滿面，終非無緣而現笑。」<p>爾時，世尊即於是時以其偈頌答彌勒菩薩摩訶薩曰：「如是月光童子者，讚歎如來愛無比；如是讚歎如來已，後還為世所稱美。昔日於此王舍城，已曾覩見多億佛，於彼佛所常請問，如是勝妙寂滅定。修行菩提道行時，於一切世為我子，常能具足無礙辯，恒常安住於梵行。彼人末代可怖時，惟是彌勒所證知，一切時中住梵行，能廣分別是三昧。若欲求是勝三昧，稱道所行則能得，無量億佛所攝受，供養最勝大導師。我住智中故記說，於此月光勝妙行，末代世時無障礙，於其梵行及壽命，知於千億諸如來，如觀掌中菴羅果。又復過彼恒沙數，能於未來修供養，諸天及龍有八億、夜叉眾有七千億，未來供養兩足尊，是等悉能相佐助。」得聞如是授記已，歡喜愛樂而充滿，月光踊身七多樹，住空發於希有言：「嗚呼！佛說最無上，安住解脫智神通，安住決定勝智故，一切異論莫能壞。遠離二邊證解脫，觀察於事不著事，於三界中智無礙，悉無一切諸戲論。一切戲論而不染，諸見覺觀悉斷除，善修於道無所依，不為他壞、不違他。又於三界無所依，斷除諸結所行淨，愛縛枝蔓悉捨離，諸有相續皆盡滅。悟解非有自體性，離言說法悉了知，於其顛倒無智者，如師子吼摧野干。佛今為現妙法藏，我今獲得妙寶聚，斷除一切諸惡趣，我今得佛定無疑。百福金色莊嚴手，願此寶掌摩我頂，對於天人大眾前，惟願人尊灌我頂。」「我念過去修行時，於師子幢佛法中，時有比丘甚聰叡，名曰賢施為法師。我作王子名黠慧，身遇病苦甚困篤，時彼賢施為我師，柔軟淳直備儒德。五百良醫無減少，咸皆盡來為我治，彼悉不能除我病，親戚眷屬懷憂惱。是時大師聞我患，便至我所而慰問，賢施即生悲愍心，而為我說是三昧。我得聞此三昧已，不顧財寶心愛樂，了知諸法體性故，其時病苦即除愈。比丘行於菩提行，得成佛道號然燈；我昔黠慧王子時，以此三昧除苦惱。以是因緣故，童子！我憶是事今付汝：能忍罵詈、毀辱等，受持、讀誦如是定。末世比丘有無量，放逸毀禁多慳悋，堅著衣鉢樂為惡，於是三昧起誹謗；嫉妬輕躁縱諸根，止住俗家為貪利，常依出入息利活，是等當謗此三昧。舒手展足奢縱誕，趨步言笑自顧影，伴黨挑臂隨路行，若入聚落現異相。如是不應儀式人，晝夜繫心在童女，於彼色聲常愛著，遊行村邑現是儀，心常貪嗜於美食，戲笑歌舞及音樂，販賣貿易恒規利，憙樂飲醼及乘騎，廣貯積聚飲食已，命終墜墮三惡道。專事墾殖及耕田，保翫自己所住處，受他教命傳書信，棄捨禁戒及威儀，親近白衣違佛教，毀破禁戒住惡道，常作佛不讚歎業，所謂斗秤諸欺誑，造作如是諸惡行，以此惡行墮惡道。多饒財寶、珠、金、貝，棄捨親愛而出家，不能安住淨戒聚，還為販肆作鄙業。牛馬雄雌相孚乳，惟恃財穀為勝想，何為出家除鬚髮，而不護戒及儀式？我於過去行菩提，於千劫中修苦行，為求如是寂滅定，愚人聞之生嗤笑。行非梵行憙妄語，常貪利養趣惡道，披梵行服為標式，毀戒謗定言非法，彼此遞互相破壞，不能應法求利養，各欲共相求短失，命終墮於三惡趣。百千人中難得一，謂能住於忍辱者，朋黨鬪諍無量人，棄捨忍辱恒忿競。咸自稱歎是菩薩，欲望聲流遍諸國，若得虛名自欣慶，尚無善行何況道？我曾不聞亦不見，無有淨行欲樂者，誹謗此法無欣慕，而能獲得菩提道。為不活故多出家，不求一切佛菩提，愚人安住我見中，聞說無我便驚怖。彼此更互恒諍論，我慢自舉相陵蔑，自稱己是說他非，常行不善妄歡喜。成就淨戒諸功德、安住慈心行忍辱、調伏柔濡淳善者，是等善人為彼欺。若有當來起惡心，極甚抵突為不善，喜樂鬪諍行非法，是等爾時得供養。我今善相勸告汝，汝當於我生淨信，於此如來所說教，彼惡人輩勿親近。於極貪愛及重瞋、多愚癡人惛慢者，無慚、無愧、心不調，汝於彼速起忍力。我今所說無量德，比丘於此不安住，非但口言得菩提，要須堅固行者得。」
。
<juan>月燈三昧經卷第四（丹如來出城品第一之二）<p>高齊天竺三藏那連提耶舍譯<p>爾時，婆伽婆在大眾中示教利喜已，即從坐起出王舍城，詣耆闍崛山敷座而坐，諸比丘眾及諸天、龍、夜叉、乾闥婆、阿修羅、迦樓羅、緊那羅、摩睺羅伽前後圍繞。<p>爾時，月光童子、八百億人，并天龍八部、諸鬼、神等，及餘世界十那由他諸菩薩眾，持諸寶鬘、塗香、末香、衣服、幡花、種種音樂、建立幢蓋、懸諸繒幡，出王舍城向耆闍崛山詣如來所，頭面禮足繞無量匝，以已所持花、香、衣服、寶蓋、幢幡、擊諸音樂設大供養。設供養已曲躬恭敬，為問法故却坐一面。<p>爾時，月光童子作如是言：「我於如來、應供、正遍知欲有所問，惟願聽許。」<p>爾時，世尊告童子言：「如來、應、正遍知隨汝所欲恣汝問之，汝所問者則能利益無量眾生，吾當為汝分別解說，令汝心喜。」<p>爾時，月光童子既蒙聽許即白佛言：「菩薩摩訶薩成就幾法能得如是一切諸法體性平等無戲論三昧？」<p>爾時，佛告月光童子言：「菩薩摩訶薩成就四法能得如是一切諸法體性平等無戲論三昧。<p>「何等為四？一者、善學柔軟，同住安隱到調伏地，能忍毀辱，見法除慢，是為初法。菩薩若能成就如是，便能得是一切諸法體性平等無戲論三昧。<p>「復次，童子！菩薩摩訶薩成就善戒、清淨戒、第一善清淨戒、不濁戒、不缺戒、不穿戒、不雜戒、無定色戒、自在戒、不可呵戒、不退落戒、無所依戒、無所取戒、無所得戒、聖所讚戒、智所讚戒，童子！是為第二。菩薩具足是法，能得一切諸法體性平等無戲論三昧。<p>「復次，童子！菩薩摩訶薩深怖三界起驚畏心、厭離三界起不染心、不著三界起逼惱心、為脫三界苦眾生故起大悲心、趣向阿耨多羅三藐三菩提發大精進心，童子！是為第三。菩薩成就如是，能得一切諸法體性平等無戲論三昧。<p>「復次，童子！菩薩摩訶薩求於多聞無有厭足，為重於法不求財利、為重於智不求名聞，隨聞受持、為他廣說、顯示其義，以悲愍故不為親屬，菩薩復作是念：『云何能令前聽法眾生於無上菩提速得不退轉？』是為第四。菩薩成就如是，能得一切諸法平等無戲論三昧。<p>「童子當知：此三昧法門，無量諸佛之所演說、無量諸佛之所讚歎、無量諸佛之所諮嗟、無量諸佛之所顯示、無量諸佛之所修習。」<p>爾時，世尊而說偈言：「我念不思那由劫，有佛號曰音聲身，彼音聲身如來尊，在世壽命六千歲；彼佛次前復有佛，號智自在世所愛，彼智自在正遍知，壽命一萬二千歲；彼佛次前有佛號，威德自在大勢力，彼威德佛人中尊，壽命七萬六千歲；彼佛次前復有佛，號大自在自然智，彼大自在天人師，壽命滿足千萬歲；彼佛次前復有佛，其佛號曰梵聲師，彼梵聲佛兩足尊，壽命滿足一億歲；彼佛次前復有佛，號眾自在最勝離，彼眾自在無比尊，壽命滿足六億歲；彼佛次前復有佛，其佛號曰聲自在，彼音自在婆伽婆，壽命滿足千萬歲；彼佛次前復有佛，號曰聲上為世燈，彼聲上佛世導師，壽命一萬四千歲；彼佛次前復有佛，號滿月面普名稱，彼滿月面普名稱，住世壽命一日夜；彼佛次前復有佛，其佛號曰日面滿，彼日面佛無比尊，壽命一萬八千歲；彼佛次前復有佛，其佛號曰梵面親，彼梵面親兩足尊，壽命二萬三千歲；彼佛次前復有佛，其佛號曰梵婆藪，彼梵婆藪天人師，壽命一萬八千歲。如是等佛同一劫，其數二百世導師，汝聽我今說佛名，皆是三界世間親：無毀身佛、普音佛、遍威德佛、遍聲佛、聲供養佛、名聲佛、聲身勇佛、聲身淨、智起智知善聰佛、智光映蔽智等起、智焰聚佛、智勇佛、梵上梵命梵善佛、善梵天佛、勝梵聲、梵音梵天梵施佛、威力威主善威佛、威德自在起威佛、威德眼佛、善勝佛、怖上怖慧善可怖、可怖面佛、怖起佛、可怖怖上見實佛、善眼月上勝導師、深遠音佛、無邊音、淨音自在淨音佛、無量音佛、善現聲、魔力音壞善眼佛、善眼淨面淨眼佛、無量眼佛、普眼佛、善普眼佛、勝眼佛、眼映蔽佛、不毀眼、調伏上佛、調伏佛、善調心佛、善調佛、寂根寂意寂上佛、寂德極寂到定岸、寂心無上如來尊、住邊寂佛、善調心、善調寂根定意佛、寂上寂德熾盛佛、度寂彼岸定勇佛、眾因陀羅王眾佛、眾自在佛、映蔽眾、眾勝淨智大眾主、眾主勇健大眾佛、勝眾解脫正遍知、見法法幢法起佛、法體性起法力佛、法佛妙法勇健佛、自性法起決定佛。如此自性法起佛，合有八億皆同號，是佛出於第二劫，斯等如來我曾供。自性法起決定佛，若有得聞其名者，聞已受持淨業人，速能獲得是三昧。我今所說牟尼王，彼佛次後有餘佛，不可思議無數劫，佛號善勝音王佛。彼善勝王如來尊，壽命七萬六千歲。是如來尊初會時，有羅漢眾三十億，六通、三明、根調伏，具大威德、四神足，住最後身諸漏盡，不為八法之所染。爾時復有菩薩眾，其數合有萬萬億，得六神通、具辯才，於諸法空學究竟，以神通力遊億剎，展轉教化過恒沙，問諸如來所行道，還復住於本世界。博通一切修多羅，遊於世間作燈明，是謂，佛子！大神力，為利眾生遊諸國。遠離醜穢行梵行，不為欲故造諸惡，常為諸天所憙樂，於諸有中無所依。於空閑處常乞食，住於空寂行頭陀，多聞巧言大福德，能於三界無所著。樂於禪定無所畏，於義決定獲辯才，於辭句義已善學，佛子一問悉究竟。攝護一切諸善業，於無量劫修行滿，常為諸佛之所讚，演說解脫道句義。持戒清淨無穢污，如花處水無所著，於三界中常起厭，不為世法之所染。其心清淨業善淨，少欲知足具威德，安住當來聖德中，亦住三明殊勝道。要在修行非口言，自安於法為他說，為諸如來善攝受，委付一切佛法藏。於三界中起怖畏，以寂靜心常修定，常為諸佛所加護，說千億種修多羅。若說億種修多羅，遠離一切世間教，信於空寂說深義，無量名稱德如海。童子！我於無量劫，常讚歎彼無餘間，我今但說其少分，猶如大海水一渧。彼時善勝音王佛，說此寂滅最勝定，是時三千大千界，諸天及人悉充滿。彼佛說此寂定時，爾時大地六種動，天、人眾數如恒沙，安住不退菩提道。有王最上人中尊，號功德力大威神，具足有於五百子，顏貌端正甚壞麗，有妙夫人數八億，悉是王宮內眷屬，彼功德王所生女，合有一千四百億。是王八月十五日，方欲善受八戒齋，共於八億那由人，俱時往詣如來所。稽首無上兩足尊，即於佛前坐一面，如來知彼心所樂，即便為說勝三昧。是王聞斯三昧已，棄捨王位如涕唾，并捨一切所親愛，於彼佛所而出家。夫人、後宮、調順子、及諸女等皆出家，後宮眷屬及親眾，七十六萬那由他。彼王、妻、子出家者，安住勇猛常精進，經行不住滿八年，於經行時便命終。此大聖王命終已，還生本處王宮中，忽然化生無胎染，是時如來猶在世。其父號曰堅固力、其母號曰大智慧，其王生已白父母：『勝音王佛住世不？時彼勝音王如來，曾為我說勝三昧，非是因緣、非無緣，於諸有中唯說一。一切諸法體性印，出千萬億修多羅，是諸菩薩無上財，今佛猶說三昧不？說法不壞於因果，能修最勝八聖道，如來智慧見世間，了知諸法入真諦，身業、口業皆清淨、意業清淨、知見淨，出過一切諸攀緣，是佛猶說三昧耶？能知諸陰界平等，遠離一切諸入相，證於無生寂滅忍，是佛猶說三昧耶？無礙辯才入寂智，達解文字差別智，能過一切取著事，是佛猶說三昧耶？知諸音聲得欣喜，見諸佛已起深樂，得於聖趣柔軟直，佛猶說是三昧耶？不起瞋怒恒調善，發言美好常含笑，見諸眾生先語慰，佛猶說是三昧不？恭敬尊長無懈倦，禮拜供養恒瞻視，其身清淨具白法，法王猶說三昧不？於諸白法常無厭，住於空閑離邪命，憶念諸地不忘失，法王猶說三昧不？於陰善巧智神通，遠離煩惱調伏地，能斷凡夫語言道，法王猶說三昧耶？常能修進諸勝行，遠離犯戒知持犯，及離一切諸親愛，法王猶說三昧耶？出過一切諸有生，自識宿命離諸疑，其心敬法聞總持，佛今猶說三昧耶？出生深利勝智慧，信樂不動如山王，得總持門不退轉，世親猶說三昧不？常求一切白淨法，於惡法中恒遠離，心不遊入煩惱朋，如來猶說是法不？諸學究竟得自在，於諸禪定已窮盡，智慧能令信欣喜，說法牟尼猶在不？勝智增長知生智、無量智慧平等智、知於諸趣隨生智，牟尼王說是勝法；信心出家捨俗地，不著三界無所依，制伏其心令欣喜，是佛說是勝菩提；於諸法中無執著，常能攝受一切法，於諸業果信不動，最勝世尊說是法；戒律持犯果報智，滅於一切諸諍論，能說非違非諍地，兩足牟尼說是法；受於忍辱無瞋怒，於諸問答能善巧，知諸法句差別智，大悲世尊說是法；知於過去、未來際，能知三世佛法性，知於三世分段智，自然世尊說是法；常能係心於一處、常能安身於聖地，於諸威儀常不改，人中牛王說是法；有慚有愧自莊嚴，知於世間應時語，一切常舒布施手，無上世親說是法；常能攝心有慚愧，亦常厭離惡不善，隨順頭陀常分衛，牟尼王尊說勝法；常懷慚愧恒欣喜，於尊供養恒恭敬，遠離憍慢修禮拜，如來說是勝妙法；策下劣心令其安，自能測量智分齊，遠離無知諸障礙，如是勝人說是法；能入心智語言智，決定能知諸言辭，遠離一切無利事，法王如來說是法；常得親近善知識，遠離一切不善者，常得信佛不放逸，牟尼說是無上法；知世假名但言說，常厭一切世間苦，於利得失無憂喜，牟尼說是最勝法；若得恭敬心不高、不得恭敬心放捨、得稱實歎心不喜，是世間師說是法；常捨一切諸惡道，不與俗流相交通，於出家眾亦不參，自然智者說是法；勇者遠離非行處，於佛所行常安住，威儀具足心善調，如是法母佛所說；常遠一切凡愚法、亦遠一切污家法，常護一切諸佛法，是法大智之所說；少言美妙善相應，於他人處能軟語，如法降伏諸怨敵，大智慧日之教法；知時節量諸飲食，慎勿委信凡夫法，若遇苦緣心不慼，是為如來善勝教；若見貧人令得財、若見破戒起悲救，以悲愍心為開曉，如是勝法如來教；常以法攝諸眾生，及捨一切諸財物，於諸八法無貯畜，如來大聖所說教；讚歎持戒訶破戒，堅持淨戒不詐偽，不積資財能棄捨，此是如來最勝教；深心啟請諸師長，隨所言說悉能行，常能親近諸法師，如是如來最勝教；心常愛樂恒恭敬，亦恒安住於正見，於諸善業能決定，如是如來最勝教；造諸善行為上首，善巧方便棄捨相，遠離於想及事相，是為如來無上教；於修多羅能解知，實諦句義善修學，證解脫智常善巧，是為如來最勝教；發言出於揩正語，心境相稱詞決定，有所宣說無有疑，是為如來最勝教；常應修習諸法空，安住戒力無所畏，遊行一切寂定處，是為如來最勝教；不求親愛及利養，其心無有諸諂曲，遠離一切諸惡見，是為如來最勝教；於陀羅尼得勝辯，智慧照明廣無邊，說法不斷辯才淨，是為如來最勝教；於四法門久修習，能入於行最賢善，於此佛教奉修行，是為如來最勝教；於佛所說隨順忍，安住彼忍離諸過，遠離非智住於智，是為如來最勝教；以智住於方便地，修習菩薩善巧行，為善丈夫所修行，是為諸佛最勝教；常離不應方便者，如來說此為佛地，若與智和佛隨喜，是名如來最勝教；佛地廣大非二乘，凡愚無智生毀謗，智者諸佛所攝受，是名如來最勝教。如來善知此法門，諸天恭敬所供養、千億梵眾恒隨喜，如來猶說三昧不？無量千龍恒禮拜、緊那金翅常讚歎，菩提樹下所得者，如來猶說三昧不？常為智人所求者，是善勝法之資財，非為財施無上藥，如來猶說三昧不？智慧腑藏辯無盡，能出億妙修多羅，善知三界如實智，如來猶說三昧不？說於船筏渡彼岸，不為四瀑之所漂，令名聞鬘得增長，是以說此三昧定。讚歎十種最勝力、及讚人中大牛王，菩薩功德勝無盡，正由得是三昧故；說於慈心除瞋恚，行大悲人大喜、捨，於大乘者得穌息，正由說此勝三昧；為師子吼說勝行，此是佛智勝阿含，一切諸法體性印，如是三昧佛所說；能招一切種智智，求菩提者之園苑，此能破壞魔軍眾，謂是佛說勝寂定；能生正覺之功德，是一切法自性印，無生寂滅妙法印，導師所說勝三昧；於住法者作明術，在怨讎中而不現，如法降伏諸魔官，導師說是勝三昧；顯示無礙辯才地、諸力、解脫及諸根、最勝十八不共法，由斯三昧得是法。求十力者之實法、諸佛勝智之本因，佛大丈夫所說法，憐愍救護世間故。最勝佛子所攝受、求解脫者所欲樂，聞是寂靜難見定，為諸佛子之所愛。諸佛滿足智慧處，智慧菩薩起求心，其心清淨無煩惱，應修如是寂滅定；身業清淨、口亦淨，如來為示解脫門，無有雜穢愛欲縛，應當勤修是三昧；不生貪愛、瞋恚地，速能獲得大智慧，能起於明滅無明，是故應修寂滅定；求解脫者令得滿、求三昧者必剋獲，離譏毀譽如來眼，應當修習是三昧；遊行通力多佛剎，神足能見諸佛德，陀羅尼門得不難，應修如是勝寂定；加持念根得菩提，亦能加持見多佛，以微細智說無生，修是三昧得不難。不應法者難覺悟，遠離一切文字故，不以音聲能了解，曾不聞定故不知。智慧菩薩已解了，如法王說而能知，寂滅無毀能測量，但為救度世間故。勇猛精進能善持，堅固護念恒不失，盡苦智慧及滅智，佛猶說是三昧不？演說一切法無生、亦說一切諸有生，諸佛如來妙智最，佛猶說是三昧不？』是法童子所顯示，八十億千那由他，得勝隨順音聲忍，不退轉於勝菩提。堅固力王報子言：『是佛、世尊今猶在。』王問童子如是言：『汝於何處聞是法？』子言：『聽我，剎利王！我曾見於十億佛，於一劫中悉供養，具足諮問此寂定。已於九十四劫中，常得了知宿命智，從此不生胞胎中，正由修此三昧力。於彼佛所恒聽法，聞已深信而修習，我常堅固起此信，必證菩提無有疑。受持讀誦三昧時，若有人來問於我，乃至夢中無疑網，要必成於無上道。我從得於無貪愛，自知決定必成佛，亦常如是起欲樂，不知何時得菩提？為學受持勝三昧，若有比丘教我者，我於彼人生恭敬，亦如恭敬於諸佛。我於彼人教一偈，修行菩薩順忍時，好心瞻仰如善師，卑形恭敬而供養。老、少、中年比丘所，慚愧謙下生恭敬，恭敬於彼得現稱，福德後世名增長。於相違諍不忻樂，我時安住於少事，能知惡業趣惡道、能知善業趣善道。不應法說放逸者，於彼聞於不愛語，亦自思念己惡業，凡作業者無失壞。我時不瞋亦不慢，佛說忍力勤修行，諸佛恒常讚說忍，修忍易得菩提道。我本持戒恒清淨，亦令眾生住淨戒；恒常讚歎戒最上，由住淨戒人信受；恒常讚歎蘭若處，亦自安住淨持戒；勸人修行八戒齋，亦復教彼學菩提；勸人修習淨梵行，亦復教彼住法義；為他顯示菩提道，於命終後見多佛。我念過去世劫時，有佛號曰妙聲身，於彼佛前發弘誓，恒安忍力不傾動。本作如是要誓時，歲經八億四千萬，時魔譏毀來罵辱，我心初無有變動。爾時降伏魔官已，知我慈忍堅固力，以清淨心接足禮，五百眾發菩提心。我於往昔無慳悋，恒常讚歎行布施，大富豐財有譽聲、於飢饉時為施主。若有比丘持是定、或能修習為他說，即自恒常供養彼，作是心者令得佛。我時有彼無上業，見佛、世尊人中上，生生恒受具足戒，得為比丘聽法師。我常樂於頭陀行、亦住空寂蘭若林，不為飲食故諂曲，少分所得皆知足。我一切時無嫉妬、亦常不著於居家，既不著家、不憎妬，欣樂蘭若無退失。我時恒住於慈行，設有毀罵不瞋恚，以慈悲心善調柔，名聞花鬘滿十方。常習少欲而知足，樂於苦行修蘭若，亦恒分衛不厭倦，要誓堅固而不動。習行信心常清淨，於如來所信增上，良由信佛有勝利，諸根不缺恒端正。如佛所說即能行，成就如是堅固行，是堅固行有何利？諸天供養喜勸請。我所演說之功德，世間上德及餘德，其有智人應修學，為求菩提道行者。我今憶念難行行，本於往昔常修行，若今演說時節久，共汝相隨向佛所。』彼大利智勝菩薩，獲得具足五神通，以神足力亦詣佛，與梵天王多千萬。堅固力王心欣喜，與諸眷屬億萬眾，俱共往詣如來尊，頂禮接足住佛前。佛時知王心樂欲，即為王說此三昧，是王聞此三昧已，棄捨王位而出家。其出家已於此定，受持、讀誦、為他說，後時過於六千劫，得佛號曰蓮花上。王有眷屬六百億，俱時從王詣佛者，彼聞如是勝三昧，欣喜踊躍亦出家。其出家者於此定，受持、讀誦、為他說，劫過六十那由他，同一劫中悉成佛，號善調伏智上佛，無量人天興供養，一一諸佛大名稱，度脫恒河沙數眾。堅固力王我身是，修行勝妙菩提行；昔時我子五百人，是彼最後護法者。我於如是千億劫，勇猛精進離懈怠，專心求此勝三昧，正為無上菩提故。童子！若有諸菩薩，欲得如此勝定者，精進勇猛不顧命，應當學我勤精進。」
。
<juan>月燈三昧經卷第五<p>高齊天竺三藏那連提耶舍譯<p>佛復告月光童子言：「若菩薩摩訶薩於此三昧經典受持、讀誦、為他解說、如說修行，得四功德。何者為四？一者、成就滿足福德，二者、不為怨家所壞，三者、成就無邊智慧，四者、成就無量辯才。童子！若有菩薩摩訶薩有能於此三昧經典受持、讀誦、繫念思惟、廣為人說，獲得如是四種功德。」<p>爾時，世尊而說偈言：「福德成就恒滿足，於一切時常不斷，受持如是三昧故，得諸如來之境界；勇健功德所守護，於一切時常成就，修行如是勝寂定，必獲無上勝菩提。彼無一切諸怨敵，常不為怨之所害，智慧成就悉滿足，於一切時恒不斷。彼人成就無量智、亦復具足無邊慧、無量無邊勝辯才，以持如是勝定故；成就滿足福德聚、亦成最妙菩薩行，彼無一切諸怨敵，以持寂滅勝定故；彼智廣大無有邊、亦成無邊勝辯才，其音美妙甚可樂，以說如是勝定故；善友智者所愛樂，謂能宣說自義故，諸人皆知是福藏，宣說如是勝定故；得勝利養、妙衣服、亦獲勝妙上甘饍，顏貌端正甚可愛，以持如是寂定故；多見諸佛世間親，以無等供供養佛，無有一切諸障難，以持如是勝定故；住於佛前而讚歎，喜心說妙多百偈，於其智慧而不損，以說如是寂定故；十力世尊在前坐，相好莊嚴可愛身，無垢鮮淨如金山，以修如是勝定故；彼智曾無有損減，多聞智慧亦豐足，成就最勝大法藏，以說如是三昧故；智慧廣大無有量，多百劫說而不盡，聞於如是深寂定，如佛所說安住故；不生一切諸難處，如是，佛子！恒為王，如法治國常安隱，以持如是勝定故。無量無邊億劫數，十力說彼功德利，說其少分不能盡，猶如大海一渧水。」是時童子甚欣悅，忽然從坐整服起，合十爪掌面向佛，生大欣喜而讚言：「世尊大雄甚奇特，能為世親作光明；大牟尼尊說功德，顯示如是勝利益。大聖世雄為我說，願垂憐愍救護故，何人能於末代時，聽聞如是修多羅，迦陵頻伽妙音聲，深遠雷震悅樂聲，具足無量勝智慧？」告月光童作是言：「汝今諦聽我當說，無上最勝微妙行，若欲護持於法者，聽受如是三昧經；虔心供養一切佛，以清淨心求佛智，復應修習慈愍心，聽受如是修多羅；成就頭陀離過行，修行寂靜功德林，安住大勝上妙智，聽受如是三昧經；行於惡行諸眾生、及以毀破禁戒者，如是諸惡比丘輩，不能聞是三昧經。勇猛修行諸梵行，其心無有諸穢濁，常為諸佛所加護，此經當入彼人手；若人於諸無量佛，給侍恭敬修供養，是人當生末世中，此經墮在彼人手。若人在於過去世，於外道中行惡行，彼人聞是修多羅，其心不喜起嫌惡；於佛法中得出家，不為涅槃求活命，以慳嫉妬而自纏，彼必誹謗佛經典；貪著他家起慳悋，為魔波旬所加護，專求利養破禁戒，於佛法中必不信；往昔不殖於善根，未得智慧起高慢，依止我見愚凡夫，亦於末世心無信；於其世間禪定中，便謂已得果證想，自謂羅漢食他供，彼必謗佛勝菩提。所有一切閻浮處，毀壞一切佛塔廟，若有毀謗佛菩提，其罪廣大多於彼；若有殺害阿羅漢，其罪無量無邊際；若有誹謗修多羅，其罪獲報多於彼。誰能於此起勇猛，在於末代惡世中，正戒、正法毀壞時，顯說如是修多羅？」童子悲號而起立，叉手合掌發是言：「我於今朝師子吼，在於最勝法王前。我於如來滅度後，在於末代惡世時，棄捨身命不悋惜，廣弘如是修多羅。能忍愚夫語言道、不實誹謗極損辱、罵詈、輕毀及恐怖，勇猛精進而忍受。除去一切諸惡業，於過去世所造者，內懷不生於瞋怒，必當安住佛法中。」淨妙閻浮金色手，摩彼月光童子頂，如來發於和雅音：「月光童子大威德。我今正當加護汝，在於末代後世時，不令汝有諸障難、命難、梵行諸障礙。」更有餘者一時起，持法比丘八百人，自言：「我於末世中，必當護持是經典。」爾時多億夜叉、龍，即時從坐而起立，更有餘八那由他，啟請世尊如是言：「我等於此比丘所，謂向從坐而起者，在於惡世末代時，我必擁護彼比丘。」當說如是經典時，以佛神力加護故，所有恒河沙數界，無量佛剎悉震動。隨其所動諸世界，隨界應化作多佛，悉是釋迦所變化，演說如是修多羅。一切所有諸佛剎，不可思議億眾生，悉得聽聞是勝法，安住諸佛如來智。於此世界佛剎中，數有九億諸天眾，一切悉發菩提心，即於佛所散妙花：「所有比丘、比丘尼、優波婆素、優婆夷，其數七億六千萬，悉得聞是修多羅。」牟尼王尊授彼記：「必當見彼兩足尊，其數猶如恒河沙，皆得修習菩提行。供養恭敬彼諸佛，為求如來智慧故，悉能於彼諸佛所，得聞如是妙經典。過於八億劫數中，皆當得成如來尊，彼福德者於一劫，度脫眾生令安樂。於其彌勒如來所，施設無上勝供養，善持彼佛真妙法，悉得往生安養國。彼離垢穢如來尊，其佛號曰阿彌陀，於彼廣設勝供養，為求無上菩提故。於其七十阿僧祇，滿足如是劫數中，不墮一切諸惡趣，得聞如是勝經典。若有於後未來世，聽聞如是修多羅，聞已悲泣而淚落，我已供養於彼人。我今勸語汝一切：我前所有、現在者，由此故得菩提道，是以付囑此經典。<p>「是以，童子！菩薩摩訶薩若欲樂求如是三昧——不可思議諸佛所說之法——應善巧知，於不思議佛法應當諮請、應當深信不思議佛法、應當善巧求於不思議佛法，聞不思議佛法勿懷驚怖、勿增怖畏、勿恒怖畏。」<p>爾時，月光童子白佛言：「世尊！云何菩薩於不思議佛法應善巧知？云何於不思議佛法應求請問？云何於不思議佛法深信清淨？云何聞不思議佛法不生驚怖、不增怖畏、不恒怖畏？」<p>爾時，有乾闥婆子名曰般遮尸棄，共餘乾闥婆子五百同類俱，持音樂種種樂器隨從佛後，欲為供養佛。爾時，般遮尸棄作如是念：「如我於帝釋憍尸迦及三十三天前所設供養，今以此歌詠樂音供養如來、天中之天、應供、正遍知。」爾時，般遮尸棄乾闥婆子共餘五百乾闥婆子皆各同時擊琉璃琴出妙歌音。<p>爾時，世尊作如是念：「我以無作遊戲神力，令彼月光童子於不思議佛法中得一心住，復令般遮尸棄乾闥婆子等樂器歌音令現殊妙。」<p>爾時，以佛神力故，令彼五百音樂善稱和雅，發無欲音、發順法音、發應法音——所謂應不思議佛法偈言：「於一毛道現多佛，其數猶如恒河沙，佛剎國土亦復然，彼佛剎體空無相；於一毛端現五趣，所謂地獄、諸畜生，及諸餓鬼、天、人等，皆悉清涼無逼窄；彼毛道處現海、池、并諸河流及井泉，皆悉不逼復不窄，是謂佛法不思議；彼一毛頭現諸山、斫迦婆羅及須彌、目真隣陀、大目真，是曰佛法不思議；彼一毛頭現地獄，燋熱、寒氷、糞屎等，有諸眾生生彼者，受於無量極苦惱；彼一毛頭現天宮，妙宮廣大十六旬，毛處諸天無量數，具受諸天極快樂；彼毛頭處佛出世，其中佛法極熾盛，彼無智者莫能覩，如是宿業行不淨；毛頭處聞佛涅槃、或時復聞法滅盡、彼毛頭處或復聞，佛今現在演說法。或復有人於毛端，謂己壽命無窮極；或復毛處聞短命，生已即滅不久停；或復毛道作是想：『我得見佛設供養。』佛亦不出、不供養，直自想心而欣喜。譬如有人於夢中，耽著五欲受快樂，覺已不見其欲事，但以夢故妄見此。所見、所聞憶念法，猶如夢想無真實，若有得此三昧者，悉能了知如是法，於其世間恒受樂，謂愛無愛不貪著，常能愛樂於山林，恒受如此沙門樂。若人無有諸取著，遠離一切諸我所，遊行世間猶犀牛，如風行空無障礙。修習於道起實智，一切諸法空無我，若有能修如是法，彼人辯才無有邊。此人恒受於快樂，其心不著於世間，其心猶如空中風，於愛、不愛無所取。於不愛者難共住、於親愛者難遠離，棄捨如此二種朋，專求正法是人樂。若有聞聲貪愛起，是人必起於瞋怒，愚癡、惛慢所纏縛，以慢力故得苦惱。若有能住於平等，善能謙下無高慢，愛與不愛善得脫，彼能常住欣喜行。安住於戒善清淨，以無垢心樂禪定，恒常樂住山林中，是人永離諸疑網。若人懷惑有顛倒，愚癡恒樂於諸欲，猶如鷲鳥貪尸肉，是人必自隨魔力。」<p>說此偈時，月光童子於不思議甚深佛法中得一心安住，堪能演說修多羅。爾時，般遮尸棄乾闥婆等得隨順音聲忍、無量無邊眾生發阿耨多羅三藐三菩提心、無量眾生於人天中得安樂利益。<p>爾時，佛告月光童子言：「菩薩摩訶薩於諸善根、功德、法利，應善決定、應不多事、應離惡知識、應依善知識、善知識所應常諮問、樂聞於法無有厭足、應當欣喜、常應求法、常攝於法、應說正法、應善巧諮問菩薩、於菩薩所起於師想、於法師所應當尊重如己師想。童子！若有菩薩能受行此法，是人得不思議具足辯才、得信深入不可思議佛法之海，於不思議甚深佛法心得決定、於人天中能作照明。」<p>爾時，世尊而說偈言：「於過去世多億劫，不可稱量不思議，爾時有佛兩足尊，號因陀羅幡幢王。彼時佛說此三昧，謂無眾生、無壽命，猶如泡沫及炎電，諸法亦如水中月。眾生壽命不可得，於此界沒他世生，所作之業無失壞，黑白業報亦不亡。因果相應勝法門，微細難見佛境界，文字句義不可得，是妙菩提佛所說。積聚總持大智慧，億那由經從定出，那由他佛所行道，如此三昧佛所說，善能滅壞諸病患，集眾菩薩功德財，一切諸佛咸稱讚，億那由天所供養。於諸凡夫說實語，常遠一切外道法，諸佛所讚勝戒財，如空中電難可執。過去無量億佛所，智者修行於戒施，久遠遠離惡知識，得於無上父資財。彼有比丘是法師，修行梵行慧日子，聞於此法而隨順，發於最上菩提心。彼因陀羅幡幢佛，告彼法師比丘言：『比丘！比丘第一難，於彼菩提發心難。護戒猶如摩尼珠，習近善友順菩提，於惡知識恒遠離，速得無上菩提果。』往昔於此閻浮提，二不放逸長者子，於佛法中而出家，猶如犀牛依山林。得於四禪有神通，善諸偈論無所畏，地及虛空相悉知，於空中行如鳥飛。於寒林中安住時，林花繁茂甚奇特、一切異鳥悉來歸，二長者子共語言。爾時有王出遊獵，聞其語音至其所，時王恭敬而聽法，於彼法師深愛敬。時王共相慰問言，發是語已在前坐。時王具有多眷屬，從王行者滿六億，二中有一是法師，見王告言：『善諦聽，諸佛出世甚難值，惟願大王勿放逸。壽命迅速不久停，如山瀑水激川流，為老、病、死所纏逼，無有能救如己業。惟願大王護正法，建立諸佛十力法，於後惡世末代時，應當住於如法朋。』如是無量聰慧者，以慈心故向王說，王及六億諸眷屬，咸發無上菩提心。時王聞是淨法句、調柔寂滅妙語言，善心踊躍而愛樂，頭面禮敬而辭去。時有無量餘比丘，為利養故入王宮，王知彼眾行不端、并於有德不恭敬。過去導師法已盡、未來惡世增長時，德器之人甚尠少，多有無量放逸者。剛強慳慢諸比丘，為求利養著諸見，於佛法中不正解，以諸非法向王說：『應當殺害彼法師，本為王說空斷者，勸王及我修空斷，都不示王真涅槃。於其業報悉散壞，諂者說於陰空無，若能殺害彼法師，必令大法得久住。』爾時常有護王神，是王過去善知識，長夜護王令離惡，彼天告王如是言：『願王慎勿起是心，惡知識言甚可畏，莫於聰慧法師所，用惡人言興殺害。大王可不憶念耶？林間比丘所說者。於後末代惡世時，王應安住如法朋，天為彼王說實語，於諸佛法莫捨離。』時王更有餘惡弟，在於邊方鎮國境，時惡比丘往教化：『令殺法師說空斷，勸我昔來久修行，不欲令我求涅槃。大王！汝兄甚愚惡，都自不欲令汝活。』有二比丘為惡師，以神通力遊空行：『以我知故來至此，今悉具向大王說，汝可速殺二呪師，必使及時勿後悔。』王弟尋時被鉀仗，順惡人言故往彼，并及一切諸軍眾，詣彼林中比丘所。依林所有龍、夜叉，知彼王弟惡心來，雨沙礫石大可畏，王及軍眾悉摧滅。今當觀惡知識言，摧滅如是大王眾，於法師所起恚心，於六十生墮阿鼻；時彼取著惡比丘，勸化如是剎利王，於後滿足十億生，受於無量地獄苦。彼天勸導彼王者、及餘擁護於法師，見於恒河沙數佛，覲佛供養及修行。是王眷屬滿六億，皆共王去聽法者，其所發於道心者，各別世界得成佛。彼佛壽命多億歲，智慧無等不思議；彼人悉修是三昧，說已皆當般涅槃。得聞如是勝妙智，能集尸羅功德法，勇猛精進不放逸，常遠一切惡知識。<p>「童子！菩薩摩訶薩應不著於身、能棄於命。何以故？童子！若著身者作不善法，是以菩薩應知色身及以法身。何以故？諸佛法身所攝，非色身也；佛以法身顯現，非色身也。童子！是故菩薩摩訶薩欲行佛所行、欲求如來身、欲求如來智、欲知如來身、欲知如來智，於此三昧經典應當受持、讀誦、為他廣說、修習相應。<p>「童子！彼如來身，無量福德之所出生，如來說於一義，所謂：諸法從因生故；是離諸相，以甚深故；法無限量，無分齊故；法無有相，無相性故；法無有相，離諸相故；法無動搖，善安住故；法無有二，惟一相故；法不可見，過眼境故；法不可思，過心地故；法無動轉，離戲論故；法不可說，過音聲故；法無居處，離窟宅故；法無窟宅，離言音故；法無所依，過諸見故；法無諸漏，過諸報故。以心堅固離諸欲故、以不壞心離諸瞋故、以堅正智過諸癡故有所說，說諸法空故；無有生，斷諸生故；以無常但言說故；出離聲地，寂滅於聲故；有音聲，以思想故；同思想，以和會故。以世俗第一義諦故、以清涼離熱惱故、第一義諦以如實語故、無熱惱以涅槃故、無有壞無能勝故、無取著滅戲論義故、無戲論離攀緣故、無有邊際以說福故、無有微塵說微細故、次第大神通本業出生故、得自由自在力故、無破壞以堅實故、無有邊際以名號無盡故、廣大說大悲本業故，是為如來身。」<p>爾時，世尊而說偈言：「若有欲見世間親、及知佛身云何耶，於此三昧修習已，即能知於如來身。佛從福德所出生，其身清淨甚光曜，其相平等如虛空，種種差別不可得；諸佛菩提既如是，其相狀貌亦復然，其相狀貌不可得，如來身相亦如是；菩提相貌及以身、諸佛世界亦復爾，諸力、諸禪、諸解脫，如是悉同其一相。諸佛體性正如此，如來世親亦復然，無有能得見佛者，肉眼何能見正覺？無量多人作是說：『我曾得見於諸佛，金色微妙無比身，一切世間皆顯照。』諸佛如來之所加，以其力能有神通，便能得見於彼身，種種妙相自莊嚴。隨廣長相而能現，世間無能見其相，若有能知身相者，佛與世間無有別；若有能知其身量，所謂一切諸如來，佛身無身、無差異，人與修羅亦復然。一切諸心悉空寂，受諸異報相亦爾，名色、相貌既如是，清淨具足有光明。無有能知者，修此寂滅定，惟有世間親，不思億劫修。無量白淨法，從此三昧出，以定報力故，他不見我身。若有如是心，名色亦復然，心類各不同，名色相亦爾。若以麁大想，名色亦隨彼；名色若麁細，悉從憶想起。若人想微細，名色亦如此，名色若不著，其心身光照。我念過去生，七十阿僧祇，此三種惡想，從本未曾起。以其無漏心，不思議億劫，利益眾生故，他不見我身。若有以此物，心意得棄捨，是人於彼物，更不共和合。我心得解脫，一切種物中，能體知其性，而起於智慧。於千億佛剎，我於中現化，為眾生說法，是故不可見。無相、無狀貌，猶如於虛空，我身不可說，語言道斷故。法身大雄猛，其身從法生，曾無有色身，說之以為佛。若說於此身，聞已生欣樂，彼諸魔波旬，不能得其便。聞是深妙法，而不生驚怖，不以活命故，誹謗佛菩提。千億修多羅，如實智演說，為眾生照明，彼彼所至處。<p>「童子！是如來、應、正遍知。若欲知如來色身相業者，終不能知若青、若青色、若青相似、若青相貌，若黃、若黃色、若黃相似、若黃相貌，若赤、若赤色、若赤相似、若赤相貌，若白、若白色、若白相似、若白相貌，若紅紫、若紅紫色、若紅紫相似、若紅紫相貌，若頗梨、若頗梨色、若頗梨相似、若頗梨相貌，若火、若火色、若火相似、若火相貌，若金、若金色、若金相似、若金相貌，若電、若電色、若電相似、若電相貌，若蘇、若蘇色、若蘇相似、若蘇相貌，若毘琉璃、若毘琉璃色、若毘琉璃相似、若毘琉璃相貌，若天、若天色、若天相似、若天相貌，若梵、若梵色、若梵相似、若梵相貌，童子！是為如來身。如來一切身相不可量，不可思議故亦不可說，所成就色身諸天世人莫能測量；如是，長、短、廣、狹一切種無有限齊、不可思議、如是等不可數。」<p>爾時，世尊而說頌曰：「一切世界中，所有諸微塵、并及泉池源、大海所有水，設有巧算術，無有知其邊，亦不知塵數、及與水渧者。如來之導師，引斯譬喻已，其水渧無限、微塵亦復然，我觀一切生，多於彼塵數，發心及起信，於一時悉知。若於我自身，顯現外皮色，諸眾生信欲，無有譬知者。若相及與業，其色像如是，莫能知佛者，我相正如是。佛遠離於相，顯示於法身，甚深無限量，是佛不思議。正覺不思議，如來身亦然，是不思法身，以顯法身故。心業不能知、無能思此身、及與其身相，都無測量者。彼法無限量，億劫所修習，得此難思身，發淨大光明。眾生無能取，取之不可得，是故如來身，難量不可思。於諸無量法，而取於限量，無分別法中，雖無有分別，於分別限量，說於無分別，離念無分別，是佛不思議。無限如虛空，莫能度量者；佛身亦復爾，猶如太虛空。若有諸佛子，如實知我身，彼得成於佛，世覩不思議。「<p>童子！菩薩摩訶薩有四種言論不可思議，及其演說亦不可思議、難可盡邊。何等為四？一者、諸行言論不可思議，二者、呵責有為言論不可思議，三者、煩惱資助言論不可思議，四者、清淨言論不可思議。童子！是為菩薩四種言論不可思議，及其演說亦不可思議、難可盡邊。<p>「童子！菩薩摩訶薩復有四種法。何等為四？一者、諸行法不可思議，二者、呵責有為法不可思議，三者、煩惱法不可思議，四者、清淨法不可思議；是為四種。<p>「童子！菩薩摩訶薩復有四種相應。何等為四？一者、諸行相應不可思議，二者、呵責有為相應不可思議，三者、煩惱相應不可思議，四者、清淨相應不可思議；是為四種。<p>「童子！菩薩摩訶薩復有四種門。何等為四？一者、諸行門不可思議，二者、呵責有為門不可思議，三者、煩惱門不可思議，四者、清淨門不可思議；是為四種。<p>「童子！菩薩摩訶薩復有四種行說。何等為四？一者、諸行行說不可思議，二者、呵責有為行說不可思議，三者、煩惱行說不可思議，四者、清淨行說不可思議；是為四種。<p>「童子！菩薩摩訶薩復有四種音聲。何等為四？一者、諸行音聲不可思議，二者、呵責有為音聲不可思議，三者、煩惱音聲不可思議，四者、清淨音聲不可思議；是為四種。<p>「童子！菩薩摩訶薩復有四種語。何等為四？一者、諸行語不可思議，二者、呵責有為語不可思議，三者、煩惱語不可思議，四者、清淨語不可思議；是為四種。<p>「童子！菩薩摩訶薩復有四種語言道。何等為四？一者、諸行語言道不可思議，二者、呵責有為語言道不可思議，三者、煩惱語言道不可思議，四者、清淨語言道不可思議；是為四種。<p>「童子！菩薩摩訶薩復有四種權密說。何等為四？一者、諸行權密說不可思議，二者、呵責有為權密說不可思議，三者、煩惱權密說不可思議，四者、清淨權密說不可思議；是為四種。<p>「童子！菩薩摩訶薩復有四種知於諸天。何等為四？一者、諸行知於諸天不可思議，二者、呵責有為知於諸天不可思議，三者、煩惱知於諸天不可思議，四者、清淨知於諸天不可思議；是為四種。<p>「童子！菩薩摩訶薩復有四種見知於人。何等為四？一者、諸行知人不可思議，二者、呵責有為知人不可思議，三者、煩惱知人不可思議，四者、清淨知人不可思議；是為四種。<p>「童子！菩薩摩訶薩復有四種知名字。何等為四？一者、諸行知名字不可思議，二者、呵責有為知名字不可思議，三者、煩惱知名字不可思議，四者、清淨知名字不可思議；是為四種。<p>「童子！菩薩摩訶薩復有四種辯才。何等為四？一者、諸行辯才不可思議，二者、呵責有為辯才不可思議，三者、煩惱辯才不可思議，四者、清淨辯才不可思議；是為四種。<p>「童子！菩薩摩訶薩復有四種決定。何等為四？一者、諸行決定不可思議，二者、呵責有為決定不可思議，三者、煩惱決定不可思議，四者、清淨決定不可思議；是為四種。<p>「童子！菩薩摩訶薩復有四種入。何等為四？一者、諸行入不可思議，二者、呵責有為入不可思議，三者、煩惱入不可思議，四者、清淨入不可思議；是為四種。<p>「童子！菩薩摩訶薩復有四種度。何等為四？一者、諸行度不可思議，二者、呵責有為度不可思議，三者、煩惱度不可思議，四者、清淨度不可思議；是為四種。<p>「童子！菩薩摩訶薩復有四種金剛句。何等為四？一者、諸行金剛句不可思議，二者、呵責有為金剛句不可思議，三者、煩惱金剛句不可思議，四者、清淨金剛句不可思議；是為四種。<p>「童子！菩薩摩訶薩復有四種呪術句。何等為四？一者、諸行呪術句不可思議，二者、呵責有為呪術句不可思議，三者、煩惱呪術句不可思議，四者、清淨呪術句不可思議；是為四種。<p>「童子！菩薩摩訶薩復有四種出。何等為四？一者、諸行出不可思議，二者、呵責有為出不可思議，三者、煩惱出不可思議，四者、清淨出不可思議；是為四種。<p>「童子！菩薩摩訶薩復有四種修多羅句。何等為四？一者、諸行修多羅句不可思議，二者、呵責有為修多羅句不可思議，三者、煩惱修多羅句不可思議，四者、清淨修多羅句不可思議；是為四種。<p>「童子！菩薩摩訶薩復有四種辭句。何等為四？一者、諸行辭句不可思議，二者、呵責有為辭句不可思議，三者、煩惱辭句不可思議，四者、清淨辭句不可思議；是為四種。<p>「童子！菩薩摩訶薩復有四種施設句。何等為四？一者、諸行施設句不可思議，二者、呵責有為施設句不可思議，三者、煩惱施設句不可思議，四者、清淨施設句不可思議；是為四種。<p>「童子！菩薩摩訶薩復有四種明句。何等為四？一者、諸行明句不可思議，二者、呵責有為明句不可思議，三者、煩惱明句不可思議，四者、清淨明句不可思議；是為四種。<p>「童子！菩薩摩訶薩復有四種信義句。何等為四？一者、諸行信義句不可思議，二者、呵責有為信義句不可思議，三者、煩惱信義句不可思議，四者、清淨信義句不可思議；是為四種。<p>「童子！菩薩摩訶薩復有四種行句。何等為四？一者、諸行行句不可思議，二者、呵責有為行句不可思議，三者、煩惱行句不可思議，四者、清淨行句不可思議；是為四種。<p>「童子！菩薩摩訶薩復有四種不思議句。何等為四？一者、諸行不思議句不可思議，二者、呵責有為不思議句不可思議，三者、煩惱不思議句不可思議，四者、清淨不思議句不可思議；是為四種。<p>「童子！菩薩摩訶薩復有四種無邊句。何等為四？一者、諸行無邊句不可思議，二者、呵責有為無邊句不可思議，三者、煩惱無邊句不可思議，四者、清淨無邊句不可思議；是為四種。<p>「童子！菩薩摩訶薩復有四種無限量句。何等為四？一者、諸行無限量句不可思議，二者、呵責有為無限量句不可思議，三者、煩惱無限量句不可思議，四者、清淨無限量句不可思議；是為四種。<p>「童子！菩薩摩訶薩復有四種無窮句。何等為四？一者、諸行無窮句不可思議，二者、呵責有為無窮句不可思議，三者、煩惱無窮句不可思議，四者、清淨無窮句不可思議；是為四種。<p>「童子！菩薩摩訶薩復有四種不可稱句。何等為四？一者、諸行不可稱句不可思議，二者、呵責有為不可稱句不可思議，三者、煩惱不可稱句不可思議，四者、清淨不可稱句不可思議；是為四種。<p>「童子！菩薩摩訶薩復有四種阿僧祇句。何等為四？一者、諸行阿僧祇句不可思議，二者、呵責有為阿僧祇句不可思議，三者、煩惱阿僧祇句不可思議，四者、清淨阿僧祇句不可思議；是為四種。<p>「童子！菩薩摩訶薩復有四種無量句。何等為四？一者、諸行無量句不可思議，二者、呵責有為無量句不可思議，三者、煩惱無量句不可思議，四者、清淨無量句不可思議；是為四種。<p>「童子！菩薩摩訶薩復有四種不可測量句。何等為四？一者、諸行不可測量句不可思議，二者、呵責有為不可測量句不可思議，三者、煩惱不可測量句不可思議，四者、清淨不可測量句不可思議；是為四種。<p>「童子！菩薩摩訶薩復有四種不行句。何等為四？一者、諸行不行句不可思議，二者、呵責有為不行句不可思議，三者、煩惱不行句不可思議，四者、清淨不行句不可思議；是為四種。<p>「童子！菩薩摩訶薩復有四種智句。何等為四？一者、諸行智句不可思議，二者、呵責有為智句不可思議，三者、煩惱智句不可思議，四者、清淨智句不可思議；是為四種。<p>「童子！菩薩摩訶薩復有四種智聚。何等為四？一者、諸行智聚不可思議，二者、呵責有為智聚不可思議，三者、煩惱智聚不可思議，四者、清淨智聚不可思議；是為四種。<p>「童子！菩薩摩訶薩復有四種智性。何等為四？一者、諸行智性不可思議，二者、呵責有為智性不可思議，三者、煩惱智性不可思議，四者、清淨智性不可思議；是為四種。<p>「童子！菩薩摩訶薩復有四種辯聚。何等為四？一者、諸行辯聚不可思議，二者、呵責有為辯聚不可思議，三者、煩惱辯聚不可思議，四者、清淨辯聚不可思議；是為四種。<p>「童子！菩薩摩訶薩復有四種辯性。何等為四？一者、諸行辯性不可思議，二者、呵責有為辯性不可思議，三者、煩惱辯性不可思議，四者、清淨辯性不可思議；是為四種。<p>「童子！菩薩摩訶薩復有四種修多羅。何等為四？一者、諸行修多羅不可思議，二者、呵責有為修多羅不可思議，三者、煩惱修多羅不可思議，四者、清淨修多羅不可思議；是為四種。<p>「童子！菩薩摩訶薩復有四種修多羅聚。何等為四？一者、諸行修多羅聚不可思議，二者、呵責有為修多羅聚不可思議，三者、煩惱修多羅聚不可思議，四者、清淨修多羅聚不可思議；是為四種。<p>「童子！菩薩摩訶薩復有四種多聞。何等為四？一者、諸行多聞不可思議，二者、呵責有為多聞不可思議，三者、煩惱多聞不可思議，四者、清淨多聞不可思議；是為四種。<p>「童子！菩薩摩訶薩復有四種財。何等為四？一者、諸行財不可思議，二者、呵責有為財不可思議，三者、煩惱財不可思議，四者、清淨財不可思議；是為四種。<p>「童子！菩薩摩訶薩復有四種學。何等為四？一者、諸行學不可思議，二者、呵責有為學不可思議，三者、煩惱學不可思議，四者、清淨學不可思議；是為四種。<p>「童子！菩薩摩訶薩復有四種境界。何等為四？一者、諸行境界不可思議，二者、呵責有為境界不可思議，三者、煩惱境界不可思議，四者、清淨境界不可思議；是為四種。<p>「童子！菩薩摩訶薩復有四種業。何等為四？一者、諸行業不可思議，二者、呵責有為業不可思議，三者、煩惱業不可思議，四者、清淨業不可思議；是為四種。<p>「童子！菩薩摩訶薩復有四種安住。何等為四？一者、諸行安住不可思議，二者、呵責有為安住不可思議，三者、煩惱安住不可思議，四者、清淨安住不可思議；是為四種。<p>「童子！菩薩摩訶薩復有四種修道。何等為四？一者、諸行修道不可思議，二者、呵責有為修道不可思議，三者、煩惱修道不可思議，四者、清淨修道不可思議；是為四種。<p>「童子！菩薩摩訶薩復有四種斷煩惱智。何等為四？一者、諸行斷煩惱智不可思議，二者、呵責有為斷煩惱智不可思議，三者、煩惱斷煩惱智不可思議，四者、清淨斷煩惱智不可思議；是為四種。<p>「童子！菩薩摩訶薩復有四種煩惱智。何等為四？一者、諸行煩惱智不可思議，二者、呵責有為煩惱智不可思議，三者、煩惱煩惱智不可思議，四者、清淨煩惱智不可思議；是為四種。<p>「童子！菩薩摩訶薩復有四種惡道智。何等為四？一者、諸行惡道智不可思議，二者、呵責有為惡道智不可思議，三者、煩惱惡道智不可思議，四者、清淨惡道智不可思議；是為四種。<p>「童子！菩薩摩訶薩復有四種非智智。何等為四？一者、諸行非智智不可思議，二者、呵責有為非智智不可思議，三者、煩惱非智智不可思議，四者、清淨非智智不可思議；是為四種。<p>「童子！菩薩摩訶薩復有四種畢定智。何等為四？一者、諸行畢定智不可思議，二者、呵責有為畢定智不可思議，三者、煩惱畢定智不可思議，四者、清淨畢定智不可思議；是為四種。<p>「童子！菩薩摩訶薩復有四種無差失智。何等為四？一者、諸行無差失智不可思議，二者、呵責有為無差失智不可思議，三者、煩惱無差失智不可思議，四者、清淨無差失智不可思議；是為四種。<p>「童子！菩薩摩訶薩復有四種無明智。何等為四？一者、諸行無明智不可思議，二者、呵責有為無明智不可思議，三者、煩惱無明智不可思議，四者、清淨無明智不可思議；是為四種。<p>「童子！菩薩摩訶薩復有四種苦智。何等為四？一者、諸行苦智不可思議，二者、呵責有為苦智不可思議，三者、煩惱苦智不可思議，四者、清淨苦智不可思議；是為四種。<p>「童子！菩薩摩訶薩復有四種憂智。何等為四？一者、諸行憂智不可思議，二者、呵責有為憂智不可思議，三者、煩惱憂智不可思議，四者、清淨憂智不可思議；是為四種。<p>「童子！菩薩摩訶薩復有四種貧智。何等為四？一者、諸行貧智不可思議，二者、呵責有為貧智不可思議，三者、煩惱貧智不可思議，四者、清淨貧智不可思議；是為四種。<p>「童子！菩薩摩訶薩復有四種生智不可思議。何等為四？一者、諸行生智不可思議，二者、呵責有為生智不可思議，三者、煩惱生智不可思議，四者、清淨生智不可思議；是為四種。<p>「童子！菩薩摩訶薩復有四種內智。何等為四？一者、諸行內智不可思議，二者、呵責有為內智不可思議，三者、煩惱內智不可思議，四者、清淨內智不可思議；是為四種。<p>「童子！菩薩摩訶薩復有四種外智。何等為四？一者、諸行外智不可思議，二者、呵責有為外智不可思議，三者、煩惱外智不可思議，四者、清淨外智不可思議；是為四種。<p>「童子！菩薩摩訶薩復有四種慚智。何等為四？一者、諸行慚智不可思議，二者、呵責有為慚智不可思議，三者、煩惱慚智不可思議，四者、清淨慚智不可思議；是為四種。<p>「童子！菩薩摩訶薩復有四種愧智。何等為四？一者、諸行愧智不可思議，二者、呵責有為愧智不可思議，三者、煩惱愧智不可思議，四者、清淨愧智不可思議；是為四種。<p>「童子！菩薩摩訶薩復有四種實智不可思議。何等為四？一者、諸行實智不可思議，二者、呵責有為實智不可思議，三者、煩惱實智不可思議，四者、清淨實智不可思議；是為四種。<p>「童子！菩薩摩訶薩復有四種修習智。何等為四？一者、諸行修習智不可思議，二者、呵責有為修習智不可思議，三者、煩惱修習智不可思議，四者、清淨修習智不可思議；是為四種。<p>「童子！菩薩摩訶薩復有四種事智。何等為四？一者、諸行事智不可思議，二者、呵責有為事智不可思議，三者、煩惱事智不可思議，四者、清淨事智不可思議；是為四種。<p>「童子！菩薩摩訶薩復有四種富伽羅智。何等為四？一者、諸行富伽羅智不可思議，二者、呵責有為富伽羅智不可思議，三者、煩惱富伽羅智不可思議，四者、清淨富伽羅智不可思議；是為四種。<p>「童子！菩薩摩訶薩復有四種取著智。何等為四？一者、諸行取著智不可思議，二者、呵責有為取著智不可思議，三者、煩惱取著智不可思議，四者、清淨取著智不可思議；是為四種。童子！是菩薩四種取著智不可思議，及其演說亦不可思議、說不能盡。<p>「童子！菩薩摩訶薩復有四種離惡道智。何等為四？一者、諸行離惡道智不可思議，二者、呵責有為離惡道智不可思議，三者、煩惱離惡道智不可思議，四者、清淨離惡道智不可思議；是為四種。<p>「童子！菩薩摩訶薩復有四種斷無明智。何等為四？一者、諸行斷無明智不可思議，二者、呵責有為斷無明智不可思議，三者、煩惱斷無明智不可思議，四者、清淨斷無明智不可思議；是為四種。<p>「童子！菩薩摩訶薩復有四種陀羅尼不可思議，及其演說亦不可思議、說不能盡。何等為四？謂不可思議諸行言說，於彼中智是名初陀羅尼；不可思議呵責有為言說，於彼中智是名第二陀羅尼；不可思議煩惱資助言說，於彼中智是名第三陀羅尼；不可思議清淨資助言說，於彼中智是名第四陀羅尼。如是，四種不可思議，及其演說亦不可思議、說不能盡。<p>「童子！菩薩摩訶薩復有四種法陀羅尼。何等為四？謂不可思議諸行法，於彼中智是名初陀羅尼；不可思議呵責有為法，於彼中智是名第二陀羅尼；不可思議煩惱法，於彼中智是名第三陀羅尼；不可思議清淨法，於彼中智是名第四陀羅尼。童子！是名菩薩四種陀羅尼不可思議，及其演說亦不可思議、說不能盡。<p>「童子！菩薩摩訶薩復有四種相應陀羅尼。何等為四？謂不可思議諸行相應，於彼中智是名初陀羅尼；不可思議呵責有為相應，於彼中智是名第二陀羅尼；不可思議煩惱相應，於彼中智是名第三陀羅尼；不可思議清淨相應，於彼中智是名第四陀羅尼。童子！是名四種陀羅尼不可思議，及其演說亦不可思議、說不能盡。<p>「童子！菩薩摩訶薩復有四種陀羅尼門。何等為四？謂不可思議諸行門，於彼中智是名初陀羅尼；不可思議呵責有為門，於彼中智是名第二陀羅尼；不可思議煩惱門，於彼中智是名第三陀羅尼；不可思議清淨門，於彼中智是名第四陀羅尼。童子！是為四種陀羅尼門不可思議，及其演說亦不可思議、說不能盡。乃至斷除無明智皆有四種陀羅尼不可思議，及其演說亦不可思議、說不能盡，皆如上說。<p>「童子！是陀羅尼即是智慧，如是智慧則能了知一切諸法但有名字，是則名為法無礙智；如是法智能達於義，是名義無礙；如是法智能知諸法言辭差別，是名辭無礙。若說彼文字——若顯示、若施設、若次第不斷、若開曉、若廣、若分別、若開示令淺、若平等普示——言不吃澁、不瘖瘂、不怯訥，說不滯著，言辭任放，任放中勝，是名樂說無礙。」<p>爾時，世尊即說偈言：「言音所施設，出聲亦復爾；如所出音聲，佛智亦復然。所有諸佛智，聲施設亦爾；如是施設事，聲光明亦然。如是聲光明，戒名亦如是；如是戒名字，佛名亦復然。如是佛名號，佛功德亦爾，我知一眾生，悉知爾許名。佛無量語言，我先已宣說，戒名與佛名、眾生名亦等。有為多過患，涅槃德亦然，佛利益如是，譬喻以顯示。所有諸眾生，發心已顯示；導師一毛孔，出光亦如是。一切諸眾生，名號及信欲；如來過於彼，以聲身說法。一切眾生名，顯示一眾生；如是一人名，顯示諸眾生。一切平等入，此是正覺說，說於無量名，為諸菩薩故。我今云何能，說億不思經？受持是經典，顯示不怯弱。處眾無礙辯，演說億經典，如虛空無邊，辯才亦如是。是菩薩功德，清淨導眾生，受持是經典，成於無盡智。數數顯示說，於法能信受，彼增長智慧，猶如雪山樹。<p>「童子！是菩薩行法無礙，於法見法而得安住。童子！云何菩薩摩訶薩行法無礙，於法見法而得安住？童子！是菩薩摩訶薩知非色不異色而說於法、知非色不異色而能修行、知非色不異色而求菩提、知非色不異色而教化眾生、知非色不異色而見如來，但不壞於色而見如來，非異色、非異色性而見如來，色及色性及以如來等無有二。若能如是見諸法者，是名行法無礙；識、想、受、行亦復如是。」<p>爾時，世尊即說偈言：「以色顯菩提、以菩提顯色，是不相似者，最勝以顯說。所說色相麁，色性甚深奧，色與菩提等，差別不可得。如涅槃甚深，以聲故宣說；涅槃不可得，聲說亦復然。音聲及所說，彼二不可得，如是空法中，涅槃不可得。說涅槃寂滅，寂滅不可得，一切法無生，如前、後亦爾。一切法體性，涅槃等相似，知者真出家，與佛法相應。若覩佛色身，說已見如來，我身非色像，無有能見者。知於色自性，是色相如是，能知色性者，為顯示大身。如是諸五陰，我已知相貌，達法自體性，安住於法身。安住法身已，為眾生說法，如來微妙法，不可以言宣。理深不可知，聞於正覺說，但音聲、語言，我已得初果。若除一切想，遠離戲論事，無有存想者，而見世大師。若人能知空，即便知色相，無有異空說，別有色自性。若能知色者，是則能知空；若能悟空者，是則知寂滅。若人能知色，是色相如是，不為億魔嬈，退動彼菩提。不能知此道，取著則成失，非物取物想，物取於非物。為親財利誑，於法中有失，非果取果想，亡失沙門財。懈怠少精進，而不住戒聚，不應行法人，云：『此非佛說。』或復有人言：『我行於菩提。』無慧難調者，更互不相敬。悕求美名譽、不善住禁戒，恒念何時得，名聞普周遍？為求利養故，廣集眾多人，慠慢縱放逸，專求覓利心。樂在白衣舍，為恭敬利養，造寺及塔廟，斯皆為名利。依止取著心，常求渴愛欲，專營世俗業，止住魔境界。向彼白衣說：『愛欲如火焰。』若入俗人家，當污他女婦。白衣於是人，恒作大師想，伺候男夫行，婦女相染合。彼家以美饍，供給是比丘，反於彼妻所，如自己婦想。白衣於婦所，尚不起嫉妬，而出家比丘，他妻生嫉忌。俗人處居家，善護持五戒，況得出家已，棄捨一切禁？鼓貝諸音樂，而以供養我，行供養最勝，末世莫能成。自毀諸禁戒，見他持律者，向於世間說：『彼與我無異。』聞讚持戒者，毀戒行惡境，聞說真佛法，云：『非佛所說。』心無有慚愧，喪失沙門財，若勸真實語，誹謗我所說。戒不完具者，棄捨我道教，毀謗於正法，阿鼻獄為家。我未曾見聞，修習如是行，愚癡住惡者，能獲於佛智。彼諸諛諂者、及以多曲偽，我悉知是人，智矚恒不絕。我若一劫中，說彼諸過失，自謂菩薩者，但能說少分。童子！汝當知：彼無惡不造，於後末世時，慎勿與親友。以不亂濁心，接引共語言，承事而供給，為求佛道故。當問其夏臘，若是耆宿者，應供養恭敬，頭面接足禮。勿觀他過失，彼必至道場，莫生瞋怒意，常起慈悲心。若見彼過咎，不對說其愆，常念所作業，必獲如是果。若於老少所，語言常含笑，發言先慰問，滅除己慠慢。衣服及飲食，常以奉供養，作如是心施，是等悉成佛。若長宿請問，為求法施故，應先作是言：『我學習不廣。』又復作是言：『汝等甚黠慧，於汝大人前，豈敢輒宣說？』說時勿倉卒，當簡器非器，觀其機器已，不請亦為說。若於大眾中，見他毀禁者，勿歎持戒德，當歎施等行；若見少欲者，與持戒相應，起於大慈心，讚少欲持戒；若毀禁戒少、持淨戒者多，得彼勝伴黨，便可歎持戒；初觀察大眾，悉樂諸善法，所有善法者，一切悉讚歎。施、戒、多聞、忍、精進及少欲、知足遠離行，顯示如是法。讚歎如是法，盡說他世道，諸無悲愍事，慈心勿忿怒。在空住禪樂，遠離憒閙眾，汝當歎彼德，此名總持門。常樂空閑處，勿專行施業；一心修宴坐，莫謂戒最勝；住淨戒聚已，能集多聞持，求是三昧故，常供佛舍利。能以蓋幢幡、花鬘、塗、末香，為求是寂定，而供養諸佛；以勝上伎樂，妙歌相和雅，為供佛舍利，勇健不劣心；所有諸花鬘、一切香、衣服，悉持供養佛，為求佛智故。眾生諸福分，平等施無偏，為求無礙智，謂諸佛無上。我曾先佛所，施設不思供，以無偏依心，求此寂定故。佛出甚難遇、人身得亦難、信佛法亦難、出家具戒難，汝今得值佛，發於菩提心，勿捨堅誓願，安住其善行。若受持此經，於後末世時，速得無礙辯，受持不忘失。若能持一偈，福聚難思議，況復悉能領，如義具足受？眾生盡得佛，勇猛悉供養，恭敬而尊重，盡眾生數劫，若於此三昧，能受持一偈，於彼前功德，十六不及一。我知佛智慧，不思議利益，受持此三昧，一切佛所行。」
。
<juan>月燈三昧經卷第六<p>高齊天竺三藏那連提耶舍譯<p>爾時，世尊復告月光童子言：「菩薩摩訶薩應當成就善巧方便。童子！云何菩薩摩訶薩成就善巧方便？童子！是菩薩摩訶薩於一切眾生所而起親想，是諸眾生所有善聚而生隨喜，晝夜六時於彼福德而生隨喜；緣一切智，以緣一切智心於一切眾生所而生福德，是菩薩以此善根速得此三昧，成阿耨多羅三藐三菩提。」<p>爾時，世尊即於是時而說偈言：「於諸眾生為己親，所有一切福德聚，晝夜六時於此善，常能起彼隨喜欲。我隨喜彼淨持戒，乃至盡命不為惡，菩薩具足清淨信，所有福德悉隨喜。隨喜信樂諸佛者，於其法、僧信亦然；隨喜能奉敬如來，為求無上菩提故；隨喜無彼我見者，無眾生等及壽命；隨喜能無諸惡見，聞勝空法深愛樂。於佛法中起隨喜，得出家已受具戒，少欲知足住林間，懷慈愍心猶如劍；隨喜獨一無侶者，處林猶如刀入匣，淨命常能少欲求，無有諂偽託親友；隨喜樂靜離憒閙，於家親屬無愛戀，於三界中常怖畏，遊行世間無染著；隨喜離彼戲論者，厭惡一切受生死，無有違諍行寂靜，得此三昧則不難；隨喜能識善惡者，常離一切諍論事，趣詣空閑林樹下，求聖解脫真佛子；隨喜常在空閑者，不自稱譽輕毀他；隨喜愛樂功德者，住於佛法不放逸。所有助道諸功德，是不放逸為根本，若有菩薩離放逸，得此三昧則不難。得值佛法為一藏、又得出家第二藏、淨信不濁第三藏、得此三昧第四藏。聞於大空佛境界，聞而不謗為勝藏；若得辯才為得藏，得此三昧亦勝藏。我已說彼諸善法，謂戒、聞捨及忍辱，是不放逸為根本，佛說名為最勝藏。若有菩薩不放逸，即便具足諸辯才，於佛智慧無疑惑，得此三昧則不難。<p>「童子！以是義故，汝應住於不放逸行，是諸菩薩所應修學。何以故？不放逸者尚得阿耨多羅三藐三菩提，何況此三昧也？童子！云何菩薩住不放逸？童子！是菩薩成就善淨戒聚。童子！云何成就善淨戒聚？童子！是菩薩不捨一切智心學六波羅蜜。<p>「童子！若菩薩不捨一切智心行六波羅蜜，所有利益，汝當諦聽，當為汝說。童子！菩薩信樂檀波羅蜜者有十種利益。何等為十？一者、降伏慳悋煩惱；二者、修習捨心相續；三者、共諸眾生同其資產，攝受堅固而至滅度；四者、生豪富家；五者、在所生處施心現前；六者、常為四眾之所愛樂；七者、處於四眾不怯、不畏；八者、勝名流布遍於諸方；九者、手足柔軟，足掌安平；十者、乃至道樹不離善知識，謂佛、菩薩、聲聞弟子。童子！是為菩薩信樂布施十種利益。」<p>爾時，世尊即說偈言：「降伏於慳悋、增長布施心、攝受施堅固，生在豪富家，於其所生處，而能起捨心，為在家出家，諸眾生愛樂，若入大眾中，無畏不怯弱，勝名聲遠布，遍城邑聚落，手足恒柔軟，成就具足相，值遇善知識，聲聞佛、菩薩。常懷惠施心，未曾有悋惜，為億眾生愛，是為捨慳利；生在豪富族，心常樂布施，攝受捨堅固，是為樂施利；處在大眾數，勝名遍諸方，手足柔軟好，是樂施之利；遭遇善知識，謂佛、菩薩等，見已競來供，是樂施之利。<p>「童子！菩薩淨戒有十種利益。何等為十？一者、滿足一切智，二者、如佛所學而學，三者、智者不毀，四者、不退誓願，五者、安住於行，六者、棄捨生死，七者、慕樂涅槃，八者、得無纏心，九者、得勝三昧，十者、不乏信財。童子！是為十種淨戒利益。」<p>爾時，世尊即說偈言：「滿足一切智，如佛而修學，智慧者不毀，常無有怖畏，誓願不退轉，能安住勝行，逃避生死處，欣慕趣涅槃，安住無纏障，速得勝三昧，住於淨戒聚，遠離諸貧窮。其智恒清淨，修習佛所學，不為聖者毀，以戒清淨故。智者誓不退，勇健善住行，見世種種過，避之趣滅道。彼心無障礙，以住淨戒力，速得離惱定，是為淨戒利。<p>「童子！菩薩摩訶薩住於慈忍有十種利益。何等為十？一者、火不能燒，二者、刀不能割，三者、毒不能中，四者、水不能漂，五者、為非人護，六者、得身相莊嚴，七者、閉諸惡道，八者、隨其所樂生於梵天，九者、晝夜常安，十者、其身不離喜樂。童子！是為菩薩成就十種慈忍利益。」<p>爾時，世尊即說偈言：「是人火不燒，刀杖莫能傷，毒藥所不中，暴水無能漂，常為非人護，具三十二相，關閉諸惡道，皆是慈忍利；帝釋及梵天，欲得則不難，恒住安樂處，喜悅不思議。刀杖、火不害，水、毒亦不傷，天、龍、夜叉護，住忍獲此益；身相三十二，不畏墮惡道，死則生梵天，是住慈忍利；晝夜常安隱，喜悅充遍身，於眾清淨心，無有諸過障。<p>「童子！菩薩精進有十種利益。何等為十？一者、他不折伏，二者、得佛所攝，三者、為非人所護，四者、聞法不忘，五者、未聞能聞，六者、增長辯才，七者、得三昧性，八者、少病、少惱，九者、隨所得食，食已能消，十者、如優鉢羅花不同於杵。童子！是為十種精進利益。」<p>爾時，世尊即說偈言：「成就難折伏，其心無悔熱，為非人所護，常覩見諸佛，增長勝辯才，到於無盡智，獲得三昧性，無復諸病惱，所食諸飲食，入腹能消化，如優鉢在水，漸漸而增長。如是所聞法，聞已能增長，晝夜恒思念，終無有空過。如來勇猛勤，積劫被進鎧，降魔及軍眾，證道除憂怖。菩薩救諸趣，不顧戀身命，精進起法藏，我已顯彼德。精進難可伏，諸佛所攝受，若能獲是利，不久速證道。所聞不忘失、未聞者得聞，增長辯才力，是名精進利。速逮此三昧，無有諸病惱，隨其所噉食，消化得安樂。晝夜增白法，常勤不懈退，不久得菩提，堅心精進故。<p>「童子！菩薩摩訶薩與禪相應有十種利益。何等為十？一者、安住儀式，二者、行慈境界，三者、無諸惱熱，四者、守護諸根，五者、得無食喜樂，六者、遠離愛欲，七者、修禪不空，八者、解脫魔羂，九者、安住佛境，十者、解脫成熟。童子！是為菩薩禪定相應十種利益。」<p>爾時，世尊即說偈言：「彼不住非法，安住於儀式，遊行方便境，遠離非境界，其心無惱熱，善調伏諸根，受勝禪定樂，宴坐離諸緣，遠離渴愛欲，飡食禪定味，解脫魔境界，安止佛行處，樂獨林樹間，是為勝方便，修真實解脫，滅除諸苦惱。安心清淨法，遠離非儀式，住境遠非境，合禪獲是利；心不生熱惱，證無食聖樂，身心恒清涼，是禪相應利。處空根寂靜，其心離雜亂，獲得過人喜，方便離欲故。心不雜欲染，常遠魔境界，安止佛行處，彼解脫成熟。<p>「童子！菩薩摩訶薩行般若波羅蜜有十種利益。何等為十？一者、一切悉捨不取施想，二者、持戒不缺而不依戒，三者、住於忍力而不住眾生想，四者、行於精進而離身心，五者、修禪而無所住，六者、魔王波旬不能擾亂，七者、於他言論其心不動，八者、能達生死海底，九者、於諸眾生起增上悲，十者、不樂聲聞、辟支佛道。童子！是為菩薩行般若波羅蜜成就如是十種利益。」<p>爾時，世尊即說偈言：「勇健一切捨，而不取施想，護持戒不缺，亦無有所依，智者修忍辱，而不見眾生，勇猛勤精進，遠離於身心，修習勝禪定，不依於三界，諸魔靡能制，信慧之功能，於彼諸外道，其心不傾動，到於生死底，信慧之功能，於諸眾生所，而得大悲心，聲聞、緣覺地，曾不生愛樂。於捨不存取，持戒亦無依，忍辱離生想，是信慧功能；精進而遠離，修禪無所依，不為魔所制，是信慧功能；他言論不動，達到生死底，於生起上悲，是信慧功能；聲聞、緣覺道，不起愛樂心，為學佛功德，是信慧功能。<p>「童子！菩薩多聞有十種利益。何等為十？一者、知煩惱資助，二者、知清淨助，三者、遠離疑惑，四者、作正直見，五者、遠離非道，六者、安住正路，七者、開甘露門，八者、近佛菩提，九者、與一切眾生而作光明，十者、不畏惡道。童子！是為十種多聞利益。」<p>爾時，世尊即說偈言：「童子！是十利，顯示於多聞，是諸佛、世尊，如實而了知。煩惱及清淨，二助皆實知，能棄捨煩惱，安住清淨中，智慧除疑惑，正直他見心，常遠離惡道，止住正真路，開闡甘露門，近於佛菩提，為眾作光明，而不畏惡道。知諸煩惱資，又達清淨助，勇健離煩惑，栖薄清淨法。除眾種種疑，能正他人見，棄捨嶮惡道，多聞住善徑。能開甘露門，堅固近菩提，於眾如光明，終不畏惡道。<p>「童子！菩薩摩訶薩行於法施有十種利益。何等為十？一者、棄捨惡事，二者、能作善事，三者、住善人法，四者、淨佛國土，五者、趣詣道場，六者、捨所愛事，七者、降伏煩惱，八者、於諸眾生施福德分，九者、於諸眾生修習慈心，十者、見法得於喜樂。童子！是為菩薩行於法施十種利益。」<p>爾時，世尊即說偈言：「行於最勝施，於法無悋惜，彼有十種利，導師已顯說。棄捨世惡事，常能行善業，安住善人法，修行布施心，能淨諸佛土，如佛之所說，趣詣道場所，是為法施果，捨離一切事，修學於法王，降伏諸煩惱，彼得道不難，慈心施眾生、一切福德分，不起嫉妬結，獲勝過人樂。智者離惡作，勇猛為善事，住善丈夫法，法施者所得；彼淨佛國土，起助道善法，趣近於道場，是為法施利；於事無慳嫉，能了事自相，解脫諸取著，愛事無障礙。智者發是心，令眾有福分，得慈無嫉妬，善法中得樂。<p>「童子！菩薩摩訶薩安住於空得十種利。何等為十？一者、住佛所住，二者、修禪無依，三者、不樂一切受生，四者、於戒不取，五者、不謗賢聖，六者、於一切眾生住不違諍，七者、不得眾生事，八者、住於遠離一切惡事，九者、不謗諸佛，十者、攝取一切白淨之法。童子！是為菩薩摩訶薩安住於空十種利益。」<p>爾時，世尊即說偈言：「天人尊所住，謂世親導師，勇猛能安住，謂無壽命等，得彼禪定樂，世間無所依，心不悕受生，以知法性故，於戒若不取，成就無漏戒，不生惡道中、常安住聖種，住於無鬪諍，世間最柔軟，了知一切事，稱如實體性，乃至捨身命，不誹謗如來，於空法決定，身證無所畏。一切世間親，佛道不思議，能持於佛道，空法無有疑。人尊之所住，非諸外道地，不依禪定樂，無眾生、壽命。彼曾無所止，不依於禪樂，知無壽命法，恒有無願心。善知法自性，不依諸煩惱，信樂佛勝人，曾無取著心。彼常無鬪諍，觀事修離行，安住正覺道，能持如來法。<p>「童子！菩薩摩訶薩住於宴坐有十種利益。何等為十？一者、其心不濁，二者、住不放逸，三者、諸佛愛念，四者、信正覺行，五者、於佛智不疑，六者、知恩，七者、不謗正法，八者、善能防禁，九者、到調伏地，十者、證四無礙。童子！是為菩薩摩訶薩住於宴坐十種利益。」<p>爾時，世尊即說偈言：「其心無濁亂，遠離諸放逸，住不放逸行，宴坐之境界，為世燈明念，增長彼信樂，佛智不思議，方便無疑惑，能知諸佛恩，不誹謗正法，安住善律儀，到於調伏地，得無礙辯才，樂獨處林中，捨恭敬利養，宴坐之境界。彼心不濁亂，曾無有放逸，智者常謹慎，是為寂靜利；無畏常愛念，信於佛所行，於佛智不疑，是為寂靜利；恒念如來恩，不誹謗正法，住律儀方便，是為寂靜利；彼到調伏地，速證無礙辯，演說百千經，恒常不滯住。速攝佛菩提，護持諸佛法，降伏諸異論，廣作佛菩提。菩薩於此終，往生安樂國，彌陀為說法，逮得無生忍。<p>「童子！菩薩摩訶薩愛樂空閑有十種利。何等為十？一者、省世事務，二者、遠離眾閙，三者、無有違諍，四者、住無惱處，五者、不增有漏，六者、不起鬪訟，七者、安住靜默，八者、隨順相續解脫，九者、速證解脫，十者、施功而得三昧。童子！是為菩薩愛樂空閑十種利益。」<p>爾時，世尊即說偈言：「成就少事務，遠離眾憒閙，彼成無違諍，獨靜空閑利；其心無瞋惱，不增長有漏，常和無諍訟，是住空閑利；安心住寂滅，常樂遠離行，隨順無累智，速證解脫道，處林習禪定，棄捨眾閙過，不復起違諍，樂閑獲是利。常厭離有為，世間無欣慕，諸漏不增長，住林有是利；不起鬪諍過，心常樂寂靜，善禁身、口、意，住空有是利；隨順於解脫，速到無障累，常住樂恬靜，是住空閑利。<p>「童子！菩薩摩訶薩樂於頭陀、常行乞食有十種利。何等為十？一者、摧我慢幢；二者、不求親愛；三者、不為名聞；四者、住在聖種；五者、不諂、不誑、不現異相、又不激切；六者、不自高舉；七者、不毀他人；八者、斷除愛恚；九者、若入人家，不為飲食而行法施；十者、住頭陀行，有所說法為人信受。童子！是名菩薩摩訶薩樂於頭陀、行於乞食十種利益。」<p>爾時，世尊即說偈言：「彼人無我慢，不求託親友，利衰心平等，以住頭陀故；不壞於聖種，無諂亦無誑，自身不高舉，亦不輕毀他，棄捨愛恚心，說法無所悕，若說人信受，是為乞食利。不求親名利，安住聖種中，柔直不諂慢，是樂頭陀利；不自譽毀他，得譽不欣喜，聞毀無恚惱，是樂頭陀利；法施不為食，不求恭敬故，所言人信受，是樂頭陀利。<p>「童子！菩薩摩訶薩住如是等功德利益，在於空閑得見佛藏、得於法藏、得彼智藏，得過去、未來、現在智慧之藏。<p>「童子！云何得於佛藏？童子！菩薩摩訶薩樂遠離行、住於空閑，獲五神通。何等為五？一者、天眼，二者、天耳，三者、能知他心，四者、善知宿命，五者、神通境界。是菩薩以天眼界清淨過人，見於東方無量無數諸佛、世尊；如是，南、西、北方亦復如是；四維、上、下亦見無量無數諸佛，常得覩矚未曾捨離。童子！是為菩薩得見佛藏。<p>「童子！云何菩薩摩訶薩得於法藏？童子！是佛、如來有所說法，彼菩薩以天耳界清淨過人悉皆得聞，是菩薩常得聞法而不遠離。童子！是為菩薩得於法藏。<p>「童子！云何菩薩得於智藏？童子！以是智慧能持諸法，於一切眾生大悲為首，以不癡心而為說法、知彼法義。童子！是為菩薩摩訶薩得於智藏。<p>「童子！云何菩薩摩訶薩得過去、未來、現在智藏？童子！是菩薩如實知一切眾生心行惟自心行次第所起，觀自心法以無亂想，修習方便如自心行；類他亦爾，隨所見色、聞聲，有愛、無愛心皆如實知。童子！是名菩薩得過去、未來、現在智藏。<p>「童子！我今略說住如是德菩薩摩訶薩得一切佛法，非諸聲聞、辟支佛地，何況一切外道異論？」<p>爾時世尊而說偈言：「我念過去無量劫，有佛、如來大名稱，號曰威德眾王佛，為諸人天所供養。比丘十億具神通，達到辯才自在岸，住頭陀行心調伏，彼佛具足爾所眾。有城七億六千萬，其城廣長二千里，彼時世界閻浮提，最勝七寶之所成。其城殊妙甚奇麗，百園勝家而莊嚴，其園苑林如密雲，常有種種諸花果，所生異種諸林樹，菴羅、閻浮芭蕉等。迦尼、瞻波、畢落叉、尼拘畢鉢眾鳥集，頻伽、拘翅、孔雀等，鵞王舍利甚歡樂。種種異類眾鳥音，臻湊遊戲百園裏，如提頭賴勝鵡王、那羅、拘蜂、鶴鳥聲，其身種種毛羽色，處在蓮花出妙音。所有卵生諸異類，出和雅音生人樂，遊行園苑自娛樂，歡樂遞相命呼聲。目多婆師、輸迦花、波利耶多、拘羅婆，娑呵迦樹如雲布，鉢頭、芬陀、拘牟頭，水中種種眾異花，莊嚴其池甚端妙。諸雜香花共嚴飾，時彼園林殊可樂。時閻浮提有一王，號堅固德為人主，彼王具足五百子，調柔端正學伎能。其國豐熟甚安隱，無有諸過常勝樂，地皆布散諸香花，與彼天宮無差別。牟尼法王於彼時，宣暢如是寂滅定，說：『諸有道猶如夢，無有初生及終沒，眾生、壽人不可得，一切諸法悉虛妄。譬如虛空電幻化，又如野馬、水中月，無有此世生滅法，亦無趣向他世者。曾所作業不失壞，三界黑白報不亡，無有斷常諸行等，不集於業不住有，非自作業還自受，亦非自作他人受。無有去者亦無來，眾生非有亦非無，無見取等惡見聚，亦無眾生及淨行。無生寂滅無相句，如來功德佛境界，是陀羅尼十力才，是佛、如來勝行處。純白淨法功德聚，智德總持力最勝，神足變現勢無邊，六通辯才由斯起。於其自性曾無減，無行之行非法行；是法界中無所去，是行非行真法行。非音聲性入自性，於趣自性無所住，無住無依自性行，遠塵寂滅佛境界。定行勝定最勝定，非行自性有所住，於有自性常隨順，微細難見不動句。彼常安住而不動，住無所住住法性，不可得說住自性，是行不動住於法。以音聲說非聲道，音聲體道是法道，無別聲聚有所在，如是性行是法行。所說行音非生行，其法體性真義行，以音聲說眾生行，音聲眾生行俱無。於中文字無所入，智慧廣大義亦然，是道佛讚而修行，光明法理微細行。廣離塵垢智慧藏，若有能住無等等，常霔勝妙法施雨，謂第一空真義道。遠塵清淨第一句，寂滅勝寂離垢染，無分別取及戲論，是佛所說寂滅句。非初、非中、非後住，非有、非無、非方所，已知如是自性行，是無等法佛所說。』堅固德王爾時聞，兩足世尊說是定，與八十億那由眾，歡喜信敬詣佛所。時王頂禮人中雄，以大信心恭敬佛，受教退住在一面，瞻仰敬心合指掌。佛知彼王淳淨行，根識自在到彼岸，世尊應其心樂欲，為說如是勝三昧。是王聞說第一義，廣發歡喜聖信樂，棄捨一切四天下，離五欲樂而出家。彼王因是出家已，於佛決定深愛樂，時閻浮提一切人，咸皆捨欲而出家。比丘及尼樂習定，如來徒眾廣無量，粳糧自然從地出，諸天悉來而給侍，袈裟法服從樹生，無垢清淨甚可愛，割截縫治依量法，彼佛功德威力故。童子！汝當觀彼王，捨家出家棄天下，觀彼三界如機關，為求廣大菩提樂。當於來世法末時，不能捨彼貧賤家，杻械、枷鎖困苦者，於此勝法不生信。雖被枷繫杖策罰，罵詈、毀辱百千種，王力多迫悉能忍，困苦貧極不捨家。資財乏少壽短促，徒勞辛苦無福報，愚癡不學諸伎能，是人常居凡俗地；迫愶無義頑暴惡，貪惜自富奪人財，調戲笑弄毀善人，自稱已發菩提心；愛他人妻奪資產，慳嫉狡猾多縱逸，離悲愍心趣惡道，亦自稱言：『我作佛。』見他苦惱生欣悅，破戒暴虐懷惡心，不念恩報破壞他：『大德！為我說法行。』聞他說彼菩提行，反於其人生瞋恚，若見法師少過失，增長加說百千種。童子！汝今聞我說：於此人輩勿親近，若欲求證菩提道，乃至夢中莫往返。頭陀行中無量德，於無邊劫而演說，於如是德不安住，終不能得勝菩提。其心清淨恒善語，戒淨心柔言美妙，諸尊長所常淨心，不久便得是三昧；不從我慢生穢惡，其心清淨恒成就，棄捨憍恣及瞋怒，能得如是勝三昧；常念諸佛功德聚，皮膚金色無量德，佛身諸相自莊嚴，如秋夜靜眾星列，勝蓋、幢幡及帳幕、塗香、末香并花鬘，眾勝供養無等像，不久能得此三昧；栴檀沈水及末香，勝蘇油燈無量種，持供恒沙佛塔廟，不久便得是三昧；琵琶、箜篌、鼓妙音，簫、笛、鐃吹及讚歎，種種美音百千萬，供養離惡最勝尊，造作無量佛形像，眾寶善巧而彫飾，姝妙端正最勝上，不久便得是三昧；常處林藪樂寂靜，棄捨聚落離著心，樂獨無二猶如劍，不久便得是三昧。我作法王汝為子，隨順學我三昧行，我昔得彼大名稱，其名號曰堅固王。我本供養無量佛，恒願護持清淨戒，於十力所起恭敬，為求如是勝定故；我於本昔棄妻子，捨頭、手、足、及眼、耳，未曾起彼下劣心，為求勝寂三昧故；象、馬、車步無量種，珍寶、宅舍一切施，其心初無有悔恨，為求如是勝定故；奴婢、財穀過百數，種種衣服及飲食，充滿一切來求者，為求如是勝定故；摩尼真珠、勝金、銀、琉璃、金剛、錢貝、玉，所有一切悉能捨，為求如是勝定故；我捨珍寶嚴身具，瓔珞臂印、師子絛、天冠、寶網過百種，為求如是勝定故；微妙上勝多百億，我時歡喜而施與，劫貝、鉢咄、獨拘羅，為求如是勝三昧；昔見貧窮及繫閉，多役力求不獲苦，我於彼所能廣施，為求如是勝三昧；象、馬、牛、羊、白屋宇、園苑、車乘、寶莊嚴，我施百千貧乞者，為求如是勝三昧；億那由他林園苑，眾寶莊嚴而施與，施時歡喜起悲心，為求如是勝定故；王都、城邑及聚落，種種土地悉皆捨，施已能生增上喜，為求如是勝藏故；一一寶聚如須彌，嚴身上服亦如是，我悉施與貧乞者，為求如是勝定故；富足無量諸貧窮，歸趣我者為救護，苦惱眾生令得樂，為求如是勝定故。昔於大地我最富，見諸世間極苦惱，棄捨王位諸所有，悲心盡願與彼樂。童子！我昔為希事，無量劫中所為難，言說所陳無能盡，億劫我說尚難窮。我若所說眾迷惑，於佛所行無能信，備經無量諸苦事，為求如是三昧故。我今勸進汝童子，汝於我言生重信，善逝終無不實說，大悲實語佛最勝，其餘苦事百千種，我昔具受乾竭身。云何能得是三昧？若得脫人百千苦，於剎那中證此定，便獲真實智慧道。我時見佛那由他，過於十方恒沙數，獲致如意勝神足，能往百千諸佛剎。詣彼請問最勝尊，論難莊嚴百千種，時佛為我所宣說，酬答如向所問難。我悉能具領納受，乃至不忘一字句；既得聞是真實法，廣設無量百種難，敷演遠塵寂靜句，安無量眾智慧道。我住如是勝三昧，於無量劫學此法，昔日無量諸眾生，亦置無上最勝道。若人本來不見佛，於此勝法未曾聞，彼終不能生信樂，第一義空真實定；其有智人能解了，得於甚深真實德，聞第一義不驚怖，聞已生上歡喜心。彼彼能持我菩提，即是如來真佛子，希有猶如優曇花，我為多劫修苦行。彼人不畏墮惡道，常得遠離於八難，當見無量那由佛，亦能信是勝三昧。如彼彌勒獨無侶，於眾生所得淨智，是三昧經在彼手，我為授記如彌勒。是人成就念智慧，聞持究竟道增上，辯才樂寂無憂惱，是定在彼人手故；是人常得天供養，又為眾人所禮敬，恒為鬼神所護衛，以持如是三昧故；不為火、毒之所傷，一切刀杖莫能害，入大水中不漂溺，斯由持是三昧故；是人恒住山林中，為諸天等所給侍，夜叉無量來供養，受持如是三昧故；智慧廣大如巨海，說佛功德無障礙，演暢諸佛真實德，以持如是勝定故；是人所聞無窮盡，猶如虛空無有邊，執智慧炬除闇冥，是人持是三昧故；柔軟美妙應義語，處眾演說智者愛，說如泉河澍無竭，以持如是三昧故；猶如醫王施良藥，又與眾生作歸舍，能為世間作光明，以持如是三昧故；是人不為愛欲心，樂於寂滅得禪樂，說於寂靜美妙言，以持如是三昧故；是人離相意不染，於一切相悉簡擇，心常寂靜而經行，以持如是三昧故；彼得無垢離垢眼，能見無量諸如來，得丈夫眼廣無邊，由持如是三昧故；孔雀美音應寂靜，迦陵頻伽悅意聲，合和諸樂出妙響，由持如是三昧故；成就雷霆聲遠震，眾鵝鍾鼓美妙音，美合百種勝伎樂，以持如是三昧故；無量無數僧祇劫，成就如是和雅音，所說語言如甘露，斯由持是勝三昧；餚饌飲食不貪嗜，於衣鉢中不生著，少欲知足善調柔，由持如是三昧故；能於自身不高舉，於他人所不輕毀，心常柔軟樂禪定，由持如是三昧故；常自觀察己所行，不見他人所闕失，與眾和顏無違諍，由持如是三昧故；悲心恩潤清淨慧，離邪正直無諂曲，意恒柔軟樂解脫，由持如是三昧故；心常樂行布施行，慳悋之結不能染，不為境界所攝錄，以持如是三昧故；端正殊特人喜樂，其身皮膚真金色，三十二相以莊嚴，以持如是三昧故；色相功德悉端妙，多人愛敬恒守護，男、女、大、小觀無厭，以持如是三昧故；諸天、龍、神、夜叉眾，於是人所悉歡喜，往詣家家皆讚歎，以持如是三昧故；梵王、帝釋、自在天，并餘一切來供養，其心都無起我慢，以持如是三昧故；彼離一切諸嶮徑，無有障難惡道畏，解脫一切恐怖事，由持如是三昧故；能聞佛說微妙法，無復一切諸疑惑，隨順趣入甚深法，以持如是三昧故；若聞賢聖微細法，悉能解了得究竟，由於過去因緣力，以持如是三昧故；如來說於如是言，善得利養心不舉，以是因緣得總持，斯由得是三昧故；是人臨欲命終時，悲慧雄猛彌陀佛，是佛為現住其前，以持如是三昧故；得見十力稱所求，及諸聲聞住其前，決定生彼安樂國，以持如是三昧故。假令一切眾生類，一時成佛盡有邊，其中一人咸供養，復過恒河沙數劫，若於後世末代時，得聞是定無諂人，能於是定起隨喜，過前功德非分數。童子！當知寂滅道，是第一義空三昧，若書、讀誦、受持者，是人名為持法藏。<p>「童子！以是義故，菩薩摩訶薩若欲知一切眾生言音，及知一切眾生諸根差別、前後不同而應說法，童子！彼人於此三昧應當受持、讀誦、廣為人說。又，為攝一切眾生故，應當修習方便相應。」<p>爾時，世尊即說偈言：「若人曾見無量佛，亦曾諮問是三昧，是勝智人持此定，住第一善而不動；得於人天上妙樂，常得他人勝供養，又得禪定涅槃樂，是不放逸持定故；聞他讚已不生欣，若被罵辱亦無恚，八法不動猶如山，樂求解脫持定故；口初不說無義語，離瞋、傲慢及諍論，忍辱調伏心歡喜，由不放逸持定故；其言柔軟諦審實，舒顏和悅先慰問，見諸眾生常含笑，以持勝淨三昧故；心常調伏不惱他，善攝五根持戒淨，住實少言利可愛，以持淨勝三昧故；常捨廣施無悋心，飢渴眾生令飽滿，自食不欣施他喜，善業人持直定故；為多百千諸天愛，夜叉、修羅、龍恭敬，獨處林中恒守護，勇猛持是勝定故；樂在寂靜離音聲，龍、阿修羅恒親覲，一切無能怖畏者，以不放逸持定故；其聲猶如梵天音，又如眾鵝可樂聲，亦如五百美妙音，名聞遍彰諸世間。大地所有諸微塵，功德過於彼塵數，利益眾生功德藏，以修如是寂定故。<p>「童子！菩薩摩訶薩心生樂欲：『我於一切法自性云何得知？』童子！菩薩摩訶薩於此三昧應當受持、讀誦、為他廣說、修習方便相應，為攝一切眾生故。」<p>爾時，世尊即說偈言：「智者無恚愛，又不起愚癡，煩惱悉微薄，知勝寂法故。佛戒不缺犯，女色無縱逸，堅心求是定，知法離塵垢。智慧及神足，覲佛詣多剎，總持到彼岸，以知寂定故。速成兩足尊，為寂治煩惱，善拔惡毒箭，說無垢寂句。若人為良醫，善知病起由，學此智決定，解脫眾生害。學理得自在，無著堪供養，安眾無悕望，解知淨法故。人師子忍辱，打罵無瞋恚，屠割亦不惱，能知陰空故。忍力如須彌，都無計忍想，乃至佛不存，知有常空故。三界無量想，三世悉了知，能顯理無量，無畏學法故。於事不取想，愛、憎悉不取，知法常空寂，得勝寂滅故。若說此勝定，不久見菩提，聖境善了達，施是獲多報。說億修多羅，所演無滯礙，辯才不斷絕，知法廣大故。若人不思劫，定慧猶如雲，說法無窮盡，知此寂定故。辯才不思議，求道必能得，說無邊億經，知法相名遍。佛說無上法，聞持令充滿，於中無疑惑，知法悉非有。愛語常行施，善捨拯貧樂，資生恣充足，悲愍世間故。當作閻浮王，愍眾無瞋怒，眾人起慈敬，以知空法故；端正妻、男、女，王位、身皆捨，決定無悋悔，以知空寂故；若人割支節，夢寤都無瞋，曾供無量佛，以持空法故；供養牟尼日，三世無疲倦，大信心不動，是知空法故；善持佛法藏，住勝陀羅尼，不久得成佛，以持勝經故。世世不聾、盲，曠劫具諸根，八難常遠離，係心說此經。為福離惡道，端正相莊嚴，心淨住神通，以斯佛現前。種種應化身，諸剎度眾生，若得見彼者，菩提意決定。智念無憂者，精進勢力起，勝法中究竟，末世持經故。身出千億光，其光蔽日月，若修習空定，不久人中勝。我求寂境界，千億僧祇劫，不捨勤精進，為然燈授記。智應行是經，說勝諸佛法，外道愚癡失，命終地獄煮。受苦最尤劇，那由劫乃盡，多劫畢罪已，得為甘露因。末代可怖時，近於無上道，護持我法藏，記彼持是經。
。
<juan>月燈三昧經卷第七<p>高齊天竺三藏那連提耶舍譯<p>「童子！若菩薩摩訶薩應常樂修神通本業。云何菩薩摩訶薩大神通本業？謂攝一切善法，不取戒聚、不著定聚，於智慧聚亦不戲論、於解脫解脫知見之聚亦不取著。童子！是為菩薩摩訶薩大神通本業。若成就神通本業得大神通者，菩薩摩訶薩於一切變現自在，便能為一切眾生說法。為攝大乘故，是菩薩於此大神通本業應常修學。」<p>爾時，世尊而說偈言：「神通本勝業，顯示無果報；悕果修諸行，取我想不除。所言神通者，佛智不思議；若住取著者，彼人無智慧。不思議諸法，音聲而顯示，若執於音聲，不達方便說。不曉方便教，靡知方便說，非法說為法，於法寧覺了？三千世界中，我時說諸經，義一種種味，彼悉不可說。所有十方佛，顯說無量法，諦思一句義，便則一切解。一切法無我，若人學此義，彼時習一句，悟佛法不難。諸法是佛法，若人學此法，如法而解了，便順於空法。諸語是佛語，一切聲事無，遍於十方求，佛語不可得。佛語最第一、佛語無過上，微細事悉無，是為語最上。彼法最無上，顯現不斷絕，無得微塵許，諸佛之所說。諸法不可得、無有法可證，如是知於法，能解佛菩提。彼若悟此法，便轉於法輪；轉於法輪時，則暢勝甘露。菩薩能解了，無上佛菩提，得為無等尊，令他悟佛智。無修及無願、無相謂與空，如斯四種門，佛說為解脫。眼、耳及鼻、舌、身、意諸根等，此皆體性空，憍陳最初見。若能於此法，如實知體性，諍論彼便無，了達法相故。謂勇猛境界，菩薩救護者，悉無有疑惑，了法體空故。能達諸法性，故得名為佛，以難量法界，覺悟應度者。得諸佛之業，皆由戒身造，佛言及戒聲，皆同平等相。已說諸音聲，謂下、中、上音，平等悉一相，佛能示法教。佛法無所住，亦不在諸方，不生亦不滅，是故名無漏。非新亦非故，非散亦非合，非青亦非黃，非白亦非黑。難說不可取，藉言乃昭暢，此非音聲地，諸佛巧智通。彼是無漏法，是說無所依，不在十方所，是法佛所說。於佛滅度後，思念佛身相，即便覩佛身，以佛神力故。竟無有眾生，證於寂滅者，說於此法時，無量眾滅度。譬如彼日、月，影現於百川，皆覩其像貌，諸法相如是。若知諸法性，猶若諸影像，終不以色身，得覩於真佛。諸法無形相，求狀不可得，如是無形法，即是佛法身。若人見法身，是名見導師；法身即正覺，如是名見佛。不得而示得、不得而說得，若欲求沙門，應當知此道。我已說真行，知眾生樂欲，若入祕密教，彼便無執著。若謂所證得，彼便無所克，此不得道果，故名非沙門。斯法甚深奧，未達作此說，彼教甚淵玄，難可以宣示。五眾事皆無，悉從虛妄起，無有能起者，及與五眾法。五眾之性相，即一切法相，佛說如是相，其相不可得。如虛空無物，諸法亦如是，前、後及現在，三際如實觀。言說如虛空，空中無取故，如是法體性，無取如虛空。演說如是法，曾無有所說，於法無所見，是乃不思議。此法無自性，法體不可得，會佛菩提者，定滅之境界；若能如是知，於法便無著；若能不著法，彼人了法想。菩薩一切時，棄捨一切想；若人棄想者，佛法則無著。其際無可取，是名為實際，於際了達者，億劫能不著。本際妄分別，愚癡輪生死，十方遍推求，本際不可得。一切法空故，菩薩無所著，興行為菩提，其行不可得。如鳥飛虛空，足跡不可得；正覺性如是，菩薩能解了。如人善學幻，幻作種種物，示現諸色像，而實不可得。若取於得、失，彼便無所得，其智猶如幻，非即同其幻。於是空法處，愚者妄分別，行於分別中，彼人趣惡道。眾生生、老遷，流轉無窮已，沈沒生、死中，苦惱無有量。世間生苦惱，由愚妄分別，未斷彼分別，漂流久生死。初樂及相應，習著欲果報，執取未能捨，住業煩惱故。眾生業不盡，瀑流欲所漂，數數而受生、數數還死滅。無智為魔嬈，造作諸惡業，處處而受生，便感諸死報。凡夫愚闇冥，而獲於生死，貧窮加楚切，復向不善趣。以刀、鞭、杖等，遞互相加害，造作此惡事，增長諸苦惱。我子及我財，凡夫妄分別；如是妄分別，復增諸有漏。彼增諸生死，是則為凡夫；流轉諸異趣，故名為凡夫。彼棄於佛法，增長諸惡法，則不得解脫，繫屬魔網故。愚因愛欲故，隨事穢女色，還趣於穢處，墮於諸惡道。欲染佛不歎，及近於女色，此怖畏諸羂，女羂最可畏，菩薩恒遠離，猶如惡毒蛇，常不親女色，知非是佛道。修學菩提道，如佛本所習；修學佛道已，速成無上道。彼得最無上，為世諸廟塔，智慧無過者，成於天中天，令他住八戒，戒身無垢染。無量諸億眾，勸教修菩提，與眾作利益，一切悉起悲。彼健智慧者，而擊於法鼓，震動魔王宮，及與魔眷屬，無量諸億魔，勸令修菩提；降伏諸異論，勝出諸外道，震動於大地、大海及眾山。變現為多身，種種諸雜類，大智能顯示，百千諸神變。震動無量剎，猶如恒河沙，降伏彼魔輩，便悟無上道。復化作妙樹，種種寶嚴飾，花、果奇茂盛，芬芬甚可愛；或化為臺榭、樓觀及宮閤，勇健為變化，花池甚精明，滿八功德水，清冷無穢濁，若有眾生飲，滅除三種渴。若有飲此水，悉得於不退，能得無上智，堪為世導師。無上寂滅道，行者應當知，不達此道者，所謂是外道。若人親近彼，受行於言教，墜於大惡處，阿鼻難救拔，受大極苦惱，不可具論說。唯我能知足，及大勝菩薩，甚深難可覩，非愚凡夫地，謂住取著者，於此法生疑。變作勝莊嚴，無量種可愛，一切悉得往，無上諸佛剎。一切諸佛土，皆現諸異色，菩薩大神力，一切悉能現。大力、大勇猛，被於堅勝鎧，執大金剛杵，摧滅於空法。自身所放出，無數大光明，其數如恒沙，滅彼世間闇。彼不染女色，亦不隨順彼，當離於此想，女想甚可䛩（烏故反）。佛土常不空，勇猛之所住，惡魔波旬等，不能為嬈亂。住於惡見者，不得遇諸佛，忿怒之所制，安住於慳貪。彼為魔波旬，生天及解脫，與其作障礙，是故墮惡道。觀察一切想，而住遠離想，彼人能得知，諸佛無上智。能見前、後際，及與於現在，演說如是義，於中無所說。假名和合言，菩薩知如是，利益於含識，無量難思議。想者測知義，顯示能取故，其相無可取，便示寂滅義。不寂者是想、寂滅者是智，若知想自性，便離於諸想。若有想可遣，是則還有想，彼行想戲論，是人不離想。若人作是心：『是想誰所造？是想誰能證？誰能滅是想？』起想之法者，諸佛莫能得，即於此處有，無我離取著。若其心不生，何由得起想？若心得解脫，彼則無由起。若證於解脫，心則不思議；心不思議故，成就不思議。我本作是念：『安住心地已，棄捨一切心，願成不思議。』白淨法果報，覩見於無為，一念能了知，一切眾生念。眾生即是心、心即是如來，諸佛不思議，顯了於此心。若人作是念：『云何得捨心？』思惟於無心，能離一切心。若於死滅時，心隨於想轉，是人起思心，令心不解脫。愚存於女想，則便起愛欲；若能滅除想，便能無愛欲。若思無上法，是思最大思，以思諸法故，獲得真實心。憶念無窮已，長夜恒攀緣，諸邪異憶想，思心不可極。名心盡法者，盡中本無智，智慧非盡地，以法無盡故。假名語言道，亡言而演說，此法無差異，智慧無有盡。不生亦不滅，無相、無狀貌，常於億劫中，顯現無相法。觀察一切有，安住非有中，未曾見有異，亦不見無異。假名有言說，顯示非有、無，然彼一切佛，有、無無所見。一切有為法，顯示於非有，若能知此法，便能見非有。常無有所證，畢竟無有故，若有可證者，便名為世間。若作如是心：『我於世成佛。』作此存有想，終不悟菩提。菩薩無畏者，於法無所求，自然無煩惱，是名為菩提。眾人作是言：『我趣於菩提。』以不知此道，彼遠佛菩提。以音聲說法：『一切諸行空，音聲體自性，精微不可見。』示大神通者，說此修多羅，利益諸菩薩，諸佛之所明。斷彼諸對治，謂諸煩惱等，彼住大神通，善修四神足。獲得於尸羅，於空則究竟，安住於神通，神足不思議；安住無願智，修智善清潔，求智無厭足，無量不思議。神通三昧中，任運無功用，是報恒空無，一切常寂滅；是報神足力，往遊億世界，見佛世燈明，猶如恒河沙。彼人於生、滅，隨心而自在；以心自在已，其身得清淨。佛諸弟子中，若修神通力，於此報通者，十六不及一，一切諸天眾，不能見彼身，惟除佛、世尊，及其同得者。彼身無諸疾，亦無髮白皺，及與羸虛老，臨終無苦切；彼無有疑滯，及與諸迷惑，晝夜恒演說，百億修多羅。一切諸煩惱，悉斷於習氣；一切眾生所，常起平等心。於百千三昧，無垢得自在，修習大智慧，為他而演說。男、女二根等，一切遠離想，安住非有想，能說真決定。以清淨智慧，演說如實法，稱於隨順法，定慧之境界。彼修諸定者，不為有所滯，常以真實言，說法無不益；彼善得人身，遠離一切難，能報諸佛恩；常樂此經故，彼於無量劫，棄捨於世間。若於此妙典，乃至持一偈，已曾見諸佛，數數致供養。以愛此經故，速悟佛菩提，彼即見諸佛，恒在耆闍山，悉授彼人記：『當見彌勒佛。』彼見彌勒佛，若於末代時，持於此經者，得上愛樂心。安住實際中，成就不思議，於不思議際，無有諸疑惑。彼人無有疑，亦無微少惑，於佛語決定，菩提不難得。末代怖畏時，難可得修行，若得聞此經，便得無盡辯。愛樂此經者，無上佛法藏，佛及諸聲聞，彼便已供養。轉讀此經人，即是持法藏，一切供養中，法供最為上。若能持此經，難思佛菩提，謂：『佛無上智，彼智得不難。』若於先佛世，曾持此經典，乃後末代時，身還遇此經，詣於諸佛剎，彼便能震吼，作大師子吼，佛吼不思議。於彼億佛所，釋師子所作，能以無量辯，演說無所畏。甘蔗功德種，而授彼人記，及於後末代，能護佛菩提。妙色皆具足，相好自莊嚴，神力速能往，悉見無量佛。神力化作花，端妙甚芬馥，常以銀、水精，及諸琉璃等，一切諸寶貨，彼悉掌中出。為求菩提故，供養一切佛，無量諸供養，音樂及歌讚，自身毛孔出，猶如恒河沙。億類眾生等，若得聞是音，便得不退轉，無上佛智慧。為佛所讚歎，普聞其名號，諸方傳其名，自亦得聞見。若聞其名者，得滅一切想，既滅其想已，得見無量佛。如是之智慧，行於菩提行，為利諸眾生，故求菩提德。彼行智慧者，得於如是利，復得餘利益，能持此經故。若有諸婦女，聞持此經故，即轉於女身，能說甘露法，彼更不復受，如是女人身，具足諸妙色，成就相莊嚴。若於此勝經，顯示其功德，悉獲是妙果，速證於菩提，常於一切生，成就無所畏。若人於此經，菩薩之境界，無盡勝三昧，一切菩薩母，速證菩提者，應當持此經。彼得親近佛，亦近佛菩提，不久於此經，獲勝妙寂滅。此地勇健者，菩薩所安住，見世燈明照，猶如恒河沙。能作大力轉輪王，見佛十力寂定心，無量百偈而讚歎，得離垢地勝三昧。彼設無等供養佛，有大名號人中上，棄捨王位如涕唾，而修最上勝梵行，於勝佛法而出家，得此寂滅離垢定。得於勝善美妙語，演說不斷多億經，空無相願微細法，寂勝離垢無諸漏，自性空寂語言斷，出定能為多人說，甚深智慧常無量，廣大智慧無邊義。得此甚深三昧已，能為世間作照明，常修梵行恒皎潔，無諸腥臊及鄙穢，無量眾生令安住，使得寂定離諸垢。常得聰利捷速辯，多聞如海無量慧，語言善妙達諸法，持此寂定勝經故；了知諸業及工巧，曉於因論及醫方，到彼一切勇健岸，持此離垢寂定故；於諸偈論及戲笑，善於歌舞皆究竟，常為世間作師法，持此離垢寂定故；常有上妙諸眷屬，恒得一切上供養，能修勝妙菩提行，持此離垢寂定故；憂惱毒箭逼切心，彼智慧者無此患，恒無病疾常安隱，持此離垢寂定故；世間所有諸病患，一切身患及心患，彼人常無如此患，持此離垢寂定故；所有身痛及心痛，若有牙痛及頭痛，智者常無是痛惱，持此離垢寂定故；心有無量餘痛惱，從其意起燒其身，彼無一切起煩惱，持此離垢寂定故；猶如虛空無所染，自性無垢常清淨，彼人心淨亦如是，持此離垢寂定故；亦如日、月之光明，其光頗執常清淨，彼心清虛亦如是，持此離垢寂定故；如人執持諸彩色，欲畫虛空不可得，彼人心淨亦如空，持此離垢寂定故；譬如風行於十方，遍遊諸方無所著，其心流注猶如風，不染世間得解脫，風行速疾不可見、不可羂網而繫縛，彼人志意深難知，持此離垢寂定故。壁上光影不可取、指水中像難可執，得於三昧在身時，無有能知彼人心；十方世界諸眾生，所有語言猶可算，得此三昧在身時，無能得知彼人心；得於如是寂滅定，其心無垢、無染著，三界眾生無與等，惟除諸佛三界尊。離貪愛欲不染色，不以愚心著女人，得於如是勝定時，獲勝寂滅無所染；於彼男女無戀情，不染妻妾及眷屬，得於寂滅勝定時，善寂之行無所染。於其貨賄無所寶，不希天果、不著財，其心清淨無妄想，由得此定獲勝益；不為生天修梵行，智者行檀不求報，為菩提因修梵行，得於離垢寂定故；不求王位修戒行，多人為此修梵行，為利眾生求菩提，專欲成就此定故。諸欲已棄身不惱，永不悕求婬欲事，斷除婬欲及慢高，由得如是寂定故；彼常不為瞋恚惱，瞋惱穢心永不生，常以慈心除瞋怒，由獲如是勝寂定；彼常不為愚蔽心，斯由智慧斷無明，獲得無量無閡智，由得斯定獲此利。以不淨觀除愛欲、慈心除瞋無有餘、智慧除斷無明網，獲此妙定照世間。無有睡眠及懈怠，離起煩惱及與地，永得解脫無雜穢，得斯三昧獲此利。不為慳貪之所逼，心常樂於惠施人，一切皆捨悉與樂，彼人能持三昧故。具足威勢無與等，一切常有大身力，一切世間無倫匹，菩薩由持勝定故。亦復能為轉輪王，具足七寶乘空行，彼時一切悉歸奉，是智慧者獲此報。最勝賢善豪貴家，資生、眷屬悉豐備，象、馬、車乘及輦輿，豐饒金銀具眾寶，恒生貴族豪富家，如是展轉生勝處，於佛、法、僧深信樂，生於彼處眾人敬。閻浮提內不信家，悉皆能令生正信，能令建立菩提心，亦復令彼得道果。彼得無上菩提已，轉於無上妙法輪，若人知彼所說法，悉皆獲得無生忍。菩薩常樂慈愛育，悉能長養於眾生，恒為無量勝利益，開眾生眼除闇冥。若佛教導一菩薩，無量百千億眾生，彼悉於中殖善本，聞已即發菩提心。彼時剎土不空虛，智者奉持佛法故，佛子！菩薩隨所住，廣利無量諸眾生。護戒無等持梵行，於無量劫淨三昧，於禪解脫常決定，如是菩薩名佛子。彼常修習勝神足，能往無量諸佛剎，於如來所聞正法，隨所聞已悉憶念。若住總持菩薩者，能說無量修多羅，又知過去諸眾生，未來、現在亦復爾。曉悟含識諸生死，亦復了達於未來，無有從此向彼者，推其少分不可得。業既不至彼，求之亦難得，菩薩大名稱，乃能解了之。最勝淨心者，安住於空寂，以無上大乘，運載於群品。彼不思惟念，存有眾生想；彼大名譽者，能悟無生法。彼雖有所說，不取眾生想，悟彼境界空，住於堅固智。顯說此三昧，佛法之所住，不起於思想，謂諸男、女等。觀察於諸女，而坐於道場；坐於道場已，摧壞諸魔軍。於魔無所見，降伏諸魔眾，不見魔女來，而至於我所。坐於道場時，遣除一切想，以斷諸想故，一切大地動；須彌及大海，十方亦復然。於彼十方界，悉知彼眾生，菩薩神通力，震動於大地，六種震動時，以證菩提道。一切有為法，及以無為法，是法悉了達。但有說法音，無有能知者，此是諸法道；若知此道者，名為世間解。因緣故法生、因緣故法滅，因緣之體性，如實悉了達。若學一切法，空法能究竟，便知諸法道，窮盡一切法。彼所行法道，菩薩求不得；其有知此道，正覺不思議。若知一切道，便能獲究竟，遠離於惡道，能知諸法相。坐於道場已，作大師子吼，無邊億世界，言音悉充滿。復能動彼剎，世雄大名稱，善度眾生者，謂聖調御士。已證上菩提，起於菩提樹，無量諸億眾，應度者已度，然後能變化，化作無邊佛，往遊諸世界，利益於眾生。諸佛能安立，無量諸億眾，應化諸如來，為說最勝法。此為真大乘，名為如來智，能起眾生信，而作得佛因；此是真大乘，如來最妙乘，恭敬於如來，加敬於菩薩。於佛深加敬，法、僧亦復然，欲證勝菩提，其心不下劣。敬奉於菩薩，尊重勇猛者，速皆登正覺，不久成如來。於千世界中，菩薩悉往詣，見於牟尼尊，菩薩無所畏。以諸勝寶末，遍散於大雄，糅以蔓陀羅，樂求菩提故。莊嚴於此界，為求佛功德，寶網以羅覆，遍至於十方，懸諸勝妙幡，建億寶幢蓋，無量種莊嚴，光飾於世界。變作勝臺閣，及以妙宮殿，廊廡盡端麗，眾寶相間錯，樓窓及宮室，皆作半月形，并雜香瓶等，皆用妙寶飾。種種諸馨物，悉出妙雲臺，於千世界中，香熏甚可樂。於彼普香雲，雨以香花雨，若有嗅之者，成佛大道師，便去於愛刺，亦復除瞋惱，碎壞於癡網，遠離諸闇冥，獲得勝神通，及於根、力、覺、諸禪與解脫，應受於信施。敷置億床座，布以眾妙衣，寶網羅覆上，花鬘而莊嚴。無畏諸菩薩，勇猛大士坐，具相莊嚴身，備諸隨形好。以諸妙寶林，莊嚴於此界，變作諸花池，滿八功德水，若飲彼水者，遠離一切患，速能離渴愛，得為世支提。復有餘世界，大士悉來集，讚歎佛功德：『導師、釋師子。』若有得聞音，能成世道師。彼得不思議，此經能顯示：妙色金蓮花，億葉而稠密，最尊妙覺寶，處此蓮花臺。琉璃為莖葉、真金為花鬚，德藏摩尼間，變作眾億花。所出諸妙香，聞者皆欣樂，滅除一切病，六根悉充悅。貪愛、及瞋、癡，悉皆一時盡，除諸煩惱已，決定得成佛。此花出妙音，讚歎佛功德，法、僧亦復然，聲滿十方界。空門與無相，及以無願法，那由眾聞已，皆得於不退。所出諸音聲，往遍億世界，無量眾聞已，發於菩提心。鴻鵠及孔雀、鸚鵡、鴛鴦等，所出諸妙音，佛音最為上。以勝妙寶樹，變現於此土，端嚴最第一，珠鬘以垂布，所有莊嚴具，一切諸佛剎，於中最為勝，而現於此剎。妙衣瓔珞具，樹懸諸樂音，妙花怡悅心，一切恒垂布，是諸妙莊嚴，眾生得安樂，釋迦所住持，由聖神力故。如是要略說，釋師子功德，菩薩大名稱，於此智無疑。若能於此信，其行不思議，增長於智慧，如川赴於海。若欲量大海，無有能知數，我說菩薩法，是皆不思議。難思諸菩薩，安住如此際，演說美妙語，猶如恒河沙。無量諸劫中，菩薩常無取，若斷於取相，得近於菩提。假使法滅盡，終不毀淨戒，於行無殘缺，菩薩眾之首。良由愛欲故，令戒有漏缺，斷除於欲相，得於不逸定。常行寂滅定，不著於定味，無著、無放逸，不為世所染。出過於世間，能往諸佛國，所謂安樂土，得見彌陀佛。復見諸菩薩，具足相莊嚴，到彼神通岸，究竟總持門。往遊億世界，頭面禮佛足，復能作照明，無量諸佛剎。遣除一切患，及壞諸煩惱，斷除諸結縛，一生補佛處。安樂諸眾生，永不墮惡趣，彼國諸眾生，斷除諸惡道。彌陀救護者，修治佛世界，本習不放逸，不可思議劫。汝等勿懷疑，彼佛自在力，能生增上信，速得生彼剎。女人聞歎國，能生增上信，得為男子身，能往億佛剎。那由他億剎，所有諸供具，悉供一切佛，不及慈一分，常修於戒、定、無量禪解脫，修三解脫門，速成人中上。末法惡世中，菩薩若持戒，供佛常悲身，此供為最勝。是人供諸佛，過去及現在、未來最勝尊。惡世持戒者，十方佛悉見。菩薩末法中，護持佛禁戒，善子能護法。女人聞讚彼寶國，若生增上信樂意，便獲男子聰慧身，能往遊於億佛剎。那由他億佛剎中，所有種種供佛具，悉以供養於諸佛，不及慈心一少分，修持禁戒及三昧，并習諸禪、四無量，亦修三種解脫門，速得成於世無上。供養諸佛常悲身，如此供佛世無比。若有菩薩不捨戒，於彼末代惡世時，是人能供一切佛，過去諸佛及現在，及以未來最勝尊。若有惡世持禁戒，十方諸佛見是人。菩薩若於後惡世，持於清禁佛所歎，是為我子能護法。」<p>爾時，佛告月光童子：「乃往過去無量無數不可思議曠大阿僧祇劫，于時有佛號曰聲德如來、應供、正遍知、明行足、善逝、世間解、無上士、調御丈夫、天人師、佛、世尊。童子！彼聲德如來安置無量不可思議數眾生於阿耨多羅三藐三菩提，令諸人天而修佛業已，然後入於無餘涅槃。<p>「童子！是時有王名曰德音。彼王於佛、如來、應、正遍知涅槃之後，為供養聲德如來故，起八十四千萬億塔，一一塔前然百千萬那由他燈明，以一切伎樂、香花、寶鬘、塗香、末香，復以一切衣服、寶蓋、幢幡——皆為供養諸佛、如來——置於塔所。<p>「于時德音王於如來舍利塔所獻供養已，會滿八十百千萬億那由他大菩薩眾集已，供給一切樂具——是諸菩薩皆為大法師，善能說法得無量辯才、善能顯示無量諸法真實功德。童子！爾時眾中有比丘，名安隱德，在彼會坐，年在弱冠，顏艶髮黑，住於童真賢妙之行，曾不受於色欲之樂，始受具戒初夏之時。<p>「童子！爾時德音王請大菩薩眾，為欲滿足六波羅蜜菩薩藏、大陀羅尼善巧方便自在無礙，是故於其夜中請大菩薩眾在於佛前而為法會。時百千萬那由他燈皆悉熾明，掃灑堂宇、散種種花、敷種種妙衣。<p>「時德音王與其後宮妃后、婇女、及於輔相城邑人民與諸眷屬以眾伎樂、執持塗香、末香、花鬘、衣服、寶蓋、幢幡，悉皆出已供養佛塔；供養已訖，共八萬宮人——為聽法故——皆昇高殿。爾時，無量天人為聞法故悉來集會。<p>「爾時，安隱德比丘見百千億那由他燈熾然遍照，觀大眾會即作是念：『我亦行於大乘，樂求一切諸法體性平等無戲論三昧。若我今欲獲是三昧者，應當供養此佛廟塔。我今當作如斯供養，令諸天、人、阿修羅等生奇特想，歡喜踊躍得法光明，令我供具映蔽彼王所有供具、令德音王及宮人眷屬見我供養皆悉歡喜。』<p>「爾時，安隱德菩薩見於大眾在於塔前為聽法故，即於其夜在佛塔前衣纏右臂以油塗之，為供養佛故而熾然之。時安隱德菩薩住增上信、求阿耨多羅三藐三菩提，然右臂已，其心無異、顏色不變。<p>「童子！爾時安隱德比丘然臂之時大地震動，其明映蔽無量百千行燈悉無光照，以此臂光遍照十方。爾時，安隱德菩薩歡喜充滿，於一切諸法體性平等無戲論三昧，以和雅美妙辯正言音辭句而作歌頌，令諸大眾悉皆普聞。爾時，眾中萬二千忉利天子心生歡喜設種種供養，皆為法故而來會此。<p>「爾時，德音王在高樓上，并後宮眷屬妃后、婇女，見安隱德比丘然其右臂，烔然紅焰遍照諸方。見已，心作是念：『此比丘必獲神足，乃作如斯希有變現，於其身命無有悋惜。』<p>「爾時，德音王見安隱德比丘希有神變心生愛樂，以淨信心及自善根力之所熏資，與諸后妃、八萬婇女從千肘高殿放身投下——為欲見此菩薩比丘——恭敬善根之力得現果報，即為天、龍、夜叉、乾闥婆、阿修羅、迦樓羅、摩睺羅伽之所護持不令墮落。以天、龍、夜叉、乾闥婆、阿修羅、迦樓羅、摩睺羅伽護持力故，是德音王及后妃、婇女，雖墮高殿而於身心無所傷損，不疲、不怖。<p>「爾時，德音王兩手抱臂而大號泣，一切大眾皆亦如是，以見安隱德比丘然其臂髆如瞻波花鬘，臂復纖長如象王鼻；一切眾人見者奇歎，莫不呼嗟、悲泣雨淚。<p>「爾時，安隱德比丘見此大王及諸人眾皆悉悲泣懊惱，而問王言：『大王！何故悲號墮淚及諸大眾悲啼乃爾？』<p>「于時德音王以偈答曰：「『大智安隱德！聰慧勝法師！見汝然身分，以是故哀泣。汝顏甚端妙，猶如熾火聚，見汝毀身分，故增我憂惱。汝然右臂時，光耀十方界，映蔽於諸燈，星月復不現。大地悉震動，汝心無傾搖，我心起於敬，知汝非凡夫。於其千肘殿，共八萬宮人，我身自投下，身竟無諸患。善哉！汝淨智！善哉！意無上！善哉！精進士！善哉！成大信！汝然身臂時，其心無動異，發於歡喜心，兼復說妙法。猶若圓滿月，復如淨空日，如須彌山王，端妙亦如是。我作如是願，滿足大精進，故捐所愛身，利益於眾生。愛法故悲啼，喜樂廣無垢，汝已毀身分，故我極憂惱。』天人所供者，無邊勝辯才，安隱德報王，便說是偈言：『不以無身、手，故名闕身分；若不持戒者，是名身分缺。以此臭穢身，我已供如來，難思議福田，一切世間塔。若人三千界，滿中七寶沙，於佛、世尊所，為菩提故施，雖有施此供，餘供復勝此，若能知法空，便能捨身命。我今說實語，大王！願諦聽，并及此眾會，一切聽我言。若我審決定，得成無上者，如此實不虛，令地六種動。』說於此語時，大地便震動，見於希有事，諸天大歡喜。人天歡喜已，發於菩提心，無量難思眾，皆趣無上智。安隱德比丘，利益一切眾，安處億眾生，置於無上智。『以此實法言：推體皆無實，此語審不虛，令臂還如故。若此法審實，安隱名亦無，十方悉推求，空故不可得。諸法猶如響，聲出於其中，求聲不可得，如是知諸法。畢竟了達者，於空無所畏，彼人語真實，相火不能燒。所有世眾生，天、人、夜叉、龍，一切智威力，悉令悟寂定。若人及與天，所有世苦難，不退轉威德，一切速能壞。』說於此語時，身臂還如本，安隱德比丘，身相具莊嚴。諸天千億數，住淨虛空中，信心以曼陀，散彼比丘身，此皆過人花，遍滿閻浮界。天女億那由，伎樂諸歌詠，安隱德比丘，作大師子吼。牟尼如來尊，令餘億佛土，各各於己剎，彼清淨大士，安隱德比丘，傳說其名號。比丘、比丘尼、清信士男、女、天、龍及夜叉、乾闥、緊羅等，彼聞決定業，安隱得離垢，信心求道者，其數如恒沙。安隱德比丘，聰慧得自在，為於佛智故，然臂不為憂。彼人於千剎，變身如恒沙，臂光遍照曜，猶如劫盡火。雨以眾香末，遍滿一切土，下至於大地，上天悉來集。一切供養具，莊嚴於此剎，其地滿真珠，供養安隱德；一切眾寶花，莊嚴於此剎，龍雨妙真珠，供養安隱德；復以一切寶，嚴飾於此剎，龍雨寶莊嚴，為供安隱德。最勝釋師子，住於耆闍山，於諸比丘前，而作師子吼。安隱德我是，德音是彌勒，於彼千億劫，共修菩提行。時見持戒者，安隱德智慧，無量諸女人，悉變為男子。諸佛悉授記，終無有疑惑，彼速得成就，證世自然智。聞於此經已，說決定功德，於己不生著，應學如是法。
。
<juan>月燈三昧經卷第八<p>高齊天竺三藏那連提耶舍譯<p>「童子！是以菩薩摩訶薩為欲樂求是三昧故，應修善根，行於法施或行財施，以此檀度以四種迴向而迴向之。何等為四？一者、過去諸佛善巧方便得阿耨多羅三藐三菩提，願我亦得是善方便，以此善根迴向菩提，是名第一迴向。二者、於善知識所聞說如是善巧方便，受持、讀誦而修學之，以此方便令我得成無上菩提，願我長夜恒得值遇，以斯善根而迴向之，是名第二迴向。三者、願我所得資財共一切眾生受用，以此善根而迴向之，是名第三迴向。四者、願我己身一切生處得財、得法，攝護利益一切眾生，願我常得如是之身，以此善根而迴向之，是名第四迴向。童子！以此四種迴向，應以一切善根而迴向之。<p>「復次，童子！菩薩摩訶薩求是三昧故，若在家、若出家，以不諂曲心奉事持戒人。若有能持是三昧者——若出家、若在家——是人若遇病苦垂困，若能以己身分肉血除彼患者，若有成就增上信心，菩薩以不動心及清淨心應當給施。<p>「童子！乃往過去過阿僧祇阿僧祇無量無邊不可稱不可量廣大不可思議劫，爾時有佛號曰不可思議願勝起王佛、如來、應供、正遍知、明行足、善逝、世間解、無上士、調御丈夫、天人師、佛、世尊。<p>「彼佛、如來、應、正遍知即於是日得成阿耨多羅三藐三菩提，變作無量無邊應化諸佛而為說法，善能調伏無量眾生，安置無漏阿羅漢道；亦復建立無量眾生阿耨多羅三藐三菩提，得不退轉。是不思議願勝起王如來即於此日壽盡入無餘涅槃，正法住世八萬四千億那由他百千歲。<p>「童子！是不可思議願勝起王佛正法滅後，於末世時乃有無量執見比丘，彼諸比丘於如是等修多羅中不愛、不樂、不生信心、誹謗毀訾。若有能持此等經者，為彼惡侶逼惱其身、口言呵毀乃至奪命。彼惡比丘為貪利養及恭敬故，殺於二萬受持此經諸比丘等。<p>「童子！彼時於斯閻浮提中有一國王名曰智力，受持正法、護持正法、本願成就，曾於先佛殖眾善根。<p>「童子！昔時於此閻浮提內有一法師名曰實意，受持如是三昧經典，入於王宮為善知識，有大悲故能為救濟利益憐愍。彼王憙樂見此比丘無有厭足，聽法語論、往詣奉事、親近供養、諮請問難，聞說能持、善能酬答。<p>「時彼比丘善解廣略相收之義，威儀、諸行悉皆具足，善能通達陰界諸入；善知一切眾生和會分離、離已復合，亦知眾生威儀、諸行樂欲性習，善知眾生根、力、精進，善知差別智慧性習、善知諦相應及不相應；酬答語言於義決定辯才深妙，亦能善知調伏眾生；含笑先語，見者愛樂，遠離嚬蹙，其心廣大，安住如是四無量心大悲相應，一切異論所不能壞。<p>「童子！爾時智力王有女名曰智意，年始十六，顏貌端正、形色姝妙，姿容充滿無不備具，彼實意比丘以為師導。<p>「時彼比丘四大不調，於右髀上生惡黑瘡難可療治，一切醫師捨之而去。時彼智力王見是比丘病篤困苦，恐其死沒，號泣墮淚，及諸妃后、八萬婇女，并及國土城邑人民、太子、諸官軍、眾將帥、守門防邏，及以奴婢、親從左右并餘大眾，見此比丘悉皆啼泣。<p>「童子！時智力王先有親屬命終生天，於王夢中現面勸化而作是言：『此比丘病要須未交童女新血洗之、亦用塗瘡，復取其肉煮之為羹，以種種味而調和之，與飯共食乃可除差；若不得此藥，定難可起。』<p>「爾時，智力王見如是夢，覺已至明，即從臥起入於後宮，集諸宮人具說斯夢：『我見是事。誰能施此病比丘藥，令我善知識、說善道者而得除愈？』<p>「童子！爾時一切內外宮人、婇女都無堪者。童子！爾時智意於父王所聞是語已，知病比丘須如是藥，聞已歡喜，身心踊悅，作是思惟：『如父所言，我今此身未曾交合，施其尊者新血、肉等。我於宮內最為幼年，於此法師阿闍梨所深生敬重，身、口、意淨，求無染智，以身肉、血施無著法師，持己身肉以種種味而調和之。我應為此病比丘藥，令我大師病苦消除得起平復。』<p>「爾時，智意即持利刀——深心住法——割身股肉，其瘡血流，持此新肉調種種味而作羹臛，以金椀盛取身上流血，即奉王勅喚病比丘來入宮內，於父王前置席令坐，血洗瘡已又用塗之，復持此肉調以種種其餘勝味而作美食，為獲福故奉施法師。<p>「時彼比丘不知不覺、不疑有過，即便食之。是病比丘食此食時患苦即除。<p>「爾時，法師病苦除已身安快樂，而為智力王說勝妙法——為求是三昧故——令此宮內一萬三千諸婇女等發於阿耨多羅三藐三菩提心。<p>「爾時，智力王即便說偈問其女曰：「『汝於何處而獲此，新好人肉及以血，能為病者作美饍，令是比丘得安樂？遣誰何處殺何人，乃獲得斯勝好肉，以諸異味共和合，復得淨血而洗塗？法師食於此食時，并用新血洗塗瘡，能除如是大惡患，令彼尊者獲喜樂。於本親屬天神所，我從夢中聞是言：「若能得於如是藥，乃可除彼比丘病。要以人身新出血，塗洗法師毒惡瘡，調和人肉令香已，而為彼食故奉獻。比丘但用此方者，即時病患必消除，惟有斯藥堪救療，不假餘法王速辦。」我覺寤已從臥起，即入後宮說是言，一切宮人聞此語，悉皆默住無堪者。吾時復告宮人言：「頗有能為如此事，捨己身分新血肉，和以種種餘美味，用斯藥食奉施彼，復以淨血而洗塗，法師比丘黑惡瘡，此方乃可得痊愈；若不以於如是藥，療治比丘惡瘡者，法師必當便死歿，正以闕於此方故。」是時宮人聞斯語，咸皆默然不復言，無有能為此惠施，如是血肉之方藥；乃至一切三界人，都無能捨自身肉，宮中一一普遍告，寂然無有一言堪。我心敬重是比丘，眾人咸各愛自身，以其戀著己身故，不能割捨自肉血。善哉！語我何處得？』『我時聞已心歡喜，聞父尊重勝妙言，其心勇猛不怯弱。』智意童女報父曰：『願父淨心賜垂聽。於己自身不愛戀，亦不計著於我想，能以勇猛捨自身，為求無上菩提故。惟願父王更賜聽，訪求人肉了不得，是故便割自髀肉，調以眾味奉法師。不殺他人非死肉，割身為作廣利益，比丘既得免患苦，我亦當獲無量福。』王即問：『汝割身時，不甚為於苦逼惱？汝速備藥自塗瘡，勿令身將受大苦。』聞其父王愍念言：『惟願大王復賜聽，聞已深思正法行，業果如是不思議。我從父聞天所言，於己身命不顧戀，以信敬心而奉施，是故自捨新肉血。以己身分作利益，得除比丘毒惡病，我今既為無量福，以不堅身易堅身。』其女復作如是言：『惟願父王更少聽，聞於實法願受持，觀彼業果不思議。往昔造於不善業，眾生由癡墮惡道，身肉銷盡還復合，是故業報難思議。初時惟有形骨鎖，念頃身肉還更合，況復造作善業者，隨心所欲寧不得？雖割身肉初不痛，其瘡流血亦無苦，若割一切身分時，思念法故無瘡處。我於正法深愛樂，是故割肉而奉施，一切有為猶如幻，身瘡還合亦如本。譬如優曇鉢羅花，經無量劫或能現；比丘法師亦如是，閻浮提中時一見。猶如閻浮金聚光，若有觀者無厭足；法師實意亦如是，天人瞻仰無有厭。喻若飲於清冷水，熱時能去燋渴患；比丘法師亦如是，能除眾生諸渴愛。我捨股肉奉法師，并施己身新淨血，除彼法師四大苦，佛所歎者我已作。聖者成就相應德，及持如此勝實定，我已供養彼比丘，願斯福善得成佛。如香芬馥甚可樂，隨順時香勝栴檀，妙香普熏無不遍，持戒定者亦如是；猶如須彌最端嚴，遍照十方殊可愛，光耀地上及虛空，持戒法師亦如是。若人清淨深信樂，建立最勝妙寶塔，復有餘人來敬養，轉增造者最勝福；法師說者亦如是，我以淨心令安隱，割捨自身新肉血，我今已造正法塔。若有塔廟垂欲倒，智者扶令不傾動，復有人來供養塔，能令扶者獲勝福；比丘知法塔亦然，我以良藥除彼患，此能演說勝妙法，安置眾生無上道。法師比丘若殞歿，斯法云何而得聞？父王當知比丘喪，即便失是三摩提。法師亦如淨妙燈，療治眾生煩惱闇，安住廣大三摩提，救濟惡道諸群生。比丘所行不可測，恒常安住於大心，決定句義已善學，諸惡異論不能壞。於其無量億劫中，永不復受女人身，如佛所說上敬法，我於法師已恭敬。』其佛世界如恒沙，滿中寶物奉如來，餘有淨心施足、指，此福於彼最為勝。如是女人死滅後，便得見於千億佛，悉於彼佛得出家，受持如是勝三昧。於諸兩足尊佛所，及般涅槃最後時，如是一切常出家，佛子清淨無穢染。亦於燈明如來所，彼佛法中修梵行，我時得轉於女身，為大法師說勝法。智力王者彌勒是，恒常勇猛護持法；法師即是然燈佛；昔王女者我身是，能捨身肉無顧悋，供養功德自在者，恒常遠離諂曲心，為求如是三昧故。見彼比丘病苦逼，爾時所有啼泣者，一切皆獲不退地，畢竟永離諸惡趣。彼人無復眾惱逼，亦離謗法及病苦，五根具足不殘缺，心亦無有諸憂刺，一切端嚴皆殊妙，功德威神常熾盛，百福莊嚴三十二，皆由供養病者故。彼於我法悉出家，於其後代末世時，若能持我正法藏，彼當得見千億佛。受持恭敬我法者，是為攝持菩提種，廣能利益諸眾生，當得見於阿閦佛。聞我行勝菩提行，便得獲於聖所愛，一切本生莊嚴事，奉勝供養諸如來。比丘多聞、持禁戒，見已淨心而奉事，復能遠離諸恚慢，恒為最勝大福故；速離一切瞋慢已，供養我子護法者，無量億劫離闇冥，終不墜於惡道苦。諍心畢定墮惡趣，雖持禁戒及多聞、供養諸佛廣行施，蘭若禪等莫能救。」<p>爾時，長老阿難從座而起，偏袒右肩，右膝著地，合掌向佛而作是言：「世尊！我於如來、應、正遍知所少有諮問，願佛聽許，隨問為說。」<p>爾時，佛告阿難：「汝歸本坐，如來、應、正遍知恣汝所問，我為汝說，令汝心喜。」<p>爾時，長老阿難白佛言：「世尊！唯然受教，修伽多！唯然受教，婆伽婆！」已蒙聽許，於是阿難即便謦欬而作是言：「世尊！何因緣故，餘一一菩薩行菩薩行，遇截手、足及以耳、鼻，或挑兩目、割其身分，於種種苦悉皆忍受，而不退轉於阿耨多羅三藐三菩提？」<p>作是問已，佛言：「阿難！汝若知我為阿耨多羅三藐三菩提故備受苦者，汝尚不堪興意欲言，況能發問？阿難！假使有人從足至頂烔然熾焰，復有餘人往詣其所而作是言：『丈夫可來，於此熾然不滅之身與五欲合，隨意所受歌舞戲樂。』」<p>佛言：「阿難！於汝意云何？是人不滅熾然身火，隨意所受歌舞戲笑五欲樂不？」<p>阿難白佛言：「不也。世尊！」<p>佛言：「阿難！是人未滅身火，或可能受五欲之樂、歌舞喜戲；如來不爾，往昔行於菩薩行時，見三惡道受苦眾生及諸貧苦，終無悅樂。<p>「阿難！若過去菩薩修菩薩行時，成就不缺戒、不穿戒、不尤戒、不雜戒、不取戒、不動戒、不濁戒、不壞戒、不淺戒、不現相戒、不相違戒、正直戒、如要誓戒、攝眾生戒。阿難！如是成就諸戒菩薩摩訶薩行菩薩行，終不逢遇截手、刖足、割耳、劓鼻、斬首、挑目，及餘身分亦不受於種種諸苦，速得阿耨多羅三藐三菩提。<p>「阿難！乃往過去阿僧祇阿僧祇劫廣大無量不可思議不可稱不可量無有分齊，彼時有佛號曰寶蓮花月淨起王佛、如來、應供正遍知、明行足、善逝、世間解、無上士、調御丈夫、天人師、佛、世尊。阿難！彼時寶蓮花月淨起王佛壽命九十九億那由他百千劫，彼於一切日月時中令九十億百千眾生安住佛法而不退轉。<p>「阿難！彼時寶蓮花月淨起王如來、應、正遍知般涅槃已，正法滅後、末法之中，於此修多羅無量眾生而厭惡之、無量眾生而遠離之、無量眾生而違背之、無量眾生而棄捨之。大可怖畏時、大厄難時、不雨時、若多雨時、非時雨時、飢饉時、邪見時、求外道語言時、惡獸夜叉時、雷電霹靂時、壞佛菩提時，有七千菩薩於城邑王都聚落人民，從此而出至普賢林中依彼而住，與善花月法師俱。時彼比丘為彼眾說陀羅尼法門。<p>「阿難！是善花月法師於一時中獨處靜坐，以天眼界清淨過人見多億菩薩——殖諸善根——於餘佛世界沒而來生此。『彼若得聞是陀羅尼法門，便得不退轉於阿耨多羅三藐三菩提；若不得聞此陀羅尼法門者，即便退失阿耨多羅三藐三菩提。』於是，善花月法師作是念已即從三昧起，往詣彼大菩薩眾所。到彼眾已而作是言：『善男子！我今欲詣城邑聚落而為眾生演說法要。』<p>「爾時，大菩薩眾白善花月法師言：『我等一切諸菩薩眾不樂仁者從此林出向彼王都城邑聚落。何以故？有無量我慢比丘、比丘尼、優婆塞、優婆夷於像法時憙奪人命。』<p>「爾時，善花月法師白菩薩眾言：『若我護惜其身命者，則不能護去來現在諸佛法也。』爾時，法師即說偈言：「『恒常不住於我想，乃能護持如來法，諸佛廣大勝菩提，於惡世中能顯示。若離一切取我想，亦離眾生及壽命，於諸色、聲、香、味、觸，能速離者護佛法。若供百億那由佛，清淨信心施餚饍，亦施燈鬘及幡蓋，至於恒沙多億劫；若於正法衰末世，如是佛法欲滅時，於一日夜能護法，如是功德勝於彼。我為人中聖師子，正法滅時置不護，不得名為供養佛，又亦不名敬導師。汝等安樂自利益，善自將護於己身，於正法律莫放逸，應常安住修慈行。護持正戒而不雜，清淨皎然無垢穢，便為供養一切佛，所有過現諸如來。施勝法寶恒修忍，靜處習定善調柔，離諸鬪諍行妙因，往詣城邑救眾生。』大智勝仙將欲下，或有悲泣或頂禮：『願觀林樹香可愛，智者莫去救我等。往昔導師具十力，諸根寂靜善調柔，詣彼山林閑寂處，趣於無上勝菩提，又能善行菩提因，修集福德及智慧，住林隨順而學彼，大聖威德願勿下。汝身相好特微妙，頭髮紺青甚可愛，皮膚光麗如金色，輝赫照曜於大地，眉間毫相殊可愛，猶如珂貝鮮白光，勿令餘人起妬嫉，國主、大臣或奪命。』<p>「阿難！爾時，善花月法師即於彼菩薩眾而說偈言：「『所有過去諸如來，一切種智漏盡者，悉皆利益於三有，證於無上勝菩提。為求菩提修勝因，積集福德及智慧，習學彼故常修行，為欲救濟眾生故。』一切右遶智神仙，頭頂接足而敬禮，戀仰歎息皆呼嗟，高聲悲叫悉號切，或有從高而墜墮，悶絕猶如大樹倒。不以彼言便退轉，福仙為利諸眾生，仙持衣鉢欲辭去，猶如雄猛師子王，都不顧眄於得失，以其安住法性故。『勿令我止山林中，損減眾生諸善根。』彼便往詣勝城邑，為欲利益眾生故。<p>「阿難！爾時，善花月法師即便往詣城邑村落為諸眾生而應說法。<p>「是比丘於清旦時令九億眾生於阿耨多羅三藐三菩提住不退轉，然後次第遊行至彼珍寶王城，於畢鉢羅樹下坐。時彼比丘夜坐到明，入其城內，令三十六億眾生於佛法中得住不退轉。<p>「爾時，比丘一日不食；不食已，遂出王城詣佛爪塔所，一日一夜竚立恭敬。時彼比丘復至明旦到第二日猶故未食，還復入於珍寶王城，令二十三億眾生安住佛法得不退轉。<p>「於第二日不食已，復出王城詣佛爪塔所日夜竚立，夜分盡已暨于清旦。到第三日仍故未食，還入王城，安置九億百千眾生於佛法中住不退轉。<p>「第三日不食已，復出王城至佛爪塔所日夜竚立，夜盡到明。至第四日猶故未食，還復入彼珍寶王城，安置九十百千眾生住於佛法而不退轉。<p>「於第四日斷食出城，詣佛爪塔所日夜竚立，夜盡至曉。到第五日猶故未食，還入王城，安置一切大王宮內及彼城邑聚落人民於佛法中令不退轉。<p>「第五日不食已，復出王城詣佛爪塔所日夜竚立，夜盡至明。到第六日仍故未食，令王千子於阿耨多羅三藐三菩提住不退轉。<p>「第六日不食已，還復出彼珍寶王城詣佛爪塔所，於其日夜竚立恭敬，夜盡到明。至第七日猶故不食，詣王城門。<p>「爾時，有王名勇健得。時王從後宮出，昇於金車——白銀欄楯，勝妙栴檀以之為轅，毘琉璃為輪，上張幡蓋、寶幢莊飾，寶樹嚴列，諸繒羅網彌覆車上，垂眾絹疊——有八百童女執持寶繩而牽寶車，其女端正具眾妙色；愚者愛樂，非智人也。有八萬四千剎利豪族侍衛於後，復有八萬四千婆羅門豪族及八萬四千長者豪族悉皆侍從，亦有五百玉女昇於種種寶莊嚴輿在王前行。<p>「彼女俱時見是比丘，於阿耨多羅三藐三菩提獲不退轉；六百八十萬宮人悉見是比丘，皆於阿耨多羅三藐三菩提得不退轉。爾時，眾人皆脫瓔珞及寶革屣，偏袒右肩，右膝著地，咸皆合掌向彼比丘作禮恭敬，在前而立。<p>「爾時，女人——宿殖善根之所熏資——即下寶輿，偏袒右肩，整理衣服，右膝著地，合掌敬禮彼比丘已而說偈言：「『今日威光遍照耀，於斯珍寶王都城，由是比丘入城故，眾人咸各住瞻仰。斷除一切愛欲過，亦離瞋恚及愚癡、嫉妬、妄想、眾結縛，一切悉皆能盡滅。』是時勇健得大王，當爾出遊無人觀，兒等及餘諸眷屬，咸皆無有從王者。比丘處彼大王眾，端嚴殊特無有比，猶如十五圓滿月，一切眾星所圍遶。身如莊嚴真金像，復加工匠所瑩飾，猶若樹王妙花敷，比丘端嚴亦如是；又如帝釋大威德、千眼天主遊昇空、須彌山頂忉利王，比丘入城妙亦然；譬如梵王處梵眾，又似化樂天王主，欲界夜摩甚端嚴，比丘入城妙若斯；如日照耀於虛空，千種焰光除幽冥，遍照一切諸十方，比丘入城妙亦然。無量劫來廣行施，恒常護戒無穢雜，修於忍辱世無倫，以相嚴身妙如是；能起精進聖所讚，勇猛勝心修四禪，起智斷於煩惱網，是故比丘照世間。佛雄無比人中上，過去已澍勝法雨，未來、現在亦復然，是彼法王之真子。『願此比丘常無變，其色光照一切世，見汝威德及聞聲，映蔽王威都不見。汝自己身證於法，受行佛教遊世間，我等願捨此女身，亦當得如彼比丘。』彼女一切皆合掌，說偈以散嚴身具，勝妙金鬘、珠瓔珞、耳璫及以頸金鎖。『勢若輪王觀大地，遊四天下起子想，國王、剎利、四姓等，於彼均心無憎愛。比丘已學陀羅尼，分別根、力、覺正道，猶彼滿月處眾星，亦如日輪光照耀。歸命十力調伏者，若人百劫讚不盡，無量千億多劫說，不能盡其一毛德。若轉法輪智慧句，微細無垢難見法，沙門、魔、梵、婆羅門，敬禮醫王無比子。』女說偈已皆歡喜，地散珠金布妙衣，髻珠瓔珞直百億，施彼比丘為菩提。<p>「爾時，勇健得王作是念：『此諸宮人心皆變異，違叛於我。云何知也？悉脫臂印及珠瓔珞，偏袒右肩，右膝著地，於此比丘合掌作禮。』時勇健王見善花月顏容端正，自顧形貌不如比丘，尋即驚怖，恐奪王位，極大瞋怒。<p>「時彼比丘住於王道，吹塵入目，視瞬動瞼。時勇健王作如是念：『比丘染心著我宮人，瞬眼期會。誰有能殺是比丘者？』爾時，勇健得王具足千子侍從其後，便詔兒言：『汝今可斷是比丘命。』<p>「其王千子為比丘故，不受王教。王作是念：『兒等尚不受我教勅，我今獨一而無伴侶，誰復能殺是比丘也？』時勇健王有旃陀羅名曰難提，常令殺戮，毒害兇暴無所顧惜。王見難提歡喜踊躍：『必能為我殺是比丘。』尋時勅喚。時彼難提即詣王所。王語之言：『汝今能殺是比丘不？若能殺者，當重封賞。』『唯然，大王！我當奉勅。隨王所遣，我能殺之，即於是日便斷其命。』王告難提：『汝應當知今正是時，宜執利刀截彼比丘手、足、耳、鼻，以其染心看我宮人，當以鐵鈎挑出其目。』爾時，難提即受王勅，手執利刀割截比丘手、足、耳、鼻、并挑兩目。<p>「王殺比丘已尋詣園林；是時眾人悲號懊惱，還復入於珍寶王城。<p>「爾時，勇健王七日之中在於園苑心無悅樂，都不喜戲亦不娛樂。過七日已，從園而出還來入城，於其王路見此比丘死經七日棄之於道，七日之中形色無變。爾時，勇健王便作是念：『比丘死來經於七日身色不異，於阿耨多羅三藐三菩提定得不退轉，無有疑也；我造惡業，必墮地獄受苦不久。』作是念時，有八萬四千諸天在於空中一時同聲：『如是，大王！如汝所念、如汝所言，此比丘者真是不退轉於阿耨多羅三藐三菩提。』王聞是語驚怖戰悚，身毛皆竪，心生悔恨。<p>「爾時，勇健得王憂愁苦惱、心悔恨已而說偈言：「『吾捨王位及城邑、金、銀、真珠、摩尼寶，愚癡無智惡業者，我持利刀當自殺。昔時善花月法師，三十二相而莊嚴，入於王城光普照，猶如滿月星中王。我為愛欲所惑亂，婇女圍遶出城遊，昇於寶車剎利從，端正妙眼而來至。女見比丘皆欣悅，咸以喜心散金鬘，一切女人皆合掌，說偈歌歎彼比丘。我時娛樂出遊觀，剎利圍遶乘寶車，遇值端正妙眼人，是大威德如來子。吾時見彼起惡意，嫉妬、瞋恚生害心，以見比丘入王城，眾女覩之欣喜故。光明遍照於四方，如月得出修羅口，眾人皆發於大聲，婇女見之悉歡喜。我昔出於麁惡言，普皆告勅其千子：「速殺比丘為異段，斯是我之大怨家。」一切童子悉持戒，憐愍愛念是法師，咸皆不受我教勅，吾時心懷極憂惱。見是比丘持淨戒，智慧相應如慈父，我時瞋心遣令殺，不慮阿鼻及後悔。時見難提住王路，毒害與人作苦惱，我為惡教勅彼人：「截此比丘如花鬘。」普賢林處甚端妙，眾仙臻萃香芬馥，彼諸大眾失法師，猶如一子失其母。比丘可起詣賢林，以廣利益諸人眾，汝今既入此王城，彼眾將至大悲泣。妙花、幢幡列在右，左廂端嚴亦復然，以諸妙衣布道路，比丘速起說妙法。汝入王城已經久，彼眾必當大悲哀，於彼佛法未盡時，不令斷於汝命根。假使有人大威神，廣名流布遍諸方，具足勢力迴大地，悉皆映蔽三千界，解脫苦箭離憂患，得聖歡喜相應法，彼若見聞尚生惱，況諸世間不荒迷？花月法師如山王，三十二相以莊嚴，喻若眾女爭花鬘，俄爾分析作異段。我造尤重不善業，墮彼阿鼻無能救，於諸佛所極遠離，以其割截比丘故。非子、諸親能救我，輔相、諸貴及僮僕，我既造於重惡業，是等眾人莫能救。過去、未來一切佛，及今現在十方者，十力導師離煩惱，心如金剛我歸依。』見彼比丘作異分，諸天悲泣悉號叫，往告彼諸菩薩眾：『花月比丘為王殺。聰明利智法師者，具大威德名遍聞，安住陀羅尼菩薩，今在王城而被殺；經無量劫廣行施、護戒不動無穢雜、能修忍辱無比者，今在王城而被殺；無量劫來常精進、增上勝心修四禪，起智能斷煩惱者，今在王城而被殺；棄捨一切於身愛，亦不顧戀其壽命，從彼普賢林中出，今在王城而被殺。』彼林大眾入王城，高聲悲叫悉號泣，見此比丘身數段，一切悶絕而擗地，是諸比丘啟王言：『大王！法師有何過？持戒無缺大名稱，能知宿世無邊事。於彼總持得究竟，善解世間悉空寂，為諸眾生顯無相，棄捨一切諸願想。演說微妙音可愛，諸根寂靜善調柔，了達過去宿世事，超出一切諸世間。當得為佛自然智，於彼世間最希有，淨眼明見無暗障，是謂慈心所照矚。貪愛婬欲甚鄙穢，能生苦惱喪天趣；習欲之人離多聞，名為損減智慧者；媅著愛欲為盲人，便能傷害於父母、亦復能害持戒者，是故應當棄捨欲。大王若習於愛欲，便失威德勝自在，趣向尤惡地獄中，生於大怖極苦處。殺害聰慧勝法師，造作如是重惡業，若欲志求菩提者，應當遠離如是惡。』勝妙色、聲、香、味、觸，其心勇猛能棄捨；身、意皆空猶如幻，眼、耳、鼻、舌亦復然。修習施、戒無倫匹，忍辱、精進亦如是，已到禪定、智彼岸，堪能利益於眾生。一切世間諸天人，能以慈心觀如來，彼眼能除大闇冥，悟解最勝上菩提。歡喜信心捨樓閣、象、馬、車乘及床敷、一切輦輿、牛、羊等、國界、城邑、諸村落、棄捨王位、并金、銀、真珠、頗梨、及珊瑚、頭、目、妻子悉能施，為求無上菩提故。歡喜供養無有比，妙花、塗香及末香、種種諸幡、勝幢蓋、美妙歌音眾伎樂。於諸有中離願想，了知三界悉空故，是以十力相莊嚴，光明遍照於十方。色、欲二界而不著，及以無色亦復然，若住菩薩總持者，脫捨三界如蛇皮；無有我想、眾生想，亦無男想及女想，彼修梵行無穢雜，菩薩安住總持故；有事、無事想悉無，安、不安想亦復然，非非數想、非數想，以住菩薩總持故；非有、有想悉皆無，非有命想、眾生想，非有村想及城想，菩薩安住總持故；非非貪想、非貪想，非非瞋想、無瞋想，非非癡想、非癡想，以住菩薩總持故；於其諸根及以力、禪定、道品皆不著，悉能棄捨於三有，菩薩安住總持故。不為貪、瞋之所染，亦無癡亂、諂曲心，見佛十力設供養，智者不悕生天處。從他聞於深妙法，不起一切諸疑惑，譬如器盛清淨油，盡、無盡相理亦然。正以貪戀故生愛，此則名為大煩惱；亦以瞋嫌故起憎，斯則名為惡怨怖；智者遠離此二邊，是謂能趣勝菩提，得為十力人牛王，出過一切諸世間。悉捨一切內、外事，安住實際法性中，護持禁戒善清淨，無穿、無缺、無穢濁。彼於淨戒無間雜，亦復無其羯磨法，智人棄捨於二邊，能悟無上大菩提。」
。
<juan>月燈三昧經卷第九<p>高齊天竺三藏那連提耶舍譯<p>爾時，世尊即說偈言：「我於往昔修行時，為王號曰勇健得。爾時有城名珍寶，彼王出城詣園林，乘駕寶車遇比丘，端正殊特甚微妙，三十二相以莊嚴，光明普照於十方。善花月名遍諸域，安住慈悲能利益，為救眾生故入城，功德威勢極端嚴。我時顏貌不如彼，遂起增上妬嫉心，愛欲媅荒所纏結，恐彼比丘奪王位。昔具千子為眷屬，乘駕寶車從我後，種種寶冠自莊嚴，行如忉利諸天子。於彼子中五百子，悉著妙寶摩尼履，寶冠、瓔珞自嚴飾，金網彌覆於車上。婇女、眷屬有八萬，一切端妙悉嚴麗，昇於寶輿見比丘，端正猶如須彌山。彼見悉皆如父想，各發無上菩提心，從彼受於淨梵行，脫勝瓔珞散比丘。我尋起上嫉妬意，便生瞋怒穢濁心，豪富惑亂勅子言：『可殺我前立比丘。』諸子聞父教勅已，深懷憂惱白父曰：『願王勿作如是語，我終不能殺此人。若有割截我身分，經於恒沙多億劫，終不能殺是法師，以從彼發道心故。於彼尊所發是心，願我得佛人中勝，趣菩提者不為惡，我等悉是佛日子。』王聞諸子如是語，即勅奴言喚旃陀：『速呼魁膾殺比丘，在我宮人前立者。』尋時將於殺者來，號曰難提極暴惡，手執利刀而鑒治，截此比丘為八分。比丘被斬身無血，割處流出千種光，亦有功德吉祥輪，是文肉裏炳然現。作斯尤重惡業已，我時為戲詣園林，一切歌舞都不樂，思念花月法師故。于時怱速出彼園，還來歸入珍寶城，於是乘車詣其所，到彼割截比丘處。即時空中聞惡聲，無量那由天號叫，咸言：『惡王造重業，死墮阿鼻受極苦。』王時聞彼諸天音，心懷憂惱大怖畏：『我為無量重罪過，以殺善花比丘故。如來具足無量智，是彼最勝真佛子，諸根調柔心寂滅，我為愛欲故殺彼；若有能持如來法，於正法藏滅壞時，能於世間然智燈，我為欲故殺是人；於諸世間為大醫，療治眾生煩惱病，復以甘露令轉下，為愛欲故而殺彼；受持導師勝法藏，黑闇眾生為燈明，持陀羅尼法王者，我為欲故而殺彼；為世演說勝妙法，甚深微細難可見，顯說趣於道場路，我為愛故殺彼人。其智清淨無穢雜，凝靜寂滅恒在定，為愛所盲遂便殺，欲是苦因應棄捨。過去、未來所有佛，及今現在人中尊，功德無量如大海，一切合掌歸命彼。此死趣惡阿鼻獄，於彼無有能救者，不愛果業既自造，正由殺害勝法師。咄哉！惡心造苦業。咄哉！王位自傲慢。此處究竟無堅實，當捨一切而獨去。初無欲染修淨業，悲心愛語真佛子，獨為世親離諸過，我善花月何處去？嗚呼！聖者具忍財。嗚呼！妙色德相應。無諂戲論功德聚，汝今捨我何處去？我今始知大仙言，世間為欲之所壞，身心熱惱惡道因，如是知已捨欲行。此死趣惡地獄中，無有能得救濟者，造於極重之惡業，正由害彼比丘故。捨怖疲勞王位處，奉持禁戒修梵行，我今為彼自在者，歡喜淨心造大塔，為供無惱智慧人、智慧之藏慚愧者，勿令我墮三惡趣、亦離惡名及譏毀。』妃后、宮人、諸親慼、最勝輔相及僮僕、剎利長者并諸官，王時哀泣向彼言：『汝等為我速具辦，種種勝妙諸香木、名衣上服及蘇油，俟用燒此比丘身。汝今於斯速積集，一切勝妙眾香薪、隨時栴檀沈香汁、蘇卑力迦及龍腦、百千衣服蘇油塗，悉皆纏彼尊者身。我以增上信重心，種種供具而供養。』聞彼大王教勅已，第一輔相城中民，以諸香油塗香木、種種勝妙眾香末、諸末香水而洗之，復用眾香塗其身，以蘇油衣纏彼體，置於此身香❥上。古昔牟尼尊妙軀，舍利三斛有六㪷，彼王造作勝妙塔，種種供養恒禮拜。塗末、香鬘、百種讚，懸諸妙鈴及幡蓋，妃后、宮人并子孫，從此出城而往彼。王於一日三供養，然後乃從塔所還，勝妙花鬘以供養，寶幢幡蓋而莊嚴。正以癡故造眾罪，於彼塔所悉懺悔，乃經九十五億歲，恒常懺悔不疲倦。智慧所攝勝清淨，堅持禁戒無缺漏，日夜長受八戒齋，清淨護持不毀犯。王為愛欲所纏蔽，自身造作不善業，身壞命終墮地獄，在於極苦阿鼻中。從昔以來不值遇，九十五億諸如來，於其九十五億劫，爾所世中常生盲；六十二億那由劫，雖得眼根還復壞；又於一億那由生，設令得眼還復失，亦復恒被截手、足。及以耳、鼻、脣、舌等，人中經億那由劫，諸餘生處亦如是。其王造作無量惡，於諸世間恒受苦，若有欲得安樂者，念已莫作少惡業。其王雖復懺先罪，而不得免昔所作，造斯如是惡業已，死後當墮阿鼻獄，斬截身、首、及四支，亦復割耳而劓鼻，挑其兩目不可算，無量億劫為欲故。廣造惡業酬盡已，後自剜身施他人，所謂斬頭、并手、足、捨王及子為菩提。所愛之妻、多財產、宮人、婇女、象、馬等、車乘、船舫、眾妙寶，無量億生為道施。勇健得王我身是；彼昔千子賢劫佛；蓮花上佛花月是；魁膾即是寂王佛；宮人、妃后及城民、親戚、知友并僕使、勝妙剎利與城主，爾許眾人我眷屬。若有於彼持禁戒、以信敬心供養者，一切悉皆般涅槃，以好心故證菩提。童子！我昔無量劫，得見離垢無惱佛，修於勝上菩提行，往昔尚受如是苦。若有菩薩住總持，善修慈行安不動，彼終不墮諸惡處，供養離垢無惱佛。若欲得佛為法王，三十二相而莊嚴，應當護戒無穢動，說法不斷住總持。<p>「是故，童子！若菩薩作是念：『我今云何安樂而得阿耨多羅三藐三菩提耶？』彼諸菩薩應當安住淨戒之聚，於一切菩薩所起於師想。」<p>爾時，世尊而說偈言：「若有菩薩住戒聚，以利益心行菩提，彼人速往可樂剎，能獲上忍為法王。是以心和安不動，恒常造作可愛業，然後得見多佛日，速得菩提離疑網。聞我如是最勝教，見諸比丘持淨戒，無諂曲心而奉事，然後不久得是定。若以恒沙諸伏藏，悉以七寶滿其中，彼藏如是極廣大，猶如無量恒沙剎。若有菩薩樂惠施，於其日夜常無間，勇猛布施不暫停，經於無量恒沙劫；若有聞此三昧者，便持一切牟尼藏，此為無量福德聚，過於前施難思議。如此福德廣無邊，能令滅於世間苦，是為最上功德聚，比於施福廣難量。隨順菩提第一藏，智慧菩薩能受持，若有持是三昧者，名具大財勝菩薩。是為佛法多聞海，彼人福德難盡邊，於此勝妙難思法，便名菩薩真護持。若有能說寂滅定，彼人菩提便增長，惟除世師調御士，具足大悲自然智，能獲無量諸功德，福德成就轉增上，於其三千大千界，無有能與其比者；餘人福德無與等，智所讚智亦復然，若人聞是三昧者，有能受持而讀誦，為求諸佛勝菩提，如是輩人乃與等。出生多聞猶如海，彼人福德不可量，受持、讀誦此三昧，如是之人所攝福。童子！若福是色者，一切世界莫能容。是故，童子！若菩薩，若欲供養一切佛，過、現、未來清淨者，應當受持是三昧。此是諸佛勝菩提，童子！汝當信我言，如來所說無有異，我等諸佛言不虛。昔於難思百劫中，我為是故消竭身，常修最妙菩提行，為求如是勝定故。是故汝應受法藏，那由他經從斯出，此福聚廣不思議，以能獲得諸佛智。一切眾經此為首，出生無量諸善業，恒常無畏說是經，彼法邊際不可得。碎壞三千以為末，或可能知諸塵數；常說難思百千經，無有能得測量者。此佛剎中諸眾生，出入氣息猶可知；菩薩常所演說經，無有能知其畔際。若佛剎土如恒沙，其中六趣諸群生，有能測量其心數，無有知彼所說經；無量諸億世界剎，彼界大海、河、池沙，此諸沙數可算知，無能知彼所說法；析一毛端為百分，可以渧數多億剎，所有一切諸水聚，彼諸言音不可知；過去無量億劫中，所有一切諸眾生，其身塵數猶可算，不能知彼所說經；十方一切諸眾生，彼之音聲可算知，其所演說不斷絕，不能知彼修多羅。言詞句義已善學，復能演說一切法，廣大捷利之智慧，了知實法并問答。智慧通達深廣義，應常知心不思議，悉知音聲自體性，是故言說無罣礙。名為無礙大法師，為世說法無所著，問答解釋已善習，了達第一義諦故。於一句中億論釋，不思議說無滯著，學於無礙之句義，處眾演說無擁滯。若有常住此三昧，成就無畏不動轉，已得法力行勝行，能利無量億眾生。猶如須彌安不動，諸有猛風莫能壞；法師比丘亦如是，一切諸論無能異。三千大千世界剎，其中所有諸山等，一切風吹或動搖，比丘住空莫能動。若能與空恒相應，是佛決定所住處，若人定知諸法空，一切異論無能勝。諸餘邪說不傾動、一切外論無能壞，無有侵陵、毀蔑者，由說如是寂定故；彼人窮盡於空法，恒常安住無量智，於一切法無有疑，持是最勝三昧故；諸力、道品得不難，神足、無礙辯才等，及獲勝通亦復然，受持讀誦是經故；死此生彼不為難，能見最勝無量智，不思議億那由佛，持是經者悉得見。於斯一切諸佛所，得聞如是離垢定，成就最勝相應智，能到四種辯才岸。於諸三千大千界，從其下際至有頂，諸天可愛光摩尼，及以七寶悉充滿，十方無量諸佛剎，下從大地至有頂，閻浮提金皆充滿，悉以此寶奉牟尼。一切世間所有寶，經無量劫用布施，奉施如來恒不絕，深信為求菩提故；若有比丘愛樂空，一念合掌而禮佛，比前廣施福德聚，施福不及迦羅分。若人得彼廣多物，信心為福故行施，為求無等佛菩提，我知世間已校量；若人於此三昧所，聞已受持四句偈，是人所集之功德，前福百分不及一。最勝菩薩行布施，未能速得無上道；若有聞是勝寶定，彼速得於上菩提。假使得於珍寶藏，遍滿無量恒沙剎，種種寶物悉充滿，菩薩不以為富足；若斷渴愛修功德，又能得是三昧者，便具一切諸資生，庫藏盈滿備大財。設令獲于四天下，智者於此不為喜；若得如斯離垢定，歡喜踊躍利眾生。」<p>爾時，彌勒菩薩摩訶薩被於甲冑便讚歎此三昧利益，亦為當來菩薩受持、讀誦得歡喜故，助其勢力而說偈言：「彼彼能持智人法，功德威勢救護者，亦於諸佛能受持，廣大勝妙之法眼。末世惡時多貪、瞋，捨不放逸常放逸，實義滿足勝經典，誰有能得受持者？彼彼戒、定、忍聞財，善學威儀而莊嚴，愛樂法智解脫樹，能被慚愧勝上服，持大智慧樂出離，是為大地法山王，觀於世間無導師，為彼趣詣佛菩提。彼彼調伏心寂滅，是人趣向一切智；不調眾生令調伏，是一切智最勝子。自證解脫令他到，於愛枝條而得脫，於常放逸睡眾生，便能令彼得覺悟。彼彼恒樂善調伏，亦常喜樂於法施，不與一切妬嫉俱，好行惠施無愛悋，見彼逼切貧眾生，常令充足資生具，是滿功德第一道，智者一切恒修習。彼彼勝妙大法鼓，以歡喜心而擊之，斷除疑網解妙法，智慧堅固如金剛，住勝聖法處眾中，能知眾生心樂欲，演說最上甘露法，所謂勝要修多羅。彼彼自住勝神通，能施世間最勝眼，遣除癡闇猶如日，能生智慧亦如礦，顯示真實除怖畏，增上智慧修禪定，彼說最妙微細法，是名寂滅勝出離。彼彼聞持智人敬，建立信義增上福，能知世間勝法藏，恒常宣說美妙言，善巧言語達儀式，是法燈明之所依，常以善心利眾生，修行最上微妙法。彼住法道離塵染，及以潤益寂靜信，以法教化諸世間，得為最勝大法王，能為無上之法尊，住於第一上恭敬，恒常護持妙正覺，隨順轉於勝法輪。彼彼愚癡自縱者，覩見如是惡眾生，見心惑亂趣嶮道，臨惡趣門難越度，興大慈悲清淨心，起已能除世間苦，演說最勝微妙道，謂彼八正之勝路。是為彼法廣堅固，造作無上勝法船，能於生死煩惱海，濟渡怖畏諸世間，觀道品空為鎧甲，得為勇健大船師，彼岸離怖常安樂，安置眾生彼勝處。彼彼持呪威儀行，解脫一切苦逼迫，到於明術智彼岸，智者能知眾生欲，覩煩惱病無所歸，諸惡過患惱世間，以其法藥令轉瀉，如法為彼而療治。彼彼勝說摧異論，言辭上妙而自在，知諸言音達法義，勇健住於勝智地，忍辱之力智戰具，而被慈愍堅鎧甲，聖者以慧悅智人，安住法中無諂曲。彼彼三有最勝尊，於諸眾生得自在，見諸群生依魔道，遊行迷於正真路，彼道最上聖無垢，而能顯示無所畏，無量百千那由眾，往詣此道無憂處。彼彼為世作燈明，為救為歸為洲宅，怖畏眾生施無畏，安慰一切諸群生，見斯百苦之所惱，猶如生盲無所覩，然於最勝大法炬，演說顯示真實義。彼學工巧利眾生，能獲名聞功德樂，住於如法之技藝，令諸眾生得安樂，一切皆得到彼岸，能為最勝大導師，為愍世間趣菩提，令其安住無畏處。牟尼恒常無厭足，所謂智慧及福德，已到戒、忍、禪定岸，安住甚深微妙法。於其他所無有厭，演說最勝寂滅法，猶如天雨遍大地，法雨充滿亦復然。若有眾生往其所，求解深法及名義，於其彼所聞法寶，能除無量無邊苦。彼之廣大諸疑惑，速以法刀而斷截，到於戒忍三昧岸，能知眾生多信樂。大士至彼究竟智，已善了知群生欲，觀察眾生心所行，如心所行決定知。其有聞彼智慧言，令那由眾得淨眼，度於禪定解脫岸，能入安住真實道。億那由他諸魔眾，莫能測知其心行，猶如虛空中鳥跡，眾人悉不能測知。調伏寂滅智慧力，安住最上聖法中；自在摧壞諸魔力，悟解最上勝菩提。常得達彼神通岸，能速往詣百千界，見彼那由多億佛，其數亦如恒河沙。淨眼無有諸障礙，悉覩十方眾導師，守護諸根無所染，自在往於無量剎。設令十方諸眾生，一時悉成為導師，於彼那由他劫數，恒常讚說不斷絕，無礙辯才而不盡，所歎之德亦無窮，於此無等離垢定，持在心者能如是。」<p>爾時，世尊復欲顯示此三昧功德利益說其菩薩本昔所行，亦為顯現增長月光童子力故說己本緣，以偈頌曰：「童子！汝今當善聽：我於百千劫所行，供養百千諸如來，為求如是勝寂定。過去不可思議劫，所有百剎塵沙數，汝當知是所說事，有佛號曰眾自在。彼佛如來有眷屬，滿足六十億千數，一切漏盡無煩惱，於八解脫善決定。是時一切諸大地，安隱豐樂無濁亂，一切眾人悉安樂，遊行往來適悅滿，大富饒財悉充滿，備受一切諸天樂。持戒調伏少煩惱，色貌端正樂忍力，猶如天宮諸天子，智者戒行、功德具。於彼時世有一王，名聞廣大號善化，是時彼王有諸子，滿足五百具念慧。爾時勝王於佛所，捨彼六百萬園林，妙花果樹而莊嚴，奉佛具足大悲者；造寺備滿六百萬，經行床座亦復然；袈裟、衣服億百千，敷置經行止息處，如是無量百千種，沙門一切所須具。彼時勝王信敬心，悉皆奉施於善逝，成就一切福德力，形色端嚴甚可愛。彼王常以十善道，自己及他悉安住，眾人百千那由他，隨從於王詣佛所。手執妙花及塗香、勝蓋、幢幡并音樂，供養最勝佛、世尊，合掌在頂而住立。千比丘眾默然住，人、天、修羅、龍、夜叉，一切恭敬而觀佛：『善哉！自然說何法？』牟尼世尊知彼欲，亦知勝王最上心，佛能了達彼信樂，而為宣說此三昧。善逝演說是語時，大地、諸山皆震動，念頃虛空雨眾花，百千蓮花從地出。已善了知妙義句，佛知彼欲為記說：為王說是寂滅定：『汝聽往昔所分別：一切有、無妄想起，空如野馬亦如沫、如雲、電動皆空無，一切無我、無眾生。過去、未來法亦空，無去、無住、離處所，常無堅實如幻性，一切勝淨如虛空。非青、非黃、非赤、白，名字空無但聲性，其心離心無心性，離諸音聲而空無。演說句味而不住，雖不說時字不空，文字亦不往諸方，亦復不從餘處來。其字無盡斯盡藏，若說、不說恒無盡，常說句味而不盡，如是知者得無盡。若知此法無盡者，彼常能說無盡法，雖說千種修多羅，恒知諸法離文字。諸佛百千已過去，亦曾說於百千法，於一切法而無盡，法無所得故無盡。若人為他演說法，而不執著於文字，法本無我、無眾生，彼能演說而無盡。智者演說一切言，不以語言易彼心，知諸言音如谷響，是故於言無取著。以諸言音說是法，是言念頃即壞滅，斯諸言音如是相，一切諸法相亦然。諸法無相亦離相，恒常無相相空寂，空寂無欲、無取捨，是以寂定不可得。有為、無為悉遠離，如是大仙無分別，遠離一切惡見道，了達諸趣悉無為。恒常無染、無瞋、癡，是以心體恒寂滅，以此三昧力最上，是故能知斯法空。如空山河及溪谷，聞於勝妙響音聲，有為流轉因緣起，一切世空猶如幻。智力愛樂功德法，安住智慧神通仙，發於語言能善巧，能說如是寂滅定。所言覺觀但妄想，世間不可得其邊，本際從來無有相，而為未來因緣道。造業所為有所起，隨上、中、下有所生，此法自性無知覺，法空無我應當知。黑白之業不壞滅，自所作者還自受，業不能到於果所，而業能為彼作因。諸佛演說世諦法，有為、無為如是觀，無有真實及我、人，一切世間相如是。一切諸有皆虛妄，猶如幻化水中月，空無亦如水聚沫，以聲顯說恒寂滅。一切悉捨無所取，持戒、威儀亦無依，不著忍力諸眾生，如是行者得寂定。』隨其王意所樂欲，如來稱機而演說，王聞世尊所說法，王及眷屬悉受戒。勝王聞斯三昧已，歡喜踊躍作是言：『善哉！能說此三昧，是故歸依佛、世尊。』彼時人眾具八萬，聞是最勝法體性，演說真實第一義，悉皆獲得無生忍。眾生無有其生滅、諸法無生恒空寂；王及眷屬如是知，咸各獲於無生忍。爾時善花棄王位，投彼佛法而出家；其王所有五百子，悉皆從王而出家；王及諸子出家時，餘人乃有無量數，一切為求佛法故，亦於彼法皆出家。自在如來為說法，具足滿於二千歲，王及其子并眷屬，二千年中修法行。過於如是年數已，彼佛、世尊入涅槃，時諸聲聞悉滅度，正法於後甚衰微。彼王善花有勝子，號曰福慧具正信，王有法師為師導，受持如是勝寂定。聰明黠慧有念力，無量百千人供養，諸天百億俱侍從，往詣處處而讚歎。言語柔軟不麁獷，調伏樂戒善防護，其音和雅語可愛，智力、總持悉具足。得勝袈裟百億數，比丘號曰名稱光，彼人福力無敵對，無量比丘起妬嫉。具足福德及色力，亦具智慧與神通，護持淨戒、禪定力，比丘法力之所起。在家、出家四眾等，眾人戀仰而愛樂，若於佛法得信者，愛重敬心而供養。其昔善花王勝子，號曰福慧淨信者，知彼比丘起惡心，於己師所便守護。時有五十萬軍眾，悉被鎧甲手持刀，常令擁護是法師，演說菩提寂滅行。於大眾中說是法，謂空無我、無壽命，其有計我執著者，彼不喜樂法師說。不信空法比丘眾，尋時即起手持刀，言：『此妄說於非法，殺之便獲大福德。』法師見刀不怖畏，以其思念空法故，無有眾生而可殺，空無我、人如石壁。法師比丘即合掌，發言稱於南無佛，若其空法審不虛，令刀願為曼陀花。護持戒者願欲故，發言空中便雨花，大地、諸山皆震動，刀即變為妙香花。爾時取見持刀者，彼眾比丘咸恥悔，令手執刀不能動，驚懼恐怕大怖畏。其有於佛得信者，所有愛樂空法眾，發大音聲而號泣，一切衣服悉奉散。法師比丘起慈心，於大眾前作是言：『若人於我起瞋者，我為彼故行菩提。』其法朋黨甚微少，法師恒為彼侵陵，聞於一切不喜言，忍辱之力轉增上。時彼法師八十年，演說如來空法藏，無量百千惡比丘，彼王力故令退散。是彼法師於餘時，利益無量百千眾，思量戒行無缺漏，即便往詣福慧所。王見法師甚恭敬，便即問彼比丘言：『不令於我大師所，惱亂其心不喜悅。』彼便答：『王！願賜聽，諸佛忍力之所起，若於我所興惡言，便起增上勝忍辱。』已於無量百千劫，過去世中修忍辱，稱光比丘我身是，釋迦如來作是說；彼昔福慧之王子、擁護稱光法師者，其於千生為我友，我已記彼為慈尊；其昔供養自在佛、為造勝妙塔寺者，時彼出家善花王，得佛名為蓮花上。我亦無量百千劫，受持如來最勝法，我已積集於忍力，童子！汝應隨順學。吾般涅槃去世已，於後正法滅盡時，比丘樂於外典籍，彼便毀謗我勝法，輕躁調戲無慚恥、貪嗜飲食不護罪，乃於衣鉢而戀著，彼人謗我最勝法；常樂鬪諍無反復，於其貧窮下劣姓，在我法中而出家，彼不樂於空寂滅；順其魔意癡眾生，隨魔自在而執著，貪欲自縱凡愚者，彼不樂於空寂滅；在家、出家四眾等，讒侫愚癡起惡心，隨順如是惡黨者，彼人末世謗空法。童子！汝聞我教已，應常奉給蘭若僧，所謂樂於空寂者，如是輩人持佛法。我佛法中容彼人，出家受戒及布薩，離諸過染消信施，如是人能持菩提。乃至棄捨於身命，修習空法樂寂滅，於其空法心相應，樂住蘭若如野鹿。以幢幡蓋及花香，於諸佛所設供養，供養無等勝支提，速能獲得是三昧。建立無比勝塔廟，以諸金、銀而塗飾，造諸形像無量種，為於菩提起慈心。所有一切供養具，天上人中淨妙者，汝應悉求供養佛，為求無上佛智故。應當如法觀諸佛，謂住十方諸如來，現前無量住法者，一切佛子能證知。心常利益憙布施、持戒清淨、住忍力、樂行忍辱及遠離，能知一切諸法空；精進勇猛無懈退、務修禪定戒多聞、智慧了達常清淨，不久成於大悲者。以不淨觀除貪染，慈力能治於瞋恚，因緣之法破愚癡，便得最上無上道。觀身猶如水聚沫，一切皆空無堅實；觀察五陰悉空無，速得成於最勝智；離取一切諸惡見，不依壽命及我、人，了知一切諸法空，速得成彼牟尼王。於諸利養不貪著、不得利養勿生憂、聞他讚毀心莫異，猶如須彌山不動。為求法故起恭敬，勿得聞已而執著，安住一切佛行處，速能遊於百世界；於諸世間悉平等，莫起憎愛差別心，慎勿求利及名聞，速得成於天人師。恒常讚說佛功德，以言辭句如實歎，眾生聞是讚歎者，於佛功德生愛樂。父母、師長及眾生，如是一切悉恭敬，而不隨順於魔力，便獲三十二種相。常離一切諸憒閙，住於寂靜空閑林，既能自利亦利他，為求解脫速施作。常樂修習慈、悲心，及以喜、捨亦復然，調伏寂滅應讚歎，速得成於利世間。若有欲得寂滅定，趣向無上菩提者，慎勿習近惡知識，恒常親近於善人。又莫願欲聲聞地，亦勿愛彼所修行，勇猛志樂佛功德，速得成佛當如我。恒說真實清淨語，慎勿妄言及惡口，常說可愛美妙言，能得最勝佛菩提。於其身命莫顧戀，慎勿自譽輕毀他，但自思念己功德，莫觀他人之所行。常樂觀空及解脫，於諸趣中勿願樂，捨一切相悉無餘，心恒安住於無相。常能遠離於二邊，於有、於無莫分別，觀諸眾生但因緣，若能知此為大師。棄捨一切愛欲行、悉皆斷離穢濁心、剪除一切愚癡闇，得為寂滅人師子。恒樂觀察於無常，離諸有中苦、樂等，穢污不淨及無我，如是修者為人尊。佛於世間作燈明，而能說此勝正法，彼亦降伏於魔力，已到無上勝菩提。我向所說諸功德，及示無量百千過，應當離過修功德，童子！如是必得佛。
。
<juan>月燈三昧經卷第十<p>高齊天竺三藏那連提耶舍譯<p>「童子！是故，菩薩應當具足修學身戒。云何菩薩具足身戒？若菩薩具足身戒，於一切法得無礙智，謂身善修行。若身善修行者，於一切法得無礙智，是名菩薩具足身戒。<p>「復次，童子！若具足身戒菩薩，能獲三十二大人之相、得如來十力、四無所畏、四無礙智、十八不共法。童子！是名菩薩具足身戒。<p>「復次，童子！具足身戒菩薩，能獲三解脫門。何者為三？謂空解脫門、無相解脫門、無願解脫門，是名具足身戒。<p>「復次，童子！若具足身戒菩薩，能得具足四梵住。何等為四？謂慈念一切眾生，悲、喜、捨心亦復如是。童子！是名菩薩具足身戒。<p>「復次，童子！云何菩薩修身善行？謂四念處、四正勤、四如意足、五根、五力、七覺分、八聖道分，是名菩薩身戒具足。<p>「復次，童子！具足身戒菩薩，能得四禪及四正受、能住大悲，得善覺觀、得寂滅覺觀，是名菩薩具足身戒。<p>「復次，童子！若菩薩具足身戒，遠離殺生、偷盜、邪婬、妄語、兩舌、惡口、綺語、貪、瞋、邪見十不善業。㪷秤欺誑、語言欺誑、衣服欺誑、因官形勢割截、破壞、凌押、繫縛、邪曲、虛妄、與貪共行，一切惡業悉皆遠離，自禁防制，無貪、無取，悉皆斷除；猶如斷截多羅樹頭，於未來世不復更起，無有生法。童子應知：此法是為菩薩具足身戒。<p>「童子！乃於往昔過阿僧祇阿僧祇廣大無量無邊不可思議劫，爾時有佛號曰智光如來、應供、正遍知、明行足、善逝、世間解、無上士、調御丈夫、天人師、佛、世尊，於時住世六十億歲。<p>「爾時，有王號曰勝思惟，與其眷屬八萬億人俱，往智光如來所，頂禮佛足，右遶三匝，退坐一面。<p>「爾時，智光如來即以偈頌說身律儀：「『猶如虛空無垢穢，自性光潔畢竟淨；如斯身戒亦如是，不可音聲而演說。音聲與空不可知，如是二種同一相。說於虛空無相貌，彼相便同於身戒；若知其戒惟一相，彼便具足戒律儀。智性無生境亦寂，真無漏中妄想盡，亦無貪著及愛欲，不於財色起渴愛。若不見於諸有過，終不能知是身戒；若有能知無漏戒，彼便無復一切生。當知羅漢法如是，非諸外道之所知。於諸三界心怖畏、於欲資產無貪愛，不悕王位及資財，彼能具足此身戒；我今說此身戒義，此義聲教不能說，若能知是法母者，是人常能住身戒；智者愛樂是義母，信樂是義故我說，遠離非義應真義，斯則常名住身戒；諸佛法中說何義？云何善能知是義？若能知於相應義，是即名為住身戒。若有觀察於無相，一切無我悉空無，彼人不名無戒者，是人修學實際故。觀一切有知非有，是人恒住非有際；於一切有無所著，是人能證無相定。若人知於無我法，自體空無性非有，是人不名無戒者，已覺決定真實故；若人能知五陰空，諸法寂滅無神我，彼便名為持戒者，其身不復行惡業。無有律儀取相者，存於我想心執著，若取色相執著人，起於愛欲無律儀。若常修學於實際，是人究竟真妙空，彼不更起於愛欲，不為無戒墮惡道。蟻子堪能動虛空、須彌安固復令動，若有善學實法者，諸天妙色不能動；彩色可以畫虛空、亦可手執於太虛，一切諸魔愛、欲等，無有能得動搖者；呼響音聲猶可捉、大石沈水亦可浮，如是學於身戒者，無有能知彼心念；所有一切諸音聲，悉皆盛內於篋中，若住如是身戒者，無有能知彼住所；所有雲、雷及電光、日、月明等悉可執，若有住於身戒者，無能知彼身自性；四方所有諸風輪，羅網、鈎羂可繫縛，若有住於身戒者，無有能知彼身量。其有住於制心者，非諸眾生之境界，能善修習身戒者，猶如虛空無能染。於其四方風行道，虛空鳥迹猶可見，彼之身量不可測，及心所行難可思。若住如是身戒者，彼無一切諸過惡，遠離一切煩惱聚，由學如是身戒故；住於清淨寂滅定，不為刀、火之所害，彼身無能執捉者，由常修學身戒故；如是住者無怖畏，心無紛動、無嫉妬，遠離一切諸厄難，修學如是身戒故；不畏刀杖及毒藥，亦不怖畏水、火災，遠離一切諸厄難，修學如是身戒故。不畏雨雹及盜賊、所有一切毒害等，彼離一切我想故，以離想故無怖畏；遠離怖畏及恐懼，以無怖畏心不動，心不動轉無怖畏，億諸魔眾不能怖。若於菩薩身戒所，演說開曉及顯示，若有學是身戒者，諸億魔眾不能擾；若有欲知諸佛法，當知無有其限齊，若有修學身戒者，是人能為三界塔；若有欲知是佛法，不可思議寂滅眾，若學如是身戒者，其行堅固速成佛；若有欲得大仙法，不可思議佛十力，若學如是身戒者，修習佛力得不難；十八最勝不共法，諸佛、如來所安住，若有修學是身戒，彼得此法不為難；若於七覺支寶所，及與神足、辯才等，若有修學身戒者，獲彼妙果不為難；於其梵住及四禪，及以三種解脫門、安隱覺觀及寂滅，住身戒者得不難；四念處等及正勤，大仙五根及五力，亦於聖寶八正道，住身戒者得不難；於餘諸佛所有法，不可思議無限量，彼得此法悉不難，以學如是身戒故。』得聞如是身戒已，是王獲得最勝利，歡喜踊躍而愛樂，於彼佛法便出家。出家已經十億歲，修行最勝淨梵行，恒常修行四梵住，利益世間諸天人。善修清淨梵住已，便得如是勝身戒，復見十方億千佛，修行如是菩提行。於彼勝法出家已，修行最勝淨梵行，具足多聞妙辯才，是名聰慧大法師。堅持禁戒無缺漏，戒身清淨無瑕穢，所謂聖戒無漏戒，當知聖戒是常住。童子！我昔修菩提，爾時化作勝思王，汝勿致疑為異人，當知即是我身也。童子！汝應隨順學，安住如是勝身戒，當為億眾廣宣說，不久亦當得如我。<p>「童子！是故，菩薩當修行清淨身業。何以故？修行淨業菩薩摩訶薩，不畏墮於地獄、畜生、餓鬼、閻魔羅等，亦不畏八難、五趣苦厄，又不畏水、火、五兵、毒藥、王賊、師子、虎、豹、豺狼、犀、象、熊、羆一切惡獸、毒蟲食肉之屬，亦復不畏人非人難。<p>「童子！修行清淨身行菩薩摩訶薩，欲以手掌舉此三千大千世界，若高一多羅乃至十多羅，隨其所欲悉能舉之。<p>「童子！淨身行菩薩摩訶薩能達究竟神通彼岸。彼以報得神足福德力故，攝取遠離隨順無染寂滅之定，悉皆能入；依是定故，無漏成就得一切世間無礙之眼。云何神足？謂隨念能為威力自在解了無滯，隨欲能成故名神足。<p>「復次，童子！住神足菩薩摩訶薩能為種種神變之事，所謂一能為多、多能為一，隱顯自在，石壁諸山徹過無礙如風行空，在於空中加趺而坐猶如飛鳥，履水如地，出沒地中如水無異，身出煙焰如大火聚，日月有大威德而能捫摸，欲為大身自在無礙乃至梵天。」<p>爾時，世尊即說偈言：「神通自在遊十方，於諸石壁及諸山，隨意徹過無有礙；猶如飛鳥順風行，履於大地猶如水，出沒自在無所礙；遊行於水不沈沒，猶若履於堅䩕地；一身能現於千身，無量多身能為一，隨意能現種種色，智者為渡眾生故；遊行空中如飛鳥，身出煙焰如火聚，復能己身悉流出，清淨涼冷香美水。智者端坐於此地，而能以手摩日、月，一念能往梵天所，而為梵眾演勝法；千億梵眾聞法已，樂求無上獲勝利，復能往餘勝天處，而為演說最勝法。若其意欲說法時，便能震動大千界，又令無量億佛剎，微妙音聲悉充滿。<p>「童子！是故，菩薩應當修學清淨身行。何以故？修行清淨身行菩薩摩訶薩，天耳界清淨過人聞於音聲——若地獄、畜生、閻魔羅處，天上、人中，若近、若遠——是名天耳通。<p>「童子！菩薩復應修學清淨身行。何以故？修行清淨身行菩薩摩訶薩，常能知他心：有欲心如實知有欲心、無欲心如實知無欲心、有瞋心如實知有瞋心、無瞋心如實知無瞋心、有癡心如實知有癡心、無癡心如實知無癡心、有取心如實知有取心、無取心如實知無取心、有顛倒心如實知有顛倒心、無顛倒心如實知無顛倒心、有小心如實知有小心、無小心如實知無小心、有大心如實知有大心、無大心如實知無大心、有光潔心如實知有光潔心、無光潔心如實知無光潔心、無量心如實知無量心、有量心如實知有量心、總心如實知總心、無總心如實知無總心、亂心如實知亂心、無亂心如實知無亂心、定心如實知定心、非定心如實知非定心、上心如實知上心、無上心如實知無上心、解脫心如實知解脫心、非解脫心如實知非解脫心、無學心如實知無學心、學心如實知學心。童子！是名菩薩於他眾生心如實了知。<p>「復次，童子！菩薩應當修學清淨身行。何者菩薩清淨身行？所謂念知種種宿命之事，若一生、二生、三生，乃至十生、二十生、三十生，百生、千生、萬生、十萬生、百萬生、千萬生、萬萬生，復念知一劫、百劫，乃至千、萬劫事，知劫成、知劫壞、及知劫成壞、乃至知於無量劫成壞事，及知劫中彼曾有眾生如是名、如是姓、如是生處、如是飲食、如是長壽、如是短壽、如是久住、如是壽盡、知如是受苦、如是受樂、若於此處死彼處生、彼處死此處生、如是狀貌、如是國土，如是往事悉皆憶知，是名菩薩宿命智通。<p>「復次，童子！菩薩應當修習清淨身行。何者菩薩清淨身行？所謂天眼界清淨過於人眼，見諸眾生往來生死——若好色、若惡色，若趣善道、若趣惡道，若住善道、若住惡道，若苦、若樂，若勝、若劣——如自作業皆悉了知。是諸眾生成就身惡行、成就口惡行、成就意惡行、毀謗賢聖、邪見業因緣故，身壞命終墮於地獄；是諸眾生若成就身善行、成就口善行、成就意善行、不謗賢聖、正見因緣故，身壞命終趣於善處，生於天上。童子！是名菩薩天眼界清淨過於人眼，見諸眾生往來生死——若好色、若惡色，若趣善道、若趣惡道，若住善道、若住惡道，若苦、若樂，若勝、若劣——如自己業皆悉了知，是名天眼通。<p>「復次，童子！若修行清淨身行菩薩摩訶薩，以一念三世相應智慧，所有若知、若見、若得、若證、應當了知，彼一切悉知、悉見、悉得、悉證、悉皆了達。彼法云何？所謂無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老、死、憂悲、苦惱。如是，十二因緣應知、應見、應得、應證、應當覺了。如是，無明滅故行滅、行滅故識滅、識滅故名色滅、名色滅故六入滅、六入滅故觸滅、觸滅故受滅、受滅故愛滅、愛滅故取滅、取滅故有滅、有滅故生滅、生滅故老、死滅、憂悲、苦惱一切皆滅，如實知見、如實得證、如實覺了。於四聖諦亦如實了知，是名漏盡通。」<p>爾時，世尊而說偈言：「菩薩已顯示，神通之次第，安住三昧中，悉能隨意到。善修其耳根，得難思天耳，其耳能得聞，導師所說法。能知眾生心，有欲及離欲，有瞋及無瞋，有癡及無癡。了知宿世事，本昔所居處，於其千億劫，智慧能照達。善修於眼根，得難思天眼，以眼見眾生，死此生於彼。一念能悉知，一切眾生念，如是悉了知，彼智不思議。<p>「童子！云何口戒？菩薩摩訶薩若成就口戒，則得佛六十種無礙清淨美妙音聲不可思議，是名口戒。<p>「復次，童子！若具足口戒菩薩摩訶薩有所言說，人皆信受，是名口戒。<p>「復次，童子！具足口戒菩薩摩訶薩得三十二大人相、得如來十力——所謂是處非處智力、知諸眾生過去未來現在業處因果智力、知諸禪定解脫三昧正受有煩惱無煩惱智力、知他壽命知他眾生根差別智力、知眾生種種無量欲智力、知諸眾生種種無量性智力、知一切至處道智力、知宿命智力、知一切眾生生死智力、知漏盡智力。<p>「復次，童子！若具足口戒菩薩摩訶薩能得四無畏、十八不共法，是名口戒具足。<p>「復次，童子！若具足口戒菩薩摩訶薩得三解脫門、得四梵住，是名具足口戒。<p>「復次，童子！具足口戒菩薩摩訶薩，略而言之，得四念處、四正勤、四如意足、五根、五力、七覺分、八聖道分，是名菩薩具足口戒。<p>「復次，童子！若具足口戒菩薩摩訶薩得大悲梵住、得大捨梵住、得安隱覺、得寂滅覺，是名菩薩具足口戒。<p>「復次，童子！若菩薩摩訶薩具足口戒者，得遠離妄語、兩舌、惡口、綺語，於父母師長所不出麁言，一切過惡之言菩薩悉皆遠離。於彼言說，如實了知如響、如夢、如幻、如化、如陽焰、如光影，於此響聲乃至光影悉無所得、無分別、無取、無緣、無執著，是名菩薩具足口戒。<p>「童子！清淨口戒菩薩摩訶薩得一切佛語、得一切佛神足、得一切佛神通。」<p>爾時，世尊而說頌曰：「若與口戒相應者，是諸菩薩必獲得，一切諸法無礙智，是名具足於口戒；若與口戒相應者，獲三十二大人相、得佛十力、不共法，是名具足於口戒；若與口戒相應者，能得一切諸佛法，謂我已說諸佛法，是名具足於口戒；若與口戒相應者，能獲梵住及辯才，逮不思議希有法，是名具足於口戒；若與口戒相應者，得四念處及正勤，具四神足、根、力等，是名具足於口戒；若與口戒相應者，得於大捨無所畏，得大悲愍清淨住，是名具足於口戒；若與口戒相應者，能得清淨安隱覺，及得寂靜覺觀等，是名具足於口戒；若與口戒相應者，遠離妄語及兩舌，復離惡口及綺語，是名具足於口戒；若與口戒相應者，終不誹謗於正法，亦不毀訾於如來，是名具足於口戒；若與口戒相應者，於其父母、師長所，不作非法麁惡言，是名具足於口戒；若與口戒相應者，終不起口一切過，彼能悉離無有餘，是名具足於口戒；若與口戒相應者，能知語言猶如響，覺了音聲猶如夢，是名具足於口戒；了知無我及壽命，緣起虛妄猶如夢，能知語言如是者，是名具足於口戒；滅諦不實猶如夢，涅槃之體如夢性，菩薩知言如是者，是名具足於口戒；諸餘語言不可得，無有分別、無滯著、無有攀緣、無取執，是名具足於口戒。<p>「童子！云何名意戒？若具足意戒菩薩摩訶薩，得一切佛法、得一切神通、心得不動解脫，若具足意戒菩薩摩訶薩得金剛三昧定，是名意戒成就。<p>「復次，童子！若具足意戒菩薩摩訶薩得熾然光明，是名具足意戒；若具足意戒菩薩摩訶薩得六十種美妙音聲相應，是名具足意戒。<p>「復次，童子！若具足意戒菩薩摩訶薩得三十二大人相、十力、四無畏、四無礙智、十八不共法，是名具足意戒。<p>「復次，童子！具足意戒菩薩摩訶薩得三解脫門——謂空、無相、無願——是名具足意戒。<p>「復次，童子！具足意戒菩薩摩訶薩得四梵住——謂大慈、大悲、大喜、大捨——是名具足意戒。<p>「復次，童子！具足意戒菩薩摩訶薩得四念處、四正勤、四如意足、五根、五力、七覺分、八聖道分，是名具足意戒。<p>「復次，童子！若具足意戒菩薩摩訶薩得住大悲、得住大捨、得安隱覺、得寂滅覺、得利益、得威儀、得勝行，是名具足意戒。<p>「復次，童子！若菩薩摩訶薩棄捨邪見，不與邪見俱；斷除瞋恚，不與瞋恚俱；斷除慳貪，不與慳貪俱；棄捨懈怠，不與懈怠俱；於父母師長所不起諂曲心、貪瞋癡心，亦不與俱；不捨菩提心、不捨信樂心，諸餘過惡覺觀心悉皆捨離，亦不與俱，是名具足意戒。<p>「善知諸法如幻、如夢、如化、如焰、如響、如光影，無去、無來，亦復知苦如夢、知無我如夢、知無常如夢、知無眾生如夢、知空如夢，意無所得、無分別、無滯著、無攀緣、無取執。童子！是名菩薩具足意戒。<p>「若菩薩具足清淨意戒法者便遠離一切諸難，得不可思議一切諸佛法、得一切諸佛神通、得心解脫不動。童子！是名具足意戒。」<p>爾時，世尊而說頌曰：「一心諦聽勿亂想，所說意戒淨無垢，得聞法已起諸行，便能速悟於菩提。智者若持於意戒，第一寂靜廣不動，佛法難思未曾有，是則名為意戒淨；智者若持於意戒，心得解脫常不動，得如金剛最勝定，是則名為意戒淨；智者若能發起此，稱欲敷演廣利益，獲得六十微妙聲，是則名為意戒淨；智者意戒最為上，得三十二大人相，得佛十力、諸功德，是則名說勝意戒；智者若持於意戒，獲得辯才及無畏、得勝希有難思法，是則名為勝意戒；智者若持於意戒，得四念處及神足，復獲正勤及根、力，是名已說勝意戒；智者若持於意戒，能得清淨七覺支，亦能獲得八聖道，是則已說勝意戒；智者若持於意戒，獲得最勝大捨住，及大悲住淨無垢，是名已說勝意戒；智者若持於意戒，得安隱覺淨無垢，得遠離覺諸功德，是則名說勝意戒；智者若持於意戒，不與一切邪見居，恒常不起無明恚，是則名為意戒淨。若能具足意戒者，乃至少時不諂曲，父母、師所無諂偽，是則已說意戒淨；智者若具於意戒，貪、瞋等事悉永離，愚癡之法亦皆斷，是則已說勝意戒；智者若具於意戒，恒常不捨菩提心，信心決定終不壞，是則已說勝意戒；智者若具於意戒，所有一切諸過惡，皆悉遠離不與居，是則已說勝意戒；心能入於如幻法，猶如睡夢、陽焰等，亦如光影、呼聲響，是則已說勝意戒；知苦惱事猶如夢，及與無常、空無我，心意能知如是者，是則已說勝意戒；知無眾生、無壽命，悟諸因緣如輪轉，無所從來、無去處，是則已說勝意戒；推求彼意無可得，亦無分別、無滯著、無有攀緣、無取執，是則已說勝意戒；第一義諦猶如夢，觀知涅槃亦復然，智者若了意如是，是則已說勝意戒。<p>「童子！彼云何名業清淨？見於三有猶如夢想，於彼厭離不起貪愛，是名業清淨。<p>「云何名過於攀緣？謂知陰界入如幻而遠離故。<p>「云何名了知諸陰？謂悟知諸陰猶如陽焰故。<p>「云何得諸界平等？謂知界等如化而棄捨故。<p>「云何遣除諸入？謂入如光影而棄捐故。<p>「云何名斷除渴愛？謂於一切法無諸攀緣故。<p>「云何名證於無生忍？於一切法無所得故。<p>「云何名知於諸業？謂發起精進斷除諸苦故。<p>「云何名顯示諸因？謂陰如響，無有生故。<p>「云何名不壞於果？謂業果如夢而無所壞故。<p>「云何名現見諸法？謂諸法中得無生忍故。<p>「云何名修集於道？於一切法無所修故。<p>「云何名值遇諸佛？謂具一切諸佛戒行故。<p>「云何名智慧明利？謂於一切法獲無生忍故。<p>「云何名入諸眾生樂欲？謂知諸眾生前後根差別故。<p>「云何名得於法智？謂於一切法無所得故。<p>「云何名無礙辯智？謂能達如實法式故。<p>「云何名善知文字差別智？謂知三種語言差別故。<p>「云何名過於諸事？謂悟解無事故。<p>「云何名知於音聲？謂入音聲如響智故。<p>「云何名得歡喜？謂於一切法無所得，遠離苦惱、棄捨重擔而出離故。<p>「云何名得於愛喜？謂於乞求者令得歡喜，知施時見利益故。<p>「云何名心調正直？謂能了知四真諦故。<p>「云何名正直威儀？謂調均身故。<p>「云何名遠離怒色？謂斷諸瞋過故。<p>「云何名面常怡悅？謂善戒共住安隱故。<p>「云何名美妙言？謂與他人說利益事故。<p>「云何名先言慰喻？謂先言：『善來。』速起迎接故。<p>「云何名不懈怠？謂不捨策勤故。<p>「云何名恭敬尊長？謂敬懼尊長如善知識想故。<p>「云何名供養尊長？謂隨所侍養從教故。<p>「云何名生便知足？謂於一切資生而不樂著故。<p>「云何名求白法無厭？謂集諸善法故。<p>「云何名命清淨？謂隨宜所得便生知足，若不知足便生諂曲、誇談、誑誘、激發他人、以利求利，是事悉捨故。<p>「云何名不捨住阿蘭若處？所謂不棄策勤，樂於邊閑及以叢林、巖穴、㵎谷，愛樂於法，不與在家、出家交遊，不著利養，斷除渴愛，受禪定喜故。<p>「云何名地地住處智？謂聲聞果處智、辟支佛果處智，菩薩地住處智故。<p>「云何名憶念不忘？謂念無常、苦、空、無我故。<p>「云何名得陰巧便智？謂知陰、界、入差別而無所得故。<p>「云何名證於神通？謂獲四神足能為變現故。<p>「云何名滅諸煩惱？謂斷除貪、瞋、癡故。<p>「云何名斷除習氣？謂厭昔愚行，不樂聲聞、辟支佛地故。<p>「云何名為轉勝行？謂能起如來力、無畏、四無礙辯故。<p>「云何名修習因？謂斷除憎愛故。<p>「云何名知犯方便？謂知波羅提木叉、知毘尼、知戒故。<p>「云何名斷諸悔惱？於諸罪過至誠懺悔，更不重造，修諸善法故。<p>「云何名斷除愛戀？拔於三界渴愛枝條，發生未起之善、已生之善令不壞失故。<p>「云何名越過諸有？謂於諸三界而無所得又不顧念，是名過於諸有。<p>「云何名明達宿命？謂憶知過去世事故。<p>「云何名於業果無疑？謂離諸斷常故。<p>「云何名思惟於法？謂思念如實之法故。<p>「云何名習於多聞？謂修習、受持聲聞藏、辟支佛藏、菩薩藏故。<p>「云何名得捷利智？謂觀無生智猶如夢故。<p>「云何名樂欲於智？所謂常習智慧故。<p>「云何名通達智慧？所謂起於阿耨多羅三藐三菩提故。<p>「云何名得調伏地？謂菩薩所修學處故。<p>「云何名譬如於山？所謂不捨菩提心故。<p>「云何不動？所謂無分別，不為煩惱所奪故。<p>「云何名不躁動？所謂於一切相無緣念故。<p>「云何名不退相？謂於六波羅蜜無所缺減，恒常得見他剎諸佛故。<p>「云何名出生善法？謂親近阿耨多羅三藐三菩提故。<p>「云何名厭離惡業？所謂堅持禁戒，更不起惡故。<p>「云何名不行煩惱？所謂不起無明、有愛及瞋故。<p>「云何名不捨於戒？所謂信因果、恭敬如來故。<p>「云何名分別諸禪？所謂知心及數，善巧方便而得一心故。<p>「云何名知一切眾生樂欲？所謂知根差別故。<p>「云何名善分別生處智？所謂知五趣差別故。<p>「云何名無邊智？所謂自然知於世間、出世間法故。<p>「云何名言語次第智？所謂能知如來權密言說故。<p>「云何名棄捨俗緣？所謂身心遠離而出家故。<p>「云何名不樂三界？所謂於三界如實見過故。<p>「云何名不下劣心？所謂不捨於心，若入正受亦復不捨故。<p>「云何名於諸法無執著？所謂於一切法棄捨愛故。<p>「云何名攝受正法？所謂護佛如是修多羅故，是名攝受正法。<p>「云何名守護正法？所謂一切謗法眾生以法降伏，是名護法。<p>「云何名信於業報？所謂於諸惡業羞恥厭離，修習善法故。<p>「云何名知律方便？所謂知自性犯不犯、知性罪犯不犯故。<p>「云何名滅諸違諍？所謂棄捨眾閙故。<p>「云何名不相違返？所謂不憙一切世間語言故。<p>「云何名忍地？所謂忍於身心逼惱故。<p>「云何名攝受於忍？所謂於他所說麁惡語言悉能棄捨，忍辱無減故。<p>「云何名選擇於法？所謂知陰界入差別，知有漏助道、清淨助道，於彼法而無所得故。<p>「云何名決定巧便？所謂於一切法無所言說故。<p>「云何名善知句義差別智？所謂通達一切諸法故。<p>「云何名法句出生善巧智？所謂說於如實法故。<p>「云何名知義非義差別智？所謂知法性無增、無減故。<p>「云何名前際智？所謂因智故。<p>「云何名後際智？所謂緣智故。<p>「云何名三世平等智？所謂於一切事法了知無有差別，安住無事法故。<p>「云何名知三世差別智？所謂於三世法無所得，亦無思念故。<p>「云何名心住？所謂不得於心故。<p>「云何名身住？所謂身念處，是名身住。<p>「云何名護威儀？所謂威儀無有錯亂故。<p>「云何名不壞威儀？所謂覆藏善事故。<p>「云何名不分別威儀？所謂離樂欲惡心故。<p>「云何名諸根端嚴？所謂思量法趣，所說相應、能知時節，於如實法如實演說故。<p>「云何名世諦智？善知去來法故，是名世智。<p>「云何名解脫捨？所謂隨所有財不隱藏、不慳嫉故。<p>「云何名常舒施手？所謂善共同戒故。<p>「云何名無有悋心？所謂信心盡施故。<p>「云何名慚？所謂恥諸暴惡故。<p>「云何名愧？所謂羞諸愚害故。<p>「云何名憎棄惡心？所謂知愚癡法，棄之不與共俱故。<p>「云何名不捨頭陀？所謂要期堅固而無退轉故。<p>「云何名受於信義？所謂如言所作故。<p>「云何名起於喜行？所謂思念善法利益故。<p>「云何名近尊長住？所謂棄捨憍慢，離懈怠事故。<p>「云何名降伏憍慢？所謂我不可得，無攀緣故。<p>「云何名攝伏於心？所謂思念一切白法不失利益智故。<p>「云何名策舉心智？所謂知精進果不失智故。<p>「云何名知義辯智？所謂通達如實智故。<p>「云何名了知於智？所謂知世間法、出世法故。<p>「云何名遠離非智智？所謂於如實法遠離取執故。<p>「云何名入心智？所謂不生滅智故。<p>「云何名部分別巧便智？所謂明利差別智故。<p>「云何名知諸言音智？所謂示如實法智故。<p>「云何名知處所智？所謂入於如實智故。<p>「云何名義決定方便智？所謂奉覲一切諸佛、菩薩、聲聞故。<p>「云何名棄捨非義？所謂善入過彼諸有故。<p>「云何名親近善人與共同事？所謂親覲諸佛、菩薩、聲聞故。<p>「云何名遠離惡人？所謂遠離取我、懈怠故。<p>「云何名修禪發通？所謂離於欲刺、不捨禪喜故。<p>「云何名不著禪味？所謂欲出三界故。<p>「云何名神通自在？謂住五通，佛法難知而能為他顯示故。<p>「云何名解假名？所謂了知名不究竟故。<p>「云何名了言說施設？所謂知世俗名數、文字故。<p>「云何名出過假名？謂了知無言說智故。<p>「云何名離世間？所謂先觀世間過惡故。<p>「云何不欣名利？所謂自性少欲故。<p>「云何不著利養？所謂無諸貪求、離惡欲故。<p>「云何聞人譏罵不生瞋嫌？所謂體知諸陰界故。<p>「云何聞歎實德不生欣悅？所謂隱覆善法功德，知利養過故。<p>「云何不悕恭敬？體知因果故。<p>「云何不得恭敬心不嫌恨？所謂不捨禪定心故。<p>「云何毀辱不恚？所謂觀察世法悟因果故。<p>「云何聞讚譽不高？為求善法出家故。<p>「云何名無諸利養心不憂慼？所謂觀察昔所作業故。<p>「云何不與俗人交通？所謂不悕資生故。<p>「云何名不樂非法出家人同止？所謂親近如法人、不近非法人故。<p>「云何遠離非境界處？所謂棄捨五蓋故。<p>「云何名住所行境界？謂修四念處故。<p>「云何成就法式？所謂將護彼故。<p>「云何遠離非法？為自護善法故。<p>「云何不污他家？所謂離於親知過故。<p>「云何名護法？所謂具足求法，如法作故。<p>「云何名宴默少言？所謂得寂滅智故。<p>「云何名善巧問答？所謂隨問能答智故。<p>「云何名降伏怨讎？所謂分別顯示如實法，遠離取著故。<p>「云何知時？所謂能知歲月時故。<p>「云何不親凡愚？所謂見愚法過故。<p>「云何不輕凌貧賤者？所謂於一切眾生起平等心故。<p>「云何以財速施貧苦？所謂有乞求者即令施財、施法故。<p>「云何於貧窮所能無礙施？所謂於彼眾生起於悲愍，任乞求意捨內、外物故。<p>「云何救濟破戒？所謂除犯戒業，安置淨戒中故。<p>「云何名為利益之事？謂能長養眾生故。<p>「云何名悲智？能見眾生未來苦惱故。<p>「云何名攝受於法？謂能令眾生入於如實法故。<p>「云何棄捨資財？所謂捨離諸陰，以財惠彼故。<p>「云何不營積聚？所謂厭離資生，見守護過故。<p>「云何讚述持戒？所謂善知持戒果報故。<p>「云何訶責毀戒？所謂善解犯戒過故。<p>「云何以無諂心奉事持戒？所謂於持戒者生難遭想故。<p>「云何名一切棄捨？所謂善信樂故。<p>「云何名增上信誠心勸請？所謂為他求樂，利眾生故。<p>「云何如說能行？所謂具足善信，聞即受行故。<p>「云何奉事比丘智人？所謂請問善事故。<p>「云何共他言論能生愛樂？所謂有證智教智故。<p>「云何名譬喻智？所謂以喻曉知法相本末故。<p>「云何名前際善巧？所謂自識宿命多聞故。<p>「云何名以善根為首？所謂於菩提起增上信復勸他故。<p>「云何名善巧方便？所謂懺悔、隨喜、勸請，所作善根悉善迴向故。<p>「云何名斷除有相？所謂觀察諸事，見諸法如夢故。<p>「云何名斷除於想？所謂遠離顛倒想故。<p>「云何名善觀事相？所謂得無相智故。<p>「云何名善說諸經？所謂能顯示譬喻本事，善非善法故。<p>「云何名分別於諦？滅無明已，名色不起故。<p>「云何名證於解脫？所謂得金剛三昧不動，無分別故。<p>「云何名但說一言？所謂厭惡外道，證於無生智故。<p>「云何名得於無畏？所謂知佛法力故。<p>「云何名安住於戒？所謂禁防身、口，波羅提木叉戒故。<p>「云何名入於三昧？所謂不染三界故。<p>「云何名得於智慧？所謂善得無功用智故。<p>「云何名樂於獨靜？所謂遠離憒閙之過，常不捨空閑故。<p>「云何名憙少親知？所謂少欲知足故。<p>「云何名不濁心？所謂入禪定除諸蓋故。<p>「云何名棄捨諸見？所謂遠離取著見故。<p>「云何名得陀羅尼？所謂隨所見法如實不忘顯示故。<p>「云何名得智照明？所謂知自性入故。<p>「云何名處？所謂心處所故。<p>「云何名安住？所謂信心所住故。<p>「云何名行？所謂住信行法故。<p>「云何名辯智？所謂知辯道故。<p>「云何名因？所謂無明因生諸行故。<p>「云何名相應？所謂應解脫法故。<p>「云何名法？所謂斷除渴愛故。<p>「云何名門？所謂斷除諸過故。<p>「云何名道？所謂無常、苦、空、無我智故。<p>「云何名地？所謂十種無願地故。<p>「云何遠離於生？所謂斷除生法故。<p>「云何名智地？所謂不忘智故。<p>「云何捨離無知？所謂斷除愚故。<p>「云何安住於智？所謂智無所住故。<p>「云何名方便地？所謂修三十七助菩提法故。<p>「云何名菩薩境界？所謂行六波羅蜜故。<p>「云何親近善人？所謂近諸佛故。<p>「云何遠離惡人？所謂離於外道見取故。<p>「云何名如來所說？謂住如來力、智，自性解脫故。<p>「云何名佛地？謂得一切善法故。<p>「云何名智者隨喜？所謂過去、未來、現在諸佛、聲聞、辟支佛隨喜故。<p>「云何名愚者所謗？所謂一切愚者不能知故。<p>「云何名聲聞不能知？謂佛法不可思議故。<p>「云何名外道地？謂外道見慢方便故。<p>「云何名為如來所攝？所謂為大醫王難可得故。<p>「云何名速得十力？所謂勤修方便故。<p>「云何名為一切諸天供養？所謂善能出生一切樂故。<p>「云何名梵王禮拜？所謂從彼出生解脫故。<p>「云何名龍禮拜？所謂能斷一切惡道及諸見故。<p>「云何名野叉隨喜？所謂蔽諸惡道故。<p>「云何名甄陀羅讚歎？所謂能致歡喜解脫故。<p>「云何名羅睺羅歎美？所謂斷除生死故。<p>「云何名菩薩所修？所謂能獲一切智故。<p>「云何名智者所求？謂為得不退轉地故。<p>「云何名得無上財？所謂能得人天果報及解脫故。<p>「云何名非財施？所謂能除一切煩惱病故。<p>「云何名病患良藥？所謂滅貪、瞋、癡患故。<p>「云何名智藏？所謂常樂修習智故。<p>「云何名無盡辯？所謂見如實智故。<p>「云何名遠離憂愁？所謂知虛妄苦而棄捐之，悟無我故。<p>「云何名知於三界？所謂了知三界如夢幻故。<p>「云何名舟筏渡於彼岸？所謂信樂入般涅槃，修無常、苦、空無我智故。<p>「云何名渡四流舡？所謂速得涅槃故。<p>「云何名求稱譽者？所謂能獲廣大法故。<p>「云何名讚顯如來功德？稱言施無量功德法藥故。<p>「云何名美歎如來名稱？謂言施一切功德解脫，樂施主故。<p>「云何讚歎十力？謂稱言：『能施難得之法是大法寶主。』故。<p>「云何名菩薩功德？所謂能學此經三昧法故。<p>「云何名慈滅瞋恚？所謂對治瞋恚故。<p>「云何名為悲？謂滅除一切眾生苦惱故。<p>「云何名為喜？謂於一切眾生所生歡喜故。<p>「云何名為捨？謂無緣之悲，能作佛所作故。<p>「云何名為安慰大乘人？隨所樂求，一切佛法悉皆能與充足故。<p>「云何名為發行師子吼？所謂能致最上法故。<p>「云何名為佛智慧道？所謂於一切善法無所取著而得善法故。<p>「云何名為解脫一切眾生？所謂能知從此岸到彼岸故。<p>「云何名為獲得一切智智？所謂斷除一切不善法故，集一切善法及一切解脫故。<p>「云何名菩薩園苑？能得喜悅自身安樂，亦令一切眾生安樂故。<p>「云何名降伏魔軍？所謂能獲一切力、能滅一切煩惱故。<p>「云何名安隱行呪術？所謂能盡一切苦難故。<p>「云何成就吉祥事？所謂能獲一切果報故。<p>「云何名為防捍怨敵？所謂斷除一切邪見及取著見故。<p>「云何名為降伏怨家？所謂以正法降伏諸外道故。<p>「云何得無所畏？謂於一切法能善觀察、溫習故。<p>「云何求如實力？所謂求不顛倒法力故。<p>「云何名為十八不共法初相？所謂作一切善法故。<p>「云何莊嚴法身？所謂得三十二相莊嚴故。<p>「云何樂於解脫？所謂得初、中、後善故。<p>「云何名為所愛長子？謂能獲諸佛父之餘財故。<p>「云何名為滿足佛智？所謂惟長養一切白法故。<p>「云何名為非辟支佛地？所謂能獲最上無邊佛法故。<p>「云何名為清淨心？謂能斷除一切垢穢故。<p>「云何名為身清淨？所謂滅一切病患故。<p>「云何成就解脫門？觀察無常、苦、空、無我寂滅故。<p>「云何名為離諸雜欲？所謂能得甘露法句故。<p>「云何名離於瞋恚？所謂獲得大慈、大悲故。<p>「云何名為非愚癡地？所謂得如實明故。<p>「云何名為阿含智？所謂知一切世間、出世間所作業智故。<p>「云何名為能發起於明？所謂惟憶念趣一切善道故。<p>「云何名為斷除無明？謂滅一切非善趣憶想故。<p>「云何名為滿足解脫？所謂得大聖法故。<p>「云何名為修禪者猗悅？所謂能得喜樂一心故。<p>「云何名為眼見者？所謂見於實義無所見故。<p>「云何名為神通變現？所謂善修無障法故。<p>「云何名為神足現前？謂能獲一切法無分別智，無有障礙故。<p>「云何名為樂聞陀羅尼？所謂了知一切法，於一切法能趣向涅槃平等故。<p>「云何念持不忘？謂一切攀緣自性滅故。<p>「云何名為如來住持？謂出生諸功德、智慧不可壞故。<p>「云何名為方便善巧導師？謂令他趣向安隱快樂大城故。<p>「云何名為微細智猶如毛端？謂難可測知故。<p>「云何難知、難可相應？謂昔所未曾得故。<p>「云何遠離文字？謂言語道不可得故。<p>「云何名為音聲難知？謂一切法不可思議故。<p>「云何名為智人能知？謂知法是無價寶故。<p>「云何名為已知調伏智所知？謂如言而作故。<p>「云何名為知於少欲？謂知多欲過故。<p>「云何名為勇猛精進？謂知不捨要期故。<p>「云何名為憶念總持？謂隨所為作不失故。<p>「云何名為窮盡於苦？謂斷除貪、恚、癡故。<p>「云何名為一切法無生？謂滅一切識、一切願故。<p>「云何名為一言演說能知一切生死諸趣？謂觀一切法猶如夢幻，以不取著故。<p>「童子！是名解釋三百句法門義了矣。童子！是為一切諸法體性平等無戲論三昧。」<p>爾時，世尊而說偈言：「佛法智無量，演說無窮盡，廣說諸法已，普獲諸功德。廣大如虛空，是法相如是，此為究竟寶，故名為方廣；眾生行無邊，為說法亦廣，無盡阿含義，故號為方廣。」<p>說此法時，無量眾生悉發阿耨多羅三藐三菩提心、無量眾生於菩提得不退轉、無量眾生發辟支佛心、無量眾生證於三果。<p>復於此三千大千世界六種震動，雨天妙香、灑散天花、擊作百千萬種諸天音樂、於虛空中雨諸天衣，旋轉而下作如是言：「是諸眾生聞此法故，獲大善利；是諸眾生於無量佛所宿殖善本故，聞此法歡喜受持、讀誦、書寫、為人解說，與一切眾生作上福田、成就利益一切眾生，不斷佛種；是諸眾生決定能為菩提先道，聞是法門起如實行。」<p>爾時，佛告阿難：「汝當受持如是法門，讀誦、受持、書寫、為人廣說。」<p>阿難白佛言：「當何名斯經？云何奉持？」<p>佛告阿難：「是經名為『入於大悲』，汝當受持；名為『一切諸法體性平等無戲論三昧』，汝當受持。」<p>阿難白佛言：「如佛勅旨，我當受持此法門。」<p>說此經已，爾時月光童子歡喜踊躍，阿逸多菩薩等八十億那由他菩薩，長老阿難及諸四眾——比丘、比丘尼、優婆塞、優婆夷——淨居天子、娑婆世界主梵天王，及天帝釋、四天王等諸天、世人、阿修羅眾，聞佛所說，歡喜奉行。