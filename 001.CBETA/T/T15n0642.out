<juan>佛說首楞嚴三昧經卷上<p>後秦龜茲國三藏鳩摩羅什譯<p>如是我聞：<p>一時，佛在王舍城耆闍崛山中，與大比丘僧三萬二千人俱，菩薩摩訶薩七萬二千——眾所知識得陀羅尼，成就辯才樂說無盡，安住三昧而不動轉，善能了知無盡之慧，得深法忍入深法門；於諸無量阿僧祇劫，所修善法皆悉成就，摧伏眾魔降諸怨敵，攝取最尊嚴淨佛土，有大慈悲諸相嚴身；於大精進得到彼岸，善知一切言辭方便，所行威儀具足清淨，悉以得住三解脫門，以無礙智通達三世，發決定心不捨一切，憶念義趣堪忍智慧，其諸菩薩德皆如是——其名曰：轉不退法輪菩薩、發心即轉法輪菩薩、無礙轉法輪菩薩、離垢淨菩薩、除諸蓋菩薩、示淨威儀見皆愛喜菩薩、妙相嚴淨王意菩薩、不誑一切眾生菩薩、無量功德海意菩薩、諸根常定不亂菩薩、實音聲菩薩、一切天讚菩薩、陀羅尼自在王菩薩、辯才莊嚴菩薩、文殊師利法王子菩薩、彌勒菩薩、須彌頂王菩薩、海德寶嚴淨意菩薩、大嚴淨菩薩、大相菩薩、光相菩薩、光德菩薩、淨意菩薩、喜王菩薩、堅勢菩薩、堅意菩薩。<p>如是等菩薩摩訶薩七萬二千人，及三千大千世界所有釋梵護世天王，并諸天、龍、夜叉、乾闥婆、阿修羅、迦樓羅、緊那羅、摩睺羅伽、人與非人，眾所知識，多種善根樂大法者，皆來集會。<p>爾時堅意菩薩在大會中作是念言：「我於今者當問如來，以是所問，欲守護佛種、法種、僧種，令諸魔宮隱蔽不現，摧伏自大增上慢者，未種善根者今當令種、已種善根者當令增長，若有未發阿耨多羅三藐三菩提心者當令發心、已發心者令不退轉、已不退者當令疾得阿耨多羅三藐三菩提；計有所得住諸見者，皆悉令發捨離之心，樂小法者令不疑大法、樂大法者令生歡喜。」作是念已，即從座起，偏袒右肩右膝著地，合掌向佛，白佛言：「世尊！我今欲於如來法中少有所問，唯願聽許。」<p>佛告堅意：「隨汝所問，吾當解說，令汝歡喜。」<p>堅意菩薩白佛言：「世尊！頗有三昧，能令菩薩疾得阿耨多羅三藐三菩提，常得不離值見諸佛，能以光明普照十方，得自在慧以破諸魔；得自在智獲自然智；得無生智能不隨他；得不斷辯才，盡未來際；得如意足，受無量命。樂聲聞者示聲聞乘，樂辟支佛者示辟支佛乘，樂大乘者為示大乘。通達聲聞法而不入聲聞道，通達辟支佛法而不入辟支佛道，通達佛法而不畢竟滅盡。示現聲聞形色威儀，而內不離佛菩提心；示現辟支佛形色威儀，而內不離佛大悲心。以如幻三昧力，示現如來形色威儀；以善根力，示現在於兜率天上，現受後身入於胞胎、初生、出家、坐佛道場，以深慧力現轉法輪，以方便力現入涅槃，以三昧力現分舍利，以本願力現法滅盡。唯然世尊！行何三昧，能令菩薩示現如是諸功德事，而不畢竟入於涅槃？」<p>佛告堅意菩薩言：「善哉善哉！堅意！能問如來如是之義。當知汝能多所饒益安樂眾生，憐愍世間利安天人，今世後世菩薩蒙益。當知汝已深種善根，供養親近過去無量百千億佛，遍行諸道降魔怨敵；於佛法中得自在智，教化守護諸菩薩眾，已知一切諸佛法藏，曾於恒河沙等佛所，成就問答。堅意！如來於此眾會之中，不見天、龍、夜叉、乾闥婆，及諸聲聞、求辟支佛者，能作是問，唯有汝等大莊嚴者，乃能啟發如是之問。汝今諦聽，善思念之！吾當為汝說諸菩薩成就三昧，得是功德復過於此。」<p>堅意白佛言：「願樂欲聞。」<p>佛告堅意：「有三昧名首楞嚴，若有菩薩得是三昧，如汝所問，皆能示現於般涅槃而不永滅，示諸形色而不壞色相；遍遊一切諸佛國土，而於國土無所分別；悉能得值一切諸佛，而不分別平等法性；示現遍行一切諸行，而能善知諸行清淨；於諸天人最尊最上，而不自高憍慢放逸；現行一切魔自在力，而不依猗魔所行事；遍行一切三界之中，而於法相無所動轉；示現遍生諸趣道中，而不分別有諸道相；善能解說一切法句，以諸言辭開示其義，而知文字入平等相；於諸言辭無所分別，常在禪定而現化眾生；行於盡忍無生法忍，而說諸法有生滅相；獨步無畏猶如師子。」<p>爾時會中諸釋梵護世天王一切大眾皆作是念：「我等猶尚未曾聞是三昧名字，何況得聞解說其義？今來見佛快得善利，皆共得聞說首楞嚴三昧名字。若善男子、善女人求佛道者，聞首楞嚴三昧義趣，信解不疑，當知是人必於佛道不復退轉，何況信已受持讀誦、為他人說、如說修行？」<p>時諸釋梵護世天王皆作是念：「我等今當為佛如來敷師子座、正法座、大上人座、大莊嚴座、大轉法輪座，當令如來於我此座說首楞嚴三昧。」是中人人各各自謂：「唯我為佛敷師子座，餘人不能。」<p>爾時釋、梵、護世天王！各為如來敷師子座，莊挍清淨端嚴高顯，無量寶衣以敷其上，悉皆張施眾妙寶蓋；又以眾寶而為欄楯，於座左右無量寶樹，枝葉間錯行列相當，垂諸幢幡張大寶帳，眾寶交絡懸諸寶鈴，眾妙雜華以散其上。諸天雜香燒以熏之，金銀眾寶光明間錯，種種嚴淨靡不具有。<p>須臾之間於如來前，有八萬四千億那由他寶師子座，悉於眾會無所妨礙。一一天子不見餘座，各作是念：「我獨為佛敷師子座，佛當於我所敷座上說首楞嚴三昧。」時諸釋、梵、護世天王敷座已竟，各白佛言：「唯願如來坐我座上說首楞嚴三昧。」<p>即時世尊現大神力，遍坐八萬四千億那由他師子座上，諸天各各見佛坐其所敷座上，不見餘座。有一帝釋語餘釋言：「汝觀如來坐我座上。」如是釋、梵、護世天王各相謂言：「汝觀如來坐我座上。」有一釋言：「如來今者但坐我座不在汝座。」爾時如來以諸釋梵護世天王宿緣應度，又欲少現首楞嚴三昧勢力，亦為成就大乘行故，令諸眾會皆見如來遍在八萬四千億那由他寶師子座。一切大眾皆大歡喜得未曾有，各從座起合掌禮佛，咸作是言：「善哉世尊！威神無量，令諸天子各滿所願。」<p>其諸天子所為如來施設座者，見佛神力皆發阿耨多羅三藐三菩提心，俱白佛言：「世尊！我等為欲供養如來，滅除一切眾生苦惱，守護正法不斷佛種，是故皆發阿耨多羅三藐三菩提心。願令我等於未來世作佛如是威神之力，如今如來所作變現。」<p>爾時佛讚諸天子言：「善哉善哉！如汝所說，為欲利益一切眾生，發阿耨多羅三藐三菩提心，是為第一供養如來。」<p>時梵眾中有一梵王，名曰等行，白佛言：「世尊！何等如來為是真實？我座上是、餘座上是？」<p>佛告等行：「一切諸法皆空如幻，從和合有，無有作者，皆從憶想分別而起，無有主故隨意而出，是諸如來皆是真實。云何為實？是諸如來本自不生，是故為實；是諸如來今後亦無，是故為實；是諸如來非四大攝，是故為實；諸陰入界皆所不攝，是故為實；是諸如來如先中後等無差別，是故為實。<p>「梵王！是諸如來等無差別。所以者何？是諸如來以色如故等、以受想行識如故等，以是故等。是諸如來以過去世如故等、以未來世如故等、以現在世如故等、以如幻法故等、以如影法故等、以無所有法故等、以無所從來無所從去故等，是故如來名為平等。如一切法等，是諸如來亦復如是！如一切眾生等，是諸如來亦復如是！如諸一切世間佛等，是諸如來亦復如是！如一切世間等，是諸如來亦復如是！是故諸佛名為平等。<p>「梵王！是諸如來不過一切諸法如故，名為平等。梵王當知，如來悉知一切諸法如是平等，是故如來於一切法名為平等。」<p>等行梵王白佛言：「未曾有也。世尊！如來得是諸法等已，以妙色身示現眾生。」<p>佛言：「梵王！是皆首楞嚴三昧本行勢力之所致也。以是事故，如來得此諸法等已，以妙色身示現眾生。」說是法時，等行梵王及萬梵天，於諸法中得柔順忍。<p>爾時如來還攝神力，諸佛及座皆不復現，一切眾會唯見一佛。爾時佛告堅意菩薩：「首楞嚴三昧，非初地、二地、三地、四地、五地、六地、七地、八地、九地菩薩之所能得，唯有住在十地菩薩，乃能得是首楞嚴三昧。何等是首楞嚴三昧？謂：修治心猶如虛空（一）。觀察現在眾生諸心（二）。分別眾生諸根利鈍（三）。決定了知眾生因果（四）。於諸業中知無業報（五）。入種種樂欲，入已不忘（六）。現知無量種種諸性（七）。常能遊戲華音三昧，能示眾生金剛心三昧，一切禪定自在隨意（八）。普觀一切所至諸道（九）。於宿命智得無所礙（十）。天眼無障（十一）。得漏盡智非時不證（十二）。於色無色得等入智（十三）。於一切色示現遊戲（十四）。知諸音聲猶如響相（十五）。順入念慧（十六）。能以善言悅可眾生（十七）。隨應說法（十八）。知時非時（十九）。能轉諸根（二十）。說法不虛（二十一）。順入真際（二十二）。善能攝伏眾生之類（二十三）。悉能具足諸波羅蜜（二十四）。威儀進止未曾有異（二十五）。破諸憶想虛妄分別（二十六）。不壞法性盡其邊際（二十七）。一時現身住一切佛所（二十八）。能持一切佛所說法（二十九）。普於一切諸世間中，自在變身猶如影現（三十）。善說諸乘度脫眾生，常能護持三寶不絕（三十一）。發大莊嚴盡未來際，而心未曾有疲惓想（三十二）。普於一切諸所生處，常能現身隨時不絕（三十三）。於諸生處示有所作（三十四）。善能成就一切眾生（三十五）。善能識知一切眾生（三十六）。一切二乘不能測量（三十七）。善能具知諸音聲分（三十八）。能使一切諸法熾盛（三十九）。能使一劫作阿僧祇劫（四十）。阿僧祇劫使作一劫（四十一）。能使一國入阿僧祇國（四十二）。阿僧祇國使入一國（四十三）。無量佛國入一毛孔（四十四）。一切眾生示入一身（四十五）。了諸佛土同如虛空（四十六）。身能遍至無餘佛土（四十七）。使一切身入於法性皆使無身（四十八）。一切法性通達無相（四十九）。善能了知一切方便（五十）。一音所說悉能通達一切法性（五十一）。演說一句能至無量阿僧祇劫（五十二）。善觀一切法門差別（五十三）。善知同異略廣說法（五十四）。善知出過一切魔道（五十五）。放大方便智慧光明（五十六）。身口意業智慧為首（五十七）。無行神通常現在前（五十八）。以四無礙智能令一切眾生歡喜（五十九）。現神通力通一切法性（六十）。能以攝法普攝眾生（六十一）。解諸世間眾生語言（六十二）。於如幻法無有所疑（六十三）。一切生處遍能自在（六十四）。所須之物隨意無乏（六十五）。自在示現一切眾生（六十六）。於善惡者皆同福田（六十七）。得入一切菩薩密法（六十八）。常放光照無餘世界（六十九）。其智深遠無能測者（七十）。其心猶如地水火風（七十一）。善於諸法章句言辭，而轉法輪（七十二）。於如來地無所障礙（七十三）。自然而得無生法忍（七十四）。得如實心，諸煩惱垢所不能污（七十五）。使一切水入一毛孔不嬈水性（七十六）。修集無量福德善根（七十七）。善知一切方便迴向（七十八）。善能變化，遍行一切諸菩薩行（七十九）。佛一切法心得安隱（八十）。已得捨離宿業本身（八十一）。能入諸佛秘密法藏（八十二）。示現自恣遊戲諸欲（八十三）。聞無量法具足能持（八十四）。求一切法心無厭足（八十五）。順諸世法而不染污（八十六）。於無量劫為人說法，皆令謂如從旦至食（八十七）。示現種種癃、殘、跛、蹇、聾、盲、瘖、瘂以化眾生（八十八）。百千密跡金剛力士常隨護侍（八十九）。自然能觀知諸佛道（九十）。能於一念，示受無量無數劫壽（九十一）。現行一切二乘儀法，而內不捨諸菩薩行（九十二）。其心善寂空無有相（九十三）。於眾伎樂現自娛樂，而內不捨念佛三昧（九十四）。若見若聞及觸共住，皆能成就無量眾生（九十五）。能於念念示成佛道，隨本所化令得解脫（九十六）。示現入胎初生（九十七）。出家成就佛道（九十八）。轉於法輪（九十九）。入大滅度而不永滅（一百）。<p>「堅意！首楞嚴三昧如是無量，悉能示佛一切神力，無量眾生皆得饒益。堅意！首楞嚴三昧，不以一事一緣一義可知，一切禪定解脫三昧，神通如意無礙智慧，皆攝在首楞嚴中。譬如陂泉江河諸流皆入大海，如是菩薩所有禪定，皆在首楞嚴三昧。譬如轉輪聖王有大勇將，諸四種兵皆悉隨從。堅意！如是所有三昧門、禪定門、辯才門、解脫門、陀羅尼門、神通門、明解脫門，是諸法門悉皆攝在首楞嚴三昧，隨有菩薩行首楞嚴三昧，一切三昧皆悉隨從。堅意！譬如轉輪聖王行時七寶皆從。如是堅意！首楞嚴三昧，一切助菩提法皆悉隨從，是故此三昧名為首楞嚴。」<p>佛告堅意：「菩薩住首楞嚴三昧，不行求財而以布施，大千世界及諸大海、天宮、人間，所有寶物、飲食、衣服、象馬車乘，如是等物自在施與，此皆是本功德所致，況以神力隨意所作。是名菩薩住首楞嚴三昧檀波羅蜜本事果報。」<p>佛告堅意：「菩薩住首楞嚴三昧，不復受戒，於戒不動，為欲化導諸眾生故，現受持戒行諸威儀，示有所犯滅除過罪，而內清淨常無闕失。為欲教化諸眾生故，生於欲界作轉輪王，諸婇女眾恭敬圍遶，現有妻子五欲自恣，而內常在禪定淨戒，善能了見三有過患。堅意！是名菩薩住首楞嚴三昧尸波羅蜜本事果報。」<p>佛告堅意：「菩薩住首楞嚴三昧，修行忍辱，畢竟盡故，眾生不生而修於忍、諸法不起而修於忍、心無形色而修於忍、不得彼我而修於忍、不念生死而修於忍、以涅槃性而修於忍、不壞法性而修於忍。菩薩如是修行忍辱，而無所修亦無不修。為化眾生生於欲界，現有瞋恨而內清淨；現行遠離而無遠近，為淨眾生壞世威儀，而未曾壞諸法之性；現有所忍而無有法，常定不壞可以忍者。菩薩成就如是忍辱，為斷眾生多瞋惡心，而常稱歎忍辱之福，亦復不得瞋恚忍辱。堅意！是名菩薩住首楞嚴三昧羼提波羅蜜本事果報。」<p>佛告堅意：「菩薩住首楞嚴三昧，發大精進得諸善法，而不發動身口意業，為懈怠者現行精進，欲令眾生隨効我學，而於諸法無發無受。所以者何？菩薩悉知一切諸法，常住法性不來不去，如是遠離身口意行，而能示現發行精進，亦不見法有成就者。現於世間發行精進，而於內外無所作為；常能往來無量佛國，而於身相平等不動；示現發行一切善法，而於諸法不得善惡；現行求法有所諮受，而於佛道不隨他教；現行親近和上諸師，而為一切諸天人尊；現勤請問，而內自得無障礙辯；現行恭敬，而為一切天人戴仰；現入胞胎，而於諸法無所染污；現有出生，而於諸法不見生滅；現為小兒，而身諸根悉皆具足；現行伎藝、醫方、呪術、文章、算數、工巧事能，而內先來皆悉通達；現有病苦，而已永離諸煩惱患；示現衰老，而於先來諸根不壞；示現有死，而未曾有生滅退失。堅意！是名菩薩住首楞嚴三昧精進波羅蜜本事果報。」<p>佛告堅意：「菩薩住首楞嚴三昧，雖知諸法常是定相，而示眾生諸禪差別；現身住禪化亂心者，而於諸法不見有亂；一切諸法如法性相，以調伏心於禪不動；現諸威儀來去坐臥，而常寂然在於禪定；示同眾人有所言說，而常不捨諸禪定相；慈愍眾生入於城邑、聚落、郡國，而常在定；為欲饒益諸眾生故現有所食，而常在定。其身堅牢猶若金剛，內實不虛不可破壞，其內無有生藏、熟藏、大小便利、臭穢不淨；現有所食而無所入，但為慈愍饒益眾生，於一切處無有過患；現行一切凡夫所行，而實無行已過諸行。<p>「堅意！菩薩住首楞嚴三昧，現在空閑聚落無異；現在居家、出家無異；現為白衣而不放逸；現為沙門而不自高。於諸外道出家法中，為化眾生而無所出家，不為一切邪見所染，亦不於中謂得清淨；現行一切外道儀法，而不隨順其所行道。<p>「堅意！譬如導師將諸人眾過嶮道已，還度餘人。如是堅意！菩薩住首楞嚴三昧，隨諸眾生所發道意，若聲聞道、若辟支佛道、若發佛道，隨宜示導令得度已，即復來還度餘眾生，是故大士名為導師。譬如牢船從於此岸，度無量人令至彼岸，至彼岸已還度餘人。如是堅意！菩薩住首楞嚴三昧，見諸眾生，墮生死水四流所漂，為欲度脫令得出故，隨其所種善根成就，若見可以緣覺度者，即為現身示涅槃道；若見可以聲聞度者，為說寂滅共入涅槃。首楞嚴三昧力故，還復現生度脫餘人，是故大士名為船師。<p>「堅意！譬如幻師，於多眾前自現身死，膖脹爛臭、若火所燒、鳥獸所食。於眾人前如是現身，得財物已而便還起，以其善能學幻術故。菩薩如是住首楞嚴三昧，為化眾生示現老死，而實無有生老病死。堅意！是名首楞嚴三昧禪波羅蜜本事果報。」<p>佛告堅意：「菩薩住首楞嚴三昧，修行智慧諸根猛利，未曾見有眾生之性，為欲化故說有眾生；不見壽者命者，說有壽者命者；不得業性及業報性，而示眾生有業業報；不得生死諸煩惱性，而說當知見生死煩惱；不見涅槃而說至涅槃；不見諸法有差別相，而說諸法有善不善；已能度至無礙智岸，現生欲界而不著欲界；現行色界禪而不著色界；現入無色定而生於色界；現行色界禪而生於欲界；現於欲界而不行欲界行。悉知諸禪及知禪分，自在皆能入禪出禪，為化眾生隨意所生，一切生處悉能受身。常能成就深妙智慧，除斷一切眾生諸行，為化眾生現有所行，而於諸法實無所行。皆已出過一切諸行，久已滅除我我所心，而示現受諸所須物。菩薩成就如是智慧，有所施作皆隨智慧，而未曾為業果所污，為化眾生示現瘖瘂，而內實有微妙梵音，通達語言經書彼岸。不先思量當說何法，隨所至眾所說皆妙，悉能令喜心得堅固，隨其所應而為說法，而是菩薩智慧不減。<p>「堅意！譬如男女若大若小，隨所持器行詣水所，若泉、若池、渠、河、大海，隨器大小各滿而歸，而此諸水無所減少。如是堅意！菩薩住首楞嚴三昧，隨所至眾，若剎利眾、婆羅門眾，若居士眾、釋眾、梵眾，至是諸眾不加心力，能以善言皆令喜悅，隨宜所應而為演法，然其智辯無所減少。堅意！是名菩薩住首楞嚴三昧般若波羅蜜本事果報。」<p>佛告堅意：「菩薩住首楞嚴三昧，眾生見者皆得度脫，有聞名字、有見威儀、有聞說法、有見默然，而皆得度。堅意！譬如大藥樹王名為憙見，有人見者病皆得愈。如是堅意！菩薩住首楞嚴三昧，眾生見者，貪恚癡病皆得除愈。如大藥王名曰滅除，若鬪戰時用以塗鼓，諸被箭射刀矛所傷，得聞鼓聲箭出毒除。如是堅意！菩薩住首楞嚴三昧，有聞名者，貪恚癡箭自然拔出，諸邪見毒皆悉除滅，一切煩惱不復動發。<p>「堅意！譬如藥樹名為具足。有人用根病得除愈，莖、節、心、皮、枝葉、花果皆能除愈，若生、若乾、若段段截，悉能除愈眾生諸病。菩薩住首楞嚴三昧亦復如是，於諸眾生無時不益，常能滅除一切眾患，謂以說法兼行四攝諸波羅蜜，令得度脫。若人供養、若不供養、有益無益，而是菩薩皆以法利令得安隱；乃至身死有食肉者，若諸畜生二足、四足及諸鳥獸、人與非人，是諸眾生皆以菩薩戒願力故，死得生天，常無病痛衰惱諸患。堅意！住首楞嚴三昧菩薩，猶如藥樹。」<p>佛告堅意：「菩薩住首楞嚴三昧，六波羅蜜世世自知不從他學，舉足下足入息出息，念念常有六波羅蜜。何以故？堅意！如是菩薩身皆是法、行皆是法。堅意！譬如有王若諸大臣，百千種香搗以為末。若有人來索中一種，不欲餘香共相熏雜。堅意！如是百千眾香末中，可得一種不雜餘不？」<p>「不也，世尊！」<p>「堅意！是菩薩以一切波羅蜜熏身心故，於念念中常生六波羅蜜。堅意！菩薩云何於念念中生六波羅蜜？堅意！是菩薩一切悉捨心無貪著，是檀波羅蜜；心善寂滅畢竟無惡，是尸波羅蜜；知心盡相於諸塵中而無所傷，是羼提波羅蜜；勤觀擇心知心離相，是毘梨耶波羅蜜；畢竟善寂調伏其心，是禪波羅蜜；觀心知心通達心相，是般若波羅蜜。堅意！菩薩住首楞嚴三昧，如是法門念念皆有六波羅蜜。」<p>爾時堅意菩薩白佛言：「未曾有也。世尊！菩薩成就首楞嚴三昧，其所施行不可思議。世尊！若諸菩薩欲行佛行，當學是首楞嚴三昧。何以故？世尊！是菩薩現行一切諸凡夫行，而於其心無貪恚癡。」<p>於時眾中有大梵王名曰成慈，白佛言：「世尊！若菩薩欲行一切諸凡夫行，當學首楞嚴三昧。何以故？是菩薩現行一切諸凡夫行，而心無有貪恚癡行。」<p>佛言：「善哉善哉！成慈！如汝所說。若菩薩欲行一切諸凡夫行，當學首楞嚴三昧，不念一切諸所學故。」<p>堅意菩薩白佛言：「世尊！菩薩欲學首楞嚴三昧，當云何學？」<p>佛告堅意：「譬如學射，先射大準；射大準已，學射小準；射小準已，次學射的；學射的已，次學射杖；學射杖已，學射百毛；射百毛已，學射十毛；射十毛已，學射一毛；射一毛已，學射百分毛之一分；能射是已，名為善射，隨意不空。是人若欲於夜闇中所聞音聲，若人非人，不用心力射之皆著。如是堅意！菩薩欲學首楞嚴三昧，先當學愛樂心，學愛樂心已當學深心，學深心已當學大慈，學大慈已當學大悲，學大悲已當學四聖梵行，所謂慈、悲、喜、捨。學四聖梵行已，當學報得最上五通常自隨身，學是通已，爾時便能成就六波羅蜜；成就六波羅蜜已，便能通達方便；通達方便已，得住第三柔順忍；住第三柔順忍已，得無生法忍；得無生法忍已，諸佛授記；諸佛授記已，能入第八菩薩地；入第八菩薩地已，得諸佛現前三昧；得諸佛現前三昧已，常不離見諸佛；常不離見諸佛已，能具足一切佛法因緣；具足一切佛法因緣已，能起莊嚴佛土功德；能起莊嚴佛土功德已，能具生家種姓；能具生家種姓已，入胎出生；入胎出生已，能具十地；具十地已，爾時便得受佛職號；受佛職號已，便得一切菩薩三昧；得一切菩薩三昧已，然後乃得首楞嚴三昧；得首楞嚴三昧已，能為眾生施作佛事，而亦不捨菩薩行法。<p>「堅意！菩薩若學如是諸法，則得首楞嚴三昧。菩薩已得首楞嚴三昧，則於諸法無所復學。何以故？先已善學一切法故。譬如學射能射一毛分，不復學餘。所以者何？先已學故。如是堅意！菩薩住首楞嚴三昧，於一切法無所復學，一切三昧、一切功德皆已學故。」<p>爾時堅意菩薩白佛言：「世尊！我今欲說譬喻，唯願聽許。」<p>佛言：「便說。」<p>「世尊！譬如三千大千世界大梵天王，自然普能遍觀三千大千世界不加功力。如是菩薩住首楞嚴三昧，於一切法自然能觀不用功力；又亦能知一切眾生心心所行。」<p>佛告堅意：「如汝所說。若菩薩住首楞嚴三昧者，悉知一切諸菩薩法、一切佛法。」<p>爾時會中有天帝釋，名持須彌頂，於此三千大千世界最在邊外，白佛言：「世尊！譬如住於須彌山頂，悉能覩見一切天下。菩薩如是，住首楞嚴三昧，於諸聲聞、辟支佛行及諸一切眾生之行，自然能觀。」<p>爾時堅意菩薩問是持須彌頂釋言：「汝從何許四天下來？住何須彌山頂？」<p>是釋報言：「善男子！若有菩薩得首楞嚴三昧，不應問其所住處也。所以者何？如此菩薩一切佛國皆是住處，而不著住處、不得住處、不見住處。」<p>堅意問言：「仁者得是首楞嚴三昧耶？」<p>釋言：「是三昧中寧復有得不得相耶？」<p>堅意言：「不也。」<p>釋言：「善男子！當知菩薩行是三昧，於諸法中都無所得。」<p>堅意言：「如汝辯者，必已得是首楞嚴三昧。」<p>釋言：「善男子！我不見法有所住處，於一切法無所住者，乃得首楞嚴三昧。善男子！住是三昧則於諸法都無所住，若無所住即無所取；若無所取即無所說。」<p>爾時佛告堅意菩薩：「汝見是持須彌山釋不？」<p>「已見。世尊！」<p>「堅意！是釋自然隨意，能得首楞嚴三昧，住是三昧，於此三千大千世界，諸帝釋宮皆能現身。」<p>爾時此間釋提桓因白佛言：「世尊！若持須彌山釋於諸釋宮能現身者，我於一切帝釋處所，何故不見？」<p>爾時持須彌山釋語此釋言：「憍尸迦！若我今以實身示汝，汝於宮殿不復喜樂，我常至汝所住宮殿，汝不見我。」<p>爾時釋提桓因白佛言：「世尊！我欲見此大士成就妙身。」<p>佛言：「憍尸迦！汝欲見耶？」<p>「世尊！願樂欲見。」<p>佛語持須彌山釋言：「善男子！汝示此釋真實妙身。」彼釋即現真實妙身。爾時，會中其諸釋梵護世天王、聲聞、菩薩，不得首楞嚴三昧者，身皆不現猶若聚墨。持須彌山釋身如須彌山王，高大巍巍光明遠照，爾時佛身倍更明顯。<p>釋提桓因白佛言：「未曾有也。世尊！今此大士身色清淨殊妙難及，是諸釋梵護世天王身皆不現，猶如聚墨。世尊！我於須彌山善妙堂上，著釋迦毘楞伽摩尼瓔珞，以是光明，一切天眾身皆不現。我今以此大士光明，身不復現，所著寶瓔珞亦無光色。」<p>佛告釋提桓因：「憍尸迦！若此三千大千世界，滿中釋迦毘楞伽摩尼珠，更有照明諸天摩尼珠，能令此珠皆不復現。憍尸迦！若此三千大千世界滿中照明諸天摩尼珠，更有金剛明摩尼珠，能令此珠皆不復現。憍尸迦！若此三千大千世界，滿中金剛明摩尼珠，更有諸明集摩尼珠，能令此珠皆不復現。憍尸迦！汝見是釋所著諸明集摩尼珠不？」<p>「已見。世尊！但為此珠其光猛盛，我眼不堪。」<p>佛告憍尸迦：「若有菩薩得首楞嚴三昧或作帝釋，皆著如是摩尼瓔珞。」<p>爾時釋提桓因白佛言：「世尊！諸有不發阿耨多羅三藐三菩提心者，不得如是清淨妙身，亦復失是首楞嚴三昧。」<p>於時瞿域天子語釋提桓因言：「諸聲聞人已入法位，雖復稱歎愛樂佛道無能為也，已於生死作障隔故。若人已發阿耨多羅三藐三菩提心者，今發當發，是人則應愛樂佛道，能得如是上妙色身。譬如有人從生而盲，雖復稱歎愛樂日月，然其不蒙日月光明。如是聲聞入法位者，雖復稱歎愛樂佛法，而佛功德於身無益。是故若欲得此妙身大智慧者，當發無上佛菩提心，便得如是上妙色身。」<p>瞿域天子說是語時，萬二千天子發阿耨多羅三藐三菩提心。<p>爾時堅意菩薩問瞿域天子言：「行何功德轉女人身？」<p>答言：「善男子！發大乘者不見男女而有別異。所以者何？薩婆若心不在三界，有分別故有男有女。仁者所問，行何功德轉女人身？昔事菩薩心無諂曲。」<p>「云何而事？」<p>答言：「如事世尊！」<p>「云何其心而不諂曲？」<p>答言：「身業隨口，口業隨意，是名女人心無諂曲。」<p>問言：「云何轉女人身？」<p>答言：「如成。」<p>問言：「云何如成？」<p>答言：「如轉。」<p>問言：「天子此語何義？」<p>答言：「善男子！一切諸法中不成不轉，諸法一味，謂法性味。善男子！我隨所願有女人身，若使我身得成男子，於女身相不壞不捨。善男子！是故當知，是男是女俱為顛倒，一切諸法及與顛倒，悉皆畢竟離於二相。」<p>堅意菩薩問瞿域言：「汝於首楞嚴三昧，知少分耶！」<p>答言：「善男子！我知他得，身自不證。我念過世釋迦牟尼佛，在淨飯王家為菩薩時，於宮殿內眾采女中夜半清淨。爾時東方恒河沙等諸梵王來，有問菩薩乘者、有問聲聞道者，菩薩各隨所問而答。於梵眾中有一梵王，不解菩薩所行方便，而作是言：『仁者乃有如是智慧善答所問，云何貪愛王位色欲？』餘諸梵王了知菩薩智慧方便，語此梵言：『菩薩不貪王位色欲，將為教化成就眾生，處在居家現為菩薩，而今他方成就佛道轉妙法輪。』是梵聞已而作是言：『得何三昧能作如是自在神變？』餘梵謂言：『是首楞嚴三昧勢力。』善男子！我於爾時而作是念：『菩薩住三昧，神力感應至未曾有，處在愛欲領理國事，而能不離如是三昧。』我聞此已倍加恭敬，於菩薩所生世尊想，深發阿耨多羅三藐三菩提心，願於來世亦當成就如是功德。善男子！我所見者如是少分，我唯知此首楞嚴三昧，當有無量不可思議功德勢力。」<p>堅意白佛言：「希有世尊！是瞿域天子深心說此，皆是如來為作善知識常所守護故。世尊！瞿域天子不久亦當住首楞嚴三昧，得是自在神變勢力，如今世尊所為無異。」<p>堅意菩薩白佛言：「世尊！今此會中寧有得是首楞嚴三昧者不？」爾時會中有天子名現意，語堅意菩薩言：「譬如賈客入於大海，而作是言：『此大海中有摩尼珠，可持去不？』汝語似是。所以者何？於今如來大智海會，其中菩薩成就法寶發大莊嚴，汝在中坐而作是問：『於此會中寧有菩薩得是首楞嚴三昧者不？』堅意！今此會中自有菩薩得首楞嚴三昧現帝釋身，有現梵王身，有現諸天、龍、夜叉、乾闥婆、阿修羅、迦樓羅、緊那羅、摩睺羅伽身；有得首楞嚴三昧現比丘、比丘尼、優婆塞、優婆夷身；有得首楞嚴三昧以諸相好而自嚴身；自有菩薩為化眾生，現作女身形色相貌、有現聲聞形色相貌、有現辟支佛形色相貌。堅意！如來自在隨所至眾，若剎利眾、婆羅門眾、若居士眾、釋眾、梵眾、諸護世眾，隨是諸眾普能示現形色相貌，當知皆是首楞嚴三昧本事果報。堅意！若見如來所說法處，當知此中則有無量諸大菩薩，大智自在發大莊嚴、於一切法自在行者，能隨如來轉法輪者。」<p>堅意菩薩白佛言：「世尊！我今謂是現意天子得此首楞嚴三昧，如其智慧辯才無礙神通如是。」<p>佛言：「堅意！如汝所說，是現意天子已住首楞嚴三昧，通達是三昧故能作是說。」<p>爾時佛告現意天子：「汝可示現首楞嚴三昧本事少分？」<p>現意天子語堅意言：「仁者！欲見首楞嚴三昧少勢力不？」<p>答言：「天子！願樂欲見」。<p>現意天子善得首楞嚴三昧力故，即現變應，令眾會者皆作轉輪聖王，三十二相而自莊嚴，及諸眷屬七寶侍從。天子問言：「汝見何等？」<p>堅意答言：「我見眾會皆作轉輪聖王，色相、眷屬、七寶侍從。」<p>爾時天子復現眾會，皆作釋提桓因處忉利宮，百千天女作眾伎樂圍遶娛樂；復以神力普令眾會皆作梵王色相威儀，在於梵宮行四無量。又問堅意：「汝見何等？」<p>答言：「天子！我見眾會皆是梵王。」<p>復現神力，普令眾會皆作長老摩訶迦葉形色相貌，執持衣鉢入諸禪定，行八解脫皆無有異；復現神力，普令眾會皆如釋迦牟尼佛身相好威儀，各有比丘眷屬圍遶。又問：「堅意！汝見何等？」<p>答言：「天子！我見大眾皆是釋迦牟尼佛身相好威儀，各有比丘眷屬圍遶。」<p>現意天子謂堅意言：「是為首楞嚴三昧自在勢力如是！堅意！菩薩得首楞嚴三昧，能以三千大千世界入芥子中，令諸山河日月星宿現皆如故，而不迫迮示諸眾生。堅意！首楞嚴三昧不可思議勢力如是！」<p>爾時諸大弟子，及諸天、龍、夜叉、乾闥婆、釋、梵、護世天王，同聲白佛言：「世尊！若人得是首楞嚴三昧，是人功德不可思議。所以者何？是人則為究竟佛道，成就智慧神通諸明。我等今日於一座上，普見眾會種種色相若干變現，我等惟念：『若人不聞首楞嚴三昧，當知是為魔所得便；若得聞者，當知是人諸佛所護，何況聞已隨說行者。』世尊！菩薩若欲通達佛法至於彼岸，當一心聽首楞嚴三昧，受持讀誦為他人說。世尊！菩薩若欲普現一切形色威儀，欲悉普知一切眾生心心所行，又欲普知一切眾生隨病與藥，當善聽是三昧法寶受持讀誦。世尊！若人得是首楞嚴三昧，當知是人入佛境界智慧自在。」<p>佛言：「如是如是，如汝等說。若人不得首楞嚴三昧，不得名為深行菩薩，如來不謂此人具足布施、持戒、忍辱、精進、禪定、智慧。是故汝等若欲遍行一切道者，當學得是首楞嚴三昧，不念一切諸所學故。」<p>爾時堅意菩薩問現意天子言：「菩薩若欲得是三昧，當修行何法？」<p>天子答言：「菩薩若欲得是三昧，當修行凡夫法。若見凡夫法、佛法不合不散，是名修集首楞嚴三昧。」<p>堅意問言：「於佛法中有合散耶？」<p>天子答言：「凡夫法中尚無合散，何況佛法？」<p>「云何名修行？」<p>「若能通達，諸凡夫法、佛法無二，是名修集。而實此法無合無散。善男子！一切法集，無生相故；一切法集，無壞相故；一切法集，虛空相故；一切法集，無受相故。」<p>堅意復問：「首楞嚴三昧去至何所？」<p>天子答言：「首楞嚴三昧去至一切眾生心行，而亦不緣心行取相；去至一切諸所生處，而亦不為生處所污；去至一切世界佛所，而不分別佛身相好；去至一切音聲語言，而不分別諸文字相；普能開示一切佛法，而不至於畢竟盡處。善男子！問是三昧至何處者？隨佛所至，是三昧者亦如是至。」<p>堅意問言：「佛至何處？」<p>天子答言：「佛如如故至無所至。」<p>又問：「佛不至涅槃耶？」<p>答言：「一切諸法究竟涅槃，是故如來不至涅槃。所以者何？涅槃性故不至涅槃。」<p>又問：「過去恒河沙等諸佛，不至涅槃耶？」<p>答言：「恒沙諸佛為是生耶？」<p>堅意言：「如來所說，恒沙諸佛生已滅度。」<p>天子言：「善男子！如來不云一人出世多所饒益安樂眾生。於意云何？如來為定得諸眾生有生滅耶？」<p>答言：「天子！如來於法不得生滅。」<p>「善男子！當知如來雖說諸佛出於世間，於如來相而實無生；雖說諸佛至於涅槃，於如來相而實無滅。」<p>又問：「今現無量如來得成道不？」<p>答言：「如來無生無滅相如是成道。善男子！若諸佛出、若入涅槃，無有差別。所以者何？如來通達一切諸法是寂滅相，是名為佛。」又問：「若一切法畢竟寂滅，涅槃相者可通達耶？」<p>答言：「如一切法畢竟寂滅同涅槃相，通達相者亦復如是。善男子！如來不以生住滅出，無生住滅是名佛出。」<p>堅意問言：「汝住首楞嚴三昧，能作如是說耶？」<p>答言：「善男子！於意云何？如來化人，住何法中而有所說？」<p>堅意答言：「乘佛神力能有所說。」<p>又問：「佛住何處而作化人？」<p>答言：「佛住不二神通而作化人。」<p>天子言：「如如來住不住法而作化人，諸化人亦住不住法而有所說。」<p>堅意言：「若無所住，云何有說？」<p>天子言：「如無所住，說亦如是！」<p>又問：「菩薩云何具足樂說辯才？」<p>答言：「菩薩不以我相、不以彼相、不以法相而有所說，是名具足樂說辯才。隨所說法，文字相不盡、法相亦不盡。如是說者不以二說，是名具足樂說辯才。又善男子！若菩薩不捨諸法幻相，於諸音聲不捨響相，是名具足樂說辯才。又如諸文字音聲語言，無處、無方、無內、無外，無有所住，從眾緣有。一切諸法亦復如是，無處、無方、無內、無外，亦無所住，非是過去未來現在，不為文字言辭所表，內自通達而有所說，是名具足樂說辯才。譬喻如響，一切音聲皆隨響相而有所說。」<p>堅意問言：「隨義云何？」<p>「善男子！隨虛空是隨義。如虛空無所隨，一切說法亦無所隨。諸法無比無有譬喻，為有得者言有所隨。」<p>爾時世尊讚天子言：「善哉善哉！如汝所說。菩薩於此不應驚怖。所以者何？若有所隨，不得阿耨多羅三藐三菩提。」<p>堅意菩薩白佛言：「世尊！是現意天子！從何佛土來至此間？」<p>天子謂言：「問作何等？」<p>堅意答言：「我今欲何彼方作禮，以是大士遊行住處？」<p>天子謂言：「若人手得是首楞嚴三昧者，一切世間諸天人民皆應禮敬。」<p>爾時佛告堅意菩薩：「是現意天子！從阿閦佛妙喜世界來至於此，是人於彼常說首楞嚴三昧。堅意！一切諸佛無有不說首楞嚴三昧者。堅意！是現意天子於此娑婆世界當得成佛，是人欲斷此五濁惡，取淨佛土教化眾生，修習增長首楞嚴故來至於此。」<p>堅意白佛言：「今此天子幾時當於此間世界得成佛道？其號云何？世界何名？」<p>佛言：「是天子者，過是賢劫千佛滅已，六十二劫無復有佛，中間但有百千萬億辟支佛出，其中眾生得種善根。過是劫已，當得成佛，號淨光稱王如來。世界爾時名為淨見。於時淨光稱王如來，能令眾生心得清淨，世界眾生不為貪欲、瞋恚、愚癡所覆，得法淨信皆行善法。堅意！是淨光稱王佛壽十小劫，以三乘法度脫眾生，其中無量無邊菩薩得首楞嚴三昧，於諸法中得自在力。爾時魔若魔民，皆修大乘慈愍眾生。其佛國土無三惡道及諸難處，莊嚴清淨如欝單越，無眾魔事離諸邪見。佛滅度後，法住千萬億歲。堅意！是天子者當於如是清淨國土而成佛道。」<p>爾時堅意菩薩謂天子言：「汝得大利，如來授汝阿耨多羅三藐三菩提記。」<p>天子答言：「善男子！於一切法若無所得，是名大利，於法有得是則無利。善男子！是故當知，若不得法是名大利。」<p>說是法時，二萬五千天子，曾於先世殖眾德本，皆發阿耨多羅三藐三菩提心；有萬菩薩得無生忍。
。
<juan>佛說首楞嚴三昧經卷下<p>後秦龜茲國三藏鳩摩羅什譯<p>爾時舍利弗白佛言：「世尊！未曾有也，今說首楞嚴三昧，而是惡魔不來嬈亂。」<p>佛告舍利弗：「汝欲見魔衰惱事不？」<p>「唯然欲見。」<p>爾時佛放眉間白毫大人相光，一切眾會皆見惡魔被五繫縛，不能自解。佛告舍利弗：「汝見惡魔被五縛不？」<p>「唯然已見。此惡魔者為誰所縛？」<p>佛言：「是首楞嚴三昧威神之力。在所佛土說首楞嚴三昧，其中諸魔欲以惡心作障礙者，首楞嚴三昧及與諸佛威神力故，其諸惡魔皆自見身被五繫縛。舍利弗！在所說首楞嚴三昧處，若我現在、若我滅後，其中所有諸魔、魔民，及餘人眾懷惡心者，以首楞嚴三昧威神力故，皆被五縛。」<p>爾時會中天、龍、夜叉、乾闥婆等白佛言：「世尊！我等於此三昧，心無有疑，不為障礙，我等不欲身被五縛。世尊！我等恭敬此三昧故，皆當往護說是法者，於是三昧生世尊想。」<p>佛告諸天、龍、神：「汝以是故，當於十二見縛而得解脫。何等十二？我見縛、眾生見縛、壽命見縛、人見縛、斷見縛、常見縛、我作見縛、我所見縛、有見縛、無見縛、此彼見縛、諸法見縛，是為十二。汝等當知，若有眾生於佛法中起瞋恨心、欲毀壞者，皆以住是十二見縛。若人信解隨順不逆，於此十二見縛當得解脫。」<p>爾時舍利弗白佛言：「世尊！惡魔於今得聞說此首楞嚴三昧名不？」<p>佛言：「亦聞，以被縛故，不能得來。」<p>舍利弗言：「如來何不以威神力，令魔不聞說首楞嚴三昧名字？」<p>佛言：「且止，勿作此語。假使恒河沙等世界滿中大火，為聞說此首楞嚴三昧，當從中過。何以故？若人但聞說首楞嚴三昧，我說此人大得善利，勝得四禪、生四梵處。舍利弗！若使惡魔今得聞說首楞嚴三昧名字，以此因緣，當得出過一切魔事；若以被縛而得聞者，亦當於此十二見縛而得解脫。是故舍利弗！邪見惡人入魔網者，尚應聞此首楞嚴三昧，何況淨心歡喜欲聞！」<p>爾時會中有一菩薩名魔界行不污，白佛言：「唯然世尊！我今當現於魔界中，以自在神力，令魔得住首楞嚴三昧。」<p>佛言：「隨意」。<p>時魔界行不污菩薩，即於會中忽然不現，現於魔宮，語惡魔言：「汝寧不聞佛說首楞嚴三昧，無量眾生皆發阿耨多羅三藐三菩提心，出汝境界；亦皆當復度脫餘人，出汝境界？」<p>魔即報言：「我聞佛說首楞嚴三昧名字，以被五縛，不能得往。所謂兩手、兩足及頭。」<p>又問惡魔：「誰繫汝者？」<p>魔即答言：「我適發心欲往壞亂聽受首楞嚴三昧者，即被五縛。我適復念：『諸佛菩薩有大威德，難可壞亂，我若往者，或當自壞，不如自住於此宮殿。』作是念已，即於五縛而得解脫。」<p>菩薩答言：「如是一切凡夫憶想分別，顛倒取相，是故有縛；動念戲論，是故有縛；見聞覺知，是故有縛。此中實無縛者、解者。所以者何？諸法無縛，本解脫故；諸法無解，本無縛故；常解脫相，無有愚癡。如來以此法門說法，若有眾生得知此義，欲求解脫，勤心精進，則於諸縛而得解脫。」<p>時魔眾中七百天女，以天香華、末香、塗香及諸瓔珞，散魔界行不污菩薩，而作是言：「我當何時於魔境界而得解脫？」<p>菩薩報言：「汝等若能不壞魔縛，則得解脫。」<p>「云何名為魔縛？」<p>「謂六十二見。若人不壞此諸見者，即於魔縛而得解脫。」<p>天女復言：「云何名為不壞諸見而得解脫？」<p>答言：「諸見本無所從來、去無所至，若知諸見無去來相，即於魔縛而得解脫；諸見非有非無，若不分別有無，即於魔縛而得解脫；若無所見，是為正見，如是正見，無正無邪，若法無正無邪、無作無受，即於魔縛而得解脫；是諸見者，非內非外、亦非中間，如是諸見亦復不念，則於魔縛而得解脫。」<p>七百天女聞說此法，即得順忍，而作是言：「我等亦當於魔界中，行無所污，度脫一切魔所縛者。」<p>爾時魔界行不污菩薩語惡魔言：「汝諸眷屬已發阿耨多羅三藐三菩提心，汝作何等？」<p>惡魔答言：「我被五縛，不知所作。」<p>菩薩答言：「汝發阿耨多羅三藐三菩提心，當從此縛而得解脫。」<p>時諸天女慈愍魔故，皆作是言：「可發阿耨多羅三藐三菩提心，勿於安隱生怖畏想；勿於樂中而生苦想；勿於解脫而生縛想。」<p>爾時惡魔生諂曲心，而作是言：「若汝捨離菩提心者，我當發心。」<p>時諸天女以方便力，而謂魔言：「我等皆已捨離此心，汝便可發阿耨多羅三藐三菩提心。若一菩薩發菩提心，一切菩薩亦同是心。所以者何？心無差別，於諸眾生心皆平等。」<p>爾時惡魔謂魔界行不污菩薩言：「我今當發阿耨多羅三藐三菩提心，以是善根，令我縛解。」說此言已，即自見身從縛得解。<p>時魔界行不污菩薩，以神通力放大光明，現淨妙身，照於魔宮，魔自見身無有威光，猶如墨聚。<p>時魔眾中二百天女，深著婬欲，見此菩薩身色端正，起染愛心，各作是言：「是人若能與我從事，我等皆當隨順其教。」<p>時此菩薩知諸天女宿緣應度，即時化作二百天子，色貌端嚴，如身無異；又作二百寶交露臺，勝魔宮觀。是諸天女，皆自見身在此寶臺，各各自謂與此菩薩共相娛樂，所願得滿，婬欲意息，皆生深心，愛敬菩薩。菩薩即時隨其所應而為說法，皆發阿耨多羅三藐三菩提心。<p>時魔界行不污菩薩謂惡魔言：「汝可詣佛。」<p>魔作是念：「我縛已解，當詣佛所壞亂說法。」爾時惡魔，眷屬圍遶，行詣佛所，白言：「世尊！勿復說是首楞嚴三昧。所以者何？說是三昧，我身即時被五繫縛，唯願如來更說餘事。」<p>時堅意菩薩謂惡魔言：「誰解汝縛。」<p>答言：「魔界行不污菩薩！解我繫縛。」<p>「汝許何事，而得解縛？」<p>魔言：「我許發阿耨多羅三藐三菩提心。」<p>爾時佛告堅意菩薩：「今是惡魔為解縛故，發菩提心，非清淨意。如是堅意！我滅度後後五百歲，多有比丘為利養故發菩提心，非清淨意。堅意！汝觀首楞嚴三昧勢力，佛法威神。是諸比丘、比丘尼、優婆塞、優婆夷，以輕戲心、貪利養心、隨逐他心，聞是三昧而發菩提心。我皆知此心，與阿耨多羅三藐三菩提，得作因緣，何況聞是首楞嚴三昧，能以淨心發阿耨多羅三藐三菩提？當知此人，於佛法中已得畢定。」<p>堅意菩薩白佛言：「世尊！今此惡魔，聞說首楞嚴三昧，為解縛故發菩提心，亦得具足佛法因緣耶？」<p>佛言：「如汝所說。惡魔以是三昧福德因緣，及發菩提心因緣故，於未來世，得捨一切魔事、魔行、魔諂曲心、魔衰惱事。從今已後，漸漸當得首楞嚴三昧力，成就佛道。」<p>堅意菩薩謂惡魔言：「如來今已與汝授記。」<p>魔言：「善男子！我今不以清淨心發阿耨多羅三藐三菩提，如來何故與我授記？如佛言曰：『從心有業、從業有報。』我自無心求菩提道，如來何故與我授記？」<p>時佛欲斷眾會疑故，告堅意言：「菩薩授記凡有四種。何謂為四？有未發心而與授記、有適發心而與授記、有密授記、有得無生法忍現前授記，是謂為四。唯有如來能知此事，一切聲聞、辟支佛所不能知。<p>「堅意！云何名為有未發心而與授記？或有眾生往來五道，若在地獄、若在畜生、若在餓鬼、若在天上、若在人間，諸根猛利，好樂大法；佛知是人，過此若干百千萬億阿僧祇劫，當發阿耨多羅三藐三菩提心；又於若干百千萬億阿僧祇劫，行菩薩道，供養若干百千萬億那由他佛，教化若干百千萬億無量眾生，令住菩提；又過若干百千萬億阿僧祇劫，當得阿耨多羅三藐三菩提，號字如是、國土如是、聲聞眾數壽命如是、滅後法住歲數如是。佛告堅意！如來悉能了知此事，復過於是，是名未發心而與授記。」<p>爾時長老摩訶迦葉前白佛言：「從今以後，我等當於一切眾生，生世尊想。所以者何？我等無有如是智慧，何等眾生有菩薩根？何等眾生無菩薩根？世尊！我等不知如是事故，或於眾生生輕慢心，則為自傷。」<p>佛言：「善哉善哉！迦葉！快說此言。以是事故，我經中說：『人則不應妄稱量眾生。所以者何？若妄稱量於他眾生，則為自傷。唯有如來！應量眾生及與等者，以是因緣，若諸聲聞及餘菩薩，於諸眾生，應生佛想。』<p>「適發心已得受記者，或自有人，久殖德本，修習善行，勤心精進，諸根猛利，好樂大法，有大悲心，普為眾生求解脫道。是人發心，即住阿惟越致，入菩薩位，墮畢定數，出過八難。如是等人，適發心時，諸佛即與授阿耨多羅三藐三菩提記，名號如是、國土如是、壽命如是。如是等人，如來知心而與授記，是名發心即與授記。<p>「密授記者，自有菩薩未得受記，而常精勤求阿耨多羅三藐三菩提。樂種種施，樂一切施；受法堅固，持戒不捨；深發莊嚴，有大忍力，等心眾生；勤行精進，求諸善法，身心不懈，如救頭然；行念安隱，能得四禪；樂求智慧，行佛菩提。久行六度，有成佛相。時餘菩薩、天、龍、夜叉、乾闥婆等，皆作是念：『如此菩薩，勤心精進，實為希有，幾時當得阿耨多羅三藐三菩提？其號云何？國土何名？聲聞眾數多少云何？』佛為斷此眾生疑故，而與授記，普令眾會皆得聞知，唯是菩薩獨不得聞。佛神力故，令一切眾知是菩薩，成佛號字、國土如是、聲聞眾數多少如是。眾所疑者，時悉決了，於此菩薩生世尊想，而是菩薩不能自知我為得記、為未得記？是為菩薩密得受記。<p>「現前受記者，有菩薩久集善根，無不見得，常修梵行，觀無我空，於一切法得無生忍。佛知此人，功德智慧悉已具足，則於一切天、人、魔、梵、沙門、婆羅門大眾之中，現前授記，作是言：『善男子！汝過若干百千萬億劫，當得成佛，號字如是、國土如是、聲聞眾數、壽命如是。』時無數人隨効是人，皆發阿耨多羅三藐三菩提心。是人佛前得受記已，身昇虛空，高七多羅樹。堅意！是名第四現前受記」。<p>爾時堅意菩薩白佛言：「今此會中，寧有菩薩以此四事得受記不？」<p>佛答言：「有。」<p>「世尊！誰是？」<p>佛言：「此師子吼王菩薩、樂欲居士子，是未發心而得受記，如是等他方世界無數菩薩，亦未發心而得受記。復有寂滅菩薩、大德法王子菩薩、文殊師利法王子菩薩，如是無量諸菩薩等，適發心時即與授記，皆住阿惟越致地中。是中復有智勇菩薩、益意菩薩，如是無量諸菩薩等，密與授記。堅意！我及彌勒、賢劫千菩薩，皆得無生法忍，現前受記。」<p>堅意菩薩白佛言：「希有世尊！菩薩所行不可思議，受記亦不可思議，一切聲聞，諸辟支佛尚不能知，況餘眾生。」<p>佛言：「堅意！菩薩所行、所發精進、威神勢力，不可思議。」<p>爾時魔界行不污菩薩所化天女令發阿耨多羅三藐三菩提心者，各以天華散於佛上，白佛言：「世尊！我等不樂密得受記，我等願得無生法忍，現前受記。唯願世尊！於今與我授阿耨多羅三藐三菩提記。」<p>佛時微笑，口出種種妙色光明，照諸世界，還從頂入。阿難白佛言：「世尊！何因故笑？」<p>佛告阿難：「汝今見是二百天女，合掌敬禮如來者不？」<p>「已見。世尊！」<p>「阿難！是諸天女！已曾於昔五百佛所，深種善根，從是已去，當復供養無數諸佛，過七百阿僧祇劫已，皆得成佛，號曰淨王。阿難！是諸天女命終之後，得轉女身，皆當生於兜率天上，供養奉事彌勒菩薩！」<p>爾時惡魔聞諸天女得受記已，白佛言：「世尊！我今自於所有眷屬不得自在，以聞說是首楞嚴三昧故，況餘聞者？若人得聞首楞嚴三昧，即得畢定住佛法中。」<p>爾時天女，以無怯心語惡魔言：「汝勿大愁，我等今者，不出汝界。所以者何？魔界如即是佛界如，魔界如、佛界如不二不別，我等不離是如。魔界相即是佛界相，魔界法、佛界法不二不別，我等於此法相不出不過。魔界無有定法可示，佛界亦無定法可示，魔界、佛界不二不別，我等於此法相不出不過。是故當知，一切諸法，無有決定。無決定故，無有眷屬、無非眷屬。」<p>爾時惡魔憂愁苦惱，欲還天上。魔界行不污菩薩謂惡魔言：「汝欲何去？」<p>魔言：「我今欲還所住宮殿。」<p>菩薩謂言：「不離是眾，即是汝宮殿。」爾時惡魔即自見身處本宮殿。菩薩語言：「汝見何等？」<p>惡魔答言：「我自見身處本宮殿，好林園池，是我所有。」<p>菩薩語言：「汝今可以奉上如來？」<p>魔言：「可爾！」適作是語，即見如來、聲聞、菩薩、一切大眾，皆在其中，說首楞嚴三昧。<p>爾時阿難白佛言：「世尊！佛所住處說首楞嚴三昧、有施食已佛得成道，此二施主，何者福多？」<p>佛言：「阿難！施佛食已，佛成阿耨多羅三藐三菩提、食已轉法輪、食已說首楞嚴三昧，此三食福，無有差別。阿難！我於何處得阿耨多羅三藐三菩提，當知其處即是金剛，過去、未來、現在諸佛皆於其中得成佛道，隨所住處說首楞嚴三昧，等無差別，及有讀誦書寫之處，亦復如是！阿難！施佛食已，初轉法輪。若有法師得施食已，讀誦說是首楞嚴三昧，此二施福，等無有異。又復阿難！佛住精舍，以十八種神通變化度脫眾生；復有精舍，於中讀誦說是首楞嚴三昧，此二施處，其福不異。」<p>爾時阿難語惡魔言：「汝得大利，能以宮殿施佛令住。」<p>魔言：「是魔界行不污菩薩恩力所致。」<p>堅意菩薩白佛言：「世尊！是魔界行不污菩薩住首楞嚴三昧，神力自在乃如是乎？」<p>佛言：「堅意！如汝所說，今此菩薩住是三昧，能以神力隨意自在示現一切，行魔界行而能不為魔行所污，與諸天女現相娛樂而實不受婬欲惡法。是善男子！住首楞嚴三昧，現入魔宮而身不離於佛會。現行魔界遊戲娛樂，而以佛法教化眾生。」<p>堅意菩薩白佛言：「世尊！如來住是首楞嚴三昧，能現幾所自在神力？善哉世尊！願少演說。」<p>佛言：「堅意！我今住此首楞嚴三昧，於此三千大千世界，百億四天下、百億日月、百億四天王處、百億忉利天、百億夜摩天、百億兜率陀天、百億化樂天、百億他化自在天，乃至百億阿迦膩吒天、百億須彌山王、百億大海，是名三千大千世界。堅意！我住首楞嚴三昧，於此三千大千世界，或於閻浮提現行檀波羅蜜；或於閻浮提現行尸波羅蜜；或於閻浮提現行羼提波羅蜜；或於閻浮提現行毘梨耶波羅蜜；或於閻浮提現行禪波羅蜜；或於閻浮提現行般若波羅蜜；或於閻浮提現為五通神仙；或於閻浮提現在居家；或於閻浮提現行出家；或於四天下現在兜率天，一生補處；或於四天下現為轉輪聖王；或為釋提桓因；或為梵王；或為四天王；或為夜摩天王；或為兜率陀天王；或為化樂天王；或為他化自在天王；或現長者；或現居士；或復現為小王大王；或為剎利；或為婆羅門；或為薩薄。或於四天下，欲從兜率下生世間；或現入胎；或現處胎；或現欲生；或現生已而行七步，舉手自稱：『天上天下唯我為尊！』或現處宮與采女俱；或現出家；或現苦行；或現取草；或現坐道場；或現降魔；或現成佛；或現觀樹王；或現釋梵請轉法輪；或現轉法輪；或現捨壽；或現入涅槃；或現燒身；或現全身舍利；或現散身舍利；或現法欲滅；或現法已滅；或現壽命無量；或現壽命短促；或現國土無惡道名；或現有諸惡道；或現閻浮提清淨嚴飾如天宮殿；或現弊惡；或現上中下。<p>「堅意！是皆首楞嚴三昧自在神力，菩薩示現入於涅槃，不畢竟滅，而於三千大千世界，能現如是自在神力，示現如是諸莊嚴事。堅意！汝觀如來於此四天下轉法輪，餘閻浮提未成佛道，或有閻浮提現入滅度，是名首楞嚴三昧所入法門。」<p>爾時會中諸天、龍、夜叉、乾闥婆等，諸菩薩大弟子，咸作是念：「釋迦牟尼佛但能於此三千大千世界有是神力？於餘世界亦有是力？」<p>時文殊師利法王子知眾會意，欲斷所疑，白佛言：「世尊！我所遊行諸佛國土，於是世界上過六十恒河沙土，有佛世界名一燈明，佛於其中為人說法。我至其所，頭面禮足，問言：『世尊！號字何等？我等云何奉持佛名？』彼佛答我：『汝詣釋迦牟尼佛！自當答汝。』世尊！彼佛國土功德莊嚴，說之一劫猶不可盡。復過於是，彼國無有聲聞、辟支佛名，但有諸菩薩僧，常說不退轉法輪。唯願世尊！說此佛名一燈明土講說法者！」<p>爾時佛告文殊師利法王子：「汝等善聽，勿懷恐怖，而生疑悔。所以者何？諸佛神力不可思議，首楞嚴三昧勢力亦不可思議。文殊師利！彼一燈明土講說法者，佛號示一切功德自在光明王。文殊師利！一燈明土，示一切功德自在光明王佛，則是我身於彼國土現佛神力，我於彼土說不退轉法輪，是我宿世所修淨土。文殊師利！汝今當知，我於無量無邊百千萬億那由他土，盡有神力，一切聲聞、辟支佛所不能知。文殊師利！此則皆是首楞嚴三昧勢力。菩薩常於無量世界示現神變，於此三昧而不動轉。文殊師利！譬如日月，自於宮殿初不移動，而現一切城邑、聚落。菩薩如是，住首楞嚴三昧，初不移動，而能遍於無量世界示現其身，隨眾所樂而為說法。」<p>爾時眾會，得未曾有，皆大歡喜，踊躍無量，合掌恭敬，及諸天、龍、夜叉、乾闥婆、阿修羅、迦樓羅、緊那羅、摩睺羅伽等，以真珠華、雜色妙華、末香、塗香，散於佛上。皆作諸天所有伎樂，供養如來及諸弟子；亦各脫上衣，奉上於佛、諸菩薩等！以妙色華，大如須彌，并眾雜香、末香、塗香、珍寶、瓔珞，散於佛上。皆作是言：「唯然世尊！若有說首楞嚴三昧處，其地則為金剛；若人得聞說是三昧，信受讀誦，為人演說不驚不畏，當知此人亦是金剛，成不壞忍，深住於信，諸佛所護，厚種善根，得大善利，降魔怨敵，斷諸惡趣，為善知識之所守護。世尊！如我解佛所說義，若有眾生聞是首楞嚴三昧，即能信受、讀誦解義、為人演說、如說修行，當知是人得住佛法畢定不退。」<p>佛言：「如是如是，如汝等說。若人不厚種諸善根，聞首楞嚴三昧不能信受。少有眾生聞首楞嚴三昧能信受者，多有眾生不能信受。善男子！人有四法，聞是三昧能得信受。何等為四？一者曾於過去諸佛聞是三昧，二者為善知識所護深樂佛道，三者善根深厚好樂大法，四者身自得證大乘深法。有是四法，則能信受如是三昧。善男子！復有滿願阿羅漢，及具足正見者、信行見行者，是人信順如來語故，信是三昧而身不證。所以者何？是三昧者，一切聲聞、辟支佛所不能通達，況餘眾生！」<p>爾時長老摩訶迦葉白佛言：「世尊！譬如從生盲人，夢中得眼，見種種色，心大歡喜，即於夢中，與有眼者，共住共語。是人覺已，不復見色。我等亦爾！未聞是首楞嚴三昧時，心懷歡喜，謂得天眼，與諸菩薩共住共語，論說義理。世尊！我今從佛聞是三昧，不知其事，如生盲人，不能得知諸佛菩薩所行之法。我等從今已往，自視其身如生盲人，於佛深法無有智慧，不知不見世尊所行。我等從今已往，知諸菩薩真得天眼，能得如是諸深智慧。世尊！若人無有薩婆若心，誰當自謂：『我是智者、我是福田。』」<p>佛言：「如是如是。迦葉！如汝所說。菩薩所得諸深智慧，聲聞、辟支佛所不能及。」<p>摩訶迦葉說是語時，八千眾生皆發阿耨多羅三藐三菩提心。<p>爾時堅意菩薩問文殊師利法王子言：「文殊師利！所言福田，云何名為福田？」<p>文殊師利言：「有十法行，名為福田。何等為十？住空無相、無願解脫門，而不入法位；見知四諦而不證道果；行八解脫而不捨菩薩行；能起三明而行於三界；能現聲聞形色威儀，而不隨音教從他求法；現辟支佛形色威儀，而以無礙辯才說法；常在禪定而能現行一切諸行；不離正道而現入邪道；深貪染愛而離諸欲一切煩惱；入於涅槃而於生死不壞不捨。有是十法，當知是人真實福田。」<p>爾時堅意菩薩問須菩提言：「長老須菩提！世尊說汝第一福田，汝為得在是十法不？」<p>須菩提言：「我於是法尚無其一，何況有十！」<p>堅意言：「汝以何名第一福田？」<p>須菩提言：「我不於佛諸菩薩中第一福田，佛說我於聲聞、辟支佛中第一福田。堅意！譬如邊地小王亦名為王；若轉輪聖王至於邊地，諸小王等不名為王，爾時唯有轉輪聖王，聖王威德殊妙勝故。堅意！隨有國土、城邑、聚落，無菩薩處，我於其中得為福田；若有佛處，有大菩薩，我於其中不名福田。諸菩薩有薩婆若心，是故勝我。」<p>爾時佛讚須菩提言：「善哉善哉！如汝所說，是無增上慢大弟子之所言也！」<p>堅意菩薩復問文殊師利法王子言：「文殊師利！所說多聞，云何名為多聞？」<p>文殊師利言：「若人得聞一句之法，即解其中千萬億義，百千萬劫敷演解說，智慧辯才不可窮盡，是名多聞。復次堅意菩薩！若聞十方無量諸佛所說，盡能受持；無有一句先所不聞，凡所聞者皆是先聞；隨所聞法能持不忘，為眾生說而無眾生，身與眾生及所說法無有差別。是名多聞。」<p>爾時會中有菩薩天子名淨月藏，作是念：「佛說阿難於多聞中為最第一，如文殊師利所說多聞，阿難今者寧有是不？」作是念已，問阿難言：「如來說汝於多聞中為最第一，汝之多聞，寧如文殊師利所說者不？」<p>阿難答言：「如文殊師利所說多聞，我無是事。」<p>淨月藏言：「如來云何常稱說汝，於多聞中為最第一？」<p>阿難答言：「佛諸弟子，隨逐音聲而得解脫，於是人中說我第一，非謂我於無量智海、無等大慧、無礙辯才諸菩薩中多聞第一。天子！譬如以有日月光明，閻浮提人見諸形色，得有所作。我亦如是，但以如來智慧光明，得受持法，我於其中自無有力，當知皆是如來神力。」<p>爾時世尊讚阿難言：「善哉善哉！如汝所說，汝所受持誦念諸法，當知則是如來神力。」<p>爾時佛告淨月藏言：「阿難所持諸法甚少，所不誦者無量無邊。天子！我於道場所得諸法，百千億分不說其一，我所說者，阿難於中百千億分不持其一。天子！如來但於一日一夜，十方世界諸釋、梵王、護世天王、天、龍、夜叉、乾闥婆等天子菩薩與之說法。以智慧力而作偈頌，說修多羅、因緣、譬喻，眾生所行諸波羅蜜，及說聲聞、辟支佛乘、佛無上乘，攝大乘法，毀訾生死，稱讚涅槃。假使閻浮提內所有眾生，成就多聞皆如阿難，於百千劫不能受持。天子！以是因緣，當知如來所說諸法無量無邊，阿難所持甚為少耳！」<p>爾時淨月藏天子即以十萬七寶華蓋奉上如來。其蓋即時遍住虛空，所覆眾生皆作金色。奉上蓋已，作如是言：「唯然世尊！願以是福，普使眾生辯才說法，當如世尊！能受持法，如文殊師利法王子！」<p>時佛知是菩薩天子深樂佛道，與授阿耨多羅三藐三菩提記，而作是言：「今是天子，過四百四十萬劫，當得作佛，號一寶蓋。國名一切眾寶莊嚴。」<p>說是法時，二百菩薩生懈怠心：「諸佛世尊其法甚深，阿耨多羅三藐三菩提如是難得，我等不能具足是事，不如但以辟支佛乘入於涅槃。所以者何？佛說菩薩若有退轉，或作辟支佛、或作聲聞。」<p>爾時文殊師利法王子知此二百菩薩有懈退心，欲還發起令得阿耨多羅三藐三菩提，亦欲教化會中天、龍、夜叉、乾闥婆、阿修羅、迦樓羅、緊那羅、摩睺羅伽等故，白佛言：「世尊！我念過去劫名照明，我於其中三百六十億世，以辟支佛乘入於涅槃。」<p>爾時一切眾會，心皆生疑：「若入涅槃，不應復還生死相續。今文殊師利何故作如是言：『世尊！我念過世劫名照明，我於其中三百六十億世，以辟支佛乘入於涅槃』，是事云何？」<p>爾時舍利弗承佛神旨，白佛言：「世尊！若人已得入於涅槃，不應復有生死相續。云何文殊師利入涅槃已，還復出生？」<p>佛言：「汝可問之，文殊師利自當答汝。」<p>時舍利弗問文殊師利言：「若人已得入於涅槃，於諸有中不復相續。汝今云何而作是說：『世尊！我念過去照明劫中，三百六十億世，以辟支佛乘入於涅槃』，此義云何？」<p>文殊師利言：「如來現在，是一切知者、一切見者、真實語者、不欺誑者、世間天人無能誑者。我所說者，佛自證知。我若異說，則為誑佛。舍利弗！彼時照明劫中，有佛出世，號曰弗沙，利益世間諸天人已，入於涅槃。是佛滅後，法住十萬歲。法滅之後，其中眾生，於辟支佛有度因緣。假使百千億佛為之說法，不信不受，唯皆可以辟支佛身威儀法則，而得度脫。是諸眾生皆共志求辟支佛道，是時無有辟支佛出，是諸眾生無處得種善根因緣。我於爾時為教化故，自稱我身是辟支佛。隨諸國土、城邑、聚落，皆知我身是辟支佛。我時皆為現辟支佛形色威儀，是諸眾生深心恭敬，皆以飲食供養於我。我受食已，觀其本緣所應聞法，為解說已，身飛虛空，猶如鴈王。是時眾生，皆大歡喜，以恭敬心，頭面禮我，而作是言：『願使我等於未來世，皆得法利，如今是人。』舍利弗！以是因緣，成就無量無數眾生，令種善根。我時觀察，知諸人眾，供養我食，生懈厭心，即時告言：『我涅槃時至。』百千眾生聞是語已，各持華香、雜香、蘇油，來至我所。我於爾時入滅盡定，以本願故，不畢竟滅。是諸眾生謂我命終，供養我故，以香薪❥而燒我身，謂我實滅。我時復至異國大城，自稱我是辟支佛身，其中眾生亦以飲食來供養我。我於其中示入涅槃，亦謂我滅，皆來供養，共燒我身。如是舍利弗！我於爾時滿一小劫，三百六十億世，作辟支佛身，示入涅槃。於諸大城，一一皆以辟支佛乘，度脫三十六億眾生。舍利弗！菩薩如是以辟支佛乘，入於涅槃而不永滅。」<p>文殊師利說是語時，三千大千世界六種震動，光明遍照，千億諸天供養文殊師利法王子，雨諸天華，皆作是言：「是實希有！我等今日得大善利，見佛世尊及見文殊師利法王子，又聞說是首楞嚴三昧。世尊！文殊師利法王子成就如是未曾有法，住何三昧，能現如是未曾有法？」<p>佛告諸天：「文殊師利法王子住首楞嚴三昧，能作如是希有難事。菩薩住此三昧，為作信行，而不隨他信。亦作法行，而於法相轉於法輪，不退不失。亦作八人，於諸無量阿僧祇劫，為八邪者而行於道。作須陀洹，為生死水漂流眾生不入法位。作斯陀含，遍現其身於諸世間。作阿那含，亦復來還教化眾生。作阿羅漢，亦常精進求學佛法。亦作聲聞，以無礙辯為人說法。作辟支佛，為欲教化因緣眾生，示入涅槃，三昧力故還復出生。諸天子、菩薩住是首楞嚴三昧，皆能遍行諸賢聖行；亦隨其地有所說法，而不住中。」<p>諸天聞佛說如是義，悉皆涕淚，而作是言：「世尊！若人已入聲聞、辟支佛位，永失是首楞嚴三昧。世尊！人寧作五逆重罪，得聞說是首楞嚴三昧，不入法位作漏盡阿羅漢。所以者何？五逆罪人，聞是首楞嚴三昧，發阿耨多羅三藐三菩提心已，雖本罪緣墮在地獄，聞是三昧善根因緣，還得作佛。世尊！漏盡阿羅漢猶如破器，永不堪任受是三昧。世尊！譬如有人施蘇油蜜，多有人眾持種種器，中有一人用心不固，破所持器，雖詣所施蘇油蜜所，無所能益但得自飽，不能持還施與餘人。是中有人持器完堅，既得自飽亦持滿器施與他人。蘇油蜜者，是佛正法。所持器破，但得自足不能持還施他人者，即是聲聞及辟支佛。持完器者，即是菩薩，身自得足，亦能持與一切眾生。」<p>是時二百天子，心欲退轉於阿耨多羅三藐三菩提者，從諸天子聞是語已，及聞文殊師利法王子不可思議功德勢力，更以深心發阿耨多羅三藐三菩提，不復隨先退轉之心，皆白佛言：「我等乃至危害失命，不捨是心，亦終不捨一切眾生。世尊！唯願我等聞是首楞嚴三昧善根因緣，當得菩薩十力。何等十？於菩提心得堅固力、於不可思議佛法得深信力、多聞得不忘力、往來生死得無疲力、於諸眾生得堅大悲力、於布施中得堅捨力、於持戒中得不壞力、於忍辱中得堅受力、魔不能壞得智慧力、於諸深法得信樂力。」<p>爾時佛告堅意菩薩：「若有眾生，於今現在、若我滅後，聞是首楞嚴三昧能信樂者，當知是人悉皆得是菩薩十力。」<p>爾時會中，有菩薩名曰名意，白佛言：「世尊！若欲得福者，應供養佛；欲得慧者，應勤多聞；欲生好處者，應勤持戒；欲大富者，應加布施；欲得妙色者，應修忍辱；欲得辯才者，應敬師長；欲得陀羅尼者，應離增上慢；欲得智者，應修正憶念；欲得樂者，應捨一切惡；欲利益眾生者，應發菩提心；欲得妙音聲者，應修實語；欲得功德者，應樂遠離；欲求法者，應近善知識；欲坐禪者，應離憒閙；欲思慧者，應修思惟；欲生梵世者，應修無量心；欲生天人，應修十善。世尊！若人欲得福德者、欲得慧者、欲生好處者、欲大富者、欲妙色者、欲辯才者、欲陀羅尼者、欲得智者、欲得樂者、欲利益眾生者、欲妙音聲者、欲功德者、欲求法者、欲坐禪者、欲思慧者、欲生梵世者、欲生天人者、欲得涅槃者、欲得一切功德者，當聞首楞嚴三昧，受持讀誦，為他人說，如說修行。世尊！菩薩云何修是三昧？」<p>佛言：「名意！菩薩若能觀諸法空，無所障礙，念念滅盡，離於憎愛，是名修是三昧。復次名意！學是三昧，不以一事。所以者何？隨諸眾生心心所行，是三昧者有是諸行；隨諸眾生心心所入，是三昧者有是諸入；隨諸眾生諸根入門，是三昧者有是入門；隨諸眾生所有名色，得是三昧菩薩亦示若干名色；能如是知，是名修是三昧。隨一切佛名色相貌，得是三昧菩薩亦示若干名色相貌；能如是知，是名修是三昧。隨見一切諸佛國土，菩薩亦自成是國土，是名修是首楞嚴三昧。」<p>名意菩薩白佛言：「世尊！是三昧者修行甚難？」<p>佛告名意：「以是事故，少有菩薩住是三昧，多有菩薩行餘三昧。」<p>爾時名意菩薩白佛言：「世尊！此彌勒菩薩一生補處，次於世尊當得阿耨多羅三藐三菩提。彌勒得是首楞嚴三昧耶？」<p>佛言：「名意！其諸菩薩得住十地、一生補處受佛正位，悉皆得是首楞嚴三昧。」<p>彌勒菩薩即時示現如是神力，名意菩薩及諸眾會，見此三千大千世界諸閻浮提，其中皆是彌勒菩薩！或見在天上；或見在人間；或見出家；或見在家；或見侍佛，皆如阿難；或見智慧第一，如舍利弗；或見神通第一，如目犍連；或見頭陀第一，如大迦葉；或見說法第一，如富樓那；或見樂戒第一，如羅睺羅；或見持律第一，如優波離；或見天眼第一，如阿那律；或見坐禪第一，如離婆多。如是一切諸第一中，皆見彌勒！或見入諸城邑聚落乞食；或見說法；或見坐禪。<p>名意菩薩及諸大眾，一切皆見彌勒菩薩現首楞嚴三昧神通勢力，見已大喜，白佛言：「世尊！譬如真金，雖復鍛磨，不失其性。是諸大士亦復如是，隨所試處，皆能示現不可思議法性。」<p>爾時名意菩薩白佛言「世尊！我謂菩薩若能通達首楞嚴三昧，當知通達一切道行，於聲聞乘、辟支佛乘及佛大乘，皆悉通達。」<p>佛言：「如是如是，如汝所說。菩薩若能通達首楞嚴三昧，則能通達一切道行。」<p>爾時長老摩訶迦葉白佛言：「世尊！我謂文殊師利法王子！曾於先世已作佛事，現坐道場，轉於法輪，示諸眾生入大滅度。」佛言：「如是如是，如汝所說。迦葉！過去久遠無量無邊不可思議阿僧祇劫，爾時有佛，號龍種上如來、應供、正遍知、明行足、善逝、世間解、無上士、調御丈夫、天人師、佛、世尊。於此世界南方過於千佛國土，國名平等，無有山河、沙礫、瓦石、丘陵、堆阜，地平如掌，生柔軟草，如迦陵伽。龍種上佛於彼世界，得阿耨多羅三藐三菩提，初轉法輪，教化成就七十億數諸菩薩眾，八十億人成阿羅漢，九萬六千人住辟支佛因緣法中，其後續有無量聲聞僧。迦葉！龍種上佛壽命四百四十萬歲，度天人已，入於涅槃，散身舍利，流布天下，起三十六億塔，眾生供養。其佛滅後，法住十萬歲。龍種上佛臨欲涅槃，與智明菩薩授記莂言：『此智明菩薩！次於我後，當得阿耨多羅三藐三菩提，亦號智明。』迦葉！汝謂爾時平等世界龍種上佛，豈異人乎？勿生此疑。所以者何？即文殊師利法王子是。迦葉！汝今且觀首楞嚴三昧勢力，諸大菩薩以是力故，示現入胎、初生、出家、詣菩提樹、坐於道場、轉妙法輪、入般涅槃、分布舍利，而亦不捨菩薩之法，於般涅槃，不畢竟滅。」<p>爾時長老摩訶迦葉語文殊師利言：「仁者乃能施作如此希有難事，示現眾生。」<p>文殊師利言：「迦葉！於意云何？是耆闍崛山，誰之所造？是世界者，亦從何出？」<p>迦葉答言：「文殊師利！一切世界水沫所成，亦從眾生不可思議業因緣出。」<p>文殊師利言：「一切諸法，亦從不可思議業因緣有。我於是事，無有功力。所以者何？一切諸法，皆屬因緣，無有主故，隨意所成。若能解此，所為不難。迦葉！若人未見四諦，聞如是事能信解者，此則為難。見四諦已，得諸神通，聞此能信，不足為難。」<p>爾時世尊身升虛空，高七多羅樹，結加趺坐，身出光明，遍照十方無量世界。一切眾會，皆見十方無量諸佛，悉皆說是首楞嚴三昧不增不減，悉遙得聞。十方諸佛亦升虛空，高七多羅樹，結加趺坐，身放光明，遍照十方無量世界。彼諸眾生，亦見釋迦牟尼佛身升虛空，結加趺坐。彼諸眾會，悉皆以華，遙散釋迦牟尼佛！皆見眾華於上空中，合成華蓋。此土菩薩及諸天、龍、夜叉、乾闥婆等，悉亦以華散彼諸佛，皆於佛上化成華蓋。<p>爾時釋迦牟尼佛還攝神足，坐於本座，告堅意言：「是為如來神通之力，為令眾生功德增益，是故如來示現是事。」<p>佛現神通力時，八千天人發阿耨多羅三藐三菩提心。又說是首楞嚴三昧垂欲竟時，堅意菩薩及五百菩薩，得首楞嚴三昧，悉皆得見十方諸佛所有神力，於佛深法得智光明，住第十地，受佛職位。三千大千世界六種震動，放大光明遍照世界，千萬伎樂同時俱作，諸天空中雨種種華。<p>爾時佛告阿難：「汝當受是首楞嚴三昧，持諷誦讀，廣為人說。」<p>時持須彌山頂釋白佛言：「世尊！阿難智慧憶念有量，聲聞人者，隨他音聲，何故以是三昧法寶囑累阿難？」持須彌山頂釋發至誠言：「若我能於今世、來世，廣宣流布是寶三昧，無有虛者，於此耆闍崛山中樹，悉皆當如佛菩提樹，其諸樹下皆有菩薩。」持須彌山頂釋作是語已，即見諸樹，如菩提樹，一一樹下，皆見菩薩。諸菩提樹，皆出是言：「如持須彌山頂釋所言為實，是人必能令此三昧廣宣流布。」<p>爾時諸天、龍、夜叉、乾闥婆等，同聲白佛言：「世尊！假使如來住壽一劫，不為餘事以聲聞乘為人說法，一一說法，皆悉如初轉法輪時所度眾生，說是首楞嚴三昧所度眾生，此則為勝。所以者何？是諸眾生皆以聲聞乘度，於菩薩乘，百分不及一、百千萬億分，乃至算數譬喻所不能及。如是首楞嚴三昧，有是無量勢力，能成就諸菩薩，使得具足佛法。」<p>爾時堅意菩薩白佛言：「世尊實壽幾何？幾時當入畢竟涅槃？」<p>佛言：「堅意！東方去此世界三萬二千佛土，國名莊嚴，是中有佛，號照明莊嚴自在王如來、應供、正遍知、明行足、善逝、世間解、無上士、調御丈夫、天人師、佛、世尊，今現在說法。堅意！如照明莊嚴自在王佛壽命，我所壽命亦復如是！」<p>「世尊！是照明莊嚴自在王佛壽命幾所？」<p>佛告堅意：「汝自往問，自當答汝。」<p>即時堅意承佛神力，又以首楞嚴三昧力故，及自善根神通力故，如一念頃，到彼莊嚴世界。頭面禮彼佛足，右遶三匝，却住一面，白佛言：「世尊壽命幾時？當入涅槃？」<p>彼佛答言：「如彼釋迦牟尼佛壽命，我所壽命，亦復如是！堅意！汝欲知者，我壽七百阿僧祇劫，釋迦牟尼佛壽命亦爾！」<p>爾時堅意菩薩心大歡喜，即還娑婆世界，白佛言：「世尊！彼照明莊嚴自在王佛，壽七百阿僧祇劫。而告我言：『如我壽命，釋迦牟尼佛壽命，亦復如是！』」<p>爾時阿難從座而起，偏袒右肩，合掌向佛，白佛言：「世尊！如我解佛所說義，我謂世尊於彼莊嚴世界，以異名字利益眾生。」<p>爾時世尊讚阿難言：「善哉善哉！汝以佛力，能知是事。彼佛身者即是我身，以異名字於彼說法，度脫眾生。阿難！如是神通自在力者，皆是首楞嚴三昧勢力。」<p>爾時佛告堅意菩薩：「堅意！以是事故，當知我壽七百阿僧祇劫，乃當畢竟入於涅槃。」<p>時會大眾，聞佛所說，壽命如是不可思議，皆大歡喜得未曾有，白佛言：「世尊！諸佛神力至未曾有，一切所行不可思議，於此現壽如是短命，而實於彼七百阿僧祇劫。世尊！願使一切眾生具足如是不可思議壽命。」<p>爾時世尊復告堅意：「是首楞嚴三昧，隨在郡國、城邑、聚落、精舍、空林，其中諸魔魔民，不得其便。」<p>又告堅意：「若有法師，書寫、讀誦、解說是首楞嚴三昧，於人、非人無有恐怖，復得二十不可思議功德之分。何等二十福德不可思議？其智不可思議、其慧不可思議、方便不可思議、辯才不可思議、法明不可思議、總持不可思議、法門不可思議、憶念隨義不可思議、諸神通力不可思議、分別眾生諸所語言不可思議、深解眾生心之所樂不可思議、得見諸佛不可思議、所聞諸法不可思議、教化眾生不可思議、自在三昧不可思議、成就淨土不可思議、形色最妙不可思議、功德自在不可思議、修治諸波羅蜜不可思議、得不退轉佛法不可思議。是為二十。<p>「堅意！若人書寫、讀誦是首楞嚴三昧，得是二十不可思議功德之分。是故堅意！若人欲得今世來世諸利，當書寫讀誦、解說修行是首楞嚴三昧。<p>「堅意！若求佛道善男子、善女人，於千萬劫勤心修行六波羅蜜，若有聞是首楞嚴三昧，即能信受，心不退沒，不驚不畏，福勝於彼，疾至阿耨多羅三藐三菩提；何況聞已受持讀誦，如說修行，為人解說？若有菩薩！欲聞諸佛不思議法，不驚不畏，欲於一切諸佛法中現了自知，不從他教，應當修集行是三昧；若欲得聞所未聞法，信受不逆，應當聞是首楞嚴三昧。」<p>說是首楞嚴三昧經時，無量眾生發阿耨多羅三藐三菩提心，復倍是數，住阿惟越致地；復倍是數，得無生法忍。萬八千菩薩，得是首楞嚴三昧；萬八千比丘、比丘尼，不受諸法故，漏盡解脫，得阿羅漢。二萬六千優婆塞、優婆夷，於諸法中得法眼淨。三十那由他諸天，得入聖位。<p>佛說經已！文殊師利法王子、堅意菩薩等一切諸菩薩摩訶薩，及諸聲聞大弟子，一切諸天、龍、神、乾闥婆、阿修羅等世間人民，聞佛所說，歡喜信受。