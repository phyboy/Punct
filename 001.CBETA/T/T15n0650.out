<juan>諸法無行經卷上<p>姚秦龜茲三藏鳩摩羅什譯<p>如是我聞：<p>一時佛在王舍城耆闍崛山中，共大比丘僧五百人俱，菩薩九萬二千人，其名曰：眾德莊嚴菩薩摩訶薩、師子遊步菩薩、光無障淨王菩薩、高山頂自在王菩薩、愛喜淨光菩薩、光蔽日月菩薩、妙淨鬚菩薩、身出蓮華光菩薩、梵自在王音菩薩、遊戲世師子王音菩薩、金色淨光威德菩薩、柔軟身菩薩、金色相莊嚴身菩薩、十光破魔力菩薩、諸根威儀善寂菩薩、德如高山菩薩、天音聲菩薩、法力自在遊行菩薩、山德淨身菩薩、妙德菩薩摩訶薩，如是等九萬二千人。<p>爾時師子遊步菩薩見是大會，即從座起，偏袒右肩右膝著地，合掌向佛，以偈問曰：「世尊大導師，名德稱無量，今此大眾集，願說寂滅法。邪見諸愛慢，嫉妬瞋恚性，云何即是道？大音方便說。云何涅槃相，與世法無異？諸法無有二，大悲為演說。云何諸法性，畢竟無有礙？其性如涅槃，亦同於解脫，無縛亦無解，亦復如虛空，迦羅頻伽音，大梵清淨聲。身色喻天金，淨命無量德，演說實相法，畢竟無縛解。云何此五蓋，而等於菩提？云何是菩提，即同諸業性？是法是非法，云何同一相？如是畢竟淨，唯願為演說。無數無非數，諸法畢竟滅，一切種智相，及以菩提道，二法云何無？惟願為演說。無作無非作，無著無非著，畢竟無眾生，諸法中無礙，無戒無忍辱，亦無有毀戒，無智亦無慧，亦無非智慧，是法常清淨，惟願為演說。云何一切法，寂滅如虛空？無心心數法，無見斷證修？一切諸眾生，同如虛空相，一相法亦無，心行亦叵得？諸法無生滅，無學無羅漢，亦無辟支佛，亦無求菩薩，無住無休止，無來亦無去，諸法無動相，常住如須彌，無相亦無色，色性即是道，色性佛道一，如是法願說。云何無佛法，亦無有眾僧？是三寶一相，惟願為演說。無空無無相，亦無有無作，不合亦不散，名相法亦無，諸法畢竟空，如響無作者，無生無無生，無滅無往來，無天無龍神，夜叉緊那等，無人無地獄，無餓鬼畜生，無眾生五道，願說如是法。如導世師人，外道非見者，其有所演說，云何等無二？諸文字語言，是法皆一相，世尊大慈愍，願開是法門。」<p>爾時世尊讚師子遊步菩薩摩訶薩言：「善哉，善哉！善男子！汝所問者甚為希有，一切世間之所難信。善男子！止止勿問。所以者何？新發意菩薩，於此空見、無相見、無作見、無生見、無所有見、無取相見、佛見、菩提見，所不能及。善男子！如此法者不應在新學菩薩前說。何以故？若聞是法，或斷善業，於佛道中則行邪道；若墮斷滅、若墮計常，不知如來以何方便隨宜所說？」<p>爾時師子遊步菩薩摩訶薩白佛言：「世尊！哀愍世間，願必為說。當來世中有菩薩空見、無相見、無作見、無生見、無所有見、無取相見、佛見、菩提見者，分別是空、是無相無作，好常讚學勤於事業，樂著文辭以辯說為妙貴於名利，如是之人聞如來說是無文字法畢竟清淨，當捨是諸見。是諸菩薩隨眾生所能信解，以方便力而為說法，雖說少欲知足而不以為最，雖說經戒亦不以為最，雖說在眾過惡亦知一切法遠離相，常稱讚獨處不在憒閙而不以為最。雖讚發菩提心而知心性即是菩提，雖讚大乘經而知一切諸法皆是大相，雖說菩薩道而不分別阿羅漢、辟支佛、諸佛，雖讚布施而通達布施平等相，雖讚持戒而了知諸法同是戒性，雖讚忍辱而知諸法無生無滅無盡相，雖讚精進而知諸法不發不行相，雖種種讚歎禪定而知一切法常定相，雖種種讚於智慧而了智慧之實性。雖說貪欲之過而不見法有可貪者，雖說瞋恚之過而不見法有可瞋者，雖說愚癡之過而知諸法無癡無礙，雖示眾生墮三惡道怖畏之苦而不得地獄、餓鬼、畜生之相。如是諸菩薩，雖隨眾生所能信解，以方便力而為說法，而自信解一相之法，所謂空、無相、無作、無生、無所有、無取相。世尊！惟願說是不可思議方便之法，一切聲聞、辟支佛與新發意菩薩所不能及，但為信解甚深一相法者說之。」<p>爾時佛告師子遊步菩薩摩訶薩言：「善男子！汝今諦聽，善思念之，吾當為汝解說此義。」<p>「唯然。世尊！我當受之。」<p>爾時世尊以偈答曰：「若人欲成佛，勿壞於貪欲，諸法即貪欲，知是則成佛。貪欲及恚癡，無有能得者，是法皆如空，知是則成佛。見非見一相，著不著亦然，此無佛無法，知是名大智。如人於夢中，得道度眾生，無道無眾生，佛法性亦然；道場無所得，若得則不有，明無明一相，知是為世尊。眾生即菩提，菩提即眾生，菩提眾生一，知是為世尊。譬如巧幻師，幻作種種事，所見無有實，無智數若干，貪瞋癡如幻，幻不異三毒，凡夫自分別，我貪我瞋恚，如是愚癡人，則墮三惡道。實相無貪恚，癡亦不可得，分別如幻法，自生煩惱熱，實相無煩惱，無眾生無佛，分別無生法，凡夫願作佛。不見諸佛法，亦不見眾生，知是法相者，疾成眾生尊。若人求菩提，則無有菩提，是人遠菩提，譬如天與地，知諸法如幻，速成人中上。若人分別戒，是則無有戒，若有見戒者，是則為失戒，戒非戒一相，知是為導師。如夢受五欲，娛樂自快樂，分別見女色，此中實無女。戒毀戒如夢，凡夫分別二，實無戒毀戒，知是為導師。凡夫著名字，不知語言性，名字非名字，知是得無生。自謂是菩薩，讀誦為人說，己身無所行，但依恃種性，但讀經求道，常見他人過，著威儀文頌，見人敬自貴，恃種性文頌，不知法實相，如是之人等，終不能得佛。為說諸法空，惡心好諍訟，是人無佛法，亦無有菩提。知瞋忍同相，達是終不瞋，不了眾生性，是則生瞋恚。自言菩薩者，復作如是說，我慈悲一切，成佛度眾生。他惱生瞋恚，懷忿不與語，常求他人過，樂於鬪諍訟，亦稱歎忍辱，及說諸法空，我心多憍慢，常觀他人過，貪著於美味，晝夜念五欲，是人入城邑，自說度人者，悲念於眾生，常為求饒益，口雖如是說，而心好惱他。我未曾見聞，慈悲而行惱，互共相瞋惱，願生阿彌陀。若人如恒沙，惡口加刀杖，如是皆能忍，則生清淨土。佛土非佛土，知如虛空相，不分別國土，及國土功德，如是之人等，能生諸佛國。自言忍眾惡，見菩薩如佛，我未曾見聞，佛相而瞋者。各自美毀他，樂檀越知識，言我所教化，護使令如法，汝應我所度，莫親近餘人，彼人行不純，常處於憒閙，是人於佛道，不能勤修行。真求佛道者，晝夜各三時，頂禮諸菩薩，應生恭敬心，隨其所行道，不說其過失。若見著五欲，不說其過惡，應當念彼人，久後亦得道，次第行業道，不可頓成佛，或非久發心，是以行此事。勿分別貪欲，貪欲性是道，煩惱先自無，未來亦無有，能如是信解，便得無生忍。觀好惡音聲，知非音聲性，當入無文字，實相之法門，若能信是法，則無婬怒癡。觀貪欲愚癡，即是無量相，是二無文字，以文字故說，諸有文字處，是皆無有實。一切諸音聲，觀是一音性，佛說及邪說，是皆無分別。法雖以言說，實無法無說，能入一相門，則得無上忍。是忍是非忍，勿作是分別，於欲瞋恚心，勿計其中利，知是二無生，當為世中尊。東西南北方，如恒河沙土，皆碎為微塵，一塵為一國，滿中諸珍寶，於無央數劫，供養諸如來，其所得功德，若人聞是經，過彼百千倍。若有出家人，一心求佛道，我囑累是人，此祕密要法。若有誦是經，及以解其義，無量總持辯，自然皆當得，利根無盡慧，樂說之辯才。無量億諸佛，皆亦與是人，諸經妙法寶，自然皆能說。」<p>爾時師子遊步菩薩白佛言：「世尊！今說是偈，有幾所人得自利益？」<p>佛言：「善男子！汝見是大眾不？」<p>「唯然已見。」<p>佛言：「今說此法時，會中有無量無數眾生共集，與天、龍、夜叉、乾闥婆、阿修羅、緊那羅、迦樓羅、摩睺羅伽等滿在虛空，以說法之明乃至他方世界多所饒益。九萬二千夜叉神皆發阿耨多羅三藐三菩提心。增上慢比丘有五百人未得謂得，聞是法無增上慢，得真法信，解一切法皆是一相，不受諸法故漏盡得解脫。於是菩薩眾中六萬二千人，信解諸法無障礙相得無生法忍。何以故？如是說法於諸說法中最為第一。善男子！如我於然燈佛所，信解諸法一相無礙，然後乃得無生法忍具足六波羅蜜。所以者何？若菩薩於恒河沙劫，布施、持戒、忍辱、精進、禪定、智慧，若不知如是法相，是人或能斷滅一切善根。善男子！汝見提婆達多有大功德善根、成就三十二大人相，有如是功德，不知如是法相故，斷滅善根墮大地獄。<p>「善男子！當知雖久發心有大功德，不入是法門皆能斷滅善根功德。善男子！如過去無量無邊不可思議阿僧祇劫，有佛名高須彌山王如來、應供、正遍知、明行足、善逝、世間解、無上士、道法御、天人師、佛、世尊，壽命九千九百千萬億那由他歲，國土名金焰明，其國皆以黃金為地。其所說法亦以三乘度脫眾生，其佛初會，有八十百千萬億那由他聲聞弟子；次第二會，七十百千萬億那由他聲聞弟子；第三會，六十百千萬億那由他聲聞弟子；第四會，五十百千萬億那由他聲聞弟子；皆得阿羅漢，捨諸重擔逮得己利，盡諸有結正智得解脫。比丘尼眾倍於上數，優婆塞眾亦倍上數，優婆夷眾亦倍上數，菩薩眾亦倍上數，皆得阿惟越致無生法忍，皆得無量無邊陀羅尼門三昧門，能轉不退法輪，何況新發菩薩意者。又發辟支佛道心者亦無量無邊。<p>「善男子！爾時彼佛會中弟子眾數無量無邊，彼金焰國中皆以七寶為樹，於其寶樹常出法音，所謂一切諸法空音、無相音、無作音、無生音、無所有音、無取相音。其國人民聞是法音，自然皆得諸法實相心得解脫。其佛滅後法住千歲，諸寶樹音亦不復出。善男子！是高須彌山王佛，以法囑累淨威儀菩薩令守護法，囑累已後便入無餘涅槃。時有比丘名有威儀，持戒不淨，得四禪四無色定及五神通，善誦毘尼藏，樂於苦行，不能善知他心。其弟子眾亦皆苦行貴頭陀法。是淨威儀法師，持戒清淨，於無所有法中得巧方便。復於一時，淨威儀法師將諸弟子，到有威儀比丘住處與共同止，淨威儀法師憐愍眾生故，從所住處常入聚落食訖而還，教化百千萬家皆作弟子，令發阿耨多羅三藐三菩提心。其弟子眾亦善教化，到諸聚落而為說法，令若干百千眾生皆發阿耨多羅三藐三菩提心。有威儀比丘常樂住塔寺，其弟子眾不持淨戒而樂行頭陀。有威儀比丘勤行精進其心決定，自以所行化諸弟子，貪著善法有所見得，所謂說一切有為法皆無常皆苦、一切法無我，不能善行諸禪定法，亦不能善於菩薩所行之道，本心不純故。淨威儀法師善知眾生諸根利鈍，知有威儀比丘心故，不復常入聚落，其諸弟子如本不異。<p>「有威儀比丘見淨威儀法師諸弟子眾常入聚落，生不淨心，即鳴犍椎集眾立制：『汝等自今已去不應入於聚落，不能一心徐行靜默，數入聚落得何等利？佛所稱讚阿練若住處，汝等當行禪樂莫好入他家。』淨威儀法師諸弟子眾，不受其語猶入聚落。後於一時有威儀比丘，見從聚落中出，更鳴犍椎集眾，說如是言：『若復更入聚落者，不復得住於此。』<p>「爾時淨威儀法師將護有威儀比丘故，告諸弟子：『汝等！從今已去勿入聚落。』即如師教不入聚落。爾時諸人民眾不見其師及諸弟子故，皆懷憂惱善根退失。淨威儀法師過三月自恣竟，從是中出至餘僧坊，於其所止師徒還入城邑聚落為人說法。後時有威儀比丘，見淨威儀法師還入他家，見其弟子毀失常儀，復生不淨惡心作是念：『是比丘破戒毀戒，何有菩提？』便語眾人：『是比丘雜行，去佛道甚遠。』有威儀比丘起是業已，後時命終，是業果報故，墮阿鼻大地獄，九百千億劫受諸苦惱；從地獄出六十三萬世，常被誹謗；其罪漸薄，後作比丘三十二萬世，出家之後是業因緣反道入俗，又餘罪業因緣故，於淨明佛所出家入道殷勤精進如救頭然，千萬億歲中乃至不得柔順法忍，無量千萬世諸根闇鈍。<p>「師子遊步，於汝意云何？爾時有威儀比丘豈異人乎？勿造斯觀，則我身是。我時起是微細不淨心，受此罪業墮於地獄。師子遊步！若人不欲起是微細罪業者，於彼菩薩不應起於惡心。菩薩諸所行道皆當信解，不應起於瞋恨之心，應作是念：『我不能善知他人心，眾生所行是亦難知。』善男子！如來見是利故常說是法，是故行者不應平量於人，唯有如來及似如來者，乃能知是。是故行者若欲自護其身，慎莫平量於人而相違逆。菩薩若欲修集佛法，常當晝夜勤心專念。深發菩薩心者，不當好求人長短。菩薩若能教三千大千世界中眾生令行十善，不如菩薩如一食頃一心靜處念一相法門，乃至聞受讀誦解說，是人福德勝彼甚多。何以故？諸菩薩用是法門，能滅一切業障罪，亦於一切眾生之中離憎愛心，便能疾得一切種智。」<p>爾時文殊師利法王子白佛言：「世尊！如佛所說滅業障罪，云何滅業障罪？」<p>佛告文殊師利：「若菩薩見一切法性無業無報，則能畢滅業障之罪。又文殊師利！若菩薩見貪欲際即是真際，見瞋恚際即是真際，見愚癡際即是真際，則能畢滅業障之罪。又文殊師利！若菩薩能見一切眾生性即是涅槃性，則能畢滅業障之罪。所以者何？若人自有所見即能起業，無知無聞凡夫愚人不知諸法畢竟滅相，故自見其身亦見他人，以是見故便起身口意業。是人妄見憶想分別，作是念：『我是貪欲、瞋恚、愚癡。』如是分別故，於佛法中出家學道，復作是念：『我是持戒修梵行人，我當越度生死，得於涅槃免諸苦惱。』是人分別諸法，是善是不善，是應知、是應斷、是應證、是應修，所謂苦應見、集應斷、滅應證、道應修。而復分別一切諸行皆悉無常，一切諸行皆悉是苦，一切諸行皆三毒熾然，我當疾捨此有為法。常作如是思惟，於諸行中種種取相而生厭心。<p>「爾時便作是念：『見諸行如是，是名見苦；惡厭諸行，是名斷集。』分別諸行，見於滅諦即作是念：『我今見滅是名證滅，我當修道。』便至靜處念如是法，作是念已攝心定住。是人先得厭心，今得定心，故於諸行中心便捨離，而自愧厭不喜不樂，復作是念：『我今於一切法中已得解脫，更無所作，我身已得阿羅漢道。』是人命終之時見受生處，即菩提中心生疑悔，以此疑故命終之後墮大地獄。何以故？是人於無生法中而分別故。」<p>爾時文殊師利法王子白佛言：「世尊！今云何應觀四聖諦？」<p>佛告文殊師利：「若行者能見一切法即是無生性，是名見苦。若能見一切法不集不起，是名斷集。若能見一切法畢竟滅相，是名證滅。若能見一切法無所有性，是名修道。文殊師利！若行者能如是見四聖諦，是人不作如是分別，是法善是法不善，是法應見、是法應斷、是法應證、是法應修，所謂苦應見、集應斷、滅應證、道應修。所以者何？凡夫所行貪欲、瞋恚、愚癡，行者見是法皆空、無生、無所有、不可分別，但積集虛妄。爾時於法無所取無所捨，於三界中心無所礙，見一切三界畢竟不生，見一切善不善法虛誑不實，如幻如夢如影如響如焰。行者見貪欲性即是涅槃性，瞋恚性即是涅槃性，愚癡性即是涅槃性。若能見一切法性如是，便於一切眾生之中不起憎愛。所以者何？是行者不得是法，若生愛處、若生憎處，安住虛空，心中乃至不見佛、不見法、不見僧，是則不見一切法。若不見一切法，於諸法中則不生疑，不生疑故則不受一切法，不受一切法故則自寂滅。文殊師利！長老須菩提知如是法故，不來禮佛足。須菩提尚不得自身，何況得如來身？不得自身而得如來身者，無有是處。」<p>文殊師利復白佛言：「世尊！行者云何應觀四念處？」<p>佛告文殊師利：「當來世有比丘如是說：『觀內身處若觀不淨是身念處，觀樂皆苦是受念處，觀心生滅性是心念處，觀壞和合相但得法相是法念處。』」<p>文殊師利白佛言：「世尊！今云何真觀四念處？」<p>佛言：「止止。文殊師利！不須問也，如來隨宜說法難可得解。」<p>文殊師利言：「世尊！愍念眾生故，願必為說。」<p>佛告文殊師利：「若行者見身如虛空，是為身念處；若行者見受不得內外兩間，是為受念處；若行者知心唯有名字，是為心念處；若行者不得善法不得不善法，是為法念處。文殊師利！應如是觀四念處。」<p>文殊師利復白佛言：「世尊！行者云何應觀八聖道分？」<p>佛告文殊師利：「若行者見一切法平等無二無分別，是名正見。見一切法無思惟無分別，以是見故是名正思惟。見一切法無言說相，善修語言平等相故，是名正語。見一切法不作相，作者不可得故，是名正業。不分別正命邪命，善修習平等命故，是名正命。不發不起一切法，以無所行故，是名正精進。於一切法無所憶念，諸憶念性離故，是名正念。見一切法性常定，以不散不緣不可得故，是名正定。文殊師利！行者應如是觀八聖道分。」<p>文殊師利復白佛言：「世尊！行者云何應觀五根？」<p>佛告文殊師利：「若行者信一切法畢竟不生，從本已來常自爾故，是名信根。於一切法中心無所住，遠近相離故，是名精進根。於一切法無所憶念，緣性離故不繫念於緣，是名念根。於一切法無所思惟，二法不可得故，是名定根。見一切法常空，離於生相，是名慧根。文殊師利！行者應如是觀五根。」<p>文殊師利復白佛言：「世尊！行者云何應觀七菩提分？」<p>佛言：「文殊師利！行者能見一切法無憶念，是名念菩提分。若一切法，若善、若不善、若無記，不可選擇、不可得，無決定故，是名擇菩提分。若不取一切三界相，善壞三界故，是名精進菩提分。若一切有為法中不生喜相，善壞有喜相故，是名喜菩提分。若一切法中除却其心，緣相不可得故，是名除菩提分。若一切法不可得，善修壞相故，是名定菩提分。若於一切法無所依止不貪不著，不見一切法故得捨心，是名捨菩提分。文殊師利！行者應如是觀七菩提分。若行者能如是見四聖諦、四念處、八聖道分、五根、七菩提分，我說是人名為已得度者，到於彼岸，出在陸地無畏之處，已離重檐除諸塵垢，是人名為無所有者、無所憂者、無所受者，是名阿羅漢、是名沙門、是名婆羅門、是名比丘、是名澡浴潔淨者、是名智者是名解者、是名聞者、是名佛子、是名釋子、是名破刺棘者、是名却關鍵者、是名已度塹者、是名出欲求者、是名開門扇者、是名賢聖勝相者。<p>「文殊師利！若有比丘成就如是法者，於天人世間名為福田，應受供養。文殊師利！是比丘若欲不虛食國中施者、破壞魔網者、欲度生死海者、欲得涅槃者、欲脫一切苦惱者、欲為一切天人世間作福田者，應當勤修習如是之法。」<p>說是法時，三萬二千諸天得諸法實相，各以天曼陀羅華而散佛上，白言：「世尊！若人得聞如是之法，是人名為善出家者，何況信受讀誦如所說行？世尊！若有須臾聞是法者，是則名為無增上慢。」<p>爾時文殊師利法王子白佛言：「惟願世尊！當說陀羅尼，以是陀羅尼故，令諸菩薩得無礙辯才，於諸音聲無所怖畏，能令諸法皆作佛法，又信解諸法皆是一相。」<p>佛告文殊師利：「汝今諦聽！當為汝說不動種性法門。諸菩薩得入是法門者，能以智慧光明照一切法，疾得無生法忍。」<p>文殊師利白佛言：「世尊！云何名不動處種性法門？」<p>佛告文殊師利：「一切眾生其心皆一，是名種性。」<p>「世尊！云何是事名為種性？」<p>佛告文殊師利：「一切眾生皆無有心，緣性不可得故，是名種性。文殊師利！一切眾生皆同一量，是名種子。」<p>「世尊！云何是事名為種性？」<p>佛言：「一切眾生皆如虛空量，終歸無障礙，是名種子。文殊師利！一切眾生皆是一眾生，是名種子。」<p>「世尊！云何是事名為種性？」<p>「文殊師利！一切眾生皆是一相，畢竟不生離諸名字，一異不可得故，是名種性。文殊師利！貪欲是不動相。」<p>「世尊！云何是事名不動相？」<p>佛言：「文殊師利！貪欲是不動相，安住法性中，以不住故，是貪欲不可得性常離故，是名不動相。文殊師利！瞋恚是金剛。」<p>「世尊！云何是事名為金剛？」<p>「文殊師利！瞋恚不可斷不可壞，亦如金剛不可斷不可壞，一切法亦如是，不可斷不可壞，諸法本不決定故，是名如金剛。文殊師利！愚癡是智慧性。」<p>「世尊！云何是事名智慧性。」<p>「文殊師利！一切法離智慧亦離愚癡，譬如虛空無有智慧亦無愚癡，一切法亦如是，無有智慧亦無愚癡，智慧愚癡智可知法，從本已來俱寂滅故，是名愚癡智慧處。文殊師利！色陰是不動處。」<p>「世尊！云何是事名不動處？」<p>「文殊師利！如天帝之幢深根安固不可動搖，一切法亦如是，以不住法故安住法性中，是法無來處無去處無取無捨，安住無住處故，是故色名不動相。文殊師利！受陰是滅性。」<p>「世尊！云何是事名為滅性？」<p>「文殊師利！一切諸受相性常寂滅故，諸受非內外，非東方非南西北方四維上下來。何以故？若樂受在內，一切眾生常應受樂；若苦受在內，一切眾生常應受苦；若不苦不樂受在內，一切眾生應受不苦不樂。文殊師利！今一切諸受實不在內不在外不在兩中間，不在東方南西北方四維上下，是故一切諸受如草木瓦石，畢竟不生不滅無相，是故受名寂滅相。文殊師利！想陰是種性。」<p>「世尊！云何是事名為種性？」<p>「文殊師利！是想皆憶想分別起、從虛妄中生，如空拳如野馬，本性自離，是故想陰名種性。文殊師利！行陰是種性。」<p>「世尊！云何是事名為種性？」<p>「文殊師利！一切諸行離數無數入平等數，譬如芭蕉畢竟無實本性自爾，一切法亦如是，無名字無性故，是故行陰名為種性。文殊師利！識陰是種性。」<p>「世尊！云何是事名為種性？」<p>「文殊師利！是識如幻，無實無起無生，空無相無性，如五指塗空空無相現，是故識陰名為種性。文殊師利！色是種性。」<p>「世尊！云何色為種性？」<p>「文殊師利！譬如鏡中像，雖可目見而無有實，一切色亦如是，雖見無實，但誑眼誑心虛妄不實，是故色名種性。文殊師利，聲是種性。」<p>「世尊！云何聲為種性？」<p>「文殊師利，一切法無別異相，畢竟空，如山中響，是故聲為種性。文殊師利！香是種性。」<p>「世尊！云何香是種性？」<p>「文殊師利！一切法無香相，性無知故，空如虛空，鼻香識者皆不可得，是故香為種性。文殊師利！味是種性。」<p>「世尊！云何味為種性？」<p>「文殊師利！味性即是不可思議性，不可知、離於知故，自性常離故，是故味名種性。文殊師利！觸是種性。」<p>「世尊！云何觸為種性。」<p>「文殊師利！觸如虛空，其性自離無觸無合，一切法亦如是，善壞身故，離於觸相，觸者不可得故，是故觸是種性。文殊師利！法是種性。」<p>「世尊！云何法為種性？」<p>「文殊師利！一切法無相無心，離心性、離名字，無決定故，皆是法性相，是故法是種性。文殊師利！地是種性。」<p>「世尊。云何地為種性？」<p>「文殊師利！一切法無堅相無軟相，虛妄和合人以為堅，是故地為種性。文殊師利。水是種性。」<p>「世尊！云何水為種性？」<p>「文殊師利。一切法無濕無合，如野馬無水，是故水為種性。文殊師利！火是種性。」<p>「世尊！云何火是種性？」<p>「文殊師利！一切法無熱，離虛妄熱相，本性寂滅，離顛倒故，分別其實無定無生，是故火名種性。文殊師利！風是種性。」<p>「世尊！云何風為種性？」<p>「文殊師利！一切法無障無礙、無相無性，不動搖故、離風相故，是故風名種性。文殊師利！佛是種性。」<p>「世尊！云何佛為種性？」<p>「文殊師利！一切法無覺無知，離知相故，是故佛名種性。文殊師利！法是種性。」<p>「世尊！云何法為種性？」<p>「文殊師利！諸法不可壞不可斷，離壞斷故，無相無名無性，出言語道，是故法名種性。文殊師利！僧是不動相。」<p>「世尊！云何僧為不動相？」<p>「文殊師利！聖眾安住如、法性、實際、定亂平等中，安住智慧愚癡、解脫煩惱平等一切法中，心無所住，住不可得故，是故僧名不動性。文殊師利！一切法行處名為不動。」<p>「世尊！云何是事名為不動相？」<p>「文殊師利！一切虛空行處、不可思議行處、斷行處，無根本無別異，不可得故，是故一切法行處名不動相。文殊師利！一切法無緣名不動相。」<p>「世尊！云何是事名不動相？」<p>「文殊師利！一切法無依止、無住處、無緣無順，離諸緣故，是故一切法無緣名不動相。文殊師利！一切法不取不捨相名不動相。」<p>「世尊！云何是事名不動相？」<p>「文殊師利！一切法皆歸於如、同於法性，是法不可取、不可捨，無求無願諸願斷故，從本已來常寂滅相同於虛空，是故不取不捨名不動相。文殊師利！一切法無咎名不動相。」<p>「世尊！云何是事名不動相？」<p>「文殊師利！一切法無垢、無所有，清淨顯曜如虛空無翳，諸罪定相不可得故，是故一切法無咎名不動相。文殊師利！一切法無歸處名不動相。」<p>「世尊！云何是事名不動相？」<p>「文殊師利！一切法空無根本故無歸處，是故無歸處名不動相。文殊師利！一切法無學名不動相。」<p>「世尊！云何是事名不動相。」<p>「文殊師利！一切法性無學，不應學、不應修、不應思、不應念、不應住、不應發、不應行、不應斷、不應證、不應語、不應言、不應求、不應說、不應取、不應捨、不應離、不應除。何以故？文殊師利！一切諸相畢竟離故，從本已來無所取，常是捨相，諸法非智慧所及，非愚癡所及，是故無學名不動相。」
。
<juan>諸法無行經卷下<p>姚秦龜茲三藏鳩摩羅什譯<p>爾時文殊師利法王子白佛言：「世尊！我亦樂說不動相。」<p>佛言：「汝樂說者便可說之。」<p>文殊師利言：「世尊！一切眾生皆得菩提，是名不動相。」<p>「文殊師利！云何是事名不動相？」<p>「世尊！一切法無向無得，一切眾生皆入菩提性中，是故說一切眾生皆得菩提。又是菩提非是得相。何以故？眾生性即是菩提故，是故一切眾生皆得菩提名不動相。世尊！一切眾生皆成就一切智慧，名不動相。」<p>「文殊師利！云何是事名不動相？」<p>「世尊！一切眾生無性，無性故入如來平等中，從本已來是一切智慧性性同故，名不動相。世尊！一切眾生皆是道場，是不動相。」<p>「文殊師利！云何是事名不動相？」<p>「世尊！道場者有何義？」<p>「文殊師利！一切法寂滅相，無生相、無所有相、不可取相，是名道場義。」<p>「世尊！一切眾生不入此道場耶？」<p>佛言：「如是，如是！」<p>「是故世尊！一切眾生皆是道場，名不動相。世尊！一切眾生皆得無生法忍，名不動相。」<p>「文殊師利！云何是事名不動相？」<p>「世尊！一切眾生，無盡無生無滅、性離無性，入平等忍故，是故一切眾生皆得無生法忍，名不動相。世尊！一切眾生皆得無礙辯才，名為不動相。」<p>「云何是事名不動相？」<p>「世尊！一切眾生諸所有樂說，於十方界索不可得。所以者何？皆入無礙辯才平等法中故。世尊！諸所樂說，自性皆離，無決定故、無所有故，是故一切眾生皆得無礙辯才，名不動相。世尊！一切眾生皆得陀羅尼，名不動相。」<p>「文殊師利！云何是事名不動相？」<p>「世尊！一切眾生以眾生相能持色聲香味觸法，以虛誑不實憶想分別取相故，是故一切眾生皆得陀羅尼，名不動相。世尊！一切眾生皆得慈心，名不動相。」<p>「文殊師利！云何是事名不動相？」<p>「世尊！一切眾生無眾生性，從本已來無瞋無慈，得瞋慈平等無分別故，是故一切眾生皆得慈心，名不動相。世尊！一切眾生皆成就大悲，名不動相。」<p>「文殊師利！云何是事名不動相。」<p>「世尊！一切眾生無起無作相，皆入如來平等法中，不出大悲之性，以惱悲無分別故，是故一切眾生皆成就大悲，名不動相。世尊！一切眾生皆得三昧，名不動相。」<p>「文殊師利！云何是事名不動相？」<p>「世尊！一切眾生性常定，離諸緣故。若眾生從緣生知，於緣中生知，不名為知。所以者何？諸知念念無常畢竟空故，是故一切眾生皆成就三昧，名不動相。世尊！一切諸佛皆成就貪欲，名不動相。」<p>「文殊師利！云何是事名不動相。」<p>「世尊！一切諸佛皆入貪欲平等法中故，遠離諍訟通達貪欲性故。世尊！貪欲即是菩提。何以故？知貪欲實性說名菩提，是故一切諸佛皆成就貪欲，名不動相。世尊！一切諸佛皆成就瞋恚，名不動相。」<p>「文殊師利！云何是事名不動相？」<p>「世尊！一切諸佛皆說有為法過罪者，安住瞋恚平等性中，通達瞋恚性故，是名一切諸佛皆成就瞋恚，名不動相。世尊！一切諸佛皆成就愚癡，名不動相。」<p>「文殊師利！云何是事名不動相？」<p>「世尊！一切諸佛能度一切貪著名字眾生，安住愚癡平等性中，通達愚癡性故，是名一切諸佛成就愚癡，名不動相。世尊！一切諸佛皆成就身見，名不動相。」<p>「文殊師利！云何是事名不動相？」<p>「世尊！一切諸佛安住身見性中，於一切法中不退不畏不動畢竟安住，以不住法故，通達知身見無生無起無性故，是故一切諸佛皆成就身見，名不動相。世尊！一切諸佛皆是邪見，名不動相。」<p>「文殊師利！云何是事名不動相？」<p>「世尊！一切諸佛、一切有為法，是邪虛誑不實者，通達邪見性平等故，是故一切諸佛皆是邪見，名不動相。世尊！一切諸佛住四顛倒、五蓋、五欲、三毒，得阿耨多羅三藐三菩提，名不動相。」<p>「文殊師利！云何是事名不動相？」<p>「世尊！住處性即是非住處。」<p>「文殊師利！非住處有何義？」<p>「世尊！非住處者，退動還相，即是一切凡夫人；一切諸佛，安住是貪欲、瞋恚、愚癡、四顛倒、五蓋、五欲平等中。是諸佛安住貪欲性故，得阿耨多羅三藐三菩提，安住瞋恚愚癡四顛倒五蓋五欲性故，得阿耨多羅三藐三菩提，是故一切諸佛住四顛倒五蓋五欲三毒中，得阿耨多羅三藐三菩提，名不動相。」<p>爾時佛告文殊師利法王子：「若有人問汝：『斷一切不善法、成就一切善法，名為如來。』汝云何答？」<p>文殊師利言：「世尊！若有人問我，斷一切不善法、成就一切善法名為如來者，我當如是答：『善男子！汝先當親近善知識修集善道，於法無所合無所散，勿取勿捨，莫緣莫求，勿舉勿下，莫求莫覓勿願，勿分別諸法是上是中是下，然後當知，不可思議行處、無行處、斷行處、佛所行處。』」<p>佛告文殊師利：「汝如是答者，為答何義？」<p>文殊師利言：「世尊！我如是答者名為無所答。世尊！如佛坐於道場，頗見法有所生滅不？」<p>佛言：「不也。」<p>「世尊！若法無生無滅，是法可得說斷一切不善法、成就一切善法不？」<p>佛言：「不也。」<p>「世尊！若法不生不滅，不斷一切不善法、不成一切善法，是何所見、何所斷、何所證、何所修、何所得？」<p>說是語時，虛空中萬天子，以天青黃赤白蓮華散佛及文殊師利上，皆下禮佛及文殊師利足，而作是言：「世尊！文殊師利名為無礙尸利，文殊師利名為不二尸利、名為無餘尸利、名為無所有尸利、名為如尸利、法性尸利、實際尸利、第一尸利、上尸利、無上尸利。」<p>文殊師利語諸天子言：「止止。諸天子！汝等勿取相分別，我不見諸法是上是中是下，不如汝說。」<p>文殊師利言：「我者我是貪欲尸利、瞋恚尸利、愚癡尸利，是故我名文殊師利。諸天子！我不出貪欲瞋恚愚癡，凡夫人分別諸法求過出至到，諸菩薩於法無過無出無至無到。」<p>諸天子言：「菩薩不到十地，不至佛法耶？」<p>文殊師利言：「於諸天子意云何？幻人能到十地、至佛法不？」<p>諸天子言：「幻化人尚無住處，何況從此住地至於餘地。」<p>文殊師利言：「諸天子！一切法如幻，無去無來無過無出無至無到。」<p>諸天子言：「汝不當得阿耨多羅三藐三菩提耶？」<p>文殊師利言：「諸天子！於意云何？凡夫貪欲覆心，能坐道場得一切智不？」<p>諸天子言：「不也。」諸天子言：「文殊師利！汝今貪欲覆心是凡夫耶？」<p>文殊師利言：「如是如是！我是凡夫，從貪欲起、從瞋恚起、從愚癡起，我是外道、是邪行人。」<p>諸天子言：「以何故自言：『我是凡夫，從貪欲起、瞋恚起、愚癡起？』」文殊師利言：「是貪欲瞋恚愚癡性，十方求之不可得，我以不住法住是性中故，說我是凡夫三毒所覆。」<p>「文殊師利！汝云何名外道？」<p>文殊師利言：「我終不到外道，諸道性不可得故，我於一切道為外。」<p>諸天子言：「汝云何是邪行人？」<p>文殊師利言：「我已知一切法皆是邪虛妄不實，是故我是邪行人。」<p>說是法時萬天子得聞是語，皆得無生法忍，各作是言：「是諸眾生皆得大利，得聞真正金剛語句，何況聞已信解、受持讀誦、為人解說、如說修行，當得無礙辯才，一切法中得真慧照明，巧說諸法一相一門，能示眾生一切諸法皆是佛法。」<p>爾時華戲慧菩薩白佛言：「世尊！願說入音聲慧法門，令當來菩薩聞如是法不驚不怖，亦知一切音聲究竟之性不疑不悔，於諸音聲無所障礙。」<p>佛言：「止止。用問是事為？是入音聲慧法門，不應於新發意菩薩前說。所以者何？新發意者不能解、不能知、不能思。若菩薩摩訶薩入是音聲慧法門者，假使有人於恒河沙劫惡口罵詈誹謗毀呰，是人不生恚恨。若人於恒河沙劫以一切樂具供養，不生愛心。譬如漏盡阿羅漢，一切愛處不生愛心，一切瞋處不生瞋心。善男子！是音聲慧法門菩薩，於利衰毀譽稱譏苦樂等八法已過，心不傾動，譬如須彌山王。」<p>爾時華戲慧菩薩復白佛言：「願必為說入音聲慧法門，當來菩薩得聞是法門，當自知過咎亦教餘人。」<p>爾時佛告華戲慧菩薩：「善男子！汝今諦聽，善思念之，當為汝說。」<p>「唯然。世尊！」<p>佛告華戲慧菩薩：「若菩薩聞貪欲音聲生過罪想，聞離貪欲音聲生利益想，即是不學佛法。若聞瞋恚音聲生過罪想，聞離瞋恚音聲生利益想；若聞愚癡音聲生過罪想，於離愚癡音聲生利益想，則是不學佛法。若於少欲音聲生喜想，於多欲音聲生礙想，即是不行音聲法門。於知足音聲生喜想，於不知足音聲生礙想，則是不行音聲法門。若於細行音聲生喜想，於麁行音聲生礙想，則是不行音聲法門。若於樂靜音聲則喜，於憒閙音聲則礙，則是不學佛法。若於忍辱音聲生利想，於瞋恚音聲生礙想，則是不學佛法。若於精進音聲生利想，於懈怠音聲生礙想，則是不學佛法。於禪定音聲生利想，於散亂音聲生礙想，則是不學佛法。於智慧音聲生利想，於愚癡音聲生礙想，則是不學佛法。若於近道音聲則喜，於遠道音聲則礙，則是不學音聲法門。於生死見過咎，於涅槃見利益，則是不入音聲法門。於彼岸則喜，於此岸則礙，則是不學音聲法門。於聚落音聲生礙想，於空閑音聲生喜想，則是不學音聲法門。若於獨行音聲生喜想，於眾行音聲生礙想，則是不學音聲法門。於比丘所行音聲生喜想，於白衣所行音聲生礙想，則是不學音聲法門。於有威儀則喜，於無威儀則礙，則是不學佛法。於清淨行則喜，於不清淨行則礙，則是不學佛法。於一行則喜，於雜行則礙，則是不學佛法。於離欲行則喜，於婬慾行則礙，則是不學佛法。於離瞋想則喜，於瞋想則礙，則是不學佛法。於離癡想則喜，於癡想則礙，則是不學佛法。於空則喜，於有則礙，則是不學佛法。於無相則喜，於有相則礙，則是不學佛法。於無作則喜，於有作則礙，則是不學佛法。於菩薩行則喜，於聲聞辟支佛行則礙，則是不學佛法。若說菩薩過咎，則遠阿耨多羅三藐三菩提，亦受業障罪。若說菩薩威儀過罪，則遠阿耨多羅三藐三菩提，若菩薩於他菩薩生下想，於己生勝想則為自傷，亦受業障罪。若菩薩欲教餘菩薩，當生佛想然後教之。菩薩若欲不捨阿耨多羅三藐三菩提，不應生心輕恚餘菩薩。善男子！無有滅失功德，如輕恚餘菩薩者，是故菩薩多欲守護功德善根，亦於一切法中得無障礙慧，當晝夜各三時禮一切求佛道菩薩。」<p>爾時文殊師利法王子白佛言：「世尊！如我知佛所說義，貪欲音聲佛音聲等無有異，瞋恚音聲佛音聲等、愚癡音聲佛音聲等、外道音聲佛音聲等、少欲音聲多欲音聲等、知足音聲不知足音聲等、細音聲麁音聲等、樂獨音聲樂眾音聲等、此岸音聲彼岸音聲等、遠音聲近音聲等、生死音聲涅槃音聲等、聚落音聲空閑音聲等、布施音聲慳音聲等、持戒音聲毀戒音聲等、忍辱音聲瞋恚音聲等、精進音聲懈怠音聲等、禪定音聲亂意音聲等、智慧音聲愚癡音聲等。」<p>爾時華戲慧菩薩問文殊師利法王子：「以何因緣故皆等？」<p>文殊師利言：「天子！於意云何？貪欲音聲何者為是？」<p>天子言：「貪欲聲空如響。」<p>文殊師利言：「汝知佛音聲亦復云何？」<p>天子言：「不出於空，亦如響法。」<p>文殊師利言：「以是因緣故，我說二聲皆是平等。」<p>爾時佛告文殊師利：「汝先世住初發意地，未入如是諸法相時，為起何障礙罪？汝今說之。當來世假名菩薩聞汝所說障礙之罪，當自守護。」<p>文殊師利白佛言：「唯然世尊！我當自說障礙之罪，惟聞之者當有憂怖，然其能滅業障之罪，亦於一切法中得無礙慧。世尊！過去無量無邊不可思議阿僧祇劫，爾時有佛號師子吼鼓音王如來、應供、正遍知、明行足、善逝、世間解、無上士、調御丈夫、天人師、佛、世尊！其佛壽命十萬億那由他歲，以三乘法而度眾生。國名千光明，其國樹木皆七寶成，其樹皆出如是法音，所謂空音、無相音、無作音、無生音、無所有音、無取相音，以是諸法之音令眾生得道。其師子吼鼓音王佛初會說法，九十九億聲聞弟子皆得阿羅漢，諸漏已盡捨諸重擔，逮得己利盡諸有結，以正智得解脫。菩薩眾亦九十九億，皆得無生法忍，能善入種種法門，親近供養若干百千萬億諸佛，亦為若干百千萬億諸佛之所稱歎，能度若干百千萬億無量眾生，能生無量陀羅尼門，能起無量百千萬億三昧門；及餘新發菩薩意者不可稱數。其佛國土無量莊嚴，說不可盡。彼佛住世教化已訖，入無餘涅槃。滅度之後法住六萬歲，諸樹法音皆不復出。<p>「爾時有菩薩比丘名曰喜根，時為法師，質直端正，不壞威儀不捨世法。爾時眾生普皆利根樂聞深論。其喜根法師於眾人前，不稱讚少欲知足細行獨處，但教眾人諸法實相，所謂一切法性即貪欲之性，貪欲性即是諸法性，瞋恚性即是諸法性，愚癡性即是諸法性。其喜根法師以是方便教化眾生，眾生所行皆是一相各不相是非，所行之道心無瞋癡，以無瞋礙因緣故疾得法忍，於佛法中決定不壞。<p>「世尊！爾時復有比丘法師行菩薩道，名曰勝意。其勝意比丘護持禁戒，得四禪、四無色定，行十二頭陀。世尊！是勝意比丘有諸弟子，其心輕動樂見他過。世尊！後於一時，勝意菩薩入聚落乞食，誤到喜根弟子家，見舍主居士子，即到其所敷座而坐，為居士子稱讚少欲知足細行，說無利語過，讚歎遠眾樂獨行者，又於居士子前說喜根法師過失：『是比丘不實，以邪見道教化眾生，是雜行者，說婬欲無障礙、瞋恚無障礙、愚癡無障礙，一切諸法皆無障礙。』是居士子利根得無生法忍，即語勝意比丘大德：『汝知貪欲為是何法？』勝意言：『居士！我知貪欲是煩惱。』居士子言：『大德！是煩惱為在內、在外耶？』勝意言：『不在內不在外。』『大德！若貪欲不在內不在外，不在東西南北四維上下十方者，即是無生；若無生者，云何言若垢若淨？』<p>「爾時勝意比丘瞋恚不喜，從座起去作如是言：『是喜根比丘以妄語法多惑眾人。』是人以不學入音聲法門故，聞佛音聲則喜，聞外道音聲則瞋；於梵行音聲則喜，於非梵行音聲則瞋。以不學入音聲法門故，於淨音聲則喜，於垢音聲則瞋。以不學入音聲法門故，於聖道音聲則喜，於凡夫音聲則礙。以不學入音聲法門故，於樂音聲則喜，於苦音聲則礙。以不學入音聲法門故，於出家音聲則喜，於在家音聲則礙。以不學入音聲法門故，於出世間音聲則喜，於世間音聲則礙。以不學入音聲法門故，於布施則生利想，於慳則生礙想。以不學佛法故。於持戒則生利想，於毀戒則生礙想。以不學佛法故。是時勝意比丘，出其舍已還到所止，眾僧中見喜根菩薩，語眾人言：『是比丘多以虛妄邪見教化眾生，所謂婬欲非障礙、瞋恚非障礙、愚癡非障礙，一切法非障礙。』<p>「爾時喜根菩薩作是念：『是比丘今者必當起於障礙罪業，我今當為說如是深法，乃至令作修助菩提道法因緣。』爾時喜根菩薩於眾僧前，說是諸偈：「『貪欲是涅槃，恚癡亦如是，如此三事中，有無量佛道。若有人分別，貪欲瞋恚癡，是人去佛遠，譬如天與地。菩提與貪欲，是一而非二，皆入一法門，平等無有異。凡夫聞怖畏，去佛道甚遠，貪欲不生滅，不能令心惱。若人有我心，及有得見者，是人為貪欲，將入於地獄。貪欲之實性，即是佛法性，佛法之實性，亦是貪欲性，是二法一相，所謂是無相，若能如是知，則為世間導。若有人分別，是持戒毀戒，以持戒狂故，輕蔑於他人，是人無菩提，亦無有佛法，但自安住立，有所得見中。若住空閑處，自貴而賤人，尚不得生天，何況於菩提？皆由著空閑，住於邪見故，邪見與菩提，皆等無有異。但以名字數，語言故別異，若人通達此，則為近菩提。分別煩惱垢，即是著淨見，無菩提佛法，住有得見中。若貪著佛法，是則遠佛法，貪無礙法故，則還受苦惱。若人無分別，貪欲瞋恚癡，入三毒性故，則為見菩提，是人近佛道，疾得無生忍。若見有為法，與無為法異，是人終不得，脫於有為法，若知二性同，必為人中尊。佛不見菩提，亦不見佛法，不著諸法故，降魔成佛道。若欲度眾生，勿分別其性，一切諸眾生，皆同於涅槃，若能如是見，是則得成佛。其心不閑寂，而現閑靜相，是於天人中，則為是大賊，是人無菩提，亦無有佛法。若作如是願，我當得作佛，如是之凡夫，無明力所牽。佛法湛清淨，其喻如虛空，此中無可取，亦無有可捨。佛不得佛道，亦不度眾生，凡夫強分別，作佛度眾生，是人於佛法，則為甚大遠。若見眾生苦，則是受苦者，眾生無眾生，而說有眾生，住眾生相中，則無有菩提。若人見眾生，是畢竟解脫，無有婬恚癡，知是為世將。若人見眾生，不見非眾生，不得佛法實，佛同眾生性，若能如是知，則為世間將。若人欲成佛，莫壞貪欲性，貪欲性即是，諸佛之功德。若人欲發心，隨順菩提道，莫自有分別，心異於菩提，發心即菩提，知是為世將。若說外道惡，稱佛世中尊，是二說非異，知是為世將。若人求菩提，是人無菩提，若見菩提相，是則遠菩提。菩提非菩提，佛以及非佛，若知是一相，是為世間導。若人作是念，我當度眾生，即著眾生相，是人無菩提，亦無有佛法，住於有見中。貪欲無內外，亦不在諸方，分別是空法，凡夫為所燒，如幻如焰響，如夢石女兒，諸煩惱如是，決定不可得。不知是空故，凡夫為狂惑，若求煩惱性，煩惱即是道。若有人分別，是道是非道，是人終不得，無分別菩提。凡夫畏佛法，去佛法甚遠，若不疑空法，是人得菩提。一切有為法，即是無為法，是數不可得，無數故無為。若以菩提心，自高無所畏，自念當作佛，是人無菩提，亦無有佛法，離菩提寶印。若有但誦經，憶想作分別，不深思義趣，但為貪名利，自念當作佛，必成無有疑，唯貪於名利，讀經住閑靜，分別少欲行，還為貪心牽。若欲捨遠貪，不得遠於貪，若達貪實法，是人能離貪。不得法實際，雖長夜持戒，得諸無礙禪，不入佛法味。知法無有性，不壞一切法，不言戒非戒，得脫有見中。以無持戒性，知於持戒法，如是知戒相，終不毀於戒。諸佛之法王，法藏叵思議，無量方便力，引導諸眾生，以一相法門，令入寂滅道。凡夫聞佛說，無我無有法，一相自性空，不信墮深坑。雖白衣受欲，聞是法不畏，勝於頭陀者，住在有見中。現在十方佛，利益諸世間，知法如虛空，皆以得菩提。若有無智者，樂於分別法，聞是實法者，則生疑怖畏，是人無量劫，備受諸苦分。』<p>「說是諸偈法時，三萬諸天子得無生法忍，萬八千人漏盡解脫。即時地裂，勝意比丘墮大地獄。以是業障罪因緣故，百千億那由他劫，於大地獄受諸苦毒；從地獄出，七十四萬世常被誹謗，若干百千劫乃至不聞佛之名字；自是已後還得值佛，出家學道而無志樂，於六十三萬世常反道入俗；亦以業障餘罪故，於若干百千世諸根闇鈍。世尊！爾時喜根法師，於今東方過十萬億佛土，有國名寶莊嚴，於中得阿耨多羅三藐三菩提，號勝曰光明威德王如來、應供、正遍知，於今現在。其勝意比丘，今我身是。世尊！我未入如是法相門時，受如是苦分別苦顛倒苦，是故若發菩提心者、若發小乘心者，不欲起如是業障罪、不欲受如是苦惱者，不應拒逆佛法，無有處所可生瞋礙。」<p>佛告文殊師利：「汝聞是諸偈得何等利？」<p>「世尊！我畢是業障罪已，聞是偈因緣故，在所生處利根智慧，得深法忍、得決定忍，巧說深法。」<p>「文殊師利！為誰力故能憶如是無量阿僧祇劫罪業因緣？」<p>「世尊！諸菩薩有所念、有所說、有所思惟，皆是佛之神力。所以者何？一切諸法皆從佛出。」<p>佛告文殊師利：「若得佛十力，若有聞是經者，等無有異；若得無生法忍，聞是經者亦等無異。」<p>文殊師利言：「如我知佛所說義，聞此經者得無量不可思議功德之利。」<p>「文殊師利！如是如是！聞是經得無量不可思議功德之利，但佛不廣說。何以故？不修道不精進者，如是惡人聞說是利則不能信受。」<p>爾時文殊師利法王子及彌勒菩薩白佛言：「世尊！護念是經於未來世後五百歲，當令此經普宣流布皆得受持，魔若魔天不得其便。」<p>爾時佛欲護念是法故左右顧視，即時十方恒河沙無量國土六種震動，如是則為護念是經，及十方恒河沙諸佛亦護念是經。說是經時十方國土中恒河沙等無量眾生得無生法忍，何況得聲聞無學者，何況住學地者。<p>爾時阿難即從坐起，偏袒右肩白佛言：「世尊！當以何名此經，云何奉持？」<p>佛告阿難：「是經名為『諸法無行』。」<p>說是經已，文殊師利法王子、彌勒菩薩摩訶薩、師子遊步菩薩摩訶薩、華戲慧天子等一切菩薩眾，及阿難、天、人、阿修羅等，聞佛所說，皆大歡喜。