<juan>佛說大乘隨轉宣說諸法經卷上<p>宋明教辯才法師充譯經三藏沙門紹德等奉<#sp>詔譯<p>如是我聞：<p>一時，佛在王舍城鷲峯山中，與大比丘眾千二百五十人俱；諸大菩薩摩訶薩眾二千人俱，其名曰：莊嚴菩薩、師子遊戲菩薩、不動光菩薩、歡喜無垢光菩薩、日光焰菩薩、甚深離垢菩薩、蓮華相菩薩、師子智菩薩、金色相菩薩、梵天音菩薩、師子慧王菩薩、無垢金光菩薩、微妙色身菩薩、放光壞魔菩薩、寂靜諸根菩薩、陀羅尼王菩薩、吉祥清淨相菩薩、妙吉祥摧伏壞魔菩薩等，而為上首。<p>爾時，師子遊戲菩薩在大眾中，覩佛身色金光晃燿，心生愛樂，即從座起繞佛三匝，右膝著地合掌恭敬，而說伽陀曰：「如來真金色，相好端嚴身，於塵沙劫中，積集諸功德，福智悉圓滿，證於無上道。興運大悲心，應現娑婆界，人天八部眾，瞻仰無厭足。從於自性中，演出微妙法，甚深難可測，唯佛乃能知，眾生性昏懵，聞說不能解。如來大導師，方便能善巧，誘彼諸群迷，漸次得開悟。眾生妙明心，本來常湛寂，清淨無垢染，具足諸功德。體性如虛空，無有諸罣礙，不生亦不滅，無去亦無來，安住於法性，不動如須彌，一切悉平等，真實不思議。眾生無始劫，貪著於諸欲，墮入苦海中，不能求出離。如來甚深法，微妙極難思，於上中下機，隨順而演說，如天一味雨，遍灑於十方，草木及叢林，根莖隨大小，而於大地中，無不蒙滋益。如來所說法，悉亦復如是，以一微妙音，演說無量義，根器有差殊，聞之各得解，故於一會中，咸皆入佛慧，是佛神通力，名為不思議。我於往昔劫，常隨佛所化，而今此會中，亦預佛座下，如來所說法，我悉能總持，見在及未來，願佛為宣說。」<p>爾時，佛告師子遊戲菩薩摩訶薩言：「善哉！善哉。善男子！世間一切眾生妙明元心，本來清淨無諸垢染，圓滿十方湛然寂靜，猶如虛空本無塵翳，寂然清淨。眾生眼病，空華發生，華生華滅，病眼所見；眼翳既消，空華亦滅，清淨虛空本來不動。妙明元心亦復如是，本來清淨無諸垢染。眾生顛倒，背覺合塵；於諸塵境分別心生，眼見於色、耳聞於聲、鼻嗅諸香、舌甞於味、身受諸觸、意了法塵；此六根識各各自偶諸塵境界，於諸塵境妄想執著，便生愛染造種種業；業成受報墮諸苦海，生死輪迴受大苦惱，如旋火輪無有休息。如來大慈憐愍一切，設諸方便說奢摩他三摩鉢提禪那止觀法門，令彼攝心漸漸熏修，證於佛果，免斯惡道。<p>「善男子！諸阿闍梨，與諸世間一切眾生，欲求菩提，用真實心，直行正道；若心行染欲，諂曲不實，是行邪道希求菩提，無有是處。<p>「善男子！若諸眾生，心行善行，除彼妄想，無諸分別，了法空寂，無空見、無願見、不起妄見、無性見、無相見、無佛見、無菩提見，常行正見，種諸善根，菩提願足，如是之人，身如無價珍。乃至過去、未來、現在三世諸佛，盡行此道而得菩提，名為解脫。斷盡疑惑無分別心，清淨語業說真實法；得一切智，顯現自然相、顯現無文字無非文字，真實相說，菩提心相說，布施說平等無貪故，持戒說無諸染欲故，忍辱說心無嗔恨故，精進說無諸懈怠故，禪定說安住寂靜故，智慧說善能揀擇故。如是各各開說奢摩他三摩鉢提禪那門，百千俱胝那庾多門，甚深無比。旁生地獄諸有情等，聞說法音悉離諸惡趣，了知空無相無願解脫。如是恭敬供養三業清淨，尊重功德，得心安樂猶如平地，一切聲聞緣覺菩薩摩訶薩，晝夜恭敬甚深解脫最上第一。」<p>世尊如是說已，師子遊戲菩薩摩訶薩，讚歎歡喜，深生領解。<p>爾時世尊。而說偈言：「汝與世間，一切眾生，心無有二，了諸法空，而得菩提。離貪嗔癡，無令更作，自性清淨，虛妄不生，平等一心，無有散亂。求法有情，當如是會，觀想幻夢，了知不實，趣佛菩提，定知不遠。得如是道，得而無得，明而無明，惟契如來。智慧明了，如是而知，世間第一，名大丈夫，人皆敬仰。始自迴心，親近善友，瞻仰承事，無有懈怠。漸漸增進，了法性空，勤修諸行，更無退轉，生於勝處，獲得菩提。禪定現前，湛然不動，亦不持戒，亦不分別，有戒無戒，體性一故。得菩提已，心入佛乘，安住法性，體如虛空，無有罣礙，演說正法，度諸有情，平等一心，與佛無異。復有比丘，貪著放逸，不學聖道，身心散亂，一如狂人，又似巫神，晝夜常作，三毒重罪。愚夫凶惡，性難調伏，至極癡人，終無利益。親近惡友，耽戀五欲，迷惑女人，未曾暫捨。彼人一心，造破戒罪，愚癡不覺，毀盡尸羅。破戒人中，斯為第一，於諸善道，無毫髮許。力行闡提，忿恨憍傲，造罪畢已，當受苦報。於諸善法，心不好樂，聞音樂聲，歡喜踊躍，心戀不捨。朋習惡人，身語不善，隨順貪瞋，共相娛樂，漸漸遊行，至一聚落。彼聚落中，人多修善。聞誦佛聲，不生敬仰，唯尋惡友，共造欲樂，墮惡趣中，失菩提路。若阿闍梨，比丘知識，作諸功德，求大乘行，聞小法音，不樂親近。常行忍辱，無憍慢心，遠訪法師，精求妙法，持陀羅尼，祕密章句，書寫經卷，無數百千，智慧發明，歡喜踊躍。如是之人，得佛功德，與佛無異，經俱胝劫，更無退轉，安住佛道，湛然不動。」<p>爾時，師子遊戲菩薩摩訶薩白佛言：「世尊！我等今者，聞佛所說甚深妙法，得未曾有，心生歡喜，瞻覩威光遵仰慈誨，誓懃熏習，無敢懈怠，有樂法者隨為開說。」<p>是時，復有天、龍、夜叉乾闥婆、阿蘇羅、迦樓那、緊那羅、摩睺羅伽，與其眷屬及世間眾生，皆來親近供養、恭敬、尊重、禮拜，咸來解脫；復有八千天子，與其眷屬，捨天快樂來詣佛所，聽聞妙法而求解脫；復有二千藥叉，與其眷屬，捨除暴惡，皆發阿耨多羅三藐三菩提心；復有三千大龍，亦與眷屬，發菩提心，來詣佛所，希求出離。復有五百比丘尼眾，皆來親近恭敬禮拜，尊重讚歎、歡喜踊躍，聽受教法求菩提道；復有二千俱胝菩薩摩訶薩眾，聞佛說法，除障解脫。<p>爾時，世尊告師子遊戲菩薩言：「善男子！我昔與汝，於然燈如來、應供、正等正覺所，聞說法要，修忍辱行，安受苦忍，無有缺犯，諸惡不生，具足圓滿。復聞演說六波羅蜜——所謂布施波羅蜜、持戒波羅蜜、忍辱波羅蜜、精進波羅蜜、禪定波羅蜜、智慧波羅蜜——因是得聞最上妙法，增長善根得不退轉。由於彼時聞佛教法，懃行精進，證於道果，獲大人相，尊重佛法；常當供養十方諸佛及大菩薩，事善知識，了法性空，得正念現前。<p>「善男子！汝又於過去無數阿僧祇劫，有佛出世，號須彌王如來、應供、正遍知、明行足、善逝、世間解、無上士、調御丈夫、天人師、佛、世尊。彼佛壽命無量百千俱胝那庾多歲，世界名曰瑠璃金光；其佛國土地平如砥，金銀、瑠璃、❥璖、碼碯，眾寶合成而嚴飾之，無諸穢惡瓦礫荊棘。<p>「善男子！爾時，彼佛會中有八十百千俱胝那庾多比丘，皆是阿羅漢，一切漏盡，無諸結使，心得解脫；復有無數百千比丘尼眾；復有無數百千優婆塞眾，無數百千優婆夷眾，俱來會集。<p>「善男子！時彼世尊，說法教化三乘眾生；為諸聲聞說四諦法，為諸緣覺說十二因緣法，為諸菩薩說六波羅蜜法；甚深微妙諸善法要，令諸大眾安住法中，各得解脫。<p>「善男子！時彼瑠璃金光世界寶地平正，多諸寶樹行列道側，金繩界道寶網交絡，微風吹動互相掁觸，出微妙音聲；其聲演說諸法無常、苦、空、無我諸妙法音，所謂空聲、無相聲、無願聲、不生聲、不滅聲、無色聲、無性聲。其中眾生，聞是種種微妙音聲，心生歡喜，各得解脫。<p>「善男子！汝於彼須彌王如來、應供、正等正覺清淨法中，而作比丘，名曰勸慧，愛樂正法，求佛種智；無諸貪欲，戒根清淨，心常歡喜讚歎大乘，晝夜懃修，恭敬供養；有來求法，隨為演說，不生慳悋，種種開說，令其解脫，心無希求，安住平等，具足善根，滿菩提願。<p>「善男子！時彼比丘，為求法故，樂誦經典，增長智慧，歸命大乘無量功德；復事闍梨知識，盡劫供養，曾無懈倦；多諸方便，安樂一切。<p>「善男子！彼勸慧比丘，為利眾生，捨離舊止，遊諸聚落，次第循門而行乞食。其中眾生清信男女，有來親近，生敬重心，種種供養；勸慧比丘為說法要，忍辱禪定，功德難量，令其信解，堅固道意。彼聚落中，復有一類下劣眾生，見僧恐怖，意不樂見，避走遠去；以其過去惡業因緣，譬諸禽畜無有異也。時勸慧比丘，見彼惡人，心生慈愍，不憚辛勤，漸次親近，開誘示導，為說法要，各各省己悔過，歸命三寶。<p>「善男子！時勸慧比丘舊住精舍善友知識，各相謂言：『彼勸慧比丘，宿植善本，深達法要，於其眾中而為上首。今以何緣捨離精舍，遠遊聚落，極受勤苦，教化眾生而行乞食？我等比丘心生憶念，相率遠去，迎請歸還。』到於彼處，遙見勸慧，咸生歡喜，各各問訊：『起居輕利？善住安隱？我等今者遠來尋訪，願還舊居，依時供養精妙飲食、香、華、燈、果，長時無缺；唯願慈悲，同歸舊止。』是時勸慧比丘，不受其請，樂居寂靜。復捨聚落，遠行前去，遇一蘭若，屏棄諸緣，寂然安住，精修苦行，積集功德種智增明。勸慧比丘，復於一時不樂蘭若，又入深山，人所不到，歎羨此境堪可安居，精持結夏，修習禪觀，遵佛禁制。然於此中多諸走獸，虎、狼、師子、野干、飛禽，皆來親近，銜華獻果，種種供養。時彼勸慧心生歡喜，轉更精懃，無諸退轉。<p>「善男子！往昔世中一類比丘，於佛教法，不生愛樂，不修梵行，不護尸羅，毀謗大乘，虛食信施，無有慚愧，遠善知識，常黨惡人；上品貪毒，人皆避見，愚癡惡作，失袈裟服；墮在地獄九十俱胝百千劫受大苦惱，畢是罪已，復受六十百千俱胝劫苦中極苦，不可比喻。後遇勸慧比丘，種種開示，說有如來、應供、正等正覺清淨教乘，令生信解。<p>「善男子！勸慧比丘，又復阿閦如來、應供、正等正覺，於彼法中亦作比丘，欣樂正法，求佛智慧，用真實心供養恭敬，尊重佛法，書寫經典，作諸功德，心無懈怠；近善知識，多諸方便，發歡喜心，勸化有情，令皆出離，時諸眾生歡喜敬仰。<p>「善男子！時彼如來，復為勸慧比丘說諸法要，令增種智；苦惱不生，貪嗔不作，不隨惡友墮諸惡趣，防護自身無諸過咎，一心供養講說正法，晝夜常持清淨法寶，漸次增進無有退轉。<p>「善男子！當爾之時，三千大千世界眾生，聞佛所說，行十善業，安住法中；一切菩薩行六波羅蜜，具足功德，安樂一切。」<p>爾時佛告師子遊戲菩薩言：「彼時勸慧比丘者，今汝身是也。」
。
<juan>佛說大乘隨轉宣說諸法經卷中<p>宋明教辯才法師充譯經三藏沙門紹德等奉<#sp>詔譯<p>爾時，文殊師利童真菩薩白佛言：「世尊！云何離除業障得清淨心？」<p>佛告文殊師利：「要離惡業，當學一切法，了知諸法分別心生，虛妄不實；空智現前，業障自除，心得清淨。<p>「復次，文殊師利！一切眾生，從無始劫來，妄想顛倒，貪嗔癡三為因；造殺、盜、婬業無量無邊，墮落諸趣，輪迴生死，受大苦惱，無有休息，業障熾盛惡魔嬈惱，故心不得清淨。<p>「復次，文殊師利！汝今欲知，一切眾生離諸業障，心得清淨，當學如來一切法，於身口意三業清淨，晝夜精勤修持梵行，遠離苦惱，分別不生，希求菩提，恭敬供養佛法僧寶，長時誦習大乘經典祕密陀羅尼，身心堅固，無有退轉，觀想了知，生住異滅，念念無常剎那生滅，一切虛妄無有真實，安住禪定漸漸增進，心無散亂，一切惡魔不得其便，自然快樂，意地發明，積諸功德滋長慧命，證佛菩提無上道果；是名出家，是真佛子；乃知如來甚深法藏廣大如海，饒益有情無有窮盡。得無上法寶，復修禪定，觀想法空，無諸苦惱，獲功德力，行平等行，心常護持，晝夜恭敬尊重讚仰，一切解脫，身心快樂。了知生滅，一切皆是幻夢，安住法中，生於勝處，具足圓滿更無退失。如是而修，惡業自除，心得清淨。」<p>爾時，文殊師利童真菩薩白佛言：「世尊！云何四聖諦？」<p>佛告文殊師利：「四聖諦，謂苦、集、滅、道，是名四聖諦。」<p>文殊師利白佛言：「世尊！當云何學？」<p>佛言：「當學一切法，得彼法智現前；於此分別不生，善與不善，觀想自性清淨，了知一切悉皆虛妄。」<p>文殊師利白佛言：「一切眾生云何不學？」<p>佛言：「愚夫異生，為毀謗教法，不生善心、不修梵行、不讀誦經典、不受教誨、於佛教法不肯少學；常作惡行，流浪三界而生歡喜，即不知一切法，如幻如夢如陽焰，虛妄不實。若諸眾生學一切善法，修習奢摩他定，觀想自性清淨，了知貪、嗔、癡悉皆虛妄，安住法中得彼定力，身心快樂。愚夫不學善法，不知有佛法僧寶，普遍虛空微妙難見。」<p>文殊師利白佛言：「云何此法微妙眾生難見？」<p>佛告文殊師利：「此法如風生浪起，只見浪起不見風生；唯汝文殊、須菩提能知，餘皆不解。」<p>爾時，文殊師利白佛言：「世尊！云何四念處？」<p>佛言：「文殊師利！四念處，謂觀身不淨、觀受是苦、觀心無常、觀法無我，是名四念處。」<p>文殊師利言：「當云何學？」<p>佛言：「一切眾生，當觀想自身五種不淨；觀受有苦受、樂受、捨受三，悉皆是苦；觀心無常，念念無常，剎那生滅；觀法無我，四大、五陰無實我體；是名四念處；一切眾生當如是學。」<p>文殊師利白佛言：「世尊！云何五根？」<p>「謂信、進、念、定、慧，是名五根。」<p>文殊師利白佛言：「當云何學？」<p>佛言：「學法眾生，於一切法中，觀想此法深遠，能生信故，名信根；了知此法勤行精進，除障解脫，名精進根；然於此法，一心想念不忘，名念根；了知一切法定知心生，名定根；以慧揀擇一切法空，名慧根；是名五根。」<p>文殊師利白佛言：「世尊！云何七覺支？」<p>佛告文殊師利：「念覺支、擇覺支、精進覺支、喜覺支、輕安覺支、定覺支、捨覺支，是名七覺支。」<p>文殊師利白佛言：「世尊！當云何學？」<p>佛告文殊師利：「學法眾生，於自性中，了知一切善不善法，棄捨世緣，勤念正法，名念覺支。擇謂以自性智，於三界能揀擇，故名擇覺支；精進謂了知一切法，勤行不捨，名精進覺支；喜謂於一切諸行發生，晝夜喜行妙性快樂歡喜，故名喜覺支；輕安謂安住一切法中，不為魔嬈，心得自在，故謂輕安覺支；定謂了一切法本無自性，修三摩地，名定覺支；捨謂心安住一切法，不住智、不住佛，捨離諸緣，名捨覺支；是名七覺支。」<p>文殊師利白佛言：「世尊！云何八正道？」<p>佛告文殊師利：「八正道，謂正見、正思、惟、正語、正業、正命、正精進、正念、正定，是名八正道。」<p>文殊師利白佛言：「世尊！當云何學？」<p>佛告文殊師利：「彼一切眾生，了知一切法，三業恭敬，是名正見；彼於一切法，分別不分別喜不喜，名正思惟；彼了知一切法，真實言說，名正語；彼於一切法，了知唯造善業，名正業；彼於一切法，安住平等真心，名正命；彼於一切法，勤修大乘，名正精進；彼於一切法，不生惡業，名正念；彼於一切法，不散不亂，名正定；是名八正道。彼學法眾生，一心了知四聖諦、四念處、五根、七覺支、八正道，如是等法一一修學已，得到彼岸，生諸佛國，無有恐怖，得金剛堅固心。一切羅漢、聲聞、沙門、婆羅門，及小婆羅門等，聞佛說此微妙最上法門，有大神力，能除熱惱，獲得心地清涼；諸比丘若能展轉勤行，心無退轉，與我無異。而諸天人晝夜作諸音樂，持眾名香、種種奇華、珍妙飲食，堪受供養。<p>「文殊師利！彼諸比丘若不斷嗔，入王城持鉢循行乞食，為魔所惱，染著諸欲，非佛弟子，與俗無異。復有比丘心無嗔故，了知大乘微妙法行、法義言句，於真實正行而得解脫。爾時，三千二百天子，持天曼陀羅華、種種名香、上妙飲食，恭敬供養，心大歡喜，互相讚歎出家功德，與如來佛國而無有異。」<p>爾時，文殊師利白佛言：「世尊！我聞佛說祕密陀羅尼章句云何？」<p>佛告文殊師利：「我為汝說祕密句、橛句、金剛句、慧句，是名陀羅尼章句法門。此法門，菩薩得一切法句發生，剎那剎那得忍辱法。」<p>文殊師利言：「云何名祕密句法門？」<p>佛言：「我為汝說祕密句真實章句，於一切法中心愛樂祕密句為第一；如汝文殊師利，於一切菩薩中而得第一，祕密句亦復如是。復次，文殊師利！祕密句如虛空，我身遍滿虛空，一切法亦如是遍滿虛空，一切菩薩現前不現前，都是一如，名真實祕密句。」<p>文殊師利白佛言：「世尊！云何橛句？」<p>佛告文殊師利：「我為汝說橛句，不動貪法界，住一切法動；我不動大乘，不作種種世事，是名橛句。」<p>文殊師利白佛言：「世尊！云何金剛句？」<p>佛言：「我為汝說金剛句，嗔眾生長時有嗔，金剛能斷一切法，是名金剛句。」<p>文殊師利白佛言：「世尊！云何慧句？」<p>佛言：「我為汝說慧句，癡是學佛智，一切眾生，非學佛智不到彼岸。若諸眾生學佛智，一切慧具足，有慧無慧悉能了知，此是甚深。文殊師利！悉能了知眾生無智，但樂諸惡，於一切法不能遠離，是名祕密句。」<p>文殊師利白佛言：「世尊！云何祕密句識？」<p>佛告文殊師利：「識如幻化，妄生一切法，空無自性、無自相，如是五蘊如五指，不實如虛空，悉是假名；眾生惛懵，不能曉了，是名祕密句。」<p>文殊師利白佛言：「世尊！云何祕密句色？」<p>佛告文殊師利：「色一切法，眾生心癡、眼癡，毀謗正法，不好勤學，愛樂於色，不知虛妄。文殊師利！汝於色塵悉能了知，是名祕密句。」<p>文殊師利白佛言：「世尊！云何祕密句聲？」<p>佛告文殊師利：「聲空發生，不可得見，種種語言、音響之聲，耳識聽受，是名祕密句。」<p>文殊師利白佛言：「世尊！云何祕密句香？」<p>佛告文殊師利：「香發諸塵，不可得見，但識所聞，識亦無故，皆是虛妄，是名祕密句。」<p>文殊師利白佛言：「世尊！云何祕密句味？」<p>佛告文殊師利：「味無自性，妄生於舌，眾生分別，愛樂貪著，是名祕密句。」<p>文殊師利白佛言：「世尊！云何祕密句觸？」<p>佛告文殊師利：「觸本無故，觀想一切法如虛空，眾生愚迷，於境、於身種種貪著，以為妙觸，是名祕密句。」<p>文殊師利白佛言：「世尊！云何祕密句地？」<p>佛告文殊師利：「地性質實，於法思惟，無自體性，亦無自相，眾生顛倒，妄執為有，種種戀著，是名祕密句。」<p>文殊師利白佛言：「世尊！云何祕密句水？」<p>佛告文殊師利：「觀諸水性，猶如陽焰，虛妄不實故，是名祕密句。」<p>文殊師利白佛言：「世尊！云何祕密句火？」<p>佛告文殊師利：「火性猛烈苦惱眾生，此法滅故自性寂靜，分別不生，最上極樂，是名祕密句。」<p>文殊師利白佛言：「世尊！云何祕密句風？」<p>佛告文殊師利：「風一切法不可得見，眾生貪著動作往來，風力所轉，是名祕密句。」<p>文殊師利白佛言：「世尊！云何祕密句佛亦如是？」<p>佛告文殊師利：「一切不善法，十方諸佛，各各開說，教詔眾生，是名祕密句。」<p>文殊師利白佛言：「世尊！云何祕密句法亦如是？」<p>佛告文殊師利：「一切法不可取、不可捨；觀想無我、無自相、無自性，心不散亂，是名祕密句。」<p>文殊師利白佛言：「世尊！云何祕密句僧亦如是？」<p>佛告文殊師利：「彼無數妙住法界，於三摩地平等持戒，修平等慧、平等解脫，於平等法中善安住故，餘無所學，是名祕密句。」<p>文殊師利白佛言：「世尊！云何橛句虛空境界？」<p>佛告文殊師利：「一切法虛空境界、不思議境界，於諸境界不可取、不可捨、不可住，無有住處，是名橛句。」<p>文殊師利白佛言：「世尊！云何橛句一切法住虛空？」<p>佛告文殊師利：「一切法不離虛空住，不生煩惱，住寂靜故，是名橛句。」<p>文殊師利白佛言：「世尊！云何橛句一切法無分別心？」<p>佛告文殊師利：「一切法不學、不問、不作、不親近、不發願、不生愛樂，寂靜如虛空，是名橛句。」<p>文殊師利白佛言：「世尊！云何橛句一切法微妙？」<p>佛告文殊師利：「一切法離垢，安住清淨，光自在妙圓滿清淨，虛空圓滿清淨，發生微妙，身安住於法，是名橛句。」<p>文殊師利白佛言：「世尊！云何橛句一切法安住虛空？」<p>佛告文殊師利：「一切法安住虛空不可見，一切法離垢安住亦不可見，是名橛句。」<p>文殊師利白佛言：「世尊！云何橛句一切法教詔學？」<p>佛告文殊師利：「一切法教詔眾生，不來勤學、不學觀想、不作意、晝夜六時不學，又不問隣座，不會解釋、不能宣說、無有智慧、不能分別，亦不愛樂、不親善友、我慢貢高，遠離教詔，不得解脫，是名橛句。」<p>文殊師利白佛言：「世尊！云何橛句一切法最上遠離？」<p>佛告文殊師利：「一切眾生，於諸善法而不肯學，唯造罪惡，不親賢善，無有智慧，是名橛句。」<p>文殊師利白佛言：「世尊！云何橛句眾生難教詔？」<p>佛告文殊師利：「若諸眾生，心不散亂，唯勤學法，親近供養，自然往詣教詔求法，福慧乃生；若眾生不學一切法，唯造惡業，欲求福慧無有，是名橛句。」<p>文殊師利白佛言：「世尊！云何橛句眾生得一切智？」<p>佛告文殊師利：「一切眾生勤求學法，得一切智；發歡喜心生大乘行，明了自性得一切智，是名橛句。」<p>文殊師利白佛言：「世尊！云何橛句眾生得一切智智具足？」<p>佛告文殊師利：「一切眾生自性，自性中於如來平等一切智慧，悉皆曉解一體性相，是名橛句。」<p>文殊師利白佛言：「世尊！云何橛句一切眾生菩提道場？」<p>佛告文殊師利：「菩提道場，唯求佛法，一切法寂靜道場、一切法性道場、一切法求道場。文殊師利！言菩提道場，我一心求法，不求餘相；一切眾生、一切人民，常樂往彼求此菩提道場，是名橛句。」<p>文殊師利白佛言：「世尊！云何橛句一切眾生得此忍辱？」<p>佛告文殊師利：「學法眾生，息念觀想，淨慧發生，於諸名相不生分別，得忍辱平等，是名橛句。」<p>文殊師利白佛言：「世尊！云何橛句一切眾生善友說法？」<p>佛告文殊師利：「一切眾生與十方天人、諸小天人，各各說法，希求菩提，心生歡喜，供養恭敬，除障平等，於無體相安住，是名橛句。」<p>文殊師利白佛言：「世尊！云何橛句一切眾生得此陀羅尼？」<p>佛告文殊師利：「一切眾生，學觀想色、聲、香、味、觸；任持甚深圓滿分別、圓滿不分別，是名橛句。」<p>文殊師利白佛言：「世尊！云何橛句一切眾生慈心具足？」<p>佛告文殊師利：「一切眾生樂修慈心，了知一切法，得平等慈，是名橛句。」<p>文殊師利白佛言：「世尊！云何橛句一切眾生悲心具足？」<p>佛告文殊師利：「一切眾生，勤學如來平等大悲心，大悲體具足，是名橛句。」<p>文殊師利白佛言：「世尊！云何橛句一切眾生不得三摩地？」<p>佛告文殊師利：「一切眾生，不修禪，不樂不喜，妄語顛倒，性惡剛暴，多諸障礙，非有智慧，無剎那頃愛樂禪定，是名橛句。」<p>文殊師利白佛言：「世尊！云何橛句一切眾生貪具足？」<p>佛告文殊師利：「一切眾生貪愛具足，煩惱多生，無歡喜心，不樂寂靜，不行平等，而於貪性無有覺悟，不得菩提，是名橛句。」<p>文殊師利白佛言：「世尊！云何橛句一切眾生嗔具足？」<p>佛告文殊師利：「一切眾生，嗔具足安住、嗔體性安住，悉皆具足，是名橛句。」<p>文殊師利白佛言：「世尊！云何橛句一切眾生癡具足？」<p>佛告文殊師利：「一切眾生不求佛法，一切慢、一切行非梵行，癡平等住、癡體性住，不學菩提，是名橛句。」<p>文殊師利白佛言：「世尊！云何橛句一切眾生癡身具足？」<p>佛告文殊師利：「一切眾生，身住癡，一切法不誦，經典不信、不讀，性惡憎嫌，不樂大乘，安住最上不善，是名橛句。」<p>文殊師利白佛言：「世尊！云何橛句一切眾生邪見具足？」<p>佛告文殊師利：「一切眾生邪見，歸依十身佛，不真實歸依，常作十惡，行十邪見，不悟邪見，體性愛樂，安住五慾中，安住貪嗔癡中，安住障，不得菩提，是名橛句。」<p>文殊師利白佛言：「世尊！云何橛句一切眾生住處聽法？」<p>佛告文殊師利：「一切眾生，一心恭敬聽受，當為汝說。一切眾生真實求法，一心不動，不生怕怖，佛福廣大，愚夫不知。我有真實言教，不生恭敬，不安住聽受；貪平等住、嗔平等住、癡平等住、五慾中平等住、障難平等住、愛樂平等住，不讚歎佛，有如是無上正等正覺；如是貪體性安住、嗔體性安住、癡體性安住、五慾中體性安住、障難體性安住、愛樂體性安住，不讚歎佛，有如是無上正等正覺解脫。」<p>佛告文殊師利：「汝若不問，不為汝說，汝今問我，當為汝說。一切善法當學，如來正等正覺一切善法平等具足；如是師僧善友歡喜，學大乘教，行大乘行，有大勢力，捨離於此更無餘事；專心發願求法最上，精勤專心，觀想五智如來境界，如來境界無別境界，一切境界平等，晝夜如是學法一心供養。文殊師利！若諸眾生作如是求法，得佛菩提，了知善法，一切善法具足如是，若不學佛法，與諸禽畜實無有異。」
。
<juan>佛說大乘隨轉宣說諸法經卷下<p>宋明教辯才法師充譯經三藏沙門詔德等奉<#sp>詔譯<p>爾時，蓮華遊戲天子與十千天子，皆來供養世尊及文殊師利菩薩；各持上妙名華，優曇鉢羅華、青色蓮華、白色蓮華、曼陀羅華、摩訶曼陀羅華、曼殊沙華、摩訶曼殊沙華，發恭敬心，種種語言歡喜讚歎世尊、文殊師利：「不好世樂超出三界，心無煩惱亦無諸惡，語言真實、甚深真實，法界吉祥、真實吉祥、微妙吉祥、無數最上第一吉祥。」天子如是讚歎世尊、文殊師利。<p>爾時，佛告蓮華遊戲天子：「諸天子中汝得第一！天子於身內外，心無分別，得最上第一法、眾中最上第一、微妙第一、極妙第一，真實心處大眾中，能最上供養而得第一。」<p>佛言：「天子！汝無貪嗔癡，不生煩惱，若有如是與愚夫不異。若天子，不得學鬪戰，失菩提路，若愛樂一切法，菩提薩埵佛法，樂修十地行；如是天子，宿種善根，恭敬供養諸佛菩薩，遠離諸惡，心放光明，勤學佛法，於十地行妙安住故示現光明，學佛教法勇猛愛樂；若不如是好樂佛法，多諸諍訟，不生供養心，智慧尠薄。如是天子，心高我慢，不愛樂一切法，不親近善友，此天子為眾所嫌，於菩提而不和合，無恭敬心，輕慢三寶，不學教法，愚夫無異。菩提道場甚深恭敬，求一切智具足，得天子行，於善眾安住；彼諸天子，不住貪、不住嗔、不住癡、不戀資生、不行邪見；恭敬問訊世尊、文殊師利，禮拜供養，於貪嗔癡悉皆遠離。」世尊如義而說，天子愛樂如義而住。<p>是時，世尊讚歎文殊師利，安住大乘不行邪行，亦無邪見。諸天子聞佛說已，往詣文殊師利所，稱讚供養，學一切法，圓滿無分別，無有邪行。<p>爾時，十千天子聞佛於大眾中說無生忍辱法安住，於此皆修文殊行，得最上妙法；於金剛句、祕密句、橛句，了色本空，體性不邪，無有諍訟，得菩提解脫法已，恭敬供養，修習禪定，任持讀誦宣說書寫；如是熏習五法，人皆歡喜，三業清淨，於一切法，一切佛法，圓滿宣說，得安樂行。<p>爾時，佛告蓮華遊戲天子言：「如是聲、色，今世後世無智菩薩，不樂佛法，貪戀外聲、外色，不怕、不怖，於一切聲，愛著迷惑，無有福德。」<p>世尊如是說，蓮華遊戲天子讚歎，於虛空中往來，種種變化諸妙音聲，宿世善根福業所作，得佛菩提，生上種姓，禮貌具足，圓滿福業，了悟色聲一切具足。<p>世尊記言：「汝當生天子，菩薩摩訶薩真實殑伽沙劫，尊重法師恭敬供養，一切安樂，衣、食、臥具、飲食、湯藥，如是種種上妙香、華、燈、塗，晝夜不絕，一切具足；安住法中，決定求得上妙福報，無諸忿怒。如是天子！了悟色聲，速得往詣菩薩殑伽沙劫，一切安樂。彼天子，於殑伽沙劫不生煩惱，心無輕慢，圓滿言說法味真實。如是天子，生決定心，聞佛法音，了悟聲色，無諸苦惱，亦無毀謗，歡喜讚歎，得一切最上安樂。」<p>佛言：「天子！今一切人不求佛法，貪戀資生，不怕、不怖，不似娑羅王世人，善根成熟。」世尊如是說已，蓮華遊戲天子聞是法音，了色體性，深入佛慧。<p>「若諸眾生，不學佛法，不修禪定，於一切法，不好、不問，非菩薩行。常作惡想，不學正智，聞女人聲，愛樂貪著，不怖罪業！」世尊說已，蓮華遊戲天子言：「諸菩薩天子，身心散亂，不受世尊教學，三業不善，毀謗聽法，貪聲住、嗔聲住、癡聲住、不近善友、不學佛法，貪著女人，無有厭足；不學歡喜聲，愛樂慾樂聲，喜聽惡人聲，不學好人聲、不學書寫聲、不學佛聲，貪著女色常如醉人；不學安樂聲、不學出家聲，愛樂無佛慧聲，喜聞外道聲，戀女人聲；不學佛法布施聲、不學佛法持戒聲、不學佛法忍辱聲、不學佛法精進聲、不學佛法禪定聲、不學佛法智慧聲，戀女人聲，遠尋放逸，親近惡友，不學善人聲，戀世間聲，晝夜不捨，不得涅槃。戀著女人，不學佛法，不得解脫；轉尋鄉村聚落，從生戀著，常與女人共相娛樂，不親善友、不行大乘行、不行比丘行、不行在家正行，唯行邪道。只於女人路行，聽女人聲，心生歡喜；聞佛音聲，不生敬仰，不修梵行，安住煩惱；嬈亂眾人，修外道行，無福果報。不學持戒行，戀破戒行；體性下劣，戀下劣體性；不親善友，不學佛法，戀著貪不學佛法、戀著嗔不學佛法、戀著癡不學佛法；愚昧不會，不受教誨，其心壅塞不能領解；不學諸佛行、不學菩薩行、不學聲聞行，於佛菩薩法，不問不學，業障深重，遠離而去造不善業；貪戀女色，心迷自作，煩惱憔悴；不信真實菩提，展轉遠離，一切人嫌。如是之人貪著女色，不得安樂，亦不寂靜；不禮拜、不恭敬，自不覺知不得菩提。若菩薩天子，勤修十善，真實圓滿，積集善根，心中歡喜；此菩薩天子，往詣博學多聞菩薩天子所，修一切善根，圓滿具足，離除業障心得清淨。除業障已，身心輕安，遠離諸慾，晝夜更無女人想，安住法性。」<p>爾時，文殊師利童真菩薩白佛言：「世尊！諸佛法海無有邊際，不可觀見微妙色相，不可聽聞微妙音聲、歡喜微妙音聲、極喜微妙音聲；一心專住修微妙佛性，遠離障染，到於彼岸，安住於法，不住涅槃，不住聚落，不去不來，無布施、持戒、忍辱、精進、禪定、智慧。無有忿怒、無貪嗔癡，悉皆平等。世尊！如義而說真實微妙法門。」<p>佛言：「蓮華遊戲具大智慧天子、文殊師利童真菩薩，是二大士宿種善根，於過去無量無數阿僧祇劫諸佛國土，聽受教法，修大乘行，斷諸業障，宿福深厚，積集功德無量無邊。過去因緣獲斯福報，今此會中實無有對。如是蓮華遊戲天子，遠離色聲，用真實心，以上妙種種香、華、燈燭、珍妙飲食供養，人皆不及，親近佛聲，聽文殊師利演說甚深平等真實法門。」<p>爾時，佛告文殊師利童真菩薩言：「汝往昔劫於我法中，了如是色聲最上色相，一切業障悉皆遠離，安住福業，萬德圓備，餘皆不及；乃至過去菩薩亦皆不及。」<p>文殊師利言：「如是色業障、嗔業障、一切惡業障，我已了知，悉當遠離；決定守護，親近世尊如是說，離一切染法，得清淨福業，心無煩惱。是我宿生於無量無邊阿僧祇劫，發廣大心修作福業，思惟圓滿善行具足；乃過去修習今時受報，得值師子鼓音自在王如來、應供、正遍知、明行足、善逝、世間解、無上士、調御丈夫、天人師、佛、世尊。彼佛壽命無量百千那庾多歲，三界眾生了知圓滿；世界名曰大光，其佛國土，多諸寶樹，金繩界道寶樹行列，香風吹動枝葉掁觸出妙音聲，其聲演說空聲、無相聲、無願聲、不生聲、不滅聲、無色聲、無自性聲；如是音聲，眾生聞已皆得解脫。<p>「時彼如來有二十七俱胝聲聞眾，皆來聽法，大比丘眾斷諸煩惱，去除重擔，得慧解脫、心解脫，是比丘心不散亂，往來聽法求佛菩提。彼如來復有二十七俱胝眾及大比丘眾，皆來聽受荷擔如來，尊重教法，得慧解脫、心解脫。如是他方菩薩皆來聽法，各各得一切忍辱法，具足安樂。如是十方諸佛國土，無數百千俱胝佛皆來聽法。聞阿難多目佉陀羅尼三摩地，無數百千那庾多眾生，得寂靜安樂，心生歡喜，共相論議，乃至宿世今生無有他求，決定安住菩薩摩訶薩。是時如來於彼國土宣說妙法，一切畢已，正法住世六十百千歲。<p>「時彼如來，復為寂靜諸根菩薩，說一切菩薩法，人所讚歎，心無外緣。此菩薩往昔劫中，修菩薩法，淨道行住，不樂世間一切法，諸根不亂，甚深解脫，真實最上妙法，了知色相，言說歡喜踊躍，專心書寫，與善知識共相論議，非人不言，恐生誹謗。然彼眾生，貪體性一切法住著、嗔體性一切法住著、癡體性一切法住著。此菩薩唯愛樂一切佛法，不樂世間一切法，非眾生方便愛樂，唯樂菩提行，種種善行，無分別心，常行忍辱，無貪無嗔，無是無非，安住如來甚深法界。<p>「爾時，復有比丘，名曰勝意，愛樂菩提。是時世尊，為說一切妙法，得四禪定、四無色定、十二頭陀功德，常行是行。<p>「爾時，佛告勝意比丘：『寂靜諸根菩薩，了知一切最上行。』勝意比丘聞佛所說，合掌聽受，遠離遠處，寂靜安住，修一切最上行。<p>「爾時，寂靜諸根菩薩，發廣大無邊心，王城持鉢引導眾生循門教化，乞食詣長者、居士、善友門化；有智慧人，心生歡喜供養讚歎，或有居士善友惡言毀謗，不生惡念，少語知足，真實言行，心不嗔人，和顏悅色；彼居士善友讚歎。<p>「時，寂靜諸根菩薩說諸色法，諸比丘僧多不了知，入諸邪見，僻居小處，貪慢障安住、嗔慢障安住、癡慢障安住、一切法愛樂障，不聽真實言行。寂靜諸根菩薩，復勸在家居士、善友，不得貪煩惱，不得造諸惡業。居士善友，不能行得忍辱行，自往詣貪處、自往詣多貪處，往詣東、西、南、北方、四維、上下方，生五種毀謗；云何謂愛、樂、貪、嗔、癡，心多煩惱故。<p>「時，寂靜諸根菩薩，於王城中遊行教化，與居士善友言，讚歎勝意比丘，是真實僧，人皆供養，今不住王城，歸寂靜處安住，及不樂寺院香華供養，諸比丘僧多不喜見。此勝意比丘真善知識，諸比丘僧深入邪見，貪心障、嗔心障、癡心障，不能遠離諸惡業障。復次寂靜諸根菩薩言，諸比丘僧不學善法、不習一切觀想、不學甚深妙法、不求菩提。<p>「爾時寂靜諸根菩薩，為比丘僧，而說伽陀曰：「『若有貪嗔癡，不修菩提行，菩提無貪性，一切當遠離。愚夫不覺知，耽著諸慾樂，非寂靜禪那，不能趣佛國。高傲於放逸，功德無少分，諸佛清淨戒，而生疑惑心，貪戀造諸惡，無佛法僧寶。設若學文字，心中多巧妙，於真實菩提，云何得解脫？丈夫學菩提，無煩惱分別，親近佛觀想，得正見具足。於法不能解，眾生墮邪見，遠離佛教法，安住貪嗔癡。不恭敬禮拜，不親近法師，苦惱生分別，無有忍辱心。迷惑不自知，愚癡作諸惡，去佛道甚遠，不受人勸化。疾速得菩提，若人有忍辱，平等解脫界，超出世間眼。一切悉智見，觀想忍辱法，而得佛菩提，於此安住故。決定無魔事，禪定力現前，如是解脫已，趣佛涅槃界。眾生勤學法，實不可稱量，得不生不滅，無貪瞋癡故。歷遊諸聚落，亦無分別心，若有人毀謗，不生瞋恨故，或遇人讚歎，亦無歡喜故，安住佛菩提，一切悉平等，佛法如虛空，不可稱量故。無上佛菩提，愚夫不了悟，不修寂靜觀，於此不解脫。眾生貪放逸，無心學聖道，馳騁諸慾樂，與狂人無異。愚癡不寂靜，不肯學菩提，云何離業障？眾生若了知，遠離諸慾樂，專心習禪那，眾中為上首。曉解一切法，而行於正道，常念佛菩提，更無分別想。真實心愛樂，最上菩提道，龍天皆歡喜。安住佛功德，於微妙法中，不生諸惡想，唯求佛菩提。更不學餘事，故於此會中，德行為上首。我聞佛所說，種種學外道，營務作事業，不如佛法中，熏習諸善本。彼愛樂眷屬，及貪戀資生，不求佛菩提，好世間榮貴，無有剎那頃，學如來正法。多生分別心，安住諸慾樂，慾性本虛妄，如陽焰空谷。愚癡都不覺，心常生我慢，不讚佛菩提，實無有知見。不了法空義，堅固執為有，有為及無為，一切悉平等。眾生若曉了，勤修大乘行，趣佛菩提道，此非是凡夫。安住於法中，得諸佛心印，圓滿功德業，與佛無有異。一念貪心起，犯波羅夷罪，貪心若不斷，為之所纏縛。不肯護尸羅，無禪定觀想，見佛不歡喜，長夜造諸惡，墮入地獄中，受俱胝劫罪。由是破戒故，少法亦不解，云何得菩提？與愚夫無異。說若修福業，其心不淳淨，不修大乘行，無禪定觀想，此人如何得，無上法王印？』<p>「爾時，寂靜諸根菩薩，為比丘僧說此偈已，三千二百天人得忍辱法，八萬比丘聞法各得解脫；彼勝意比丘，得三業清淨離除業障。」<p>爾時，文殊師利白佛言：「世尊！如來宣說甚深法義，晝夜思惟，如來一切法十號功德，愚夫難可稱量；如來無生忍辱法，亦難可稱量，如來所說法義，不可思議，與我心法義都是一說。」<p>爾時，文殊師利菩薩、慈氏菩薩摩訶薩白佛言：「世尊！如來真實法義，後五百歲，人多不信、不怕、不怖，乃至諸天亦復如是。我決定親近供養如來法義，以身命布施如殑伽沙數，讚歎詠謌三時供養，於殑伽沙世界法義安住復說，如殑伽沙眾生聲，聞得忍辱法安住法義。」<p>爾時，尊者阿難，聞佛一切法義，信受任持，誓願展轉為人宣說。<p>時文殊師利菩薩、慈氏菩薩、師子遊戲菩薩、蓮華遊戲菩薩、真實大菩薩眾，與無數比丘僧、尊者阿難，一切世間天、人、阿修羅、乾闥婆等，聞佛所說，皆大歡喜作禮而退。