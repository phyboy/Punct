<juan>菩薩瓔珞經卷第一（一名現在報）<p>姚秦涼州沙門竺佛念譯<p>普稱品第一<p>聞如是：<p>一時，佛在摩竭界普勝講堂，與大比丘眾俱，比丘十千、菩薩萬五千人，一切大聖靡不雲集。諸德具足不捨總持，其志弘普無所不包，辯才通達除去疑網，遊於神通解說深義，以權方便適化隨宜，慈及下劣得至彼岸，宣暢如來三昧正受。諸佛嗟歎天人所敬，所願自在而無罣礙，普遊殊勝奇特之域，神足變化眾相具足，降伏眾魔曉了法慧。分別諸法深知本際，觀察眾生昔所根原，演暢道品空無相願，於世八事而無染著，加以大慈救濟眾生，護身口意無有邪見，志崇精進心若金剛。雖執勤勞於無數劫，心恒勇猛無有厭惓。在諸大眾現師子威，降伏異學令不有退，以聖別號而印可之，諸佛遊處悉皆履行，皆是正覺之所修行。嚴淨道場巍巍無量，若行若坐入無底慧，心恒悅豫亦無怯弱，所講演法平等無二，以成未成視如同類，功稱名勳常得自在，修深法要訓以道教，若在大眾威相光光，神智妙達不可稱計。彈指之頃，遊於無量諸佛國土，供養十方諸正覺等。其名曰：歡曜菩薩、山雷菩薩、慧密菩薩、普明菩薩、濟彼菩薩、總持菩薩、金剛菩薩、石磨王菩薩、雷震菩薩、雨渧菩薩、善算菩薩、智積菩薩、法上菩薩、息意菩薩、除幻菩薩、善稱菩薩、虛空藏菩薩、威力菩薩、焰光菩薩、識機菩薩、盡慧菩薩、無邊際菩薩、堅固志菩薩、月光菩薩、法熾菩薩、無見菩薩、無等菩薩、日盛明菩薩。<p>如是十方諸佛世界眾菩薩等，普來雲集詣忍世界，欲聽如來說法瓔珞，大智根門趣菩薩藏，不可思議權現無量。及賢劫中彌勒、濡首，十六大聖颰陀惒等，八大神士、帝釋四天王與忉利天人、俱焰天、兜術天、不憍樂天、化自在天、魔子導師、梵天王、梵淨天王、善梵天王、梵具足天王、大神妙天、淨居天、離垢光天，上至一善住天、燕居無善神，及諸樹神、山神、金翅鳥神，及餘一切諸大尊神，一一尊復尊，及諸天、龍、鬼神、阿須倫、迦留羅、真陀羅、摩休勒、人及非人，各與眷屬來詣佛所，稽首畢而立侍焉。比丘、比丘尼、清信士、清信女，各自修敬，前為佛作禮，各坐一面。<p>爾時，世尊與若干百千之眾營從圍繞。佛昇嚴淨高廣師子之座，與諸大眾說法瓔珞。佛在眾中如須彌山，晃若金❥，威神光明超世無雙，道德威儀巍巍無量，放大光明靡所不照。復以神變感動十方，應時空中尋有百千寶珓珞蓋，眾珍雜廁遍覆其上，無價寶珠照虛空珠，懸處空中光從珠出，色像無比。於其空中，而興微雲雨諸香華。時，空中華積至于膝，復出大音遍滿世界。<p>時有菩薩名曰普照，承佛聖旨，即從座起長跪叉手，前白佛言：「今所神感未曾見聞，此何瑞應乃至於斯？唯願大聖敷演其義，使諸會者永無狐疑。」<p>佛告普照：「還復汝座。吾當與汝一一分別法瓔珞義，修立根門超越妄想，近一切智諸通慧地。」<p>爾時，世尊復以神足，觀諸菩薩所入定意，其法名曰道樹瓔珞，淨諸大士莊嚴道場，覺道正法而無所畏，遊諸聖慧而得自在，所入道門不失辯才。復以神通瓔珞其座，演暢分別不退轉地，解一法界空無所有。觀察眾生利鈍之性，堅固其心決一切法，除去塵勞隨順法要，所言信用無所染著，應對無疑來往發遣，說無礙智永離縛著，積功累德不懷希望，所說諸法真如審諦，不計有為當有成辦，相則無相，為興相為？曉了深妙十二緣起，尋究根源而不可限。<p>是時，普照菩薩復從座起，前白佛言：「願欲所問，唯然聽者，乃自宣陳。」<p>佛言：「善哉！在所欲問，若有疑者便自演暢，如來當為具發遣之。」<p>是時，普照見聽喜踊，尋時問曰：「何謂菩薩法瓔珞身？何謂菩薩除其妄見？何謂菩薩起出世法？何謂菩薩遊至世界？何謂菩薩親近如來？何謂菩薩不處母胎？何謂菩薩生輒神識不有錯亂？何謂菩薩而懷篤信？云何菩薩不自為己？何謂菩薩救眾緣苦？何謂菩薩法施財施？何謂菩薩分別空義？何謂菩薩除其陰蓋？何謂菩薩廣熾法戒？何謂菩薩聞法無厭？何謂菩薩遊戲止觀？何謂菩薩奉修禁戒？何謂菩薩誓離世法？何謂菩薩不處家業？何謂菩薩無著？何謂菩薩一坐一起？何謂菩薩口密心非？其所問義旨要如是。」<p>佛言：「普照！善哉善哉！乃問如來如此之義。汝今諦聽，善思念之！戢在心懷，無令捨之在凡夫行。」<p>普照對曰：「唯然，世尊！願樂欲聞大聖之法。」<p>是時，世尊告普照曰：「行菩薩道，當念十德瓔珞其體。身口意法無說人短，於諸同學不興輕慢，心平若空亦無增減，棄諸惡趣不加害人，視彼眾生如己無異，志得由身所知無盡。復以四諦教授眾生，持心寂然令寤使成。復以眾智瓔珞妙門，訓化二乘得至所趣，勤大乘學觀達諸法，修如來行功勳之德，教導以漸不行暴逸。自省己過不譏彼短，踰出眾難，常愛樂法，寂定無亂，蠲除諸疑望見之事，有猶豫者使得時寤，不捨道心所造德本。又教化人使不毀戒，常以大哀為人說經，所遊世界不離諸佛，宣示禁戒逮一切智。復以照曜瓔珞莊嚴諸佛寶淨道場，光明瓔珞靡不周遍，悉照三千大千世界，蔽此日月使無光明，正使神妙釋梵四王，所有威光悉不復現。如來至真難測之光，獨明獨顯無有及者，是謂普照！修菩薩道十德瓔珞而自纏裹。常念諸佛供養如來，嗟歎聖教，勸化眾生使入道門。復告眾生發大弘誓，其所趣向聞佛名號，將養萌類願生彼國，志弘大普不懷怯弱，深入聖慧不恥下問，常樂微妙，所言柔和而無自大，好喜隱居除諸貪嫉，見有行者代其歡喜，以功德力瓔珞道樹，報力心力及乳脯力，諸聖所居解脫之力，常以此法育養眾生，慈悲喜護不捨眾生。護諸緣著拔去根本，觀了三世無去來今，善惡報應都無所生，法法自滅法法自生，法不見滅法不見生，心無想念無我人壽，亦無往來無所歸趣，復以空法瓔珞諸根。<p>「吾昔成佛，皆由清淨空無之想，自致正覺。修行善本不造諸緣，興起善法無放逸行，去離世事不處俗法，所可演說流布十方，親侍禮拜諸佛世尊，所施清淨捨貪無欲，心意鮮潔而無垢穢，慧無邊際眼視通達，三礙六塵永已消盡，是謂菩薩法之瓔珞。<p>「菩薩復當發弘誓心，莊嚴瓔珞智度無極，隨其本器而與授法，如所聞慧便能建立，應如斯行則不退轉，執意堅牢追從善友。所行言教終不虛妄，念常恭恪不違經業，心習深智受而不失，常專一心念不錯亂，了病深淺後乃投藥，意樂忍辱行步審諦。所施財物亦無適莫，其意清密而無煩憒，學習根本心不流馳。人欲聞法，尋常指示令知要道，設見困厄不自濟者，便能惠施自致珍寶，加以善本眾妙之行，勸人持戒，所聞智慧成菩薩道。<p>「假使學人處在梵志，復能建立覺了所生不離忍辱，棄捐家業而修精進，觀達無常因緣之本，於諸憎愛不興二想，所為平等，令眾生類得無所從生法忍。常能憑其無極大哀，漸訓勸導弘誓之法，施於一切使得聞知，志性寂然知無吾我，一心禪思興其智慧，使不斷絕。其所施設不離四恩，救濟危厄使至無為，護身口過不犯三事，建立至真無上之法，意斷意止真如法性，修而不失，是謂，普照！皆是菩薩瓔珞所建。<p>「復次，普照！菩薩復當思惟校計料度無極，行施修戒和顏忍辱，精進寂靜不失意止。復以聖明一心定意，深察四諦甘露之道，直至無為無復虛偽，是謂智慧之所瓔珞。<p>「常當一意純淑其心，一切所有施而不悋，開化功勳解空脫門。若在行業訓導垂誡，廣接眾生隨順度之，而有殊勝仁和之德。曉了時宜若干品類，宣其慈心不著苦樂，悲哀一切不避劇難，寤彼眾生應正法教，施心滿世護使成就，瓔珞光明靡不照曜，普愍一切使濟彼岸。正使有人在隱蔽處，消除其闇永使無餘，無畏之力愍育一切，除其老病無放逸行。導師所至靡不從教，所含如海聞施他人，開化塵勞令無妄想。所居之處如華無著，了一切法寂寞清淨，其所演教分別因緣，所造德本習而致之。<p>「愍世哀苦故訓生類，虛空非實亦非真有，解知世法如泡如幻，眾生不寤習而不捨。雖處居家能離生難，道眼清淨亦如蓮華，神德巍巍不可稱計，正使世界眾生之類，咸共嗟歎莫知其原。」<p>是時，世尊重告普照：「夫坐道行解無去來，若見去來則有想著，分別罪福亦無起滅，斯皆自然空無所有。相住無主而無本末，亦無願求而可獲者，能自校計如此之法，是謂菩薩趣於聖道。<p>「復當分別三世之法，解知無二、無我、無人，及諸境界虛無所有。若見有來，則是報應緣起之法，無起無滅乃應道教。計聲有音，音無形像，分別文字斯皆無實，一切明達靡不通暢。<p>「菩薩瓔珞，真實無虛亦無罣礙，除去陰蓋悉無所有。若建所施在在所欲，設不有建斯應施度，心懷謹慎棄眾不可。持此心者，乃應戒律，達了諸法自然無住亦無本際，勤修思惟建立處所，精進禪思攝身口意，慧明自曜去眾穢行，乃應智慧。<p>「普照！復知神通所及得其報應，以其天眼便得徹視，皆由修奉施行禁戒，恒順正見無所毀犯。修法瓔珞致天耳聽，念行勸助因發道意，或復成就識念神通，憶過去世皆悉自然，為生類故積功累德。每自剋責不及彼證，懷來神通變化無極，捨諸識著思惟禪定平等無二，斯解因緣報應之果。以慧神通消滅眾垢，因其三昧究暢聖法而不二入，盡諸有漏不失道意使人修德，加慕世俗布施之德，雖有施恩不望其報，令無數人喜樂務法。能知一切靡不通暢，能使奉行菩薩之法，皆由精進不興懈怠，慈愍護彼一切成就。用眾生故不惜身命，不貪己身珍寶之貨，所生之處因奉道義，前人所求亦無疑難，聞慧信施不有猶豫，所行言教悉共信用。<p>「如來至真無所罣礙，所行寂靜亦無放逸，堅固忍辱而樂閑居，復化眾生自責不及，禪思脫門正受不亂，恒遊神通以自娛樂，復以無極光明之勳，適時隨宜分別一切章句義理，消滅諸患無所藏匿，恒常一心開道聖慧，示無數人報應之果。眾德具足，以勇猛力不為所侵，解了三世都無所有，去來今事無有增損，然後乃應智度無極。以能布施自發道意，欲使眾生一切普安，自散諸結不患己身。若人杖捶悉以能忍，亦化他人令行忍辱，具眾德本加以專心，修諸佛教勸諸生類出家學道。自觀惡露萬物不淨，輒厭惡趣功勳究竟。所行善業其心悅豫，智慧深達而不懷恨，篤信禁戒自致善德。復以和心慚愧不惑，常御神志不執麁獷，思惟地獄湯火痛苦，歎天受福無極之樂，寂然無憂無復貪欲。有所惠施自去三想，心不猗內不受外塵，修行道法眾望休息，分別智慧自悟其心，空無想願建立脫門，除去顛倒無所傷害，是謂普照！菩薩瓔珞心無所著。<p>「其意平等空無不遍，不懷妄想，布施以備，調意安庠。為人說法不離空義，慈哀一切行不漏失。觀其眾生所受法識，知其志性而開化之。在所遊處導為一切，遵修聖明而現道義。無極大哀開度餘人，亦以善權方便之力，入諸外道異學之中，隨彼法則順從祠祀，觀其志趣使得度脫，令諸梵志興福無量。或在惡部盜賊之中，將導牽致而顯其行，緣此化度無數眾生，於往古世功德已備，見皆喜悅莫不恭恪，為雨甘露道法之味，除去眾生瞋恨之結。若復前人以若干惱而來犯之，不以厭患，而為頒示寂然之法，知其所興非真非實。<p>「如是，普照！菩薩所修心意瓔珞，而遊其中常樂於此，不見所樂樂無所樂，以真法性而娛樂之。明知眾生根本所趣，救濟使度無眾塵勞，危害之患永使無餘。執御其心平等如空，分別四大所興起滅，欲化眾生而訓誨之。所說真正無有憎愛，降棄一切邪見之心，堅心瓔珞堅固之幢。若干法品而與共戰，猶如勇猛大軍之將，降伏外敵使入法律。若入習俗施設法教，施便受報持戒生天，所造之德皆有報應，以此濟之令至無為。夫為菩薩自順瓔珞，心初未曾隨惡友語，然後乃全大士之行。意懷清白終無吾我，持心如山行無缺漏，智遍一切猶月初照。若在大眾無能及者，是謂，普照！菩薩瓔珞周滿一切。<p>「覺了虛寂空無所有，所生之處恒見光明，所聞輒解至成佛道，常念頒宣根門之要，自建立業無所侵害，覩見本性自然起滅，過世八法無所罣礙，身口心意未曾有欺。復以權慧救濟眾生，窮厄之士令其飽足，持心如地不犯三過，日進其道不行放逸，逮不退轉牢固之心，不起法忍而現在前。十力不畏覺道正觀，捐棄吾我及人壽命，分別思惟有無之法，感動變化無量佛國，斯由神通而得自在。菩薩所宣言辭瓔珞，超越諸見無復希望，心向正道亦無顛倒，辯才無礙而無留滯，周旋往返不生想著，蠲除一切諸縛結使，憍慢自大永滅無餘。其聲音響如師子吼，亦如雷震無不聞聲，永立究竟乃至滅度，發於無極瓔珞之雲，演法雷吼法鼓電光。雨解脫味宣七覺意，念法清淨不離三寶，心如明月亦無沾污，通達往來不除正業，具足眾相殊勝之法，是謂，普照！菩薩瓔珞而無窮盡。上中下善中間通利，懷來炤曜不失禁戒，過去當來諸恒沙聖，靡不嗟歎斯菩薩德。如是，普照！賢聖道品妙法之藏，珍寶之門而不可盡。」<p>菩薩瓔珞經識定品第二<p>爾時，座上有寶王菩薩，即從坐起長跪叉手，前白佛言：「唯然，世尊！菩薩所習意識瓔珞，多所開寤靡不蒙度，如今十方恒沙如來，及去來今諸滅度者，云何修學瓔珞戒品，使至彼岸，令眾生類普聞香熏？」<p>爾時，世尊告寶王曰：「諦聽諦聽！善思念之！吾今為汝敷演其義。菩薩習行戒品瓔珞，功德香熏自瓔珞身。」<p>寶王對曰：「願樂欲聞。」<p>世尊告曰：「奉遵道法，乃修戒定解脫之慧，勸眾生類篤信於戒，願其志性各充所願，曉了隨宜不失本誓，兼除一切愚惑之心。嚴淨道場具眾品宜，不以麁獷使經其心，志常慕及一生補處。總持正法深遠之藏，意恒遊戲百千三昧，感動變化無以為喻，一切萬物悉皆無常，難得之寶不可恃怙。行權方便而無所住，眾生心惑不解正道，心著吾我不明無常。<p>「菩薩誓心為分別說，了一切空虛而不真，雖崇大道不捨二乘，所遊之剎莫不蒙慶，轉加精進倍行道業，於諸經法去其妄想。菩薩法要不離十地，以次上位不越其敘，加以智慧消眾塵勞，不及道者自致道門。恒念剋責意自念言：『施為是誰？受者何人？』如觀財寶皆無有主，設有毀辱當自制意，後若受報端正殊妙，所遊之處見莫不歡。<p>「若見貧匱裸形體者，躬自入海致如意珠，語以正法令知返復，以甘露法消竭眾難，念不馳泆。是故，寶王！菩薩道果之所瓔珞，意得自在，復以勇猛大力之教，建立訓導莫不隨順。若行若坐不離十念，心在三尊未曾忽忘，了知地獄苦痛之惱，至心寂靜去塵勞垢，眾惡不犯無能迴轉，應於正理奉修禁法，德光普照皆蒙潤澤。自計所有無所貪悋，施佛眾僧不興想著，或以權慧與王交接，輒能使王捐棄高位，若有人來求索頭目眼耳鼻口，即能惠施不逆人意。」<p>爾時，座上一切弟子諸菩薩等，聞此功勳瓔珞之德，踊躍歡喜不能自勝，思惟深邃善心生焉，各自興敬僉共供養，散眾名華若干珍寶，一時同聲稱歎其德：「我等宿福而遇善利，乃聞殊妙瓔珞之訓。若當眾生聞斯法教，勸發菩薩識定之要，諸福功勳不可稱量，安住所演諦而不虛。設有菩薩遭遇此識定瓔珞者，觀了諸法解無處所，識定瓔珞，神心澹然，不復貪食樂念為食，所可勸助興致福業。<p>「吾於昔佛上五百華，建志弘誓自致成佛，道果不朽興隆正法。復以禁戒消除眾垢，救彼眾苦如救頭然，令眾厄難必得濟度。自念往昔入海求寶，遭摩竭魚及水形山，吾為導主入識定瓔珞，尋有善神將示好道，快樂安隱還至本邦。斯由願誓精進不退，入禪正受無若干想，諸佛世尊之所遊堂，勸使眾生生於梵天及無想天，皆是識定瓔珞所致。<p>「若在人間十方國土，隨俗染化講度世道，復以十善諸道果證，利益眾生令達空慧，宣示一切不違聖教，解知本空都無所造，所殖德本不自為己，皆使獲於道法之果。設法傾沒能為重任，若遭苦惱永無憂慼，亦無妄想識著心者，將養身口使不漏失，以權方便深入生死，為說八解正受之味，建立世俗慕崇佛道。或演一教或若干品，趣引令入在聖賢律，漸漸牽示而滅度之，能令正法住若干劫。有餘眾生，令至無餘寂然泥洹，無生老死受形之患，不依四大地水火風。諸在邪見愚惑之部，示以正見一道之法。<p>「若在閑處修十二法勤苦之行，燕坐樹下而無所猗，思惟禪法唯空為務，一心靜定而無謬錯。菩薩識定瓔珞之寶，亦不念色有相無相，相自虛寂種好亦爾，分別內外了之為一，三世空寂無去來今，以識定心。復觀五陰性諸衰持入，為從何來、復從何滅？一一分別知為巧偽，非有生滅不興希望。亦復不見有是有非，不因心意得發道教，識興則興識滅則滅，不見相像亦無我想。亦復不著住立處所，內外六塵亦復如是。計挍耳目尚無所有，何況當有見聞之事？此則不然。<p>「寶王當知，菩薩瓔珞心識定法，不起不滅亦無終始，緣起則起、緣滅則滅，起不見起、滅不見滅，內自思惟增減之意，無苦樂想。所以然者，離吾我念，雖復在欲眾惱之中心無染著，以遠三界欲色無色，意如金剛不可沮壞。知本宿命究竟根元，而斷諸結不以為難，不見有極不見無極，是謂菩薩識定瓔珞。<p>「隨世訓誨恭奉尊長，不望其報，於百千劫勤修精進，具足成就道慧之法，宣諸菩薩平等持忍，諷誦通利啟受不忘。如來法身五分之性，一一頒暢言跡不飾，語常含笑心無所著，不起斷滅二見之想。若在大眾亦無適莫，於空無法亦無想念，內實充滿外現諮受，亦不生意我行過量彼有短乏，離諸利養無所希望。常自思惟知身無主，從頭至足達了本無，修行六度解無處所，挍計諸法悉是假號知無形質，一切諸法不可覩見，分別音響亦無所聞。<p>「如是，寶王！菩薩大士修法瓔珞識定法者，見善不喜聞惡不慼，然後乃應精進瓔珞，入百千定恬然無想，天雷地震龍電霹靂，山崩水漂師子鳴吼，心意寂定永無錯亂。或時菩薩入定正受，乃經一劫及百千劫，形體軟美不復仰食，斯由定意，禪悅為食、八解為漿。或時，菩薩復以神足而入三昧，其三昧名號曰普照。見於東方江河沙剎諸佛國土，禮事供養不失威儀；如是南方西方北方，各江河沙諸佛國土，悉能供養諸佛世尊，演暢思惟識定瓔珞。<p>「如是，寶王！菩薩入定所感如是。且捨十方江河沙剎，一一諸剎滿其中塵，復舉一塵著諸佛剎，斯塵猶盡佛土難量。菩薩三昧皆悉覩見一切眾會，亦聞彼佛演說瓔珞神識定意，了諸法本虛寂無主，從初起學乃至道場，思惟發意瓔珞道樹，悉過諸縛婬怒癡病，其心堅固不可移轉，正使天魔將眾億姟，欲來毀壞識定意者，終不為彼之所屈還，不為邪部而見錯悞，意弘如海靡不容受，眾德瓔珞悉為成辦，恒講無常苦空非身，常非有常豈有身耶！諸計常者則離定遠，墮于生死不能自濟。<p>「菩薩所修唯務於道，其心恬然永無眾想，不離諸佛所造德業。意如太山不可移轉，獨步世界而無所畏，以四智辯包納諸法，指示眾生知道慧要，內實質直而無諛諂。所以然者，用本淨故。既無眾垢諸冥消索，慧光普照莫不蒙澤，心大弘廣而無邊岸，沐浴意穢令使鮮明，隨世所好悉能成辦，詣佛樹下自修法義。於一切法不有狐疑，於諸愍智具足成就，順諸所聞救濟尠知，瓔珞定意拔濟亂者，及諸所習常得寂定，修行賢聖八道之品，立一切人使見正諦，是謂寶王！菩薩識定瓔珞之要。若有聞持在于懷者，未曾遠離諸佛世尊，得不退轉於無上正真之道。」<p>佛說是識定瓔珞時，於座上有無量億百千天、龍、鬼神、人與非人，皆發無上正真道意。復有異方菩薩六十二千人，得不起法忍。復有八千清信士女，遠塵離垢得法眼淨；五千比丘漏盡意解；九萬天子離諸貪欲。<p>菩薩瓔珞經莊嚴道樹品第三<p>爾時，世尊告諸賢者：「吾昔無數阿僧祇劫，積功累行修清淨法，坐臥經行不捨四等，一時、一行、一念之頃修于十法。云何為十？一者、從兜術天降神下生，盡見十方無數佛剎，見諸菩薩一生補處，皆詣道樹修淨瓔珞，當舉右足欲詣道場慈愍眾生，三千大千剎土皆悉震動。菩薩自念：『吾昔誓願今日已辦，當壞魔界莊嚴佛土。』是謂菩薩摩訶薩大慈瓔珞進趣道場心不退轉。<p>「二者、盡見三千大千世界菩薩大士心識所念，又入定意三昧不亂，或見菩薩於空成道，或見閑靜樹下之處，或入水光空界三昧，莊嚴道樹不離大悲，是謂菩薩摩訶薩大悲瓔珞進趣道場心不退轉。<p>「三者、菩薩摩訶薩普見三千大千世界，進趣道場不捨喜心，吾今成佛必然不疑，以我法本普潤一切，悉與眾生同黃金色，三十二相八十種好，無央數眾前後圍繞，壞魔羅網成己國土，是謂菩薩摩訶薩修喜瓔珞心不退轉。<p>「四者、菩薩摩訶薩欲趣道場詣佛樹下，盡見十方阿僧祇剎，一生補處菩薩大士，盡修護心莊嚴道樹，令無數眾生同己護心，不捨一切瓔珞定意，是謂菩薩摩訶薩進趣道場護心正受心不退轉。<p>「五者、菩薩摩訶薩復見十方無數剎土，一生補處菩薩大士，皆轉法輪不退轉行，法無言說亦無形貌，一相無相空界無形，空猶無空況有法界，是謂菩薩摩訶薩瓔珞空無無形之法。<p>「六者、菩薩摩訶薩普觀十方恒沙剎土，通慧眾生諸根淳淑，意向三乘不捨法忍，慈悲喜護行六重法，四無礙慧一向道忍，自知受決。亦復見他授其決者，或授羅漢辟支佛決，菩薩自念：『吾從無數阿僧祇劫，捨身受身，皆是幻化非真實法，今得受決，進趣無上正真之道，成最正覺。』遊空往來無所罣礙，一時、一處得總持定，諸佛所歎苦習盡道，此苦非苦，苦由何生？解苦無苦乃應明慧，習由愛興，愛本無形亦不可見，生本無生，況法有滅？眾生愚惑，從起更樂習是得是，解習無習乃應明慧，諸法無生為磨滅法，盡者無生亦無有盡。諸法無盡，眾生愚惑謂盡非盡，於中興想莫貿諸法，盡者實盡，是謂明慧。道無相貌，非眼境界之所能見，八直平正坦然無礙，是謂明慧，是謂菩薩摩訶薩進趣道樹心不退轉。<p>「七者、菩薩摩訶薩盡觀三千大千剎土，眾生根源高下大小，或與如來心識同趣，本行共合智無增減，大慈大悲瓔珞其身，布施、持戒、忍辱、精進、禪定、智慧、善權方便，十六妙行百千總持，其心廣大不為褊狹，雖見羅漢辟支佛行，心無染著不從彼受，是謂菩薩摩訶薩莊嚴道樹心不退轉。<p>「八者、菩薩摩訶薩修行八百總持法門德行法門，菩薩得此法門者，眾行具滿莊嚴道樹。復有普忍法門，菩薩得此法門者，普潤一切雨甘露法。復有無相法門，菩薩得此法門者，盡入空行不退轉地。復有音響法門，菩薩得此法門者，八等行具不聞異音。復有身行法門，菩薩得此法門者，身行清淨不造眾惡。復有口行法門，菩薩得此法門者，不作四過無他惡行。復有意行法門，菩薩得此法門者，意不馳想寂然滅盡。復有無念法門，菩薩得此法門者，入滅盡定觀了無形。復有究竟法門，菩薩得此法門者，從此岸得至彼岸。復有無著法門，菩薩得此法門者，於生死法不起染著。復有無礙法門，菩薩得此法門者，通達往來不滯生死。復有應聲法門，菩薩得此法門者，隨行進趣不譏彼受。復有神足法門，菩薩得此法門者，變化自由禮事諸佛。復有清淨法門，菩薩得此法門者，淨於智慧無國土想。復有空行法門，菩薩得此法門者，解知諸法虛偽不真。復有幻化法門，菩薩得此法門者，觀了眾生權詐合數不可摸像。復有無形法門，菩薩得此法門者，眾生根原不可究盡。復有道種法門，菩薩得此法門者，修三十七道品不斷。復有意止法門，菩薩得此法門者，觀內外身念念不斷。復有意斷法門，菩薩得此法門者，觀察諸法無若干想。復有神足法門，菩薩得此法門者，住壽無數阿僧祇劫。復有諸根法門，菩薩得此法門者，道慧甚深牢固無礙。復有神力法門，菩薩得此法門者，安處諸法不可沮壞。復有覺意法門，菩薩得此法門者，以覺意華不為塵垢之所污染。復有道品法門，菩薩得此法門者，入定無礙心不錯亂。復有空慧法門，菩薩得此法門者，安處眾生永離欲怒。復有無相法門，菩薩得此法門者，使眾生類懷來道故。復有無願法門，菩薩得此法門者，教化眾生除去願求；是謂菩薩摩訶薩八百總持，略說其要，進趣道場莊嚴佛樹，心如金剛不可沮壞。<p>「九者、菩薩摩訶薩觀此三千大千世界，一足、二足、三足、四足至無數足，有愛欲心、無愛欲心、有瞋恚心、無瞋恚心、有愚癡心、無愚癡心、有苦樂心、無苦樂心，一時一起一念之頃皆能分別，為說苦空無我人想，是謂菩薩摩訶薩行無想定進趣道場莊嚴佛樹。<p>「十者、菩薩摩訶薩復觀三千大千世界，當來過去現在之心諸根寂靜，行應無上正真之道，是謂菩薩摩訶薩進趣道場莊嚴佛樹。」<p>佛復告族姓子：「菩薩摩訶薩初舉右足行第一步，於其中間修行十法，進趣道場莊嚴佛樹。云何為十？一者、菩薩摩訶薩當舉右足蹈地之時，自稱名號，三界至尊，過佛恒沙皆行七步，當來諸佛亦皆當然。吾今現在出現於世，三界獨尊亦無等侶，諸佛標式不可漏脫，是謂菩薩摩訶薩進趣道場莊嚴佛樹。<p>「復次，菩薩當舉右足蹈地之時，便作是念：『吾今已逮不退轉地，亦使眾生同我所趣，不捨弘誓廣大之心。』是謂菩薩摩訶薩莊嚴佛樹進至道場。<p>「復次，菩薩初舉右足蹈地之時，復作是念：『過去諸佛，先行是法，當觀一生補處菩薩，紹吾處者名號是誰？』即自右旋顧謂彌勒：『卿後如我成佛不久，百千天人聞皆欣然，異嚮同音稱善無量。快哉！世雄！佛種不斷。』當於爾時，十一那術諸天、人民見授彌勒印封，皆發無上正真之道，是謂菩薩摩訶薩莊嚴佛樹進至道場。<p>「復次，菩薩初舉右足蹈地之時，便作是念：『吾今已逮眾智自在，神慧無礙辯才通達，斯等眾生久抱狐疑，沒溺塵垢不求度脫。吾今當以智慧之火，焚燒心中狐疑之叢。』是謂菩薩摩訶薩莊嚴佛樹進趣道場。<p>「復次，菩薩初舉右足蹈地之時，便復念言：『吾今已得無為解脫，當復接度有為解脫，過去恒沙諸佛世尊皆悉同我無為解脫，當來諸佛亦獲此法。快哉！福報不有斷滅，妄想已盡無所貪求。』是謂菩薩摩訶薩進趣道場莊嚴佛樹。<p>「復次，菩薩摩訶薩初舉右足蹈地之時，復生此心：『眾生永處邪見顛倒，不覩三向空無之慧。我今當演護心清淨，無覺無觀法性虛寂，知慚知愧眾行之本，苦空非身無人無壽，當以此心普覆一切。』是謂菩薩摩訶薩進趣道場莊嚴佛樹。<p>「復次，菩薩初舉右足欲趣浴池，琉璃水精七寶園觀，鳧鴈鴛鴦異類奇鳥，諸天導從不可稱量。『我今露形乃非其宜，設當入城村落人眾，謂為裸形不知慚恥，宜求袈裟以障于體。』時有天子名曰福蓋，即知菩薩心中所念，尋奉八萬四千金縷織成袈裟。菩薩自念：『過去諸佛法服云何？進趣行來斯用何法？』虛空神天叉手白言：『過去諸佛皆著織成金縷袈裟，亦如今日諸天所獻。』菩薩即受八萬四千織成金縷袈裟，以道神力而合為一。袈裟著體，三十二相八十種好盡皆外現，斯由曩昔施無想報行度無施，是謂菩薩摩訶薩進趣道場莊嚴佛樹。<p>「復次，菩薩舉右足時，便生此心：『眾生若干性行不同。吾今當以智慧光明，普照三千大千世界。』即放頂相光明，普照十方諸佛剎土。眾生之類見光明者，悉來雲集詣忍世界，奉事如來香華供養。威神所感，使令天地六返震動，是謂菩薩摩訶薩進趣道場莊嚴佛樹。<p>「復次，菩薩當舉足時，心自生念：『生分已盡更不受胎，三界獨尊無有疇匹，當號為佛、如來、至真、等正覺，十號具足。』十方剎土諸佛世尊，各各於其國土，告四部眾、天、龍、鬼神、乾沓和、阿須倫、迦留羅、緊陀羅、摩休勒、人與非人：『今日忍界釋迦文佛出現于世，眾相具足如星中月，福度眾生天人蒙祐，有欲興敬供養彼佛，宜知是時。』爾時，十方諸佛世界神通菩薩辯才具足，得總持門，千七百七十七億那術眾，皆來雲集詣此忍界，興致供養華至于膝。復有八十萬姟天魔波旬，皆詣忍界，興致供養給事菩薩。復有百千億姟神力龍王，各各七首，獻奉香湯浴洗菩薩。斯由曩昔口演甘露無厭足法，是謂菩薩摩訶薩進趣道場莊嚴佛樹。<p>「復次，菩薩內自生念：『眾生著有迷惑來久，設聞空無虛寂之法，意懷恐懼衣毛為竪。佛法深奧不可思議，漸當以次說道根原，分別眾生根原所由，玄鑒三世生法滅法，除去想著無貪悋心，從無數劫積行已來，所以不得道者皆由恩愛。吾今當除恩愛刺本，拔濟眾生安處無為。』是謂菩薩摩訶薩進趣道場莊嚴佛樹。<p>「如是，族姓子！菩薩大士降神出生、墮地舉右足，於其中間思惟十法，莊嚴道樹亦不退轉。<p>「復次，族姓子！菩薩初生時，墮地行七步欲趣金机，次舉左足內自思惟：『諸佛世尊句義無量道法淳粹，應度無極無起滅法，行無生滅不可思議，非是羅漢辟支所及。道當一意多念非道，道當少欲多欲非道，道當知足多求非道，道當正見邪見非道。』是時，菩薩復作是念：『過去諸佛所行正法，為何謂耶？』復作是念：『過去恒沙諸佛世尊出現於世，以神足力現身威德，十根本義不可思議。云何為十？』於是，族姓子！菩薩達士先舉左足，遍滿三千虛空境界，不嬈眾生無覺知者，其有眾生覩足相輪，皆發無上正真道意，斯由曩昔禮敬之報，是謂菩薩摩訶薩進趣道場莊嚴佛樹。<p>「復次，族姓子！爾時，菩薩左足蹈地，心自生念：『古昔諸佛說法，云何分別句身義味？云何過去諸佛世尊進止行來威儀法則，以一句義演出無量諸佛法藏，從劫至劫乃至百劫，不能究盡一句之義？如來祕要不可思議，非是小節所能測度。』是謂菩薩摩訶薩進趣道場莊嚴佛樹。」<p>佛復告族姓子：「菩薩爾時放一毛孔光明，遍照無量諸佛剎土。於光明中，演說六度平等大法、空無想願不起法忍，亦使眾生畢志堅固，皆發無上正真道意，是謂菩薩進趣道場莊嚴佛樹。<p>「復次，族姓子！菩薩爾時，內自思惟：『吾今當以三昧正受，普遊虛空諸佛法界。』爾時，菩薩即入無形想定意，遍遊虛空諸佛法界，左右翼從，天世人民莫覺知者，謂為菩薩進趣金机，是謂菩薩摩訶薩進趣道場莊嚴佛樹。<p>「復次，族姓子！即化一形，遍滿三千大千世界，復還如故，眾生之類無覺知者，是謂菩薩進趣道場莊嚴佛樹。<p>「復次，族姓子！菩薩爾時，慧明之光遍照三千大千剎土，一一光中皆出音聲：『今日釋迦文佛、如來、至真、等正覺，於閻浮利地，當轉法輪度未度者，福利眾生名稱遠布。』是謂菩薩進趣道場莊嚴佛樹。<p>「復次，族姓子！菩薩爾時一念之頃，令十方界諸佛世尊，各各舒手扶接菩薩，一切眾會皆悉見之，是謂菩薩進趣道場莊嚴佛樹。<p>「復次，族姓子！諸佛法藏深奧難測，吾當以次布現三乘緣覺聲聞菩薩之道，聞法覺寤終不中滯，是謂菩薩摩訶薩進趣道場莊嚴佛樹。<p>「復次，族姓子！過去三世諸佛世尊，吾今欲成無為大道，皆當證明令我成道。諸佛稱善皆在前立：『汝從阿僧祇劫，苦行無數，布施持戒六度具足，國財妻子無所悋惜，今當成佛廣度眾生。我等扶接上至成佛不使中住。』是謂菩薩摩訶薩進趣道場莊嚴佛樹。<p>「復次，族姓子！菩薩分別過去現在未來，空無想願，亦是諸佛所應行法。從初發意乃至成佛，要當修習三向諸道、四等大慈、八無礙道，瓔珞其身，是謂菩薩摩訶薩進趣道場莊嚴佛樹。」<p>佛復告族姓子：「菩薩次舉右足當蹈地時，當具足此神足十慧不可思議。云何為十？有神足慧名曰無著，菩薩得此慧者，盡遊諸佛深要法藏，是謂菩薩摩訶薩進趣道場莊嚴佛樹。<p>「復有神慧名曰無形，菩薩得此神慧者，入無厭定意，諮受十方諸佛言教。<p>「復有無二神慧，菩薩得此神慧者，勸進眾生成無上等正覺，不取聲聞辟支佛道。<p>「復有虛空神慧，菩薩得此神慧者，盡觀世界空無我人。<p>「復有無相神慧，菩薩得此神慧者，演暢諸法解一相無相，亦無生滅著斷之法。<p>「復有空觀神慧，菩薩得此神慧者，見諸佛土成者敗者，如觀掌珠。<p>「復有棄壽神慧，菩薩得此神慧者，觀壽緣報捨形受形。<p>「復有無言說神慧，菩薩得此神慧者，說法無法想，亦無若干念。<p>「復有無近遠神慧，菩薩得此神慧者，不見諸法窠窟遠近。<p>「復有無生滅神慧，菩薩得此神慧者，分別十二因緣根本，生者滅者悉無所有，是謂菩薩摩訶薩十神足慧進趣道場莊嚴佛樹。」<p>佛復告族姓子：「菩薩初生舉左足時，復當具足十業無量究竟。云何為十？於是，族姓子！諸佛如來之所修行，如來降形出世教化，分別三世十二牽連，三界五道塵垢縛著，沐浴諸結永無塵曀，是謂菩薩修第一業進趣道場莊嚴佛樹。<p>「復次，族姓子！如來出世化諸眾生，安處三乘隨其所願；或有眾生，意趣羅漢不向佛門；或有眾生，習緣覺行不趣佛道；或有眾生，修無上道，不向聲聞緣覺辟支；或有眾生，退於佛道志慕小乘。<p>「爾時，菩薩誘進前人，逮成無上正真之道。或有眾生，在凡夫地不求方便上及三乘，菩薩勸進成三乘道，是謂菩薩第二之業進趣道場莊嚴佛樹。<p>「如來出世布現言教，以權方便適化眾生，荷負重擔為人重任。或與眾生現作父母兄弟朋友，或現國師尊長道士，或現大富長者、神力鬼王，周給貧困惠施七寶，開說道教成三乘果，是謂菩薩修習三業進趣道場莊嚴佛樹。<p>「如來出世轉無上法輪，不失四辯，觀察人心授十善行，分別演暢苦習盡道。或生迷惑沒溺三界，行權拔濟永離生死，是謂菩薩修第四業進趣道場莊嚴佛樹。<p>「如來世尊出現於世，恒以大悲加被眾生，如母愛子心不捨離。譬如龍王伊羅鉢多羅，住於須彌金福山邊七寶宮殿，與諸龍女共相娛樂，若欲往至忉利天宮興致供養，化身七萬由延三十二頭，一一頭者邊有七牙，一一牙上有寶浴池，一一池中生七百蓮華，一一蓮華七百玉女，共相娛樂作倡伎樂，彈琴鼓瑟音聲不絕。復雨七寶乃至于膝，菩薩大士亦復如是，以四等心加被眾生，雨七覺意無窮法財，隨其志趣皆成道果，是謂菩薩修第五業進趣道場莊嚴佛樹。<p>「如來世尊以權方便隨時適化，可行知行可坐知坐、可言知言可默知默，遍入眾生心識所念，隨病療救不使增減，普令永處無為之岸，是謂菩薩修第六業進趣道場莊嚴佛樹。<p>「復次，族姓子！如來出世，化導眾生不自為身，為一人故經百千劫，代彼受苦不懷厭惓，安處佛慧成無上道，是謂菩薩修第七業進趣道場莊嚴佛樹。<p>「諸佛興出不壞法界，法性自爾亦非自爾，如爾真際亦不有壞非不有壞，修而不懼亦不恐畏，是謂菩薩修第八業進趣道場莊嚴佛樹。<p>「如來出世，當復具足一相無相，彈指之頃於過去未來現在法中，出生三世諸佛世尊，實而不異亦不變易，是謂菩薩修第九業進趣道場莊嚴佛樹。<p>「如來出世慈愍眾生，以一日之數令三世為一劫，其中眾生無覺知者，是謂菩薩初生墮地舉左足修行十業進趣道場莊嚴佛樹。」<p>佛復告族姓子：「菩薩初生墮地七步，於其中間復當思惟十法，降伏外道壞魔羅網，諸天侍衛，進趣道場莊嚴佛樹，乃至滅度終不捨離。云何為十？於是族姓子，先當降魔，身被慈仁之鎧，手執慧劍，善權前導，頭戴無畏華鬘，摧却憍慢之眾，永除貢高。是謂，族姓子！先當修此第一難得之法。<p>「復次，族姓子！復當思惟玄妙廣義，斷漏取證，攝彼外道而為上首，加以神足神力無量，設彼現一，我當現二，趣使邪部安處正見。是謂，族姓子！菩薩當念修此第二難得之法。<p>「復次，族姓子！菩薩大士化度眾生，受法歡喜，必至堅固不趣餘道，是謂菩薩修行第三難得之法。<p>「復次，族姓子！諸佛世尊恒所行法，日夜四時觀察眾生，彈指之頃周遍十方恒沙剎土，周而復始不著三界，是謂菩薩修行第四難得之法。<p>「復次，族姓子！行無礙智，遍滿三千大千世界，雖度眾生不見有度，是謂菩薩修習第五難得之法。<p>「復次，族姓子！菩薩大士以神足力，遍遊十方恒沙剎土，遍觀眾生心識所念，或以一身化百千身還合為一，無覺知者，是謂菩薩修行第六難得之法。<p>「復次，族姓子！菩薩思惟四無礙慧，亦非羅漢辟支所修，亦非天龍鬼神八部之眾所能及逮，是謂菩薩修行第七難得之法。<p>「復次，族姓子！如來神力不可思議，十方無量諸佛剎土入一塵孔，周旋往來無有罣礙，還復如故無覺知者，是謂菩薩修行第八難得之法。<p>「復次，族姓子！如來、至真、等正覺，得四辯才無生滅智，遍滿三千大千世界，是謂菩薩修行第九難得之法。<p>「復次，族姓子！諸佛世尊行無盡法法門覆蓋眾生，十力、無畏、十八不共諸佛之法，是謂菩薩修行第十難得之法，進趣道場莊嚴佛樹。」
。
<juan>菩薩瓔珞經卷第二（一名現在報）<p>姚秦涼州沙門竺佛念譯<p>龍王浴太子品第四<p>佛復告族姓子：「菩薩于時前昇金机，顏色安詳顏貌容豫。諸天在上散華燒香，作天伎樂娛樂菩薩，世人在下左右侍衛，異口同音聲震天地，八十億姟乾沓和子，搥鍾磬歌娛樂菩薩。時有摩那斯龍王、文驎龍王、伊羅鉢龍王、阿耨達龍王等八十四億，皆來雲集。時諸龍王便以此偈，而讚頌曰：「『今日離世垢，降生閻浮利，隨俗處母胎，願浴除世塵，昔於無數劫，積功造眾業，誓願今已果，願聽沐聖體。八十四億垓，龍從十方來，各欲供養尊，奉瓶貢香湯。尊本無數劫，苦行為眾生，巍巍德無邊，垂愍願聽之。渴仰世雄久，疲厭生死苦，今得覩賢明，如日照虛空。尊本發弘誓，欲度未度者，最勝已解脫，當復脫未解。過去恒沙佛，及當來現在，功勳不可量，尊今已具足。設從劫至劫，宣暢人中尊，豈以螢火光，敢與佛日競？虛空可究竟，須彌可稱量，海水可竭盡，尊德無邊涯。比方日月光，摩尼明月珠，雖照外闇冥，未能除無明。今日無等倫，一毛之光明，普照天世間，除垢婬怒癡。過去六如來，盡生閻浮提，盡受我等供，香湯浴尊形。今復遭天師，億劫乃出現，今各頂禮足，唯願時沐浴。諸天世人民，咸欲聽正法，敷演深法本，當禮三界尊。』<p>「爾時，世尊直視東方，顏色和悅，與諸龍王而說斯偈：「『吾今以降形，踔步閻浮利，拔濟苦惱類，四等無邊涯。金體有明證，眾相如日光，當覺未覺者，今成佛不久。觀生無數世，受形非一類，雖有上中下，未有如是像。快哉牢固誓，執意不虧損，所現應果報，本淨如虛空。世有三堅法，身命財寶貨，此猶非究竟，終始可恃怙。吾今捨此三，法身空無形，無盡無生命，自然成道根。世寶多嶮危，如幻不久停，今獲七寶財，無形不可窮。眾生心意識，三垢所覆蓋，今已獲三明，初中竟通達。普為世天人，當轉不死法，法輪覆大千，仁慈心普潤。受生有四縛，不離三世患，今得四誠諦，無縛不復染。慧觀苦聖諦，無智寤其智，淨性如無垢，受證永澹泊。本習興更樂，染著愛無盡，彼塵我心受，纏結遂滋甚。吾今觀本淨，樂想苦想滅，澹然無憂喜，永與生死別。過去有三行，生癡愛本原，已盡亦不處，無有塵垢心。現在六十四，牽致冥室聚，永捨不與俱，獲六十四明。未來無數塵，覆蔽於人心，法雲布三界，潤澤諸不及。淨教口柔軟，言聲如哀鸞，斯由行無欺，說法無缺漏。眾生懷陰蓋，調戲無慚愧，今始得慚愧，壞滅貢高心。佛所出現世，降伏諸邪眾，昇座師子吼，演說本行緣。過去諸佛記，及未來現在，五濁衰微世，有佛名能仁。今我自觀察，志性殊於常，名號既不虛，父稱為悉達。故在於眾中，平視無所畏，得淨總持慧，為度不肖人。不見諸法本，起滅無處所，亦復無成敗，寂然應慧觀。普分別諸法，悉無窠窟處，澹然無歸趣，斯乃應律行。不以見無見，無求無所守，我人寂寞定，無相願亦然。夫欲飲無厭，甘露微妙味，亡相除諸著，斯應菩薩慧。無人無壽命，成就諸佛藏，摧碎貢高心，不興自大意。上智不著數，不計有常想，眾生興染心，照令知淨慧。賢聖若干品，眾生根不同，以慧觀未來，盡無若干道。佛法有深要，其慧無邊涯，唯空無染著，是謂法界淨。一生經百生，乃至無數劫，我今永以捨，背而前取證。設我於中間，計壽著法性，恒沙諸佛過，不履空無慧。恒自降伏心，分別文字法，是故自覺寤，建立大弘誓。昔吾初發意，志求緣覺乘，閑淨無人處，四十四億劫。無佛法聖眾，其間七十劫，後遇大通慧，演暢大乘迹。初聞未曾有，聖慧無量覺，慈悲護四等，爾乃微信解。自從是已來，興建功德業，供養無數佛，復經十九劫。後為大國王，飛輪皇帝王，七寶前導從，千子才藝具。供養清淨人，勤修梵行者，九十七億姟，無著解脫心。及施國貧窮，孤匱無所歸，庫藏出珍寶，周濟令無乏。復於無數劫，躬自修淨行，捨位授太子，出家衣法服。忍辱性仁和，燕居寂無念，漸漸心疲惓，猶人溺於淵。善根漸漸微，如果熟自落，往來生死苦，受報無數變。意扃無大誓，趣欲免身患，意業被想風，猶豫不究竟。如是在生死，輪轉不能出，復經六十劫，值遇寶瓔佛。權化濟渡人，一乘無二道，不聞小節名，空慧盡漏人。敷演道一相，甚深純淑行，始從彼發意，弘誓心難沮。從彼至今日，七億阿僧祇，將護順正法，今乃自覺寤。』」<p>佛復告族姓子：「爾時，菩薩與諸眾生，天龍鬼神八部之眾，及諸十方神通菩薩，歎說此偈，受深妙義。即於座上，八十四垓人皆發無上正真道意，復有無數眾生逮得法忍。」<p>佛復告族姓子：「若有眾生，聞此一偈諷誦讀持，為人解說分別其義，不為眾魔之所得便。何以故？斯等眾生，皆由過去眾行具足，曾更供養無央數佛，誓願純淑各各發願：『若我後生，要從一生補處菩薩聞說正法，即於彼佛坦然大寤，逮得無生無起滅法。』云何？族姓子！若有一人便說斯言：『吾乃知無形之法以形教授，虛空之相以實教授。』此人興建斯意，寧能不乎？」<p>時，有無畏大護菩薩，過此三千大千世界，有佛土名曰賢豪，佛名普賢。無畏大護菩薩從彼剎來，逮得總持立不退轉，即從坐起，偏露右肩長跪叉手，前白佛言：「世尊！無形之法以形教授，虛空無相以相教授，甚難甚難，終不可逮。所以者何？虛空無形無能染污，況當欲使有形質乎？此事不然。」<p>佛告無畏大護菩薩：「族姓子！斯猶可獲，欲從一生補處菩薩聞此法者，終不可得。何以故？諸法無數，豈當以無數中行有數法乎？無緣對法有緣對乎？虛空之法有形質乎？此事不然。但為如來世尊大慈廣布，開化眾生令立牢固，敷演道教分別諸法，無言無說。世多愚惑興是非心，斯是漏法、是非漏法，是緣對法、非緣對法，是可護持、是非護持，是法有我、是法無我，是世俗法、是泥洹法，是法染著、是非染著，是法有數、是法無數，是法斷滅、是非斷滅，是法滓濁、是非滓濁。復自相誡，各說是言：『習是捨是，學是置是，學法非學法，此聲聞法，辟支佛法，非聲聞法，非辟支佛法，是菩薩法非菩薩法。』不以此觀成最正覺。何以故？有相著觀非第一空觀，無求無相亦無知見，乃成空觀。<p>「夫觀諸法無我無壽，不見剎土分別境界，無依無所依，是為法觀，空無所有。如是觀者，諸法亦寂，道果亦寂，受證亦寂。假使菩薩空觀如是，於諸悕望便無顛倒，祐利眾生而發大哀，興建佛法，雖度眾生無眾生想。空觀菩薩豈見度者？此事不然。若有菩薩摩訶薩，得此空觀者，便獲具足十無我法。云何為十？於是，無畏！菩薩摩訶薩，若族姓子、族姓女，於佛法眾不見淨穢，亦復不起彼此之念，此是法身此思欲身，前知過去後察未來，斯皆清淨而無我想，是謂菩薩空觀無我。<p>「復次，無畏！菩薩摩訶薩，法服齊整執持應器，觀見當來過去現在諸佛世尊入城教化，不見豪貴及下劣者，於中不起吾我二見，是謂菩薩空觀無我。<p>「復次，無畏！菩薩摩訶薩，玄見無數佛剎嚴淨國土坦然平正，不說今日佛土穢惡，執意清淨無若干想，念念一定識不流馳，是謂菩薩空觀無我。<p>「復次，無畏！菩薩摩訶薩，眾生染著，猗身解空，菩薩空慧三世無猗，是謂菩薩空觀無我。<p>「復次，無畏！菩薩摩訶薩，諸佛世尊教化若干，本無清淨亦不有異，是謂菩薩空觀無我。」<p>佛告無畏：「菩薩摩訶薩，若族姓子女，行度無極無盡法藏，眾寶華鬘以自嚴飾，如是無盡亦不見盡，於中成就盡不盡者，是謂菩薩空觀無我。<p>「復次，無畏！菩薩摩訶薩，當觀諸佛色像無量，入於本際寂然之法，分別義趣解色本無，普入法界化導眾生，不見色像化眾生者，是謂菩薩空觀無我。<p>「復次，無畏！菩薩摩訶薩，得佛聖慧深奧之藏，四事無畏，離八縛著得八解脫，雨法潤澤亦無老死，為師子吼志如金剛，離彼此中亦無染著，是謂菩薩空觀無我。<p>「復次，無畏！菩薩摩訶薩，漸當親近習宿命通，觀察無數阿僧祇劫，某國某佛諸佛世尊，雖現泥洹不取滅度，淨眾生跡不懷懈怠，不以劫數厭患眾生，亦復不以泥洹快樂欲取滅度，心如虛空不可沾污，是謂菩薩空觀無我。<p>「復次，無畏！菩薩摩訶薩，以無邊涯智拔濟眾生，正使極遠在恒沙表，一一沙者盡為恒沙，如是計算周而復始，如是遍滿八方上下，亦遊虛空無量境界，要濟眾生不令墮落，不自稱歎通慧果報，是謂菩薩摩訶薩十無我法。一生補處胎分盡者，乃應是行。」<p>爾時，座上色欲天子十九姟眾，即得頂忍；復有無數諸天世人，逮得空觀盡信之行；諸閱叉龍鬼，信向三尊受三自歸。<p>佛復告族姓子：「爾時，菩薩在金机上，國王、居士、天龍、鬼神、十方菩薩，各各興敬欲浴菩薩。時有菩薩名曰月精，於眾菩薩最為上首，攝持威儀法服安詳，即從座起長跪叉手，以偈讚曰：「『尊今無礙形，不染三界塵，洗以八解湯，世水安可堪，心垢盡清明，內外無障礙，江海河泉源，斯浴非久淨。昔在瑠璃池，禪頭龍宮時，專意發大乘，要滅愛欲魔；今已果本願，三界無等倫，願昇無畏座。何為現洗浴？生天六十二，那術劫數中，天伎五樂至，福響自然報，法身眾智具，演說無礙道，周訖託生此，迦惟羅衛城。現世有三災，滅以三明報，三慧通三達，三要今具足，三等觀三世，不染三界有，三分法身具，當禮三界尊。諸來會眾生，諸天須倫鬼，咸各懷踊躍，敬承興供養，前後衛清妙，行至瑠璃園，右攀蓮華枝，降神生閻浮。當生墮地時，淨如紫磨金，天地六反動，神感諸天至，地獄諸考掠，一時皆休息，清淨無瑕穢，如華不著水。十方諸佛剎，如來等正覺，各各於其國，宣告四部眾，今日忍世界，世雄降出現，垂愍諸眾生，永在三塗者，當轉正法輪，鹿野清明園，為久飢虛者，潤以甘露法。八道尊獨寤，究盡十二緣，無盡江海寶，充飽一切人。設從劫至劫，佛佛歎其德，猶尚不能宣，況我螢火光？昔在無畏剎，不眴佛土中，初觀無言法，未得無生慧，誓生言教中，敷演無窮法，今日期已至，願轉尊法輪。』<p>「是時，菩薩心意澹然，默然熟視亦無言說，內自思惟：『如我今日為人說法，講論清淨不退轉地，不懷吾我之性。諸法自然生者亦爾，隨人根源而為說法，法性自爾無有變易，何況眾生有受法者？眾生本淨不見染污，建立智慧發弘誓心，尋究眾生皆悉清淨，本淨自然、無我自然、無形自然、人物自然。云何本淨自然？從久遠已來流轉生死，發意求道乃至泥洹，本自清淨，斯乃名曰本淨自然。云何無我自然？本有今無、今有本無，亦不言我我本生有，亦復不言有從我生，我不自知無我，有不自知有有，斯乃名曰無我自然。云何無形自然？無形者，識也神也壽也。此三句義常存不變，在空為空、在形為形、在有為有、在相為相、在無相為無相，無形之識空性自然，斯乃名曰無形自然。云何人物自然？尋究人物不見窠窟，意識幻化不達本源，愚惑相承言父言母，國財妻子漸生眾想，染著三有。我今已捨永不與處，以此自然明達空慧，空慧自然諸法亦爾。諸法自然，逮正覺者亦復自然，一切諸法但假名號，因號有名亦復自然，論說自然便為論說，無起滅法，斯則名曰人物自然。吾今若說空寂之法，眾生不信倍生疑網，設我復說形質之法，不盡根原況當滅度？宜且寂靜賢聖默然。』<p>「是時，有天子名寶瓔，通達聖心同佛性行，六通清徹曉了一相，永離八法不處塵勞，堪轉法輪頒宣佛教，四諦聖慧霍然除垢，具足五分如來法身，逮六無礙神通道果，形神俱遊無所觸礙，得七覺意而自瓔珞，八道具足，諸法不共，得四無畏，力如金剛不可沮壞，以知菩薩賢聖默然，不與眾生敷演法教。時，天子寶瓔即從座起，偏露右肩，叉手前白佛言：『世尊！我今不以佛眼、法眼、慧眼、天眼觀眾生類，應賢聖法律。我今乃以肉眼，觀見十方恒沙剎土，應受證者、修禪定者、或在一住至十住者，復見善男子臨欲成佛，得不退轉一生補處，往詣道場莊嚴佛樹者。此等之類，應從一生補處菩薩聞平等法諸法無二，志願于道皆悉成就。』<p>「是時，寶瓔天子慇懃勸請乃至三四，復以此偈而讚頌曰：「『金顏尊無比，面像百葉華，墮地自稱號，聲踰梵天音，建立智慧淵，說法不有無。眾生有常想，寂然不起二。光曜照十方，闇冥悉見明，人中尊難有，今故重自歸，苦行無數世，慈悲難有雙，功勳已具足，今我重自歸。正使歎尊足，❥跟膝髀腰，皮毛七處平，平立左右亭，手臂指纖細，掌文合縵理，無畏廣長舌，千葉蓮花文，含齒方四十，色如白雪珂。當其說法時，脣像珠火明，八聲非男女，亦非雌雄音，感動十方界，聽聞無厭足。耳方雙部璫，如空明月珠，眼視白黑分，上下而俱眴，頭髮色紺青，肉髻毛右旋，相好無邊涯，熟視如金山。眾德瓔珞身，亦如眾花敷，消滅眾塵埃，獨步三界尊。斯等眾生類，普從十方集，欲聽尊正法，無上至道要，天人龍鬼神，渴仰思聞法，願愍一切故，速為轉法轉。』<p>「爾時，十方世界大梵天王，八十四億識乾天王最為第一，即從座起偏露右臂，長跪叉手在於佛前，以偈歎佛而作頌曰：「『無著捨眾穢，漏盡無欲污，行一應尊教，遊意空無慧，本在兜術天，說法如駛流，云何今寂然，不開慧明華？尊光照幽冥，蠲除三世闇，十力無沾污，唯願時演法，今日十方界，諸尊菩薩集，咸欲悉聽聞，未曾所轉法。意淨行無漏，亦如星中月，已過無相願，唯願時說法。眾生今沒溺，流轉生死海，願以平等舡，救彼沒溺者。奇光甚巍巍，覆蔽日月精，抑遏熱惱患，清淨無眾瑕，尊本造誓願，勇猛無虧損，慈悲平等意，說法無增減。戒具以禪寂，神足力無畏，空相無畏法，正受遊疆界，本行六度法，不懷憂慼心，卑意禮恭敬，供奉師尊長。故使尊肉髻，無敢熟視者，何況欲施心，觀覩如來頂？十力哀出世，降步度群萌，眾人咸渴仰，惟垂轉法輪。』<p>「爾時，識乾梵天王以此偈讚已，起遶佛三匝還復本座。是時，釋提洹因即從座起，偏露右臂整衣服，長跪叉手三自稱號：『我是天帝釋，名曰拘翼。』在菩薩前而歎頌曰：「『不語應寂然，不教行自具，不習應無際，自然應無為，本行無相施，今獲空無果，當禮虛空神，寂然無言迹。在世先覺寤，安隱危厄人，導示正見路，盲冥受正行，眾生迷惑久，欲聞甘露法，願開無盡藏，潤及天世人。行慈修德本，善權無增減，演布無為教，充足一切人。生世尊難遇，正法亦難值，欲遭賢聖會，亦復不可得。過去諸如來，於此成正覺，願尊時屈神，貪此世榮為？尊本樂閑淨，思惟無為道，已果本誓願，何為處憒閙？閻浮五鼎沸，劇於湯火熾，唯願速出家，離世貪欲縛。念我過去世，諸佛成等覺，即詣樹王下，朝坐暮成道。尊今如有疑，方欲樂生死，恩愛如朽城，此樂何可貪？世有生死患，唯道永寂然，恩愛如過電，幻化不真正，世間盡闇冥，五蔽使覆蓋，唯願開慧明，普照令得眼。變化形無數，應適前眾生，隨其本行願，各充禪力行。如今何為靜，不轉上法輪？唯願時敷演，使渴得飽滿。憶本所造福，蓋亦微少耳，由致天王位，所領無疆畔。供奉諸過去，如來等正覺，四佛一補處，是尊非將來。無數億那術，沈翳生死久，願執弘誓輿，運濟至彼岸。今唯勸請說，甘露無厭法，八解無所著，無污無染塵。尊今或入定，不度應度國，願先化此類，執心不動者。虛空性無染，平等坦然壹，無趣不見得，唯願無有疑。深妙無極藏，非劣所守掌，今遇天世師，願開使布現。尊本發願度，同日不易時，如今何為默，自濟不度餘？』<p>「是時，釋提洹因說此偈讚佛已，遶佛三匝還復本座。爾時，魔王名曰怒害，將諸魔眾即從座起，頭面禮足，前白佛言：『唯願，世尊！久抱狐疑不獲真道，今欲聞說無比法輪，唯見垂愍演暢正教，我等久處不入法律，雖各有心慕及空慧，猶未遭遇大化訓典。』爾時，魔王即於佛前，以偈頌曰：「『於億百千劫，無著時乃出，如華離塵水，心淨超於彼，劫數無有窮，經歷積苦行，不捨四弘誓，金剛不可沮。口演八無礙，充滿天世間，受者永充足，無復老死患，一生至百生，名號諸種姓，悉知諸根原，化以無比慧。十住還本際，退成猶復進，最勝度此難，時演勿有疑，去佛恒沙數，盡遊此苑間，轉無上法輪，度人無有量。正使當來世，諸佛成道果，皆當於此處，當轉尊法輪。曾聞如來藏，如來祕要慧，名曰普嚴土，菩薩瓔珞經。今日正是時，難遇不可值，拔濟諸苦厄，從是布道慧。或有眾生類，厭患處身苦，欲聞微妙法，蠲除四大法。復有入道撿，知生滅無常，欲聞空無道，悉知無所有。復有處巖穴，自守無他想，計身非久器，不興想著念。雖復念道根，未聞不得寤，唯願尊降神，令彼無疑滯。眼如青蓮華，徹視無有礙，觀察三世苦，塵曀染污者。尊本所經歷，供奉諸世尊，謙卑下下人，今獲無形結。於相不著相，不假眾好色，是故眾賢聖，無能見其頂。眉間清淨光，普照無數土，見光除熱惱，如夏遇重蔭。尊一師子吼，降伏諸異道，摧碎邪見林，如明永除闇。說言言不妄，志趣必成辦，說法法真諦，至道道根原。億尊昔在此，十二小中劫，展轉共相係，不斷轉輪種。追師求高明，釆取若干慧，莊嚴體無極，無形不可名。無信立以信，根力不虧損，無畏離彼此，唯願時演說。三界尊無極，正法御一切，非法壞成道，永除吾我想。諸人貪著身，玩習不能離，世苦所纏絡，何由有出期？慧明照世間，拔斷貪愛心，自度復濟彼，人中甚難有。惠施無吾我，已超三界表，一時一意念，平等無男女。眾生懷倒見，不達空無慧，發意著五欲，計有身實用。以是墮五趣，不覩非常證，佛現出世間，滅彼有無想。入禪不著貪，永除世榮飾，觀此無常形，非有非無者。大慈濟眾生，廣大無邊涯，宿願今已果，速起復坐為。觀此熾然人，流轉不自覺，如何尊靜默，無言無所說？世垢有五難，不覩佛法眾，體信中國生，父母為五事。光明色無色，不見形質像，將入滅盡定，乃寂無音響。大眾遠方集，迦留乾沓惒，聽尊演無厭，廣長舌無為。有法不思議，化不自覺化，欲令知本末，此亦未曾有。菩薩不退轉，且未獲其法，況復向道門，而欲知本要？尊今觀四輩，志趣若干種，幸為敷演法，各各蒙得度。眾生染三有，欲求去離縛，常想非常想，悉照向滅盡。魔鬼有億千，皆從十方來，得信不起忍，行地不退轉。復有億千眾，意趣隨我等，斯等族姓子，必至堅固地。復有無數人，行地不著有，悉求空無相，進趣向道場。羅漢意自鄙，隨類入其俗，所說苦不淺，終無一切智。亦是菩薩印，印彼成道果，稟受大乘行，本無無若干。尊本初發心，修習四意止，行地無高下，唯道從慧通。正使無央數，恒沙諸劫數，苦行不邪念，如今悉果願。將來諸恒沙，方欲成佛者，不捨彼此願，必至如今覺。如來大慈愍，捨命不為己，施等無高下，故成六度慧。去來今現在，生滅本無窮，生者生自生，莫知本根原。十行離人身，五行為法王，思惟滅本原，慈愍演大法。或復於異時，經行坐臥念，斯由得總持，四辯無疆界。菩薩愍一切，不計有常想，念世處非常，安隱永至安。神力四無畏，覺道八等行，如來十八法，尊今已具足。眾生自生念，無獲不可獲，遂自墮深淵，不向解脫門。』<p>「是時，怒害魔王說此偈已，繞佛三匝還復本位。爾時，忉利諸天將諸天眾往至佛所，頭面禮足，在一面立。斯須之頃，前白佛言：『我等於世尊宿有福業，遭值聖顏降神閻浮利內，敷演法輪，王三千世界。』復以華香：拘勿頭華、分陀利華、須乾提華，散如來上。爾時，諸天復以此偈而讚頌曰：「『世雄今降步，王此閻浮提，既生八不閑，眾生所居處，永離不染著，內不生思想，無息寂然滅，願具演說法。尊德不思議，功勳不可記，眾相瓔珞身，如月在星明，行盡不造本，端坐於道場，亦自無心識，豈當染世著？已過眾行本，德充滿諸情，音響過於梵，自歸天中天，本造由四魔，魔欲離生死，八等不染污，自歸無等倫。尊今趣一法，泥洹不起滅，滅意意不生，不見果報證。尊本修二行，止滅不起觀，行盡不見盡，世雄最第一。如來三法本，空無相無願，進趣泥洹道，無利無所染。立願甚堅固，積行無所違，不念無著行，亦不處三有。神足有四業，隨緣住其壽，行過無邊涯，慈仁最第一。既生處五濁，合會無是非，真人無染行，行權入眾生，平等行五根，信慧精進力，不染去倒見，清淨為第一。尊德過天世，永不著八法，定意不錯亂，是故禮最勝。當尊下降神，震動三千世，覺久寐眾生，離此三世患。』<p>「爾時，忉利諸天說此偈讚佛已，繞佛三匝，還復本座。<p>「爾時，菩薩內自思惟：『今此眾會皆悉普會，十方世界六通聖智一生補處四等具足皆悉雲集，欲得聞法不退轉地。今我寧可執無畏法眾行德本瓔珞其身，如諸過佛所行法則。』即於座上，入自然無性三昧，分別定意觀佛所行。菩薩瓔珞有八萬品，其德殊特無以為喻，菩薩摩訶薩得此纓絡法門者，便能一意進趣道場。未入道跡眾生，能令得至彼岸。」<p>爾時，世尊出廣長舌相，光明普照三千大千世界，告四部眾：比丘、比丘尼、優婆塞、優婆夷，天、龍、鬼神：「諦聽諦聽！善思念之！吾當與汝演說菩薩無相瓔珞。若善男子、善女人得此瓔珞莊嚴身者，便能進趣無所罣礙。」<p>菩薩瓔珞經法門品第五<p>爾時，世尊告族姓子、族姓女：「吾今當說菩薩瓔珞八萬法門。云何八萬？於是族姓子，或有瓔珞名曰盡信，如來得此法門者，令地獄眾生受苦惱者，使無眾患。復有等慈瓔珞，菩薩得此瓔珞者，令彼受畜生形者永無傷害。復有無忘瓔珞，菩薩得此瓔珞者，使餓鬼之類永無飢渴之想。復有清淨瓔珞，菩薩得此瓔珞者，令迷惑眾生知其道徑。復有徹聽瓔珞，菩薩得此瓔珞者，使無聞眾生悉聞正教。復有自寤瓔珞，菩薩得此瓔珞者，使愚癡眾生心不邪亂。復有撿意瓔珞，菩薩得此瓔珞者，教誨眾生行十善行。復有直信瓔珞，菩薩得此瓔珞者，使邪見眾生安處正見。復有弘誓瓔珞，菩薩得此瓔珞者，不以劫數為遠。<p>「復有超越瓔珞，菩薩得此瓔珞者，使懈怠眾生奉持正律。復有無恚瓔珞，菩薩得此瓔珞者，令恚害眾生修行忍辱。復有勇猛瓔珞，菩薩得此瓔珞者，使慢惰眾生精進不廢。復有一意瓔珞，菩薩得此瓔珞者，使亂意眾生禪定不虧。復有熾然瓔珞，菩薩得此瓔珞者，使愚癡眾生，成就智慧。復有堅固瓔珞，菩薩得此瓔珞者，未履道迹者，令立道迹。復有多聞瓔珞，菩薩得此瓔珞者，使少智眾生強記不忘。<p>「復有威儀瓔珞，菩薩得此瓔珞者，使無慚愧眾生令知慚愧。復有惡露瓔珞，菩薩得此瓔珞者，使著欲眾生令知不淨。復有快樂瓔珞，菩薩得此瓔珞者，使瞋恚眾生永斷無餘。復有普曜瓔珞，菩薩得此瓔珞者，悉逮慧明永除闇冥。復有遍普瓔珞，菩薩得此瓔珞者，使等分眾生不起狐疑。復有形色變化瓔珞，菩薩得此瓔珞者，覩見無量形色之變，皆發無上正真道意。<p>「是謂，族姓子！斯等瓔珞至八萬法門，菩薩不可窮盡，吾今略說不悉其事。若有眾生從劫至劫、至百千劫，欲盡菩薩瓔珞行者，此則不然。」<p>時有菩薩名曰無形，立不退轉，即從座起，偏露右肩，長跪叉手，前白佛言：「甚奇！甚特！未曾所聞。如來變化不可窮盡，乃能演說瓔珞妙法。諸有菩薩摩訶薩，執持諷誦瓔珞名者，皆是諸佛之所擁護。若有善男子、善女人，遭遇如來說法瓔珞，便為值遇如來法藏。」<p>爾時，世尊重告四部眾：「若有善男子、善女人，一心一意受持諷誦，便得十無礙功德。云何為十？得虛空藏威儀深入，所聞強記不失辯才，觀了諸念如幻如化，遊心解脫亦不計常，恒離八法不處憒閙，聞輒歡悅心無二見，解空無相亦不著相，復能深入寂滅定意，神足無礙得捷疾智，知法自生不見起滅。是謂善男子、善女人，便能具足十無礙功德。」<p>爾時，舍利弗即從座起，偏露右臂，叉手前白佛言：「唯然，世尊！諸法無形不可覩見。無形之法，非是羅漢辟支所及。云何世尊言『善男子、善女人，執持諷誦十無礙功德，便成道果入泥洹門？』無礙泥洹豈異法乎？泥洹無為無礙無著，如來現在逮等正覺，云何以無礙功德而說泥洹？若使眾生得十無礙功德，便為已得泥洹。若使眾生已得泥洹者，則為泥洹非泥洹也。云何世尊言：『得十無礙功德，便是泥洹。』」<p>佛告舍利弗：「如汝所問，皆佛威神非汝境界。云何？舍利弗！泥洹色耶？」<p>對曰：「非也。」<p>「云何？舍利弗！泥洹無色耶？」<p>對曰：「非也。」<p>「云何？舍利弗！泥洹色無色耶？」<p>對曰：「非也。」<p>「云何？舍利弗！泥洹非色非不色耶？」<p>對曰：「非也。」<p>「云何？舍利弗！無礙諸法，是常非常？有起有滅耶？」<p>對曰：「非也。世尊！」<p>佛告舍利弗：「若使無礙諸法乃至泥洹，非色、非無色，亦非色、亦非無色，亦無生滅斷著，無形不可見。云何復言泥洹名乎？」<p>舍利弗白佛言：「世尊！泥洹無名，非眼識境界所能見也。」<p>佛言：「如是，如是。舍利弗！如汝所言，非眼識境界所能見也。云何？舍利弗！識有形乎？」<p>對曰：「隨其形相。」<p>佛告舍利弗：「如汝所言，隨其形相，則有識者。云何復言非眼識境界耶？」<p>舍利弗白佛言：「隨有形相是有為識，隨無形相是無為識。無礙泥洹，非有為相非有為識、非無為相非無為識。」<p>「云何？舍利弗！無礙泥洹非有為相非有為識、非無為相非無為識，有為有識無為無識。泥洹非此非彼，更異識乎？」<p>舍利弗白佛言：「非也。世尊！」<p>佛告舍利弗：「泥洹非此非彼，亦非異識，相則非相，云何泥洹別立名耶？假使泥洹別立名號，隨其形相則有識生；若使泥洹不別立名號，隨無為相便有無為識。云何說言泥洹，不有為相不有為識、不無為相不無為識，亦不異識，復非別立名號？如今云何稱泥洹乎？」<p>舍利弗白佛言：「世尊！泥洹泥洹。」<p>佛言：「云何泥洹泥洹？」<p>舍利弗言：「如泥洹盡。」<p>佛言：「云何如泥洹盡？」<p>舍利弗言：「如盡無盡。」<p>佛言：「善哉，善哉！舍利弗！如汝所言，本說無礙泥洹，非有為相非有為識、非無為相非無為識，亦非異識，相則無相不別立名。云何復言無礙泥洹如盡無盡？」<p>時，舍利弗白佛言：「世尊！非我境界說無礙泥洹，但無礙泥洹非盡非無盡。」<p>佛告舍利弗：「吾今與汝引喻，智者以譬喻自解。猶如士夫仰射虛空，於空求空，復向人說：『吾昔遊空自陷于淵，今得空便射而報讎。何其快哉！果我所願。』云何？舍利弗！斯人志趣為審然不乎？」<p>舍利弗白佛言：「世尊！彼射虛空欲報其怨，審然不虛。」<p>「云何？舍利弗！於空射空，箭著空耶？」<p>對曰：「不著。」<p>佛言：「云何於空報怨？」<p>舍利弗言：「虛空無相，不見有報無報。」<p>佛言：「如是，如是。如汝所言，虛空無報。」<p>佛告舍利弗：「無礙泥洹亦復如是，在有為相隨有為識、在無為相隨無為識，不在此相不在彼相，亦非有識亦非無識，是謂無礙泥洹非有識非無識也。」<p>時有五百比丘，聞此虛空無盡之法，即從座起，收攝衣鉢涉道而去。何以故？斯等比丘，於空求空欲報空怨，計心染著謂空有空，正使將來恒沙諸佛立前說法，斯等比丘於空染空終不解脫。<p>爾時，座上凡夫、立信、學無學人，未能盡苦至無為界。時，舍利弗承佛威神，告四部眾：「云何？諸賢！汝等審解此深法乎？」<p>對曰：「唯然。賢者舍利弗！永斷塵勞所作已辦。」<p>舍利弗言：「云何盡塵勞耶？」<p>對曰：「眾智不雜，非造非不造故，故盡塵勞。」<p>舍利弗言：「善哉，善哉！族姓子！塵勞之疇是眾生本，於眾生中成無上道，於如來福田淨一切智。」舍利弗言：「淨亦無淨，云何於福田淨一切智？」<p>對曰：「未得道果，於一切智未淨其跡。」又問：「舍利弗！菩薩淨一切智凡有幾品？」<p>舍利弗言：「菩薩淨一切智，不為世法所拘。」<p>又問：「云何不為世法所拘？」<p>舍利弗言：「諸法無著不懷倒見。」<p>又問：「菩薩瓔珞云何成就？」<p>答曰：「不失佛道至竟成就，不失菩薩瓔珞，是謂，族姓子！斯由本行不失善願。」<p>又問：「云何？舍利弗！菩薩摩訶薩云何憑善知識，成就菩薩眾行瓔珞？」<p>答曰：「於一切眾生不惜身命，是謂菩薩摩訶薩善知識。」<p>又問：「用何等智成就眾行瓔珞？」<p>答曰：「不斷佛種，更不造新。」<p>又問：「云何於諸如來，承事供養莊嚴佛土？」<p>答曰：「不以劫數為期，是謂莊嚴佛土。」<p>又問：「云何於如來所，賢聖默然不起眾想？」<p>答曰：「寧失身命，不缺於戒。」<p>又問：「云何分別八百根門？」<p>答曰：「持心連續，不失守意出入息念。」<p>又問：「云何具足六堅之法？」<p>答曰：「不實之身、不實之命，易實身命。」<p>又問：「云何具足無盡藏？」<p>答曰：「已得菩薩無礙瓔珞，便能具足七財無盡。」<p>又問：「云何於世少欲知足？」<p>答曰：「於諸眾智不相違背，是謂少欲。」<p>又問：「云何遊心閑居不染三有？」<p>答曰：「不願求於三界。」<p>又問：「云何用智覺三世患？」<p>答曰：「盡苦元本，不生塵勞。」<p>又問：「云何於三痛法無有想念？」<p>答曰：「不見苦樂，無苦無樂。」<p>又問：「云何菩薩受無所受？」<p>答曰：「分別五陰，色痛想行識。」<p>又問：「云何菩薩深入法本？」<p>答曰：「捨外六入，內不造六塵。」<p>又問：「云何以度度也？」<p>答曰：「分別諸道不染道果。」<p>「云何菩薩捨慳惠施不起想著？」<p>答曰：「於一切眾生心無三礙。」<p>又問：「云何菩薩守戒不缺？」<p>答曰：「從初發意乃至成佛，不捨道心柔順法忍。」<p>又問：「云何修忍不起恚怒？」<p>答曰：「伏心攝意，計空無形。」<p>又問：「云何菩薩用心精進，不起懈怠？」<p>答曰：「分別思惟，如救火然。」<p>又問：「云何菩薩禪意不虧，遊至十方心意不錯？」<p>答曰：「意等無二，不失智慧。」<p>又問：「云何慧眼普照無礙？」<p>答曰：「一切諸法，不見形相。」<p>又問：「云何菩薩入慈等定，攝取眾生不見有度？」<p>答曰：「觀了眾生心意識本。」<p>「云何菩薩愍念悲泣諸不度者？」<p>答曰：「不起法想、見有高下。」<p>又問：「云何菩薩喜心不絕入無量定？」<p>答曰：「行本自然，不見生滅。」<p>又問：「云何菩薩行三三昧至泥洹門？」<p>答曰：「不捨如來，八道徑路。」<p>爾時，舍利弗以無數方便，與諸會者說微妙法無礙瓔珞。時，一千二百比丘信心堅固立不退轉。復有無數天人，皆發無上正真道意。<p>時有菩薩名無頂相，即從座起，前白佛言：「甚奇！甚特！未曾所聞！如賢者舍利弗說智慧界，非有非無，不見愛憎喜怒諸法之相。如我觀見十方世界諸佛世尊敷演道教，或說有教漸至無為，或說無教亦至無為，或說身苦令知厭患，或除識想知離本際。云何菩薩普入諸法，一一分別不起增減？今聞如來身相之法，有為自爾行不改易，無為無形不可測度。今欲聞如來瓔珞之本，唯願解說。有為色身有幾瓔珞而自嚴飾？無為色身有幾瓔珞而自嚴飾？有為無色身有幾瓔珞而自嚴飾？無為無色身有幾瓔珞而自嚴飾？」<p>爾時，世尊告無頂相菩薩曰：「善哉，善哉！族姓子！乃能於如來前為師子吼，今當為汝一一分別。諦聽諦聽！善思念之！菩薩摩訶薩從初發意乃至成佛，恒當具足撿身口意，莊嚴六度了色本無，不見色本，於色莊嚴六瓔珞法，逮得如來深藏瓔珞。<p>「云何為六？於是善男子、善女人，若眼見色，知彼起色，眾生婬怒癡，應進便進，應退便退，眼非彼色色非即眼，念除彼色不起眼想，是謂一法清淨瓔珞。<p>「復次，族姓子！色性自然識亦自然，彼色我識不興塵勞，速解彼縛不染我有，是謂二法清淨瓔珞。<p>「復次，族姓子！諸善根本，於色無形分別思惟，根本清淨色亦清淨，是謂三法清淨瓔珞。<p>「復次，族姓子！著色染欲，非色有欲；色性本無，況復婬欲？是謂四法清淨瓔珞。<p>「復次，族姓子！計色有常非眼境界，意識分別便起猶豫，計常無常乃至無我，色性虛寂永無起滅，是謂五法清淨瓔珞。<p>「復次，族姓子！色是外入，眼識往受，有色有為有色無為，有為色識便敗道根，無為色識果報成就，思惟分別有無相者，是謂六法清淨瓔珞。<p>「復次，族姓子！自攝色識復有六事。云何為六？於是，族姓子！識相無形流馳萬端，前有外塵便生塵勞，善則善識惡則惡識，惡識無善善識無惡，菩薩攝意不起善惡識者，是謂一法清淨瓔珞。<p>「復次，族姓子！眼識觀空悉無所有，便生空想無善惡報，不見今生後復受報，於中攝意不起顛倒想者，是謂二法清淨瓔珞。<p>「復次，族姓子！識別無我，或時有見根門不淨而計有淨，或復有念根門有淨而計不淨，於中攝意不起二想者，是謂三法清淨瓔珞。<p>「復次，族姓子！識見彼恚有善不善，善謂常善，不善亦爾，於中攝意具足忍辱者，是謂四法清淨瓔珞。<p>「復次，族姓子！識知眾生有趣善者、不趣善者，有堅住行地、不堅住行地，於中攝意心不退轉者，是謂五法清淨瓔珞。<p>「復次，族姓子！識觀前色有道有俗，見道不知是道、見俗不知是俗，於中攝意善分別道俗者，是謂六法清淨瓔珞。<p>「耳識趣想，復有六事。云何為六？於是，族姓子！若耳聞聲十八變動，或聞風聲樹木山崩，或時鳥獸音樂之聲，聲有善惡可記不可記，於中攝意耳識不錯者，是謂一法清淨瓔珞。<p>「復次，族姓子！有時眾生，便得世俗通徹之聽，或百踰旬二百踰旬，復至無數諸佛國土，猶如猛雄世尊進趣道場欲成等正覺，爾時天地六返震動，分別音響悉歸虛空，於中攝意不起想著者，是謂二法清淨瓔珞。<p>「復次，族姓子！耳識聞聲本無所有，便生眾想起若干念，於中攝意無邪念者，是謂三法清淨瓔珞。<p>「復次，族姓子！耳通清淨，知彼受形有清有濁，見濁不起塵勞、見清不生道心，於中攝意不起彼我者，是謂四法清淨瓔珞。<p>「復次，族姓子！或時耳識聞他方異剎演說五分法身，現處母胎不染塵欲，復現出家心不改變，在樹王下成等正覺，於中攝意分別道俗者，是謂五法清淨瓔珞。<p>「復次，族姓子！耳識聽察十方國土諸佛世尊轉虛空法輪，彈指之頃拔濟無量眾生之類，不自稱說吾有所度，於中攝意不計化眾生者，是謂六法清淨瓔珞。」<p>佛復告無頂相菩薩曰：「依彼耳識，當修行六法。云何為六？於是，族姓子！行權方便記本所造，修習瓔珞不越次敘，是謂一法清淨瓔珞。<p>「復次，族姓子！猗行無我不計身本，是謂二法清淨瓔珞。<p>「復次，族姓子！具足六法不毀戒性，是謂三法清淨瓔珞。<p>「復次，族姓子！耳識玄鑒通達無礙，不捨弘誓大慈之心，是謂四法清淨瓔珞。<p>「復次，族姓子！耳識了知進趣行步，斯法善道、斯法惡道，斯法有為、斯法無為，於中分別耳識不錯者，是謂五法清淨瓔珞。<p>「復次，族姓子！耳識分別諸佛世界，聽聞殊特深妙之法，一一承事諸佛世尊，是謂六法清淨瓔珞。<p>「復有六法當念修行。云何為六？如來世尊色身清淨非愛欲身，身放眾香，普遍十方無量世界，一一香氣皆演無量瓔珞法門，不猗眾生有眾生想，於中成就具足鼻識，是謂一法清淨瓔珞。<p>「復次，族姓子！如來世尊無量香界，以戒德香普周十方恒沙剎土，於中攝取無量眾生，是謂二法清淨瓔珞。<p>「復次，族姓子！復以鼻識察彼香界，應從三道斷諸縛著，不失鼻識應行之本，是謂三法清淨瓔珞。<p>「復次，族姓子！因彼鼻通演出無量審諦之教，鼻識清淨眾行具足，是謂四法清淨瓔珞。<p>「復次，族姓子！鼻識有三，界外入內識，嗅善惡香，分別八道十六聖迹，是謂五法清淨瓔珞。<p>「復次，族姓子！鼻識嗅香，一念一意，知彼眾生心所念法，一一演暢無量法門，是謂六法清淨瓔珞。」<p>佛復告無頂相菩薩曰：「復當具足六法，佛相無相不可護持，莊嚴成道以自莊飾。云何為六？於是，族姓子！坐佛樹下修習一相，觀見眾生所行不在，從兜術天降神母胎，雖現俗變不失賢聖，如來禁戒德香普遍無量世界，是謂一法清淨瓔珞。<p>「復次，族姓子！修鼻識相，普知十方諸佛世界，知所趣生受形不同，復以神足而教化之，是謂二法清淨瓔珞。<p>「復次，族姓子！鼻識分別相相無厭，復觀十方無量世界，悉見一生補處菩薩香氣遍滿十方世界，於中攝意而不分散，是謂三法清淨瓔珞。<p>「復次，族姓子！初坐佛樹內自思惟：『今吾成佛必然不疑。以何證驗？令天、龍、鬼神，乃至十方諸佛世尊，知我今坐佛樹下。』即放諸毛孔一一眾香，令十方界悉來宿衛擁護菩薩至成作佛，是謂四法清淨瓔珞。<p>「復次，族姓子！於樹王下已成等覺，眾相具足，一夜之中成三明慧。初夜自念：『過去恒沙諸佛世尊在此成道，先布何法？云何教化？』如是思惟，復至中夜：『古昔諸佛在此成道，皆說無量諸度無極，我今亦應如諸佛法。』便入眾香無形定意。復從定起，復更思惟：『古昔諸佛雖於此處成佛，先度何人？云何說法？』爾時，便聞十方世界一切眾香，各有斯音度應度者。復於彼處一一思惟，乃至後夜，如是不退不闕香界，是謂五法清淨瓔珞。<p>「復次，族姓子！已獲鼻相內自思惟：『世香無常種生死法，以何方便求道德之香？』便自入定，分別慧定五分法身，以識往別，戒香攝身、定香攝意、慧香攝亂、解慧攝倒見、度知攝無明，是謂如來五分法香瓔珞其身，是謂六法清淨瓔珞。」<p>佛復告無頂相菩薩曰：「如來舌相眾相中妙，演布言教不漏四過，本所造願說法教化，口教清淨不失舌識，是謂一法清淨瓔珞。<p>「復次，族姓子！本修清淨守護三行，知彼眾生神識所趣，輒便說法不失次緒，舌識清淨，是謂二法清淨瓔珞。<p>「復次，族姓子！雖口說法有教有響，言從識發外輒受化，復採彼語而為說法，於中自攝舌識清淨，是謂三法清淨瓔珞。<p>「復次，族姓子！舌有眾相相相不同，一一化識說法無窮，不失四辯舌識清淨，乃至無量恒沙剎土，言從語用無不受信，是謂四法清淨瓔珞。<p>「復次，族姓子！或時有人聞彼說法，或善或不善，或說邪見或說正見，復能反詰尋究義趣，於中具足不失舌識，是謂五法清淨瓔珞。<p>「復次，族姓子！過去諸佛所說言教，有行有智有趣，當來諸佛，有行有智有趣，現在諸佛，有行有智有趣。云何過去諸佛，有行有智有趣？於是，族姓子！過去如來、無所著、等正覺，身滅相滅色滅。云何身滅？過去如來身不常住，色身變易非一非二，生生自滅，雖復久久滅盡，猶有身名不滅，此有為身不入無為境。如來身者，五分法性，常定不變有佛無佛，是謂身滅非五分身滅。所謂相滅者，有相有色、有相無色。云何有相有色、有相無色？眼識境界外六入本，是謂有相有色也。有相無色者，諸有為法無為法、定法無定法，非眼識境界也，是謂有相無色也。所謂色滅者，色有三品，有形色、無形色、增大色。云何有形色？口所吐教、心識造行，隨前染著，是謂有形色也。云何無形色？如今說言，有善有惡知後有報，必然不疑。今處現在，造過去未來行，非今眼識所見，是謂無形色。云何增大色？色有不盡非色有盡，有色亦盡無色亦盡，是謂增大色。如是，族姓子！便具六法清淨瓔珞。」<p>爾時，無頂相菩薩前白佛言：「云何舌識言教？演出無量本慧定意，舌識非識亦非平等，一切音響耳識境界，外諸色像眼識境界，眾香好醜鼻識境界，口所說言有聲而無形，主知外法而不自知，云何舌識受耳識相？」<p>佛告無頂相菩薩曰：「云何？族姓子！聲從耳出，為從外來？」<p>答曰：「外識，不從內識。」<p>又問：「口出言教或大或小，由口耳識聞，不由口耳識聞？」<p>答曰：「或由口聞，或不由口聞。」<p>又問：「云何由口聞？不由口聞？」<p>答曰：「口出音響，此則由口聞；地水火風山河石壁，此不由口聞。」<p>又問：「口出音響得稱為識，地水火風可無識乎？」<p>答曰：「地水火風非口識也。」<p>又問：「云何成就口識？」答曰：「四大也。」<p>又問：「口非四大，今言四大耶？」<p>答曰：「有識四大，不言無識四大。」<p>又問：「云何言有識四大，不言無識四大？」<p>答曰：「有識四大，口識是也。無識四大，地水火風也。」<p>又問：「有識四大，豈非地水火風乎？」<p>對曰：「然。」<p>又問：「無識四大，何者是耶？」<p>答曰：「地離水則無識，水離火則無識，火離風則無識，風離空則無識，空離識則無識，是謂四大無識。」<p>又問：「有識四大所出音響，地耶？水耶？火耶？風耶？空耶？識耶？」<p>答曰：「普聚。」<p>又問：「除四大，識為所在？」<p>答曰：「識無所猗。」<p>又問：「地水火風同聲同響，不說識乎？」<p>答曰：「識獨無侶，故無識也。」<p>又問：「識獨得稱識耶？」<p>答曰：「識獨非識。」<p>又問：「識獨非識，云何依地水火風耶？有為耶？無為耶？」<p>答曰：「如是。」<p>又問：「識離死胎，復有處耶？」<p>答曰：「有。」<p>又問：「何者盡苦本？」<p>答曰：「無盡識是也。」<p>時，無頂相菩薩復問：「大成就識？識成就大？」<p>答曰：「大成就識。」<p>又問：「識所猗耶？」<p>答曰：「諸大。」<p>又問：「地水火風空，離地水火風空，識為所在？」<p>答曰：「識無所在。」<p>又問：「滅盡耶？」<p>答曰：「非也。」<p>又問：「非滅耶？」<p>答曰：「非也。」<p>又問：「識非趣非不趣，此法非泥洹乎？」<p>答曰：「非也。」<p>又問：「識、泥洹有異乎？」<p>答曰：「不異。」<p>又問：「有泥洹四大？」<p>答曰：「無泥洹四大也。」<p>又問：「有泥洹識耶？」<p>答曰：「有泥洹識。」<p>又問：「地水火風識，及泥洹識，有何差別？」<p>答曰：「地水火風識轉，泥洹識不轉，是謂差別。」<p>又問：「地水火風離識，泥洹離識，有何差別？」<p>答曰：「四大離識，不離過去當來現在；泥洹離識，永離過去當來現在。」<p>又問：「離四大識、離泥洹識，此識未在四大、未在泥洹，復有異乎？」<p>答曰：「非也。」<p>又問：「四大離識，泥洹離識，不異乎？」<p>答曰：「不異。」<p>又問：「識處泥洹成無為法，識處四大成有為法，不別耶？」<p>答曰：「不別。」<p>又問：「若使不別，云何此有為識、此無為識，有何異？」<p>答曰：「有為識成就四大，無為識不成就四大，是故有異。」<p>爾時，無頂相菩薩前白佛言：「世尊！離四大識、離泥洹識，亦不一亦不二。何以故？識在四大，便有過去當來現在；識在泥洹，便無過去當來現在也。此識彼識復有異耶？」<p>答曰：「不異。」<p>又問：「何以故說此四大識、此泥洹識？」<p>答曰：「假號，非誠諦教。」<p>時，無頂相菩薩內自思惟：「我今所問四大離識有果報行，今以無果報行報我。將無我問非耶？報我非乎？」<p>爾時，世尊知彼無頂相菩薩心中所念，便告無頂相菩薩曰：「有為四大識，非無為四大識；無為四大識，非有為四大識。云何四大識非此非彼乎？」<p>答曰：「非也。」<p>又問：「非四大識、非泥洹識，非無識耶？」<p>答曰：「識滅識不滅。」<p>「云何識滅？」<p>答曰：「非現在。」<p>「云何識不滅？」<p>答曰：「現在。」<p>又問：「識有滅耶？」<p>答曰：「現在。」<p>又問：「無為法復現在耶？」<p>答曰：「不也。」<p>又問：「有為法復現在耶？」<p>答曰：「不也。」<p>又問：「有為無為相，非現非無現，為何所依？」<p>答曰：「依無所依。」<p>又問：「善哉！識有依耶？」<p>答曰：「識無依。」<p>又問：「云何識無有依？有界耶？」<p>答曰：「有三界：身界、法界、空界，是謂三界。」<p>時，無頂相菩薩前白佛言：「有染污識、無染污識。云何無染污識而成染污識？」<p>佛告無頂相菩薩曰：「染污識動為無染污識，無染污識不為染污識。何以故？識性常住亦不變易，無生滅著斷。以是故，動識為住識，住識不為動識。」<p>爾時，世尊復告無頂相菩薩：「吾今成佛三界特尊，眾相具足，四無所畏、十八不共法，眾德普備，今得住識未得動識。」<p>時，無頂相菩薩前白佛言：「世尊！云何住識不得動識？」<p>佛言：「所謂動識有為法界，所謂住識無為法界。非無為識成有為識，以是故，動識成住識，非住識成動識。」<p>是時，世尊說此語時，無頂相菩薩及百千天人，皆發無上立住識行；無數眾生皆發無上正真道意。<p>時，無頂相菩薩即於佛前，而作頌曰：「眾相具足，成如來身，不著三界，如空無我。已除心垢，神通自在，由逮動識，不逮住識。法界虛空，亦不變易，如來久如，當逮住識。過去如來，數如恒沙，為得住識，悉動識乎？我今有疑，不達法界，唯願垂愍，令無妄想。眾生志趣，性行不同，聞說妙空，不究根原。虛空無相，行一平等，云何住識，乃謂清淨？如今時至，宜為演暢，本際通慧，甚奇難有。四輩無畏，咸欲聞知，住識動識，分別其性。過佛常爾，法界平等，當來諸聖，法性亦然。如今眾生，入寂不亂，復從何識，而獲定意？今此定意，永寂無響，為是住識，為是動識？願一一說，法界根本，永除疑結，不懷猶豫。」<p>爾時，世尊復以此偈，報無頂相菩薩曰：「過去諸如來，神智無有窮，雖身取滅度，住識不變易。動識有二品，有住不住識；設入無為境，不見二名號。如來無所著，安明山不動，行過無與等，愍度下劣者。國界諸村落，眾祐所經過，非識不由此，為疑動住識。設從無數劫，難計諸如來，欲算如來識，動住不動住。佛慧無邊崖，識周無量法，身相弘誓備，無相不可見。當我初生時，天地豁然明，執心弘誓牢，無形無為識。二足人中尊，如象離鉤鎻，自然音樂伎，充滿虛空中。無數諸天人，各自修禮敬，各以若干頌，歌歎如來德。以逮等正覺，目視無厭足，轉無上法輪，演說無比法。一切眾生類，宗奉尊聖教，不計去來今，世雄如師子。積功無數劫，不失總持行，四等無所畏，潤益一切人。道果自莊嚴，不計壽吾我，無相應正覺，如空覆無礙。今日得五眼，未住不處住，懷來無顛倒，無住不見識。如來奇特慧，印以無相法，行盡無所缺，無財非世榮。一行意一念，菩薩觀無亂，動識眾識妙，住識非第一。思惟過去佛，及以方當來，如我今現在，不由住識成。如來三達智，無偶亦無伴，行過不可滅，不見識所在。」<p>爾時，世尊復重告菩薩曰：「無身身識，身無身識，此法有六。云何為六？若有善男子、善女人，身入十六受外塵垢，身識一一分別，乃至淨地，是謂一法清淨瓔珞。<p>「以無身之識，以起身識，於中分別悉由更樂，是謂二法清淨瓔珞。<p>「吾昔有願，修其身相有行百五，乃謂身相，復有百五乃成身相，是謂三法清淨瓔珞。<p>「過去久遠，眾生已滅，於彼受身，有為無為、有行無行。若好若醜，有苦有樂，一一識別法界非法界，此法界身識、此非法界身識，是謂四法清淨瓔珞。<p>「身識造色，復有十事，真身化體亦無端緒，知彼身識趣無所趣，是謂五法清淨瓔珞。<p>「了身識本歲日不同，本身今身變易不住，知本受形今亦變易，便能於中不失身識，是謂六法清淨瓔珞。<p>「復次，族姓子！復有六事。云何為六？身行清淨不為眾惡，口亦清淨不說邪業，意修清淨不造眾塵，是謂一法清淨瓔珞。<p>「過身已滅，有善有罪，善身善福分別善識，惡身惡業分別惡識，一一思惟善惡身識，是謂二法清淨瓔珞。<p>「六身相法離善離惡，復能起念不捨身識。又時眾生，計身清淨有清淨識，計身不清淨有不清淨識，於中分別淨身識、不淨身識，是謂三法清淨瓔珞。<p>「憶本所造有為身無為身，過去未來現在身，悉能分別不失身識，是謂四法清淨瓔珞。<p>「心所念法非一非二，強記不忘知識所起，是謂五法清淨瓔珞。<p>「無形識身，復有五事。云何為五？有染著身無染著身，有形身無形身，有識身無識身，有俗身有道身，有一身有非一身，於中悉皆分別，是謂六法清淨瓔珞。」<p>佛告無頂相菩薩：「復有六事。云何為六？無盡法身有盡法身，分別有無法識清淨，是謂一法清淨瓔珞。<p>「無為法性行無增減，知法有善知法無善，知有生法知有滅法，曉了法識不失法性，是謂二法清淨瓔珞（諸本少第三法）。<p>「有常住身無常住身，法不常住知不常住，諸法常住亦知常住，思惟諸法住識無住識，是謂四法清淨瓔珞。<p>「諸法寂然，諸法色亦復寂然，有為非識知有為識，無為非識知無為識，思惟不失法界，是謂五法清淨瓔珞。<p>「法身無數無形不可見，非眼界所攝，從初發意不起二想，分別諸法不失法身，是謂六法清淨瓔珞。」
。
<juan>菩薩瓔珞經卷第三（一名現在報）<p>姚秦涼州沙門竺佛念譯<p>識界品第六<p>爾時，座上有菩薩名曰豪賢，乃從東方十六恒沙剎土來詣此界，聽受瓔珞妙法。即從座起，偏露右臂，長跪叉手，白佛言：「唯然，世尊！若見聽者，乃敢陳啟。」<p>世尊告曰：「善哉，善哉！族姓子！吾當與汝一一分別。」<p>爾時，豪賢菩薩白佛言：「世尊！云何識持諸識境界？如世尊言：『識從有為不從無為。』又復說言：『識從無為不從有為。』云何此識彼識？名曰識界乎？」<p>佛告豪賢菩薩曰：「識非有識，從法生識。」<p>豪賢白佛言：「云何識非有識，從法生識？」<p>答曰：「識非常識，隨法有識。」<p>又問：「云何為識？」<p>「遍一切識知一切法，是謂識非常識。」<p>又問：「識有智耶？為無智耶？」<p>答曰：「識有智如如，識無智如如，一切眾生識有智如如，無學賢聖識無智如如。是謂，族姓子！有識如如、無識如如。」<p>又問：「云何有識？云何無識？云何有識如如？云何無識如如？」<p>答曰：「悉能分別有識智、無識智如如，是謂分別識界。」<p>豪賢菩薩白佛言：「如來今說定義識義，倍生狐疑。」<p>佛告豪賢：「諦聽諦聽！善思念之！或有智識非智識，或有法識非法識。云何法識非法識？從最第一義至辟支佛，是謂法識。從見地、薄地、性地、無礙地，至一生補處，是謂法識。法識復有五事。云何為五？一趣道慧、二識宿命、三趣分別慧、四入空門、五觀心本，是謂法識成就五事。復有五事成就法識。云何為五？一修梵行不猗三毒、二處胞胎不染生死、三行無相空無願法、四修神通神足無礙、五立覺意一相無相，是謂成就法識清淨。」<p>佛復告豪賢菩薩：「法識清淨復有五事。云何為五？學識不變思惟學跡、無學無跡不見法趣、不見有教亦不見無教、亦復不見道性非道性、有生道意不生道意，是謂法識成就五事觀法識定。<p>「復有五事。云何為五？一定滅本垢不見處所、二念無量空寂定意、三建道本不與道會、四心斷念求坐道場、五修福田蠲除妄想，是謂五事法識清淨。<p>「無生法識，復有五事。云何為五？識觀過去不起生滅、識觀現在不見生滅、識觀未來不見生滅、識觀本末不見生滅、識觀如性不見生滅，是謂五事法界清淨。」<p>佛復告豪賢菩薩：「如來等正覺復當修習法識，音響通有十一行。云何為十一？法界無著不見識本，於中具足神足道行，欲得淨修法界識者，初意如山如牆壁，漸漸乃至思惟身本知身離身。復捨身已知心離心，復離心已知空離空，復捨空已還從一意至百千意，未化之意盡能修之，復知化法而無所有，是謂法識起神足道。<p>「以無身識修身識行，或以身識造無身識行，識別身識非身識，是謂法識修神足行。<p>「於無二法分別一切諸法，於中成等正覺，不見生識成等正覺，過去億百千數悉能分別諸陰入持，不失眾生本行所趣，是謂法識修神足行。<p>「無化之法，不見變易，於中造識不可窮盡，是謂法識修神足行。<p>「於是入定分別空界，復自計身如彼無異，是謂法識修神足行。<p>「觀諸世界亦不見盡，一切世界成界不成界悉能了知，是謂法識修神足行。<p>「夫法界識成五陰形，有生有滅，不見五陰有生滅者，是謂法識修神足行。<p>「法界無著不見形相，過識非今，今識非過，不見現在因緣本末，是謂法識修神足行。<p>「一一分別法性所起一切諸法，不見窠窟，攝意滅想亦不生智，是謂法識修神足行。<p>「諸法不生不見起滅，復能思惟生滅之法，本性自然一相無相。是謂，族姓子！菩薩所修神足之行。」<p>佛復告：「族姓子！無著法界，復有十事。云何為十？如來、至真、等正覺出現於世，便能具足三世身識想，是謂法識修無我行。<p>「漸化眾生以三滅法，亦不見滅亦不見不滅，是謂法識修無我行。<p>「分別句義一一了知，復以權慧示現本業，是謂法識修無我行。<p>「如來、至真、等正覺，分別思惟四無量慧，不見斷滅有常之想，是謂法識修無我行。<p>「復以妙慧悉化眾生，不捨大慈，是謂法識修無我行。<p>「盡觀眾生有淳淑有不淳淑，隨類而化不捨其性，是謂法識修無我行。<p>「如來世尊行權方便，盡化眾生不見化者，是謂法識修無我行。<p>「佛慧無量不見成敗，有生有滅非如來本誓，是謂法識修無我行。<p>「如來一相，不染過去當來現在，修無猗行，乃逮至真等正覺，是謂法識修無我行。<p>「如來、至真、等正覺，以無數億千萬劫以為一日，於一日中化度眾生不可稱極，是謂法識修無我行。」<p>佛復告豪賢菩薩曰：「過去無數阿僧祇劫，自念修行無形法識。有佛名曰弘誓無願如來、至真、等正覺、明行成為、善逝、世間解、無上士、道法御、天人師，號佛、世尊，為說法界無著之行。夫法界者一百七事。云何為一百七事？不求空行，不念有常，觀世如夢，自滅吾我，生識不起，分別界相，永斷妄見，施心不闕，心常一定在眾不亂，身識空識無若干想，菩薩有數不著名號，觀了諸法非一非二，眾生起恚，便為方便說除无本身識之行，十二因緣，四諦聖慧，思惟苦本有苦識耶？無苦識耶？<p>「或時有識，在眼耳鼻舌身意；或時有識，離眼耳鼻舌身意；或時有識，著色不染識；或時有識，不著色不染識，此識微妙非退轉菩薩所能了知；或時有識，著聲不染識；或時有識，不著聲不染識，亦無音響，故名清淨識。<p>「或時有識，著香不染識；或時有識，不著香不染識，一一分別不失法識；或時有識，著味不染識；或時有識，不著味不染識，亦復分別不失次緒；或時有識，著身更樂不染識；或時有識，不著身更樂不染識，一一分別不起想著；或時有識，了知諸法起者滅者，有為法無為法，有定有亂，是謂菩薩摩訶薩分別識性亦無所染。<p>「復次，族姓子！分別四無量慧，慈悲喜護，遍滿一切救攝眾生，亦無所著。或時有族姓子，入定三昧修行一法，已行一法，便獲百千總持法門，如響如幻，漸漸乃至滅盡定意，身行清淨不造惡本，心念慈心不施眾惡，解知三世除去縛著。是謂，族姓子！菩薩正行有起不起。<p>「復次，有定意法門，一切諸法皆來入中，有身無身想，有念無念意，無一無二亦復無識。吾昔無數阿僧祇劫，初入法律乃應斯行，識法有十二造因緣本，無明緣行乃至老死不見起滅，是謂定意名曰無盡。已得定意，悉知一切三界所趣，或有眾生有常想無常想，有苦想無苦想，有定想無定想，一一分別不起染著。」<p>佛復告族姓子：「菩薩摩訶薩，當念修行三十七品道法之要。何謂三十七？所謂四意止，除婬怒癡永滅三毒。復當思惟四意斷法，斷去念求不生果報，乃獲四神足行。已得神足，往至十方諸佛世界，不自稱說神足。如來五根成就法身，戒身、定身、慧身、解脫身、解脫知見身，是謂如來五分法身、如來神智不毀法身。<p>「云何為五力？信力、精進力、念力、定力、慧力。所謂信力者，一向無為不染三界，正使恒沙諸魔變形作佛，不能變動此意，是謂信力。云何精進力？所謂精進力，曾聞有法法界識者，或在一由延至百千由延，或在一佛境界或百千佛境界，守信立戒不捨弘誓，是謂精進力。云何為念力？所謂念力者，繼念在前無他餘想，正使恒沙諸魔官屬，欲來毀此定意者，徒自勞苦不獲本願，是謂成就念力。云何定力？所謂定力者，立根上位菩薩摩訶薩，攝意去想不懷狐疑，是謂定力亦不可壞。云何慧力？所謂慧力者，無量法界不可思議，悉攝諸慧善權法本，不毀法界慧性之行，是謂慧力眾德具足。<p>「復當分別七覺意法，覺了一切有形無形心識所念，從欲界至色界無色界，斯可分別、是不可分別，攝意不亂，是謂定意。<p>「慧性八道平等，亦無恐畏，入空三昧，一行無二不可本末，有限無限已離生死，不生餘智，知起滅法淨不生眾想，是謂八道清淨無二。<p>「復當思念六十二見，有常想無常想，有道想無道想，有今世無今世，有父母想無父母想，有著身想無著身想。或時有識分別諸道清淨無瑕，一一分別三處愛本，五處欲本，七處婬行。有時有行在閑靜處，若在樹下露地塚間，觀出入息，有時有長、有時有短，有時有寒、有時有煖，諸法生生因緣共會、思惟分別意不錯亂。所以行者知出入息，息長亦知息短亦知，前息亦知前息，後息亦知後息，漸漸乃成一禪之行。如來聖達禪意不同，修行四禪入想知滅，如此定意三乘共有。<p>「又復如來無上定意。云何名曰無上定意？所謂無上定者，心有上中下，行人入定無復出入長短息，惟分別剎土專心一意。觀過去未來現在，何者是我所化非我所化？復自思惟：『設我在閑靜處，不分別眾生者，是非我宜；今當往至無數剎土，自化化彼乃成我願。』是謂初定亦不可毀。<p>「復次，行人初入定意，內自思惟有苦有樂皆由身本，已過此行復當宣傳，使彼眾生而悉知之，是謂入定成就二行。<p>「復次，心法非有非無，無身有身想，不得神通遊化十方，攝意自撿淨其種姓，是謂定意不毀法識。<p>「有心意識思惟止觀，我自無我況有眾生，先自知空却觀眾生，以神足道，心神往化身不往彼。復於十方諸佛剎土，以此定意濟度無數百千眾生，於彼復修十虛空慧。云何為十？所說法教摧却魔宮，進趣道場成無量覺，心若虛空無有增減，是謂族姓子修虛空慧。<p>「復次，族姓子！初化外道異學之類，去其邪業使立正見，皆使歸趣無復慳嫉，是謂修虛空慧。<p>「又復，世尊化眾生類，隨其所願皆令具足，雖說此法心無所著，是謂修虛空慧。<p>「復以無礙智神通道，遊至無量世界，布現諸法而化眾生，不見眾生亦不見化，是謂修虛空慧。<p>「復有如來智，名曰懷空，成就法界不毀本性，持心如空不生染污，是謂修虛空慧。<p>「如來等正覺，或以一身遊虛空界，或無數身，或復示現滅盡泥洹，不著一身，不起若干想，亦復不著盡滅泥洹，是謂修虛空慧。<p>「諸佛世尊有七十二無礙辯才、十四舌相報，教化眾生智不停滯，使眾生類皆成慧明。云何七十二無礙辯才？於是，族姓子！如來初修功德相本，自發弘誓：『若我後成無量等正覺，所生國土眾生之類，不聞無明婬怒癡名，令我國土淨如虛空，如淨居天少欲知足，意趣於道中間無滯，亦復不生八無閑處。在於豪貴中不自貢高，不鄙卑賤，於中攝意行布施福，求漿與漿，求食與食，國財妻子盡施與之，心施無礙不生亂想。復教眾生持戒完具，精進一心修六重法，若有眾生遭百千苦，輒能往度不令墜落失賢聖類。』是謂八法修虛空慧。<p>「如來等正覺欲轉法輪，先入等定自攝身意，自知時至：『吾今宜可與眾生類轉無上法輪。』遊心六通，一一毛孔放諸光明，然後乃轉無上法輪。不起不滅無所著法，一相無相無染污法，所說如空言迹不現，不見眾生有增有減，是謂九法修虛空慧。<p>「復次，如來從無生法界成等正覺，悉觀諸法如幻如化，不見成就道果者，不失神通慧分別，如來十力亦不染著，是謂十法修虛空慧。」<p>爾時，世尊告四部眾：「汝等各各於如來前，自說空慧無所著法。」<p>時有菩薩，名曰空行，去此東南五十六江河沙諸佛剎土，從彼國來，來至此土，叉手白佛言：「國土清淨，無有法說義說，知淨不淨悉如虛空，是謂空慧無著之法。」<p>無我菩薩曰：「無見非空，見亦非空，不見見亦不見無見，是謂空慧無著之法。」<p>法住菩薩曰：「未立行迹生染污識，不可計劫本無識性，是謂虛空無著之法。」<p>過行菩薩曰：「於身口意不造眾惡，定不起想，是謂空行無著之法。」<p>無行菩薩曰：「法身無盡，不見猗著，定心一意，是謂空慧無著行也。」<p>寶藏菩薩曰：「不見前後法界處所，亦復不見罪福惡報，是謂空慧無著行也。」<p>習苦菩薩曰：「諸佛世尊悉知過去、當來、現在，入自在慧不起妄見，是謂空慧無著行也。」<p>慈意菩薩曰：「吾我無形，專心行道無他異想，無猗無著法，自然起滅，是謂空慧無著行也。」<p>寶計菩薩曰：「四無我行無著無染，有身有苦識想亦苦，解不起滅，是謂空慧無著行也。」<p>善算菩薩曰：「不見諸法有數無數。云何諸法有數無數？俗是有數、道是無數，有為有數、無為無數，不見數無數者，是謂空慧無著行也。」<p>盡生菩薩曰：「諸法無生亦不見生，淨無淨想，生死已盡永滅不起，是謂空慧無著行也。」<p>梵行菩薩曰：「習三三昧不念受身，念空不離空，念無相不離無相，念無願不離無願，亦復不念受清淨福，是謂空慧無著行也。」<p>光相菩薩曰：「分別三毒為闇冥法，不見三達為清淨法，是謂空慧無著行也。」<p>所作菩薩曰：「不見一相，分別無相，不見苦不見離苦，無苦不苦亦無所作，是謂空慧無著行也。」<p>不受形菩薩曰：「無四大本亦不見境界所在，一向無為不生三意，是謂空慧無著行也。」<p>無等菩薩曰：「離世苦樂不著八法，見有稱譽不以為歡，設見毀謗不懷憂慼，忍心如地，是謂空慧無著行也。」<p>無垢菩薩曰：「不見內六情造外六塵，不見六塵與六情為對，是謂空慧無著行也。」<p>重觀菩薩曰：「外色不起內識，識亦不著外色，識不知我為色，色不知我為識，聲香味細滑法亦復如是，法不知我為識，識不知我為法，一切諸法各不相知，是謂空慧無著行也。」<p>遠離菩薩曰：「不見五陰有染有著。何以故？五陰性諸法性，常住不變易，是謂空慧無著行也。」<p>賢護菩薩曰：「諸法總持不見有望無望，不見有法可說不可說，將護眾生立不退轉，是謂空慧無著行也。」<p>寶來菩薩曰：「諸法常定無有若干，亦不分別佛法菩薩法，俗法道法、有形法無形法、可護持法不可護持法，亦無分別，是謂空慧無著行也。」<p>爾時，座上無數四部眾，聞說此法空慧清淨無著之法，倍生狐疑不達究竟。世尊即知心中所念，應從空慧解，緣會未至。即自化身高四百由延，出大音聲，告十方世界諸如來、至真、等正覺現在說法：「欲聞聽受菩薩瓔珞，悉皆雲集，欲詣忍界，遣化菩薩無央數眾，盡禮十方諸如來、至真、等正覺。」<p>「今能仁如來於沙呵剎土，演說菩薩瓔珞，我等宜可普集彼土。」如是十方諸如來無所著，尋如其像攝持威儀，詣沙呵剎土。立信菩薩得十住者，盡見如來禮拜供養，各各以次坐無畏座；未立信人在凡夫地，未得天眼諸通未具，亦不見十方如來。何以故？凡夫意小恐失梵行。或有如來定坐於此，身至梵天，或有如來變身遍滿一千剎土二千剎土，乃至三千大千剎土。何以故？眾生受化，應見形受法、應聽聞受法。<p>爾時，東方過二江河沙剎土，有如來號曰本淨，即與大眾因偈說此法言：「虛空無邊涯，想著生狐疑，本際行已盡，無二無等侶。欲說虛空相，本質無生兆，何得疑空慧，欲於中求無。吾今雖成佛，懷有無所染，垢盡自致尊，不復有起滅，已入平正路，不從狹小意，計我無生心，得道從是滅。吾壽有劫數，所度不可量，斷意永滅寂，豈有度人識？七觀瓔珞身，道華色不變，無形入諸趣，斯謂菩薩行。如來有二業，道本眾德具，權現幻化法，乃應無起滅。天世眾生類，無形無有數，何得有形人，善知無色法？世雄無盡藏，非色欲能盡，況復未得道，欲究平等慧？雖經百千劫，未曾自息意，眾生有懈怠，中住不建意。大乘平等法，聽受何可盡，今粗說空慧，何復疑於空。」<p>爾時，如來說此偈已，忽然不現。<p>南方去此十八億江河沙數，彼有佛剎名曰嚴淨，佛名離垢如來、至真、等正覺，十號具足。現身色相無極巍巍，在大眾中復說頌曰：「吾本從道有，聞空平等慧，經於十二劫，乃得此定意。思惟前後來，六度四等行，皆由空慧業，然熾諸法本。發意有階差，弘誓不有異，無著慧觀念，化人無若干。如我所遊國，嚴淨妙瓔珞，頒宣殊特慧，國無三惡道。唯演空慧行，不著有無處。我既無心行，云何當說有？如性無形相，法界亦清淨，解了已盡滅，是故無起滅。復過嚴淨剎，十億諸剎土，彼乃有此法，清淨無為行。說言不有言，不著有相本，故應寂然定，行盡無名號。眾生心所趣，隨類起本識，如我永澹泊，不見有無行。所以無數劫，斷求不著有，欲求不起滅，逮得始成就。今以空無身，現形如所趣，佛慧無邊涯，終不為所染。自然性清淨，不見有常想，道慧眾德具，故號名離垢。自從成道果，遍遊虛空界，或作天帝釋，大尊梵天王。所以變化形，化彼著有者，盡趣無生慧，清淨至究竟。復作轉輪王，統領無數城，捨而行學道，知之非久長。復入聲聞中，現如不及道，輒便從師受，斷諸想著結。復到淨居天，說行清淨本，使離彼天福，此等不盡苦。無色色眾生，計常不去想，憍慢自放恣，盡令入道門。本無等正覺，所化無有形，要盡死生本，終不捨入寂。況汝今四部，初聞便懈怠？此類自有期，非速能使成。」<p>爾時，如來說此偈已，忽然不現。<p>西方去此百億恒沙諸佛剎土，剎名水精，佛名淨尊如來、至真、等正覺，十號具足——彼土眾生奉持一法，亦無六度眾行業本——復在大眾而說斯頌：「八行無高下，亘然歸滅盡，捨身復受身，但益塵勞垢。虛空無二法，無住亦無迹，八道平等慧，諸佛所遊處。吾昔自建行，弘誓轉於法，體信歸於無，今得人中尊。諸佛所居剎，善權法各異，在在處處現，現欲化群有。更樂所縛著，永處於冥室，道從本無誓，然後乃得離。如我國土人，攝心不造惡，至終崇無為，如是自近道。婬怒癡垢薄，亦不大慇懃，自然入律行，如華隨時敷。道意不移動，苦樂心永斷，往來詣剎土，盡修於空慧。我今既一行，彼眾亦不異，今聞能仁尊，故現修等慧。大聖皆雲集，豪尊無高下，雖現國土異，所修同一法。今觀五趣人，無明行所蔽，沒溺於生死，轉增勤勞苦。何不自建意，體信空慧道，速可得解脫，如外剎眾生。」<p>如來說此偈已，忽然不現。<p>北方去此三恒沙佛土，剎名普照，佛名機辯如來、至真、等正覺，十號具足，復於大眾而作頌曰：「如來道一相，本從名色生，勤苦經無數，乃盡塵勞患。如人欲度空，不求巧方便，但憶望空法，無由而果獲。意想之所縛，不計物非常，欲求不死地，此亦未曾得。安住所以離，不住有無境，已得履空慧，自然無染著。道從身本生，然後成正覺，迷惑心意錯，離心外求空。外苦雖有號，不離其識想，法界清淨道，乃應清淨慧。眾生處生死，沒溺不自拔，欲得離眾惱，先當去意識。如來所顯現，暢演無比法。一相無染污，何由復染空？最勝三達智，已過有礙形，今念非本念，緣眾生有念。諸法不思議，非有亦不無，因聲乃有響，眾生乃有佛。受化眾生等，常自厭患身，道能滅非道，無有非真法。」<p>爾時，如來說此偈已，忽然不現。<p>東北方去此九十二億恒沙剎土，剎名淨觀，佛名法觀如來、至真、等正覺，十號具足，於此大眾而說頌曰：「色本無有色，亦非有色相，痛法無起滅，亦非生更樂，意識如野馬，水泡不久停，無身慧自淨，是謂平等空。一觀一意止，清淨尊梵行，吾我著有想，不至有無境。自覺復覺彼，令達虛空慧，眾生不自覺，是以懷猶豫。性有上中下，善惡常有對，捨惡而行善，不得空無慧。能不見善惡，心正無顛倒，爾乃信解空，逮得清淨慧。本從平等意，不見群萌類，久久乃自達，應於無上道。慧觀除貪著，洗心淨無垢，仁智如空慧，故謂真人法。慈愍世間類，故演虛無道，不念善惡對，無形無情想。我本從等意，如來受斯法，聞輒達空慧，念化淨觀剎。受命阿僧祇，說法終教化，導引無數人，入此法界本。」<p>爾時，世尊說此偈已，忽然不現。<p>東南去此一億佛土，剎名極妙，佛名微妙如來、至真、等正覺，十號具足，復說頌曰：「識本因五陰，因緣共合會，流轉無數劫，自起自然滅。愚惑眾生等，不達生死本，終竟處胞胎，不求離災患。如人一念頃，純生顛倒見，縛著遂滋甚，況復生道根？計念眾生類，愛樂三毒本，五蓋翳心神，無眼何有觀？如來執大炬，消滅塵欲本，雖復見慧明，猶生不篤信。我觀十方世，發意欲求道，行盡復受生，當更三塗惱。四處非本願，自投于四淵，不離四生門，不成四道果。有時離四法，便生五盛陰，無著增上慢，不盡放逸行。漸至無數法，不覩聖行原，猶人意遊蕩，心不自防慮。如來六通行，非空不異空，永去生死本，乃應平等慧。本自無生死，流轉染著色，遂成法界色，滅有不著有。有道則有識，此識非本無，能不見道識，乃應慧定法。道從識更樂，現身無數變，自知成定慧，乃應眾相變。無住不變易，無疑猶豫想，降伏諸塵勞，乃應平等慧。人行有三礙，由想不捨空，未興眾行本，此業無有成。」<p>爾時，如來說此偈已，忽然不現。<p>西南去此十三億佛土，剎名廣勝，佛名妙迹如來、至真、等正覺，十號具足，在於大眾而說頌曰：「覺生是幻法，不在深法要，道尚無名號，況空見言迹？諸外入內入，分別悉無有，無形不可見，乃應清淨慧。計欲不從心，亦復不著空，彼此無染著，逮成最正覺。愚惑未覩明，計從心識起，六法生六塵，由是起疑想。因識受此身，自然成四大，輪轉向五趣，不解空性法。如有一人念，自說染本無，身心俱生礙，豈達有無想？妙觀照三世，示現說諸法，諸佛體妙教，不有亦不無。世苦由無明，平等空無猗，觀了等有無，故謂平等慧。有時識有無，此非如來慧，不染彼此者，心平如響應。八道盡苦原，八解洗心塵，八響悉歸虛，八慧不起生。自離復離彼，中間無有礙，隨識所染著，是謂平等慧。人本在虛空，染識三有道，唐自著塵勞，不入本無際。本從初發意，不減空性慧，由復經無量，後乃獲此定。吾解眾會心，離識欲求空，何不自念識，內空外亦然。如法法無相，慧見亦復然，念定除去亂，是謂平等慧。此身悉歸空，永寂無起滅，如來普弘誓，濟此群萌類。」<p>爾時，世尊說此偈已，忽然不現。<p>西北去此五十四億江河沙數諸佛國土，剎名柔順，佛名眾相如來、至真、等正覺，十號具足，在於眾會而作頌曰：「如我觀空行，一意無高下，有無是非心，皆由生死起。欲求佛深藏，究盡諸行本，未曾能究暢，如來神慧通。如有一士夫，從劫復至劫，如是億百千，其數不增減。彼人諸根具，六情不缺減，欲聞如來慧，未便卒果獲。況復初發意，欲至平等慧？但自轉有損，無益於道法。要修大慈悲，權慧自防衛，堅固無畏誓，然後乃降心。設復遊世界，欲供養諸佛，不起所造功，自然應聖行。如來十力聖，降伏諸邪見，忍知無我想，故得人中尊。了法住不住，不見功德行，盡生更不受，是世雄境界。欲成眾相好，不斷諸善本，滅意不起想，是謂平等慧。我觀眾生類，時空不自知，是故數疲勞，不入永寂處。欲速行道果，眾德莊嚴身，但念斷心本，云何起狐疑？」<p>爾時，世尊說此偈已，忽然不現。<p>上方去此無數佛土，盡眾生界，剎名迴轉，佛名音響如來、至真、等正覺，十號具足，在彼大眾而說頌曰：「虛空無形識，不有彼此岸，不見有眾生，況有遊法界？現在求道者，遊空求於空，不淨已識者，復求外空為。愍念此等人，意不解聖慧，思惟此慧觀，亦獲無常道。今受三界身，通慧自分別，定識無形想，種斷為道意。人自思惟識，四大為窠窟，正使在外空，不異於四大。但今未得慧，未了內外情，此等可慈愍，眾祐不尤責。丈夫無等倫，行過無想定，是謂諸佛法。迷惑自計我，本無起盡法，究竟悉清淨。梵行終竟淨，不生三世念，前說非今說，念念自變易，以此可為證，何故生狐疑？我既不自稱，權假為凡人，思惟此四大，識法為何從，宣說過去法，無形不可見。雖有未來識，亦未受四大，現在為二品，今為一一說，各各莫懷疑，於此平等慧。分別過去識，死者非今形，此識不腐敗，為稱過去識。設識今現在，四大因緣合，此識恒不變，復稱識現在。且復捨現在，未來未有生，彼識亦非今，何由稱三世？識性恒自住，無去今現在，欲求識根本，窠窟何所在？如來無等智，乃達識本無，空性恬然一，勿復有疑想。欲成等正覺，不染想著行，悉知無識性，故號平等慧。」<p>爾時，如來說此偈已，忽然不現。<p>下方去此十一恒沙，剎名無減，佛名普願如來、至真、等正覺、明行成為、善逝、世間解、無上士、道法御、天人師，號佛、世尊，在於彼會而說頌曰：「十方諸佛集，平等無有二，盡說於空定，寂然無有行。眾生有常想，謂為空有限，達本無染污，是謂悉歸空。不施心縛著，以失本願行，遂生誹謗業，無佛法聖眾。如來戒德身，清淨無瑕疵，已度未度者，三世無觀想。空識自有名，自生自然滅，此生非空識，識滅亦復然。由彼不達本，流馳求識相，假空名為識，空識豈有異？身相猶無形，生一復一生，但為愚惑人，起識有若干。眾智成法體，相好自嚴身，身滅智歸空，復可言有識。推尋無三世，無識無四大，乃得遊法界，知有亦不有。諸佛無量智，權現無增減，以此無識形，遍遊諸佛剎。此疑久已有，非汝我亦爾，通慧普悉照，爾乃應佛識。」<p>爾時，如來說此偈已，忽然不現。即時，在會十一那術諸眾生，悉得平等空慧之觀。復有無量眾生天龍鬼神，聞說此法，皆發無上正真道意。<p>菩薩瓔珞經諸佛勸助品第七<p>爾時，世尊自昇無畏座，放舌相光明，普照三千大千世界，及照十方無央數恒沙諸佛國土，及十方恒沙地獄、畜生、餓鬼，乃至十方虛空眾生悉見光明。<p>爾時，世尊放無央數億百千光明，彼彼眾生自相謂言：「從久遠以來，未曾見此微妙光明，亦非星辰、日月、天子有此光明。甚奇！甚特！未曾所聞，未曾所見。」爾時，十方諸國眾生各生此念：「將不有佛出現于世？」<p>爾時，世尊即知十方眾生心中所念，現諸光明皆有化佛，一一化佛，皆有無央數眾，前後圍遶而為說法。所謂說法者，無形相法，無言教法，無生、無老、無病死法。有後聞此音，諸不覩光見形色者，皆聞如來說法音響，空慧法慧說無著心。<p>爾時，世尊告諸來會四部眾曰：「汝等頗見此舌相光明不思議法，普至十方無央數恒沙剎土，悉照無量眾生之類，及諸化佛而說法言，汝等眾生為見不乎？」<p>時，諸神通菩薩大士皆白佛言：「唯然，世尊！我等悉見。」<p>諸在凡夫著欲眾生，復自陳說前白佛言：「我等，世尊！雖見光明，不知此光是何瑞應？」<p>爾時，世尊知彼眾生心中所念，欲去狐疑不著妄想，便告軟首菩薩摩訶薩曰：「如來、至真、成無上等正覺，身黃金色圓光七尺，聲如羯毘鳥柔軟無瑕，眾相嚴身，皆由過去無央數劫，積福行善眾德具足。不犯口過，所說言教無有增減，故使如來、至真、等正覺，今得十四舌相報法：一者、言聲至誠無欺；二者、所說聞輒信解；三者、口行不失根門；四者、知時說法無闕；五者、自樂演布禁戒；六者、名句次第相應；七者、大慈加被不捨施心；八者、覩佛形像不懷疑滯；九者、得佛神通而自遊戲；十者、已入法界不捨佛慧；十一者、獲無量慧無盡之藏；十二者、佛意無形皆悉得入；十三者、權慧無礙不見有度；十四者、住誠諦慧人皆篤信；是謂十四舌相之報。若有善男子、善女人，得此十四舌相報者，便能放此無量光明，照諸十方諸佛剎土，皆由曩昔言無欺詐。」<p>佛復告軟首：「若有善男子、善女人，執持諷誦此深法者，便獲身相十無厭報。云何為十？如來、至真、等正覺昇於無畏座，先以平等觀攝意寂默，內自思惟：『吾今在眾為人中雄，今坐此座大有所濟。』復自思惟：『眾生之類不可思議，或在信地欲退轉者，或在初地乃至六地欲退轉者，宜且別置不在聖例。或復眾生婬怒癡心縛著偏多，此亦別之不在聖例。或有眾生，意崇豪貴不造德本，此亦捨置不在聖例。或有眾生，無明心盛起憍慢行，此亦捨置不在聖例。或有眾生，心解幻法觀見如來此幻非佛，此亦捨置不在聖例。<p>「『或有眾生得世俗通，觀佛神德與己無異，此亦捨置不在聖例。或有眾生體性強記，不信如來總持之行，此亦捨置不在聖例。或有眾生施心偏多，聞如來施與我何異？此亦捨置不在聖例。或有眾生純有戒心，聞如來戒與我何異？此亦捨置不在聖例。或有眾生心恒慈忍，今世尊忍與我何異？此亦捨置不在聖例。或有眾生所為精進，世尊精進與我何異？此亦捨置不在聖例。或有眾生心樂禪行，世尊行禪與我何異？此亦捨置不在聖例。或有眾生得世辯才，世尊說慧與我何異？此亦捨置不在聖例。<p>「『或有眾生偏有慈心，如來說慈與我何異？此亦捨置不在聖例。或有眾生悲意不斷，如來行悲與我何異？此亦捨置不在聖例。或有眾生恒懷歡喜，如來歡喜與我何異？此亦捨置不在聖例。或有眾生心恒放捨，如來放捨與我何異？此亦捨置不在聖例。<p>「『或有眾生心恒念空，如來行空與我何異？此亦捨置不在聖例。或有眾生心不摸貿，如來無願與我何異？此亦捨置不在聖例。或有眾生不生想著，如來無想與我何異？此亦捨置不在此例。』」<p>爾時，世尊告軟首菩薩：「眾生所處志趣不同，一切十方諸佛世界，欲界色界無色界，眾生心念各異不同。或有欲界眾生，娛樂五欲不捨五陰，此亦捨置不在聖例。或有眾生，計色存懷內不著欲，此亦捨置不在聖例。或有眾生願樂無色，此亦捨置不在聖例。」<p>佛告軟首菩薩曰：「眾生之類心識不同，所行各異。所以然者，皆由顛倒卒不可寤。如我今日觀眾生類，知心所趣願求何道，至十方界無數剎土，一一了知而不錯謬。猶如士夫有目之者，躬自手執明月神珠，審然不惑無他餘想。我今亦爾，分別眾生神識本行之所趣也。或有眾生，意一念頃一行二行，此亦捨置不在聖例。或有眾生，一念之中具足眾行，行亦無記，此亦捨置不在聖例。或有眾生，有戒無施、有施無戒，此亦捨置不在聖例。或有眾生，具足六行、不具六行，此亦捨置不在聖例。過去恒沙無數如來、至真、等正覺，先具三品後乃說法。正使將來，恒沙諸佛如來欲說法者，亦當具此三品妙行。云何為三？一者、觀眾生念念念不同；二者、諸佛莊嚴無畏道場，非聲聞緣覺能建此場；三者、本未聞法如來與說悉歸空慧；是謂如來三品妙行，當說法時悉無缺減。」<p>爾時，軟首菩薩白佛言：「世尊！云何如來三品妙行所建不同？」<p>爾時，世尊報曰：「如是如是，如汝所言，今當為汝一一演說，何謂菩薩三品妙行。如來至真初入定意眾相三昧，普為眾生一會說法，如此等無央數眾，心同一識所念亦同，聞說苦義非餘法典，此則得入在如來例。又復，族姓子！過去當來今現在佛，知彼眾生心中所念，先從等覺乃成無上正法，然說有法不離想著，此亦不應在聖賢例。<p>「又復，如來、至真、等正覺，先攝十意無亂想行，然後乃演深妙法藏，使眾生類所聞言教尋得解了。云何為十？如來欲說法時，一向無礙悉觀眾生，為應何法而得度脫？有復眾生意有深淺，以何方便而得拔濟？或復說法一行無二，今此眾生為應此法不耶？觀無量空識心所念，為從何法？然後得解奮迅三昧，行無點污，一念之頃諸法悉具，悉觀法界無始無終，行諸佛事亦無罣礙，以無量慧普潤一切。眾會已定，以神足力照彼心意，皆識本緣而為說法，乃在聖例。<p>「復次，軟首！如來、至真、等正覺昇無畏座，復當具足十無盡法。云何為十？諸佛法藏不可思議，佛身無量法亦無量。如來、至真、等正覺，復有無盡無形法海，施為佛事，復有無盡非眼識所攝，普觀十方有形無形識。如來、至真、等正覺，善權方便拯濟眾生，不捨本願，普立一切修十善行。<p>「復次，如來、至真、等正覺，內常一意外現說法，不以一定應寂然法，不以說法外現有亂。<p>「復次，如來、至真、等正覺，當說法時降甘露法雨，有情無情有識無識，普使周遍皆蒙潤澤。<p>「復次，如來、至真、等正覺，居家成就色相殊特，正使大眾處在高者伏心自卑，不自稱說我姓豪貴，卑者不說如來本從出族姓。<p>「復次，如來、至真、等正覺，以宿命智識前生，無極不可計量，難度眾生生在五趣，本造此緣，今復報緣因緣得寤。<p>「復次，如來、至真、等正覺，發大弘誓四等之心，能使十方有形眾生，一日成佛眾相具足，如實如願皆成佛道。<p>「復次，如來、至真、等正覺，建意牢固不捨本心，復使無量諸佛世界，普共一日盡取滅度，如其所念亦不違錯，是謂十無盡如來法要。昇無畏座具此法要，宣暢如來無窮盡法，亦非羅漢辟支佛所能宣傳。」<p>爾時，世尊告軟首菩薩曰：「云何？族姓子！若有善男子、善女人，習行空無相願，皆立信地修菩薩行，其福寧為多不？」<p>軟首菩薩白佛言：「甚多甚多。世尊！不可稱量，無以為喻。」<p>佛告軟首：「不如善男子、善女人執持諷誦十無盡藏，其福勝彼善男子、善女人者上。」<p>佛復告軟首菩薩：「云何？族姓子！若有善男子、善女人，已在二地具足眾行，不懷懈怠有下劣心，并復供養如前立信。十方恒沙諸佛國土皆如此類，其福寧多不乎？」<p>軟首白佛言：「甚多甚多，不可稱計。何以故？若有善男子、善女人，修行諸法，從信地至二地，如此等類遍滿十方無量世界，甚奇！甚特！不可為喻。」<p>佛復告族姓子：「故不如此善男子、善女人，奉持修行十無盡法，其福甚多甚多，不可為喻。」<p>佛復告軟首菩薩曰：「若有善男子、善女人，修行諸法成就三地，皆使具足成諸法本，并前信地二地，十方恒沙諸佛國土皆如此類，其福寧多不乎？」<p>軟首白佛言：「甚多甚多，不可稱計。何以故？若有善男子、善女人，奉修諸法從信地至二地三地，如此等類遍滿十方無量世界，不可以喻。」<p>佛復告族姓子：「故不如是善男子、善女人，奉持修行十無盡法，其福甚多甚多，不可以喻。」<p>佛復告軟首菩薩：「若有善男子、善女人，修行諸法成就四地，皆使具足如上信地二地三地，其福寧為多不？」<p>軟首白佛言：「甚多甚多。世尊！」<p>佛言：「故不如此善男子、善女人，執持諷誦十無盡藏，其福勝彼善男子、善女人上。」<p>佛復告軟首菩薩：「云何？族姓子！若有善男子、善女人，具足誠諦不狐疑法，不捨五地如來法印，及行信地乃至四地遍滿十方無量世界，其福寧多不乎？」<p>軟首白佛言：「世尊！甚多甚多。」<p>佛言：「故不如此善男子、善女人奉持修行十無盡法，其福甚多，不可以喻。」<p>佛復告軟首菩薩：「復捨此已，若有善男子、善女人，已在六地具足眾行，已得越彼空無相願，必然不疑，并行信地乃至五地遍滿十方無量世界。云何？族姓子！其福寧為多不？」<p>軟首白佛言：「甚多甚多。」<p>佛言：「故不如此善男子、善女人執持諷誦十無盡藏，其福出彼上。」<p>佛復告軟首：「云何？族姓子！若有善男子、善女人，弘誓堅固，在於七地住不退轉，具足諸法而無彼我，從信地乃至六地，眾德具足諸行皆備。云何？族姓子！其福寧多不乎？」<p>軟首白佛言：「甚多甚多。世尊！」<p>佛言：「故不如是善男子、善女人執持諷誦十無盡藏，其福出彼上。」<p>佛復告軟首菩薩：「若有善男子、善女人，已過七地進前成佛。吾今已住無彼此想，如我自覺必然不疑，如此等類遍滿十方，供養如前從信地乃至七地，其福寧為多不？」<p>軟首白佛言：「甚多甚多。世尊！」<p>佛言：「故不如是善男子、善女人執持諷誦十無盡藏，其福出彼上。」<p>佛復告軟首菩薩：「若有菩薩摩訶薩，已得無生無起滅法，心如虛空不可點污，唯須權慧詣樹王下。如此等類，始從信地乃至八地，具足眾行成佛不久，遍滿三千無量世界。云何？族姓子！其福寧為多不？」<p>軟首白佛言：「甚多甚多。世尊！何以故？是善男子、善女人，已住佛伴便名為佛，況復十方無量世界，從信地乃至八地？故不如九地菩薩摩訶薩一念之德。」<p>佛言：「若有善男子、善女人，執持諷誦十無盡藏，如我今日成如來、至真、等正覺、明行成為、善逝、世間解、無上士、道法御、天人師，猶尚不得十無盡藏。若有善男子、善女人，欲得修習十無盡藏者，盡知十方如來一時得道者、同時般泥洹者、盡滅眾生心識想著者、欲在前成佛者、欲攝眾生同如佛心者，當修習是十無盡藏。」<p>爾時，釋迦文佛在於大眾，而說斯頌：「吾今雖成佛，由昔勸助報，正法不可移，大道無若干。自念過去世，承事供諸佛，勸助以道法，捨形至無形。復於無數劫，不獲無盡藏，建意無有想，漸至無為岸。如來等正覺，三達六通慧，勸助眾行具，乃獲無盡藏。本願今得報，故號天中天，斯由勸助福，自致無極尊。江海可竭盡，山河亦崩落，日月有虧盈，法藏不可盡。諸佛權慧道，其力不可思，育養諸眾生，慈愍轉於法。或現在母胎，欲化於父母，復作轉輪王，統領無數土。快哉斯果報，獲此無盡藏，修行得成佛，變化無有窮。昔在無數世，作福建功德，勸助為第一，無有出是上。金銀七寶具，色相無有比，皆由勸助報，無盡諸法藏。虛空無所有，由造形色相，此法甚深妙，真諦不可毀。」<p>爾時，釋迦文如來說此偈已，復告善男子、善女人：「若有菩薩摩訶薩，從初發意乃至成佛，令一切眾生如己不異者，當習是十無盡藏。」<p>爾時，如來、至真、等正覺，將欲說法轉於法輪，便入無盡藏定意，感動十方恒沙諸佛，應時面見，同時一響，各說頌曰：「現法離四義，如來無著行，修一得佛道，念進無有怠。三向平等空，號曰無盡藏，不捨十行本，是謂如來藏。佛法不思議，如空有所受，我識不見我，是應無盡藏。佛行非有盡，所演不可量，慈愍一切故，示現無所有。如來諸佛相，成道無差特，隨彼眾生意，知相有高下。我今無有等，厭患眾生苦，以道自攝意，降伏諸外道。一切諸法本，無緣亦不合，道從平等覺，乃逮如來慧。諸佛不思議，法本不思議，緣報不思議，分別不思議。我住經千劫，佛佛自稱歎，未能盡法藏，毫釐有損減。我等已成佛，具足空法身，昔修無盡藏，自致人中尊。欲界多塵勞，斷欲非餘處，於欲能離欲，皆由無盡藏。雖住不處住，亦無形色相，分別諸識著，佛識無形相。如來無色相，為眾生現相，無著無染污，如來身亦空。遍滿十方界，如今等正覺，本識不可思，演說無盡義。」<p>是時，十方諸佛說此偈已，八方上下六反震動。座上有六百比丘本趣羅漢，尋時迴意逮無盡藏。有十三億眾生，亦得無盡法藏。<p>菩薩瓔珞經如來品第八<p>爾時，軟首菩薩白佛言：「世尊！諸族姓子云何修習無盡法藏？」<p>佛言：「若有善男子、女人，欲得修無盡法者，當修五苦法門。云何為五苦法門？若有眾生見十方界，當聞苦慧苦識便能隨形而往接度，是謂一法。<p>「復次，族姓子！若有善男子、女人，欲觀無量世界眾生所念空無所有，欲得空苦慧者，當建此意亦不退轉，是謂二法。<p>「復次，族姓子！諸比丘、比丘尼、優婆塞、優婆夷，皆得平等意，行無盡慈，未獲者獲、未得者得、未度者度，是謂三法。<p>「復次，族姓子！若有善男子、女人，居家成就種姓亦爾，皆知苦慧心不在樂，是謂四法。<p>「復次，族姓子！若有善男子、女人，如來無量法門、無盡法藏眾智自在，是謂五法無盡法藏。<p>「復次，族姓子！若有善男子女人，欲得具足無盡法藏者，復有五事。云何為五？諸佛世尊常在等定，有時入虛空觀分別眾生，有在賢聖法律、不在賢聖法律，悉能安處各充其願，是謂一法。<p>「復次，族姓子！若欲生天，便當修行諸天戒法，有愛欲天、無愛欲天，或時有天著於愛樂、不著愛樂，能具足二事悉無染著，乃應無盡法。<p>「復次，族姓子！復當具足四果報行，便乘神通遊無量世界。云何四果報行？諸佛如來恒處寂寞，若有諸天、龍神、乾沓惒、阿須倫，欲從如來聞真實者，未發問頃，如來已知此族姓子當問是義，是謂一法四果報行。」<p>佛復告族姓子：「若善男子、女人，心意寂然不欲聞法，如來悉知是可從、是不可從，斯欲聞法、不欲聞法，是謂，族姓子！第二果報。<p>「復次，族姓子！若善男子、女人，已得如來印，便能印可眾生心意，是謂第三果報。<p>「復次，族姓子！若善男子、女人，已聞正法，非心所度非念所測，皆使平等無有二想，是謂第四果報。<p>「復次，族姓子！欲得具足四神足行，亦當念此四事果報。云何四神足？於是菩薩摩訶薩，從初發意、一地二地乃至十地，各有神足行行不同。或有菩薩已在一地，便得身識遊行十方無量世界，未得定意知眾生心。<p>「復有菩薩既在一地，得佛色相眾好具足，亦復遊觀十方世界，禮事供養諸佛世尊。雖得身通，未能堪任教化眾生淨佛國土。<p>「復有菩薩摩訶薩，已得神通，禮事供養諸佛世尊，便能說法教化眾生。<p>「復有菩薩摩訶薩，已在初地淨修佛國，未能自知第一地事。<p>「復有菩薩摩訶薩，未具弘誓大乘之心，於中便生猶豫想著，如此等比必墮聲聞緣覺道中。<p>「復有菩薩摩訶薩，修治一地清淨之行，復以神通廣遊十方無量世界，遍知眾生心中所念，然未能度彼眾生安處道撿。<p>「復有菩薩摩訶薩，已在初地得四神足：第一神足名曰苦觀，菩薩得此神足者，恒遊諸佛世界，諸苦眾生得處無為；第二神足名曰音響，菩薩得此法者，遍遊十方無量世界，諸有眾生應從音響而得度者，聞菩薩所說無不信解；復有神足名曰發意，菩薩得此神足者，遍遊十方無量世界，諸有眾生發意趣道，輒能擁護令得成就；復有神足名曰感動，菩薩得此神足者，遍遊十方觀眾生心，應從空觀而得度者，是謂初地菩薩摩訶薩，具足是四神足行。<p>「二地菩薩復有四事。云何為四？菩薩有神足名曰滅種，得是神足者，遍遊十方無量世界，盡知眾生意識所念，滅凡夫種入聖諦境；復有滅神足，得此神足者，遍遊十方無量世界，盡觀眾生心中所念有善惡想，能滅惡想入於聖諦；復有神足名曰除垢，得此神足者，遍遊十方無量世界，觀知眾生心中所念垢欲纏心，便能蠲除凡夫識念入於聖諦；復有三巧便神足，菩薩得此神足者，遍遊十方無量世界，觀知眾生心識所念，能建彼意立三等法。是謂菩薩摩訶薩，得此四神足法，能遊十方無量世界，則能具足二地行法。」<p>佛復告族姓子：「菩薩摩訶薩在三地中，復有四瓔珞神足，能變此身成無量形，還合為一。云何為四？有本要神足，得此神足者遍遊十方無量世界，普觀眾生心中所念，如我所念而度脫之；復有法行然熾神足，菩薩得此神足，遍遊十方無量世界，盡觀眾生心中所念，見有喜怒無喜怒者，以然熾法而教化之；復有無形神足，得此神足者，遍遊十方無量世界，觀眾生心中所念，以無心識而教化之；復有三清淨神足，得此神足者，遍遊十方無量世界，觀知眾生所念，說三法行使滅三想。云何為三法行？一者、空；二者、識；三者、我。是謂菩薩摩訶薩在三地中具足四神足行。」<p>佛復告族姓子：「菩薩摩訶薩住四地中，復當具此四神足。云何為四？復有神足名曰無相，菩薩得此神足者遍遊十方無量世界，從三色天至虛空際，普令眾生得無相法；復有除貪神足，得此神足者，遍遊十方無量世界，盡觀眾生心中所念，以定意法而教化之；復有轉法輪神足，得此神足者，遍遊十方無量世界，轉四無畏不死甘露法，久飢渴者令得充足；復有等慧神足，得此神足者，遍遊十方無量世界，盡觀眾生心中所念，以平等慧而度脫之。是謂菩薩摩訶薩住於四地具足四神足行。」<p>佛復告族姓子：「菩薩摩訶薩在五地中，復有四神足。云何為四？有神足名曰無量門，菩薩得是無量門者，盡觀眾生心中所念，以解脫慧而度脫之；復有行神足，得此神足者，遍遊十方無量世界，悉了眾生所念，即說法本通達法門；復有受報神足門，得是神足者，以現行法報而度脫之。是謂菩薩在五住地具足是四神足行。」<p>佛復告族姓子：「菩薩在六地中，復當具足四神足行。云何為四？有神足名曰墮落，菩薩得此神足者，遍遊十方無量世界，盡觀眾生心中所念，諸惡果報應淳淑者，漸與說法令使墮落；復有無根神足，得是神足者，遍遊十方無量世界，盡觀眾生心中所念，掘其根本永斷不生；復有神足名離垢出要，得此神足者，遍遊十方無量世界，盡觀眾生心中所念，令彼眾生得出道要（不了梵本闕一事）。」<p>佛復告族姓子：「菩薩摩訶薩以在七地，名曰不退轉法，便當具足四神足法。云何為四？有神足名曰眾生身不淨，菩薩得此神足者，能示現惡露不淨，因此教化無數眾生；復有神足名曰道德，菩薩得此神足者，能以正道捨於三道得阿羅漢；復有神足名曰覺正，菩薩得此神足者，能令眾生皆立信地令不退轉。是謂菩薩摩訶薩在七地中具神足法。」<p>佛復告族姓子：「菩薩摩訶薩在八地中，具足四神足，廣大無邊非聲聞辟支佛所能及知。云何為四？或有神足本未發道心，菩薩得此神足者，令彼眾生始立信地，餘行未就；復有神足名曰無生，菩薩得此神足者，一一觀察諸行無我；復有神足名曰貪著，菩薩得此神足者，貪樂諸佛相好；復有盡漏神足，菩薩得是神足者，能使一意斷諸漏法。是謂菩薩摩訶薩在八地中具四神足。」<p>佛復告族姓子：「菩薩在九住中，便當具足四神足法。云何為四？有神足名曰眾海，菩薩得此神足者，諸有四使趣來向門，穢垢已盡便得入門，心垢未盡不得入門，是謂菩薩在九地中具四神足。」<p>佛復告族姓子：「菩薩在十地中，具四神足。云何為四？有神足名曰光明，菩薩得是神足者，遊騰十方無數佛土，盡觀眾生心中所念，坐樹王下結加趺坐，爾乃具足弘誓之心；復有神足名曰無量門，菩薩得此神足者，分別所趣盡趣一乘；復有神足名曰一念，菩薩得此神足者，盡令十方無量眾生一念成道；復有神足名曰莊嚴，菩薩得此神足者，一日之中盡共莊嚴諸佛剎土，同字同時一時成道。是謂十住菩薩摩訶薩具四神足法。」
。
<juan>菩薩瓔珞經卷第四（一名現在報）<p>姚秦涼州沙門竺佛念譯<p>音響品第九<p>爾時，世尊復欲重宣如來神足無量法義，便以一偈遍滿十方無量世界。爾時，如來即說頌曰：「有無從空生，彼聲非我有，聲聲各各異，故說尊法教。佛行不可量，非有亦不無，一音演諸法，由此得成佛。」<p>爾時，世尊說此偈已，便見十方諸佛世尊各稱歎說：「善哉，善哉！諸佛清淨眾行齊同，十方無央數世雄最勝，同一音響演說諸法，六度無極一一度中，皆有無量諸佛種姓，無盡之法不可思議。云何種姓不可思議？如十方佛盡同一響，以一偈義普使十方無量眾生盡入無盡法門，皆同志趣一日一時悉皆成道。復以一音遍滿無量恒沙剎土，使彼眾生聞此音聲，自然識縛永得解脫。」<p>時有菩薩名曰解釋，即從座起執持威儀，已捨眾望曉了諸法，眾智自在逮不起法忍，偏露右臂長跪叉手，前白佛言：「甚奇！甚特！今聞如來一音一響一度之中，盡說法典具足眾行，亦非羅漢辟支佛所能逮及。今欲所問，云何以音響之中具足如來眾行之法，為彼眾生先得諸法，後聞此音乃得覺寤乎？為音聲中出諸法名耶？」<p>爾時，世尊聞解釋菩薩所問，即報曰：「善哉，善哉！族姓子！汝今乃問空無形法，非是羅漢辟支所及，今當與汝一一分別。諦聽諦聽！善思念之！如來音響如空無形故，出生諸法不可思議。」<p>解釋菩薩白佛言：「云何？世尊！如來音響如空無形，云何復言出生諸法？」<p>佛告解釋菩薩曰：「如來音響為有形耶？」<p>答曰：「無形。」<p>又問：「音響無形，響從何出？」<p>答曰：「四大因緣，有識分別。」<p>佛復告族姓子：「如汝所問，如來音響如空無形，云何以無形法出生諸法？響從四大，非空法界乎？」<p>答曰：「不然。」<p>佛復告解釋菩薩：「云何？族姓子！如來音響本出四大，響滅復歸何處？」<p>答曰：「響無所歸。」<p>佛復問曰：「若有異空出此響乎？」<p>答曰：「非然，不從異空而出音響。」<p>佛言：「亦非異空，亦非此空，將非如來於汝有各。」<p>解釋菩薩白佛言：「世尊自稱，如來音響如空無形，便能出生諸法。審知此法由如來響乃出生諸法，云何復言於虛空界復出生諸法？如人於冥求明甚為難得，今我懷疑甚倍於彼。」<p>佛復告解釋菩薩曰：「云何？族姓子！今此諸法名生，云何而有？為從空耶？不從空耶？」<p>答曰：「今諸法之法性自本空，空性亦空，空空自空，豈有諸法乎？」<p>佛言：「如是，如是。如汝所言，如來諸法如空無形，四大音響出於四大。如來音響及虛空界豈不異乎？」<p>答曰：「不然。如我所問，如來音響出本四大，便出生一切諸法，此則不疑。云何虛空復言出生諸法乎？」<p>佛言：「止止！族姓子！今汝發問者皆是如來威神。云何？族姓子！如來音響有耶？」<p>答曰：「無也。」<p>「云何？族姓子！如來音響無耶？」<p>答曰：「如如。」<p>佛復問：「如來音響非有非無，當何名此法乎？」<p>答曰：「此法當稱曰空。」<p>佛言：「空自無形，亦非此、亦非彼、亦無中間。云何得稱為空？」<p>解釋菩薩白佛言：「如來廣長舌自說空性，非有非無亦無若干。如我所觀本無此空，況我當復立空名號乎？」<p>佛言：「族姓子！空非有非無亦無中間，如我今日如來、至真、等正覺，十號具足，亦非有、亦非無、亦無中間，所說諸法亦復如是。何以謗如來言，稱空名號出於如來？」<p>爾時，世尊欲解諸會心中所疑，便告四部眾：「如來一音便能出生一切諸法，說此非虛非不有是，但為眾生生計著想故，處迷惑永在四流。如來神智不可思議，如佛識所念以無量行本，悉能識知一切眾生所應果報，亦非羅漢辟支佛境界。是故，如來一音盡能出生一切諸法。」<p>爾時，解釋菩薩復白佛言：「世尊！甚奇！甚特！眾生境界不可思議。或有弘誓趣於大乘，或發羅漢辟支佛心，或樂空定無相無願，復有樂在天人受福，如此等類不可思議，彼彼眾生彼彼心識，所念不同行亦非一。云何以一音出生諸法，盡能周遍一切眾生？」<p>爾時，世尊告解釋菩薩曰：「如來神智無形不可覩見，有智名曰速疾自在，盡能遍知眾生心識有深有淺，皆能分別。」<p>時解釋菩薩復白佛言：「眾生神識非有非無，或計有常、或計無常，云何以捷疾自在智，盡能出生一切智乎？」<p>佛告解釋菩薩：「今當與汝引喻，智者以喻自解。云何？族姓子！如日天子受四大身十二由延，內宮牆壁去外牆壁七由延，其間光照倍明無量。第二宮牆去第三宮牆復去七由延，光明轉減，乃至第七各相去七由延，光明所照各各不如。最第七牆外復有衛護牆，相去二由延，光明轉復不如。在內第一宮牆名曰如意隨珠所作，其間熱如無根本火也；第二牆名曰隨焰珠所造，其熱如黑繩火也；第三牆名曰焰光影，其熱如焰火也；第四牆名曰勇焰珠，其熱如灰沸火也；第五牆名曰極焰陰，其熱如銅葉火也；第六牆名曰琉璃，其熱如紅蓮華火也；第七牆名曰水精，其熱如青蓮華火也。云何？族姓子！此日天子一日一夜，周遍四域行極速疾，其光明照四天下，青黃赤白若高若下，城郭丘聚姓字名號，悉能自見一一分別。云何？族姓子！眾生無量形品不同，云何日天子光明，悉能照彼盡同一色？為從日光中出無量光照無量形？為從一光照無量形？」<p>爾時，解釋菩薩前白佛言：「如我所問，如來一音出生無量諸法，此之音聲出於四大，當來過去今現在，所出言教我則不疑。今日光明性分自爾，云何以言教同耶？」<p>佛告族姓子：「如來四大所出音響悉各有教，盡能出生一切諸法。諸佛世尊當說法時，亦不念言說是置是，心寂然滅不念若干。猶日天子一光所照普遍諸域，亦不有念我有所照，其蒙光者各知所趣，是謂，解釋菩薩！如來捷疾自在之智多有所益，遍知十方有形之識化而度之。」<p>爾時，解釋菩薩復白佛言：「如來所出音響，有明無明、有闇無闇，皆能進趣成於道教。日光所照多有所傷，樂闇者多，何得以此為喻耶？」<p>佛告族姓子：「如人遊空意迷難悟，汝今如是未解吾譬。吾今所說如來音響出於四大，盡能出生一切諸法，日光天子光悉能遍照一切有形，一者能出生諸法，二者能遍照有形。有何差別而懷狐疑？」<p>爾時，解釋菩薩深自思惟豁然大悟，復重白佛言：「善哉！世尊！如來、至真、等正覺，以無形法以形教授、以無言教法以言教授。今重所啟，唯願如來以時發遣使無狐疑。」<p>佛言：「善哉，善哉！族姓子！如來當以權便而發遣之。」<p>「云何？世尊！有常神通、無常神通、自識宿命神通、識他宿命神通、眼識神通、耳識神通，此六法義有何差別？」<p>爾時，世尊告解釋菩薩：「如是，如是。如汝所問，此六神通各各不異，今當與汝說。菩薩摩訶薩得有常通，盡觀萬物生生不絕，前生是前生、後生是後生，若經一劫至百千劫，劫起則起、劫滅則滅，觀見此識亦不腐敗。何以故？無明根深不可得敗。<p>「復次，無常通者，亦復觀見一切眾生有形之類，有生者滅者，從一劫乃至百千劫，劫起則起、劫滅則滅，知彼受形悉歸磨滅而不常存，是謂菩薩摩訶薩有常通、無常通各各差別。」<p>佛復告解釋菩薩曰：「於是，族姓子！若菩薩摩訶薩若獲自識通者，便能自見一身二身至百千身，從劫至劫其中經歷盡能自識，我生某國某縣，姓字如是種姓如是。復自識知初受四大受形若干，悉能分別善惡之行，是謂自識通也。」<p>佛復告族姓子：「菩薩摩訶薩得他人神通智者，從此欲色界乃至有想無想天，盡能分別一一所趣，從一歲至百千萬歲，從一劫至百千萬劫，其中成敗所經歷處，盡能分別悉皆識知，是謂菩薩摩訶薩知他人神通。」<p>佛復告族姓子：「菩薩摩訶薩得眼識通，觀三千大千世界，知受形者、不受形者，悉能見有形。從一歲至百千萬歲，從一劫至百千萬劫，皆悉觀見而不錯亂，是謂菩薩摩訶薩具眼神通而無所著。」<p>佛復告族姓子：「菩薩摩訶薩得耳識通，悉聞十方眾生有苦樂聲者、無苦樂聲者、聞受善惡報聲者、不受善惡報聲者，皆悉聞知而不錯亂，是謂菩薩摩訶薩具耳識通而無所著。是謂六法各各差別。」<p>爾時，解釋菩薩白佛言：「世尊！有常通菩薩得此通者，盡知有形質者生生不絕，無常通者生生而滅。如今觀見前生非後生，云何稱言生生不絕？復次，如來以得自識通盡識宿命，一身二身至百千身，一劫二劫至百千萬劫，今身非後身，此身異於前身。今識非後識，此識異於後識。識離此識則同於眾生，云何世尊言稱自識宿命通？又，世尊言菩薩摩訶薩得知他人心通者，盡知一切眾生心識所，知自識心通亦知己心他心，知他人心通亦知己心他心，此二神通有何差別？如世尊言，菩薩摩訶薩得眼通者，觀見十方，從欲界上至有想無想天，皆悉觀見有受形不受形者、有受善惡報不受善惡報者。復言得耳通菩薩，悉聞十方有苦樂聲無苦樂聲者、聞受善惡報不受善惡報者。眼通亦見、耳識亦聞，此二有何差別？唯願，世尊！重演分別，使我等永無狐疑。」<p>佛告解釋菩薩曰：「菩薩摩訶薩得有常通，覺了諸法知住法性不變。菩薩摩訶薩得無常通，覺了諸法皆有變易，是謂無常通。<p>「復次，諸法體性自爾，有佛無佛亦無生滅，是謂有常通。復次，諸法無常通者，悉歸磨滅亦不久存，生生不住，是謂無常通。<p>「復次，菩薩摩訶薩得有常通，便為具足如來諸法，四意止、四意斷、四神足、五根、五力、七覺意、八賢聖道，是謂有常通。復次，諸法當來過去現在，善法惡法悉無所有，是謂無常通。<p>「復次，菩薩摩訶薩復觀眾生發三乘道應得羅漢，求師覺悟果如所願必然不疑；復見眾生發緣覺心，獨處曠野如其所果必然不疑；復見眾生發菩薩心，如其所願必然不疑。是謂菩薩摩訶薩有常神通。若有善男子、女人，初求羅漢辟支佛道及行菩薩道，於中退轉在凡夫地不成就者，是謂無常神通。<p>「復次，若有菩薩摩訶薩已得自識宿命通，自知無數宿命，初發道意建立功德，承事供養諸佛世尊定獲道果，復自憶識未受四大倚空不著色，是乃名曰自識宿命。或有菩薩得知他人心通，彼彼受身彼彼受形，然不能知本所從來，是謂世俗他心智。復有善男子、女人，既得神通知他人心智，盡能具足內外神通，是謂自識神通、知他人心智各各有別。<p>「若有善男子、女人，已獲眼通內外清淨，盡見三世眾生根原。或有菩薩以天眼見一千剎土，或有菩薩見二千剎土，或有菩薩見三千大千剎土，或有菩薩以天眼見一佛國，見二國土見三國土，於中悉知有退轉者不退轉者，是謂菩薩摩訶薩得天眼通，悉知諸界而無所有。」<p>佛復告族姓子：「若有菩薩摩訶薩已得耳通，盡聞十方諸剎音響，有善音、無善音、有好音、無好音。復有善男子、女人，聞一千二千三千剎土，或有菩薩聞一佛國土、二佛國土、三佛國土，乃至無數佛國音響。」<p>爾時，佛告解釋菩薩曰：「於六事法便得具足，各有差別。」<p>爾時，解釋菩薩白佛言：「世尊！如來大慈說無量辯，一一分別眾生牢固，說六神通不可思議，非是羅漢辟支佛所能及知。如世尊言：『演說六通無著法行猶懷狐疑。』如世尊言：『有常神通說泥洹法，無常神通說有為法。』若使善男子、女人得有為神通，便為身意即滅度乎？」<p>佛言：「不然。」<p>解釋菩薩言：「一切諸法無生無滅，今日如來身識即滅度乎？何以復有言教耶？」<p>世尊告曰：「非不說有常泥洹，亦不說無常神通。但我神通知有知無，故說之耳。」<p>爾時，世尊復告族姓子：「若有善男子、女人得有常神通者，便名為如來、至真、等正覺。得無常神通者，此人或在聖地，或在凡夫地，是謂二事各有差別。」<p>爾時，解釋菩薩白佛言：「世尊！如來、至真、等正覺已得眼識神通，盡能了見過去當來現在三世眾生，乃名曰神通。復言耳聽過去當來現在無數世聲。若言眼見過去色耶？過去已滅。未來色耶？未有形兆。眼識現在法界則我不疑。唯願，世尊！使無聞眾生永得開悟。」<p>爾時，世尊告解釋菩薩曰：「諦聽諦聽！善思念之！吾當為汝分別其義。云何？族姓子！如有眾生已得天眼，遍觀一切有形色相，盡能分別亦無疑惑。憶過去色忽然在前，盡皆了之無有障礙。耳識神通亦復如是，念亦在前耳無所障悉皆了之。」<p>解釋菩薩復白佛言：「如今所聞倍生狐疑。云何眼通耳通，見過去事聞過去聲？如我現在自識宿命，便能自知宿命事，如我耳識，現在知現在事？云何得知過去未來？」<p>佛告解釋菩薩曰：「或有眼通眼定識，或有眼通非眼定識；或有耳通耳定識，或有耳通非耳定識。若菩薩摩訶薩得眼識定通、耳識定通、便能見此從初受形至今後身，若大若小，其間分別不失定意通。菩薩摩訶薩亦復如是，入此定意者觀一佛境界，復壞此界觀無數剎土，於中變現成就五陰、不成就五陰。或現小五陰，或現地五陰，或現水五陰，或現四天下五陰，或現寶山五陰，或現須彌山五陰，或現鐵圍山五陰，或現大鐵圍山五陰，或現人世城郭村聚五陰，或現遊戲浴池所居處五陰，或現諸天所居宮殿五陰，或現龍宮五陰，或現八部鬼神五陰，或現欲界眾生形，或現色界作色界眾生形，或現無色界作無色形，或現小世界作小世界形，或現千世界二千世界乃至三千大千世界。或現眾生受果報不受果報，一時一日一月一歲，成劫敗劫清濁好醜善趣惡趣，諸佛出世菩薩翼從，盡能分別，是謂定眼識通、定耳識通。得諸如來神識感動到十方佛國，承事供養諸佛世尊。復見諸菩薩興致供養衣被、飯食、床褥、臥具、病瘦、醫藥。復見佛國清淨者、不清淨者，復見眾生修梵行者、不修梵行者，見五趣眾生受行不同所修各異。是謂菩薩摩訶薩得定眼識通、得定耳識通，盡觀過去當來今現在事而無所失。<p>「復次，菩薩摩訶薩得眼識通，權現無數眾生境界不可思議，便能變化種種珍寶。諸有眾生往取珍寶者，悉施與之皆令充足。或復示現諸佛國土本行清淨，皆已畢故更不造新。是謂菩薩摩訶薩得定識眼通、得定識耳通，盡能具足一切眾行。」<p>爾時，解釋菩薩白佛言：「世尊！得定眼識通、得定耳識通，是等善男子、善女人為在何地？為供養諸佛幾時？」<p>佛言：「是善男子、善女人，奉持修習定眼識通、定耳識通，已供養過去恒沙諸佛，已得總持不退轉行，諸根已具相好成就，父母端正種姓成就。復有菩薩雖得供養諸佛世尊，從一佛國至一佛國，承事禮敬諸佛世尊，然未得眼識通、耳識通。或有菩薩摩訶薩，雖得眼通未能具足眾行之本，以神足力遊至十方無量世界，承事供養諸佛世尊。或有菩薩摩訶薩，雖得眼通、耳通，未得定識者，不能悉知眾生所念，不能淨佛國土教化眾生。或有菩薩摩訶薩，六通清徹內外無礙，不能具足四法門行。或有菩薩在一佛剎，周旋教化無所染著，未能備悉眾生根原。或有菩薩自淨其剎，無婬怒癡眾生生其國土，雖生其國不盡苦本。或有菩薩發弘誓心：『若我後生已剎土生者，使我國人無三乘之名。』此菩薩等不得定眼識通、定耳識通。復有菩薩發弘誓心：『我本誓願求無上正真道，使我國人盡同一行，國土清淨同一形像。』如彼所願已得不疑，如此等菩薩猶未得定眼識通、定耳識通。復有菩薩發大弘誓心：『如我後成佛時，諸有眾生在我國者，一日成道盡取滅度。』如此等菩薩摩訶薩，猶未得定眼識通、定耳識通。復有菩薩發弘誓心：『若我後作佛時，使我國土一切眾生同日成佛。』如此等菩薩便得定眼識通、定耳識通。」<p>爾時，解釋菩薩白佛言：「世尊！頗有菩薩摩訶薩發弘誓心：『若我成佛時，一切眾生皆得一時成佛不乎？』」<p>佛言：「有！過去無數阿僧祇劫有佛，名號住無住如來、至真、等正覺、明行成為、善逝、世間解、無上士、道法御、天人師，號佛、世尊。國土名法妙，人壽三萬歲。爾時，住無住如來壽十萬歲，發弘誓心使己國土眾生同日同時盡成佛道，即於彼日盡取滅度。」<p>爾時，解釋菩薩復白佛言：「頗有如來、至真、等正覺發弘誓心：『若我後作佛時，使我十方世界虛空神識盡得佛道不耶？』」<p>佛言：「不也。何以故？眾生境界不可思議，虛空邊際無有涯底，過去滅盡不可稱量，將來生者亦無有限。」<p>佛復告族姓子：「此賢劫前過去無數阿僧祇劫，過此數已復過無數阿僧祇劫，有佛名平等如來、至真、等正覺、明行成為、善逝、世間解、無上士、道法御、天人師，號佛、世尊，出現於世。人壽千歲，國土清淨。一日之中，現十方無數盡虛空界有形之類，盡同一日皆成無上正真之道，即於一日盡取般泥洹。」<p>爾時，解釋菩薩復白佛言：「平等如來、至真、等正覺既成佛已，復使一切眾生十方無量世界虛空無邊際眾生，盡同一日皆成佛道。云何今日復有如來及我等耶？一切眾生乎？云何復有天道、人道、畜生、餓鬼、地獄道乎？」<p>佛告解釋菩薩曰：「止止！族姓子！吾先已說得人身者，不說餘道也。」<p>爾時，解釋菩薩復白佛言：「世尊！頗有菩薩摩訶薩發弘誓心，一日之中使五趣眾生同己同日成佛不乎？」<p>答曰：「無也。何以故？眾生性行志趣不同，豈當以餓鬼、畜生、地獄形成佛耶？此事不然。何以故？終不以非身得成人中尊，權化示現可假遍濟。」<p>佛復告解釋菩薩曰：「無數諸佛過去本發弘誓心，令一切眾生有形之類及虛空界，悉令成佛盡般泥洹。然彼如來、至真、等正覺，即於其日先化三趣眾生，拔其苦本盡復人身，得人道已，諸根具足六情完具，然後一日之中同成佛道，眾相具足，如我今日如來、至真、等正覺，神智自在辯才無礙，悉取滅度。」<p>爾時，解釋菩薩白佛言：「弘誓菩薩教化眾生，其中苦行經無量劫。何以故不即於三趣眾生悉令得佛道乎？」<p>佛言：「不可成道。云何？族姓子！此三趣道非三善道。云何欲於中得成佛道乎？此事不然。猶如有人欲求七寶，捨七寶❥反從空求，此人能獲不乎？」<p>答曰：「不也。世尊！」<p>佛言：「如是如是。族姓子！欲使三趣眾生成佛道者，此事不然。」<p>菩薩瓔珞經因緣品第十<p>佛告族姓子：「若有善男子、善女人，受持諷誦定眼識、定耳識者，便獲十功德。云何為十？於是菩薩摩訶薩以無等心獲虛空像，不以言教教化眾生淨佛國土。善男子、善女人自知無數形識本末，知其虛寂悉無所有，起無生法忍。<p>「復次，族姓子！若有菩薩摩訶薩當坐道場，便能具足法界清淨。但為如來一相無形，或有菩薩得一法印，演說無量如來法教，非從師受自然而覺。<p>「復次，族姓子！行一法本廣大無底，以無相法生諸法本。云何無相生有相？」<p>佛言：「如外有色，有青、有白、有赤、有黑、有黃。」<p>解釋菩薩言：「如來所說神在虛空，非過去當來現在，亦無有五陰名。云何言青、黃、赤、白、黑？」<p>「此因緣法不可思議，由眾生自起緣想，有行則有識，由識生癡則成人身。」<p>解釋菩薩白佛言：「如世尊言：『虛空無形，由四大色地水火風而有色。』今問如來，云何名曰地、水、火、風、青、黃、白、黑？如世尊言：『如青、黃、白、黑空識在空中。』何以不說，青、黃、赤、白中，青、黃、赤、白盡非空耶？」<p>答曰：「不然。何以故？各各自空，空性不知有性，有性不知無性。猶如菩薩摩訶薩一念之頃，知無量恒沙剎土諸佛世界，成劫敗劫一一知之。了知其中而無他相，諸法因緣自生自滅，本我因空生生不滅。復觀無量阿僧祇剎土，觀見諸菩薩受慧莊嚴剎土，淨眾生種，因彼佛國土演布道教。阿僧祇諸佛如來，盡知所出之處，一一分別亦無我想。復於諸佛如來、至真、等正覺，聞深法要奉持承受，不捨諸法之本。<p>「爾時，菩薩亦不自見有我無我，行菩薩行不見有行，是謂因有起於無相，於中不自滅相。身雖生觀亦不自見無所覺知，已無所覺亦無此念起吾我想，自校計已便能分別一切諸法。無明緣行，行緣識，識緣名色，名色緣更樂，乃至生老死亦復如是。爾時，具行菩薩復作是念：『一切諸法因緣相生、因緣相滅。』從初發意乃至成佛，一一觀了諸法之相，緣生則生、緣滅則滅，無明滅則行滅，行滅則識滅，識滅則名色滅，名色滅則更樂滅，更樂滅則愛滅，愛滅則受滅，受滅則有滅，有滅則生滅，生滅則老病死憂悲苦惱滅。取要言之、五盛陰眾行之本，無猗不可猗，然知起所從來處，於彼自省觀諸法界，法慧清淨不捨辯才。菩薩摩訶薩思惟分別十二因緣，云何無明緣行？於是善男子、女人，由無明本造善惡行，盡生十二諸不善本，漸漸成五盛形，是謂無明緣行。」<p>爾時，過行比丘即從座起，偏露右臂右膝著地，叉手白佛言：「如我所學十二因緣甚深之法，我今當說。無明緣行便生十二，行緣識便生十二，識緣名色便生十二，名色緣更樂便生十二，更樂緣六入便生十二，六入緣愛便生十二，愛緣受便生十二，受緣有便生十二，有緣生老病死憂悲苦惱復生十二。如我所解十二因緣，癡滅則行滅，行滅則識滅，識滅則名色滅，名色滅則更樂滅，更樂滅則六入滅，六入滅則愛滅，愛滅則受滅，受滅則有滅，有滅則生老病死憂悲苦惱滅。」<p>佛言：「比丘！不壞法相，猶如幻師住於此地現其幻法，然彼幻法不損此地，地亦不損幻法。然此幻師造作此化無有晝夜，其有見此幻者悉皆信解。菩薩摩訶薩亦復如是，以神足力分別十二因緣。無佛境界現其剎土，本無有世今現有世，復以有佛剎土能現無佛剎土，以無色剎土現有形色，不以一壞二，不以二壞一。何以故？如彼幻法能使一切世界盡如幻術，猶如一切世界隨人所喜盡為幻法，幻有若干非有一法。<p>「或有幻法名曰無量諸法門，菩薩得此幻法者，便能現一切諸法皆如幻法，已得幻法便得幻智而不忘失，已得幻智便得幻行能盡眾苦。菩薩摩訶薩已獲幻智行幻，便能於中以幻智盡能分別眾行，一一思惟不失本際，如彼幻法不依內地，現於外法亦不依外，使諸眾生現有內法。菩薩摩訶薩亦復如是，不以空性內外分別，言：『我當越一切世界。』亦不以世界在內外空法。何以故？虛空性爾不壞法界，法界不壞空性。<p>「菩薩摩訶薩於中得虛空性，種種觀一切法界，亦不觀法界亦不壞法界，不但不見此世界有若干形，亦不見眾生善行惡行之報，一一分別究尋其事，性空自爾無能使爾。觀已復觀分別三有，於中計校十二因緣，由癡起眼識有三行事。云何為三？猶如，族姓子！眼見外色，若善不善盡不分別，斯由本識無明行染。或復善男子、善女人，起身口意行三不善法，意漸自悟：『咄我本所造，由無明本今乃致十二因緣。』知從無明不能自改。<p>「復次，善男子、善女人由癡致行，眾罪根原由罪而生：『我今當念寂靜定意，觀此十二因緣為由癡耶？為從行乎？』復自思惟：『無明澹靜隱匿之法，何由能出諸緣著乎？非我身口行造，無由得生？』是謂菩薩摩訶薩分別三行而無所有。<p>「菩薩摩訶薩得空觀定意，分別十二因緣，緣癡有行便有緣報，癡非本原，何由而有行乎？身口意法三事相因乃生諸法。所以如來於無數劫，分別思惟十二因緣，今得成佛始得信解。吾初發意求菩薩道，捨身受身分別十二因緣，思惟苦本未盡其原。今我成如來、至真、等正覺，乃得暢達十二因緣。」<p>佛復告過行比丘：「汝今雖在如來前說十二因緣，未能具其原本。何以故本無？如來、至真、等正覺住壽經恒沙劫，宣說十二因緣猶不能盡，何況汝今欲得盡乎？」<p>爾時，彼比丘在如來前極懷慚愧：「將我得無失神足乎？」即從座起頭面禮世尊足，便退而去。<p>菩薩瓔珞經心品第十一<p>爾時，座上諸欲天人、諸色天人、天、龍、鬼神、乾沓惒、阿須倫、迦留羅、旃陀羅、摩休勒，聞如來、至真、等正覺說此甚深之法，皆有渴仰欲得見如來正心定意。<p>爾時，世尊知眾生心中所念，欲令眾會心定三昧。爾時，世尊即於座上入面現定意，令諸菩薩摩訶薩皆悉見之。去此十五江河沙數，有佛土名曰如幻，佛名等心如來、至真、等正覺、明行成為、善逝、世間解、無上士、道法御、天人師，號佛、世尊。彼國清淨不猗想著，無有餓鬼、畜生、地獄道，所行純厚不自計我，心不趣小亦無聲聞辟支佛音。令一切會皆悉見之。<p>爾時，世尊從彼定起，復入月盛定意，令一切眾生盡見金色，悉聞十方諸佛說無相行：「云何為無相？諸法寂然澹泊無形，諸法不起忍諸恚怒，諸法攝心不起外想，諸法定意現已國淨，諸法善觀不以劫數為限，諸法樂行永離恩愛，諸法現明不生癡想。諸法去貪，具足施度無極；諸法無有所犯，具足戒度無極；諸法不起恚想，具足忍度無極；諸法精進無有懈怠，具足進度無極；諸法不興亂意，攝心不起常樂於禪，具足禪度無極；諸法盡除愚惑無他異念，具足智度無極。<p>「復有名四意止，菩薩摩訶薩所修行法。云何為四意止？若有善男子、女人，分別內身意止，從頭至足一一分別生不淨觀，自觀己身觀他人身，自觀己心觀他人心，內外諸法悉皆如是。菩薩摩訶薩復自觀諸法：四意斷、四神足、五根、五力、七覺意、八賢聖道，是謂菩薩摩訶薩無相行。」<p>佛復告族姓子：「菩薩摩訶薩自觀身已觀他人身，一一分別從頭至足起不淨想，是謂菩薩摩訶薩觀內外身悉無所有。」<p>爾時，世尊即說此偈而歎頌曰：「不猗心意識，分別諸行本，道存無想念，乃應賢聖諦。佛慧無邊涯，不見有合離，成佛由無相，乃應果實行。佛道本無二，亦復無一相，真人慈善普，示現若干法。本我不造我，染有成五陰，聖諦慧無量，進趣自滅意。不有亦不無，生死起染著，滅相自成佛，故號天中天。生值人道難，六根完具難，滅十二緣難，生天受福難。遭遇賢聖難，入定除想難，觀內外身難，面受聖教難。」<p>爾時，世尊說此偈已，座上諸天、人民、天龍、鬼神、八部之眾，皆發無上正真道意，復有無數眾生得不起法忍也。<p>菩薩瓔珞經四聖諦品第十二<p>爾時，佛告文殊師利：「過去無數阿僧祇劫有佛，名大身如來、至真、等正覺、明行成為、善逝、世間解、無上士、道法御、天人師，號佛、世尊。剎名空寂，正於此處成無上等正覺，與四部眾說微妙法四賢聖諦，廣化眾生皆令至無餘泥洹界而取滅度。<p>「云何四聖諦？一為無量聖諦，菩薩得此聖諦者，一念之中自滅心垢亦能滅他心垢，不見塵垢有盡無盡；二名行盡聖諦，菩薩得此聖諦者，一念之中盡令眾生覺了身口意行，若善、若惡盡趣道門，悉令眾生至無餘泥洹界；三名速疾聖諦，菩薩得此聖諦者，能使一切眾生彈指之頃盡成佛道，無限無量不可稱數一日成道，復令無數阿僧祇剎土眾生之類，各生善心興敬供養諸佛世尊，香華繒綵作倡伎樂，阿僧祇諸佛剎土化作一寶蓋，而用供養出過諸天世人上，盡持天上自然飲食、衣被、床、臥具、病瘦、醫藥，一念之頃悉能成辦；四名曰等聖諦，菩薩得此聖諦者，能使一切眾生盡同一趣無若干相，於無餘泥洹界而般泥洹，猶如焰幻野馬，世界空寂無形不可獲持。菩薩摩訶薩亦復如是，教化眾生淨佛國土，亦不見眾生有得度者，亦復不見受化者，非不有眾生非不無眾生，非不有淨眾生非不無淨眾生，非不有濁非不無濁，非不有受胎非不無受胎，非不有非不無有，非不有生死非不無生死，一一分別悉無所有，知十二因緣亦復如是，從癡至十二因緣非有非無，猶如野馬，世界不可獲持無近無遠，雖化眾生不見有化。菩薩摩訶薩亦復如是，觀諸如來、至真、等正覺，不見有起不見有滅，亦不有相亦不無相。如來、至真、等正覺以無相之法，教化眾生淨佛國土。雖有佛無有佛想，雖有法無有法想，雖有比丘僧無有比丘僧想，是謂，文殊師利！菩薩摩訶薩已得無相法者，住不退轉而無有礙。譬如有人於夢中或為國王、或為轉輪聖王，覺已便憶夢中所作亦不忘失。菩薩摩訶薩亦復如是，觀諸眾生成如來、至真、等正覺，亦不見有成相，亦不見無成相。」<p>爾時，佛告諸會大眾：「爾時，大身如來，說法清淨無形不可見，豈異人乎？莫造斯觀。何以故？爾時大身如來，今文殊師利是。」<p>爾時，世尊便說此偈言：「過去無數世，佛號大身尊，於此成正覺，無有邪部行。恒以無相法，分別四聖諦，權現遊世界，現有所諮受。佛道不思議，神力不可極，教化眾生類，盡同為一相。吾今自成佛，三界第一尊，不為彼所染，不更生老死。」<p>爾時，世尊說此偈已，有無量眾生皆發無上正真道意。<p>菩薩瓔珞經成道品第十三<p>爾時，有菩薩名無畏，曾供養過去無數諸佛，已得總持分別三世成敗所趣，即從座起偏露右臂，叉手長跪，白佛言：「唯然，世尊！今聞如來、至真、等正覺說四賢聖難有之法，未曾所聞、未曾所見。若有善男子、善女人，受持諷誦四聖諦名者，便能與人作良祐福田。何以故？世尊！此善男子、女人，興建弘誓不自為身，欲於空際濟度眾生，皆得至無餘泥洹界而般泥洹。菩薩摩訶薩得此四聖諦者，觀了眾生悉無所有，空觀菩薩不自有身亦無眾生，執弘誓之心，以空舉空，於無數劫積功累德，觀見諸佛出現於世。分別諸法無有形貌，不著世利，利衰毀譽稱譏苦樂，亦知眾生我人壽命、當來過去現在心識，一一分別能使成就。」<p>爾時，無畏菩薩復白佛言：「云何？世尊！眾生之類不可稱記，非是羅漢辟支所及，過去恒沙無央數佛，頗有發意求菩薩道，言：『我久久當成無上正真之道，我能盡虛空際知虛空際眾生根本，已能分別虛空眾生，復能分別識有趣無趣，如是等眾生盡令一日之中能使成道。』有此不乎？」<p>爾時，世尊告無畏菩薩曰：「當來過去今現在識，非汝境界所能分別，今汝發問者皆佛威神。何以故？如來、至真、等正覺乃能一一宣暢深法。」<p>佛言：「族姓子！過去識如汝所問，盡知識流轉天上人中四道，乃至八部識所經歷所趣盡能分別。」<p>無畏菩薩白佛言：「如來、至真、等正覺發弘誓心，盡能拔濟過去當來今現在。云何一日之中盡得成佛耶？」<p>佛言：「無畏菩薩所問甚大，今當為汝一一分別，知其所趣所問。過去識不於過去中使過去識令得成佛，不於現在中使現在識令得成佛，不於未來中使未來識得至成佛。何以故？過去識非本過去識，未來識非未來識，現在識非現在識。<p>「無畏菩薩當知，過去成佛有三事行。云何為三？有初心、有生心、有眾生心。云何為初心？無畏菩薩當知，本無如來、至真、等正覺，即於彼而教化之，同日同時盡成佛道，是謂初心。云何生心？所謂生心者，已受塵垢方當滅心除垢。云何為眾生心？如有眾生從劫至劫乃至百千劫，復盡無數生死塵勞；然此菩薩摩訶薩，要當滅彼無數塵勞，及濟無數眾生。是謂，無畏菩薩！於過去中成就三事。<p>「無畏當知，如來、至真、等正覺，於當來世亦當具三法。云何為三？如當來心未受現在是亦可進。復次，無畏！未來心已經一日便有塵垢，菩薩摩訶薩要當滅一日塵垢。族姓子當知，未來移轉從一劫至百劫，乃至無數阿僧祇劫，如來、至真、等正覺知此身識及與塵勞，是謂於未來中當具此三法。」<p>佛復告族姓子：「如來、至真、等正覺，於現在中復當具是三法。云何為三？初識現在未染塵勞，即令彼識一日滅度。若一、若二便生塵勞，能滅一二及與塵勞，然彼乃得成佛。」<p>佛復告族姓子：「若於現在，從一身至百千身生諸塵勞，是謂菩薩摩訶薩於現在中具足三法。」<p>佛復告無畏菩薩：「過去初心一日度者，即是過去普施如來、至真、等正覺。過去生心蒙得度者，即是無等如來、至真、等正覺。過去眾生蒙得濟者，即是原本如來、至真、等正覺。未來初心蒙得度者，即是空色如來、至真、等正覺。未來一二蒙得度者，即是空門如來、至真、等正覺。未來無數身蒙得度者，即是定意如來、至真、等正覺。現在初心得度者，即是無身如來、至真、等正覺。現在一二身得度者，即是善星宿如來、至真、等正覺。現在無數身得度者，即是月光如來、至真、等正覺。<p>「云何？族姓子！汝於九品中何所志趣？為欲從過去初心耶？過去生心耶？過去眾生心耶？為欲從未來初心耶？未來一二心耶？未來無數劫心耶？為欲從現在初心耶？現在一二心耶？現在無數心耶？」<p>爾時，無畏菩薩前白佛言：「如我初發心求無上正真道，未能自知為求何道。今聞如來說九品行，今始欲發弘誓大心，欲度過去初心未受塵垢者。」<p>佛言：「止！止！族姓子！汝今已墜墮初心，云何欲得於初心成無上等正覺乎？此則不然。」<p>無畏菩薩白佛言：「世尊！今於過去初心已墜落，願欲求過去度生心眾生普同等慧成無上等正覺。」<p>佛言：「汝今已越此境墜墮下地，未能成辦拔濟眾生成無上等正覺。」<p>爾時，無畏菩薩復白佛言：「云何？世尊！於過去塵勞眾生，發弘誓心得成無上等正覺不乎？」<p>佛言：「無也。何以故？過去無數已滅已盡，非今現身盡彼塵勞，以是故不得成無上等正覺。」<p>爾時，無畏菩薩白佛言：「我今於過去三分永無所得。在上亦不在下故，不得無上至真等正覺。」<p>「何以故？汝本發弘誓心，非彼非此故不得成。」<p>無畏菩薩白佛言：「云何？世尊！我今欲捨未來一二，捨未來塵勞，復可從現在初心得成無上等正覺不乎？」<p>佛言：「不也。汝本發意心係有在，如來、至真、等正覺隨其變化觀見國土，應適係有在，非汝本願。」<p>無畏菩薩白佛言：「世尊！於未來中捨一心二心，復於未來中捨塵勞眾生，復於現在捨現在眾生，頗於現在一心二心眾生，使成無上等正覺不乎？」<p>佛言：「無也。何以故？汝本發意心係有在，非汝本願。」<p>無畏菩薩白佛言：「世尊！且捨一心二心，復捨未來眾生塵勞，復捨現在初心，復捨現在一心二心，今欲發願於現在塵勞眾生，為可得不乎？」<p>佛言：「不也。何以故？已過此境。」<p>時無畏菩薩白佛言：「世尊！今日如來於九品中為在何地？」<p>佛言：「吾捨過去三、未來三、現在三。」<p>「復可於未來初心成等正覺，使未來初心眾生成等正覺不乎？」<p>佛言：「無也。何以故？汝身非未來。云何欲得成等正覺度未來眾生？此事不然。」<p>無畏菩薩白佛言：「世尊！我今墜墮未來初心，復欲發弘誓願於未來一二心成等正覺不乎？」<p>佛言：「然也！果汝所願。何以故。汝本無數阿僧祇劫恒發弘誓廣大之心，即於此身當昇上方清淨世界於中成佛，如今汝號無畏如來、至真、等正覺。」<p>無畏菩薩得受別已，歡喜踊躍，即自面見清淨世界，所化眾生如己無異。何以故？皆佛威神令彼悉見。爾時，無畏菩薩白佛言：「世尊！我今復發弘誓心，供養無數恒沙諸佛，願欲度未來塵勞眾生於中成等正覺可獲不乎？」<p>佛言：「不也。汝求道已來心不中際，除二在塵勞眾生中，成如來、至真、等正覺、明行成為、善逝、世間解、無上士、道法御、天人師，號佛、世尊。」
。
<juan>菩薩瓔珞經卷第五（一名現在報）<p>姚秦涼州沙門竺佛念譯<p>生佛品第十四<p>爾時，座上有菩薩摩訶薩，名分別說施，普於無量諸佛世尊造眾德本，即從坐起，前白佛言：「善哉，善哉！世尊！頗有如來、至真、等正覺，於過去世未來現在，一時一日中，知過去三事、未來現在三事，得成佛不乎？」<p>答曰：「無也。何以故？如來、至真、等正覺，隨其變化觀見國土，應適眾生乃有所成耳。猶如菩薩摩訶薩不以國土為國土，不以眾生為眾生，分別法界法智所生。如來神智非世俗智，世俗智者從欲色界至有想無想天，乃謂世俗智。今日如來、至真、等正覺已過此智，云何出生諸法，成如來、至真、等正覺乎？此事不然。何以故？如來如。如如來如，如世界如，諸法性如、不思議如、未來如、於彼世界劫數如。如來劫數如，一如不二如。諸有如、諸法性空如，亦不生亦不滅，亦無著斷。諸佛世尊所出名號，於彼劫數無限無量不可稱記，不見有長亦不見短，亦不見生亦不見滅，云何出生諸法？無形不可見未來未起，無記不見有記。如無形法種種異，名句身亦爾，味身亦爾，無各各名身，無各各句身，無各各味身。何以故？一切諸法各各虛空，亦不有善亦不有惡，亦不有福非不有福，或有行或無行。」<p>爾時，有菩薩名無盡慧，得此性空如如無法，即從坐起白佛言：「我今堪任於如來前，說有行無行如空性如如法。」<p>佛言：「善哉，善哉！族姓子！恣汝所說。」<p>無盡慧菩薩白佛言：「若有善男子、善女人，修習有行無行，便能具足一切諸法成等正覺。云何有行無行？諸法不生不滅，無過去當來今現在，是謂無行。必終諸法分別過去當來今現在，是謂菩薩有行。無量有名身不見本末，無量有句身不見本末，無量味身不見本末，是謂菩薩無行。若善男子、善女人知三世法有生有滅，於中分別悉無所有，是謂菩薩有行。」<p>爾時，無盡慧復白佛言：「未究竟法使令究竟，未滅盡法使令滅盡，是謂菩薩無行。若有菩薩摩訶薩於過去當來今現在，不見有量不見無量，是謂菩薩有行。<p>「復次，善男子、女人！初生道心行無上正真道，不以稱譏苦樂利衰毀譽甘樂其中，是謂菩薩無行。如三千大千世界其中眾生一意一心，分別三世斷滅之法，是謂菩薩有行。<p>「復次，善男子、女人於無量劫中行勤苦行，欲得聞受如來言教，是謂菩薩無行。復次，善男子、女人行四等心，不以四等以自稱歎，是謂菩薩有行。<p>「不染不污無過去當來今現在，是謂菩薩無行。若善男子、女人非義非無義，非有成非無成，亦不有對亦不無對，是謂菩薩有行。<p>「或以國土清淨無所染，自不見國土有所成就，是謂菩薩無行。若復於諸法不生妄見而無所起，以無盡法能自纓絡，是謂有行。亦不有亦不無，是謂菩薩無行。<p>「復次，善男子、女人，觀一剎土如空無異，不以異剎係在一國，是謂菩薩有行。復自觀見本有三世諸佛菩薩摩訶薩，有過去當來今現在，是謂菩薩無行。<p>「復次，族姓子！若善男子、女人一一分別，界非我界，世非我世，有非我有，是謂菩薩有行。復次，族姓子！分別三界行無所行，不見作亦不見不作，是謂菩薩無行。」<p>爾時，如來問無盡慧菩薩曰：「汝住何等法而說此乎？無行起於有行？有行起於無行？何由而從如來而自說有行無行耶？」<p>無盡慧菩薩復白佛言：「本從自覺，如今始果，唯願世尊敷演宣暢。」<p>佛言：「善哉，善哉！善男子！如汝所言，善思念之，今日如來當為汝敷演其教。云何？族姓子！汝本發意成無上等正覺，為從有行？為從無行？」<p>答曰：「不從有行，不從無行。」<p>佛言：「云何？族姓子！若不從有行、不從無行，云何得成等正覺乎？」<p>答曰：「有如如，如亦如如，是故不從有行、不從無行。」<p>佛言：「汝本何以不發此問？吾先已說有行無行。」<p>菩薩瓔珞經本末品第十五<p>爾時，世尊將欲示現菩薩之行，即入本淨三昧，令一切眾生悉見過去未來現在諸法本末。復令眾生見諸佛無量世界諸佛世尊，有成就者、不成就者，或從一地乃至十地，有現在身行、不現在身行，令一切眾生一一分別。<p>爾時，如來、無所著、等正覺，將欲度眾生便笑，從面門出大光明，乃照無量恒沙剎土，從欲界上至有想無想天，悉見光明。於彼光明演出無量眾生根本。云何為眾生本末？於是善男子、善女人，修行一法無量智慧便能具足，淨佛國土教化眾生。<p>爾時，世尊告諸會等諸無著行：「云何無著行？從初發意乃至成佛，五十四法不著空行。於是，善男子、善女人常當思惟不離須臾。云何為五十四？一者分別五陰，起亦知起滅亦知滅，然彼五陰有生無生，有聖行無聖行，有空觀無空觀。<p>「若善男子、善女人，分別五陰何由而生？何由而滅？色本無生如今有生，解色非有非無，或有色有，或有色本，過去當來今現在色亦復如是。本無有色不見本色，於過去中不見過去色，於未來中不見未來色，於現在中不見現在色，過去色非現在色非未來色，未來色非過去色非現在色，現在色非過去色非未來色，菩薩摩訶薩盡能分別一一悉知。<p>「復次，善男子、女人！分別痛法解知痛無所起，觀過去痛本無此痛，亦知此痛非有過去，過去痛非未來現在，未來痛非過去現在，現在痛非過去未來。何以故？未來痛本無此痛。若善男子、女人觀現在痛亦非前痛，亦非後痛，非過去痛，非未來痛，痛亦不自知痛，然後乃知本淨末淨。<p>「若善男子、女人，復當思惟過去五陰想，法本無此想，過去五陰想不知未來現在想，未來想不知過去現在想，現在想不知過去未來想，想無有想。<p>「若善男子、女人，於未來中分別未來想，未來想不自知未來想，未來想不知過去現在想，未來過去想不知未來，過去想不知未來現在想。<p>「若善男子、女人，於現在中分別過去想亦無有過去想，分別未來想亦無有未來想，分別現在想亦無有現在想，於現在過去亦無過去想，於現在未來亦無現在未來想，於現在想亦無有想。<p>「若善男子、女人，復當於過去分別五陰行何由生？復何由滅？過去行亦不有行，分別過去行非過去行，過去行非未來行非現在行，未來行非過去行非現在行，現在行非過去行非未來行，過去未來行非過去未來行，過去現在行非過去現在行。何以故？行本無所有亦不有行。<p>「若善男子、女人，於未來中便當具足於未來行，於未來中不見過去行、不見現在行，於未來中不見未來過去行、不見未來現在行，亦不見未來現在行。何以故？本無有此行。<p>「若善男子、女人，於現在中復當分別，過去行亦無過去行，亦無未來行亦無現在行。於現在行觀現在過去行，亦不見現在過去行，於現在觀現在未來行，亦不見現在未來行，觀了諸行悉無所有。<p>「若善男子、女人，於過去中觀過去識，亦不見過去識，於未來識亦不見未來識，於現在識亦不見現在識，於過去識亦不見過去未來識，於過去中亦不見過去現在識，亦不見識。<p>「若善男子、女人，於未來中不見過去識未來識，於未來中不見未來過去識，不見未來現在識。若善男子、女人，於現在識不見過去識，不見未來識，於現在中不見現在過去識，不見現在中未來識，是謂善男子、女人分別五陰本末空也。」<p>菩薩瓔珞經非有識非無識品第十六<p>爾時，形響菩薩白佛言：「世尊！向聞如來、至真、等正覺已說眾生根本。如我今日欲承如來威神說有識無識。唯願，世尊！聽者，果敢當說。」<p>佛言：「族姓子！樂說便說。」<p>形響菩薩即於佛前以偈讚佛：「世尊大弘誓，知眾生根原，今日已得聽，神尊口言教。本從無數佛，恒求聞此要，今聞聖尊教，聽說有無教。昔我無數劫，承事諸聖尊，如我今已獲，音響辯第一。相亦不有相，亦不見有無，無塵無諸垢，今號人中尊。人生本無生，況我復有生？以我無生意，欲說小慧本，不敢以愚情，宣暢如來教。自憶昔行本，唯聽不敢疑，生死無有量，受身復受身，至竟懷狐疑，唯聽敷演之。」<p>爾時，形響菩薩說此偈已，前白佛言：「世尊！解第一義不別彼識此識者，是謂有識無識。不見有行執、不見無行執，諸法一相悉無悉有，是謂菩薩摩訶薩有識無識。分別種姓，此清淨識、此非清淨識，我相好成就、彼相好不成就，悉能觀了而無所有，是謂菩薩摩訶薩有識無識。分別時節覩見諸佛，此劫有佛、彼劫無佛，不以有佛而懷喜悅，正使無佛亦復不慼，是謂菩薩有識無識。我復觀見眾生之類，有權方便者、無權方便者，於中不起想行，是謂菩薩有識無識。復觀眾生知其年歲限數，或有眾生應從前劫而得度者，復有眾生應從後劫而得度者，或有眾生應從現在劫而得度者，亦不見此劫有度無度，是謂菩薩有識無識。」<p>爾時，有菩薩名眾相具足，即從坐起，前白佛言：「世尊！我亦堪任於如來前說有識無識。」復以此偈而說頌曰：「於恒沙諸佛，造此眾德業，心念等正覺，積行識宿命。不著我人壽，生死無根本，道相無形兆，今遭人中尊。三世平等慧，非識非無識，行盡不造行，乃授弟子決。一識亦無一，覺寤深法要，超越諸佛剎，無量諸佛土。本從無數世，聞說乃得寤，願於如來前，聽說識無識。分別深妙法，今遭人中尊，盡達泥洹境，唯願聽說之。」<p>爾時，眾相具足菩薩白佛言：「世尊！如我今日號曰眾相具足，相起不知相起、相滅不知相滅，是謂菩薩摩訶薩有識無識。」<p>眾相具足菩薩白佛言：「世尊！如我自念，昔從識慧如來、至真、等正覺聞說此要，諸有眾生從初發意乃至成佛不見識相，是謂菩薩有識無識。若善男子、女人，一一分別六衰六入，知過去衰非過去衰，知未來衰非未來衰，知現在衰非現在衰，於中不起想著者，是謂有識無識。」<p>種姓生菩薩白佛言：「世尊！今日於如來前，聞音響菩薩說有識無識，復聞眾相菩薩說有識無識。云何？世尊！所言識，云何為識？」<p>佛言：「如空等也。」<p>種姓生菩薩復白佛言：「世尊！云何如空等耶？」<p>佛言：「不生不滅不著斷也。」<p>種姓生菩薩白佛言：「今問如來識所起，乃以空報我耶？」<p>佛言：「不然。我今說識非有非無，故號有識無識。」<p>種姓生菩薩言：「識為有相、為無相乎？」<p>佛言：「識亦非有相、非無相也。」<p>種姓生菩薩白佛言：「云何識非有相非無相乎？」<p>佛言：「本不有相亦非今相，故曰本識非今識；今識非本識，故曰識非有相、非無相也。」<p>爾時，種姓生菩薩白佛言：「若使有相非識、無相非識，何以故說識識？」<p>佛言：「隨識所起。識起則起、識滅則滅，是故非有相、非無相也。」<p>佛復告族姓子：「云何？種姓生菩薩！汝今識有乎？」<p>答曰：「無也。何以故？無形無像，非今有、非過去有、非未來有。」<p>佛言：「汝已自說識無有識，非今非未來非過去，汝今言是誰乎？」<p>答曰：「欲言識耶？種姓生乎？」<p>佛言：「我不問此識菩薩生，但問識為有為無。」<p>答曰：「識非有非無。」<p>佛言：「如是，如是。族姓子！」<p>爾時，種姓生菩薩白佛言：「云何？世尊！如今日如來、至真、等正覺，為從識說有說無？為不從識說有說無？」<p>佛言：「汝以何等義而問如來？」<p>種姓生菩薩白佛言：「向如來問：『汝今說有識無識乎？有當來今現在過去乎？無當來今現在過去乎？』我報曰：『無也。世尊！』如今世尊言亦無今當來過去識。我與如來識何所在？」<p>佛言：「我已先說非有識非無識，但為如來、至真、等正覺，以若干法覺寤眾生。云何？族姓子！若善男子、女人體知此法者，便能具足一切諸法。」<p>爾時，有菩薩名曰力盛，即從坐起復白佛言：「我亦堪任說有識無識。」力盛菩薩即於佛前而說頌曰：「本從十力尊，聞此有無識，賢聖八等道，演暢無礙慧。音聲各各異，眾生界不同，施惠無等想，稱號為十力。若我後成佛，分別諸法界，從一行無二，唯願聽說識。道本從我生，由我不生識，計了無思想，非有識無識。積小至大行，乃自致覺寤，生死非可量，神識豈可盡？我今承尊神，少欲自演說，唯願在聖顏，得近諸佛藏。」<p>爾時，力盛菩薩說此偈已，便白佛言：「云何？世尊！若有分別如來十力不可沮壞，云何如來十力不可沮壞？一者如來發意求無上等正覺不可沮壞，是謂菩薩有識無識。復知和合彼此不見本末，是謂菩薩有識無識。觀眾生行本了自然，乃知無量本所從來，是謂菩薩有識無識。一切諸法本無有形，積由癡故便生此識，分別此癡不知所從起滅，是謂菩薩有識無識。分別眾智，有三事行本，從有明還墮四顛倒，於四顛倒了為幻化，亦不見倒亦不見非倒，是謂菩薩有識無識。復於四事，觀眾生本末具足五行者尋能思惟，即成五事。若善男子、女人，於本無行、行無行迹。何謂為五？一者、念；二者、轉念；三者、本；四者、癡；五者、無盡，是謂菩薩摩訶薩有識無識。復有識法不可思議，無或善權非人所測，有四事行，覩見諸佛剎土有生起滅，便能成就不見起滅，是謂菩薩有識無識。如來、至真、等正覺，觀過去當來現在，亦不見過去當來現在根本。若生五趣受五趣眾生形已，得分別五趣隨彼所入，復能分別受有形根無形根。若菩薩摩訶薩已受天根不受龍根，雖然欲受龍根便能降諸法雨。若善男子、女人得閱叉根，離彼閱叉根受阿須倫根，復能具足有識無識。捨彼阿須倫根受彼乾沓和根，捨彼根已便能具足有識無識。旃陀羅、魔休勒、人與非人亦復如是，是謂菩薩摩訶薩通盡法藏不可思議。」<p>菩薩瓔珞經無量品第十七<p>「復次，善男子、善女人，菩薩摩訶薩復能盡知諸佛設教有定有量無量。云何？族姓子！菩薩摩訶薩諸佛世尊入此三昧，盡知諸佛所設教有量無量，盡能知一切諸佛說口行說身行說意行。或復示現遊十方世界，度東方無量世界度所度界，不失東方諸佛設教；度南方無量世界度所度界，不失南方諸佛設教；度西方無量世界度所度界，不失西方諸佛設教；度北方無量世界度所度界，不失北方諸佛設教；度東北方無量世界度所度界，不失東北方諸佛設教；度東南方無量世界度所度界，不失東南方諸佛設教；度西南方無量世界度所度界，不失西南方諸佛設教；度西北方無量世界度所度界，不失西北方諸佛設教。復遊上方無量世界度所度界，不失上方諸佛設教。復至下方無量世界度所度界，不失下方諸佛設教。」<p>爾時，世尊出廣長舌放大光明，普照無數十方世界，盡令眾會聞如來、至真、等正覺，說甚深設教，度所度界：「此有十八慧明。於是，族姓子、族姓女！便能具足如來設教，能使界有非界想，能使非界有界想，於彼世界說一觀法，是謂善男子女人於十八慧明成就一法。<p>「復次，善男子、女人！豫察未來無數世事，及知過去現在佛、非佛、菩薩、非菩薩，是謂菩薩於十八慧明成就二法。<p>「復次，善男子、女人！過去無量無緣無數盡不見盡起不見起，是謂菩薩於十八慧明成就三法。<p>「復次，善男子、善女人！內外分別四非常行，於中自觀身行具足者，是謂菩薩於十八慧明成就四法。<p>「復次，善男子、善女人！佛界無量不可思議，便能分別諸佛二事癡愛悉知性空，是謂善男子、善女人於十八明慧，成就五法。<p>「復次，善男子、善女人！若能一一觀內外空，我非彼有、彼非我有，一一知空寂而無所有，是謂善男子、善女人於十八法成就六法。<p>「復次，族姓子！虛空無相不可以與虛空作相，於中自分別身如彼空等者，是謂善男子，善女人於十八法成就七法。<p>「復次，善男子、善女人！若有形、無形，若有聲、無聲，於中分別悉無所有，是謂善男子、善女人於十八法成就八法。<p>「復次，善男子、善女人！知七觀所生四諦聖法總持十八空行，是謂善男子、善女人於十八法成就九法。<p>「復次，善男子、善女人！知無形法性亦在有生亦在無生，於中分別悉無所有，是謂菩薩於十八明慧成就十法。<p>「復次，善男子、善女人！觀無量世界知有起有滅，猶如幻師觀鏡中像，是謂菩薩於十八明慧成就十一法。<p>「復次，善男子、善女人！復當知七苦根本。云何為七？一者、知此心不從彼出，彼心亦不在此；二者、彼苦心無我無人，此苦心無我無人；三者、諸佛世界不可思議，如來、至真、等正覺盡能度彼量；四者、若善男子、善女人，內自思惟苦空非我，不見有身如鏡照像；五者、若我受形斷十身法，亦不見十身本從我有；六者、以無畏法不嬈彼受，諸有受教者意不移易；七者、觀行、無行、本行、我行、未來行、非有非不有、非無非不無，此號七苦行；是謂菩薩於十八明慧成就十二法。<p>「復次，善男子、善女人！觀無量空，於無量空想，不自生念亦不見彼念。何以故？以無量世界空無相故。是謂菩薩於十八明慧成就十三法。<p>「復次，善男子、善女人！復當觀無量四苦。云何為四苦？於閻浮利內觀無量眾生諸苦原本：一者、生苦，知生本末恒念胎厄；二者、老苦，形異色變壯意不存；三者、病苦，一大增則一病增，四大增則四病增，一大滅則一病滅，四大滅則四病滅。云何？族姓子！病為起滅、為不起滅？」<p>爾時，菩薩名本滅，前白佛言：「世尊！四大本滅，非起滅也。」<p>佛言：「族姓子！云何四大本滅非起滅？」<p>答曰：「本無四大，今生非本有，是故本滅非起滅。」<p>佛言：「族姓子！云何為本滅？云何為起滅？」<p>答曰：「本無有形、本無有生，不見苦、不見非苦，是謂本滅；所言起滅者，我心現在，能令此心潛伏不起，是謂起滅。」<p>佛言：「云何？族姓子！過去心現在心，過去心非現在心，現在心非過去心，云何本滅起滅？」<p>答曰：「本者無滅，起者無滅。」<p>佛言：「族姓子！本滅起滅何由而生？」<p>答曰：「無生故生。」<p>爾時，世尊！歎本滅菩薩曰：「善哉，善哉！族姓子！乃能於如來前快作是言：『所謂死苦，臨欲死時，捨身受身中間停住，未知所趣當來過去現在，當於爾時，神便恐怖，是謂死苦。』是謂菩薩於十八明慧成就十四法。<p>「復次，族姓子！若男子、女人，分別無我苦空非身，具此四行便能受如來莂。云何為四？於是，族姓子！若善男子、善女人，計我無我非有色非無色，解了無所有者，是謂無我。若復善男子、善女人，思惟法界苦無根本，說非有苦亦不有生滅，是謂分別苦無苦。如眾生無量想遍滿虛空界，遍知此想本識所生皆盡於空，是乃為空。云何為非身？所謂非身我得我分別，我無我、見無見、聞無聞，非有見非有聞，是謂非身，是謂菩薩於十八明慧成就十五法。<p>「復次，族姓子！如我如諸佛法如，與諸佛法如不異，不有佛法不有如亦復不異，是謂菩薩於十八明慧成就十六法。<p>「復次，族姓子！若善男子、善女人，如來、至真、等正覺，於本行願知等分眾生三毒多少，不見三毒三清淨法，是謂菩薩於十八明慧成就十七法。<p>「復次，族姓子！若善男子、善女人，自念過去無數恒沙劫，復知現在無數恒沙劫，復知當來無數恒沙劫，於中一一分別而無所有，是謂菩薩於十八明慧成就十八法。<p>「若善男子、善女人，分別十八明慧在大眾中無所畏懼，猶勇健國王有所典領，諸有親附者皆承王教無有闕失。菩薩摩訶薩亦復如是，得聖慧法教以法印所封，則能備悉無量慧門。云何為無量慧門？諸佛不可思議，諸佛剎土不可思議，諸法不可思議，諸法法性不可思議，比丘僧不可思議，僧法不可思議，僧剎不可思議。如此法行，復有四事。云何為四？一者本從無數經歷劫限，恒為一意而不錯謬。若有善男子、善女人，守一行本知有盡無盡，知諸佛有盡無盡，乃能具足平等道行。」<p>爾時，有菩薩名月光照，即從座起白佛言：「世尊！我今堪任說有盡無盡諸法門行。云何菩薩摩訶薩於四法本具足五行，便能盡知如來根本？云何為四？一者在世盡知去就，分別道法世法，是謂成就一法。<p>「復以無形色相定意感諸國土，於彼國土教化眾生示現無為之教，是謂善男子、善女人成就二法。<p>「復次，善男子、女人，於己身法不自見身，能度於無量眾生，終不捨眾生法界，是謂成就三法。<p>「復次，善男子、女人，分別如來三法行本。云何為三法行本？一者、經行，可去知去、可來知來、可坐知坐，係意明想心不憒亂；二者、坐禪，若欲詣座結加趺坐，便去眾想一意一心不轉其身，終竟禪定初不錯亂；若復興作施諸善事，所造必成無他餘想，是謂於三法中成就四法。<p>「復次，善男子、女人，於過去當來現在，盡知當生未生已生，便能於中作師子吼不失本行之法，是謂成就五法。<p>「復次，善男子、女人，菩薩摩訶薩當復覺知如來三行，如來禪定非世俗禪，亦非羅漢辟支佛禪，亦非一地二地乃至十地禪。何以故？餘禪有限，如來禪者亦無有限。」<p>爾時，世尊告月光照菩薩曰：「云何？族姓子！為世俗禪、為學禪、為無學禪，從一地乃至十地禪？」<p>月光照菩薩白佛言：「世尊！如我從如來所聞其中諸事，諸有欲界眾生若男子、女人，從初發意乃至成佛，初在道地未處菩薩位中，便得三禪：有過去禪、有未來禪、有現在禪。是善男子、善女人雖得此三禪，正可自知身中過去身、身中未來身、身中現在身，未能知他身中過去身、未能知他身中未來身、未能知他身中現在身。如此善男子、女人，云何知身中過去身？於是，世尊！若坐禪時，便自觀身起不淨想，便自思惟：『咄！我此身為磨滅法。』一意一念唯知不淨，未能知其所趣。爾時，善男子、善女人，復自思惟：『我今捨此身已當更求觀，如我今身解知無我，然知外物亦復如是，一一分別悉無所有。』是謂於現在身便能思惟過去未來。<p>「復次，善男子、善女人，自觀己身外物已，捨此心當更求觀：『我今此身悉皆分別非有非無。彼眾生者如我身不？』便分別外人內過去身，咄嗟此身磨滅不久，便起不淨想。已生不淨想，知外人內過去身如己無異。<p>「若善男子、善女人，捨此外人內過去身已，復當生觀：『云何此人內過去心，為從何生？為從何滅？』復自思惟：『且捨外人內過去心。』便復思惟外人內未來心。『咄哉！此身為從何來？為從何滅？』是謂善男子、女人在菩薩位者，便能具足三禪之行。」<p>佛復問月光照菩薩曰：「云何學地修三禪法？」<p>月光照菩薩白佛言：「若善男子、善女人，已在信地名曰學人，便欲前進向所趣道，即詣六靜處，若樹下、塚間、無事及虛空露靖，便能結加趺坐，端心思惟，自欲具足三禪行法。是時善男子、善女人，內自思惟：『自觀內過去身本從何生？復從何滅？』復自思惟：『咄嗟！此身本無所生、本無所滅。』善男子、善女人，即捨此身已復更求觀：『我今此身為從何生？為從何滅？未來身者亦復然耶？』便自思惟：『內未來身為從何生？為從何滅？』便自生念：『此內未來身亦不有生亦不有滅。』是謂善男子、善女人於學地內身具足三禪。<p>「云何學地觀內身於他身具足三禪？是時善男子、善女人，捨此身已自觀外身，內過去身本從何生？本從何滅？便自思惟：『咄！他內過去身，為從何生？為從何滅？』復自思惟：『此內過去身亦不生亦不滅。』復捨此已而更求觀：『此內過去身，已不復生、已不復滅。此內未來身為從何生？為從何滅？』便自生念：『此內未來身，亦不生亦不滅。』是謂善男子、善女人於他身內過去未來身，具足三禪。」<p>佛告月光照菩薩曰：「云何無學地善男子、善女人具足三禪？」<p>月光照菩薩白佛言：「若善男子、善女人，欲趣漏地斷無漏法，便自思惟，結加趺坐，內自思惟：『此內過去身為從何生？為從何滅？』復自思惟：『此內過去身亦不生亦不滅。』爾時，無學善男子、善女人，捨此觀已，復更思惟：『我今已觀內過去身，當復觀我我過去身，亦不見滅亦不見生，亦劫無有亦無生死亦無剎土。』是謂善男子、善女人於無學地具足三禪。」<p>世尊復問月光照菩薩曰：「云何一地菩薩不盡諸行具足三禪？」<p>答曰：「以無身觀觀身念，以無念本不失念行，不以聲受音響，過初菩薩地，三過信地、三越一切諸法，是謂善男子、善女人具足三禪。」<p>世尊問月光照菩薩曰：「云何？族姓子！不見汝一地三禪乎？」<p>答曰：「不見有界，是故不說。」<p>佛言：「無身耶？有身耶？何以故不說。」<p>答曰：「有身。」<p>佛復問曰：「身為法身？為四大身？」<p>答曰：「是父母身。」<p>佛言：「汝今以父母身，云何成就三禪？」<p>月光照菩薩白佛言：「如我初求如來、至真、等正覺，坐樹王下無畏亦無恐懼心，便念三界然熾法。即自思惟：『過去諸佛悉般泥洹，為能度幾所眾生過去須陀洹？過去斯陀含？過去阿那含？過去阿羅漢？過去辟支佛？』復自思惟：『於未來亦復如是。』是謂一地菩薩具足一禪行。如我一地菩薩觀見三界，一地行本越次羅漢辟支佛上，是謂一地菩薩成就二禪。若一地善男子、善女人，分別內外守身三空，演說法教無有差錯，是謂一地中成就三禪。」<p>佛復問月光照菩薩曰：「汝何不說斯陀含、阿那含三禪耶？」<p>答曰：「若善男子、善女人，已在見地便自思惟：『己身內過去身內未來身亦不有此身，亦無佛想亦無法想亦不見身想。』是謂內過去身具足三禪。云何內未來身具足三行？爾時，斯陀含復自觀內外，捨諸塵勞，於三禪地係念不忘，雖自獲證不壞自相，猶如法法自相，自分別名身句身味身。復觀外無量眾生不興佛想，成就佛想平等無二悉令清淨，不見往來無有近遠，是謂斯陀含於內未來身具足三禪。復次，善男子、善女人端坐思惟，以得不還道，便自分別：『吾今定在受證之地，不壞諸法自然之相，審自證明。吾已過一、已過二、已過三，不復往來處在生死，心意澹然不可移轉。』是謂善男子、善女人於己身觀過去，未來亦復如是。」<p>爾時，世尊問月光照菩薩曰：「阿那含獲過去法耶？未獲過去法耶？」<p>答曰：「阿那含獲過去法、未盡過去法。何謂獲過去法、未盡過去法？然阿那含身在過去、法在未來，是謂獲過去法、未盡過去法。又復，阿那含身在未來、法已過去，此亦獲過去法、未盡過去法。復次，善男子、善女人，若阿那含身未過去、身未現在，法已過去、法已現在前，是謂阿那含獲過去法、未盡過去法。」<p>世尊復問月光照菩薩曰：「斯陀含獲過去法、盡過去法乎？」<p>答曰：「斯陀含雖有過去身，不獲過去法、不盡過去法。」<p>「云何斯陀含有過去身，不獲過去法不盡過去法？」<p>答曰：「斯陀含過去身已滅、過去法未盡，未來法自觀已過去、法亦無所有。如阿那含無過去身、有過去法，是故斯陀含不爾。猶如明鏡觀其面像，不如面面相見，是故斯陀含不如。阿那含識如純鍊金，斯陀含識如未鍊金，故有差別。」<p>佛復問：「云何？族姓子！如汝所言，阿那含獲過去法、盡過去法，獲未來法、盡未來法，已成就所未成就法耶？」<p>答曰：「不然。雖為鍊金猶未成器，可有金名未有形像。」<p>佛言：「善哉，善哉！族姓子！善說此義。如阿那含無過去法、盡過去法，無未來法、盡未來法。如今阿羅漢獲過去法、盡過去法耶？獲未來法、盡未來法耶？」<p>答曰：「獲過去法、未盡過去法，獲未來法、未盡未來法，是故有差別。」<p>爾時，世尊問月光照菩薩曰：「云何二地菩薩具足三禪行？」<p>答曰：「猶如二地菩薩發無上至真等正覺，不見內身不見外身，係念在前，便自思惟：『我今內身有內過去身耶？無內過去身耶？有內未來身耶？無內未來身耶？』捨此觀已，復更思惟：『我今已無內身、已無外身，云何於內身求內過去身、求內未來身？』是謂二地菩薩於己內外身具足三禪。爾時，二地菩薩復作是念：『我今於內外身悉皆分別，當復次觀他內外身法與我有異不乎？轉自前進觀他內外身有過去身耶？無過去身耶？有未來身耶？無未來身耶？』是善男子、善女人在二地者，於他觀過去身無過去身，於他觀未來身無未來身。是謂二地善男子、善女人於他過去身成就三禪。」<p>世尊復問月光照菩薩曰：「云何三地善男子、善女人於三地中成就三禪？」<p>答曰：「若三地善男子、善女人端坐思惟：『於內觀過去身，有過去身耶？無過去身耶？於內觀未來身，有未來身耶？無未來身耶？』復自思惟：『我無初地內過去身、不過去身，亦復無初地內未來身、不未來身，亦復無初地他內過去身、不過去身，亦復無初地他內未來身、不未來身。』復觀二地內觀過去身，有過去身耶？無過去身耶？內觀未來身，有未來身耶？無未來身耶？復自思惟：『我無二地內過去身、不過去身，亦復無二地內未來身、不未來身，亦復無二地他內過去身、不過去身，亦復無二地他內未來身、不未來身。如我今觀，我三地中內過去身無內過去身。復自觀內未來身無內未來身，自於地中觀他內過去身無他內過去身，觀他內未來身無他內未來身，況當我有身無身乎？』是謂善男子、善女人於三地中具足三禪。」<p>爾時，世尊復問月光照菩薩曰：「云何善男子、善女人於四地中具足三禪？」<p>答曰：「若四地善男子、善女人端坐思惟：『於內觀過去身，有過去身耶？無過去身耶？於內觀未來身，有未來身耶？無未來身耶？』復自思惟：『我無初地、二地、三地過去身亦無未來身，何況當有四地內過去身？四地內無過去身，四地內未來身，四地內無未來身。』是謂善男子、善女人於四地中成就三禪。」<p>爾時，世尊復問月光照菩薩曰：「云何五地善男子、善女人於五地中具足三禪？」<p>答曰：「若五地善男子、善女人端坐思惟：『內觀過去身，有過去身耶？無過去身耶？內觀未來身，有未來身耶？無未來身耶？』復自思惟：『我今已捨一地、二地乃至四地，於四地中於內觀過去身無過去身，於內觀未來身無未來身。復捨此已，觀他內過去身無過去身，觀他內未來身無未來身，況我於五地於內有過去身無過去身？於他觀未來身無未來身。』是謂善男子、善女人於五地中具足三禪。」<p>世尊復問月光照菩薩曰：「云何六地善男子、善女人於六地中具足三禪？」<p>答曰：「若六地善男子、善女人端坐思惟：『觀我無身，於無我身中觀內有過去身耶？無過去身耶？於內觀未來身，有未來身耶？無未來身耶？』是謂六地善男子、善女人於六地中成就三禪。六地善男子、善女人捨無我身已，於他觀內有過去身耶？無過去身耶？於他觀內有未來身耶？無未來身耶？復自思惟：『於他內觀過去身無過去身，於他內觀未來身無未來身。』是謂善男子、善女人於六地中成就三禪。」<p>佛復問月光照菩薩曰：「七地善男子、善女人，云何於七地中成就三禪？」<p>答曰：「若善男子、善女人，在閑靜處端坐思惟：『觀內過去身，有過去身耶？無過去身耶？復觀內未來身，有未來身耶？無未來身耶？』善男子、善女人復作是念：『我今已捨一地內過去身無過去身，內未來身無未來身，乃至六地內過去身無內過去身，內未來身無未來身。云何當於七地中有內過去身無內過去身？有內未來身無內未來身？』是謂善男子、善女人於七地中成就三禪。」<p>佛復問月光照曰：「云何善男子、善女人於七地中觀他內過去身不過去身？觀他內未來身不未來身乎？」<p>答曰：「善男子、女人觀他內過去身非有他內過去身，觀他內未來身非有他內未來身。」<p>佛言：「止止！族姓子！非汝境界。何以故？七地善男子、善女人，觀他內過去身亦不有他內過去身，唯無有他內未來身。汝何以故說善男子、善女人於七地中成就他內未來身？」<p>月光照菩薩復白佛言：「如我觀他內未來身非有非無，是故說成就。」<p>佛復問月光照菩薩曰：「云何八地善男子、善女人於八地中成就三禪？」<p>答曰：「若善男子、善女人端坐思惟：『觀內過去身無內過去身，觀內未來身無內未來身，觀他內過去身無內過去身，觀他內未來身無內未來身。或時善男子、善女人，自觀內過去身時非有非無猶如虛空，未能滅內未來身；或時觀內未來身時，未能滅內過去身；或時觀他內過去身時，未能滅他內未來身；觀他內未來身時，未能滅他內過去身。』是謂善男子、善女人於八地中成就三禪。」<p>佛復問月光照菩薩曰：「云何九地善男子、善女人於九地中成就三禪？」<p>答曰：「若善男子、善女人端坐思惟：『觀內有過去身耶？無過去身耶？自觀內未來身，有未來身耶？無未來身耶？』善男子、善女人捨此觀已，復觀他內過去身，有過去身耶？無過去身耶？觀他內未來身，有內未來身耶？無內未來身耶？捨此觀已，復作是思惟：『我本無內過去身無過去身，本無內未來身無未來身，何況當有他外過去身無過去身？他外未來身無未來身，執心牢固不捨本誓。』是謂善男子、善女人於九地中成就三禪。<p>「復次，九地善男子、善女人當復修三禪行至坐道場，而不違失。云何為三？一者、觀；二者、行；三者、本。若成就三禪者，便能具足得至道場。云何為觀？分別法界，知眾根本莊嚴眾相，是謂為觀。云何為行？往詣佛樹現身色相，諸漏已盡，不為塵垢之所染污，諸佛如來之所常行四非常法，是謂為行。云何為本？菩薩摩訶薩自念：『我今弘誓已備，當使眾生備此弘誓。』是謂為本。善男子、善女人具此三行者，便能具足得至道場。<p>「復次，善男子、善女人！復當具三禪得至道場。云何為三？一者、空空；二者、空想；三者、空識。若具此三空者，便能具足得至道場。云何為空空？所謂空者，觀內法空外法空，觀一世界、二世界，乃至無數阿僧祇世界，是謂為空法。云何為空想？便入定意盡觀世界，亦不生念有空無空、有我無我，是謂為空想。何謂空識？入定意時，復作是觀：『吾今以眾生念更無他想，當淨眾生如我無異。然此眾生有無量識，吾今當以何識化彼眾識？吾今當以空識令此世界皆悉如空，令彼眾生分別識著。』是謂善男子、善女人於九地中具此三禪。<p>「復有三法所可修行。云何為三？一者、分別世界；二者、分別眾生界；三者、分別第一義。若修此三法者，便能進趣道場而無所畏。云何分別世界？盡能遍觀一切諸界，有清淨者不清淨者，皆悉了知亦無錯謬，隨意選擇修治佛土，是謂世界。云何眾生界？復當遍觀一切眾生，常以權便而教化之，不捨弘誓曠大之心，經歷劫數不以為難。是謂善男子、善女人成就眾生界。云何成就第一義？一一分別眾生義趣悉歸於空，無我人壽命亦無一二，至一切法亦復如是，是謂分別第一義也。若善男子、善女人成就三法者，便能具足進趣道場。<p>「復有三神足法。云何為三？一者、神足知過去法；二者、神足知未來法；三者、神足知現在法。若善男子、善女人具此三法者，便能具足得至道場。云何神足知過去法？於是九地善男子、善女人，知過去法如虛空想，分別過去眾生，有欲怒癡染污心者、無欲怒癡不染污心者，一一分別而無所著，是謂神足知過去法。云何神足知未來法？於是九地善男子、善女人，知未來受形眾生，有欲怒癡染污心者、無欲怒癡不染污心者，一一分別而無所著，是謂神足知未來法。復次，九地善男子、善女人、知現在一切眾生、有欲怒癡染污心者、無欲怒癡不染污心者，一一分別而無所著，是謂神足知現在法。是謂九地成就三法進趣道場。<p>「復次，九地善男子、善女人復有三法得至道場。云何為三？一者、身淨；二者、口淨；三者、意淨。具此三法得至道場。云何身淨？身已越過無量德行，本行已滅更不造身行，身身通達無所罣礙，是謂九地菩薩身淨。云何口淨？出無量教。未曾虧損甚深妙藏，是謂口淨。云何意淨？除去染著不受塵垢，是謂意淨。」<p>爾時，月光照菩薩便說斯偈：「身淨無瑕穢，內外無所染，德高無等侶，永滅欲怒名。口淨演諸教，不漏諸過失，乃至取滅度，口教無有窮。意淨除貪著，慈愍無增減，受生無量中，覺寤不寤者。九地過法界，非有亦不無，此等善男子，已入如來境。我本無量世，勤學追師侶，由未履此行，況餘墜落者？守行無所著，積一得作佛，行過出三界，人中師子吼。<p>「是謂九地善男子、善女人成就三法。」
。
<juan>菩薩瓔珞經卷第六（一名現在報）<p>姚秦涼州沙門竺佛念譯<p>無量逕品第十八<p>佛言：「善男子、善女人，奉持修習三禪行者，便獲具足諸善功德，遊諸佛國供養承事諸佛世尊。」<p>爾時，世尊在大眾中便說斯偈：「過去恒沙佛，皆由三禪法，無相不願法，乃應聖律行。三禪根本法，自致得泥洹，正使無量誦，未能盡其法。若使一士夫，住壽無量劫，於中欲宣說，不盡三禪本。自觀過去識，非意所能宣。未來識亦然，非有非無識，無形不可見，然種生死病，思惟九地法，後乃得覺❥。梵行清淨法，擁護如來教，欲一一分別，未暢如來身。三世無等尊，破有諸欲網，牽連諸縛著，永盡而無餘。觀世諸有變，生生不常停，況欲知識本，現身六窠窟。本我不造有，染有乃生垢，皆由三禪法，乃坐道樹下。若有族姓子，施心欲量計，分別如來身，來悉如毫毛。過去諸法界，一一不思議，斯由此三禪，乃得稱名號。若欲計識本，分別非有法，所趣無數變，乃應三禪行。我生既自安，亦能安眾人，然人思想多，我導引使知。我從本等定，行觀覺三禪，非有地識想，超越過去行。生本從我人，流轉趣五道，能盡一生垢，乃謂應三禪。究竟有三法，審鑒本染要，二為現在慧，道觀是謂三。能盡此義趣，三禪無量行，此亦不可思，究盡三法行。又知恩愛本，漸漸轉入定，既自從師受，後乃成道覺。或現三千世，如人掌觀珠，一一入淨觀，洗浴諸塵勞。若人圖度空，欲以斗斛量，雖可建此心，豈當有此理？心念無邊涯，生生無有息，如水趣于海，不見有增減。況人欲得量，心之本根原，欲尋心所念，豈當有此理？聖人所以降，示現出於世，故欲量度空，令知斛斗量。分別念生生，前後及中間，一一悉能知，斷種生死本。人心非一類，造行若干種，自墜墮本際，遂自陷於淵。過去諸恒沙，諸法悉同等，皆由三禪行，得成無上道。將來諸如來，亦當執此行，安處諸眾生，俱同成道覺。如我今成佛，王此諸世界，亦由三世慧，得成無上道。」<p>爾時，世尊說此偈已，便告善男子、善女人：「過去無數恒沙劫中有佛出現，名曰見無如來、至真、等正覺、明行成為、善逝、世間解、無上士、道法御、天人師，號佛、世尊，亦於此處成佛。時有國王名曰吉滿，於此治化，人民熾盛、五穀豐熟，七寶成就。所謂七寶者：珠寶、輪寶、玉女寶、馬寶、象寶、典藏寶、典兵寶。復有千子，多伎勇捍六藝備具。爾時，吉滿大王年既衰末，欲捨王位，從彼如來、至真、等正覺淨修梵行，即授王位與第一太子，便詣見無佛所，求修梵行，追尋彼佛十二年中修此三禪，時猶未解一句之義。復從彼佛去世已來，中間二十大劫無佛，後有佛出，復詣彼佛修於梵行，如是經歷十二億那術諸佛，一一諸佛所淨修梵行。復從彼來供養無數諸佛，久久後乃遇光明如來、至真、等正覺，從彼受三禪慧，至今方乃得之。」<p>佛告諸來會者：「爾時，吉滿國王者豈異人乎？莫造斯觀。何以故？爾時吉滿國王，今我釋迦文佛、如來、至真、等正覺是。從彼已來，今乃獲此三禪本行，自致成佛坐于道場。」<p>爾時，世尊復說頌曰：「念我積功德，經歷無數佛，遭遇諸塵勞，未能自拔濟。其間復供養，恒沙無數佛，妻子國財施，未獲此三法。後遇光明尊，始得此尊慧，其間修淨行，始寤三禪法。澹然無憂畏，無生無染污，眾相自嚴飾，故號人中尊。由我平等慧，不起眾想著，化此天世人，典領三界尊。」<p>爾時，世尊說此偈已，時座上百千億眾生皆發無上正真道意。復有諸天、世人隨所念道各自成就。<p>爾時，有菩薩名曰淨，白佛言：「夫轉輪聖王典四天下，便能具足七寶，然後乃名為轉輪聖王。如來、至真、等正覺有七法度無極，然後乃名為至真、等正覺。今問如來！七法為有形？為無形？」<p>佛言：「止止！族姓子！吾今解汝機辯。如族姓子所問，如來七法則無有形。何以故？此法甚深不可窮盡，但為眾生故現有窮盡，然此七法無有窮盡。」<p>爾時，淨菩薩白佛言：「轉輪七寶復有形耶？無有形耶？」<p>佛言：「亦有形有情，亦有形亦無情。云何有形有情？玉女寶、象寶、馬寶、典藏寶、典兵寶，是為有形有情。云何有形無情？輪寶、珠寶，是為有形無情。」<p>爾時，淨菩薩白佛言：「世尊！如轉輪聖王在天之坐，意有所念尋念即至，爾時有形有情王念便至，為有情而至？無情而至？」<p>佛言：「此雖有情王念便至，非彼知王意至。」<p>淨菩薩白佛言：「彼雖有情，何異輪寶、珠寶乎？」<p>佛言：「云何？族姓子！輪寶、珠寶亦由念至，然此二者，有音響言教不乎？」<p>淨菩薩言：「無有言教。」<p>佛言：「如是，族姓子！雖有情以念故則至，不取言教。」<p>淨菩薩復白佛言：「云何？世尊！若轉輪聖王心念便至，欲使輪寶、珠寶有言教者得不乎？」<p>佛言：「得。何以故？轉輪王威力使然，便有言教。」<p>淨菩薩言：「轉輪聖王非通非感，云何使無情而有言教？」<p>佛言：「轉輪聖王得世俗通，能使世物如念所應，但未能使有情之物令至無情。」<p>淨菩薩復言：「云何使有情之物令至無情？」<p>佛言：「族姓子！今當為汝一一分別，有情之物令至無情，無情之物令至有情。善思念之，今當為汝說。如轉輪聖王觀彼有形有情眾生，愛而樂者未能捨離，欲使永存終無變易。自念己身受王聖位，但覩其福不覩磨滅，是謂無形之物欲使有情。如善男子、善女人已成道迹，恒自思惟：『我今捨故不復愛樂，欲滅此形無染於識。』是謂有形而滅於情。」<p>佛言：「族姓子！如四法界，一法界增、諸界有損，諸界悉增、一界有損，此由有情而增，不由無情而增。」<p>淨菩薩復白佛言：「如世尊言，我今當說有情至無情，無情至有情；今如來但說有情至無情，不聞如來說無情至有情。」<p>佛言：「善哉，善哉！族姓子！今發汝問者皆佛威神。我今反問汝，當一一報我。云何？族姓子！若有善男子、善女人，初在學地成就學法七無漏觀，是時復有凡夫過去當來現在心不乎？」<p>答曰：「無也。世尊！」<p>佛言：「如是如是。族姓子！是謂無情於有情。」<p>佛復問淨菩薩：「云何？族姓子！如今無學修九清淨道，爾時復有七無漏觀不乎？」<p>答曰：「無也。世尊！」<p>佛復言：「族姓子！不退轉菩薩得虛空觀修十六聖行，爾時無學修九清淨道不乎？」<p>答曰：「不也。世尊！」<p>佛言：「如是如是。族姓子！是謂無情於有情。」<p>佛復問：「云何？族姓子！如今八住菩薩得佛形相、獲三十二聖諦，爾時復有九清淨道不乎？」<p>答曰：「無也。世尊！」<p>佛言：「如是如是。族姓子！是謂無情於有情。」<p>佛復問淨菩薩曰：「云何？族姓子！九地菩薩，爾時復有三十二聖諦不乎？」<p>答曰：「無也。世尊！」<p>佛言：「如是如是。族姓子！是謂無情於有情。」<p>佛復問淨菩薩曰：「云何？族姓子！如今如來、至真、等正覺，最後降伏十四諸塵垢，爾時復有三禪行不乎？」<p>答曰：「無也。世尊！」<p>佛言：「如是如是。族姓子！是謂無情於有情。」<p>佛復告淨菩薩：「今已為汝說有情於無情、無情於有情，便能具足如來道教，上菩薩位進趣道場，猶如月光眾星中明，普曜一切莫不蒙照。菩薩摩訶薩具此有情於無情、無情於有情者，便能具足如來聖行，身黃金色眾德巍巍，猶紫磨金山，眾智自在。」<p>爾時，淨菩薩白佛言：「世尊！今日如來、至真、等正覺，有情於無情耶？無情於有情耶？」<p>爾時，世尊聞淨菩薩問此義已，便放身支節光明，普照無量諸佛剎土，盡令金色。還攝光明，便告淨菩薩曰：「善哉，善哉！族姓子！今以無相之法而問如來此義。如來、至真、等正覺已過九地故，有情於無情至成得佛乃至道場，是謂無情於有情。何以故？皆由眾生有想著故。」<p>爾時，淨菩薩復白佛言：「如世尊所說，以眾生故無情於有情，如來今日未離耶？」<p>佛言：「已離，雖處亦不染。」<p>又問：「云何？世尊！如來別情乃使無情於有情，唯有無情於有情耶？」<p>佛言：「族姓子！如來無復別情，更有無情於有情；但以第一義故，無情於有情。」<p>淨菩薩復問：「云何於無情？云何於有情？」<p>佛言：「族姓子！我無辟支佛阿羅漢心，然有慈悲喜護，是謂無情於有情。」<p>淨菩薩言：「如來今日無情於有情，頗有無情於無情乎？」<p>佛言：「有。」<p>淨菩薩問曰：「何者是？」<p>佛言：「我今心滅託在無為，是謂無情於無情。」<p>淨菩薩問曰：「無為亦有情，無情亦有情，名假號耶？云何？世尊言我今心滅託在無為？」<p>佛言：「族姓子！如是如是。如汝所言，一切諸法皆悉假號，是亦有情於無情，無情於有情。」<p>淨菩薩復白佛言：「如世尊所說，諸法亂、諸法不定、諸法無常。云何於假號法中，復說無情於有情，有情於無情？」<p>佛言：「云何？族姓子！我今當以第一義問汝，汝當以一一報我。汝今有情耶？無情耶？」<p>答曰：「有情。」<p>佛言：「汝情何所立？」<p>答曰：「立於無情。」<p>佛言：「汝今有情，云何立於無情？」<p>答曰：「捨有趣無，故立於無情。」<p>佛言：「無情既無，為何所立？」<p>答曰：「立無所立。」<p>佛言：「汝今用何等法立無所立？」<p>答曰：「我今不見有情、不見無情，故立無所立。」<p>佛言：「族姓子！汝言一切諸法假號。云何於假號法中，說有情於無情，說無情於有情？若當爾者，諸法亂、諸法不定、諸法無常；汝今復說，亦不有情亦不無情，故立無所立。」<p>爾時，淨菩薩默然不報。佛言：「族姓子！汝觀何等義默然不報？」<p>淨菩薩言：「我觀第一義中無言無說，故默然耳。」<p>佛言：「如是如是。族姓子！一切諸法皆悉假號，於假號法中非真非有，以染污心故眾生不達，各自稱說此是泥洹、此是生死；以第一義清淨觀者，亦無泥洹亦無生死。」<p>爾時，世尊便說斯偈：「一切諸法界，本無無所有，生死不達觀，謂為法自爾。經歷三世俗，進求菩薩道，退轉如恒沙，豈有達本無？十力哀現世，愍念群品等，為演假號法，令知至道明。解脫無等侶，速疾演法音，無量眾生類，充以法甘露。大道無形像，非有情無情，但生染污心，不獲三禪本。若欲修習本，清淨七無漏，宣暢九淨地，是謂趣道門。初欲趣道場，繫著十四心，得佛乃當滅，然後成道果。十六諸聖諦，菩薩諸法印，授莂甘露慧，因號為如來。三十二法本，菩薩神通慧，消滅三世患，漸至於泥洹。夫欲求佛道，莊嚴諸剎土，聲遍十方世，修禪乃得獲。無漏三禪行，諸佛深奧藏，為眾生立誓，為說無死法。行盡不造行，果亦無果報，道從平等慧，心一無邪念。四信如來寶，六種為世塵，七覺清淨鬘，八道具乃成。世俗五通道，如鳥逝虛空，係命在地大，不免生死難。六通大乘道，遊戲虛空淵，至竟不退轉，斯安非有餘。慧觀達清淨，悉照闇冥中，無著亦不染，故號為天尊。道生不自生，因緣乃有道，法法不自知，虛寂何為道？人本處生死，流浪不自覺，精進不懈怠，漸漸應聖律。心珠素自明，不假外光明，日月有五翳，何能有所照？佛本行清淨，心慧無瑕塵，自濟復濟彼，所至無罣礙。能斷諸悕望，蠲除諸縛著，照以諸法光，莫知愚冥闇。泥洹性清淨，不見有往還，深微不可覩，澹然不變易。入禪一定意，感動諸十方，神足道力強，八等不虧損。所以發弘誓，雨淚愍眾生，咸念代受苦，此為實奇特。人不計無常，貪著三界榮，如風吹落葉，流轉隨所趣。虛空無邊際，道行亦無邊，空報以音響，虛寂無根本。人本出母胎，隨行染五趣，善惡追人形，如影隨其身。若能滅五陰，神識還歸空，不復生老死，是處實快樂。若知諸佛藏，深奧不可覩，越界超三世，顧眄生死岸。本我為愚惑，入此然熾鑊，今得離此災，遊戲清淨淵。我今雖免苦，自離彼不離，獨善非弘誓，何必取滅度？復來還現生，權化處塵勞，曠濟無有涯，不厭劫數期。日度如恒沙，如己無等侶，不計如毫釐，宣暢自功勳，不念度者近，未度者為遠，心識澹然一，至竟無罣礙。色相是身具，容好無雙比，諸根遂純熟，乃至為大憙。利根具足行，覺寤猶復漸，會值愚癡者，此乃甚為難。菩薩入定意，不念有無想，獨步無所畏，德過諸山岳。行者有五品，進退中間法，立志如安明，心堅不可動。六度大神慧，神足通往來，法界無三念，故能轉法輪。本積無量善，自致仁中聖，道等無三本，心計內外淨。性行有若干，行法無有異，但為世辯者，分別有差品。過行有累劫，未曾起想念，故遊心無疆，虛空無有滯。地為至誠本，能忍穢不穢，慧心所含容，不見度不度。聖人行甚奇，能忍此眾苦，億劫行功德，乃成一法本。三定空無相，無願行諸法，眾智十力慧，超越無生處。本修音響慧，八聲甚淨妙，分別五陰行，蠲除思想貪。沈湮生死本，不求出要路，三本不捨本，乃出於道要。自識宿命通，法身不思議，壞有成無等，是力不可沮。虛空無量界，非一非二三，隨行本誓願，淨修眾妙道。生死滓濁法，愚士所貪樂，慧觀無染著，永除愚惑法。菩薩樂寂靜，思惟無量法，現在不生滅，非有非不有。自識宿命智，觀本生死根，如人臨江海，爾乃戰慄懼。弘誓度無極，平正道地行，坐臥入深藏，常離穢污行。地水火風空，神識猗著住，欲求禪窟處，不知神識趣。人亦信復然，因緣共合會，識離四大空，不知各所趣。法海無有涯，受入內外塵，本性自清淨，不識別污染。大道本無法，觀法內外淨，不念去來今，世智無等雙。曉眾一切音，有量無量法，劫數磨滅法，豈有常存者？能斷眾生厄，永離四魔地，貪嫉本無性，爾乃應淨觀。本坐樹王下，初夜中亦然，一心一意止，定意無復亂。七日體不傾，咸察三世法，滅一無復一，從是乃覺寤。今既得成佛，愍念未度者，興轉無上法，在於鹿野苑。先說四明慧，苦習盡道慧，為未覺寤者，三說乃成就。一切無量眾，初聞甘露法，皆得無生心，無復有生滅。雖現於此生，神遊無量界，在在轉法輪，處處現變化。於此現作佛，十月處母胎，聖人無塵垢，不耽在五欲。是故精進學，念離有無識，體性行自然，不毀於法界。過者不可量，來者亦無盡，現在復變易，神識為所在。識為生死本，流浪無窮已，欲至無為岸，三禪為第一。願得無色法，染以無形服，於無自娛樂，不願處三有。念我本牢誓，為本際眾生，故復隨俗人，不闕弘誓心。菩薩行三本，互有勝負心，我今乃自達，為精進中最。如來所現變，無有能思量，或處巖石間，寂默無言說。分別內六塵，無我無人想，外法亦當爾，常想非常想。吾從初發意，立行不為己，今雖得先寤，豈不為餘者？所以力勤學，恐負本所願，故度未度者，是謂如來誓。佛本初發願，不念劫數難，雖處於塵欲，此苦亦不久。正法本無一，差品有三號，道如日月照，無有高下心。一智及一慧，本從一願成，我今不捨一，故號第一尊。二觀從一法，從念過三苦，本無苦境界，法身自分別。菩薩執權慧，教人無法想，真人意常淨，不念起無起。恒以大慈心，不念眾生闕，由是自瓔珞，法義具足慧。道本自無我，此出眾生口，不可為眾生，說本自無我。今當說有行，漸令見道迹，令知無常想，久當自覺寤。在世修聖行，終不失義本，不以文字故，顯現於世人。從諸佛受教，遊戲諸定意，人中神龍步，獲四無所畏。如來別有諦，一一不思議，無猗無所染，故號人中尊。凡人學世典，齊可至無想，不如一句義，不與生死處。」<p>爾時，世尊說此偈已：「云何？族姓子！審解此義有情無情不乎？」<p>答曰：「如是。世尊！實無等倫。若有善男子、善女人，諷誦受持有情於無情、無情於有情義者，便能具足一切諸法。何以故？諸佛世尊一切賢聖皆由此義而得成佛。自今已後，我等善男子、善女人，皆當擁護是善男子、善女人，受持諷誦有情於無情、無情於有情者。何以故？如我所觀如來所說，過去當來今現在佛，皆由此義而得成就，我等亦當逮此法義。」<p>爾時，有菩薩名曰無觀，即從座起，偏露右臂叉手長跪，白佛言：「世尊！我等八人於此賢劫中，當擁護是善男子、善女人受持諷誦是句義者，便當獲十功德福。云何為十？一者、得無形相法；二者、深入法藏；三者辯才第一；四者、得無量法；五者、獲捷疾智；六者、不捨弘誓心；七者、定意自在；八者、逆知眾生念；九者、立無生心；十者、行本自然。若善男子、善女人受持諷誦此句義者，便當獲十功德。若使三千大千剎土滿中善男子、善女人，皆令成就得菩薩道，故不如是善男子、善女人受持諷誦此一句義。何以故？諸善功德皆由是生。」<p>爾時，世尊告淨菩薩：「云何？族姓子！令三千大千剎土眾生盡為釋提桓因，其功德福寧為多不？」<p>淨菩薩白言：「甚多甚多。世尊！」<p>佛言：「故不如立信善男子、善女人修三禪本，其功德福甚多甚多。」<p>佛言：「云何？族姓子！若三千大千剎土眾生盡為梵天，一一梵天神德無量，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如一地菩薩摩訶薩修三禪行，其功德福不可稱量，不可以譬喻為比。」<p>佛復告淨菩薩曰：「云何？族姓子！若善男子、善女人已在一地得菩薩號，遍滿三千大千世界，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如二地菩薩摩訶薩修三禪行，其功德福不可稱量。何以故？二地三禪行非一地所能及。」<p>佛復告淨菩薩曰：「云何？族姓子！若二地菩薩皆令成就，遍滿三千大千世界，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如三地菩薩摩訶薩修三禪行，其功德福不可稱量。何以故？三地菩薩非二地所及。」<p>佛復告淨菩薩曰：「云何？族姓子！若三地菩薩摩訶薩具足三禪，遍滿三千大千世界，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如四地菩薩摩訶薩修三禪行，其功德福不可稱量。何以故？四地三禪非三地三禪所及。」<p>佛復告淨菩薩曰：「云何？族姓子！四地菩薩摩訶薩具足三禪，遍滿三千大千世界，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如五地菩薩修三禪行，其功德福不可稱量。何以故？五地三禪非四地三禪所及。」<p>佛復告淨菩薩曰：「云何？族姓子！若五地菩薩摩訶薩具足三禪，遍滿三千大千世界，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如六地菩薩修三禪行，其功德福不可稱量。何以故？六地三禪非五地三禪所及。」<p>佛復告淨菩薩曰：「云何？族姓子！六地菩薩具足三禪，遍滿三千大千世界，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如七地菩薩修三禪行，其功德福不可稱量。何以故？七地三禪非六地三禪所及。」<p>佛復告淨菩薩曰：「云何？族姓子！若七地菩薩具足三禪，遍滿三千大千世界，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如八地菩薩修三禪行，其功德福不可稱量。何以故？八地三禪非七地三禪所及。」<p>佛復告淨菩薩曰：「云何？族姓子！九地菩薩具足三禪，遍滿三千大千世界，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如十地菩薩摩訶薩修三禪行，其功德福不可稱量。何以故？十地三禪非九地三禪所及。」<p>佛復告淨菩薩曰：「云何？族姓子！十地菩薩具足三禪，遍滿三千大千世界，其功德福寧為多不？」<p>淨菩薩白佛言：「甚多甚多。世尊！」<p>佛言：「故不如一生補處菩薩摩訶薩。何以故？一生補處三禪非十住三禪所及。」<p>佛復告淨菩薩曰：「云何？族姓子！一生補處菩薩修三禪行，遍滿三千大千世界。云何？族姓子！其功德福寧為多不？」<p>淨菩薩白佛言：「甚多甚多。世尊！」<p>佛言：「故不如如來、至真、等正覺須臾之間念三禪得其功德，其功德福不可稱量。一切諸佛世尊由是三禪，而得具足一切諸法。」<p>爾時，世尊便說斯偈：「三禪諸佛母，出生一切法，拔濟眾生苦，得為人中尊。十地菩薩種，所獲禪不同，本慧無若干，息心為第一。現在十六法，於中自娛樂，不猗三毒本，乃應十句義。超越無量界，不失本觀行，度脫諸眾生，是謂三禪行。諸法如夢幻，非有非不有，盡化一切類，是謂三禪行。雖未在十地，能施作佛事，能現種種變，是謂三禪行。無等十二輪，暢演本無行，受入諸根本，是謂三禪行。生死無有量，不滯三有道，識神自然轉，是謂三禪行。人既知非常，不著世榮寵，真人斷彼此，是謂三禪行。有情非有情，無情亦復然，道行過三界，是謂三禪行。生死本無兆，因緣有諸法，彼彼不相知，是謂三禪行。慈愍普育養，不著身想本，法性無高下，是謂三禪行。菩薩根本行，惟空無相願，得趣泥洹門，是謂三禪行。道從四等心，弘誓不可動，十慧超眾道，是謂三禪行。具檀度無極，拯濟下劣人，隨所充其念，是謂三禪行。守戒無所犯，如護吉祥瓶，念念不雜想，是謂三禪行。忍辱行之本，受對心不變，無想如虛空，是謂三禪行。無數劫精進，終不懷懈怠，教訓眾生類，是謂三禪行。正受三禪行，一意念不變，感動十方界，是謂三禪行。智慧大海淵，平等無有二，蠲除諸妄想，是謂三禪行。善權無方法，變現無有量，不計有貴賤，是謂三禪行。」<p>爾時，世尊說此偈已，百千億眾生皆發無上心，得三禪行。<p>菩薩瓔珞經隨行品第十九<p>爾時，天、龍、鬼神、阿須倫、迦留羅、旃陀羅、摩休勒、人與非人，及諸菩薩摩訶薩，比丘、比丘尼、優婆塞、優婆夷，各自生念：「我等欲觀如來神智變化無量，遊諸世界還復故處無覺知者。」<p>時有梵天名曰尊復尊，從他方佛剎來，行過三禪無所復畏，即從座起，偏露右臂，叉手長跪，而作頌曰：「天尊三達智，悉觀三世本，斷惑去狐疑，為現神智道。如爾性自然，行過超三有，菩薩瓔珞慧，為總何等行？道樹諸法本，無生心第一，自寤無師受，為隨何行得？超越下劣地，上慕菩薩道，宣暢四要法，梵行清淨本。天世眾生類，念念各不同，滅想令不起，何由而得成？法界本自空，受慧有若干，一行得作佛，復由何等辦？生死十二海，流轉尚不停，佛慧無邊際，尋究而度之。道本從一相，斷滅無所生，觀外身塵勞，內法亦復然。來處去此遠，願樂欲聞法，唯尊一一演，永令無塵湮。」<p>爾時，世尊告尊復尊曰：「善哉，善哉！族姓子！能於如來前而問斯義，今當以偈一一分別。「本從無數世，親近善知識，不見本末空，是謂隨行得。思惟無量法，分別本末空，道果不染污，是謂隨行得。所念不處邪，不離正法本，一相本自寂，是謂隨行得。十力王三千，永度彼此岸，修行本無法，消滅五陰苦，慧明所照處，上徹空無際，善化隨本教，是謂隨行得。空性澹然安，無願相亦然，三定等有伴，是謂隨行得。當其入定時，諸法無所有，捨身染一身，是謂隨行得。諸佛法不異，分別隨其人，過去已滅行，豈復有根兆？人智所修習，守信為權法，自滅吾我想，是謂隨行得。從久遠以來，眾生染著有，有竟不自知，豈識無想法？但為大聖人，分別隨其類，導引以正要，是謂隨行得。劫數亦不難，令可如彈指，難寤癡惑人，就善乃為難，一身復一身，經歷億萬姟，愍以無念想，不度終不捨，行本由自然，利鈍各有品，今蒙大光明，是謂隨行得。本我自造行，今復受其報，行盡無三界，獨立無所猗，人想眾常想，非是聖律教，能捨彼此想，是謂隨行得。計身本自無，況有識神念？愚惑眾生類，初不能捨離，道忍有五行，初念中亦然，思惟不淨觀，是謂隨行得。身淨無瑕垢，終不造邪業，所以口真誠，由本無欺故，道潤所及處，輒得有所濟，由前有麁澁，豈怨潤不及？弘誓恒平等，不念麁以細，行等無彼此，是謂隨行得。人知超其難，自守無他念，自濟復濟彼，是謂隨行得。如人視五色，自起其識想，痛陰由是滋，不離大災患。識法不可見，緣生若干念，一生復一滅，欲免甚為難。道慧有五相，分別成敗法，行盡無窠窟，時識竟所在。一形受一形，身身不磨滅，夫欲伐其樹，欲盡勿捨根。識根為蔓莚，所至無有礙，力士諸仙道，誰能尋其本？唯有三界尊，能攝使不逸，燒以智慧火，莫知闇冥處。無明眾行災，抑遏善根本。洗以八解水，除垢無塵堙。生死往來苦，今世就後世，咄嗟此苦惱！非聖孰能濟？諸天受福堂，四梵亦復然，行由清淨果，德為人中上。思惟古昔來，本無三惡趣，本造今自受，何為復有疑？若使諸世尊，不顯曜道教，便於如來所，可譏說其過。吾亦愍念汝，受生不達本，如此眾生類，不受聖訓教。過佛無有量，汝由不覩聞，將來恒沙佛，豈從得蒙濟？人心霍然寤，不待劫數期，一聞便成佛，不歷諸法界。但念群品黨，不慇勤於道，所以自墜落，永處五道淵。如鳥飛虛空，憑翅乃得逝，人無止觀定，何由獲空慧？生死無限齊，道力過百行，染以無形服，自致道果成。五陰本無形，為作形色相，德過諸釋梵，為說無相法。行人觀外色，內識往分別，彼色非我造，我心自往染。色本非我本，色性竟有無，計我識亦爾，本從何所生？爾乃自覺悟，外色自空寂，內識亦復爾，澹然本無生。人念非常空，自觀身本法，爾乃得至彼，永處無為岸。本受五陰身，欲脫未能離，受胎是大患，未離有何益？五分法身具，戒定慧解成，熏以道德香，蠲除世臭穢。人解修明慧，億劫不懈怠，眾德自然具，故號無等倫。戾意隨習俗，處尊不為憍，隨行從高下，令立永處安。或入三塗苦，為現權慧智，外如代受苦，內心無所染。吾昔無數世，修行菩薩道，以獲盡信忍，行過二住地。爾時諸佛集，普從十方來，為一下劣故，欲令免無救。諸佛各伸手，障令不至罪，罪力難可蔽，攘手牽入獄。諸佛尋其後，復到地獄中，欲救彼罪人，令離眾苦惱。如來神智力，身放大光明，普曜地獄中，晃若同一色。罪人見光明，無復身痛想，皆悉蒙光明，得離地獄難。唯彼一眾生，諸佛不能救，五逆不慎行，乃致是苦惱。吾從是以來，進行不懈怠，不以生死苦，中有變悔心。今既得成佛，號字釋迦文，壞敗五陰身，眾德普備具。受罪無終竟，不識善根原，行盡超眾德，乃應虛空性。恐今亦當有，受罪無救者，非神力所能，制住令不往。空性雖清淨，行滿乃得具，神足五通法，未能離此惱。五陰各有性，所造非一品，忍智度無極，行具乃得成。道生諸法本，滋長無有法，立志如安明，終不可沮壞。譬如有士夫，為空施畔齊，此由冀可得，欲免罪甚難。七寶諸宮室，象馬國財寶，斯盡如幻化，暫有不常停。轉輪聖王位，統領四天下，是亦磨滅法，無常不久存。如彼修行人，分別色根原，解知本自爾，是謂成色陰。身痛有百八，內外中間法，知痛所出生，是應痛陰法，想如野馬遊，壞有無所有，抑制想不生，是謂應想陰。三行成三法，滅三乃應三，拔斷三毒根，不染三世有。五法已成具，不受識無識，無內外六塵，是謂為識陰。執四方便道，乘四無畏慧，超四道果證，故應四聚要。生死海無疆，曠大無邊涯，乘六神足道，乃得遊其淵。愍念愚惑種，忨習不捨離，形如芭蕉樹，有皮裏無實。我今樹王下，瓔珞諸道品，功勳超百億，世雄尊第一。今日無等倫，現生於五濁，不為塵垢染，如蓮華無著。當守護其心，不為塵勞惑，內以八正覺，瓔珞身心法，外以諸相好，莊嚴諸國土，明慧修二觀，相好自嚴飾。本從四大成，成敗無所有，前念非後念，新新成塵勞。施心於一切，高下無所逆，內具度無極，無猗無所處。守戒常一心，觀彼無所犯，擁護眾道德，不闕戒性行。三地有十法，無形不可見，權詐入生死，示現世徑路。生世眾苦患，憂畏無數變，聖人能往來，不以此為危。大道本無形，非有無生慧，相相度無極，而自瓔珞身。眼視上下眴，遠覩無有疆，修淨度無極，獲此無礙報。脚跟細平正，修治大聖座，今獲無垢報，具道度無極。❥如布重金，亦不受塵水，舉足如旋風，機關無觸礙。心華不著塵，內悅色外發，皆由忍辱報，故號度無極。執心如金剛，演布道地法，知過無量世，具足無礙度。口演八種音，悉布諸言教，至誠不染有，是謂不欺度。道由三觀想，能逮平等慧，心不著是非，應於無生度。初發弘誓心，不為少許人，自然成道覺，是名具空度。神足遊佛土，身心無限礙，一意無移易，神足度無極。本由色墮有，知色非有常，今受此色身，眾好度無極。痛法有內外，非苦非有樂，蠲除內外法，無行度無極。五根有五法，要由十八持，分別除去五，無報度無極。守護身口意，攝令無放逸，淨響普照曜，八道度無極。不猗三覺觀，亦無生起滅，息意不復生，無言度無極。清淨如蓮華，博聞無所染，常訓化眾生，淨教度無極。平等無二想，不懷偏局心，如日照虛空，慧觀度無極。仁智不可量，無生不可見，施心無量慧，道智度無極。觀三千世界，起滅無所有，善覺寤一切，無想度無極。知生本無主，因緣生諸法，成就有無道，平等度無極。總持無礙道，解脫成就慧，分別無我想，空淨度無極。生死有五難，染著世俗塵，遊空無量境，權智度無極。已脫生死縛，遊戲解脫中，清淨無亂想，果報度無極。在世現苦行，執心如金剛，已超三有道，自然度無極。或在虛空界，念法無亂想，如空有所容，無形度無極。快哉無生道，永斷諸塵勞，不見有往來，無行度無極。神足有四事，恒遊十方剎，身心俱虛寂，明慧度無極。本從平等心，一意無所染，心超無量界，微妙度無極。觀了生世苦，一相無所起，道心不可轉，金剛度無極。無學修梵行，超越九次第，行盡不熾然，瓔珞度無極。道從三慧觀，分別定意行，自息心不起，無量度無極。濟拔四惡道，越次不受證，自然滅無明，等分度無極。道教實微妙，精進不可踰，平等無二法，眾行度無極。生世眾苦難，常習無上道，不見有無迹，眾想度無極。生死多限礙，不覩智慧光，道力以宣暢，積行度無極。成就九禪法，不染世俗智，一一分別想，戒訓度無極。所以顯現法，愍念一切人，不見度無度，寂意度無極。遊至無量界，承事諸賢聖，受教不忽忘，總持度無極。復能現變化，感動諸佛剎，亦不自貢高，滅意度無極。追念過去世，普修菩薩道，不著內諸漏，觀行度無極。修治諸佛土，清淨無瑕垢，度脫無量人，法界度無極。眾生根無量，身體極清淨，內外不染有，了法度無極。知生不足貪，權現無有方，不生眾想念，無等度無極。身法若干種，亦不生塵垢，莊嚴身體相，功德度無極。從無央數劫，積累修法本，積累不為己，神通度無極。六情不著有，分別無量慧，得過虛空際，一心度無極。生在人中難，受身無有量，眼不著外色，無念度無極。執意無貪著，生生亦不息，自滅內眾行，空觀度無極。無畏無所著，不見內外法，道意無若干，神智度無極。佛身本自淨，不為塵垢染，智達過百劫，無心度無極。前心非今心，生生而不絕，一意無所起，大智度無極。億百千眾生，度亦不見度，心念無非邪，娛樂度無極。行盡受苦證，達知三世本，不有小乘意，本末度無極。於苦不念苦，了知四非常，盡生更無身，聖諦度無極。本從無量佛，受決當作佛，亦不自歡慶，等施度無極。心本不思議，德超無有量，分別有無觀，靜寂度無極。五道眾苦原，不生清白法，八等過道行，現身度無極。人體本無法，不見法界相，上智過百行，無畏度無極。一心一念頃，受證無有難，永離諸漏法，大聖度無極。本末永自離，亦不見吾我，神力如虛空，知足度無極。自攝持威儀，不著諸相好，自守無所犯，親近度無極。吾從無數世，供養諸世尊，不毀諸法界，無願度無極。亦不有悕望，僥倖於諸法，非有無所生，積行度無極。不念彼此岸，超越生死海，究盡一切根，無盡度無極。十六不思議，亦名十六慧，從苦至無法，無著度無極。生死無有底，或出或隱沒，盡能觀了知，性空度無極。身法三十二，污染不淨行，一一能分別，無著度無極。眼識有內外，不受外身入，無畏無所動，慈心度無極。如我坐佛樹，莊嚴金剛座，降魔無所畏，大慈度無極。愍念眾生類，度人不見度，曠濟無有疆，自離度無極。過去不復生，不染當來塵，慧心無內外，無疑度無極。內外陰持入，不生諸塵垢，守一不放逸，神足度無極。眼不著外色，舌亦不知味，除去貪著想，無形度無極。分別菩薩心，淨觀無所著，道從平等慧，威儀度無極。自識宿命智，知本所從來，不復興想念，現生度無極。智者在世化，盡苦無有餘，拔斷生死本，苦行度無極。愍過慈母育，慧普無高下，內不自見身，無貪度無極。德遊無量境，無有覺知者，亦不自稱歎，法身度無極。復從諸佛受，空慧無量法，自然盡苦際，不起度無極。道從平等慧，不染三有想，從是獲神足，無我度無極。凡夫縛著四，不離三界患，盡生更不造，通慧度無極。從無央數劫，定意不錯亂，意亦無移易，本際度無極。神智無邊涯，永除貪著有，逮得不起忍，寂滅度無極。道慧觀七品，法界無參差，一相不可見，無形度無極。泥洹無生滅，行迹無所有，能離彼此中，隨行度無極。無明眾行本，流轉十二海，不為識所染，無著度無極。如爾四聖諦，出生諸道果，滅意由四禪，定意度無極。如來八解脫，無苦亦無樂，能滅現在結，無患度無極。不猗著三界，造立於塵勞，修習神通慧，快樂度無極。無住無往來，亦不壞法性，永滅塵勞疇，無變度無極。如色本無色，色性常自然，了知三世苦，滅意度無極。不受外塵垢，定意無他想，生盡更不造，無受度無極。現變無央數，終不自為己，道慧無三礙，本際度無極。入定除三想，不見我人壽，執信無馳騁，眾智度無極。空無相願法，三昧聖道觀，寂然滅一意，懷來度無極。道生無量法，從是得到彼，玄達三世苦，受樂度無極。知生為大災，穿漏諸法界，捨一不染著，眾妙度無極。慈悲四等心，普潤於一切，化導無尊卑，大智度無極。四大因緣形，體性不可轉，欲達解脫門，三向度無極。若劫欲盡燒，不懷恐懼心，自然通道力，無想度無極。亦不自生念，分別若干想，佛慧無有窮，大海度無極。功勳過眾行，本業無有量，無一不見一，離群度無極。弘誓具足願，觀身無形相，破壞四魔患，莊嚴度無極。無念諸法本，泥洹寂然淨，諸佛所遊處，深藏度無極。無相不可見，從一乃成佛，去離心本法，一義度無極。究盡諸道果，不有三窠窟，慧照無邊涯，立本度無極。生死諸艱難，無為澹然安，不生五塵垢，總持度無極。遍遊無量世，教化眾生類，經歷生死苦，斷苦度無極。現處母胞胎，實不染著有，心淨如虛空，本慧度無極。不見有受報，果證諸明慧，分別四道本，修荷度無極。本從無量世，法界不思議，平等無二心，廣慧度無極。佛法甚深妙，非二乘所及，超越無量行，無疑度無極。先淨其眼根，淨修心本行，慕及菩薩道，淨意度無極。執意如金剛，清淨無瑕穢，永離有無界，道果度無極。古昔諸世尊，坐此元吉樹，降伏四魔怨，忍力度無極。神識在虛空，初無恚怒心，亦不生塵垢，超越度無極。神力超無量，一切諸世界，亦不著可欲，無垢度無極。夫欲究盡空，內淨外亦然，分別非常想，因緣度無極。光明照諸界，蠲除諸闇昧，不起若干想，斷垢度無極。慧觀有三法，永除欲怒癡，不為色所染，智行度無極。設從億千劫，意志弘誓心，不見眾生類，淨教度無極。八等大道行，內外無我想，佛界法界淨，無量度無極。人本修其行，拔斷十二緣，除貪不著有，一意度無極。欲修人道行，先護身口意，十善眾行本，應法度無極。我本不造癡，根本為所在，十慧無量智，本無度無極。法界不思議，成就無畏法，盡生死根本，重擔度無極。如來慈慧等，養育無高下，除去染污心，無望度無極。發趣大乘意，接度諸有礙，不見生死本，遠離度無極。弘誓執勤苦，遊戲諸定意，常懷反復心，忘報度無極。眾生平等慧，盡知諸根本，不懷塵欲心，權慧度無極。大道甚為妙，不為塵欲動，三空捨本意，究意度無極。於此賢劫中，諸佛興出世，拔苦無三礙，周旋度無極。身放平等光，接度無數眾，知生不染生，善友度無極。欲成無上道，親近善知識，能盡苦本際，無盡度無極。四道無往來，住壽無數劫，究盡道根本，無變度無極。欲究盡生死，勿懷退轉心，勇健不可壞，立志度無極。行施無所愛，亦不興三想，本末悉自空，解慧度無極。道力如虛空，不計五陰身，色本非有色，清淨度無極。無生眾慧本，常想非有真，不見有教化，智力度無極。過去無數劫，有佛如我號，修平等法本，無形度無極。大辯如來出，消滅愛欲塵，教訓眾生類，信根度無極。有佛名無礙，苦行無量劫，攝意不放逸，守戒度無極。次名弘誓佛，教化無高下，意等如虛空，忍辱度無極。有佛名大願，究盡生死根，變化無數身，慇懃度無極。道本自清淨，不見虛空慧，無形不可見，慈悲度無極。更樂八十六，菩薩所修行，無有三毒本，不起度無極。賢聖十六心，悉知無所有，不壞諸法界，無身度無極。一心一念中，不離禪定觀，復從一意起，無想度無極。虛空無邊涯，寂意無染污，捨一不著一，定意度無極。吾本應此行，寂然無想念，息意處現在，無礙度無極。禪定自滅意，淨觀滅三想，道慧自然淨，除染度無極。佛境不思議，眾生界亦然，法性自然寂，無形度無極。能度生死難，不念三界苦，忍意不起想，澹泊度無極。入三世定意，盡知眾生根，自觀內外身，無願度無極。八部鬼神界，隨彼而教化，為現神足力，滅跡度無極。善權教眾生，不離本末空，分別四無畏，無我度無極。思惟內外身，分別空無慧，不觀有吾我，法意度無極。生遇賢聖樂，八解無所著，不興眾想念，如幻度無極。正法無男女，意由思想生，深法不可見，惡露度無極。分身無量形，復還合為一，無能覺知者，身密度無極。如來眾相具，色身遊世間，神足而教化，無猗度無極。凡夫未入學，不觀內外身，聖慧甚深妙，相好度無極。本從神足起，意法無高下，菩薩無形觀，安樂度無極。禪定無念待，息心無所著，遊戲八解池，至誠度無極。人知五苦法，仰修無為道，六通無漏法，賢聖度無極。神通遊世間，常習賢聖律，不觀內外法，無名度無極。習行無憍慢，不懷顛倒心，不起諸結縛，無穢度無極。若復死尸觀，不念淨不淨，內外無所著，無慢度無極。威儀如法律，舉動不虛妄，眾智自衛護，無對度無極。無身為道要，不為塵所染，坐臥心常定，自守度無極。聖人愍念俗，為雨甘露法，演暢無量慧，受化度無極。博施多恩惠，覺觀除心本，蠲除苦惱患，挌戰度無極。心念無量法，示現無量變，尋憶通慧本，奮迅度無極。內法無所念，恒為外塵染，以彼無生智，從願度無極。眾定自瓔珞，眼識不起想，彼亦不自有，無移度無極。修習眾智慧，解脫度知見，欲飲不死漿，甘露度無極。淨觀無貪著，慧度空無異，分別四道果，流轉度無極。猶如有士夫，堪忍受塵勞，心慧無塵染，隨願度無極。相相各有報，非有行有法，超越四禪行，生盡度無極。前世由本行，無恚怒於人，自然離八難，超越度無極。常人之所念，合會有別離，非聖弘誓心，分別度無極。以無照本有，徹覩無有外，形累自然滅，無見度無極。往詣虛空界，速疾無所礙，不念中間法，應律度無極。了本為一法，志趣各有別，隨世染其色，解縛度無極。分別三毒本，行盡乃應行，知本非我有，身本度無極。心遊得自在，觀慾如熾然，消滅五道趣，清涼度無極。無願在三有，貪著五欲法，永離八無閑，言說度無極。起滅無有定，總持不忽忘，一切智慧足，博聞度無極。受慧有四品，他覺自不知，緣是逮七空，捷疾度無極。佛道難究盡，非心所能測，悉知無道觀，七覺度無極。分別三十七，如來聖道徑，一意不起想，名身度無極。包識遠近法，不念無礙道，十號一一異，無數度無極。講授深要法，心不懷怯弱，不願求無相，智力度無極。入正八等慧，不壞空性行，內自思惟法，逮果度無極。名色若干變，愛入塵勞病，不能達本無，善察度無極。十法空無變，意念縛著想，不念去外入，限齊度無極。愍念世苦人，憂畏無端數，建立權方便，現化度無極。心堅如金剛，非有為能壞，灌以甘露法，深要度無極。本因虛空慧，解脫無所礙，智明去塵垢，見聞度無極。知奉賢聖律，戒聞慧定心，道意志力強，無闕度無極。知身本無形，煎熬生死法，澹然歸虛寂，解縛度無極。智者隨俗變，終不著更樂，除結斷苦本，尊上度無極。人中世雄師，行過無量世，至誠不懷欺，言應度無極。心念不思議，究盡深法藏，分別如來界，道覺度無極。如來十句義，各各無形相，寂然無音聲，授決度無極。觀身空無形，清淨無所染，增上本無法，行盡度無極。如來授記莂，如如不變易，不見生滅本，本淨度無極。正覺所教授，不捨一切眾，盡令得覆護，無比度無極。為人作橋梁，究盡一切法，漸漸入深藏，離苦度無極。教化眾生類，不離法境界，進趣於道場，自守度無極。眾生所歸趣，盡向於道門，眾智自在慧，無患度無極。與世作炬明，為眾生作眼，令知所歸趣，大道度無極。十力所現世，拔斷憂苦人，智慧壞諸有，神慧度無極。樂在閑靜處，修習本所行，能變現眾生，徑路度無極。於無量劫中，守苦不捨苦，具足十法寶，無離度無極。觀定如空等，普能有所照，自觀復觀彼，等性度無極。觀諸佛剎土，眾智自瓔珞，遍遊十方界，寂然度無極。復有無量法，如來所宣暢，消滅非法本，牢固度無極。眾生應受化，聞法便得寤，斯等宿識利，捷疾度無極。一切諸法本，非有亦不無，道從無想生，八法度無極。智慧照無量，如師子無畏，觀見無常法，無生度無極。說法不有說，度人無有度，善權過百劫，無染度無極。不沒亦不盡，照曜一切人，宣暢如來慧，無欲度無極。說法無法想，不見吾我人，大慈度有無，轉輪度無極。眾鳥樂于池，青蓮芙蓉間，禪寂永除想，無事度無極。說法有三事，除其本末空，度此無量界，無猗度無極。念察人根源，觀彼心識意，不離菩薩誓，畢竟度無極。隨時行方便，不以苦經心，永捨增減意，如法度無極。幻術著眼識，不見有出生，耳識聞彼聲，解空度無極。若彼大幻師，現化諸飲食，鼻識而分別，香熏度無極。如化之所造，其義不可思，欲得究盡者，味識度無極。本我造更樂，身想諸法本，攝意自然伏，權現度無極。以清淨音響，周遍十方界，戒德香亦爾，無犯度無極。幻術不真實，誑惑愚癡等，導引真實法，真際度無極。推尋眾生根，非聖無能測，權化大聖人，立教度無極。清淨如蓮華，終不受塵垢，越次眾行表，撿意度無極。
。
<juan>菩薩瓔珞經卷第七（一名現在報）<p>姚秦涼州沙門竺佛念譯<p>隨行品第十九之餘「行過超三界，無形不可覩，普照三千世，法愍度無極。一意一念頃，具足眾相好，不染於塵勞，空界度無極。若能宣暢法，普潤諸萌類，四諦如爾相，苦盡度無極。佛土普清淨，無有三乘心，自然通道教，定意度無極。人本從空生，法界無增減，不違諸法本，方便度無極。幻化不真實，行超三界表，超過無量國，通達度無極。無想眾生等，猗識不解慧，賢聖得往來，微識度無極。自然如爾性，法慧多所益，四大本自然，終始度無極。不見吾我人，壽命眾行本，一相無有相，無形度無極。無數諸佛土，莊嚴佛道場，演出佛光明，法寶度無極。攝意無有亂，永除三毒心，平等無若干，誠信度無極。猗識由五道，不能解縛著，拔濟苦根源，遠離度無極。雖復處胞胎，不為慾所染，永離淫怒癡，解脫度無極。佛法甚深妙，神力過三界，現形在五濁，忍辱度無極。若復遭苦樂，不生增減心，執意如虛空，無疆度無極。道不從空生，亦不離人心，分身滿虛空，滅盡度無極。不見吾我人，不壞本無相，一行成正覺，觀世度無極。不生亦不滅，無有生死本，從此至彼岸，超越度無極。眾苦本無形，本智由境界，心識不可毀，幻行度無極。幻有二根本，行幻深智幻，能解此幻法，無疑度無極。智幻超三界，行幻亦復然，八正道清淨，道品度無極。世幻非真實，賢聖不染著，愚者抱常想，通慧度無極。六塵外六入，十二牽連法，名色由更樂，緣想度無極。行從愚惑生，流馳無數念，若當念有形，具足度無極。虛空無邊際，亦不見行迹，得尋生死岸，自然度無極。人壽有長短，今世亦後世，唯道澹然安，澹然度無極。法界各有性，不見受入處，無猗不可染，無懷度無極。佛土無央數，法智不思議，慧海不可量，受入度無極。人智無增減，賢聖行平等，分別空無慧，陰蓋度無極。本從無數世，苦行無有量，不念劫數期，閑靜度無極。念在兜術天，論講無形法，導引無量人，無二度無極。著樂不以歡，處苦亦不憂，見諦成就道，真實度無極。降神閻浮內，轉法於鹿野，盡捨世穢濁，望斷度無極。菩薩行成就，不著六塵勞，學智甚深法，牢固度無極。智術權方便，深入無有礙，分別無量身，在所度無極。勇超無量劫，窮盡生死本，莊嚴佛土淨，微妙度無極。人能信本源，不滯於生死，心正無亂想，一想度無極。行施不見施，亦無去來想，觀物如虛空，無厭度無極。觀世非有世，亦無三塗苦，自濟復濟彼，大慈度無極。設見眾生類，染著在三有，勸導以正教，大悲度無極。周旋無量界，執信如安明，和顏常一心，歡喜度無極。菩薩初發意，不為一人故，曠濟無邊崖，放捨度無極。當我初生時，佛土黃金色，莊嚴於道場，神感度無極。不自滅名想，亦不著壽命，空無願無相，根門度無極。本從平等慧，今自致正覺，不捨金剛意，三觀度無極。慇懃於道德，日夜常經行，法說亦義說，進趣度無極。知足道第一，捨意無所貪，三十七道品，無為度無極。菩薩剎土淨，種姓不雜錯，恒生真正家，豪族度無極。降神處母胎，示現嬰兒相，執心淨無垢，變化度無極。既得出母胎，舉足行七步，足足度七姟，示現度無極。常在金机上，現以香水浴，無量諸佛集，勸進度無極。三十二相具，八十好莊嚴，天地六反動，容顏度無極。諸法無形相，現以色相法，獨步無有侶，最尊度無極。一一思法界，不失本要誓，諸法悉如聾，默然度無極。賢聖八等行，止觀無想行，不捨空無慧，一入度無極。常以妙道法，講授諸法門，勸導一切人，法響度無極。十善眾行本，無著不可染，修一得成一，不退度無極。世人懷慳貪，永處於幽冥，導該無量法，學習度無極。如來無所著，受法不捨離，永離眾生居，獨拔度無極。雖處父王宮，寂靜思惟道，不貪五欲樂，無穢度無極。觀身乾樹皮，亦如久朽灰，自察無識想，出息度無極。一數不離一，止觀本行願，係意在目前，道智度無極。人處生死久，不計本末空，能捨不與俱，總持度無極。所以獲四辯，法義捷疾智，宣暢無量義，應適度無極。無數大聖集，聞法欲無厭，平等通大智，等慧度無極。設復於無量，成敗諸劫數，未盡如來藏，遠離度無極。一生百千生，欲究如來德，未有斯等類，廣及度無極。虛空有邊際，須彌可稱量，豈有大導師，無限度無極。從無央數劫，積累諸德本，行盡更不造，流轉度無極。世雄慈蓋普，潤及眾生類，聞法不疑滯，信解度無極。勇猛超眾上，無有下劣心，降伏魔官屬，忍意度無極。吾昔發誓願，不自惜身命，故自獨持出，金剛度無極。若中間有疑，不成最正覺，累功德無量，人尊度無極。爾乃道玄妙，法藏不可思，超過三有表，純熟度無極。一相不可見，真如性亦爾，捨本就其末，無礙度無極。不教自然寤，無師一切智，獨善無所憂，無尤度無極。壞六十二見，愛欲諸羅網，閉塞生死門，快樂度無極。息心自滅意，不懷沾污心，執心如大海，無違度無極。觀身如怨讎，諸孔流不淨，分別內外法，解本度無極。一心一念頃，流馳不可制，至坐樹王下，弘誓度無極。法行如蓮華，常以三道教，雖處不染著，一意度無極。等意如大道，永除小節心，三十三法盡，無垢度無極。人當求出要，分別內外法，思惟不捨離，精進度無極。觀身當觀法，五陰聚散行，如人觀掌珠，真諦度無極。破碎四魔垢，摧壞憍慢山，慧火焚三毒，捨離度無極。卿等設有疑，各自宣說本，當以智慧光，照曜度無極。足下眾相明，印文炳然現，諸有覩此相，恩澤度無極。鹿腨如金剛，內外朗然現，趾立不傾側，端嚴度無極。皮毛極軟細，紅華不著水，一一眾好具，行足度無極。當我舉足時，入城行分衛，福祐無貧富，不擇度無極。分衛訖周遍，還詣靜房室，道法自娛樂，思惟度無極。日夜恒經行，觀誰應先度，不違本弘誓，清淨度無極。是以恒自修，不與世事諍，自離復離彼，離趣度無極。四大各有性，高下亦不同，由識神分別，法義度無極。菩薩自觀空，無微不省察，防護諸惡業，慧見度無極。諦觀諸剎土，不興苦樂想，解諸法甚深，善法度無極。可進知其進，亦不懷狐疑，出要無二道，虛寂度無極。悉觀諸行本，受報亦清淨，不求功德業，忘施度無極。過去不復生，未來不可見，現在自然法，願求度無極。泥洹無體性，亦無受入處，觀諸受法報，知本度無極。靜意三昧定，永與亂意別，無常苦無我，體行度無極。如實觀察法，知一不可動，不壞法本心，自然度無極。悉知法無我，生生不見生，轉諸法輪行，曠濟度無極。能滅諸法性，亦不求解脫，誠信遊五道，盡生度無極。如來至密行，心意識亦然，逮得無生心，了達度無極。計吾本所行，住壽恒沙劫，功勞自然著，行跡度無極。生死本所從，如幻無真實，寂滅不可污，匿藏度無極。賢聖十二品，悉歸于無為，無生永不生，行勝度無極。念昔在香林，端坐思惟道，形體不傾側，初禪度無極。又本在師子，曠普講堂所，無想諸天衛，二禪度無極。復於此賢劫，護法大城中，自隱求道教，三禪度無極。如今於此座，廣演無量法，內外無所礙，四禪度無極。行道無沾污，不興若干念，故令自致尊，離世度無極。如日初放光，令人自所見，吾今演道教，現明度無極。無數阿僧祇，如來不思議，各各布道教，無生度無極。正使億百千，七寶滿世境，不如一意念，一意度無極。不起亦不滅，知本所從來，解了三世觀，梵行度無極。若能崇慧本，次第不越序，修道無二心，玄寂度無極。大慈不思議，廣濟眾生類，師子一雷吼，普聞度無極。諸有眾生類，信樂空無法，順理無所犯，造行度無極。內修六重法，樂靜不處閙，自識宿命行，知本度無極。今世受胎分，欲滅勤修行，一失命根識，受決度無極。諸法不嬈亂，修行清白法，念生離生本，無本度無極。人遊五道淵，如河奔大海，速駛不復還，歸趣度無極。常念世間苦，念離不與俱，獨逝不懷憂，無雙度無極。如種諸穀子，稻麻諸花果，本子非生苗，變易度無極。人生不學道，臨死有變悔，欲離勿懈怠，學進度無極。若欲拔根本，勿復種其識，此盡無過是，香熏度無極。觀諸世間法，悉空無所有，當觀是非法，不動度無極。勸助諸福業，一一無所礙，登祚十住行，一生度無極。悉觀諸法門，總持無忘失，諸法界相應，斷結度無極。若欲遊虛空，神足無所礙，無人無我想，習行度無極。一一思惟法，輕舉無所礙，以身量度空，神足度無極。如實觀人本，道行無所違，不與二見心，正定度無極。如鏡觀面像，信已無瑕穢，塵勞自然滅，百福度無極。宿願不可盡，積行今乃獲，誠信如日初，擇法度無極。勤念入深要，搜求無量法，謙恭下下意，牢固度無極。菩薩有八法，修行至道場，解慧不著空，無想度無極。若欲猗空慧，知空非真實，慧本知三礙，空相度無極。有法名戰格，奮迅無畏定，亦不懷怯弱，眾智度無極。因緣各相生，生死是道本，二事不相離，拔苦度無極。一生非本根，亦無眾生根，識神染著有，假號度無極。真道無形質，微妙不思議，道實非有道，震動度無極。觀諸佛土淨，清淨無瑕穢，常以平等道，神通度無極。菩薩常觀察，不著形相法，知生過五道，無名度無極。或有修一法，超越眾行表，最勝自然達，越次度無極。空觀一切人，息心無所念，應一無所污，齊限度無極。大聖德無量，不為塵欲染，究盡塵勞原，無底度無極。本無有五道，由塵垢而生，幻化非常想，聖慧度無極。諸法相受入，菩薩所修行，不見眾苦本，無我度無極。亦不在劫數，生死無形兆，當來不常停，速疾度無極。分別四非常，苦空無我身，以慧自莊嚴，修治度無極。如人欲行空，修禪乃果獲，定意不錯亂，志密度無極。口出無量音，不毀於法性，如月眾星滿，果實度無極。神足不可量，慧海如恒沙，善權攝自在，受入度無極。若欲化眾生，入定觀察心，先以權慧導，漸現度無極。佛經不可數，唯佛能記之，諸法相應相，勸樂度無極。度脫一切眾，不限劫遠近，真道無男女，順一度無極。欲修菩薩道，先淨身口意，無從十惡行，本淨度無極。一意念道教，永離欲界行，中間不起想，滅欲度無極。諸法無名號，著色求功報，色亦非本無，離色度無極。菩薩受記別，如來所印可，行盡更不造，補處度無極。有數本無數，無數亦復然，起亦不見起，斷結度無極。滅生非有生，無生亦復然，知生非常生，無生度無極。無有本非有，非有亦復然，解有非有者，一向度無極。一亦本非一，無一亦復然，一亦本無住，無名度無極。假號出本無，權詐非真實，無著歸滅盡，懷道度無極。人本從積行，觀世如幻化，不以眾多想，絕迹度無極。經歷一切劫，拔擢離劫數，不著諸音響，無聲度無極。如人眼視色，色本非眼候，猶識內外別，無識度無極。聲香味細滑，意法亦復然，本無有此識，自然度無極。無色觀諸法，無痛更樂生，威儀眾行具，造行度無極。本無有此生，貪識樂此生，隨形受生分，斷貪度無極。神識本無形，性本自然息，後受六入苦，斷入度無極。念離五道淵，思惟虛空觀，竪立法大幢，顯曜度無極。無想亦不生，不從師稟受，能從中自寤，越次度無極。諸法如虛空，非思欲之數，悉解眾音響，聞說度無極。其聲淨妙好，所說無滯礙，不起六更樂，妙法度無極。諸法無有量，如來盡超過，道智通三達，正觀度無極。現為師稟受，不懷高下意，意超三界表，獨步度無極。無行不造行，行本無因緣，緣盡則無行，神德度無極。三痛由苦樂，報應隨其法，無苦無樂痛，痛止度無極。成就七觀行，三處自然滅，陰入不復生，愛止度無極。尋色本從空，以生諸法想，非我本造彼，見正度無極。無行亦無報，端坐無所念，思惟自成道，常住度無極。執意不可動，澹然如虛空，非有非不有，布行度無極。正使後滅度，定意不錯亂，不念有常想，廣行度無極。轉法無法想，況有受法人？解了悉空寂，知時度無極。聲彌滿世界，皆演妙法音，聲本自無生，無聲度無極。慎身守護口，意莫念非邪？與道不相違，無憎度無極。思惟諸法界，不壞法輪行，具足九次第，法界度無極。無畏不可盡，無內外遠近，離四諸受入，無量度無極。不壞形色法，亦不與相應，不敗自然相，相應度無極。道行本無一，甚深不可量，隨根原適化，隨智度無極。如有欲解法，現法有境界，便能尋根原，無盡度無極。從億百千劫，教化眾生類，欲令悉成就，方便度無極。隨時現方便，不染著三有，拔斷諸陰蓋，等慧度無極。總持諸法門，不失正行本，不自稱歎己，滿足度無極。生法非有生，盡法非有盡，知生盡本無，空響度無極。譬如人音聲，等正覺所說，悉歸於空無，如實度無極。諸根不錯亂，護念眾相具，清淨歸本無，道慧度無極。人結無量縛，非有所能壞，自然通聖達，化生度無極。如來最正覺，玄鑒過去法，彼彼自然化，深藏度無極。未來有生本，受苦無有量，方便斷未來，本盡度無極。現在無量行，眾生不可量，隨形往化生，淨剎度無極。當說法門品，功福無有盡，不望功福報，道樹度無極。神足行有本，所說法不同，現法有增損，周旋度無極。無量智無礙，所說無虧損，道意甚深固，演暢度無極。佛法無二相，唯在身意淨，法處無猗著，不住度無極。雖得神通道，不習算術法，行訖不具足，非來度無極。如實非有一，亦無若干想，行盡得致一，供養度無極。諸佛世尊等，於法得自在，化身得自在，法法度無極。既知前無數，難計無量劫，教盡復流化，舒遲度無極。當來阿僧祇，無量眾生類，知不唐勤勞，普接度無極。觀察種種類，過去無量佛，亦說真如法，無猗度無極。實亦非本實，實亦自然生，實亦非常住，身轉度無極。文字通道法，行迹無疑難，不疑三世苦，身本度無極。不計本無法，智從無量生，觀世盡為惑，教授度無極。從初發意來，恒愍眾生類，不處城國邑，離眾度無極。分別身支節，身相諸穢濁，解知本無形，無著度無極。法性非常住，亦非今後世，離法不獲果，未來度無極。亦不與同處，行迹各差別，盡歸於滅度，齊等度無極。實空不可離，況當無實空？念善力勤學，達妙度無極。一切眾相具，本無為一形，法從空慧得，自生度無極。念本無怒佛，沒命善覺尊，由是今成佛，立志度無極。受形雖被謗，不為榮辱屈，故號人中尊，攝意度無極。未受本無慧，道意有移轉，現光於世間，發意度無極。滅度有四品，皆由三毒本，名號人中尊，種類度無極。道亦有三相，真如法性本，現在獲三報，成就度無極。如來真實法，非有能護持，分別身空本，懷來度無極。得通不可測，心形俱然住，道練心塵垢，往來度無極。本無有心意，自生自然滅，我本亦自無，空寂度無極。佛不由三世，當來現在道，轉易不常停，速疾度無極。法相常自住，神識自流轉，非剎非有剎，慧靜度無極。身法有六行，非想意所造，苦行三十七，頒宣度無極。非彼吾所造，為說非常空，出現諸佛法，世界度無極。神智廣長舌，所說如言教，斯由功德成，心通度無極。惠施知恩義，慎莫有僥倖，唯道自將護，現法度無極。道行深義法，神通解脫禪，以權隨時化，眾德度無極。法身思欲身，此非最真正，獲彼泥洹性，滅色度無極。隨宜適化前，勿為塵勞屈，殊勝奇特變，降伏度無極。初無經苦心，造化不可逮，戒身自然具，德意度無極。信意向三寶，下下無自高，達本究盡苦，除癡度無極。分別識諸慧，不著吾我法，自然通聖達，自至度無極。宣暢十二緣，一一而了別，三藥除三愛，攝口度無極。現化諸剎土，演布虛無慧，亦不猗著身，察眾度無極。度人如恒沙，聞法不可量，周遊虛空界，等無度無極。八法無生度，善權照一切，不見諸法相，常法度無極。眾慧無所礙，修習去更樂，神歸於大道，向門度無極。總持有十事，身口意為本，除十成就十，報應度無極。能與眾生類，示現無上慧，德過眾聖表，斷苦度無極。清淨空無形，不見正覺道，將導入解脫，道趣度無極。設於百劫中，恭奉賢聖人，不如一道本，垂愍度無極。昔吾初受決，先獲無生慧，猶經劫數期，空慧度無極。正覺本發心，成就十號本，既獲如所求，橋梁度無極。聖德過于天，光澤無有邊，玄化度眾生，恩純度無極。雖在俗中教，嚴訓如所誓，廣宣無量寶，隨時度無極。若人不觀世，無常諸變易，壽命積無量，住劫度無極。如我所經歷，現在自所覩，厭患五陰身，淨觀度無極。雖欲求泥洹，除去身想著，念修現在定，無犯度無極。十八本持法，念滅緣入法，不起妄想者，吉藥度無極。受法有三義，自專身口意，斷求不念空，了達度無極。一一分別身，佛法眾亦然，入定觀諸想，無邊度無極。諸佛無盡藏，演出無量定，遍觀一切界，究竟度無極。諸佛常威儀，修戒最第一，出入安詳法，攝心度無極。欲有所感應，要當先入定，了知本末空，平等度無極。佛本所修習，觀身無所貪，自利復利彼，行際度無極。觀察前後法，超越有無境，自在諸想寂，眾教度無極。身法有三事，不犯殺盜婬，專精求法界，本行度無極。口不犯四過，不妄有所說，自護復護彼，等覺度無極。意法有三事，不起眾亂想，得佛所住處，堅固度無極。本從等空來，教化滿世界，斷求不著空，如實度無極。行由三世起，染著愛欲縛，了以真際法，成願度無極。三達五通智，所往無罣礙，淨剎化眾生，遊識度無極。本無今日有，有亦非本生，緣行致苦樂，緣對度無極。本覺不思議，現變無有量，分身還合一，神智度無極。亦不處彼此，亦不住法界，觀身如無身，行業度無極。著生無有量，緣致生老病，內外悉空寂，無人度無極。本由平等慧，不見有往來，解三無三法，等定度無極。三行有三事，覺觀無有覺，進趣泥洹路，遍現度無極。覺觀諸法種，生三十七品，進趣泥洹路，安隱度無極。無學覺觀法，亦不見生滅，坐臥由自在，不起度無極。觀人無所觀，不見諸法主，現行無起滅，無量度無極。人生遇眾苦，經歷無數身，欲滅此眾難，修學度無極。受此四大身，欲滅無有方，智達悉觀察，斷欲度無極。諸法純熟性，淨諸功德業，積此得致佛，三垢度無極。充足眾生願，令各得成就，悉歸於滅盡，禁戒度無極。佛所教化處，要以空性本，說無不見無，歡喜度無極。若有眾生類，欲修五德行，合聚無量法，眾慧度無極。修五分法身，戒定慧解度，量盡無有量，法本度無極。最初無有生，無佛亦無眾，因緣自造行，自起度無極。當受無量苦，生老眾痛惱，無形受胞胎，勇進度無極。諸佛恒入定，雨淚眾生故，三等六度法，望斷度無極。修習諸善本，覺意入諸定，雖生能離生，識相度無極。功勳過億劫，不著諸更樂，念善修道本，離塵度無極。入定得歡喜，遊心無量空，一一別眾相，成道度無極。欲具深法藏，先修空無相，教誡神足德，嚴淨度無極。如來一切智，知人本末空，為說四諦法，果實度無極。大聖人中尊，廣訓無有崖，智業成五法，篋藏度無極。五業成五行，五願斷五道，五性五分身，五業度無極。若能修德業，求本本無業，然熾眾道果，廣曜度無極。十慧十樂道，十法悉具足，十住十所從，十妙度無極。三千二百福，一一眾相具，容顏好無比，自淨度無極。慈哀勸一切，務使成道果，累劫無量德，畢竟度無極。興建眾德本，不見吾我人，故號人中尊，無窮度無極。善權所適化，巧便不可盡，隨時隱現法，盡生度無極。福報於三界，不別諸眷屬，現佛威儀德，成就度無極。吾今說瓔珞，諸佛之寶印，莊嚴佛土淨，華鬘度無極。有受持此法，獲福二十德，計身心識具，成辦度無極。耳目自聰明，自識本所更，辯智通達利，宿命度無極。恒見十方佛，稟受此總持，聞法輒解寤，法要度無極。所言人信用，終不被誹謗，身體皆得具，戒香度無極。」<p>菩薩瓔珞經光明品第二十<p>爾時，世尊告善男子、善女人：「若有菩薩摩訶薩，受持諷誦尊復尊大梵天王所問句義不思議法，便當得身相不二法門，眼入清淨得法界自在。菩薩摩訶薩定意正受，即於己身諸毛孔間，一一毛孔現法界自在，接度眾生不可窮盡，不壞法界清淨之行。若菩薩摩訶薩入此定意者，便能具足一切諸法，亦能現化諸法如幻，能知世界諸法所出，從一佛剎至一佛剎，乃至無數億百千世，一一分別眾生根原。復能思惟威儀禮節，可坐知坐可臥知臥。復於彼劫無數億百千世，分別根義、苦義、空義、無形像義，為說空觀、無名字觀、內觀、外觀、非眾生觀、淨不淨觀，平等無二習大乘行，進趣無為不退轉行。」<p>爾時，世尊欲與諸來會者解釋狐疑，即於座上，便放身諸支節毛孔光明，悉照十方無量世界。其中眾生蜎飛蠕動有形之類盡見此光，自識宿命根本之法。復於光明聞此言教苦義、空義、無形像義，即於彼劫見百劫事、知千劫事、知億劫事、知億百千劫事、知無限劫事、知阿僧祇劫事、知無量劫事、知無邊劫事、知無數劫事、知無際劫事、知無稱劫事、知不思議劫事、知不可平量劫事、知無窮盡劫事，復知無限無量不可稱計諸佛剎土眾生起盡劫事。復見菩薩摩訶薩所行法則威儀禮節，專意修習不違本行。<p>爾時，菩薩見此光明心意開解，復自入己身諸毛孔定意，復見十方無量眾生億百千劫所修行本。爾時，菩薩摩訶薩復從彼三昧起，見諸佛光如前不異。<p>爾時，有菩薩名曰照明，即從座起，偏露右臂，長跪叉手，白佛言：「世尊！向見如來、至真、等正覺身諸支節毛孔光明，盡照十方無量世界，皆使眾生自識宿命無量世事，亦使諸菩薩摩訶薩神力自在，復能得入身諸支節毛孔定意，亦知十方眾生宿命。甚奇！甚特！不可思議！唯願，世尊！敢有所問，若見聽者乃得陳說。」<p>爾時，世尊已知彼意，便告照明菩薩曰：「汝所問者，皆是如來境界。諦聽，諦聽！善思念之！汝所問者吾知不乎？」<p>答曰：「如是，世尊！如來諸法之藏，願具演說永無狐疑。」<p>佛言：「族姓子！汝向所問，如來、至真、等正覺、明行成為、善逝、世間解、無上士、道法御、天人師，號佛、眾祐世尊，今日放身諸支節光明，遍照十方無量世界，盡令眾生之類自識宿命本所從來，一光明德所度無量，凡夫學地上至無學，皆蒙此光而得濟度。如來何不恒放此光濟度無量眾生之類？云何？照明菩薩！汝所問者為爾不乎？」<p>答曰：「如是如是。世尊！甚奇！甚特！向欲所問，其義如是。」<p>「云何？族姓子！如來當以此義見報，光明示現眾定法門，不可以言教有所教化。汝復當報我：『云何？世尊！今此日月照四天下，無不蒙光。時日月光有時有益、有時有損不乎？』我時答曰：『無也。族姓子！』」<p>佛言：「汝所問者為爾不乎？」<p>答曰：「如是，世尊！」<p>「時汝復當作是問：『日月光明普有所照常無虧損，如來今日放大光明，有時有損、有時無損耶？』我復當以此義報汝：『云何？族姓子！日月所照，能以晝為夜、以夜為晝不乎？』汝當報我：『不也。世尊！日月光明，不能以晝為夜、以夜為晝。』我言：『族姓子！如是如是。如來光明能以晝為夜、以夜為晝，是謂各各差別。』族姓子！汝復當以此義問我：『云何？世尊！若塵霧五翳蔽日月光無有所照，今如來光明亦有塵翳耶？』我言：『不也。族姓子！何以故？如來光明內外通徹，非有塵霧之所遏絕，超過三界為無上尊。』云何？照明！汝復當作是問：『如來光明無所障礙，眾生三毒為是塵翳不乎？若是塵翳者，與日月五翳復有何異？』時我答言：『善哉，善哉！族姓子！快說斯言，吾今與汝一一分別。』如來光明不可思議，超過三界為無有等，法光明者有十藏行。云何為十？一者、勇猛道場不毀諸法；二者、諸法無盡得四無畏；三者、辯才通利離世八法；四者、六通徹達無所罣礙；五者、演暢妙法不懷怯弱；六者、不行放逸永離五蓋；七者、慈悲喜護普愍一切；八者、遊諸佛國化導一切；九者、根門具足不樂下劣；十者、修無上道不捨法意。是謂，族姓子！如來、至真、等正覺修此十法，乃應如來十光明慧。猶如，族姓子！摩尼珠光神德無量，其光明者，照一天下、照二天下、照三天下、照四天下，其光明照千世界、二千世界、三千世界，照小千世界、中千世界，復照三千大千世界。復有得摩尼神珠，照一佛世界、二佛世界、三佛世界，乃至無數三千大千世界。其光明德不可稱量。無情之光其德如是。況如來、至真、等正覺，放大光明普照無量諸佛國土？其中眾生有形之類見光明者，除三垢淨皆發無上正真道意。<p>「復次，照明菩薩摩訶薩！若有善男子、善女人，篤信承受信如來慧獲大光明，有十事行。云何為十？未曾有法如來悉知，是謂一事。<p>「未曾所轉善權方便，能現佛法眾所覺知，是謂二事。<p>「於諸外法未得自在，各各狐疑起是非心，不見言見、不縛言縛、不解言解、不持言持、不成言成，於諸法中悉得自在，如實如爾實無虛妄，使諸佛世尊於一切法悉得自在，於諸法界無所罣礙，是謂三事。<p>「復次，族姓子！譬如有人一念之頃淨諸心垢豁然大寤，不復經歷劫數之期，從一佛國至一佛國，教化眾生而無有礙，盡超三有不以為難，是謂四事。<p>「復次，照明菩薩摩訶薩！或遭劫燒其間曠絕，前佛過去後佛未出，法性恒住而不變易，有弘誓如來、至真、等正覺，便能澄神寂定虛空，不於無餘泥洹而取滅度。所以然者，由其本要弘誓重故，是謂五事。<p>「復次，照明菩薩摩訶薩！如來、至真、等正覺觀察人心應受化者、不受化者，如來悉知如實而不虛，如來悉知從此欲界至有想無想天，心識所念若善、若醜、若苦、若樂，便能於中教化令度，是謂六事。<p>「復次，照明菩薩摩訶薩！如來化身不可測度，遊於無量諸佛剎土，行禪解脫九次第法，是謂七事。<p>「復次，照明菩薩摩訶薩！若有善男子、善女人，修五德行懷忍辱心不譏彼受，亦復無此生若干意我勝彼不如，復無此心彼勝我不如，或復生心彼與我等我與彼等，是謂八事。<p>「復次，照明菩薩摩訶薩！若善男子、善女人，無量諸法不可思議，入諸五趣心中所念，彈指之頃悉皆知之。有愚癡心無愚癡心，有愛欲心無愛欲心，有瞋恚心無瞋恚心，一一分別悉皆知之，是謂九事。<p>「復次，照明菩薩摩訶薩！若善男子、善女人，遊諸十方諸佛世界，勸進人民施為佛事，便說五趣受形之惱。雖復生天非是常道，人身百變生死無量，抵突畜生終無解脫，貪餮餓鬼受形醜陋，地獄受報罪畢乃出；唯有泥洹快樂無比，指示徑路進趣無為。是謂，照明菩薩摩訶薩！十事行，非是二乘所能及知。」<p>菩薩瓔珞經無想品第二十一<p>爾時，座上有法造菩薩，聞如來、至真、等正覺說十光明慧，欣然踊躍即從座起，偏露右臂右膝著地，前白佛言：「敢有所問，尊見聽者乃當陳啟。」<p>佛告法造菩薩曰：「族姓子！今大眾雲集悉無所畏，有所疑難便可問之。」<p>時法造菩薩白佛言：「世尊！云何有想云何無想？云何有行云何無行？云何有痛云何無痛？」<p>佛告法造菩薩：「善哉，善哉！族姓子！汝所問者皆持佛威神。諦聽，諦聽！善思念之！吾當與汝一一分別。」<p>法造菩薩言：「願樂欲聞。」<p>佛言：「族姓子！我今問汝，汝當一一報我。云何？族姓子！最正覺者為有想耶？為無想耶？」<p>法造菩薩言：「最正覺者是有想耶？非無想耶？」<p>佛言：「云何？族姓子！清淨法身為有想耶？為無想耶？」<p>法造菩薩白佛言：「世尊！清淨法身是有想、非無想。」<p>佛言：「云何？族姓子！戒身、定身、慧身、解脫身、度知見身，為有想耶？為無想耶？」<p>法造菩薩白佛言：「世尊！戒身、定身、慧身、解脫身、度知見身，皆是有想、非無想耶。」<p>佛復問：「云何？族姓子！四意止、四意斷、四神足、五根、五力、七覺意、八賢聖道、空無相願，從須陀洹乃至佛，為有想耶？為無想耶？」<p>法造菩薩白佛言：「世尊！從一切諸法至佛，皆是有想、非是無想。」<p>佛復問：「云何？族姓子！從一切諸法乃至等正覺，皆是有想、非是無想？何者是無想耶？」<p>法造菩薩白佛言：「本無慧、無餘泥洹慧，是謂無想。」<p>佛復問法造菩薩曰：「云何？族姓子！汝今已得本無慧、無餘泥洹慧乎？」<p>對曰：「非也。世尊！」<p>佛言：「族姓子！云何知本無慧、無餘泥洹慧，是無想、非有想耶？」<p>爾時，法造菩薩即以偈報曰：「昔從天中天，如來等正覺，聞說本無慧，無餘泥洹道。無生非有生，寂然無想著，澹然不變易，安靜無起滅。今故報如來，本無無有想，無著不可污，何況有眾念？」<p>佛復以偈報法造菩薩曰：「如來等正覺，三達無所礙，分別諸法想，猶未盡根原，泥洹寂然定，法性不可壞，想在轉不轉，何為無想乎？過去恒沙佛，法說義亦然，設本無無想，云何化眾生？」<p>爾時，法造菩薩白佛言：「世尊！云何是有想？云何是無想？」<p>佛言：「族姓子！求佛是想，得佛是無想。求清淨法身是想，得清淨法身是無想。求五分法身是想，得五分法身是無想。四意止初乃至空無相願，從須陀洹乃至佛，求者是想，得者無想。」<p>爾時，法造菩薩白佛言：「世尊！從清淨法身一切諸法，乃至等正覺，為有形乎？為無形耶？若使有形，我則無疑。若使無形，求則有想、得則無想。無形之法不可護持，云何不可護持之法，有求有得？」<p>佛言：「止止！族姓子！吾今問汝，此虛空界有形乎？無形耶？」<p>法造菩薩白佛言：「世尊！此虛空界空如空，非有形、非無形。」<p>佛言：「族姓子！云何空如空，非有形、非無形？」<p>法造菩薩白佛言：「世尊！內外法有形無形空如空，無餘泥洹道，是謂非有形、非無形。」<p>佛復問法造菩薩：「云何無餘泥洹，非有形、非無形？」<p>法造白佛言：「虛空界者眼識所攝，以此觀之非有形、非無形。」<p>佛復問法造：「既眼空耶？非空耶？」<p>對曰：「非也。世尊！」<p>佛復問：「若眼識非空，云何以識知空？」<p>法造菩薩曰：「以識非空故知，空如空非有形、非無形。」<p>佛復問：「云何？族姓子！如汝所言以識知無識，頗有無識知有識乎？」<p>法造白佛言：「本無如來是。」<p>佛復問：「云何為本無如來？」<p>「不住、不變易、不壞法界故，號為本無如來。」<p>佛復問：「族姓子！不壞、不住，族姓子！以果耶？」<p>對曰：「非也。世尊！」<p>佛言：「云何知不住為本無如來？」<p>法造白佛言：「過去無形，現在不住，當來未至。」<p>佛言：「汝今已得此法性乎？」<p>對曰：「非也。世尊！」<p>佛言：「未知三世住不住法，云何知有形無形耶？」<p>法造白佛言：「世尊！今問如來、至真、等正覺，為在有餘泥洹？為在無餘泥洹？」<p>佛言：「我今亦在有餘泥洹，亦在無餘泥洹。」<p>法造菩薩白佛言：「世尊！云何亦在有餘泥洹，亦在無餘泥洹？」<p>佛言：「如我三十二相成此色身，則有餘泥洹。觀過去諸佛如恒沙數無形不可見，則是無餘泥洹。」<p>法造復問：「云何？世尊！泥洹法界有可記不可記耶？」<p>佛言：「族姓子！泥洹法界不可記也。」<p>法造白佛：「泥洹無記，云何說過去恒沙不可數，名曰無餘泥洹？」<p>佛言：「止止！族姓子！如汝所言，此法權詐無名號性，所謂泥洹非有非無，非有形非無形，但為眾生著空染空、著法界染法界，不知有形至無形，不知無形至有形，故使如來說此義耳！」<p>法造菩薩白佛言：「世尊！若使空如空，亦是有形亦是無形。如來今日為體有形？為體無形？假使體無形者，今日如來未入無餘泥洹界。云何知無餘泥洹界為無形乎？若使如來知無餘泥洹界為無形者，過去諸佛亦當如是。何以故？世尊言法性常住而不變易。過去諸佛如恒沙數，不起不滅故號為本無如來。」<p>佛告法造菩薩：「善哉！族姓子！如汝所言，過去諸佛現在當來各無有想，過去非當來，當來非過去，過去非現在，現在非過去，我所說者其義如是。」<p>法造菩薩復白佛言：「過去想無想，現在想無想，當來想無想，為有異、不異乎？」<p>佛告法造菩薩：「過去非今，今非現在，各無異。」<p>法造菩薩白佛言：「云何為有行？云何為無行？」<p>佛告法造：「清淨法身，是謂有行；離清淨法身是謂無行。戒身、定身、慧身、解脫身、度知見身，是謂有行；離則無行。三十七品從須陀洹乃至於佛，是謂有行；離則無行。」<p>法造：「如來、至真、等正覺今說有行無行，云何為有行？云何為無行？」<p>佛言：「族姓子！地大、水大、火大、風大、色、痛、想、行識，是謂為有行；空性、法性、無形像性，是謂無行。」<p>佛告族姓子：「如來、至真、等正覺，亦在有行，亦在無行。云何在有行？云何在無行？有佛境界是則有行，無佛境界是則無行，故謂有行、無行。」<p>法造菩薩復白佛言：「云何有佛境界則有行？無佛境界則無行？」<p>佛告法造菩薩曰：「行有三事：一者、恒在空澤；二者、在虛空界；三者、在人眾中大寂泥洹。」<p>爾時，法造菩薩復白佛言：「云何為有痛？云何為無痛？」<p>佛言：「初欲行檀是謂為痛，施而無悔是謂無痛。習戒不犯是謂為痛，戒心牢固是謂無痛。執心如地不捨忍辱是謂為痛，忍能和眾不離彼此是謂無痛。奉法慇懃初無變悔是謂為痛，進法如舊不捨道本是謂無痛。雖得久定心在無相是謂有痛，不壞道本一意不亂是謂無痛。化導眾生攝以一道是謂為痛，不見吾我去相著心是謂無痛。」
。
<juan>菩薩瓔珞經卷第八（一名現在報）<p>姚秦涼州沙門竺佛念譯<p>無識品第二十二<p>爾時，有菩薩名曰淨觀，即從座起偏露右臂，右膝著地，長跪叉手，前白佛言：「若有善男子、善女人，受持諷誦此經典者，我代其歡喜。何以故？皆過去諸如來、無所著、等正覺之所修行，當來諸如來亦當習此法而得成就。如我今日如來、至真、等正覺頒宣此法，善權方便化導眾生。」<p>爾時，淨觀菩薩復白佛言：「若有菩薩摩訶薩宣傳此法布現世人，功德有二十行。云何為二十？總持瓔珞，不壞法界；種姓瓔珞，居家成就；善權瓔珞，不減耗諸法；化生瓔珞，不受胞胎；淨教瓔珞，無欺諍法；法身瓔珞，解性清淨；受入瓔珞，空行成就；眾生瓔珞，化一切故；滅度瓔珞，無塵垢故；生盡瓔珞，本無心識；無量瓔珞，垢自淨故；劫數瓔珞，無遠近故；知生瓔珞，歎本無故；道德瓔珞，行自滅故；大乘瓔珞，諸根具足故；解脫瓔珞，不見眾生故；法王瓔珞，說法無窮故；無厭瓔珞，受法不疲故；文字瓔珞，強記不忘故；法界瓔珞，行具足故；法本瓔珞，本無泥洹故；法性瓔珞，無生滅故；弘誓瓔珞，道性自性故；真如瓔珞，善本具足故；清淨瓔珞，離生本無故；無礙瓔珞，通達往來故；法起瓔珞，不著三處故。若有比丘、比丘尼、優婆塞、優婆夷，受持諷誦法瓔珞者，便當具足二十功德總持法門。」<p>爾時，淨觀復白佛言：「若有善男子、善女人，遍滿三千大千世界，一一眾生起七寶塔，不如善男子、善女人諷誦此法，法瓔珞者，其功德福不可稱量。何以故？諸佛世尊皆由而得成就。若有善男子、善女人，起七寶塔遍三千大千世界，不如善男子、善女人受持諷誦法瓔珞業，其功德福不可稱量。」<p>爾時，世尊告淨觀菩薩：「善哉，善哉！族姓子！乃能於如來前作師子吼。云何？族姓子！若有善男子、善女人，受持諷誦此法瓔珞，復有恒沙眾生成就五戒，其福寧多不乎？」<p>淨觀菩薩白佛言：「甚多甚多！世尊！」<p>佛言：「故不如善男子、善女人得法瓔珞無盡之藏，其功德福不可稱量，百倍、千倍、萬倍、巨億萬倍，不可以譬喻為比。何以故？一恒沙眾生成就五戒，皆由法瓔珞而得具足諸道果報。」<p>佛復告淨觀菩薩：「云何？族姓子！若有一恒沙眾生，盡得五通皆悉成就，加修五戒十善，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得五通各各成就，皆由法瓔珞而得具足諸道果報。」<p>佛復告淨觀菩薩：「云何？族姓子！若有一恒沙眾生，行四等心慈悲喜護，行第一禪、第二、第三、第四禪，念持喜安自守，復行四空定，一一具足，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生行四等心慈悲喜護，行第一禪、第二、第三、第四禪，念持喜安自守行四空定，皆由法瓔珞而得具足諸道果報。」<p>佛復告淨觀菩薩：「云何？族姓子！若有一恒沙眾生，盡得須陀洹果斷諸妄想，皆悉成就了了通達，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得須陀洹道一一成就，皆由法瓔珞而得具足諸道果報。」<p>佛復告淨觀菩薩：「云何？族姓子！若有一恒沙眾生，盡得斯陀含果，無復狐疑悉皆成就，其功德福寧為多不？」<p>淨觀菩薩復白佛言：「甚多甚多！世尊！」<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得斯陀含，一一成就而無狐疑，皆由法瓔珞而得具足諸道果報。」<p>佛復告淨觀菩薩：「云何？族姓子！若有一恒沙眾生盡得阿那含果，無復狐疑悉皆成就，其功德福寧為多不？」<p>淨觀菩薩復白佛言：「甚多甚多！世尊！」<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得阿那含，一一成就而無狐疑，皆由法瓔珞而得具足諸道果報。」<p>佛復告淨觀菩薩：「云何？族姓子！若有一恒沙眾生盡得阿羅漢果，無復狐疑悉皆成就，其功德福寧為多不？」<p>淨觀菩薩復白佛言：「甚多甚多！世尊！」<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得阿羅漢，一一成就而無狐疑，皆由法瓔珞而得具足諸道果報。」<p>佛復告淨觀菩薩：「云何？族姓子！若有一恒沙眾生悉得辟支佛，一一成就而無狐疑，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得辟支佛，一一成就而無狐疑，皆由法瓔珞而得具足諸道果報。」<p>佛復告淨觀菩薩：「云何？族姓子！若有一恒沙眾生，成一住行發意趣道，修十八法、三十七品、空無相願，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人受持諷誦法瓔珞業，其功德福不可稱量。何以故？一恒沙眾生悉得成一住行發意趣道，修十八法三十七品空無相願，一一成就而無狐疑，皆由法瓔珞而得具足諸道果報。」<p>佛復告淨觀菩薩：「云何？族姓子！若有一恒沙眾生，超一地住第二地，修行八法并修十八法、三十七品、空無相願，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人法瓔珞業，其功德福不可稱量。何以故？一恒沙眾生超一地住第二地，修行八法并十八法、三十七品、空無相願，一一成就而無狐疑，皆由法瓔珞而得具足諸道果報。」<p>佛復告淨觀菩薩曰：「云何？族姓子！若有一恒沙眾生，超一地、二地在三地中，修五淨法行五觀法，修行八法并十八法、三十七品、空無相願，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人法瓔珞業，其功德福不可稱量。何以故？一恒沙眾生超一地、二地在三地中，修五淨法行五觀法，并修八法及十八法、三十七品、空無相願，一一成就而無狐疑，皆由法瓔珞而得具足諸道果報。」<p>佛復告淨觀菩薩曰：「云何？族姓子！若有一恒沙眾生，從一地二地三地住四地中，修四法及七觀行并五淨法，行五觀法，修行八法并十八法、三十七品、空無相願，其功德福寧為多不？」<p>淨觀菩薩白佛言：「甚多甚多！」<p>佛言：「故不如善男子、善女人法瓔珞業，其功德福不可稱量。何以故？一恒沙眾生在第四地，修行四法及七觀行，修五淨法行五觀法，修行八法及十八法、三十七品、空無相願，一一成就而無狐疑，皆由法瓔珞而得具足諸道果報。」<p>佛復告淨觀菩薩曰：「云何？族姓子！若有一恒沙眾生，在五住地修十二法心意不惑，堪任教化及修四法行七觀行，修五淨法行五觀法，修行八法及十八法、三十七品、空無相願，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人法瓔珞業，其功德福不可稱量。何以故？一恒沙眾生在五地中，修十二行心意不惑，堪任教化及修四行、修五淨法，行五觀行、行七觀行，修行八法及十八法、三十七品、空無相願，一一成就而無狐疑，皆由法瓔珞而得具足諸道果報。」<p>佛復告淨觀菩薩曰：「云何？族姓子！一恒沙眾生皆在六地，行六度無極：布施、持戒、精進、忍辱、一心、智慧，修十二法心意不惑，堪任教化及修四法、行七觀行，修五淨法、行五觀法，及修八法及十八法、三十七品、空無相願，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人法瓔珞業，其功德福不可稱量。何以故？一恒沙眾生在六地中，行六度無極：布施、持戒、忍辱、精進、一心、智慧，修十二法堪任教化，及修四法、行七觀行，修五淨法、行五觀行，及修八法及十八法、三十七品、空無相願，法瓔珞業其功德福不可稱量，一一成就而無狐疑，皆由法瓔珞而得具足諸道果報。」<p>佛復告淨觀菩薩曰：「云何？族姓子！一恒沙眾生在七地中，逮不退轉行十三法，畢志堅固當成無上等正覺，得四無畏，獲四辯才，行六度無極：布施、持戒、忍辱、精進、一心、智慧，修十二法心意不惑，堪任教化及修四法、行七觀行，修五淨法、行五觀行，及修八法及十八法、三十七品、空無相願，其功德福寧為多不？」<p>淨觀菩薩白佛言：「甚多甚多！世尊！」<p>佛言：「故不如善男子、善女人法瓔珞業，其功德福不可稱量。何以故？一恒沙眾生在七地中逮不退轉行十三法，畢志堅固當成無上等正覺，得四無畏獲四辯才，行六度無極：布施、持戒、忍辱、精進、一心、智慧，修十二法心意不惑，堪任教化及修四法、行七觀行，修五淨法、行五觀行，及修八法及十八法、三十七品、空無相願，法瓔珞業其功德福不可稱量，一一成就而無狐疑，皆由法瓔珞而得具足諸道果報。」<p>佛復告淨觀菩薩曰：「云何？族姓子！一恒沙眾生在八地中立童真行，成就十二妙法及五慧業行十三法，畢志堅固當成無上等正覺，得四無畏獲四辯才，行六度無極：布施、持戒、忍辱、精進、一心、智慧，修十二法心意不惑，堪任教化及修四法、行七觀行，修五淨法、行五觀行，及修八法及十八法、三十七品、空無相願，其功德福寧為多不？」<p>淨觀菩薩白佛言：「甚多甚多！」<p>佛言：「故不如善男子、善女人法瓔珞業，其功德福不可稱量。何以故？一恒沙眾生在八地中立童真行，成就十二妙法心意不惑，堪任教化及修四法、行七觀行，修五淨法、行五觀行，及修八法及十八法、三十七品、空無相願，法瓔珞業其功德福不可稱量，一一成就而無狐疑，皆由法瓔珞而得具足諸道果報。」<p>佛復告淨觀菩薩曰：「云何？族姓子！一恒沙眾生在九地中，必當堅住得佛無量神德之業，盡捨諸法不復修習，進當成佛無復退轉，其功德福寧為多不？」<p>淨觀菩薩白佛言：「甚多！甚多！世尊！」<p>佛言：「故不如善男子、善女人法瓔珞業，其功德福不可稱量。何以故？一恒沙眾生在九地中立童真行，成就十二妙法，心意不惑堪任教化，如此之比滿十方恒沙及前一地二地乃至九地，故不如法瓔珞業，其功德福不可稱量，一一成就而無狐疑，皆由法瓔珞而得具足諸道果報。」<p>爾時，世尊告淨觀菩薩：「如我今日如來、至真、等正覺三界獨尊，盡統三千大千世界，故號天中之天。斯由法瓔珞業而得成就，其功德福不可稱量，具足深要諸道果報。」<p>爾時，有菩薩名曰辯通，即從座起，長跪叉手，前白佛言：「若有善男子、善女人心意好樂，欲得修習法瓔珞者，云何用心？當行何法而得成就法瓔珞慧？」<p>佛言：「善哉，善哉！族姓子！若有善男子、善女人，欲得修習法瓔珞者，當去妄想不生識著，諸念具足得入眾定，遊至十方無量世界，從一佛國至一佛國，承事供養諸佛世尊。何以故？皆由無識著想，而得具足諸道果報。」<p>菩薩瓔珞經受迦葉勸行品第二十三<p>爾時，佛告比丘、比丘尼、優婆塞、優婆夷，及諸大眾普來會者，及菩薩摩訶薩：「誰能堪任於如來前，說有行無行不可思議眾智之門？」<p>爾時，一切大眾聞如來說有行無行不可思議眾智之門，默然不對。爾時，世尊放舌相光明，普照無數無量國土，使無量眾生皆見光明，其見光者，皆發無上正真道意。<p>時東方去此十億江河沙數，過是數已有佛土名蓮華淨，佛名淨教如來、至真、等正覺，見釋迦文放大光明普照三千大千佛土，即遣菩薩萬二千人來至忍土，至世尊所，頭面禮足在一面坐。<p>南方去此十億江河沙數諸佛國土，有佛名一道，復見光明，尋遣菩薩八千大士來至忍界，至如來所，遶佛三匝在一面坐。<p>西方去此七江河沙等諸佛世界，有佛名曰無礙如來、至真、等正覺，見此光明普有所照，即遣千二百大士，盡得神通行過魔界，來至忍土，至如來所，頭面禮足在一面坐。<p>北方去此十三億江河沙數，有佛土名曰如（鄉本妙）像，佛名正意如來、至真、等正覺，復見光明普照三千大千世界，尋遣五萬菩薩，悉皆神足六通清徹，來至忍界世尊所，頭面禮足在一面坐。<p>東北角方去此八江河沙數，有佛土名曰除垢，佛名等行如來、至真、等正覺，見此光明，復遣菩薩七千大士來至忍土，至如來所，頭面禮足在一面坐。<p>東南角去此三億佛土，有佛國名曰積寶，佛名善積如來、至真、等正覺，復見光明，尋遣七百正士，皆得神通獲無礙慧，來至忍界，至世尊所，頭面禮足在一面坐。<p>西南角去此十江河沙數諸佛國土，有佛土名曰一相，佛名等慧如來、至真、等正覺，見此光明，尋遣千五百大士來至忍界，至世尊所，頭面禮足在一面坐。<p>西北角去此十四億江河沙數諸佛國土，有國土名曰清淨，佛名眾德如來、至真、等正覺，見此光已，尋遣五千菩薩來至忍界，至世尊所，頭面禮足在一面坐。<p>上方去此過眾生界，復過二恒沙世界，有佛土名曰普慈，佛名弘等如來、至真、等正覺，見此光明，尋遣五千菩薩來至忍界，至世尊所，頭面禮足在一面坐。<p>下方去此三十二億江河沙數，有佛土名曰堅固，佛名不捨弘誓如來、至真、等正覺，見釋迦文佛放大光明，復遣十千大士從下方來，至世尊所，頭面禮足在一面坐。<p>是時，世尊見眾坐已定，便告諸來會者：「吾今當說有行無行。諦聽諦聽！善思念之！若有善男子、善女人，從須陀洹乃至阿羅漢，未得如來道慧藏者，斯等之類不在聖例。」<p>爾時，座上有九萬二千無著阿羅漢，從異方世界來詣忍土，欲從如來聽法瓔珞有行無行。今聞世尊吐如此教，若善男子、善女人，從須陀洹乃至阿羅漢，未踐如來道慧藏者，斯等之類不在聖例。是時，九萬二千得道阿羅漢，諸漏已盡縛結以解，更不受生如實知之。時摩訶迦葉、阿若拘隣、舍利弗、摩訶目犍連、賓頭盧、摩訶迦旃延、離越、須菩提、滿願子，九萬二千人等，即從座起，頭面禮如來足，遶佛三匝各自長跪，前白佛言：「世尊！我等雖得四果、六通清徹，猶尚不如凡夫行人。所以然者，今聞如來說道慧深藏，非我等所入境界。唯願，世尊！得聞斯法，使久寐眾生永無猶豫。」爾時，世尊默然不對。<p>時，大迦葉重白佛言：「我等羅漢雖獲稱為佛子，皆是如來之咎，非我等過。何以故？若使如來誓無三乘者，我等豈非成等正覺乎？何為如來不見聽在聖例乎？」<p>時，大迦葉及九萬二千真人，盡脫袈裟，哀號悲泣五體投地。當爾之時，三千大千剎土六變震動，諸天、龍、鬼神、阿須倫、迦留羅、真陀羅、摩休勒、乾塔惒、人及非人怪未曾有。<p>爾時，世尊欲解諸人心中狐疑，便舒右手扶迦葉起，各使復坐。爾時，世尊即說斯偈：「本無如來業，道慧藏第一，諸度無量智，漸入如來境。大道無三乘，況有四道果？觀淨如虛空，耆年迦葉是。我今觀斯心，非有亦不無，多現無量變，不捨佛弘誓。從久遠以來，修神足瓔珞，六度曠大法，何有聲聞名？佛界無疆畔，所化亦不同，故使眾生惑，謂為道若干。」<p>爾時，座上有無央數眾生聞如來說此偈已，悉皆發意，信樂欲聞道慧深藏甚深之法，皆發無上正真道意。復有無央數眾生，正心解脫得盡信之行。<p>菩薩瓔珞經有行無行品第二十四<p>爾時，無頂相菩薩即從座起，偏露右臂，長跪叉手，前白佛言：「我能堪任於如來前說有行無行。」<p>佛言：「善哉，善哉！族姓子！若能說者今正是時。」<p>無頂相菩薩白佛言：「世尊！若有菩薩摩訶薩，解了本無是謂有行，本無自然空寂無形是謂無行。」<p>廣進菩薩曰：「現彼佛土神足教化是謂有行，不見國土化眾生者是謂無行。」<p>知生菩薩曰：「泥洹寂靜無起滅者是謂有行，不見泥洹及泥洹相是謂無行。」<p>法寶菩薩曰：「說道非道是謂有行，亦非有道亦非無道是謂無行。」<p>淨妙菩薩曰：「清淨法觀是謂有行，亦不見清淨法觀是謂無行。」<p>趣道菩薩曰：「見佛神力是謂有行，亦不見佛亦無神力是謂無行。」<p>普施菩薩曰：「現有入定是謂有行，亦不見修行亦不見入定是謂無行。」<p>月光照菩薩曰：「見佛身相遍滿三千大千世界是謂有行，亦不見佛及相好者是謂無行。」<p>哀世菩薩曰：「有吾我壽命是謂有行，亦不見壽命亦不見吾我是謂無行。」<p>無畏菩薩曰：「說法無法想是謂有行，亦不見法非無有法是謂無行。如是菩薩摩訶薩，於有行無行，便得具足菩薩瓔珞。」<p>無量菩薩曰：「以過佛量而不可限是謂有行，亦不見量亦不見非量是謂無行。」<p>心念菩薩曰：「以六神通遊諸佛國不自稱譽歎神通道是謂有行，不見國土有所接度是謂無行。」<p>賢護菩薩曰：「能化一切盡為佛形是謂有行，亦不見化復不見佛是謂無行。」<p>無邊際菩薩曰：「佛界無量總持不忘是謂有行，本無總持亦無三寶是謂無行。」<p>常悲菩薩曰：「諸有眾生發大乘心是謂有行，亦無大乘復無有道是謂無行。」<p>不思議菩薩曰：「佛不思議正法亦然法不思議受報亦然是謂有行，亦不見思議亦不見不思議是謂無行。」<p>周旋菩薩曰：「空慧是一非不有慧是謂有行，慧亦虛寂亦不有慧亦不無慧是謂無行。」<p>法造菩薩曰：「如來為一真際亦爾是謂有行，亦不見如來亦不見真際無一無不一是謂無行。」<p>善權菩薩曰：「慧觀分別一切諸法是謂有行，亦無慧觀復無諸法是謂無行。」<p>無與等菩薩曰：「一相無相是謂有行，亦不見相亦不見無相是謂無行。如是菩薩摩訶薩，於有行無行，便能具足菩薩瓔珞。」<p>功勳菩薩曰：「亦不見生亦不見不生是謂有行，生亦無生復無生生是謂無行。」<p>覺悟菩薩曰：「有常無常是謂有行，亦不見常亦不見非常是謂無行。」<p>成就菩薩曰：「不造身行亦無所著是謂有行，亦不見造亦不見不造是謂無行。」<p>願樂菩薩曰：「不造口行亦無所著是謂有行，亦不見造亦不見不造是謂無行。」<p>無處所菩薩曰：「不造意行亦無所著是謂有行，亦不見造亦不見不造是謂無行。」<p>無礙智菩薩曰：「覺無所覺是謂有行，亦不見覺亦復不起有眾生想是謂無行。」<p>香積菩薩曰：「解道本無法性不異是謂有行，亦不見道復無法性是謂無行。」<p>轉法輪菩薩曰：「在樹王下頒宣演暢四道果證是謂有行，說法無法想亦不見四道是謂無行。」<p>自觀菩薩曰：「說色痛想行識空是謂有行，亦不見五陰成敗是謂無行。」<p>眾智菩薩曰：「其有觀四意止知內外空是謂有行，分別意止本無所從來去亦無所至是謂無行。」<p>多聞菩薩曰：「然熾諸法乃至三十七品是謂有行，亦不見然熾及一切諸法是謂無行。」<p>法身菩薩曰：「見一切諸法有動轉者不動轉者是謂有行，亦不動轉非不動轉是謂無行。」<p>無怒菩薩曰：「一切法自然、法觀亦爾，法觀自然、一切法亦爾，是謂有行；本無諸法亦無法觀是謂無行。」<p>上首菩薩曰：「分別佛慧知之虛寂是謂有行；觀佛深慧本性自爾亦無名號是謂無行。」<p>道議菩薩曰：「了五分法身而無遠離是謂有行，一一觀察性自無形亦無起滅是謂無行。」<p>本祚菩薩曰：「一切諸法亦無所倚，不倚內空亦不倚外空是謂有行；了內外空及一切諸法，亦不見生亦不見滅，悉無所著是謂無行。」<p>權現菩薩曰：「周旋往來禮事諸佛，亦不見佛土淨及以不淨，眾生好惡，是謂有行；不見己身及諸佛國好惡清濁是謂無行。」<p>無想著菩薩曰：「諸法不亂、澹然不移，不計苦樂、是常非常、若好若醜，是謂有行；無量智慧悉歸於空，不見亂定苦樂好醜是謂無行。」<p>大慈菩薩曰：「不見諸法有趣無趣是謂有行，永無有趣亦不見趣是謂無行。」<p>忍行菩薩曰：「解空無相願及虛空識界真如一性是謂有行；空無相願亦是空，空亦是空，無相願復無報應是謂無行。」<p>寶掌菩薩曰：「入一定意悉知諸佛威儀所行法則之道是謂有行，雖入禪定永無法相是謂無行。」<p>喜慶菩薩曰：「三毒根本自然起滅，生不知所以生、滅不知所以滅，是謂有行；觀三毒根本自無形兆，永無起滅，是謂無行。」<p>觀進菩薩曰：「奉律無所犯亦不見有犯是謂有行；本無有律亦無有犯，本性自爾是謂無行。」<p>常喜菩薩曰：「分別解脫十二法門是謂有行，亦不見解脫及諸法寶有起有滅是謂無行。」<p>宣暢菩薩曰：「法生苦生本無處所是謂有行，知苦本際而不可覩是謂無行。」<p>修道菩薩曰：「大道一相泥洹無形，不見志求無上之道是謂有行；所演道教而無精微，法界自然無能迴轉，是謂無行。」<p>講法菩薩曰：「所建立道不可思議，雖處穢濁如無所處是謂有行；了知五淨及五濁性虛而非真亦無所有，是謂無行。」<p>爾時，十方無央數江河沙數諸菩薩等，各各自說有行無行已，各還復坐。時，大迦葉便從座起，整衣服，長跪叉手，前白佛言：「世尊！我亦堪任說有行無行，若見聽者敢宣所懷。」<p>佛告迦葉：「今大眾集渴仰來久，若堪說者今正是時。」<p>爾時，大迦葉白佛言：「世尊！若有善男子、善女人，奉持正律十二頭陀難得之法，無所漏失如毫釐許，亦不起想生是非心，斯乃名曰第一有行。」<p>時，大迦葉復白佛言：「若善男子、善女人，一意所念專精不忘，能演道教各充志趣，乃至成佛不改大誓，斯亦名曰第一有行。」<p>時，大迦葉復白佛言：「若復善男子、善女人，進學修習禪觀法門，於諸通慧無所染著，志求道者各令歡喜，復能誘導將示道逕，隨前人心果其所願，求大乘者畢志成就，不使墮落中間罣礙。若復欲得辟支佛者，亦復將護令得無為，斯亦名曰第一有行。」<p>時，大迦葉復白佛言：「若有善男子、善女人，欲得修習無行法者，一切眾生罪根深固難可拔濟，然此罪人與我無緣無由得度，然我世尊微設權巧漸伺子便，知彼去就為造因緣得蒙覆蓋，是謂無行。」<p>時，大迦葉復白佛言：「世尊！若善男子、善女人，本無道心在凡夫地，即能指授使發道意，至竟成就終不中墮在二地中，是謂無行。<p>「復次，世尊！若有善男子、善女人，從無數劫積功累德發大弘誓：『若我成道，在某國生，遭遇某聖，弟子翼從亦各如是。』然彼善男子、善女人，違本所願中遭賢聖有佛出世，即從彼佛而取滅度，是謂無行。」<p>爾時，世尊告迦葉言：「止止。耆年！汝今滓濁偏狹之心所能測度。何以故？立根得力菩薩摩訶薩，猶尚未悉有行無行，況汝小節欲得悉乎？此則不然，還復汝座如常威儀。」時，大迦葉容顏變常極大慚愧，禮佛足下還復本座。<p>爾時，長老阿若拘隣復從座起，前白佛言：「世尊！我今堪任於如來前，頒宣道教有行無行。」<p>佛言：「善哉！族姓子！今正是時，恣汝所陳。」<p>時，阿若拘隣白佛言：「世尊！若有善男子、善女人修八正道，於八法中不起狐疑，是謂有行。若復善男子、善女人，得無量法慧，分別八法悉無所有，本無一法況有八正？無名號之法亦無窠窟，斯乃曰第一最勝無行之法。<p>「復次，世尊！若善男子、善女人，於四禪行一一思惟意不分散，繫意在明不失法宜，必有所果無有狐疑，是謂，世尊！第一有行。若復善男子、善女人，從初至竟端坐思惟諸無形法，不見出生本無端緒，名號虛詐非真非有，斯乃名曰無行之法。」<p>時，長老阿若拘隣復白佛言：「若善男子、善女人，分別空慧心不染空，於空求空生顛倒想，是謂有行。若於空慧不生染污，不興妄見起若干意，本自無本況當有今？是謂無行。<p>「復次，世尊！若復善男子、善女人，內思明慧空寂定意，持心牢固無增無減，是謂有行。分別內外六情無主，本無六情況今有識，識非三世不著三有，是謂無行。」<p>是時，長老阿若拘隣，說菩薩摩訶薩有行無行已，即禮佛足。<p>佛言：「善哉，善哉！族姓子！宣暢如來深妙之法，甚奇甚特！實未曾有。還復汝座，如常威儀。」<p>是時，尊者舍利弗即從座起，齊整法服，長跪叉手，白佛言：「世尊！抱疑日久欲有所問，唯願世尊一一發遣。」<p>佛告舍利弗言：「善哉！族姓子！欲有所問今正是時，如來一一當詶汝問。」<p>時，舍利弗白佛言：「世尊！云何為有行？云何為無行？如世尊言，現造則有行，本無則無行。今問如來，為有行至無行，乃名無行耶？為有行常有、無行常無，乃名無行乎？若言有行，則尊者大迦葉所宣有行無有錯謬。假使無行，則無言教，云何以無言教之法，令有言教耶？唯願世尊一一分別。」<p>佛告舍利弗言：「云何？舍利弗！有行體性為空不乎？」<p>舍利弗白佛言：「世尊！有行體性空如空。」<p>佛復問舍利弗：「云何？族姓子！無行空性如何？」<p>舍利弗白佛言：「世尊！無行空性，即有行空性是也。」<p>佛告舍利弗：「若無行空性即有行空性者，今大迦葉何以故但說有行、不說有行空，亦不說無行、亦不說無行空性耶？」<p>舍利弗白佛言：「世尊！云何有行空性？云何無行空性？」<p>佛告舍利弗言：「諦聽諦聽！善思念之！吾當與汝敷演其義。」<p>對曰：「如是。世尊！」<p>佛告舍利弗：「云何？族姓子！成五陰身四大成就捨本所生，如此眾生若外見色，於眼識中自起塵勞，分別此識不從外來亦不從內出，由識分別乃生此患。云何？族姓子！五陰法界為爾不乎？」<p>舍利弗言：「如是如是。世尊！皆由眼識起此塵勞耳。」<p>佛復告舍利弗：「云何？族姓子！若有目之士，思惟眼識分別塵勞，本從何來？為從何滅？欲求塵勞窠窟，為可得不乎？」<p>舍利弗白佛言：「不也。世尊！眼識無形而不可見。」<p>佛言：「如是如是。舍利弗！是乃名曰有行空性。復次，舍利弗！若善男子、善女人，於空離空不染空識，息心永滅不興想著，默然無言，斯乃名曰無行空性也。」<p>佛復告舍利弗：「若善男子、善女人，耳聞外聲，鼻嗅外香，舌知外味，身知外更內樂，意法體知外行。思惟此識，亦不從外來、亦不內生，由妄分別乃起此患。云何？族姓子！五陰法界為爾不乎？」<p>舍利弗白佛言：「如是。世尊！斯由識法生諸塵勞。」<p>佛告舍利弗：「云何？族姓子！若有目之士，思惟法識分別塵勞，為從何來？復從何滅？欲求塵勞窠窟為可得不乎？」<p>舍利弗白佛言：「不也。世尊！法識無形而不可見。」<p>佛言：「如是，舍利弗！是乃名曰有行空性。」<p>佛復告舍利弗：「若善男子、善女人，於空離空不染空識，滅意永寂不興想著，靜然無語亦無道教，斯乃名曰無行空性也。」<p>佛復告舍利弗：「夫諸法性住不變易，法起則起、法滅則滅，起亦不知所以起、滅亦不知所以滅，有目之士而觀察之，亦不見起亦不見滅，故號為本無如來、至真、等正覺、明行成為、善逝、世間解、無上士、道法御、天人師，號佛、世尊，超過三界為天人尊。若有善男子、善女人，受持諷誦此深法要有行無行法本者，便得具足眾相之慧。」<p>佛說此有行無行法時，有百億那術眾生，皆捨本行執牢固誓，進趣佛乘不退轉地。復有諸天世人無央數眾，皆得道忍離凡夫地。<p>是時，尊者大目犍連，復從座起頭面禮足，前白佛言：「我亦堪任暢達演說有行無行不思議法。」<p>佛言：「善哉！族姓子！若樂說者今正是時。」<p>目連白佛言：「世尊！今聞如來包識眾法以為有行無行，如我觀省如來正法，非我聲聞有行無行也。所以然者，弟子緣覺諸根淳淑，不復闚望平等正覺，我於如來則無行也。若使如來欲捨慧海去諸眾智，求為弟子緣覺道者，如來於我則無行也。又，世尊言：『一切諸法皆虛皆寂，無生滅著斷。』審如是者，何復限制弟子緣覺不在聖例？益使我等九萬二千人悉皆六通，倍生狐疑。又聞佛言：『我法曠大亦無邊涯，不計吾我有著眾生。』若當爾者，如來今日於清淨法界則有闕也。」<p>爾時，世尊告目連曰：「善哉，善哉！族姓子！乃能於如來前宣暢此門。我今問汝，汝當一一報我。」<p>目連對曰：「如是。世尊！」<p>「云何？目連！行有報乎？」<p>目連白佛言：「世尊！行有報也。」<p>又問目連：「何者是行報耶？」<p>目連白佛言：「隨其緣對，善有善報、惡有惡報。」<p>佛復問：「云何？目連！善有善報、惡有惡報？」<p>目連白佛言：「三塗八難拷掠搒笞，是謂惡報；泥洹永寂無復生滅，是謂善報。」<p>佛復問目連：「云何？族姓子！今日本無如來為獲報不乎？」<p>目連對曰：「不也。世尊！」<p>佛問目連：「云何？族姓子！如今如來、至真、等正覺，身黃金色眾相具足，為是何報？」<p>目連白佛言：「如來相好形質之報，非泥洹報也。」<p>佛問目連：「汝體泥洹耶？云何知善有善報是泥洹報乎？」<p>目連白佛言：「一切諸法皆悉假號，非有真實。所謂泥洹，泥洹者亦假號耳，故說泥洹須善有善也。」<p>爾時，世尊告目連曰：「如來於汝則無行也，亦是假號非有真實。汝欲求無上等正覺者，於如來所則無行也，亦是假號。於假號法中欲分別有行無行者，此則不然。」<p>爾時，世尊說此假號法，有九億眾生發弘誓意，願樂欲逮有行無行菩薩瓔珞。復有無量眾生得總持法門。復有三億眾生諸漏盡意解得阿羅漢。<p>爾時，尊者賓頭盧，復從座起，前白佛言：「我亦堪任說菩薩瓔珞有行無行，令善男子、善女人得修行之。」<p>世尊告曰：「善哉，善哉！族姓子！若能說者今正是時。」<p>爾時，賓頭盧白佛言：「世尊！若善男子、善女人於初禪地，分別五陰惡露不淨，於中思惟無可貪著，是謂有行；若入定意觀無所有虛而非真，觀他人身亦復如是，斯謂無行。復次，世尊！若善男子、善女人現身臭處不淨流出，是謂有行；深觀本末知之為空，是謂無行。復次，世尊！善男子、善女人於二禪地具足四行，是謂有行；知二禪地盡歸於空，是謂無行。復次，世尊！若善男子、善女人，自能開悟教眾生類，去離淨心起不淨想，是謂有行；解了淨想本無所有，是謂無行。復次，世尊！若善男子、善女人思惟三禪淨除塵勞，不自稱歎有所成辦，是謂有行；不見塵勞成不成者，是謂無行。復次，世尊！若善男子善女人，在四禪地思惟五陰繫意不忘，是謂有行；分別四禪永無苦樂諸縛結著，是謂無行。如是善男子、善女人，菩薩摩訶薩寂觀瓔珞有行無行。」爾時，尊者賓頭盧說此法已，還復本座。<p>是時，尊者大迦旃延，即從座起禮世尊足，前白佛言：「我今堪任於如來前說有行無行，使眾生類得修行之。若善男子、善女人，於十六聖行不起狐疑者，是謂有行；思惟縛著本性自無，亦無十六聖行之名，是謂無行。」<p>迦旃延復白佛言：「若善男子、善女人，拔斷三毒婬怒癡法，察彼眾生心中所念，有無明心、無無明心，有愛欲心、無愛欲心，有恚害心、無恚害心，悉能分別而無錯謬，是謂有行；若善男子、善女人，觀知三毒本無所有，不見生者不見滅者虛寂無形，是謂無行。」<p>迦旃延子復白佛言：「若善男子、善女人，於結使聚皆令畢竟，亦不更造興起塵勞，是謂有行；不於結使見有畢竟不畢竟者，亦不興造生塵勞患，是謂無行。如是善男子、善女人，菩薩瓔珞有行無行。」迦旃延子於佛前說此有行無行已，起禮佛足，還復本座。<p>爾時，尊者離越即從座起，前禮佛足白佛言：「世尊！我亦堪任說菩薩瓔珞有行無行。」<p>佛告離越：「堪任說者便可說之。」<p>離越白佛言：「世尊！若善男子、善女人，於無生法越度生死，不見有度者，是謂有行；淪泥洹空寂然無形，不有眾生想，是謂無行。復次，世尊！若善男子、善女人，得賢聖律，受諸果證，修十二法，是謂有行；若觀一切法本由緣聚散，知盡不生更不受證，是謂無行。復次，善男子、善女人！諸佛世尊常所說法，苦習盡道賢聖寶藏，進取泥洹無起滅法，是謂有行；不見賢聖道品之法及泥洹道，是謂無行。如是善男子、善女人，菩薩瓔珞有行無行。」<p>是時，尊者須菩提復從座起，前禮佛足，白佛言：「若有善男子、善女人，從本無行至一切智，觀了無形而不可見，是謂有行；不見本無出生諸法，菩薩瓔珞亦復如是，不見菩薩瓔珞亦不見非菩薩瓔珞，是謂無行。」<p>爾時，世尊問須菩提：「云何？族姓子！汝以何等議而作斯言：『此是菩薩瓔珞，此非菩薩瓔珞。』」<p>須菩提白佛言：「世尊！若善男子、善女人，於究竟法不生斷滅興計常想，是謂菩薩有行瓔珞；若善男子、善女人，於本無法中諸法悉空，內空外空不起滅空，無所生空道空泥洹空，一切諸法皆空如空，是謂菩薩無行瓔珞。」<p>須菩提復白佛言：「世尊！若善男子、善女人，得空定淨意者，於賢聖法律具足一切諸法窠窟，從須陀洹、斯陀含、阿那含、阿羅漢、辟支佛，上至如來、至真、等正覺，莊嚴具足泥洹之路，是謂菩薩摩訶薩有行瓔珞；若復善男子、善女人，修行五十五法，虛空正要一一分別，心不流馳皆歸於空，於空無法中無生滅著斷，是謂菩薩摩訶薩無行瓔珞也。」<p>尊者須菩提，說此空性有行無行菩薩瓔珞時，有十三億發意菩薩本從等意如來所初建道心，自從是來中間懈怠，今聞長老須菩提說諸法虛寂無生滅著斷，各還勵意悉發無上正真道意，進求本誓願欲成就菩薩瓔珞有行無行。<p>爾時，尊者邠耨文陀尼子，即從座起，前至佛所，頭面禮足，長跪叉手，白佛言：「世尊！若善男子、善女人，思惟分別空行法性，不於諸法生吾我心者，是謂有行；攝意常定，心如虛空不著三界，是謂無行。若善男子、善女人，講論諸法無生之心，金剛三昧超越八地捨本習緒，是謂有行；若復善男子善女人，得滅意度，一意莊嚴瓔珞其身，進趣無上正真道意，不以成佛以為快樂，雖在眾生不為勤勞，金剛之心不可沮壞，是謂菩薩瓔珞有行無行。」<p>如此等九萬二千漏盡阿羅漢，各各宣暢菩薩瓔珞有行無行也。
。
<juan>菩薩瓔珞經卷第九（一名現在報）<p>姚秦涼州沙門竺佛念譯<p>有受品第二十五<p>是時，勇進菩薩白佛言：「世尊！今聞如來說甚深法諸賢聖律所入之門，其有聞知了此法者，亦不見著亦不見脫，於空無法而無所損，不見諸法有所從來有所從去。若善男子、善女人，深觀此法無所從來無所從去，爾乃明達名為解脫。一切諸法各各別異，其所言見悉各離散無有合偶，復於諸法不生想念而有所成，亦復不念有解脫者，所觀諸法亦不有內亦不有外，亦無有遠亦無有近。得慧菩薩深了本無，其知是者去貢高心不生憍慢，是為善男子、善女人於諸善法而得解脫，便得住於無生滅地。其所住者不見有住，復於諸法住無所住，亦於諸法見無所見，是謂善男子、善女人正其性行不念非邪。其作正見者，便於內性觀了色相亦無有色，亦不見色而有色也。何以故？知一切法觀空無形，知其本空如色無有色，於一切法亦不有受亦不無受，是謂善男子、善女人於一切法而得解脫。」<p>是時，勇進菩薩說此有受品時，有十三億眾生，聞此法已皆得不起柔順法忍，異口同音各稱斯言：「今日勇進菩薩大士離於諸著，亦使我等成辦此法。我等仁者當以此法教授餘人，如我無異悉得解脫畢無所著。」<p>爾時，世尊告勇進菩薩曰：「夫泥洹心亦不在內、亦不在外、亦復不在兩中間止，有受菩薩無生滅處，諸菩薩心道等無二亦無若干。道心適等無若干者，於一切人必有平等無二之心，是謂菩薩故名曰等而無差別。」<p>是時，坐中有五百天子，聞如來平等之法有受無受，諸塵垢盡得法眼淨。復有比丘、比丘尼、優婆塞、優婆夷，五百餘眾皆得須陀洹道。復有無央數天、龍、鬼神、乾沓和、阿須倫、迦留羅、真陀羅、摩休勒、人及非人，志趣大乘，皆發無上平等道意。<p>菩薩瓔珞經無著品第二十六<p>是時，世尊告四部眾——比丘、比丘尼、優婆塞、優婆夷——及諸菩薩摩訶薩，天、龍、鬼神、八部之眾：「若有菩薩摩訶薩，欲逮一切智、欲上菩薩位、欲得金剛三昧、欲得降伏魔官屬者、欲逮一切諸法門總持者、欲離此彼處者、欲莊嚴佛樹者，是善男子、善女人，當習如來無著之行。<p>「復次，善男子、善女人欲得淨佛國土教化眾生，從一佛國至一佛國，承事禮敬諸佛世尊者，當學如來無著之行。若有善男子、善女人，欲得如來奇特之法甚尊重者，若有眾生不於三界受色陰形，欲離五患不處五道，如斯等善男子、善女人，常當修習如來無著之行。」<p>佛復告：「善男子、善女人！吾般泥洹後正法漸衰，多有眾生倚託法服，貪小利養詐發道心，虧損正法無清淨意，如斯等人不信三寶至賢之行，雖在我眾離我甚遠。若復善男子、善女人，修習如來無著之行，雖在凡夫未上菩薩位，執心牢固不捨道意。如斯等人，正使處在億百千萬由延之外，猶去我近。何以故？此善男子、善女人，修習如來無著行故。」<p>爾時，有菩薩名曰明觀，即從座起頭面禮足，前白佛言：「世尊！云何名為如來至真無著之行？唯願世尊一一分別，令諸會者各得開解。」<p>佛告明觀菩薩曰：「我今問汝，汝當報我。云何？族姓子！汝何以故號明觀乎？用色耶？用痛想行識乎？因身耶？因名乎？用何等故號明觀耶？」<p>是時，明觀菩薩白佛言：「世尊！觀色非色亦非有色，色性自空亦不有色，我色彼色本無所有，色空本空色性自空。諸法自然復無自然，諸法然熾本無自然，觀色無生亦不見生，生自無生況當有色？但為眾生癡心所潤，不能自悟遂致苦惱，墜墮生死流轉五道，身死名滅復更受身。如來大聖無所染著，知所從來離諸縛著，眾行根元悉歸於空，痛想行識亦復如是。觀識非識亦非有識，識性自空亦不有識，我識彼識本無所有，識空本空識性自空。諸法自然復無自然，諸法然熾本無自然，觀識無生亦不見生，生自無生況當有識？但為眾生癡心所潤，不能自悟遂致苦惱，墜墮生死流轉五道，身死名滅復更受形。如來大聖無所染著，知所從來離諸縛著，眾行根元悉歸於空，無著眾行亦復如是，自致無上正真道意，何況善男子、善女人，聞則信解於佛法眾？斯乃名曰無著之行。」<p>是時，明觀菩薩復白佛言：「若使善男子、善女人聞如來無著之行，便於是中發菩薩心，雖有是念，亦不供養諸佛世尊，斯於如來無著之行而有耗減。若復善男子、善女人，意欲懈怠不復堪樂修無著行，能自剋責念無著行，一念之頃而不忘失，便得發無上至真道意，何況篤信而奉行乎？<p>「若善男子、善女人，得如來金剛三昧，發弘誓心不可沮壞，斯皆由如來無著聖行而得成就。若復善男子、善女人，得三昧王三昧名曰奮迅勇。若菩薩摩訶薩得此三昧者，便能降伏諸魔官屬，此善男子、善女人，皆由無著聖行而有成辦。<p>「若復善男子、善女人得信空法無量聖行，修四意止念念成就，分別內外空寂無形，斯皆出於如來無著聖賢之行。若善男子、善女人，得四神足心識自由，坐臥經行而無罣礙，遊至十方無量世界，禮事供養諸佛世尊，斯亦復是如來無著聖賢之行。<p>「若善男子、善女人及菩薩摩訶薩，獲四意斷至十八法、三十七品，莊嚴佛土成眾相好，八種音聲過于梵天，其有眾生聞佛音響得解脫者，斯亦復是如來無著聖賢之行。若復善男子、善女人，一一思惟空無相願，不復染著興是非想，緣此三觀當成無上正真道意，斯亦復是如來無著聖賢之行。<p>「若有善男子、善女人，從無數諸佛世尊受菩薩別，當成無上正真道意，畢志牢固終不中退，亦不為眾魔所能沮壞，斯亦復是如來無著聖賢之行。」<p>爾時，明觀菩薩說是如來無著聖賢行時，有八十四億眾生之類，願樂欲求如來無著聖賢之行。復有無數之眾，求於親近明觀菩薩以為師宗。復有無量眾生各生斯念：「今日明觀菩薩摩訶薩，久如當成無上正真道意。」<p>爾時，世尊知眾會心各生此念，便告明觀菩薩曰：「汝今以能宣暢如來無著之行，如來聖慧不可窮盡。却後無數阿僧祇劫，上方去此五十恒河沙數諸佛剎土，佛名無垢如來、至真、等正覺，純有一乘教化眾生，不聞緣覺弟子之名，汝當作佛號曰明觀如來、至真、等正覺、明行成為、善逝、世間解、無上士、道法御、天人師，號佛、世尊，汝當作佛其號如是。」<p>爾時，眾會一切眾生，見如來授明觀菩薩決，或有眾生覺知者、不覺知者。爾時，世尊觀察人心各懷狐疑，佛知其意便告明觀菩薩曰：「如來、至真、等正覺在大眾中授菩薩決，有覺知者、不覺知者，有八因緣。云何為八？善男子、善女人得如來決，當成無上平等正覺，一切眾人無能知者，是謂如來授眾生決，己身自覺、餘人不知。<p>「復次，明觀！若有善男子、善女人，在大眾中為如來所見授決，餘人盡見、己不覺知，是謂如來授眾生決，餘人盡見、己不覺知。<p>「復次，明觀菩薩摩訶薩！若有善男子、善女人，為諸佛世尊所見授決，汝當成佛其號如是，己知受決、餘人亦見，是謂如來授眾生決，己自覺知、餘人亦見。<p>「復次，明觀菩薩摩訶薩！若有善男子、善女人，在大眾中為如來所見授決，自不覺知、餘人亦不知，是謂如來授眾生決，自不覺知、餘人亦不知。」<p>佛復告明觀菩薩：「若有善男子、善女人，在大眾中受如來決，然此受決之人乃在未行不近如來，近如來者自謂受我決，是謂如來授眾生決，遠者覺知、近者不覺。<p>「復次，明觀菩薩摩訶薩！若有善男子、善女人，在大眾中為如來所見授決，近如來者便自覺知：『今日如來而授我決。』遠如來者復自稱說：『如來今日授我等決，然此眾生未應受決。』是謂如來授眾生決，近者覺知、遠者不覺。」<p>佛復告明觀菩薩摩訶薩：「若有善男子、善女人，為諸佛世尊所見授決，當成佛時其號如是，近者不覺、遠亦不知，是謂如來授眾生決，遠近眾生皆不覺知。」<p>佛復告明觀菩薩：「若有善男子、善女人，在大眾中為如來所見授決，近者亦覺、遠者亦知、餘人不見，是謂如來八因緣法授眾生決，近者亦覺、遠者亦知、餘人不見。」<p>爾時，世尊告四部眾：比丘、比丘尼、優婆塞、優婆夷，菩薩摩訶薩、天、龍、鬼神、乾沓和、阿須倫、迦留羅、真陀羅、摩休勒、人及非人：「汝等頗見明觀菩薩受記別乎？」<p>對曰：「非也。世尊！」<p>佛復告族姓子：「若有菩薩摩訶薩受如來決，初發道心受別不同，今此明觀菩薩受如來決，己自覺知、餘人不覺，如此等人未獲如來四無所畏，發心自誓未廣及眾生，亦復未得善權方便，是故受決己自覺知、餘者不覺。」<p>佛復告族姓子：「若有善男子、善女人受如來決，眾人盡見、自不覺知，如此等人發意弘普廣及眾生，得四無畏發心曠大，有善權方便教化眾生，是故受決餘者盡覺、己不自知。」<p>佛復告族姓子：「若有善男子、善女人受如來決，己身自知、餘者亦見，如此等人在七住地分別空觀，不計眾生有染著想，初發道心不生此念：『我後成佛度爾所眾生、不度爾所眾生，心如虛空不可沮壞，以獲如來四無所畏，得空觀三昧善權方便。』是故受決，己身自知、餘者亦見。」<p>佛復告族姓子：「若有善男子、善女人受如來決，己身不覺、餘者不知，如斯等人未在七住不退轉地，雖有善權方便信樂三尊，供養承事諸佛世尊，然未得如來無著之行，未能淨佛國土教化眾生，是故受決自不覺知、餘者不見。」<p>佛復告族姓子：「若善男子、善女人受如來決，遠者得決、近者不得，如此等人彌勒身是。何以故？此善男子、善女人諸根具足，不捨如來無著之行，是故受決，遠者自覺、近者不知。」<p>佛復告族姓子：「若善男子、善女人受如來決，近者覺知、遠者不見，亦非眾會所能測度，如此等人在菩薩位，未能演說賢聖之行，今師子膺菩薩是也。眾相具足不捨法本，於無想法中不壞法性，是故受決，近者覺知、遠者不見，亦非眾會所能測度。」<p>佛復告族姓子：「若善男子、善女人如來授決，近者亦知、遠者亦見，如此等人眾行具足，行不思議無量佛事，超生死海至無為岸。何以故？此善男子、善女人諸根具足，不捨如來無著之行，遍遊十方無量世界，作不思議顯佛神德，今柔順菩薩是也。是故，近者亦知、遠者亦見。」<p>佛復告族姓子：「若善男子、善女人受如來決，近者不知、遠者不見，如此等人眾行未具、未得善權方便，雖復去離五欲之中，未能備悉如來法藏，今等行菩薩是也。」<p>佛復告族姓子：「若有菩薩摩訶薩，奉持修習八因緣法，我今視之如己無異，亦為十方諸佛世尊所見擁護。」<p>爾時，釋提桓因即從座起，前至佛所，頭面禮足，在一面立。須臾之頃，前至佛所，長跪叉手，白佛言：「世尊！我名拘翼號天帝釋，唯願世尊聽所啟白。」<p>佛言：「善哉，善哉！拘翼！有所疑難，今正是時。」<p>釋提桓因白佛言：「世尊！若有善男子、善女人，興顯如來無著之行，具足授決八因緣法，我等諸天當護此善男子、善女人至竟成就，終不中退墮於羅漢辟支佛道。」<p>爾時，釋提桓因即於佛前，而歎頌曰：「本無無所著，永離諸惡趣，云何如來今，授決有高下？昔從無數劫，功勳不可量，積功累眾德，一切眾相具。如來諸法本，無生滅著斷，尊今已授決，論說高下相。得定不起思，生滅無所有，諸法如幻化，名號不真實。知本所從來，願樂無生法，演說三達智，從限至無限。今為天帝釋，縛解諸結盡，願尊見記別，久如逮正覺。」<p>爾時，世尊以偈報釋提桓因曰：「汝今天帝釋，功德眾行至，乃從無數世，積德光明尊。今為天帝身，經大小劫數，三十六成敗，不捨本要誓。千佛兄弟過，無復賢劫名，中間永曠絕，二十四中劫，後乃有佛出，十力無所畏，清淨德普尊，剎土名普忍。彼佛極長壽，在世壽七劫，教化已周訖，永寂取滅度。遺法在世化，亦復經七劫，漸漸法沒盡，不聞三尊名。中間復逈絕，當復經五劫，汝於彼剎土，當紹如來位。我今授汝決，本無如來印，號名無著尊，三界最第一。獨步無等侶，說法無窮盡，當化阿僧祇，無量眾生類。」<p>爾時，釋提桓因聞如來已見授決，頭面禮足，遶佛三匝，還復故座。<p>是時，弊魔波旬心自念言：「今日如來、至真、等正覺，教化眾生轉無著法輪，以善權方便將導一切諸不及者，眾菩薩等神通大智皆得授決不退轉地。此賢聖等我則不疑，今釋提桓因在我部界為我所使，先為如來所見授決。如我今日心離魔行，不在榮冀愛欲之中，何故如來不授我決爾？」<p>時，世尊知魔波旬心中所念，便告目犍連：「汝能堪任於如來前，說諸菩薩摩訶薩受記別乎？」<p>是時，目連承佛威神，即從座起，前白佛言：「我能堪任說菩薩摩訶薩受決之法。」<p>佛告目連：「堪任說者，今正是時。」<p>目連白佛：「若有菩薩摩訶薩於諸空法生染著心，便自貢高輕蔑前學。如此等善男子、善女人在凡夫地，不應稱為菩薩，不應受決得如來號。」<p>目連復白佛言：「若有善男子、善女人，見人受決便生增上心：『我今豪貴、斯人卑賤。』如此等善男子、善女人在凡夫地，不應稱為菩薩，不應受決得如來號。」<p>目連復白佛言：「若善男子、善女人，得佛明慧分別三觀空無相願，便為如來所見授決。然有眾生見此人受決，便生憎嫉心：『如來何為先授此決？』如此等善男子、善女人在凡夫地，不當稱為菩薩，不應受決得如來號。」<p>是時，目連復白佛言：「若有善男子、善女人，得佛神足四無所畏，遊諸空界轉於法輪，善權方便無所罣礙，所演法教皆有所益，便為如來所見授決。然有眾生得世俗智辯才第一，知古明今三世通達，內自思惟而生此念：『我所苞攬無事不貫，如來何為不授我決？今乃返更授此人決？』如此等善男子、善女人在凡夫地，不應稱為菩薩，不應受決得如來號。」<p>目連復白佛言：「若有善男子、善女人，得無生法忍四等具足，遊至十方無量世界，本從此佛而發道心，更從異佛受其記別。然有眾生內自生念：『此非我眾，非我徒類，如來何為先授此決、不授我別？』如此等善男子、善女人在凡夫地，不應稱為菩薩，不應受決得如來號。」<p>目連復白佛言：「若有善男子、善女人，轉無上法輪，六通變化無所觸礙，權詐巧便攝取眾生，此菩薩摩訶薩，便為如來所見授決。復有眾生在三毒等分愛心未盡，未能適化承事諸佛，內自狐疑而生是念：『今觀此人如有所辦，為是如來威力所感？為此善男子審有此化？』於彼此中生猶豫想。如此等善男子、善女人在凡夫地，不應稱為菩薩，不應受決得如來號。」<p>是時，目連復白佛言：「世尊！若有善男子、善女人，生在龍中發菩薩心，眾行具足無所缺漏，便為如來所見授決。或有眾生內自思惟：『我得人身諸根具足，明達正法六情完具，如來何為不授我決？今乃返更授此龍決？』如此等善男子、善女人在凡夫地，不應稱為菩薩，不應受決得如來號。」<p>是時，目連復白佛言：「若有善男子、善女人，已得天身發菩薩心，斷諸縛著無所戀慕，捨己榮位遠離五樂，閉塞六情修清淨法，離世八法不墮十惡，便為如來所見受決。然有眾生內自生念：『今觀此天眾行未足，未捨此形復於人身，何為如來而授此決、不授我別？』如此等善男子、善女人在凡夫地，不應稱為菩薩，不應受決得如來號。」<p>是時，目連復白佛言：「或有眾生受地獄形，以佛神力往授其決，如我昔日為佛所遣授提婆達兜決。然有眾生內自生念：『受地獄形苦痛無量，鑊湯燒煮，死而更生，刀山劍樹、爐炭鐵輪、火車熾風、銅柱碓臼，於中受苦痛毒無量。當爾之時何有道心？如來今日返更授決得如來號。然我等已得人身，不授我決？』如此等善男子、善女人在凡夫地，不應稱為菩薩，不應受決得如來號。」<p>是時，目連復白佛言：「若有善男子、善女人，生餓鬼中受餓鬼形，善見菩薩父像、舍利弗祖、善施長者母，受形苦惱，腹如泰山咽如細鍼，咽長千丈而有千鬲，一鬲千節，雖得漿水化為膿血，眼如深井如千丈崖，然受苦痛不可稱量，為餓火所燒求死不得。然佛世尊以大慈悲，即遣舍利弗各授其決，令發道心。然有眾生內自生念：『餓鬼苦惱無量，飢寒苦毒不可稱計，然今如來返授彼決、不授我決。』如此等善男子、善女人在凡夫地，不應稱為菩薩，不應受決得如來號。」<p>爾時，世尊告目連曰：「善哉，善哉！族姓子！堪任宣暢菩薩受決無礙之行，真佛之子非思欲生。」<p>爾時，弊魔波旬內自生念：「咄！我所行將不謬乎？今聞尊者大目揵連所說，不為諸人，正為我耳。」是時，波旬即從坐起，除去貢高捨憍慢心，前至佛所，頭面禮足，前白佛言：「世尊！我今愚惑，久處邪見未識真道。今釋提桓因為我所統，如來今日先授其決，我即興意生是非心。唯願世尊，受我悔過，消滅欲本不著榮冀。」<p>佛告弊魔波旬：「汝今座上見彌勒菩薩不乎？」<p>波旬白佛：「唯然。世尊！」<p>佛告波旬：「此彌勒菩薩當授汝決得菩薩號。」<p>菩薩瓔珞經淨智除垢品第二十七<p>東方去此三十七恒河沙數，有佛土名曰華嚴，佛名一意如來、至真、等正覺、明行成為、善逝、世間解、無上士、道法御、天人師，號佛、世尊。彼佛如來遣一菩薩，名曰淨一切地，具眾行本定意不亂，三昧正受無所罣礙。佛所住處皆悉履行，不染法界去吾我想，即從座起，偏露右臂，右膝著地，長跪叉手，前白佛言：「欲有所問，若見聽者，敢有所陳。」<p>佛言：「善哉，善哉！族姓子！欲問如來所懷疑者，今正是時。」<p>淨一切地菩薩白佛言：「世尊！云何善男子、善女人，供養諸佛無諸佛想，於諸法本亦復如是？雖度眾生無眾生念，行菩薩道不失本意，具足諸願德行充滿，受決心淨不離明慧。」<p>爾時，世尊告淨一切地菩薩曰：「若有善男子、善女人，分別思惟大乘行本不可思議深奧之藏，先當習學定意正受，除亂想行，然後乃具六度無極，自觀身空觀他人心亦復如是。若善男子、善女人，入等定三昧心不動轉，悉能分別一切眾行。云何善男子、善女人入定三昧，於一切法思惟分別無有錯謬？於是，族姓子！若有菩薩摩訶薩，立根得力逮不退轉，便能入定自觀身本本所從來，一一分別悉知起滅，來不知所從來、去不知所從去。此善男子、善女人從定意起，復入外身定意，一一分別眾生之類。復見無量諸佛剎土，有受形者不受形者。或時善男子、善女人，復更入定觀內外身，彼身我身發趣有異身行共同，如我所觀，趣大乘者不捨眾生，求緣覺者亦不求清淨於佛土，弟子學者承聲受教離於三有，是謂內外觀定身行共同發趣有異。」<p>佛復告淨一切地曰：「若有善男子、善女人，入此等定正受三昧，悉使無量世界盡從化教、從化得度，隨意所樂恣其心意遊於百千三昧，於中攝意而不錯亂，是謂善男子、善女人趣大乘者不捨眾生。」<p>佛復告淨一切地菩薩：「若有善男子、善女人入一身定，便能觀察眾生心本，有婬怒癡、無婬怒癡，隨其本行而度脫之。此善男子、善女人從一身定起，復入眾多身定，觀眾生類有婬怒癡、無婬怒癡，隨其本行而度脫之。」<p>爾時，世尊復告淨一切地菩薩：「若有善男子、善女人入無形觀三昧，遍觀眾生心識所念，眾生若干所念不同。復有三昧名觀眾生心，菩薩摩訶薩得此定意者，便能觀察人道眾生，遍知十方無量世界，有婬怒癡、無婬怒癡，隨其本行而度脫之。」<p>佛復告族姓子：「復有定意知閱叉心，菩薩摩訶薩得此三昧者，遍觀閱叉心識所念，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知諸龍心，菩薩得此定意者，便能觀察龍道眾生心識所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地曰：「復有定意知阿須倫心，菩薩摩訶薩得此定意者，便能觀察須倫所念，遍觀十方無量世界，有婬怒癡、無婬怒癡，隨其本行而度脫之。」<p>佛復告族姓子：「復有定意知諸天心，菩薩得此定意者，便能觀察天道眾生心，遍知十方無量世界，有婬怒癡、無婬怒癡，隨其本行而度脫之。」<p>佛復告族姓子：「復有定意知梵天心，菩薩摩訶薩得此定意，便能觀察淨志天心，遍知十方無量世界，有婬怒癡、無婬怒癡，隨其本行而度脫之。」<p>佛復告族姓子：「復有定意知欲界眾生心，菩薩摩訶薩得此定意，便能觀察欲界眾生，遍知十方無量世界，有婬怒癡、無婬怒癡，隨其本行而度脫之。」<p>佛復告族姓子：「復有定意知地獄心，菩薩摩訶薩得此定意者，便能觀察地獄眾生，遍觀十方無量世界，有婬怒癡、無婬怒癡，隨其本行而度脫之。」<p>佛復告族姓子：「復有定意知弗于逮眾生心，菩薩摩訶薩得此定意者，便能觀察弗于逮眾生，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知閻浮地眾生心，菩薩摩訶薩得此定意者，便能觀察閻浮地眾生，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知瞿耶尼眾生心，菩薩得此定意者，便能觀察瞿耶尼眾生心意，遍知十方無量世界，有婬怒癡、無婬怒癡，隨其本行而度脫之。」<p>佛告淨一切地菩薩曰：「復有定意知欝單曰眾生心中所念，菩薩得此定意，便能觀察欝單曰眾生心，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知一四天下眾生心中所念，菩薩得此定意者，便能觀察一四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知二四天下眾生心中所念，菩薩得此定意者，便能觀察二四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知三四天下眾生心中所念，菩薩得此定意者，便能觀察三四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知四四天下眾生心中所念，菩薩得此定意者，便能觀察四四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知五四天下眾生心中所念，菩薩得此定意者，便能觀察五四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知六四天下眾生心中所念，菩薩得此定意者，便能觀察六四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知七四天下眾生心中所念，菩薩得此定意者，便能觀察七四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知八四天下眾生心中所念，菩薩得此定意者，便能觀察八四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知九四天下眾生心中所念，菩薩得此定意者，便能觀察九四天下眾生心中所念，遍觀十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知十四天下眾生心中所念，菩薩得此定意者，便能觀察十四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知百四天下眾生心中所念，菩薩得此定意者，便能觀察百四天下眾生心中所念，遍觀十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知千四天下眾生心中所念，菩薩得此定意者，便能觀察千四天下眾生心中所念，遍觀十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知萬四天下眾生心中所念，菩薩得此定意者，便能觀察萬四天下眾生心中所念，遍觀十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知億萬四天下眾生心中所念，菩薩得此定意者，便能觀察億萬四天下眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知一佛國眾生心中所念，菩薩得此定意者，便能觀察知一佛境界眾生心中所念，遍知十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知十佛剎土眾生心中所念，菩薩得此定意者，便能觀察十佛剎土眾生心中所念，遍觀十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知百佛剎土眾生心中所念，菩薩得此定意者，便能觀察百佛剎土眾生心中所念，遍觀十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知萬佛剎土眾生心中所念，菩薩得此定意者，便能觀察萬佛剎土眾生心中所念，遍觀十方無量世界，有婬怒癡、無婬怒癡，隨其本行而度脫之。」<p>佛復告淨一切地菩薩曰：「復有定意知億佛剎土眾生心中所念，菩薩得此定意者，便能觀察億佛剎土眾生心中所念，遍觀十方無量世界，有婬怒癡、無婬怒癡，隨其本行而度脫之。如是菩薩摩訶薩，於此定意，盡得具足諸三昧王。」<p>佛復告淨一切地菩薩曰：「若有善男子、善女人，奉持修習此法門者，便獲如來眾相具足。」<p>爾時，世尊告淨一切地菩薩曰：「若有善男子、善女人，得此三昧定意者，有善權方便教化眾生，復有十事得功德業。云何為十？一者、口氣清淨人多信用；二者、不失本意不譏彼受；三者、善明算數知六十四變；四者、分別空無形相法；五者、知當來法解脫無緣；六者、於現在法念成證法；七者、憶過去行知以無相；八者、於無相法本無自然；九者、起滅自然不著三世；十者、菩薩定意不失次第。是謂菩薩摩訶薩入定三昧，便能觀察億佛剎土眾生心中所念，有婬怒癡、無婬怒癡，隨其本行而度脫之。」<p>菩薩瓔珞經無斷品第二十八<p>佛復告等行菩薩：「若有善男子、善女人，從初發意發菩薩心，修行五法不懷怯弱。云何五法？一者、勸進前人不捨道心；二者、分別法界不毀法性；三者、一意清淨無他異想；四者、行權方便度未度者；五者、得三十二業定意不亂。是謂，等行菩薩摩訶薩！從初發意守菩薩心，修此五法不捨道意。」<p>佛復告等行菩薩曰：「若有善男子、善女人初發道心，復有五事。云何為五？一者、分別三世不離空無；二者、淨己國土育養眾生；三者、分別眼識不受外入；四者、神足神通念則在前；五者、現在眾智而自瓔珞。是謂，等行菩薩摩訶薩！從初發意修此五法，而得成就無有疑難，進前成佛不懷怯弱。」<p>佛復告等行菩薩：「若善男子、善女人發菩薩心，當行五法而自瓔珞。云何為五？於是，族姓子！若菩薩初發道心入等定意，能令十方天下盡為七寶；二者、使己國土眾生斷婬怒癡；三者、己成佛時修三空慧；四者、莊嚴一相不離慧根；五者、行六神通不自稱記。是謂善男子、善女人從初發意行菩薩道，行此五法而自瓔珞。」<p>佛復告等行菩薩：「若有善男子、善女人從初發意行菩薩道，復有五法。云何為五？一者、思惟如來無形相法；二者、諸佛要誓不違本性；三者、自識本命知所從來；四者、不計我人壽命離五苦難；五者、法本自爾不見起滅。是謂善男子、善女人修此五法而自瓔珞。」<p>佛復告等行菩薩：「若有善男子、善女人從初發意行菩薩道，當行五法不可思議。云何為五？一者、諸佛神德不可思議；二者、諸佛篋藏不可思議；三者、行果受報不可思議；四者、諸佛剎土不可思議；五者、演布道教不可思議。是謂善男子、善女人初發道心，修此五行不可思議，乃至成佛而自瓔珞。」<p>爾時，世尊在於大眾，而說此偈：「諸佛不思議，宣暢道亦然，思惟眾生本，本末不可覩。執四聖諦炬，照彼無明根，常思無有常，念除結縛病。劫數無有窮，無盡非有盡，但為眾生惑，欲知本無心。夫欲學在先，聞受深奧法，亦非二乘行，所能用測度。佛本自計誓，蠲除五道淵，行盡由等心，故號人中尊。佛慧無邊崖，神智無有量，不以身苦本，永除三世難。諸佛瓔珞法，自覺無師受，心定如虛空，常想樂想緣。吾從無數劫，入定不離空，一意成一道，故號人中尊。復於無數劫，承事諸世尊，盡生逮無著，自致最正覺。諸佛在世化，正法修道樂，能淨諸佛國，不染三有樂。」<p>爾時，世尊說此偈已，復告等行菩薩：「若有善男子、善女人奉持修習五不思議深奧法者，十方諸佛悉來擁護，不為眾魔所能得便。」<p>佛復告等行菩薩：「若善男子、善女人從初發意行菩薩心，當行五法不可思議。云何為五？一者、以己定意遍施眾生，盡在佛處而不退轉；二者、不猗三道而受果證；三者、無量法海皆現在前；四者、眾相法門具足智辯；五者、分身教化得六度慧。是謂，族姓子！從初發意行菩薩心，行此五法不可思議，便能具足如來眾行。」<p>佛復告等行菩薩：「若有善男子、善女人，思惟分別五苦法本。云何為五？一者、分別色原不生識著；二者、思百八痛無有苦樂；三者、永斷眾想不興亂意；四者、解十二因緣本無此行；五者、識神無形不可究盡。是謂，等行菩薩！若善男子、善女人分別思惟五苦法本者，親近佛藏不離賢聖眾道之原。」<p>佛告等行菩薩：「若善男子、善女人從初發意修菩薩心，復有五法不可窮盡。云何為五？一者、無數功勳不可窮盡；二者、八十四智不可窮盡；三者、如來法慧不可窮盡；四者、諸法要定不可窮盡；五者、八種音響不可窮盡。是謂，等行菩薩！若善男子、善女人從初發意修菩薩心，修此五法不可窮盡，便能具足如來之法。」<p>爾時，世尊復告等行菩薩：「若善男子、善女人從初發意修菩薩心，修行六度不可思議法。云何為六？於是，善男子、善女人不惜身命，隨前所索不逆人意，於中具足施度無極。雖具施度，攝持戒人不毀戒性，見暴逆者勸令忍辱。若人懈怠，勸令精進。或有眾生著六十二見，心意錯亂不識虛無泥洹大道，攝彼眾生一意禪定，除去亂想不生二見。或有眾生永在闇冥懷愚癡心，以權方便攝彼眾生令見慧明。」<p>佛復告等行菩薩：「若有善男子、善女人從初發意修菩薩心，於一度中便當具足六度無極。云何於一度中便能具足六度無極？或有眾生一心持戒不毀戒性，於持戒中具足布施，不譏彼受常行忍辱。若有眾生見毀辱者，不興亂想無瞋怒心，日夜精懃無懈怠心。雖持禁戒定意不亂，於戒性中不毀於禪，演布智慧除愚闇心，是謂菩薩在戒度無極，便能具足六度無極。」<p>佛復告等行菩薩：「若有善男子、善女人，從初發意修菩薩心，得忍度無極，降伏心意不念貢高，於忍度無極復當具足六度之法。不捨忍心而行布施，雖有所施不起想著。於中具足戒性之法，若人擊打不起亂想自攝心意。具足修習忍度無極，具足定意不毀禪法，於忍度中具足禪行。若復善男子、善女人已得忍度，分別五陰成敗所起，思惟三毒知從癡愛，以道慧觀察永無所生。是謂善男子、善女人於忍度中具足六度之法。」<p>佛復告等行菩薩：「若有善男子、善女人從初發意修菩薩心，於禪定中復當具足六度無極，攝取眾生除去亂想。云何菩薩於禪定中具足六度？於是善男子、善女人，觀空身相不見起滅，定心不亂而行布施，不見眾生及以財寶，亦不生心：『今我所施後獲大報，莊嚴佛土本無清淨。』便能具足智度無極。」<p>佛復告等行菩薩：「若有善男子、善女人從初發意修菩薩心，於智度無極具足六度。云何善男子、善女人於智度無極具足六度？於是善男子、善女人，已能修習智度無極，分別無想無他異行，一一分別名身句身，攝意持戒不毀戒性，若人毀辱不懷憂慼，是謂於智具足戒性。若復善男子、善女人，於智度無極修行忍辱，心如虛空不受穢惡，是謂於智度無極得忍辱心。」<p>佛復告等行菩薩：「若善男子、善女人得智度無極，攝意精進去懈怠心，分別眼界不可思議，見懈怠者勸令精進，是謂於智度無極具足精進。」<p>佛復告等行菩薩：「若有善男子、善女人得智度無極，無極禪定心不分散，一意一念經百千劫攝意自伏，於三十六度皆悉分別，是謂，等行菩薩摩訶薩！眾行根原。」<p>爾時，世尊與等行菩薩說是語時，有無量眾生本發心趣於緣覺，今皆迴意發於無上正真之道。復有無數諸天世人，得盡信之行不離大乘。
。
<juan>菩薩瓔珞經卷第十（一名現在報）<p>姚秦涼州沙門竺佛念譯<p>賢聖集品第二十九<p>爾時，審諦菩薩即從坐起，白佛言：「世尊！我亦堪任宣暢六度清淨之行。」<p>佛告審諦菩薩：「若堪任者，於如來前便可說之。」<p>爾時，審諦菩薩白佛言：「世尊！若有菩薩摩訶薩修習六度清淨之法，兼修八門諸佛禁法，此善男子、善女人，於六度法具足清淨之行。」<p>淨意菩薩白佛言：「若有善男子、善女人，欲禮十方諸佛世尊，承受正教修習奉行，如此等善男子、善女人，於六度法清淨具足。」<p>那羅延菩薩前白佛言：「若有善男子、善女人，斷諸結使不生染污，於六度法清淨具足。」<p>淨法界菩薩白佛言：「若有善男子、善女人，解自然法性不毀道門，於六度法清淨具足。」<p>善解幻菩薩白佛言：「若有善男子、善女人，分別八法除去榮辱，於六度法清淨具足。」<p>過量菩薩白佛言：「若有善男子、善女人，在大眾中轉無上法輪，攝身口意無他異念，於六度法清淨具足。」<p>法藏菩薩白佛言：「解四空定無我人想，思惟法界不毀智本，是謂六度清淨具足。」<p>心淨菩薩白佛言：「若有善男子、善女人，攝眼根不興識想，耳鼻身口意亦復如是，於六度法清淨具足。」<p>師子大將白佛言：「眾生沈翳永處闇冥，布現慧光使知道趣，於六度法清淨具足。」<p>時有菩薩名曰慧眼，問文殊師利：「云何菩薩摩訶薩攝身口意不毀戒性，於六度清淨具足？」<p>是時，文殊師利報慧眼菩薩：「諸菩薩摩訶薩解空無我，施無想報，於六度法清淨具足。」<p>慧眼菩薩又問：「云何？族姓子！如來色身眾德具足，三十二相、八十種好，身黃金色猶如金❥，為是有想報耶？無想報耶？」<p>文殊師利報慧眼菩薩曰：「如來色身是有想報，如來法身是無想報。」<p>慧眼菩薩又問：「施去貪求、內心清淨，除去想著乃獲大果，六度之法非無想報。云何乃成法身之報？」<p>時，文殊師利報慧眼菩薩曰：「云何？族姓子！如來色身為有耶？為無耶？」<p>慧眼菩薩報曰：「如族姓子所說，如來色身是有報、非無報，如我觀察如來身者，亦非有報亦非無報。」<p>時，文殊師利復問：「云何如來身亦非有報亦非無報？」<p>慧眼答文殊師利曰：「如來身者眾功德具，妙色莊嚴觀無厭足，其見形者皆發無上正真道意，是謂色身之報。云何如來色身無報？於是，族姓子！如來在世教化終訖，潛神無為終無變易，一相無形不可沮壞，是謂如來色身無報。」<p>爾時，文殊師利復問慧眼菩薩曰：「云何？族姓子！如來形相不可思議，以有形而無報？以無形而無報？」<p>慧眼報曰：「如來身者，或有形而無報，或無形而無報。云何有形而無報？如來、至真、等正覺，在世教化無量眾生，皆得果證獲無為道，是謂如來色身有形而無報。云何無形而無報？於是，如來色身在世教化，現神足變終訖說法，於無餘泥洹界而取般泥洹，是謂如來色身無形而無報。」<p>爾時，文殊師利知諸眾生心中所念各有狐疑，未能暢達有報無報。復問慧眼菩薩曰：「云何？族姓子！如來色身如幻如化，云何於幻化法中而有無報，一切眾生得法性如道果清淨？若眼界所攝，云何於眾生道性而得無報？」<p>又問慧眼：「如來色身不可思議，終訖說法寂然滅度，無生老病死，已捨色身不復受形，一相無相亦不可見，權設假號亦無真實。如來者亦無如來亦無佛，云何以無為道，是如來色身無報？」<p>文殊師利又問：「云何？族姓子！如來色身無為報，泥洹無為報，是一異乎？假使是一者，亦無如來，云何有無報？設有二無者，則如來色身非泥洹報。」<p>爾時，慧眼菩薩報文殊師利曰：「本無如來、至真、等正覺四大色身，於現法中亦是有報亦是無報，滅盡涅槃是曰無報。」<p>爾時，慧眼菩薩復報文殊師利：「眾生所行六度無極，若人布施亦無施想，亦復不見有受施者，是謂為施具足施度無極。若復有人戒身具足不毀於戒，亦復不見有持戒者，是謂於戒具足戒度無極。」<p>慧眼菩薩復語文殊師利：「若有善男子、善女人恒修忍辱，有輕慢者不生憍慢，亦不自念見有忍辱，是謂具足忍度無極。若有善男子、善女人懃加精進修十六聖行，不見有人懃精進者，是謂具足進度無極。」<p>慧眼菩薩復語文殊師利：「若有善男子、善女人，攝意入定分別三觀，亦不見人立定意者，心遊十方無量世界承事供養，觀一切法如幻如化，是謂具足禪度無極。」<p>慧眼菩薩復語文殊師利：「若善男子、善女人，宣暢如來無量法界，眼識清淨不可思議，一一分別悉無所有。若耳聞聲知所從來，鼻嗅彼香知所從來，一一分別而無所有。若舌嘗味知所從來。如來心識分別諸法神足無量，是謂具足智度無極。」<p>慧眼菩薩復語文殊師利：「復有定意名無盡法門，菩薩摩訶薩得此無盡法門者，超越三乘成菩薩號。復有觀察法門，菩薩摩訶薩得此法門者，觀察法界不住二地。復有色像法門，菩薩得此法門者，成如來法無盡之藏。<p>「復有不退轉法門，菩薩得此法門者，轉清淨法不見色像。復有廣濟法門，菩薩得此法門者，化彼眾生不自為己。復有佛普響法門，菩薩得此法門者，雨法甘露潤澤一切。復有諸佛境界法門，菩薩得此法門者，現說微妙真如性法。復有現教法門，菩薩得此法門者，莊嚴剎土翼從成就。<p>「復有無等法門，菩薩得此法門者，分別如來深奧之義。復有法要法門，菩薩得此法門者，宣暢如來不思議法。復有善根法門，菩薩得此法門者，分別諸根永離五道。復有幻化法門，菩薩得此法門者，分別無盡曠大之法。復有攝行法門，菩薩得此法門者，分別句義無形像法。<p>「復有稱可法門，菩薩得此法門者，便能充飽虛想法者。復有一得意法門，菩薩得此法門者，善根淳熟得四無畏。復有法海法門，菩薩得此法門者，善業具足不捨道性。復有光炎法門，菩薩得此法門者，普現光炎演法無盡。復有神足法門，菩薩得此法門者，廣遊諸界不染三道。復有日月光明法門，菩薩得此法門者，遍照苦惱拔濟得度。<p>「復有無生法門，菩薩得此法門者，方便導化應自然津。復有無極慧法門，菩薩得此法門者，超三界患不見有度。復有智生法門，菩薩得此法門者，盡知諸法所歸趣處。復有無著法門，菩薩得此法門者，以智慧光蠲除闇冥。復有根原法門，菩薩得此法門者，分別四法不思議行。復有因緣法門，菩薩得此法門者，分別十二癡行之本。復有道慧法門，菩薩得此法門者，不闕法性如來三等。復有忍智法門，菩薩得此法門者，坐樹王下降伏魔宮。<p>「復有弘誓法門，菩薩得此法門者，不捨眾生而取滅度。復有苦行法門，菩薩得此法門者，現食麻米諸行具足。復有獨步法門，菩薩得此法門者，自現奇特無與等者。復有心淨法門，菩薩得此法門者，蠲除心垢無所染著。復有究竟法門，菩薩得此法門者，皆使眾生入出要道。復有無欲法門，菩薩得此法門者，除去貪著無染著心。<p>「復有法處法門，菩薩得此法門者，愍哀一切不捨本願。復有道業法門，菩薩得此法門者，分別諸根立上人法。復有心不轉法門，菩薩得此法門者，發道心者立不退轉。復有法藏法門，菩薩得此法門者，道慧清淨受慧果證。復有化道法門，菩薩得此法門者，發無生心不見動還。復有法瓔珞法門，菩薩得此法門者，莊嚴國土清淨眾生。<p>「復有深奧法門，菩薩得此法門者，深入法藏具七覺意。復有無畏法門，菩薩得此法門者，安處諸法說賢聖行。復有除垢法門，菩薩得此法門者，安處諸法無所染著。復有淨行法門，菩薩得此法門者，分別三向空無相願。復有法身法門，菩薩得此法門者，分別一切無著空行。復有法力法門，菩薩得此法門者，無量空界獲大智慧。<p>「復有無礙法門，菩薩得此法門者，敷演道教無所罣礙。復有大慈法門，菩薩得此法門者，潤及一切不捨妄想。復有大悲法門，菩薩得此法門者，拔濟苦難不生塵勞。復有喜心法門，菩薩得此法門者，蠲除一切忿怒心。復有護心法門，菩薩得此法門者，分別四諦不二之法。復有廣施法門，菩薩得此法門者，除去三想不計吾我。<p>「復有神通法門，菩薩得此法門者，遍遊十方無量世界。復有無盡法門，菩薩得此法門者，分別義趣修三句法。復有演暢法門，菩薩得此法門者，功德具足懷來道故。復有清淨法門，菩薩得此法門者，淨除口過不興十惡。復有十力法門，菩薩得此法門者，執金剛心不可沮壞。復有無量善根法門，菩薩得此法門者，便能具足如來神力。<p>「復有如來行滅法門，菩薩得此法門者，不起吾我我人壽命。復有息意法門，菩薩得此法門者，永斷生老病死之苦。復有增益法門，菩薩得此法門者，諸善功德日日增長。復有歡喜法門，菩薩得此法門者，充飽一切渴仰道者。復有無怒法門，菩薩得此法門者，除心緣著無顛倒想。復有悕望法門，菩薩得此法門者，成就眾生三法本行。<p>「復有無念法門，菩薩得此法門者，盡使眾生無三毒念。復有法義法門，菩薩得此法門者，出生諸法不失次第。復有速疾法門，菩薩得此法門者，分別根元成道行迹。復有思惟法門，菩薩得此法門者，分別內外觀諸不淨。復有香熏法門，菩薩得此法門者，當以戒德香普熏一切。<p>「復有善權法門，菩薩得此法門者，隨形適化不見度者。復有曉了法門，菩薩得此法門者，分別音響而取度之。復有無我法門，菩薩得此法門者，解知諸法空無所有。復有善住法門，菩薩得此法門者，弘誓堅固心不動轉。復有無數身法門，菩薩得此法門者，一一分別不限眾生。復有善入法門，菩薩得此法門者，盡化眾生進入法律。復有法自在法門，菩薩得此法門者，堪受正法不恥下問。<p>「復有淨妙法門，菩薩得此法門者，遊諸佛國不懷怯弱。復有無侶法門，菩薩得此法門者，心自樂寂不嬈一切。復有無量功德法門，菩薩得此法門者，眷屬成就得果實報。復有放光明法門。菩薩得此法門者，遍照一切諸在闇冥。復有無欺法門，菩薩得此法門者，具足口行不犯四過。復有勸德法門，菩薩得此法門者，愍諸不及雨不死法。復有依憑法門，菩薩得此法門者，盡令眾生而有歸趣。<p>「復有拔濟法門，菩薩得此法門者，增益功德心淨如空。復有無際法門，菩薩得此法門者，不見有度得成就者。復有等行法門，菩薩得此法門者，分別眾智無有邊際。復有平等法門，菩薩得此法門者，不說諸道有種種乘。復有一意法門，菩薩得此法門者，不見發意有趣道者。復有虛空法門，菩薩得此法門者，入諸等定意不分散。復有然熾法門，菩薩得此法門者，廣演一切無窮盡法。<p>「復有分別法界法門，菩薩得此法門者，一一分別法界所興。復有越境界法門，菩薩得此法門者，救護一切得至彼岸。復有究竟法門，菩薩得此法門者，不見出生諸法窠窟。<p>「復有淨觀法門，菩薩得此法門者，不譏眾生見清淨法。復有滿足法門，菩薩得此法門者，不以劫數以為現遠。復有出要法門，菩薩得此法門者，行一切智不起法想。復有出生法門，菩薩得此法門者，出一切法深奧之義。復有利根法門，菩薩得此法門者，聞一趣道立不退轉。<p>「復有次第法門，菩薩得此法門者，修習諸法不失本要。復有法相法門，菩薩得此法門者，一一分別諸法相貌。復有無形相法門，菩薩得此法門者，一切諸法而現在前。復有劫數法門，菩薩得此法門者，執懃苦行不離生死。復有道行法門，菩薩得此法門者，思惟五行觀不淨想。復有深入法門，菩薩得此法門者，深入法寶無盡之藏。<p>「復有化導法門，菩薩得此法門者，育養一切眾生之類。復有來往法門，菩薩得此法門者，周旋教化心無懈怠。復有成就法門，菩薩得此法門者，道果成熟不捨五趣。復有徹照法門，菩薩得此法門者，一意入定無若干想。復有無量法門，菩薩得此法門者，所行眾法不可思議。復有如來禪定法門，菩薩得此法門者，修習現在無量空行。復有應響法門，菩薩得此法門者，具足眾願永除意想。<p>「復有變化法門，菩薩得此法門者，分身散形所願自由。復有無闕減法門，菩薩得此法門者，淨除眾生意想所念。復有通達來往法門，菩薩得此法門者，一一毛孔淨眾生界。<p>「復有無形法門，菩薩得此法門者，教化無形法界清淨。復有無礙法門，菩薩得此法門者，無量眾生離四非常。復有苦音法門，菩薩得此法門者，令習苦眾生永離縛著。復有習音法門，菩薩得此法門者，令縛著眾生永離習緒。復有盡音法門，菩薩得此法門者，令有盡眾生至無盡泥洹。<p>「復有道音法門，菩薩得此法門者，不興六十二塵勞之心。復有威儀法門，菩薩得此法門者，進止行來不失儀則。復有真性法門，菩薩得此法門者，分別眷屬不處卑賤。<p>「復有直視法門，菩薩得此法門者，分別五陰一向趣道。復有天行法門，菩薩得此法門者，往入天人修清淨本。復有人行法門，菩薩得此法門者，入人道眾生誘進令度。復有畜生行法門，菩薩得此法門者，隨形入化悉歸道門。復有餓鬼法門，菩薩得此法門者，勸令除貪無所悕望。復有地獄法門，菩薩得此法門者，現身入化使發善心。」<p>爾時，慧眼菩薩即於佛前而說頌曰：「無著不可污，不染三界有，德香淨一切，法門無窮盡。八百六度行，世雄所宣暢，分別眾生心，意趣各不同。無量諸德本，權現入世俗，既布善道教，超至無為岸。今日大慈哀，演法無窮極，過去恒沙佛，演法亦如今。福業修五德，降伏倒見者，色身無身報，諸佛深奧藏。無報非有報，泥洹性自空，眾生自興念，存心報無報。行除分別想，思惟如來業，非生非無生，故應菩薩門。說法非有法，亦無眾生想，樂想去苦想，生滅永已寂。福響自然應，如空無所著，一意成正覺，色報為所在。統王天世間，真諦不可盡，入定現非常，終歸滅盡本。道心不在內，亦復不在外，苦想若干念，求道盡根原。思惟百千定，生生未始斷，係意乃斷心，亂想何由生？菩薩所行業，法門各不同，欲求無量法，當於眾生求。法法自然生，法慧無窠窟，尋生本無生，何有法原本？積智過百劫，修慧不懈怠，進成八等行，故號人中尊。有報非有報，亦無色身相，瓔珞眾智業，現身教化俗。表裏如紫金，音響極柔渜，所說不唐捐，聞者皆得度。我如螢火光，自照無益彼，佛日照大千，不知闇冥處。豈敢以朝露，增益江海潤？承佛大聖威，故說菩薩門。菩薩放慧光，永除眾生冥，拔愚惑根本，賢聖道在前。」<p>菩薩瓔珞經三道三乘品第三十<p>爾時，世尊告舍利弗：「汝等觀此慧眼菩薩，得四辯才眾智自在修心意定，在大眾中演暢菩薩諸法深奧。此菩薩者，久如當成等正覺乎？」<p>時，舍利弗白佛言：「世尊！我等聲聞所見微尠，豈能測度大聖法典？唯願世尊演布道化，使眾會者悉聞其要。」<p>爾時，世尊告舍利弗：「諦聽諦聽，善思念之！吾當與汝宣暢正要。」<p>舍利弗言：「如是。世尊！」<p>佛告舍利弗：「西北去此十四江河沙數，彼有佛國名眾智自在，佛名慧造如來、至真、等正覺、明行成為、善逝、世間解、無上士、道法御、天人師，號佛、世尊。彼佛如來初發道心廣大無崖，超過眾聖諸受別者。彼佛如來發此弘誓之心：『若我成佛與生死別，不處憒閙五濁鼎沸，使我國土清淨無瑕。我既成佛，翼從成就，男女各別無貪欲心。』復發此願：『使我國土一切眾生光光相照，無有日月星宿光明，水精、琉璃、車❥、馬瑙、真珠、虎珀、金銀、七寶莊嚴己國。使我國土同一水乳，亦令我剎有一浴池如四天下，鳧鴈鴛鴦盡七寶身，悲鳴相和共相娛樂。浴池東口所流水處縱廣千由旬，浴池南口縱廣千由旬，浴池西口縱廣千由旬，浴池北口縱廣千由旬，當浴池中央有自然七寶高座，高下縱廣各千由旬。諸十方無量無限無邊際恒沙國土大乘菩薩，坐樹王下永除心結，降伏魔宮成無上道，即於其日來至此剎，詣我浴池昇七寶座，演說大乘不退轉行。大乘翼從發弘誓者皆詣我國，使我國土無大乘菩薩、無大乘辟支佛、無大乘聲聞者。』」<p>佛復告舍利弗：「今此慧眼菩薩，大乘牢固心難沮壞，當生彼國成等正覺，教化眾生無有窮極。彼國人民壽命各等，無有中夭之者，欲知其壽亦如無量佛國，但男女眾生不如阿彌陀佛國得道者也。」<p>是時，舍利弗聞佛所說，怪未曾有，一切眾會皆懷狐疑，即從座起，偏露右臂，右膝著地，長跪叉手，前白佛言：「世尊！今聞如來演說大乘不退轉行，大乘翼從成己國土，願樂欲聞。云何為大乘菩薩？云何為大乘辟支佛？云何為大乘聲聞？」<p>佛告舍利弗：「菩薩三乘各有三品，辟支三乘亦有三品，聲聞三乘亦有三品。於是，舍利弗！欲知菩薩三乘者，今與汝說。有菩薩大乘，有菩薩辟支佛乘，有菩薩聲聞乘，是謂菩薩三乘。又，舍利弗！辟支佛三乘者，有辟支佛菩薩大乘，有辟支佛菩薩緣覺乘，有辟支佛菩薩聲聞乘，是謂辟支三乘。又，舍利弗！聲聞三乘者，有聲聞大乘，有聲聞辟支佛乘，有聲聞無著乘，是謂聲聞三乘。」<p>時，舍利弗復白佛言：「世尊！云何為菩薩大乘？」<p>佛告舍利弗：「慧眼菩薩所生國土，慧造如來境界是也。若有菩薩摩訶薩，發弘誓心不樂小道，如上所願，盡得生彼慧造國土。」<p>時，舍利弗復白佛言：「世尊！云何為菩薩辟支佛乘？」<p>佛告舍利弗：「西北去此過十四江河沙已，復過十四江河沙數，有佛土名為淨泰，佛名無動如來、至真、等正覺，十號具足。國土清淨無淫怒癡，上下恭順貴修清虛，彼土眾生盡修一行，普出家學無上正真修平等覺。彼佛境界有一浴池，縱廣一佛世界，浴池東口百千萬由旬，浴池南口百千萬由旬，浴池西口百千萬由旬，浴池北口百千萬由旬。諸有菩薩修大乘辟支佛者，盡生彼國。異類奇鳥數十百種遊戲池中，種種香熏遍布世界，生七寶樹華果香潔。彼池水中憂鉢蓮花、鉢頭牟花、拘物頭花、分陀利花，皆生於池水中。當池中央有七寶高座，縱廣高下過眾生界，盡諸賢聖所居之處。如是，舍利弗！彼佛國界無有菩薩大乘，唯有菩薩辟支佛乘。所以者何？皆由宿願而得生彼，分別三十七道品法，共相娛樂演布道教。是謂，族姓子！菩薩辟支佛乘所居之處，非菩薩聲聞乘所能逮及。」<p>爾時，世尊與舍利弗便說此偈：「如來不思議，諸法各殊特，菩薩大乘慧，剎土亦各異。賢聖辟支乘，普集同一味，相勸現教化，演布無比法。演暢清淨音，平等無二心，由宿本願報，故生彼剎土。處七寶高座，雷吼震三界，所度無有量，自然應法律。不計生死本，不懷憂喜想，不著有無行，不計本末空。今汝舍利弗！欲知辟支乘，國土佛姓號，所說義如是。」<p>爾時，舍利弗復白佛言：「世尊！如來、至真、等正覺，以廣長舌神口所說菩薩大乘、菩薩緣覺乘，今已具知。願樂欲聞菩薩聲聞乘所行法則，其事云何？」<p>爾時，世尊告舍利弗：「西北去此度二十四江河沙已，復過二十四江河沙數，彼有佛土名毛孔光，佛名法觀如來、至真、等正覺，十號具足。彼國清淨，一切眾生具四空定，神足變化超過賢聖。彼有浴池如上無異，皆由宿願而得生彼，剃除鬚髮著袈裟法服，具足六度空無相願，所度眾生不可稱量。彼土菩薩聲聞乘者，勝我國土一生補處。所以然者，今此菩薩逮阿惟顏，百劫教化盡趣道門，各各成就立不退轉故。不如彼國菩薩聲聞，一日所化濟度眾生，百倍千倍巨億萬倍，不可以譬喻為比。」<p>爾時，世尊與舍利弗復說頌曰：「清淨如金精，亦如星中月，禁戒威儀具，乃生彼佛國。法觀大賢聖，宿積無量行，分別虛無慧，心正無餘想，說法度眾生，一會恒沙數，盡令具足成，菩薩聲聞乘。吾昔發意錯，苦行不可量，不與彼因緣，王此五濁世。今雖成佛道，神足自在遊，欲願至彼土，無由在其例。諸佛境界異，所願各不同，欲與彼緣者，發願豈在晚？」<p>爾時，世尊與舍利弗說此偈已，時座上百億那術諸天人民，皆發弘誓曠大之心，願樂欲生法觀如來菩薩聲聞佛土。彼佛剎土，無有菩薩大乘、無有菩薩辟支佛乘，唯有菩薩聲聞乘，盡生彼國共相娛樂，皆由宿願而得生彼。<p>爾時，舍利弗復白佛言：「世尊！今聞如來說菩薩摩訶薩菩薩大乘、菩薩辟支佛乘、菩薩聲聞乘，一切眾生皆悉奉行信樂承受。今請如來說辟支佛菩薩大乘、辟支佛辟支佛乘、辟支佛聲聞乘，願樂欲聞解心狐疑。」<p>爾時，世尊告舍利弗：「諦聽諦聽，善思念之！吾當與汝一一分別。」<p>舍利弗答曰：「如是。世尊！」<p>佛告舍利弗：「去此西北四十四江河沙，有佛土名曰雷吼，佛名如意如來、至真、等正覺，十號具足。彼國殊特七寶成就，眾生賢柔辯才通達智慧如海，言不妄發說清白事以為禁戒，法法成就不相拒逆。彼有浴池如上所說，彼浴池中有七寶金剛師子之座，高廣上徹眾生之表。一切辟支佛菩薩大乘悉生彼國，共相敬順不懷貢高，本所造緣不違誓願，住壽恒沙神足自在。」<p>爾時，世尊與舍利弗而說頌曰：「虛空無邊際，清白行各異，心如本無慧，緣覺所由剎。緣覺菩薩乘，由昔發意得，光相自嚴飾，不計優劣行。永離諸苦惱，不闕諸法相，乃從無數世，行至得成佛。正法如虛空，四大無所因，聚散須臾間，無生不起滅。人身多憂慮，緣對所縛著，彼土寂然定，脫此眾患惱。若使群萌類，精進殖功德，欲獲不死法，當願生彼國。正使彼佛念，欲來至我土，無緣無起想，終不來此國。所以諸佛國，各各殊特別，由宿所發願，所度各不同。法辯神妙義，義辯決眾疑，應辯如聲報，此四悉具足。若欲立成就，願樂彼佛者，弘誓曠大者，立志不虛詐。」<p>爾時，世尊與舍利弗說此偈時，爾時座上七萬比丘，本求小乘斷漏取證，盡皆迴意，願生彼國為辟支佛菩薩大乘。復有無數諸天人民，逮須陀洹果。<p>爾時，舍利弗白佛言：「世尊！聞如來說菩薩摩訶薩三道三乘，又復演說辟支佛道菩薩大乘，一切眾會莫不歡然，功德具足善心生焉！今欲願聞辟支佛辟支佛乘，其義云何？亦使眾生心得開寤。」<p>爾時，世尊告舍利弗言：「去此西北八十四江河沙數，復過此數，有佛土名曰清琉璃，佛名身相如來、至真、等正覺，十號具足。彼國寬博無眾穢惡，剎土平整坦然無礙。彼有浴池清涼微妙，於池中央有七寶高座，高廣嚴飾至眾生際。諸有得辟支佛辟支乘者，盡現彼國周流教化，講論妙法殊勝之行。諸有發願欲生彼者，皆遂本心中間無礙。」<p>爾時，世尊與舍利弗而說頌曰：「一向心意識，執意不可動，本願所牽連，乃生彼佛土。積德如恒沙，要拔生死元，本無性常定，泥洹清淨樂。辟支緣覺乘，執心無邊崖，琉璃剎土妙，身相如來居。面如白蓮花，香熏一切剎，不受餘道果，解脫至要妙。佛界曠無壃，所度不可計，辟支要集處，說法義無窮。解空無有空，志趣不退轉，行過神仙表，故號辟支乘。夫欲崇深妙，如來無著行，咸各齊發願，成佛無有難。眾生上中下，用心各不同，唯當攝一意，道果自然至。」<p>爾時，世尊與舍利弗說此頌時，有七十千比丘，皆發弘誓願生彼國。復有菩薩行人無央數眾，願樂欲見身相如來、至真、正覺，及彼剎土諸辟支佛。<p>爾時，世尊知彼眾生心中所念，便放頂相光明照彼佛國，如掌觀珠晃然大明，盡見彼國清淨無瑕大聖賢土。爾時，世尊還攝光明從頂而入。諸菩薩眾欣然大寤，即從座起，禮世尊足，前白佛言：「今蒙大聖布演道化，既蒙光明得見彼土，使我等身捨此形命，願樂欲生琉璃佛剎。」<p>爾時，世尊告眾菩薩：「諸族姓子！發意曠大弘誓深固，汝等各各盡生彼國，同時成佛功德成就。」時諸菩薩見授決已，起禮佛足還復本座。<p>爾時，舍利弗白佛言：「世尊！今聞如來說菩薩大乘、菩薩辟支佛乘、菩薩聲聞乘，辟支佛菩薩乘、辟支佛辟支佛乘，一切眾生諸來會者，信心成就各獲道證。未聞如來說辟支佛菩薩聲聞乘，唯願開解隨時發遣，令眾會者咸得聞知。」<p>爾時，世尊告舍利弗：「西北去此一億七百萬江河沙數，彼有佛土名曰興顯，佛名廣曜如來、至真、等正覺，十號具足，今現在說法度人無量。世界淨妙眾德具足，志趣皆同不相違背，四等平均哀愍一切，周旋教化不離本行，興顯正法神足變化。彼有浴池七寶莊嚴，光光相照視無厭足。於浴池中生眾花果，香熏苾芬不可稱計。當池中央七寶高座，縱廣高卑上至梵天。一切大聖盡集彼土，宣暢如來六度無極，智慧聞施不離本願，十六殊勝如來深藏，一一達了而現在前。彼土眾生無淫怒癡邪見之者。彼浴池者，一名盡垢，二名受證。若有菩薩摩訶薩，本誓牢固心願清淨，得生彼剎諸根清淨六情完具，悉詣浴池自恣所欲，即於池上諸塵垢盡，成辟支佛菩薩聲聞乘，得等正覺道，眾相莊身觀無厭足，斯由宿願成道果證。」<p>爾時，世尊與舍利弗而說頌曰：「心為眾行本，導引度識崖，弘誓自將御，無畏成正覺。忘空不計形，蠲除心想法，三有去形累，自然覺道成。佛本修空慧，不於彼此求，悉滅前後心，從是成道果。今生非後生，假號成其名，人以幻法惑，沒溺於深淵。興顯剎土妙，諸聖盡雲集，廣曜如來尊，在彼而教化。佛心無不定，志堅不可動，行盡獲果實，乃得生彼剎。池如八解味，飲者除眾患，結縛自然解，便獲無上道。辟支聲聞乘，功德不可盡，執意不分散，尋應如來行。光明接化人，演說功德業，心淨如明珠，不為塵欲染。彼剎實奇特，眾行不思議，有欲願樂者，吾前未有疑。我當扶接汝，威神擁護身，勿生懈怠意，於後悔無益。昔從無數劫，不遇賢聖人，一失人道本，欲求甚為難。」<p>爾時，世尊與舍利弗說此偈時，座上有七千居士，捨憍慢心除去貢高，不著榮飾內自剋責：「我等愚惑染俗來久，今聞如來深要正法。」各從座起，前禮佛足，即於佛前發弘誓心：「我等願樂欲生彼國，唯願世尊神力將接，無令同誓中有罣礙。」<p>爾時，世尊告居士等：「汝發道心實為難有，我當證汝成等正覺。」時諸居士聞佛授決，即從座起遶佛三匝，頭面禮足還復本座。<p>爾時，舍利弗復白佛言：「世尊！今聞如來、至真、等正覺已說菩薩摩訶薩三道三乘之行，復說辟支佛菩薩三道三乘之行。諸來會者聞此正法，皆發無上平等正覺，應一相行不失本際，施為佛事不思議法。未聞如來說聲聞菩薩三道三乘之行，唯願世尊今宜知時，當與眾會敷演正要，令諸狐疑永無猶豫。」<p>爾時，世尊告舍利弗：「諦聽諦聽，善思念之！吾當與汝一一分別。」<p>舍利弗白佛言：「如是。世尊！」<p>爾時，佛告舍利弗：「去此西北過百千億江河沙數，有佛土名師子口，佛名法成就如來、至真、等正覺，十號具足，現在說法。大聖所行無不周遍，諸菩薩法皆悉具足，土界清淨威儀禮備，壽命極長無三惡道，以戒德香而自娛樂，五分法身以為禁戒。彼有浴池清淨殊特，香氣苾芬無不周普。彼土虛寂無有石沙，穢惡泰然，亦無山河石壁。彼有浴池深且清涼，一切眾聖盡集彼浴共相娛樂。池中有龍，神德無量三十二頭，隨時降雨普潤世界。當池中央有七寶高座，縱廣一億由旬，諸有得聲聞菩薩乘者，詣彼七寶無畏之座，演說菩薩三十二殊特之業，六度四等無生滅法，斯由宿願乃得生彼。」<p>爾時，世尊與舍利弗而說頌曰：「聲聞菩薩乘，功勳不思議，光明普所照，不復興名想。剎土極清淨，道慧自娛樂，永離諸欲愛，正法恒顯曜。日夜奉修道，行淨無所染，不見法相本，見有窠窟處。佛藏甚深妙，果實不唐捐，宿願所追逮，乃得生彼剎。彼國盡賢聖，演吐甘露法，蠲除眾穢惡，無生老病死。頒宣諸法典，度人無有量，盡趣無為海，寂然取滅度。」<p>爾時，世尊與舍利弗說此偈時，座上有七億那術眾生，聞如來與舍利弗說聲聞菩薩大乘之行，此等諸人本求聲聞斷結受證，今聞大聖說聲聞大乘菩薩之行，各從坐起至世尊所，頭面禮足白佛：「我等願樂欲生師子口剎土法成就如來所，修清淨行，志求無上正真之道。」<p>佛言：「善哉，善哉！族姓子！汝等心意曠大無崖，乃能發此聲聞菩薩摩訶衍心，必果所願亦無有虛。」時彼諸人聞佛授決，欣然歡喜遶佛三匝，頭面作禮，還復本座。<p>爾時，舍利弗復白佛言：「今聞如來、至真、等正覺，已說菩薩摩訶薩三道三乘，已說辟支佛菩薩三道三乘，復說聲聞菩薩乘。未聞如來說聲聞菩薩辟支佛乘，唯願世尊以時敷演，使眾會者永無狐疑。」<p>爾時，世尊告舍利弗：「汝欲聞聲聞辟支佛菩薩乘者，諦聽諦聽，吾當演說。」<p>舍利弗白佛言：「如是。世尊！」<p>佛言：「舍利弗！西北去此度一百億江河沙數，彼有佛土名曰晝度，佛名清淨觀如來、至真、等正覺，十號具足。佛土清淨總持不忘，菩薩所行法不思議，化度眾生一向修道，諸法熾盛得佛聖行，神足變化無所觸礙。彼有浴池清淨無穢，眾果茂盛香氣馥芬。於池水中生種種華：優鉢蓮華、拘牟頭華、波頭牟花、分陀利花。復有異類奇鳥數十百種，在彼池中共相娛樂。諸有得道聲聞辟支佛菩薩乘者，盡生彼剎。於池中央有七寶座，縱廣高下如一億剎土，上過眾生際，諸有發意求聲聞辟支佛菩薩乘，盡生彼剎。」<p>爾時，世尊與舍利弗而說頌曰：「晝度清淨剎，諸聖盡雲集，共說諸道教，變化無窮極。清淨觀如來，本願之所致，念念無餘想，唯修無上道。捨本除闇冥，現佛光明慧，內外悉清淨，無復三毒患。一切眾生類，聞法輒開悟，菩薩三道乘，無緣得生彼。辟支三道乘，亦復不得生，聲聞辟支乘，乃得生彼剎。汝等，舍利弗！觀彼清淨界，所度不可量，非我所能及。」<p>爾時，世尊與舍利弗說此偈已，復有無數百千眾生，內心自念：「我等愚惑沈翳生死，不聞如來無畏大法，如今聞說彼剎清淨善根具足，我等願樂欲生彼土。」<p>爾時，世尊知彼眾生心中所念，便告諸天人曰：「汝等後生生彼國土清淨之處，同日同名盡成無上等正覺道。」時諸眾生聞佛授決，歡喜踊躍不能自勝，即從座起頭面禮足，遶佛三匝，還復本座。<p>爾時，舍利弗白佛言：「世尊！以聞如來、至真、等正覺，說菩薩摩訶薩三道三乘，復說辟支佛菩薩三道三乘，復聞聲聞菩薩乘、復聞聲聞辟支佛乘，一切眾會莫不欣然。今請如來說聲聞聲聞菩薩乘，令眾會者悉得開解。」<p>爾時，世尊告舍利弗：「汝欲聞聲聞聲聞菩薩乘者，諦聽諦聽，善思念之！吾當與汝一一分別。」<p>舍利弗白佛言：「如是。世尊！」<p>佛告舍利弗：「去此西北八十四江河沙數，有剎土名曰無盡，佛名徹聽如來、至真、等正覺，十號具足。彼國清淨眾生柔和，三世智慧以為道教，行菩薩法不失總持，一切眾生盡同一意，奉修正法共相娛樂，無量三昧而現在前，行諸佛觀不失本要。彼有浴池微妙無比，賢聖大慈所遊戲處，常轉法輪不退轉行，使諸菩薩悉得成就，諸有發意中間不退，盡得生彼無盡剎土。」<p>爾時，世尊與舍利弗而說頌曰：「無盡清淨剎，徹聽如來國，本願所追逮，眾想悉成就。一切諸賢聖，盡應彼剎土，眾德自瓔珞，演說無比教。開化一切人，皆同其至味，入定等三昧，眾行悉具足。本從無數劫，行權不捨願，十力無所畏，故生彼佛剎。世尊普慈蓋，愍哀一切人，念想不離願，自然成正覺。猶如日光明，悉照于萬品，菩薩所行慈，一切普蒙恩。」<p>爾時，世尊與舍利弗說此偈時，有十三億眾生，皆發無上，願生彼國為聲聞聲聞乘，上修無上梵行。<p>爾時，世尊知眾會心中所念便笑，口出五色光，遶佛三匝還從面門入。時，舍利弗即從座起，整理衣服，長跪叉手，前白佛言：「唯然，世尊！佛不妄笑，願聞其意。」<p>佛告舍利弗：「汝見此十三億那術人不？後將來世過此賢劫盡同一願，當生彼土成等正覺修清淨行。」
。
<juan>菩薩瓔珞經卷第十一（一名現在報）<p>姚秦涼州沙門竺佛念譯<p>供養舍利品第三十一<p>爾時，尊者長老須菩提，在大眾中竊生此心：「今聞如來、至真、等正覺說極妙之法，無限曠大不可思議，非是辟支所及。諸法自然無有生滅，云何於無生滅法中有三道三乘？」是時，長老須菩提即從坐起，齊整衣服偏露右臂，右膝著地長跪叉手，即以此偈而歎頌曰：「本無如來法，如空無有形，云何於三道，各有三乘行？一相本無相，亦不見生滅，學道無窮盡，息心為第一。如海無增減，吞流無有厭，虛空正法性，曠大亦復然。佛為眾聖王，三界無等侶，演布無窮慧，度於未度者。功成不念報，不求尊豪貴，勉濟一切人，獲於無上道。如日照天下，處闇悉蒙明，聖人降神生，莫不得蒙濟。四大本無主，忽然在五道，受入三毒根，遂生有無想。形累在縛著，識想乃滋甚，如沒在深淵，欲濟甚為難。菩薩大乘學，剎土各不同，設欲取滅度，舍利為所在。唯願人中尊，敷演令開悟，普為大世界，分別善惡趣。」<p>爾時，長老須菩提以此偈問佛已，即從坐起，遶佛三匝，還復本位。<p>爾時，世尊復以此偈報須菩提：「佛子須菩提，空慧為第一，暢達三世法，所說甚玄微。所念不為己，愍念一切人，常想滅生死，永在無為處。佛道不思議，攝意乃應律，入定神足力，應感不可量。菩薩大乘迹，現變如恒沙，教化已周訖，寂然滅心意。見成未必成，猶有存亡心，成亦本無成，乃應解脫慧。」<p>爾時，世尊告須菩提：「過去無數恒沙諸佛所說道教，濟度眾生各各不同。或有如來、至真、等正覺，教化眾生淨佛國土，從一佛國至一佛國，供養承事諸佛世尊，接度眾生於無餘泥洹界而般泥洹，然後如來乃取滅度。或有如來、至真、等正覺，淨己國土，現不思議神足變化，入佛定意，敷演道教三十七品。或經一劫至百千劫，教化終訖，皆使眾生永離眾苦，於無餘泥洹界使般泥洹，然後如來現般泥洹，留身在後，普使一切興致供養，顯極伎樂而娛樂之，神變光明六度無極，復令無央數眾生悉得無為大道。或有如來，在世教化修勤苦行，荷負眾生為人重任，遊至諸佛一切剎土，承受正法修無上大道。復於彼剎現神足道，於無央數諸佛世界，教化周訖現取滅度，復現留全身舍利，遍滿三千大千世界，育養眾生淨佛國土。教化既周，復使無數眾生於無餘泥洹界而般泥洹，然後如來乃取滅度。」<p>佛復告長老須菩提：「如來法身眾德具足，色身教化不可稱量，復留全身舍利接度眾生，所度眾生不可窮盡。若有善男子、善女人，信心牢固恭奉三寶，及供養三世諸佛世尊，其功德福不可稱量。」<p>爾時，長老須菩提白佛言：「若有善男子、善女人，信佛信法信比丘僧，除去猶豫不懷邪見，供養法身及現在色身，及供養全身舍利，此三功德何者為多？」<p>爾時，世尊告長老須菩提：「云何？族姓子！若有人得信解脫，起七寶塔遍一天下，隨時供養種種香花，其功德福寧為多不？」<p>長老須菩提白佛言：「世尊！甚多甚多。」<p>佛言：「故不如得信解脫善男子、善女人供養舍利，繒綵華蓋、種種香薰，其功德福不可稱量，不可以譬喻為比，勝彼供養一天下塔者上。何以故？起七寶塔隨時禮敬，皆因舍利乃得供養。」<p>佛復告長老須菩提：「復置此塔。若有善男子、善女人供養全身舍利滿一天下，隨時供養繒綵華蓋、種種香薰，并供養一天下七寶塔，其功德福寧為多不？」<p>長老須菩提白佛言：「世尊！甚多甚多。」<p>佛言：「故不如得信解脫善男子、善女人供養一色身如來、至真、等正覺，其功德福不可稱量，不可以譬喻為比。何以故？此善男子、善女人，供養一天下七寶塔及一天下全身舍利，繒綵、華蓋、種種香薰，皆由如來色身而得供養。」<p>佛復告須菩提：「云何？族姓子！若有善男子、善女人得信解脫，於二天下起七寶塔，其供養二天下全身舍利，并二色身如來、至真、等正覺，繒綵華蓋、種種香薰。云何？須菩提！其福寧為多不？」<p>須菩提白佛言：「甚多甚多。世尊！」<p>佛言：「故不如善男子、善女人供養法身，承事諷誦翫習不懈，其福甚多甚多，不可以譬喻為比。何以故？此善男子、善女人，供養二天下七寶塔，及二天下全身舍利，復供養二色身如來、至真、等正覺，繒綵華蓋、種種香薰，皆由法身而得供養。」<p>佛復告長老須菩提：「云何？族姓子！若有善男子、善女人，於三天下起七寶塔，并三天下全身舍利，及三色身如來、至真、等正覺，繒綵花蓋、種種香薰。如是供養，其福寧為多不？」<p>須菩提白佛言：「甚多甚多。世尊！」<p>佛言：「故不如善男子、善女人受持諷誦法身，其福甚多甚多。何以故？三天下七寶塔，及三天下全身舍利，及三色身如來、至真、等正覺，皆由法身而得供養。」<p>佛復告長老須菩提：「云何？族姓子！若有善男子、善女人，於四天下起七寶塔，及四天下全身舍利，及四色身如來，繒綵花蓋、種種香薰。如是供養，其福寧為多不？」<p>須菩提白佛言：「甚多甚多。」<p>佛言：「故不如善男子、善女人受持諷誦法身政教，其福甚多，不可以譬喻為比。何以故？供養四天下七寶塔，及四天下全身舍利，及供養四色身如來、至真、等正覺，皆由法身而得供養。」<p>佛復告長老須菩提：「若有善男子、善女人，於小千天下起七寶塔，及小千天下滿中全身舍利，及供養百色身如來，繒綵花蓋、種種香薰。如是供養，云何？族姓子！其福寧為多不？」<p>須菩提白佛言：「甚多甚多。世尊！」<p>佛言：「故不如善男子、善女人受持諷誦法身政教，其福甚多甚多，不可以譬喻為比。何以故？供養小千天下七寶塔，及供養小千天下全身舍利，及供養百色身如來、至真、等正覺，皆由法身而得供養。」<p>佛復告長老須菩提：「若有善男子、善女人，於中千天下起七寶塔，及中千天下滿中全身舍利，及供養千色身如來、至真、等正覺，繒綵華蓋、種種香薰。作如是供養，云何？族姓子！其福寧為多不？」<p>須菩提白佛言：「甚多甚多。世尊！」<p>佛言：「故不如善男子、善女人受持諷誦法身政教，其福甚多甚多，不可以譬喻為比。何以故？中千天下起七寶塔，及供養中千天下全身舍利，及供養千色身如來，皆由法身而得供養。」<p>佛復告長老須菩提：「云何？族姓子！若有善男子、善女人，於大千天下起七寶塔，及大千天下全身舍利，及供養萬色身如來、至真、等正覺，繒綵花蓋、種種香薰。如是供養，其功德福寧為多不？」<p>須菩提白佛言：「甚多甚多。世尊！」<p>佛言：「故不如善男子、善女人受持諷誦如來法身政教，其福功德甚多甚多，不可以譬喻為比。何以故？大千天下起七寶塔，及大千天下全身舍利，及供養萬色身如來、至真、等正覺，皆由法身而得供養。」<p>佛復告長老須菩提：「若有善男子、善女人，於三千大千天下起七寶塔，及大千天下滿中全身舍利，復供養一億色身如來、至真、等正覺，繒綵花蓋、種種香薰。如是供養，其福功德寧為多不？」<p>須菩提白佛言：「甚多甚多。世尊！」<p>佛言：「故不如善男子、善女人受持諷誦法身政教，其福功德甚多甚多，不可以譬喻為比。何以故？三千大千天下起七寶塔，及三千大千天下滿中全身舍利，復供養一億色身如來、至真、等正覺，皆由法身而得供養。」<p>佛復告長老須菩提：「云何？族姓子！且置三千大千世界，若有善男子、善女人，從一佛世界至百千佛土，起七寶塔滿中全身舍利，復供養億百千色身如來，其福功德寧為多不？」<p>須菩提白佛言：「甚多甚多。」<p>佛言：「故不如善男子、善女人受持諷誦法身正教，其福功德甚多甚多，不可以譬喻為比。何以故？一佛境界至億百千世界，起七寶塔滿中全身舍利，復供養億百千色身如來、至真、等正覺，皆由法身而得供養。」<p>爾時，世尊與須菩提而說頌曰：「菩薩行善權，隨形而適化，不於空深識，功勳自嚴身。夫欲盡空際，達了本無觀，心住形不滯，正觀自覺悟。眾生法界異，所趣解脫同，超越生死岸，無復有無識。人本染四流，四駃水所漂，四大各還本，及成四果證。若復入正定，分別有無慧，顯曜無盡法，辯才智無礙。安般自攝意，不起眾亂想，眾結顛倒心，鏟以智慧劍。識想本無形，細入無有間，所行不思議，受決乃得悟。諸佛國清淨，現變無有雙，皆由正法身，獲此巍巍尊。本無無三道，亦無成正覺，皆由眾生念，使有優劣心。忍為諸法藏，行淨無點污，盡生更不造，斯由法身果。觀諸法所行，聞法無厭足，化導一切人，盡同正法味。乃於無數劫，究盡生死海，清淨觀三世，了達法身本。」<p>爾時，世尊說此偈時，有無數百千眾生皆發無上正真道意。復有五百比丘、二百五十優婆塞，遠塵離垢得法眼淨。<p>是時，長老須菩提白佛言：「世尊！如來、至真、等正覺，三達無礙神通清淨，演說法身甚深微妙。欲有所問，唯願大聖顧愍開悟。」<p>爾時，世尊告須菩提：「有所疑難，今正是時，如來當為一一分別。」<p>時，須菩提白佛言：「世尊！如來色身、全身舍利，此二法性有何差別？」<p>佛告須菩提：「善哉斯問！如來色身眾德積聚，演布道教訓以三業。云何為三？一者、身行清淨防塞不善；二者、口言真誠不說非邪；三者、意專向道無他異念；是謂三業具足清淨得至道場。全身舍利雖復真體，離此三業永無言教，正可有威神光明，恭奉得福，故有優劣。」<p>時，長老須菩提復白佛言：「如世尊所說，以有三業各有進退故有差別。所謂供養色身及供養全身舍利，法性同壹法無若干。今問如來色身及全身舍利，不問如來三業教誡，云何世尊以三業報答？夫三業者識界所攝，識非色身、色身非識。」<p>爾時，世尊告須菩提：「云何？族姓子！全身舍利光明威德，與如來色身有異無乎？」<p>須菩提白佛言：「世尊！全身舍利亦有威神功德，隨人所念各充其願。如來色身眾相具足，亦有威神功德，接化眾生無有窮極。所度各異，故有差別。」<p>佛復告須菩提：「云何？族姓子！如來現變光相具足，遍滿十方無量世界，執權方便隨形適化，全身舍利復有此功勳不乎？」<p>須菩提白佛言：「世尊！如本生契經所說，頂王如來、至真、等正覺，十二那術劫在世教化，說法周訖即捨其壽，於無餘泥洹界而般泥洹，留身舍利遍滿世界。復經十二那述劫，世人供養如佛存在，說法教化所度亦等。是故，世尊！如來色身、全身舍利各無差別。」<p>爾時，世尊告須菩提：「頂王如來全身舍利在世教化，為是本識？非本識耶？」<p>須菩提言：「非也。世尊！皆是頂王威神所接。」<p>爾時，世尊告須菩提：「如是如是，如汝所言。此頂王威神，全身舍利有是言教。是故色身、全身舍利法性不同。」<p>爾時，世尊與須菩提便說此偈：「過去頂王佛，在世教化久，十二那術劫，說法無增減。周訖取滅度，留身演布教，所度無有量，修一進成佛。舍利識非識，頂王威神故，捨本不著本，澹然入無為。卿今雖獲空，漏盡無有礙，分別如來境，非汝狹劣局。」<p>爾時，座上有八萬四千諸天人民，聞佛所說皆發無上正真道意：「我等後作佛時，皆如頂王如來教化不異。」時，須菩提遶佛三匝，頭面禮足還復本位。<p>菩薩瓔珞經譬喻品第三十二<p>爾時，世尊說法瓔珞，講法身福功德無量。座中有五千菩薩，即從座起頭面禮足，遶佛三匝便退而去。<p>爾時，尊者大目乾連，內自思惟：「此五千正士，聞佛所說三身法寶，不肯受持各退而去，此必有緣事不空。」爾時，目連即從座起，偏露右臂，長跪叉手，白佛言：「唯然，世尊！此五千正士修菩薩道，已入如來深法之藏，行過聲聞辟支佛上，今聞世尊說法瓔珞三身深義，不肯受持各退而去。」<p>佛告目連：「止！止！族姓子！若有善男子、善女人，聞此義者頭破為七分，沸血從面孔出。何以故？此惡人等，本從無數阿僧祇劫，恒喜誹謗毀辱正法。」<p>爾時，目連復重白佛：「唯然，世尊！願說誹謗受罪云何？」<p>佛告目連：「此五千正士，從過去恒沙佛已來，亦修布施、持戒、忍辱、精進、一心、智慧、善權方便，便起想著有悔過心，於如來所便有退轉，方當經歷勤苦之難，千佛過去猶不得度。此五千正士，最上首者名曰勇智，雖修菩薩摩訶薩行，欲求成佛終不可得。譬如士夫欲於空中造作七寶宮殿，五色玄黃彫文刻鏤，如此善男子、善女人，乃能作不？」<p>目連白佛言：「不也。世尊！何以故？虛空無象，不可造作。」<p>爾時，世尊告目連曰：「此勇智菩薩，光明佛時作師子王，吾為梵志修清淨行。時師子王，晨朝跱立六處不動，奮迅身體便大雷吼，走獸伏住飛者墮落，然後乃趣曠野山澤，案行局界求覓群獸，逢一象王殺而食之，髀骨鯁咽死而復穌。時有木雀在師子前，求覓軟蟲取而食之。師子張口告木雀曰：『與吾挽此骨，却後若得食當相報恩。』木雀聞之，入口盡力，拔骨乃得去之。時師子王後日求食大殺群獸，木雀在側少多求恩，師子不報。」<p>佛告目連：「時師子王，以此偈報木雀曰：「『吾為師子王，以殺為家業，噉肉飲其血，以此為常膳。汝既不自量，脫吾牙齒難，還得出吾口，此恩何可忘？』<p>「爾時，木雀復以此偈報師子曰：「『我雖是小鳥，誠應不惜死，但王不念恩，自負言誓重。若能小寬弘，少多見惠者，沒命終不恨，不敢有譏論。』<p>「爾時，師子王竟不報恩，捨之而去。木雀自念：『吾恩極重反更輕賤，今當追後，要伺師子便，不報怨者終不行世，在在處處終不相離。』時師子王復殺群獸恣意食之，飽便睡眠無所畏懼。時彼木雀，飛趣師子當立額上，盡其力勢啄一眼壞。師子驚起左右顧視，不見餘獸，唯見木雀獨在樹上。時，師子王語木雀曰：『汝今何為乃壞吾目？』時，彼木雀以偈報師子王曰：「『重恩不知報，反更生害心，今留汝一目，此恩何可忘？汝雖獸中王，所行無反復，從是各自休，莫復作緣對。』」<p>佛告目連：「時師子王豈異人乎？莫造斯觀，所以然者，今此勇智菩薩是；時木雀者，今汝摩訶目揵連是。此正士等，自從是來恒行誹謗，不信如來三身之要，方當經歷地獄之難。」<p>佛復告目連：「若有菩薩摩訶薩修淨瓔珞得三身定者，神足遊戲無所罣礙，為人重任荷負眾苦。譬如空界無所不覆，淨妙瓔珞三身法者亦復如是，滿足一切眾生所願。譬如大海深廣清淨，不受穢惡諸不淨者；菩薩摩訶薩亦復如是，得淨妙瓔珞三身法者，不受塵垢縛著顛倒。譬如摩尼寶珠光明徹照，非日月星辰光明所能遏絕；菩薩摩訶薩亦復如是，獲淨妙瓔珞三身法者，不為五通神仙禁呪神藥所能制持。譬如四道受證自信通慧已度五道，不為眾邪所見留住；譬如滅盡定人燒盡本行，菩薩摩訶薩盡生死根，信心牢固不興誹謗。譬如士夫得如意珠，隨意所念皆現在前；菩薩摩訶薩亦復如是，得如意正定，觀眾生類純熟根者，漸漸訓導各至無為猶如不退轉法，不復墮落染著生死。菩薩摩訶薩亦復如是，雖處生死不懷畏懼，言我當復退轉在生死中。譬如非男非女之人，將示殊妙五樂之中，亦不生心染著情欲；菩薩摩訶薩亦復如是，周旋教化遍入五道，知而不著不起想念，拔濟眾生不可稱量。」<p>爾時，世尊與目連而說頌曰：「菩薩本意淨，猶如金剛山，執意不可毀，受證如彈指。雖在世教化，不著緣本想，遍學一切法，竪立大法幢。猶如二士夫，執意各有術，相將至戲堂，各欲現其伎。須彌四寶山，縱廣甚峻高，三百三十萬，六萬由旬數。一人在山頂，手執甘露瓶，一人在山下，執瓶受甘露。寫者亦不泄，受者不捐棄，彼人各凡夫，未獲通慧道。云何目乾連，此為極難不？雖難未足奇，三法身甚難。從億千萬劫，欲聞淨瓔珞，分別三身慧，斯法最為難。卿今莫愁憂，已超眾苦患，得聞三法要，自濟復濟彼。若有族姓子，篤信修習法，現世盡諸漏，神通遊自在。所生國土淨，七寶宮殿成，諸根悉完具，心淨如虛空。」<p>爾時，世尊與目連說此品時，有億那術天人皆發無上正真道意：「願所生國土盡同一相，無有誹謗三法身者。」<p>爾時，目連起禮佛足，遶三匝已，還復本座。<p>菩薩瓔珞經三世法相品第三十三<p>爾時，世尊告軟首菩薩：「吾昔成佛，積功累行自致如來、至真、等正覺，棄國捐妻不貪榮位，宣布一切諸佛法藏，隨前適化而度脫之。猶如醫王療救眾病，隨病輕重然後投藥。若有眾生今身現在種過去病，菩薩亦知而救護之；或復眾生身已過去種未來病，菩薩亦知而救護之。」<p>是時，尊者劫賓㝹白佛言：「世尊！云何善男子、善女人，身處現在種過去病？云何身過去種未來病？云何身在未來種現在病？」<p>爾時，世尊告劫賓㝹曰：「善哉，善哉！族姓子！於如來前而問斯義，多所利益。何以故？過去當來今現在佛所宣法藏，施為佛事不思議法，莊嚴佛樹進行成佛。」<p>爾時，世尊與劫賓㝹，而說頌曰：「清淨聲柔軟，遍聞十方界，具足諸善根，拔苦離眾惡。分別三世行，無入無所生，如來悉觀察，獨善無等侶。初發弘誓心，不為少許人，意廣如虛空，濟度恒沙數。今在樹王下，眾相自嚴飾，降伏諸外道，奉修正法教。首戴七覺花，身被慚愧服，和顏忍辱心，獨步無有難。無畏如師子，勇慧無有難，色像如月初，諦視無厭足。一切十方世，悉來供養尊，隨本心所願，盡歸解脫門。本我所發願，不限劫數期，哀愍諸眾生，為演甘露法。欲求人身難，聞受正法難，生處中國難，遭遇真人難，豪貴執信難，慳嫉惠施難，縛著受證難，分別三世難。」<p>爾時，世尊復告劫賓㝹：「若有善男子、善女人，分別三世婬怒癡病，遠離縛著無復生滅，神足自由變化無方。如此善男子、善女人，入三世定意三昧，盡知過去未來現在諸佛所行，眾善根本悉現在前。諸佛世尊八等正道進趣泥洹，所以諸佛出現於世，觀察眾生究盡根原令知道門，如來三達觀三世法無量無限不可思議。或有眾生應聞過去法，如來便說過去滅盡眾行不起。或有眾生應聞現在法，如來便說現在正教遠離縛著。或有眾生應聞未來法，如來便說未來未生不起滅法。」<p>是時，尊者劫賓㝹白佛言：「世尊！云何眾生應聞過去法，如來與說過去滅盡眾行不起也？云何眾生應聞現在法，如來與說現在正教遠離縛著也？云何眾生應聞未來法，如來與說未來未生不起滅法？」<p>爾時，世尊告長老劫賓㝹：「諦聽諦聽，善思念之！」<p>劫賓㝹白佛言：「唯然，世尊！願樂欲聞。」<p>佛告長老劫賓㝹：「若有菩薩摩訶薩，觀了三世無量無限不可思議，非是辟支羅漢所及。何以故？如來所行非彼境界。若有菩薩摩訶薩，身處現在眾行具足，應從過去如來受決，便聞現在如來說過去法，過去滅盡眾行不起，心即開悟即得受別，如來、至真、等正覺，十號具足。是謂菩薩摩訶薩身處現在應聞過去法，過去滅盡眾行不起。」<p>佛復告長老劫賓㝹：「復有菩薩摩訶薩，身處現在應聞現在法，從現在佛而受記別，如來、至真、等正覺，十號具足。是謂菩薩摩訶薩身處現在受現在別，去離縛著無生滅想。復有菩薩摩訶薩，身處現在應聞未來法，如來與說未來未生不起滅法。是時，菩薩心即達悟即得受決，如來、至真、等正覺，十號具足。是謂菩薩摩訶薩身處現在說未來法，未來未生不起滅法。」<p>是時，長老劫賓㝹白佛言：「世尊！但菩薩摩訶薩分別三世眾行所趣耶？為聲聞辟支亦有此行乎？」<p>佛告劫賓㝹：「從信地、見地乃至三耶三佛地，皆有三世無量無限不可思議眾行所趣便受名號。」<p>是時，長老劫賓㝹白佛言：「世尊！云何從信地、見地乃至三耶三佛地，皆有三世無限無量不可思議眾行所趣得受名號耶？」<p>佛告長老劫賓㝹：「汝欲廣知如來、至真、等正覺分別三世眾行所趣，今當一一敷演其義，從信地、見地、薄地、無婬怒癡地，從須陀洹乃至三耶三佛，皆悉分別三世所趣。云何菩薩摩訶薩，從信地、見地、薄地、無婬怒癡地，分別三世眾行所趣？於是，族姓子！若善男子、善女人，以信解脫，得根、力、覺意、八真行善，有時成就有時不成就。如此等人，或在聖地或在凡夫地，從不退轉乃至一生補處，是謂菩薩摩訶薩永離凡夫受如來決，是謂，族姓子！菩薩摩訶薩從信地、薄地、無婬怒癡地各各有別。」<p>是時，長老劫賓㝹白佛言：「世尊！云何菩薩摩訶薩，從信地乃至無婬怒癡地，或在聖地或在凡夫地？」<p>佛告長老劫賓㝹：「若有善男子、善女人，從初發意求無上道，身處現在聞過去法，便不信樂而捨之去。何以故？本無信樂故有狐疑，中道退還不至究竟。爾時，弊魔波旬即得其便，化作佛形往至菩薩所，勸進菩薩言：『善男子知不乎？我前所說非、如今說是，汝應聞未來法、應得受決，今乃聞吾說過去法，唐勞其功不成果報。汝何不速捨本意更發弘誓，然後乃成無上等正覺？』菩薩聞之心懷猶豫，即便退轉在凡夫地。是謂菩薩摩訶薩於三世法不獲無上正真、等正覺。」<p>佛復告長老：「劫賓㝹！云何菩薩摩訶薩分別三世眾行所趣，牢住聖地而不退轉？於是，族姓子！若有菩薩摩訶薩，從信地乃至無婬怒癡地，身處現在聞過去法眾行所趣，不疑不難無所畏懼，心即開解霍然大悟，便聞如來授其名號，當為無上正真、等正覺。爾時，弊魔波旬化作佛形，來至菩薩所，語菩薩言：『善男子知不乎？我前所說是、今所說非，若能變悔從吾教者，便成無上正真等正覺。』菩薩聞之心遂歡喜：『將非波旬化作佛像來沮我意乎？』心如金剛不可壞敗。如此善男子、善女人，離凡夫地恒在聖地，是謂菩薩摩訶薩聞過去法心不退轉。」<p>佛復告長老劫賓㝹：「如汝所問，從須陀洹乃至三耶三佛，分別三世眾行所趣，或在凡夫地或在聖地。於是，族姓子！若有善男子、善女人，以現在身聞過去法，應從過去而得信解，返從波旬說邪徑道：『善男子為知不乎？過去已滅眾行無本，十方世界空寂無形，何不求方便發弘誓心？如是行者得佛不久。』菩薩聞之便懷猶豫：『我今所行將非如是乎？』即捨本願退菩薩行，方欲修習魔之言教，是謂菩薩摩訶薩於過去法便有退轉。」<p>佛復告長老劫賓㝹：「如汝所問，菩薩摩訶薩已得聖地離凡夫地者，善思念之。於是，族姓子！猶如有人身處現在聞過去法，心不恐懼無所疑難。波旬復來壞敗菩薩言：『我所說者權詐合數非真實法，汝今捨前本心，更發無上至真等正覺，成如來道正爾不久。』菩薩聞之心自念言：『吾已受決在無上道，今此非佛，是弊魔波旬耳。』便捨之去，不與從事。是謂菩薩摩訶薩離凡夫地牢住聖地。」<p>爾時，世尊與劫賓㝹而說頌曰：「如來等正覺，分別三世空，永離諸縛著，乃應賢聖地。如來授其決，稱國土名號，不為魔所壞，無能移動心。從億百千劫，定意不錯亂，自然得覺悟，乃應如來慧。八等正真道，運濟諸苦厄，不戀諸財寶，恒與身命諍。」<p>爾時，世尊與劫賓㝹說此偈已，時座上有七億眾生，聞說三世平等正法言教，皆發無上正真道意。<p>爾時，座上復有無量眾生，心猶未悟各有狐疑，內自思惟：「今日如來所說言教演三世法，受決成佛各有前後。十方諸佛亦當說此三世法不乎？」<p>爾時，世尊知彼眾會心中所念，便放眉間相光明普照十方無量恒沙剎土，一一光明有百千億恒沙剎土，一一剎土有百千億蓮華，一一蓮華有百千億摩尼珠，一一摩尼珠現百千億七寶講堂，一一講堂現百千億七寶高座，一一高座現百千億如來、至真、等正覺，一一如來盡說菩薩三世眾行所趣六度無極。<p>爾時，眾會盡見十方無量世界奇特異變歎未曾有，各各白佛言：「世尊！甚奇！甚特！未曾所見、未曾所聞。今日如來、至真、等正覺放此光明，普見諸佛所行法則。」或見眾生在如來前而受決者，或見眾生聽受法者，或見眾生得三十二相、八十種好莊嚴身者。如是眾會所見不同，一切十方諸佛世界興致供養，香華繒綵遍滿三千大千世界。<p>爾時，世尊觀察眾生心中所念，復以神足感動十方無量世界，請諸如來、至真、等正覺，演說三世平等正法。<p>東方去此八江河沙，有佛土名曰思惟，佛名無念如來、至真、等正覺，十號具足，一加趺坐遍滿三千大千世界，即於大眾而說頌曰：「過去眾行趣，不見生滅本，解脫應受決，乃應賢聖地。法性離諸有，不造三世塵，勇猛超眾行，如花自然敷。如來現教誡，普潤有形類，清淨如明珠，心堅如安明。諸佛功德具，永離諸更樂，防制塵欲愛，自然無所染。佛法實奇特，二乘所不及，權智現眾變，具五分法身。我亦無師受，不從有為學，沐浴甘露淵，解脫莊嚴身。」<p>南方去此八江河沙，有佛土名曰莊嚴，佛名嚴淨如來、至真、等正覺，十號具足，一加趺坐遍滿三千大千世界，在大眾中而說頌曰：「今日十方佛，普現神足變，各說三世本，究盡如來業。一相本無形，深入無邊崖，以法講受人，如空無所念。法鼓震大千，十善功德具，拯濟下劣人，永離生死海。諸佛所以現，變化不可量，因緣成道果，乃應賢聖地。十方剎土集，各說三世法，自然逮正法，定意現在前。一一諸毛孔，放百千光明，演說諸道教，消滅三毒本。」<p>西方去此八江河沙，有佛土名淨復淨，佛名越淨如來、至真、等正覺，十號具足，一加趺坐遍滿三千大千世界，在大眾中而說頌曰：「眾生性若干，不觀解脫慧，三世法常住，起滅如法性。賢聖入定觀，分別十二緣，七處觀三法，悉歸真如性。不願樂生天，亦不僥倖法，是為明三世，常念擇善友。種福明為慧，最為第一義，分別有無想，故號人中尊。諸法各有性，所行悉歸空，如人測度空，先當分別身。瞻覩如來顏，諸法自然足，口演八種音，度人無有量。」<p>北方去此八江河沙，有佛土名曰化成，佛名無染如來、至真、等正覺，十號具足，一加趺坐遍滿三千大千世界，在大眾中而說頌曰：「四大本無性，自生自然滅，我不造彼緣，物物無所有。無著宣解脫，牽引示甘露，恣人本所願，各令獲果證。吾昔行施度，統領十方界，七覺自然寶，充滿一切人。留教化眾生，不念四無想，永離八不閑，恒與賢聖俱。本從三達智，聞此三世慧，今離三垢塵，受決三世尊。行施未曾悔，專意離顛倒，諸在邪徑者，示之以正道。」<p>東北方去此八江河沙，有佛土名曰忍慧，佛名香盡如來、至真、等正覺，十號具足，一加趺坐遍滿三千大千世界，在大眾中而說頌曰：「法性自然生，無形不可覩，習聖禁戒律，無數非有數。住本亦無住，尋究本無形，甚深難測度，乃應在聖地。分別現在法，不染空無想，過去生已盡，得離三世患。身為眾患器，漏出諸不淨，能捨入正慧，漸至無為道。意正不染邪，不捨大道心，心淨如鍊金，趣道亦不難。人生在五道，分別內身觀，三世為何從，令人懷愚惑。」<p>東南去此八江河沙，有佛土名賢聖普集，佛名觀世苦如來、至真、等正覺，十號具足，一加趺坐遍滿三千大千世界，在大眾中而說頌曰：「諸佛觀一切，三世空無相，慧斷愛欲本，乃應賢聖地。造志勤苦行，供養恒沙佛，眾智一切具，故號人中雄。信為甘露法，不生二見心，在眾如師子，所說震十方。生死諸穢濁，根本不可尋，了達三世患，親近如來律。夫欲求佛道，慧實為第一，焚燒狐疑叢，自然無所念。佛遊無量境，慧光之所照，淨除一切法，分別三世行。」<p>西南去此八江河沙，有佛土名無量藏，佛名忍慧如來、至真、等正覺，十號具足，一加趺坐遍滿三千大千世界，在大眾中而說頌曰：「念持諸法本，緣想不可壞，行至自然固，乃應在聖地。諸佛行方便，德訓化眾生，菩薩修弘誓，四等無增減。增上無為道，清淨無所染，遍布智慧雲，消滅三世患。賢聖在世化，令修止觀法，一一分別慧，乃應賢聖道。三世本性空，念想不思議，生滅更互興，入定乃得除。不著三界有，爾乃獲無盡，為人演威儀，永獲安隱處。」<p>西北去此八江河沙，有佛土名曰賢善，佛名賢柔如來、至真、等正覺，十號具足，一加趺坐遍滿三千大千世界，在大眾中而說頌曰：「如來現權慧，統領十方界，分別三世空，乃應賢聖行。法界不可量，如空無窮盡，得佛定法忍，不興二見心。吾昔得授決，分別內外空，今自致正覺，得離三世苦。如來廣長舌，百福自嚴飾，蠲除思想心，至誠無二業。佛為眾行本，演暢十二門，息意成道跡，不復由五道。猶如仰射空，勢盡還復墮，宣暢三世法，無量不可窮。」<p>上方去此八江河沙，有佛土名曰吉祥，佛名行盡如來、至真、等正覺，一加趺坐遍滿三千大千世界，在大眾中而說頌曰：「過去諸賢聖，頒宣正真典，不染名色法，乃應賢聖律。菩薩本發意，上修如來教，深法無增減，不見解脫人。徹聽無量世，分別眾生根，專一思惟一，成就有無法。無相非有相，不念三世識，觀了無所有，得號人中尊。一切諸法本，因緣合會成，思惟無形法，空寂本無形。十住道地法，心念不退轉，一行成正覺，無復生老死。」<p>下方去此八江河沙，有佛土名曰極深，佛名寶聚如來、至真、等正覺、明行成為、善逝、世間解、無上士、道法御、天人師、佛、世尊，一加趺坐遍滿三千大千世界，在大眾中而說頌曰：「忍智修道果，永離三世本，自淨復淨彼，乃應賢聖法。為說無上道，周旋無有方，執權盡諸行，度人無懈怠。遭遇賢聖樂，聞法信受樂，度人斷垢樂，泥洹永寂樂。我行過三界，遠離惡報業，得親善知識，聞法日增益。超越三界表，神足遊虛空，無象如有象，愚者所修習。六度大乘法，忘已萬物盡，得昇十住地，故愍復來化。」<p>爾時，長老劫賓㝹，聞十方佛三世之法眾行所趣，心開意解霍然大悟，即從坐起，頭面禮足，還復本位。有無央數諸天、人民、天龍、鬼神、乾沓和、阿須倫、迦留羅、旃陀羅、摩休勒、人及非人，皆發無上正真道意。復有無數諸天人民，聞佛演說三世法本，皆歎佛德深義無量，諸佛法身不可沮壞，亦非羅漢辟支所及。是時，眾會悉皆願樂分別身中內外三世，進趣道場逮不退轉。
。
<juan>菩薩瓔珞經卷第十二（一名現在報）<p>姚秦涼州沙門竺佛念譯<p>清淨品第三十四<p>爾時，長老邠耨文陀尼子白佛言：「世尊！今聞如來、至真、等正覺說三世法，諸天人民八部鬼神皆興供養，宿衛菩薩摩訶薩進成佛者，當來過去現在諸佛，演說三世分別智慧，然熾一切諸法所生。復以神足道力所化，感動三千大千世界，修行執心不捨本願，清淨國土淨除眾生跡。」<p>是時，長老邠耨文陀尼子復白佛言：「世尊！若有菩薩摩訶薩，修習本無一相之法，內自思惟分別身相內外清淨不生染著。云何菩薩摩訶薩，內自思惟分別身相內外清淨？」<p>「於是，族姓子！若有善男子、善女人，行六度無極諸佛所行，一切諸法悉皆清淨。云何諸法一切清淨？於是善男子、善女人，分別三世悉無所有，不見成就三乘道者，從須陀洹乃至如來、至真、等正覺，皆修三世清淨之行，內自觀身分別識想，有時清淨有時不清淨。云何菩薩摩訶薩有時清淨、有時不清淨？於是族姓子！若善男子、善女人，分別三向空無相願，不見吾我我人壽命一切諸法，從須陀洹乃至菩薩摩訶薩所說清淨。<p>「復次，邠耨文陀尼子！無學無著無所生滅，分別空觀三無學法，有時清淨有時不清淨。云何三無學法有時清淨、有時不清淨？於是，族姓子！於未來中分別一切諸法，所修正法一一思惟有覺有觀正受三昧，有時清淨、有時不清淨。」<p>邠耨文陀尼子白佛言：「世尊！云何無學無著無所生滅，分別空觀三無為法，有時清淨、有時不清淨？」<p>佛告邠耨文陀尼子：「若有無學學人，分別未來一切諸法，永除斷滅不興塵勞。復以此法廣及眾生，是謂有時清淨。復次，善男子、善女人！所修行人習意欲斷，未來塵勞永不使起，是謂有時不清淨。如是，邠耨文陀尼子！於三無學成就一法。<p>「復次，邠耨文陀尼子！無學學人分別現在一切諸法，有覺有觀正受三昧，永使斷滅不生塵勞，是謂有時清淨；初習行人於現在法分別思惟，有覺有觀正受三昧，永使斷滅，是謂有時不清淨。如是，邠耨文陀尼子！於三無為法有時不清淨。」<p>佛復告邠耨文陀尼子：「或時無學學人，於是過去法分別一切諸法所生，一一思惟無覺無觀，永使斷滅不生塵勞，如是成就三無為法，是謂有時清淨；若修行人，分別思惟現在諸法無覺無觀，亦使斷滅不生塵勞，是謂善男子有時不清淨，三世分別三有為法亦復如是。」<p>佛復告邠耨文陀尼子：「無學學人，復當分別三向法性皆悉清淨而無所有。云何無學學人於三世中，分別三向而無所有？於是無學學人，於未來法分別一切諸法所生，有時清淨、有時不清淨，是謂族姓子於三有為法成就一法。」<p>佛復告邠耨文陀尼子：「所修學人，復於未來分別一切法諸法所生，皆空皆寂而無所有，永使斷滅不興塵勞，是謂族姓子有時清淨、有時不清淨。」<p>佛復告邠耨文陀尼子：「無學學人，於現在法復當分別無願正行，有時清淨、有時不清淨，亦使斷滅不生塵勞，是謂於有為法有時清淨、有時不清淨。」<p>佛復告邠耨文陀尼子：「所修行人，於現在法思惟分別無相正受，有時清淨、有時不清淨，亦使斷滅不生塵勞，是謂於三無為法有時清淨、有時不清淨。」<p>爾時，邠耨文陀尼子復白佛言：「世尊！唯此三空三向有時清淨、有時不清淨耶？頗有諸法有時清淨、有時不清淨乎？」<p>佛告邠耨文陀尼子：「如是如是。族姓子！如汝所問。一切諸法有時清淨、有時不清淨。從須陀洹上至如來、至真、等正覺，有時清淨、有時不清淨。從四意止、四意斷、四神足、五根、五力、七覺意、八賢聖行，有時清淨、有時不清淨。」<p>爾時，邠耨文陀尼子白佛言：「世尊！云何有時清淨、有時不清淨？」<p>佛告邠耨文陀尼子：「汝欲聞從第一義有時清淨、有時不清淨耶？為欲聞三世諸法有時清淨、有時不清淨乎？」<p>邠耨文陀尼子白佛言：「世尊！願樂欲聞，從第一義有時清淨、有時不清淨。」<p>佛告邠耨文陀尼子：「一切諸法無數非有數，亦不住亦不不住，是謂於三世法而得清淨；若有善男子、善女人，亦不見住亦不見不住，於住想著生染污心者，是謂不淨。菩薩弘誓遍救一切眾生之類，雖度眾生不懷望想，是謂清淨；若復生意興想著者，是謂不淨。<p>「現智慧光除去闇冥，是謂為淨；於中便生想著，是謂不淨。導引眾生永處無為，是謂為淨；見有所度生染污意，是謂不淨。一意一向趣無為道，亦使眾生同己所得，是謂為淨；而自稱說我有所度，是謂不淨。道在人心隨類教化，精進勇猛不懷懈怠，是謂為淨；所修懃力心不退轉，然有想著欲成無上正真之道，是謂不淨。<p>「分別諸行空無所有性本自然，是謂清淨；復自分別不斷望求，是謂不淨。無數身行皆知為空，不生想念有所成辦，是謂清淨；自歎功勞染著身法，是謂不淨。口所演教無有邊崖，亦不自念有無之道，是謂清淨；能捨一切進修威儀，欲得成無上正真之道，是謂不淨。<p>「分布文字總持諸法強記不忘，是謂清淨；不見文字出生諸法，不信空慧成道教者，是謂不淨。一切諸想皆歸於空，是謂清淨；本無名號為作名號，復欲於中成無上道，是謂不淨。痛想行識無著無縛，推求境界亦無所有，是謂清淨；識神無為非眼界所覩，方欲慇懃知其巢窟，是謂不淨。一切諸法不見受入，方欲求覓諸道出生，於中不惑成道教者，是謂清淨；雖生諸法意有進退懷三道心，是謂不淨。<p>「精懃法界習智受證，是謂清淨。知諸佛法一而不二，復無起滅虛寂無形，是謂清淨。十力所住不遠十地，進修明慧化諸境界，是謂清淨。觀察諸法永離三毒，是謂清淨。<p>「大乘正法超越生死，是謂清淨；諸法無著自生識想，是謂不淨。諸法無教為生六度，是謂清淨；知轉輪法為立處所，是謂不淨。修習諸法盡同一相，是謂清淨；諸法無生為說出生起二見心，是謂不淨。如來達聖轉大法輪，空性無形永處泥洹，是謂清淨；不見諸法不見泥洹，有此二心欲成無上正真之道，是謂不淨。三世諸法有上中下，以次受證無所戀著，是謂清淨；於中起想見受證者，是謂不淨。<p>「本無增減悉歸於空，是謂清淨；設見增減分別諸法，是謂不淨。諸法無生受無生證，是謂清淨；設見諸法有所出生，為起識想記其名號，是謂不淨。不見諸法麁澁柔軟是謂清淨；若復分別見有麁澁柔軟者，是謂不淨。諸法無上不見動轉，是謂為淨；設復分別見動轉者，是謂不淨。諸法永寂不可護持，是謂為淨；設復分別受持諸法，斯是善法斯非善法，是謂不淨。<p>「一切諸法無有內外，解知身法悉歸於空，是謂為淨；若復分別內外諸法，此是內法此是外法，有此二心者，是謂不淨。一切諸法聾不聞聲，是謂清淨；若復分別諸法有聾有聲起二見者，是謂不淨。諸法成就一切道品，是謂為淨；見有出要見道果者，是謂不淨。百千萬行無有窮盡，悉歸虛空而無想念，是謂清淨；見有漏盡斷結除縛，是謂不淨。<p>「一切諸法皆空無形，生者自生滅者自滅，亦不見生亦不見滅，是謂清淨；若復分別見有起滅，是謂不淨。一切諸法亦無師受，自然覺悟成八等行，是謂清淨；若復見有從師諮受分別高下，是謂不淨。忍心不起得柔忍心，斷諸結使永息不起，是謂為淨；若能思惟不計本行，有起有滅便有二心分別諸法，是謂不淨。夫欲求道親善知識，是謂為淨；設復思惟意懷懈怠中有退心，是謂不淨。本末轉法音響教授，是謂為淨；設復有見轉大法輪音響受教，是謂不淨。未有諸法十二緣起，尋能分別捨而不從，是謂清淨；見有然熾滅結使者，是謂不淨。<p>「一切諸法甚奇甚特，去不可窮來亦不盡，接度眾生得至彼岸，是謂為淨；若復見度彼岸者，是謂不淨。諸法未來思惟永滅，是謂清淨；見有未來有起滅者，是謂不淨。現在分別八十四行，莊嚴如來威顏容色，是謂為淨；見有現在起愛樂心染著容色者，是謂不淨。諸法無生不見造作，自然與律應度無極，是謂為淨；若見造作一切諸法，應禁戒律興此心者，是謂不淨。<p>「一切諸法無有形像，悉歸無為應無上道，是謂為淨；設復見彼形色之變自生念想，是謂不淨。一切諸法獨而無侶，諸法無說不見言教，是謂為淨；見有說法有言教者，是謂不淨。諸法不起不染三世，是謂為淨；見三世法有起滅者，是謂不淨。諸法無猗不著三界，是謂為淨；見有依猗著三界者，是謂不淨。諸法無身唯法為體，是謂為淨；見有法身度知見者，是謂不淨。<p>「當來過去現在諸佛，去亦無數來亦無盡，所說道教各無參差，是謂為淨；若復宣說三世諸佛言教增減者，是謂不淨。諸法無形亦無色像，是謂為淨；復以諸法造色像者，是謂不淨。諸法不可覩見寂然虛空，是謂為淨；若復宣說諸法可見者，是謂不淨。諸法無量不相違背，是謂為淨；見有諸法有量有數者，是謂不淨。諸法無境亦無剎土，教化眾生淨佛國土，是謂為淨；若見眾生淨佛國土化眾生者，是謂不淨。<p>「諸法平等泥洹一性，是謂為淨；見有受果成就道者，是謂不淨。諸法出要不念法報，是謂為淨；見有出要受法報者，是謂不淨。諸法盡生永離形色，是謂為淨；見有離生受形色者，是謂不淨。諸法常定初不變易，是謂為淨；見有動轉變易不住者，是謂不淨。諸法不可覺知，亦無有人能尋迹者，是謂為淨；見有形迹可尋追求者，是謂不淨。」<p>佛復告邠耨文陀尼子：「若有菩薩摩訶薩，執持修行淨不淨者，現世便得無盡慧三昧正受定意，便能超越諸佛境界，從一佛國至一佛國，教化眾生淨佛國土。一一分別諸法所趣，以四等心普潤一切，以漸教授各令得度，隨本所願各使充足，復以神通宿命智觀，審知根本淨其行迹。<p>「或時菩薩入正受三昧得神通慧，諸佛世尊復加威神，分別法性自然而生自然而滅，生非我生滅非我滅。菩薩大士無有是念：『由我出生，有此法生、有此法滅。』菩薩摩訶薩無有是念：『我今已成菩薩、某不成菩薩，我成菩薩法、某不成法，我成究竟、某不成究竟，我成菩薩幻術、某不成幻術，我成菩薩教化、某不成教化，我成菩薩音響、某不成音響，我成菩薩神通智、某不成神通智，我入菩薩境界、某不入境界，我過眾行本、某不過眾行本，我修菩薩律、某不修菩薩律，我淨菩薩剎、彼不淨剎。』<p>「如是，邠耨文陀尼子！菩薩摩訶薩初無此念，分別諸法有高有下。何以故？菩薩得此定意正受三昧者，神足自遊隨意所念，不於諸法有增減心。若有善男子、善女人，得此定意者，堪任周旋教化眾生淨佛國土，從一佛國至一佛國，禮事恭敬諸佛世尊，復以善權方便與作善知識，微說道教至無為道，亦使眾生立信堅固，相視如父、如母、如兄、如弟各無異心，展轉共相教授，隨意所念盡成道果。是謂菩薩摩訶薩入此定意，便能具足一切諸法。」<p>爾時，世尊與邠耨文陀尼子而說頌曰：「一切諸法本，所歸門不同，各各境界異，所行法亦然。我說清淨道，眾行不可盡，今粗與卿說，淨其不淨行。諸佛不可量，言教亦無盡，今粗說正要，分別諸道果。諸佛義廣大，空慧非有異，彼此具成就，悉歸解脫門。眾智根門淨，諸佛所加歎，斷念除眾想，具足眾智說。諸佛所演教，令知恩愛患，忘有不處有，故得人中尊。佛本積宿行，自致無上尊，具足菩薩法，演布大乘業。眾智現在前，盡知眾生原，分別無生滅。」<p>是時，世尊復告邠耨文陀尼子：「若有菩薩摩訶薩，便得具足諸度無極，分別法界微妙之行，智慧增益演布導訓，皆使周遍得四無畏眾智自在。復得出要度不度者，心念諸法皆現在前，禪智滿足念識為食，法界為身總持為行，恒常周旋諸佛國土，令諸眾生皆悉具足，成就佛道分別諸定，行善權方便。諸佛所行悉過其量，從眾生心所念善惡，皆能分別隨類而化，從無央數億千萬劫，一心入定不毀正法無他異想。」<p>爾時，世尊復與邠耨文陀尼子而說頌曰：「吾昔求佛道，未受菩薩別，經歷億百千，禪定不移動。究竟一切法，不生染著想，從是得作佛，得為人中尊。<p>「（經本從此已下少七偈，順本記之譯人語也）<p>「一切諸法不可思議，眾生境界亦復如是。若復善男子、善女人入無形三昧，遍觀三千大千世界，應度眾生亦當覺知，無限無量不應度者亦當覺知，三世起滅亦當覺知。如是，邠耨文陀尼子！菩薩摩訶薩得此定意者，清淨不清淨行。」<p>菩薩瓔珞經釋提桓因問品第三十五<p>爾時，釋提桓因白佛言：「世尊！如來、至真、等正覺，說一切諸法皆使清淨，及諸無量恒沙佛土諸佛世界，清淨如空皆無所有，今復聞說盡當覺知一切諸法。云何於諸法之中無形不可見，而欲覺知一切諸法乎？」<p>爾時，世尊告釋提桓因：「善哉，善哉！拘翼！乃能於如來前而問斯義，今當與汝一一引譬，智者以譬喻自解。猶如幻師化作萬物、國土、城郭、宮殿、屋室、飲食、床臥、貧賤、富貴、名號、姓字、父母、兄弟、僕從、給使，復幻作人左右衛從。如此幻師所見化法，或經劫數供給所須衣被、飲食、醫藥、床榻、臥具，受者實受施者實施。如卿觀之，為實有不乎？」<p>是時，釋提桓因白佛言：「無也。世尊！何以故？一切諸法皆空皆寂幻化非真，愚者深著便致顛倒，無來無去無著無縛無盡無不盡，幻化無形亦不可猗。」<p>佛告釋提桓因：「如是如是。拘翼！菩薩摩訶薩亦復如是，得如幻三昧自然定意，分別一切諸法所起，無緣無著不見成敗，化導一切眾生之類，不見有度不見無度，度無所度化無所化，皆空皆寂復無生滅。何以故？如幻定意正受三昧，甚深微妙無有邊崖，如幻境界不可思議，唯有菩薩摩訶薩遍能觀察乃得達了，亦不見生亦不見滅，亦復不見當有生者，亦復不見已有生者。何以故？菩薩所入不可思議，非是羅漢辟支所知。菩薩所度猶如虛空，虛空所度無形無像，如幻三昧亦復如是，亦無東西南北四維上下。<p>「拘翼當知，今當與汝引喻。猶如凡夫本無形色，未能分別禪定根本，生亦不知生，不生亦不知不生，亦復不知當生已生，未能究竟心所念法，亦不見住亦不見不住，亦不見盡亦不見不盡。何以故？心本無形不可猗著，亦非三乘所能思議。拘翼當知，菩薩摩訶薩亦復如是，入此如幻三昧，一切諸法皆現在前，無有邊際亦無境界，有亦不見有、無亦不見無。何以故？菩薩境界不可思議，所行法則遍滿三千大千世界。<p>「拘翼當知，今當與汝引喻。猶如娑竭龍王意欲念雨，若在六天便雨甘露，若在四天王上能雨七寶，難陀、優鉢難陀龍王及摩那斯龍王，雨六天上，便雨衣被、服飾、香瓔、華鬘；若雨第四天上，自然飲食各令充足。云何？拘翼！此龍所作為實有不乎？」<p>爾時，釋提桓因白佛言：「無也。世尊！何以故？但彼諸天功德，乃使諸龍王等獻奉供養。」<p>佛復問釋提桓因：「云何？拘翼！七寶宮殿衣被服飾，皆龍所降本無所有，今復自說諸天福德故使諸龍降雨諸寶。諸龍及寶物，為有為無？」<p>釋提桓因白佛言：「世尊！義說法說亦不有龍亦無寶物。何以故？一切萬物皆空皆寂，我身及天亦無所有。龍所降雨亦無有雨，亦不見盡亦不見不盡。愚惑之人自生識想。」<p>佛告釋提桓因：「如是，拘翼！菩薩摩訶薩入如幻三昧，盡觀一切諸法、諸法所生，亦不見生亦不見不生。見諸法門有盡無盡，見幻化法門有盡無盡，復見無量無限教化法門，復見無量無限諸佛世尊遊步法門，復見無量無限諸根羅網見入法門，復見無量無限諸佛世界成敗劫燒，心意廣大，超越諸佛所行法門。如是，拘翼！當知諸法無生無滅，但以眾生自生識著，未入定意觀察人心，不解空慧而獲無生。」<p>爾時，世尊與天帝釋而說頌曰：「出要入道門，分別三世行，展轉由五道，破有不處有。菩薩如實觀，分別慧明道，本我所造行，如今乃剋獲。世界皆如空，彼我無二想，恭恪於諸佛，今獲無頂相，顏貌如優曇，廣長覆面門，不生亦不滅，德為天人尊。拘翼當念本，眾行不缺漏，勇猛不懈怠，究竟本末空。於坐不起想，不見有趾立，不猗眾行本，故號為沙門。實無有泥洹，亦無五道趣，菩薩所遊處，權化見有生。從無央數劫，無欲無所貪，初無有悔心，況當有猗著？自從是已來，修善不離本，一行成佛道，得轉無上法。猗託生死中，教化無數人，令知無生法，自然應道教。」<p>爾時，世尊與釋提桓因說此偈時，無數百千諸天人民，即於坐上得無生心。復有無數諸天、龍神，皆發無上正真道意。<p>佛復告釋提桓因：「若有善男子、善女人，及四部眾：比丘、比丘尼、優婆塞、優婆夷，受持諷誦此如幻定意無盡法者，便能具足無量法藏。云何為無量法藏？欲具足如來辯才者，當學此如幻定意無盡法藏。復次，拘翼！若善男子、善女人，欲得究竟覺知佛慧者，當學此如幻定意無盡三昧。復次，拘翼！若善男子、善女人，欲得遊至諸佛世界親近佛者，當學此如幻定意無盡三昧。」<p>佛復告釋提桓因：「若有善男子、善女人，欲得轉無上法輪如佛所轉，在大眾中而無畏者，當學此如幻定意無盡法藏。復次，拘翼！若善男子、善女人，欲得諸佛百千總持自娛樂者，當學此如幻定意無盡法藏。」<p>佛復告釋提桓因：「若善男子、善女人，欲得一切眾生願者，淨佛國土神足變化者，當學此如幻定意無盡法藏。復次，拘翼！若善男子、善女人，欲使諸佛世界無量眾生無量性行盡同一趣者，當學此如幻定意無量法藏。復次，拘翼！若善男子、善女人，欲使無量世界諸佛剎土合為一者色如黃金，當學此如幻定意無盡法藏。何以故？一切諸佛皆從此生，過去諸佛皆從此如幻定意，得成無上正真之道。現在十方諸佛世尊，亦皆從此如幻定意無盡法藏，得成無上正真之道。當來無數恒沙諸佛，亦當習此如幻定意無盡法門。」<p>佛復告釋提桓因：「我今與汝引譬，智者以喻自解。猶如猛火光焰赫熾復更益薪，大風所吹遂復熾盛。燒焚山野無有休息，要盡草木火勢乃減，菩薩摩訶薩亦復如是，發心起學濟度眾生，分別思惟法界所趣，乃至無數恒沙剎土，復觀虛空眾生根原，復自思惟恒沙剎土無數世界眾生心意所念根原，一一分別復自計挍：『吾以何智具足彼願？』一一分別已法所趣，當轉何法云何教化。爾時，菩薩復自思惟：『我本發願具足諸善，遍化眾生充足我願。』復自具足威儀禮節，轉入三世根本之行，自念轉法入不思議。如是挍計應度不度，一切世界或有或無，復更周旋諸佛世界，無限無量不可思議，與共周旋立功德業，不斷正法要誓所趣，行大慈悲執弘誓心，究盡生死心無缺減。何以故。一切眾智悉具足故。復觀眾生心意所念，應由何路而得將導，恒念眾生如母愛子。是故菩薩摩訶薩，執此懃苦無量之心，復入無量無限三昧，觀察世界不捨本誓，如是廣大無限之用。」<p>爾時，世尊與釋提桓因復說頌曰：「菩薩初發心，弘誓甚廣大，要盡虛空際，所願乃具足。當度眾生時，不見有所度，解知三世本，因緣不久寄。心正不動傾，正本應道教，恒求善方便，以次至解脫。心不懷怯弱，晝夜思惟法，一行得成佛，亦不從師受。身本心各行，道力知清淨，出家在空野，入定身不動。然熾一切法，普照十方界，自修宿命智，乃知眾生根。」<p>爾時，世尊與釋提桓因說此法時，一切眾會莫不欣然，皆發無上正真道意。<p>菩薩瓔珞經本行品第三十六<p>爾時，有天子名眾首瓔珞，即從座起，偏露右臂，齊整衣服諸根寂靜，從先佛已來常修梵行，三處已盡果願已辦，右膝著地長跪叉手，前白佛言：「唯然，世尊！所居方界去此極遠，願欲所問，若見聽者敢有所啟。」<p>佛告眾首瓔珞菩薩：「善哉，善哉！族姓子！為眾導首發開童蒙，竪法大幢演慧光明，有所疑結今正是時，如來當為一一分別，隨問還報使得開解。」<p>爾時，眾首瓔珞菩薩即白佛言：「世尊！頗有一生補處菩薩更不進修無上正真之道，得成佛不乎？頗有一住立根德力菩薩大士，乃至八地菩薩大士，更不進修無上正真之道？頗有諸天，眾行具足立不退轉，諸根具足不復人身得成佛不乎？唯然，世尊！當以方便而發遣之。」<p>爾時，世尊告眾首瓔珞菩薩曰：「善哉，善哉！族姓子！乃能於如來前作師子吼。諦聽諦聽，善思念之！從初發意乃至成佛，菩薩所行諸法不同，或有菩薩摩訶薩，彈指之頃求菩薩心，即成無上正真之道不經日夜。或有菩薩從初發意不捨弘誓，乃至六住進求佛道，便有退轉而不成就。或有菩薩從初發意乃至七住，進趣成佛不經八地。」<p>爾時，眾首瓔珞菩薩問：「云何？菩薩摩訶薩彈指之頃發菩薩心，即成佛道不經日夜。云何菩薩從初發意乃至六地，有退轉者而不成就？云何菩薩乃至七住進趣成佛不經八地？」<p>爾時，世尊告眾首瓔珞菩薩曰：「若有菩薩摩訶薩，彈指之頃求菩薩道，不經日夜而成佛者，此善男子、善女人，諸根具足未曾經歷生死之難，或從何會一旦修天來生此間，或從無怒佛土來生此間，或從無量佛土一聞如來說本末空無生滅道，便成無上正真之道。<p>「或有菩薩摩訶薩，眾行具足得如來明慧法觀，復修如來念佛、念法、念比丘僧、念天、念安般、念死亡，念修四意止、四意斷、四神足、五根、五力、七覺意、八聖道，親善知識，於婬怒癡不大慇懃，增益善本，亦使眾生具足善根。雖在六地心生猶豫：『咄！我將非七住菩薩乎？』或復自念：『我審然不疑。』復為偽化菩薩壞敗此菩薩言：『汝今已得本末空慧。』此菩薩聞已歡喜踊躍：『我今聞神德菩薩所見證明，今當得無上正真之道。』斯則不久，便於六住退轉，乃墮聲聞辟支佛道。」<p>佛復告眾首瓔珞菩薩曰：「若善男子、若善女人，已在六地具足菩薩行，復自思惟：『我今審然在八住地，當成無上正真之道。』亦復不久，親近善知識方便為說八住行法：『善男子知不乎？汝今已在八住地中，莫自貢高輕餘菩薩。如是，善男子！當成無上正真之道亦復不久。』菩薩聞之歡喜踊躍不能自勝，便隨善男子教在閑靜處，一心自念。如是彼菩薩即在八住行中立不退轉，施為佛事經歷劫數成佛不久。」<p>佛復告眾首瓔珞菩薩曰：「若有善男子、善女人行菩薩道，復為異菩薩所見勸勉：『汝今成佛教化眾生亦復不久。』菩薩自念：『我無此行，云何當成無上正真之道？將非此人使我不成究竟？』執心牢固便得進前，在七住地得不退轉。是謂菩薩摩訶薩在六住中有退不退。」<p>爾時，眾首瓔珞菩薩問：「云何八住菩薩即得成佛不經胞胎，有是無耶？」<p>佛言：「有之。八住菩薩觀一切法如空如幻空寂無形，所行法則亦復如空，欲度眾生亦無眾生想，往詣十方諸佛世界，聽受無量法教一切諸佛本無身想，亦當分別內外無形，遍問諸佛一切諸法無有厭惓。復當教授一切眾生捨是就是深入禪定，可坐知坐可臥知臥，若化眾生不失時節，為說深法令眾生類盡得度脫。如是菩薩摩訶薩，具如此行時，便得佛三昧，教化眾生淨佛國土，已淨國土便入菩薩正要，已入正要便能出生一切總持法門，已具法門則能示現辯才無礙。當來過去現在諸佛所演法教，皆悉具足變化無方，諸法成就各無錯亂，能淨一切眾生心垢，便得解脫無礙法慧，十方諸佛皆來擁護此善男子、善女人，成就諸法十力具足悉無所畏。<p>「菩薩如是分別眾生心識所念，一一選擇終不捨之。立一切人使獲本末空慧，無量無限十方世界安處道教，種種方面皆有離別，十方世界皆有合會。復於十方無量世界，如來、至真、等正覺眾智瓔珞而現在前。復於無量剎土一一諸佛，名號姓字皆悉分別；如一方面無量諸佛世界分別無量諸佛姓字，十方境界諸佛姓字亦復如是。<p>「菩薩摩訶薩復使十方無量世界或舒或縮，如十方世界已舒已縮，復使無量無限恒沙剎土，以智慧力或舒或縮。一一名號復於無量無限見如來面，復以慧力或舒或縮。如是無量無限恒沙諸佛剎土分別諸佛名號，皆悉分別如是十方諸佛法界分別名號，然諸佛世尊皆來擁護此菩薩，使得成就。<p>「菩薩摩訶薩得此大乘意入本末空定，不失菩薩威儀法則，遍能觀察眾生根本，復能知諸佛心識所念。彼菩薩不當名為菩薩，當名如來。何以故？解一切法超越眾行，於一切法不懷狐疑，行等如來，得一切如來正法。或知一生、知百千生、知阿僧祇無量佛法，受持諷誦，成就佛道亦不忘失，入一切智不見吾我，覺知諸佛法總持強記亦不忘失。<p>「彼菩薩觀一切法為見光明，以智慧光照愚癡冥智不退轉。彼菩薩摩訶薩，以善權方便教化眾生無有罣礙。彼菩薩已得無量法，耳根清淨聞無盡法，自然應化信而不從。彼菩薩摩訶薩無量無限使眾生身變化非一，或現無央數色還合為一，復從無色至無數色，使眾生類莫不信解，出廣長舌普覆三千大千世界復還為一，如是教化無央數眾。」<p>佛告眾首瓔珞菩薩：「若有菩薩摩訶薩，十方世界虛空邊際盡能了知此眾行者，便名為菩薩補如來處。」<p>爾時，世尊復與眾首瓔珞菩薩而說頌曰：「十方聞法界，示現眾生路，修行諸佛事，人中菩薩尊。在眾成就道，遍知菩薩行，超越一切行，十力無有礙。諸佛常擁護，面見而在前，稱揚其功德，歎法無有上。」
。
<juan>菩薩瓔珞經卷第十三（一名現在報）<p>姚秦涼州沙門竺佛念譯<p>聞法品第三十七<p>爾時，有菩薩名文殊師利，即從坐起，攝持威儀，前至佛所，長跪叉手，白佛言：「云何？世尊！名曰聞法得成無上正真之道，聞如空等空無所聞，亦無善惡諸法相貌。法無形相，云何？世尊！言受持諷誦本末空慧。」爾時，世尊默然不對。<p>時，文殊師利復更白佛：「夫聞法者，為有言教乃得聞法？為無言教乃得聞法？」爾時，世尊默然不對。<p>文殊師利三白佛言：「法有生滅，法無生滅，一切諸佛所轉法輪，為有轉耶？為無轉耶？」<p>爾時，世尊告文殊師利：「云何？族姓子！一切諸佛皆轉法輪，亦有轉亦無轉。汝今所問，為問有轉？為問無轉？」<p>時文殊師利白佛言：「世尊！今所問者，亦問有轉亦問無轉。」<p>佛言：「族姓子！諸佛正法，亦不有轉亦不無轉。」<p>文殊師利復問：「云何亦不有轉亦不無轉？」<p>佛言：「諸法如空，故無有轉，故無無轉。」<p>文殊師利又問：「今日如來，為有轉耶？為無轉耶？此諸菩薩眾生，為聞法耶？不聞法耶？」<p>佛言：「族姓子！諸法清淨，眾會菩薩亦復清淨。以是之故，亦不有轉亦不無轉。」<p>文殊師利又問：「云何有轉無轉？」<p>佛告文殊師利：「眾生無轉，本末空慧乃謂為轉；一切眾會、我身及汝皆謂無轉，本末空慧乃謂為轉。」<p>文殊師利又問：「云何有轉？云何無轉？」<p>佛言：「有斷無轉，無斷有轉；生滅無轉，無生滅者乃謂有轉。」<p>文殊師利又問：「云何有轉無轉？」<p>佛言：「有邊際縛著乃謂無轉，無邊際縛著是謂有轉。」<p>文殊師利又問：「云何有轉無轉？」<p>佛言：「一切世間見然熾法是謂無轉，一切世間不見然熾法是謂有轉。」<p>文殊師利又問：「云何有轉無轉？」<p>佛言：「淨無量福福祐眾生是謂無轉，見淨無量福福祐眾生是謂有轉。」<p>文殊師利又問：「云何有轉無轉？」<p>佛言：「淨無量眾生根本成一切智是謂無轉，見淨一切無量眾生是謂有轉。」<p>文殊師利又問：「云何有轉無轉？」<p>佛言：「亦不有轉亦不無轉，故謂有轉無轉。」<p>爾時，世尊與文殊師利說有轉無轉時，有八千比丘、三千比丘尼，逮得本末空慧心不退轉。復有無數眾生，聞此未曾有法，皆發無上正真道意，於將來世悉皆成佛同一名號，精進勇猛與我無異。<p>菩薩瓔珞經淨居天品第三十八<p>爾時，世尊與文殊師利說此聞法轉不轉品時，時有淨居天子，乃從過去無量諸佛殖諸功德，承事供養諸佛世尊，從一佛國至一佛國，通盡法藏辯才無礙，行大慈悲得空法性，權現生天欲度天故，即從坐起，整頓衣服，及諸將從儼然起立。時彼天子前至佛所，頭面禮佛足，白佛言：「世尊！我等諸天宿種功福今得生天五樂自娛，左右侍從自然響應，遊戲浴池快樂難量，為修何福得生天上？我所居宮四十九由延，七寶殿堂與世奇妙，後有浴池有七寶樹七重圍遶，為修何福乃獲此德？」<p>爾時，世尊告淨居天子曰：「善哉，善哉！天子！乃能於如來前而問此義，今當與汝一一分別，善思念之！過去恒沙諸佛世尊亦說此義，現在未來一切諸佛亦當說此微妙之法。云何？天子！我今問汝，汝當一一報我。汝所居天前過去者可記不乎？」<p>答曰：「不也。世尊！過去諸天其號名字不可稱記。」<p>「云何？天子！汝今此身為有常？為無常？」<p>天子報曰：「如我今身，是有常法非無常法。」<p>佛復告天子：「設汝今身是有常法，過去諸天今為所在？」<p>答曰：「磨滅。」<p>佛言：「云何？天子！過去諸天悉皆磨滅，汝今此身焉得存在？」<p>天子報言：「過去諸佛皆取滅度，今日世尊何由而生？」<p>佛告天子：「過去諸佛及我今身，為同不乎？」<p>天子答曰：「不也。何以故？過去諸佛，於過去中是過去現。」<p>「云何言過去諸佛皆悉滅度？」<p>天子又問：「為有三世？為無三世？」<p>佛報天子：「有三世名，然三世行異。」<p>天子又問：「如來今說有過去佛，我則不疑。復說十方現在諸佛，我亦不疑。云何世尊說有未來世佛？」<p>世尊報曰：「汝今問我，為問過去三世？為問現在三世？為問未來三世？」<p>天子白佛：「我亦不問過去三世、現在三世、未來三世，今日但問三世諸佛。云何未來說言佛乎？」<p>佛告天子：「未來佛者有二因緣。云何為二？或有過去諸佛如來、至真、等正覺，行大慈悲眾相具足，行善權方便入五道中，教化眾生不壞法界。復現在俗，或為梵天、或現釋身，隱佛形像，是謂菩薩摩訶薩未來成佛。或有菩薩受如來慧施行佛事，遊至三千大千佛土，供養承事諸佛世尊。既未成佛眾相未具，或作天身或作鬼神不毀法界，是謂，天子！未來成佛，有此因緣。<p>「復次，天子！過去諸佛世尊復有二因緣。云何為二？得師子奮迅三昧，在閑靜處心無所著，內自思惟十法無量功德。云何為十種？是菩薩修諸佛世尊念所念法，是謂無盡之行。<p>「復次，天子！菩薩摩訶薩，分別如來一切諸法，是謂無盡之行。<p>「復次，天子！菩薩教化眾生，盡趣無上正真之道，是謂無盡之行。<p>「復次，天子！菩薩分別無量諸佛世界，淨佛國土教化眾生不毀智慧，如所念法而成就之，是謂無盡之行。<p>「復次，天子！菩薩如佛世尊所行禁戒修解脫法，因此禁戒教化無量眾生，盡發無上正真之道，是謂無盡之行。<p>「復次，天子！菩薩觀過去當來今現在諸佛出要，在樹王下降伏眾魔，執心如地不可傾動。是時弊魔波旬，作若干變化來恐於佛，或人頭獸身或獸頭人身，或四眼八眼至百千眼，或作猿猴虎豹來恐於佛，執心如地不為傾動，是謂無盡之行。<p>「復次，天子！菩薩於億百千劫疆記總持而現在前，或於一生至百千生，或念一劫至百千劫，其中所行或善或惡，一一分別悉不忘失，是謂無盡之行。<p>「復次，天子！菩薩能分別三世諸行，諸善功德盡現在前，如彈指頃，能使三千大千世界蜎飛蠕動之類，盡成無上正真之道，或成羅漢緣覺辟支之道，是謂無盡之行。<p>「復次，天子！菩薩摩訶薩，復憶過去無數諸佛所度眾生身口意行，不壞諸法演布智慧廣及一切，是謂無盡之行。如是，天子！菩薩摩訶薩得此師子奮迅定意者，則能具足三世諸法。<p>「復次，天子！或時菩薩分別十無相法。云何分別十無相法？於是善男子、善女人，內自觀身分別諸行諸根純熟，或有善行或不善行，或時清淨或時不清淨。<p>「復次，天子！若善男子、善女人，外觀他人身，一一分別諸根純熟諸根不純熟，或時清淨或時不清淨，是謂天子一無相行。<p>「復次，天子！若彼行人內自思惟攝意不亂，如我所行不違聖典。時諸如來、至真、等正覺，出入經行與身口意相應，懷來法寶轉大法輪，以無生心教化三世未度眾生，於中便獲自然法輪，無限無量悉入法律，是謂二無相法。<p>「復次，天子！若善男子、善女人，發弘誓心遍滿三千大千世界，智慧思惟亦無窮盡，音響流利無所障礙，分別一切眾生音響，或以一音報百千萬音皆演道教，普潤一切眾生之類，是謂三無相之法。<p>「復次，天子！若善男子、善女人，轉無上法輪廣化眾生，皆取滅度不染三世，諸天人民魔若魔天所未曾轉而佛獨轉，是謂四無相法。<p>「復次，天子！若善男子、善女人，於一生中出家學道，剃除鬚髮受持禁戒，身既清淨亦使眾人樂其所樂，是謂五無相法。<p>「復次，天子！若善男子、善女人，性行合空，從空往來無量無限，終不自為教化眾生，超卓過空無所觸礙，是謂六無相法。<p>「復次，天子！若善男子、善女人，於一切眾生獨步無礙，於諸法智演通慧義，坐放光明普到十方無量世界，或取滅度現無常義，或存或亡，或示相好、或隱相好，於中教化無量眾生淨佛國土，是謂七無相之法。<p>「復次，天子！若善男子、善女人，復有通慧名曰降魔，得此定意者，降伏四魔：愛、欲、死、天魔，使菩薩依猗此法而得成就，欲為法王最在前者，先當習此降魔定意，是謂八無相之法。<p>「復次，天子！若善男子、善女人，遍學諸法深入至要具足善本，亦使無量眾生得入此要，見菩薩力增長止觀，已盡無盡無生滅法。雖見相貌本無相貌，坐臥思惟菩薩眾行，是謂九無相之法。<p>「復次，天子！若善男子、善女人，具足十善之本。云何為十？身三、口四、意三，眾法自在不染著有，樂無量無為，復能樂無量百千定意，一一定意化無量眾生。是謂十無相之法。如是，天子！夫習法者當習無法，無行為行、無觀為觀，是謂為王眾行中妙，一切諸佛之所歎譽，為行佛事為無等侶。」<p>爾時，天子復白佛言：「云何？世尊！三世諸佛則無三世，如世尊所說，過去諸佛還至現在，現在諸佛復至未來。法界不定，云何世尊言有三世乎？此義不然。何以故？過去已滅權還現在，現在未動復說未來，眾法相違。云何言過去諸佛數如恒沙？當來諸佛數如恒沙？現在諸佛數如恒沙？」<p>爾時，世尊告曰：「善哉，善哉！族姓子！今汝所問皆承佛威神，令汝得問此義。諦聽諦聽，善思念之！吾當與汝一一分別。」<p>天子：「受教！如是。世尊！」<p>佛告天子：「過去云何為過去乎？」<p>天子白佛：「漸漸生滅故曰過去，昨色非今色故曰過去，昨身非今身故曰過去，昨力非今力故曰過去。」<p>爾時，世尊復問天子：「云何？族姓子！身想知為異乎？」<p>天子白佛言：「不也。世尊！」<p>佛又問：「名色更樂為異乎？」<p>天子白佛言：「不也。世尊！」<p>佛又問：「出要至道為有異乎？」<p>對曰：「無也。世尊！」<p>佛告天子：「止止！族姓子！佛藏廣大非汝境界。過去智有限，現在智有限，未來智有限。何以故？一切諸法，法法相生、法法相滅，本無法者，無過去當來今現在，亦無今世後世善行惡行，亦無賢聖有果證者，是謂，族姓子！云何言有三世法乎？」<p>爾時，天子復白佛言：「三世名號云何而生？何由而滅？」<p>佛告天子：「生本無生、滅本無滅，一切諸法亦復如是，生本無生、滅本無滅。何以故？性自然空故。」<p>爾時，天子復白佛言：「世尊！今日如來，為在生耶？為在不生耶？」<p>佛告天子：「如來身者，於過去未來現在，亦不在生亦不在無生，是故無過去未來現在。」<p>天子白佛言：「世尊！但如來、至真、等正覺過去未來現在無生？一切諸法盡無生耶？」<p>佛告天子：「一切諸法皆悉無生，亦不見生亦不見無生。」<p>天子白佛：「我人壽命眾生根本至六度無極，為有生耶？為無生乎？」<p>佛告天子：「起不見起亦不見不起，諸法不可得而自成就，故曰無生。三世諸佛，無欲無污亦不有生，亦不無生故無所起，三昧正受亦復如是，說無所說故無言教。」<p>天子白佛：「四依四道為有生耶？為無生乎？」<p>佛告天子：「四依四道本無所生，況今有生？當來亦不生。」<p>爾時，天子白佛言：「世尊！淨地、性地、薄地、本無地、無婬怒癡地，為有生耶？為無生乎？」<p>佛告天子：「有受有取乃至一切諸法，色、痛、想、行、識、癡、愛、更樂，乃至生、老、病死，從須陀洹乃至無上道，亦不有生亦不無生。」<p>爾時，天子白佛言：「世尊！云何有生？云何無生？」<p>佛告天子：「得如意度無極者，是故不見有生不見無生。」<p>天子白佛：「云何如意度無極，亦不有生亦不無生？」<p>佛告天子：「從此岸至彼岸，不見眾生有生者有滅者，亦不見巢窟處所，是故亦不見生亦不見無生。」<p>天子白佛：「一切諸法及如來身，為在有生？為在無生？」<p>佛告天子：「亦在有生亦在無生，亦不見有生亦不見無生，是故三耶三佛亦不在有生亦不在無生。」<p>佛告天子：「若善男子、善女人，得此通慧定意觀了諸法，不在有生不在無生，如來經法亦復如是，不在有生不在無生。何以故？諸法無著無縛亦無解脫，是故降伏四魔。」<p>佛復告天子：「若有善男子、善女人成就智者，則能具足一切諸法，復當修於十法。云何為十？一者、親近善知識求為朋友；二者、行大慈悲廣及一切；三者、滿足前人隨意所念；四者、淨一切界斷諸結使；五者、修清淨道為人重任；六者、荷負眾苦不譏彼受；七者、教化愚人訓誨正要；八者、教誨愚惑令信正道；九者、與法相應不譏彼受；十者、一心奉法不與邪部共相參預。是謂，族姓子！若善男子、善女人修持正法得此定意，便能具足一切諸法。」<p>爾時，世尊復告天子：「若有男子、女人恭敬於師，復當修習十無礙法。云何為十無礙法？一者、遊至十方禮事諸佛，是謂族姓子一無礙；二者、於諸智慧無縛無脫念斷滅法，二無礙；三者、於諸苦樂心寂然滅，三無礙；四者、在空閑處思惟禪定意不錯亂，四無礙；五者、菩薩法本七出要道無有增減，五無礙；六者、一切色相本無所有不見來處，六無礙；七者、計本無形不有生滅解知無常，七無礙；八者、一心入定，道本自然不著諸法；九者、一意一行與法相應不相違背；十者、亦不在內亦不在外自然起滅，十無礙。如是，族姓子！若善男子、善女人，分別思惟十無礙者，便能具足一切諸法。」<p>佛告天子：「若有善男子、善女人，一心念頃盡能具足一切諸法，當修十法第一義辯。云何為十？一者、生智盡智無生滅智；二者、四等平均無吾我想；三者、喜安自守不失四信；四者、所言如意不違本願；五者、道心牢固法法成就，所行正見不違本相；六者、修六重法觀本無相；七者、怨讎一等無有是非；八者、一向信心了本所生；九者、講授諸法不有法想；十者、金剛定意不毀如性。是謂，族姓子！若善男子、善女人具此十法者，便能具足一切諸法。」<p>佛復告天子：「善男子、善女人修十法施亦無施想，便能具足一切諸法。云何為十？一者、坐樹王下心不移動；二者、恒樂閑居不處憒亂；三者、修三向定趣泥洹門；四者、禪寂定意自滅亂想；五者、撿意修道永無貪著；六者、法施財施不生想念；七者、相好自嚴照曜世界。八者、方便令無覺者；九者、顯曜正法示慧光明；十者、代人受苦不求相報。是謂，天子！若善男子、善女人行此十施，不起世想則能具足一切諸法。何以故？此善男子、善女人，心如金剛不可沮壞，菩薩所行諸法如是，亦非羅漢辟支所知。」<p>佛復告天子：「若善男子、善女人，修十清淨法者，復能具足一切諸法。云何為十清淨法？一者、道當清淨，穢濁非道；二者、道當一意，多想非道；三者、道當知足，多欲非道；四者、道當尊敬，憍慢非道；五者、道當撿意，放逸非道；六者、道當顯曜，自隱非道，六者道當連屬，無行非道（三本皆同第六重出）；七者、道當精懃，懈怠非道；八者、道當覺悟，愚惑非道；九者、道當教化，矜悋非道；十者、道近善友，習惡非道。是謂，天子！善男子、善女人修此十法者，則能具足一切諸法。猶如日光永除闇冥，照曜世人各得眼目，菩薩亦復如是，習此十法便能具足一切諸法。天子當知，猶如真金內外明淨，所欲作器皆悉成就。菩薩摩訶薩亦復如是，內無塵垢外有所照，亦如虛空普覆一切。菩薩亦復如是，修此十法亦無想念：『我有所辦，教化眾生斷諸結著。』<p>「復次，天子！猶如須彌山王四寶所成，須彌山王亦無此念：『我四寶所成，趾立四海中央。』菩薩得四辯才亦復如是，不念此辯所說如應。何以故？本無想念故。猶如大地普載萬物，樹木花果及諸藥草盡皆生長。地亦無此念：『我能成辦長養諸物。』菩薩摩訶薩亦復如是，不作此念：『我化眾生行大慈悲，從一佛國至一佛國，擁護一切諸不度者。』<p>「天子當知，猶如四大海水出種種寶，諸有眾生往採寶者隨意而歸，海水亦不念：『我生諸寶給與眾生。』菩薩摩訶薩亦復如是，救濟苦人，給施七寶。所謂七寶者，七覺意是，菩薩亦不作是念：『我施七覺意寶，善根具足、莊嚴佛樹、眾好自嚴飾。』何以故？本無想念。<p>「天子當知，猶如法界出生諸法大慈大悲六度無極。法界亦不作是念：『我出生諸法大慈大悲六度無極。』菩薩摩訶薩亦復如是，出生諸法教化眾生，亦不念言：『我有所度。』<p>「天子當知，猶如入定比丘斷除眾想心不移動。入定比丘亦不作是念：『我今神力入定自在。』菩薩摩訶薩亦復如是，隨所念法悉皆成就，所言真誠不違本要。<p>「天子當知，猶如金剛不可沮壞。何以故？本性自爾。菩薩摩訶薩亦復如是，與法性相應不失本際。猶如明珠廣有所照，明月珠者亦不作是念：『我有所照，令眾生見其光明。』菩薩摩訶薩亦復如是。猶如得仙道人，意有所願皆能成辦。彼五通人亦不作是念：『我今所念皆悉成辦。』菩薩亦復如是。猶如工巧之人善解六藝，或以刀劍或以矛矟壞敗大眾。彼工巧人亦不作是念：『我今所作人中最上，降伏大眾，無有與我等。』菩薩摩訶薩亦復如是，入無量三昧正受定意，感動三千大千世界，亦不自稱譽：『我有此神力，感動諸世界莫不周遍。』<p>「猶如轉輪聖王本修十善五戒，具足統領三千大千世界，千子勇猛七寶具足，諸粟散小王盡來朝賀。爾時，轉輪聖王亦不作是念：『我今眾德具足、相好嚴身、統領四域。』何以故？福向性爾不相違背故。菩薩摩訶薩亦復如是，修菩薩道敬承佛教，恒行教化天人蒙恩，所度眾生不可稱量。何以故？菩薩亦無是念：『我當濟度無量眾生，於無餘泥洹界而般泥洹。』空性自爾，無有眾生能使不爾。<p>「猶如農夫隨時種作不失時節，前子非後子後子非前子，各各長大共相受入。然彼穀子不作是念：『我有所生、彼有所損。』何以故？本性自爾，無有人使令不爾者。菩薩摩訶薩亦復如是，遍學諸法行菩薩道，復以十善功德之本淨眾生根，皆趣無為之道。爾時，菩薩不作是念：『我今有所濟度從此至彼。』何以故？本性自爾，無有人使令不爾。猶如甘雨隨時下降，百穀草木隨時滋長。然彼雲雨亦不作是念：『我有潤澤有所長養。』何以故？本無心故。菩薩摩訶薩亦復如是，法雲一降普潤三千大千世界，令眾生類盡得潤澤，不捨本願行菩薩道。菩薩亦不作是念：『我今能降法雨，普潤三千大千世界，使眾生類盡得開解。』何以故？本無心意，弘誓之心性自然故。<p>「如是菩薩摩訶薩入此三昧定意，能使眾生至竟清淨，非餘清淨；能使眾生至竟安隱，非餘安隱；能使眾生得到彼岸，非餘得到；能使眾生獲度無極，非餘能度；能使眾生至竟歡喜，非餘歡喜；能使眾生斷結使，非餘能斷；能使眾生安處良祐福田，非餘能安；能使眾生受人信施福度一切，非餘能受福度一切；能使眾生入於賢聖法律，非餘能入賢聖法律；能使眾生立不退轉，非餘能立不退轉地；能使眾生得一切智盡遍三千大千剎土，非餘能遍三千大千；能使眾生為人作將導，非餘能作將導。何以故？菩薩摩訶薩習此定意，無量法行普周一切使得蒙濟，為開法性弘誓法門，不可思議無限廣大，不為一人淨菩薩道，普及一切難度眾生，於中建立應度無極。<p>「或時菩薩救濟一人故，沒命代受苦惱。或有菩薩為一人故，從劫至劫初不捨離，要使得度後乃自滅度。或有菩薩欲淨己界斷諸縛著，淨除眾生根本，安處清淨正法出要。復有菩薩執懃苦行不著天福，恒在五道周旋教化。<p>「或有菩薩得四無畏，教化眾生不懷怯弱。或有菩薩得四辯才，人來詰問理通無礙。或有菩薩堪任說法，不著榮冀僥倖求利。或有菩薩得總持門，分別法觀修不淨行。或有菩薩得佛定意，立一切智不捨却妄想。或有菩薩得佛出要，令一切人出家學道。或有菩薩得神通慧，行權方便隨形而入。<p>「或有菩薩得無形觀三昧，入虛空界行不思議。或有菩薩得滅盡定，現取滅度不處泥洹。或有菩薩得七觀道，外現威儀內實充足。或有菩薩得天眼通，遍察十方無量諸佛，諮受未聞而自娛樂。或有菩薩得天耳通，遍聞眾聲分別善惡，輒往能度不令墮墜。或有菩薩得心意通，以神足力往而度之。或有菩薩得宿命通，自知宿命亦知他人所從來處，隨類降伏不墮邊際。<p>「或有菩薩得漏盡通，能斷一切眾生結縛。或有菩薩坐樹王下，得佛神德威儀法則，威儀成就、種性成就、父母成就、居家成就。或有眾生得佛光明，住佛所住心進如月初。或有眾生住佛慧地，能以智劍割斷塵垢。如是菩薩摩訶薩七十五法、如來深藏不思議行，得成作佛終不退轉，亦非羅漢辟支所及。<p>「如是，天子！菩薩摩訶薩得此眾行定意者，能使三千大千世界盡黃金色，招喚一切眾生之類，悉向無上正真之道。<p>「如是，天子！當以此法教化眾生，乃應菩薩律。復有菩薩修十二法，所行無礙，進止行來修菩薩道。云何為十二？一者、降伏魔兵現十力行；二者、與共功德無生滅想；三者、能以神力充一切願；四者、依無著力見佛變化；五者、如己所種善本功德，能施一切無有悔悋；六者、修第一法過於佛量；七者、知生為苦不染三有；八者、無盡道本而自娛樂；九者、知聲聞行亦不染著；十者、知緣覺法捨離不從；十一者、無礙道法行九次第；十二者、當化父母眷屬成就。是謂，天子！十二無礙清淨道本，菩薩當念修習成其道果。<p>「天子當知，菩薩摩訶薩當習一心定意，想知滅有十事，知過去未來現在，如佛所行而無有異。云何想知滅有十事？一者、觀色形像本無所有，亦不染著起形想法，菩薩摩訶薩如佛所行而無有異。爾時，菩薩修相好度無極，一一相者，如佛所行而無有異。菩薩神智變化無方，應化眾生隨緣往度，如佛所行而無有異。爾時，菩薩化無量身色像第一，以八種音聲勸導眾生，如佛所行而無有異。又彼菩薩淨佛國土，觀察眾生心意所念，威儀禮節不失禁戒，如佛所行而無有異。爾時，菩薩復入定意正受三昧，能憶眾生分別音響強記不忘，如佛所行而無有異。又彼菩薩行十明慧，無限無量不可窮盡，亦使眾生習此法本，應適隨時轉無上法輪，如佛所行而無有異。又彼菩薩得四無畏，在大眾中作師子吼，不斷賢聖如來正法，復以此法教化眾生，皆悉成就得無上道，逮一切智無所罣礙，如佛所行而無有異。又彼菩薩口所演教，遍布一切入三世行，盡諸有漏成無漏行，神通智達能化一切，如佛所行。又彼菩薩得佛無畏十力具足，見佛國土眾生清淨，如佛所行而無有異。<p>「如是，天子！菩薩摩訶薩行此十事者，進成作佛而無有難。何以故？一切諸法本無所有，亦不來時亦不去時，諸法無相相亦無所有，諸法無聲聲本無形，本性自空。何以故？聲從空出還歸於空，眾生染污從起識想。天子當知，吾昔求道，從無數劫分別本末，未能究盡一法定意。云何為一法？所謂無念也。菩薩得無念定意者，觀一切法皆悉無形。如是，天子！吾今成佛，由此一行，得成無上正真之道。」<p>爾時，淨居天子前白佛言：「世尊！如今所聞菩薩所行，諸法無量難可究竟，眾生若干諸根不同，云何欲得成無上正真之道？又聞佛言，如佛所行而無有異。今問如來，云何如佛所行而無有異？唯願世尊一一分別。」<p>爾時，天子復白佛言：「菩薩所行其法各異，志意所趣行迹不同。云何？世尊！如佛所行菩薩不異者，何以故不名為佛？何以故十力不具降伏魔宮？何以故不名為一切智？何以故不名為覺了一切諸法？何以故不名為遍觀行菩薩道？何以故不坐佛道場頒宣緣起？何以故不名為最正覺？何以故？不知三世正法諸佛所行？何故不住壽一劫宣布智慧？何故不依猗諸法修正受定意？何故不分別法界進無量慧教誨菩薩以為眷屬？」<p>爾時，世尊告淨居天子曰：「善哉，善哉！族姓子！如汝所問，已過諸量，今當與汝說。諦聽諦聽，善思念之！天子！今問菩薩所行與佛無異者，一切善男子、善女人，覺了諸法無形不可見，菩薩弘誓廣及一切當來過去今現在有形之類，展轉相成未獲智慧清淨空觀，設當得智慧者，故名為如來、至真、等正覺，倚菩薩慧化度眾生，自得復授彼，是謂菩薩道能斷三毒、不興十惡、盡如來境界，是謂名為十力。已越凡夫立菩薩行迹，心不移動於無上正真之道，是謂名為菩薩。若復善男子、善女人，分別法界共相受入，是謂名為一切智。猶如諸法本無相貌，以眾生故各有名號，可就知就、可捨知捨，不離善本修菩薩道，是謂名為菩薩。<p>「猶如菩薩分別無一無二，自然出生諸度無極。復自覺了亦使眾人同其法相，是謂名為佛。猶如彼菩薩不見二三諸法所生，善察不忘思惟達了，法從何起？法從何滅？轉法輪者為是何人？聞法是誰？能解知一切諸法者，是謂名為菩薩。猶如菩薩以其慧眼遍觀三千大千世界，有愛欲心無愛欲心，有愚癡心無愚癡心，有瞋恚心無瞋恚心，復能思惟遍斷根本者，是故名慧眼。<p>「復次，慧眼菩薩周旋往返遊諸佛境界，盡知眾生心心所念應度不度，便能入化隨類度之，是謂名為菩薩。猶如菩薩以諸光明普有所照遍諸境界，示以無量智慧，憶諸佛世尊深奧之法，是謂名為菩薩。<p>「猶如菩薩以智慧光乃能照曜虛空境界，如來神智而現在前，閉塞罪門開泥洹路，復不染著十八本持無著無縛，是謂名為菩薩。猶如菩薩以佛威儀而自修習分別，如來獨步無侶，名色六入更樂受有生死，過去三世眾生本末一一悉知，名為無等侶。<p>「猶如菩薩紹繼如來、不斷佛種施行佛事，生者不知生、滅者不知滅，本無虛寂具四等心，亦復分別本無今有、本有今無，解了悉空不生若干念，是故名為佛。猶如菩薩得神通慧觀眾生，劫有近有遠，劫遠不以為慼，劫近不以為喜，成劫敗劫亦復如是，攝意持心而不亂者，是故名為菩薩。」<p>佛復告淨居天子：「若善男子、善女人行菩薩道，復當思惟一切諸法，從初發意乃至成佛，不計吾我我人壽命，自然其行斷諸塵垢，此乃名曰修菩薩道。<p>「復有菩薩發求道者，為一切眾生荷負苦行，亦復不見有得道者，亦復能度阿僧祇無量眾生，有受證者不受證者，於中受決無所染著，此乃名曰修菩薩道。<p>「復次，天子！若善男子、善女人，分別三空無量深法如實知之。云何為三空？一者、有覺有觀；二者、無覺有觀；三者、無覺無觀。是謂三空，菩薩所行。」<p>復告天子：「復有三空。云何為三？一者、盡空；二者、無盡空；三者、非盡非無盡空。是謂三空，菩薩所行。」<p>佛復告天子：「復有三空：一者、生空；二者、無生空；三者、非生非無生空。是謂三空，菩薩所行。」<p>佛復告天子：「復有三空。云何為三？一者、住空；二者、無住空；三者、非住非無住空。」<p>爾時，淨居天子白佛言：「世尊！過去當來今現在諸法，一切眾生盡有生滅著斷，有此三空不乎？」<p>佛告天子：「我今與汝說，善思念之！云何為住空？所謂住空，無為寂靜是也。天子當知，云何為無住空？汝身及我是也。云何為非住非無住空？一切有形三世諸法是也。」<p>佛復告天子：「若善男子、善女人，解此三空者，便能盡解一切諸法，五盛陰身亦復如是，是謂菩薩道。」<p>佛復告天子：「諸法無合無散，亦不見淨亦不見不淨，亦不自念言：『若我成佛，當於某處生，國土郡縣父母宗親姓氏名氏。』亦復不念：『生某劫中壽命長短。』復不自念言：『身黃金色坐花樹下，當成無上正真之道。』是謂菩薩道已能具足，得不退轉行無生心，本無一相況有二相。<p>「爾時，菩薩分別諸法悉歸空寂，恒自將護不為弊魔得便，趣無所趣轉無所轉，如是已入法界無量空慧，能自嚴飾眾相之法。」<p>佛復告天子曰：「猶如眼色內外無主，三事共合乃成眼識，痛想行識亦復如是，內外成就乃成諸識。」<p>佛告天子：「我今與汝引喻，智者以喻自解。猶如伊羅鉢龍王，金福山側於中止住，七寶殿堂七寶垣牆七寶樹木，梯陛街巷皆七寶成，彫文刻鏤眾寶所成。時彼伊羅鉢龍王，身體絕白如雪珂❥，金蓋逐後，身體香，瓔悉七寶成。復以七寶以作食器，純紫磨金造作華鬘。復以七寶作鍾鼓樂器，七處齊平口齒齊正，容貌端嚴視無厭足清淨香潔，左右迴轉無所觸礙，有此眾德不可稱量。<p>「然，釋提桓因領三十三天天王中尊，心有所念如彈指頃，欲使金福山側伊羅鉢龍王，如屈伸臂頃往至三十三天者，左右侍從給使天王尋到無礙。<p>「爾時，天王釋提桓因，欲使諸天證其功德，即被以七寶莊嚴龍身。時天帝釋乘此神龍東西遊觀，當於爾時，伊羅鉢龍王復以神力化作種種供養，承事恭順彼天帝釋。龍自化形三十二首，一一首上口有七牙，一一牙上有七浴池，一一池中有七百蓮華，一一華上有七百玉女，一一玉女復將七百使人，作倡伎樂共相娛樂。若復天王釋提桓因意欲懈息，即詣七寶殿後至一浴池，名曰香潔，躬入浴池，乘伊羅鉢龍王恣意遊戲。<p>「爾時，天王釋提桓因，以入一好浴池乘此龍已，眾寶雜廁莊嚴其身，作倡伎樂五欲自遊，共相娛樂樂不可言。爾時，伊羅鉢龍王，捨本形狀不作龍身，以己神力變作三十三天像，復入一浴池，及彼諸天將諸玉女共相娛樂，亦如天帝釋無異。左右觀見此變化，天身龍身各無有異，身與天身同、色與天色同，共在一浴池無有變異，釋身、龍身一而無二。何以故？皆由宿積功德所致。設此二人本求無上正真道者，今日成佛亦復不久，行從心得心淨道成，如彼天宮本不知所從來去亦無所至，一切眾行皆空皆寂。<p>「天子當知，汝今此身及彼天宮日月天子，悉歸磨滅不可久保。是故，天子！當解法性成敗所趣起滅常分，唯有泥洹最安最妙，非刀劍呪術能摧毀壞敗。」<p>爾時，世尊復告天子：「菩薩摩訶薩亦復如是，獲無礙定意弘誓牢固，以菩薩三昧七寶而自瓔珞，以七覺意花莊嚴其身，善住無礙定意不亂，身放光明無不有照。擊法鳴鼓聲徹十方，竪法高幢顯揚威儀，身鉤鎖骨力過天人，增益一切諸度無極，於自然法律皆悉成就。肌肉軟細不受塵垢，演慧法輪法王中勝入深法藏，以諸菩薩用為眷屬，八解浴池用洗心垢。不斷眾人弘誓之本，坐道樹下捨一切業，不悋國榮，用此惠施而成佛道，出此聲響：『今日正是時，吾不成佛者不起于座，要覺所覺乃起于座，唯地樹神乃知我心。』<p>「爾時，世尊說是語時，十方無量恒沙剎土，有八十億姟及神通菩薩僉然俱至，天地大動。十方諸佛各於其方，稱揚其德告四部眾：『今日菩薩釋迦文者，於沙呵剎土，當成無上正真之道。汝等堪任能至彼者，攝持威儀而往親覲。』是時，十方諸神通菩薩承佛聖旨，僉然興敬禮佛三匝，各持香華詣忍世界，興致供養圍遶道樹，稱善無量忍心如地，衣毛不竪係意在前，不左右顧視，慈心遂盛愍傷苦厄。『我今所以欲成佛者，矜愍一切。』說是語時，天地六返震動。爾時，世尊直前瞻視七日不動，諸天龍神八部之眾，皆來圍遶擁護菩薩，至成作佛令得究竟。我亦不捨菩薩所行。<p>「復次，天子！菩薩神足行六聖法，進前成佛乃應道教。吾前成佛，由此六行行大慈悲。云何為六？一者、慈仁哀愍不度；二者、兼施周滿一切；三者、廣演聖慧不有進退；四者、行三空慧淨攝國土；五者、攝取國土無進退心；六者、受佛印信封可眾生；是謂六事得成如來、至真、等正覺。」<p>佛復告天子：「菩薩摩訶薩復有六事，念化眾生不懷懈慢，充足一切眾生之願。一者、精進斷諸漏結；二者、苦行不捨道心；三者、自憶攝身口意；四者、追師求受正法；五者、修德為眾生故；六者、入定觀察根原；是謂菩薩摩訶薩具此六事便應通慧。」<p>佛復告天子：「諸佛世尊修此六法，得成無上正真之道，廣化眾生轉深法輪入總持門。云何為總持？所謂總持者，樂法清淨總持。菩薩入此總持者，能使眾生娛樂法樂之樂。」<p>佛復告天子：「復有無邊際總持，菩薩得此總持者，使無邊際眾生立八解脫。」<p>佛復告天子：「復有無斷轉法總持，菩薩得此總持者，使諸眾生聞法不斷。復有覺道了眾生本總持，菩薩得此總持者，令阿僧祇眾生知本所從來。復有行迹無礙總持，菩薩得此總持者，知自然法無起無滅。復有誦法不忘總持，菩薩得此總持者，獲諸法門不起法想。<p>「如是，天子！菩薩總持百千億數非心所念，菩薩由此總持，便得遊戲百千三昧。」<p>佛復告天子：「有四賢聖如來辯才，菩薩得此賢聖辯才者，向泥洹門而無有礙。云何賢聖辯才？於是，天子！或有菩薩初心入定，後心向道行如來智，不壞前心入定之意，是謂菩薩賢聖辯才。<p>「復次，天子！菩薩入定，前念後念寂然不動，能具相好布現世人，純以菩薩左右侍衛，是謂菩薩賢聖辯才。<p>「復次，天子！或有菩薩現如入定，心遊無量諸佛世界，採取殊妙賢聖法律，一切眾生無覺知者。<p>「復次，天子！復有菩薩入滅盡三昧無形正定，復從定起作無數變，一切眾生無覺知者。或現一劫至百千劫，或現一月或現一日乃至七日，或現成佛取般泥洹。是謂，天子！菩薩辯才功德無量。」<p>爾時，世尊告天子曰：「若有菩薩獨步三界，供養諸佛世尊者，先當習此賢聖辯才。若欲超過聲聞辟支佛者，欲供養諸佛世尊者，欲盡三世無量法者，欲得解脫如佛解脫者，欲使眾生一時成佛者，如是，天子！此菩薩摩訶薩當習此賢聖辯才，受持諷誦為人解說，雖不能多，初夜可；雖不能初夜，一時間可；雖不能一時，彈指頃可。何以故？三世諸佛一切諸道皆從此生，為世光明，諸困苦者自然安隱。若有善男子、善女人，身生瘡癩膿血流溢，彼人聞此賢聖辯才即得除差。若善男子、若善女人，脊曲負天目盲耳聾瘖瘂不言，遭值善知識，與說四賢聖辯才，即蒙解脫無有眾苦。如是，天子！若我曩昔不得四賢聖辯才，終不能成賢聖四辯才。何以故？其功德福難可限量，若從一劫至百千劫，復無數恒沙劫中歎譽此法無以為喻。」<p>佛復告天子：「吾今略說其要。若有善男子、善女人，至如來所頭面禮足，以此為首，乃至十方無量剎土，禮事供養信心不斷，種種華香懸繒幡蓋，問佛深義增益功德，知一切法如幻如化，兼化一切說菩薩道，一一分別平等大道。菩薩眾行種種不同，眾生性行亦復如是。種種菩薩境界、種種菩薩智慧、種種菩薩威儀、種種菩薩妙行、種種菩薩神足、種種菩薩出要、種種菩薩入不染著境界、種種菩薩無惑心自娛樂。種種菩薩法要，分別無量法故；種種菩薩通慧，觀眾生純熟根故；種種菩薩道慧，不捨本末定故；種種菩薩深觀，入定意故；種種菩薩弘誓，不違本願故；種種菩薩勇猛，成辦諸法故；種種菩薩精進，不懷懈怠故；種種菩薩勤苦，不念劫遠近故；種種菩薩大慈悲，心平等故；種種菩薩大悲，愍念一切故。種種菩薩喜心，未曾起怒故；種種菩薩護心，放捨一切故；種種菩薩不淨觀，自觀內諸法故；種種菩薩數出入息，內自攝意故；種種菩薩十二緣起，自滅諸法故；種種菩薩觀五盛陰，念斷諸想故。<p>「如是，天子！菩薩摩訶薩觀察諸法不可思議，淨一切迹應一切智，成一道本歸一泥洹，乃應賢聖辯才，分別如來所說經戒。云何為經？所謂經者，契經、歌、授決、本末、久遠事、相應、生經、方等、未曾有法、因緣經、譬喻、深藏斷結，是謂，天子！菩薩摩訶薩學此法者，便能具足。」<p>佛復告天子：「若有菩薩欲得具足如來身相者，三十二大人之相、八十種好，八種羯毘音聲、圓光七尺。欲得如是相者，當學賢聖辯才。欲得如來法身具足五分法身者，當學賢聖辯才。欲攝取一切菩薩具足六度無極，成一切智具足佛法，當學辯才。」<p>佛復告天子：「若有眾生，欲不斷諸法、不猗四大達如來深奧妙法，欲得如是，當學賢聖辯才。欲入智慧深淵，乘三達智遊戲於百千三昧，當學辯才。欲滅本姓名號成如來名號，欲離縛著不樂居業，欲得如是者，當學賢聖辯才。<p>「如是，天子！菩薩摩訶薩通學諸法已成大乘迹，具足本願、佛國成就、眾生清淨，於佛法藏無所罣礙，解了諸法如幻如響，如芭蕉樹、如鏡中像、如夢中所見，亦如幻化悉無所有。如是，天子！菩薩解了諸法，便能禮事諸佛世尊，從一佛國至一佛國，聽受佛法入深妙藏。」<p>佛復告天子：「若有善男子、善女人，欲得轉輪聖王七寶導從領四天下，欲作梵天王及釋提桓因，欲得如是者，當學賢聖戒律。」<p>爾時，世尊說此語時，九十八億得阿羅漢皆懷變悔，前白佛言：「我等過重，捨本所習今墮邊際，唯願世尊垂愍教誨，欲得修習賢聖辯才。」如是再三，佛默然可之。復有無數眾生聞此法已，諸塵垢盡得法眼淨。<p>佛告淨居天子：「此賢劫中七百佛過，汝當作佛，名曰智積如來、至真、等正覺、明行成為、善逝、世間解、無上士、道法御、天人師，號佛、世尊。」
。
<juan>菩薩瓔珞經卷第十四（一名現在報）<p>姚秦涼州沙門竺佛念譯<p>十方法界品第三十九<p>爾時，世尊將欲滅度，却後九十日當取般泥洹，告四部眾：「吾昔成佛於摩竭國，既成佛後在法樂講堂，十方恒沙一切菩薩皆來雲集來至我所，各各勸進令我說法。<p>「爾時，有菩薩名優鉢蓮花藏，而白我言：『世人多愚，不識真法，唯願世尊，敷演正義，令一切眾，得蒙解脫。』<p>「復有菩薩名波頭摩藏，來至我所，前白我言：『沈翳生死，流轉五道，唯願世尊，開甘露門，久飢虛者，得蒙濟度。』<p>「復有菩薩名曰喜藏，前白我言：『世多有苦惱，縛著十二緣，不覩大聖顏，唯願當濟度。』<p>「復有菩薩名栴檀藏，前白佛言：『五濁鼎沸世，不識真正法，慧日既以降，唯願除闇冥。』<p>「復有菩薩名金剛藏，前白佛言：『眾生然熾劇，恒貪著五欲，不識如來性，唯願頒宣法。』<p>「復有菩薩名曰力藏，前白佛言：『一切世無常，生滅各有限，尊今既降形，何不時說法？』<p>「復有菩薩名無垢藏，前白佛言：『尊今如蓮花，不著諸塵垢，內外悉平等，布現如來法。』<p>「復有菩薩名清淨藏，前白佛言：『天師久不現，世人恒在冥，尊今既降形，唯願時說法。』<p>「復有菩薩名如來藏，前白佛言：『過去諸恒沙，如來、等正覺，出現皆說法，尊今何故默？』<p>「復有菩薩名曰濡首，前白佛言：『生世值佛難，聞尊經法難，得受人身難，度脫眾生難。』<p>「復有菩薩名曰慈氏，前白佛言：『一切眾苦患，皆由恩愛生，世多非法人，唯願尊開悟。』<p>「復有菩薩名曰師子，前白佛言：『夫人欲聞法，斷除三礙形，尊今無上師，願度一切人。』<p>「復有菩薩名曰無量界，前白佛言：『佛力無所畏，法界不思議，過去當來佛，說法於此處。』<p>「復有菩薩名虛空藏，前白佛言：『本無等正覺，無染無所污，平等度脫人，何故寂然住？』<p>「復有菩薩名曰慧造，前白佛言：『生死甚為苦，如人沒在淵，尊今大船師，唯願時渡濟。』<p>「復有菩薩名曰光造，前白佛言：『眾行今已盡，已離三界苦，慈悲四等心，本誓今所在。』<p>「復有菩薩名曰法造，前白佛言：『眾生界難量，一切恩愛會，三寶久斷絕，願尊時說法。』<p>「復有菩薩名曰無著，前白佛言：『智慧光明降，照除三毒冥，世人五苦患，唯尊演正法。』<p>「復有菩薩名曰無畏，前白佛言：『執意如金剛，弘誓甚牢固，心淨如虛空，願救諸厄人。』<p>「復有菩薩名曰護覺，前白佛言：『智人已降形，當度無數人，願救濟一切，使得至彼岸。』<p>「復有菩薩名曰無生，前白佛言：『正法不思議，曉達者甚少，無數劫積行，願莫唐其功。』<p>「復有菩薩名曰神足，前白佛言：『慧眼今已降，當度不肖人，本無平等慧，令離諸苦患。』<p>「復有菩薩名曰雷聲，前白佛言：『眾行本無慧，智達一切人，明斷諸塵垢，尊今正是時。』<p>「復有菩薩名曰雷音，前白佛言：『佛尊過一切，智行無數劫，自生自然滅，無量無過尊。』<p>「復有菩薩名曰常悲，前白佛言：『尊本積苦行，經歷生死難，佛日今已出，莫知愚癡冥。』<p>「復有菩薩名曰幻化，前白佛言：『思惟一切法，幻化亦非真，道當以平等，願尊時敷演。』<p>「復有菩薩名曰無厭，前白佛言：『三世眾生苦，未聞八正道，最勝今已降，渴仰天師久。』<p>「復有菩薩名曰勇猛，前白佛言：『是以無數世，積行不可量，威神覆一切，願除一切惱。』<p>「復有菩薩名曰覺知，前白佛言：『佛慧無有量，演法無有窮，住本亦不住，願轉正法輪。』<p>「復有菩薩名曰善行，前白佛言：『無生本無生，今日尊已生，現形於五濁，願度一切人。』<p>「復有菩薩名曰正見，前白佛言：『三界第一尊，天人所供養，轉法震大千，如今寂然默。』<p>「復有菩薩名曰法淨，前白佛言：『設從無數劫，欲歎尊功德，究盡百福業，未盡如毫釐。』<p>「復有菩薩名曰無相，前白佛言：『本無本無相，尊今出眾相，行盡得作佛，何為入禪定？』<p>「復有菩薩名不思議，前白佛言：『一切眾生類，不見生滅苦，了本知眾相，唯尊願時赴。』<p>「復有菩薩名曰導首，前白佛言：『一切諸法空，因緣共合會，久不轉法輪，何為入正定？』<p>「復有菩薩名曰輪轉，前白佛言：『平等無憎愛，愍念一切故，尊今已顧屈，何為復睡眠？』<p>「復有菩薩名無量辯才，前白佛言：『大聖人中尊，經歷劫數懃，今已成正覺，願愍一切人。』<p>「復有菩薩名曰生盡，前白佛言：『一切眾行本，盡歸於無常，常身非常身，尊今計常身。』<p>「復有菩薩名曰本末空，前白佛言：『虛空無邊際，眾生難覺悟，本無如來現，時演勿有疑。』<p>「復有菩薩名曰多悲，前白佛言：『夫欲自利者，先度一切人，尊從眾生出，今違本誓願。』<p>「復有菩薩名曰顯德，前白佛言：『神足無量法，六度無增減，眾相自嚴身，願尊時屈神。』<p>「復有菩薩名曰一意，前白佛言：『十方諸菩薩，盡來詣忍土，欲得聞正法，唯尊時覺悟。』<p>「復有菩薩名曰不虛妄，前白佛言：『世尊大慈愍，思惟入正定，無量已過量，時至可說法。』<p>「復有菩薩名曰喜樂，前白佛言：『知生無量行，行過三界表，尊今三世尊，願度三界人。』<p>「復有菩薩名曰本無，前白佛言：『尊今極神妙，道力不思議，成佛為眾生，何不轉法輪？』<p>「復有菩薩名摩訶衍，前白佛言：『三乘同一趣，未聞正法言，尊今當分別，令知泥洹要。』<p>「復有菩薩名曰劫數，前白佛言：『人生當歸滅，捨一復就一，唯願尊降伏，不生不復滅。』<p>「復有菩薩名曰受證，前白佛言：『生老病死痛，五陰為禍原，十二牽連縛，唯尊願拔濟。』<p>「復有菩薩名曰不眴，前白佛言：『我等所居剎，去此甚久遠，唯願今世尊，說法使我聞。』<p>「復有菩薩名曰捷疾智，前白佛言：『尊具七覺意，具足四等心，當悟諸不悟，願尊度脫之。』<p>「復有菩薩名曰常舉手，前白佛言：『大人眾相滿，顯揚一切法，已得離諸著，亦使眾生離。』<p>「復有菩薩名曰法意，前白佛言『過去諸如來，說法無有量，尊今既成佛，願時轉法輪。』<p>「復有菩薩名日月盛滿，前白佛言：『世間皆非常，一切皆歸空，解知無所生，尊今人中上。』<p>「復有菩薩名曰無量稱，前白佛言：『身淨不造惡，口淨言誠信，超越一切上，過於諸天人。』<p>「復有菩薩名曰無與等，前白佛言：『如來從如生，降神度生死，但當時說法，何為懷猶豫？』<p>「復有菩薩名曰遠離，前白佛言：『從無央數劫，時時乃有佛，如日現花敷，何為不現光？』<p>「復有菩薩名曰威神，前白佛言：『十力無有比，獲空無相願，法身如安明，唯願開甘露。』<p>「復有菩薩名曰道力，前白佛言：『空觀無想念，行亦寂然滅，從是自致佛，天人所恭敬。』<p>「復有菩薩名無所倚，前白佛言：『眾生若干種，不識解脫門，須尊前將導，乃到無畏處。』<p>「復有菩薩名閑靜觀，前白佛言：『人心如流水，念念皆生惡，尊當斷其根，永滅無萌兆。』<p>「復有菩薩名無盡意，前白佛言：『越度生死海，淨修行梵行，眾生甚飢虛，說法令充足。』<p>「復有菩薩名不違信，前白佛言：『三界都熾然，眾生無恃怙，尊當慈愍念，為說真有要。』<p>「復有菩薩名善權現，前白佛言：『通盡一切藏，安處無為境，究盡本無行，今尊何思慮？』<p>「復有菩薩名達本原，前白佛言：『四大聚一處，皆由宿識行，癡愛共相生，願尊示現法。』<p>「復有菩薩名曰山岳，前白佛言：『所以諸佛興，濟度三千世，使無明眾生，永斷三惡道。』<p>「復有菩薩名曰逮覺，前白佛言：『未獲今已獲，不種生死本，世尊心常定，願從禪定起。』<p>「復有菩薩名曰賢護，前白佛言：『一切諸法本，生滅無所起，智達三界苦，盡斷諸有漏。』<p>「復有菩薩名無與等，前白佛言：『諸佛法不異，唯化人為本，本從等意來，大慈今所在。』<p>「復有菩薩名曰大天，前白佛言：『眾生宿有限，得覩如來形，未聞真諦法，唯願時演說。』<p>「復有菩薩名曰行道，前白佛言：『今覩身色相，一切眾行具，至誠逮正覺，何不行佛事？』<p>「復有菩薩名曰離垢，前白佛言：『本尊所發願，乃為阿僧祇，令彼顛倒等，乃覩於正路。』<p>「爾時，復有菩薩名曰無盡，前白佛言：『觀顏如花開，容貌無等雙，功德過八難，何故而寂然？』<p>「復有菩薩名曰無悕望，前白佛言：『十力哀出世，教化天世人，從此至彼岸，賢聖所行業。』<p>「復有菩薩名曰佛慧，前白佛言：『從此虛空際，遍滿十方世，皆來欲聽法，洗除心垢患。』<p>「復有菩薩名曰人本，前白佛言：『三界悉苦患，亦無逃避處，唯須神力接，爾乃永得安。』<p>「復有菩薩名曰天王，前白佛言：『身垢三百五，恒染污人心，當以智慧光，蠲除令無餘。』<p>「復有菩薩名曰無怒，前白佛言：『我從平等慧，故來省覲尊，欲聽無量法，修習本無行。』<p>「復有菩薩名曰無欲，前白佛言：『我憶過去世，有佛名能仁，勸進令說法，如尊無有異。』<p>「復有菩薩名曰入定，前白佛言：『曾聞成佛道，三覆轉法輪，如今何為默，不聞一轉聲？』<p>「復有菩薩名曰海相，前白佛言：『今我得通智，皆聞於正法，愍彼眾生等，故勸請如來。』<p>「復有菩薩名師子吼，前白佛言：『一相本無相，諸法悉空寂，眾生所不達，尊今當分別。』<p>「復有菩薩名曰大豪，前白佛言：『天尊甚巍巍，眾相無有比，欲聞瓔珞法，開悟一切人。』<p>「復有菩薩名曰樂居，前白佛言：『如花優曇鉢，億千劫乃出，佛亦過於是，今現何自隱？』<p>「復有菩薩名曰趣道，前白佛言：『法法自相生，不染三界有，願雨七覺花，普潤一切人。』<p>「復有菩薩名曰講法，前白佛言：『眾生無緣想，當以法因緣，空淨心無垢，尊當具分別。』<p>「復有菩薩名曰眼通，前白佛言：『尊本行此願，當度不度者，今日期已至，願說空無慧。』<p>「復有菩薩名曰無頂相，前白佛言：『世間甚可愍，顛倒眾生多，迷惑於正道，願示慧明處。』<p>「復有菩薩名曰得總持，前白佛言：『憶念過去世，與尊共弘誓，當度恒沙人，令至無為岸。』<p>「復有菩薩名曰無與等，前白佛言：『尊今廣長舌，如花覆面形，皆由說正法，故獲此福報。』<p>「復有菩薩名曰大施，前白佛言：『尊本惠施人，不望受其報，今得人中尊，巍巍乃如是。』<p>「復有菩薩名曰究竟淨，前白佛言：『六度大智慧，當遍於世間，令愚惑之徒，悉趣本無行。』<p>「復有菩薩名無著觀，前白佛言：『四辯無所著，應對一切人，一一決斷疑，皆由宿報緣。』<p>「復有菩薩名曰好喜，前白佛言：『昔緣善知識，成就道法門，今既得成佛，非法云何果？』<p>「復有菩薩名甚深智，前白佛言：『興造一切行，眾德自瓔珞，唯佛能演暢，從有至邊際。』<p>「復有菩薩名花鬘子，前白佛言：『功德累劫積，解無真際法，德為三界尊，斯由聞法報。』<p>「復有菩薩名曰色相，前白佛言：『如來丈六身，金剛至難壞，願以無形法，普及諸萌兆。』<p>「復有菩薩名觀外身，前白佛言：『如日光所照，普除一切冥，今未覩佛光，願示威儀相。』<p>「復有菩薩名具足相，前白佛言：『常想無常法，係意入禪定，離垢過三界，度脫一切人。』<p>「復有菩薩名純熟根，前白佛言：『諸佛所行法，唯度人為事，已果本所願，快哉時說法。』<p>「復有菩薩名曰眾生根，前白佛言：『法界不思議，眾生根亦然，願以神足力，示現於一切。』<p>「復有菩薩名曰通慧，前白佛言：『光相如雪山，世人所宗仰，今雖覩一寶，唯願說二寶。』<p>「復有菩薩，前白佛言：『佛道甚深妙，講授一切法，當王於三界，皆由諸法本。』<p>「復有菩薩名曰極微，前白佛言：『十方諸世尊，遣我等來此，唯欲聞正法，不樂賢聖默。』<p>「復有菩薩名曰色身，前白佛言：『無量諸佛等，戒律清淨具，自得復授彼，充飽一切願。』<p>「復有菩薩名淨音聲，前白佛言：『十慧十無生，十法想知滅，十地功德具，十力願說法。』<p>「復有菩薩名曰常定，前白佛言：『我今最下劣，眾智未廣普，唯願尊今日，示我神足道。』<p>「復有菩薩名曰無底，前白佛言：『本我自發誓，要當聞言教，尊今不說法，我終不捨去。』<p>「復有菩薩名曰焰光，前白佛言：『佛道甚為難，法起無有盡，能淨一切垢，乃應入道真。』<p>「復有菩薩名曰法眼，前白佛言：『無量總持門，聲震於天地，說法度眾生，令得成佛道。』<p>「復有菩薩名曰慈仁，前白佛言：『諸法甚深奧，如空無端緒，達本無諸道，故號人中尊。』<p>「復有菩薩名曰一乘，前白佛言：『生死塵勞垢，八難為垣牆，此苦莫能濟，唯佛能度脫。』<p>「復有菩薩名曰盛明，前白佛言：『苦哉老病死，三界為大患，慧日既降出，然默不說法。』<p>「復有菩薩名曰長壽，前白佛言：『世人壽命短，更樂所縛著，六識所囋❥，唯願尊消滅。』<p>「復有菩薩名曰算數，前白佛言：『一切眾生類，三毒所覆蔽，願尊當降神，療以法醫藥。』<p>「復有菩薩名合曼掌，前白佛言：『聲震於十方，道降甘露雨，無盡深法藏，非佛誰能宣。』」<p>爾時，世尊告諸大眾：「斯等菩薩百千億數，各各勸進興敬道法，各各說請慇懃於佛。吾當爾時，放舌相光明，普照三千大千世界，還攝光已告眾菩薩：『吾今所以得廣長舌，分別諸法悉無所有，復以八聲震動十方無量佛國悉令聞知。』」<p>爾時，世尊與諸大眾，而說頌曰：「一切諸法本，因緣合會生，十方諸剎土，空寂皆無形。道意自然著，功德眾相滿，分別內外法，無形無所有。我聞既成佛，度脫一切人，有大法瓔珞，莊嚴佛土淨。卿等欲得聞，究盡本末空，一一當分別，令至無為岸。吾昔四弘誓，當度不度者，豈須諸人請，令各有怨心？吾本初發意，亦不限齊人，但緣未及道，故復默然耳。」<p>爾時，眾會一切菩薩聞佛說偈，各各踊躍不能自勝，皆稱善哉歎未曾有：「如來將欲敷演法教，度脫眾生為成法界，三世勞苦悉蒙解脫。」<p>爾時，座上未得神通凡夫學人二萬餘眾，皆發無上正真道意，各各發願善心生焉，欲得聞此大法瓔珞。<p>菩薩瓔珞經十智品第四十<p>爾時，彌勒菩薩白佛言：「世尊！云何？菩薩摩訶薩先習何法、有何功德，得成無上正真等正覺，應大法瓔珞乎？」<p>佛告彌勒：「善哉！族姓子！諦聽諦聽，善思念之！若有菩薩摩訶薩，欲成無上正真等正覺，與大法瓔珞相應者，欲斷生死根原者，欲興顯如來正法者，欲得無量定意如世尊者，欲得如爾法性遊戲者，如是菩薩摩訶薩，當學無量智門。<p>「云何為無量智門？彌勒！善聽！如來、至真、等正覺有十明智，一意一念一時之頃，悉知無量眾生境界，分別思惟不失法界，便成無上至真等正覺。<p>「云何為十明智？所謂十明智者，菩薩摩訶薩一時之頃，能使三千大千世界一切眾生盡生兜術天，共修善行各無異心，令餘眾生無覺知者。<p>「復次，彌勒！菩薩摩訶薩一時之頃，能使三千大千世界一切眾生，成菩薩道法法成就，與諸賢聖共相娛樂，有異眾生無覺知者。<p>「復次，彌勒！菩薩摩訶薩一時之頃，能使三千大千世界其中眾生未立根德力者，同時出家修無上梵行，剃除鬚髮著三法衣，手持應器行十二法，時到分衛福度一切，或時坐禪分別身觀，然有眾生無覺知者。<p>「復次，彌勒！菩薩摩訶薩一時之頃，能使三千大千世界一切眾生，成菩薩道詣樹王下，吉祥獻草結加趺坐，內自思惟：『今日當成無上至真，必然不疑，先當感動一切世界，神通得道賢聖之人來擁護我，令餘眾生無覺知者。』<p>「復次，彌勒！菩薩摩訶薩一時之頃，能使三千大千世界一切眾生，成菩薩道皆轉法輪，四諦如爾法苦習盡道，亦令眾生修而得度，隨其所念成三乘果，令餘眾生無覺知者。<p>「復次，彌勒！菩薩摩訶薩一時之頃，能使三千大千世界一切眾生，諸根純熟具五分法身，眾相具足弘誓成就，施行佛事降伏魔兵，然餘眾生無覺知者。<p>「復次，彌勒！菩薩摩訶薩一時之頃，能使三千大千世界一切眾生，成菩薩道盡成如來等正覺，入佛意三昧，各各分身教化眾生入賢聖法律，令餘眾生無覺知者。<p>「復次，彌勒！菩薩摩訶薩一時之頃，能使三千大千世界一切眾生，成菩薩道入如意定意，盡令山河石壁瓦石草木變為七寶，給施貧苦普令充足，然後乃說六度無極，令餘眾生無覺知者。<p>「復次，彌勒！菩薩摩訶薩一時之頃，能使三千大千世界一切眾生，成菩薩道入金剛定意，能化一切盡黃金色，如佛色相而無有異，皆令成就成無上道，令餘眾生無覺知者。<p>「復次，彌勒！菩薩摩訶薩一時之頃，能使三千大千世界一切眾生成菩薩道，過去當來今現在得佛根力覺意，分別空無相願，覺了諸法悉無所有，使餘眾生無覺知者。<p>「復次，彌勒！如是菩薩摩訶薩行十明智，至成無上正真之道，必然不疑。」<p>爾時，彌勒白佛言：「世尊！今聞如來、至真、等正覺所說正法，坦然大悟，願令眾生逮此智慧。」<p>菩薩瓔珞經應時品第四十一<p>爾時，法妙菩薩白佛言：「云何菩薩摩訶薩進修無上正真之道成最正覺，執持威儀應時之行，乃能具足大法瓔珞？」<p>佛告法妙：「若有菩薩摩訶薩，欲得具足成無上至真等正覺，具足如來大法瓔珞，當修十慧大法瓔珞，便能具足大法瓔珞。<p>「於是，族姓子！若有善男子、善女人，欲聞如來大法瓔珞應時之行者，諦聽諦聽，善思念之！云何為十？所謂十者，若菩薩摩訶薩自知時到，當成無上至真等正覺，便不失期詣樹王下，執弘誓心，心如虛空斷除眾想，是謂菩薩摩訶薩應時之行。<p>「復次，法妙！若復菩薩審自知已，今我時到化彼眾生，姓氏字氏不越局界，要當度脫一切眾生，然後乃定，是謂菩薩摩訶薩應時之行。<p>「復次，法妙！若復菩薩深自知已，我今當成無上等正覺，復當授菩薩決，國土翼從方面所在，是謂菩薩摩訶薩應時之行。<p>「復次，法妙！若復菩薩審自知已，我今已獲眾智自在，當使眾生如我無異，尋時入彼而教化之，普令眾生獲此自在無礙之法，是謂菩薩摩訶薩應時之行。<p>「復次，法妙！若復菩薩入解脫門施行佛事，變化一切形礙之法，皆令歸於無盡之藏，亦使眾生同己所得，是謂菩薩摩訶薩應時之行。<p>「復次，法妙！菩薩審自知已，我今已獲無形四空定法，及四等心慈悲喜護，復以此定教化眾生，普令一切同己所得，是謂菩薩摩訶薩應時之行。<p>「復次，法妙！若復菩薩審自知已，執持威儀不失禮節，可行知行、可坐知坐，晝夜孜孜不違道教，到時入城不左右顧視，福度眾生其慧無量，亦使眾生同己所得，是謂菩薩摩訶薩應時之行。<p>「復次，法妙！若菩薩審自知已，觀眾生根本應度不度，受彼信施量腹而食，還至閑靜坐臥思惟：『今所受施以支四大，得行道德成最正覺，復以此法化導一切，普令眾生同己所得。』是謂菩薩摩訶薩應時之行。<p>「復次，法妙！若復菩薩審自知已，如我今日應賢聖律，導化一切無有增減，漸漸前進入五道中，察彼心意而度脫之。若入人道為說禁戒，令彼眾生知犯罪之苦，示以正道而度脫之。若入天道處彼天宮，為說無常磨滅之法，勸勉使修十善之行，捨天重位修無上道。若入畜生苦痛之中，為說抵揬欺詐之法，使生善心改更之義。若入餓鬼醜陋之中，為說慳貪縛著之心，使發善心改往修來。若入地獄受罪人中，為說五逆難救之法，復令地獄眾生心開意解善心得生，畢其罪苦得復人中。是謂菩薩摩訶薩應時之行。<p>「復次，法妙！若復菩薩審自知已，眾行已具眾智自在，得不思議，當以神足感動一切。自試神足而無罣礙，從一佛國至一佛國，承事諸佛禮敬世尊，務修梵行稟受不及，亦使眾生同己所得。是謂，法妙！菩薩摩訶薩修此十慧應時之行者，得成無上正真之道成最正覺，便能具足大法瓔珞。」<p>菩薩瓔珞經十不思議品第四十二<p>爾時，道勝子菩薩白佛言：「世尊！云何菩薩摩訶薩，入五道中周旋往來，教化眾生淨佛國土，成無上至真最正覺乎？行不思議大法瓔珞耶？」<p>佛告道勝子菩薩曰：「諦聽諦聽，善思念之！若有菩薩摩訶薩，欲成無上至真等正覺，行不思議大法瓔珞者，當修十法。云何為十？若有菩薩摩訶薩，入五道生死隨類而化，一加趺坐遍滿十方諸佛世界，復以音響震動三千大千世界，於中教化一切眾生，悉發無上正真道意，乃使眾生無覺知者，是謂菩薩摩訶薩所行正法應不思議。<p>「復次，道勝子！若復菩薩摩訶薩，入五道中教化眾生，以一句義充足一切諸佛世界，有形之類悉得聞知，然彼眾生亦不自覺，從所聞法皆發無上正真道意，是謂菩薩摩訶薩修於正法不思議行。<p>「復次，道勝子！若復菩薩摩訶薩，入五道中教化眾生，以一光明遍照三千大千剎土，其見光者皆發無上正真道意，然不見形，皆令一切入解脫門，是謂菩薩摩訶薩修於正法不思議行。<p>「復次，道勝子！若復菩薩摩訶薩，入五道中教化眾生，一意一念一時之頃，以一法身遍滿三千大千世界，皆使眾生普令聞知，盡令眾生具足法界，然彼眾生不知所從聞，皆發無上正真道意，是謂菩薩摩訶薩修於正法應不思議。<p>「復次，道勝子！若復菩薩摩訶薩，入五道中教化眾生，以神足力盡化三千大千世界一切眾生盡作佛形，然彼各各相教為說十二懃苦之行，共相濟度不可稱量。然彼眾生不自覺知，為誰所度？是謂菩薩摩訶薩修於正法應不思議。<p>「復次，道勝子！若復菩薩摩訶薩，入五道中教化眾生，以一智慧分別一切無形之法無所罣礙，普使有形之類解此正要而得度脫。若彼眾生不自覺知，如我今日為誰所度？是謂菩薩摩訶薩修於正法應不思議。<p>「復次，道勝子！若復菩薩摩訶薩，入五道中教化眾生，一念之中盡能普見一切諸法，分別法界行不思議，皆使眾生聞此道教，同時成道無所障礙。然彼眾生不自覺知為所從聞，是謂菩薩摩訶薩修於正法應不思議。<p>「復次，道勝子！若復菩薩摩訶薩，入五道中教化眾生，令彼眾生盡得神通，遊戲十方無量世界，聞諸十方諸佛說法，解知諸法如幻如化。然彼眾生不自覺知，如我今日為誰開悟？是謂菩薩摩訶薩修於正法應不思議。<p>「復次，道勝子！若復菩薩摩訶薩，入五道中教化眾生，使三世中一切有形，成等正覺皆悉成就，是謂菩薩摩訶薩修於正法應不思議。<p>「復次，道勝子！若復菩薩摩訶薩，入五道中教化眾生，入深法藏分別妙智，超越過去當來現在，獨步三界亦無等侶，復令眾生與己無異，是謂菩薩摩訶薩修於正法應不思議。是謂，道勝子！菩薩五根德力入五道中教化眾生，諸法殊勝不可測量，亦非羅漢辟支所知。」<p>菩薩瓔珞經無我品第四十三<p>爾時，有菩薩名曰心智，白佛言：「若有菩薩摩訶薩，分別身觀解無我想，云何成就菩薩道觀？」<p>爾時，世尊告心智菩薩曰：「若有菩薩欲得成就菩薩道觀者，當行十法。云何為十？若有菩薩摩訶薩，未住菩薩位安處無為，究竟道本成就弘誓，自觀無我復化眾生如己無異，是謂菩薩摩訶薩無我之行。<p>「復次，心智！若復菩薩摩訶薩，能化無身現有形身，復化有身現無形身，以有我為無我、以無我為有我，於中化導一切眾生，是謂菩薩摩訶薩具足一切心智之法。<p>「復次，心智！若菩薩摩訶薩，欲成如來、至真、等正覺，成無生心，解諸法本不可樂法，是謂菩薩摩訶薩無我之心得成如來、至真、等正覺。<p>「復次，心智！若復菩薩摩訶薩，已得空心解我無有亦無生滅，復以此法教化一切知無我想，有此智慧不自稱揚，於諸深法最為第一，是謂菩薩摩訶薩為修第一無我之行。<p>「復次，心智！若菩薩摩訶薩，若有善男子、善女人，分別一切諸法相，亦不見法眾相之本，及其一切諸法之本亦復如是，眾生起無我想內外諸法及一切智，是謂菩薩摩訶薩修無我行。<p>「復次，菩薩摩訶薩！若復善男子、善女人，見劫成敗、見劫不成敗，不以成為喜、不成為憂，於兩中間不起吾我想，菩薩摩訶薩逮無我法。」<p>佛復告心智菩薩：「若有善男子、善女人，捨一切身入滅盡三昧，分別行本知所從來，出要無為至於大道，是謂菩薩摩訶薩無我之行。<p>「復次，心智！若有善男子、善女人得無我心，分別一切十二因緣，生者不知所以生、滅者不知所以滅，於諸法本悉無我想，是謂菩薩摩訶薩於諸法本無我之行。<p>「復次，心智！若復菩薩摩訶薩，分別一切諸法之本，亦不見近亦不見遠，本無所生亦無所起，是謂菩薩無我之行。<p>「復次，心智！若有菩薩摩訶薩，於不起法忍解知心識悉無所有，於中得成無上至真等正覺，亦不見成亦不見不成，是謂菩薩摩訶薩無我之行。<p>「如是，心智！若有善男子、善女人，欲得具足學無我之行者，必至堅固，終成無上正真之道。<p>「復次，心智！若有善男子、善女人，欲具足一切諸法者，當學無我之法。云何為無我？所謂無我者，究竟至成此亦無我，分別四大思惟本原此亦無我，一切諸佛出世教化此亦無我，不見眾生有所度脫，坐樹王下降伏魔兵悉無所有，是謂菩薩無我之行。不見三世總持法本，無所著智亦不在內外，分別思惟悉無所有，是謂菩薩無我之行。」<p>佛復告心智：「若復善男子、善女人，入空定意究竟如來深法之藏，亦不在此亦不在彼，解知一切悉無所有。若復善男子、善女人，以神足力入定意定，顯曜一切無相法觀。云何為無相？諸佛世尊所教化，度脫一切不以言教，是謂無相。云何為無相？一切諸佛於眾生本而自遊戲，是謂無相。坐一樹下得成無上正真之道，是謂無相之行。如是，心智！若有菩薩摩訶薩，習持此法逮無我法者，便成無上正真之道。」<p>菩薩瓔珞經等乘品第四十四<p>爾時，座中有菩薩名曰淨眼，即從座起，偏露右臂，長跪叉手，前白佛言：「云何？世尊！菩薩摩訶薩，發趣大乘至無礙慧，為修何法滅大乘跡？」<p>爾時，世尊告淨眼菩薩曰：「善哉，善哉！族姓子！今汝發問者，皆佛威神之所致也。諦聽諦聽，善思念之！吾當以偈發遣汝疑。」<p>是時，世尊便說頌曰：「不以壞敗色，得趣平等道，觀色道不異，乃能乘大乘。思惟色與道，如爾性亦然，不見壞敗道，智者所修行。道性本無壞，尋究不可盡，最應第一義，乘此至無礙。愚者心顛倒，求道陰持入，染著於三界，不離受生分。諸法無受取，上下及中間，不見有散落，此名趣大乘。若見法非法，在二意不動，亦不生二見，發趣亦復然。二為有為法，亦名無為法，除二不見二，乃應無上道。超越凡夫地，未至賢聖道，得趣未成就，亦是世福田。能離世八法，猶華不著水，超越百劫行，爾乃趣大乘。在在修正業，處處現神足，度人不見度，心口意密行。不退生死道，心亦無怯弱，執意如金剛，最應無礙慧。虛空無善惡，法界恒清淨，法亦本無法，豈有染污者？不見捨邪法，而修無上道，復無下劣人，是為大乘相。諸法本無相，如空不可持，求相本自空，智者當覺知。夫欲行無礙，善權為第一，充彼眾生願，將導至道場。善友為正法，牢固不忘捨，永離陰持入，不習調疑蓋。若使佛出世，及以取滅度，正法恒存在，終以不變易。諸法有正證，善惡不朽敗，真際性亦然，常住不移動。所修極甚深，魔界無所著，諸法亦復然，永離邪見黨。欲求無上道，不著修行法，非有想無想，是應無礙慧。佛慧無所著，法法無所生，無見起滅道，乃應大乘行。或以頭目施，信心無所捨，不見有受者，妄想無所著。諸法本無生，尋究無窠窟，法相亦復然，端緒不可見。若人欲究空，欲知其邊岸，晝夜思憶念，唐勞其功夫。愚惑執吾我，計常不能離，墜墮三塗難，不獲究竟處。真人賢聖道，三達無罣礙，猶未盡空原，況復斯等類？人皆計是常，無明不自照，滋長生死苦，何由至解脫？財施無所著，欲求無上道，施道二不俱，何況永究竟？禁戒無我行，安處第一法，亦復無此相，念戒慧度行。不修自然得，智除無明根，戒具清淨道，淨如月無垢。身如泡聚沫，亦如電過目，意根如野馬，戒為清淨道。最勝無等倫，眾聖天中天，息心一切惡，寂定度無極。犯戒及持戒，定亂無若干，分別諸法界，戒為無漏道。獲忍度無極，堪受諸苦惱，普慈諸眾生，無有高下想。追憶過去法，生滅不久停，稱譏毀譽法，安能得其便。節節解其形，終不生惡念，分別內外事，身心鏗然住。怨讎欲來害，滅此危脆身，忍之如地載，不計有好惡。忍辱大弘誓，見對無想念，故使諸眾生，見者莫不欣。欲截大乘海，慎莫懷怯弱，端身正其心，便獲無生忍。本從無數劫，流轉生死中，為一眾生故，躬被弘誓鎧。諸法無起滅，復無壞敗想，愚人心顛倒，不解過去慧。法界性常住，學者不究竟，當了知本末，生者無所生。眾生不深達，微妙無礙慧，當求巧方便，除去顛倒心。諸佛興出世，不值度所度，亦復不放捨，精進勇力彊。分別一切法，如幻野馬光，求實無果報，如空觀無形。眾生不諦念，自興染著想，漸示至道教，令知無為處。方便念此義，所願者必得，一一思惟觀，無礙智慧成。念持內外行，處處求空性，無猗無所著，生死本末淨。進學樂空閑，獨處無所畏，思惟禪定慧，善趣六神通。在眾猶如野，一心無錯亂，不失威儀法，是謂微妙定。定法有若干，息意無漏行，增上二解脫，是謂微妙定。遍觀一切法，安處心不移，於一復數一，是謂微妙定。道心遂牢固，滅意心永息，接度淳淑人，是謂微妙定。恒憶等正覺，如來法身道，厭患諸色想，是謂微妙定。復修六思念，不違次第行，除念無思想，是謂微妙定。四雙八輩人，從生無為道，無數非有數，是謂微妙定。智者修四禪，不用識空定，了別內外身，是謂微妙定。十方諸佛等，遙見此眾生，不由眼見色，自然成道教。亦復見此人，在在方說法，不生耳聲想，識滅不復著。眾生想無量，一意而悉知，不興二心見，便生若干念。憶念過去劫，恒沙不可數，前心後亦然，勇猛不懈怠。復遊無量剎，示現神足道，心住身自隨，令知變化法。演說甘露道，不失進趣行，從劫至百劫，不盡無礙慧。逮智度無極，分別陰持入，為人說妙法，不計有吾我。行權方便道，等分淫怒癡，因緣無垢著，令知清淨道。本我自造行，解脫無所畏，緣等合會成，諸法無處所。自觀亦觀佛，觀空法亦然，生死泥洹逕，智者乃覺悟。善解智慧性，令求慧光明，億載塵闇冥，㸌然見大明。此智謂大智，佛智不思議，將導眾生類，成此無上智。夫計一切智，無能過是者，修此眾智具，大乘道果成。餘智雖有號，非有真實道，此智眾智上，救濟一切難。若欲求智慧，如求虛空性，無心疾於彼，況復生亂想？虛空無量界，無形不可見，此智亦復然，無量無邊岸。假使一切人，乘此智慧舟，遊戲生死岸，直至泥洹海。若人百千劫，欲歎此功德，智慧大炬明，無能盡其藏。無盡不可盡，亦無八無閑，能誦無礙慧，天人中最尊。初不墮惡趣，六情常完具，生天及人中，豪貴眾中上。一切眾生類，皆當成道智，受持此正法，未曾懷恐懼。擁護正法本，安處無為道，當轉正法輪，布現於世間。於億百千劫，終不墮生死，必成等正覺，斯由無礙慧。勇猛人中上，降伏魔官屬，精進智慧彊，總持不忘失。如有一人念，普飲江河水，周行遊四域，不能盡其源。智者權方便，思慮內自念，唯飲四海水，爾乃普周遍。欲成無上道，無礙智慧光，受持念諷誦，受莂亦不久。雖佛未出世，現相三十二，便為行佛事，廣濟無量人。今我成正覺，三界第一尊，斯由受持此，無礙大慧藏。」<p>當其世尊說此法時，甚深難量不可思議，亦非羅漢辟支所及。爾時，座上十千天人，皆發無上正真道意。復有三萬七千菩薩得不起法忍。復有無量比丘，有漏心得解脫；四十六姟眾生，諸塵垢盡得法眼淨。<p>菩薩瓔珞經三界品第四十五<p>是時，有菩薩名淨施王，前白佛言：「世尊！如我從佛所聞正要法甚深，若有菩薩摩訶薩受菩薩記號，則受六十二見邪逕之道。何以故？六十二見者，皆出生菩薩、出生菩薩道果。道果者，則出生六十二見。所以者何？菩薩道果不從欲界、不從色界、不從無色界得，不從有為無為、有漏無漏得。何以故？菩薩名字不可得亦無處所，六十二見邪逕名號亦復如是，本竟清淨無形而不可見。<p>「云何？世尊！猶如有人欲得尋究虛空邊際，料量齊限青黃赤白，復與五陰施設名字，色痛想行識，是生是滅、是有為是無為、是有漏是無漏、是有常法是無常法、是苦是樂。云何？世尊！此士夫於深法中有慧不乎？」<p>佛告淨施王菩薩：「虛空無形而不可見，云何立字與作名號？欲於空中求空，此事不然。」<p>爾時，施王菩薩白佛言：「如是，世尊！菩薩道果及無礙慧，三十七品、空無相無願、六十二見，悉無所有而不可見，亦如虛空無形不可護持，諸法之相非願求可得。何以故？本無所有故，以超三界越過三世。若不爾者，佛及菩薩道便生二見，以有二見便有二想，以有二想便墮邪部，以墮邪部便入五趣，已入五趣流轉生死，誹謗賢聖道言非道，亦不言有賢聖法律。愚惑之人自相謂言：『佛異道異生死亦異，生死既異豈有泥洹？亦復無佛修菩薩道，何況當有成無礙慧乎？此事不然。』」<p>爾時，坐上有菩薩名曰究竟，問淨施王曰：「云何？族姓子！菩薩摩訶薩發趣大乘辯無礙慧，得成無上至真等正覺。」<p>淨施王菩薩曰：「若有菩薩從初發意至成無上等正覺者，習菩薩行非為不習，亦不捨正法而習邪業，亦不見行菩薩道，亦不見不行菩薩道，是謂菩薩摩訶薩以過行地習無所習。」<p>究竟菩薩復問淨施王曰：「云何？族姓子！菩薩摩訶薩以過行地習無所習，而修無上道得菩薩號？」<p>淨施王報究竟菩薩曰：「不受取一切諸法之相，眼耳鼻口身心，以過此界故超諸地習無所習。」<p>究竟菩薩復問：「云何？族姓子！以過行地習無所習乎？」<p>淨施王菩薩報究竟菩薩曰：「不遍過諸地習菩薩道。何以故？一切諸法出生菩薩道教。」<p>究竟菩薩曰：「云何？族姓子！諸法復有境界乎？何以故說超過諸地習無所習？」<p>淨施王菩薩曰：「諸法如如道性亦如，亦不見來時亦不見去時，是故菩薩摩訶薩出生道教習無所習。」<p>究竟菩薩謂淨施王菩薩曰：「族姓子！云何發趣道心？」<p>淨施王曰：「如道如。」<p>究竟菩薩曰：「云何如道如？」<p>淨施王曰：「夫道如者，亦不在過去當來今現在，是故菩薩摩訶薩於三世中不見道性清淨如亦清淨，爾乃發無上至真等正覺，如過去如如、未來如如、現在如如，自然性空，亦不見來亦不見去，趣無所趣，爾能發無上至真等正覺習無所習。」<p>究竟菩薩復問：「云何發無上至真等正覺習無所習？」<p>淨施王菩薩曰：「失道徑者乃能發趣於道，加以大哀令無恐懼，雖處三界五無間處不懷其勞，等心周遍能發道意習無所習。」<p>究竟菩薩復問：「云何？族姓子！若如無目焉得視瞻？吾今倍生狐疑，唯願開解，今當為我說之，除去猶豫，令心得寤。如汝所云，失道徑者能發趣於無上道，加以大哀令無恐懼，於平等法亦無增減。是病無能療之，唯族姓子為我演說，令心重疑而得微輕。」<p>淨施王菩薩曰：「善哉，善哉！族姓子！令發汝問者，皆佛威神之所感也。今文殊師利為眾上首，因可請求令知機變。」<p>時，究竟菩薩謂文殊師利：「向我狐疑。淨施王言：『云何？族姓子能解。』唯願演說令無餘難。」<p>時，文殊師利報究竟菩薩曰：「大哀菩薩三界無礙，若入深妙其法審諦習無所習，亦無所著亦無所疑，亦無所難亦無所畏。若如是者已為得哀，得住本際而得安身，無所歸者得受其歸。雖處三界五無間處不損其勞，等心周遍能發道意習無所習。」<p>究竟菩薩復問：「云何？文殊師利！以何為本？若如所言習無所習，諸法所生可有異乎？可以眼耳鼻舌身意異乎？大哀菩薩平等異乎？」<p>文殊師利言：「且止！且止！族姓子！其言道者，非有道也。若不念有吾我壽命眾生之類，是者以得大哀，等心周遍能發道意習無所習。」<p>究竟菩薩復問：「文殊師利！夫道性如，不持三界不捨三界，云何得發無上至真等正覺道乎？」<p>文殊師利曰：「心無所持亦不有緣，亦不因四大地水火風，亦不猗五陰色痛想行識，亦不於六衰興六塵勞。不念有德、不念無德，不著於俗、不生道心，無罪福念、無慧無愚，不見有餘、不見無餘，亦不見戒身、定身、慧身、解脫身、解脫所見身，不見纏縛生死染著、泥洹清淨，不見本無生滅著斷。亦不見有常無常、苦空無我，悉觀諸法寂泊虛空，住如是者住無所住，已得等哀平等無二習無所習，得發無上至真等正覺，雖處三界五無間處不辭其勞。」<p>究竟菩薩聞是法已，倍復踊躍不能自勝：「唯願文殊師利！令我逮此無習之習，獲泥洹第一無礙，復緣此法而得安隱。」<p>文殊師利答曰：「族姓子！若住學地習無所習，然有悕望於諸法者，便有所緣欲得安隱。此則不然。所以者何？若無所緣則無安隱，豈得從緣得獲泥洹？其法寂靜無所從來，不緣過去念滅不斷，不想現在有計常心，不慮未來有對無對。是故諸法不住有習亦無所習，不見有念亦無所念，亦不有安亦無所安，亦不貢高無有斷滅，一切諸法無聞無聲亦無音響，不見有餘不見無餘，是則名曰得處安隱而獲泥洹，通達諸法無起滅想。」<p>文殊師利復告究竟菩薩曰：「若族姓子若念無念不生於念，中間無意後無災異，設當生念有災異者，是則不安。從本至竟不脫有患亦無患，若當分別不見有災不見無災，是乃名曰通達泥洹永處安隱，無復往還有習無習，應第一義。」<p>爾時，究竟菩薩言：「云何？文殊師利！若有士夫作是說言：『空有住耶？空無住耶？空有習無習耶？有生無生耶？』若言是者，其義云何？」<p>文殊師利言：「云何？族姓子！若空有住若空無住，若空有猗無猗，有習無習，有生無生，有願無願，有想無想，其念是者，云何得至泥洹應於無習？」<p>時，究竟菩薩曰：「云何？族姓子！空者亦不有住亦不無住，亦不緣二亦不緣一，復無中間。離此者，當復云何得至泥洹第一無習？」<p>文殊師利答言：「若空有住亦無所住，若空無住本無所住，有猗無猗，有習無習，有生無生，有願無願，有相無相，本無有相非不有相，相亦無相，無相亦無相。一切諸法亦復如是，不見有作不見無作，非不有作非不無作，不見有相無相，不見有異無異、有求無求，不念我有所作我無所作，不猗身口意言善惡行，是乃應於第一無習。所以者何？無生死想，不著有為不著無為，不緣三世根本深固，不言泥洹永寂無為。是謂，族姓子！菩薩大士從初發意乃至成佛，於其中間不生是者，應於無上無習不習。」<p>時，究竟菩薩復問：「云何？文殊師利！何謂覺欲菩薩有求無求、有生死無生死，不念三世有盡無盡、有至不至、有常無常，復於諸法覺禪三昧有增有減？作如是者，豈有生死不乎？」<p>文殊師利言：「云何？族姓子！生死何所止處？」<p>答言：「處無所處。」<p>又問：「云何？與道合耶？」<p>答曰：「生死者則與道合，道者則是生死。」<p>究竟菩薩言：「云何？族姓子！日明闇冥共合不乎？」<p>文殊師利言：「族姓子！明與闇合，但汝不見謂為不合。」<p>究竟菩薩又問：「云何？族姓子！冥止在何所？」<p>文殊師利言：「不可見者，是謂闇冥。處無所處。所以者何？若日出時月亦俱照，豈可復言無益於明乎？共相受入不可離別。族姓子且聽！如日出時冥為所在？歸東歸西歸南歸北，四維上下為在何所？勿生斯觀。所以者何？闇者常在無所歸趣，明亦如是與闇共合，當觀此義生死與道合，道則是生死。」<p>文殊師利復語究竟菩薩言：「近取方喻，智者以此自悟。須彌山者，東黃金色，南水精色，西琉璃色，北白銀色，其有趣者色豈有異乎？莫造斯觀。所以者何？色者是一亦無若干，但愚者念謂為有異。是故，正士！道與生死合，生死與道合，其知此者，一切諸法亦復如是。何以故？皆悉空故。云何生念於諸法中言不合者，此事不然。」<p>時，究竟菩薩復問文殊師利：「未解脫者，復與解脫合乎？」<p>對曰：「如是。」<p>又問：「云何？族姓子！解脫未解脫合耶？」<p>答曰：「未脫者已脫，已脫者不念有脫、不念無脫。無脫者無性，無性者無生，無生者亦不見來時亦不見去時，是謂為道亦為泥洹。」<p>又問：「云何無求無脫而為大道？」<p>文殊師利言：「於脫不念有脫，是為不脫、是為道，不生二見者乃應泥洹。」<p>究竟菩薩又問：「其道者與泥洹異乎？」<p>文殊師利言：「不也。族姓子！道一無二，道則是泥洹，泥洹則是道，亦無若干。」<p>究竟菩薩復問：「頗復有法出於泥洹耶？」<p>答曰：「無也。」<p>又問：「誰處泥洹言泥洹耶？有法從來，此是俗法，此是道法，此生死法，此泥洹法？」<p>文殊師利言：「無處所者則是泥洹，亦無往者亦無來者，無生無滅亦無著斷。其知道者亦復如是，道等泥洹亦等，求之不可見亦無處所，是故道等泥洹亦等。」<p>究竟菩薩又問：「頗有巧便住無所住而學道耶？」<p>文殊師利報曰：「住無所住異於道耶？欲從此法而學道乎？」<p>究竟菩薩又問：「何者是道？何者非道？」<p>文殊師利言：「住無所住者此則為道，何得從住而學道乎？此則不然。從有為法至無為法，從淨戒身、三昧身、智慧身從住學乎？此亦不然。是故當知，不從無住而學道也。夫學道者，不緣三十七品、空無相願、戒、定、慧、解脫、知見品，諸禪三昧身相眾好，權現適化，布施、持戒、忍辱、精進、一心、智慧、解脫而學於道，此法不然。何以故？道者非學亦無有學，不見貢高住無所住，作如是者乃應於道。不緣三界論慧之想，復不見法成無上道，作此觀者乃有住處，如道性空泥洹亦空。是故，正士！勿生狐疑於泥洹道。」<p>爾時，究竟菩薩復問文殊師利言：「若善男子、善女人，欲求無上至真等正覺，當行何法而得至道？」<p>文殊師利報言：「族姓子！若善男子、善女人，從初發意乃至成佛，於其中間不失道心，雖處五無間處亦不復畏，五陰、六衰、生老病死，世間苦惱魔若魔天，無能奈何。若男子、女人欲求道者，亦不見法有常無常、有為無為、有漏無漏、有脫無脫，亦不見法是我所非我所、我人壽命、善惡所趣，悉空悉寂，一切法性生死泥洹亦復如是。諸世俗法及與度世凡夫佛法、學不學法聲聞緣覺，普皆一等而無差別，解空無相，棄捐諸種無生無行，於此法等修如此業，隨宜分別作如是學，乃謂為道。」<p>爾時，究竟菩薩讚文殊師利言：「善哉，善哉！如所說者饒益一切。我自思惟，不敢有疑於諸法相。何以故？如諸法者，無吾無我亦無壽命，分別法觀平等無二。如來至真解脫無礙，唯佛能察演布說耳。所以者何？如來以盡諸漏，愛欲聲色穢患未曾復起，貪欲結網人尊皆脫，諸生死苦已斷無餘，善權方便住無所住，處形教化為人執勞，皆為眾生而演經典，使趣無為泥洹大道，所盡以盡無所復盡，所度以度無所復度，施為佛事廣濟無量。復以聖慧漸度彼岸，獨善無伴亦無疇匹，應正覺律習無所習，心無憒亂專精一意，常懷慚愧如恥不及，內外清淨如水澄淨，聖慧道德如海無厭，定意三昧遊無量界，賢聖默然以自娛樂，真諦受證終無有疑。今文殊師利！賜有此德難量難測，現不思議總持法門，亦使鄙賤逮此深藏，多所饒益感動一切。」<p>爾時，文殊師利說此法時，有七萬二千立行菩薩住不退轉地，皆逮得深法之藏。復有無量眾生皆發無上正真道意。梵釋四天王、天龍鬼神，皆興供養，散花燒香加敬微意向文殊師利。