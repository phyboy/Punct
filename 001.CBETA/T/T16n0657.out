<juan>佛說華手經卷第一（亦名攝諸善根經）<p>後秦龜茲國三藏鳩摩羅什奉<#sp>詔譯<p>序品第一<p>如是我聞：<p>一時，佛在王舍城迦蘭陀竹園，其中閑靜，宜修遠離，行空、無相、無願定者所應住處。<p>爾時慧命舍利弗，於日晡時從禪定起，往詣佛所，頭面禮足，却坐一面。大目揵連、摩訶迦旃延、摩訶俱絺羅、摩訶劫賓那、摩訶均陀、須菩提、無訶羅闍、婆耆舍、難陀、難提、伽跋難陀、阿難、金毘羅、那羅陀、婆私詫、無醯羅、優波離，有如是等五百比丘，皆於晡時從禪定起，往詣佛所，頭面禮足，却坐一面。<p>爾時，復有名聞比丘、護國比丘、天敬比丘、樂名聞比丘、樂眾比丘、樂欲比丘，有如是等五百比丘，於舍衛國夏安居已，趣王舍城，詣竹園中，頂禮佛足，却坐一面。<p>爾時，彌勒菩薩與三萬菩薩，於瞻婆國夏安居已，來詣竹園，頂禮佛足，却坐一面。跋陀婆羅菩薩、寶積菩薩、導師菩薩、星得菩薩、那羅達菩薩、因陀達菩薩、水天菩薩、梵天菩薩、善力菩薩、大意菩薩、勝意菩薩、增意菩薩、不虛見菩薩、善發菩薩、大力菩薩、常精進菩薩、不休息菩薩、日藏菩薩、持世菩薩、持地菩薩、持甘露味菩薩、善住意菩薩、無量意菩薩、堅意菩薩、越三界菩薩、無邊力菩薩、無量力菩薩、金剛力菩薩、無等力菩薩、無動力菩薩、疾辯菩薩、利辯菩薩、深辯菩薩、無邊辯菩薩、無量辯菩薩、文殊師利法王子、華德藏法王子、曇無竭菩薩、寶手菩薩、持寶菩薩、轉無量劫莊嚴菩薩、轉女相願菩薩、轉男相願菩薩、轉眾生相願菩薩、無邊自在菩薩、無量自在菩薩、壞自生緣自在菩薩，是諸菩薩，能隨無量眾生行願，而度脫之。各於其處夏安居已，遊行諸國遇集中路，俱詣佛所，頭面作禮，却坐一面。<p>爾時，世尊知諸大眾皆悉雲集，以神通力，令摩伽陀國舊住比丘、比丘尼、優婆塞、優婆夷皆詣竹園，頂禮佛足，却坐一面。<p>爾時，長老摩訶迦葉在韋提訶山帝釋石室，五百比丘俱止其中，皆行頭陀，乞食納衣，受常坐法，隨敷樹下，少欲知足，樂遠離行。<p>時大迦葉以佛神力，於彼石室忽然不現，現於竹園，行詣佛所。世尊遙見告諸比丘：「汝等且觀，是大迦葉今從彼來。是人常修阿蘭若行，乞食、納衣、麁弊三衣、邊外遠住，少欲知足，樂遠離行，於一切法心不與合，聲聞德行皆悉具足；我諸弟子於是法中無能及者。汝等當知，是大迦葉尚不樂與諸天言說，何況人耶！」<p>爾時，世尊遙命之曰：「善來，迦葉！久乃相見。汝當就此如來半坐。」佛移身時，大千世界六種震動，有大光明遍照世界，大音普聞，如擊金鍾。<p>摩訶迦葉偏袒右肩，右膝著地，長跪合掌，白世尊曰：「佛是大師，我為弟子。佛之所有衣鉢坐處，為弟子法不應受用。所以者何？如來衣者，一切世間諸天及人供養、恭敬，如宗塔廟。我昔從佛受僧伽梨，恭敬、尊重未曾敢著，我從是來不生欲覺、瞋覺、惱覺，不生欲熱、恚熱、癡熱，以自燒惱。<p>「世尊！以要言之，我於學地受世尊衣，以頂戴時即成無學。我為順教受如來衣，而實不敢生高下心；但手執持，不親餘身；若未澡手亦不敢捉，豈敢輕慢枕於頭下？常與身俱未曾遠離；我持此衣，敬如舍利；佛捨與我，我不敢著，自持衣來，心常念佛，除入餘定。入餘定時，無有地相、水、火、風相，亦無今世、後世之相，於諸所有見聞覺知心之所行，於中無想亦無無想。<p>「世尊！諸無想行及無想定，過諸想行過諸想定及眾想行，我於是中不見學行若無學行，不見如來若如來法及如來行。譬如虛空，有種種名，名曰虛空，虛誑無住亦無所有，無取、無捨、無諍、無受，又名如實，亦稱清淨；無色、無形不可得見，雖以是等種種名字，名字虛空，而虛空相不可得示，若大、若小、若高、若下、有邊、無邊。<p>「世尊！聖智慧名能知一切，而是聖慧亦不能知虛空分數、若干形色，如是相緣。<p>「世尊！如來亦爾，或言為佛，或言大師，又稱世尊；為炬、為燈、為歸、為救、為世間舍、為照明者、為將導者、療眾病者、示說道者、究竟道者、一切智者。雖以是等世俗假名稱讚如來，我於是中不見有法，無受無得。所以者何？一切諸法本自空故。譬如幻師，幻作灌頂轉輪聖王，有四種兵、七寶具足，遊四天下。其諸民眾見有種種差別形相、若干言音。世尊！是轉輪王不作是念：『我為尊貴，統四種兵，遊諸天下。』是四種兵，亦復不念：『王是我主，我為從者。』雖有所為而無心念。世尊！此諸法相亦復如是，無有如來，亦無聲聞若學、無學，無辟支佛，亦無凡夫。<p>「世尊！是法相中，若如來法及如來相，皆不可得，亦不可知，不可得取。辟支佛法、辟支佛相，若聲聞法及聲聞相，凡夫心法及凡夫人相，皆不可得，亦不可知不可得取，是法相中色相、色法，皆不可得，無知無取，受、想、行、識、識法、識相，亦不可得，無知無取。<p>「世尊！又是相中所謂色空，以是故空，是處色空，皆不可得。受、想、行、識空，以是故空，是處識空亦不可得。<p>「世尊！又是相中，謂如來空，如來法空。以是故空，及此處空，皆不可得。乃至凡夫、凡夫法空，以是故空，及此處空皆不可得。猶如幻化轉輪聖王及四種兵，是中實無轉輪聖王，無四種兵，無幻、幻事，無地、地種，無水、火、風，水、火、風種，無虛空、識，虛空、識種。<p>「世尊！我觀諸法皆亦如是，我從本來，不在此法，於是法中亦無分別。我以此法念佛功德，是名正道。世尊！若善男子、善女人，入如是道而行餘法，隨順餘師敬從教誨，謂有正見，則無有處。<p>「世尊！我於此法無有所疑。我入此門，知一切法皆是一相，所謂離相、無所受相。我於帝釋石室中住，承世尊命故來到此，欲於佛法請質所疑。而今如來顧命分坐，大千世界六種震動，我即惟曰：『如來希有！成就甚深清淨大法，自然無師，成無上道，住大慈悲，摧憍慢幢。今乃顧命弟子分坐，如貧賤人，以尊敬心見轉輪王；時轉輪王命之共坐，是貧賤人生希有心。我見聖王尚以為難，況復得與分床共坐！佛亦如是，一切智人有大威德，法王無師，自然逮覺，一切聲聞及辟支佛無能勝者，況餘世間一切天、人、阿修羅等。我今得見親近諮請，已為大利，況乃見命分床共坐，甚為希有！』我作是念：『如來深具大慈、大悲、大喜、大捨，不自矜高我為最尊、世間中上；如來功德而自顯現，是名不與一切聲聞、辟支佛共。』」<p>爾時，世尊讚迦葉言：「善哉，善哉！如汝所言。如來無量，亦能成就無量大法，謂不可量爾所布施施波羅蜜、爾所持戒戒波羅蜜、爾所忍辱忍波羅蜜、爾所精進精進波羅蜜、爾所禪定禪定波羅蜜、爾所般若般若波羅蜜、爾所三昧三昧波羅蜜、爾所功德功德波羅蜜、爾所行願行願波羅蜜、爾所方便方便波羅蜜、爾所解脫解脫波羅蜜、爾所解脫知見知見波羅蜜。迦葉！如來成就四無等智，能於大眾正師子吼。何謂為四？戒品無等、定品無等、慧品無等、佛法無等，是名如來四無等智。」<p>爾時，世尊欲明此義而說偈言：「諸佛智無等，世所難思議，心業清淨故，能正師子吼。當作師子吼，怖畏諸外道，聞佛甚深法，當墜於大坑。若人住我相，及住眾生相，是人於佛法，我說為外道。若人依法相，依我我所相，是人於佛法，我說為外道。若人貪著戒，及餘諸功德，著多聞自高，我說為外道。若人著小欲，知足遠離行，及麁弊納衣，我說為外道。如空無觸閡，煙塵所不污，我說沙門法，無染亦如是。如人以名華，塗香及燒香，供養於虛空，虛空不生喜。若污以埃塵，不染虛空性，以本性淨故，沙門法亦爾。若以惡口毀，虛空無恚恨，沙門法無染，其喻亦如是。若人於是法，已學今當學，其心無染著，是名真沙門。如空無障礙，煙塵不能污，沙門法如是，本淨無變異。如月在空中，其明無翳閡，亦不生是念，我光能悉照。比丘入他家，不染世八法，亦如月無念，我能無所染。比丘入他家，不應懷憍慢，自大自高心，若生皆當滅。當以慈愍心，無欲無所求，說法廣饒益，淨行於世間。」<p>神力品第二<p>爾時，世尊告迦葉曰：「汝且就座請問所疑，當為汝說令得悅解。」<p>爾時，迦葉即從地起，頂禮佛足隨次而坐。是時，世尊復現神力，令諸國土所有比丘、比丘尼、優婆塞、優婆夷，皆承佛力來詣竹園，頂禮佛足，却坐一面。時四部眾、天、龍、夜叉、乾闥婆、阿修羅、迦樓羅、緊陀羅、摩睺羅伽，人非人等來入竹園，皆見廣博不相逼礙。<p>爾時，世尊又現神力，令此三千大千世界諸四天王、帝釋、梵王、光音諸天、遍淨天、廣果天、無誑天、無熱天、喜見天、善見天、阿迦膩吒天皆承佛力，至王舍城行詣竹園，合掌禮佛，却住一面。<p>爾時，世尊復以神力，令娑伽羅龍王、阿耨達龍王、欠婆羅龍王、輸陀羅龍王、橋陀龍王、難陀龍王、跋難陀龍王、摩那斯龍王、德叉迦龍王、孫陀羅龍王、伊羅鉢龍王，有如是等億千龍王，承佛神力來詣竹園，頂禮佛足，却住一面。<p>爾時，三千大千世界天、龍、夜叉、乾闥婆、阿修羅、迦樓羅、緊陀羅、摩睺羅伽等，上至阿迦尼吒天，皆承佛力來入竹園，并先在坐諸菩薩眾、比丘、比丘尼、優婆塞、優婆夷，皆悉容受，不相妨閡。<p>爾時，世尊告目連曰：「汝與如來敷置高座，吾今當說斷眾生疑經，悉知一切眾生深心，皆令歡喜得入法海。說諸菩薩摩訶薩行及淨佛國化眾生業，亦說成就檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜，亦說成就諸法門行，能知一切眾生諸根及處非處，令諸比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊陀羅、摩睺羅伽、人非人等皆得歡喜。我於過去業緣果報及心所願，智無有礙，當為汝等說其少分。」<p>時，大目連即從坐起，頂禮佛足，為佛敷座高至梵天。又於空中作經行處，七寶莊嚴柔軟細滑，如加陵伽，長千世界廣七百由旬，經行坐處皆有窓牖，七重行列、七重寶窟、七重欄楯、七重寶網羅列圍遶。其座左右寶樹行列，金銀琉璃頗梨所成，金樹銀葉頗梨為華琉璃為果，銀樹金葉琉璃為華頗梨為果，琉璃樹者銀葉金華頗梨為果，頗梨樹者金葉銀華琉璃為果。諸寶樹間皆有浴池，八功德水充滿其中，其池四邊有四寶階，金銀琉璃頗梨所成，底有金沙，青黃赤白雜色蓮華彌覆水上，鴛鴦眾鳥相和而鳴。七寶羅網覆諸池上，竪諸幢幡燒眾名香。於經行處華深七仞，其眾華上有化比丘，皆如目連。<p>爾時，目連以神通力化作座訖，還詣佛所，白世尊曰：「我已敷座，唯聖知時。」<p>佛告目連：「雖設此座，如來不於變化座上為眾說法。」<p>爾時，佛告示無量緣菩薩：「汝為如來敷置法座，我今當坐，說斷眾生疑經。」<p>時示無量緣菩薩承佛教已，欲敷法座。於時，三千大千世界其中菩薩各以上衣積為高座。於時如來而作是念：「我今當現神通之力，令諸菩薩自知所願，發心行道淨佛國土成就眾生。及成佛時，國土嚴淨，聲聞菩薩眾數如是，演說正法度人如是，壽命長短佛法如是，形色相好正行如是，滅度之後法住久近；令諸菩薩各於衣中見如是事，得斷所疑。」<p>爾時，世尊安詳而起，昇于高坐入佛三昧，其三昧名示無量緣。時諸菩薩各於衣中，自見所得嚴淨國土成無上道，聲聞菩薩眾數如是，壽命長短色相如是，精進正行功德如是，演說正法度人如是，滅後舍利流布如是，法住不壞久近如是，各於衣中見如是事。<p>時諸菩薩同時發聲而說偈言：「淨行最高尊，諸法中自在，以功德莊嚴，禪定力無礙。聖主無諂曲，無憍慢戲調，得聖明解脫，住深三昧故。住佛深三昧，現無上聖通，以無礙智慧，悉現未來事。我等得見己，其心安不動，則為坐道場，降魔具三昧。我等便為得，諸佛無上眼，以是無上眼，見諸法皆空。名眼而無閡，名見而無見，達諸法無礙，是名無上眼。等心於有無，因是得佛眼，能於三界中，普見無障礙。佛入三昧故，令我得是眼，及諸總持門，遍入一切法。我等始於今，見佛無盡智，因本修無量，清淨行所得。非少施戒慧，能逮是果報，故處師子座，光明照十方。令諸天龍神，皆知我作佛，亦悉知我等，本行業因緣。佛處無畏座，說法斷眾疑，猶如師子王，處林而獨吼。本從無量劫，修集是智慧，今以三昧力，普令天人知。本求兼利故，修無量施戒，忍辱進定慧，行是為眾生。以是行因緣，故處師子座，我等今合掌，唯願斷所疑。隨法住久近，令眾得法明，悉斷諸疑網，通達一切法。」<p>於時眾中，有法王子名華德藏，即從坐起，偏袒右肩，右膝著地，合掌向佛，作是念言：「我欲從佛問諸法門、金剛句門、重句門、不斷句門、修集一切諸法句門。若善男子、善女人學是句門，於一切法門，當得無閡眼智方便。唯願如來，觀我先世所種善根，深心求道發大莊嚴。」<p>於時，如來觀此菩薩從初發意所種善根，深心求道大莊嚴已，顧視眾會口出妙光明如熾焰，遍照無量無邊世界，山林、牆壁、地、水、火、風及虛空界皆一金色，八方上下流演無閡。<p>爾時，三千大千世界所有眾生，皆自見身如真金色，眾生多為欲火所燒，自覺其身婬欲意息；多為瞋恚火所燒者，自覺其身瞋恚意息；多為愚癡火所燒者，自覺其身愚癡意息。普此三千大千世界大地獄中苦惱眾生，以佛神通本願力故，暫得休息。<p>爾時，三千大千世界，其中眾生業障，報障，煩惱障所覆，以佛神力及華德藏本願力故，皆得暫廢。<p>爾時如來身諸毛孔，普放無量業報光明，皆令眾生增長善根。所放光明，過于東方無量無邊恒河沙等阿僧祇國；南、西、北方，四維、上下亦復如是。佛放光已舉聲謦欬，其聲遍聞一切世界。<p>網明品第三<p>爾時，東方過無量無邊阿僧祇世界，國名一蓋，是中有佛，號一寶嚴，現在說法，與網明菩薩摩訶薩授阿耨多羅三藐三菩提記，作如是言：「今是菩薩摩訶薩，次於我後當得作佛。」<p>爾時，網明白彼佛言：「今此大光及大音聲，誰之所為？」<p>彼佛答言：「西方去此過于無量阿僧祇國，有世界名娑婆，佛號釋迦牟尼，今現在為菩薩說攝一切法斷眾生疑令眾歡喜菩薩藏經。彼有菩薩名華德藏，欲問彼佛攝一切法能起無量功德法門。網明當知，彼世界中所有菩薩皆發大願無限之行，俱集彼會，餘諸世界尠有如是大莊嚴者。彼菩薩眾若有得見聞其名者，尚得大利，況復供養親近諮問！」<p>爾時，網明白彼佛言：「唯然。世尊！我欲詣彼娑婆世界供養、禮覲釋迦牟尼佛，及見彼土具足莊嚴諸菩薩眾。」<p>彼佛報言：「汝自知時，當以一心遊于彼國。所以者何？彼諸菩薩威德難勝。」<p>一寶嚴佛以眾蓮華與網明言：「汝以是華供養彼佛，并稱我意，致敬問訊：少惱、少病，起居輕利，氣力安耶？」<p>網明菩薩禮彼佛足，右遶三匝，即與無數菩薩大眾前後圍遶，如大力士屈伸臂頃，於彼國土忽然不現，到此世界。行詣竹園，頂禮佛足，而白佛言：「唯然，世尊！我是網明。」<p>佛言：「善哉！今汝安隱？」<p>網明菩薩頭面禮已，却住一面，白世尊曰：「一寶嚴佛問訊世尊：少惱、少病，起居輕利，氣力安耶？以此蓮華奉上世尊。」佛即受之，轉與彌勒。<p>彌勒受已，告跋陀婆羅等五百菩薩言：「諸善知識！如來與我此眾蓮華，今與汝等。」<p>時跋陀婆羅菩薩、寶積菩薩、導師菩薩、星得菩薩、水天菩薩、善力菩薩、大意菩薩、勝意菩薩、增意菩薩、不虛見菩薩、住意菩薩、過力菩薩、常精進菩薩、不休息菩薩、日藏菩薩、持世菩薩、持地菩薩、越三界菩薩、無量力菩薩、金剛力菩薩、堅意菩薩、無邊自在菩薩，有如是等五百菩薩，皆從彌勒受蓮華已。白世尊曰：「我等本願，若有眾生得聞我名及見我者，皆得必定於阿耨多羅三藐三菩提。世尊！彌勒菩薩與我此華，我等今以散於東方過去、未來、現在諸佛，亦以供養南、西、北方、四維、上下，過去、未來、現在諸佛，願所散華遍到十方無量世界，其中眾生若見此華聞其香者，當隨我等本所志願深心所行，不捨一切眾生力故，皆當必得阿耨多羅三藐三菩提。」<p>時諸菩薩以此蓮華欲散十方，佛以手摩一一華中佛身悉現，此諸化佛從空而去，亦作是言：「若有眾生不信諸法空如幻化、無相無緣；是諸眾生，佛不為師，非佛弟子。」即說偈言：「諸法空無相，無取無所緣，一切如幻化，亦如水中月。不以空故空，性本常自爾，是名佛所說，最上微妙法。諸法空無相，亦復無有我，若人如是知，則為無貪諍。若人樂是法，佛則是其師，我等以佛力，當遊於十方。」<p>時諸化佛各說此偈，遍至十方。<p>網明菩薩白佛言：「世尊！此諸菩薩本願清淨至未曾有，能令此土苦惱眾生并餘世界多惱患者，聞其名字皆得必定阿耨多羅三藐三菩提。但為如來及諸菩薩不應生此雜惡世界。所以者何？譬如無價寶摩尼珠，能除一切眾生衰惱得安隱樂。若有智人善識寶相，聞此寶珠有大功德，心念想像周行推覓，見在不淨糞穢坑中，有諸工巧貧窮下役弊惡之人，止住其邊，猶尚不識此寶珠名，況復能知所有功德？時求寶者見如是已，即作此言：『是珠不應在斯穢處。』時貧賤者語此人言：『何等是珠？今為所在？』時求寶者指珠示之。其人無智不識寶相，便作此言：『汝雖如是讚此寶珠，我等不見是珠功德。汝言無實誰當信者？』時求寶人即於其處出珠持去，其後貧人遭諸衰惱，疾病諍訟眾苦不安。<p>「世尊！娑婆世界亦復如是，皆相殘食貧窮下賤成就惡法，亦如寶珠，所住之處穢惡充滿。世尊！是摩尼珠能滅衰惱與眾安樂，當知是佛及此世界，具足莊嚴諸菩薩眾；寶珠四邊貧窮下賤，當知是為娑婆世界諸惡眾生。其諸男女聞珠功德，便行求覓見在穢處，作如是言：『此珠不應在是處者。』則是我等聞十方國現在諸佛稱揚世尊，及此世界具足莊嚴大菩薩眾，故來欲見禮敬問訊；而見此土多諸苦惱、濁亂、罪垢薄福眾生充滿其中。世尊！如此寶珠在不淨處光明不現，猶如如來及大莊嚴諸菩薩眾，今在此土功德不現。如摩尼珠，雖在穢處亦能少利諸貧賤者。如今世尊於此世界但現大光，如來真實光明色相、功德、勢力、自在神通及本願力，皆悉不現。<p>「世尊！此土眾生善根薄少，尚不能信如來所現光明功德，何況能信諸大菩薩所有功德，則無是處。世尊！如求寶者，從不淨處出此寶珠持之而去，其後貧人遭諸衰惱、疾病、諍訟、眾苦不安。佛滅度後，讀誦修集如是經者，生餘國已，此世界中有大衰惱，乃至不聞佛法名字。所以者何？是諸眾生樂處惡法，共相殘食，沒在種種諸大衰惱，無有淨行、福行、慧行，則失大利。<p>「世尊！若善男子及善女人，欲求善利成佛道者，不應生此；求聲聞者，猶尚不應生此世界，何況菩薩！所以者何？如阿鼻地獄、等活地獄、黑繩地獄、大熱地獄、熱地獄等，其中眾生無須臾樂。世尊！彼土如來及諸菩薩，見此娑婆世界眾生，猶如在此諸地獄中受眾苦惱；彼土眾生生便常樂，我若說之未曾受故無能信者。<p>「世尊！我為聞法入淨法門，來詣佛所，何用稱說彼土樂為？所以者何？一切苦樂皆悉無常、無決定相。我等欲聞無苦、無樂、無常非常、無想分別、無修非修、非為無為、無說非說、無有世間及出世間、無漏非漏、無實無虛、無有菩提及菩提分、無力非力、無闇無明、無道非道、無果非果、無發無住、無所至處。<p>「唯然，世尊！我等今者，欲聞是法。所以者何？一切樂事，皆從虛妄福德因緣，現於世間。如來法空，無形無相，無有十力、四無所畏，無諸神通亦無說法、無苦無樂，離諸動念及心所行，得是如相，故名如來。諸動念者，是實是虛、是漏無漏、是名世間是出世間、是戒非戒、是力非力、是畏無畏、是聖福田是非福田、是名如來、是菩薩眾、是諸聲聞、是辟支佛、是通、是願。如來悉斷此諸戲論。以是無礙、無畏力故，能於大眾作師子吼現佛大音。<p>「世尊！如來亦能於厭惡中生無厭想，淨不厭中生厭離想，又能俱離一心行捨，是名佛行、聖自在行、不共聲聞辟支佛行。<p>「世尊！不共行者，餘無能及亦不能壞。所以者何？餘人智力不能及知，諸佛世尊如是諸行若干分數，如是深遠，如是因緣，如是寂滅，如是安樂。<p>「世尊！如來諸行無行，眾生所不能行。是故，世尊！如來諸行，一切聲聞及辟支佛非所能行。非所行者，非行非不行，一切聲聞及辟支佛於是法中本無行力。是故，世尊！如來所行名無邊行。無邊行者，諸佛如來本所志樂無有邊際。<p>「世尊！是法不可以文字說，以文字說則離此行。是法名為義趣法門，能開六萬六千法門，皆令照明。世尊！一寶嚴佛常為眾生說是法門。」<p>說是門時，七萬七千諸菩薩眾皆逮得是無閡法門，便能隨順如來之行，此諸菩薩同聲唱言：「我等今者，則為已逮無上正覺。」六萬眾生皆發無上正覺之心。<p>即時，如來便為授記。八百億萬那由他眾，於諸法中遠塵離垢得法眼淨。復有三萬比丘尼眾，不受諸法漏盡意解。時佛微笑，放大光明普照世界，地大震動。<p>爾時，阿難即從坐起，偏袒右肩，右膝著地，白世尊曰：「何因何緣而現微笑，放大光明普照世界，地大震動？」<p>佛告阿難：「網明菩薩說是法門，七萬七千諸菩薩眾皆得是門。網明菩薩於此世界虛空分中，曾從八萬諸如來所，聞是法門。聞已，逮此無閡法門，逮此門，已常能遊化無量佛國。」<p>如相品第四<p>爾時，東方過七百八萬阿僧祇國，有世界名一寶聚，有佛號曰無邊寶力，今現在，無量大眾恭敬圍遶而為說法。是無邊寶力佛與不虛行力菩薩摩訶薩授阿耨多羅三藐三菩提記，作如是言：「今是菩薩次於我後，當得作佛。」<p>時不虛行力菩薩，於彼眾中見大光明聞大音聲，白彼佛言：「是為何佛光明音聲？」<p>彼佛報言：「西方去此過七百八萬阿僧祇國，有世界名娑婆，彼中有佛號釋迦文，今現在，為大莊嚴諸菩薩，說斷眾生疑令眾歡喜菩薩藏經。」<p>時不虛行力菩薩白彼佛言：「我欲詣彼娑婆世界，供養、禮覲釋迦文佛，及見彼土具大莊嚴諸菩薩眾。」<p>彼佛報言：「汝自知時，當以一心遊彼世界。所以者何？彼諸菩薩有大威德，難勝難及。汝以我言問訊彼佛：少惱、少病，起居輕利，氣力安耶？以此蓮華供養彼佛。」<p>時，不虛行力菩薩從坐而起，頂禮佛足右遶三匝，即與七萬八千菩薩於彼佛土，忽然不現，到此世界。令此三千大千國土樹木非時皆生華實，雨眾名華香氣普熏，上妙伎樂同時俱作。<p>時，不虛行力菩薩行詣竹園，頭面作禮，手摩佛足，三自稱言：「我是不虛行力菩薩。」<p>佛言：「且止！明汝至心。」<p>時，不虛行力菩薩頭面禮已，而白佛言：「無邊寶力佛問訊世尊：少病、少惱，起居輕利，氣力強耶？以此蓮華供養世尊。」<p>佛受華已，而問之曰：「無邊寶力佛安隱、無恙，氣力康耶？」<p>答言：「世尊！無邊寶力佛少惱、少病，安隱無為。」佛以此華與彌勒菩薩。<p>爾時，彌勒手執蓮華，作如是言：「以此蓮華善根福德因緣力故，令善男子，若善女人發阿耨多羅三藐三菩提心者，得淨佛土成就眾生。所以者何？若諸眾生不種善根難可教化，善根不具難可教化，善根微淺難可教化，樂小法者難可教化。所以者何？是眾華中若人欲見十方諸佛即皆得見，亦能得見無邊寶力佛寶聚世界諸菩薩眾，及見彼土得共解脫三明六通大聲聞眾。世尊！是華從深善根因緣報生，是故我今以供諸佛，令眾發心求佛道者得無障閡，未發心者亦令得發。如如來通達諸法，無所壞相得無上道，我以是心持華供養。」<p>爾時，佛告跋陀婆羅：「何謂為法，如來以如通達不壞，得無上道？」<p>跋陀婆羅白佛言：「世尊！無有是法，如來以如通達不壞得成佛道。所以者何？如來不得是諸法相。若佛不得，是不名法不名非法。世尊！無所得中若有法者，則為如來起此法相。所以者何？諸相所生皆因六入。如來尚自不得諸入，況無得中而得相耶！有如是觀即復為相，是故佛說一切諸法，無取無捨亦無隨順。如應行者得是相故，名為如來。所以者何？佛所欲法皆於如中，若取諸法則為壞如。如無如來，而因如故名為如來；是如無相，因無相故名為如來；是如無盡，因無盡故名為如來；是如不壞，因不壞故名為如來；諸法如實，因如實故名為如來。是故，世尊！一切法如即是如來，如來即是一切法如。是故，世尊！無所住處是如來義，於正通達亦不住故。是故佛說，若人於法無取無捨無順無諍，是名一切世間福田。」<p>佛告跋陀婆羅：「汝住何處，能作是說？」<p>答言：「世尊！一切世間諸所住處我住其中，作如是說：『世尊！我不貪著如凡夫住。』所以者何？凡夫所住，即是貪著敗壞之相。若著壞相，是人即為敗壞變異。世尊！實相不如世間所住，賢聖於此世間相中無諍無二，名住世間；凡夫於此無有行處。世間如焰，過諸入故；世間無常，從緣生故；世間不淨，起惡業故。是故世間、世間住處、世間壞相，皆悉住於無所住中。是故我住無二法中，能作是說。」<p>爾時，佛告跋陀婆羅：「汝住此法，作是說耶？」<p>答言：「世尊！佛所得法，自捨如來無能知者。」<p>「跋陀婆羅！吾得何法？」<p>「唯然，世尊！佛坐道場所得之法，若法非法無有是處。」<p>佛告跋陀婆羅：「善哉，善哉！如汝所說。如來道場所得法者，是法非法亦非非法，我於此法智不能行、目不能見無有行處，慧所不通明不能了，問無有答，於此法中無受無取無垢無淨。若我說是自所得法，若以相行行是法者，則皆迷悶。跋陀婆羅！我於是法唯除諸佛無證明者，現身菩薩一生菩薩於我是法亦不能證，聞如是法尚懷驚怖，況斯已下能證明者！」<p>不信品第五<p>佛告跋陀婆羅：「來世當有比丘、比丘尼、優婆塞、優婆夷，不修身、不修心、不修戒、不修慧，聞是經說諸佛菩提無得、無失、無有分別、無垢、無明，隨順於如，佛所囑累。驚疑怖畏墜大深坑，作是念言：『如來名為得一切智，而今此經說智不行、慧不能通、明不能了、問無有答、無可知相。』是諸人等，見有讀誦說是經者，反加憐愍，或生恚慢起怨賊心。<p>「跋陀婆羅！汝觀末世，有是顛倒違逆我者，是法中賊反得尊貴；能說如來正智慧者，而被輕賤，不得住止僧坊精舍。我以是法自然無師，於大眾中作師子吼，是諸惡人不識如來及如來法，以不識故，可呵事中生稱讚想，可譽事中生呵責想。何謂可呵？若人於法有所貪取乃至善法，是名如來之所呵責，是人以此所呵責事而生稱讚，是則名為沙門中賊、污沙門者，於沙門中為旃陀羅，僧中敗壞眾之糟糠，隨逐外道深計斷常，起貪著法分別之心。<p>「跋陀婆羅！如來所說世間正見，可戲論法順生死理，欲令眾生知業果報，此諸癡人於是法中生第一想。跋陀婆羅！結髮梵志亦說世間罪福因緣，若如是知名菩提者，則是梵志應得菩提。跋陀婆羅！如是梵志我滅度後，自於所知見有過失生厭離心，於我法中而求出家，既出家已能得佛法。<p>「跋陀婆羅！汝觀來世，是諸癡人尚不能及事火梵志，如是癡人當如末迦梨、富蘭那等，以我所說世間正見，順生死理業緣果報可戲論法，為上智慧。是人則為毀謗如來及如來法，不能見知出生死要。我說此人不堪道器。所以者何？是人於我無量無邊阿僧祇劫所集佛法，以微因緣而毀壞之，是人則為生如來過、如來之賊。<p>「跋陀婆羅！何等名為稱讚如來、隨如來意而說法者？若於諸法無貪無諍、無起無作無相無為，出過三世而演說法，是人名為稱讚如來隨意行者，是名佛子，從佛口生、從法化生。<p>「跋陀婆羅！是人則能讀誦、問答如是等經，是則名為隨意行者、如法說者、隨法行者，我加神力。是人昔曾受我教誨，我所勸請，能建法幢、吹大法貝、擊大法鼓、張設法幡，為諸如來之所知識。是人則著功德華鬘，住常樂處降諸魔怨，世間希有見者獲利，堪任受持無上道器，為諸菩薩諸佛所念，能淨法眼，於一切法無所障礙，悅可佛意。佛聽是人親近禮事諮受正法，以諸功德而自莊嚴，智慧深遠，為諸學者雨大法雨，增長佛法敷覺意華，成解脫果為坐道場，得佛菩提示眾生道，能演法施滿眾生願。<p>「跋陀婆羅！我今略說是人功德，若廣說者少能信受，是人名為稱揚如來讚佛法者。<p>「跋陀婆羅！如人未見阿耨達池，若見餘池作如是言：『與彼大池等無有異。』是人雖欲讚美彼池，乃更毀損。跋陀婆羅！此諸癡人無是功德，無如是法、如是智慧，以諸世間有漏正見，生死染著而稱讚我，作如是言：『如來智慧於此法中無有障閡。』雖欲讚我而實毀辱。又如愚人聞金色黃，後聞人說閻浮檀金殊勝相貌，不肯信受，語其人曰：『汝止勿言，真金色黃，不如汝說。』此諸癡人亦復如是，無目盲冥。<p>「若聞人說佛名法名，又聞如來三十二相、八十種好，生在王家眷屬具足，出家學道戒定具足，不聞真實佛法身相及真法相，但以是法名一切智，名為如來。又亦不聞如來演說，以何相故諸法非法？是人或時，聞是等經說佛真身如實法相，則生疑怪。有是法耶？為如是不？如彼盲人聞金色黃，後聞人說閻浮檀金，生疑不信，為如是不？<p>「又如愚人聞說大海，其量彌廣三萬由旬，淵深八萬四千由旬，有無量寶，其水一味不增不減。是人不信，作是念言：『眾流皆注，云何不溢？』深廣如是，雖有珍寶誰能得者？便謂大海無如是德。癡人亦爾，但聞人說佛名法名，不聞甚深功德、智慧、真實法相；或聞人說如是等經，究竟涅槃無量法寶，得大解脫，令眾生得佛無礙眼。於一切法無增無減，一切智慧無邊無際，功德甚深難得崖底，一切餘眾無能測量，亦無壞者。譬如大海不宿死屍，佛法亦爾，邪見惡人失慧命者不得止住。又如大海同一醎味，佛法亦爾，同趣涅槃一解脫味。癡人聞是不能信解，謂無斯事非真實法。<p>「跋陀婆羅！觀是癡人，尚不自知生從何來、死至何所？於過去世為行何行？不知業緣不知果報，於將來世，當行何法？得何果報？為行智道為行識道？若是癡人於是法中生非法想，我所呵法生真實想，於我滅後不能依止如是等經。<p>「跋陀婆羅！我經中說，如來滅後若人毀謗佛法僧者，汝等不應瞋恨憂惱，應作是念：『我等若生瞋恨心者，則非沙門、非沙門法、不隨順道；若為沙門而不隨法，終不能得信解通達阿耨多羅三藐三菩提法。』」
。
<juan>佛說華手經卷第二<p>後秦龜茲國三藏鳩摩羅什奉<#sp>詔譯<p>念處品第六<p>佛告跋陀婆羅：「於爾時世，諸善人等應作是念：『我等當自依四念處。』四念處者，於聖法中一切諸法皆名念處。所以者何？一切諸法常住自性，無能壞故，是念處門、法所住門、入法初門、八聖道門、三解脫門。解脫門者，以不二法捨離二邊，得聖解脫。不二法者，是無所有；若無所有，即是無盡，是名正見。遠離二邊，邊即自空，無有真實。跋陀婆羅！當知如來不以見邊而得離邊，本無有邊故曰離邊。諸佛世尊離一切法，智者不如凡夫所受。跋陀婆羅！求法真相實不可得，故名為離，是法虛妄無得無失。<p>「跋陀婆羅！以是義故，昔曾有天來問我言：『沙門喜耶？』我即答言：『我得何事而有喜耶？』又問：『憂耶？』我又答言：『為失何事而有憂耶？』又問：『不喜不憂耶？』答言：『如是。』天言：『善哉！不喜、不憂。』又問天曰：『得吾何意？』天曰：『我謂沙門安處寂滅。』<p>「跋陀婆羅！汝觀是天速得我法。彼時天者今在此會，知一切法本性寂滅，當知是天昔曾供養五百佛故，於我法中速得通達。是故佛說，不種善根善根未熟。於聲聞法尚不能解，況於我法能速通達！跋陀婆羅！若聞是法能速解者，功德極少，猶於千佛殖諸善本。所以者何？善根廣大，乃能通達甚深智慧。」<p>時跋陀婆羅菩薩、寶積菩薩、導師菩薩、星得菩薩、那羅達菩薩、帝天菩薩、水天菩薩、善力菩薩、大意菩薩、益意菩薩、增意菩薩、不虛見菩薩、善住意菩薩、過力菩薩、常精進菩薩、不休息菩薩、日藏菩薩等，五百菩薩各以眾華供散佛上，而作是言：「世尊！若有眾生求是等經及得聞者，皆令必定佛菩提道。又以是緣，當令十方現在諸佛得請久住及說法者，令眾具足助菩提法。」<p>爾時，佛問跋陀婆羅：「眾生於汝有何等利，而能為之發是大願，及為請佛久住說法，令眾具足助菩提道？」<p>跋陀婆羅白世尊曰：「不以眾生損益我故而發莊嚴，不作是念：『此諸眾生利益我故，令住佛法；於我有損，不住佛法。』諸菩薩等不以如是分別莊嚴。<p>「譬如，世尊！波梨質多拘毘羅樹華葉盛時，忉利諸天見其敷榮，心大歡喜，於此樹下五樂自娛。世尊！忉利諸天於此樹王有何損益，而令諸天心生愛樂，常詣其下五欲自娛，見之便得無比喜樂？諸菩薩等亦復如是，不以眾生有利有損而發莊嚴，但作是念：『何時當得具佛智慧，為十方界無量眾生之所歸趣？』如彼天樹，其華敷開，諸天所樂。當令眾生以佛五根法喜自娛，如彼樹王，諸天於下五樂自娛。<p>「復次，世尊！離眾生故而發莊嚴，非得眾生；以離我故而發莊嚴，非得我也；以離法故而發莊嚴，非得諸法；以離陰故而發莊嚴，非得諸陰；以離界故而發莊嚴，非得諸界；以離入故而發莊嚴，非得諸入。世尊！是莊嚴中無有諸果，莊嚴離故，以是果空，當於諸法無取無捨而發莊嚴。世尊！如是莊嚴相不可得，是莊嚴處、莊嚴所為，皆不可得。世尊！若有所得，則為得我。是故菩薩不貪、不受若我、無我；若受無我則為是我，不名無我、無所受者。世尊！以如此義，是大莊嚴現於世間，是莊嚴中無此彼相。」<p>佛告跋陀婆羅：「如是莊嚴見有何利？」<p>答言：「世尊！我發莊嚴，不見凡夫及學人法於我為遠、佛法為近，我亦不見是諸佛法如是佛法。世尊！我發莊嚴，於中不見有利、有損。如是莊嚴，以此相故現於世間。」<p>時諸菩薩所散眾華，現神通力，遍到十方供養諸佛、教化眾生令住佛法。<p>發心即轉法輪品第七<p>爾時，東方去此世界過無量無邊阿僧祇國，有世界名相德聚，佛號無相音，現在說法，為發心即轉法輪菩薩授無上道記，作如是言：「今此菩薩次於我後，當得阿耨多羅三藐三菩提。」<p>時此菩薩見大光明聞大音聲，白彼佛言：「世尊！是為何佛光明音聲？」<p>彼佛答言：「西方去此過于無量阿僧祇國，有世界名娑婆，佛號釋迦牟尼，今現在，是為彼佛光明音聲。今彼如來為菩薩說斷眾生疑令眾歡喜菩薩藏經，彼諸菩薩成就無量具足莊嚴。」<p>時發心即轉法輪菩薩，白彼佛言：「世尊！我欲詣彼娑婆世界供養、禮覲釋迦牟尼佛及諸菩薩摩訶薩眾。所以者何？是諸大士尚難得見，何況親近！」<p>彼佛報言：「汝自知時。」時彼菩薩既蒙聽許，即從坐起，頂禮佛足，右遶已去。<p>時無相音佛與一蓮華，而告之言：「汝持此華與釋迦牟尼。此蓮華中，見無相音佛本為菩薩所修功德，如是等華遍彼世界，令諸眾生皆得受用。」<p>時彼菩薩從佛受華，來詣此土。時此世界所有卉木，華葉果實乃至毫末，皆悉於發心，即轉法輪菩薩手中現，及諸眾生所有音聲，皆出法音、無常苦空無我之音、根力覺道禪定解脫諸三昧音。<p>時，舍利弗白佛言：「世尊！今見如來大神通力。」<p>佛告舍利弗：「非我所為。從此東方過于無量阿僧祇國，有世界名相德聚，佛號無相音，現在說法。有菩薩名發心即轉法輪，從彼發來至此世界，是彼菩薩本願果報神通之力。」<p>舍利弗白佛言：「世尊！發心即轉法輪菩薩，於過去世種何善根，能有如是果報神力？」<p>佛告舍利弗：「善哉，善哉！汝以佛力能問如來，發心即轉法輪菩薩從過去佛種諸善根。汝今一心聽是菩薩於過去世所殖德本。若十方佛坐於道場初始得佛，時此菩薩或為梵王、轉輪聖王、五通仙人，來詣道場供養諸佛、請轉法輪，其數多少？<p>「舍利弗！如我初得無上道時，有梵天王來請我言：『唯願，世尊！轉于法輪。有諸眾生於過去世深行善法，利根智慧能知佛意；若不聞法，則為永失？』舍利弗！是發心即轉法輪菩薩勸請諸佛轉于法輪，此諸功德更無所為，但為請佛轉於法輪。<p>「舍利弗！我今當說譬喻以明此義，智者有以譬喻得解。假使三千大千世界，百億日月、四百億大海、百億四天下、四百億那由他屬四天下諸小國土、百億須彌山王、百億鐵圍山，皆為一器狀若海坑，滿中芥子若麻若米，有大力士盡能把持灑散四方，大風普吹令一芥子墮一世界。汝意云何？是諸芥子所墮世界寧為多不？」<p>答言：「世尊！甚多！無量不可稱數。」<p>「舍利弗！我今為汝明了此事。爾許芥子所墮世界，合為一器，縱廣正等高亦如是。其壁堅固，如是大器滿中細沙，如以升斛堆量米麵。如是沙數寧為多不？」<p>「甚多！世尊！不可稱數。」<p>佛告舍利弗：「是諸沙數尚可數知，而此菩薩所可勸請道場諸佛，轉于法輪度脫眾生，是不可數，此諸善根猶不迴向阿耨多羅三藐三菩提；又以七寶珠輪上佛請轉法輪，其數倍多；又以眾寶華輪上佛請轉法輪，數復倍多；又以香輪上佛請轉法輪，數亦轉多。況以金銀綵畫木輪，供養諸佛請轉法輪，而是善根亦不迴向佛菩提道，但為請佛轉于法輪！<p>「又，舍利弗！是後，有佛名過智力。時有轉輪聖王，號名聞力，大千世界威勢自在。後宮園館五欲自娛，諸婇女等歌詠稱讚，隨五欲事而自然出無常、苦、空、不淨之音，王即怖畏生厭離心。時便往詣過智力佛，過智力佛令自憶本所種善根。王聞佛言，便作是念：『諸佛如來至未曾有智慧無閡，令我得知若干佛所種諸善根。我以自恣五欲覆心，統理國事眾務所纏，尚不自知於一佛所種諸善根。我昔雖從爾所諸佛殖眾善本，而不迴向佛無上道，令此善根在不定中。我今當以所集善根，為無上道利益眾生，在所生處遊諸佛國；其中所有眾生語言皆是無常、苦、空、無我之音，及諸世界卉木叢林華葉果實，皆出無常、苦、空、無我之音。我此善根與眾生共，當得如今過智力佛所得智慧。』作是念已，即從坐起於佛前立，發如是言：『世尊！今我所有一切國土奉佛及僧，唯願受用。』既奉施已，出家為道。四兵聞已亦隨出家，四十那由他諸婇女等皆隨出家，及八十億那由他人亦隨出家。過智力佛諸四部眾，於是增廣。是諸出家皆得五通，各以神力至于東方恒沙佛土，勸請無量坐道場佛，轉尊法輪度脫眾生。南西北方四維上下，勸請無量恒沙諸佛，轉于法輪度脫眾生，皆亦如是。名聞力王，從是已後更不受胎，亦常不生不淨國土，所遊世界其中眾生卉木叢林，皆出無常、苦、空、無我之音。<p>「舍利弗！汝謂爾時名聞力王，於過智力佛自聞先世所種善根，出家修道得五神通，遊於十方無量世界，勸請諸佛轉于法輪度眾生者，豈異人乎？今此發心即轉法輪菩薩是也。」<p>現變品第八<p>爾時，發心即轉法輪菩薩至王舍城，詣竹園中，頂禮佛足，却住一面，而白佛言：「無相音佛問訊世尊：少惱、少病，起居輕利，氣力康耶？以大蓮華奉上世尊。」<p>佛即受華，而告之曰：「無相音佛安隱、無恙，善教化耶？」<p>答言：「世尊！無相音佛氣力康強、眾生易度。所以者何？彼世界中大眾集會，有四淨法。何謂為四？善根清淨，為菩提故；無量戒淨，正發願故；無量見淨，不得法故；所觀清淨，不取相故。世尊！彼眾無有毀禁破戒壞威儀者，亦無有是三毀之名。彼國土眾，觀此世界所有眾生如獄拷掠，我今請還，唯願如來至彼世界。」<p>時佛告言：「止！善男子！至彼世界欲何所為？我今於此亦化眾生。」<p>發心即轉法輪菩薩慇懃三請：「唯願如來至彼世界，若不臨顧，我當自以報得神力接此世界，如一念頃置于彼土虛空分中。」時佛默然，聽此菩薩現大神通自在之力，欲令眾生具足善根，亦為示現度知見力。時此菩薩，即以右手斷取三千大千世界，猶如陶師以杖轉輪，持之而去。<p>時，舍利弗覺此三千大千世界皆大搖動，白世尊曰：「持此世界并我等去，持此世界并我等去。」<p>爾時，世尊以隨智音、柔軟和雅悅可眾心，具足深遠不高不下，簡要不亂能示義趣，答舍利弗：「非我所為。」其音普聞大千世界。<p>時有眾生貪著我心依止有見，皆大驚怖得厭離心；餘諸四眾，但見如來菩薩圍遶而為說法，如轉輪王安處正座，如大梵王在眾梵中。時發心即轉法輪菩薩，皆持十方無量世界令集一處以示眾生。<p>爾時，世尊以神通力，令大風起吹諸世界，互相觸搏壞裂破碎，皆悉散滅。佛現神力，諸大梵王及諸梵天，於見聞法計常不壞。所謂梵王諸梵宮殿，今皆自見宮殿散壞，甚大驚怖生厭離心，各作是念：「此諸宮殿先自成立，而今皆悉相搏毀壞，如水波蕩鼓浪成沫。若水竭盡日曝風飃皆悉磨滅，則是我等無常相也。」俱懷戰悚合掌禮佛。<p>爾時，世尊告舍利弗：「我從昔來常為汝說，世間虛妄無有真實。譬如有人與空共諍，世間如是，但從憶想分別故有，無牢無固猶如聚沫；世間如幻，能誑眾生；世間如炎，無實體相不除渴愛；世間如影，不可得取；世間如響，虛誑起業；世間如實，性無顛倒。<p>「舍利弗！我坐道場如實通達，知世間相空無所有無所依止，以無障閡得世間相。<p>「舍利弗！我本未知世間味、世間患、世間出，不自唱言我得佛道。我既如實知世間相，及世間集、知世間滅、世間滅道，便自唱言我得佛道。<p>「舍利弗！何謂世間？其世間者，所謂五陰。何謂為五？色陰、受陰，想、行、識陰。<p>「舍利弗！何謂色陰？或有眾生作如是念：『若過去者不名為色，未來、現在不名為色，是故佛說諸所有色，若於過去、未來、現在；若內、若外、若麁、若細、若好、若醜、若近、若遠，皆名色陰，而是色陰實無有相。譬如空陰、風陰、火陰、水陰、地陰，但有是名，色陰、受陰，想、行、識陰亦復如是，以此因緣說有諸陰。』舍利弗！凡夫癡冥貪著於身不知色相，謂色是我、是我所有，取相分別而生著心，受想行識亦復如是。<p>「舍利弗！我坐道場，於此事中，不謂是有、不謂是無而生法眼。凡夫於此無所有法，生渴愛心，是法散壞便生憂惱，是人深著失所著故，轉增癡惑重起黑業。若以瓦石、杖楚、刀矟種種兵器，共相加害，以癡惑故起是罪業。如來通達諸法平等、諸見平等故說正見。謂正見者，平等正直無有高下。正行道者、正修習者、正解脫者，得是見故名為正見。<p>「舍利弗！佛說正見，不可以言為汝等說，但可隨順如說修行。舍利弗！汝等皆當如法修習，當得無量無邊智慧，是則名為八萬四千諸法藏中一法藏門，謂諸起作非起作相。」<p>如來說此法藏門時，七萬七千那由他數諸梵天王，於諸法中遠離塵垢得法眼淨。欲界諸天八萬四千那由他眾，於諸法中遠離塵垢得法眼淨，及無量人亦於諸法遠塵離垢得法眼淨。百億閻浮提中百千萬億諸菩薩眾，皆於此會得無生忍，及餘無量無邊眾生，皆發阿耨多羅三藐三菩提心。<p>爾時，世尊還攝神力，諸四部眾、梵世梵住梵眾諸天，及欲界中天、龍、夜叉、乾闥婆、阿修羅、迦樓羅、緊陀羅、摩睺羅伽、人非人等，皆自見身還此世界。<p>如來力品第九<p>爾時，大目揵連從坐而起，偏袒右肩，合掌向佛，白世尊曰：「未曾有也，是發心即轉法輪菩薩有大神力，接此忍界及以如來置於他方世界中間。世尊！持我至彼及還來此，我於爾時神尚不在，何況有通！我復生念：『今此菩薩具大神通接我往還，都不覺知遲速遠近。』我又生念：『今此菩薩未成佛道有是神力，何況成佛！』」<p>佛告目連：「汝或謂是發心即轉法輪菩薩能接如來有往還耶？勿造斯念。所以者何？我不見有沙門、婆羅門、阿羅漢、辟支佛，及餘眾生，天、龍、夜叉、乾闥婆、阿修羅、迦樓羅、緊陀羅、摩睺羅伽、人非人等，能動如來衣一角者，何況接舉至餘世界及還置此，無有是處。目連！置是世間一切天人，若此三千大千世界所有眾生，有色、無色、有想、無想、非有想、非無想，若可見、若不可見，假令一時皆得人身，以信出家得阿羅漢，具六神通皆如目連。於意云何？是等所有神通智力，寧為大不？」<p>「甚大。世尊！」<p>佛告目連：「是諸羅漢手接三千大千世界，遊於十方恒沙國土。假令如來以一芥子置于空中，是大神通眾阿羅漢，尚不能動如毫末許。目連！且復置此大神通眾，假令一人有大神力，佛聽此人，能以一吹吹大千界皆使散壞，令諸微塵散遍無量恒沙世界；又以一吹令諸微塵還成三千大千世界。目連！於意云何？是人具足大神力不？」<p>「甚大。世尊！」<p>「目連！假使有人皆得如是大神通力，滿此三千大千世界，猶如甘蔗、稻麻、叢林，皆同一心盡現神力，尚不能動如來衣角，況舉如來置於餘界而復還耶？<p>「目連！我處此座，能動東方無量無邊不可思議阿僧祇界，其中眾生都不自覺有往來想，是諸眾生不能覺知世間成敗及以散滅。目連！當知如來所現神力，隨眾所應而為說法。或有眾生應見佛身而得度者，或有眾生應見天身而得度者，或有眾生應見龍身而得度者，或有眾生應見夜叉、乾闥婆、阿修羅、迦樓羅、緊那羅、摩睺羅伽身而得度者，或有應見男身女身而得度者，或有應見大身小身而得度者。目連！如來所有力無所畏自在神通，當知皆悉攝在此經。南、西、北方，四維、上、下皆悉如是。<p>「目連！汝若得見如來所行及大神力，汝則不能有所問答。目連！我教阿難陀羅尼門，為令受持十二部經：修多羅、祇夜、闍伽羅那、伽陀、優陀那、尼陀那、阿波陀那、伊帝目多伽、闍多伽、廣經、未曾有經、優波提舍，令不忘失，而今阿難尚不能知如來神力。所以者何？佛以一言、一字、一句，一切聲聞及辟支佛，若於一劫百千萬劫，乃至無量阿僧祇劫，尚不能盡讀誦受持思量演說，況能悉知如來所為大神通力，無有是處。<p>「目連！如來所為種種因緣、種種威儀、種種道門，教化眾生及演說法。但著衣時，一切聲聞及辟支佛，尚不能知其中所益幾所眾生、云何說法，況能盡知如來所行、如來神通、如來智慧，無有是處？」<p>爾時，世尊從發心即轉法輪菩薩取蓮花已，告跋陀婆羅菩薩、寶積菩薩、導師菩薩、星得菩薩、那羅達菩薩、帝得菩薩、水天菩薩、善力菩薩，如是等能於後世護法藏者：「諸善男子！汝等能護如來法藏，善能信解如來所行而演說耶？」<p>「唯然，世尊！我等皆能。」<p>佛言：「汝等從今若有所說，先觀如來所行意趣、所入法門，然後乃說。若有人言：『何者名為具足佛智？』汝等當於如是等經觀如來行，然後乃答。汝等若聞諸所說門，皆應觀察如來意行，為是事故說如是法。汝等若見眾生所行，亦當應觀如來法藏，謂諸眾生有如是行，佛以是行如是轉除。<p>「眾生行者，謂有九萬九千諸根，如來悉知貪欲多者有如是根，瞋恚多者有如是根，愚癡多者有如是根，似多欲者有如是根，似多恚者有如是根，似多癡者有如是根，似多貪恚有如是根，似多貪癡有如是根，似多恚癡有如是根，似多貪瞋癡有如是根。如是諸根能清淨道能起諸事，如是諸根從本緣生，如是諸根從習行得。有作業根是起黑業、是起白業，起黑白業，是根順道、是根順定、是根順慧、是順盡智，順無生智是根隨順，盡無生智是根順諦。<p>「諸善男子！是中有二萬諸根，和合先世因緣力故能起諸業，若黑、若白。以是業緣得種種色，若黑、若白、不黑不白，若上、若離，如是等色有二萬根，能生諸身，若長、若短、若麁、若細、若中容等。有二十萬根能表內相，若於眼耳鼻舌身中。知是貪心、是人瞋心、是人癡心，是人離貪、是人離瞋、是人離癡。有三萬根差別業報，謂人死時情識迷悶，形色變異手足❥縮，諸根錯亂支節相離。臨抒氣時，知是諸根應入地獄，如是諸根應墮畜生，如是諸根應生餓鬼，是根應生天上人中，是根應生他方佛土得見諸佛，是根應斷生死相續不受後身。有七萬根，以信解力能攝善本，二萬諸根攝不善法，死時可知。諸善男子！是名佛力，如來所行如來法藏，如來住此能演諸法不增不減。」<p>功德品第十<p>爾時，會中有一菩薩名曰堅意，從坐而起，恭敬合掌，白佛言：「世尊！我於此門得法光明，是故我當修是法門令得具足。所以者何？我今當發如是莊嚴，推求、習行、具足是法終不懈息，於未來世還復得聞如來法藏。」<p>佛告堅意：「善哉，善哉！汝能勤求諸佛如來無量無邊阿僧祇劫所集大法。堅意！若此三千大千世界所有眾生，若色、無色、有想、無想、非有想、非無想，假令一時皆得人身，若善男子及善女人，給此眾生一切樂具，隨其所須色、香、味、觸即皆能與。持此眾生悉置掌中，若至一劫、若減一劫，又以一手除其臭穢，遠棄他處。堅意！於汝意云何？是人所為寧為大不？」<p>「甚大。世尊！」<p>「堅意！若復有人發阿耨多羅三藐三菩提心，若佛現在、若滅度後，能求是等助菩提法菩薩藏經，作如是念：『我修集此大乘法藏，為眾生說斷貪、恚、癡，離生、老、死、憂悲苦惱。』如是求時，若得是經一四句偈，能為眾生讀誦、解說，比前功德，百分、千分、百千萬分尚不及一，乃至譬喻所不能及。如是菩薩，以求此等深法因緣，能大利益一切眾生。<p>「堅意！是事誰能信者？唯有諸佛究竟通了。若聖弟子及餘發心求佛道者，乃能信受。所以者何？諸菩薩等，初發阿耨多羅三藐三菩提時，自願當為無救眾生而作救護，無洲者作洲，無道者作道。我當修習是大乘法——佛之智慧，當令無量無數眾生住無漏法。堅意！假使此人從旦至食，以諸珍寶積若須彌，與一一人，中時、晡時、初中後夜，盡其形壽，晝夜六時，以此寶聚施與眾生。堅意！於意云何？是眾生心得滿足不？」<p>「不也。世尊！或因是故，墮三惡道。菩薩念言：『我當勤求無上妙法，與諸眾生令觀三千大千世界珍寶之聚，猶如涕唾，生怖畏心。』」<p>「大智菩薩觀此寶聚，皆是三毒煩惱眾生，生死往來，地獄、畜生、餓鬼、人中苦惱之本，求時苦本，守護苦本，怨憎諍訟，起諸罪業眾苦之本。菩薩如是，於大寶聚生厭離心，又作是念：『此非寶聚，但是惡道苦惱之聚，或有眾生貪著是故，墮三惡道。』<p>「堅意！置是三千大千世界所有眾生。十方無量恒河沙等國土眾生，若色、無色、有想、無想、非有想、非無想，假令一時皆得人身，若有一人，發心欲與一切樂具，隨其所須色、聲、香、味等，即皆能與，若置頭上、若肩荷負，若至一劫、若減一劫，隨意坐臥，亦以一手除其臭穢，遠棄他處。堅意！於汝意云何？是人所為寧為多不？」<p>「甚多。世尊！」<p>「堅意！我今告汝誠言，若善男子、若善女人，發阿耨多羅三藐三菩提心，求如是等助菩提法菩薩藏經，發足一步福不可量，至得阿耨多羅三藐三菩提猶不能盡，比前功德，百分、千分、百千萬分尚不及一，乃至譬喻所不能及。所以者何？前樂具者，是諸結使有漏因緣，不能離苦畢竟安隱；諸菩薩等求法因緣，增長戒品、定品、慧品，亦能具足一切佛法，能得無量不可思議方便之力，成就眾生淨佛國土。是故，堅意！佛說菩薩求法因緣，得阿耨多羅三藐三菩提。<p>「復次，堅意！若四天下滿中如來，猶如甘蔗、稻麻、叢林，若有一人盡其形壽，供養衣服、臥具、湯藥種種所須。是諸如來般涅槃後，起七寶塔，方一由旬，表剎莊嚴，華香、幡蓋、然燈供養，若至百劫、若過百劫。堅意！於汝意云何？是人得福寧為多不？」<p>「甚多。世尊！無量無邊。」<p>「堅意！我今告汝誠言，是人供養爾所如來、起爾所塔、於爾所劫種種供養，若善男子及善女人，發阿耨多羅三藐三菩提心，求如是等助菩提法菩薩藏經，受持、讀誦，比前福德百分、千分、百千萬分尚不及一，乃至譬喻所不能及。所以者何？於諸施中法施第一，於諸求中求法第一。<p>「是故，堅意！汝等於後五百歲中，受持、讀誦如是等經，所得功德無量無邊，至得阿耨多羅三藐三菩提猶不能盡。<p>「堅意！我今欲說譬喻，粗明此事，汝當信受。譬如三千大千國土以為一器，滿中芥子，如黑麻米。汝意云何？是中芥子為有幾數？」<p>「甚多。世尊！不可數也。」<p>「堅意！假使復數如此芥子等大千世界，合為一器，滿中細沙。此諸細沙為有幾數？」<p>「甚多。世尊！無量無邊。」<p>「堅意！有大力人，持是細沙，灑散四方。時大風起，吹此諸沙，一一各墮一世界中。汝意云何？是諸世界為有幾數？」<p>「甚多。世尊！無量無邊不可稱數。」<p>「堅意！我今明了告汝，如來具足無量神通、持戒、禪定、智慧之力，能以一步越爾所界，而處本坐威儀不動，於神通力猶不盡現。堅意！如來以此一沙為一劫，爾所劫為一日，爾所日為一月，爾所月為一歲，如是千歲東行不息。南、西、北方、四維上下，亦復如是。若善男子及善女人，欲聞是經受持讀誦，發足一步所得功德，假使有形，如來所經爾所國土不能容受，如來但知是人福德無量無邊不可思議。堅意！此福不可文字、算數之所能知，是福攝在無量數中。」<p>發心品第十一<p>爾時，東方過阿僧祇國，有世界名大名聞，佛號須彌肩，今現在，為光明威德聚菩薩授阿耨多羅三藐三菩提記，作如是言：「是光明威德聚菩薩，次於我後當得作佛。」<p>爾時，彼佛大眾圍遶而為說法，是光明威德聚菩薩時在彼會見大光明，聞謦欬聲見地大動，問彼佛言：「世尊！是為何佛光明音聲？」<p>彼佛答言：「西方去此過阿僧祇國，有世界名娑婆，佛號釋迦牟尼，今現在，說菩薩藏經。彼會菩薩具大莊嚴，今於十方恒沙國土，少有如是大菩薩眾。若聞是等菩薩名者，尚得大利，何況目見親近供養？」<p>即時，光明威德聚菩薩白須彌肩佛言：「世尊！我欲詣彼娑婆世界，見釋迦牟尼佛禮事、供養，亦欲見彼具足莊嚴大菩薩眾。」<p>彼佛答言：「欲往隨意。」<p>時，彼佛與光明威德聚菩薩七枚蓮華，而告之曰：「汝持此華與釋迦牟尼佛，并以我言問訊彼佛：少病、少惱，起居輕利，氣力強耶？」<p>時彼菩薩即持此華，頂禮佛足，遶已而去，如大力士屈伸臂頃，從彼佛土忽然不現，到此世界。至王舍城，行詣竹園，頂禮佛足，於一面立，而白佛言：「須彌肩佛問訊世尊：少病、少惱，起居輕利，氣力康耶？以此蓮華供養世尊。」<p>時佛受華，而問之曰：「須彌肩佛少病、少惱，氣力康耶？」<p>答言：「世尊！須彌肩佛於彼世界安隱、無恙。」<p>佛以此華與彌勒言：「阿逸多！汝持此華，種助佛道、善根因緣。」<p>時彌勒菩薩從佛受華，與跋陀婆羅菩薩、寶積菩薩、導師菩薩、星得菩薩、那羅達菩薩、帝得菩薩、水天菩薩、善力菩薩、日藏菩薩、持世菩薩、持地菩薩、住意菩薩、無邊意菩薩、越三界行菩薩、無邊行菩薩、無量力菩薩、普現緣菩薩、堅意菩薩、無邊力菩薩、不虛力菩薩、師子力菩薩、疾辯菩薩、利辯菩薩、深辯菩薩、無邊辯菩薩、無量辯菩薩、文殊師利法王子、華德藏法王子、無邊手菩薩、無著手菩薩、寶手菩薩、寶臂菩薩、不虛德菩薩、不動行菩薩、無憂菩薩、離憂菩薩、發無分別行菩薩、離諸難菩薩、離男相菩薩、離女相菩薩、離眾生相菩薩、網明菩薩、不入胎菩薩、佛華手菩薩、華手菩薩、香象菩薩、成利菩薩、上德菩薩、寶德菩薩、珠纓菩薩、珠髻菩薩、華耳菩薩、雲音菩薩、畢竟思菩薩、無邊捨（丹有華）菩薩、善思行菩薩、不虛願菩薩、過願菩薩、轉願菩薩、深行願菩薩、願離難菩薩、演華菩薩、寶華菩薩、不虛稱菩薩、不虛讚菩薩、普願菩薩、諸道不亂菩薩、常喜嚴菩薩、常悲嚴菩薩、化無知願菩薩、具戒願菩薩、執炬菩薩、樂眾菩薩、善眾菩薩、樂行菩薩、愛天菩薩、樂佛菩薩、願不離佛菩薩、願轉法輪菩薩、願轉無礙法輪菩薩、願捨一切菩薩、願無慳菩薩、願無差別菩薩、願紹佛種菩薩、願不亂菩薩、月菩薩、法菩薩、德海菩薩、善戒菩薩、導師菩薩、大導師菩薩、上眾菩薩、增上菩薩、寶嚴菩薩、普利菩薩、普德菩薩、袈裟相菩薩、無染菩薩、滅相菩薩、寂滅菩薩、善意菩薩、喜見菩薩、樂勝菩薩、上嚴菩薩、常勝菩薩、勝眾菩薩、勝數菩薩、壞魔菩薩、壞怨菩薩、勝怨菩薩、普名聞菩薩、日寶菩薩、轉法菩薩、增法菩薩、善知識菩薩、天善友菩薩、增友菩薩、一蓋菩薩、寶蓋菩薩、善宿王菩薩、星宿菩薩、法天菩薩、淨門菩薩、淨勇菩薩、勇行菩薩、無邊行菩薩（再出）、不虛行菩薩、香德菩薩、智德菩薩、無邊眼菩薩、帝（丹本作常）德菩薩、梵上菩薩、持法菩薩、法德菩薩、自在力菩薩、無迹行菩薩、善行菩薩、等行菩薩，與如是等七萬七千諸菩薩等，作如是言：「諸善知識！我從佛所受得此華，今以相與，汝等取華為助佛道，皆當一心俱發大願。」<p>時七萬、七千菩薩取此蓮華，一時俱發方便大願，還以上佛。佛愍受已，告彌勒曰：「我今安隱能使汝等種大善根。阿逸多！諸佛難值，諸菩薩等亦復難遇。所以者何？我所得法，一切皆從菩薩行生。於汝意云何。若如來本不發阿耨多羅三藐三菩提心者，當有十力出世間不？」<p>「不也。世尊！」<p>「阿逸多！於汝意云何？若如來本不發阿耨多羅三藐三菩提心，當有四無所畏出世間不？」<p>「不也。世尊！」<p>「阿逸多！若如來本不發阿耨多羅三藐三菩提心，當有大慈大悲大喜大捨出世間不？」<p>「不也。世尊！」<p>「若如來本不發阿耨多羅三藐三菩提心，當有十八不共法出世間不？」<p>「不也。世尊！」<p>「若如來本不發阿耨多羅三藐三菩提心，當有不虛行法出世間不？」<p>「不也。世尊！」<p>「若如來本不發阿耨多羅三藐三菩提心，當有象王觀法出世間不？」<p>「不也。世尊！」<p>「若如來本不發阿耨多羅三藐三菩提心，當有師子奮迅三昧出世間不？」<p>「不也。世尊！」<p>「若如來本不發阿耨多羅三藐三菩提心，當有無見頂相出世間不？」<p>「不也。世尊！」<p>「若如來本不發阿耨多羅三藐三菩提心，當有三轉十二行法輪出世間不？」<p>「不也。世尊！」<p>「若如來本不發阿耨多羅三藐三菩提心，當有三十二大人相出世間不？」<p>「不也。世尊！」<p>「若如來本不發阿耨多羅三藐三菩提心，當有百千無量法具出世間不？」<p>「不也。世尊！」<p>「若如來本不發阿耨多羅三藐三菩提心，當有聲聞大眾出世間不？」<p>「不也。世尊！」<p>「是故，阿逸多！當知諸佛一切功德，皆在初發調伏心中，是故菩薩世間難遇，佛亦難值。<p>「阿逸多！譬如無牛則無醍醐，如是若無菩薩發心則無佛種；若有牛則有醍醐，如是若有菩薩發心則佛種不斷。<p>「阿逸多！譬如有種則有華實，如是若有菩薩發心則佛種不斷；是故當知，發心為難，發心難故，佛亦難得。<p>「阿逸多！譬如海寶，無價者少餘寶甚多，如是眾生少有能發菩薩心者，多起聲聞辟支佛意。是故當知，菩薩心者第一難得，如優曇華時時一現，是珍寶心以無價故，是心如須彌極高大故，是心如空不可壞故，是心如海深難測故，是心無比勝滿三千大千世界摩尼珠故。阿逸多！假使是心有形色者，世間天、人、阿修羅等皆應敬禮。是故，汝等為發此心，當勤精進深生欲樂。」
。
<juan>佛說華手經卷第三<p>後秦龜茲國三藏鳩摩羅什奉<#sp>詔譯<p>無憂品第十二<p>爾時，佛告彌勒菩薩言：「阿逸多！何等名為真菩薩心？菩薩心者，不可思量、不可宣示，我今欲說譬喻證明此心。<p>「阿逸多！乃往過去無量無邊阿僧祇劫，爾時有佛，號曰安王如來、應供、正遍知、明行足、善逝、世間解、無上士、調御丈夫、天人師、佛、世尊，是安王佛壽八萬四千歲，有三大會：初會說法七十億人得阿羅漢；第二大會九十億人得阿羅漢；第三大會滿百億人得阿羅漢，諸漏已盡所作已辦，棄捨重擔逮得己利，盡諸有結正智解脫。<p>「時有灌頂大王名師子德王，大夫人有二太子：一名無憂、二名離憂，一時俱生。是二王子共戲殿上，見安王佛大眾圍遶入憙見城。即時無憂謂離憂曰：『見安王佛從彼來耶？』離憂言：『見。』時無憂言：『我等可作，如安王佛。』即為離憂而說偈言：「『離憂！汝且觀，是安王世尊，大眾所敬遶，安祥從彼來。我生如是心，欲求無上道，度生老病死，一切苦眾生。貪嫉恚慢故，而作眾罪業，作眾罪業已，輪轉諸惡趣，我當求佛道，度此等眾生。離憂汝亦當，發此無上心，諸佛甚難值，如憂曇鉢華。』<p>「爾時，離憂以偈答言：「『言說無所成，世多說不行，我不以言說，但心行菩提。世多言作佛，不能如說行，是人皆虛言，終無實果報。若但以言說，而能得佛道，一切言說者，皆應得作佛。』<p>「爾時，無憂重說偈言：「『若如汝發心，是則為慳貪，畏諸乞求故，發心而無言。大人請眾生，等施財法分，一切無所悋，但欲成菩提。若如是發心，名為懈怠者，恐不如說行，是則為可恥。汝疑無上道，無量難獨成，豫生如是心，故不敢發言。』<p>「時離憂言：『當共往問安王如來，我等發心誰為是真？若從佛聞，自當知之。』作是語已，即時離憂從梯而下，為供養故，持真珠屐及上寶衣，價直一億，往詣佛所。於時無憂即從殿上自投而下，身無所損，安隱而立，往詣佛所，脫身寶衣，解髻明珠，奉安王佛。佛愍受之。<p>「離憂從後來到佛所，時見無憂在佛邊立，即問之曰：『從何道來？』無憂答言：『我於殿上自投而下，身無傷損，安立佛所。』<p>「離憂即以無價寶衣及摩尼屐，奉安王佛，而說偈言：「『我得見世尊，而從非道行，今當修正道，諸佛之所讚。』<p>「爾時，無憂又說偈言：「『若人惜身命，猶汝來求道，是人為自利，不能益眾生。我不惜身命，願受諸勤苦，為利益眾生，度眾苦惱者。見佛即是道，不應更餘求，凡夫行正道，實墮邪徑中。眾生在邪道，見是正是邪，貪著即魔縛，則遠離正道。我願常值佛，常願得出家，常淨修梵行，世世度眾生，常安住善法，常持佛法藏，以是所持法，大利益眾生，常發行精進，聞法即解義，常住於禪定，功德故高尊。』<p>「阿逸多！是二王子說此偈已，於安王佛所出家修道。各相謂言：『我先作佛！』<p>「時無憂比丘謂離憂曰：『汝以何行欲先作佛？』離憂答言：『我發心為一一眾生，於萬億劫受地獄苦而心無悔，至得阿耨多羅三藐三菩提。我以如是堅固莊嚴，又以堪忍柔和之心。假使有人從東方來，持諸糞火、屎尿毒瓶，繫我頭上，我於爾時，不生瞋恨，不惡眼視亦不呵罵，但作是念：「我今行忍，為求佛法，生佛智慧，欲令此人得滅度故。若我瞋恨與彼何異？我是行人彼非行者，我不應起非行者業。行者之業我所應起，所謂自斷瞋恨，亦斷無量眾生瞋恨而為說法。」我為阿耨多羅三藐三菩提故，如是莊嚴。』<p>「爾時，無憂問離憂曰：『汝見是心，以知是心發莊嚴耶？』離憂答言：『若無是心，則無莊嚴。若無莊嚴，云何當有菩薩修道？是故當知，有是心故，菩薩修道出於世間。』<p>「無憂比丘語離憂言：『莫作此說，有是心故，故有莊嚴。所以者何？心空如幻，念念生滅。若空如幻念念生滅，是法無相亦無無相。離憂！若有、若無皆名為見，若有是見皆是邪見，若是邪見即是邪道，不名菩提，是人遠離菩提之道，無所悕望。是故當知，有、無等法皆是戲論。戲論法者，菩薩不應親近修習。何法菩薩所應習近？無法菩薩所應習近。所以者何？若法可習，是則非法，是故菩薩於一切法不應樂著。所以者何？是阿耨多羅三藐三菩提，非著法故。若菩薩如是得解，亦是非法。所以者何？非得解相是名菩提。又菩薩如是知、如是觀者，亦墮非法。所以者何？無解脫相是名菩提。若菩薩如是修習，我於是法當如是證，即墮非法。所以者何？無性、無說是名菩提。』<p>「爾時，離憂謂無憂言：『若菩提有，汝當言有；無，應言無。汝以何故，於阿耨多羅三藐三菩提中都無所說？』<p>「無憂答言：『汝善知識！菩提名為非戲論法，汝莫戲論若有、若無。所以者何？諸有戲論皆非菩提，若無戲論即是菩提。』<p>「時，離憂言：『善知識！我於汝說不解義趣，謂諸戲論皆非菩提，無戲論法是即菩提。』<p>「無憂答言：『汝善知識！可共詣佛，請決所疑。』<p>「時二比丘俱詣佛所，頂禮佛足，於一面坐。離憂比丘以先所論，具向佛說。時，安王佛可無憂言：『善哉，善哉！』既印可已，告離憂曰：『如無憂言：謂有戲論皆非菩提，無戲論法是則菩提。所以者何？離諸戲論是名菩提。云何為離？一切戲論皆悉寂滅。何名戲論？色陰戲論，受、想、行、識陰戲論；戒品、定品、慧品戲論；少欲知足、苦行頭陀、易滿易養、空閑靜處，皆是戲論。是諸戲論從何處起？皆從憶想分別故起。何謂分別？謂分別色、受、想、行、識，分別戒品、定品、慧品、少欲知足諸功德等。若分別色即是非色，是分別中則無戒品、定品、慧品、少欲知足、行頭陀等，是分別中亦無色空；又若分別受、想、行識即是非識，是分別中則無戒品、定品、慧品、少欲知足、行頭陀等，是分別中亦無識空。能如此知，是慧亦空。如是空中，無有諸相若一、若異，是名菩提。』<p>「爾時，離憂聞說是法，逮無生忍，又亦得知是菩提心，以是心故名為菩薩。時二菩薩觀如是法，信解隨順，八萬歲中常勤精進，經行不息未曾睡臥，八萬歲中不生貪欲、恚、癡之心。是二菩薩於此命終，即生下方第千世界妙肩佛所，俱共出家，自識宿命，精進如前。如是展轉從一佛所至一佛所，得值六百八千萬億諸佛世尊，於諸佛法常得出家，精進如前。然後無憂先得作佛，號上眾嚴；離憂菩薩於餘佛國，後得作佛，號日上眾。」<p>佛告彌勒：「是二佛法廣宣流布，壽命無量阿僧祇劫。阿逸多！是名菩薩摩訶薩心，無來無去無所貪著，無生無滅，無住無動。若有眾生起是心者，則為希有。」<p>爾時，世尊欲明此義而說偈言：「佛燈出於世，萬億劫難值，如優曇鉢華，時時乃一現。深發菩提心，正行佛道者，如是大菩薩，世間亦難遇。是故若有人，能發此大心，斯人當作佛，處眾師子吼。自在師子吼，能轉淨法輪，佛神通無礙，皆在初心中。佛相三十二，十八不共法，是法及諸相，皆在初心中。諸佛不虛行，象王迴觀法，及無見頂相，皆在初心中。布施持戒忍，精進禪智慧，此諸波羅蜜，皆在初心中。如是諸功德，及諸餘佛法，當知是一切，皆在初心中。聲聞戒定慧，及眾神通力，如是等諸法，亦在初心中。若我本不發，無上菩提心，今則不能得，一切佛智慧。尚不能自得，況令眾生聞？聲聞弟子眾，亦不出世間。若深行因緣，證辟支佛道，為世作福田，入無餘泥洹。是等諸功德，亦在初心中。世間出世間，一切諸樂具，當知此等事，皆因菩提心。汝等觀是心，所得之果報，無量無數劫，不能盡其邊。汝等觀是心，念念常生滅，如幻無所有，而得大果報。是心屬諸緣，無一決定相，如是不定心，能得大果報。是心不在緣，亦不離眾緣，非有亦非無，而能起大果。智者知是心，能生佛智慧，誰當不貴重？唯除貪著者。若人依止色，依受想行識，於法作二相，以虛誑自縛。如人在虛空，自謂我有縛，是人自繫故，常縛果報中。是故知心性，虛誑無所有，不應生疑見，是心非定相。是心及眾緣，皆空無自性，若人如是知，終不退菩提。若法性自空，是法即無生，一切無生法，是名真智種。若人如是知，我授菩提記，不以陰離陰，而可得受記。若知法無相，亦不取此慧，如是正智者，是名真發心。得是堅固心，斯人則能忍，惡口諸毀辱，刀杖等眾苦。若人得是忍，則無貪恚心，自得利不高，亦不嫉他人。能建於是忍，滅有無二邊，斯人於世間，能行不壞智。是故當修此，空無性法忍，我本亦修集，故得成菩提。」<p>中說品第十三<p>爾時，東方過六萬八千阿僧祇界，有世界名上意，是中有佛，號曰空性，今現在。是空性佛與月菩薩摩訶薩授阿耨多羅三藐三菩提記。時月菩薩見大光明、聞大音聲，問空性佛言：「是為何佛光明、音聲？」<p>彼佛答言：「西方去此，過六萬八千阿僧祇界，有世界名娑婆，佛號釋迦文，今現在，說菩薩藏經。是為彼佛光明、音聲。」<p>時，月菩薩白空性佛言：「世尊！我欲詣彼娑婆世界，見釋迦文佛禮事、供養，及見彼土具足莊嚴大菩薩眾。」<p>彼佛答言：「欲往隨意。」時月菩薩即從坐起，頂禮佛足，遶已欲去。時，空性佛持白蓮華與月菩薩，作如是言：「汝持此華與釋迦文，并稱我言，問訊彼佛：少惱、少病，起居輕利，氣力強耶？」<p>時月菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，於一面立，而白佛言：「空性如來問訊世尊：少病、少惱，起居輕利，遊步安耶？以此蓮華持與世尊。」<p>時佛受華問月菩薩言：「善男子！彼空性佛少病、少惱，氣力安不？」<p>時月菩薩白世尊曰：「空性如來於彼世界安隱、無恙。」<p>東方去此過于四萬阿僧祇界，有世界名妙陀羅尼，是中有佛，號名聞力王，今現在，為智流布菩薩摩訶薩授阿耨多羅三藐三菩提記。時此菩薩見大光明、聞大音聲，問名聞力王佛言：「世尊！今此光明及大音聲，是誰所為？」<p>彼佛答言：「西方去此，過于四萬阿僧祇界，有世界名娑婆，佛號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」<p>時，智流布菩薩白彼佛言：「世尊！我欲往詣娑婆世界見釋迦文佛禮事、供養，及見彼土具足莊嚴大菩薩眾。」<p>彼佛答言：「欲往隨意。」時智流布既蒙聽許，頂禮佛足，遶已欲去。時，名聞力王佛即以一裹赤末栴檀香，而與之曰：「汝持此香與釋迦文，并以我言，問訊彼佛：少惱、少病，起居輕利，氣力安耶？」<p>時彼菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，於一面立，而白佛言：「名聞力王佛問訊世尊：少病、少惱，起居輕利，遊步安耶？以此末香持與世尊。」<p>佛受香已，而問之曰：「名聞力王佛少惱、少病，氣力安不？」<p>彼菩薩言：「名聞世尊於彼世界安隱、無恙。」<p>東方去此過三萬九千阿僧祇界，有世界名月出光，是中有佛，號曰放光，今現在，為明輪菩薩摩訶薩授阿耨多羅三藐三菩提記。時，明輪菩薩見大光明、聞謦欬聲，問放光佛言：「世尊！是為何佛光明、音聲？」<p>彼佛答言：「西方去此，度三萬九千阿僧祇界，有世界名娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」<p>時明輪菩薩白放光佛言：「世尊！我欲詣彼娑婆世界，見釋迦文佛禮事、供養，及見彼土具足莊嚴大菩薩眾。」<p>彼佛答言：「欲往隨意。」時明輪菩薩既蒙聽許，頂禮佛足，遶已欲去。彼佛即以一大蓮華與明輪曰：「汝持此華與釋迦文，并稱我言，問訊彼佛：少病、少惱，起居輕利，遊步強耶？」<p>時彼菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，於一面立，而白佛言：「放光如來問訊世尊：少病、少惱，氣力安不？以此蓮華持與世尊。」<p>佛受華已，而問之曰：「放光如來遊步康耶？」<p>明輪答言：「放光世尊於彼世界安隱、無恙。」<p>東方去此度三萬八千阿僧祇界，有世界名袈裟相，是中有佛，號曰離垢，今現在，為無邊寶嚴菩薩摩訶薩授阿耨多羅三藐三菩提記。時，無邊寶嚴菩薩見大光明、聞謦欬聲，問離垢佛言：「是為何佛光明、音聲？」<p>彼佛答言：「西方去此，過三萬八千阿僧祇界，有世界名娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」<p>時，無邊寶嚴菩薩白離垢佛言：「世尊！我欲往詣娑婆世界，見釋迦文佛禮事、供養，及欲見彼具足莊嚴大菩薩眾。」<p>離垢佛言：「欲往隨意。」即時，彼佛以一袈裟而與之言：「汝持此衣與釋迦文，并稱我言，問訊彼佛：少病、少惱，起居輕利、遊步安耶？」<p>時彼菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，於一面立，而白佛言：「離垢如來問訊世尊：少病、少惱，氣力安不？持此袈裟以與世尊。」<p>佛受衣已，而問之曰：「離垢如來於彼世界遊步安耶？」<p>彼菩薩言：「離垢世尊於彼世界安隱、無恙。」<p>東方去此過三萬七千阿僧祇界，有世界名蓮華，是中有佛，號雜華生德，今現在，為無量精進菩薩摩訶薩授阿耨多羅三藐三菩提記。時無量精進菩薩見大光明、聞謦欬聲，問雜華生德佛言：「是為何佛光明、音聲？」<p>彼佛答言：「西方去此過三萬七千阿僧祇界，有世界名娑婆，是中有佛，號釋迦文；今現在，為諸菩薩說斷眾生疑令眾歡喜菩薩藏經。是為彼佛光明音聲。」<p>時，無量精進菩薩白雜華生德佛言：「我欲往詣娑婆世界，見釋迦文佛禮事、供養，及見彼土具足莊嚴大菩薩眾。」<p>彼佛答言：「欲往隨意。」彼佛即以一大蓮華而與之曰：「汝持此華與釋迦文，并稱我言，問訊彼佛：少病、少惱，起居輕利、遊步強耶？」<p>時彼菩薩如大力士屈伸臂頃，於彼佛土忽然不現，到此世界。至王舍城，詣竹園中，頂禮佛足，於一面立，而白佛言：「雜華生德佛問訊世尊：少病、少惱，氣力安不？以此蓮華持與世尊。」<p>佛受華已，而問之曰：「雜華生德如來在彼世界遊步康耶？」<p>彼菩薩言：「雜華世尊於彼世界安隱、無恙。」<p>東方去此過三萬七千阿僧祇界，有世界名一蓋，是中有佛，號離怖畏，今現在，為網明菩薩摩訶薩授阿耨多羅三藐三菩提記。時，網明菩薩見大光明、聞謦欬聲，問離怖畏佛言：「世尊！是為何佛光明、音聲？」<p>彼佛答言：「西方去此，過三萬七千阿僧祇界，有世界名娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」<p>時網明菩薩白離怖畏佛言：「我欲往詣娑婆世界，見釋迦文佛禮事、供養，及見彼土具足莊嚴大菩薩眾。」<p>彼佛答言：「欲往隨意。」時彼如來即以百莖五色眾華與網明曰：「汝持此華與釋迦文，并稱我言，問訊彼佛：少病、少惱，起居輕利、遊步安耶？」<p>時彼菩薩如大力士屈伸臂頃，於彼佛土忽然不現，到此世界。至王舍城，行詣竹園，頂禮佛足，却住一面，而白佛言：「離怖畏佛問訊世尊：少病、少惱，氣力安不？以此眾華持與世尊。」<p>佛受華已，問網明言：「離怖畏如來在彼世界遊步康耶？」<p>網明答言：「離怖畏世尊於彼世界安隱、無恙。」<p>東方去此過三萬六千阿僧祇界，有世界名上清淨，是中有佛，號曰智聚，今現在，為智力菩薩摩訶薩授阿耨多羅三藐三菩提記。時智力菩薩見大光明、聞大音聲，問智聚佛言：「世尊！是為何佛光明、音聲？」<p>彼佛答言：「西方去此度三萬六千阿僧祇界，有世界名娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」<p>時智力菩薩白智聚佛言：「我欲往詣娑婆世界，見釋迦文佛禮事、供養，及見彼土具足莊嚴大菩薩眾。」<p>智聚佛言：「欲往隨意。」時智聚佛持眾蓮華，而與之曰：「汝以此華與釋迦文，并稱我言，問訊彼佛：少惱，少病，氣力輕強耶？」<p>時智力菩薩頂禮佛足遶已而去。餘如上說。<p>東方去此過三萬五千阿僧祇界，彼有世界名曰香聚，是中有佛，號栴檀香，今現在，為離垢菩薩摩訶薩授阿耨多羅三藐三菩提記。時離垢菩薩見大光明、聞謦欬聲，問栴檀香佛言：「世尊！是為何佛光明、音聲？」<p>彼佛答言：「西方去此過三萬五千阿僧祇界，彼有世界名曰娑婆，是中有佛，號釋迦文，今現在，說菩薩藏經。」<p>時離垢菩薩白栴檀香佛言：「世尊！我欲往詣娑婆世界，見釋迦文佛禮事、供養，及見彼土具足莊嚴大菩薩眾。」<p>彼佛答言：「欲往隨意。」彼佛即以末栴檀裹而與之曰：「汝持此香與釋迦文。」<p>時彼菩薩頂禮佛足遶已而去。餘如上說。<p>東方去此過三萬五千阿僧祇界，有世界名阿竭流香，是中有佛，號大聲眼，今現在，為利世菩薩摩訶薩授阿耨多羅三藐三菩提記。時利世菩薩見大光明、聞大音聲，問大聲眼佛言：「世尊！是為何佛光明、音聲？」<p>彼佛答言：「西方過此三萬五千阿僧祇界，彼有世界名曰娑婆，是中有佛名釋迦文，今現在，為菩薩說斷眾生疑令眾歡喜菩薩藏經。是為彼佛光明、音聲。」<p>時，利世菩薩白大聲眼佛言：「世尊！我欲往詣娑婆世界，見釋迦文佛禮事、供養，及見彼土具足莊嚴大菩薩眾。」<p>彼佛答言：「欲往隨意。」彼佛以一高大蓮華而與之曰：「汝持此華與釋迦文，并稱我言，問訊彼佛：少病、少惱，氣力強耶？」<p>時利世菩薩頂禮佛足遶已而去。餘如上說。<p>東方去此度三萬四千阿僧祇界，彼有世界名無邊聚，是中有佛，號曰寶積，今現在，為重智菩薩摩訶薩授阿耨多羅三藐三菩提記。時重智菩薩見大光明、聞大音聲，問寶積佛言：「世尊！是為何佛光明、音聲？」<p>彼佛答言：「西方去此，過三萬四千阿僧祇界，彼有世界名曰娑婆，是中有佛，號釋迦文，今現在，為菩薩說斷眾生疑令眾歡喜菩薩藏經。是為彼佛光明、音聲。」<p>時重智菩薩白寶積佛言：「世尊！我欲往詣娑婆世界，見釋迦文佛禮事、供養，及欲見彼大菩薩眾。」<p>彼佛答言：「欲往隨意。」時寶積佛即以一莖五色蓮華，而與之曰：「汝持此華與釋迦文，并稱我言，問訊彼佛：少病、少惱，起居輕利、遊步強耶？」<p>時彼菩薩頂禮佛足遶已而去。餘如上說。<p>東方去此過于三萬阿僧祇界，彼有世界名曰眾香，是中有佛，號曰香象，今現在，為寶象菩薩摩訶薩授阿耨多羅三藐三菩提記。時寶象菩薩見大光明、聞大音聲，問香象佛言：「此為何佛光明、音聲？」<p>彼佛答言：「西方去此，過于三萬阿僧祇界，有世界名娑婆，佛號釋迦文，今現在。是為彼佛光明、音聲。」餘如上說。<p>總相品第十四<p>東方去此過于二（丹作三）萬阿僧祇界，彼有世界名曰廣妙，是中有佛，號曰上眾，今現在，為智眾菩薩摩訶薩授無上道記。餘如上說。<p>東方去此過三萬二千阿僧祇界，有世界名雜相，是中有佛，號彌樓肩，今現在，為自在力菩薩摩訶薩授無上道記。餘如上說。<p>東方去此過三萬二千阿僧祇界，有世界名華蓋，是中有佛，號曰一蓋，今現在，為一寶藏菩薩摩訶薩授無上道記。餘如上說。<p>東方去此度三萬二千阿僧祇界，有世界名普明，是中有佛，號無閡眼，今現在，為智自在菩薩摩訶薩授無上道記。餘如上說。<p>東方去此過三萬一千阿僧祇界，有世界名善，是中有佛，號栴檀窟，今現在，為重智菩薩摩訶薩授無上道記。餘如上說。<p>東方去此過三萬一千阿僧祇界，有世界名善意，是中有佛，號曰妙肩，今現在，為益意菩薩摩訶薩授無上道記。餘如上說。<p>東方去此度三萬一千阿僧祇界，有世界名寶德，是中有佛，號曰網明，今現在，為智德菩薩摩訶薩授無上道記。餘如上說。<p>東方去此過三萬一千阿僧祇界，有世界名德樂，是中有佛，號寶華德，今現在，為高華德菩薩摩訶薩授無上道記。餘如上說。<p>東方去此過三萬一千阿僧祇界，有世界名讚歎，是中有佛，號智華寶明德，今現在，為上嚴菩薩摩訶薩授無上道記。餘如上說。<p>東方去此過三萬一千阿僧祇界，有世界名眾善，是中有佛，號善出光，今現在，為寶光菩薩摩訶薩授無上道記。餘如上說。<p>東方去此過于三萬阿僧祇界，有世界名安隱，是中有佛，號滅諸怖畏，今現在，為無怖畏菩薩摩訶薩授無上道記。餘如上說。<p>東方去此過于三萬阿僧祇界，有世界名彌樓相，是中有佛，號彌樓肩，今現在，為妙肩菩薩摩訶薩授無上道記。餘如上說。<p>東方去此度二萬九千阿僧祇界，有世界名度一切憂惱，是中有佛，號曰安王，今現在，為梵音聲菩薩摩訶薩授無上道記。餘如上說。<p>東方去此過二萬九千阿僧祇界，有世界名法，是中有佛，號曰法積，今現在，為智積菩薩摩訶薩授無上道記。餘如上說。<p>東方去此度二萬八千阿僧祇界，有世界名安立，是中有佛，號增十光，今現在，為增百光菩薩摩訶薩授無上道記。餘如上說。<p>東方去此過二萬八千阿僧祇界，有世界名千明，是中有佛，號增千光，今現在，為普明菩薩摩訶薩授無上道記。餘如上說。<p>東方去此度二萬八千阿僧祇界，有世界名多伽樓香，是中有佛，號曰智光，今現在，為妙眼菩薩摩訶薩授無上道記。餘如上說。<p>東方去此過二萬七千阿僧祇界，有世界名妙香，是中有佛，號寶出光，今現在，為無邊明菩薩摩訶薩授無上道記。餘如上說。<p>東方去此過二萬七千阿僧祇界，有世界名明嚴德，是中有佛，號無邊光，今現在，為藥王菩薩摩訶薩授無上道記。餘如上說。<p>東方去此過二萬六千阿僧祇界，有世界名上善德，是中有佛，號無礙音，今現在，為梵音聲菩薩摩訶薩授無上道記。餘如上說。<p>東方去此過二萬五千阿僧祇界，有世界名法，是中有佛，號曰網光，今現在，為自在菩薩摩訶薩授無上道記。餘如上說。<p>東方去此過二萬五千阿僧祇界，有世界名眾華，是中有佛，號曰寶意，今現在，為智香菩薩摩訶薩授無上道記。餘如上說。<p>東方去此過二萬四千阿僧祇界，有世界名上清淨，是中有佛，號無邊陳（丹作際），今現在，為寶陳菩薩摩訶薩授無上道記。餘如上說。<p>東方去此過二萬四千阿僧祇界，有世界名優鉢羅，是中有佛，號無邊自在，今現在，為曇無竭菩薩摩訶薩授無上道記。餘如上說。<p>東方去此過二萬三千阿僧祇界，有世界名覺意處，是中有佛，號優鉢羅德，今現在，為華德菩薩摩訶薩授無上道記。餘如上說。<p>東方去此過二萬三千阿僧祇界，有世界名蓮華處，是中有佛，號曰智住，今現在，為寶滿菩薩摩訶薩授無上道記。餘如上說。<p>東方去此過二萬二千阿僧祇界，有世界名智力，是中有佛，號釋迦文，今現在，為寶牟尼菩薩摩訶薩授無上道記。餘如上說。<p>東方去此過二萬二千阿僧祇界，有世界名方流布，是中有佛，號智流布，今現在，為無邊精進菩薩摩訶薩授無上道記。餘如上說。<p>東方去此過二萬一千阿僧祇界，有世界名無邊，是中有佛，號娑（丹作婆）羅王，今現在，為寶娑（丹作婆）羅菩薩摩訶薩授無上道記。餘如上說。<p>東方去此過二萬阿僧祇界，有世界名月，是中有佛，號寶娑羅，今現在，為普守菩薩摩訶薩授無上道記。餘如上說。<p>東方去此過二萬阿僧祇界，有世界名娑呵，是中有佛，號曰調御，今現在，為調御菩薩摩訶薩授無上道記。餘如上說。<p>東方去此過于二萬阿僧祇界，有世界名一蓋，是中有佛，號寶行列，今現在為列宿菩薩摩訶薩授無上道記。餘如上說。<p>東方去此過于二萬阿僧祇界，有世界名離一切憂惱，是中有佛，號不虛稱，今現在，為不虛名菩薩摩訶薩授無上道記。餘如上說。<p>東方去此過萬九千阿僧祇界，有世界名離憂，是中有佛，號曰德生，今現在，為無邊威德菩薩摩訶薩授無上道記。餘如上說。<p>東方去此過萬八千阿僧祇界，有世界名寂滅，是中有佛，號流布王，今現在，為勇德菩薩摩訶薩授無上道記。餘如上說。<p>東方去此過萬七千阿僧祇界，有世界名不虛見，是中有佛，號不虛力，今現在，為不虛嚴菩薩摩訶薩授無上道記。餘如上說。<p>東方去此過萬六千阿僧祇界，有世界名妙香，是中有佛，號曰香明，今現在，為寶明菩薩摩訶薩授無上道記。餘如上說。<p>東方去此過萬五千阿僧祇界，有世界名梵音聲，是中有佛，號無闇（丹作礙）音聲，今現在，為無差別嚴菩薩摩訶薩授無上道記。餘如上說。<p>東方去此過萬五千阿僧祇界，有世界名月光，是中有佛，號名聞力，今現在，為大智菩薩摩訶薩授無上道記。餘如上說。<p>東方去此過萬五千阿僧祇界，有世界名普明，是中有佛，號須彌頂高王，今現在，為智力菩薩摩訶薩授無上道記。餘如上說。<p>東方去此過萬五千阿僧祇界，有世界名寶嚴，是中有佛，號寶生德，今現在，為大導師菩薩摩訶薩授無上道記。餘如上說。<p>東方去此過萬四千阿僧祇界，有世界名法，是中有佛，號曰華上，今現在，為得力菩薩摩訶薩授無上道記。餘如上說。<p>東方去此過萬四千阿僧祇界，有世界名華住，是中有佛，號曰寶高，今現在，為名德菩薩摩訶薩授無上道記。餘如上說。<p>東方去此過萬四千阿僧祇界，有世界名妙陀羅尼王，是中有佛，號曰香明，今現在，為陀羅尼自在王菩薩摩訶薩授無上道記。餘如上說。<p>東方去此過萬三千阿僧祇界，有世界名金明，是中有佛，號方流布嚴，今現在，為智流布嚴菩薩摩訶薩授無上道記。餘如上說。<p>東方去此過萬三千阿僧祇界，有世界名高智，是中有佛，號普守增上雲音王，今現在，為宿王菩薩摩訶薩授無上道記。餘如上說。<p>東方去此過萬二千阿僧祇界，有世界名常明，是中有佛，號無邊明，今現在，為大明菩薩摩訶薩授無上道記。餘如上說。<p>東方去此過萬二千阿僧祇界，有世界名❥（丹作定）光，是中有佛，號無邊慧成，今現在，為德王明菩薩摩訶薩授無上道記。餘如上說。<p>東方去此過萬一千阿僧祇界，有世界名然燈，是中有佛，號無邊功德智明，今現在，為功德王明菩薩摩訶薩授無上道記。彼世界有無量寶池，池中皆有青、黃、赤、白、種種雜色千葉蓮華，皆悉廣大，從水而出，上高八萬四千由旬，一一華葉出千光明遍照十方。諸巷陌中皆悉平正，寶繩連綿以界道側。此諸巷中皆有寶樹，其樹皆高七千由旬，枝葉廣大能覆八萬四千由旬。一一樹上皆有八十億摩尼珠，以為果實。如是諸樹無量無數。蓮華光明常照世界，釋迦文佛淨光所蔽，悉不復現。<p>時，功德王明菩薩見此大光，問無邊功德智明佛言：「世尊！是何光明映照此界？」<p>彼佛答言：「西方去此，過萬一千阿僧祇界，有一世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經，是其光明。」<p>時，功德王明菩薩白無邊功德智明佛言：「我欲往詣娑婆世界，見釋迦文佛禮事、供養。」<p>彼佛報言：「欲往隨意。」是時，即以一大蓮華而與之曰：「汝持此華與釋迦文，并稱我言，問訊彼佛：少病、少惱，起居輕利、遊步康耶？」<p>時彼菩薩如大力士屈伸臂頃，於彼佛土忽然不現，到此世界至王舍城，行詣竹園，頂禮佛足，却住一面；白佛言：「世尊！無邊功德智明如來，問訊世尊：少病、少惱，氣力安不？持此蓮華以與世尊。」<p>佛受華已，而問之曰：「無邊功德智明如來於彼世界少病、少惱，遊步康耶？」<p>彼菩薩言：「無邊功德智明世尊，在彼世界安隱、無恙。」<p>從然燈剎至此中間，有世界名雜相，是中有佛，號曰上眾，今現在，為那羅延菩薩摩訶薩授無上道記。餘如上說。<p>從雜相剎至此中間，有世界名方流布，是中有佛，號佛華生德，今現在，為不虛力菩薩摩訶薩授無上道記。餘如上說。<p>從方流布剎至此中間，有世界名金剛住，是中有佛，號佛華出王，今現在，為寶火菩薩摩訶薩授無上道記。餘如上說。<p>從金剛住剎至此中間，有世界名栴檀窟，是中有佛，號曰寶像，今現在，為觀世音菩薩摩訶薩授無上道記。餘如上說。<p>從栴檀窟剎至此中間，有世界名藥，是中有佛，號不虛稱，今現在，為不虛嚴菩薩摩訶薩授無上道記。餘如上說。<p>從藥剎至此中間，有世界名藥生，是中有佛，號無邊功德精進嚴，今現在，為持戒菩薩摩訶薩授無上道記。餘如上說。<p>從藥生剎至此中間，有世界名普莊嚴，是中有佛，號發意即嚴一切眾生心，今現在，為佛華手菩薩摩訶薩授無上道記。餘如上說。<p>從普莊嚴剎至此中間，有世界名一蓋，是中有佛，號蓋行列，今現在，為寶行列菩薩摩訶薩授無上道記。餘如上說。<p>從一蓋剎至此中間，有世界名上華光，是中有佛，號明德王，今現在，為安立菩薩摩訶薩授無上道記。餘如上說。<p>從上華光剎至此中間，有世界名妙莊嚴，是中有佛，號德王明，今現在，為住諸功德菩薩摩訶薩授無上道記。餘如上說。<p>從妙莊嚴剎至此中間，有世界名無邊德莊嚴，是中有佛，號度功德邊，今現在，為無邊功德稱菩薩摩訶薩授無上道記。餘如上說。<p>從無邊德莊嚴剎至此中間，有世界名十方流布，是中有佛，號曰然燈，今現在，為轉諸行嚴菩薩摩訶薩授無上道記。餘如上說。<p>從十方流布剎至此中間，有世界名燈行列，是中有佛，號曰然燈，今現在，為寶積菩薩摩訶薩授無上道記。餘如上說。<p>從燈行列剎至此中間，有世界名珊瑚牙，是中有佛，號曰作明，今現在，為德積菩薩摩訶薩授無上道記。餘如上說。<p>從珊瑚牙剎至此中間，有世界名眾善，是中有佛，號曰無畏，今現在，為寶樂菩薩摩訶薩授無上道記。餘如上說。<p>從眾善剎至此中間，有世界名眾善，是中有佛，號曰德味，今現在，為得無畏菩薩摩訶薩授無上道記。餘如上說。<p>從眾善剎至此中間，有世界名曰上善，是中有佛，號曰無畏，今現在，為離怖畏菩薩摩訶薩授無上道記。餘如上說。<p>從上善剎至此中間，有世界名蓮華，是中有佛，號曰華德，今現在，為智手菩薩摩訶薩授無上道記。餘如上說。<p>從蓮華剎至此中間，有世界名優鉢羅，是中有佛，號智華德，今現在，為無行行菩薩摩訶薩授無上道記。餘如上說。<p>從優鉢羅剎至此中間，有世界名寶生，是中有佛，號曰寶積，今現在，為法積菩薩摩訶薩授無上道記。餘如上說。<p>從寶生剎至此中間，有世界名妙月，是中有佛，號無邊願，今現在，為演華菩薩摩訶薩授無上道記。餘如上說。<p>從妙月剎至此中間，有世界名安住，是中有佛，號無邊功德王安立，今現在，為曇無竭菩薩摩訶薩授無上道記。餘如上說。<p>從安住剎至此中間，有世界名住林，是中有佛，號曰寶肩（丹作首），今現在，為藥王菩薩摩訶薩授無上道記。餘如上說。<p>從住林剎至此中間，有世界名眾香，是中有佛，號娑羅王，今現在，為益意菩薩摩訶薩授無上道記。餘如上說。<p>從眾香剎至此中間，有世界名華德，是中有佛，號曰寶明，今現在，為曰得菩薩摩訶薩授無上道記。餘如上說。<p>從華德剎至此中間，有世界名一聚，是中有佛，號曰寶聚，今現在，為火得菩薩摩訶薩授無上道記。餘如上說。<p>從一聚剎至此中間，有世界名過諸憂惱，是中有佛，號曰上眾，今現在，為上嚴菩薩摩訶薩授無上道記。餘如上說。<p>從過諸憂惱剎至此中間，有世界名離憂，是中有佛，號無邊德嚴，今現在，為善思嚴菩薩摩訶薩授無上道記。餘如上說。<p>從離憂剎至此中間，有世界名諸功德處，是中有佛，號觀世音，今現在，為普守菩薩摩訶薩授無上道記。餘如上說。<p>從諸功德處剎至此中間，有世界名寶明，是中有佛，號須彌明，今現在，為安住菩薩摩訶薩授無上道記。餘如上說。<p>從寶明剎至此中間，有世界名一切功德莊嚴，是中有佛，號無邊自在力，今現在，為藥善菩薩摩訶薩授無上道記。餘如上說。<p>從一切功德莊嚴剎至此中間，有世界名覺意莊嚴，是中有佛，號極高行，今現在，為善思益意菩薩摩訶薩授無上道記。餘如上說。<p>從覺意莊嚴剎至此中間，有世界名無塵垢，是中有佛，號寶華德，今現在，為益意德菩薩摩訶薩授無上道記。餘如上說。<p>從無塵垢剎至此中間，有世界名雲陰，是中有佛，號無量神通自在，今現在，為得念菩薩摩訶薩授無上道記。餘如上說。<p>從雲陰剎至此中間，有世界名華網覆，是中有佛，號隨眾願嚴，今現在，為益意菩薩摩訶薩授無上道記。餘如上說。<p>從華網覆剎至此中間，有世界名列宿，是中有佛，號高寶蓋，今現在，為無憂菩薩摩訶薩授無上道記。餘如上說。<p>從列宿剎至此中間，有世界名寶華，是中有佛，號曰上眾，今現在，為自在菩薩摩訶薩授無上道記。餘如上說。<p>從寶華剎至此中間，有世界名普香，是中有佛，號無量華，今現在，為香象菩薩摩訶薩授無上道記。餘如上說。<p>從普香剎至此中間，有世界名華，是中有佛，號寶自在，今現在，為離憂菩薩摩訶薩授無上道記。餘如上說。<p>從華剎至此中間，有世界名雜寶相，是中有佛，號月出德，今現在，為轉諸難菩薩摩訶薩授無上道記。餘如上說。<p>從雜寶相剎至此中間，有世界名眾歸，是中有佛，號發心即轉法輪，今現在，為轉不退法輪菩薩摩訶薩授無上道記。餘如上說。<p>從眾歸剎至此中間，有世界名多安，是中有佛，號十方流布，今現在，與智流布菩薩摩訶薩授無上道記。餘如上說。<p>從多安剎至此中間，有世界名金剛，是中有佛，號拘陵王，今現在，為利益行菩薩摩訶薩授無上道記。餘如上說。<p>從金剛剎至此中間，有世界名藥（丹作樂），是中有佛，號曰日燈，今現在，為月（丹作日）菩薩摩訶薩授無上道記。餘如上說。<p>從樂剎至此中間，有世界名安隱，是中有佛，號曰上寶，今現在，為火得菩薩摩訶薩授無上道記。餘如上說。<p>從安隱剎至此中間，有世界名娑婆，是中有佛，號智生德，今現在，為智德菩薩摩訶薩授無上道記。餘如上說。<p>從娑婆剎至此中間，有世界名純樂，是中有佛，號安立功德王，今現在為離怖菩薩摩訶薩授無上道記。餘如上說。<p>從純樂剎至此中間，有世界名列宿開，是中有佛，號無礙眼，今現在，為妙眼菩薩摩訶薩授無上道記。餘如上說。<p>從列宿開剎至此中間，有世界名妙金剛，是中有佛，號曰無畏，今現在，為臣（丹作巨）山菩薩摩訶薩授無上道記。餘如上說。<p>從妙金剛剎至此中間，有世界名月出，是中有佛，號曰智聚，今現在，為堅力菩薩摩訶薩授無上道記。餘如上說。
。
<juan>佛說華手經卷第四<p>後秦龜茲國三藏鳩摩羅什奉<#sp>詔譯<p>上清淨品第十五<p>從月出剎至此中間，有世界名上清淨，是中有佛，號無相嚴，今現在，為多精進菩薩摩訶薩授無上道記。餘如上說。<p>從上清淨剎至此中間，有世界名普明，是中有佛，號明德聚，今現在，為上行菩薩摩訶薩授無上道記。餘如上說。<p>從普明剎至此中間，有世界名高相，是中有佛，號曰因意，今現在，為淨因菩薩摩訶薩授無上道記。餘如上說。<p>從高相剎至此中間，有世界名歡喜，是中有佛，號那羅延，今現在，為調御菩薩摩訶薩授無上道記。餘如上說。<p>從歡喜剎至此中間，有世界名離垢，是中有佛，號離垢相，今現在，為持明菩薩摩訶薩授無上道記。餘如上說。<p>從離垢剎至此中間，有世界名善寶，是中有佛，號求金剛，今現在，為破疑菩薩摩訶薩授無上道記。餘如上說。<p>從善寶剎至此中間，有世界名一切樂，是中有佛，號曰淨意，今現在，為無量嚴菩薩摩訶薩授無上道記。餘如上說。<p>從一切樂剎至此中間，有世界名憂惱所纏，是中有佛，號求利安，今現在，為世德菩薩摩訶薩授無上道記。餘如上說。<p>從憂惱所纏剎至此中間，有世界名無邊德充，是中有佛，號善思嚴，今現在，為上嚴菩薩摩訶薩授無上道記。餘如上說。<p>從無邊德充剎至此中間，有世界名平等，是中有佛，號曰壞賊，今現在，為無礙嚴菩薩摩訶薩授無上道記。餘如上說。<p>從平等剎至此中間，有世界名安隱，是中有佛，號優鉢德，今現在，為常發精進菩薩摩訶薩授無上道記。餘如上說。<p>從安隱剎至此中間，有世界名方明，是中有佛，號流布力王，今現在，為帝王菩薩摩訶薩授無上道記。餘如上說。<p>從方明剎至此中間，有世界名常照明，是中有佛，號無邊明雲香彌樓，今現在，為智象菩薩摩訶薩授無上道記。餘如上說。<p>從常照明剎至此中間，有世界名常莊嚴，是中有佛，號曰雜華，今現在，為唱甘露味菩薩摩訶薩授無上道記。餘如上說。<p>從常莊嚴剎至此中間，有世界名白蓋，是中有佛，號無邊明，今現在，為不休息菩薩摩訶薩授無上道記。餘如上說。<p>從白蓋剎至此中間，有世界名常嚴，是中有佛，號轉男女相，今現在，為無邊音菩薩摩訶薩授無上道記。餘如上說。<p>從常嚴剎至此中間，有世界名阿竭流香，是中有佛，號上香德，今現在，為香象菩薩摩訶薩授無上道記。餘如上說。<p>從阿竭流香剎至此中間，有世界名栴檀香，是中有佛，號寶高王，今現在，為無量光菩薩摩訶薩授無上道記。餘如上說。<p>從栴檀香剎至此中間，有世界名普香，是中有佛，號香彌樓，今現在，為寶彌樓菩薩摩訶薩授無上道記。餘如上說。<p>從普香剎至此中間，有世界名普樂，是中有佛，號知見一切眾心所樂，今現在，為大導師菩薩摩訶薩授無上道記。餘如上說。<p>從普樂剎至此中間，有世界名無相，是中有佛，號無相音，今現在，為離一切法行菩薩摩訶薩授無上道記。餘如上說。<p>從無相剎至此中間，有世界名佛華嚴，是中有佛，號曰智德，今現在，為智光菩薩摩訶薩授無上道記。餘如上說。<p>從佛華嚴剎至此中間，有世界名華，是中有佛，號無礙音聲，今現在，為妙眼菩薩摩訶薩授無上道記。餘如上說。<p>從華剎至此中間，有世界名月，是中有佛，號純寶藏，今現在，為一蓋菩薩摩訶薩授無上道記。餘如上說。<p>從月剎至此中間，有世界名堅固，是中有佛，號無動力，今現在，為善意菩薩摩訶薩授無上道記。餘如上說。<p>從堅固剎至此中間，有世界名堅牢，是中有佛，號曰迦葉，今現在，為明燈菩薩摩訶薩授無上道記。餘如上說。<p>從堅牢剎至此中間，有世界名一蓮華蓋，是中有佛，號示一切緣，今現在，為華身菩薩摩訶薩授無上道記。餘如上說。<p>從一蓮華蓋剎至此中間，有世界名栴檀，是中有佛，號曰調御，今現在，為智慧菩薩摩訶薩授無上道記。餘如上說。<p>從栴檀剎至此中間，有世界名真諦，是中有佛，號曰成利，今現在，為現諦菩薩摩訶薩授無上道記。餘如上說。<p>從真諦剎至此中間，有世界名眾月，是中有佛，號曰生德，今現在，為無邊菩薩摩訶薩授無上道記。餘如上說。<p>從眾月剎至此中間，有世界名離衰惱，是中有佛，號曰名稱，今現在，為華德菩薩摩訶薩授無上道記。餘如上說。<p>從離衰惱剎至此中間，有世界名妙喜，是中有佛，號壞眾疑，今現在，為喜自在菩薩摩訶薩授無上道記。餘如上說。<p>從妙喜剎至此中間，有世界名離塵垢，是中有佛，號曰智德，今現在，為觀華菩薩摩訶薩授無上道記。餘如上說。<p>從離塵垢剎至此中間，有世界名離生，是中有佛，號曰德味，今現在，為壞諸論菩薩摩訶薩授無上道記。餘如上說。<p>從離生剎至此中間，有世界名雜華，是中有佛，號曰宿王，今現在，為善擇菩薩摩訶薩授無上道記。餘如上說。<p>從雜華剎至此中間，有世界名極廣，是中有佛，號無量相，今現在，為寶相菩薩摩訶薩授無上道記。餘如上說。<p>從極廣剎至此中間，有世界名恐怖，是中有佛，號曰栴檀，今現在，為月德菩薩摩訶薩授無上道記。餘如上說。<p>從恐怖剎至此中間，有世界名眾網，是中有佛，號網明，今現在，為無畏音菩薩摩訶薩授無上道記。餘如上說。<p>從眾網剎至此中間，有世界名無畏，是中有佛，號曰梵音，今現在，為梵聲菩薩摩訶薩授無上道記。餘如上說。<p>從無畏剎至此中間，有世界名可歸，是中有佛，號無量性德，今現在，為無量聲（丹作嚴）菩薩摩訶薩授無上道記。餘如上說。<p>從可歸剎至此中間，有世界名離諸緣，是中有佛，號不緣一切法，今現在，為無礙嚴菩薩摩訶薩授無上道記。餘如上說。<p>從離諸緣剎至此中間，有世界名常稱，是中有佛，號無能斷聲（丹作嚴），今現在，為無邊辯才菩薩摩訶薩授無上道記。餘如上說。<p>從常稱剎至此中間，有世界名常喜，是中有佛，號無邊自在，今現在，為不斷辯才菩薩摩訶薩授無上道記。餘如上說。<p>從常喜剎至此中間，有世界名普現，是中有佛，號示一切法，今現在，為無相嚴菩薩摩訶薩授無上道記。餘如上說。<p>從普現剎至此中間，有世界名普見，是中有佛，號普現諸法，今現在，為眼名聞菩薩摩訶薩授無上道記。餘如上說。<p>從普見剎至此中間，有世界名生諸功德，是中有佛，號無邊德生，今現在，為淨眼菩薩摩訶薩授無上道記。餘如上說。<p>從生諸功德剎至此中間，有世界名離垢，是中有佛，號智出光，今現在，為無法行菩薩摩訶薩授無上道記。餘如上說。<p>從離垢剎至此中間，有世界名青蓮華覆，是中有佛，號曰華上，今現在，為赤蓮華相菩薩摩訶薩授無上道記。餘如上說。<p>從青蓮華覆剎至此中間，有世界名赤蓮華覆，是中有佛，號曰方生，今現在，為方彌樓菩薩摩訶薩授無上道記。餘如上說。<p>從赤蓮華覆剎至此中間，有世界名華覆，是中有佛，號華生德，今現在，為壞諸法菩薩摩訶薩授無上道記。餘如上說。<p>從華覆剎至此中間，有世界名天世，是中有佛，號於眾堅固，今現在，為無垢菩薩摩訶薩授無上道記。餘如上說。<p>從天世剎至此中間，有世界名妙明，是中有佛，號曰智明，今現在，為妙生菩薩摩訶薩授無上道記。餘如上說。<p>從妙明剎至此中間，有世界名樂德，是中有佛，號曰智眾，今現在，為上眾菩薩摩訶薩授無上道記。餘如上說。<p>從樂德剎至此中間，有世界名眾樂，是中有佛，號曰離胎，今現在，為轉諸難菩薩摩訶薩授無上道記。餘如上說。<p>從眾樂剎至此中間，有世界名無濁，是中有佛，號曰醫王，今現在，為尸棄菩薩摩訶薩授無上道記。餘如上說。<p>從無濁剎至此中間，有世界名無量，是中有佛，號曰壞諸煩惱，今現在，為無差別嚴菩薩摩訶薩授無上道記。餘如上說。<p>從無量剎至此中間，有世界名普讚，是中有佛，號無邊智讚，今現在，為無邊功德生菩薩摩訶薩授無上道記。餘如上說。<p>從普讚剎至此中間，有世界名眾堅，是中有佛，號栴檀窟德，今現在，為智窟德菩薩摩訶薩授無上道記。餘如上說。<p>從眾堅剎至此中間，有世界名具威德，是中有佛，號具佛華生，今現在，為高生菩薩摩訶薩授無上道記。餘如上說。<p>從具威德剎至此中間，有世界名眾寶，是中有佛，號娑羅王安立，今現在，為安住律儀菩薩摩訶薩授無上道記。餘如上說。<p>從眾寶剎至此中間，有世界名方主，是中有佛，號月出光，今現在，為月菩薩摩訶薩授無上道記。餘如上說。<p>從方主剎至此中間，有世界名大海，是中有佛，號曰調御，今現在，為無憂意菩薩摩訶薩授無上道記。餘如上說。<p>從大海剎至此中間，有世界名安住，是中有佛，號須彌肩，今現在，為止（丹作山）菩薩摩訶薩授無上道記。餘如上說。<p>從安住剎至此中間，有世界名無怖畏，是中有佛，號施名聞，今現在，為臣（丹作巨）山菩薩摩訶薩授無上道記。餘如上說。<p>從無怖畏剎至此中間，有世界名愛香，是中有佛，號轉諸難，今現在，為稱名離結菩薩摩訶薩授無上道記。餘如上說。<p>從愛香剎至此中間，有世界名諸功德住，是中有佛，號曰名親，今現在，為智親菩薩摩訶薩授無上道記。餘如上說。<p>從諸功德住剎至此中間，有世界名一切福住，是中有佛，號名堅固，今現在，為法上菩薩摩訶薩授無上道記。餘如上說。<p>從一切福住剎至此中間，有世界名無憂意，是中有佛，號曰離憂，今現在，為寶火菩薩摩訶薩授無上道記。餘如上說。<p>從無憂意剎至此中間，有世界名名聞，是中有佛，號華生德王，今現在，為華王菩薩摩訶薩授無上道記。餘如上說。<p>從名聞剎至此中間，有世界名華布，是中有佛，號演華相，今現在，為香德菩薩摩訶薩授無上道記。餘如上說。<p>從華布剎至此中間，有世界名流布十方，是中有佛，號普放香光，今現在，為必成菩薩摩訶薩授無上道記。餘如上說。<p>從流布十方剎至此中間，有世界名眾方，是中有佛，號曰聲眼，今現在，為大聲菩薩摩訶薩授無上道記。餘如上說。<p>從眾方剎至此中間，有世界名眾焰，是中有佛，號曰放焰，今現在，為焰熾菩薩摩訶薩授無上道記。餘如上說。<p>從眾焰剎至此中間，有世界名大音，是中有佛，號名流十方，今現在，為大音菩薩摩訶薩授無上道記。餘如上說。<p>從大音剎至此中間，有世界名明，是中有佛，號曰高明，今現在，為須彌山菩薩摩訶薩授無上道記。餘如上說。<p>從明剎至此中間，有世界名寶明，是中有佛，號寶照明，今現在，為寶德菩薩摩訶薩授無上道記。餘如上說。<p>從寶明剎至此中間，有世界名常熏香，是中有佛，號曰火然，今現在，為火明菩薩摩訶薩授無上道記。餘如上說。<p>從常熏香剎至此中間，有世界名有吉，是中有佛，號三界自在力，今現在，為三有吉菩薩摩訶薩授無上道記。餘如上說。<p>從有吉剎至此中間，有世界名無畏，是中有佛，號曰明輪，今現在，為無畏施菩薩摩訶薩授無上道記。餘如上說。<p>從無畏剎至此中間，有世界名常懸，是中有佛，號空性自在，今現在，為象菩薩摩訶薩授無上道記。餘如上說。<p>從常懸剎至此中間，有世界名安王，是中有佛，號盡自在力，今現在，為生德菩薩摩訶薩授無上道記。餘如上說。<p>從安王剎至此中間，有世界名普離，是中有佛，號鼓音，今現在，為演香菩薩摩訶薩授無上道記。餘如上說。<p>從普離剎至此中間，有世界名安隱，是中有佛，號普自在，今現在，為無行行菩薩摩訶薩授無上道記。餘如上說。<p>從安隱剎至此中間，有世界名方流布，是中有佛，號智流布，今現在，為無病菩薩摩訶薩授無上道記。餘如上說。<p>從方流布剎至此中間，有世界名陀羅尼，是中有佛，號曰山王，今現在，為陀羅尼自在王菩薩摩訶薩授無上道記。餘如上說。<p>從陀羅尼剎至此中間，有世界名妙陀羅尼，是中有佛，號明力高王，今現在，為自在力菩薩摩訶薩授無上道記。餘如上說。<p>從妙陀羅尼剎至此中間，有世界名妙等，是中有佛，號曰安立，今現在，為波羅延菩薩摩訶薩授無上道記。餘如上說。<p>從妙等剎至此中間，有世界名一嚴，是中有佛，號佛自在嚴，今現在，為具足意菩薩摩訶薩授無上道記。餘如上說。<p>從一嚴剎至此中間，有世界名倚息，是中有佛，號積諸功德，今現在，為無相嚴菩薩摩訶薩授無上道記。餘如上說。<p>從倚息剎至此中間，有世界名愛，是中有佛，號佛寶德成就，今現在，為善思行菩薩摩訶薩授無上道記。餘如上說。<p>從愛剎至此中間，有世界名列宿，是中有佛，號智生德，今現在，為歡喜菩薩摩訶薩授無上道記。餘如上說。<p>從列宿剎至此中間，有世界名列宿嚴，是中有佛，號智生明德聚，今現在，為妙宿菩薩摩訶薩授無上道記。餘如上說。<p>從列宿嚴剎至此中間，有世界名蓮華，是中有佛，號華生王，今現在，為佛法生菩薩摩訶薩授無上道記。餘如上說。<p>從蓮華剎至此中間，有世界名眾華，是中有佛，號上法自在，今現在，為智轉難菩薩摩訶薩授無上道記。餘如上說。<p>從眾華剎至此中間，有世界名白蓮華覆，是中有佛，號半月光，今現在，為須彌德菩薩摩訶薩授無上道記。餘如上說。<p>從白蓮華覆剎至此中間，有世界名廣，是中有佛，號曰香象，今現在，為不動菩薩摩訶薩授無上道記。餘如上說。<p>從廣剎至此中間，有世界名上妙，是中有佛，號無量明，今現在，為無礙音菩薩摩訶薩授無上道記。餘如上說。<p>從上妙剎至此中間，有世界名眾香，是中有佛，號蓮華聚，今現在，為弗沙菩薩摩訶薩授無上道記。餘如上說。<p>從眾香剎至此中間，有世界名眾華，是中有佛，號華生德，今現在，為頂德菩薩摩訶薩授無上道記。餘如上說。<p>從眾華剎至此中間，有世界名薝蔔眾，是中有佛，號栴檀德，今現在，為妙眼菩薩摩訶薩授無上道記。餘如上說。<p>從蔔眾剎至此中間，有世界名寶藏，是中有佛，號曰寶聚，今現在，為喜見菩薩摩訶薩授無上道記。餘如上說。<p>從寶藏剎至此中間，有世界名明慧，是中有佛，號上明慧，今現在，為善覺菩薩摩訶薩授無上道記。餘如上說。<p>從明慧剎至此中間，有世界名上安，是中有佛，號曰作安，今現在，為安王菩薩摩訶薩授無上道記。餘如上說。<p>從上安剎至此中間，有世界名善住，是中有佛，號無邊德生，今現在，為安立菩薩摩訶薩授無上道記。餘如上說。<p>從善住剎至此中間，有世界名眾多，是中有佛，號曰明相，今現在，為普明菩薩摩訶薩授無上道記。餘如上說。<p>從眾多剎至此中間，有世界名愛香，是中有佛，號無邊德積，今現在，為德生菩薩摩訶薩授無上道記。餘如上說。<p>從愛香剎至此中間，有世界名愛惜，是中有佛，號眾德生，今現在，為畢竟功德成就菩薩摩訶薩授無上道記。餘如上說。<p>從愛惜剎至此中間，有世界名可愛，是中有佛，號一切功德生，今現在，為淨功德畢竟成就菩薩摩訶薩授無上道記。餘如上說。<p>從可愛剎至此中間，有世界名眾蓮華，是中有佛，號華生德，今現在，為樂施菩薩摩訶薩授無上道記。餘如上說。<p>從眾蓮華剎至此中間，有世界名金網覆，是中有佛，號曰持炬，今現在，為無貪手菩薩摩訶薩授無上道記。餘如上說。<p>從金網覆剎至此中間，有世界名寶網覆，是中有佛，號寶生德，今現在，為寶積菩薩摩訶薩授無上道記。餘如上說。<p>從寶網覆剎至此中間，有世界名離畏，是中有佛，號極高王，今現在，為轉諸難菩薩摩訶薩授無上道記。餘如上說。<p>從離畏剎至此中間，有世界名一蓋，是中有佛，號曰宿王，今現在，為列宿菩薩摩訶薩授無上道記。餘如上說。<p>從一蓋剎至此中間，有世界名眾雜，是中有佛，號無邊彌樓，今現在，為寶彌樓菩薩摩訶薩授無上道記。餘如上說。<p>從眾雜剎至此中間，有世界名妙喜，是中有佛，號虛淨王，今現在，為不思議德菩薩摩訶薩授無上道記。餘如上說。<p>從妙喜剎至此中間，有世界名可迎，是中有佛，號無量音，今現在，為無憂菩薩摩訶薩授無上道記。餘如上說。<p>從可迎剎至此中間，有世界名妙音香，是中有佛，號無量明，今現在，為無憂德菩薩摩訶薩授無上道記。餘如上說。<p>從妙音香剎至此中間，有世界名上清淨，是中有佛，號寶彌樓，今現在，為真妙音菩薩摩訶薩授無上道記。餘如上說。<p>從上清淨剎至此中間，有世界名照明，是中有佛，號名雜寶華嚴，今現在，為無邊音（丹作意）菩薩摩訶薩授無上道記。餘如上說。<p>從照明剎至此中間，有世界名勢德，是中有佛，號曰上眾，今現在，為眾香菩薩摩訶薩授無上道記。餘如上說。<p>從勢德剎至此中間，有世界名寶華，是中有佛，號離垢嚴，今現在，為作明菩薩摩訶薩授無上道記。餘如上說。<p>從寶華剎至此中間，有世界名金明，是中有佛，號曰金華，今現在，為照明菩薩摩訶薩授無上道記。餘如上說。<p>從金明剎至此中間，有世界名金光，是中有佛，號曰寶窟，今現在，為安住菩薩摩訶薩授無上道記。餘如上說。<p>從金光剎至此中間，有世界名眾堅固，是中有佛，號雜華生，今現在，為勇德菩薩摩訶薩授無上道記。餘如上說。<p>從眾堅固剎至此中間，有世界名解脫，是中有佛，號曰放光，今現在，為彌勒菩薩摩訶薩授無上道記。餘如上說。<p>從解脫剎至此中間，有世界名放華，是中有佛，號曰華生，今現在，為妙華蓋嚴菩薩摩訶薩授無上道記。餘如上說。<p>從放華剎至此中間，有世界名眾華，是中有佛，號曰華蓋，今現在，為金蓋菩薩摩訶薩授無上道記。餘如上說。<p>從眾華剎至此中間，有世界名眾蓮華，是中有佛，號不虛嚴，今現在，為無垢嚴菩薩摩訶薩授無上道記。餘如上說。<p>從眾蓮華剎至此中間，有世界名眾妙蓮華，是中有佛，號流布力王，今現在，為樂智菩薩摩訶薩授無上道記。餘如上說。<p>從眾妙蓮華剎至此中間，有世界名梵德，是中有佛，號曰梵音，今現在，為妙音菩薩摩訶薩授無上道記。餘如上說。<p>從梵德剎至此中間，有世界名幢相，是中有佛，號自在力，今現在，為淨目菩薩摩訶薩授無上道記。餘如上說。<p>從幢相剎至此中間，有世界名相，是中有佛，號無邊眾，今現在，為無邊性菩薩摩訶薩授無上道記。餘如上說。<p>從相剎至此中間，有世界名妙，是中有佛，號曰調御，今現在，為妙眾菩薩摩訶薩授無上道記。餘如上說。<p>從妙剎至此中間，有世界名住處，是中有佛，號無礙眼，今現在，為過行菩薩摩訶薩授無上道記。餘如上說。<p>從住處剎至此中間，有世界名無有，是中有佛，號壞諸道，今現在，為善思嚴菩薩摩訶薩授無上道記。餘如上說。<p>從無有剎至此中間，有世界名疑悔，是中有佛，號曰破疑，今現在，為壞諸見菩薩摩訶薩授無上道記。餘如上說。<p>從疑悔剎至此中間，有世界名妙禪，是中有佛，號無相音，今現在，為無量明菩薩摩訶薩授無上道記。餘如上說。<p>從妙禪剎至此中間，有世界名德住，是中有佛，號無邊功德成就，今現在，為寶步菩薩摩訶薩授無上道記。餘如上說。<p>從德住剎至此中間，有世界名寶住，是中有佛，號寶生德，今現在，為金剛行菩薩摩訶薩授無上道記。餘如上說。<p>從寶住剎至此中間，有世界名喜，是中有佛，號蓮華生德，今現在，為寶華菩薩摩訶薩授無上道記。餘如上說。<p>從喜剎至此中間，有世界名蓮華生，是中有佛，號曰寶上，今現在，為梵上（丹作王）菩薩摩訶薩授無上道記。餘如上說。<p>從蓮華生剎至此中間，有世界名妙生，是中有佛，號三世無礙嚴，今現在，為勇眾菩薩摩訶薩授無上道記。餘如上說。<p>從妙生剎至此中間，有世界名妙明，是中有佛，號無邊明，今現在，為樂出要菩薩摩訶薩授無上道記。餘如上說。<p>從妙明剎至此中間，有世界名覺，是中有佛號寶彌樓，今現在，為大彌樓菩薩摩訶薩授無上道記。餘如上說。<p>從覺剎至此中間，有世界名月燈，是中有佛，號曰燈高德，今現在，為光輪菩薩摩訶薩授無上道記。餘如上說。<p>從月燈剎至此中間，有世界名星宿德，是中有佛，號智生德，今現在，為淨生德菩薩摩訶薩授無上道記。餘如上說。<p>從星宿德剎至此中間，有世界名炬，是中有佛，號曰炬燈，今現在，為增意菩薩摩訶薩授無上道記。餘如上說。<p>從炬剎至此中間，有世界名智積，是中有佛，號無上光，今現在，為德積菩薩摩訶薩授無上道記。餘如上說。<p>從智積剎至此中間，有世界名出生，是中有佛，號德王明，今現在，為提舍菩薩摩訶薩授無上道記。餘如上說。<p>從出生剎至此中間，有世界名蓮華蓋，是中有佛，號曰弗沙，今現在，為鼓音菩薩摩訶薩授無上道記。餘如上說。<p>從蓮華蓋剎至此中間，有世界名一蓋，是中有佛，號無邊眼，今現在，為梵音菩薩摩訶薩授無上道記。餘如上說。<p>從一蓋剎至此中間，有世界名善，是中有佛，號曰德味，今現在，為有德菩薩摩訶薩授無上道記。餘如上說。<p>從善剎至此中間，有世界名方，是中有佛，號曰方等，今現在，為照方菩薩摩訶薩授無上道記。餘如上說。<p>從方剎至此中間，有世界名德積，是中有佛號，佛華生德，今現在，為宿王菩薩摩訶薩授無上道記。餘如上說。<p>從德積剎至此中間，有世界名娑羅，是中有佛，號娑羅王，今現在，為雨菩薩摩訶薩授無上道記。餘如上說。<p>從娑羅剎至此中間，有世界名住，是中有佛，號曰師子，今現在，為無驚菩薩摩訶薩授無上道記。餘如上說。<p>從住剎至此中間，有世界名勸助，是中有佛，號寶彌樓，今現在，為耶舍菩薩摩訶薩授無上道記。餘如上說。<p>從勸助剎至此中間，有世界名蓮華，是中有佛，號頻婆尸，今現在，為陰雲菩薩摩訶薩授無上道記。餘如上說。<p>從蓮華剎至此中間，有世界名攝處，是中有佛，號曰醫王，今現在，為藥王菩薩摩訶薩授無上道記。餘如上說。<p>從攝處剎至此中間，有世界名娑呵，是中有佛，號曰上眾，今現在，為照明菩薩摩訶薩授無上道記。餘如上說。<p>從娑呵剎至此中間，有世界名善德，是中有佛，號上善德，今現在，為妙善菩薩摩訶薩授無上道記。餘如上說。<p>從善德剎至此中間，有世界名處，是中有佛，號自在力，今現在，為恒菩薩摩訶薩授無上道記。餘如上說。<p>從處剎至此中間，有世界名妙香，是中有佛，號上香德，今現在，為香德菩薩摩訶薩授無上道記。餘如上說。<p>從妙香剎至此中間，有世界名香德，是中有佛，號上香相，今現在，為華藏菩薩摩訶薩授無上道記。餘如上說。<p>從香德剎至此中間，有世界名栴檀，是中有佛，號栴檀窟，今現在，為德守菩薩摩訶薩授無上道記。餘如上說。<p>從栴檀剎至此中間，有世界名寶網覆，是中有佛，號無邊明，今現在，為無邊意菩薩摩訶薩授無上道記。餘如上說。<p>從寶網覆剎至此中間，有世界名金網覆，是中有佛，號增十光佛華出，今現在，為寶德菩薩摩訶薩授無上道記。餘如上說。<p>從金網覆剎至此中間，有世界名蓮華網覆，是中有佛，號無邊自（丹有在）力，今現在，為無邊嚴菩薩摩訶薩授無上道記。餘如上說。<p>從蓮華網覆剎至此中間，有世界名眾華，是中有佛，號威華生高王，今現在，為無邊音聲菩薩摩訶薩授無上道記。餘如上說。<p>從眾華剎至此中間，有世界名照明，是中有佛，號曰寶網，今現在，為勇德菩薩摩訶薩授無上道記。餘如上說。<p>從照明剎至此中間，有世界名月燈，是中有佛，號安立（丹有王），今現在，為不忘念菩薩摩訶薩授無上道記。餘如上說。<p>從月燈剎至此中間，有世界名栴檀香，是中有佛，號上香王，今現在，為富足菩薩摩訶薩授無上道記。餘如上說。<p>從栴檀香剎至此中間，有世界名樓閣，是中有佛，號施一切樂，今現在，為求利世菩薩摩訶薩授無上道記。餘如上說。<p>從樓閣剎至此中間，有世界名雜窟，是中有佛，號見一切緣，今現在，為無邊願菩薩摩訶薩授無上道記。餘如上說。<p>從雜窟剎至此中間，有世界名雜相，是中有佛，號不虛稱，今現在，為無邊嚴菩薩摩訶薩授無上道記。餘如上說。<p>從雜相剎至此中間，有世界名可敬，是中有佛，號壞諸驚畏，今現在，為師子菩薩摩訶薩授無上道記。餘如上說。<p>從可敬剎至此中間，有世界名淨，是中有佛，號安立王，今現在，為珠髻菩薩摩訶薩授無上道記。餘如上說。<p>從淨剎至此中間，有世界名金明，是中有佛，號曰寶明，今現在，為寶藏菩薩摩訶薩授無上道記。餘如上說。<p>從金明剎至此中間，有世界名上淨，是中有佛，號利一切眾，今現在，為無憂意菩薩摩訶薩授無上道記。餘如上說。<p>從上淨剎至此中間，有世界名眾樂，是中有佛，號無邊空嚴德，今現在，為眾生無礙嚴菩薩摩訶薩授無上道記。餘如上說。<p>從眾樂剎至此中間，有世界名一華蓋，是中有佛，號曰善嚴，今現在，為寶相菩薩摩訶薩授無上道記。餘如上說。<p>從一華蓋剎至此中間，有世界名無垢，是中有佛，號曰空相，今現在，為空嚴行菩薩摩訶薩授無上道記。餘如上說。<p>從無垢剎至此中間，有世界名廣大，是中有佛，號威華生德，今現在，為撰擇菩薩摩訶薩授無上道記。餘如上說。<p>從廣大剎至此中間，有世界名善積，是中有佛，號上善德，今現在，為上音菩薩摩訶薩授無上道記。餘如上說。<p>從善積剎至此中間，有世界名住（丹作作）方，是中有佛，號無邊自在積，今現在，為大自在力菩薩摩訶薩授無上道記。餘如上說。<p>從住（丹作作）方剎至此中間，有世界名妙華香，是中有佛，號曰淨眼，今現在，為妙眼菩薩摩訶薩授無上道記。餘如上說。<p>從妙華香剎至此中間，有世界名善住，是中有佛，號大調御，今現在，為大海菩薩摩訶薩授無上道記。餘如上說。<p>從善住剎至此中間，有世界名無量無邊，是中有佛，號最高德彌樓，今現在，為無量意菩薩摩訶薩授無上道記。餘如上說。<p>從無量無邊剎至此中間，有世界名喜生，是中有佛，號無勝相，今現在，為最勝菩薩摩訶薩授無上道記。餘如上說。<p>從喜生剎至此中間，有世界名無塵，是中有佛，號曰眾歸，今現在，為無畏菩薩摩訶薩授無上道記。餘如上說。<p>從無塵剎至此中間，有世界名阿竭流香，是中有佛，號無邊香彌樓，今現在，為上香德菩薩摩訶薩授無上道記。餘如上說。<p>從阿竭流香剎至此中間，有世界名多伽流香，是中有佛，號月間王，今現在，為持炬菩薩摩訶薩授無上道記。餘如上說。<p>從多伽流香剎至此中間，有世界名上妙，是中有佛，號上彌樓，今現在，為善住菩薩摩訶薩授無上道記。餘如上說。<p>從上妙剎至此中間，有世界名喜，是中有佛，號寶生德，今現在，為次德菩薩摩訶薩授無上道記。餘如上說。<p>從喜剎至此中間，有世界名明，是中有佛，號名聞彌樓，今現在，為寶彌樓菩薩摩訶薩授無上道記。餘如上說。<p>從明剎至此中間，有世界名軟美，是中有佛，號曰美德，今現在，為大美德菩薩摩訶薩授無上道記。餘如上說。<p>從軟美剎至此中間，有世界名善本（丹作香），是中有佛，號曰梵德，今現在，為梵音菩薩摩訶薩授無上道記。餘如上說。<p>從善本（丹作香）剎至此中間，有世界名帝相，是中有佛，號無閡眼，今現在，為帝德菩薩摩訶薩授無上道記。餘如上說。<p>從帝相剎至此中間，有世界名善處，是中有佛，號無邊德積，今現在，為得功德菩薩摩訶薩授無上道記。餘如上說。<p>從善處剎至此中間，有世界名不思議德，是中有佛，號威德王，今現在，為智高菩薩摩訶薩授無上道記。餘如上說。<p>從不思議德剎至此中間，有世界名離（丹作雜）相，是中有佛，號善思願成，今現在，為無邊願菩薩摩訶薩授無上道記。餘如上說。<p>從離（丹作雜）相剎至此中間，有世界名星宿王，是中有佛，號曰淨王，今現在，為間（丹作聞）彌樓菩薩摩訶薩授無上道記。餘如上說。<p>從星宿王剎至此中間，有世界名智明，是中有佛，號曰智出，今現在，為智出德菩薩摩訶薩授無上道記。餘如上說。<p>從智明剎至此中間，有世界名金剛，是中有佛，號曰勇眾，今現在，為智擇菩薩摩訶薩授無上道記。餘如上說。<p>從金剛剎至此中間，有世界名智香，是中有佛，號曰智聚，今現在，為智生德菩薩摩訶薩。授無上道記。餘如上說。<p>從智香剎至此中間，有世界名方彌樓，是中有佛，號曰作方，今現在，為方流布菩薩摩訶薩授無上道記。餘如上說。<p>從方彌樓剎至此中間，有世界名德處，是中有佛，號娑訶主，今現在，為法燈菩薩摩訶薩授無上道記。餘如上說。<p>從德處剎至此中間，有世界名愛，是中有佛，號曰上離，今現在，為娑訶主菩薩摩訶薩授無上道記。餘如上說。<p>從愛剎至此中間，有世界名愛趣，是中有佛，號曰調御，今現在，為愛趣菩薩摩訶薩授無上道記。餘如上說。<p>從愛趣剎至此中間，有世界名妙思，是中有佛，號曰智守，今現在，為上智菩薩摩訶薩授無上道記。餘如上說。<p>從妙思剎至此中間，有世界名蓮華出，是中有佛，號最高德，今現在，為離垢菩薩摩訶薩授無上道記。餘如上說。<p>從蓮華出剎至此中間，有世界名無邊德生，是中有佛，號示眾生深心，今現在，為自燈菩薩摩訶薩授無上道記。餘如上說。<p>從無邊德生剎至此中間，有世界名歡喜，是中有佛，號無邊德寶，今現在，為勇健菩薩摩訶薩授無上道記。餘如上說。<p>從歡喜剎至此中間，有世界名倚息，是中有佛，號滅諸受自在，今現在，為常發聲菩薩摩訶薩授無上道記。餘如上說（滅諸受丹本滅諸愛）。<p>從倚息剎至此中間，有世界名樂樂，是中有佛，號無礙光，今現在，為妙眼菩薩摩訶薩授無上道記。餘如上說。<p>從樂樂剎來過恒河沙等國土中間，有世界名善成，是中有佛，號無礙光佛華最高生德，今現在，為陀羅尼自在王菩薩摩訶薩授無上道記。餘如上說。<p>散華品第十六<p>從善成剎來過恒河沙等國土中間，有世界名普德成就，是中有佛，號一切緣中自在現佛相，今現在，為觀佛定善根莊嚴菩薩摩訶薩授阿耨多羅三藐三菩提記。時此菩薩見大光明、聞大音聲，白一切緣中自在現佛相如來言：「世尊！是為何佛光明、音聲？」<p>彼佛答言：「善男子！西方去此，過萬二千阿僧祇剎，彼有世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」<p>時，觀佛定善根莊嚴菩薩手執眾華遙散此界，以其本願因緣力故，於諸國土無所罣礙，逕來到此娑婆世界，至王舍城，詣竹園中。時會四眾怪未曾有，是眾蓮華遶佛三匝，於佛前住，各說一偈，稱揚如來及菩薩言：「世尊大智慧無邊，自然逮覺無量法，示現無礙神通力，普照十方諸世界。大智慧明諸菩薩，善於問答無所畏，遠聞佛名欲供養，以神通力普集此。皆是一生紹尊位，勇猛堅固大莊嚴，名稱遠聞振十方，皆來集此娑婆界。能為眾生起大心，深發莊嚴無所畏，我等今請問世尊，云何得證無上道？云何修集諸佛法，能壞魔軍成佛道？」爾時世尊釋迦文，與此後來化華語，眾華見佛身無比，又從佛聞真要言，便發勇悅隨喜心，稽首禮佛一面立，即於其處滅不現。眾會見此咸驚疑：「是為何人從何來，問世尊已即不現？」時四部眾敬威顏，無敢問佛決所疑。佛即化作比丘像，狀如阿難起發問：「此是何人問世尊，既請問已即不現？唯願世尊決眾疑，此事何故所由然？」佛言：「此華從東方，過算數等世界來，汝觀勇猛大莊嚴，菩薩神通之所為。此菩薩本行道時，深發如是大莊嚴，是故有人求佛道，斯等若念得必定。若為是等所見者，即能深樂諸善法，離諸懈怠淨持戒，廣博多聞如大海；能善修學權方便，更不受胎常化生，世世往來生死中，常不忘失正法念，在在所生值諸佛，與眾賢聖俱集會，常生厭離五欲心，能於佛法信出家，即於見時獲斯利，亦得餘利未盡說。是等大士諸功德，若欲稱揚無窮盡。若有女人以信心，聞是菩薩大莊嚴，永不復受女人身，必為眾生無上尊。若有男子若女人，聞其名稱心歡喜，發願欲見此菩薩，身壞命終即生彼。若諸男女餘眾生，聞此菩薩大功德，能以淨心信樂者，即於菩提不退轉。若有眾生入法位，聞此菩薩奇特名，是人雖不得佛道，亦獲無量諸功德。如有藥樹名喜見，能療眾生百千病，周迴皆去一由旬，災火猛焰所不燒，若諸毒虫入其內，毒氣即時皆消歇。若聞此樹香氣熏，即便悶絕喪其身，根莖枝葉及華實，寂然無作無所為。而其勢力能有用，皆悉消滅諸毒害，此樹遠能消眾病，況取根莖而服用！是大菩薩亦如是，十方聞名作佛事，況得目見加供養，親近諮問決所疑。」時佛所現化阿難，即復加敬問世尊：「如佛所說大菩薩，能以名聞作佛事，娑婆世界有是不？唯願世尊為我說。」佛言：「我壽不久留，今此眾生福微淺，諸佛菩提甚難信，如來所說深無極。阿難當知有菩薩，今現在此大會中，是諸菩薩大莊嚴，十方諸佛讚不盡。阿難觀是跋陀婆，又觀寶積法寶積，導師智者及星得，并婆羅門那羅達；又觀帝德善比丘，婆樓那天婆羅（丹樓）那，亦觀善力大比丘，是等行願難思議。是諸菩薩稱不虛，皆發不虛大莊嚴，若有見者尚獲利，況復親近受教誨！若有眾生得見者，或復聞其大名稱，則於佛道無所疑，常不復墮諸惡趣。常能發行勤精進，能善修集真智慧，常能安住淨持戒，能深志樂無上乘。阿難！所有十方界，諸佛世尊今現在，皆共稱揚是菩薩，所發莊嚴大誓願。稱讚是等廣名聞，令餘菩薩生貴心，皆言欲見釋迦尊，及諸具足莊嚴者。即時諸佛皆聽許，各禮佛足敬遶已，於彼佛土沒不現，皆來到此娑婆界。聞是菩薩具足願，於無上道轉精進，如來即記當成佛，國土壽量號如是。此等無量無數劫，所有不善業因緣，以是行業因緣故，與我生此濁世中。我今雖得無上道，猶不喜見未來世，當有破戒諸比丘，急性惡口麁獷言。是諸菩薩聞此事，而加精進大莊嚴，於飢饉中行大施，法欲壞時演真教。今於佛前發誓言，我要當以無上法，於後恐怖惡世中，不惜身命利眾生。但發是願尚為難，況能成就如願行！如是等經及持者，於惡世中被輕賤。阿難觀彼顛倒世，聞如是等諸經法，於是中生非法想，皆言是法非佛說。以我菩提得供養，而便勤造破法緣，如是甚惡濁亂世，誰能堪忍住是中？」斯人從佛聞是語，即時悲泣淚交流，念佛曠劫所修集，此法如何便散滅！時諸學人生厭心，覺了有為無定相，如救頭然勤精進，漏盡無餘得涅槃。諸天神聞惡世中，正法毀滅皆憂慼：「我等寧於今命終，勿見如是法壞時。我等今見如世尊，能大法施無畏者，此等現前瞻仰佛，聽說甚深無礙法。又見比丘修諸禪，定慧神通悉究竟，於後惡世法壞時，此等賢聖難復見。諸惡比丘反熾盛，持淨戒者無勢力，乃不得暫止塔廟。」時諸天神大憂惱，皆悲呼言：「奈何哉！佛法毀滅甚可惜。佛為是等修苦行，而為惡人所輕毀。自共朋黨相親友，誹謗善人生過咎，自言佛是我等師，而違佛意毀正法。與清信女為因緣，共結要誓同事業，并心共毀我正法，於佛法中無敬心。是眾惡等毀三寶，為諸賢聖所遠離，如兇逸牛角峯利，則為眾人之所避。於爾時世惡比丘，而反輕笑修善者，來世當有是顛倒，應生厭離莫放逸。於佛法中勤精進，勿見如是濁亂世，莫與此等相值遇，與此同止甚苦惱。」
。
<juan>佛說華手經卷第五<p>後秦龜茲國三藏鳩摩羅什奉<#sp>詔譯<p>眾相品第十七<p>爾時，東方過萬一千阿僧祇剎，有世界名眾相，是中有佛，號樂無相，今現在，為梵音聲菩薩摩訶薩授無上道記。餘如上說。<p>從眾相剎至此中間，有世界名無相，是中有佛，號妙化音，今現在，為樂一相菩薩摩訶薩授無上道記。餘如上說。<p>從無相剎至此中間，有世界名無相海，是中有佛，號曰華上，今現在，為雨華菩薩摩訶薩授無上道記。餘如上說。<p>從無相海剎至此中間，有世界名雜相，是中有佛，號曰寶德，今現在，為雜頂菩薩摩訶薩授無上道記。餘如上說。<p>從雜相剎至此中間，有世界名寶生，是中有佛，號海彌樓，今現在，為妙眼菩薩摩訶薩授無上道記。餘如上說。<p>從寶生剎至此中間，有世界名廣大，是中有佛，號無垢意，今現在，為尼民陀羅菩薩摩訶薩授無上道記。餘如上說。<p>從廣大剎至此中間，有世界名華，是中有佛，號智華生，今現在，為善威儀菩薩摩訶薩授無上道記。餘如上說。<p>從華剎至此中間，有世界名虛空淨，是中有佛，號極高德聚，今現在，為寶蓋菩薩摩訶薩授無上道記。餘如上說。<p>從虛空淨剎至此中間，有世界名無相，是中有佛，號曰寂滅，今現在，為憂鉢羅菩薩摩訶薩授無上道記。餘如上說。<p>從無相剎至此中間，有世界名妙樂，是中有佛，號離欲自在，今現在，為定意菩薩摩訶薩授無上道記。餘如上說。<p>從妙樂剎至此中間，有世界名金剛境，是中有佛，號滅諸趣，今現在，為轉胎菩薩摩訶薩授無上道記。餘如上說。<p>從金剛境剎至此中間，有世界名德積，是中有佛，號不思議德生，今現在，為持世菩薩摩訶薩授無上道記。餘如上說。<p>從德積剎至此中間，有世界名大安，是中有佛，號喜生德，今現在，為勝眾菩薩摩訶薩授無上道記。餘如上說。<p>從大安剎至此中間，有世界名無受，是中有佛，號到無畏，今現在，為勇健菩薩摩訶薩授無上道記。餘如上說。<p>從無受剎至此中間，有世界名散赤蓮華，是中有佛，號曰流香，今現在，為香彌樓菩薩摩訶薩授無上道記。餘如上說。<p>從散赤蓮華剎至此中間，有世界名阿竭流香，是中有佛，號無礙香光，今現在，為無邊嚴菩薩摩訶薩授無上道記。餘如上說。<p>從阿竭流香剎至此中間，有世界名眾歸，是中有佛，號雲鼓音，今現在，為持地菩薩摩訶薩授無上道記。餘如上說。<p>從眾歸剎至此中間，有世界名功德積，是中有佛，號功德生德，今現在，為增長菩薩摩訶薩授無上道記。餘如上說（功德生德丹功德生）。<p>從功德積剎至此中間，有世界名純樂，是中有佛，號無邊行自在，今現在，為迦葉菩薩摩訶薩授無上道記。餘如上說。<p>從純樂剎至此中間，有世界名妙香，是中有佛，號須彌肩，今現在，為帝德菩薩摩訶薩授無上道記。餘如上說。<p>從妙香剎至此中間，有世界名香相，是中有佛，號上香彌樓，今現在，為妙莊嚴菩薩摩訶薩授無上道記。餘如上說。<p>從香相剎至此中間，有世界名助香，是中有佛，號無邊光，今現在，為妙性菩薩摩訶薩授無上道記。餘如上說。<p>從助香剎至此中間，有世界名調御，是中有佛，號曰普觀，今現在，為無邊力菩薩摩訶薩授無上道記。餘如上說。<p>從調御剎至此中間，有世界名大擔，是中有佛，號曰無畏，今現在，為大力菩薩摩訶薩授無上道記。餘如上說。<p>從大擔剎至此中間，有世界名離怖畏，是中有佛，號得無畏，今現在，為方聞菩薩摩訶薩授無上道記。餘如上說。<p>從離怖畏剎至此中間，有世界名月，是中有佛，號日月燈，今現在，為眾歸菩薩摩訶薩授無上道記。餘如上說。<p>從月剎至此中間，有世界名照明，是中有佛，號曰明燈，今現在，為持明菩薩摩訶薩授無上道記。餘如上說。<p>從照明剎至此中間，有世界名作明，是中有佛，號振威德，今現在，為世流布王菩薩摩訶薩授無上道記。餘如上說。<p>從作明剎至此中間，有世界名隨斷，是中有佛，號極高行，今現在，為慧宗菩薩摩訶薩授無上道記。餘如上說。<p>從隨斷剎至此中間，有世界名眾香，是中有佛，號曰善眾，今現在，為妙意菩薩摩訶薩授無上道記。餘如上說。<p>從眾香剎至此中間，有世界名金剛，是中有佛，號金剛生，今現在，為德積菩薩摩訶薩授無上道記。餘如上說。<p>從金剛剎至此中間，有世界名音聲，是中有佛，號智自在王，今現在，為那羅延菩薩摩訶薩授無上道記。餘如上說。<p>從音聲剎至此中間，有世界名喜生，是中有佛，號智力流布，今現在，為願流布菩薩摩訶薩授無上道記。餘如上說。<p>從喜生剎至此中間，有世界名安生，是中有佛，號曰上安，今現在，為弗沙菩薩摩訶薩授無上道記。餘如上說。<p>從安生剎至此中間，有世界名阿樓那，是中有佛，號德王明，今現在，為導師菩薩摩訶薩授無上道記。餘如上說。<p>從阿樓那剎至此中間，有世界名阿樓那積，是中有佛，號曰妙眼，今現在，為持明菩薩摩訶薩授無上道記。餘如上說。<p>從阿樓那積剎至此中間，有世界名柔軟，是中有佛，號娑羅王，今現在，為寶娑羅菩薩摩訶薩授無上道記。餘如上說。<p>從柔軟剎至此中間，有世界名善立，是中有佛，號須彌王，今現在，為須彌肩菩薩摩訶薩授無上道記。餘如上說。<p>從善立剎至此中間，有世界名清淨，是中有佛，號虛彌樓，今現在，為願流布王菩薩摩訶薩授無上道記。餘如上說。<p>從清淨剎至此中間，有世界名威德生，是中有佛，號寶威德，今現在，為善思願菩薩摩訶薩授無上道記。餘如上說。<p>從威德生剎至此中間，有世界名善相，是中有佛，號上善德，今現在，為擇眾菩薩摩訶薩授無上道記。餘如上說。<p>從善相剎至此中間，有世界名梵德，是中有佛，號梵音聲，今現在，為寶德菩薩摩訶薩授無上道記。餘如上說。<p>從梵德剎至此中間，有世界名華德，是中有佛，號曰寶華，今現在，為寶光菩薩摩訶薩授無上道記。餘如上說。<p>從華德剎至此中間，有世界名蓮華德，是中有佛，號蓮華生德，今現在，為蓮華藏菩薩摩訶薩授無上道記。餘如上說。<p>從蓮華德剎至此中間，有世界名栴檀窟，是中有佛，號栴檀香，今現在，為栴檀德菩薩摩訶薩授無上道記。餘如上說。<p>從栴檀窟剎至此中間，有世界名華，是中有佛，號如須彌，今現在，為聲德菩薩摩訶薩授無上道記。餘如上說。<p>從華剎至此中間，有世界名金華，是中有佛，號曰上嚴，今現在，為金剛菩薩摩訶薩授無上道記。餘如上說。<p>從金華剎至此中間，有世界名寶明，是中有佛，號曰寶蓋，今現在，為寶步菩薩摩訶薩授無上道記。餘如上說。<p>從寶明剎至此中間，有世界名香彌樓，是中有佛，號曰香象，今現在，為無礙眼菩薩摩訶薩授無上道記。餘如上說。<p>從香彌樓剎至此中間，有世界名雜相，是中有佛，號無邊自在力，今現在，為不虛力菩薩摩訶薩授無上道記。餘如上說。<p>從雜相剎至此中間，有世界名清淨，是中有佛，號不虛稱，今現在，為不虛見菩薩摩訶薩授無上道記。餘如上說。<p>從清淨剎至此中間，有世界名功德處，是中有佛，號不思議功德王明，今現在，為明音菩薩摩訶薩授無上道記。餘如上說。<p>從功德處剎至此中間，有世界名有德，是中有佛，號曰雜華，今現在，為智精進菩薩摩訶薩授無上道記。餘如上說。<p>從有德剎至此中間，有世界名安隱，是中有佛，號曰安王，今現在，為作安菩薩摩訶薩授無上道記。餘如上說。<p>從安隱剎至此中間，有世界名最高，是中有佛，號華高德，今現在，為妙華菩薩摩訶薩授無上道記。餘如上說。<p>從最高剎至此中間，有世界名動，是中有佛，號曰常悲，今現在，為常憂菩薩摩訶薩授無上道記。餘如上說。<p>從動剎至此中間，有世界名常動，是中有佛，號曰藥王，今現在，為大悲莊嚴菩薩摩訶薩授無上道記。餘如上說。<p>從常動剎至此中間，有世界名堅固，是中有佛，號求利世，今現在，為智力菩薩摩訶薩授無上道記。餘如上說。<p>從堅固剎至此中間，有世界名不動，是中有佛，號無邊心行，今現在，為善住菩薩摩訶薩授無上道記。餘如上說。<p>從不動剎至此中間，有世界名普虛空，是中有佛，號無邊自在力，今現在，為眾助（鄉作眼）菩薩摩訶薩授無上道記。餘如上說。<p>從普虛空剎至此中間，有世界名琉璃明，是中有佛，號無邊光，今現在，為無量心莊嚴菩薩摩訶薩授無上道記。餘如上說。<p>從琉璃明剎至此中間，有世界名金明，是中有佛，號無邊明（丹作眼），今現在，為妙眼菩薩摩訶薩授無上道記。餘如上說。<p>從金明剎至此中間，有世界名無相，是中有佛，號言音自在，今現在，為難提菩薩摩訶薩授無上道記。餘如上說。<p>從無相剎至此中間，有世界名蓮華蓋，是中有佛，號無邊虛空自在，今現在，為觀定嚴菩薩摩訶薩授無上道記。餘如上說。<p>從蓮華蓋剎至此中間，有世界名蓋行列，是中有佛，號曰宿王，今現在，為蓮華德菩薩摩訶薩授無上道記。餘如上說。<p>從蓋行列剎至此中間，有世界名寶網覆，是中有佛，號上香德，今現在，為華手菩薩摩訶薩授無上道記。餘如上說。<p>從寶網覆剎至此中間，有世界名真金，是中有佛，號虛空德，今現在，為淨眼菩薩摩訶薩授無上道記。餘如上說。<p>從真金剎至此中間，有世界名清淨，是中有佛，號極高德，今現在，為德眼菩薩摩訶薩授無上道記。餘如上說。<p>從清淨剎至此中間，有世界名無憂，是中有佛，號曰作方，今現在，為作明菩薩摩訶薩授無上道記。餘如上說。<p>從無憂剎至此中間，有世界名星宿，是中有佛，號極高彌樓，今現在，為安立菩薩摩訶薩授無上道記。餘如上說。<p>從星宿剎至此中間，有世界名雜相，是中有佛，號無礙眼，今現在，為雜眾菩薩摩訶薩授無上道記。餘如上說。<p>從雜相剎至此中間，有世界名香流，是中有佛，號娑伽羅，今現在，為三牟陀菩薩摩訶薩授無上道記。餘如上說。<p>從香流剎至此中間，有世界名眾香，是中有佛，號曰持炬，今現在，為破疑菩薩摩訶薩授無上道記。餘如上說。<p>從眾香剎至此中間，有世界名栴檀香，是中有，佛號曰火相，今現在，為眾稱菩薩摩訶薩授無上道記。餘如上說。<p>從栴檀香剎至此中間，有世界名善喜，是中有佛，號善淨德光，今現在，為破賊德菩薩摩訶薩授無上道記。餘如上說。<p>從善喜剎至此中間，有世界名喜生，是中有佛，號曰智聚，今現在，為利意菩薩摩訶薩授無上道記。餘如上說。<p>從喜生剎至此中間，有世界名流布，是中有佛，號流布力王，今現在，為勇健菩薩摩訶薩授無上道記。餘如上說。<p>從流布剎至此中間，有世界名大德，是中有佛，號功德王眼（丹作明），今現在，為利意菩薩摩訶薩授無上道記。餘如上說。<p>從大德剎至此中間，有世界名堅固，是中有佛，號曰現智，今現在，為行精進菩薩摩訶薩授無上道記。餘如上說。<p>從堅固剎至此中間，有世界名不退，是中有佛，號華高生德，今現在，為德念菩薩摩訶薩授無上道記。餘如上說。<p>從不退剎至此中間，有世界名善分別，是中有佛，號曰寶火，今現在，為勇德菩薩摩訶薩授無上道記。餘如上說。<p>從善分別剎至此中間，有世界名憂鉢羅，是中有佛，號赤蓮華德，今現在，為德守菩薩摩訶薩授無上道記。餘如上說。<p>從憂鉢羅剎至此中間，有世界名疑蓋，是中有佛，號壞一切疑，今現在，為無畏菩薩摩訶薩授無上道記。餘如上說。<p>從疑蓋剎至此中間，有世界名妙，是中有佛，號曰善眾，今現在，為得聲菩薩摩訶薩授無上道記。餘如上說。<p>從妙剎至此中間，有世界名眾德，是中有佛，號拘留孫，今現在，為持炬菩薩摩訶薩授無上道記。餘如上說。<p>從眾德剎至此中間，有世界名妙善，是中有佛，號曰相王，今現在，為勤心菩薩摩訶薩授無上道記。餘如上說。<p>從妙善剎至此中間，有世界名妙香，是中有佛，號蓮華德生，今現在，為上智菩薩摩訶薩授無上道記。餘如上說。<p>從妙香剎至此中間，有世界名善相，是中有佛，號曰放光，今現在，為慈眾菩薩摩訶薩授無上道記。餘如上說。<p>從善相剎至此中間，有世界名雲陰，是中有佛，號曰彌勒，今現在，為華菩薩摩訶薩授無上道記。餘如上說。<p>從雲陰剎至此中間，有世界名光明，是中有佛，號蓮華光明，今現在，為法上菩薩摩訶薩授無上道記。餘如上說。<p>從光明剎至此中間，有世界名名稱，是中有佛，號上法王相，今現在，為阿疇那菩薩摩訶薩授無上道記。餘如上說。<p>從名稱剎至此中間，有世界名帝釋，是中有佛，號無邊力，今現在，為名聞慈菩薩摩訶薩授無上道記。餘如上說。<p>從帝釋剎至此中間，有世界名蓮華，是中有佛，號勝山海，今現在，為寶積菩薩摩訶薩授無上道記。餘如上說。<p>從蓮華剎至此中間，有世界名喜，是中有佛，號釋迦文，今現在，為帝王菩薩摩訶薩授無上道記。餘如上說。<p>從喜剎至此中間，有世界名常嚴，是中有佛，號不虛見，今現在，為勇德菩薩摩訶薩授無上道記。餘如上說。<p>從常嚴剎至此中間，有世界名流布，是中有佛，號無礙音聲，今現在，為善住菩薩摩訶薩授無上道記。餘如上說。<p>從流布剎至此中間，有世界名常言，是中有佛，號無量名德明，今現在，為歡喜菩薩摩訶薩授無上道記。餘如上說。<p>從常言剎至此中間，有世界名白相，是中有佛，號無分別嚴，今現在，為無礙嚴菩薩摩訶薩授無上道記。餘如上說。<p>從白相剎至此中間，有世界名栴檀香，是中有佛，號無邊光，今現在，為淨德菩薩摩訶薩授無上道記。餘如上說。<p>從栴檀香剎至此中間，有世界名袈裟相，是中有佛，號曰妙眼，今現在，為寶手菩薩摩訶薩授無上道記。餘如上說。<p>如是等一生補處菩薩摩訶薩，無量無邊阿僧祇眾，從東方來集此世界，到王舍城行詣竹園，頂禮佛足，問訊訖已，於一面坐。<p>諸方品第十八<p>南方去此，過于無量阿僧祇剎，有佛號純寶藏，為列宿菩薩摩訶薩授阿耨多羅三藐三菩提記。時列宿菩薩見大光明、聞大音聲，問純寶藏佛言：「世尊！是為何佛光明、音聲？」<p>彼佛答言：「善男子！北方去此，過于無量阿僧祇剎，彼有世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。彼眾會中有大菩薩，具足成就大願莊嚴，十方恒沙諸世界中，尠有如是大莊嚴者。」<p>時，列宿菩薩白純寶藏佛言：「世尊！我欲往詣娑婆世界，見釋迦文佛禮事、供養，亦欲見彼不可思議具足莊嚴諸大菩薩摩訶薩眾。」<p>彼佛答言：「欲往隨意。汝以我言，問訊釋迦文佛：少病、少惱，氣力安不？汝當一心以安審慧遊彼世界。所以者何？彼娑婆界諸菩薩等難勝、難壞。」<p>時列宿菩薩禮彼佛足，遶三匝已，於彼佛土忽然不現，如大力士屈伸臂頃，到此世界。至王舍城，詣竹園中，頂禮佛足，却住一面，白佛言：「世尊！純寶藏佛問訊世尊：少病、少惱，起居輕利，遊步強耶？」<p>時佛問言：「純寶藏如來於彼世界遊步康耶？」<p>彼菩薩言：「純寶藏世尊在彼世界安隱、無恙。」<p>有如是等一生補處諸菩薩摩訶薩、無量無邊阿僧祇眾，從南方來集此世界，到王舍城，行詣竹園，頂禮佛足，覲問訊已，於一面坐。<p>西方去此過無量無邊阿僧祇剎，有世界名普樂，是中有佛，號離垢三世無礙莊嚴，今現在，為無邊自在現佛華莊嚴菩薩摩訶薩授阿耨多羅三藐三菩提記。是普樂世界一切所有蓮華光明、摩尼珠光及珠樹光，常照彼剎，諸大蓮華一一皆廣一千由旬，種種雜寶以為嚴飾，諸蓮華香普熏十方無量世界。彼土所生諸菩薩眾，其身長大一萬由旬，有大光明具足相好，端嚴殊妙見者心歡。若發心欲遊諸世界覲見諸佛，彼佛本願神通力故，即時東方所有世界，乃至法性盡現其前，南、西、北方、四維、上下所有世界，乃至法性盡現無餘。如一佛土，一切皆以琉璃為地，寶樹行列而為莊嚴。或有菩薩初發無上菩提之心，能行種種難行難捨。或有菩薩離諸法故得無生忍，皆悉具足諸波羅蜜，深修佛法，能現菩薩無量神力。或有菩薩處兜率天，或從兜率降神母胎及生出家，或坐道場成無上覺，或有能轉大法寶輪，及大菩薩圍遶說法，究竟佛事而般泥洹。普樂世界諸菩薩眾，不動本處皆悉能見。彼佛世界於諸國土最為高顯，釋迦文佛光明照彼，其中所有諸蓮華光、摩尼珠光及珠樹光，以佛光故蔽不復現，謦欬音聲亦遍彼界。<p>時，無邊自在力現佛華莊嚴菩薩見大光明、聞是音聲，問離垢三世無礙嚴佛言：「世尊！是為何佛光明、音聲？」<p>彼佛答言：「善男子！東方去此，過于無量阿僧祇剎，彼有世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。」<p>時無邊自在力現佛華莊嚴菩薩白離垢三世無礙嚴佛言：「世尊！我欲往詣娑婆世界，見釋迦文佛禮事、供養，亦欲見彼具足莊嚴諸大菩薩摩訶薩眾。」<p>彼佛答言：「善男子！汝今當自現為小身，去諸所有蓮華莊嚴。所以者何？是諸蓮華，娑婆世界所不容受。」<p>彼菩薩言：「唯然。世尊！當現小身，去諸蓮華。」<p>彼佛答言：「欲往隨意。汝以我言，問訊釋迦文佛：少病、少惱，起居輕利，遊步安耶？」<p>時，彼菩薩頂禮佛足，遶三匝已，於彼佛土忽然不現，如大力士屈伸臂頃，到此世界。至王舍城，行詣竹園，頂禮佛足，却住一面，白佛言：「世尊！離垢三世無礙嚴佛問訊世尊：少病、少惱，起居輕利、遊步康耶？」<p>時佛答言：「離垢三世無礙嚴佛於彼世界遊步安耶？」<p>彼菩薩言：「如是。世尊！離垢三世無礙嚴佛在彼世界安隱、無恙。」<p>佛復問言：「汝見何利來至此土？」<p>彼菩薩言：「我以如來神通力故，能來至此。世尊！我在彼土亦見十方一切諸佛，彼諸菩薩常不生心欲至他土覲見諸佛。所以者何？在彼國土悉見十方無量世界及一切佛。世尊！我隨佛意以佛力故，如一念頃，於彼世界忽然不現，來到此土。」<p>如是西方，從普樂剎至此中間，次有無量華佛、無量明佛、無量光佛、無量光明佛、無量自在力佛、無量力佛、一蓋佛、蓋行佛、寶蓋佛、宿王佛、善修佛、明輪佛、明王佛、高佛（丹無佛）、廣德佛、無邊光佛、自在佛、自在力佛、無礙音聲佛、大雲光佛、網聚佛、覺華光佛、蓮華自在佛、山王佛、月眾增上佛、放光佛、妙肩佛、不虛見佛、頂生王佛、蓮華生佛，如是無量阿僧祇等佛世界中，一生補處諸大菩薩摩訶薩眾，從西方來集此世界，到王舍城，行詣竹園，頂禮佛足，覲問訊已，於一面坐。<p>爾時，北方過于無量阿僧祇剎，彼有世界名蓋行列，是中有佛，號不虛稱，今現在，為發心即轉不退法輪菩薩摩訶薩授阿耨多羅三藐三菩提記。是菩薩見是光明、聞是音聲，問不虛稱佛言：「世尊！是為何佛光明、音聲？」<p>彼佛答言：「善男子！南方去此，過于無量阿僧祇剎，彼有世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是大會中有諸菩薩，具足成就不可思議大願莊嚴；十方眾生稱其名者，即住阿惟越致。」<p>時發心即轉不退法輪菩薩白不虛稱佛言：「我欲往詣娑婆世界，見釋迦文佛禮事、供養，亦欲見彼不可思議具足莊嚴大菩薩眾。」<p>彼佛答言：「欲往隨意。汝以我言，問訊釋迦文佛：少病、少惱，起居輕利、遊步康耶？」<p>時發心即轉不退法輪菩薩，頂禮佛足，遶三匝已，於彼佛土忽然不現，如大力士屈伸臂頃，到此世界。至王舍城，行詣竹園，頂禮佛足，却住一面，而白佛言：「不虛稱佛問訊世尊：少病、少惱，起居輕利、氣力安不？」<p>時佛問言：「不虛稱佛於彼世界遊步康耶？」<p>彼菩薩言：「不虛稱佛在彼國土安隱、無恙。」<p>如是北方，從不虛稱佛世界中間，次有不虛力佛、不虛自在力佛、不虛光佛、無邊精進佛、娑羅王佛、寶娑羅佛、一蓋嚴佛、寶肩佛、栴檀窟佛、栴檀香佛、無邊明佛、明輪佛、彌樓嚴佛、無礙眼佛、無邊眼佛、寶生佛、諸德佛、覺華生德佛、善住意佛、無邊力佛、不虛德佛、寶力佛、無邊嚴佛、無邊德嚴佛、虛空光佛、無相音佛、藥王佛、無驚佛、離怖畏佛、德王明佛、觀覺華生佛、虛空性佛、虛空音佛、虛空嚴生佛，有如是等無量無邊阿僧祇佛，皆遣一生補處菩薩從北方來集此世界。到王舍城，行詣竹園，頂禮佛足，覲問訊已，於一面坐。<p>爾時，下方過于無量阿僧祇剎，彼有世界名虛空清淨，是中有佛，號曰大目，今現在，為拘留孫提菩薩摩訶薩授阿耨多羅三藐三菩提記。時，拘留孫提菩薩見大光明、聞大音聲，問大目佛言：「世尊！是為何佛光明、音聲？」<p>彼佛答言：「善男子！上方去此，過于無量阿僧祇剎，彼有世界名曰娑婆，是中有佛，號釋迦文，今現在為諸菩薩說斷眾生疑令眾歡喜菩薩藏經。彼世界中有大菩薩，具足成就不可思議大願莊嚴，皆集彼會。」<p>時拘留孫提菩薩白大目佛言：「世尊！我欲往詣娑婆世界，見釋迦文佛禮事、供養，亦欲聞說斷眾生疑令眾歡喜菩薩藏經，及見彼土不可思議具足莊嚴大菩薩眾。」<p>彼佛答言：「欲往隨意。汝以我言，問訊釋迦文佛：少病、少惱，氣力安不？」<p>時拘留孫提菩薩頂禮佛足，遶三匝已，於彼佛土忽然不現，如大力士屈伸臂頃，到此世界。至王舍城，行詣竹園，頂禮佛足，却住一面，白佛言：「世尊！大目如來問訊世尊：少病、少惱，起居輕利、遊步康耶？」<p>時佛問言：「大目如來在彼世界少病、少惱，氣力安不？」<p>彼菩薩言：「大目世尊在彼國土安隱、無恙。」<p>如是下方，從大目佛世界中間，次有上德佛、大德佛、蓮華德佛、有德佛、師子德佛、成利佛、師子護佛、師子頰佛、安立王佛、梵彌樓佛、淨眼佛、不虛步佛、香象佛、香德佛、香彌樓佛、無量眼佛、香聚佛、寶窟佛、寶彌樓佛、安住佛、善住王佛、梵彌樓佛、娑羅王佛、明輪佛、明燈佛、不虛精進佛、善思嚴佛、師子佛、眾貞實佛、妙善住王佛，有如是等無量無邊阿僧祇界諸佛世尊，皆遣一生補處菩薩摩訶薩，從下方來集此世界。到王舍城，行詣竹園，頂禮佛足，覲問訊已，於一面坐。<p>爾時，上方過于無量阿僧祇剎，有世界名栴檀香明，是中有佛，號無邊高力王，今現在，為無量音菩薩摩訶薩授阿耨多羅三藐三菩提記。是無量音菩薩見大光明、聞大音聲，問無邊高力王佛言：「世尊！是為何佛光明、音聲？」<p>彼佛答言：「善男子！下方去此，過于無量阿僧祇剎，有一世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。彼世界中有諸菩薩，具足成就大願莊嚴。」<p>時無量音菩薩白無邊高力王佛言：「世尊！我欲往詣娑婆世界，見釋迦文佛禮事、供養，亦欲見彼不可思議具足莊嚴大菩薩眾。」<p>彼佛答言：「欲往隨意。汝以我言，問訊釋迦文佛：少病、少惱，起居輕利、遊步安耶？」<p>時無量音菩薩頂禮佛足，遶三匝已，於彼佛土忽然不現，如大力士屈伸臂頃，到此世界。至王舍城，行詣竹園，頂禮佛足，却住一面，白佛言：「世尊！無邊高力王佛問訊世尊：少病、少惱，起居輕利、氣力安不？」<p>時佛問言：「無邊高力王佛於彼世界遊步安耶？」<p>彼菩薩言：「如是。世尊！無邊高力王佛在彼世界安隱、無恙。」時彼菩薩問訊佛已，於一面坐。<p>從無邊高力王佛剎來，次精進最高王佛、破疑佛、善宿王佛、然燈佛、作明佛、明彌樓佛、明輪王佛、淨眼佛、白蓋佛、香蓋佛、寶蓋佛、栴檀窟佛、栴檀德佛、須彌肩佛、寶明佛、娑羅王佛、梵德佛、淨眼佛、無驚怖佛、離怖畏佛、妙肩佛、上寶佛、山王佛、轉女相嚴佛、無邊嚴佛、無上光佛、網明相佛、因王佛，如是無量阿僧祇等諸佛世界，一生補處諸大菩薩摩訶薩眾，從上方來集此世界，到王舍城，行詣竹園，頂禮佛足，覲問訊已，於一面坐。<p>時東南方過于無量阿僧祇剎，彼有世界，名佛華生，是中有佛，號一切緣中能現佛相，今現在，為離憂菩薩摩訶薩授阿耨多羅三藐三菩提記。時離憂菩薩見是光明、聞是音聲，問一切緣中能現佛相佛言：「世尊！是為何佛光明、音聲？」<p>彼佛答言：「善男子！西北方去此，過于無量阿僧祇剎，彼有世界，名曰娑婆，是中有佛，號釋迦文，今現在為諸菩薩說斷眾生疑令眾歡喜菩薩藏經。是為彼佛光明、音聲。彼世界中有大菩薩，具足成就不可思議大願莊嚴。」<p>時離憂菩薩白彼佛言：「我欲往詣娑婆世界，見釋迦文佛禮事、供養，亦欲見彼不可思議具足莊嚴大菩薩眾。」<p>彼佛答言：「欲往隨意。汝以我言，問訊釋迦文佛：少病、少惱，起居輕利、遊步康耶？」<p>時離憂菩薩頂禮佛足，遶三匝已，於彼佛土忽然不現，如大力士屈伸臂頃，到此世界。至王舍城，行詣竹園，頂禮佛足，却住一面，白佛言：「世尊！一切緣中能現佛相如來問訊世尊：少病、少惱，氣力安不？」<p>時佛問言：「一切緣中能現佛相如來，於彼世界少病、少惱，遊步康耶？」<p>彼菩薩言：「一切緣中能現佛相世尊，在彼世界安隱、無恙。」<p>從一切緣中能現佛相佛世界中間，次有無邊緣中現佛、相佛、蓮華敷力佛、網明佛、無邊明佛、華佛、寶娑羅佛、發心即轉法輪佛、華聚佛、增千光佛、無上光佛、不動力佛、無邊步力佛、無邊願佛、無量願佛、無邊自在力佛、無定願佛、轉胎佛、轉諸難佛、一切緣修行佛、無緣莊嚴佛、虛空佛、有德佛，如是無量阿僧祇等諸佛世界，一生補處諸大菩薩摩訶薩眾，從東南方悉來集此娑婆世界。到王舍城，行詣竹園，頂禮佛足，覲問訊已，於一面坐。<p>時西南方過于無量阿僧祇剎，有世界名善吉，是中有佛，號曰吉利，今現在為成一切利菩薩摩訶薩授阿耨多羅三藐三菩提記。時成一切利菩薩見大光明、聞大音聲，問吉利佛言：「世尊！是為何佛光明、音聲？」<p>彼佛答言：「善男子！東北方去此，過于無量阿僧祇剎，彼有世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。彼世界中有大菩薩，具足成就不可思議大願莊嚴；若有眾生聞其名者，必得不退轉法。」<p>時，成一切利菩薩白彼佛言：「我欲往詣娑婆世界，見釋迦文佛禮事、供養，亦欲見彼不可思議具足莊嚴大菩薩眾。」<p>彼佛答言：「欲往隨意。汝以我言，問訊釋迦文佛：少病、少惱，起居輕利、遊步安耶？」<p>時，成一切利菩薩頂禮佛足，遶三匝已，於彼佛土忽然不現，如大力士屈伸臂頃，到此世界。至王舍城，行詣竹園，頂禮佛足，却住一面，白佛言：「世尊！吉利如來問訊世尊：少病、少惱，起居輕利、遊步安耶？」<p>時佛問言：「吉利如來安樂行不？」<p>彼菩薩言：「吉利世尊在彼世界安隱、無恙。」時，成一切利菩薩覲問訊已，於一面坐。<p>如是西南方從吉利佛剎來，次有吉利嚴佛、尸棄佛、常精進佛、善住佛、無邊嚴佛、無相嚴佛、普嚴佛、作燈佛、作明佛、一藏佛、一聚佛、無邊像佛、無邊精進佛、網光佛、大神通佛、明輪佛、觀智佛、不虛稱佛、壞諸怖畏佛、無邊德王明佛、離怖畏佛、壞諸怨賊佛、過諸魔界佛、無量華佛、持無量德佛、無量音聲佛、光聚佛、明德佛、離二邊佛、無量覺華光佛、無量聲佛、明彌樓佛、娑羅王佛、白面佛、妙眼佛、上德佛、寶華佛、寶生佛、月華佛、一切眾生嚴佛、轉一切生死佛、無邊辯才佛、無驚怖佛、緣一切辯才佛，如是無量阿僧祇等諸佛世界，一生補處諸大菩薩摩訶薩眾，從西南方來集此娑婆世界。到王舍城，行詣竹園，頂禮佛足，覲問訊已，於一面坐。<p>時，西北方過于無量阿僧祇剎，彼有世界名栴檀香，是中有佛，號普香光，今現在，為普明菩薩摩訶薩授阿耨多羅三藐三菩提記。時普明菩薩見大光明、聞大音聲，問普香光佛言：「世尊，是為何佛光明、音聲？」<p>彼佛答言：「善男子！東南方去此，過于無量阿僧祇剎，彼有世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經，是為彼佛光明、音聲。彼佛世界中有諸菩薩，具足成就不可思議大願莊嚴。」<p>時普明菩薩白普香光佛言：「我欲往詣娑婆世界，見釋迦文佛禮事、供養，亦欲見彼不可思議具足莊嚴大菩薩眾。」<p>彼佛答言：「欲往隨意。汝以我言，問訊釋迦文佛：少病、少惱，起居輕利、遊步安耶？」<p>時普明菩薩頂禮佛足，遶三匝已，於彼佛土忽然不現，如大力士屈伸臂頃，到此世界。至王舍城，行詣竹園，頂禮佛足，却住一面，而白佛言：「普香光佛問訊世尊：少病、少惱，遊步康耶？」<p>時佛問言：「普香光佛氣力安不？」<p>彼菩薩言：「普香光佛在彼國土安隱、無恙。」時普明菩薩頂禮佛足，覲問訊已，却住一面。<p>如是西北方，從普香光佛世界中間，次有香明佛、香彌樓佛、香象佛、香自在佛、香窟佛、明輪佛、光王佛、蓮華生王佛佛（丹無一佛）、法自在佛、無邊法自在佛、可樂佛、愛德佛、散華佛、華蓋行列佛、華窟佛、金華佛、香華佛、彌樓王佛、善導師佛、一切眾生最勝嚴佛、轉諸難佛、善行嚴佛、妙華佛、無邊香佛、普放光佛、普放香佛、普光佛、散華生得佛、寶網手佛、極高王佛、普照一佛土佛、宿王佛、妙見佛、安立王佛、香流佛、無邊智自在佛、不虛嚴佛、不虛見佛、無礙眼佛、不動佛、初發意佛、無邊眼佛、燈上佛、普照明佛、光照佛、一切世界一切眾生不斷辯才佛、無垢力佛、無跡行佛，如是無量阿僧祇等諸佛世界，一生補處菩薩摩訶薩，從西北方悉來集此娑婆世界。至王舍城，行詣竹園，頂禮佛足，問訊訖已，於一面坐。<p>時東北方過于無量阿僧祇剎，有世界名眾歸，是中有佛，號滅一切憂，今現在，為不虛稱菩薩摩訶薩授阿耨多羅三藐三菩提記。時不虛稱菩薩見大光明、聞大音聲，問滅一切憂佛言：「世尊！是為何佛光明、音聲？」<p>彼佛答言：「善男子！西南方去此，過于無量阿僧祇剎，彼有世界名曰娑婆，是中有佛，號釋迦文，今現在，為諸菩薩說斷眾生疑令眾歡喜菩薩藏經。是為彼佛光明、音聲。彼世界中有諸菩薩，具足成就不可思議大願莊嚴。」<p>時不虛稱菩薩白滅一切憂佛言：「世尊！我欲往詣娑婆世界，見釋迦文佛禮事、供養，亦欲見彼不可思議具足莊嚴大菩薩眾。」<p>彼佛答言：「欲往隨意。汝以我言，問訊釋迦文佛：少病、少惱，起居輕利、氣力安不？」<p>時不虛稱菩薩頂禮佛足，遶三匝已，於彼佛土忽然不見，如大力士屈伸臂頃，到此世界。至王舍城，行詣竹園，頂禮佛足，却住一面，白佛言：「世尊！滅一切憂佛問訊世尊：少病、少惱，遊步安耶？」<p>時佛問言：「滅一切憂佛少病少惱氣力安不？」<p>彼菩薩言：「滅一切憂佛在彼世界安隱、無恙。」時不虛稱菩薩頂禮佛足，問訊訖已，於一面坐。<p>東北方有世界，名離一切憂，是中有佛，號曰離憂，今現在，為大明菩薩摩訶薩授無上道記。餘如上說。<p>從離一切憂剎來過六萬剎中間，有世界名喜樂，是中有佛，號喜生德，今現在，為報恩菩薩摩訶薩授無上道記。餘如上說。<p>從喜樂剎至此中間，有世界名安隱，是中有佛，號曰安王，今現在，為無難菩薩摩訶薩授無上道記。餘如上說。<p>從安隱剎至此中間，有世界名金網覆，是中有佛，號上彌樓，今現在，為師子彌樓菩薩摩訶薩授無上道記。餘如上說。<p>從金網覆剎至此中間，有世界名香明，是中有佛，號曰妙香，今現在，為聲德菩薩摩訶薩授無上道記。餘如上說。<p>從香明剎至此中間，有世界名寶聚，是中有佛，號憍陳若，今現在，為大聚菩薩摩訶薩授無上道記。餘如上說。<p>從寶聚剎至此中間，有世界名堅固，是中有佛，號曰勢德，今現在，為梵德菩薩摩訶薩授無上道記。餘如上說。<p>從堅固剎至此中間，有世界名青蓮華，是中有佛，號赤蓮華德，今現在，為華生菩薩摩訶薩授無上道記。餘如上說。<p>從青蓮華剎至此中間，有世界名白蓮華，是中有佛，號白蓮華生，今現在，為無有菩薩摩訶薩授無上道記。餘如上說。<p>從白蓮華剎至此中間，有世界名大音，是中有佛，號大音眼，今現在，為無上眾菩薩摩訶薩授無上道記。餘如上說。<p>從大音剎至此中間，有世界名香散（丹作嚴），是中有佛，號曰上眾，今現在，為善來菩薩摩訶薩授無上道記。餘如上說。<p>從香嚴剎至此中間，有世界名眾明，是中有佛，號無邊明，今現在為，德藏菩薩摩訶薩授無上道記。餘如上說。<p>從眾明剎至此中間，有世界名栴檀香，是中有佛，號月（丹作日）出光，今現在，為方等菩薩摩訶薩授無上道記。餘如上說。<p>從栴檀香剎至此中間，有世界名明，是中有佛，號名流十方，今現在，為十方流布力王菩薩摩訶薩授無上道記。餘如上說。<p>從明剎至此中間，有世界名月，是中有佛，號星宿王，今現在，為稱眾菩薩摩訶薩授無上道記。餘如上說。<p>從月剎至此中間，有世界名普明德，是中有佛，號無邊光明，今現在，為無垢相菩薩摩訶薩授無上道記。餘如上說。<p>從普明德剎至此中間，有世界名香明，是中有佛，號上香彌樓，今現在，為選擇菩薩摩訶薩授無上道記。餘如上說。<p>從香明剎至此中間，有世界名無畏，是中有佛，號離怖畏，今現在，為喜月菩薩摩訶薩授無上道記。餘如上說。<p>從無畏剎至此中間，有世界名上安，是中有佛，號安隱生德，今現在，為定意菩薩摩訶薩授無上道記。餘如上說。<p>從上安剎至此中間，有世界名無邊明，是中有佛，號無邊功德月，今現在，為喜月菩薩摩訶薩授無上道記。餘如上說。<p>從無邊明剎至此中間，有世界名莊嚴，是中有佛，號一切功德嚴，今現在，為妙威儀菩薩摩訶薩授無上道記。餘如上說。<p>從莊嚴剎至此中間，有世界名蓮華散，是中有佛，號曰華王，今現在，為華生高德菩薩摩訶薩授無上道記。餘如上說。<p>從蓮華散剎至此中間，有世界名雜相，是中有佛，號不壞相，今現在，為無勝菩薩摩訶薩授無上道記。餘如上說。<p>從雜相剎至此中間，有世界名堅固，是中有佛，號宗守光，今現在，為音（二本作普）守菩薩摩訶薩授無上道記。餘如上說。<p>從堅固剎至此中間，有世界名樂戲，是中有佛，號大威德蓮華生王，今現在，為智樂菩薩摩訶薩授無上道記。餘如上說。<p>從樂戲剎至此中間，有世界名樂，是中有佛，號無異生行，今現在，為無異行嚴菩薩摩訶薩授無上道記。餘如上說。<p>從樂剎至此中間，有世界名喜，是中有佛，號一切上，今現在，為上菩薩摩訶薩授無上道記。餘如上說。<p>從喜剎至此中間，有世界名樂德，是中有佛，號虛空淨王，今現在，為彌樓王菩薩摩訶薩授無上道記。餘如上說。<p>從樂德剎至此中間，有世界名喜樂，是中有佛，號無相音聲，今現在，為觀音定嚴菩薩摩訶薩授無上道記。餘如上說。<p>從喜樂剎至此中間，有世界名娑婆，是中有佛，號寶最高德，今現在，為甚深菩薩摩訶薩授無上道記。餘如上說。<p>從娑婆剎至此中間，有世界名眾梵，是中有佛，號曰梵德，今現在，為梵子菩薩摩訶薩授無上道記。餘如上說。<p>從眾梵剎至此中間，有世界名眾香，是中有佛，號無礙香象，今現在，為帝德菩薩摩訶薩授無上道記。餘如上說。<p>從眾香剎至此中間，有世界名眾華，是中有佛，號彌樓明，今現在，為娑伽羅菩薩摩訶薩授無上道記。餘如上說。<p>從眾華剎至此中間，有世界名然燈，是中有佛，號曰大燈，今現在，為雲光菩薩摩訶薩授無上道記。餘如上說。<p>從然燈剎至此中間，有世界名作名聞，是中有佛，號華上光，今現在，為樂法菩薩摩訶薩授無上道記。餘如上說。<p>從作名聞剎至此中間，有世界名多樂，是中有佛，號作名聞，今現在，為彌樓德菩薩摩訶薩授無上道記。餘如上說。<p>從多樂剎至此中間，有世界名安立，是中有佛，號曰名慈，今現在，為師子力菩薩摩訶薩。授無上道記。餘如上說。<p>從安立剎至此中間，有世界名娑羅，是中有佛，號娑羅王，今現在，為山王菩薩摩訶薩授無上道記。餘如上說。<p>從娑羅剎至此中間，有世界名照明，是中有佛，號無邊光，今現在，為不虛步力菩薩摩訶薩授無上道記。餘如上說。<p>如是無量阿僧祇等諸佛世界，一生補處菩薩摩訶薩，從東北方悉來集此娑婆世界。到王舍城，行詣竹園，頂禮佛足，覲問訊已，於一面坐。<p>時此三千大千世界，諸大威德天、龍、夜叉、揵闥婆、阿修羅、迦樓羅、緊陀羅、摩訶羅伽、人非人等，及一生補處諸大菩薩摩訶薩眾，充滿其中無空缺處，而此大眾以佛神力，皆悉容受不相妨閡。
。
<juan>佛說華手經卷第六<p>後秦龜茲國三藏鳩摩羅什奉<#sp>詔譯<p>三昧品第十九<p>爾時，世尊見諸大眾普皆集會，即於坐上入佛首楞嚴三昧；從首楞嚴三昧起，入佛妙金剛三昧；從妙金剛三昧起，入佛知十方言音差別三昧；從知十方言音差別三昧起，入佛無量莊嚴三昧；從無量莊嚴三昧起，入佛師子月三昧；從師子月三昧起，入佛師子奮迅三昧；從師子奮迅三昧起，入佛無邊緣三昧；從無邊緣三昧起，入佛光王三昧；從光王三昧起，入佛妙陀羅尼三昧；從妙陀羅尼三昧起，入佛無相生三昧；從無相生三昧起，入佛師子自在力三昧；從師子自在力三昧起，入佛淨月三昧；從淨月三昧起，入佛一相嚴三昧；從一相嚴三昧起，入佛眾相嚴三昧；從眾相嚴三昧起，入佛無邊光三昧；從無邊光三昧起，入佛大海三昧；從大海三昧起，入佛起一切法海法性定三昧；從起一切法海法性定三昧起，入佛示無邊願緣三昧；從示無邊願緣三昧起，入佛生一切無邊自在法三昧；從生一切無邊自在法三昧起，入佛一切法無住處三昧；從一切法無住處三昧起，入佛無邊光高華三昧；從無邊光高華三昧起，入佛一切法思量淨印三昧；從一切法思量淨印三昧起，入佛一切法無垢印三昧；從一切法無垢印三昧起，入佛示無邊佛自在力三昧；從示無邊佛自在力三昧起，入佛一切眾生滅相三昧；從一切眾生滅相三昧起，入佛一切法如來所行三昧；從一切法如來所行三昧起，入佛示無邊自在神通莊嚴三昧；從示無邊自在神通莊嚴三昧起，入佛三世無礙一切法性定三昧；從三世無礙一切法性定三昧起，入佛一切法中得自在力三昧；從一切法中得自在力三昧起，入佛攝一切法海自在印三昧；從攝一切法海自在印三昧起，入佛堅固三昧；從堅固三昧起，入佛善通達三昧；從善通達三昧起，入佛無動三昧；從無動三昧起，入佛觀見一切法三昧；從觀見一切法三昧起，入佛普明三昧；從普明三昧起，入佛普觀印三昧；從普觀印三昧起，入佛無明闇三昧；從無明闇三昧起，入佛無見三昧；從無見三昧起，入佛一切法無礙無取三昧；從一切法無礙無取三昧起，入佛無盡相三昧；從無盡相三昧起，入佛無盡定三昧；從無盡定三昧起，入佛無盡緣三昧；從無盡緣三昧起，入佛一寶相三昧；從一寶相三昧起，入佛大莊嚴三昧；從大莊嚴三昧起，入佛無邊莊嚴三昧；從無邊莊嚴三昧起，入佛無瞋恨三昧；從無瞋恨三昧起，入佛示一切眾生善根三昧；從示一切眾生善根三昧起，入佛一切眾生種善根因緣三昧；從一切眾生種善根因緣三昧起，入佛一切入三昧；從一切入三昧起，入佛一切法淨行三昧；從一切法淨行三昧起，入佛不現一切法三昧；從不現一切法三昧起，入佛照明莊嚴一切菩薩三昧；從照明莊嚴一切菩薩三昧起，入佛淨一切聲聞眼三昧；從淨一切聲聞眼三昧起，入佛一切眾生種無礙淨善根三昧；從一切眾生種無礙淨善根三昧起，入佛息三惡趣苦惱三昧；從息三惡趣苦惱三昧起，入佛一切佛土中眾生種善根三昧；從一切佛土中眾生種善根三昧起，入佛不動變三昧。佛在是不動變三昧中。<p>時，淨居諸天以偈讚曰：「佛住不動變，威德如須彌，壞諸外道論，特映大千界。其心不能見，入無依止定，入定而無依，是佛不思議。為壞眾疑網，哀愍故說法，無疑常處定，三明出三界。大智德菩薩，今皆集此會，佛無疑在定，唯願決眾疑。佛定不依眼，亦復非不依，非二無眼相，是定聖所讚。在定若依眼，佛則為虛誑，知眼無所有，故佛定無依。佛不依六根，亦復非不依，外道迷此議，世間所不解。」<p>求法品第二十<p>爾時，世尊從不動變三昧安祥而起，告舍利弗：「諸菩薩摩訶薩有四法行，得不退智，獲大慈悲諸三昧慧，亦能無礙逮佛十力；又於諸法得分別慧，得無礙辯、無斷辯、捷疾辯、樂說辯、深辯、利辯、無礙辯，得諸總持，常見諸佛，以信出家，奉修正法。世世所生財利無匱，眷屬無減色像無乏，身無殘漏，眼、耳、鼻、舌、身根無毀，言辭無短，心智無闇；不行邪道，志無散亂，念無錯謬；憶本昔事，得上慚愧，常善思量，離一切惡。世世轉身不忘正念，不失本願，謂諸佛所殖無量果、眾善根本，無我、我所，但為一切眾生共之，無眾生相。雖分別法，無所依止；以無依故，魔若魔民及諸邪道，不能沮壞，必至道場。坐道場已，住一切法，思量淨印三昧，以一念相應慧，諸所有法可知、可識、可得、可斷、可證、可修，若有漏、若無漏、若世間、若出世間，若近、若遠、若麁、若細、若長、若短，若於過去、未來、現在，若心所行、若智所行，若心所量、若智所量，若心所緣、若智所緣，若心所相、若智所相，若在心數、若在法數、若眾生數，若假名有、若實法有，總相、別相及諸說者，所因說法、若所說事，以何故說？<p>「若以語言、若以事相，若垢、若淨，一切世間種種言辭，所謂眼諸名字，耳、鼻、舌、身、意諸名字，首、足、髮、毛，種種支體此諸名字，亦外法中所有一切地、水、火、風種種生處差別名字，日、月名字，梵、釋、諸天、夜叉名字，隨其相有隨其相說，隨所分別及所貪著，若因、若緣，若道、若行，若縛、若解，若方便、若轉進，若智、若慧、若智方便，及諸世間種種技術，若好、若醜，如是等事，住一切法，思量淨印三昧，以一念相應慧通達究竟，斷煩惱習，一切無餘。何等為四？<p>「舍利弗！有菩薩摩訶薩，建大乘心，為深利益多眾生故，發大莊嚴，作如是念：『一切眾生貪欲、瞋恚、愚癡熾盛，空無善行，死墮大坑，少可救者。我今當為此等眾生，集大智藥以救療之，令出三界，當為眾生作不請師，治之令得不壞相法，謂不壞色、受、想、行識，亦得不壞至涅槃道。』諸菩薩等發是心時，為求法故，起大莊嚴。何謂為法？諸有能助無上菩提集諸佛法，謂斷眾疑令眾歡喜菩薩藏經，讀誦、受持、如說修行，隨諸眾生根有利鈍而為演說。菩薩如是專求法時，乃至能得一四句偈，甚深方便有要義趣，佛之所說，若受、若持、讀誦、書寫，乃至能為一人演說，先作是願，欲令此人隨順是義，一切眾生亦皆得解。菩薩以是說法因緣，當得最上，佛所聽許、智者所讚如是四法。何謂為四？一、於佛法得不斷念及決定念；二、身能作堪受法器；三、為諸佛對揚法化；四、能逮得諸陀羅尼，世世轉身能生佛法，所生不墮邪見之門，於佛法中常樂出家，厭離五欲；是為四法。<p>「菩薩以是四法善根因緣，當得十法。何謂為十？於諸法中能斷疑悔；知諸眾生心之所樂；能得諸佛無礙解脫；以是解脫故，佛身毛孔一一皆出百千萬億無數光明；一一光照百千萬億阿僧祇界；光光皆有百千萬億阿僧祇數妙寶蓮華；一一華上皆有坐佛；一一諸佛以一說法，悉能度脫百千萬億無數眾生，得不壞法；如來以是解脫力故，一一毛孔所現光明，皆出百千萬億火焰，如須彌山，亦出恒沙諸大流水；以是無礙解脫力故，能以三千大千世界內一毛孔，棄著他方，過乎無量恒沙國土，而諸眾生無所嬈害，亦復不覺有往來想。<p>「舍利弗！以是無礙解脫力故，能解十方一切眾生言辭差別，亦悉了知十方世界一切眾生百千萬億阿僧祇劫心念相續；亦斷無量阿僧祇界無佛法處眾生所疑；又以無礙解脫力故，能知眾生調伏熾然及次第心，知一切法差別之相；亦決定知畢竟皆空，而於是中無我、我所，捨離一切諸有為相。所以者何？如來推求有為法中，多諸過患、離諸功德，無一可取。以如是知，故得此法。<p>「舍利弗！如來以是解脫力故，復有四法。何謂為四？一者、悉斷煩惱及習；二者、佛行時，若有眾生觸其足者，七日受樂；三者、如來右迴身時，地深八萬四千由旬，如輪旋轉；四者、常定，初無退失。<p>「舍利弗！取要言之，菩薩求法，盡能攝取一切佛法。」<p>爾時，世尊欲明此義而說偈言：「若人求佛智，及欲大慈悲，到智慧彼岸，當深恭敬法。欲得大神通，能動三千界，及知眾生心，當深恭敬法。若欲以一念，遍知一切心，是心無形色，如幻不堅固，以恭敬法故，常得上果報，亦能證諸佛，無量無邊法。以恭敬法故，常得不失念，在在所生處，正念常增長。以恭敬法故，常不失妙色，所生常端正，身分皆具足。能得值諸佛，值佛心信樂，以心清淨故，能深供養佛。世世所生處，信力常增長，離穢惡五欲，常樂行出家。以是信力故，安住持戒中，但為求禪定，不以戒自高。常樂得諸禪，而不以為法，以求真智慧，能斷滅諸漏。常樂行智慧，而不取慧相，但以無相慧，深求諸佛法。得諸法慧明，佛所讚總持，堪任為法器，佛神通所護。是人以佛護，得四無礙智，辯才無有量，利眾故說法。三時守護法，初中及最後，常為佛所讚，能大利眾生。為諸天所護，龍神等恭敬，諸佛所護念，名聞振十方。名稱常不減，好行諸善行，終不樂非法，常修行佛道。常照然法明，蠲除眾狐疑，能淨智慧性，滅眾生憂惱。安住於正路，終不說邪徑，修行最勝法，所謂無上道。是人不依心，亦復非不依，知心法如幻，故無所依止。以此無依心，常修行佛道，遊行大眾聚，而心無所著。樂遊化諸方，適無所繫處，不貪名利養，離親及諸情。無有諸瑕穢，心淨如虛空，誰見是菩薩，而不恭敬者？是故聞此法，應當一心學，得是佛法故，能大利眾生。於是妙法中，無有所限礙，我說是正道，唯智者所學。<p>「復次，舍利弗！若菩薩摩訶薩為求法故，當學多聞、多聞方便。何謂多聞、多聞方便？舍利弗！其多聞者，從他所聞；多聞方便者，能自思量專心正念。從他聞者，諸佛所說順道之言，所謂修多羅、祇夜、闍伽羅那、伽陀、憂陀那、尼陀那、阿波陀那、伊帝渭多伽、闍多伽、廣經、未曾有經、優波提舍，是則名曰從他所聞順道之言。<p>「何謂思量、專心正念？於法方便，善知五陰、十二入、十八界、十二因緣從緣生法，是白、是黑、是好、是醜，分別簡擇，皆入法性、法相、法位，如是通達名為正念。所以者何？舍利弗！如來方便演說五陰而非五陰，說十二入及十八界而非界、入，說十二因緣而非因緣，說法從緣生而無定相，為度眾生作如是說。是故汝等，當依於義，莫依於語。凡夫無智隨逐言說，智者隨義。<p>「舍利弗！何謂言說？所有言音、文字差別，取相推求，可知、可識、可見、可斷、可證、可修、有相、無相、隨心、心數可疑悔處，有此、有彼，分別宣示如是等法，皆名言說。<p>「舍利弗！何謂為義？言說所示，是名為義。若分別義，即名言說。是故，舍利弗！當知義者，不可言說。以斯義故，我經中說：如來不與世間共諍，世間與我諍。<p>「舍利弗！唯有如來能方便說陰、界、諸入，十二因緣從緣生法，餘無能者。舍利弗！佛所說法及選擇法，無有諍訟。何謂為法？云何選擇？舍利弗！眼即是法，耳、鼻、舌、身、意即是法。所以者何？是眼過去、未來尚空，何況現在？所以者何？眼性自爾，是故名法。耳、鼻、舌、身、意去來尚空，何況現在？所以者何？意性自爾，故名為法。<p>「云何選擇？選擇眼者，眼從緣生，空無定相。若有定相，應眼得眼。若眼得眼則有二眼，如是亦應內有見者，有如此咎；耳、鼻、舌、身、意亦如是。如是選擇名為法眼。於此義中，正見大士應當觀察眼假名字、眼及眼法，是三事中何者為實？作如是知：三事皆空，但有言說，無一真實。所以者何？諸有言說皆是識處，識所知法皆是世間，若世間法非出世間，不出世間是外道義，若外道義則非佛說。所以者何？佛所言說有出世間，出世間法則無言說，言語道斷心行處滅。是故如來，雖復言說而無所著；亦不決定分別眼相，從善、不善業因緣生。所以者何？眼是有分。何謂有分？從十二緣出生三有。<p>「舍利弗！何故名有分？自念：我當得如是眼。種種分別好樂眼果以受諸塵，著眼是我、眼是我所，故名有分。復次，衰滅而復熾然，一切苦惱，謂我、我所墮在二邊，故名有分。舍利弗！譬如銅器，擊之有聲。汝謂此聲為從外來，為在內有？」<p>答言：「世尊！是聲但從眾因緣有，非內、非外。」<p>佛告舍利弗：「汝已達此眾緣法耶？」<p>答言：「不也。」<p>佛言：「此聲本無所有，但假眾緣誑惑耳根。如是凡夫於空眼中而生貪著，眼中眼相終不可得，如是推求，無所貪著，是名選擇。所謂無眼亦無眼相，耳、鼻、舌、身、意亦如是。」<p>爾時，世尊欲明此義而說偈言：「雖說眼無常，眼即無所有；若眼無所有，誰為無常者？雖說耳無常，耳即無所有；若耳無所有，誰為無常者？雖說鼻無常，鼻即無所有；若鼻無所有，誰為無常者？雖說舌無常，舌即無所有；若舌無所有，誰為無常者？雖說身無常，身即無所有；若身無所有，誰為無常者？雖說意無常，意即無所有；若意無所有，誰為無常者？隨是十二入，故有十二名，若隨十二名，應有十二入。因地水火風，和合故名人，凡夫隨名字，如狗逐瓦石。若人不隨名，亦不分別我，知我但假名，是人得寂滅。寂滅中無法，可名寂滅者，如是說無說，無說即寂滅。是法中無去，亦無有去者，若人通達此，則知寂滅相。若滅心行處，斷諸語言道，無我無眾生，是名為寂滅。不分別有無，是分別亦空，若心想泥洹，是心亦非有。於法不見遠，亦復不見近，得是慧眼者，自知寂滅義。若人聞是法，能正觀察者，當斷諸疑悔，癡冥盡無餘。無疑亦無悔，善寂無所畏，決定住實相，於法無所礙。菩薩摩訶薩，能自除惑網，哀愍眾生故，為斷法中疑。以是上妙論，顯示法實相，為滅諸戲論，汝等勿生疑。言說皆諍訟，因之墮惡趣，若人貪著此，不任演正法。如是名隨義，則無有憂患，亦近無上道，能行是義故。<p>「復次，舍利弗！菩薩摩訶薩於四事中，應勤精進。何謂為四？為出家故勤行精進；於遠離處勤行精進；於佛教中勤行精進；見苦眾生勤行精進。為疾逮得無上菩提，作是念言：『我當何時得大智慧，滅眾生苦而為說法？』<p>「舍利弗！我當為汝說，諸菩薩勤行精進，能疾得成無上菩提。汝當諦聽！<p>「舍利弗！乃往過去無量無邊不可思議阿僧祇劫，爾時有佛，號曰安王，壽七萬歲，為聲聞眾三會說法。其初會者，二十億人得阿羅漢；第二大會，四十億人得阿羅漢；第三大會，六十億人亦得阿羅漢。時閻浮提極大廣博九萬由旬，中有八萬四千大城，一一皆長十二由旬、廣七由旬，金、銀、琉璃、頗梨、真珠、車❥、瑪瑙七寶合成。其城第一清淨莊嚴，人民熾盛，豐樂安隱。其城七重，有七重塹，俱亦七寶，一一塹中皆有流水周迴圍遶，青、黃、赤、白、雜色蓮華羅列水上，鳧、鴈、鴛鴦、鴻鵠、孔雀、猩猩異類遊戲其中。諸塹岸上，皆有七寶七重行樹，金樹銀枝，碼碯為條、琉璃為葉、頗梨為華、車❥為果、赤真珠根；銀樹金枝，頗梨為條、琉璃為葉、車❥為華、瑪瑙為果、赤真珠根；琉璃樹者，珊瑚為枝、車❥為條、瑪瑙為葉、銀華金果、頗梨為根；車❥樹者，瑪瑙為枝、珊瑚為條、銀葉金華、頗梨為果、琉璃為根；瑪瑙樹者，珊瑚為枝、銀條金葉、頗梨為華、琉璃為果、車❥為根；珊瑚樹者，金枝銀條、頗梨為葉、琉璃為華、車❥為果、瑪瑙為根。<p>「諸城各有八萬園林，縱廣正等二十由旬，七寶牆壁七重圍遶。其諸園中皆有七寶七重樓閣，七寶欄楯，七寶羅網彌覆其上，寶塹七重莊嚴如城。是園林中有種種樹，謂栴檀樹，諸沈水樹，迦羅那等種種香樹，諸音樂樹；亦有種種華樹、果樹、器物諸樹、眾飲食樹。其中亦有金樹、銀樹、琉璃、頗梨、車❥、瑪瑙、珊瑚諸樹。有種種華，所謂阿提目多華、薝蔔華、婆梨師華、陀㝹伽梨華、文陀羅華、和利華、多羅利華、劬多羅利華、曼陀羅華、五色華、月上華，有如是等種種諸華。園中各有七百大池，縱廣五里，八功德水充滿其中。其池皆以七寶莊嚴，底布金沙，有四寶梯，寶網羅覆，青、黃、赤、白、雜色蓮華遍布水上。<p>「時閻浮提王名曰健德，於此八萬四千大城皆置宮殿，一一宮殿皆有八萬四千婇女以為眷屬。於諸城中有一大城，其城廣大四十由旬、長八十由旬，是健德王止住其中。此城皆以殊勝七寶莊嚴如上，豐樂安隱，人民充滿。此大城中，有王宮宅，方十由旬，妙七寶成。是宮宅中有諸殿堂，種種樓館；中有大殿名曰法殿，端嚴殊妙如釋勝殿。此宮宅中有好園林，名為善法。是園林中有種種樹，華樹、香樹、諸音樂樹，及瓔珞樹、衣服、飲食種種諸樹。其中亦有七寶諸樹莊嚴其園。是王宮宅，方整嚴事廣博高顯，有大高臺七寶嚴飾，七寶幃帳張設其中。<p>「舍利弗！是健德王第一夫人，生一太子，昔曾供養無量諸佛，端正殊妙，眾所愛敬，有大威相福德具足，王與大城令住其中。太子生日，此城中有四十億女一時俱生，王即告勅，令給太子以為眷屬。王及夫人集諸大臣，與子立字，名曰妙德。太子生時，諸天歡喜，鼓眾伎樂，雨曼陀羅華，俱發聲言：『妙德太子今出於世，今出於世！故名妙德。』<p>「是時，太子漸以長大，與眾婇女眷屬圍遶，入園遊觀，乘栴檀船，五欲自娛。時於水中，見佛身相端正第一，淨踰火金，明過日月，如真金聚，如金山焰，如嚴寶柱，三十二相、八十種好，身出百千萬億光明，處弟子眾圍遶說法。太子見已，作如此念：『是人端正，儀相挺特，我今何為不得是身？』當發心時，佛相不現。以不見故，心生憂惱，便不復與婇女娛樂，不近女色，從船而下，上七寶樓，結加趺坐，心自念言：『何時當得如佛身相？』<p>「時諸婇女欲來娛樂，太子遙見心生厭離，閉門不前，作如此念：『是諸眾生貪欲熾盛，多諸惱患。我願欲得此大智慧最勝之身！若我與此貪欲惱病眾生同者，有何差別？我是行人，彼非行者。是諸眾生瞋恚熾盛，多諸惱患，我願欲得是大智慧最妙之身！我若與此瞋恚惱病眾生同者，有何差別？我是行人，彼非行者，當自調伏，於眾生中不生瞋惱。是諸眾生愚癡充滿，多諸惱患。我願欲得此大智慧最上妙身！我若與此愚癡惱病眾生同者，有何差別？我是行人，彼非行者，是諸眾生慳嫉所纏，多諸惱患。我若同此慳嫉眾生，有何差別？我當滅諸貪欲、恚、癡，於眾生中起大慈悲，為求正道。以是正道捨離一切貪欲、瞋恚、愚癡、慳嫉諸不善心！』既生如是厭離心故，便深樂法，不貪嬉戲，獨坐思惟，離諸憒閙。<p>「時健德王及大夫人，俱聞太子不樂嬉戲，厭離五欲，見諸婇女制不令入，便生念言：『誰為不可，嬈亂太子？令不復憙五欲娛樂，厭見女色？我等便可自往問之。』作是念已，王及夫人往太子所，說偈問言：「『汝法殿清淨，婇女亦充滿，諸樹莊嚴園，汝何故不樂？如是大城中，法殿甚高廣，遍見四天下，汝何故不樂？何人為不可，嬈亂汝心者？汝今愁獨處，如商人失寶。我為汝父母，當具以實答，何人今可治？我得自在故。』<p>「爾時，太子以偈答言：「『無人為不可，如何當妄言？勿以惡加人，但當自治心。我遊戲水上，見佛身相好，如閻浮金聚，光明照十方，珠光及日月，火燈星宿光，佛光映不現，我見如是相。即時願欲得，如是智慧身！當度老病死，癡惱苦眾生。得身相智慧，勢力不思議，當廣利眾生，令得出生死。我息諸欲樂，婇女及眷屬，今出家行道，隨學當作佛。出家披法服，勤修習善法，父母可出家，俱共修是道。當修行正法，在五欲不安，愛欲害善法，欲縛最堅牢。餘無能斷者，唯我獨遠離，行是遠離故，當得佛智慧。佛法中出家，若作障礙者，是人則無利，我哀彼故說。國財子何益？富貴皆無常，若今不放捨，不久亦分散。以因出家故，能生眾善法，往來生死中，世世受眾苦。如是展轉生，空無決定子，於法無正觀，但著假名字。莫以子起罪，共於法出家，我久離諸難，俱是無難時。得具足人身，久乃信善法，得值安王佛，今可共出家。』<p>「妙德太子說是偈已，即便行詣安王佛所，頭面禮足合掌向佛，而說偈言：「『我生魔網中，增長諸邪行，今欲壞裂之，願佛聽出家。我父縛堅固，自亦處畏縛，斯無堅實樂，但是眾苦本。今欲解眾縛，壞裂眾魔網，於佛法出家，成佛兩足尊。我深畏諸欲，受欲終無安，欲為癡畏法，當捨行佛道。』<p>「舍利弗！時安王佛即聽妙德出家受戒，有諸人眾八萬四千，并餘眷屬及婇女等，皆隨出家。復有百億諸善知識，亦隨出家。王聞太子出家學道，即嚴四兵從諸大臣，詣安王佛，頭面禮足，於一面立，合掌向佛，而說偈言：「『出家無惱熱，寂滅安不動，是眾樂之本，願依佛出家。捨國財妻子，及所珍眷屬，受諸欲無厭，是法常弊穢。若受妙五欲，凡小智所行，修佛所讚法，滅一切眾苦。捨國城所有，施佛及眾僧，願佛聽出家，成佛普見尊。為大利眾生，度一切苦惱，欲令離諸難，離難得寂滅。』時佛歡喜讚：『善哉發大心！能敬佛深智，善來聽出家。』王既聞聽許，心生大歡喜，必成兩足尊，蒙佛安慰故。時王即出家，及諸四種兵，皆發菩提心，當成無上道。是眾出家已，皆逮無生忍，於此處命終，悉得生天上。得值大名聞，二十億諸佛，皆於諸佛所，出家行正法。是等常精進，得智無所畏，能大利眾生，令脫無量苦。所值遇諸佛，皆受持正法，但為廣流布，而不惜身命。得如是大果，最上妙智慧，證不思議法，誰不求佛道？」<p>佛告舍利弗：「汝謂彼時健德王者，為異人乎？即我身是。妙德太子，堅意菩薩摩訶薩是。如是，舍利弗！菩薩摩訶薩以樂法故，見諸眾生煩惱苦逼，起大慈悲，教化令住善法因緣，漸得解脫。<p>「復次，舍利弗！諸菩薩摩訶薩樂深法故，而求深法，亦為眾生說是深法。何謂深法？諸精進者之所能行。其精進者即諸菩薩摩訶薩眾，求無上道不退者是，斯等皆能深達諸法。云何深達？若求眼相即是假名，非為深達。法相名為非內非外、非我我所、非垢非淨、不生不滅。所以者何？性常自爾。如是法性無作、非作，是名通達眼甚深法。求耳、鼻、舌、身、意相者即是假名，非為深達。法相名為非內非外、非我我所、非垢非淨、不生不滅。所以者何。性常自爾。如是法性無作、非作，是名通達意甚深法。<p>「舍利弗！甚深達者，即法實相。若取法空即是妄取，若取無相是則為相，若取無願是亦為願。舍利弗！法性本來不增不減，是則名為深達諸法，故說菩薩摩訶薩等為精進者。<p>「舍利弗！以何義故說名菩薩？能諦了知無眾生法，故名菩薩。復次，是人所行，智慧為首，故名菩薩；又令眾生知所行法皆無所有，故名菩薩。又，舍利弗！無所有義是菩薩義，無所顯示是菩薩義，故菩薩義無二無等。又，舍利弗！不過不沒是名菩薩。<p>「又，舍利弗！空是菩提。何謂為空？無一切法故名為空。舍利弗！若於法中乃至決定有毫末相，即是著相、著我、著人、著眾生相、著諸法相，是空法中無此諸相，故名為空；空即菩提，以是義故，一切諸法皆名菩提。<p>「舍利弗！汝當隨順如來教行，勿違逆也。所以者何？諸佛菩提第一甚深，一切凡夫所不能及。舍利弗！且置凡夫。一切聲聞、辟支佛人不見、不觀，亦不能達諸佛菩提，雖盡知見無生智觀。以何法盡名為盡智？無法可盡，諸法離盡，入畢竟盡，故名盡智；而不能知於念念中爾所滅盡。爾所未盡故，說聲聞、辟支佛人，不能通達諸佛菩提。<p>「舍利弗！無生智者，於諸法中尚無少生，能如是知名無生智，而不能知於念念中，爾所無生及未無生。一切聲聞、辟支佛人無如是智，是故佛智名為無等，餘無及故。<p>「復次，是智等無邪正，故名平等。<p>「舍利弗！如來慧者，正覺究盡，無有錯謬，故名佛慧。是佛智慧無邊無量，阿僧祇劫求之乃得，故名為覺。<p>「舍利弗！何故如來名為覺者？一切眾生長寢生死，若過、若沒不能通達，唯有菩薩獨能覺悟，故名覺者。<p>「又，舍利弗！正覺諸法，故名覺者。云何正覺？知一切法，非法非非法、非垢非淨，亦非過去、未來、現在，隨順是相故名覺者。亦覺無法若生、若滅、若來、若去，故名覺者。<p>「舍利弗！是覺義者，無量無邊不可思議難得崖底。譬如大海，其水一味，不增不減，悉受眾流，而不盈溢，漸次轉深，甚深第一。舍利弗！如來大海亦復如是，空無生滅，一解脫味，次第說法，名漸轉深；得一切智，名深第一；究盡通達無上菩提，一切法中無錯謬故，名無增減；一切問難無能窮盡，故名難減；能集一切諸善功德，名受眾流。<p>「舍利弗！若我盡說如來義者，誰能堪受？如娑伽羅龍王欲降大雨，但注大海，餘無能受。如來亦爾，若盡開演佛智慧者，一切眾生乃至聲聞及辟支佛，無能堪受；但諸菩薩發大乘心，佛加神力則能受持。<p>「舍利弗！世有四事為最難得。何謂為四？得人身難；生中國難；信佛法難；既信解已，能問所應，是為甚難。此四難事汝等皆得，今當問佛諸法中疑。我今聽汝一切世間諸天、人等恣意所問，如來不久當入涅槃，無從後悔。」<p>時，舍利弗即從座起，偏袒右肩，右膝著地，合掌向佛，白佛言：「世尊！欲有所問，唯願聽許。」<p>佛言：「已聽，今隨意問，當為汝等隨所問答。」<p>舍利弗言：「唯然。世尊！我今當為上行菩薩諮問如來。」即說偈言：「安住上功德，修淨道高尊，樂行柔和忍，當問如是行。菩薩云何施，施已心歡喜？云何發善心，當大利眾生？云何持淨戒，忍辱柔和心？云何行精進，不退不休息？見苦惱眾生，云何加矜愍？深心樂菩提，唯願世尊說。云何無量劫，莊嚴菩提道，心終不退沒，而生大歡喜？云何行禪定，及修習智慧？云何應求法，以成多聞者？何等法應聽？何等法應教？發菩提心行，我今問是事。云何求正法，於中深欲樂？云何離諸欲，離已能出家？云何出家時，能生歡喜心？云何出家已，功德巍巍尊？云何心迴向，能起方便力？云何能世世，常不失正念？云何處胎中，常習菩提心，亦能見諸佛，而無所障礙？云何薄貪欲，慈心薄瞋恚？云何薄愚癡，心常無錯謬？云何生王家，亦修治國事，而能離諸難，常得生善處？云何治世事，而心常歡喜，亦感諸如來，常能見諸佛？云何具身色，端嚴常第一，亦具足眷屬，皆發菩提心？云何所生處，常厭離家屬，常樂行出家，無有貪著心？云何出家已，能受持菩提，於佛滅度後，能守護正法？云何處亂世，而得無亂心，見惱亂眾生，悉能安慰之？云何聞能持，入陀羅尼門？以無礙辯才，能說無上法？云何知眾生，種種差別心？云何於善法，而能自調伏？為諸菩薩故，我問二足尊，是諸菩薩行，唯願分別說。若人為佛法，而發菩提心，是人聞佛說，則生大歡喜。佛於一切法，智慧無障礙，我以有限智，而問於世尊。我雖有所問，不能盡通達，所不能問者，願佛具演說。」<p>歎德品第二十一<p>爾時，佛告舍利弗言：「善哉，善哉！汝能問佛菩薩摩訶薩深行佛道、住淨功德、樂柔和忍如是等事，汝之功德不可限量。所以者何？諸菩薩摩訶薩能為難事。譬如有人欲以三千大千世界所有眾生移置一處，是事難不？」<p>舍利弗言：「甚難。世尊！」<p>佛言：「欲比菩薩所為難事，於百分中尚不及一，百分、千分、百千萬分，乃至譬喻所不能及。舍利弗！置是三千大千世界所有眾生。如劫燒時三千世界為一火聚，若人能以一吹令滅、一吹還成，若大鐵圍須彌諸山及大海水，一切國土宮館、園林、聚落、城邑，還成如故。汝意云何？是人所作寧為難不？」<p>舍利弗言：「甚難。世尊！」<p>佛言：「欲比菩薩所為難事，於百分中尚不及一，百分、千分、百千萬分，乃至譬喻所不能及。又，舍利弗！譬如有人欲以足爪破散三千大千世界，是人名為現大力不？」<p>答言：「世尊！其力甚大。」<p>佛言：「欲比菩薩所現大力，於百分中尚不及一，百分、千分、百千萬分，乃至譬喻所不能及。又，舍利弗！譬如三千大千世界，所有地種止於水上，水止於風。若有一人乃從風際舉此世界，欲置頭上若肩荷負，蚊胵為梯循之而上，乃至梵天而不墜落。汝意云何，是人巧便為難事不？」<p>舍利弗言：「是人巧便，持此三千大千世界，循蚊胵梯上至梵天而不墜落，是為甚難。」<p>「舍利弗！如來今當告汝誠言，欲比菩薩方便大力，於百分中尚不及一，百分、千分、百千萬分，乃至譬喻所不能及。所以者何？諸菩薩摩訶薩，成就無量身心精進，深發大願、行大方便、起大智慧、成大勢力，求大無畏大覺明眼，求大慈悲及不虛行，象王迴觀師子奮迅無見頂相，求如是等諸佛大法，亦求無比最勝威儀第一之行，無比功德、無比柔和，行無比施、持戒、忍辱、精進、禪定、智慧、方便，通達法相。如來無比自在神力三輪示現，善解一切眾生深心及心所行，願解一切眾生假名，願解一切眾生解脫、解脫知見，願解一切眾生止觀，願解眾生所修行道及所得果，願知眾生所解諸諦，願解十方一切眾生音聲、語言種種差別，願解眾生貪著深淺及離貪著，願諸法中得無受慧，願解諸法空業報慧。<p>「舍利弗！取要言之，諸菩薩摩訶薩所求所願智慧功德，及隨願行隨行得果，是諸事中無可為喻無說因緣；如是大願莊嚴功德，唯佛能知，若近佛者乃能得解。<p>「舍利弗！汝諸聲聞隨信能入，諸菩薩等以信解知。汝能為此大功德者問佛是事，今當為汝說少分耳。所以者何？汝之所問菩薩事者，非可一日、一月、一歲、百歲、千歲、百千萬歲，乃至一劫、百劫、千劫、百千萬劫所能說盡。舍利弗！當知是事無量無邊，不可思議阿僧祇劫乃可說之。<p>「舍利弗！如來了知諸菩薩等最初發心劣下一念功德果報，百千萬劫說不能盡，況復一日、一月、一歲，乃至百歲所集諸心功德果報豈可說盡！所以者何？菩薩摩訶薩求大智時，能起無量功德因緣。舍利弗！諸菩薩等所行無盡，欲令一切眾生皆住無生法故。<p>「舍利弗！諸菩薩等所行難知，求深法故。諸菩薩等所行甚深，於一切法不依止故。菩薩所行無邊無等，以佛智慧無邊等故。諸菩薩等所行無盡無有齊限，行爾所施爾所便止，是物可施是不可施，是人可與是不可與。菩薩施者，捨一切物等與眾生。菩薩持戒亦不齊限，日月歲數乃至盡壽，但於無量阿僧祇劫，常為十方一切眾生及佛道故修行淨戒，是菩薩業。<p>「舍利弗！菩薩摩訶薩所為事業一時止息，謂坐道場住一切法思量淨印三昧，以一念相應慧，究盡通達一切諸法。」<p>驗行品第二十二<p>佛告舍利弗：「應以三事驗菩薩心。何謂為三？一者、能捨一切所有而不望報，當知是為真菩薩心；二者、求法無所貪惜，寧失身命而不捨法，是則名為真菩薩心；三者、不逆甚深之法，以信解力於佛菩提不生疑惑，是亦名為真菩薩心。以是三心驗諸菩薩。<p>「又，舍利弗！復有三事驗菩薩心。何謂為三？常勤精進，求法不倦，謂是大乘菩薩藏經。以是經故，自增善根，亦能增長眾生善根，常隨法師，恭敬供養。若過千歲，乃能得聞善根相應一四句偈，聞已隨順，不違、不逆、不沒、不退，追隨法師，益加恭敬，恒自咎責：『我以宿世障法罪故，不得聞法，非法師咎。今當親近隨從法師，令我一切障法罪業皆悉消滅！』是亦名為真菩薩心。是故當知，菩薩摩訶薩深心求法，隨逐法師則能成就一切佛法。<p>「舍利弗！乃往過去過無量無邊不可思議阿僧祇劫，劫名妙智。爾時有佛，號普德增上雲音燈佛，壽命半（丹千）劫。聲聞眾會數如恒沙，一一會中恒河沙人皆具三明，得共解脫大阿羅漢。菩薩眾會數如聲聞，一一會中恒沙菩薩得無生忍，住不退地，初發意者不可稱數。普德增上雲音燈佛將入泥洹，時於百億閻浮提中，一一各置一大法師，皆加神力。彼佛滅後，法住八百千萬億那由他歲。<p>「爾時，於此閻浮提中所置法師，名曰聲明，為彼如來加其神力，隨法住世，守護法城，修菩薩行，得無生忍，住不退地。彼佛滅後八萬億歲，聲明法師遊歷諸國，從邑至邑，處處演說普德增上雲音燈佛無量無邊阿僧祇劫所集佛法。<p>「舍利弗！時閻浮提邊境有城，名曰堅牢。於此城中有一居士，名曰堅眾。其年少壯，王治諸城，生如是心：『我當云何能集智慧？以是智慧能令眾生修行法事，捨離俗業？』作是念已，即時有天而告之曰：『居士！當知有佛出世，號普德增上雲音燈，今已滅度。』爾時，居士聞佛名字，心生歡喜，又聞滅度即大悲泣。天問之曰：『汝以何故，先生歡喜而後悲泣？』居士答言：『我從汝聞有佛出世，心生歡喜；又聞滅度，失大利故，所以悲泣。』天又告言：『汝勿愁憂！普德增上雲音燈佛臨滅度時，以神通力加一法師，名曰聲明，佛之法藏皆悉受持，即是彼佛知法藏人。』居士問曰：『聲明法師今在何所？』答言：『居士！法師今在加毘羅城，於此東方過于三百六十由旬。』<p>「堅眾居士聞是語已，明旦即持八十億金、千寶瓔珞，與多眷屬俱詣彼城。到已，推求法師住處。見法師已，稽首禮足，於一面立。聲明法師為說甚深清淨妙法，謂斷眾疑令眾歡喜能集一切菩薩善根，是大乘經。爾時，居士聞經歡喜，持金瓔珞，為敬法故，奉上法師，亦以自身供養給事。<p>「舍利弗！堅眾居士為求法故，勤心恭敬，供養法師，常隨親近，欲得是經，書寫、受持、讀誦、修行。從初聞已，六十億歲常隨法師，於其中間更不得聞，何況書寫、受持讀誦！居士供養聲明法師，於爾所歲心不捨離，不生欲覺、瞋覺、惱覺，常立法師所住門外，晝夜侍衛，初不睡臥。<p>「時有惡魔名常求便，為求堅眾居士短故，變為聲明法師之身，與一女人共為欲事。作是變已，示居士言：『汝觀汝師，常謂如佛，智慧第一，多聞如海。汝今且觀行非法事，云何教他修行淨戒而自毀禁？汝師自謂修梵行者而壞梵行，常為人說行深淨法，而今云何自為非法？居士可止，捨離是人，勿以為師！汝持淨戒，少欲知足，樂離精進，堅念智慧，汝自成就如是功德，云何乃以此人為師？』<p>「堅眾居士時作是念：『我在本舍，有天來言：「有佛出世，號普德增上雲音燈，今已滅度。臨滅度時，皆與百億閻浮提中一一法師，加其神力。此閻浮提有一法師，名曰聲明。彼佛所說，皆能受持，是彼如來守法藏人。汝往親近！」我聞是說，以為大利，即便行詣此法師所。爾時，法師即為我說斷眾生疑令眾歡喜菩薩藏經，引導我心。我時歡喜，以大供具奉上法師，亦以自身供養給侍，我以此事謂為真實。今是人來，示我法師如是過咎、所不應行，當知魔事。所以者何？佛所護念加神力者，若作斯事無有是處。此或是魔、或是魔民、或魔所使。所以者何？聲明法師所說法中無有是事。我當觀察求女人相及女人法，推求男相及以男法。我若隨此虛誑相者，無惡不作。所以者何？一切罪業皆從憶想分別故生。若我隨所見相輕恚法師，亦能謗佛，毀逆佛法。是法師者，為普德增上雲音燈佛神力所加。今當立誓：若是法師為彼如來所加神力，我亦復是深求法者，以是因緣，此不淨相便應消滅！』即時合掌，一心念佛，說是誠言。<p>「時此女相滅不復現，堅眾居士滅魔事已，而作是念：『我以一心如是求法，聲明法師不為我說，即是魔事，亦復是我宿世障法罪業因緣，非法師咎。我當自勉勤行精進！』滅諸魔事思惟是已，而猶恭敬隨逐法師，不生瞋慢。<p>「舍利弗！汝觀居士其心清淨，堅固難沮。從初聞已，六十億歲，於其中間更不得聞，猶故深心恭敬隨逐。常求便魔如是誑惑，而心不異，轉加宗敬，心信清淨。堅眾居士過六十億歲，於此命終，生于上方第千（丹十）世界，界名無諍。彼國有佛，號曰大肩，一會說法，諸聲聞眾九十六億。堅眾菩薩時生王家，生時有天來語之言：『汝以一心求法因緣，得是果報。』堅眾聞已，作是念言：『若如是者，我從今已當更求之。』生千歲已，於大肩佛法中出家。佛為說法，以本行願及佛神力，得識宿命，大肩如來所說法藏，皆能受持。於半劫中修行梵行，教化無量無數眾生，皆令得住阿耨多羅三藐三菩提。<p>「命終之後，次復值佛，號須彌肩。生七歲已，於佛法中出家求道。是人堅念本願因緣、佛神力故。須彌肩佛所說法藏，盡能受持，從大肩佛所問之法亦憶不忘。如是展轉得值六十百千萬億那由他佛，諸佛所說皆能受持、讀誦、解說、修行。從是以後，堅眾菩薩多聞智慧，如大海水；無濁、無盡，等如虛空；清淨、深妙難測崖底。<p>「舍利弗！汝意或謂堅眾居士聞天言已，持金瓔珞到法師所，聞法歡喜，以奉法師，亦以自身恭敬給事，為求法故常隨法師，六十億歲更不聞法。常求便魔如是誑惑，見聞師過而不瞋礙，一心隨逐，至命終者，是異人乎？勿造斯觀，即❥光佛是。<p>「舍利弗！汝觀菩薩深心精進，如是求法，得大果報。是故當知，諸菩薩摩訶薩深心求法，疾得阿耨多羅三藐三菩提。<p>「舍利弗！聲明法師猶為諸佛三時護法，今在此會。<p>「舍利弗！復有三事驗菩薩心：一者、菩薩專心求法，則能遍行一切眾行，是為初心。又，舍利弗！菩薩若求無量佛法，聞甚深法而無驚畏，信受不逆，隨聞深法，心淨不動，是名第二菩薩真心。又，舍利弗！若有人來到菩薩所，作如是言：『若有人發無上道心，應與一切眾生之樂。今我則是第一苦人，當先見與，然後乃及一切眾生。』若是菩薩力能濟之，而不肯與，心生退沒，作如是念：『我尚不能與此人樂，何況能濟一切眾生？』當知是非真菩薩心。若見求者，心不退沒，而起慈悲，以為快樂，當知是為真菩薩心。<p>「舍利弗！若與求者諸樂具時，反被惡口、罵詈、毀辱，心無恚礙，但生慈悲給其所求。既能如是調伏其心，即時得除無量生死罪業因緣，疾近佛道，一一念中能攝無量無邊佛法，是名菩薩深心方便，志不可壞。若是乞人惡口、罵詈，爾時菩薩又作是念：『此人則為與我佛法。』以於是中不生瞋心，即近佛道，是名方便菩薩真心。<p>「又，舍利弗！若有人來至菩薩所，作如是言：『阿耨多羅三藐三菩提其法甚難，汝何能集一切佛法？』菩薩聞之，心生退沒，則非真心。若聞是說，心生易想，是則名為真菩薩心。<p>「又，舍利弗！若有人來語菩薩言：『若發阿耨多羅三藐三菩提心者，於己身命不得自在，況復財物！善男子！汝今應當捨離是心，勿於身命不得自在。』菩薩聞是，便貪身命而生退沒，當知此非真菩薩心。若聞斯事，作如是念：『一切眾生戀惜身命，老、病、死來必強侵奪。又以悋惜自身命故，起諸罪業；因罪業故，當墮惡道，乃更不能守護後身。我若貪惜、守護身命，起罪因緣，墮諸惡道，往來生死，與彼愚人有何差別？我今不應護惜身命，但當貪惜如來智慧，守護佛法，為度眾生勤行精進，捨離貪愛諸煩惱等！我今當為無縛、無脫，而與眾生演說諸法。』思惟是已，答彼人曰：『汝言身命不得自在，法自應爾，惜與不惜俱不自在。咄哉，仁者！一切諸法皆空無主，無所依止，但從緣有。』若能如是正觀法者，當知是為得善方便真菩薩心。<p>「又，舍利弗！若有人來語菩薩言：『汝發阿耨多羅三藐三菩提心，今應為我而作僕使。』菩薩答言：『我不獨為汝作僕使，我應給事一切眾生。所以者何？我為一切眾生重擔，受安隱擔、不疲惓擔、生善處擔、能值佛擔、聞佛法擔、隨法行擔、得解脫擔，是擔不令身心疲怠，不自惱熱亦不惱他，既不自苦又不苦彼。如汝所言為我僕使。汝須何等？』是人若言：『須汝身命。』菩薩應言：『我今亦不悋護身命，但愍惜汝，勿於一切空無有主、無所依止如是法中，生自在心而起罪業。以是因緣，墮諸惡道。咄哉，仁者！不欲令汝起是罪緣，墜諸惡趣，我心如是。若不信者，當隨汝意。』若能如是不惜身命，當知是為真菩薩心。即遠生死，近無上道一切智慧，教化眾生，淨佛國土，亦能增長自他善根。<p>「舍利弗！如治無價寶摩尼珠，以火煉之，色隨發明，治寶珠師大得財利。是珠能出種種技能，若有見者無不翫好而愛惜之。舍利弗！菩薩摩訶薩亦復如是，能行一切諸法平等，能示眾生真菩薩心，隨其所行善根明淨，常為諸佛之所護念，無量眾生所可樂見，一切世間諸天及人之所歸趣。<p>「舍利弗！譬如有人種殖藥樹，隨時溉灌，障蔽風日，令此藥樹漸增滋茂。既生長已，能滅眾生無量諸病，為老病者之所樂見。菩薩摩訶薩亦復如是，發阿耨多羅三藐三菩提心，種諸善根，為佛智故一心求法，障蔽魔事及諸煩惱，於佛法中隨所造業漸得增長。既增長已，能壞無量無數眾生諸煩惱病，能為無量阿僧祇眾集智慧藥。若作佛時，有垢、無垢一切眾生皆悉樂見，一切世間諸天及人，阿修羅中最為尊貴。<p>「又，舍利弗！若有人來語菩薩言：『若發阿耨多羅三藐三菩提心，是人當生大地獄中。所以者何？隨所度脫爾所眾生，當應無量阿僧祇劫大地獄中，代受諸苦，然後當得佛無上智，度脫眾生。汝若能作如是事者，當求阿耨多羅三藐三菩提。』菩薩聞已，心即退沒，生難得想，當知此非真菩薩心。若聞是事，生須臾想、不久遠想、能堪受想、不退沒想，作如是念：『若我以入地獄因緣，令諸眾生得離諸苦、成佛道者，我則能為一一眾生，過於爾所阿僧祇劫大地獄中，受諸苦惱。所以者何？因是當得無比智慧、無比佛力、佛無所畏，亦得無比阿耨多羅三藐三菩提，能為眾生設大法會，施法寶分。若人聞是法寶分者，得斷無量無數眾苦，亦斷未來阿僧祇劫無量苦惱，亦得無比離欲之樂。是故我當堪任，為無量無數眾生，一一代受地獄眾苦，心不退沒！』而於是中生須臾想、不久遠想、能堪受想，當知是為真菩薩心。」
。
<juan>佛說華手經卷第七<p>後秦龜茲國三藏鳩摩羅什奉<#sp>詔譯<p>得念品第二十三<p>佛告舍利弗：「汝復欲聞菩薩心不？」<p>「唯然。世尊！今正是時，應當更說菩薩真心。以是真心，則能修集無上菩提。」<p>佛告舍利弗：「乃往過去無量無邊不可思議阿僧祇劫，爾時有佛，號德王明如來、應供、正遍知、明行足、善逝、世間解、無上士、調御丈夫、天人師、佛、世尊，出現於世。舍利弗！是德王明佛，聲聞大會八萬四千，菩薩眾會數亦如是。時彼聲聞一一會中，八萬四千人皆得阿羅漢。其諸菩薩一一會中，八萬四千人得阿惟越致。德王明佛爾所漏盡心得自在大阿羅漢，諸須陀洹及斯陀含、阿那含眾，復倍是數。時有王子名曰得念，往詣佛所，頭面禮足，却住一面。王子見佛，有大威德，作如是思惟：『佛為希有！成就如是甚深功德，我當何緣得集如是佛之智慧，及相好身？』即隨所念，以偈問佛：「『我今見世尊，願當得是智，行何業因緣，逮此無上慧？佛身色第一，猶如星中月，神通力無比，能隨眾說法。智慧無與等，如釋天中尊，於法得自在，我今問是事。佛智淨無礙，三世皆達通，一切眾所尊，為我說此事。世尊昔曾見，無央數諸佛，諮問菩提因，願今為我說。今問無礙智，云何證佛道，一切眾所歸，得度生死苦？』<p>「舍利弗！時德王明佛以偈答曰：「『童子汝所說，其事實如是，我曾見諸佛，數如恒河沙，見佛過恒沙，名數不可盡，亦於恒沙劫，問佛如是事。汝發菩提心，當成兩足尊，今聽我所說，聞已如說行。常行施不怠，持戒不休息，多聞無厭足，修習真智慧。』佛略說此偈，見童子無厭，欲令成佛道，更為廣分別：『汝布施不懈，持戒淨無倦，問智者無厭，是真智因緣。真智無方所，亦無常住處，因緣問諸佛，故生真智慧。佛智不依眼，眼性自空故，是以不應著，當求佛智慧。耳鼻舌身根，及意亦如是，此諸入皆空，無可貪著相。四大合成身，心所依止處，是從憶想生，憶想亦非有。若不依止身，亦不依壽命，又不依財利，則能得佛道。常應求出家，常勤精進行，常厭穢諸欲，為離惡道故。汝所行布施，為一切眾生，於眾不分別，亦不戲論施。』<p>「時得念王子信心歡喜，即於佛前而說偈言：「『世尊能斷疑，拔出生死道，說是深淨法，為我作大利。我謂便成佛，已坐於道場，壞一切魔縛，從佛聞法故。我便為眾導，能動大千界，現種種神通，從佛聞法故。謂便捨大壽，已入於涅槃，一切法皆空，生是真智故。知法滅盡相，滅法無處所，有為皆盡滅，盡滅即為空。我今詣父母，報謝并奉辭，於佛法出家，為修菩提故。』即時禮佛足，遶三匝已去，行趣父母所，中道值惡魔。惡魔生是念：『王子欲出家，我當作障礙，嬈亂壞其心。』即立於中路，借問王子言：『疾行將何趣？小住欲相問。』王子時答曰：『吾從佛所來，得聞無上法，今欲修習之。』魔言：『汝善哉！精進求佛道，但應先受欲，然後當出家。汝生尊貴處，民財富無量，當先受世樂，勿於後生悔。如是尊貴處，妙五欲難得，若今捨出家，後必生悔心。』即時王子曰：『受欲終無安，汝以顛倒心，讚是虛穢法。汝說富貴難，離八難甚難，我今遇是時，出家修佛道。我了知欲界，色無色界過，三界苦無常，斷愛得寂滅。當證無為法，大利益眾生，度脫生病死，往來眾勤苦。』<p>「時失念魔語王子曰：『仁者自言志求佛法，我今亦當相化利益。』時得念言：『且為吾說，聞已當知。』魔言：『立誓，乃為汝說。』王子答曰：『咄哉，仁者！吾先相語聞已當知。』魔謂得念：『汝不應說聞已當知，應如是言：「但見教化，當隨教行！」』得念對曰：『吾今不應如弟子法，隨教便行。所以者何？汝若於法生非法想，於非法中而生法想，以是教吾，吾當思惟，善者隨行，不善則棄。故智者法，聞已當知。汝欲令吾先定立誓，如教便行。是凡夫事，非智者業；是魔所為，非佛法也。故不隨汝先定立誓，懼有智者譏呵我言：「云何立誓而後自違？」』<p>「時魔念曰：『今是王子聰明黠慧，不肯立誓，難可誑惑。』作是念已，語得念言：『善哉，王子！智者之法，不應先誓。雖然，我今教汝，汝當信受。於何事中，見多過咎應當捨離，見有少過當親近之？』王子聞已，即謂魔曰：『咄哉，丈夫！汝今不應作如是說。所以者何？多過、少過皆不應近！譬如多毒能傷害人，少亦能害。如轉輪王飯中有毒能害於人，若下賤者飯中有毒亦能害人。是故當知，多過、少過，深智之人皆應捨離。智所近法無諸過失，無熱、無惱不動寂滅，究竟安樂。』<p>「時魔生念：『今教是人不肯信受而逆酬答，悉能通達，反令我疑。雖然，更有一理，是王子心，少過、多過俱不欲受，而菩薩行多諸過咎，久處生死，往來眾趣，貪欲、瞋恚、愚癡等過，非時求者，強來從索所愛重物：頭、目、髓、腦及諸身分。菩薩行中有如是咎，是王子心少過尚捨，何況多失？今若聞此菩薩行中有如斯咎，或當退轉，入小乘法。入泥洹者，如是猶差，此則便為大壞其心。』思惟是已，語王子曰：『善哉，善哉！誠如所言，多過、少過皆不應近，是智者法。我所說謬，不達汝心。王子當知，唯有泥洹無諸過咎，是故汝當一心勤求，止勿往來經歷生死，數受眾苦。王子當知，受胎甚苦，處胎時苦，出時亦苦，愛別離苦，怨憎會苦，是身無常，空不堅固，養育勤勞，壽命危脆，是無常事甚可怖畏，無邊生死何可窮盡？智者聞是足生厭離。汝向自言：「諸佛難值，八難離難，人身難得，經法難聞，信之亦難。」汝今皆已具得斯事，不應空捨，當生厭離，即於此身便入泥洹。我本意者正欲說此，故先令汝立決定誓，乃謂我言：「聞已當知。」』<p>「王子答曰：『若仁者言生、老、病、死數數受苦，可如所說；若言此身當入泥洹，是則不可。我聞此已，乃於眾生轉增慈悲。眾生可愍，於老、病、死數數受苦。我得阿耨多羅三藐三菩提時，為轉無量老、病、死苦，而為說法，令得永離。仁者希有！大見利益，我聞汝說生死苦時，便於眾生而起大悲救護之心。若我此身即入泥洹，誰當救者？又今於汝聞是事已，轉堅固我大願莊嚴。』<p>「爾時，弊魔語王子言：『汝說少過尚不應近，今以何故欲入生死？』答言：『仁者！阿耨多羅三藐三菩提中，無一過咎，故應習近。』魔言：『王子！無上道中雖無過咎，誰當相與？我求佛道尚不能得，而況汝耶？我本生念當得佛道，發是邪心，即時便有無數乞人，來從我索頭、目、髓、腦及諸身分。』又言：『王子！我捨頭、目及手、足等與諸乞人，血流成河。汝欲見不？』答言：『欲見，以為利益。』<p>「魔即生念：『此王子心於無上道如似可轉？作如是言：「我欲見此，以為利益。」』魔即化作四大血池，其血充滿；於此池邊流四血河，積諸人頭如須彌山。有始壞者，有已青瘀、黃、赤、白等；亦復變作諸死人屍，積若眾山，或截手足，或復出眼，或割耳、鼻，斷諸身分；又作夜叉，諸噉人鬼，四邊充滿，甚可怖畏。或執刀、杖、弓、矢、鉾、戟，擔山、吐火、雷電、霹靂；或復變作諸惡蟲獸、師子、熊、羆、虎、豹之頭，牛、馬、駝、象、猪犬之頭，蛇頭、魚頭、摩伽魚頭。此諸鬼等或執毒蛇或口吐火，或有二頭、五頭、十頭、百千萬頭，或有一舌、二舌、十舌、百千萬舌，一眼、二眼、五眼、十眼、百千萬眼，各出大聲，甚可怖畏。各共瞋語，瞋目看視，嚙脣吐舌，四面圍遶。變作如是可畏事已，語王子言：『汝今見是四大血池，出四大河，流血滿不？』王子言：『見。』<p>「魔言：『此皆是我本發無上道心時，有諸乞人，來從我索頭、目、髓、腦種種身分，所有流血成此大河。汝又見此須彌山等人頭聚不？』王子言：『見。』<p>「魔言：『此皆是我往昔施諸乞人所斷之頭。汝復見是如四大山死人屍聚，或截手、足及耳、鼻等諸身分不？』王子言：『見。』<p>「魔言：『此亦是我本為菩薩行佛道時，施諸乞人，所捨之身。汝復見是四邊夜叉諸惡鬼等，可怖畏不？』王子言：『見。』魔言：『若人發阿耨多羅三藐三菩提心，即便為是諸鬼所惱，從乞頭、目、耳、鼻、手、足種種身分。我從往昔發心已來，斷爾所頭及諸身分。』<p>「魔復化作大羅剎眾，語王子言：『汝又見是羅剎眾不？』王子言：『見。』魔言：『若發無上菩提心者，是諸惡鬼殘食五藏，飲心七渧，斷其命根。汝今當知，若不捨離是菩提心，不脫此苦。我本思惟是事甚難，終不可得，不能堪受此眾苦惱，是故退轉於無上道。當退轉時，即脫此苦，安隱快樂。是故我今為利益汝，說如斯事，勿復發是無上道心！汝若發者，受此苦分，不得解脫。』<p>「得念王子作是思惟：『我於佛所發阿耨多羅三藐三菩提心，欲趣父母，是人中路而見沮壞。此或是魔化為人身，若魔所使，或於佛道而起退轉、懈怠之心，故來壞我。此人先世必有重罪，是故今有爾所乞人，來索頭、目、種種身分，斷其命根，受此衰惱。復次，是諸乞人，能助菩薩成無上道。所以者何？此等乞人從處處來，皆以貪欲、瞋恚、愚癡、嫉妬、憍慢，故從菩薩非時乞求。若我不能滿此眾生世間願者，云何能與出世間利？是人懈怠，不能深樂無上道故，便生退轉。我今見此，轉加精進，求無上道。假使我於一息之頃，捨爾所身，乃至究竟最後邊身，常於一念捨爾所身，心終不退。我今當發大願莊嚴，此諸眾生以煩惱力，起是罪業；我要當得無上菩提，斷煩惱故，而為說法！』思惟是已，便語魔言：『咄哉，仁者！甚為希有，大見利益。安隱求者、開菩提者，能示現我如是等事。我見此已，發大莊嚴，轉增堅固，深樂菩提。』<p>「時魔生念：『今此王子見是變化，倍復精進，深樂菩提。』作是念已，語王子言：『仁者！若不信受我語，今小相離，自當知之。』<p>「時諸魔民即語魔曰：『今是王子不受汝教，可小遠去。我甚飢渴，當壞其身，殘食五藏，飲其心血！』或復有言：『汝小遠去，我當碎滅此王子身。』或有言曰：『汝小避去，我索其頭。』或有鬼言：『我從索眼、耳、鼻、舌等種種身分。』有羅剎言：『汝小離之，今是王子命盡時到，汝欲利益而不肯受。我今殺害，食其血肉。世世受胎、處胎、出胎，我常隨逐而殘食之。』有夜叉鬼更相謂言：『是人無力，不隨主教。今當收捕、繫縛、殺害、壞裂其身。』<p>「時失念魔語羅剎言：『汝等小住，我當令此得念王子轉是邪見，為之長夜作善知識。汝等小住，當識汝恩，我今欲令生正見心。若復不捨惡邪見者，便相隨意；若能轉者，當報汝恩，此王子後亦當報我。』<p>「時失念魔第二、第三語王子曰：『當受此言！我是深心求益利者，為汝盡形作善知識，今可捨是顛倒邪見。王子！當知是無上道難得、難證，汝復欲見諸大菩薩，命終之後所生處不？』答言：『欲見。』<p>「時失念魔即於其處化大地獄，語王子言：『汝今見是地獄眾生，種種考掠、受諸苦不？』王子言：『見。』魔言：『是人皆坐先世初發無上菩提心時，非時求者強來從索所愛重物。以慳惜故，起瞋恨心，受此罪報。但為外物尚生此中，況復來索頭、目、髓、腦而無瞋心？以瞋心故，便受此罪。汝若慳惜不肯與者，則生是中；設復與之而生瞋恨，亦墮是中。二邊不免俱受此苦。王子當知，若施求者不生瞋心，此諸夜叉亦於胎中，生時生已殺害割截，分裂支體各自持去。王子當知，是菩薩道二邊有過，若與、不與俱亦不善。汝不信我，當問是人何故生此？』<p>「王子問言：『咄，諸仁者！汝以何故皆生是處？』諸人答言：『我等往昔修佛道時，於諸求者生慳貪心，故生此中。』又言：『我等本求佛道，諸乞人來割截我身，我於爾時，生瞋恨心，故墮斯處。是故，王子！汝當隨順此人所說，莫入是中，後生悔恨。』<p>「爾時，王子即謂魔曰：『咄哉，仁者！深見利益，示我地獄及此菩薩，吾從今日於所重物，無有慳悋、不施之心。若施乞人，終不瞋恨。所以者何？生地獄者，是慳貪報，非布施果。咄哉，仁者！今可共詣德王明佛，當問此事。隨佛所說，俱共行之。』失念魔言：『我今何用詣佛所為？汝欲往者自可隨意。所以者何？我恐彼佛還教我發無上道心。』<p>「得念王子復語魔言：『汝自云是深求利者、求安隱者，必共我詣德王明佛，隨佛所說，當共修行。』如是至三，魔亦不肯：『王子！且置，我本曾已隨佛語故，備受眾苦，今不能往。』王子即時執手牽引，俱詣佛所，頭面禮足，於一面坐，以先所論具向佛說。<p>「佛言：『得念！善哉，善哉！汝能不隨此人所說。是失念魔誑惑，欲障汝菩薩道。』<p>「即時王子告失念曰：『汝今應當歸佛、歸法、歸比丘僧。』魔言：『且止！我不歸命佛、法及僧。』語已，便默。<p>「爾時，王子諦視魔已，一心立誓：『若我至心求佛道者，當令是魔為比丘形！』即時失念剃頭法服，執持應器，立於眾中。自見其身出家、法服，持鉢、執錫為沙門像，而白佛言：『世尊！若本無心歸命三寶，強變其形為沙門像，法應爾耶？』<p>「佛告失念：『誰強與汝剃頭、法服、應法器耶？』魔即生念：『無人與我剃頭、法服為沙門者，我今何不棄捨而去！』即欲自釋法服、應器，而不能離，便作是念：『我住此眾，隨幾所時常為人笑。可於此沒，還本宮殿。』<p>「作是念已，忽然不現，上昇天宮，語諸眷屬：『汝等勿謂我為比丘，猶故是本失念魔王！吾欲往詣德王明佛有所嬈壞，而反使我變為此像，甚可笑也。』<p>「時諸眷屬罵言：『禿人！勿為狂言，汝則非復是魔天王，今更有王在此宮殿。』失念聞已，深生惱悔，悲號啼哭，還到佛所。<p>「德王明佛以神通力，即時化現阿鼻地獄，中有獄卒，持熱鐵丸，大如須彌，東西推求失念魔王為何者是？有人問言：『何用之為？』獄卒答言：『我欲以此大熱鐵丸著其口中。』更有人言：『此失念魔已作沙門，得脫地獄。』<p>「或有獄卒，持大火山置兩肩上，東西推覓失念魔王為何者是？有人問言：『何用之為？』獄卒答言：『欲以火山焚碎其身。』有人謂言：『是失念魔已得出家，脫地獄苦。』<p>「或有獄卒，以鐵刀山猛火炎起置其肩上，東西推求失念魔王為何者是？有人問言：『何用之為？』獄卒答言：『欲以刀山斬截其身！』有人謂言：『失念魔王已於德王明佛法中出家，脫地獄苦。』<p>「或有獄卒，肩負大鑊盛滿融銅，東西推覓失念魔者今何所在？有人問言：『汝用之為？』獄卒答言：『欲以融銅灌其口中，燒其脣舌、咽喉、五藏，燋爛下過。』有人謂言：『是失念魔於德王明佛法中出家，脫地獄苦。』<p>「或有獄卒，手執鐵叉、弓、矢、牟、戟種種器仗，東西推求，作如是言：『失念魔者今在何所？』有人問言：『何用之為？』獄卒答言：『我欲以種種器仗斫刺割截殘害其身。』有人謂言：『是失念魔王已得出家，脫地獄苦。』<p>「時失念魔於地獄中，聞諸獄卒可畏音聲，收捕、繫縛、打斫、刺割，壞裂其身勿縱令活。聞是事已，甚大怖畏，作是念言：『今自眼見，無所復疑。我定衰退，失本天宮，入大地獄。諸獄卒等，四邊唱喚欲收捕我。今當何怙？唯出家法可以依恃。若佛信我至誠心者，當於佛法出家為道，冀得脫此大地獄苦。可以此意向王子說。』作是念已，即向得念具陳斯事，言：『我欲於佛法出家。』<p>「得念答言：『汝若能以信樂清淨，而發無上菩提心者，然後乃可於法出家。所以者何？諸佛法中，不但正以剃頭、染服名為出家；隨其出家所應行法，汝當行已乃得出家。失念當知，於佛法中，若有貪著我、我所者及分別者，不名出家。失念！汝當先發無上菩提之心，然後正觀，以何法故名為地獄？地獄體性如是推求，必當不得地獄定性，亦復不見入地獄法及不入法。』時失念魔即發無上菩提之心，常樂正觀如是法相，不久便得無生法忍。<p>「舍利弗！得念王子一心開導是失念魔，令離諸惡，至不退地。德王明佛便為之授無上道記。舍利弗！是則名為真菩薩心。諸菩薩等以是心故，能集無量無邊佛法。<p>「舍利弗！汝謂失念是異人乎？勿造斯觀，即是過去拘珊提佛，於此賢劫度脫眾生已入涅槃。時得念者豈異人乎？今此眾中堅意菩薩摩訶薩是。<p>「舍利弗！爾時得念到父母所，於一面立，白父母言：『我今欲於德王明佛法中出家。』於父母前而說偈言：「『我於法出家，父母勿障礙，出家佛所讚，是眾樂之本。欲得帝王樂，生天及財富，欲求功德慧，當於法出家。父母今尊貴，本行施戒故，更造功德本，當得為法王。本行施戒忍，今得為人王，若欲增長善，今可行出家。人受福報盡，後墮諸惡道，起重罪業故，不能值諸佛。若人捨餘福，出家行善法，則能離八難，常得值諸佛。見佛速得信，以信生恭敬，敬心順行道，疾得成菩提。若欲離諸難，當遠惡知識，隨我學出家，是眾樂之本。諸天龍鬼神，及乾闥婆等，無能作障礙，令我不出家。若欲作障礙，徒自起罪業，如大力象王，壞瑣能隨意。我今亦如是，斷棄貪愛縛，斷已當出家，無人能轉者。』父母敬其德，默然聽出家，即右遶已去，逕往詣佛所。詣佛出家已，無量眾生聞，心皆生信樂，隨王子出家。王子善知識，無量長者子，信佛法微妙，皆共行出家。王聞子出家，亦捨國尊位，即與八十億，七十那由他，如是等眷屬，悉共行出家。爾時王夫人，聞王出家已，與八萬婇女，亦共行出家，皆隨此王子，而發大乘心。如是讚出家，誰不隨學者？<p>「舍利弗！汝謂是得念父種善根王為異人乎？勿造斯觀，即我身是。」<p>爾時，世尊而說偈言：「時王及大臣，婇女諸眷屬，二萬一千歲，俱淨修梵行。命終時彼佛，處眾而微笑，與彼王授記，說其本行願。是王修梵行，深發大乘願，終不墮諸難，常生無難處。是王無量劫，供養無數佛，賢劫成世雄，號曰釋迦文。是王諸眷屬，得念等比丘，釋迦文佛所，出家為弟子，皆淨修梵行，終還得人身，於佛滅度後，廣分布舍利。斯等於末世，佛法將滅時，還得共聽聞，我今所說經。佛慧淨無礙，演智光所說，諸有所言論，終歸皆真實。若人聞是法，深信衣毛竪，則不生狐疑，我未得受記。若人在末世，於深法得忍，便應作是念，我聞法王說，比丘比丘尼，諸清信士女，能樂是深法，我皆與授記。佛說此法時，於大眾會中，具滿八十億，七十那由他，皆得柔順忍，為小法王子。」<p>正見品第二十四<p>爾時，世尊告舍利弗：「所言正見，為何謂也？舍利弗！其正見者，無高無下，等觀諸法。又是見者，等不異故，故名正見。何謂為等？眼即涅槃，不離眼有涅槃。眼及涅槃是二同等。以何故等？非眼、眼等，非涅槃、涅槃等。何以故？眼中無眼，涅槃中無涅槃；眼中無涅槃，涅槃中無眼，眼及涅槃無二無別；無二別故，故名為等。耳、鼻、舌、身、意等即涅槃，不離意有涅槃，意及涅槃是二同等。以何故等？非意、意等，非涅槃、涅槃等。何以故？意中無意，涅槃中無涅槃；意中無涅槃，涅槃中無意，意及涅槃無二無別。若無分別是法即空，空即同等，是名正見。<p>「又，舍利弗！是正見故，名為正見。於是正中，無有邪相，故名正見。復次，是見無稱無量，故名正見。云何名為壞正見相？舍利弗！如是諸經違逆不信、不受、不讚、不如說行，名壞正見。<p>「又，舍利弗！分別諸法，此則名為深壞正見。何以故？無分別者，即得正見。如經中說：若聖弟子，不念地相，亦復不念此地、彼地，我在地中、地在我中。不念餘大，水、火、風等，不念梵世、光音、遍淨，不念廣果、無誑、無熱、空處、識處、無所有處、非有想非無想處，不念涅槃，亦復不念此彼涅槃、涅槃中我、我中涅槃。<p>「舍利弗！又正見者，無一切見。何以故？諸有所見，皆是邪見，無一切見即是正見。<p>「舍利弗！又正見者，不可言說。何以故？一切言說但空音聲，或人於此而生貪著。<p>「舍利弗！又如如來所知正見，於是見中無有邪見。何以故？一切言說皆住如中，如不可說，言說亦然。舍利弗！一切身業亦復如是，安住如中，無正、無邪、無有分別。<p>「舍利弗！一切諸業皆住如中，非正、非邪、無有分別。一切業報亦住如中，如業相說。是故如來真實說者，作如是言：『若有作業，必有業報，業報隨業。』如是，舍利弗！是智名為分別五道。五道智者，皆是非智，一切五道從非智生。舍利弗！菩薩聞是，不應驚畏，起退沒也。<p>「舍利弗！有四種法，若習近者，增長愚癡，不生智慧。何謂為四？讀誦、修習外道經典，是增愚癡，不生智慧；親近修習諸邪見法，是增愚癡，不生智慧；樂決斷事，是增愚癡，不生智慧；斯諸深法與空相應，不受不讀，亦不正觀，是增愚癡，不生智慧；是名為四。<p>「舍利弗！違此四法，能生智慧，應當修習。何謂為四？修習正見，能斷邪見，是第一法，能破愚癡，得生智慧。若有讀誦外經典處，修淨行者當遠捨離，不應止住，是第二法，能破愚癡，得生智慧。舍利弗！若諸住處有斷事人，修淨行者不應同止，若欲住者，但說正道，莫雜非法，以滅是事，安隱同行，亦為折伏非法者故，亦和合僧不令壞故，是第三法，能破愚癡，得生智慧。舍利弗！斯諸深經一心聽受，如說修行，為人敷演，令法久住，是第四法，能破愚癡，得生智慧。是名為四。舍利弗！菩薩法者，深行慚愧，持戒律淨，不起業故；菩薩應生無所畏心，莊嚴願故；菩薩常應修大人行，起大進行，不懈息故。」<p>歎教品第二十五<p>佛告舍利弗：「菩薩若為擁護正法，了達真論，問我弟子。如來爾時甚為慶慰。何以故？繼佛種故。是故汝等聲聞弟子，應為菩薩演說正法，示教利喜，當得無量無邊福德。舍利弗！若我弟子比丘、比丘尼、優婆塞、優婆夷，念佛念法亦念如來，為求法故，無量無邊阿僧祇劫受諸勤苦，以如是念，為菩薩說乃至一偈；又作是念：『此諸菩薩，或聞是法，示教利喜，當種善根修習佛法，得阿耨多羅三藐三菩提，為斷無量無邊眾生無始生死諸苦惱故而為說法。』所得福德假令有形，若四天下所有眾生皆得人身，於此福德各持一分，搏若須彌山，而此福德猶不滅盡。<p>「又，舍利弗！置四天下。若小千、中千、大千世界所有眾生，有色、無色、有想、無想、非有想、非無想，假令一時皆得人身，各以一器大如須彌，於此福德盛滿而去，猶不滅盡。舍利弗！我諸弟子，比丘、比丘尼、優婆塞、優婆夷，為菩薩說一四句偈，示教利喜，得是無量無邊福德。舍利弗！是諸菩薩若知此人為其說法，得大利益，故能得成爾所佛法，又能增長佛之智慧。若以頂戴及肩荷負一切樂具，而供給之，乃至得成無上菩提，先為說法，令見四諦。舍利弗！是諸菩薩雖作如是供給利益，未報其恩。何以故？由此人故能見無量無邊佛法。是故當知，為諸菩薩講說法者，其恩難報。<p>「舍利弗！乃往過去無量無邊阿僧祇劫，爾時有佛，號曰普守如來、應供、正遍知、明行足、善逝、世間解、無上士、調御丈夫、天人師、佛、世尊，壽七萬歲。其聲聞眾有三大會：初會說法，八十那由他人皆得成道；中會說法，六十那由他人；後會說法，四十那由他人亦皆得道。<p>「舍利弗！彼佛滅後，正法住世滿四千歲。法欲滅時，有一比丘，名曰妙智，利根聰達，多聞智慧。時閻浮提王名曰歡喜，王所住城亦名歡喜。其城縱長十二由旬、廣七由旬，豐樂安靜，人民充滿。時此城中有一長者，名曰柔軟，長者有子名曰利意（丹喜），詣妙智所，於一面坐。妙智比丘即時為說菩薩之法，是長者子聞法歡喜，即持寶衣，價直億金，以為供養，作如是言：『善哉！法師！所說微妙。願顧我舍說如斯法，當令我等獲大利益！法師法施亦復大果。我從今日當盡形壽，供養衣服、飲食、湯藥、資生所須，并及法師同意徒友，我亦盡形供養供給。』妙智比丘可言：『善哉！』時長者子頭面禮足，右遶已去。於後妙智往詣其舍，教化利意（丹喜，下同）父母、眷屬，皆令志求無上菩提。是長者子以此福德，經歷無量阿僧祇劫未曾離佛，常得聞法，遇善知識。<p>「舍利弗！汝謂利意是異人乎？勿造斯觀，即我身是。時利意父柔軟長者，迦葉佛是。舍利弗！汝意謂是利意父母、家內眷屬，於無上道有退轉乎？勿造斯觀。何以故？是諸人等，皆已必定無上菩提，今於我所淨修梵行，吾即為授無上道記。<p>「舍利弗！妙智比丘即於彼身而般涅槃。若此比丘不以小乘入涅槃者，但為利意一人說法福德因緣，應成佛道，況乃復為柔軟長者及諸眷屬說法福德。<p>「舍利弗！若是比丘不入涅槃，不見世界所有一切供養之具能報其恩。何以故？我從妙智得聞法故，逮大淨妙甚深佛法。是故當知，若人能為菩薩說法，示教利喜，必獲無量無邊福德。何以故？菩薩發心為起無量利益事故。<p>「舍利弗！譬如大海，初漸起時，當知皆為有價、無價摩尼寶珠作所住處，此寶皆從大海生故。菩薩發心亦復如是，初漸起時，當知便是諸智慧寶之所生處，若有世界及出世界、有漏、無漏、有為、無為、若垢、若淨一切法器。<p>「舍利弗！譬如大海，初漸起時，當知便為大身眾生作所住處，從中生長，滋育繁茂。菩薩發心亦復如是，初漸生時，當知便為無量無數大智慧身、大善根身諸眾生身作所住處，皆依是心，漸得增長。<p>「舍利弗！譬如大海，初漸起時，當知便為諸大龍王作所住處。其大龍王不為金翅之所吞食，雙翼扇風亦不能惱。是諸龍王從大海出，能起大雲，覆八萬洲，普注洪澤，無不霑洽。舍利弗！菩薩發心亦復如是，初漸生時，當知便為成佛道時大菩薩龍作所住處。是大龍王不為金翅之所吞食；如是菩薩住深佛法，魔若魔民不能得出。是大龍王不為金翅翼風所惱，若欲惱者即時消滅。菩薩如是，魔若魔民不能惱壞，欲生惱心即皆消滅，能壞魔縛、魔業、魔事。舍利弗！是大龍王從大海出，於四天下及八萬洲，普降慧澤，皆令霑洽，卉木叢林、百穀、藥樹皆得生長，亦令二足、四足眾生無飢渴想。降此雨已，還處本宮。大菩薩龍亦復如是，從佛法出，能於三千大千世界城邑、聚落雨大法雨，能斷無量無數眾生三種渴愛：欲愛、色愛及無色愛。<p>「舍利弗！譬如大海，初欲成時，於四天下八萬諸洲，所有流水及大小雨、江、河、泉源流入其中，皆悉能受，不增不減，海法應爾，種種水入皆捨本名，俱名海水，皆失本味同為一醎。菩薩發心亦復如是，從初欲成至得阿耨多羅三藐三菩提時，具足佛法，能以智慧斷眾生疑，諸大論師福德、智慧善根已成。若未成者，佛為斷疑，皆失本稱，但同一號，名佛弟子，如大海水等一醎味，我諸弟子同得離欲一解脫味。<p>「舍利弗！譬如大海，漸次轉深。若大海水初便頓深，諸求寶者無能得入。以漸漸深乃至無等，故成大海。諸菩薩心亦復如是，初發意時漸漸轉深，乃成無等。舍利弗！是菩薩心漸漸深者，是檀波羅蜜、尸波羅蜜、羼提波羅蜜、毘梨耶波羅蜜、禪波羅蜜；其甚深者，所謂波若波羅蜜是；無等深者，諸佛法也。舍利弗！若菩薩道初便頓深，證於實際，無量眾生求法寶者，則不能入。<p>「舍利弗！譬如大海，所以成者，皆為利益一切世界。菩薩發心亦復如是，從初已來，皆為利益一切世界。舍利弗！譬如大海，初漸起時，有寶洲性。菩薩發心亦復如是，初便漸有念處、正勤、四如意足、根、力、覺、道，及諸禪定、背捨、三昧法寶洲性。」<p>舍利弗白佛言：「希有，世尊！能樂說是大海諸喻，以明菩薩發心福德無量無邊。」<p>佛告舍利弗：「菩薩心者，非大海喻所能知也。何以故？是心深發大願莊嚴。如來若說此心福德，若滿一劫、若過一劫，猶不能盡。何以故？諸菩薩等發如是心，能成大事，難勝，難壞，最上最妙，能與眾生一切樂具，轉三界苦，生大智慧，難測崖底、無所障閡大智光明。舍利弗！以要言之，諸菩薩心所成大事，說不可盡。<p>「舍利弗！譬如三千大千世界，初漸起時，當知便為其中所有一切眾生作依止處。菩薩如是，初發阿耨多羅三藐三菩提心，當知便為無量眾生得智慧故。<p>「舍利弗！譬如須彌山王，初漸起時，當知便為無量諸天作所住處。因是山王，忉利諸天便能破壞阿修羅眾。菩薩如是，初發阿耨多羅三藐三菩提心，修道成佛，能為無量無數弟子作依止處。如忉利天因須彌山，則能破壞阿修羅眾；如是眾生因如來故，能壞魔眾。<p>「舍利弗！譬如鐵圍山王，初漸起時，當知便為其中眾生，障蔽八哆呵婆羅風，便不能壞。菩薩如是，初發無上菩提之心，漸次轉高，堅固難沮，當知能為親近菩薩所有眾生，障諸魔風使不惱壞。<p>「舍利弗！如雪山王，初漸起時，當知便為諸藥、草、木依止生處。菩薩如是，初生之時，便為無量無數眾生，習諸法藥壞煩惱疾。<p>「舍利弗！譬如寶性，初始生時，當知便為無量百千萬億眾生作利益分。菩薩如是，從初始起大智寶性，當知便為無量無邊阿僧祇眾生，作利益分。<p>「舍利弗！譬如日天子宮，初欲成時，當知便為照四天下八萬諸洲能照能熱。菩薩如是，從初始起漸漸增長成佛住處，當知便為三千大千世界眾生作大法明，亦能乾竭諸貪愛恚煩惱淤泥。<p>「舍利弗！譬如阿耨達池，初漸起時，當知便為阿耨達龍作所住處，從此池邊流四大池，皆為二足、四足眾生而作利益，斷除渴乏，生諸金寶，漸入大海。是大乘法初漸起時，亦復如是，一切菩薩因是乘故，能習佛法，得阿耨多羅三藐三菩提已，則能流演四大法河，謂義無礙、法無礙、言辭無礙、樂說無礙，空、無相、無作，八背捨味、根、力、覺、道，如是諸音，無量無數眾生聞已，斷煩惱渴，能令得證永離實際。如是，舍利弗！諸菩薩心初漸起時，能成大事、難勝、難壞、無等等事，亦大利益無量眾生，令發無上菩提之心。<p>「舍利弗！如來雖作是說，不能窮盡。是故當知，有人能為菩薩說法，示教利喜，所得功德無量無邊不可稱數。舍利弗！我以佛眼觀此福報，不見邊際，隨向何乘皆能得到。如人施佛所種善根，乃至涅槃，終不中盡。<p>「舍利弗！乃往過世，有一菩薩名曰樂法，生長王家，所聞善言，皆寫、讀誦。時此王子為求法故，遊諸國邑。時有一人，住深坑側，語樂法言：『王子！汝來，我當相與佛所說偈。』時此菩薩上坑岸上，呼其人言：『咄，善男子！汝當與我佛所說偈。』是人答言：『不空相與。』樂法菩薩身著寶衣，此衣價直二十億金，摩尼瓔珞以為咽飾，其珠價直四十億金。是人見已心生貪著，作如是念：『若此王子與我寶衣、摩尼瓔珞，然後當與佛所說偈。』爾時，王子語是人言：『為須何物，當以相與。汝當與我佛所說偈。』是人貪心增長熾盛，語菩薩言：『若能與我所著寶衣及珠瓔珞，聞佛偈已，投此深坑，能如是者，當先立誓，然後為汝說佛一偈。』王子答言：『咄哉，仁者！汝欲令我投此深坑，為得何利？』是人答言：『我無所得。但恐汝今捨此寶衣及珠瓔珞，既聞偈已，便生悔心，恃豪勢力而還奪我。』王子答言：『汝但說之，我終不悔。』是人即言：『若不肯誓，當知汝心則為已悔。』菩薩復言：『汝但說之，當相隨意與汝寶衣及珠瓔珞，亦投深坑。』是人聞誓，便為菩薩說佛一偈。<p>「爾時，菩薩即與寶衣、摩尼瓔珞，又立誓言：『若我誠心，捨此寶衣及摩尼珠歡喜無悔，以是實語，當令我今從高墜下，安隱平住，無所傷損。』作是誓已，便自投身。未到地頃，四天王來徐接置地，安立而曰：『咄人，希有！佛所說偈甚深微妙，有大利益。』是人即便從高而下，到菩薩所，作如是言：『王子！希有。能為難事，欲求何法？』菩薩答言：『我以是法，當得阿耨多羅三藐三菩提。成佛道已，未度者度、未解者解、未滅者滅、未安者令得安。』<p>「舍利弗！是人聞已，便生信心，語菩薩言：『還取寶衣及諸瓔珞。何以故？汝服寶衣、佩此珠瓔正是所宜。』菩薩答言：『是不可也！猶如人吐，豈可還食？』是人白言：『若不還取，願受我悔。後作佛時，當見救濟。』<p>「舍利弗！汝謂爾時樂法王子為一偈故，脫身寶衣及摩尼珠，與彼人已，又以自身投深坑者，豈異人乎？勿造斯觀，即我身是。爾時是人為我說偈，後於我所得信心已，作如是言：『汝成佛時，當度我者。』豈異人乎？勿造斯觀，今和伽利比丘是。<p>「舍利弗！我曾一時與諸比丘，處在深㵎，遊空經行。時和伽利在高岸上，我呼之言：『自投身來！』信佛語故，便自投身，無所傷損，得六神通。舍利弗！汝且觀是善根之力，是人為我但說一偈，信我語故，自身歸依，今得解脫。舍利弗！是人以貪心為本，種諸善根，尚得漏盡，況復有人信受我語，了達佛慧，說菩薩法一四句偈，示教利喜，我不見此福德有盡，除入涅槃。」<p>毀壞品第二十六<p>舍利弗白佛言：「世尊！若人為菩薩說一四句偈，示教利喜，助成佛道，得爾所福。若復有人為欲破壞菩薩心故，而作障礙，當說是人得幾所罪？何以故？若已壞亂、當壞亂者，聞是罪已，便自改悔。」<p>佛告舍利弗：「若人作礙，壞菩薩心，得無邊罪。如人欲壞無價寶珠，是人則失無量財利。如是，舍利弗！若人壞亂菩薩心者，則為毀滅無量法寶。<p>「舍利弗！如種藥樹，有人剪伐，不令增長，是人則壞無量眾生療治病法，令多眾生為病所困。如是，舍利弗！若人欲壞是菩薩心、大安樂心、滅除無量眾生苦患大智藥心，當知是人則令無量無數眾生，為諸貪、恚、癡、慢、慳、妬、諂曲、無慚、無愧，諸煩惱病之所侵害，亦令無量阿僧祇眾生失於涅槃安樂住處。<p>「舍利弗！若人毀壞阿耨達池、殺大龍王，當知是人則為壞失二足、四足，渴乏眾生八德之水。如是，舍利弗！若人壞亂菩薩心者，則為破壞能除無量眾生渴愛八聖道水。<p>「舍利弗！譬如有人壞日宮殿，是人則為滅四天下眾生光明。如是，舍利弗！若人壞亂菩薩心者，當知是人則為毀滅十方世界一切眾生大法光明。舍利弗！如人破壞一切寶性，當知是人則壞無量眾生珍寶。如是，舍利弗！若人壞亂菩薩心者，當知是人則壞無量阿僧祇眾法寶之分，亦為毀滅如是諸經令不聞見。舍利弗！如從寶性出無量寶，給足眾生。如是，舍利弗！諸菩薩心是法寶性，從此法寶生諸佛法不可思議神通、智力，是故，舍利弗！當知破壞菩薩心者，則得無量無邊深罪。<p>「舍利弗！如人惡心出佛身血，若復有人破戒、不信、毀壞、捨離是菩薩心者，其罪正等。舍利弗！置是惡心出佛身血，我說具足五無間罪；若人毀壞菩薩心者，其罪過此。何以故？起五無間罪，尚不能壞一佛之法，若人毀壞菩薩心者，則為斷滅一切佛法。舍利弗！譬如殺牛，則為已壞乳酪及酥。如是，舍利弗！若人破壞菩薩心者，則為斷滅一切佛慧。是故，舍利弗！若人破戒、不信、呵罵、呰毀壞菩薩心，當知此罪過五無間。舍利弗！置是無間之罪。令四天下滿中阿羅漢，若有一人皆奪其命。汝意云何？是人得罪寧為多不？」<p>舍利弗言：「甚多。世尊！」<p>佛言：「我今告汝：若人呰毀壞亂菩薩，令其信受，捨離是心，失佛智慧，比前罪者，百分、千分、百千萬分尚不及一，乃至譬喻亦不能及。何以故？雖奪爾所阿羅漢命，而不能障諸佛十力、四無所畏、四無礙智、十八不共法、大慈大悲、佛不虛行，不障如來象王迴觀、師子奮迅、無見頂相，不障如來吹百千種具足法貝，亦不妨轉無上法輪，不障聖主自在神力，亦復不障能知眾生諸根利鈍、種種欲樂、差別智慧。舍利弗！若菩薩發阿耨多羅三藐三菩提心，得成大乘堅誓莊嚴；若有人來壞亂此心，令其退捨，是人則障佛十種力，乃至眾生種種欲知。<p>「舍利弗！置四天下。若滿三千大千世界諸阿羅漢，譬如竹、❥、稻、麻、叢林，若有一人皆奪其命。汝意云何？是人得罪寧為多不？」<p>「甚多。世尊！」<p>「舍利弗！若復有人懷恚、輕慢、破戒、不信，毀壞、散亂是菩薩心，此人得罪唯佛能知。何以故？此人壞亂菩薩深心，則為毀滅一切佛法，斷諸佛種。何以故？若無菩薩最初心者，云何當有如是佛慧、佛自在力出於世界？是故，舍利弗！此無上心、大心、深心、諸菩薩心，若在比丘、比丘尼、優婆塞、優婆夷、天、龍、夜叉、乾闥婆、阿修羅、迦留羅、緊那羅、摩睺羅伽、人非人所，一切世界皆應禮敬。何以故？有此心者，當知即是未來世尊。<p>「舍利弗！汝意云何？如來稱讚是菩薩心，頗於是中分別齊限眾生名字，若剎利家、婆羅門家、居士大家、轉輪王、四天王天、釋提桓因、若忉利天、若炎摩天、兜率陀天、化樂天、他化自在天、若梵天、若大梵王諸名字不？」<p>「不也。世尊！何以故？世尊但說如是淨心、大心、深心。」<p>「汝意云何？若我如是稱讚此心，是中頗說若大力士如那羅延等，若少、若老、富貴、貧賤、上下人不？」<p>「不也。世尊！」<p>「舍利弗！汝見是心所在之處，若少、若老、富貴、貧賤、有力、無力，汝等皆應敬念、防護、助成此人，是為聲聞無上報恩，能以法施化菩薩故。舍利弗！若聲聞人能如是者，則為具足供養如來，謂能示教，令諸菩薩於無上菩提心不退轉。」<p>舍利弗白佛言：「世尊！菩薩有三種心：一、初發心；二者、轉心；三者、成心。是三心中，世尊稱讚、攝護何心？」<p>佛言：「如是，如是！如汝所言，菩薩有三種心：初心、轉心及已成心。舍利弗！是中如來稱讚、攝護初心、轉心，令其得成。何以故？若或有人發阿耨多羅三藐三菩提心，令不退轉墮於聲聞、辟支佛地。以不墮故，漸當得成無上菩提。是故菩薩發菩提心，應當觀察是心空相。<p>「舍利弗！何等是心？云何空相？舍利弗！心名意識，即是識陰，意入意界。心空相者，心無心相，亦無作者。何以故？若有作者，則有彼作，而此人受。若心自作，則自作自受。<p>「舍利弗！是心相空，無有作者，無使作者。若無作者，則無作相。若人戲論是心相者，則與無礙、空、無相諍；若與無礙、空、無相諍，是人則與如來共諍；與如來諍，當知是人則墜深坑。其深坑者，則謂地獄、餓鬼、畜生，及諸得見、陰界入見、我見、人見、眾生之見。舍利弗！取要言之，佛、法、僧見及涅槃見，如是皆名有所得見。如是諸見為惡趣原，眾生貪著是諸見故，因墜深坑，亦陷他人令墮深坑。其深坑者，則謂五道生死是也。」<p>爾時，會中有一乞人名曰撰擇，從坐而起，恭敬合掌，白世尊曰：「我今不欲墮是深坑，亦不欲與如來共諍。我從昔來生如是心，欲得阿耨多羅三藐三菩提，還自生念：『我是貧人，多諸苦惱，資生艱難，此諸剎利及婆羅門、居士大家，尚不能習無上菩提，況我乞人第一貧賤！』今從佛聞，稱讚如是菩薩初心，此中不說剎利大姓、婆羅門家、居士、大家，及四天王、釋提桓因、忉利天、炎摩天、兜率陀天、化樂天、他化自在天，不說梵世及梵天王，亦復不說貧、富、貴、賤。我從今日定發阿耨多羅三藐三菩提心，不自輕身。」<p>佛言：「善哉！撰擇！汝今乃能隨學如來，決定發此無上道心。」<p>爾時，撰擇即於佛前而說偈言：「我不求稱讚，稱讚非上妙，欲求最勝意，謂佛無上智。佛於世界上，亦世界無上，於苦惱眾生，能為作歸依。佛證無漏法，微妙淨無量，愍眾生故說，度脫生死患。佛神力無礙，光明亦無邊，得無岸智慧，福德巍巍尊。世尊我本心，亦謂得成佛，心還生退沒，誰與貧賤者？有諸王居士，釋梵諸尊神，大神德人天，是尚不能得；況我貧賤者，乞匃自濟命，佛智世無上，云何而可得？世尊知我心，告舍利弗言，我說是發心，無貧富貴賤，亦不說剎利，婆羅門居士，諸天龍鬼神，但說發淨心。今聞佛所說，我心得大力，謂必當成佛，能發深心故。天地可易位，須彌可粉塵，虛空尚可變，我心不可轉。假使眾生類，一切皆為魔，悉來見嬈亂，我心定不轉。若人於我前，而作如是言：『佛智甚難得，誰與貧賤者？』我聞已答言：『汝是貧賤者，汝無有信財，我有當作佛。』諸佛無有性，亦無有定種，但一心迴向，於無上大乘，是則諸佛性，亦為如來種，一心求佛道，供養故成佛。我不惜身命，亦不貪世樂，唯志無上道，度一切眾生。今於法王前，真實語無畏，若當有錯謬，唯佛哀愍說。」<p>爾時，世尊以偈答言：「汝發無上心，乘於無上乘，是中無錯謬，當成佛法王。」撰擇聞佛說，心得無量喜，以心善淨故，飛高七多羅。世尊時微笑，口出五色光，普照明天地，還從頂上入。阿難即合掌，諮問兩足尊：「世雄智無礙，此為何所因？是王舍城中，最下賤乞人，住在於空中，合掌禮敬佛。今諸天龍王，夜叉人非人，皆一心合掌，禮敬是乞人。我今問世尊，何故笑放光，誰專行佛道，而欲為授記？誰當住佛道，而發無上心，當證最勝慧，度眾老病死？誰當坐道場，破壞魔王軍，得無上佛道，轉最妙法輪？誰當獲大智，逮無量神通，得普智無礙，分別眾生根？誰當得梵音，言說皆奇特，真智無礙故，所演無變異？誰證無上道，常處微妙定，了達三界心，哀愍故說法？誰當說法時，天人皆歡喜，當得不虛行，象王迴觀法？誰為大眾導，嚴淨佛世界，離一切諸難，廣開寂滅道？大神德世尊，我當問此事，何緣故微笑？願說令眾喜。」<p>爾時，世尊告阿難曰：「如來因是撰擇乞人，是故微笑，放大光明。即時會中天、龍、夜叉、緊那羅、摩睺羅伽、人非人等，有八十億那由他眾，皆發無上菩提之心。我為是等授阿耨多羅三藐三菩提記。」<p>爾時，世尊欲明此義而說偈言：「如來說此因緣時，滿八十億那由他，眾生悉發無上心，此等皆當成佛道。今是撰擇深智人，歡喜合掌立空中，恭敬讚歎供養我，自願逮覺如今佛。是人福德因緣故，終不墜落諸惡趣，生生常離八難處，世世恒得見諸佛。既得值遇諸佛已，為得無上菩提故，寶蓋幡幢及華香，以此供具供養佛。歷代諸佛修道時，上妙衣服及眾味，床榻臥具亦湯藥，以此供具供養佛。當漸次第值彌勒，為求佛故深加敬，以七十億那由他，摩尼寶珠為供養。一一摩尼珠光明，能照八十由旬內。集此寶珠眾光力，悉能遍照諸世界。又以七寶起塔廟，滿七十億那由他，其塔縱廣各十里，以眾妙寶為莊嚴。衣服床榻及茵褥，亦七十億那由他，以如是諸莊嚴具，上彌勒佛及眾僧。安居三月設供養，如是不倦經百歲，是人然後當出家，彌勒法中修梵行。如是愛樂恭敬心，深加供養彌勒佛，漸次習行菩薩道，悉見賢劫一切佛。從是復得見諸佛，其數過如恒河沙，見已心得深善淨，皆加供養修佛道。是人淨心福德報，我今略說不能盡，其果無量無可喻，誰聞是已不求佛？是人往來生死中，恒河沙劫求佛道，末後當證無上智，成佛號名集堅實。壽命算數一千劫，時佛世界甚清淨，閻浮提地亦莊嚴，如須彌頂忉利宮。集堅實世尊，聲聞大眾會，過億那由他，如恒河沙數。一一大會中，如恒河沙人，皆得阿羅漢，自在神通力。悉通達三藏，明了諸問答，如我舍利弗，智慧中第一。有菩薩大會，其數復倍上，彼佛大菩薩，亦名阿逸多。彼諸菩薩眾，得無生法忍，轉身生諸國，隨處各成佛。一一大會中，恒沙數菩薩，彼佛與授記，當成無上道。彼佛滅度後，法住滿一劫，舍利廣流布，亦如我滅後。集堅實舍利，天人所供養，隨眾生所樂，現諸神通力。是舍利塔廟，皆以七寶成，欄楯及寶柱，香華眾幡蓋。以是妙寶飾，莊嚴如來塔，以此諸塔廟，嚴淨閻浮提。若人持眾華，供養於佛塔，即變成華蓋，有如是神力。集堅實世尊，形像在諸塔，隨眾生所樂，微笑現光明。大光普照已，還入於本處，若入頂相中，自知受佛記；若光從口入，知受緣覺乘，光若從臍入，自知受聲聞。彼世尊形像，有是神通力，如是滿一劫，劫盡乃當滅。有為法無常，故當勤行進。」<p>爾時，舍利弗白佛言：「希有。世尊！撰擇乞人如是下賤，而心已成上妙貴法，何有智者輕賤之也？」<p>佛告舍利弗：「如是，如是！如汝所說，何有智者輕賤此人？唯除凡夫無聞、無智。舍利弗！以是義故，我經中說：智者不應輕量他人，輕量他人則為自傷。舍利弗！汝意謂此撰擇乞人，本來頗為天、龍、夜叉、乾闥婆、阿修羅、摩睺羅伽、人非人等所敬禮不？」<p>「不也。世尊！何以故？此貧賤人未為如來所授記時，無人禮敬。今為世尊所授記已，一切天、人、阿修羅，眾咸皆禮敬。」<p>「舍利弗！是為諸佛未來世中無礙知見，不與聲聞辟支佛共。是故，舍利弗！我諸弟子信受佛語，若為眾生演說法時，應先稱揚佛之神德，眾生聞已，或能發心求佛智慧；以發心故，佛種不斷。<p>「舍利弗！一切世界尠有眾生為他求利，自利利人是最為難。舍利弗！且置為他求利。眾生之中能自利者，是人尚難。何以故。今凡夫人，欲求自利而乃自傷。何以故？舍利弗！我不見人，若侵害他自不衰惱。是故當知，住自利因是則為難。又於是中，自利、利他最為甚難。故，舍利弗！若人毀發大乘心者，當知是人不能自利，亦不利他，斯則不名修行道者。<p>「舍利弗！是愚癡人行於邪道，為失自利，亦失他利。以此因緣故，是人當得八衰惱法。何謂為八？失所愛重親友家屬；國界衰亂；財產日耗；災火焚燒；縣官所侵；諸根毀壞；死入地獄；獄卒考掠，是名為八。<p>「復次，有八大不安法。何謂為八？謂生地獄、餓鬼、畜生是大不安；若得人身，常生邊地，不識善惡，無佛、無法、無聖眾處，是大不安；設得人身生於中國，聾、盲、瘖瘂、癃殘、百疾，是亦名為大不安法；雖生中國，具足人身，常為衰弊，心懷諂曲，虛偽奸詭，是亦名為大不安法；受外道教，好於邪論、邪見、惡行，亦成不淨身、口、意業，諸佛賢聖尚不能救，是亦名為大不安法；若生中國，具足人身，佛得道夜即便命終，不值佛法，是亦名為大不安法。是為輕毀求佛道者，八不安法。<p>「舍利弗！當知是人若生地獄，必墮阿鼻大地獄中，得大身形，多受眾苦，續起重罪。若墮畜生，為惡蟲獸，恒苦飢渴，侵奪他命，殘食肌肉以自濟活，隨所生處續增罪業；若為水性作摩伽魚，縶民伽羅失收摩羅及欝陀羅等人所網鈎，生被切割，備受眾惱，求死不得；若復陸生，或為駝、驢、牛、羊、猪、犬；若作駝、牛為人穿鼻，身常負重加諸杖痛，呻呼大㘁，無有救者；中路疲乏，不能前進；命未盡間，生被割剝，殘食其肉，猶並罵言：『多食、喜臥，大折損我。』<p>「舍利弗！汝且觀是罪業因緣，如我所知若廣說者，從劫至劫猶不能盡。舍利弗！取要言之，若人毀壞菩薩心者，若離八難無有是處。何以故？是人續起眾罪業故，當知汝等得脫此難，為自救濟。」
。
<juan>佛說華手經卷第八<p>後秦龜茲國三藏鳩摩羅什奉<#sp>詔譯<p>眾雜品第二十七<p>佛告舍利弗：「有四救法。何謂為四？怖畏眾生如來能救；入邪徑者聖道能救；諸惡業者念處能救；在八難者菩薩能救；是名為四。<p>「舍利弗！有四安法。何謂為四？生得值佛名為大安；得無難處名為大安；能信佛法名為大安；具聖正見名為大安；是名為四。<p>「舍利弗！復有四法能成事業。何謂為四？四大調和，令身得安；正見能生質直淨心；見佛得信為眾樂因；發無上心能滅無量無數眾生諸煩惱病；是為四法能成事業。<p>「又，舍利弗！世有四願。何謂為四？諸病瘦者願欲得活；飢渴所逼願得食飲；苦惱所切願欲得樂；行嶮路者願得安隱；是為四願。<p>「又，舍利弗！世界凡有四貪著處，以貪著故當墮惡道。何謂為四？一者、貪身；二、貪壽命；三、利財產；四、耽愛欲是；名為四。<p>「舍利弗！有七藏處，謂風藏、生藏、熟藏、冷藏、熱藏、見藏、欲藏。舍利弗！是諸藏中欲藏最牢。此欲藏者為何所依？依於涕唾、痰❥、膿血、筋骨、皮肉、心肝、五藏、腸胃、屎尿。」<p>爾時，會中有一居士名曰撰擇。居士有妻，其名妙色，面貌端嚴，姿容挺特。撰擇居士深生愛著，煩惱熾盛。聞佛所說，即白佛言：「世尊！莫作是說：貪欲之心，起於屎尿。何以故？我妻端嚴，無諸臭穢。」<p>佛知居士貪垢情深，即時化作一婦人像，端嚴淨潔，狀如妙色，整容徐步，來入眾中。居士見已，即作是念：「我妻何緣來入此會？」作是念已，即問之曰：「汝以何故而來此耶？」答曰：「欲聽世尊說法。」<p>居士即牽，自坐衣上。佛以神力，令是婦人糞污其衣，使此居士不堪臭處，以手掩鼻，顧視左右，誰為此者？<p>時跋難陀在右邊坐，語居士言：「何故掩鼻而顧視我？」答言：「是處甚大臭穢！」以佛神力令跋難陀及諸眾會，見此婦人便棄糞穢，污居士衣。時跋難陀語居士言：「且觀汝妻，所為臭穢。」居士答言：「我無所疑。我妻淨潔，身無諸穢。若有疑者，自當觀之。」語跋難陀：「我意謂汝為此穢污。」<p>時跋難陀即大恚怒，從坐而起，語居士言：「汝無慚愧。誰名字汝為居士耶？汝今應名屎居士也！何不自以手牽汝妻，坐衣上耶？汝妻坐時便此糞穢，汝自坐上，為屎所塗而無羞恥，反欲謗人。」會中唱言：「此屎居士可遣出眾。」便謂之言：「不淨弊人不應在眾。」即以手牽令出眾外。<p>撰擇心惑，語其妻曰：「我敬汝故，令坐衣上，汝為大人，法應爾也？」妻即答言：「汝近屎囊，自應爾也。」居士爾時即生厭心，欲去衣糞，更污身體，謂跋難陀：「當何方便得離此穢？」<p>跋難陀言：「非直此糞污染汝身，更有諸衰是汝之分。若欲離者，當遠逃逝，以汝妻糞令此大眾頭痛、悶亂！」<p>居士答曰：「諸釋子等皆多慈愍，汝甚惡口乃如是耶？」<p>跋難陀言：「如汝今者何可慈愍？佛之所語而敢違逆！作如是言：『我妻端嚴，無諸臭處。』汝今自觀為淨潔不？而欲謗我。」<p>爾時，居士謂其妻曰：「汝可還歸。」既遣之已，語跋難陀：「我今明見女人諂曲，多諸過咎，不淨充滿，心生厭離，欲於佛法出家為道。」<p>跋難陀言：「汝今形體臭穢如是！若以香塗經歷年載，然後或可堪任出家。」<p>居士答曰：「我若塗香經歷年歲，或身無常、或佛滅度，壞我出家求道因緣。今若見聽得出家者，我不復往城邑、聚落、僧房、精舍，作阿蘭若，乞食納衣。於空閑處，誰聞我臭？」<p>佛言：「居士！汝欲於我法中出家？」<p>即白佛言：「唯然，世尊！」<p>佛言：「善來！汝為沙門，修行梵行。」即時居士鬚髮自落，袈裟著身，執持應器，如比丘像。佛為說法，苦、集、滅、道。聞四聖諦，得法眼淨，成須陀洹。重為說法、教化，漸令得斯陀含、阿那含果。<p>過是夜已，執衣持鉢，詣王舍城，次行乞食，遂到本舍，在門外立。時妻妙色，自見其夫剃頭、法服，出家為道，即語之曰：「法應見捨，為沙門耶？」<p>撰擇答言：「汝昨法應於我衣上便棄不淨，污我身也。」<p>妙色答言：「汝為比丘，應謗人也？我從父舍到汝家來，未見外門，況詣竹園至彼會中？」<p>爾時，比丘語妙色言：「有跋難陀，為我時人，於大眾中見遣令出。」<p>時有惡魔隨逐撰擇，而語之言：「汝昨見者非妙色也！是化所作，眩惑汝心，今可還以五欲自娛。沙門瞿曇欺誑汝耳！汝今虛妄，非實比丘。瞿曇沙門常以此術誑惑多人，令其出家，如今誑汝。」<p>撰擇比丘證真法故，即覺魔為，謂言：「惡人！汝亦變化，我亦變化，是妙色姊俱為變化，佛所說法皆空如化。」<p>爾時，妙色聞此法已，即於諸法遠塵離垢，得法眼淨，蠲除疑悔，不隨他語，於佛法中得無畏力，謂撰擇言：「所為甚善，能於佛法樂修梵行，我亦於法出家為道。」<p>佛告舍利弗：「若人發心求菩提者，應離四法。何謂為四？離惡伴黨、諸惡知識及不善行，是為初法所應離也。又，舍利弗！若人發心求菩提者，應當離於貪著女相，不與世人共處、同事，是第二法所應離也。又，舍利弗！若人發心求菩提者，應當離於外道書論、謂裸形論、路伽耶論、末伽梨論，非佛所說不應親近、聽受、讀誦，是第三法所應離也。又，舍利弗！若人發心求菩提者，不應親近邪見、惡見，是第四法所應離也。舍利弗！如來不見更有餘法，深障佛道如此四法，是故菩薩應當捨離。<p>「又，舍利弗！若欲疾得無上菩提，當修四法。何謂為四？菩薩應當隨善知識，善知識者謂諸佛是。若聲聞人能令菩薩住深法藏諸波羅蜜，亦是菩薩善知識也，應當親近、供給、禮敬。又，舍利弗！菩薩應當親近出家，亦應親近阿蘭若法，離女色故。又，舍利弗！菩薩應當親近修習大空正見，離邪見故。又，舍利弗！若諸菩薩欲疾逮得無上菩提，應當親近如是四法。」<p>爾時，世尊欲明此義而說偈言：「遠離女人事，及離惡知識，亦遠外道論，并餘諸邪見。若親近女人，及諸惡知識，受外道論議，增長諸邪見。增長邪見故，速墮諸難處，難得離八難，亦難信佛法。若人欲為惡，即便造惡行，若作惡行者，則便墮惡趣。是故求道者，勿習近女色，常當生厭離，觀之如溷猪。勿近惡知識，令住非法者，若近行非法，令人失心目。若親近外道，尼揵諸論義，言辭雖嚴飾，能生諸過咎。悉捨是眾事，則離諸邪見，我說此四法，往來生死本。遠離下劣法，習近上妙行，我本所修習，當行如是法。出家修梵行，親近善知識，諸佛及弟子，令我住佛道。我常修行空，空空及大空，雖行是空法，而不著於空。若法及所得，二俱不在空，是名為真空，世界所不測。我本為佛道，所修行諸法，是法甚微妙，非凡智所及。我求佛道時，諸所聞經法，內心自思量，不隨他人說。我自了達已，而為他人說，是名正真道，空無礙寂滅。空中無有生，亦無有老者，空中亦無死，是名常住相，是名法實相，道場所了達，壞破諸魔兵，得無上菩提。我之所得法，即以為人說，令證無上際，而無所轉相。若欲得佛道，及欲坐道場，欲破諸魔眾，常修此空法。若有人欲轉，無上妙法輪，度無量眾生，當學是空法。欲住佛十力，及四無所畏，處眾師子吼，當習是空法。欲得大名聞，廣流布十方，當正心修習，了達是空法。諸菩薩智者，我隨學空法，能得上菩提，是名最勝智。比丘比丘尼，若隨學我行，亦當得菩提，如我今所得。非但是二眾，能行此空法，一切眾生類，亦學成佛道。我以八直道，修行是空法，了達諸法相，逮無上正覺。我修習是法，能得無礙智，是諸佛真道，謂常習空法。是故諸菩薩，為利眾生故，應當學此法，所謂諸法空。<p>「舍利弗！菩薩摩訶薩復有四法，世世轉身不失正念，能如說行，於諸法中得決定心，得無礙辯、利辯、深辯及無等辯，諸佛知已，加其神力，當於後世擁護法城。何謂為四？常樂出家，世世修習是出家法，為眾生故，求法無厭，說法無惓，習無依定，壞諸法相，常勤修習念佛三昧，於諸緣中而無淨相，是名初法不失正念。又，舍利弗！菩薩摩訶薩自求佛道，兼化眾生令住其中，常樂稱讚諸佛神德，是第二法不失正念。又，舍利弗！菩薩摩訶薩能成甚深無生法忍，是第三法不失正念。又，舍利弗！菩薩摩訶薩於命終時心不散亂，常念諸佛及甚深法，以是深忍不失正念，是名為四。」<p>爾時，世尊欲明此義而說偈言：「菩薩常求法，亦常行法施，是故於諸法，終不失正念。以化無量眾，令住佛道故，世世轉身時，常得不失念。習近佛所讚，甚深空寂法，是故此菩薩，疾得無生忍。亦不生無生，無生即無生，以是深忍故，常不失正念。是菩薩智者，不亂心命終，常專念諸佛，及諸佛深法。是人命終時，其心不退沒，故世世轉身，常不失正念。是故若有人，欲得無上道，當一切修習，如是諸四法。是法最第一，諸佛之所讚，我今亦稱揚，汝等當修學。如來所說法，為利汝等故，佛為利益者，非強為汝說。若汝求佛智，當修學是道，修學是道故，從此生佛慧。若人懷懈怠，及生退沒者，終不得佛道，當遠離是法。若人計我心，及住眾生想，若依止諸法，不能證佛道。當離是諸心，常修學空相，壞散一切法，及獲甚深智。亦勿有所依，有依即動相，好樂動法故，往來生死中。」<p>眾妙品第二十八<p>佛告舍利弗：「菩薩有四法，能致一切最勝妙法。何謂為四？若人發大乘心，見法欲壞，為久住故，勤加行進，求法不倦。若見如來塔廟毀壞，勤加修治，令得久住，為樂法故，不惜身命。見苦眾生，生大悲心，轉加進行，作如是願：『何時當得習修佛道，斷此諸苦而為說法！』<p>「舍利弗！菩薩摩訶薩求法無厭。為求法故，發大深心而生大欲。菩薩摩訶薩為求大智，神德難勝，壞慢心故。菩薩摩訶薩常於眾生樂行慈心，為之求利，作如是念：『此諸眾生無有救者，唯我一人！』菩薩摩訶薩為無瞋恨，修大悲故；菩薩摩訶薩為無嫉妬，令眾生得真智喜故；菩薩摩訶薩為無慳心，常以法施攝眾生故；菩薩摩訶薩為大施者，能以深心樂佛道故；菩薩摩訶薩於一切法心無所著；菩薩摩訶薩為善說者，顏色和悅，言常含笑，見苦眾生倍加勤進；菩薩摩訶薩喜樂佛法；菩薩摩訶薩為無所畏，於大眾中師子吼故；菩薩摩訶薩為無驚畏，住佛法故；菩薩摩訶薩常勤行進，習善根故；菩薩摩訶薩於諸國界、城邑、聚落無所專繫；菩薩摩訶薩常勤教化十方世界一切眾生；菩薩摩訶薩聰明利根、了達諸法；菩薩摩訶薩求真實義，如實思量一切法故；菩薩摩訶薩於佛法中求真實義，為欲自得無上菩提故；菩薩摩訶薩為覺悟者，善能知時化眾生故。<p>「舍利弗！菩薩摩訶薩能如法壞外道論者；菩薩摩訶薩於一切法決定義者；菩薩摩訶薩為佛法性；菩薩摩訶薩為法寶田，生法寶故；菩薩摩訶薩為如大海，受一切法無厭足故；菩薩摩訶薩如鐵圍山，能障無量無數眾生煩惱風故；菩薩摩訶薩如大海水，演法無盡故；菩薩摩訶薩其心淨妙，如虛空故；菩薩摩訶薩為無盡者，等虛空故；菩薩摩訶薩如須彌山，積善法故；菩薩摩訶薩為如大地，受憎愛故；菩薩摩訶薩為如良田，種諸善根不散失故；菩薩摩訶薩為如猛日，能與眾生法光明故；菩薩摩訶薩猶如淨月，壞諸暝故；菩薩摩訶薩為如密蓋，障諸眾生婬怒癡等煩惱熱故；菩薩摩訶薩猶如雲蔭，為諸眾生安隱息故；菩薩摩訶薩猶如大樹，能為眾生所歸趣故；菩薩摩訶薩能為世界度者、歸者、所依止者、無畏施者；菩薩摩訶薩為世界師，於諸技藝悉了達故；菩薩摩訶薩為眾生利，能與今世後世涅槃樂故；菩薩摩訶薩一切眾生皆應禮敬。<p>「舍利弗！若諸眾生能知菩薩，為之如是難行苦行、求樂因緣而作重擔。如我知者，一切眾生皆應頂戴，若肩荷負，從初發心乃至成佛，於是時中一切世界諸天及人，所有樂具盡以供給，亦常頂戴令不在地。又是菩薩趣道場時，以已上服，或以天衣、眾妙蓮華，為敷高座；上至有頂，以天寶衣而為軒蓋，障蔽風日。得阿耨多羅三藐三菩提已，以諸華香、幢幡、伎樂，亦以自身供奉、給侍。是諸眾生如是尊敬、供養，猶不能報菩薩之恩。何以故？菩薩為與眾生無漏、淨妙、無上道樂、發大莊嚴。<p>「舍利弗！以世界樂欲比是者，百分、千分、百千萬分尚不及一，乃至譬喻所不能及。何以故？眾生所奉菩薩樂具，皆是世界有漏、虛誑、無常、變異，菩薩所施眾生之樂，皆出於世，無漏、真實、無熱、無惱、無量、無限，畢竟常樂。是故，舍利弗！當知眾生以一切樂具供給菩薩，猶不能報。<p>「舍利弗！菩薩摩訶薩於睡眠者而為覺悟，於放逸者而為勤進，於狂惑者常修正念，於盲冥者常為明日，於病瘦者為大醫藥，於邪見者為示正道，能於未起善法眾生起善法者，於未增善法眾生增善法者。舍利弗！取要言之，更無餘人能為眾生歸者、救者、究竟道者，唯有諸佛；而諸佛法、如來法、自然法，非從餘出，一切皆因菩薩道生。」<p>逆順品第二十九<p>爾時，舍利弗白佛言：「希有。世尊！是菩薩道微妙甚深，能自嚴淨亦淨眾生。譬如，世尊！忉利天上波利質多拘毘羅樹，其華開敷既自端嚴，亦能嚴飾忉利諸天。菩薩如是，具足佛法，得阿耨多羅三藐三菩提已，既自嚴淨，亦為無量眾生所歸，成聲聞乘皆得遊戲，根、力、覺、道、禪定、背捨以自娛樂，亦如彼樹其華開敷，忉利諸天以為娛樂。世尊！何有智人不乘此乘？但為我等本以懈怠隨信他語，於所聞法生安樂心便謂得樂。今者乃知，自無有力能令一人住是道中。世尊！我從今已有所說法，先應開演是菩薩乘，然後當說諸聲聞法。何以故？我如是者或報佛恩，謂令乃至一人發無上心速逮正覺。」<p>佛告舍利弗：「善哉，善哉！汝今乃能發如是心，欲演大法教化菩薩。何以故？於當來世多有輕賤此大乘法，如是諸經無人信受。舍利弗！於爾時世，若善男子、善女人求善法者，當自正念依義依法，勿處眾中。何以故？爾時會眾非行道者。我聲聞眾修行道者，不輕菩薩毀壞大乘，況如是等佛之所說甚深經法而生違逆！何以故？若生違逆是非行者業，非是行者業，是凡夫業非智者業。舍利弗！是故當學起智者業離凡夫行。若有比丘以我為師，應如是行。<p>「舍利弗！當來世中求佛道者，深信行進、一心慚愧、樂求善法，或為餘人之所輕毀，作如是言：『是懈怠者無方便力，不能現世得沙門果，為受五欲而作國王，現行法門自言菩薩，受他供奉，稱歎如是大乘經法。佛不說此名為行者。』<p>「舍利弗！觀是愚人以微少緣而謗毀我，我說此人為真行者，彼以為非。若如來說最勝行者、得勝解者，彼乃以為非是行者、非得解者。舍利弗！時有白衣為彼弟子信受其語，見諸菩薩、比丘、比丘尼、優婆塞、優婆夷，讀誦、信習如是諸經，生怨賊心。舍利弗！觀是愚人何有持戒？我經中說：若見兀樹似人相者尚不應瞋，況有識者。如是惡人常懷瞋惱！舍利弗！汝且觀彼時世諸倒，法非法想、非法法想，善非善想、非善善想，於行者中生非行想、非行者中而生行想，於得解者生不解想、非得解者而生解想。當知是人不名行者、不名解者。既不知法亦不知善，不能隨順佛所教法，如是癡人為瞋所蔽，慳貪、嫉慢所覆，自讚、矜高毀下他人，貪恚、愚癡之所燒害，深入諸惡離於善法。<p>「舍利弗！若我具說此人過者，續增罪業不可救療，如是癡人應當離之，如避惡牛。舍利弗！如來為慚愧者師，非無慚愧者；信受者師，非無信者；順法者師，非壞法者；行進者師，非懈怠者；攝念者師，非亂念者；有智者師，非愚癡者。舍利弗！是愚癡人非我弟子、我非彼師。汝觀斯人，如是佛乘、如來正智，如來久遠所修學處，久修學已，了達大慧成無上菩提，即以此法為菩薩說，作如是念：『若有菩薩隨學是法，修習佛慧，便能逮得無上菩提，拔濟眾生，令脫生死不斷佛種。』如來亦自尊敬此法。而是愚人輕毀不信，甚為不善第一不善，當奈之何。是故汝等，當依法行勿依於人，當自依止勿依於他。舍利弗！是則名為如來教法。云何比丘依法而行不依於人，當自依止不依於他？舍利弗！比丘隨離、隨順涅槃，修四念處。何謂念處？於身、受、心常念不捨。又，舍利弗！如實見法無所有性，於是法中正念不謬，是名念處，是為比丘依法而行、不依於人，常自依止、不依於他。<p>「舍利弗！若能如是修習念處悉斷貪著，名阿羅漢，名漏盡者、無煩惱者、世福田者，名自在者、無染污者，名為智者、到彼岸者、為導師者、婆羅門者。<p>「舍利弗！阿羅漢者，離於一切惡不善法，不樂有為，滅除諸業更不令起。舍利弗！若阿羅漢起罪福業無有是處。何以故？捨三求故、轉九結故，於一切法心無所著，出過欲界、色無、色界，無有渴愛，無熱無惱，心淨如空，名阿羅漢。<p>「舍利弗！名滿漏盡者，於一切法漏盡無餘到畢竟盡；無諸結者，阿羅漢心本來常空，無垢淨故；無染污者，於六塵中若好、若惡、若毀、若譽心無有異，斷戲論故；世福田者，斷諸熱惱能與第一淨法施故；名自在者，見一切法空無所有，於空法中得到彼岸，離虛妄論故；名自在婆羅門者，障諸惡法離一切法無所染故；為導師者，能為人說無生死導師所；名智者，是人能知欲界、色界及無色界，業緣果報皆從虛妄分別故起，於中得脫故；名智者、到彼岸者，能破眾魔及一切結，能到一切諸法彼岸，已出淤泥安住陸地，是故名為到彼岸者。<p>「舍利弗！如來能隨漏盡阿羅漢所有福德，說無增減。諸阿羅漢為大福田，無有穢惡，亦無栽蘖及諸瓦礫。舍利弗！漏盡阿羅漢，若人謗毀而不生念：『是人罵我。』若人稱讚亦不生念：『是人譽我。』無分別念、無所疑闕，善攝六根住必定地，依於法行不依於人，能自依止不依於他。是故，舍利弗！如是行者，終不違逆諸佛菩提，亦終不起非行者業。如是不為修梵行者之所呵責，亦深擁護諸佛菩提，令得久住。<p>「舍利弗！阿羅漢者，於諸法中心無所疑，所作已辦，住正道中。」<p>舍利弗白佛言：「世尊！阿羅漢者，終不違逆不住佛法。何以故？若違逆者，凡夫所為，非羅漢業。」<p>佛言：「如是。舍利弗！違逆法者，凡夫所為，非智者業。如來但為當來世有耆年比丘多所知識，心得暫住，獨處離眾不見女色，便自謂言：『我是阿羅漢。』心生貢高。爾時眾人多有信者，謂是阿羅漢，尊敬、供給。是愚癡人，亦貪名利受是供奉，自謂我有阿羅漢法，不起結使。是人不知無分別法，喜生分別，以結小息便謂得道。若入聚落執持儀法，若在獨處便自縱逸，在眾亦異。是人樂畜多弟子眾，多有知識，國王、大臣大得供奉，名聞流布多人愛敬，諸結充溢，而便自謂無有結使。得聞如是甚深經典、空相應法，我好弟子愛重、聽受、求解義趣，以尊敬心修行是法；而是癡人不肯信受，欲懷違逆，便作是言：『此非佛語、非大師教、非法非善。』是人於法生非法想、於非法中而生法想，不善法中而生善想、於善法中生不善想。<p>「舍利弗！是諸癡人，隨所得法便自稱讚，所不得法毀呰輕賤，自大貢高毀下他人。如是愚人，但有持戒攝念一處，漸伏惡心博聞讀誦，多畜弟子人所宗奉，稱讚、禮敬心生慠慢、我慢、上慢，隨聞如是諸深妙經，起重罪業。是愚癡人而不自知我有是罪，轉增慠慢、愚癡之心，違逆是經，起重罪已墮大地獄。」
。
<juan>佛說華手經卷第九<p>後秦龜茲國三藏鳩摩羅什奉<#sp>詔譯<p>不退轉品第三十<p>佛告舍利弗：「如來今當斷汝等疑，亦令將來讀誦是經說者、受者皆得斷疑。舍利弗！如來名為一切智者、一切見者、一切說者，無法不見、無法不聞、無法不覺、無法不知，了達三世，無所罣礙。舍利弗！如來名為無等等者，於一切法悉得正解，自然自在，無有所歸。如來今欲於大眾中作師子吼，置是愚人行邪道法，不須廣說。若善男子、善女人，發阿耨多羅三藐三菩提心，於是法中應當一心勤行。何以故？應作是念：『諸佛無量阿僧祇劫所集阿耨多羅三藐三菩提法，我於是中若生懈怠，必當不信、違逆不受，不能達知。』<p>「舍利弗！菩薩若行四法，則壞諸佛無上菩提。何謂為四？離於善友屬惡知識，隨其所學毀壞大乘，是名初法。又，舍利弗！菩薩有所得見深計我心，聞甚深經便大驚畏，當墜大坑，是第二法。又，舍利弗！菩薩雜學外道經書，巧於諍論，多人所敬，是人不能自調伏心，亦復不能調伏諸法，不調伏故不行大乘，是第三法。又，舍利弗！菩薩毀禁、不能隨順佛所制戒，聞是深空、淨妙戒法，心不了達，不能信樂、違逆不受，是第四法。菩薩有是四法不能信受，毀壞菩提。」<p>爾時，世尊欲明此義而說偈言：「若近惡知識，亦隨其所行，故不樂佛道，壞無上菩提。雜學外經典，善巧諸諍論，其有發言者，即皆能破壞。雖自稱智者，而實是愚癡，以如是緣故，不信於菩提。若人貪著我，隨有所得見，聞是甚深法，而生大驚畏。是人不能解，如實空寂滅，不了達菩提，亦不能信樂。以破戒緣故，能起不善業，不能隨順學，如佛所說戒。惡口而兩舌，好出他人過，如是不善人，無惡而不造。是故當遠離，不信菩提道，隨我所讚法，常當勤修學。若人欲見佛，欲知如是法，當安隱持戒，從是生真智。若人持淨戒，菩提心轉固，以深淨持戒，能滅惡覺觀。故求菩提者，當深淨持戒，是人於佛道，無有所疑難。<p>「又，舍利弗！菩薩有四法能護佛道。何謂為四？自行持戒，深發善心，安住戒中；博聞正典，不雜邪論；聞佛經法，能勤讀誦；常樂獨處，順遠離行。舍利弗！菩薩若成如是四法，能護佛道。」<p>爾時，世尊欲明此義而說偈言：「菩薩住戒中，不以戒自高，更求甚深法，決定微妙義。以第一深法，求無上菩提，但修佛正法，不習外道論。終不樂讀誦，路伽耶經典，不好譏刺論，但擁護佛法。常行寂滅法，樂住空閑處，無有諸色欲，能嬈亂心者。我今所讚歎，是微妙四法，為成佛道故，汝等當修學。我於世世中，常行如是法，擁護佛法已，故能成大智。護持佛法故，不墮賤惡道，常生尊貴處，為眾所侍衛。能得大財富，而不為放逸，速以造福業，知財無常故。若施則屬我，不施非己物，我身及財產，命終皆捨去。能得善眷屬，亦得善知識，父母諸親族，能令住佛法。常樂行善法，亦令他信樂，以是得大喜，我修正法故。常生於世間，富貴族姓家，所生不放逸，常樂行善法。於身命財利，不生堅固想，諸佛甚難值，無難處亦難。見佛得無難，能起大利益，心常樂出家，因是生智慧。心生大喜悅，而求最勝慧，常安住法中，能起無上道。<p>「又，舍利弗！菩薩有四法，心常喜悅，修道自慰，能自了知，必當作佛，名聞十方。何謂為四？內外所有能盡惠施；安住戒中修諸福德；於眾智中為最尊勝；為深法故不惜身命，有讀誦是深經者，能加供奉禮敬救護。具此四法，心常喜悅，能自安慰，我必作佛，名聞十方。」<p>爾時，世尊欲明此義而說偈言：「悉捨諸財產，安住淨戒中，眾智中最勝，不疑空寂法。若見有讀誦，受持及演說，如是深經者，供以眾樂具。是故此菩薩，常喜心行道，能自記作佛，常為世中尊。若過去未來，今現在諸佛，皆為授記言，汝必當逮覺。若人隨學此，諸佛所學法，當知是菩薩，安住無上道。此法佛所讚，諸菩薩所行，是人住其中，故能成佛道。譬如以坏瓶，從高而墜下，中間無有礙，當知必破壞。菩薩亦如是，能修習此道，中間無礙者，必當得作佛。譬如人織作，以經緯相次，於中無妨礙，能速得成就。菩薩亦如是，常修習此法，於中不懈怠，乃至得成佛。若人於良田，稼植諸果樹，時時加溉灌，漸令得滋茂。隨時而養護，為障風寒熱，此樹漸增長，榮欝妙華實。其蔭甚清涼，令人樂止息，華果給眾生，為之作利益。菩薩亦如是，始種菩提心，漸修菩薩道，諮問多聞者。以時行惠施，常淨持禁戒，諸餘菩薩法，亦行不懈息。如是次第行，當坐於道場，壞破諸魔軍，成無上菩提。隨時轉法輪，世界所不轉，漸度脫眾生，將導無量眾。如是大智人，發此無上心，世世不退轉，乃至成菩提。是故汝等今，當漸修此法，時至當作佛，隨時轉法輪。<p>「又，舍利弗！菩薩有四法，終不退轉無上菩提；捨身當為轉輪聖王，得隨意福，得大身力，如那羅延；作轉輪王，捨四天下而行出家；既出家已，能得自在，修四梵行；命終當得生梵世上，作大梵天。何謂為四？舍利弗！菩薩若見塔廟毀壞，當加修飾，乃至一塊、若一摶泥，是為初法，乃至得作大梵天王。又，舍利弗！菩薩若於四衢道中，多人觀處，起佛塔廟，造立形像，為作念佛善福之緣，若轉法輪及出家相、若坐道場若壞魔軍、若現神力、若般涅槃、若從天上來下之相，是第二法，乃至得作大梵天王。又，舍利弗！菩薩若見比丘僧壞為二部眾，諍訟瞋恚互相過惡，菩薩爾時勤求方便令其和合，是第三法，乃至得作大梵天王。又，舍利弗！菩薩若見佛法欲壞，能讀、誦、說乃至一偈，令法不絕，勤行修集，為護法故，敬養法師，專心護法，不惜身命，是第四法。菩薩若成是四法者，世世轉身作轉輪王，得大身力如那羅延，捨四天下而行出家；既出家已，能得隨意修四梵行，命終當得生梵世上，作大梵王。」<p>爾時，世尊欲重明此義而說偈言：「若見佛塔壞，能勤加修飾，菩薩以是故，當得大身力。於四衢道中，造立佛塔廟，顯示佛德相，令眾心得淨。故獲大福報，名聞廣流布，亦得大眷屬，多人所稱讚。若見僧毀壞，更共相諍訟，方便令悔過，還使得和合。以是福緣故，勇健無能勝，能獲大身力，猶如那羅延。見佛法欲滅，無有信受者，能一心救護，不貪惜身命。見護持法者，加供奉禮敬，為諸天侍衛，諸佛所護念。以救護法者，當為轉輪王，遊行四天下，以法化諸國。雖治諸國界，而不為放逸，能惡厭眾欲，捨國行出家。能修樂四禪，具諸神通力，淨修四梵行，常樂諸善福。於此命終已，得生梵世上，於諸梵天中，當為自在王。是四上妙法，諸佛所稱讚，我本為菩薩，亦親近修習。隨所聽聞法，如說而修行，具足到彼岸，逮無上菩提。若人能修學，我本所行法，世世常尊貴，大力難沮壞。常得人中尊，忉利諸天王，亦於欲界中，得作自在王。又至色界中，而作自在王，一切處尊貴，誰不行是道！能淨持禁戒，能深有慚愧，所願皆得成，住諸善福本。勤修行不怠，具行忍禪定，得無上大智，明了一切法。百千萬億種，無量方便法，皆悉能成辦，速知其義趣。能於一句中，演散無量義，善巧眾技術，常於中最勝。常得大智慧，辯才無有量，專心行菩薩，捨離餘智慧。常行質直心，善修正見故，能得值諸佛，捨離一切難。是乘為最大，諸佛之所讚，於是微妙乘，不限諸過咎。不限諸盲者，亦不限聾者，及癃殘百病，瘖瘂諸醜陋。亦不限貧窮，及失福德者，不限造惡業，惡趣因緣者。誰聞讚是乘，無一切諸惡，而當不修學？唯除樂惡者。是故求智者，當求是佛慧，修學此慧故，到諸法彼岸。我世世所生，常處尊貴家，端正力勇健，具足諸眷屬。我初不懈怠，勤修行精進，能淨持禁戒，常一心行慧。隨我過去世，所修行善法，令皆受是報，汝等且具觀。過百千萬億，無數那由他，於爾所世界，我智悉通了。亦悉知是中，一切眾生心，又知其所行，及深心所樂。我知其所應，化以菩提心，亦知調伏心，又能令熾然。我以佛眼見，是世界眾心，知所應教化，拔濟生死中。隨時往說法，教化示導之，現諸神通力，皆令得歡悅。眾生若貪著，身色及財富，為現諸過失，因是得涅槃。若人有深縛，依於諸邪見，亦為示有見，令知其過咎。隨眾生所貴，種種諸形色，我即為化現，示令知正道。是人得法已，歡悅心加敬，即念言是佛，愍我故教化。即時歸依我，又歸依聖法，然後漸令得，拔諸苦惱箭。為是人說法，令得寂滅道，是人聞我法，漸漸至涅槃。如我知現在，諸法悉無礙，於過未來世，其智亦如是。佛身甚高大，不可得限量，大神通力者，尚無能見頂。佛力無有量，亦無有邊際，以是無量力，彌覆恒沙界。何等是如來，真實形色相？一切眾生類，無能限量者。若有眾生來，欲見佛形色，即見種種身，不能取定相。見佛變化身，心得大歡悅，種種稱讚我，是則為錯謬。一切眾生類，無能見佛身，乃至以天眼，亦所不能覩。汝等今所見，是佛神通力，真佛身相者，不可得思議。佛於一毛孔，所現神通力，所利益眾生，尚不可思議。於一毛孔中，出無數億光，能過恒河沙，無量諸世界。汝等今讚我，真坐於此眾，十方世界中，亦各自謂爾。我以一切智，說佛智慧力，猶尚不能盡，而況諸聲聞！諸佛難思議，法亦難思議，若能信此者，報亦難思議。」<p>爾時，會中有七歲童子，名曰撰擇，從坐而起，合掌向佛而說偈言：「世尊我發心，願當如法王，聞不思議法，而發大莊嚴。請一切眾生，設大法施會，作是師子吼，如所說能成。世尊我從今，永不貪家屬，今於佛法中，出家修正道。出家修進行，及禪定智慧，故逮是正覺，今我亦修學。我深生欲樂，願速聽出家，剃髮被法服，常修行上法。當以知見力，簡擇是世界，我當為世尊，唯願聽出家。我無眾生想，無有眾生故，達知是法已，當為眾生說。破魔軍眾已，恐怖諸外道，壞裂邪見網，為眾作大利。我行安樂道，能至於涅槃，是道無生相，故不可思議。除斷我癡冥，法明照於世，當說如實法，隨諸法性相。得大神通力，現諸希有事，眾生若見者，漸斷一切疑。」<p>爾時，世尊告撰擇言：「善哉，善哉！童子！汝於我法欲出家也。」<p>「唯然，世尊！」<p>即時，如來而說偈言：「雖不服染衣，心無所染著，則於佛法中，是名真出家。雖不除飾好，能斷諸結縛，心無縛無解，是名真出家。雖不受禁戒，心常離諸惡，開定慧德行，是名真出家。雖不受持法，能壞諸法故，離一切法相，是名真出家。若不分別我，亦不得眾生，而心不退沒，是名發菩提。若發菩提心，不得盡心相，無得而不動，是人不可壞。」<p>爾時，舍利弗作如是念：「今此童子，發意已來其已久如，佛乃為說是甚深法。」時舍利弗以偈問佛：「是撰擇童子，所行為多少，聞是甚深法，而心不驚畏？是人於先世，曾見幾所佛，聞此甚深法，即便能信受？曾從幾如來，聞如是深法，今聞世尊說，而心不退沒？」<p>即時，世尊以偈答曰：「是撰擇童子，曾於此世界，從無量諸佛，聞是甚深法。我知此童子，鴦伽摩伽國，所聞諸佛法，修行菩薩道。能明了達知，陰界并諸入，及知三脫門，是處及非處。迦尸憍薩羅，此中所聞法，我皆悉知見，亦如上二國。是撰擇童子，已到智彼岸，善法極增長，故得如是智。算數諸伎藝，及世界文頌，如是諸智事，悉皆不忘失。一切世界智，無不可廢忘，出世之智慧，謂知諸法空。若人能了達，一切法空相，經歷無量劫，終不失此智。是名大智慧，能滅諸煩惱，樂此空智者，於法無惱患。」<p>時舍利弗問童子言：「汝於佛法欲出家也？」<p>童子對曰：「不欲出家！我今即為已出家也。」<p>時舍利弗以偈問曰：「我今不見汝，身被染法服，亦不剃鬚髮，云何言出家？汝亦無應器，和尚阿闍梨，又不受禁戒，云何名出家？於何眾受戒，誰為白羯磨？此是佛法中，次第出家法。汝無此眾事，云何名出家？如是諸所問，當見如實答。」<p>時撰擇童子以偈答曰：「若不著袈裟，不著非袈裟，不捨不受法，名著真袈裟。我受智袈裟，不生諸憂惱，是衣淨無垢，我常著此服。斷除諸結使，則為剃髮鬚，慧力所斷故，後更不復生。我器不思議，能受一切法，不盈亦不減，常持眾善法。我自行善法，終不從他受，自成一切智，是受具足戒。佛為我羯磨，觀諸法等故，常修行佛道，隨逐於諸佛。是名我出家，亦是我戒法，是則我衣鉢，亦是白羯磨。我所行無量，於尊法造業，從一佛國界，復至一佛土。安處於道場，行不思議施，我終不獨食，當共無量眾。」<p>爾時，世尊諦視童子，即時童子鬚髮自墮，袈裟著身，如新除髮。七日之後得五神通，即於其處忽然不見。時此世界地大震動，眾生恐畏，天鼓自鳴，百千伎樂同時俱作；有大光明，普照天地。時佛微笑，種種妙色無量焰光從口而出，三遶世界，還從頂入。<p>爾時，阿難偏袒右肩，合掌向佛，以偈問曰：「眾中最勝調御師，行上福德巍巍尊，智慧通達無障礙，今問普智無上覺。世尊何緣故微笑？佛不妄笑必有因。誰應從佛得受記？唯願世尊斷我疑。世尊口出大光明，其明普照諸世界，周匝遶此世界已，還從頂上入不現。當為何人作利益？誰於佛慧得受記？故使世尊現微笑，大光普照佛世界。今是世界悉莊嚴，一切眾生皆悅樂，而心安靖不放逸，現如是等神通力。」<p>佛告阿難：「汝今見是撰擇童子，身被法服，即於此處忽然不現耶？」<p>阿難對曰：「唯然，已見。」<p>「阿難當知，今是童子於此滅已，即便現於阿閦佛土妙喜世界，盡彼壽命淨修梵行，即於是身續增其壽。如此天帝釋提桓因，即於現身更增壽命。撰擇童子即以此身，從一佛土至一佛土，亦於諸國續增壽命。如是展轉經歷無量阿僧祇劫，未曾離佛。於諸佛所，皆以現身續增其壽。過是無量阿僧祇劫，然後當得無上菩提，得成為佛，號曰大智撰擇，其佛世界名常照明。阿難！彼土眾生終不受胎，皆悉化生，於蓮華上結加趺坐。彼佛國界具如是等種種眾妙福德莊嚴。<p>「阿難！菩薩有四法，轉身當作善來比丘，終不受胎，蓮華化生，即於現身續增壽命。何謂為四？自樂出家，亦勸他人令行出家，亦為佐助出家因緣；即出家已，為之說法，示教利喜，是名初法。復次，阿難！菩薩自能勤行求諸佛法，亦化他人勤行求法，是第二法。復次，阿難！菩薩自行和忍，亦化他人令住忍中，是第三法。復次，阿難！菩薩自能習行方便深發大願，亦化他人，令行方便及發大願，是第四法。阿難！菩薩若成是四法者，轉身當作善來比丘，終不受胎，蓮華化生，即於現身續增壽命。<p>「復次，阿難！菩薩若成四法，終不退失無上菩提。何謂為四？菩薩堅固深發無上菩提之心；常樂見佛；聽法無厭；常行實語，不樂欺誑。阿難！菩薩若成是四法者，於無上菩提終不退轉。」<p>即時，世尊欲明此義而說偈言：「堅固深發心，常樂見諸佛，聽法無厭足，常住實語中。見苦惱眾生，深生愍念心，知眾生心已，隨應而說法。是人常聽法，其心無厭足，常發勤修行，增長智慧故。常為誠信者，安住實語中，其有所言說，終無有錯謬。若於是四法，隨時而修學，當得佛菩提，轉無上法輪。我說是法中，得無量果報，誰聞如是法，而不修學者？<p>「復次，阿難！菩薩摩訶薩若成四法，終不忘失無上菩提，諸天、龍、神皆來勸助；常不離於眾聖福田；若無諸聖，便於眾會自為福田。何謂為四？菩薩摩訶薩勤行不懈，教化眾生，令發無上菩提之心；勤行不懈，供奉如來，為求法故；以尊敬心供奉法師；若見眾生恐畏苦惱，施以無畏。阿難！菩薩若成是四法者，世世不失菩提之念。」<p>爾時，世尊欲重宣此義而說偈言：「供奉諸佛，尊敬佛法，亦以敬心，供奉法師。見諸苦惱，恐畏眾生，即施無畏，救諸苦惱。以是善根，常得見佛，天神勸言，當勤修行。若不見佛，及佛弟子，若辟支佛，諸聖福田。能自出家，修寂滅智，入深禪定，起五神通。得神通已，遊諸世界，入諸聚落，令眾住法。眾生聞已，離於不善，不起惡業，轉相敬順。眾生從是，皆得安樂，彼以法尊，我亦如是。人自行法，得是福德，自利利他，誰不行善？故求佛道，當行是法，終不失佛，不思議智。「我本修是法，度善福彼岸，了達是法已，得無上菩提。我實是世雄，亦世界最勝，又能與世界，無上妙智慧。<p>「阿難！以是緣故，當知菩薩能行是法利益眾生，則能修習具足佛法。阿難！乃往過去無量無邊阿僧祇劫，即於此界閻浮提處，有大國王，名曰方音。王大夫人生一太子，時諸天神同聲唱言：『行善法人今出於世！』王聞是聲，即時驚怪：『何名為法？何名非法？』阿難！是王太子漸漸長大，至年七歲，詣父王所，稽首禮足，於一面立，問父王言：『云何為法？云何非法？』時方音王，以偈答曰：「『行施持戒斷愛欲，行忍堅住諸善福，離殺盜婬諸不善，是名諸聖所讚法。』<p>「爾時，太子以偈問曰：「『父母所說法，若在家治國，可得遍行耶？願時答此義。可行不可行，唯願如實答，實語度惡道，不畏墮地獄。妄語墮惡趣，當受無間苦，是故勿妄語，如實為我說。』<p>「時方音王以偈答曰：「『若在家治國，不能具諸善，刀杖楚害人，是中何有法？若人不從命，我瞋發惡口，強奪他財物，繫閉加楚毒。我若出遊觀，民眾悉恐畏，皆念王今出，我等遭何罪？若我處正坐，有司將罪人，羅列在我前，言王隨意治。我審其罪咎，即便加楚害，但為他事故，自起眾罪業。若縱則相妨，國界則亂壞，故我苦切治，民眾則恐畏。言王大威嚴，甚惡無慈愍，誰當住此國，敢不隨教令？』時太子法行，從王聞此偈，生厭心白王：『我欲具行法。我不貪國位，為他起罪業，當捨離父母，出家具修法。若王不見聽，我今當自害，飲毒自墜高，或以刀自殺。』王聞子誓已，即大憂惱言：『汝隨意自娛，我當治國事。當恣汝財產，遊戲諸林館，何用是出家，為人所形笑？盛年受五欲，老至當出家，命促難保信，僶未生厭心。』答言：『受世樂，無厭增瞋惱，出家離眾穢，常修行慈喜。獨在空閑野，於是起淨樂，當依止此處，持戒修梵行。王可共出家，國民眾何益，為他造惡業，自受地獄苦！吞食熱鐵丸，及飲沸銷銅，邪行起罪業，宛轉地獄中。鐵釘釘其體，熱鐵鍱纏身，又以鐵犁牛，耕裂壞其體。獄卒甚可畏，青眼而黃頭，將人到鑊湯，鐵叉迴轉身。經歷千萬歲，備受眾苦惱，罪業深重故，求死不能得。若從鑊湯出，復入大火坑，其身猛焰起，如焚乾竹林。若得出火坑，即復墮火山，從火山下出，復入沸屎坑。是中沸焰起，鐵❥蟲唼身，無量億千歲，涌沒於其中。或於此得脫，復入竹刺林，猛火大焰起，熱炭燒爍身。入此林中時，四面大風起，鼓動此竹林，刺割其身體。或從此得出，即復入刀林，枝葉如劍戟，刀矟及戈牟。即入此林時，四面起暴風，飄雨諸鋒刃，段段割截身。如是雨刀劍，割截身體時，無量億千歲，苦毒不可忍。或於此得出，即入灰河中，皮肉悉爛盡，唯有骸骨連。經歷無量歲，具受眾苦惱，或從此得出，復入銷銅河。融銅汎溢滿，擊浪震大音，迴旋百千匝，波湧而揚濤。經流地獄塹，罪人悉入中，即墮此中時，波浪所顛覆。不能得崖底，漂沒於中流，或從此得出，羅剎在岸邊。黃眼而長齒，還捉收縛之，捉已而問言：「汝欲何所求？」答言：「我飢乏，唯須食為先。」即時惡羅剎，置熱鐵地上，令吞熱鐵丸，燒爛其五藏，內外俱燋然。遙見大灰河，謂是清冷泉，奔走自投身。若於此得脫，還入沸屎地，刀山及火坑，輪轉此眾苦。王富貴無常，不久當敗壞。身命及尊貴，佛說皆無常。故當受我言，捨國共出家，命終當生天，亦得離眾苦。出家處空閑，修淨戒禪定。常樂行慈悲，及修空寂滅。爾時自當知，無有與等者，得寂滅安樂，猶如大梵王。』太子如是說，時王及夫人，并餘一切眾，無能障礙者。王子出家已，求法行禪定，具足五神通，為眾演說法。修行寂滅心，樂說空無我，諸法無縛解，當說如是法：『諸人今皆當，一心正觀法，是陰界入中，何有我我所？』百千億眾生，聞法已出家，父王及夫人，亦於法出家。是人出家已，發如是願言：『王子所求法，願我皆得之。』隨學是菩薩，皆發無上心，隨其所說法，成佛入涅槃。阿難彼王子，求法化父母，令住佛法者，汝謂異人乎？阿難汝勿疑，即今我身是，為眾作大利，令住佛道中。我從發意來，常一心求法，勤進力堅固，終無有懈息。我常修是法，無有懈惓心，終不生狐疑，當得佛道不？常志樂菩提，修習上精進，求法以樂心，故得最勝慧。若人求菩提，當如我修學，終不退失利，成佛轉法輪。」<p>為法品第三十一<p>佛告阿難：「菩薩有四法，聞所說法達其意趣，能得智慧，得堪受法，得堅固念，具足義法。何謂為四？發勤修行，求如是等甚深經法；得是法已，如所說住；自住於法，亦能勸導令多眾生入是法中；入法中已，能為解說示教利喜。」<p>爾時，世尊欲明此義而說偈言：「菩薩求深法，能得無上樂，未得如是法，終不中懈怠。聞是甚深法，於獨處思惟，如是所聞法，常一心修學。能教化他人，令如己所住，非但以言說，身行引導之。<p>「復次，阿難！菩薩摩訶薩為斯法故，常隨法師，作是念言：『我所不聞、不知之法，或當乖互，失是法利。』」<p>爾時，世尊即說偈言：「若有多聞人，常隨逐親近，視之如法王，為修集法故。我所未聞法，不知其義趣，因緣或乖錯，則失是法利。生堅固精進，捨離一切欲，常求決定法，以增真智慧。親近有智人，多聞及利根，為眾所尊敬，能持此經者。<p>「復次，阿難！菩薩摩訶薩如所聞法，廣為人說，而不為法之所傷害。阿難！云何為法之所傷害？若有比丘貪著名稱、衣服、飲食、臥具、湯藥種種利養，為他讚說隨順頭陀、甚深淨戒、空相應法，又自不能如說修行，是名比丘為法所害。」<p>爾時，世尊欲明此義而說偈言：「菩薩聞是法，為大眾廣說，當如佛所行，勿為法所害。勿為資生故，亦勿為稱讚，恒以慈悲心，而說無上法。於苦惱眾生，而起大慈悲，當一心說法，為利眾生故。若人以利養，為大眾說法，依於世利故，則為法所害。當隨從智者，如其所說學，不為法所害，是名擁護法。十方諸世尊，皆稱讚是人，善哉能說法，亦住此法中。<p>「復次，阿難！菩薩摩訶薩若求法時，不取法師惡視、嚬蹙、輕賤、慠慢如是諸過，恒如所應，一心求法。阿難！菩薩云何如應求法？若諸師長如法教授，安住其中，為具足法勤加修行，以諸衣服、飲食、臥具、湯藥所須，而供奉之，是名菩薩如應求法。」<p>爾時，世尊而說偈言：「菩薩求法時，不取法師過，隨為他人說，亦自住其中。菩薩求法時，如所說應住，如法而求法，安住是法中。是故求法者，應如所說住，是名為初法，謂能如說行。故能證寂滅，如我之所說，我本學是法，能得是菩提。常應勤求法，於法生敬心，所從聞法者，應生世尊想。應作如是念，此則我大師，是人開導我，令住正道中。是則我世尊，心常加尊敬，因是大師故，捨離於世樂。阿難汝當知，乃往過去世，過無量無邊，不可思議劫，有佛現於世，號須彌山王。是佛滅度後，弟子違須羅，利根有大智，為眾讚說法，決了甚深義，達知陰界入。能到戒彼岸，分別阿毘曇，善修三學法，堅持佛法藏。須彌山王佛，加其神通力，求諸佛大智，了達甚深法。是比丘福德，說之不可盡。時華大城中，有豪貴長者，富有諸財產，福德故高明，其名為樂善，多人所宗敬，持戒有德行，名聞廣流布。是長者一時，到違須羅所，即以多聞智，隨宜為說法。長者聞法已，喜心發是言：『我所有財產，盡以相供給。』時彼比丘言：『善哉能大施。聞法得信解，是佛法根本。』以所有財物，奉上法師已，於二十歲中，常隨為給侍。是樂善長者，隨從法師時，得聞種種法，心終無厭足。又發如是心，欲種種供施。如是供施時，心終不懈倦。一來問訊時，持二十億金，以奉上法師，即皆為受用。常如是數數，隨時而供給，以是供給故，心得大歡悅。違須羅法師，所將諸弟子，亦復皆供給，各以千兩金。既奉爾所金，又各獻三衣，一一衣價直，二十億兩金。又為違須羅，及諸比丘眾，各各起房舍，高廣甚嚴好。造一一諸塔，各二十億金，床榻諸被褥，皆具足嚴飾。法師常隨時，於此中說法，為眾作大利，乃至終其壽。是樂善長者，加供奉其尸，積眾香闍維，起塔百由旬。七體七寶塔，以盛師舍利，安置大塔中，常華香供養。此樂善長者，如是設供已，終值無量佛，永不墮惡道。是善福緣故，八十億劫中，常為大梵王，亦恒見諸佛。又八十億劫，為忉利天王，常得見諸佛，以種種供養。又於爾所劫，為轉輪聖王，常能見諸佛，亦皆深供奉。從是已次第，復得值無量，無數阿僧祇，那由他諸佛。既值無量佛，亦無量供奉，能問諸佛道，佛亦隨義答。阿難汝謂彼，於華大城中，大名聞長者，為是異人乎？汝勿懷此疑，即今我身是。我爾時奉事，違須羅法師，為具佛法故，作如是供養。是善根緣故，得無上菩提。我供給法師，所造諸德本，能獲大果報，至今猶不盡。我從是因緣，世世轉高尊，得見無量佛，亦聞諸佛法。彼諸佛所答，亦如我今說，是名真佛道，汝等當修學。」<p>阿難白佛言：「甚奇，希有！如來乃從久遠已來，深積德本，於過去世常得尊貴。世尊！違須羅比丘今為現在？為入涅槃？」<p>佛告阿難：「是比丘今未入涅槃，於我法中行菩薩道。」<p>阿難復言：「希有，世尊！樂善長者供事法師，因是德本逮無上菩提，而是法師今猶甫爾行菩薩道。」<p>佛告阿難：「是違須羅不能如我發菩提心，恒以樂道而求菩提，捨是苦行。阿難！我於長夜，常以苦道求阿耨多羅三藐三菩提。我本修行菩薩道時，作如是願：『若有眾生多隨惡業，墮三惡道備受諸苦，我於爾時當成正覺，度脫此諸苦惱眾生！』<p>「阿難！是違須羅所修行願，說不可盡，算數、譬喻亦不能明。以大行施，深發無上菩提之心，以此善根作如是願：『若我修行菩提道時，其有眾生未入法位，及求聲聞、辟支佛者，此諸眾生得見我身。若聞我名。皆得必定無上菩提。』」<p>阿難白佛言：「世尊！是違須羅法師受彼樂善上供給者，今或在此大眾會中？」<p>佛告阿難：「違須羅比丘在此眾中，今於我前立者是也。」<p>歎會品第三十二<p>阿難白佛言：「希有，世尊！今此大眾行淨人會。」<p>佛言：「如是，如是。阿難！如汝所言。此眾皆是行淨人會，謂諸菩薩摩訶薩眾。阿難！此會大眾為師子會、無所畏會、為大龍會、為殊特會、無比之會。」<p>阿難白佛言：「世尊！何故名為大人會？為師子會？」<p>「阿難！於一切法破大無明，利益無量無數眾生，發大願故，名大人會；是諸菩薩發大莊嚴，能攝一切諸佛法故，名師子會。<p>「又復，阿難！如師子王處深谷中，隨所住處，諸小蟲獸不能得近，以不堪受其氣響故。若有近者，聞其氣響即皆躄地。阿難！是菩薩會、諸大人會、大師子會、殊特之會及無比會，亦復如是，隨所在處，魔若魔天、魔所使人，不得嬈近，或來近者即得苦惱，恐畏心悔，還沒不現，不堪菩薩大神德故。<p>「阿難！如師子王三發聲吼，其聲遍聞一由旬內，上下亦各徹一由旬。阿難！是師子吼，諸小師子尚皆怖畏，況餘鳥獸！白香象王聞其吼聲，亦皆怖畏，不能自制，失聲大呼。阿難！是菩薩會、大師子會、無所畏會，諸新學者、假名菩薩，如小師子聞大吼聲，即時潛伏。<p>「阿難！是大眾中諸惡菩薩，貪著利養，求廣名稱，聞大菩薩說甚深法，皆大驚畏，墜深坑谷。何以故？是大菩薩說空、無相、無作之聲，諸小菩薩著於吾我、陰、界、諸入，亦著持戒、禪定、智慧，著諸道果，亦著涅槃及諸佛故，不能堪受。<p>「阿難！於佛法中，何謂為空、無相、無作？我雖說空，而於其中無法是空，亦無所屬，無以為空，亦無處所。阿難！我說無相，此中無法可名無相，亦無所屬亦無有法以為無相，亦無處所。阿難！我說無作，是中無法可名無作，亦無所屬亦無有法以為無作，亦無處所。阿難！如來雖說是可斷法，而於此中無可斷法，亦無斷者，無用斷法，無所斷處。阿難！如來雖說是可證法，而於此中無所證法，亦無證者，無用證法，無所證處。阿難！如來雖說是可修法，而於是中無所修法，亦無修者，無用修法，亦無修處。阿難！如來雖說是散壞法，而於是中無法可壞，亦無壞者，無用壞法，亦無壞處。阿難！如來雖說是有為法，而無有法是有為也，亦無所屬亦無所用是有為法。阿難！如來雖說是無為法，而於其中無無為法，亦無所屬亦無所用是無為法。阿難！如來雖說垢法，而於是中無法是垢，亦無所屬亦無所用是垢法也。阿難！如來雖說淨法，而於是中無法是淨，亦無所屬亦無所用是淨法也。阿難！是則名為一切法印、不可壞印，不可變異，於是印中亦無印相。<p>「阿難！若諸菩薩能得此印，是名真實人中師子、能獨步者、無驚畏者。以師子吼恐諸外道，皆令潛伏；降諸魔眾，諸貪著者所不能及；怖增上慢、動我見者，不信魔使，悅諸佛子；能為十方一切眾生，開佛法藏，能建法幢，擊大法鼓，吹大法䗍，令諸佛子得飲法味，分別法施，能演說法，充足善入。<p>「阿難！如師子王從所住出，三發聲吼；師子之子聞是聲已，喜而奮迅，無所怖畏，顧視四方。阿難！是諸大智師子之會、無恐畏會、大智士會，為真菩薩深發無上菩提心者；善根未熟，若聞如是諸法實相師子吼聲，不驚不畏，更增喜心。<p>「阿難！如師子王，隨所住處獨步無畏。如是大師子會、無恐畏會，有於佛法發大莊嚴，發無等侶，無二莊嚴，作如是念：『我當獨得成無上菩提，當無等侶，證諸佛法。』<p>「阿難！如師子王有師子牝，若懷妊時，一受無二。阿難！是師子會、無恐畏會、大菩薩會，所有菩薩發大乘心，更不復受二乘之念。阿難！如師子王欲害眾獸，若大、若小，等加一力。阿難！是師子會、無恐畏會、大菩薩會所有說法，皆以一心普令等解。是故，阿難！今此大會名師子會。」<p>上堅德品第三十三<p>爾時，會中有一比丘名曰堅意，即從坐起，偏袒右肩，恭敬合掌，白佛言：「世尊！我欲供奉是經法故，亦欲供奉三世諸佛，及諸菩薩學是法者，亦欲勸助令增善根。以是事故，今以所珍奉上世尊！」即以上衣散如來上，又執中衣而白佛言：「今以此衣奉獻世尊，願於來世，在在所從聞此法者，隨佛意故亦奉是衣。」即時，堅意往詣星得比丘所言：「汝，善知識！佛讚我故，共以此衣奉上如來。」即與星得共持是衣，為增善根欲以上佛。<p>即時如來現大神力，爾時阿難及諸四眾，皆於衣中得見如來種種神變。<p>阿難白佛言：「希有。世尊！」<p>如來雖知故問：「阿難！汝見何義名為希有？」<p>爾時，阿難欲明此事以偈白佛：「我等於此衣，見無量菩薩，勇心發菩提，讚佛已飛去。又見諸菩薩，皆從此衣中，取無量百千，阿僧祇種衣，取是諸衣已，即奉十方佛。我見此彼處，無量神通力，奉上佛衣者，佛皆與授記，是人漸行道，皆當得作佛，隨其所住處，皆能淨佛土，眾生各各謂，於此處成佛。又見無量億，種種諸伎樂，從是出法音，空中聞佛聲。我見三千界，諸佛皆充滿。世尊我今念，自謂非聲聞，神通力希有，曜惑我心目。我今以聖智，觀三界皆空，我於此空智，及盡無生智，如是眾智中，常不失正念，但以業報根，於中有錯謬。四眾咸歡悅，飛在於空中，皆悉坐眾寶，千葉蓮華上。又於此衣中，見十方世界，諸佛世導師，及大眾圍遶。又見諸上人，行不思議施，為求菩提故，常親近諸佛。以知是因緣，能大利眾生，能自身現化，遍十方說法。我衣中所見，其事不可盡，見衣中菩薩，歡喜心尊敬，如梵王自在，了達神通力，多聞大辯才，皆得陀羅尼，轉佛正智輪，如是遍十方。又見諸菩薩，所遊諸世界，皆變成眾寶，華香諸莊嚴。見佛坐道場，轉無上法輪。如是佛神力，皆於衣中現，能於諸世界，變化若干形，說法為利益，皆令住菩提。今所見希有，是事難可信，佛神力無量，能示於眾生。佛為良福田，受施中第一，施者得大果，能斷一切苦。若我千萬劫，稱揚不能盡，為誰故示現，如是神力事？誰當淨佛土，修是菩薩道？誰得此神力？願佛斷我疑。七寶諸蓮華，其大如車輪，眾菩薩坐上，遊空到十方，覲佛已還此，即逮無上覺，世界廣嚴淨，現不思議力。我於此世界，見有一菩薩，勤進行菩提，手執衣而立。願佛說是事，云何而修學？此必昔曾無量施，亦行無量隨喜心，願與一切眾生共，是故今見皆得樂。世尊為我說是事，斷一切眾心所疑，是故比丘造此願，為是星得為堅意？」<p>佛告阿難：「且待須臾！堅意菩薩欲有所問，後當答此。」<p>時堅意菩薩白佛言：「世尊！欲有所問，若佛聽許乃敢諮請。」<p>佛告堅意：「恣汝所問，當為汝說令得歡喜。」<p>時堅意言：「世尊！所言入法門者，云何為法？云何為門？云何得入？唯願世尊具分別說，此名為法，是名為門，如是得入，此名入者。」<p>爾時，堅意以偈問曰：「云何為上法？云何是法門？云何入此門？唯願答是義。云何入是門，能得佛菩提？云何說法時，辯才無窮盡？是法從何來，今來住何所？云何於諸法，其念不錯謬？云何名入相？云何名已入？云何說法時，諸法現在前？說種種法時，云何心不亂？云何無量劫，辯才不斷絕？如是諸菩薩，為何所志求，說法無邊際，而無增上慢？是菩薩先世，云何施迴向，世世說法時，辯才不斷絕？本云何持戒？云何淨修戒？云何戒迴向，而心不劣弱？云何修行忍？云何修習忍？以是故能到，無盡無上際。云何發勤進？云何如修習？常能於世世，不離佛菩提。云何起禪定？云何而修習？於定觀何法，能得無盡辯。云何求智慧，親近而修習？是慧在何處，而得不斷辯。住無上善法，說諸法實相，思量佛智慧，甚深寂滅空。讀誦種種經，決定諸義趣，而不欲演說，以離實智故。我問佛是義，斷一切眾疑。於未來世中，當有諸法師，云何當親近？云何諮問法？云何修法行？云何擁護法？以處非處力，為我說是義，令我斷未來，一切眾生疑。」<p>爾時，佛告堅意菩薩：「善哉，善哉！能問如來是甚深義。汝於過去無量佛所，久殖德本，供奉、禮敬、諮受、難問。堅意！我念汝昔於此世界虛空分中，曾從六萬八千諸佛問如是義，諸佛答汝所問義時，無量眾生得大利益。是故當知，汝於過去諸如來所深種善根。堅意！乃往過去無量無邊阿僧祇劫，有佛出世，號出寶光如來、應供、正遍知、明行足、善逝、世間解、無上士、調御丈夫、天人師、佛、世尊，壽命半劫。有七十億阿羅漢眾，皆悉漏盡，心得自在。出寶光佛與諸大眾，遊行國邑，俱共安居。是時閻浮提地大廣博，縱廣七萬由旬。爾時，世有剎利灌頂轉輪聖王，名上堅德，王四天下。<p>「堅意！爾時閻浮提有八十億城，皆悉廣大，長四十由旬、廣三十由旬，安靜豐樂，人民熾盛。閻浮提中有一大城，縱廣正等八十由旬，街巷端直，行列相當，一一街巷各廣五里。中有小城，名曰安隱，上堅德王止住其中。堅意！是大城傍七萬園林，適無所屬，眾生普共遊戲、娛樂。有一大園，縱廣正等八十由旬，王所遊觀。寶樹七重，周匝圍遶，亦以七寶、七重羅網羅覆其上。樹間七重亦以七寶、七重牆壁、七重寶塹，周迴圍遶。<p>「時出寶光佛，與七十億阿羅漢眾恭敬圍遶，遊行諸國，到安隱城。上堅德王聞佛大眾俱遊諸國，來到此城，心大歡喜，往詣佛所，頭面禮足，於一面坐。爾時彼佛，觀王深心宿行因緣，即便為說斷眾生疑令眾歡喜菩薩藏經。上堅德王聞法歡喜，作如是念：『我今寧可以眾妙具嚴飾此園，奉上如來，令其受用。』即於其中起七十億諸僧房舍，妙衣覆地。有七十億經行之處，床榻、臥具亦七十億。皆悉辦已，往詣佛所，頭面禮足，而白佛言：『唯願，世尊！哀愍我故，及諸大眾受明日請。』出寶光佛默然許之。王知受已，頂禮佛足，右遶已去。即於其夜，為佛及僧備諸供具、種種餚饍——轉輪聖王所食之味。<p>「晨朝詣佛，而白佛言：『飯具已辦，唯願知時。』出寶光佛著衣、持鉢，與七十億大阿羅漢恭敬圍遶，往詣園中次第而坐。上堅德王見佛及僧眾坐已定，手自斟酌種種美味，恣其所須，皆令飽滿。知佛及僧飯食已訖，澡手滌鉢，奉佛及僧各以一衣。如是施已，自執金鍾，澡如來手，而作是言：『我以此園及諸房舍、經行之處，床榻、臥具并守園者，施佛及僧，唯願受用，亦以自身供給於佛。』」<p>佛告堅意：「上堅德王供給出寶光佛，朝夕隨時常來聽法，如是乃至半劫，諮問彼佛諸法因果相續，佛隨問答，利益無量無數眾生。堅意！汝謂彼時名上堅德轉輪王者，豈異人乎？勿造斯觀，即汝身是。堅意！我念汝昔於過去世聞是法故，以無上供供養千佛，如來於今亦當為汝說此法門，入法相故。」
。
<juan>佛說華手經卷第十<p>後秦龜茲國三藏鳩摩羅什奉<#sp>詔譯<p>法門品第三十四<p>佛告堅意：「法名無思、無慮、無相、無作、無憶、無念，淨妙無緣，無有文字，亦無言說，不可顯示。堅意！諸法不會諸根，不可以智知，不可以無智知，非可知非不可知。<p>「復次，堅意！法名眾緣所成，如來能知，而如來知不可言說。而如來以不可說法，說是諸法，所有說道即是法門。何以故？以諸行印印一切法，令一味故。堅意！諸法無盡，盡際無盡故。堅意！諸法畢竟不增不減，入盡際故。以是義故，如來以語言、文字分別解說。<p>「堅意！阿字門入一切法，以阿字門分別諸法。先入阿字門，然後餘字次第相續。是故言從阿字邊變出諸字，從諸字邊會成諸句，以諸句故能成諸義，是故如來說阿字門入一切法。堅意！此是法門。何等是法？堅意！所謂法者，本來無作、無說、無示，無知故知、無說故說、無示故示。如是阿字，能作是一切語言，是名法門。若善男子、善女人入是門者，得無盡慧及無盡辯。其無盡者，過去無盡，無盡盡中無相、無說，諸有所知皆為無知，諸有所示皆為無示，有所分別皆無分別，故名無盡。堅意！是名為門。是為何門？是諸法門。何等是法？佛所不得。又此門者，觀一切法入無思慮。何以故？一切語言皆非語言，一切言說皆無有盡，一切言語皆如不離如，一切智皆非智。堅意！是名金剛句也。何以故名為金剛句耶？若法無作則不可壞，不可壞故名金剛句。諸法無業，若無有業則無有報；是故如來說一切法無業、無報，是名法印。如來所可說業、說報皆以是印，是印不可破壞。堅意！若善男子、善女人欲知業報當入是門。<p>「堅意！一切諸法無來無去，是入法門。我因是門，為眾生說生死差別。堅意！若善男子，善女人欲入眾生生死智者，以是印入，是名法印，名無文字印、無障礙印。堅意！如來有所言說，皆以是印。一切有身皆如來身。何以故？是諸身性不相違背，佛以是印說眾生身相，是名身印。又以是印顯示演說一切身相。何以故？堅意！諸法無門，不可入故；法不可入，以不出故；諸法無出，不可入故。是故如來若有所說，皆不離是無礙際說，以無礙際說一切法，亦以是際知諸眾生隨宜為說。<p>「堅意！無礙際者即無邊際，無邊際者即是一切眾生性也，是名際門。入是際門，則能開演千億法藏。此法藏者，即非藏也。堅意！如來眾法藏中，有所說法，皆說是際。復有色藏，受、想、行、識藏，是藏，非藏，不自在藏，是名諸藏以阿字門入。」<p>爾時，堅意白佛言：「世尊！是門甚深。」<p>佛言：「堅意！我不生念是深、是淺。」<p>「世尊！佛說法耶？」<p>「堅意！不如凡夫所貪著說，隨智者所解，名為如來說法如。如來如實所知，無示無說。何以故？一切諸法不可說相，唯智者能知。凡夫若有所知，皆著文辭。是故佛說文字、語言，即非語言。」<p>佛復告堅意：「一切諸法如日明淨，隨所正觀皆入無際。堅意！一切諸法皆能照明，能起一切智慧光故。堅意！一切諸法無所障礙，如虛空故。堅意！隨著二法，是中如來行無礙眼，堅意！是名法眼。佛以是眼見一切法無障礙相，堅意！是名諸法無障礙門。善男子、善女人若入是門，諸所言說皆有利益，皆無障礙，皆示義趣，皆說深義，無所貪著。<p>「復次，堅意！諸法無垢，不染、不離。堅意！法無所屬，以不受故。堅意！一切法無邊，本末不可得故。堅意！諸有所說文字、語言，當知是中無有文字，亦無語言。堅意！是文字門云何有入？但說是法無有障礙，是名為入。堅意！如是入者，即名非入，入法性故。<p>「堅意！如來所說諸三昧門，為何者是？堅意！有一相三昧，有眾相三昧。一相三昧者，有菩薩聞某世界有某如來，現在說法。菩薩取某佛相，以現在前，若坐道場，得無上菩提，若轉法輪，若與大眾圍遶說法；取如是相，以不亂念守攝諸根，心不馳散，專念一佛，不捨是緣，亦念是佛世界之相。而是菩薩於如來相及世界相，了達無相。常如是行，常如是觀，不離是緣，是時佛像即現在前而為說法。菩薩爾時深生恭敬，聽受是法，隨所信解，若深、若淺，轉加宗敬、尊重如來。菩薩住是三昧，聞說諸法皆壞敗相。聞已，受持，從三昧起，能為四眾演說是法。堅意！是名入一相三昧門。<p>「復次，堅意！菩薩住是三昧，還能壞滅是佛相緣，亦壞自身；以是壞相壞一切法；壞一切法故，入一相三昧；從是三昧起，能為四眾解說是法。堅意！是名為入一相三昧門方便。<p>「復次，堅意！菩薩緣是佛像，而作是念：『是像從何所來？我何所趣？』即知佛像無所從來，我無所至。菩薩爾時作是念言：『一切諸法亦復如是，無所從來、去無所至。』菩薩如是行、如是念，不久當得無礙法眼；得法眼已，便為諸佛之所知念，諸甚深法皆現在前；以是深法得無礙辯，雖講說法而不見法。堅意！如來於過去世無礙智慧，亦諸相中智無障礙，於過去世亦不作緣，亦非不知，不隨憶想。堅意！菩薩亦如是，住是三昧，雖演說法不見是法。菩薩住是三昧，深修習故，隨所聞因，緣第二佛，取相現前。若坐道場得無上菩提、若轉法輪、若於大眾圍遶說法，菩薩亦受持是第二佛法，亦不捨本佛相，亦見是佛，而是菩薩俱緣二佛，取相現前，聽受說法。堅意！是亦名為入一相三昧門。<p>「復次，堅意！菩薩以善修習一佛相故，隨意自在，欲見諸佛皆能現前。堅意！譬如比丘心得自在，觀一切入取青色相，能得信解一切世界皆一青相。是人所緣唯一青色，觀內外法皆一青色，於是緣中得自在力故。堅意！菩薩亦復如是，隨其所聞諸佛名字、在何世界，即取是佛及世界相，皆緣現前。菩薩善修習此念佛緣故，觀諸世界盡皆作佛；常善修習是觀力故，便能了達一切諸緣皆為一緣，謂現在佛緣。是名得一相三昧門。」<p>堅意白佛言：「世尊！以何方便得是三昧？」<p>佛告堅意：「於是佛緣繫念，不散不離是緣，是名三昧門。堅意！以是一緣了達諸法，見一切法皆悉等相，是名一相三昧。菩薩住是三昧，又入法門，謂一切語皆如來語，一切有身皆如來身，不離如故。<p>「復次，堅意！菩薩聞諸佛名，若二、若三、若四、若五、若十、二十、三十、四十、五十、若百、若千、若萬，若過是數，一時專念，盡現在前，及諸世界、弟子眾數，皆現在前，恭敬，尊重；亦念是佛具足妙身，形色相好，盡現在前，恭敬、尊重。亦復一一取三十二大人之相，及不虛行相、師子奮迅相、無見頂相、象王觀相、取大光相，以信解觀作無量相；亦取諸佛世界之相，以信解觀作無量淨相；亦取弟子眾，以信解觀作無量相。爾時，作是思惟：『如是諸佛從何所來？我何所至？』即知諸佛及以己身，無所從來亦無所至。如是觀知，如是信解，爾時菩薩作如是念：『如是事中，無有定法名為如來。』如是觀時，知一切法空、無所有，一相無相，用無相門入一切法，如是信解，達知一切諸法一相。堅意！菩薩能緣諸佛，繫念一處，是名眾相三昧門。<p>「堅意！若是菩薩入是三昧，了達諸法一相無相，是名眾相三昧。菩薩住是三昧，所知、所見無非如來，又亦不見、不知如來；所知、所見無非是法，亦不見法；所有知、見皆佛弟子，亦不見、不知佛弟子眾；所知、所見無非說法，亦復不見、不知說法；所有見、知無非是緣，亦不見緣；所有見、知無非是辯，亦不見辯；諸有所見無非佛土，亦不見佛土；諸所有見無非世界，亦不見世界；諸所有見無非眾會，亦不見眾會。無法不說而無所說，無法不現亦無所現，無不信解亦無信解，無不分別亦無分別，無法不壞亦無所壞，無法不出亦無所出，無法不照亦無所照。堅意！是名諸菩薩三昧門。入是門者，當於諸法得無礙智。能如是觀，名無礙眼；於是事中亦不貪著，是名法眼。堅意！菩薩以是三昧能得無礙、無邊辯才。」<p>爾時，堅意菩薩白佛言：「世尊！幾所菩薩於當來世成是三昧，能得無量、無邊辯才？何等菩薩於當來世成是三昧，能得無量、無邊辯才？」<p>「堅意！菩薩若於後世，從比丘所聞是三昧，當知是比丘成是三昧，能得無邊無量辯才。堅意！如汝所問：幾所菩薩成是三昧，得無邊辯？若人常修是三昧者，此則能成。得是三昧，亦得無量無邊辯才。堅意！是門能開八百法藏，於今現在阿閦佛土諸菩薩者，常用是門。堅意！於是一門攝一切法門、諸三昧門，是名重句門。是故，堅意！若人如法欲入法門，是三昧門、重句門者，應當親近諸善知識，問：『云何行？云何觀察？云何修習？』當隨其教，如說修行。<p>「堅意！若有四法，當知是為善知識也。何等為四？一、能令人入善法中；二、能障礙諸不善法；三、能令人住於正法；四、常能隨順教化。有是四法，當知即是善知識也。」<p>爾時，世尊欲明此義而說偈言：「當近善知識，能障惡法者，能說佛所讚，是人應親近。隨佛道教化，能生人善法，如所聞安住，能增益智慧。可近法當近，應遠法當離，離於惡法已，當修佛所讚。若欲得辯才，亦欲演自智，當疾修是定，常隨善知識。隨所教修行，於法無祕悋，自所得善法，亦應為他說。深心行是法，捨離諸諂曲，常近善知識，修行如是法。故近善知識，應離惡知識，從是得多聞，疾得是三昧。<p>「復次，堅意！若有四法，當知是為善知識相。何等為四？善知教化；善知修道；知教化過；知修道過。堅意！有是四法，當知是為善知識也。」<p>爾時，世尊而說偈言：「知教化修道，亦知是過失，既知是法已，今住無礙法。<p>「堅意！復有四法，當知是為善知識相。何謂為四？知地、知說、知人、知行。云何知地？隨人知地。云何知人？隨其所行能知，是人住多欲地，是人住多恚地，是人住多癡地，是人住定欲地，是人住定恚地，是人住定癡地，是人住定欲恚地，是人住定欲癡地，是人住定恚癡地，是人住定欲恚癡地。眾生若在三不善等諸地，皆悉能知，知已隨所住地如應教化。隨諸菩薩種種欲樂，皆悉能知。堅意！若人成是四法者，當知是為善知識也。<p>「堅意！復有四法，當知是為善知識相。何謂為四？能調伏語；令人住甚深法中；能隨時教；隨時消息。」<p>爾時，世尊即說偈言：「知隨人所行，諸地有差別，知隨地教化，故能速得成。能說法調伏，令住甚深法，隨時而呵責，亦隨時消息。雖有善好言，非時則不受，是故有智者，隨時而從捨。<p>「堅意！復有四法，當知是為善知識相，則能令人修是三昧。何等為四？能令弟子出家行離；又能令人入深法觀；能令住定；於一切緣而無所礙，離於諸相。堅意！有是四法，當知是為善知識也。」<p>佛說偈言：「若人讚出家，及行離住處，令弟子住中，是名善知識。令住第一義，甚深妙法中，令住無相定，是真善知識。<p>「復次，堅意！菩薩若成四法，能修習是三昧。何謂為四？捨離自心，隨順師意；離於諸緣；為是三昧常勤精進，終不懈息；亦為欲得是三昧故，樂住閑處，離眾憒閙。菩薩若成是四法者，能得習是三昧。<p>「堅意！菩薩復有四法，能疾得是三昧。何謂為四？善取佛相，乃至夢中亦見諸佛；善取說法相，乃至夢中亦得聞法；為眾生說而不疲惓；得深法忍壞諸法故，行無依定，隨離心故。堅意！菩薩有是四法，能疾得是三昧。」<p>爾時，世尊說此偈言：「是人不捨，諸世尊相，常緣佛相，不離目前。具足見佛，相三十二，聽佛說法，諦取是相。於深必定，法中得忍，不依禪定，樂隨離心。非滅法故，壞裂諸法，諸法非法，是人所樂。觀諸相時，無所分別，信解諸法，皆是佛身。不著言辭，不隨他語，自知是相，亦為人說。菩薩若得，如是法忍，是名智者，逮是三昧。近善知識，修佛讚法，教化眾生，住深定法。堅意菩薩，若有四法，則能修習，逮是三昧。<p>「何謂為四？善知緣相；善分別緣；善知轉緣；善知本行。有是四法，則能速成了達是定。」<p>爾時，世尊而說偈言：「菩薩多聞有智者，應為他說是三昧，又從諸佛聞善法，亦應為人而演說。以緣佛身諦取相，修是寂滅妙三昧，又於諸世尊身相，深取種種差別相。三十二相及身相，形相色相光明相，面貌眉間白毫峙，當取如是人尊相。取是諸相在現前，常當觀察差別相，亦緣各各諸身分，不以一法為佛身。以心分析諸佛身，是心無形本性淨，雜雜隨緣念念滅，在緣會生各異相。既知心相不暫停，當知是緣亦生滅，是法皆從分別生，若無分別是最樂。善知心性是轉相，亦知諸緣是轉相，知世界空皆如炎，能知是已念不亂。能如是知諸法義，即能變化多佛相，而於佛相無所著，知諸世界皆空故。於諸緣中不取相，當知身心是轉相，如是法中能了達，故能疾得是三昧。於說法時現神力，亦於所說無錯謬，能令眾生起善福，亦能疾得如是法。<p>「堅意！菩薩有四法能成是三昧，成已能為他說。何謂為四？為得是三昧故，勤行不息，晝夜經行；若欲坐時，先念諸佛坐於道場，今現在前；法施眾生，無所悋惜，於說法者現如世尊；分析自身，不依於法，以無依止為眾說法。菩薩能如是行、如是念、如是緣，安處法座，廣行法施，得是三昧，或有菩薩從法座起得是三昧。<p>「復次，堅意！菩薩若成四法，得是三昧。何謂為四？菩薩為出家人，修遠離行，捨憒閙故；但畜三衣，離貪著故；於在家眾及出家眾不作諸緣，離非時過故；得深法忍，樂空寂故。堅意！菩薩成是四法，得是三昧。<p>「堅意！在家菩薩若成四法，能得是三昧。何謂為四？菩薩若在居家，受持五戒；常日一食，依於塔廟；廣學多聞，達知諸論；亦應親近諸善知識，善能教化是三昧者。堅意！在家菩薩有是四法，能得是三昧。<p>「復次，堅意！在家、出家菩薩若成四法，得是三昧。何謂為四？具足持戒，淨行活命，離諸疑悔；為是三昧不貪身命，不依於法；隨所從聞及能教化是三昧者，於是人中生世尊想；修習如是念佛三昧時，應離慳心。堅意！若有在家、出家菩薩有此四法，得是三昧。<p>「堅意！若人發大乘心，欲得是三昧，當修四益法。何謂為四？應順觀身，不生身覺；應順觀受，不生受覺；應順觀心，不生心覺；應順觀法，不生法覺。堅意！菩薩成是四法者，助是三昧。」<p>爾時，世尊欲明此義而說偈言：「菩薩應修習，佛所讚念處，比丘自行處，能得是三昧。常應分析身，亦不應依止，以無依止心，當得是三昧。於受心法中，亦無所依止，是法不思議，當得是三昧。應修習四禪，及修四正勤，不依止是法，當得是三昧。於四如意足，及四無礙智，當修習是法，莫生慳悋心。應安住戒中，親近善知識，說是三昧者，應生世尊想。以多聞為本，從是起三昧，隨諸佛所說，如教而修學。是名為上眼，法眼無有上，是中無障礙，以教化眾生。是眾經之本，能生多聞法，菩提從此成，是故常修學。佛所有十方，及四無礙智，皆從是中出，是故當修學。菩薩能得是，佛所說三昧，是人說法時，辯才不可盡。是人於諸法，能達知等相，如海無增減，無能窮竭者。若得是三昧，不隨他人教，若聽受法時，不觀他人說。諸天鬼龍王，夜叉緊陀羅，人非人眾等，觀菩薩所說。（此下丹、鄉有皆言云何住？云何而修學？從何得此法？今為我等說。）住是三昧故，知眾生深心，亦知心所樂，隨宜為說法。今我是經中，有所說諸佛，住是三昧故，悉知其名字。亦能知諸佛，所說種種法，隨心所緣念，即時皆能知。一切諸世尊，所有弟子眾，住是三昧故，皆悉能見知。知諸佛世界，種種莊嚴事，亦知彼受量，得是三昧故。知諸劫歲數，及日月時節，十方世界中，諸佛兩足尊。皆知是諸佛，亦知是佛土，亦知諸世尊，若干差別名。善修是三昧，故能悉知見，亦知諸世尊，所有弟子眾。為眾所說法，皆悉能知見，一切佛所行，及諸深妙法。善習三昧故，皆悉能知見，於未來世中，無量諸世尊。字名及種姓，一切悉見知，亦知其壽量，及諸弟子眾，所說諸經法，皆能悉了知，知諸佛世界，及種種莊嚴。諸佛滅度後，法住之久近，住是三昧中，皆悉知此事。故求多聞者，當修是三昧，常修是三昧，達知諸義趣。當知是三昧，入佛智初門，從是生眾生，亦生佛智慧，亦於中出生，無量諸福德。若有人發心，求無上菩提，盡供過去佛，及諸弟子眾，為供一一佛，及諸弟子眾，能捨滿三千，大千界珍寶，以爾所財寶，具滿一劫中，皆如是供給，諸佛及聖眾；於未來世中，所有諸世尊。亦皆盡供給，及諸弟子眾。堅意汝當知，是人所得福，求佛無上法，不可思議智。若人求佛道，修習是三昧，從是三昧故，多聞轉高勝。既得多聞已，廣為眾生說。是福過於彼，不可得思量，是福無有量，能增長智慧。若修是三昧，不須供諸佛，若以香塗香，衣食及湯藥，以此供諸佛，不名為真供。如來坐道場，所得微妙法，若人能修學，是真供諸佛。若求佛道者，欲得見諸佛，應勤修是法，疾得是三昧。若聞是三昧，能生歡喜心，當知是眾生，曾見數千佛。<p>「復次，堅意！若善男子、善女人求佛道者，供給、嚴飾如來塔廟，則得具足四大淨願。何謂為四？能得第一淨妙色身；能得常生離諸難處，亦能堅心受持善法；能見諸佛，得不壞信；漸當逮得無上菩提，轉妙法輪；是名為四。」<p>爾時，世尊欲明此義而說偈言：「智者能供給，諸佛尊塔廟，能具聖所讚，四種大淨法。常生離難處，能得正真見，常能見諸佛，見已心亦淨。得深信堅固，不動如須彌，畢定得佛智，速轉無上輪。<p>囑累品第三十五<p>「復次，堅意！若善男子、善女人發大乘心，若佛現在、若滅度後，眾華瓔珞若上華香以為供養。以是緣故，得八具足：福身色具足、財物具足、眷屬具足、持戒具足、禪定具足、多聞具足、智慧具足、所願具足；是名八具足福。」<p>爾時，世尊欲明此義即說偈言：「若求佛道者，供給佛塔廟，世世得福報，汝當一心聽。常具足身色，見者心得淨，福德大財富，及得善眷屬。安住於戒中，能深入禪定，得多聞智慧，無量如大海。諸有所願求，皆悉能具成，世間中尊上，第一良福田。以是善根故，得相三十二，相相各明顯，以是嚴其身。是一一諸相，以眾好嚴飾，一一諸相中，各有八十光；是一一光中，其明甚清徹，於八十種好，亦出諸光明。從諸善業緣，亦從願故生，隨諸願差別，故得如是相。足輪相一指，以眾好莊校，是福德神力，汝當一心聽。我是足指中，有好名照明，有光名極高，安住於此中，能演出光明，猶如過愛珠，是光如半月，在於須彌山。有相名堅集，有八十億光，諸光各有名，亦各有明色。我從一光邊，出千種色明，圍遶大千界，下方作佛事。我今若普放，善業所得光，世界若大小，一切皆迷悶。從是光現無量佛，遣到十方諸世界，廣化眾生作佛事，有如是等神通力。我有三昧能普照，用是三昧見世界，此三昧名須彌相，是中有光名善法。有三昧名首楞嚴，於一切中為最勝，因以淨心故能得，通達十方無罣礙。有人見佛現滅度，或有見佛初入胎，有人見生無所畏，其心安靜行七步，或有人見坐道場，謂我方今始成佛，又復見我轉法輪，又見修行菩薩道，汝等觀是三昧力，佛住是中得自在。有人知我壽劫數，或有知我壽半劫，有見我壽一小劫，若二三四若過是，有見我壽一億歲，又見過是若復少。此閻浮提世界人，知我壽命八十歲，又見我壽一日夜，又人知我壽長遠，或有三千大千界，謂我壽天一日夜。我知是人心喜樂，隨其所樂為說法，隨眾所應為示現，各各自謂為我說，見以歡喜生信解，是佛希有神通力。我若示汝所為事，一切凡夫皆狂惑，如來所行所為事，汝等設見亦不識，菩薩若知我深行，是人便能轉法輪。諸說法者各所樂，不能盡知我所行，若不能知普智行，是人所說甚微淺，若聞是法心退沒，我以是故無所說。若人能知普智行，是人心終不退沒，知一切法皆悉等，是人隨順我所行。堅意當知是諸經，於將來世無受者，唯除此會八菩薩，今於我前合掌立。堅意當知如是人，則能知我甚深行，亦為先會法之首，常能照然佛法炬，常教眾生菩提心，常為諸佛所稱歎。如今於我現前立，過去佛前亦如是，如恒沙數諸世尊，是人皆現於前立。時五百人從坐起，合掌白言當護法，皆是佛聽護法者，堅意汝亦在是數。復有八十菩薩起，皆為救護佛法故，世尊我於未來世，受持佛法如說行，當於濁亂惡世中，廣說流布是法種。世尊尋便為授記，即飛空中七多羅，八十億人得深喜，各各自聞得受記。」爾時佛告阿難曰：「汝能於後惡世中，受持如是諸經不？」答言：「世尊！我不堪。」佛知故問迦葉言：「汝能於我滅度後，受持如是諸經不？」答言：「世尊！我不堪。我能把持三千界，及大海水諸山林，諸餘麁重悉能持，不能惡世護持法。今世比丘多弊惡，不隨世尊所教法，何況世尊滅度後，誰能信受是深經？必當語我如是言，汝年老耄無智慧，云何反能教我等，利根聰辯解義者？世尊！如是弊惡人，樂世文頌外道論，捨離甚深禪定樂，皆悉樂著世俗事。多欲難滿無厭足，貪著美味求利養，我不能救是惡人，見已反增我憂惱。我在空閑獨處時，釋梵諸天來語我：『我世尊說如是法，令多眾生住聖道，有某比丘得無漏，某得神通到彼岸。』我聞是已心喜悅，而答釋言何足怪！於後惡世釋梵天，來至我所啼哭言：『大德當知佛法壞。』我聞是已懷憂惱，不能廣說是罪緣，亦復不能持此經，亦不能為作證明，惡世比丘難與言。」時諸天神皆啼哭，爾時佛告迦葉言：「我亦先知汝不能，受持擁護我法種，我諸聲聞弟子等，無能受持如是經。但諸菩薩承佛力，則能受持如是法，於後惡世或生疑，我今當斷此人惑。是經何故先來無，但是比丘自造作？或見是經多無量，為讀誦故心驚畏，是經廣博多散亂，誰能讀誦令究竟？若人今見汝問我，亦聞我今為汝說，是人於後甚惡世，能聞是經得歡喜。」佛說如是護法時，無量眾發菩提心，是諸眾生皆念言：「我於來世聽是法，後當供奉諸世尊，一心求覓佛大智，供給舍利及塔廟，種種嚴飾尊形像。」<p>爾時，阿難從坐而起，偏袒右肩，右膝著地，合掌白佛言：「世尊！當何名為此經？云何受持？」<p>佛告阿難：「此經名為『攝諸善根』，亦名『福德所依』，亦名『安慰諸菩薩心』，亦名『菩薩所問』，亦名『斷一切眾生疑』，當如是持。」<p>佛說是經已，慧命阿難、堅意菩薩、諸天、龍、神、乾闥婆、阿修羅、人非人等一切大眾，皆大歡喜，信受佛語。