<juan>大乘寶雲經卷第一<p>梁扶南三藏曼陀羅仙共僧伽婆羅譯<p>序品第一<p>如是我聞：<p>一時佛婆伽槃住伽耶國伽耶頂山，與大僧眾七萬人俱，一切皆是大阿羅漢——諸漏已盡，無復煩惱；心得自在，心善解脫、慧善解脫；眾所知識，皆大龍、象；所作已辦，不受後有，捨離重擔，逮得己利；盡諸有結，善俱解脫，一切自在，究竟彼岸；善達法性，法王之子；其心調伏，堅固不退，世間八風所不能動；眾德具足，所願皆滿，住涅槃道——唯除一人，所謂長老阿難。<p>復與諸大菩薩摩訶薩眾十六萬大士俱——一切皆是一生補處，向一切智、重一切智、趣一切智、就一切智，得無礙陀羅尼三昧，住於首楞嚴三昧；悉皆遊戲，藉大神通成熟眾生，不暫休息；無復一切煩惱、障礙，大慈大悲遍現十方一切國土，善能往反無量佛剎；以空境界住於無相，動、止、進、退每為利益一切眾生；善行一切諸佛境界，智慧無邊同於虛空、三昧微妙甚深如海、心不搖動如須彌山、清淨無穢猶如蓮華、心善明淨如摩尼寶、其心皎潔如鍊真金——其名曰：寶相菩薩摩訶薩、寶掌菩薩、寶印掌菩薩、寶冠菩薩、寶頂菩薩、寶首菩薩、寶積菩薩、寶髻菩薩、寶幢菩薩、金藏菩薩、金剛藏菩薩、寶藏菩薩、吉藏菩薩、莊嚴藏菩薩、如來藏菩薩、智慧藏菩薩、日月藏菩薩、三昧藏菩薩、蓮華藏菩薩、解脫月菩薩、普月菩薩、觀世音菩薩、大勢至菩薩、觀察自在菩薩、普賢菩薩、普眼菩薩、蓮華眼菩薩、廣眼菩薩、普威儀菩薩、普齊整菩薩、普悅意菩薩、普禮菩薩、智意菩薩、法意菩薩、勝意菩薩、上意菩薩、金剛意菩薩、師子奮迅菩薩、大雷聲王菩薩、師子吼菩薩、深響音菩薩、無污菩薩、無垢菩薩、金剛明菩薩、日光菩薩、智光菩薩、智吉菩薩、月吉菩薩、芙蓉吉菩薩、寶吉菩薩、文殊師利童子菩薩等；十六大士，賢護菩薩以為上首；及賢劫中諸大菩薩，彌勒菩薩以為上首。<p>四天王天，四大天王以為上首；三十三天，天主帝釋以為上首；夜摩天子，須夜摩天以為上首；兜率諸天，刪兜率陀天以為上首；化樂諸天，化樂天主以為上首；他化自在諸天，自在天主以為上首；與諸梵俱助白諸梵王等一切梵眾，是大梵王以為上首；一切淨居諸天，大自在天以為上首；阿修羅王毘摩質多以為上首，如是等無量百千阿修羅王；阿耨達龍王、摩那斯龍王、娑竭羅龍王、婆修吉龍王，如是等無量百千龍王，吉威德龍王以為上首；及諸龍女、無量百千天、龍、夜叉、乾闥婆、阿修羅、迦留羅、緊那羅、摩睺羅伽、人非人等。<p>爾時，大眾圍遶。伽耶頂山廣四由旬，無有地所及虛空中有空缺處猶若隣虛。是時，大眾聚集，瞻仰尊顏，一面安坐。<p>是中寶師子座高一由旬，四方寶座高二十里，無量繒綵敷覆其上，懸七寶鈴及諸羅網、百千幡華。高座四面一切地界變為金剛，七寶所成，悅眾人意，平坦如掌，掃灑淨潔，燒諸雜香，無量天華皆散其上。無量百千蓮華大如車輪，從地踊出，皆是金色，瑠璃為臺、因陀尼羅珠以為其鬘，香氣馚馥、可愛柔軟，供養世尊。高座四角不近、不遠，有四寶樹自然而出，高六十里，四維各十五里。<p>爾時，世尊坐師子座，以平等心善轉法輪、降魔怨敵，世間八風所不能動，無怖、無畏、無怯弱想，如師子王，亦如阿耨達池八功德水湛然盈滿、猶若大海甚深無底、如須彌山安隱不動、如日照了一切世間、如月悅樂一切群品、如大龍王遍雨法雨、如大梵王出過三界。無量調順弟子圍遶，無量百千釋、梵、護世諸天恭敬禮拜，心不高下，光明照曜一切大眾。<p>是時，世尊從頭頂上放大光明——其名普照——無量光明侍從而出，照曜十方無量無邊一切世界。照已收還，右旋三匝而皆入於如來面門。如是入已而無增減，猶如酥油、水等而寫沙中，不增、不減；如來光明亦復如是。<p>爾時，東方過無量恒河沙數世界，彼有世界名芙蓉華，是中有佛，名芙蓉眼如來、應供、正遍知、明行足、善逝、世間解、無上士、調御丈夫、天人師、佛、世尊，正為菩薩摩訶薩眾演說法要，所謂一大乘道。是中佛剎無有聲聞、辟支佛二乘之名，而彼世界一切眾生悉是菩薩階位，不退於阿耨多羅三藐三菩提。彼佛世界無餘雜食，一切菩薩唯羨禪味以為飲食、唯善法樂以為飲食。是中世界無復日、月、星宿之光，唯是如來光明照了。是方世界無有穢草、砂礫、荊棘及諸黑山，而彼世界平坦如掌。<p>是中有菩薩摩訶薩名曰薩婆尼弼沙敢毘陣國言此降伏一切障礙菩薩，若有眾生聞是菩薩名字，一彈指頃而發善心即能得除一切障礙。<p>爾時，降伏一切障礙菩薩摩訶薩遇是世尊所放光明往照其身，而從住處出詣彼佛，頭面恭敬禮佛足已，一所而坐；及與無量菩薩大眾觸是光明，各各從於住處出詣彼佛，頭面作禮，恭敬已畢却坐一處。<p>爾時，降伏一切障礙菩薩從座而起，偏袒右肩，右膝著地，在蓮華臺上合掌向佛而前白言：「世尊！何因何緣有此光明遍照，種種雜色不可思議，清淨無垢悅樂一切菩薩身心？」<p>是時，佛告菩薩言：「善男子！去此西方過恒河沙數世界，彼有佛剎名娑訶世界，是中有佛名釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。若有眾生得聞釋迦牟尼佛名號，是諸眾生則不退轉於阿耨多羅三藐三菩提。如是光明則是釋迦如來所放光明，清淨無垢，微妙第一，悅樂一切菩薩身心。」<p>作是語已，復白佛言：「世尊！以何義故，有諸眾生得聞釋迦牟尼佛名而不退轉於阿耨多羅三藐三菩提？」<p>作是問已，芙蓉眼佛告降伏一切障礙菩薩言：「善男子！釋迦如來於過去世行菩薩時已發誓願：『我成佛時，凡是眾生聞我名者皆悉令得不退轉於阿耨多羅三藐三菩提。』」<p>「世尊！彼世界中一切眾生聞佛名者盡不退轉耶？」<p>佛言：「不然。」<p>「世尊！彼土眾生不聞釋迦牟尼佛名耶？」<p>佛言：「善男子！皆得聞也。」<p>「世尊！彼土眾生無退轉者云何不退轉耶？」<p>佛言：「善男子！是諸眾生種植不退轉因，藉聞彼佛名號而生。今者，如來見是事已，說彼眾生無有退轉，非但聞名而不退轉。善男子！我今為汝當說譬喻，成是義故。善男子！如樹種子若大、若小，但無事礙、具諸外緣，即生萌牙乃至增長。善男子！云何說是為種子耶？」<p>對曰：「世尊！無事礙故，說為種子。」<p>佛言：「如是。善男子！聞如來名則便得種不退轉種，是諸眾生即得名為不退轉於阿耨多羅三藐三菩提。」<p>復白佛言：「世尊！我今往彼娑訶世界，願樂欲得見釋迦佛、應供、正遍知，親近、恭敬、禮拜、供養。」<p>爾時，芙蓉眼世尊告降伏一切障礙菩薩摩訶薩言：「善男子！善哉佳矣，往時已到，汝當知之。」<p>復有無量諸大菩薩悉皆往詣芙蓉眼佛所而白佛言：「世尊！我等皆亦願樂往彼娑訶世界，欲見釋迦牟尼佛，親近、恭敬、尊重、供養。」<p>爾時，芙蓉眼佛告菩薩眾：「善男子！汝等隨意往之，今正是時。至彼世界，謹慎收攝莫放逸住。何以故？彼土眾生貪欲甚多、嗔恚甚多、愚癡甚多，不持沙門清淨梵行、深樂非法、惡賴姦詐、磣毒麁獷、讒刺言語、穢曲逆耳、惡口罵詈、放逸自恣、傲誕獨高、嘲調諂曲、形容醜陋、懈怠懶惰、破戒暗鈍、勤行惡業、嫉妬慳貪，無量煩惱之所纏縛。如是彼土眾生眾中，釋迦如來正為說法。」<p>是等菩薩大眾對如來曰：「世尊！甚難甚難，釋迦如來為彼眾生而說法耶。」<p>佛言：「如是，如是。善男子！釋迦如來為彼眾生演說法要，甚難甚難。善男子！彼土眾生如是麁獷，運一念善甚為艱難。何以故？若於清淨世界，眾生清淨，修行善法不足為難；娑訶世界如是穢濁，設彼眾生能運善心一彈指頃甚為希有，一彈指頃歸依於佛、歸依正法、歸依聖僧甚為希有，一彈指頃受持淨戒甚為希有、一彈指頃發離欲心甚為希有、一彈指頃運大悲心發阿耨多羅三藐三菩提心甚為希有。」<p>是諸菩薩而白佛言：「希有。世尊！希有。善逝！」爾時，一切諸菩薩摩訶薩言：「善哉。世尊！如所教誨，隨順正法，如誨奉行。」<p>從佛聞已，頂禮佛足，禮竟而出。復為釋迦如來化作種種供養之具：有化寶樹，華果莊嚴，相好圓滿；有化毘琉璃樹、有化玻梨寶樹、有化金銀之樹，及如意樹華果之樹；又化衣雲，及莊嚴雲、香雲、鬘雲、蓋雲并伎樂雲，如是變化合成一雲。是諸菩薩與降伏一切障礙菩薩俱而往娑訶世界。<p>爾時，降伏一切障礙菩薩報諸菩薩言：「仁者！此娑訶世界眾生，恒為眾苦之所逼惱。善哉，仁者！我等應當為諸眾生作大神通，以神通力令彼眾生遠離眾苦而受快樂。」<p>是諸菩薩答言：「善哉，善哉。仁者！」<p>爾時，降伏一切障礙菩薩而作神通，即從身出種種光明——清涼微妙，無有垢穢，悅樂身心——以是光明遍照三千大千世界。是中一切地獄及諸畜生、餓鬼之類及閻羅王，遇此光明皆離眾苦、受諸快樂，無復相殺害心、無忿恨心、無嗔恚心，互相恭敬作父母想。三千大千世界中間無光明處，日月光明、神通道力不能照處，是菩薩光悉皆照了，是中眾生互得相見。又，三千大千世界諸鐵圍山、目真隣山、大目真隣山及餘無量黑山，皆是菩薩光明照了。上至一切諸梵天處乃至有頂，下去乃至地獄——所謂活活地獄、黑繩地獄、合破地獄、叫喚地獄、大叫喚地獄、燒煮地獄、大燒煮地獄、阿鼻地獄，一百三十六諸大地獄及諸寒氷地獄無有方所，諸地獄等非日光明之所能照——遇此光明悉得快樂，息諸苦痛。<p>以是神通，有諸眾生求食得食、求飲得飲，衣服、車乘、財帛、金銀、珍寶應念而得，無眼得眼、聾者得聞、瘂者能語、失心顛狂而得正念、苦者得樂、懷娠之女產生安隱，無有痛惱。<p>爾時，一切大地菩薩摩訶薩眾往詣伽耶頂山，是諸大士去山非遠。此三千大千世界七寶羅網遍覆其上，於虛空中雨大蓮華。諸天華雲、果雲、鬘雲、香雲、衣雲、諸散香雲、種種繒綵、幢幡、蓋雲，一切自然空中而現，凡諸眾生觸此雲雨皆得快樂。伽耶頂山諸穢樹木悉不復現，是諸地界悉大清淨，唯有寶樹、意樹、華樹、果樹、檀樹、沈香之樹遍滿其中。<p>無量天女於虛空中作天伎樂而供養佛，以是音樂出此偈頌歌詠佛德：「託生林苑世奇特，清淨、無污、無等等，願禮虛空等相故，我等故來到此國；於道樹下成等覺，破碎一切眾魔怨，願禮無比具威神，我等故來到此國；眾中轉于妙法輪，說法如幻、水中月，願禮微妙如意樹，我等故來到此國；了知世間如夢等，種種色像如火輪，願禮不動福慧聚，我等故來到此國；於無量劫修雙行，福慧成滿由大悲，願禮清淨滿月面，我等故來到此國；無量人、天、菩薩眾，恭敬供養稽首禮，願禮除暗踰日光，我等故來到此國；累劫苦行獲法珍，慈悲不悋施群品，願禮自利利他者，我等故來到此國；心淨寂滅慈悲熏，塵勞不污如蓮華，願禮無量功德聚，我等故來到此國；無為本性非生滅，神通道力現三相，願禮自在不思議，我等故來到此國；分明相好莊嚴身，救護世間所歸仰，願禮寶樹無量枝，我等並齎供養具。」<p>爾時，偈頌出已未久，長老目連即從座起，偏袒右肩，右膝著地，合掌向佛，恭敬禮畢而白佛言：「世尊！如今瑞相是誰所作？本未曾有、未曾聞見。」<p>說是語已，佛告長老目揵連言：「目連！東方去此過恒河沙等數世界，彼有世界名芙蓉華，是中有佛名芙蓉眼如來、應、正遍知，即時存在，正說法要。從彼佛土，降伏一切障礙菩薩與無量百千億那由他諸大士，俱來至此娑訶世界現是瑞相。」<p>佛說是語未久之頃，降伏一切障礙菩薩與百千億那由他諸菩薩俱，以大神通悉詣佛所，與大士俱頭面稽首敬禮佛足，圍繞千匝俱立佛前，以此偈頌一時同音而歎佛曰：「大名！大勇猛！大智！大仙尊！過有諸危嶮，歸命度彼岸。光明普照了，普知眾生性，普愍、普救拔，敬禮至極尊；不動如須彌、如海深無底，降諸外道群，稽首禮法王；本來無生滅，法性體自然，眾中師子吼，敬禮轉法輪。時為說正道、時令達真如、時令入涅槃、或為授記別，善達三聚性，時機無不了，所化諸眾生，法網如意滿。婬、怒、癡等垢，及餘無量惑，坐於菩提樹，以智火燒盡。自度而度他、自脫脫世間，久迷三有險，唯佛能濟拔。三有長牢獄，無明熟眠眾，法燈今覺悟，頂禮群品親。如是諸菩薩，皆是佛化生，願樂聞正法，世尊為說之。」<p>爾時，降伏一切障礙菩薩與諸菩薩摩訶薩等以是偈頌歎佛已畢，世尊憐愍聽許復座，俱於蓮華臺上而坐，隨其所應而從座起，偏袒右肩，右膝著蓮華臺，合掌向佛而白佛言：「世尊！我今欲問如來、應供、正遍知隨處少分，唯願世尊！如今所問憐愍答之。」<p>作是語已，佛告降伏一切障礙菩薩言：「大士但問，如來世尊常自聽許。隨意所問，如來當為分別答之。」<p>爾時，降伏一切障礙菩薩蒙佛聽許而白佛言：「世尊！菩薩摩訶薩云何具足檀那波羅蜜？云何具足尸羅波羅蜜？云何具足羼提波羅蜜？云何具足毘梨耶波羅蜜？云何具足禪那波羅蜜？云何具足般若波羅蜜？云何具足優和俱舍羅波羅蜜？云何具足波尼牢那波羅蜜？云何具足婆羅波羅蜜？云何具足闍那波羅蜜？世尊！云何菩薩摩訶薩與地平等？云何菩薩與水平等？云何菩薩與火平等？云何菩薩與風平等？云何菩薩與虛空平等？世尊！云何菩薩如月、如日？云何菩薩如師子王？世尊！云何菩薩善能調伏？云何菩薩世所知識？云何菩薩喻若蓮華？云何菩薩發增廣心？云何菩薩得清淨心？云何菩薩無疑惑心？云何菩薩意如大海？世尊！云何菩薩心解微細？云何菩薩辯才會理？云何菩薩辯才明了？云何菩薩辯才淨潔？云何菩薩辯才能悅一切眾生？云何菩薩入壞言語？世尊！云何菩薩利益說法？云何菩薩無不隨順？云何菩薩善了法界？云何菩薩行於空境？云何菩薩住於無相？云何菩薩遠離一切心願？云何菩薩以慈為身？云何菩薩以悲為身？云何菩薩恒歡喜住？云何菩薩住於捨中？云何菩薩神通遊戲？云何菩薩永離八難？云何菩薩不忘失菩提心？云何菩薩得宿命智？云何菩薩親近善知識？云何菩薩遠離惡知識？云何菩薩得如來法身？云何菩薩得金剛不壞身？云何菩薩作大薩泊主？云何菩薩作大導師？云何菩薩示道不顛倒？云何菩薩恒正憶念？云何菩薩著糞掃衣？云何菩薩受持三衣？云何菩薩行不低昂？云何菩薩如法乞食？云何菩薩唯一坐食？云何菩薩不再飲食？云何菩薩住阿蘭若？云何菩薩依止樹下？云何菩薩習坐露地？云何菩薩住尸陀林？云何菩薩宴坐不眠？云何菩薩隨宜敷座？云何菩薩攝心方法？云何菩薩用心與理相應？云何菩薩受持修多羅經？云何菩薩受持毘尼律？云何菩薩具足威儀法用舉止？云何菩薩無慳嫉心？云何菩薩於諸眾生生平等心？云何菩薩殷勤供養恭敬諸佛？云何菩薩斷除憍慢？云何菩薩心多清淨？世尊！云何菩薩了知世諦？云何菩薩通達第一義諦？云何菩薩善解十二因緣？云何菩薩於世間解？云何菩薩生淨佛剎？云何菩薩不受胎生染污？云何菩薩出離家居？云何菩薩壽命清淨？云何菩薩心無疲倦？云何菩薩行佛制法？云何菩薩姿顏悅豫、面無顰蹙？云何菩薩多聞具足？云何菩薩持正法？云何菩薩生法王子？云何菩薩釋、梵、護世諸天之所奉迎？云何菩薩了知眾生機性？云何菩薩成熟眾生？云何菩薩堪任正位？云何菩薩共住安樂？云何菩薩善行攝法？云何菩薩得身端正？云何菩薩為所依止？云何菩薩喻大藥樹王？云何菩薩福業相應？云何菩薩善能變化？世尊！云何菩薩速成阿耨多羅三藐三菩提？」<p>大乘寶雲經十波羅蜜品第二<p>爾時，佛告降伏一切障礙菩薩摩訶薩言：「善哉，善哉。善男子！重復善哉。汝為利益一切眾生，亦為安樂一切世間，特為莊嚴人天大眾，是故汝今以如是義應問如來。善男子！諦聽諦聽，善思念之，我當為汝分別解說。」<p>「唯然，世尊！願樂欲聞。」<p>佛言：「善男子！菩薩摩訶薩具足十法修行檀波羅蜜。何等為十？一者、法施具足，二者、無畏施具足，三者、財施具足，四者、無反報施具足，五者、憐愍施具足，六者、不輕慢施具足，七者、殷重施具足，八者、供養施具足，九者、無所依施具足，十者、淨潔施具足。<p>「善男子！云何菩薩法施具足？善男子！菩薩無希望心受持正法，不為利養、不為知識、不為名聞種種因緣，但為欲滅一切眾生劇苦因緣，以無著心於諸眾生而為說法，一向平等、無二心故。如於國王、王子、朝臣、富貴之處而為說法，於旃陀羅及下賤人平等說法亦復如是——無二心故——何況於諸萬民都邑一切眾生？如是說法不生憍慢。善男子！是名菩薩法施具足。<p>「善男子！云何菩薩無畏施具足？善男子！菩薩自身捨棄一切刀仗，不令一切眾生怖畏，以所行法傳勸化他，於諸眾生生父母想、眷屬妻子想、善知識想。何以故？如佛所說：『生生世世流轉無始，無一眾生非是汝等昔時父母、眷屬、妻子、知識——乃至蠕動、一切眾生四生之類——是故，應施其無所畏，割肉飴之勿令怖畏，何況於大眾生？』善男子！如是，菩薩無畏施具足。<p>「善男子！云何菩薩財施具足？菩薩若見眾生心性弊惡、行不善業，即施財物，施財物竟，止其惡業、令修善行。復更思惟：『如來所說，菩薩行施即滅三種惡法：所謂嫉妬、慳惜、貪愛。是故，我等依如來教而行布施。』如是行施不生傲慢。善男子！如是，菩薩財施具足。<p>「善男子！云何菩薩不望報施具足？善男子！菩薩行施不為自身、不為眷屬、不為世俗往還因緣而行布施。是諸菩薩如法布施、性樂布施，以是因緣，菩薩無有求報恩心。善男子！如是，菩薩不望報施具足。<p>「善男子！云何憐愍布施具足？善男子！菩薩見諸困苦眾生，若飢、若渴、若裸、若袒、若披破弊，無救、無護、無歸依處、無所安身、福德微薄，見已則生憐愍殷勤之心：『為是眾生利益安樂，是故我應急行阿耨多羅三藐三菩提。是諸眾生困苦、無救、無護、無歸、無依，流轉生死遍於六道，受諸劇苦無暫休息。我當獨於一切眾生為尊、為師、為將、為上、為首、為導、為救、為護、為歸、為依。』以大憐愍逼切其心，以憐愍故攝受眾生，如是憐愍攝受無量無邊一切眾生，修是善根，不生憍慢。善男子！如是，菩薩憐愍布施具足。<p>「善男子！云何菩薩無憍慢施具足？善男子！菩薩行施非擲與施、不輕他施、不罵辱施、不前惱施、不恃富貴恍惚而施、不求名譽、不恃多聞。夫欲行施，殷重而施，前作恭敬，然後方自手施與之。善男子！如是，菩薩無憍慢施具足。<p>「善男子！云何菩薩殷重施具足？善男子！菩薩若見和上、師僧、可尊重者及諸同學，以身恭敬而心殷重合掌禮拜，奉迎送去，作和合意，於諸種種修行法事與善相應，常為朋友。善男子！如是，菩薩殷重施具足。<p>「善男子！云何菩薩供養施具足？善男子！菩薩若於佛前、於法前、僧前而設供養；若至如來塔廟之處，以諸香華而供養之，淨潔掃灑；若如來塔有破壞者即為治理。如是供養諸佛，復於所聽如來正法，讀誦、受持、書寫、演說、思惟其義、如法修行，以無顛倒故如是供養正法。以諸衣服、飲食、臥具、湯藥、種種資生，乃至冷暖湯水悉皆施給，如是供養僧眾。善男子！是名菩薩供養施具足。<p>「善男子！云何菩薩無所依施具足？善男子！菩薩行布施時不作是願：『以此善根令得生天，若次諸天、若生國王、朝臣、宰相、富貴之處。』善男子！如是，菩薩無所依施具足。<p>「善男子！云何菩薩淨潔施具足？<p>「善男子！菩薩如前所說，種種行施善觀察之，如是觀察布施過失、布施垢穢、布施障礙，悉令不生。善男子！如是，菩薩淨潔施具足。<p>「善男子！以是十法菩薩檀波羅蜜滿足。<p>「善男子！菩薩具於十法尸羅波羅蜜具足。何者為十？一者、護持波羅提木叉禁戒，二者、護持菩薩所應學戒，三者、遠離一切煩惱燒熱，四者、遠離不善思惟，五者、信業因果，六者、怖畏罪想，七者、慚愧觀察，八者、受持堅固，九者、無所依戒，十者、三輪淨戒。<p>「善男子！云何菩薩護持波羅提木叉戒？若修多羅、若於毘尼及諸經中，『善哉，如來所制禁戒在在處處我應當學、如法受持，不恃種姓、不著諸見、不規徒眾、不見人過、無下劣想、不著雜藝，於是戒律生殷重心，如法受持。』如是，菩薩守護波羅提木叉禁戒。<p>「善男子！云何菩薩守護菩薩所應學戒？善男子！菩薩作是思惟、反覆籌度：『非但受持波羅提木叉戒，我當證得阿耨多羅三藐三菩提。是故，處處經中凡是如來所說菩薩種種威儀，并於所制菩薩種種律儀，我應當學，如法受持。』何者菩薩修威儀戒？菩薩非處、非時不可說法，要知時節、善解國土，以軟美音方為說之。何以故？勿令眾生生不善心，將護彼意，自收六情，菩薩方得菩提行滿。何者律儀戒具足？所謂愛語、軟語、不渾雜住、樂住閑靜、顏貌和悅。如是，菩薩具威儀已，絓是如來所制諸法律儀，以殷重心悉皆受持。如是，菩薩守護菩薩所應學戒。<p>「善男子！云何菩薩遠離一切煩惱燒熱？善男子！菩薩若慾燒熱、若瞋燒熱、若癡燒熱，及諸無量一切煩惱火所燒熱，或復種種財貨資生因緣身心熾然，當修三種對治法門，仍速遠離三毒因緣。<p>「何者是慾對治？何者是婬欲因緣？修不淨觀是慾對治，一切女色是婬因緣。何者修不淨觀？所謂觀此身分，其中唯有毛、髮、爪、齒、皮膚、垢膩、淚、汗、涕、唾、大小便利、筋、肉、血、脈、腦、膜、肪、❥、骨、髓、膏、膿、心、肺、脾、腎、肝、膽、腸、胃、黃白涎癊、生熟二藏，不淨充滿。菩薩如是身分當善觀察三十六物，如是觀察復更思惟：『有諸嬰兒、凡夫，癡無曉了、少分善根，尚能觀察三十六物不生貪欲，何況有智、具大人相、厚種善根？』如是，菩薩修不淨觀。<p>「何者名為女色？所謂主家母村好能莊嚴色像、外形、姿態，三十六物假合醜穢以為形相惑諸凡愚。菩薩若眼見已而作是念：『如來常說一切境界如夢、如幻，皆是虛妄。何有智者於諸境界——如夢、幻等——而生貪欲？』作是觀察應速遠離，是名菩薩離欲因緣。<p>「何者瞋恚對治？何者瞋恚因緣？善男子！菩薩於諸眾生多生慈悲，凡是因緣能生瞋者皆悉遠離。如是，菩薩修瞋對治，離瞋因緣。菩薩作是觀已即得離癡；得離癡已不生惱熱，若被損辱、若失財物亦不生熱。如是，菩薩遠離一切煩惱燋熱。<p>「善男子！云何菩薩遠離不善思惟？善男子！菩薩獨無伴侶，住於空閑寂靜之處，發如是心：『我今安住無喧雜處、住清淨處，是故，得住如來法律、安樂清淨。有諸沙門剃除鬚髮、被壞色衣而行苦行，近惡知識、不善思惟，是故失於如來所說法律。』如是，菩薩遠離不善思惟。<p>「云何菩薩信業因果？菩薩作是思惟：『如佛所說：「沙門！夫作功德，應當至心持戒、修智，至到努力。何以故？至心造功德故，當受如意安樂果報。」』如是信故，即得遠離諸不善業，是名菩薩信業因果。<p>「善男子！云何菩薩怖畏罪想？菩薩於微細罪恒生怖畏，尚不故犯。何以故？如佛所說：『沙門！毒藥體性，若多、若少，俱能殺人；一切罪殃，若大、若小，俱令眾生墮三惡道——地獄、餓鬼、畜生——劇苦之中亦復如是。』思惟是已則生怖畏一切罪想，是名菩薩怖懼罪業。<p>「云何菩薩慚愧觀察？菩薩與四部眾及諸國民無不親狎，如是等人於菩薩邊而施金、銀、真珠、琉璃、璧玉種種寶物，而是菩薩獨不生貪；若塔廟物、若僧鬘物，付囑委之而不自用。何以故？如佛所說：『菩薩於己身分乍割其肉隨意用之，而不可以非捨施物而應得用。』如是，菩薩慚愧觀察。<p>「云何菩薩受持堅固？菩薩若魔眷屬及諸天神之所嬈亂，令生貪著一切財物及五欲樂，其心安住，不動、不搖亦不退轉。如是，菩薩受持堅固。<p>「云何菩薩無所依求戒？菩薩護持淨戒，作如是念：『不以此戒我當生天及諸天等、國王、帝主、諸大朝臣。』菩薩持戒為無所得故，如是，菩薩無所依戒。<p>「云何菩薩三輪淨戒？菩薩以身清淨、口、心清淨。何者菩薩身清淨戒？絓是一切身業不善，所謂殺生、偷盜、邪婬等，皆悉遠離，是名菩薩身業清淨。何者菩薩口業清淨？絓是一切口業不善，所謂妄語、兩舌、惡口、罵詈、破散戲語，皆悉遠離，是名菩薩口業清淨。何者菩薩心業清淨？絓是心業一切不善，所謂貪欲、瞋恚、愚癡等，皆悉遠離，是名菩薩心業清淨。如是，名為三輪淨戒。<p>「善男子！是名菩薩摩訶薩尸羅波羅蜜清淨具足。<p>「善男子！菩薩具有十法，羼提波羅蜜具足。何等為十？一者、內忍具足，二者、外忍具足，三者、法忍具足，四者、佛印可忍具足，五者、無方所忍具足，六者、平等忍具足，七者、不見事忍具足，八者、不搖動忍具足，九者、慈悲忍具足，十者、成就誓願忍具足。<p>「善男子！云何菩薩內忍具足？內有憂悲、苦惱、愁毒、惆悵、憒悶，悉皆忍之，默然不熱，是名菩薩內忍具足。<p>「云何菩薩外忍具足？善男子！菩薩聞有惡口、罵詈、種種誹謗，及其父母、一切眷屬、和上師僧，乃至誹謗佛、法、僧寶，聞已不瞋、不惱、不入內懷，而堪忍之無怨恨心，是名菩薩外忍具足。<p>「云何菩薩法忍具足？菩薩摩訶薩於諸如來所說甚深經教斷諸疑惑，意趣難達諸佛境界，所謂諸法本來寂靜，不生、不滅，性自涅槃，聞如是法不恐、不怖、不驚、不畏，即便作是進退思惟：『頗有一人不聞如來如是甚深微妙正法得成阿耨多羅三藐三菩提耶？』以是因緣，應當至心受持、讀誦、觀察、修行如是正法，是名菩薩法忍具足。<p>「云何佛所印可忍具足？菩薩靡訶薩若生瞋恨，即當至心諦善思惟：『如此瞋者，何由而生？又何處滅？復誰所生？云何而生？藉何因生？』如是觀察，不見瞋因、不見生處、不見源由，以是因緣即便忍之，不生煩惱，是名菩薩佛所印可忍具足。<p>「云何無方所忍具足？菩薩非晝日忍、夜中不忍，非夜中忍、晝日不忍，非此國忍、彼國不忍，非彼國忍、此國不忍，非知識不忍、知識而忍，非不知識忍、知識不忍。菩薩不爾，於一切時、在在處處皆悉安耐一切能忍，是名菩薩無方所忍具足。<p>「云何菩薩平等忍具足？菩薩不但於其父母、尊長、妻子、一切眷屬等所而為堪忍、餘處不忍，菩薩不然。何以故？菩薩堪忍，無有親疎、不問尊卑及旃陀羅，以平等心而堪忍之，是名菩薩平等忍具足。<p>「云何菩薩不見事忍具足？菩薩不以事緣故忍、不為名聞故忍、不為世流布忍、不為慚愧故忍。菩薩在在處處常修忍辱，是名菩薩不見事忍具足。<p>「云何菩薩不擾動忍具足？菩薩瞋恚未發之前，為惡不生而暫忍辱，不名為忍；若遇惡境——或以手捲、若以刀仗、或打、或殺、或口罵辱——菩薩皆忍，是名菩薩不擾動忍具足。<p>「云何菩薩慈悲忍具足？菩薩若作國王、王子、朝臣、富貴，多饒財寶、得自在力，設被罵辱、毀呰、誹謗、種種輕欺悉皆堪忍，不瞋、不恨、不逞富貴，而作是念：『是等眾生我皆荷負、我所守護，是故不可於所守護增加瞋恚便棄捨之。』以是因緣，興大慈悲，能堪忍之，不生瞋恨，是名菩薩慈悲忍具足。<p>「云何菩薩誓願忍具足？菩薩摩訶薩應作是念：『我於如來、應供、正遍知前作師子吼：「我當修行阿耨多羅三藐三菩提，見諸眾生沈滯生死、沒深淤泥，我應拔濟令得度脫。」是故，我今不可以於所度之眾多生瞋忿、起怨憾心、不耐不忍。若我不忍，尚不自渡，何況渡人？』<p>「善男子！譬如醫王見諸盲人便作是念：『我今當為如是人等除其目中一切暗翳、種種障膜。』雖作是念而是醫師本自盲冥。善男子！於意云何？如是醫師能為眾生除眼翳不？」<p>對曰：「不也。世尊！」<p>佛言：「善男子！如是，菩薩於此無明生盲世界自無慧眼，云何能除世間無明？自眼翳障尚不能治，豈能治他？以是因緣，菩薩欲除一切眾生無明暝者，應前自除一切暗障後及於人。是故，菩薩應堪忍之，不生瞋恨。如是，菩薩自誓願忍具足。<p>「善男子！是名菩薩摩訶薩具足十法，忍波羅蜜滿足。
。
<juan>大乘寶雲經卷第二<p>梁扶南三藏曼陀羅仙共僧伽婆羅等譯<p>十波羅蜜品之二<p>「善男子！菩薩摩訶薩具足十法，毘梨耶波羅蜜滿足。何等為十？一者、金剛不壞精進，二者、勇猛精進，三者、離兩邊精進，四者、增廣精進，五者、練治精進，六者、無休息精進，七者、清淨精進，八者、無比精進，九者、無輕蔑精進，十者、非策精進。<p>「善男子！云何菩薩精進不壞，喻如金剛？菩薩摩訶薩勇猛精進，發弘誓願為諸眾生，未涅槃者令得涅槃、未得度者而令得度、未解脫者令得解脫、未安立者令得安立、未覺悟者令得覺悟。如是勇猛運廣大心時，魔波旬即便往到是菩薩所而諫之曰：『善男子！無勞如是勇猛精進。何以故？善男子！我昔已曾如是勇猛，亦為眾生發弘誓願，未涅槃者令得涅槃。如是誓願皆是妄語，欺誑世間嬰兒、凡夫，無有真實。善男子！我未曾見頗有一人如是精進、發弘誓願，以願力故得成阿耨多羅三藐三菩提。善男子！我唯見無量無邊一切眾生如是精進，以聲聞乘、辟支佛乘而般涅槃。以是義故，急當捨離如是精進、勞累身心、艱苦疲極。』爾時，菩薩而作是念：『咄哉，波旬！將不故來嬈亂我耶？豈不欲作障礙留難我法事耶？』審知魔已而作是言：『波旬！善哉。少欲自持，何勞樂知世間事乎？波旬！如來說此一切世間業為師匠，依因於業，緣力所使。波旬！汝當自攝，復道還去。汝今惱我之因緣故，汝於來世長夜受苦，空無利益。』如是，魔眾及魔天民故作障礙來相惱觸，而是菩薩不破、不散、不壞、不退。如是，菩薩金剛精進具足。<p>「善男子！云何菩薩勇猛精進？菩薩摩訶薩以是精進即能超越過前修行，諸菩薩等不能及是菩薩一分，乃至算數譬喻皆不能及，何況聲聞、辟支佛等？於初發心以精進力攝持一切如來法藏，即便遠離一切不善。如是，菩薩勇猛精進具足。<p>「云何菩薩離二邊精進具足？菩薩摩訶薩雖作如是勇猛精進，不得過分自苦其身、復不下劣懈怠懶惰。如是，菩薩離二邊精進具足。<p>「云何菩薩增廣精進具足？菩薩摩訶薩如是精進：如如來身，我身亦然；如來頂上無能見者、圓光一尋相好殊特、具足無量不可思議無礙智慧、諸佛功德、恒師子吼、力、無所畏，我皆亦爾。如是精進，是名菩薩增廣精進具足。<p>「云何菩薩練治精進具足？善男子！如摩尼珠及金、銀等，以練治故，却垢瑩磨，淨潔光明，人見歎言：『是摩尼珠及金、銀等以得光明，被練治故。』如是，菩薩修行精進，蕩除一切垢穢、不淨亦復如是。何者精進垢污？所謂懈怠、懶惰是精進垢，於食飲中不自知足、不識己身是精進垢，菩薩悉皆蕩除。如是勇猛則為無垢、無穢，淨潔光明顯現。如是，菩薩練治精進具足。<p>「云何菩薩不休息精進具足？菩薩摩訶薩於四威儀常修精進，無時無處而暫休息，是名菩薩不休息精進具足。<p>「云何菩薩清淨精進具足？如是菩薩常修精進，設有麁惡、諸不善法、障道因緣、無利益事悉應蕩除，所有善法、隨順涅槃、不逆正道、助成菩提、流向菩提則為生長而增廣之。於一念頃尚不故生微細諸惡，何況大惡？是名清淨精進具足。<p>「善男子。云何菩薩無比精進具足？菩薩作如是念：『若遍十方如恒河沙等世界為阿鼻獄猛火燒然，是中世界見諸眾生無救、無護、無歸依處、困苦無向。』菩薩即發勇猛之心，獨自無侶，設為一人度脫因緣，能以脚步度如是等世界猛火而度脫之，何況眾多？如是，菩薩與諸聲聞、辟支佛等及諸外道不可為比。如是，菩薩無比精進具足。<p>「云何菩薩無輕蔑精進具足？菩薩不作是念：『謂菩提者非是世間凡人可得，而我今者所修精進蓋不足言、下劣微薄。我今懶惰，而菩提法勇猛精進如救頭然，於無量劫之所修得。我今若不堪任荷負如是重擔，是菩提法豈可得矣？』菩薩應復諦想思惟：『過去已有無量諸佛、如來、應供、正遍知、今正等覺、當成等覺，皆悉用於如是等策、如是修行、如是精進，諸佛如來悉成正覺。而我今者用如是策，勇猛精進與諸眾生不可為比，緣諸眾生得成阿耨多羅三藐三菩提亦復如是。是故，我今寧為一切諸眾生等受地獄苦，而不能為利益自身獨證解脫而取涅槃。』如是，菩薩無輕蔑精進具足。<p>「善男子！云何菩薩無策精進具足？菩薩如是精進，非人所策、不著其味，亦不以此勤精進故策怪他人亦不自高，作是思惟：『何有智者正務私事待人所策？』是名菩薩無策精進滿足。<p>「善男子！如是，菩薩具是十法毘梨耶波羅蜜滿足。<p>「善男子！菩薩摩訶薩具足十法禪波羅蜜滿足。何等為十？一者、福德佐助，二者、多厭離想，三者、勇猛精進，四者、多聞具足，五者、心不顛倒，六者、如訓相應，七者、如法修行，八者、自性利根，九者、善解心地，十者、善解奢摩他毘婆舍那無止息意。<p>「善男子！云何菩薩福德佐助？菩薩摩訶薩於大乘法宿植德本，在在處處流轉生死，為善知識之所攝受，隨願受生，若富貴大姓、若居士大家、信樂之家。既意欲得往彼受生，即便造作彼業因緣令得往生，生生世世值遇親近真善知識。何者名為真善知識？所謂諸佛、菩薩。如是增長宿世修集善業因緣，常作是念：『苦哉，世間。痛哉，世間。無安立哉，一切世間久遭重病、癡暗、無明。何以故？欲因緣故。是故，我今不當於如是等困厄世間求受五欲。夫婬欲者，唯是妄想、顛倒而已，於三苦中謬生樂想。是故，如來處處經中種種因緣具說婬欲多諸過失、殊可患厭，所謂婬欲如炙肉法，肉❥俱燋；如舐刀刃，貪味偽舌；如毒蛇頭，具四種毒；如猪在廁，臭穢不淨；如彼癡狗而齧枯骨，其口出血謂之為樂；亦如獼猴黏著❥膠。』<p>「是故，菩薩當生厭離，剃除鬚髮而被法服，於正法中如法出家，往無家地而慕精進，未得令得、未證令證、未至令至。以是因緣而取三慧，世諦所說、第一義諦所說，善解二諦深妙之理，如所教訓即為隨順、離諸顛倒、如法修行。<p>「何者名為如法修行？所謂正見、正思惟、正語、正業、正命、正精進、正念、正定。<p>「以能通達於道諦故，成就利根、了知諸根，即樂寂靜，究竟遠離一切徒眾混雜諠閙，怱遽多言、婬、怒、癡等一切惡覺，親里、知識、利養、名譽畢竟遠離，身心快樂，柔軟調和。<p>「復更思惟觀察是心：『何法處行於善、不善、無記法耶？』若行於善即生歡喜；若生欲覺，名為不善。<p>「欲有三種，謂上、中、下。何者為上？以欲遍身，深入心住，迷亂倡狂，不能修於遠離因緣，以深著故。云何深著？以其不能究竟生於慚愧心故，獨居空閑而隨憶念不曾暫忘，生惡覺觀決云婬欲，定是精妙諷詠、歌歎、妄想、顛倒、謂言好物，如癡獼猴見水中月便欲捉取。不見其惡，無慚恥心，以欲因緣亦能與其父母尊長而共爭競乃至相殺，不避親疎。凡夫癡頑，耽著愛染，不能捨離欲因緣故，死墮地獄、畜生、餓鬼受諸苦報，是名上欲。何者中欲？若人習行親近婬欲，未交會前方便求覓，設遂其事便生厭離而有慚心，知欲不善，呵責自悔，是名中欲。何者下欲？脫遇欲緣，止申捉手、共相磨觸、或共言話、或眼瞻視，是名下欲。夫名婬欲，若莊嚴身、若愛壽命及諸資生，但能生貪悉名婬欲。<p>「何者名瞋？瞋亦三種，謂上、中、下。其上瞋者，生於忿毒、怨憾、恚怒、惡賴、憎嫉，於五無間重罪之中皆能備造。或謗正法，由謗正法所得重罪，於前五逆不及一分，乃至算數譬喻悉不能及。以是因緣，死後入於大地獄中受諸苦毒，久久之後無量劫中脫得生人，其眼光赤、無賴惡性、暴虐咆哮，生旃陀羅下賤之家。以是因緣，展轉生死無有出期，是名上瞋。何者中瞋？其雖發瞋造諸惡業，即生悔心，發露懺謝瞋所生罪，速疾修其對治方法，是名中瞋。何者下瞋？當瞋發時而作惡口、不愛之語、或惡眼視，雖作不善亦非恒瞋，一念之頃速疾修集對治方法，是名下瞋。<p>「癡亦三種，謂上、中、下。何者上癡？於前所說，如是之處癡所迷惑而無憂愁，不知改悔，是名上癡。何者中癡？若癡暫發，造作惡業速疾改悔，於同學邊發露懺悔，不敢覆藏，於所犯罪知非利益，是名中癡。何者下癡？於所持戒，若二、若三脫有毀犯皆是制罪，終不敢犯性重禁戒，是名下癡。<p>「是中菩薩善巧方便，制伏其心令不作罪。如是，制心絓是婬欲，縛著因緣悉不復生。何以故？如是善巧制伏心故。心若無記，是時憶念一向觀察，令其心性與善相應。<p>「何者名為無記心耶？若有是心，不散於外、不住於內，不住於善、不住不善，不在奢摩他、不在毘婆舍那，不能收攝令得寂靜，睡眠所逼沈沒而住。如人眠覺，睡勢未除，心不明了。菩薩爾時以巧方便制御其心，令得起發歡喜，安住於禪定中。如是，菩薩善解於心。<p>「菩薩如是解於心已，觀見諸法如幻、如夢，是法不善、是法是善，是法出離、是法不出離。作如是知：是等諸法皆依於心、由心而生，心為上首，若能攝心調伏制止，若達心性則能攝得一切諸法、則能調伏一切諸法、則能通達一切諸法。若如是見一切諸法，則能修心令得寂靜，以心繫心；若心不靜而制令靜，安心於心。<p>「若心如是寂靜相應，是名一心；得一心已則入於定；得入定已，寂靜所生一向歡喜；心歡喜已，滅於貪欲；貪欲滅已，一切不善亦皆寂滅，有覺、有觀，寂靜所生，得歡喜樂入於初禪。是時，菩薩為滅覺觀勤行精進，於歡喜樂不著其味。何以故？謂無常故。<p>「行於初禪而移其心，離於覺觀心不復著，無覺、無觀，三昧所生，得歡喜樂入第二禪。是時，菩薩則見此樂，決定是苦。何以故？三苦攝故。<p>「是時，菩薩住於捨心；住捨心已，唯正憶念而有了知以身受樂，如是之樂一切聖人說名為捨，憶念樂住入第三禪。<p>「是時，菩薩謂第三禪決定是空，故求四禪而使其心入於四禪，絓諸我見悉皆迴轉，樂亦隨滅、諸苦亦滅。苦、樂滅故，從初以來憂、喜滅故，不苦、不樂，捨念清淨入第四禪。<p>「復作觀行則自見身與虛空界以為一相，如是見已，絓是色想究竟超越，是隔礙想悉不復生。何以故？已得超越過色想故，無復絓礙，於一切想唯見無礙、無邊虛空，故入無邊虛空而住。<p>「是時復見識與無邊虛空相應，自謂此識無有邊故，入識無邊。<p>「過此識已，是中但有無相之心，一切行滅無心功用，是名為滅。<p>「如是心滅菩薩應知，復更入定，是中進修而不休息，是處其心與慈相應，具如前說；乃至修得六通自在，是中亦復不息精進，當求修滿菩提法行。<p>「善男子！如是，菩薩具是十法禪波羅蜜具足。<p>「善男子！菩薩摩訶薩具足十法，般若波羅蜜具足。<p>「何者為十？一者、善解無我真理，二者、善解諸業果報，三者、善解有為之法，四者、善解生死相續，五者、善解生死不相續，六者、善解聲聞、辟支佛道，七者、善解大乘之道，八者、善解遠離魔業，九者、智慧不倒，十者、智慧無等。<p>「善男子！云何菩薩善解無我真理？善男子！菩薩摩訶薩以善正慧觀察色陰，乃至受、想、行、識皆善觀察。如是觀察，不見色生、不見色集、不見色滅；乃至受、想、行、識亦不見生、亦不見集、亦不見滅。何以故？以真實故、不以假名世俗性故。其真實性與世俗性，是二種性，文字、章句所不能說。以是因緣，精進不息如救頭然，精進勇猛利益眾生。如是，菩薩善解無我真理。<p>「云何菩薩善解諸業果報？菩薩應作如是觀察：『所言世間有諸果報，皆似伎兒、乾闥婆城，本性自空。所言眾生則非眾生，而橫執相著於我見，以是因緣不達真理。既不能了真道理故，作如是見：「若言無我、無人、無眾生、無壽者、無士夫、無養育、無男女等及諸善惡業因、果報，誰生、誰死？」』爾時，菩薩雖無眾生，有業、有報，如是悉知；非是眾生、非諸善惡業因、果報，菩薩亦知，以正慧故、以真實故。如是，菩薩善解業因果報。<p>「云何菩薩善知諸有為之法？菩薩摩訶薩應於一切有為之法，以善慧故而善通達，作如是觀：『是諸行法搖動不住，如朝露滴，日出消盡；如山水流，唯去不歸。何有智者於行法中而生貪著，其心戀慕？』若能觀見如是真實，見實因緣則生厭離、寂滅之心。如是，菩薩善知有為之法。<p>「云何菩薩善解生死流轉？菩薩以善智慧通達有為諸法，作是思量：『遍諸世間被無明暗之所覆蔽，障其慧眼，如生盲人不見正路，何由能得出離生死？唯著生死、貪愛繩索之所纏繫，而取四取、趣向三趣，沈滯生死；以取因緣而能造作善、不善業；以善、不善諸業行故，受三有生，有因緣生；以生因緣，有老、有死；老、死因緣，憂、悲、苦、惱種種不絕。如是流轉猶若車輪，生死輪迴無復斷絕。』如是，菩薩善知生死流轉。<p>「善男子！云何菩薩善知生死，不復流轉？菩薩摩訶薩作如是觀：『無明滅故，不著生死；不執著故，貪愛不生；貪不生故，取則不生；取不生故，有不相續；不接續故，生則不生；生不生故，老、死、憂、悲、諸苦惱等悉皆斷滅，究竟無餘。』菩薩摩訶薩依此道理，以善慧故悉皆通達。如是，菩薩善知生死不復流轉。<p>「云何菩薩善知聲聞、辟支佛乘？作如是觀：『若行是法得須陀洹果、若得斯陀含果、若得阿那含果、若阿羅漢，流盡六通，盡諸有結，無復繫縛，向涅槃道；若行是法得成緣覺，自度自脫，等於犀角。』如是諸法，菩薩以善慧故皆得通達，雖爾通達而不取證。所以者何？菩薩摩訶薩作如是念：『我今荷負諸眾生類，作師子吼誓度脫之。是故，我今不應未度一切眾生生死稠林曠野險難，而獨度身於生死險。』如是，菩薩善知聲聞、緣覺乘道。<p>「善男子！云何菩薩善知大乘？菩薩乃學一切諸佛所制戒律、種種經法，究竟無餘。不得學者、不得學道、不得所學一切種法，不以如是之因緣故而墮斷見。如是，菩薩善知大乘正道。<p>「善男子！云何菩薩善知遠離魔業？菩薩摩訶薩於惡知識究竟遠離；及非所宜國土聚落、受持讀誦路伽夜多外典呪術、貪求利養、殷重恭敬，菩薩知已皆悉遠離，究竟避之；及諸結使、諸縛惱惑、能障菩薩清淨道者皆悉遠離，修對治門究竟斷之。如是，菩薩善知遠離魔業。<p>「善男子！云何菩薩智慧不顛倒？菩薩摩訶薩一切世間技藝、道術悉皆學知。何以故？為欲成就利眾生故、不為欲得所知識故、但為光揚顯示如來正法功德之最勝故。於諸外法不生優勝功德之想，唯作是解：『如來經教最深、最極，諸律毘尼功德無量。』是故，菩薩不取外道、邪見法則而為清淨。如是，菩薩智慧不顛倒。<p>「善男子！云何菩薩無比智慧？菩薩摩訶薩於此世間，若魔、若梵、若沙門、若婆羅門、若人、若天，一切十方無有一人等於菩薩之智慧故，唯除如來、應供、正遍知；無有智慧能勝之者，若天、若梵、若人、若魔，一切世間所有智慧無能及者。如是，菩薩智慧無比。<p>「善男子！菩薩摩訶薩具足十法，般若波羅蜜滿足。<p>「善男子！菩薩摩訶薩具足十法，善解方便波羅蜜。何等為十？一者、善解迴向滿願方便，二者、善解轉諸外道方便，三者、善解轉諸毒塵方便，四者、善解調伏疑悔方便，五者、善解救濟眾生方便，六者、善解延眾生命方便，七者、善解攝受方便，八者、善解處非處方便，九者、善解勸化利喜教導方便，十者、善解供養承事方便。<p>「善男子！云何菩薩善解迴向滿願方便？善男子！菩薩設見若華、若果，無有主甲、非人所護，以此華果於夜三時、日中三時而供養佛及諸菩薩，以是因緣所得功德迴向阿耨多羅三藐三菩提；設見香樹、寶樹、意樹，無有主甲、非人所護，日夜六時而設供養，迴向阿耨多羅三藐三菩提。又，諸經中所聞種種供養之具勝妙殊特，以內深心皆悉迴向十方世界諸佛世尊、一切菩薩、一切眾生。所有善業、菩提修行，以深心故，皆悉隨喜迴向阿耨多羅三藐三菩提。於佛塔像，若華、若果而設供養，皆悉迴向，願諸眾生遠離破戒臭穢之氣、願諸眾生得於如來戒定慧等芬馥之香；若以掃灑供養佛時，願諸眾生皆得端正威儀具足；若設幡蓋供養三寶，悉皆迴向，令諸眾生遠離煩惱、一切蒸熱。若入寺舍，願諸眾生入涅槃寺；若從寺出，願令眾生出離生死困厄牢獄；若開門戶，願諸眾生開善道門；若閉門戶，願惡道門悉令閉塞；若坐息時，願諸眾生坐於道場；若洗浴時，願諸眾生離煩惱垢；若受水時，願諸眾生離諸臭穢；若洗脚時，願諸眾生離煩惱障；若用楊枝，願諸眾生除諸不淨；出、入、動、止，願我此身但為利益安樂六道一切眾生；若禮佛時，願諸眾生速成佛身，一切人天之所恭敬。如是，菩薩善解迴向滿願具足。<p>「善男子！云何菩薩善解迴轉外道方便？菩薩摩訶薩常於處處外道法中，化作道士、梵志、尼揵，為欲成就眾生因緣，就學經法而作是念：『是等眾生多有憍慢，若作法師而往教化其不信受。』以是義故，前作外道弟子學士，就中出家，精進勇猛、細密威儀，必令得勝外道徒眾。以多聞故、以苦行故，方能得作外道法師，可尊可重，言語有用，辯才具足。知其信已，方貶其道、示其過失：『仁者！汝所學道非為清淨、非為離欲亦非厭離，不能滅障。』從其邪道而迴轉已，以佛正法而安立之，為五通仙受持梵行：『修是梵行，勇猛精進必令能得外道法術。如是勇猛成就三昧三摩跋提，必令得勝一切外道、五通仙等，為諸仙人作大法師，世所崇仰。』知成熟時而貶是等諸外道法，現其過失，從其禪定而迴轉之：『仁者！是道不為清淨、不為厭離亦不能滅一切障礙。』從如是法迴轉竟已，以佛正法而安立之。如是，菩薩善解迴轉外道方便。<p>「善男子！云何菩薩迴轉毒塵？菩薩摩訶薩見諸眾生深著貪欲，但令滅其貪欲因緣，作是方便化作女色，形容端正，具足相好勝餘女人。眾生見已，生貪甚深，愛樂耽著。於所眠息受樂之時忽然而死，一念之頃即成臭爛，可惡不淨，見即怖畏，大生厭離，慞惶苦惱：『此是臭穢誰能除之？』爾時，菩薩侍立其前即為說法，令得決定、令入正位，於三菩提隨得一種。如是，菩薩善解迴轉毒塵方便。<p>「善男子！云何菩薩善解斷除疑悔方便？菩薩摩訶薩見是眾生作五逆罪及餘不善種種罪業，菩薩往詣而作是言：『仁者！何故愁毒不安樂耶？心無寧賴，如無精神。』答曰：『善男子！我以造作諸逆罪業，以是因緣，我今失心，怖懼無寧。以此罪故，於未來世受諸苦惱、諸非利益。』是時菩薩前令信受，以是因緣，或作神通、或記於心。見神通者，是人信已，於菩薩邊得大歡喜，生信解心，堪受說法。如是信已，是時菩薩於其人前而作變化化作父母，而作是言：『仁者見不？我之父母亦被殺害。』殺父母已，復作神通而現是人，令其歡喜：『如是之人，有大神通尚殺父母，何況於我？』是時，菩薩為是眾生而說法要，令其罪業展轉輕微，薄如蠅翼。如是，菩薩斷除疑悔善巧方便。<p>「善男子！云何菩薩善解救濟眾生方便？菩薩摩訶薩若見眾生堪聞正法而作惡業，為教化故，菩薩爾時巧作神通：若以王身應得度者，則現王身；若宰相身應得度者，而則為現宰相之身；若以富貴、臣民、剎利身應得度者，則為現之；若以天身應得度者，而現天身；若有眾生以軟語故應得度者，而作軟語為教化之；若金剛身應得度者，現金剛身；若有眾生以怖畏故應得度者，即現怖畏；若有打拍、訶罵、縛錄應得度者，即現是事。若有眾生欲作逆事、打拍損惱，菩薩摩訶薩見是等已即生憐愍而作是念：『是等眾生欲來惱我。』見是眾生如觀掌中阿摩勒果，生大愁惱而作是念：『我今此身寧受阿鼻地獄大苦，令是眾生即得入於無餘涅槃而得解脫。』見是眾生作諸罪業，以是因緣，若捨今身必受阿鼻地獄苦報，是時菩薩生憐愍心，以慈悲故念彼眾生、為治罰故而折伏之，後方教悔。如是，菩薩救濟眾生善巧方便。<p>「善男子！云何菩薩善解延眾生壽命方便？菩薩摩訶薩若見眾生不感利養、無有勢力、不能得知諸聖妙法、雖求飲食尚不能得存立身口，是時，菩薩為是人等教導文章、技藝、算計、種種法術，善相應者令得存立。如是，菩薩善解延眾生壽命方便。<p>「善男子！云何菩薩善解攝受方便？菩薩摩訶薩若得種種珍寶之聚，高須彌山悉為納受、隨宜微細亦為納受。所以者何？爾時，菩薩而作是念：『是等眾生慳惜貪悋、耽著無厭、保護堅捉，慳貪因緣流轉沈溺生死大海。猶若江河，一切川流俱入大海；是等眾生墮三惡道亦復如是。』為是眾生利益安樂，是故，菩薩納受所施不為自利、非為潤己而受畜之，不生貪心，但為一切眾生利益同得用故、但為供養佛法僧寶、但為救濟困乏眾生，令彼檀越得歡喜故、得利益故。如是，菩薩攝受善巧方便。<p>「善男子！云何菩薩善解處非處方便？菩薩摩訶薩若見眾生有大威力、堪任成就阿耨多羅三藐三菩提，而行諸行求於聲聞、辟支佛道勇猛精進。是時菩薩從如是處而作方便令得捨離，示大乘道而令修行，若不信受乃至示現作大鬪諍令得降伏。如是，菩薩處非處起善解方便。<p>「善男子！云何菩薩善解勸化利喜方便？菩薩摩訶薩於諸未發菩提心者能令發於菩提之心、已發心者懈怠懶惰勸令精進、不持戒者令其持戒、若以少善而知足者方便發起令具諸善；若見眾生隨所犯戒可懺悔者，以是因緣閉心而住，不喜、不樂。是時菩薩為是眾生廣說法要，令得懺悔滅如是罪。如是，菩薩勸化利喜善解方便。<p>「善男子！云何菩薩善解供養承事方便？菩薩摩訶薩得出家已，無人供養，隨宜如法所得知足，獨在閑處住於寂靜，作是思惟：『我今云何能得供養承事如來？』作是思惟，心心不絕思諸供具，願得供養承事三寶，此則能得滿足六波羅蜜行：於一念中運供養心，捨於所重，是檀波羅蜜；運供養心，緣諸眾生而發是心，是戒波羅蜜；於是心中而坐安樂，是忍波羅蜜；於是心中無有疲倦，是精進波羅蜜；於是心中不散、不動，是禪波羅蜜；於是心中而思種種供養之具，是般若波羅蜜。如是，菩薩供養承事善解方便。<p>「善男子！菩薩具是十供養善解方便波羅蜜具足。<p>「善男子！菩薩摩訶薩具足十法，願波羅蜜具足。何者為十？一者、無下劣願，二者、無怯弱願，三者、為度脫利益一切眾生願，四者、稱歎一切諸佛功德願，五者、降伏一切魔怨願，六者、不由因信他願，七者、無邊際願，八者、無怖畏願，九者、無疲倦願，十者、究竟圓滿清淨諸願。<p>「善男子！云何菩薩無下劣願？菩薩摩訶薩不樂受於三有之樂而發誓願，是名菩薩無下劣願。<p>「善男子！云何菩薩無怯弱願？菩薩摩訶薩發弘誓願，不求遠離出於三界而自取證，是名菩薩無怯弱願。<p>「善男子！云何菩薩救濟利益一切眾生願？菩薩摩訶薩作如是願：『諸眾生界窮未來際先令盡得無餘涅槃，然後我乃於佛涅槃而般涅槃。』是名菩薩救濟利益一切眾生願。<p>「善男子！云何菩薩稱歎一切佛功德願？菩薩摩訶薩作如是願：『若有眾生於其未發菩薩心者教化令發、已發心者次第令行諸菩薩行、已修行者令坐道場，我設供養請轉法輪、請住世間利益眾生，莫般涅槃。』是名菩薩稱歎一切諸佛功德願。<p>「善男子！云何菩薩降伏一切諸魔怨願？菩薩摩訶薩作如是願：『我今應作如是等事，得成阿耨多羅三藐三菩提已，是我剎土不聞魔名、一切魔民不生我國。』是名菩薩降伏一切魔怨願。<p>「善男子！云何菩薩不由信他願？菩薩摩訶薩不信他故，願得成就阿耨多羅三藐三菩提。何以故？以智慧故，作是思惟：『此眾生界滯生死苦，無救、無護。』為救護故，發阿耨多羅三藐三菩提願，是名菩薩不由信他願。<p>「善男子！云何菩薩無邊願？菩薩發願無有齊限，行無執著。是故，菩薩偏袒右肩，右膝著地，至心勸請，觀於十方一切世界，有諸菩薩坐於道場、有諸菩薩於十方界而成等覺，請轉法輪、隨諸眾生根性不同而善憶念。凡是諸佛所說法要皆悉信解，如是信解而隨喜之，作隨喜已迴向阿耨多羅三藐三菩提，是名菩薩無邊願具足。<p>「善男子！云何菩薩無怖畏願？菩薩摩訶薩從初發心、聞諸佛法甚深甚深、聞佛功德甚深甚深、聞諸菩薩神通遊戲甚深甚深、聞諸菩薩方便甚深甚深，不恐、不怖、不畏、不驚，而作是念：『諸佛菩提無量無邊、諸佛境界無量無邊、成熟眾生無量無邊，如我等類何能思算如來境界？所以者何？諸佛、如來自能知之，我不能知。』是名菩薩無怖畏願具足。<p>「善男子！云何菩薩無疲倦願？菩薩若見剛強眾生難調難伏、放逸自恣不肯受化，是諸菩薩之所厭患。如是剛強、難調難化、所厭患者，以是因緣即生疲倦而棄背之，發願往生清淨世界諸佛淨土。是淨土中無如是等剛強眾生及其名處，菩薩不欲聞是人名，何況相見？若有菩薩棄背眾生，亦不能得諸佛淨土而往受生，是中有智諸菩薩等發如是心：『一切世界有諸眾生頑嚚、暗鈍、聾、盲、瘖、瘂、無涅槃性，從彼世界諸佛菩薩所棄捨者，是等眾生願悉來集我所莊嚴佛國土中。是等眾生勿令有餘，我皆令得阿耨多羅三藐三菩提、坐於道場覺了佛果。』菩薩摩訶薩作是思時，從初發心一切魔宮無處不動、十方一切諸佛世尊之所稱歎，而是菩薩所嚴佛國速得成就究竟清淨、證於阿耨多羅三藐三菩提，是名菩薩無疲倦願。<p>「善男子！云何菩薩善畢竟具足願？菩薩摩訶薩坐於道場破碎魔軍，乃至得成阿耨多羅三藐三菩提後不復發願，是名得如所願滿菩提願。譬如器皿，酥油盛滿，平齊緣邊，不復能容如隣虛滴，是故說言：『此鉢盛滿，究竟具足。』菩薩摩訶薩證得佛道不復發願，猶若隣虛亦復如是，一切諸願究竟滿故，是名善究竟諸願具足。<p>「善男子！菩薩摩訶薩以是十法願波羅蜜具足。<p>「善男子！菩薩摩訶薩具足十法，力波羅蜜具足。何者為十？一者、不可降伏力具足，二者、不可破壞力具足，三者、福德力具足，四者、慧力具足，五者、眷屬力具足，六者、神通力具足，七者、自在力具足，八者、陀羅尼力具足，九者、不擾動鎮力具足，十者、超越無智力具足。<p>「善男子！云何菩薩不可降伏力具足？菩薩摩訶薩一切外道悉不能伏，是名不可降伏力具足。<p>「云何不可破壞力具足？善男子！菩薩摩訶薩於諸人、天、眾生聚中，無一眾生以其道力能得破壞菩薩力者，是名菩薩不可破壞力具足。<p>「善男子！云何菩薩福德力具足？菩薩於諸德福行中無有一行——若世間、若出世間——所不經行，是名菩薩福德力具足。<p>「善男子！云何菩薩般若力具足？菩薩摩訶薩於諸佛法，無有一法——以善慧故——是所不見、是所不證、所不通達，唯除如來深智慧耳，是名菩薩般若力具足。<p>「善男子！云何菩薩眷屬力具足？菩薩眷屬無破戒者、無邪見者、非威儀者、無邪命者。所以者何？菩薩眷屬隨有資生共相分張，具足自利、利他義故，是名菩薩眷屬力具足。<p>「善男子！云何菩薩神通力具足？菩薩摩訶薩於諸世間神通之力，及諸聲聞、緣覺境界，悉皆超越。何以故？菩薩神通力最勝故。若閻浮提內一毛中而安立之亦無損減；如是，四洲若干世界、若三千大千世界、若如恒河沙數世界，內於一隣虛塵中而安立之，亦無增減；若二、若三、若四、若五、若六、若七、若八、若九、若十恒河沙、若可說不可說恒河沙數世界，內於隣虛塵中，亦無增減；是等世界亦無妨礙、是中眾生亦無逼迮，是名菩薩神通力具足。<p>「善男子！云何菩薩自在力具足？菩薩摩訶薩變此三千大千世界化作七寶盈滿其中，自在力故事無不遂，乃至不可說不可說世界七寶盈滿，其中皆悉自在，是名菩薩自在力具足。<p>「善男子！云何菩薩陀羅尼力具足？菩薩於諸不可說不可說諸佛剎土，絓是諸佛所說之法——種種文字、種種章句、種種意趣——於一剎那、一羅婆、一牟休羅，菩薩一聞悉能受持、通達、解說，是名菩薩陀羅尼力具足。<p>「云何菩薩不可擾動鎮力具足？菩薩摩訶薩所鎮之處，於諸人、天、眾生聚中，無一眾生能擾動者，唯除如來、應供、正遍知，是名菩薩不擾動鎮力具足。<p>「云何菩薩超越無智力具足？菩薩於一切智皆悉超越，一切眾生尚不能及，何況能過？唯除如來善解方便，是名菩薩超越無智力具足。<p>「善男子！菩薩摩訶薩具足十法，力波羅蜜滿足。<p>「善男子！菩薩摩訶薩具足十法，智波羅蜜滿足。<p>「何者為十？一者、人無我智具足，二者、法無我智具足，三者、無分限智具足，四者、三昧境智具足，五者、鎮智具足，六者、不破壞智具足，七者、觀眾生行智具足，八者、無功用智具足，九者、一切法相智具足，十者、出世間智具足。<p>「善男子！云何菩薩人無我智具足？菩薩摩訶薩觀見諸陰生時、滅時：『是陰生時，無真實生，不動、不作，皆是虛妄。』而觀見之：『是陰滅時，不見敗壞。』復作是念：『是陰無我、無人、無眾生、無壽者、養育士夫，有諸癡頑、嬰兒、凡夫，深著我見而作是解：「是陰非我，我中無陰。」於五陰中深生執著。決言有體，故不通達真實法性；以不通達真實道理，是故流轉於生死中，猶若火輪無有休息。』菩薩於是真實法性究竟通達，無復有餘，是名菩薩人無我智具足。<p>「善男子！云何菩薩法無我智具足？菩薩摩訶薩於損減謗如實而知、於增上謗如實亦知，而作是念：『於假名法而為安立分別諸名，雖作分別，所可分別一切諸法本無自性，是等文句能分別者亦無自性，是法體性不如分別，名字分別不當其體。所以者何？一切諸法但有名相，唯假名說，於是法中不應執著。是假名法非為究竟、一向非有，但此諸法依因他緣，藉他緣合而便得生、因緣散故其亦隨滅。』如是等法菩薩摩訶薩如實而知，是名法無我智具足。<p>「善男子！云何菩薩無分限智具足？菩薩不於一剎那中而生於智、第二剎那而不生也。何以故？菩薩摩訶薩於一切剎那之中智慧悉生，無邊無礙、無有分限，是名菩薩無分限智具足。<p>「善男子！云何菩薩三昧境界智具足？菩薩摩訶薩悉知一切聲聞三昧、悉知一切緣覺三昧、悉知一切菩薩三昧、一切如來三昧皆悉知之，於是三昧聲聞行處菩薩悉知、於是三昧緣覺行處菩薩亦知、於是三昧菩薩行處菩薩亦知、於是三昧如來所行是佛三昧菩薩亦知，復有果報所可成就、自得智者皆悉知之，是名菩薩三昧境界智具足。<p>「善男子！云何菩薩鎮智具足？菩薩若於聲聞所鎮、若辟支佛所鎮、若菩薩所鎮，菩薩尚不知，何況一切諸眾生等？是名菩薩鎮智具足。<p>「善男子！云何菩薩不可破壞智具足？菩薩摩訶薩一切智慧不可破壞，若諸外道、若諸魔兵、若諸聲聞、若諸緣覺悉不能破，是名菩薩不可破壞智具足。<p>「善男子！云何菩薩觀眾生行智具足？菩薩摩訶薩以清淨智，皎潔明白觀眾生界，是中而見有諸眾生已發菩提心、有諸眾生未發菩提心、有諸眾生已修菩提行、有諸眾生未修菩提行、有住初地乃至十地有成等覺、成等覺已正轉法輪、佛事已訖而般涅槃、有諸眾生以聲聞乘而般涅槃、有緣覺乘而般涅槃、有諸眾生生於天上、有諸眾生生於三途，菩薩悉皆了了得見，是名菩薩觀眾生行智具足。<p>「善男子！云何菩薩無功用智具足？菩薩摩訶薩若行、若立、若坐、若臥、若出、若入，不加功用是智恒生。猶若有人正眠熟時喘息恒生，菩薩智生亦復如是。如是智慧無處不遍，是名菩薩無功用智具足。<p>「善男子！云何菩薩了一切法相智具足？菩薩摩訶薩於一切法——若通相、若別相、若無量相——皆悉知之，若如幻相、若虛妄相菩薩悉知，是名菩薩了一切法相智具足。<p>「善男子！云何菩薩出世間智具足？菩薩摩訶薩以無流智得具足故，超越一切世間人天，是名菩薩出世間智具足。<p>「善男子！菩薩摩訶薩具足十法，智波羅蜜具足。」
。
<juan>大乘寶雲經卷第三<p>梁扶南三藏曼陀羅仙共僧伽婆羅等譯<p>平等品第三<p>佛告降伏一切障礙菩薩摩訶薩言：「善男子！菩薩具有十法，與地平等。何等為十？一者、廣大無量，二者、養育眾生，三者、有恩、無恩無有異想，四者、能受大法雲雨，五者、一切眾生所依止處，六者、種善根處，七者、為珍寶器，八者、為妙藥器，九者、不可傾動，十者、無所怖畏。<p>「善男子！云何菩薩廣大無量？猶若大地，遍於十方，廣大無量；菩薩亦爾，遍一切處，廣大無量，福德、智慧具雙行故，是名菩薩廣大無量。<p>「云何菩薩養育一切眾生？善男子！譬如大地，一切眾生因之存立，種種資生隨意得用；菩薩亦爾，長養眾生，種於施、戒、忍辱、精進、禪定、慧等一切菩薩清淨行法，及餘無量資生什物皆悉利益，是名菩薩養育一切眾生。<p>「云何菩薩有恩、無恩無有異想？善男子！譬如大地，若被損辱亦不生瞋、若有供養亦不生喜，是中不作二想；菩薩亦爾，損惱不瞋、利益不喜，於彼眾生不生憎愛、不望反報，是名菩薩有恩無恩皆悉平等。<p>「云何菩薩能受一切大法雲雨？善男子！譬如大地，受諸洪雨及餘一切諸大水聚，悉堪容受；菩薩亦爾，如來所雨大法雲雨悉皆容受，是名菩薩能受大法雲雨。<p>「云何菩薩一切眾生所依止處？善男子！譬如大地，一切眾生——若出、若入——依於大地；菩薩亦爾，一切眾生行於六趣及涅槃道而為依止。如是，菩薩一切眾生所依止處。<p>「云何菩薩種善根處？善男子！譬如大地，一切種子因之生長；菩薩亦爾，一切眾生諸善種子，依因菩薩而得增長，是名菩薩種諸善法種子之處。<p>「云何菩薩為珍寶器？善男子！譬如大地為珍寶器，依因於地，無量珍寶皆悉出現；菩薩亦爾，種種功德、光明珍玩，依因菩薩而得出現，是名菩薩為珍寶器。<p>「云何菩薩為妙藥器？善男子！譬如大地出諸妙藥，能治一切眾生病苦；菩薩亦爾，一切法藥因之出現，能滅一切世間種種煩惱重病，是名菩薩能為藥器。<p>「云何菩薩不可傾動？善男子！譬如大地，一切苦具不能侵擾，時節寒暑、蚊、蟻、毒虫觸之不動；菩薩亦爾，不可擾惱，眾生所起一切內外種種苦具悉不能擾，是名菩薩不可傾動。<p>「云何菩薩無有怖畏？善男子！譬如大地，一切龍王及諸象王、師子王等所出音聲，聞不怖畏；菩薩亦爾，聞諸魔聲及外道聲，不恐、不怖、不怯、不畏，是名菩薩無有怖畏。<p>「善男子！菩薩摩訶薩具是十法，與地平等。<p>「善男子！菩薩摩訶薩具足十法，與水平等。何者為十？一者、福德漸深，二者、生白淨法，三者、歡喜諮嗟潤澤，四者、漬爛一切煩惱根栽，五者、清淨無濁，六者、滅煩惱熱，七者、除諸渴愛，八者、甚深難冐，九者、能漂好醜，十者、淨煩惱塵。<p>「善男子！云何菩薩摩訶薩福德漸深？善男子！譬如諸水，次第流注，漸入深處；菩薩亦爾，流注善法，漸漸向深，是名菩薩福德漸深。<p>「云何菩薩生白淨法？善男子！譬如水聚能生一切草木、叢林、種種妙藥；菩薩亦爾，以三昧故，生長一切助菩提法，已生長者重復增廣，乃至成於一切種智樹木叢林，於佛剎土令生法果活立眾生，是名菩薩生長善法。<p>「云何菩薩歡喜諮嗟潤澤？善男子！譬如清水，自性潤澤，復潤餘物；菩薩亦爾，自性歡喜、諮嗟、潤澤，復潤於他。言歡喜者，是出世法；言諮嗟者，依佛、法、僧；言潤澤者，是心清淨。是名菩薩歡喜諮嗟潤澤。<p>「云何菩薩漬爛煩惱根栽？善男子！譬如清水，若草、若木、若根、若葉皆能漬爛；菩薩亦爾，因修三昧，一切煩惱根栽相續而漬爛之，乃至名相亦皆滅盡、不知所在，煩惱、臭穢習氣亦盡，是名菩薩漬爛一切煩惱根栽。<p>「云何菩薩清淨無濁？善男子！譬如淨水，體性清淨，無有垢穢；菩薩亦爾，自性清淨，無垢、無穢。言清淨者，一切隨眠煩惱、結使、貪、瞋、癡等皆消滅故。諸根無染、無垢、無穢，是名菩薩清淨無濁。<p>「云何菩薩滅煩惱熱？善男子！譬如水性，夏月蒸熱，一切地土并諸地上一切眾生為作清涼；菩薩亦爾，諸眾生界煩惱蒸熱，以法淨水悉令清涼、滅其熾熱，是名菩薩滅煩惱熱。<p>「云何菩薩除諸渴愛？善男子！譬如冷水於渴乏者轉其渴乏；菩薩亦爾，一切眾生渴愛六塵，難忽、難耐，於是眾生為降法雨，以法雨故令諸眾生迴六塵渴，是名菩薩除諸渴愛。<p>「云何菩薩甚深難冐？善男子！譬如水聚甚深難冐；菩薩亦爾，修諸智慧甚深難冐——所謂一切天、魔、外道不可輕冐——是名菩薩甚深難冐。<p>「云何菩薩能漂好醜？善男子！譬如水流一切地境——若好、若醜——悉皆能漂；菩薩亦爾，以法流水若好、若醜諸眾生界，一切能漂。雖如是漂，不惱眾生，水流亦爾。如是，菩薩以大慈悲潤澤眾生，降大法雨無所損惱，是名菩薩能漂好醜。<p>「云何菩薩淨煩惱塵？善男子！譬如水大，一切地上不淨塵埃、麁澁垢穢悉令潤澤，淨無有餘；菩薩亦爾，有諸眾生心性麁獷、煩惱客塵，依因定慧淨盡無餘，是名菩薩淨煩惱塵。<p>「善男子！具是十法，一切菩薩與水平等。<p>「善男子！菩薩摩訶薩具足十法，與火平等。何者為十？一者、能燒煩惱糞穢，二者、成熟一切佛法，三者、乾燥煩惱淤泥，四者、譬如火聚，五者、能作光明，六者、能令恐怖，七者、善能安慰，八者、於諸眾生平等，九者、世所供養，十者、不可輕蔑。<p>「善男子！云何菩薩能燒煩惱糞穢？善男子！譬如火性能燒一切糞掃穢惡、草木、叢林、諸藥樹等；菩薩亦爾，以智慧火能燒一切隨眠煩惱、一切結使、貪、瞋、癡等煩惱糞掃、及對治道、鑽火之具皆悉燒盡，是名菩薩能燒一切煩惱糞穢。<p>「云何菩薩成熟一切佛法？善男子！譬如火性成熟一切苗稼、藥草；菩薩亦爾，以智慧火成熟一切內諸佛法，如是成熟永無有失，是名菩薩成熟一切佛法。<p>「云何菩薩乾燥煩惱淤泥？善男子！譬如火性炙燥一切諸地淤泥；菩薩亦爾，以智慧火炙燥一切有流之法，是名菩薩乾燥煩惱淤泥。<p>「云何菩薩喻如火聚？善男子！如諸火聚於寒氷者却其寒凍；菩薩亦爾，一切眾生煩惱寒瘧，以智慧火而為却之，是名菩薩喻如火聚。<p>「云何菩薩能作光明？善男子！如大火聚絕炎熾盛，若雪山上、頻耶山頂，若一由旬、若二由旬、三、四由旬，而作光明；菩薩亦爾，以智光明能遠照了，若千由旬、若萬由旬、乃至無量阿僧祇界，為諸眾生作大光明，照了明徹，以智光明悉能却除一切無智盲暗之法，是名菩薩能作光明。<p>「云何菩薩能作怖畏？善男子！譬如禽獸、若師子王，見大火聚而生怖畏——所謂畏損我身——遠避是處。如是，惡魔及諸魔眾，若見菩薩而生怖畏，無威德故即便遠避，乃至不能得聞菩薩名號，何況視之？是名菩薩能作怖畏。<p>「云何菩薩善能安慰？善男子！譬如一人迷於稠林曠野，失其道路，忽然得見一大火聚而往就之，能於是中得見聚落、若見群牛，得見是已便生安慰，離諸恐怖。如是，一切無量眾生遭於生死稠林曠野，若見菩薩則得安慰、離諸怖懼，是名菩薩善能安慰。<p>「云何菩薩一切眾生平等？善男子！譬如火性於諸眾生悉皆平等，如於國王及旃陀羅平等無二；菩薩亦爾，於諸眾生悉皆平等，如於國王悉作利益、於屠殺者亦作利益，是名菩薩於諸眾生皆悉平等。<p>「云何菩薩世所供養？善男子！譬如火性為諸剎利、婆羅門等之所供養；菩薩亦爾，為諸天、人、阿修羅、乾闥婆一切世間之所供養，作師範想，是名菩薩世所供養。<p>「云何菩薩不可輕蔑？善男子！如火雖小，不可輕觸，無憍慢故；菩薩亦爾，住於信行，從初發心未得勢力於大乘法不可輕蔑。若天、若人、一切世間天、龍、夜叉、乾闥婆等所知所悉，作如是言：『今此菩薩不久當坐菩提道場，證得阿耨多羅三藐三菩提。』是名菩薩不可輕蔑。<p>「善男子！菩薩摩訶薩具足十法，與火平等。<p>「善男子！菩薩摩訶薩具足十法，與虛空平等。何者為十？一者、廣大，二者、無礙，三者、寂靜，四者、無邊慧，五者、無邊智，六者、隨順法界，七者、信一切法同虛空性，八者、無處所，九者、過想境界，十者、超越思量。善男子！菩薩摩訶薩具是十法，得與虛空平等。<p>「復次，善男子！菩薩摩訶薩復有十法，與虛空平等。何等為十？一者、於色好、醜，不貪、不瞋；二者、於聲好、醜，不愛、不憎；三者、於香好、醜，不欲、不恚；四者、於味好、醜，不耽、不棄；五者、於觸好、醜，不婬、不怒；六者、於法好、醜，不執、不責；七者、於得、不得，不喜、不恨；八者、於苦不慼、於樂不欣；九者、於好、惡名，不慕、不却；十者、稱歎、毀謗，不親、不踈。如是十法與虛空平等。<p>「善男子！菩薩摩訶薩具足十法，引喻於月。何等為十？一者、清涼眾生，二者、見之歡喜，三者、增長白法，四者、除滅黑法，五者、世所稱歎，六者、形貌清淨，七者、乘最勝乘，八者、常為莊嚴，九者、遊戲正法，十者、有大神通，威德巍巍。<p>「云何菩薩清涼眾生乃至有大神通威德？<p>「善男子！譬如月出一切眾生悉得涼冷，以可愛故；菩薩亦爾，能除眾生煩惱蒸熱令得歡喜，怡悅踊躍而作清涼。<p>「善男子！如月出時，見之歡喜，以清涼故欣悅其心；菩薩亦爾，滅煩惱熱，諸根清淨，威儀、動止、功德具足。<p>「善男子！如上旬月從其初生漸漸增長，至十五日具足圓滿；菩薩亦爾，從初發心至坐道場，日夜白法增長、圓滿，種種具足。<p>「善男子！如下旬月，色相、光明、可愛之貌漸漸損減，乃至月盡不復現相；菩薩亦爾，得出世智，一切妄相皆悉損減，坐道場時畢竟不現。<p>「善男子！如月出時，一切世間大小、道俗、臣民、男女悉稱歎之；菩薩亦爾，一切世間人、天、修羅皆悉光揚。<p>「善男子！如月天子身心清淨、光明照耀，業報所生；菩薩亦爾，身心清淨、光明遍照，法性所出自然化生，非因父母、迦羅羅等五時不淨之所污染。<p>「善男子！如月天子乘清淨乘而照四方；菩薩亦爾，乘最勝乘遍照無量無邊世界。<p>「善男子！如月天子常為莊嚴，無時有翳；菩薩亦爾，常為功德所莊嚴故。<p>「善男子！如月天子恒有自然歡喜快樂；菩薩亦爾，恒住法樂、不住欲樂。<p>「善男子！如月天子有大神通、有大威德；菩薩亦爾，具諸功德、自在、智慧、神通變化，隨意無礙。<p>「善男子！菩薩摩訶薩具是十法，故喻於月。<p>「善男子！菩薩摩訶薩具足十法，譬喻如日。<p>「何等為十？一者、滅無明暗，二者、能令開悟，三者、能照十方，四者、善法因起，五者、能滅諸流，六者、能作光明，七者、能翳外道邪見，八者、顯現好醜，九者、造作善法諸業，十者、善人恭敬。<p>「善男子！云何菩薩摩訶薩滅無明暗乃至云何善人恭敬？<p>「善男子！如日出時滅一切暗；菩薩日出滅無明暗亦復如是。<p>「善男子！如日出時蓮華開敷；菩薩日出開悟眾生諸受化者亦復如是。<p>「善男子！如日出時照了十方；菩薩日出，智慧光明遍照十方而不損惱一切眾生。<p>「善男子！如日出時放千光明照閻浮提，世人方知是日出已；菩薩日出，智光明照，爾時方知有諸善法。<p>「善男子！於閻浮提，日光滅時即知日沒；菩薩日出於諸眾生作智光明，能滅眾生一切癡暗、重昏盲冥，癡暗滅故，名為漏盡菩薩不現。<p>「善男子！如日出時，諸餘光明翳不能照，日於爾時不作是念：『我令是等諸餘光明翳不令照。』以法爾故，自然不現。菩薩日出，一切外道、邪見、盲暗自然退滅，是時菩薩亦不作念：『我令是等退滅不現。』<p>「善男子！如日出時，於閻浮提一切眾生為現好、醜，高、下，邪、正；菩薩日出亦復如是，為諸眾生顯了好、醜，高、下，邪、正。所言好者，則是聖道；所言醜者，一切邪道。<p>「善男子！如日出時，種植等業因之得成；菩薩日出，善法方生。<p>「善男子！如日出時，善人歡喜、供養、稱嘆，而諸不良、愁毒不樂；菩薩日出，有智之人、聰哲利根歡喜、稱嘆，行邪道者、嬰兒、凡夫、鈍根不良、無智慧眼、願樂生死、背涅槃道而不恭敬。<p>「是名菩薩滅無明暗乃至善人恭敬。<p>「如是，善男子！菩薩摩訶薩具足十法，譬喻如日。<p>「善男子！菩薩摩訶薩具足十法，喻師子王。何等為十？一者、不怖，二者、無有怯弱，三者、不迴轉顧，四者、能師子吼，五者、不驚，六者、行於山林，七者、居住山窟，八者、無所儲畜，九者、獨步無侶，十者、住阿蘭若。<p>「善男子！云何菩薩不怖乃至住阿蘭若？<p>「善男子！如師子王遍行諸處，不怖、不驚，恒見自身獨步無敵；菩薩亦爾，諸處來往不怖不驚，恒見自身無對敵故。<p>「善男子！如師子王無怯弱想；菩薩亦爾，與諸外道設捔力時，論議鬪諍無怯弱想，不勇、不劣。<p>「善男子！如師子王脫被辱時亦不迴顧；菩薩亦爾，若為外道之所損辱，亦不可轉、亦不默然。<p>「善男子！如師子王作師子吼，一切禽獸及諸豺狼遠走退散；菩薩亦爾，說法無我作師子吼，執著我見外道豺狼退散，滅盡於十方界，而是菩薩不為惱彼以無我法作師子吼，但為迴轉所化眾生故。<p>「善男子！如師子王無所怖畏遍觀十方；菩薩亦爾，性樂寂靜，行於山林。<p>「善男子！如師子王住於山窟；菩薩亦爾，安住智慧寂靜山窟。<p>「善男子！如師子王無所儲畜；菩薩亦爾，却除一切煩惱重擔，無所儲畜。<p>「善男子！如師子王獨步無侶降禽獸群；菩薩亦爾，坐於道場，獨自無侶而破魔軍。<p>「善男子！如師子王所住之處，一切禽獸不得侵損一切苗稼；菩薩亦爾，國土聚落居住之處，外道禽獸不能損侵善法苗稼。<p>「如是，菩薩不怖不畏乃至能護眾生善根。<p>「如是，善男子！菩薩摩訶薩具是十法，喻師子王。<p>「善男子！菩薩摩訶薩具足十法善能調伏。何者為十？一者、菩提心堅固，二者、領理菩提心，三者、守護六情，四者、修行聖道，五者、荷負重擔，六者、利益眾生，心不疲倦，七者、正命，八者、實無貢高，九者、無諂曲欺誑，十者、質直。善男子！菩薩摩訶薩具是十法，善能調伏。<p>「善男子！菩薩摩訶薩具足十法，世所知識。何等為十？一者、坐禪攝心；二者、多修空行；三者、學法不息；四者、不緣境界，離煩惱使，奉行如來一切經教，一向不犯，隨順一切法宗平等，通法界宗故；五者、行於世間如旃陀羅卑下之子，以下卑心遠離自高、傲慢、狂醉故；六者、恒乞食活，次第平等故；七者、心無疑惑住於世間，於佛法中如實知見故；八者、心無猶豫，內證法故；九者、不復他信、不可誘引，自見道理故；十者、世間福田善修行故。如是，菩薩摩訶薩具是十法，世所知識。<p>「善男子！菩薩摩訶薩具足十法，譬如蓮華。何等為十？一者、身無染污，二者、微細之惡不與共住，三者、戒香芬馥，四者、受生潔淨，五者、姿顏和悅，六者、柔軟微妙，七者、覩見吉祥，八者、心意開悟，九者、心意成熟，十者、善能攝受。<p>「善男子！云何菩薩摩訶薩身無染污乃至善能攝受？<p>「善男子！譬如蓮華從水出時自無染污，如是無染以法性爾；如是，菩薩從生死水出而無染。何以故？得方便智慧故，一切菩薩善解方便行在生死，生死過患不能染污，菩薩方便智慧所持。<p>「善男子！如蓮華中一滴之水不能得住；如是，菩薩微細罪過悉不中住。<p>「善男子！如諸地界生蓮華處，香氣芬馥熏是方所；如是，菩薩是處鄉村、國邑、聚落，所居之處以戒香氣無處不遍。<p>「善男子！如地界處有生蓮華淨潔可愛，國王、王民、一切百姓悉往就之；菩薩亦爾，諸處受生自性淨潔，戒德、威儀無不具足，天、龍、夜叉、乾闥婆、阿修羅、緊那羅、摩睺羅伽、人非人等之所恭敬、愛重禮拜，諸佛、菩薩稱歎光揚。<p>「善男子！猶如蓮華開敷之時見則歡喜，色貌可愛能悅眾情；菩薩亦爾，密笑之時無有顰蹙，諸根清淨。<p>「善男子！猶如蓮華柔軟，無有麁澁；菩薩亦爾，自然柔軟，本無麁獷。<p>「善男子！如見蓮華於夢想時則為吉祥，而加稱嘆而利益故；見於菩薩利益亦爾，一切住處甚為吉祥，為得一切智故。<p>「善男子！猶如蓮華漸漸開敷；菩薩亦爾，智慧覺分蓮華開敷，是時說名為佛覺悟。<p>「善男子！如蓮華敷，見時悅於眼根、嗅時悅於鼻根、觸時悅於身根、心歡喜時悅於意根；菩薩亦爾，成熟智慧光時，見時眼根清淨、聞時耳根清淨、已有戒功德香而悅鼻根、觸時供養恭敬而悅身根、若能思惟歎功德時意根清淨。<p>「善男子！如蓮華生，人天攝受；菩薩亦爾，出於世間，諸佛、菩薩，乃至諸天、帝釋、梵天、護世之所崇仰。<p>「是名菩薩自無染污乃至攝受。<p>「善男子！如是，菩薩具是十法，喻如蓮華。<p>「善男子！菩薩摩訶薩具足十法，心意廣大。何者為十？一者、我當修行一切諸波羅蜜故發增廣心；二者、我當成熟一切佛法故發增廣心；三者、我當教化一切眾生故發增廣心；四者、我當坐於道場得成阿耨多羅三藐三菩提，成等覺已當轉法輪，若梵、若天、一切世間所不能轉故發增廣心；五者、我當利益一切眾生，於無量無邊世界發增廣心；六者、我當造作智慧舟航，度諸眾生於生死海發增廣心；七者、一切眾生無救、無護、無歸依處、無有親識能度脫者，我當為其作親屬故發增廣心；八者、我當顯現諸佛威神、作師子吼、遊戲諸佛神通道力，亦當視顧摩訶那伽發增廣心；九者、我當不共一切世間——若天、若人——無比無等故發增廣心；十者、以佛正法，我當教化一切眾生，非陋行故、非苦行故、非下劣行故，發增廣心。<p>「善男子！菩薩摩訶薩具是十法，發增廣心。<p>「善男子！菩薩摩訶薩具足十法，心得清淨。何等為十？一者、心多信樂，心內不動，心住堅固，心無虛假，遠離一切不善思惟，所謂不發心求聲聞道、求辟支佛道。<p>「以少欲知足故，遠離一切垢穢不淨：離身貢高，所謂不作虛假威儀；離口貢高，所謂不說非實語言；離心貢高，無諂曲故、身不混雜故、口少欲故、心無貪求故。<p>「知恩報恩，微細恩義尚不忘失，何況多者？<p>「言語諦實，於所作事不毀謗他、無利不說、唯歎有德、利喜勸嘆，是中唯見功德，如說而行。<p>「菩薩不得以口慰喻而心含怨；菩薩以口勸歎，心不令諍；口說愛語，心無忿恨。<p>「菩薩不以身現善而心行惡、菩薩不以身恭敬而心輕慢。<p>「菩薩無貢高、不懈怠，不悋惜、不嫉妬，菩薩既無貢高，亦不懈怠，不慳、不嫉，亦不幻惑亦無諂曲。<p>「菩薩不鬪兩邊互相破散。何以故？菩薩以身恭敬，口說諦實，三業相應。<p>「不謗如來清淨正法，菩薩不敢謗法。云何不謗諸佛正法？菩薩發阿耨多羅三藐三菩提心，剃除鬚髮，著壞色衣，於佛正法而得出家。如是出家，非畏國王故、不畏劫賊所破壞故、不負債故、不怖畏故、不為生活故而作沙門，以信樂故出家學道、唯求法故親近善友、深心承事、就善知識、深心聽法。如法修行，心無憍慢，雖無憍慢而顛倒取，若無顛倒則能通達於佛正道，以通達故則得正法，以得法故決定阿耨多羅三藐三菩提。如是，學者不謗如來正教正法。<p>「善男子！如是，菩薩具足十法，心得清淨。<p>「善男子！菩薩摩訶薩具足十法，無有疑惑。何等為十？信於如來身有祕密、信於如來口有祕密、信於如來心有祕密、信菩薩行、信具神通、信滿本願、信一乘道、信種種說、信佛音聲妙響甚深、信化眾生隨其根性。<p>「善男子！云何菩薩信於如來有身祕密乃至信於教化眾生？<p>「善男子！菩薩作如是念：『所聞如來有是法身：寂靜身、無等身、無等等身、無量身、不共身、金剛身，皆是真實，不虛不誑。』菩薩是處不生疑惑，無有二心。如是，信於如來身有祕密。<p>「復作是念：『絓是所聞如來有口祕密，如來自口授記、相貌授記，若不了義所說經教，悉皆信之。如來無有蹉跌、非無義說，以是因緣，悉非妄語。諸佛如來滅一切惡，清淨無垢，無復煩惱、結使燋熱，自在具足，無所希望、無濁、無穢。若言如來有失、如來無義語者，無有是處，至真至實，無有欺誑。』是處不疑不惑，如是，信於佛口祕密。<p>「復作是念：『絓是如來心中祕密，在心內懷，依止於心，一切聲聞、緣覺所不能知，及諸菩薩一切眾生，唯除如來神通力耳。何以故？如來甚深，難冒難量，境界廣大，無邊無量，同於虛空不可思議，唯真唯實，無有虛誑。』是處不疑，如是，信心祕密。<p>「復作是念：『絓是所聞一切菩薩勤利眾生、成就一切眾生，於是事業都無疲倦、亦不怖畏。荷負大擔，力勢堅固，修行十度一切佛法，有無礙智、無邊智、無等智、不共智。勇猛堅固、莊嚴堅固、誓願堅固，為菩提故次第滿足，唯真唯實，非是欺誑。』是處不疑，如是，菩薩信於修行。<p>「復作是念：『菩薩坐於道場，所得無滯無障無礙清淨眼通，乃至耳通、他心智通、宿命通、如意神通、漏盡通，無著無滯無障無礙。』於三世中得一剎那相應智，視眾生界如實見之，是等眾生具足行身惡業、具足行口惡業、具足行意惡業、誹謗賢聖、邪見顛倒、行於邪法，業因緣故，捨身死後生諸惡道、受地獄苦；有諸眾生以身善業、以口、意業善、正見具足故，不謗賢聖、行於正見，以正見故三業清淨，以是因緣捨身死後生於善道，天上受樂。如是真實觀眾生界，即見眾生善、不善業。<p>「復作是念：『我昔作菩薩時行菩提道，作是誓願：「自成正覺方令覺他。」是我前願，今已果滿得如所願，皆是真實、無有虛誑。』是處不疑亦不生惑，故說菩薩名為等覺，已自覺悟名三佛陀。<p>「善男子！如是，菩薩信於菩提、信佛出世。復作是念：『所聞一乘——唯一佛乘——皆是真實，非是欺誑，不虛不謬。所以者何？諸乘皆從大乘中出。譬如閻浮提洲，乃有諸洲而相圍繞，各各名字皆悉屬於閻浮提洲，總說其名入閻浮提；一切諸乘亦復如是，依大乘出，無二、無三。』是處不疑，如是，信於一佛乘道。<p>「復作是念：『聞諸如來種種說法，於諸經中悉是真實。所以者何？為化眾生故，而諸如來隨機說法。』是處不疑、亦不生惑、不作二心，如是，信於三乘有異。<p>「復作是念：『聞諸如來響音甚深，微妙梵音悉皆真實。所以者何？諸梵天子少分善根，尚有音聲微妙響徹、柔軟了亮、雅美可愛，何況如來於無量劫修行成就百福莊嚴、萬德具足？』是處不疑不惑，如是，信於如來甚深響音。<p>「復作是念：『聞佛如來了別機性、諸根利鈍，所化眾生聞以一音說法，隨類各各得解，斷其疑心，善根成熟者而前化之。一一眾生作如是解：「如來今者為我一人說如是法。」而諸如來無是分別亦無思惟，是等悉皆真實，非謬非誑。』是處不疑不惑，生如是信：隨機緣故教化眾生。<p>「善男子！如是，十法具足，菩薩摩訶薩無疑惑心。<p>「善男子！菩薩摩訶薩具足十法，喻如大海。<p>「何等為十？一切珍寶之所歸聚、難冒、廣大、漸漸轉深、不宿死尸、等為一味、復能容受一切川流、不過齊限、諸大眾生之所依止、無有邊際。<p>「善男子！云何菩薩眾寶歸聚乃至云何無有邊際？<p>「善男子！譬如大海，一切珍寶是中聚集，無量無邊，一切眾生往彼採寶；菩薩亦爾，一切功德珍寶聚集，無量無邊，一切眾生求福德者而往詣之。<p>「善男子！如海難冒；菩薩亦爾，甚深難冒。<p>「善男子！如海廣大；菩薩亦爾，慈悲、智慧甚廣大故。<p>「善男子！譬如大海漸漸轉深；菩薩亦爾，修道、種智漸漸轉深。<p>「善男子！如彼大海不與一切死屍共宿。所以者何？大海法爾。如是，菩薩不與一切煩惱及惡知識而共止宿。何以故？菩薩法爾故。<p>「善男子！如此大海，一切眾流悉往入之，至成一味，所謂醎味；菩薩亦爾，絓是所修一切白法悉成一味，所謂一切智味。<p>「善男子！如海容受無量眾流，不增、不減；菩薩亦爾，受無量法無有增減。<p>「善男子！如彼大海不過齊限；菩薩亦爾，教化眾生不過齊限。<p>「善男子！如大海水，大身眾生在中居住；菩薩亦爾，一切眾生有白淨法，於菩薩身依止而住。<p>「善男子！如大海水無有邊際，一切眾生不能知其水之多少；菩薩亦爾，為諸眾生而說法要，無邊無窮，無能測量。<p>「如是，菩薩大海福德珍寶聚集之處乃至無邊。<p>「善男子！如是，菩薩具足十法，喻如大海。」
。
<juan>大乘寶雲經卷第四<p>梁扶南三藏曼陀羅仙共僧伽婆羅譯<p>陀羅尼品第四<p>爾時，佛告降伏一切障礙菩薩摩訶薩言：「善男子！菩薩摩訶薩具足十法，深解微細。何等為十？所謂解求出離、解究竟諸法、解具足一切法、解隨順一切法相、解分析一切諸法、解十二因緣甚深難冒、解業力不可思議、解如所說深義、解通達順如道理、解一實諦。<p>「善男子！云何菩薩解求出離乃至云何解一實諦？<p>「菩薩恒作是念：『一切世間痛哉苦哉，八苦猛火之所焚然，婬欲炎盛燒其身首、瞋烟蓬勃妄想亂起、無明癡暗障蔽眼目。』<p>「菩薩見已，復作是念：『是等眾生云何出離三界火宅得脫火難？』<p>「為是眾生得脫因緣，是故求解諸法，求得隨順諸法平等；得平等已，如實了知諸法幻相；了知幻已則如實知；如實知已而順觀察甚深難冒十二因緣；得緣觀已，觀察業力不可思議。<p>「作是觀已，生大希有而作是念：『一切諸法雖無自體，而能巧作種種色像。』<p>「如是微細以意覺了，所說諸義則得明解；已了義故，通達真如；達真如已，得見實際；見實際已則能度脫一切眾生生死火宅。<p>「善男子！如是，菩薩解求出離乃至解一實諦。具足如是十法，菩薩摩訶薩深解微細。<p>「善男子！菩薩摩訶薩具足十法，辯才會理。何等為十？所謂一切諸法但是假名，無我、無人、無眾生、無壽者、無養者、無造者、無受者、無知者、無見者，危脆災厄、不能自由、空無所有、虛妄分別、因緣假合，如是假合假名說之。善男子！有此道理隨順法相，無人、無我、眾生、壽者、造者、受者、知者、見者，無有自在、虛妄分別、因緣假合。如是說法有此道理隨順法相，不違法相與理相應，如是觀察實法道理，悉不顛倒顯了法相。如是，辯才與理相應，是故說名辯才會理。善男子！具足十法，菩薩摩訶薩辯才會理。<p>「善男子！菩薩摩訶薩具足十法，辯才明了。何等為十？所謂解結辯才、無盡辯才、無斷絕辯才、無不潤辯才、無下劣辯才、無怖畏辯才、無比辯才、不可沮壞辯才、無窮辯才、四無礙具足辯才。善男子！菩薩摩訶薩具是十法，辯才明了。<p>「善男子！菩薩摩訶薩具足十法，淨潔辯才。何等為十？所謂無吃訥辯才、無恐怖辯才、無劣弱辯才、不自逞辯才、不損義辯才、不損文辯才、不失方法辯才、無失時辯才、無麁澁辯才、無不明了辯才。<p>「善男子！菩薩辯才無諸吃訥。所以者何？以無所畏故，菩薩在大眾中如師子王，不畏、不怯。<p>「菩薩辯才不逞、不諂。何以故？遠煩惱故；有煩惱者而恒自逞，非無煩惱。<p>「菩薩辯才義無損減。何以故？得法爾故。<p>「菩薩無無義辯才。何以故？證得法故。<p>「善男子！未證法者有義損減非得法者，菩薩辯才無文損減。何以故？通學一切諸經論故。不學經論有失文章，若學經論無有此失。<p>「菩薩不失方法。何以故？已修一切諸方法故。<p>「菩薩善學無量經法，不失時節、無前後失，故菩薩無麁澁辯才、無有麁惡、無逆耳語。何以故？遠離惡口、諸過失故。<p>「菩薩辯才無不明了。何以故？具利根故。<p>「善男子！菩薩摩訶薩具是十法，辯才淨潔。<p>「善男子！菩薩摩訶薩具足十法，能令一切眾生歡喜辯才。何等為十？所謂愛語、姿顏悅豫無有顰蹙、恒說義理、恒說正法、說法平等、不逞自能、無所輕蔑、心無污染、不輕躁動、種種辯才。<p>「善男子！菩薩愛語，能令眾生心得歡喜。<p>「姿顏光悅，無有顰蹙，諮嗟具足，和悅眾生。<p>「恒說義理，優量語故悅眾生心。<p>「恒為說法，利益語故而悅眾生。<p>「說法平等，於諸眾生令悅其意。<p>「菩薩不自逞能，遠離憍慢、自恣、矜高，隨眾生類而教導之，必令歡喜。<p>「菩薩無所輕蔑，殷勤為說令得歡喜。<p>「菩薩無所染污，持淨戒故令眾歡喜。<p>「菩薩不輕躁動，多修忍故。<p>「菩薩種種辯才，以愛語故令眾歡喜。<p>「善男子！菩薩摩訶薩具是十法，辯才能令一切眾生歡喜。<p>「善男子！菩薩摩訶薩具足十法，言語辯才人所信受。何等為十？所謂菩薩於諸眾生非是法器而不為說、謗法眾生亦不為說、有來調弄亦不為說、外道邪見亦不為說、無恭敬者亦不為說、無信心者亦不為說、幻惑諂曲亦不為說、不為自身乏無資生故為說法、不為利養嫉妬慳悋故為說法、散頭裸袒及瘖瘂者不為說法。所以者何？善男子！菩薩於諸眾生無有慳悋、亦無祕法、無不憐愍、無不利物，但諸眾生於佛法中非法器故，是故菩薩而不攝受。」<p>降伏一切障礙菩薩言：「世尊！有何眾生，菩薩為其說法？」<p>佛言：「善男子！菩薩說法為諸眾生：有信根者可成熟者、具有法器、於過去佛已種善根、無有諂曲、離諸欺誑、所有威儀實無虛假、不著世間名聞利養、具足信心、善友攝持、行諸善業、易可開悟、利根眾生於所說義能解意趣、精進勇猛能得佛果、如說修行，善男子！如是眾生，諸佛、菩薩而為說法。善男子！菩薩摩訶薩具是十方，所出語言悉可信受。<p>「善男子！菩薩摩訶薩具足十法，善能說法。何者為十？所謂但為修行諸佛法故而演說法，如是說法而佛及法俱不可得；但欲修行諸波羅蜜而為說法，而是修行及波羅蜜亦不可得；為菩提行菩薩說法，而是菩提及菩提行皆不可得；為滅煩惱故為說法，不得煩惱及煩惱滅；為修厭離而證滅故，菩薩說法不得厭離亦不得滅；為須陀洹、為斯陀含、為阿那含證得果故菩薩說法，亦不得是須陀洹及斯陀含、阿那含等悉不可得；為阿羅漢果故菩薩說法，亦不可得阿羅漢及阿羅漢果；為得辟支佛果故菩薩說法，緣覺及果俱不可得；為滅執著、諸我見故菩薩說法，我與執著皆不可得；菩薩雖說有諸業報，業及業報亦不可得。何以故？作是思惟：『所說之法依因名字，依此名字尋法不得。所以者何？所言法者，非文字體。夫文字者亦無法體，以是義故，依於假名俗諦故說。於無名法而立名字，如是名字皆是虛妄而非真實。非真實者，非第一義；既非真諦，是虛妄法，誑惑一切嬰兒、凡夫。』善男子！菩薩摩訶薩具是十法，善能說法。<p>「善男子！菩薩摩訶薩具足十法，無不隨順。善男子！菩薩隨順於法不出於色、隨順於法不出受想行識、隨順於法不出欲界、隨順於法不出色界、隨順於法不出無色界、隨順於法不出於法、隨順於法不順眾生、隨順於法不順斷見、隨順於法不出於道、以智善巧方便相應非不隨順。善男子！菩薩摩訶薩具是十法，無不隨順。<p>「善男子！菩薩摩訶薩具足十法，善解法界。何者為十？所謂智慧具足、為善知識之所攝受、勇猛精進、遠離一切障礙、善能清淨、於所教誨生殷重心、多修空相、遠離僻見、善行聖道、了見真實，是為十法。善男子！慧命菩薩親近善友，見善知識生歡喜心，於善友中生世尊想，依止而住。依善友已，勇猛精進，為滅一切不善之法、成就滿足一切善法，如是勇猛，一切障礙悉皆滅盡。無障礙已，不息於道，故得清淨，遠離一切身、口、意惡及破戒業。得清淨已，於所教誨生殷重心；殷重教已，多修空相；修空相已，不生倒見；離倒見已而修聖道；修聖道已而見真實。」<p>降伏一切障礙菩薩言：「世尊！何者名為真實？」<p>佛言：「善男子！夫真實名非顛倒名。」<p>「世尊！何者是非顛倒？」<p>佛言：「善男子！非是虛妄，名不顛倒。」<p>「世尊！何者是非虛妄？」<p>佛言：「即是如如無變異法。」<p>「世尊！何者名如如？」<p>佛言：「夫如如者，謂是內所證知之法，不可文字之所顯示。所以者何？是法一切言語道斷，文字、章句所不能詮，過音聲界、離諸口業、絕諸戲論，不增、不減，不出、不入，不合、不散，非可籌度、不可思量，過算數境非心行處、無礙無想過想境界、過諸嬰兒一切境界、一切嬰兒所不行處、過一切魔境界、過一切煩惱境界、過識境界無所住處、無住寂靜聖智行處。如是，如是內所證，無垢、無污、無染、清淨，微妙第一、畢竟最勝，常恒湛然，無生滅法，如來出世及不出世法界常爾。<p>「善男子！菩薩為是法故，精勤不懈，修行精進、忍種種苦，如是苦行證是法界，於是法中復加安立一切眾生。善男子！是名如如、是名實際、是名一切智、是名一切種智、是名不可思議界、是名無二界。」<p>降伏一切障礙菩薩言：「世尊！云何應證？云何應得？如是法界說名內所證得耶？」<p>佛言：「善男子！以出世智故，內應當證、內應當得。」<p>降伏一切障礙菩薩復白佛言：「世尊！以智所證得，是內證得不？」<p>佛言：「善男子！不也。何以故？以智慧故，如實見法，以身證之。」<p>菩薩復言：「世尊！諸善男子若以聞慧、若以思慧得證是法，名內證不耶？」<p>佛言：「善男子！不可也。何以故？不可以聞慧、不可以思慧內證此法。<p>「善男子！我今為汝說於譬喻。善男子！如大曠野林中夏月後分，設有一人從東方而往西域。復有一人從於西方而往東域，以蒸熱所苦，渴乏惱亂，路中逢見東方來者而問之曰：『仁者！我今熱惱所苦，渴乏煩躁。汝可為我示於道路——若池、若湖——有清淨水涼冷無濁，能為我除此渴乏者？』是時，東方來人諳悉道路，經見善知水路之相，己曾自飲洗浴是水，便報之曰：『仁者！以此道路汝但直去，若於是處見有二道，可避左邊而行右道，乃至得見欝茂叢林，是叢林中有三池水，清淨香美、柔軟輕冷、八德具足。』<p>「善男子！於汝意云何？是人為熱所苦，渴乏逼惱，但聞水名，唯思是水除渴乏不？即證此水涼冷以不？」<p>對曰：「不也。世尊！如渴乏者要須至彼清冷水處，得飲浴已渴乏乃除，方自證知。」<p>「善男子！聞、思二慧不得內證，亦復如是。善男子！言叢林者，即生死之名也；熱惱所苦者，一切眾生也。何以故？三障煩惱熱所逼故，渴乏五欲。所言示道路者，則是菩薩之名也，善解一切智道，經證是法，內證得法故；言清冷水者，即是第一義諦之名也。<p>「復次，善男子！我今為汝更說譬喻，汝當聽之。善男子！於意云何？諸佛如來若住世界一劫壽命，於閻浮提人前稱歎甘露之味——所謂色、香、美味、清淨具足、柔軟——是諸眾生聞歎是食得飽以不？」<p>「不也。世尊！」<p>佛言：「善男子！以此義故應當知之，聞、思二慧不可內證得如是法。<p>「復次，善男子！諦聽譬喻。善男子！如有一人經食甘果知其美味，於眾人前而稱嘆之具足色、香、味、觸。善男子！汝意云何？是等眾人聞說果味，得果味不？」<p>「不也。世尊！」<p>佛言：「善男子！依此義故應當知之，聞、思二慧不可內證得如是法。」<p>降伏一切障礙菩薩言：「善說。世尊！善說。善逝！世尊！是等眾生何當得是法？由聞此經歷耳因緣故。所以者何？世尊！是等眾生為得此法，因聞是法無顛倒故。」<p>佛言：「如是如是，如汝所說。得聞是法，以不顛倒故當得是法，如我不異。<p>「善男子！菩薩摩訶薩具是十法，善解法界。<p>「善男子！菩薩摩訶薩具足十，法行空境界。何等為十？所謂力空、無畏空、佛不共法空、戒藏空、定藏空、慧藏空、解脫藏空、解脫知見藏空、一切法空、空空，悉皆了知。不以此因緣故而得空法，亦不著空、亦無空見、亦不依空、亦不以此因緣故墮斷滅相。善男子！菩薩摩訶薩具是十法，行空境界。<p>「善男子！菩薩摩訶薩具足十法，住於無相。何者為十？所謂離於外相、亦離內相、離諸戲論、離一切分別、離一切有所得、離一切動轉、離一切行處、離一切境界、不得於識、亦不得所識之法。善男子！菩薩摩訶薩具是十法，住於無相。」<p>爾時，降伏一切障礙菩薩白佛言：「世尊！諸佛菩薩云何觀察是無相法？」<p>佛言：「善男子！是處不可思議，其義深妙。何以故？過意識境界故，一切眾生於是法處皆生狂亂。善男子！是如來法不可思議，一切眾生不能得見；是如來法微妙甚深，不可思算勞累心識。所以者何？善男子！是法難入，甚深甚深、不可思議，無彼、無此，等於虛空，一切論師非其境界，不能思量、不能籌度。」<p>降伏一切障礙菩薩言：「世尊！我於今日重欲諮啟，願垂聽許。」<p>佛言：「善男子！隨汝所問，我當答之。」<p>降伏一切障礙菩薩即白佛言：「如佛所說，此無相法一切眾生不能得見。是如來法誰能信者？如來法王而自稱嘆，將非貢高、增上慢耶？夫貢高者，非大人相。」<p>佛言：「善男子！善能諮問，諦聽諦聽，善思念之。」<p>「唯然，世尊！」<p>佛言：「善男子！佛無憍慢亦無貢高，不為名聞、不為利養、不為知識，非虛自歎、非虛自高，但為利益一切眾生故、為得此法故而作是說。所以者何？是等眾生於如來邊聞是所說，得大歡喜、無量清淨，當得是法不異今日，為是法器長夜利安，乃至能得阿耨多羅三藐三菩提。」<p>降伏一切障礙菩薩言：「世尊！是等眾生將不知佛之威神耶？」<p>佛言：「善男子！是等不知。何以故？心下劣故。善男子！此佛剎土多有眾生小意下劣、薄弱卑陋、小智小信、少分善根，是故不知如來威神之德。為是眾生故，佛自歎己，令彼於佛而生信故。<p>「善男子！如一醫王善巧治病。時多眾生深滯疾苦，是處聚落唯有此醫，無二、無三，諸病人眾都無一人識是醫者善能療治、具大威德。是時，醫師而作是念：『此等病者困苦可矜、眾惱所逼，不識藥性、不識增損，我今當為是等眾生療治令差。』是時，醫王於病眾前而自歎己：『汝等病人應知我是大醫之王，善巧治病、了知病源、善解診藥。』病者聞已，信知是醫而往依附。是大醫王即為病人而療治之，種種疾病應時得差。善男子！於意云何？是醫可得名貢高不？」<p>「不也。世尊！」<p>佛言：「善男子！諸佛如來亦復如是，為大醫王，了知一切煩惱重病，亦知煩惱病之根源，普施眾生大法妙藥。煩惱病者所不識知，如來醫王見是事已，於病眾前而自稱歎己之功德。諸眾生等聞說如來真實功德，皆生信心歸投如來。為是等人，如來大醫以大法藥、種種微妙療治一切煩惱重病，悉皆滅盡。何者名為大法藥耶？所謂不淨觀、慈悲觀、十二因緣等觀。善男子！佛見如是無量利故自歎己德，非貢高也。<p>「善男子！菩薩摩訶薩具足十法，遠離一切依願。何者為十？所謂雖願布施不依於施，雖願戒、忍、精進、禪定、智慧及以三界、菩提、涅槃悉皆不願。所以者何？菩薩遠離一切諸願，以無所願遍行世間。善男子！菩薩摩訶薩具是十法，遠離一切依願。<p>「善男子！菩薩摩訶薩具足十法，以慈為身。何者為十？所謂無少分慈具足、無彼此慈具足、法慈具足、寂靜慈具足、不追過慈具足、利益慈具足、於諸眾生生平等慈具足、無忿恨慈具足、於十方界普覆慈具足、出世間慈具足。善男子！菩薩摩訶薩具足十法，以慈為身。<p>「善男子！菩薩摩訶薩具足十法，以悲為身。何等為十？所謂見諸眾生困苦、無救、無護、無歸依處發菩提心；發是心已努力修行，勇猛精進為得是法；得是法已為諸眾生而作利益——見慳惜者勸住於施、見破戒者勸令持戒、見瞋恨者勸修忍辱、見懈怠者勸修精進、見散亂者勸修攝心、見無智者勸修智慧——菩薩摩訶薩見諸眾生劇苦所逼、難可堪忍，是故不退於菩提行。善男子！菩薩摩訶薩具足十法，以悲為身。<p>「善男子！菩薩摩訶薩具足十法，住於歡喜。何者為十？所謂我已得出遠離三有火宅牢獄，故生歡喜；我已斷除生死羅網、無始纏縛，故生歡喜；我已得度種種覺觀蛟龍亂住生死大海，故生歡喜；久遠戴立憍慢之幢我已傾倒，故生歡喜；我以金剛智杵破碎煩惱高山，令究竟盡無復遺餘，故生歡喜；我已穌息，復為安慰未穌息者令得悅意，故生歡喜；我已覺寤，無始久遠世間睡眠渴愛所逼、無明癡暗障蔽眼目、未覺寤者復令覺寤，故生歡喜；我已得脫六趣惡道種種苦報，復當度脫諸餘眾生遭是惡道受苦報者，故生歡喜；我無始來迷於生死曠野稠林，獨無伴侶、慞遑亂走、未曾見路、不識正道、無示導者，今日欻然值遇導師，故生歡喜；我今漸近一切智城、隣於佛座，故生歡喜。善男子！菩薩摩訶薩具是十法，住於歡喜。<p>「善男子！菩薩摩訶薩具足十法，住優畢叉。何者為十？所謂眼識所了諸色境界此中捨離，不以色境而自損害、不作瘡疣；耳所聽聲、鼻所嗅香、舌所得味、身所覺觸、意所了法皆悉捨離，不以意識了諸法故而自損害、為作瘡疣、亦不隔礙；於行苦中、於苦苦中、於壞苦中捨離而住，於此三苦不自損害、不作瘡疣、亦無隔礙，於事已辦；眾聖人邊捨心而住，於聖人邊生大歡喜，復作是念：『是等聖人本凡夫地，我應化度。其今成聖，我願已得。』故住捨心。善男子！菩薩摩訶薩具是十法，住於捨心。<p>「善男子！菩薩摩訶薩具足十法，神通遊戲。何者為十？所謂從兜率下、託神母胎、示現受生、處宮受樂、踰城出家、樂於閑寂苦行修道、降制魔軍、坐於道場而成正覺、轉於法輪、示現涅槃。」<p>降伏一切障礙菩薩白佛言：「世尊！何因緣故，菩薩摩訶薩示現兜率天下乃至示現涅槃？」<p>佛言：「善男子！於彼兜率天宮有諸眾生，執有常想。時見菩薩——世間最勝、至尊至極、無上無邊、不染欲樂——從彼退墮，是其所執常想即滅，生無常想，依無常想故不放逸。<p>「善男子！於彼天宮有諸眾生多放逸者，於菩薩所生歡喜心，戀著欲樂而不欲往，修覲菩薩亦不承事，其作是念：『菩薩常在、我等亦在，時節長遠，何慮不得往親近之？』是故，菩薩為除是等眾生放逸故現退墮。彼諸眾生忽見菩薩於彼墮墜，大生懊惱，遠離五欲，不復放逸；無放逸故，決定當得阿耨多羅三藐三菩提。<p>「善男子！有諸眾生宜於胎中受教化者，菩薩在胎威神巍巍，是等見已即生希有，為是眾生菩薩處胎，隨其所宜而為說法，必令決定當得阿耨多羅三藐三菩提。<p>「善男子！有諸眾生宜於菩薩作嬰兒時及在宮中應可成熟，而諸菩薩為彼眾生得成熟故、及餘下劣眾生樂小法者為隨順故，是故示現作嬰兒相住於宮中。<p>「善男子！有諸眾生宜見菩薩踰城出家，是菩薩為彼眾生令成熟故而示是等踰城出家。<p>「善男子！有天、龍、夜叉、乾闥婆等樂於弊陋，為是等故示現苦行，復為降伏諸外道故示現苦行。<p>「善男子！有諸眾生：『待菩薩坐道場時，我當到彼設諸供養。』為是等故現坐道場。是諸眾生詣菩薩所而設供養，因緣決定當得阿耨多羅三藐三菩提。<p>「善男子！有諸眾生憍慢、剛強，為折伏故，菩薩坐於道場降伏魔軍。<p>「善男子！有諸眾生成熟善根，為進修德勝利益故，是故菩薩現登正覺。<p>「是時，菩薩登於正覺，三千大千世界種種音聲悉皆休息，三千大千世界無不寂靜。是等眾生見是事已，發弘誓願：『願我來世坐於道場，證得阿耨多羅三藐三菩提。』<p>「善男子！有諸眾生謂言自是世間之師，而未覺了究竟出離清淨之法，於當來世亦無其分，但為折伏是眾生故。有諸眾生善根成熟、堪為法器，為是等眾示現道故，而是菩薩得道之時往詣迦尸城轉于法輪——其輪十二，三轉具足——於大眾中而師子吼。<p>「善男子！有諸眾生宜於涅槃受教化者，為化此等，是故菩薩現般涅槃。<p>「善男子！以是因緣，示現從兜率天下閻浮提，乃至涅槃而示現之。<p>「善男子！菩薩摩訶薩具是十法，神通遊戲。<p>「善男子！菩薩摩訶薩具足十法，遠離八難。何等為十？所謂遠離一切諸不善業、於諸如來所制禁戒不敢故犯、遠離慳貪、於過去佛種諸善根、福德相應、智慧具足、善巧方便、發弘誓願、修厭離想、勇猛精進。<p>「善男子！菩薩不造諸不善業、不感地獄。有諸眾生墮於地獄，受於種種不如意苦，受苦既久，於彼眾生在地獄者互生瞋恚；而是菩薩性戒清淨、十善具足，是故菩薩不墮地獄。<p>「善男子！菩薩摩訶薩於諸如來所制禁戒不敢故犯，隨順受持，是故不生畜生惡道。何以故？是諸畜生受畜生苦故。<p>「善男子！菩薩摩訶薩無慳貪心，慳貪因緣墮餓鬼道、受餓鬼苦故。<p>「菩薩摩訶薩不生邪見卑下之家。何以故？邪見眾生不得親近善知識故。所以者何？菩薩累劫久於過去諸如來所種諸善根，以是因緣，生生世世生正見家、富足錢財、具足修道習因成就，展轉增長福德智慧。菩薩摩訶薩所得諸根無不具足，以是因緣，諸根具足為佛法器。<p>「是故，菩薩功德成就既與福德業相應故，於佛塔廟、於法、於僧設諸供養；供養因緣修習善業，是故而得諸根具足；諸根具故，是則得為諸佛法器。<p>「菩薩摩訶薩不生邊地。何以故？邊地眾生暗鈍癡頑、瘖瘂，不了不解言語，似於羺羊、不堪聽受善不善法、甚深意趣不識道理，而不堪為甘露法器、不名沙門、不名信士，是故菩薩生於中國。中國眾生利根聰哲、諸根明了、智者稱嘆、堪受所說善不善法、深解意趣、堪為諸佛甘露法器、名為沙門、名為信士。何以故？過去願力、智慧力故。<p>「菩薩不生長壽天中，若生住彼，無量諸佛出於世間不沾法潤、不獲法利，饒益眾生便爾被廢。是故，菩薩生於欲界，教化成熟下界眾生，值佛出世。何以故？如是菩薩巧方便故。<p>「菩薩不生無佛出處。何以故？是中眾生不聞佛名、不聞法名、不聞僧名、不敬三尊，是故菩薩所生剎土有三寶處，如其過去所發誓願具足滿故。<p>「眾生❥悷、剛強難化；菩薩不爾。何以故？聞八難苦無不厭離。以厭離故，勇猛精進，修行正勤，滅如是等不善法故。<p>「善男子！菩薩摩訶薩具是十法，遠離八難。<p>「善男子！菩薩摩訶薩具足十法，不忘菩提心。何等為十？所謂遠離幻惑、諂曲、貢高，質直和雅，信心清淨；於正法中斷除疑悔，於諸眾生樂受法者而不悋惜、不作祕師；絓是能損正法因緣皆悉遠離，不相違犯，如說修行；受持大乘一切諸典，若見有人持大乘者生殷重心，恭敬禮拜作同學想，一心一意聽受大乘，於說法人生如來想。善男子！菩薩摩訶薩具是十法，不忘菩提心。<p>「善男子！菩薩摩訶薩具足十法，得宿命智。何等為十？所謂已多供養承事諸佛、已曾受持諸佛正法、戒品清淨、遠離掉悔、無有諸障、心多歡喜、修心令直、得入禪定、恒受化生、無疑惑心。<p>「善男子！菩薩摩訶薩以多供養過去佛者，敬重正法、於持法人生謙下心，以是因緣就聽正法，受持、讀誦、通利文句、廣為他人、分別解說、不惜身命而弘正法。<p>「禁戒清淨者，所謂於三品戒——若身、口、意——持淨戒故，離諸掉悔而生恭敬。所以者何？以戒清淨故而無掉悔，無掉悔故而離障礙，離障礙故而生歡喜，多歡喜故而能堪任修心令直，以修心故則得入定，得禪定故六道清淨，六道淨故而受化生，受化生故無疑惑心，無疑惑故得宿命智，追憶過去一生、二生、三、四、五生、十生、二、三十生、四、五十生，乃至無量百萬億生。<p>「善男子！菩薩摩訶薩具是十法，得宿命智。<p>「善男子！菩薩摩訶薩具足十法，值善知識。何等為十？所謂不離見佛、不離聞法、不離供養眾僧福田、不離恭敬禮拜謙卑合掌承事諸佛菩薩、不離多聞及說法者、不離聞諸波羅蜜行、不離聞三十七品助道之法、不離聞三解脫門、不離聞於四無量心、不離聞於一切種智。善男子！菩薩摩訶薩具是十法，得值善友。<p>「善男子！菩薩摩訶薩具足十法，遠離惡知識。何等為十？所謂遠離破戒人故——當知名為離惡知識——遠離邪見人故、遠離失威儀人故、遠離邪命人故、遠離喧閙混雜中住故、遠離懈怠懶惰人故、遠離樂住生死人故、遠離背菩提行人故、遠離交習在家人故、遠離一切煩惱故，是則名為諸惡知識，菩薩摩訶薩當遠離之。善男子！雖離是處，於眾生邊不生惡心亦不生瞋，心無惱熱亦不輕蔑，於前眾生而作是念：『如佛所說，一切眾生是氣類聚，為近惡知識故失於大利。是故，我今速當遠離諸惡知識。』善男子！菩薩摩訶薩具足十法，離惡知識。<p>「善男子！菩薩摩訶薩具足十法，得佛法身。何等為十？所謂無等等身、清淨之身、無瘡疣身、非修得身、不可思算身、甚深法身、非思議身、寂靜之身、虛空等身、佛智之身。善男子！菩薩摩訶薩具是十法，得佛法身。」<p>降伏一切障礙菩薩白佛言：「世尊！菩薩摩訶薩何處住止，能得如來如是法身？」<p>佛言：「善男子！於初地中得無等等身。何以故？遠離一切身差別故、隨順一切菩薩平等法故；二地菩薩得清淨身，戒品清淨故；三地菩薩得無瘡疣身，遠離一切瞋恨故；四地菩薩得非修得身，已經修佛法故；五地菩薩得不思算身，已得通達一切法故；六地菩薩得甚深法身，已修不可思量法故；七地菩薩得不可思議身，已修善巧方便故；八地菩薩得寂靜身，已遠離一切戲論、無煩惱故；九地菩薩得虛空等身，光明徹故；十地菩薩得妙智身。何以故？遍修一切所知境故。」<p>降伏一切障礙菩薩白佛言：「世尊！如來法身、菩薩法身，將無差別耶？」<p>佛言：「善男子！得種種身無有差別，功德明昧亦有差別。」<p>降伏一切障礙菩薩言：「世尊！云何種種身而無差別，功德威神獨有差別？」<p>佛言：「善男子！彼身、此身，無有差別。何以故？修一身故。而是功德威神之相殊有差別，應當觀之。」<p>降伏一切障礙菩薩言：「世尊！兩身差別當云何觀？」<p>佛言：「善男子！諦聽諦聽，我當為汝說於譬喻，成是義故。善男子！如摩尼珠磨瑩治飾，光曜明淨，以練治故。於諸摩尼未被練者，比前摩尼可相及不？」<p>「不也。世尊！被練治者，光色淨徹，悅眾意故；未被治者不得為類。」<p>佛言：「如是，菩薩身摩尼珠及如來身摩尼之珠，雖復同是清淨法身，菩薩法身於如來身，畢竟清淨不可為比。所以者何？如來身者不可限量，齊眾生界、徹虛空界，遍照而住。何以故？最極清淨，遠離一切諸塵垢故。而菩薩身摩尼珠明徹不爾。何以故？有餘垢故。<p>「善男子！譬如初月，其光始顯漸漸增長，至十五日方乃圓明。俱得月名，而此初月不可比於十五日夜。何以故？得法爾故。諸佛、菩薩雖復同得法身之名，而菩薩身於如來身，光明遍照不可為比。善男子！如是，佛身及菩薩身同是身相，與佛功德威神之相非為一相。<p>「善男子！菩薩摩訶薩具足十法，獲得金剛貞實堅固不破壞身。何者為十？所謂貪、瞋、癡等不能破壞；怨憾、忿恨、災蓋、憍慢、貢高、邪見、顛倒不能破壞；世間八風不能破壞；三惡道苦不能破壞；眾生諸苦不能破壞；生、老、病、死不能破壞；外諸梵志、諸邪論師不能破壞；一切眾魔及諸天魔不能破壞；一切聲聞及緣覺等一切欲樂亦不能壞。善男子！菩薩摩訶薩具是十法，獲得金剛貞實堅固不破壞身。<p>「善男子！菩薩摩訶薩具足十法，作大薩泊主。何者為十？所謂堪可慶賀、堪為恭敬、能令濟度、堪可依止、能為安立、資糧豐厚、修理行具、無有厭足、引導上首、善能隨入一切智城。<p>「善男子！云何菩薩堪可慶賀乃至善能隨入一切智城？<p>「善男子！如薩泊主，國王、朝臣、宰相所可慶賀；如是，菩薩大薩泊主，諸佛、菩薩所可慶賀亦復如是。<p>「善男子！如薩泊主，剎利、百民之所恭敬；菩薩宗主，學、無學人，及餘天、龍、夜叉、乾闥婆所可恭敬，亦復如是。<p>「善男子！如大宗主，於大山林曠野險難而能濟度，令得安樂而無疲倦；菩薩宗主在於生死稠林曠野，眾生群品遭諸煩惱劫賊逼切而能濟度，令得安樂而無疲倦，亦復如是。<p>「善男子！如諸商賈貧窮困乏，而往依投大薩泊主即得出於曠野稠林；尼揵、梵志、種種外道依投菩薩大薩泊主，獲得出離生死曠野諸大險難處。<p>「善男子！如薩泊主能為安立文武等眾諸憑附者；菩薩宗主能為安立生死眾生亦復如是。<p>「善男子！如薩泊主隨方發趣，與大群眾冒涉山林險難曠野，為得至彼安樂大城，足有資糧，安隱得出曠野之難不覺疲勞，乃得到彼豐樂之處；菩薩宗主亦復如是，是過去佛所行之方而隨行之，將領是等大群眾生欲令得度生死大險、欲令是等速至一切種智大城，而修種種福德資糧，豐足無限，示導而行。<p>「善男子！如大宗主多畜種種資生之具隨方而行，所謂金、銀、瑠璃、真珠、璧玉、珊瑚等寶；菩薩宗主亦復如是，趣向一切種智大城，善修佛法種種諸行。<p>「善男子！如薩泊主求諸財物不知厭足；菩薩宗主求聖法財不知厭足亦復如是。<p>「善男子！如薩泊主於諸商賈引導之首。何以故？富財物故、眾中勝故、以將領故、語言有用故。如是，菩薩大薩泊主於諸眾生為引導主。何以故？豐功德故、階位勝故、法自在故、所說無謬故。<p>「善男子！如薩泊主善能令至豐沃國土，如是，菩薩大薩泊主善領眾生至於一切種智國土。<p>「善男子！如是，菩薩具是十法，作大宗主。<p>「善男子！菩薩摩訶薩具足十法，作大導師，了知正道。何等為十？所謂知路平坦、知路阻險、知路豐沃、知路安隱、知路有水無水、知路穌息處所、知路相貌、知路正直、知路迴曲、知路速出。善男子！如是，菩薩摩訶薩具是十法，了知正道。<p>「善男子！菩薩摩訶薩具足十法，能示導正路而不顛倒。何等為十？所謂若以大乘所應化者，而為是等說大乘道，而不為說聲聞之乘；若有眾生以聲聞乘而受化者，即為是等說聲聞道，而不為說菩薩之乘；若有眾生以一切智應得度者，即為是等說一切智道，而不為說二乘之道；若有眾生以辟支佛道所應化者，即為是等說辟支佛道，而不為說大乘之道；若有眾生執著我見、執著諸法，為是等故而說無我、空、無相道，不說我、人、眾生、壽者；若有眾生著於二邊，而為是等不說二邊；若有眾生心有散亂，為是等故說奢摩他、毘婆舍那，不說散亂；若有眾生多有戲論，為是等故說如如道，不說戲論凡夫之道；若有眾生樂住生死，為是等故說涅槃道，不說生死；若有眾生行於邪道，為是等故說平坦道，不說煩惱刺棘等道。善男子！如是，菩薩摩訶薩具是十法，能示正道而不顛倒。<p>「善男子！我今為諸四部弟子大眾安樂行故，說是經者、聽是經者護其身心，令其辯才明了無盡，使諸天龍八部擁護是眾，令其獲得四事供養，離諸疾惱，四百四病令滅無餘，生生世世得宿命智，見佛、聞法、遇善知識，展轉增長乃至成佛，十力具足、得無所畏。」<p>而說呪曰：<p>「怛絰咃<#sp>陀柯第（吳音）<#sp>陀柯婆羅第<#sp>陀柯那伽脚那呵利膩<#sp>毘梨履膩<#sp>迦蘭闍蘭那桎叉桎叉薩婆薩埵（耽音）<#sp>婆羅耶寐<#sp>莎呵阿祇那伽多羅祇<#sp>阿致那祇<#sp>禰弟（吳音）<#sp>斯思伊履旨履<#sp>比詈<#sp>須呵羅怒<#sp>摩訶薩衣（吳音）<#sp>因陀羅闍<#sp>液叉<#sp>卑多屈（居勿反）<#sp>砂䐽茶柯喃羅裳伽多喃<#sp>婆覆䔋呵<#sp>南無般那伽寐詈<#sp>莎呵<#sp>怛絰咃<#sp>豆富豆富<#sp>柯支留<#sp>一柯支喜遏婆詈他<#sp>離樓地（吳音）<#sp>紀理矩鏤蔗<#sp>魔磨<#sp>陀罕塼彌莎呵<#sp>怛絰咃<#sp>他彌他彌他彌他須<#sp>旨利旃陀利乾他梨常伽利<#sp>拘波癡（吳音）<#sp>婆羅磨那<#sp>頗婆枳展那賒耶泥<#sp>展那閤示<#sp>拘留師理<#sp>尼猗婆<#sp>弼地耶<#sp>娑莫伽羅呵禰<#sp>薩跋痤邏<#sp>毘那尸尼<#sp>薩婆魯伽婆奢摩尼<#sp>摩訶摩由羅喜陀耶<#sp>䐽多<#sp>婆摩波多<#sp>伊底莎呵<p>「若火難、若王難、若災厄難、若劫賊難、若惡鬼難、若兩足難、若四足難、若多足難、若無足難、若有色難、若無色難、若煩惱難，一切諸難，當用一心憶念、受持、讀誦此呪，即得消除、遠離諸難，便得安樂，永無怖畏，得如所願。」
。
<juan>大乘寶雲經卷第五<p>梁扶南三藏曼陀羅仙共僧伽婆羅譯<p>安樂行品第五<p>爾時，世尊復告降伏一切障礙菩薩摩訶薩言：「善男子！菩薩摩訶薩修行十法，在在處處心恒寂靜而安樂住。何等為十？所謂善修憶念觀察於身及受、心、法，善修憶念觀察境界、阿蘭若處，於諸聚落國城都邑、於諸利養恭敬名聞、於諸如來所制禁戒、於皮肉心一切煩惱上、中、下品，善修憶念而觀察之。<p>「善男子！云何菩薩觀察於身而安樂住？菩薩摩訶薩以智慧故觀察是身，從足至頂唯見是身三十六物假合成人，念念生滅、無常敗壞、筋脈連持、不淨充滿、無可樂者，如是觀察即生厭離。以厭離故，身染、身貪、身見、身著悉不復生。以是因緣，凡諸不善與身相應皆得遠離、有諸善法與身相應悉皆增長。<p>「云何觀受善修憶念而安樂住？菩薩摩訶薩作是思惟：『凡是諸受一切皆苦。所以者何？嬰兒、凡夫頑嚚無智，以顛倒故，以苦受中而生樂想；一切聖人唯見是苦，復能安立一切眾生，於是法中令得隨順。』如是學之，已得觀受善住念處，於苦樂受不瞋、不貪。為滅受故，勤修憶念，於是法中勸化他人、令如是行。<p>「云何觀察於心念處而安樂住？菩薩摩訶薩作是思惟：『是心顛倒，無常常想、苦生樂想、於無我法而作我想、於不淨中而作淨想，躁動易轉、一念不住，為諸煩惱而作根本，長為眾生開三塗門，為諸苦惱而作因緣，能閉善道，能為發起貪、瞋、癡等，為一切法作增上緣。一切諸法心為上首，若知於心則能得知一切諸法。心能盡作一切世間種種色像，唯心見心、唯心造業——若善、不善——唯心輪轉無暫休息猶若火輪、唯心奔逸猶如惡馬、唯心能燒猶如野火、唯心潤生猶若大水。』如是觀察住心念處，則便能得不隨於心、能為心師；以心師故則能得為一切法師。若能於心得自在者，則於諸法而得自在。<p>「云何菩薩觀法念處而安樂住？菩薩摩訶薩於如是等不善諸法如實而知，言不善者，貪、瞋、癡等及諸煩惱因無明生。以是義故，修對治門，若貪心生修不淨觀、若瞋心生修慈悲觀、若癡心生而修十二因緣之觀，修行正勤而令除滅。復為觀察一切善法，見善法已，於善法中攝心令住，憶念觀察受持是法，於是法中轉更勸化，令他眾生安住其中。<p>「云何菩薩於諸境界攝念觀察而安樂住？菩薩於色、聲、香、味、觸——若好、若醜——而不生於戀著、隔礙、貪、瞋之心。作是思惟：『我今不宜起如此心，一切諸法皆非是持，我今云何橫生戀著？於是法中我若戀著，我是愚癡、我是不了、我是顛倒。所以者何？如佛所說，以戀慕故而生染著、以染著故而取境界、以愚癡故則不能了善、不善法，以是因緣當墮惡道。』復作是念：『我今不宜生如是心，於危脆法而生隔礙。若生隔礙則不堪忍，由不忍耐便生瞋恚，以生瞋故為諸聖人之所呵責、一切同學而生毀呰、所不稱歎。』作是觀已，於憎恨境善修憶念而安樂住。<p>「云何菩薩於阿蘭若而安樂住？菩薩摩訶薩作如是念：『夫阿蘭若，無諍三昧之所居處。此阿蘭若多有天、龍、夜叉、乾闥婆等得他心智、證知我心及心數法。是故，我今於此林中不宜起諸不善思惟。』於一切法若能不生不善思惟，觀行得成、多修善法。<p>「云何菩薩於村聚落、國城、都邑而作觀察得安樂住？菩薩摩訶薩行於聚落，脫見是處於出家人不相宜者應遠避之。何等是耶？所謂若酤酒家、若婬女舍、若國王家、若波羅塞等嬉戲之處，及以飲酒聚集之處、若白衣群作倡伎樂歌舞之處。凡是出家非所宜者悉遠離之，是中觀察而安樂住。<p>「云何菩薩於諸利養、恭敬、名聞而作觀察得安樂住？菩薩摩訶薩於諸利養、檀越、䞋施、功德事中，於是利養而須自策調伏其心，勿令貪著、不生愛樂，亦復不生我我所心，所得利養皆與一切困乏眾生共同平等、普受用之。若藉是緣而得名聞，於是名中亦不自高、不生憍慢亦不自恣，作如是念：『我今所得如是名聞，不久之頃自當歇滅，能得名者及所得名一切無常。何有智者於諸虛妄、無常迅速敗壞、危脆無安立處，而生貪著、起於憍慢、輕蔑他人？』如是觀察得安樂住。<p>「云何菩薩於諸如來所制戒律憶念觀察得安樂住？菩薩摩訶薩作如是念：『於過去世一切如來學此法律已成等覺而般涅槃、於未來世一切如來學此法律當成正覺而般涅槃、於現在世一切如來亦學是法今成正覺而般涅槃。』作是觀已，於諸法律至心恭敬，勤求是法，修行諸善，得安樂住。<p>「云何菩薩於皮肉心上、中、下品三種煩惱憶念觀察得安樂住？菩薩摩訶薩於皮煩惱而觀察之、肉心煩惱亦觀察之，以觀察故知其因緣——是諸煩惱從何緣生、是諸因緣復依何生——即得知見煩惱因緣則是無明。無明因緣不善思惟。不善思惟復何因生？不聽正法。不聽正法復何因緣？不近善友。如是知已，煩惱因緣、煩惱源由、煩惱境界悉能遠離，得安樂住。<p>「善男子！如是，菩薩具是十法，在在處處心恒寂靜、得安樂住。<p>「善男子！菩薩摩訶薩具足十法，著糞掃衣。何等為十？所謂受持堅固、謙卑堪忍、無疲倦心、無染污心、不見其惡、唯見功德、亦不自高、不輕蔑人、具足淨戒、感諸天人之所供養恭敬禮拜。<p>「云何菩薩受持堅固？善男子！菩薩摩訶薩信根成就，內懷清淨，隨順如來所制法律，若喪身命終不故犯。<p>「所受持法堅固持已，得謙卑心；謙卑心故，憍慢不生；無憍慢故，摭拾弊壞、世間所棄、異於世俗所著之衣；摭拾得已，浣濯練治，壞其本色，縫納為衣，不生煩惱、不辭劬勞，心無疲倦亦無污染，直為成就所作功德。<p>「於如是等糞掃衣中不見其惡，謂是糞掃大藍縷哉、過麁弊哉、聚多虱哉、迮我身哉、出垢污哉。<p>「以是義故，菩薩觀察於糞掃衣唯見功德——是糞掃衣一切仙聖所經受持，隨於無欲，順於聖種；一切諸佛之所稱歎，不以此緣生我慢心，亦不自高、不輕蔑人。<p>「若離憍慢即不輕他；不輕他故，戒品具足；戒具足已，一切釋、梵及諸天眾之所供養、稱嘆、禮拜，一切諸佛之所護念、一切菩薩之所擁護、人非人等之所恭敬，國王、豪族及諸臣民之所供養、一切同學之所勸進。<p>「善男子！如是，菩薩具足十法，著糞掃衣。」<p>降伏一切障礙菩薩言：「世尊！一切菩薩心地廣大，何緣樂此下劣麁弊糞掃衣耶？」<p>佛言：「善男子！一切菩薩欲使一切世間願力自在成就，然諸菩薩於願力中未成就者，為諸煩惱不得生故，對治法門而修習之。善男子！汝意云何？如來世尊廣大心耶？弊陋意耶？鄙下心耶？」<p>對曰：「世尊！我無此辯能答是言。所以者何？世尊！諸佛如來應現信解非我境界。何以故？唯是世尊了見是法、唯修伽陀了見是法，諸佛如來無有一法而不知見、不可信者。」<p>佛言：「善男子！汝意云何？何因緣故，如來世尊於閻浮提人、非人等種種根性、種種信解，於眾生前現弊陋行，及諸天、龍、夜叉、乾闥婆等於其前說光揚稱歎頭陀功德？」<p>降伏一切障礙菩薩又言：「世尊！為是眾生所應化者而現是事，及諸無量新發心者行菩提行、煩惱未斷，如來為示對治法門。」<p>「善男子！如是，菩薩得誓願力，但為教導諸眾生故著糞掃衣，非鄙下心。善男子！以是義故，菩薩摩訶薩著糞掃衣。<p>「善男子！菩薩摩訶薩具足十法，受持三衣。何等為十？所謂其心知足、而常少欲、遠離貪求、遠離儲蓄、既無所蓄無去失憂、既無失憂離有失苦、離失苦故惡心不生、惡心無故無有愁毒、無愁毒故無所求取、無求取故能得修行，盡諸有流。善男子！以知足故，菩薩摩訶薩隨宜法服而為自足；以自足故，即得少欲；以少欲故，遠離貪求；離貪求故，無所儲蓄；無儲蓄故，無有失憂；無失憂故，不生苦惱；無苦惱故，惡心不生；無惡心故，不生愁毒；無愁毒故，無所求取；無求取故，能得修行，盡諸有流。善男子！如是菩薩具足十法，受持三衣。<p>「善男子！菩薩摩訶薩具足十法，不低昂住。何者為十？所謂不隨貪欲、不隨瞋恚、不隨愚癡，安隱而住，是名不低昂住；無怨恨住、無嫉妬住、無慳悋住、無憍慢住、不顯己德住、不求名聞住、不貪利養住、不輕蔑他住、不自高住。善男子！菩薩摩訶薩具是十法，無低昂住。<p>「善男子！菩薩摩訶薩具足十法，行乞摶食。何等為十？所謂發心利益諸眾生故、次第行乞、無渴愛求、已自知足、性樂分施、無貪婪想、於所乞食自知限量、趣向助道、巧摶善根、遠離摶想。<p>「善男子！云何菩薩利益眾生乃至遠離摶想？<p>「善男子！菩薩摩訶薩見諸眾生貧窮困苦、功德微薄、不種善根，為利彼故行詣乞食。<p>「若入城郭、若入聚落而行乞時，應善攝念、內善思惟，於諸境界勿令馳騁，威儀庠序，諸根不動，慎無於放逸，視地七尺低頭而行，於諸善法勿使心散。<p>「以如是法次第行乞，不長出手，斂鉢在胸。<p>「若入大富、長者之家，亦不多求，知量受之，充足是日一食而已，勿妨法事。<p>「若處多有惡狗、惡牛、惡馬、惡象、種種禽獸來相惱觸，若男、若女、若小、若大惡口戲調，或相是非、毀呰、誹謗，如是等處悉皆遠離。<p>「修行乞法勿渴愛求、勿強逼求，於諸檀越勿起愛慕亦不瞋恨。<p>「既無渴樂，隨宜所得，已自知足持鉢而還，至所住處安置衣鉢而洗手足。<p>「若見佛像而前恭敬、供養、禮拜，然後入寺。<p>「於所食者分為四分：一分與同學、一分施貧窮、一分與畜生、一分而自食。<p>「如是取食，無貪著心、無希望心，隨宜飲食但能持身，莫為過少、莫為過多，於食多少籌量取足。所以者何？若食過少，不能行道；若食過多，睡眠身重亦不堪任學問坐禪。<p>「夫求道者，皆應正勤而作是念：『懈怠、懶惰何由能得滿助道法？』<p>「若能合集助道法已則不著我；若不著我，能自割肉以飴眾生。<p>「善男子！如是，菩薩具足十法，行乞摶食。<p>「善男子！菩薩摩訶薩具足十法，唯一坐食。何等為十？所謂坐於菩提道場，一切魔兵為作恐怖而坐不動；於出世座而坐不動；於出世慧而坐不動；於出世智而坐不動；於空三昧而坐不動；覺了諸法而坐不動；於八正道而坐不動；於真實際而坐不動；於如如中而坐不動；於一切智而坐不動。所言一坐，唯是法座，是故名為一坐食也。善男子！如是，菩薩見是十法，唯一坐食。<p>「善男子！菩薩摩訶薩具足十法，持不再食。何者為十？所謂一食之後無所希望、無所染著，勸食不食，是時、非時悉皆不受；脫能治身種種湯藥所可食者，所謂若蘇、若油、若石蜜、若白蜜、若砂糖、若根、若果，設見他食亦不生瞋、亦不貪樂、亦不悋惜；若菩薩中後不食而病困苦，若以病故恐失壽命、恐廢行道，以無疑心審知是藥能治是病許為受用。善男子！如是，菩薩具是十法，持不再食。<p>「善男子！菩薩摩訶薩具足十法，住阿蘭若。何者為十？所謂久習梵行、善解毘尼、諸根不缺、廣博多聞、持戒德業、離著我怖、譬如野鹿攝身威儀、修身輕利、趣向寂靜、心無愁悶。<p>「善男子！云何菩薩久習梵行乃至心無愁悶？<p>「善男子！菩薩摩訶薩出家已來，於正法律具足戒品、三輪清淨、善解法相、威儀具足、出入以時，凡是如來所示道法上中、下、品皆悉通達，不復求人、不易可動，不著邪論、一切外典，於佛正法文義明了。<p>「犯與不犯懺悔方法無不具知，於所犯者皆悉遠離，恭敬正法，數數懺悔。<p>「一切惡法發露改往，是罪源由莫不洞達而遠離之，上中下業、上中下報亦悉了知。<p>「已信解故，守護正法，眼、耳等根具足，身分無所殘缺。<p>「住阿蘭若——阿者言無、蘭若謂諍——住山林中不與世諍，於是林中無相觸惱，不近、不遠，便於乞食。<p>「是山林中有清淨水，無諸難事，灌洗易得。樹木蔭映，華果豐足，無惡禽獸。自然石室不過峻阻，登涉無難。<p>「寂靜閑居，獨而無侶，曾所聞法而誦習之，日夜六時憶念不忘，聲不高下，誦之勿廢。<p>「調伏諸根不令馳騁，攝心思惟勿生散亂，恬然自樂受持經典，取於三相謂止發捨，勿著睡眠。<p>「脫有國王、大臣、長者及諸人民故來尋詣，應作是言：『善來，善來。』若至住處，喚大王坐，隨宜坐處。王若能坐，二人俱坐；王若不坐，莫獨自坐。王若躁動，不就鄙座，應作愛語：『大王！此山林地甚有利益，持戒道德、多聞沙門是中安止，無怖、無畏、無劫盜賊。』若是國王安隱寂靜、堪聽說法，而為說之；其若不樂廣分別說，當為略說隨順厭離；其若不樂聽厭離法，當說嘆佛無上功德。<p>「若諸長者、人民來至，隨其所應為說法要，悉令得生信法之心、亦使受持三歸戒等，令諸人輩生歡喜心、自利利他。<p>「已生諸惡及諸煩惱令得滅故，而修多聞、不著於我；不著我故，住於山林，無憂、無畏、無怯弱想、不生恐怖。<p>「趣向寂靜，遠離喧雜，獨居如鹿，少欲知足。<p>「善男子！菩薩居山，不同於鹿怖畏馳走，不取其失。言如鹿者，遠離郭邑、聚落、居家，其作是念：『近惡人故，或失壽命。』如是，菩薩離於喧雜——若男、若女、若小、若大——而作是念：『親近是等，失我宿昔所習善根，勿生散亂。』如是，恒生怖畏心住故向寂靜，於世間中生厭離心，住山林中唯見功德、唯見寂靜、唯見畢竟、唯見安樂，無憂愁心、無迷悶心，不近惡友、不障山中寂定功德、受持修行一切善法。<p>「善男子！如是，菩薩具是十法，住阿蘭若。<p>「善男子！菩薩摩訶薩具足十法，依止樹下。何等為十？所謂所依樹下，去於聚落不近不遠、無諸棘刺及毒草木穢雜之處、樹葉不彫、非猿猴處、眾鳥巢處、非惡禽獸所居之樹、無有惡人危難之處，所依樹下身安樂處、心無悶處、安心而止。善男子！如是，菩薩具是十法，依止樹下。<p>「善男子！菩薩摩訶薩具足十法，坐於露地。何等為十？所謂冬時、夏時、春時不得近於舂場之處、不近樹木非叢聚處、不約山險、莫近江河、不遮寒、不遮風、亦不遮雨、亦不遮熱、不遮霜露——唯除疾病。菩薩摩訶薩若坐露地，身有疾病不堪行法當住寺中，而作是念：『諸佛如來制頭陀法，但為斷除一切煩惱。如佛教法我當奉行，我雖住寺應學正勤，為斷煩惱不得懈怠、散亂、閑住，雖居寺舍不生貪著。』復作是念：『如是寺舍皆是檀越之所起造，利益一切修道之人。是故，我今不應於寺生我所心，雖住寺中恒不離於露地之想。』善男子！如是，菩薩具是十法，坐於露地。<p>「善男子！菩薩摩訶薩具足十法，住屍陀林。何等為十？所謂若在中住多生厭離，恒作死想、作八萬戶蟲所唼食想、作赤血想、作青淤想、作臭穢想、作膖脹想、作血塗想、作膿爛想、作解離想、作骸骨想。<p>「善男子！菩薩摩訶薩住屍陀林，恒興慈悲憐愍眾生，持戒清淨、具足威儀、恒習素食、支持活命。所以者何？善男子！是屍陀林有諸非人依止中住，食人血肉，若見菩薩食魚肉者，而起惡心來相觸惱。<p>「善男子！住屍陀林菩薩脫入寺舍，前禮佛塔，次禮大德，問訊上座，恭敬事畢一處而立，於眾僧座不得坐之。何以故？菩薩之法將護世間諸俗人意，是屍陀林住止菩薩翻於世間凡愚眾生，不違眾聖。<p>「若於私座請菩薩坐，審如是僧心無變異乃可就坐，勿令前人而生悔心，以卑下心於己身中作旃陀羅想。<p>「善男子！如是，菩薩具是十法，住屍陀林。<p>「善男子！菩薩摩訶薩具足十法，宴坐不臥。何等為十？所謂不為苦身故而坐不眠、不為惱心故不為眠、所牽故不萎身坐、菩薩摩訶薩凡坐不眠、但為滿足菩提諸行、為一心故、為向正道故、為坐道場故、為利眾生故、為滅一切煩惱故，坐而不臥。善男子！如是，菩薩具是十法，常坐不臥。<p>「善男子！菩薩摩訶薩具足十法，隨宜敷坐。何等為十？所謂於坐之處不過經營、亦不求他而為敷座、不作相貌令他敷座、所坐之處若葉若草隨得而坐、若有地所多諸虫——蟻、蚊、虻、蠅、蚤——作窟住處及闍維處悉遠離之；若消息時，右脇而臥，上下累脚，袈裟覆身，正念專心作光明想；恒作悟想而暫眠臥，不取眠樂、不取脇樂，但調其身；持於四大勿令過困、晝夜用心趣助道法。善男子！如是，菩薩具是十法，隨敷而坐。<p>「善男子！菩薩摩訶薩具足十法，攝心與理相應。何者為十？所謂多修不淨觀、多修慈悲觀、多修十二因緣觀、善識污心之法、多修空相、多修無相、多修攝心、無所願求、恒修不息不令悔恨、具足戒品。<p>「善男子！云何菩薩多修不淨觀？善男子！菩薩摩訶薩獨居閑寂，不出人間，隱山林中，一向默念其心調直。令身調直，結跏趺坐，見其支節屈伸俯仰，生厭離心。當觀身內三十六物，念念相次，莫觀皮外。作如是觀：乃至眾生種種飲食美味淨潔——若麁、若好——纔入腹中即成不淨，觸於內火則便臭爛，穢氣逆鼻，一切世間之所不耐。如此之身，一切嬰兒、凡夫、眾生之所戀著，當依聖教以善智慧如實觀之。是故，我今不應愛此臭處之身，以是因緣故厭離之。如是，菩薩多修不淨觀。<p>「云何菩薩多修慈悲觀？菩薩摩訶薩獨居閑靜具如前說，依前次第而作是念：『是諸眾生多諸瞋恚、怨憾、忿恨，造諸惡業、結搆怨家、無緣責主。若於過去、現在、未來一切瞋恚究竟滅已，我方得坐菩提道場。』作是甚深觀察，思惟真實慈悲，非但口說。<p>「云何菩薩多修十二因緣觀？菩薩摩訶薩若貪欲生、若瞋恚生、若愚癡生，作是思惟：『是貪、瞋、癡藉因緣生，而此因緣復藉因緣，於是諸法因緣所生，無有自性悉是虛妄。何有智者以虛妄法——因緣所生——於自己身而作瘡疣？』<p>「云何菩薩善知污心之法？菩薩摩訶薩觀是污法——若在自心、若在他心——不可量度，為滅是等因緣法故當觀察之。何者是耶？所謂不敬佛、不敬法、不敬僧、不敬戒律、不敬同學——若老、若少並不恭敬——是名染污心法。<p>「唯重自身、輕蔑他人，於諸境界馳騁散亂，背於涅槃，著於我見、人見、眾生見、壽者見，執著空見、執著斷見，執常、無常，憎忿善人，親近凡愚、離持戒者，近破戒眾、伏事惡友，遠善知識，誹謗諸佛甚深經典，於甚深法生怖畏相，懈怠懶惰，於己身中生下劣想，無有威德，訥於言語，非處生疑、應疑不疑、不疑而疑，諸蓋諸結之所纏縛，幻惑世人，間構諂曲，睡眠瞪瞢，唯貪利養、求於名聞，恃於姓族，戀於眷屬，染於邪見，恃怙國土、戀慕群眾，習學呪術、路伽耶陀、世俗文章，捨離正法、廢於道行，於不善法怱務經營、於功德業不勤其事，憎惡毀呰出家之人，但好歌詠歎諸女色、稱美少年——若男、若女——不樂寂靜，於阿蘭若愁憒不樂，於善、不善不知量度，於可尊重不往問訊、親近、供養，讀誦經典不知時節，於所行處不避譏嫌，於諸戒律若輕若重悉不能持。於諸惡法皆無怖畏，諸根暗鈍、愚癡障重，心恒躁動、惡業快利，無所忌難、自恣獨步，橫理取法、憂慮愁毒。於色好醜取相評量、於瞋恚境不修慈悲、於諸貧窮不起憐愍、見疾病苦不生厭離、見死不怖、住火宅中不欲出離，但經營身不護戒律，於過去中經作何事、於現在中正作何事、於未來中當何所作？如是境界都無思惟。於不思議而作思議、於不可量而作限量、所不可求而競勤求、於非清淨作清淨想、於非出離作出離想、於非正道作正道想、於所未得謂言已得。『我正多事未得修善。』『我是凡夫那能修行諸聖道法？』多戀俗務推斥度日，迴避微妙功德善根。於大小乘不能稱歎，設見信樂佛正法者而誹謗之，樂於鬪諍、好相是非、麁獷惡口、自大高舉、惡賴罵詈、卒暴怱擾、凌轢於他、說無義語、喜論人過、所不可說而好說之，樂於戲論，耽著嬉戲。如是等事名染污法，能染污心而善知之。<p>「為滅一切諸戲論故，多修於空而入禪定以調其心。<p>「如是修空，於此境界隨心著處。<p>「當尋是處，求其體性遂無所有；無所有故，通達於空。<p>「所緣之境及能緣心並須觀察，作觀察已，心、境二法悉無所有而通達空。<p>「通達空故，為修無相而攝其心入於禪定，一切相貌顯現相似，善觀察之則見非相。<p>「既了非相，不得己身則無身相；得無相已，不著己身；不著身故，不得一切外諸境相。<p>「於諸外境不作分別、不更移心，於內外相心既不動，為滅無相之相故，於修觀行不生憂喜。<p>「雖得是定，習氣尚多；為滅習氣恒修是定，心心相續無令休息，猶如㸇火。<p>「住於奢摩他、毘婆舍那中，毘婆舍那者如實法觀、奢摩他者一心寂默。<p>「得心定故，後不致悔；不致悔故，生歡喜心。何故歡喜？由戒清淨。一切菩薩具足戒品，清淨攝心與理相應。何以故？持戒清淨故，攝心得成。是故，說名與理相應。<p>「善男子！如是，菩薩具足十法，攝心與理相應。<p>「善男子！菩薩摩訶薩具足十法，受持經典。所謂為護正法而往聽聞，不為資生；為護正教勤聽正法，不為利養；為三寶種不斷絕故勤求多聞，不為世利；為欲利益學大乘者而修多聞，不為稱歎；為諸眾生無救護者利益因緣而修多聞、為諸眾生三苦所逼作安樂故而修多聞、為無慧眼諸眾生故令得慧眼而修多聞、為小乘人說聲聞法而修多聞、為大乘人說菩薩道而修多聞、為自得證無上智慧而修多聞、不求下乘而修多聞。善男子！菩薩具是十法，受持經典。<p>「善男子！菩薩摩訶薩具足十法，受持毘尼。何等為十？所謂了知毘尼并律宗體、毘尼甚深、毘尼微細、犯與不犯、性罪制罪、波羅提木叉、學之本源、聲聞毘尼、菩薩毘尼悉皆了知。善男子！如是，菩薩具足十法，受持毘尼。<p>「善男子！菩薩摩訶薩具足十法，威儀行處齊整具足。何等為十？所謂於聲聞法已經修學、於緣覺法已經修學、於菩薩法已經修學，如是學已威儀具足；凡是沙門不宜處行皆悉遠離，以是因緣，非處不行、非時不行、非國不行；修行沙門所應行處不失威儀，勿令沙門婆羅門之所譏誚。夫威儀者，與理相應，復勸化他，令住此法，使行法者具諸威儀，庠序細密，內懷相應，無有虛假。善男子！如是，菩薩具是十法，威儀行處齊整具足。<p>「善男子！菩薩摩訶薩具足十法，心無慳貪亦無嫉妬。何等為十？所謂自能惠施、復勸他人令行布施、稱歎布施、見他布施起隨喜心、勸歎成獎令其歡喜。不作是念：『但施於我，莫施餘人；唯使我豐，不令他得。』應作是念：『令諸眾生得安樂具、種種資生，若於世間、若出世間具足安樂，我今所為是等眾生利益安樂修諸苦行。是故，我今於眾生邊不應起諸慳貪、嫉妬。』善男子！如是，菩薩具足十法，無有慳貪、嫉妬之心。<p>「善男子！菩薩摩訶薩具足十法，於諸眾生行平等心。何等為十？所謂於諸眾生業行平等、於諸眾生無忿憾心、於諸眾生平等利益而行布施、受持禁戒、修於忍辱、勇猛精進、善思禪定、修般若智、不依二邊而修是心、緣諸眾生起平等心、修行六度令得是法。<p>「生死火宅眾苦熾然，自得出已，復救餘人令其得出。以心平等，不生彼此隔礙之想，無有憎愛。<p>「善男子！譬如長者，其家巨富，唯有六子愛念憐愍而悉平等。是等子息嬰稚愚癡，於事不了，匍匐而戲。是長者宅被火所燒，熾然猛焰炎盛遍起，是等諸子各各東西。善男子！於意云何？是時長者頗作是念：『我今前可且救一子，然後方便救餘子。』不？」<p>降伏一切障礙菩薩對曰：「不也。世尊！所以者何？而是長者於其諸子平等救濟、無有偏心，而隨近者前引出之。」<p>「善男子！如是，一切眾生之類皆是菩薩之嬰兒也，未了苦樂、無所知解生死火宅，六道之中各各住處。菩薩摩訶薩隨其善根有成熟者，前救脫之安置令住清淨法界、生死之外。<p>「善男子！如是，菩薩具足十法，於諸眾生行平等心。<p>「善男子！菩薩摩訶薩具足十法，慇懃恭敬供養諸佛。何等為十？所謂供養於法是供養佛、不以財物是供如來、為作安樂利益眾生、為欲攝受一切眾生、為欲成就眾生善根、不捨所受清淨禁戒、不癈一切菩薩行業、如所說法身即能行，如是修行心無疲倦、不捨無上菩提之心。<p>「如是恭敬供養諸佛不用財寶，若能修行諸佛正法即供養佛。所以者何？供養於法則是供養一切如來。<p>「是法所生利益群品令出世間，若背菩薩所行之業則為身、口相乖，如所誓願不得成滿，則心疲倦便捨菩提，則不能得利益眾生。何以故？菩薩摩訶薩求阿耨多羅三藐三菩提，但為利益諸眾生故，若無眾生亦無菩薩取於正覺。善男子！當如是觀：法即是佛，一切諸佛法為身故。<p>「善男子！如是，菩薩具足十法，慇懃恭敬供養諸佛。<p>「善男子！菩薩摩訶薩具足十法，斷除憍慢。何等為十？所謂出離家居，勤苦求道，親識、朋友、一切眷屬不復相關，何異死人？故無憍慢；改其形相，著壞色衣，而我今者別有所求，故無憍慢；剃頭持鉢，家家乞食活此身故，不生憍慢；以乞食故，生謙下心，如栴陀羅不應憍慢；今我身命寄於人活受他摶食，猶若餓狗人所輕蔑，不應憍慢；我應紹續尊重福田，不應憍慢；令諸同學見而歡喜，不應憍慢；持諸威儀，庠序齊整，不應憍慢；所未得法我當得之，不生憍慢；於弊惡性諸眾生中多修忍辱，不生憍慢住。善男子！如是，菩薩具足十法，斷除憍慢。<p>「善男子！菩薩摩訶薩具足十法，心多清淨。何等為十？所謂福業所持過去善根、宿因具足、正見具足、不著邪論、不可移動、不事餘師、內懷清淨、無有諂曲、意無貢高、亦不幻惑。其心質直，備諸智慧、諸根明利、離眾障蔽、心行清潔、親近善友、遠惡知識、摧伏憍慢、勤求妙理、於聽法時不伺過失、諸佛功德皆悉了知。善男子！如是，菩薩具是十法，心多清淨。」<p>降伏一切障礙菩薩言：「世尊！諸佛功德不可思議，我於此法云何得聞、能了知之？」<p>佛言：「善男子！汝善諦聽，我今為汝說於如來少分功德。」<p>「唯然，世尊！願樂欲聞。」<p>佛言：「善男子！如來大慈具足圓滿，於諸眾生悉皆平等——如於一人慈悲平等，於遍法界一切眾生其心亦爾。<p>「如虛空界遍於一切眾生界中；如來慈悲遍一切處、無量無邊亦復如是，異於聲聞、緣覺菩薩。<p>「善男子！諸佛如來說法無盡，於無量劫不可窮竭，種種名字、種種義趣，於無量眾一時一音而為說法，隨其類音各各得解無限無盡。<p>「善男子！諸佛如來問答具足。設有一切預眾生類以種種問俱問如來，如來隨其種種類音、種種名字，於一剎那、一念、一時皆悉能答，無滯無礙。<p>「善男子！諸佛禪定境界無礙。善男子！設有一切眾生之類位階十地，一時一念俱時入於百千萬億禪定三昧，於諸無量種種三昧皆不能及如來三昧無邊境界。<p>「善男子！如來具足無量色身。善男子！設有眾生以如來身應受化者，一念之頃遍於眾生，對其面前而現佛身，隨眾生願，一念之頃現種種身。<p>「善男子！如來具足天眼無量境界。善男子！有諸眾生得天眼者，所見諸色無量無邊諸世界中，如來悉見，如菴摩勒在手掌中。<p>「善男子！如來無量天耳境界。善男子！設有眾生得天耳者，滿於無量無邊世界，隨其所聞種種音聲，如來能於一剎那頃皆悉得聞是等音聲。<p>「善男子！如來具足知他心智無邊無盡等於虛空。善男子！設有一切諸眾生界種種覺觀、種種思惟、種種業行，如來能於一念之頃悉能了知無量無邊一切諸心，及所造業并業果報，於三世中以無礙智悉皆了知。<p>「善男子！如來恒在禪定不曾忘失。所以者何？佛無失念，諸根不動、內心無亂。何以故？一切煩惱、煩惱習氣畢竟盡故，恒在寂靜。善男子！有煩惱人內心迷亂，不得禪定；如來不爾。夫如來者，無復煩惱、無復塵累，無漏、無為，得一切法，自在遊於一切甚深三昧境界。善男子！如來設住隨一威儀中、隨一三昧中，乃至涅槃，常住其中無有動移，故常在三昧。<p>「善男子！諸佛如來於無量劫備修諸行得成正覺，不可思量、不可思議、無有邊限。」<p>降伏一切障礙菩薩言：「世尊！如來不於無量劫中修功德耶？」<p>佛言：「善男子！莫作是說。何以故？菩薩摩訶薩不應思量如來境界。如來境界不可思量，但為淺近諸眾生等說三僧祇修習所得，而實菩薩發心已來不可稱計。」<p>降伏一切障礙菩薩言：「世尊！幸甚。是等眾生修諸善根、已滅業障、多生信解、近於菩提，聞佛功德心生歡喜，何況聞已盡能受持、讀誦、解說、書寫、供養？世尊！是等眾生不久當得如來功德，無異今日。」<p>佛言：「善男子！如是，如是。如來攝受是等眾生，於諸佛所已種善根、恭敬承事於無量佛，是等眾生聞佛功德不生疑惑。<p>「善男子！若善男子、若善女人七日七夜無餘思想，內心不亂，念念相續，憶持如來如是功德甚深微妙，著淨潔衣，設諸供養，心心成就，是七日內即見如來三十二相色身具足。若有散亂、不平其事而恒一心，於臨死時如來現身立在其前。」<p>降伏一切障礙菩薩言：「世尊！頗有眾生聞佛所說如來功德生不信耶？」<p>佛言：「善男子！有諸眾生聞佛說是如來功德，以其惡口麁獷罵詈、生瞋恚心、於說法者生怨家想，以是因緣，捨身之後生於地獄，受無量苦。善男子！有諸眾生聞佛功德生歡喜者，於說法人生善友想、生如來想。善男子！是等眾生信最極理，已於過去曾聞如來如是功德。是等眾生於大眾中而作是說：『我於過去曾聞如來說佛功德，無異今日經中所說。』」<p>爾時，世尊出長舌相以覆其面、覆於面已復覆其頂、覆於頂已復覆於身、覆於身已覆師子座、覆師子座已復覆菩薩及聲聞眾、覆聲聞眾已復覆釋梵四天等眾，如是普覆大眾等已而縮舌相，問大眾言：「如來世尊有此舌相，頗復能作妄語不耶？善男子！汝等當信如來所說必非虛妄。若信此經，於未來世為汝等故，長夜利益，安樂無盡。」<p>說是語時，八萬四千菩薩摩訶薩得無生法忍；無量無邊諸眾生等遠塵離垢，於佛法中得法眼淨；無量眾生——未曾發於菩提心者——即於是時皆發阿耨多羅三藐三菩提心。
。
<juan>大乘寶雲經卷第六<p>梁扶南三藏曼陀羅仙共僧伽婆羅譯<p>二諦品第六<p>爾時，世尊復告降伏一切障礙菩薩摩訶薩言：「善男子！菩薩摩訶薩具足十法，善解世諦。何等為十？所謂假說有色，非第一義故，得於色法而不執著；假說受、想、行、識，非第一義故，雖得於識而不執著；假說地界，非第一義故，雖得地界而不執著；假說水、火、風、虛空、識界，非第一義故，雖得是界而不執著；假說眼入，非第一義故，雖得眼入而不執著；假說耳、鼻、舌、身、意入，非第一義故，乃得意入而不執著；假說有我，非第一義故，雖得是我而不執著；假說眾生，非第一義故，雖得眾生而不執著；假說壽命、士夫、養育、眾數、人等，非第一義故，雖得是等而不執著；假說世間，非第一義故，雖得世間而不執著；假說世法，非第一義故，雖得世法而不執著；假說佛法，非第一義故，雖得佛法而不執著；假說菩提，非第一義故，雖得菩提而不執著得菩提者。<p>「善男子！假名言說名字、論量，名為世諦，於世法中無第一義。雖然，若離世法，第一義諦不可得說。善男子！菩薩摩訶薩於是法處善解世諦，而不名解第一義諦。<p>「善男子！菩薩摩訶薩具是十法，善解世諦。<p>「善男子！菩薩摩訶薩具足十法，善解第一義諦。何等為十？所謂具無生法、具無滅法、具不壞法、具不增不減不出不入法、具離境界法、具無言說法、具無戲論法、具無假名法、具寂靜法、具聖人法。所以者何？善男子！夫第一義，不生、不滅，不敗、不壞，不增、不減，文字章句所不能說、不可詮辯，絕於戲論。<p>「善男子！第一義者，無言、無說，本性清淨，一切聖人內自證得。若佛出世、若不出世，法性常爾，不減、不增。善男子！為是法故，一切菩薩剃除鬚髮、著壞色衣，以善心故，遠離親屬、往空閑處出家修道，精進耐苦如灸頭然，但為求得是妙法故。<p>「善男子！若無有此第一義諦，所修梵行皆悉無用，佛出於世亦復無用。善男子！是故，汝當知有第一義諦。有第一義諦故，說諸菩薩解第一義。<p>「善男子！菩薩摩訶薩具是十法，善知第一義諦。<p>「善男子！菩薩摩訶薩具足十法，善解十二因緣。何等為十？所謂諸法空虛無實、厄縛危脆、如水中月、如鏡中影、如谷中響、如夢、如幻、無暫時停、搖動不住、藉因緣生，皆悉知之。<p>「作是觀察：『是等諸法一切空虛，無有真實，如是危脆乃至藉因緣生、見生住滅。』復更思惟：『以何因緣是等法生？以何因緣是等法滅？』作是觀已，即知無明為是等法作生因緣，無明所生、無明源由、無明根本，依因無明諸行法生；行緣於識，以識因緣假說名色；名色立已而說六入；因於六入，觸方得生；觸因緣故，生於三受；受因緣故，嬰兒、凡夫生渴愛苦；渴愛因緣而取四取；緣於四取而有接續，有因緣生；以生因緣，老、死、憂、悲、苦、惱等生，純是大苦共相聚集。<p>「以是義故，聰明智者應當勤求滅是無明、破裂無明、拔無明根令不復生。無明滅故，一切諸法因無明者皆滅無餘。猶若命根，命根滅時一切諸根皆悉隨滅；無明滅時，一切諸法依無明者悉皆隨滅。無明滅故，煩惱不生；無煩惱故，不生六道。何以故？生死因緣已滅盡故，是故能得於大涅槃，常樂我淨。<p>「善男子！如是，菩薩具足十法，善知十二因緣。<p>「善男子！菩薩摩訶薩具足十法，知於自身。何等為十？善男子！菩薩摩訶薩作是觀察：『我今此生，何等種性？婆羅門性耶？剎利性耶？居士大家性耶？若卑劣性耶？若下賤性耶？』<p>「若生豪族、大富家者，莫恃怙之而生憍慢；若生下賤、貧窮家者而作是念：『我於前世種是業緣，致使如是貧窮果報。』以是因緣，多修厭離。<p>「生厭離故，樂求出家。得出家已作是觀察：『我今出家正何所為？』即知出家自能度脫方度他人，以是因緣，不應懈怠、不宜嬾惰。<p>「作是觀已：『我得出家，何等不善未滅盡者？若滅是法則生歡喜。』以是因緣，為滅是法勇猛精進。<p>「復作是念：『何等善法可得增長？以增長故，當生歡喜。』為諸善法增長因緣勇猛精進。<p>「復作是念：『依何等師，一切善法而得增長、一切不善而得盡滅？』以是因緣，依止師僧——若多聞者、若不多聞，若持戒者、若不持戒——恒生尊想，如敬諸佛。而於和上阿闍梨邊恭敬尊重、至心承事亦復如是，而作是念：『藉師僧力，諸助道法所未滿者能令得備、煩惱未滅能令滅盡。』是等人邊生和上想，至心承事，生大歡喜，於善法中而修順行、於不善法逆之而行。<p>「復作是念：『我師是誰？』作如是觀則得知之：『夫我師者，是一切智、說一切法、憐愍世間、有大慈悲、是大福田、為天人師。』以是因緣，當生歡喜，復作是念：『幸甚，幸甚。我今已得最上勝利，能示於我學道正法，若失壽命亦不敢犯所受之法。若能不犯則是供養諸佛如來，隨順而行。』<p>「復作是念：『我今受誰飲食供養？』若豪富家、若貧窮家，令如是等飲食供養生大果報、生大利益，當受是等飲食供養。復作是念：『是等施主——若貧、若富——以何等心供養於我、供給飲食？』如是知之：『是等施主今謂我輩是出家人、行沙門法，作福田想、作持戒想、作生善想、作滅惡想。是故，我今不違彼心，受持沙門戒律、德業、出家福田、諸功德事。』而作是念：『無始生死我應度之，我今已得出家入道、行沙門行，則是我初度於生死；我當進修沙門德業，即是第二我渡生死。我今勇猛不敢懈怠，但為得是清淨法故。如是，無始無量生死我應度之。』<p>「善男子！如是，菩薩作是觀察則知己身。<p>「善男子！菩薩摩訶薩具足十法，了知世間。何等為十？所謂於慠恨者而生謙卑、於憍慢者而生恭敬、於諂曲者自行質直、於妄語者自修諦語、於惡口者自說愛言、於麁強者而自柔軟、於磣毒者多修忍辱、於惡賴者多修慈心、於困苦者多修悲心、於慳惜者多修喜捨。善男子！如是，菩薩具足十法，了知世間。<p>「善男子！菩薩摩訶薩具足十法，生淨佛土。何等為十？所謂戒品清淨，無隙、無雜、無瑕、無疵；於諸眾生起平等心；功用無二，具大善根；遠離利養、恭敬、名聞，心無染污；信根成就，心無疑惑；勇猛精進，不暫懈怠；具足禪定，心不散亂；多聞分別，不習邪論；具足利智，不生鈍根；自然多慈，不習瞋恚。」<p>降伏一切障礙菩薩言：「世尊！具足十法生淨土耶？若不具足亦得生乎？」<p>佛言：「善男子！於此十法設有一法而得具足，不隙、不雜，不瑕、不疵、清淨明白，一切諸法悉皆具足。所以者何？具足十法得生淨土，非不具足。<p>「善男子！如是，菩薩具足十法，生淨佛土。<p>「善男子！菩薩摩訶薩具足十法，不受胎生染污。何等為十？所謂起造如來形像、治理故敗佛塔、於佛塔廟恒施塗香、洗浴佛像、於佛塔廟掃灑泥塗、供養父母洗浣摩拭、供養和上闍梨同學一無希望心、所修善根如是迴向而作是言：『以此善根，願諸眾生不受胎生，得清淨生、無染污生。』以深心故。善男子！如是，菩薩具是十法，不受胎生；唯除願力。<p>「善男子！菩薩摩訶薩具足十法，出離家居。何等為十？所謂無所戀著；不混雜住；背於貪境；遠離渴愛，不染塵勞；於佛正法隨順奉行；努力精進，善學知足；隨宜衣裳、隨宜飲食、隨宜臥具、隨宜湯藥；鉢盂、法服、資生什物不作儲畜；於諸塵境恒生怖懼；趣向寂靜，修道不廢。善男子！如是，菩薩具足十法，出離居家。<p>「善男子！菩薩摩訶薩具足十法，淨命自活。何等為十？所謂遠離貢高諂佞利養、遠離相貌、遠離摩揣、不橫求財、離非法財、離不淨財、不戀著財、不為利養之所污染、不渴愛求、於如法財尚生知足。<p>「善男子！云何菩薩遠離貢高諂佞利養？菩薩摩訶薩不為利養作身貢高、口貢高、心貢高。云何不作身貢高？菩薩摩訶薩若見檀越施主之時，不自作身異相威儀、徐步而行現寂靜相、觀前一尋示如愁苦、或作任運如非虛假，是身貢高皆悉不作。云何不作口貢高？菩薩摩訶薩不以利養之因緣故安徐軟語，及以愛語、出隨順語，如是口貢高皆悉遠離。云何心貢高？菩薩摩訶薩若有施主欲以財物而為供養，口示少欲而其內心甚願多取。善男子！此則名為內懷中熱——所謂口稱無貪，心實欲得。<p>「云何遠離相貌？菩薩摩訶薩若見檀越，不作是相——示我衣鉢多有破壞、乏諸湯藥——現其闕少而以求施，口無所言。<p>「云何遠離摩揣？菩薩摩訶薩若見檀越，不作是說：『某甲檀越施我此物，我以恩德報答彼施。』<p>「不作此言：『令前施主知我持戒、知我多聞、知我少欲，我以慈悲受彼嚫施。』不作抑揚方便皷動。<p>「云何菩薩離橫求財？菩薩摩訶薩不作身瘡、不作心瘡而求財物。言身瘡者，為財物故不憚劬勞、四方役身、疾急怱務、違於戒律；言心瘡者，於諸同學減利養者多生嫉妬。<p>「云何菩薩離非法財？不以輕稱小斗欺誑於人、不以詐親及諸欺罔而求財物。<p>「云何菩薩離不淨財？菩薩若於塔物相關、法物相關、僧物相關，絓是不與、非隨喜者，悉不受用。<p>「云何菩薩不戀財利？菩薩摩訶薩若得財物，不作我所、不謂是財、不作積聚，於時節中迴施之者、供養父母及諸親識、諸眷屬等，於時節中復須自用。<p>「得此財時，不生染著；不得財時，亦不周慞亦不渴仰，於施主邊不起惡心、不取過失。<p>「於如法財與眾共得，佛所稱歎、菩薩大士所不譏嫌、天神光揚、同學歡喜，以此財物知足而住。<p>「善男子，如是，菩薩具足十法，淨命自活。<p>「善男子，菩薩摩訶薩具足十法，心不疲倦。何等為十？所謂但為利益眾生善因緣故，住在生死不覺疲倦；為利益眾生故，受生死苦不覺疲倦；為勸眾生令修善法不覺疲倦；為同眾生諸事業故而不疲倦；為小乘眾說聲聞道而不疲倦；於聲聞人而不憎惡；修助道法而不疲倦；為滿菩提行不生疲倦；願求涅槃，不取涅槃；行菩提行，心不暫息。善男子！如是，菩薩是具十法，心不疲倦。<p>「善男子！菩薩摩訶薩具足十法，奉行佛教。何等為十？所謂遠離一切放逸，住無放逸；善自守護，不作身之惡業；善自守護，不作口之惡業；善自守護，不作心之惡業；恒畏惡道，遠離一切諸不善法；諦說道理，離諸非道；恒說正法，毀諸非法；遠離鄙業，隨順德業；不污如來正法戒律；遠離一切煩惱毒臭，廣護佛法；於不善法常守自心。善男子！如是，菩薩具足十法，奉行佛教。<p>「善男子！菩薩摩訶薩具足十法，姿顏光悅，面無顰蹙。何等為十？所謂諸根澄淨、諸根清淨、諸根光徹、諸根無染、諸根皎潔、遠離忿恨、遠離諸使、無復結縛、離蓋怨憾、離諸瞋恚。善男子！如是，菩薩具足十法，姿顏光悅，面無顰蹙。」<p>降伏一切障礙菩薩言：「世尊！如我解佛所說之義，諸根淨故，菩薩摩訶薩顏色和悅；離煩惱故，面無顰蹙。」<p>佛言：「如是，如是。善男子！如汝所說，諸根淨故，菩薩摩訶薩顏色和悅；離煩惱故，面無顰蹙。<p>「善男子！菩薩摩訶薩具足十法，多聞具足。何等為十？所謂生死熾然，婬欲猛火菩薩摩訶薩如實知之、瞋恚猛火如實知之、愚癡亂心如實知之、諸行無常如實知之、三界皆苦如實知之、世間空虛如實知之、諸法無我如實知之、世間虛誑、著於妄想、受生分別如實知之、一切諸法藉因緣生如實知之、涅槃寂靜如實知之。是三無性、聞思修慧如實知已，不但音聲分別說其名字而已。雖如是知，發增廣心，興大慈悲，誓願堅固，為諸眾生拔苦根、栽正勤勇猛。善男子！如是，菩薩具足十法，多聞具足。<p>「善男子！菩薩摩訶薩具足十法，受持正法。何等為十？所謂於末世時、後五百歲正法滅時，如來經教諍訟競起，無量眾生行於邪道，智燈欲滅、無示導者，微妙甚深修多羅經——廣大之義、有大威德、是一切法摩德勒伽（此云法母）——而能受持、讀誦、宣說、恭敬供養；亦能為他顯示其義、廣為解釋、令得易解；於行法者生大歡喜，善護念之；心無希望、樂聽正法；於說法人生世尊想、於正法中生甘露想、生妙藥想；不惜身命求於正法，得正法已努力修行。善男子！如是，菩薩具足十法，受持正法。<p>「善男子！菩薩摩訶薩具足十法，生法王子。何等為十？所謂以相嚴身具隨眾好、微妙修飾諸根滿足、隨於如來所行之道、住在如來境界之處、覺了諸佛不退還法、善能救濟眾生苦難、善能習學眾聖軌則、善能遊觀四無量心、眾梵住處如來所居、一切智城能隨鎮之。善男子！如是，菩薩具足十法，生法王子。<p>「善男子！菩薩摩訶薩具足十法，釋梵四王之所奉迎。何等為十？所謂不退菩提之心、一切眾魔不能惱亂、於佛正法不動不搖、深入諸法微妙祕藏、隨順一切法平等智、於佛法中不隨他語、於佛法中得無礙智、不同一切聲聞緣覺、於諸世間而登上首、安隱住於不生法忍。善男子！如是，菩薩具足十法，釋梵四王之所奉迎。<p>「善男子！菩薩摩訶薩具足十法，知諸機性。何等為十？所謂有諸眾生性多婬欲如實知之、若瞋恚性、若愚癡性、若剛強性、若中庸性、若善軟性、若磣毒性、若弊急性、若遲緩性如實知之、如知一人遍眾生界亦如是知。善男子！如是，菩薩具是十法，知諸機性。<p>「善男子！菩薩摩訶薩具足十法，善知成熟眾生。何等為十？所謂若以佛色身應得度者即為示現如來色身、若以菩薩色身應得度者即為示現菩薩色身、若以辟支佛身應得度者即為示現辟支佛身、若以聲聞身應得度者則為示現聲聞身、應以帝釋身應得度者即現帝釋之身、若以魔身應得度者則現魔身、若以梵身應得度者則現梵身、若以婆羅門身應得度者即現婆羅門身、若以剎利王身應得度者即為現身、若以長者居士身應得度者即為現之。善男子！隨因隨緣、種種方法，但令眾生得成熟者，隨其因緣則為現之。善男子！如是，菩薩具足十法，成熟眾生。<p>「善男子！菩薩摩訶薩具足十法，堪任正法。何等為十？所謂質直柔軟、無諂曲心、善調伏心、無垢污心、內心清淨、性無麁踈、無瞋恚心、遠離麁獷、心多忍辱、具足堪任法王子位。善男子！如是，菩薩具是十法，堪任正法。<p>「善男子！菩薩摩訶薩具足十法，安樂共住。何等為十？所謂正見具足、淨見具足、戒品具足、威儀清淨、行於所宜境界、無煩惱住、動止細密、同學和睦、每事有分、行一乘道無餘師範。善男子！如是，菩薩具足十法，安樂共住。<p>「善男子！菩薩摩訶薩具足十法，善修攝法。何等為十？所謂以利益施攝受眾生、以安樂施攝受眾生、以無盡施攝受眾生、以利益說、以實義說、以正法說、以道理說、以利益事、以資生供給事、以財物利益事攝受眾生。<p>「善男子！利益施者，謂法施也；安樂施者，是財物施也；無盡施者，示正道理；利益說者，勸令修善；實義說者，謂不倒說；正法說者，隨順佛教所攝之法；道理說者，不違實際；利益事者，迴於不善、令住善處；資生供給事者，若飲、若食；財物利益者，謂金、銀、琉璃、真珠、玻❥、琥珀、珊瑚、瑪瑙、象馬車乘、所須之物。<p>「善男子！菩薩具足十法，善修攝法。<p>「善男子！菩薩摩訶薩具足十法，端正具足。何等為十？所謂威儀庠序、於四威儀悉非虛偽、見之可愛、猶若秋月、見之生樂、視不知足、悅人內心、於諸眾生無憎惡者、眾生見者無不歡喜、眾生見者發清淨心。善男子！如是，菩薩具足十法，端正具足。<p>「善男子！菩薩摩訶薩具足十法，能為眾生之所依止。何等為十？所謂擁護眾生於煩惱畏、將領眾生出於生死稠林曠野、濟度眾生於生死海、孤獨眾生為作親眷、於諸煩惱疾病眾生為作醫王、無救護者為作救護、無料理者為料理之、無歸依者為作歸依、於無洲無渚能為洲渚、無趣向者為示趣向。善男子！如是，菩薩具足十法，能為眾生之所依止。<p>「善男子！菩薩摩訶薩具足十法，喻大藥樹。何等為十？所謂如大藥樹——名曰善見——疾病眾生隨意得用，根、莖、枝葉、皮肉、華果，若見、若嗅、若甞、若觸，無不痊愈。善男子！菩薩若爾，從初發心見諸眾生為諸煩惱種種疾病，布施治療、戒、忍、精進、禪定、般若，若得見聞菩薩功德、若得親近、若得其味，病無不差。善男子！如是，菩薩具是十法，喻大藥樹。<p>「善男子！菩薩摩訶薩具足十法，福業相應。何等為十？所謂於三寶處隨力治理；於諸眾生有疾病者布施湯藥；於飢饉者布施飲食；若有眾生寒熱所逼，施其溫涼；於和上阿闍梨深心供養、恭敬承事；於諸同學禮拜奉迎送去，合掌問訊，作和睦事；處處建立伽藍園林，應時布施米穀、財物及諸倉庫；於諸奴婢、僕使、下隷施其飲食、衣裳、湯藥而擁護之；時時往詣持戒多聞沙門親近禮拜。善男子！如是，菩薩具是十法，福業相應。<p>「善男子！菩薩摩訶薩具足十法，善能變化。何等為十？所謂於一佛剎不動不搖，則能遍於諸佛剎土諮稟如來；於一佛剎不動不搖，往詣無量諸佛剎土就彼聽法；於一佛剎不動不搖，往詣諸佛無量剎土供養承事彼佛世尊；於一佛剎不動不搖，往詣諸佛無量剎土行菩提行，令得滿足；於一佛剎不動不搖，往詣諸佛無量剎土，彼土菩薩成等覺時詣彼供養、恭敬、禮拜；於一佛剎不動不搖，往詣無量諸佛剎土現自成佛；於一佛剎不動不搖，往詣無量諸佛剎土轉正法輪；於一佛剎不動不搖，往詣無量諸佛剎土現般涅槃；於一佛剎不動不搖，往詣無量諸佛剎土，彼有眾生應得度者悉為變化，作諸神通令得度脫，雖作變化而無思惟、亦無分別。」<p>降伏一切障礙菩薩言：「世尊！云何菩薩作諸變化？云何不思惟？云何無分別耶？」<p>佛言：「善男子！我今為汝說於譬喻。如此日、月照了四洲，為是眾生而作利益，而是日、月無有思惟亦無分別。以光明故利益眾生，但以過去業行、因緣、果報故，有如是日、月利益事生。善男子！菩薩亦爾，雖作變化利益眾生，皆無思惟、悉無分別，不作功用運是業行。所以者何？是等變化皆由菩薩善業因緣之所成故。菩薩於因地中行菩薩時發弘誓願，以本願力而不思惟亦不分別，生諸變化不加功用。<p>「善男子！菩薩摩訶薩具足十法，速得成阿耨多羅三藐三菩提。何等為十？所謂萬行，具如前說。夫萬行者，布施具足、戒品具足。言戒品者，不隙、不雜、不瑕、不玼，過於聲聞、緣覺戒品，清淨明白。戒品具足、忍辱具足、精進具足、禪定具足、善慧具足、善巧方便具足、善願具足、諸力具足、微妙甚深正智具足、所修妙智具足。不共一切聲聞、緣覺，過其境界，從於菩薩初地以上乃至九地，過境界故。善男子！菩薩具足十法，速得成於阿耨多羅三藐三菩提。」
。
<juan>大乘寶雲經卷第七<p>梁扶南三藏曼陀羅仙共僧伽婆羅等譯<p>寶積品第七<p>爾時，佛告寶積菩薩言：「善男子！有四種法，退失菩薩智慧。何謂為四？於佛正法無尊重心，亦不恭敬是說法者；慳嫉正法，設有人來求正法者而不為說；於樂法者為作留難，遮護覆藏，自生憍慢；復加誹謗說正法者。寶積！如是四法退失智慧。<p>「善男子！有四種法，增長菩薩摩訶薩廣大智慧。何等為四？所謂敬重正法及說法者；隨所聽得微妙正法，廣為他人分別解說，不求名聞、無希望心而為說法；勤求正法如救頭然；隨所聞聽堅固受持、如法修行，不但說是名字而已。善男子！如是四法，增長菩薩廣大智慧。<p>「善男子！具有四法，而皆忘失菩薩摩訶薩大菩提心。何等為四？所謂不隨順和上阿闍梨一切福田、他人不疑而為作疑、見行大乘者而誹謗之、自心欺誑復誑於他。善男子！如是四法，失菩提心。<p>「善男子！有四種法，菩薩摩訶薩生生世世大菩提心自然現前，中間不失乃至坐於菩提道場。何等為四？所謂若失身命終不妄語乃至戲笑；知而不說虛妄之言；於諸眾生起平等心，心無欺誑亦不誑他；於諸菩薩生世尊想，不樂小乘故。善男子！如是四法，生生世世大菩提心自然現前，中間不失乃至坐於菩提道場。<p>「善男子！具四種法，菩薩摩訶薩一切善根不得生長。何等為四？自生憍慢、勤求世間文章呪術、勤求利養貪著名聞、以欺誑心而誑於他。善男子！具是四法，菩薩摩訶薩一切善根永不增長。<p>「善男子！具有四法，菩薩摩訶薩生生世世增長善根，轉勝明淨，不復退失。何謂為四？捨離一切不淨之法，勤求一切清淨正法，夫正法者，所謂六波羅蜜菩薩法藏；於諸眾生心無憍慢，猶若家犬；如法受施而自知量，捨離一切諸邪慢等，安心知足住於聖種；不說他人罪過虛實，不求人短。若於諸法心不通達，亦於世世增長善根，轉勝明淨，不復退失。<p>「善男子！菩薩有四種諂曲之心，常應捨離。何謂為四？於諸佛法心生疑、悔、不決了等，於諸不毀謗當作是念：『唯佛作證。佛法無量，為諸眾生隨機所說；甚深難解，唯佛自知，非我所解。』是故，不生違逆之心。善男子！是名四法令眾生生憍慢心、瞋恨惱等、於他利養起嫉妬心、呵罵菩薩、廣其惡名。善男子！是名四種諂曲之心，菩薩摩訶薩常應捨離。<p>「善男子！菩薩摩訶薩具有四種真實之相。何等為四？所謂於所犯罪終不覆藏，向他發露懺悔、改往，心無蓋纏；若以實言應失國土、身命、財物，如是急事不捨實語，亦不異緣作諸餘語；一切惡事、罵詈、誹謗、撾打、繫縛、種種傷害，受此苦時但自咎責、推於往業，不瞋恨他、不懷其惡，善住信力、自心淨故；若於諸佛甚深之法——難信、難解——悉能信受、讀誦、受持。善男子！是名菩薩有四真實質直之相。<p>「善男子！具有四法，❥悷難調難伏之相。何謂為四？讀誦經典翻為戲論，雖口說法不隨順行，於諸教誨違逆不信；不能隨順恭奉供養和上、闍梨諸福田等令心喜悅；損他信施、恭敬供養，自違本誓而受信施；見諸調御菩薩大士輕欺生慢而不恭敬。善男子！是名菩薩有四種法，❥悷難調難伏之相。<p>「善男子！菩薩有四調順之相。何謂為四？隨所聞法而善說之，如說而行，依止於法、不依言說；承奉師教能知意旨，易與言語，所作皆善不失師意；不退戒、定，以調順心而受供養；見諸善調信順大士恭敬愛樂，隨順善訓，稟受德行。善男子！是名菩薩有四調順之相。<p>「善男子！菩薩有四僻謬。何謂為四？不可信人與之同意是菩薩謬、非器眾生說甚深法是菩薩謬、樂大乘者為說小法是菩薩謬、若布施時但施持戒供養善者不施惡人是菩薩謬。善男子！是名菩薩四種僻謬。<p>「善男子！菩薩有四正道。何謂為四？於諸眾生生平等心、普信眾生等以佛慧、於諸眾生說法平等、等令眾生等住正行。善男子！是名菩薩有四正道。<p>「善男子！菩薩有四非善知識、非善等侶。何謂為四？求聲聞者，但欲自利；求緣覺者，心樂少事；歎外經典、路伽耶陀、文章嚴飾；所親近者，但增世利、不慕法利。善男子！是名菩薩有四非善知識、非善等侶。<p>「善男子！菩薩有四善知識、四善等侶。何謂為四？諸來乞者是善知識，道因緣故；能說法者是善知識，增長善故；勸令出家是善知識，出三界苦；諸佛菩薩是善知識，增長一切正妙法故。善男子！是名菩薩四善知識、四善等侶。<p>「善男子！菩薩有四實非菩薩而似菩薩。何謂為四？貪求利養而不求法、貪求名稱不求功德、貪求自樂不救眾生、以滅苦法樂聚徒眾不樂遠離。善男子！是名四非菩薩而似菩薩。<p>「善男子！有四種真實菩薩。何謂為四？能信於空亦信業報、知一切法無有吾我而於眾生起大悲心、深樂涅槃而遊生死、所作布施皆為眾生不求果報。善男子！是為菩薩四種真實菩薩功德。<p>「善男子！菩薩有四大藏。何謂為四？若有菩薩值佛出世，因爾得聞六波羅蜜及其義趣，以無礙心侍說法者、不暫遠離、心無懈怠、住阿蘭若而無放逸。善男子！是名菩薩有四大藏。<p>「善男子！菩薩有四種法，能壞魔事。何謂為四？常不捨離菩提之心、於諸眾生心無罣礙、於諸執著悉皆覺知、心不輕賤一切眾生。善男子！是名菩薩有四種法，能壞魔事。<p>「善男子！菩薩有四不可思量福德行業。何謂為四？以清淨心而行法施、於破戒人生大悲心、於諸眾生稱揚歎詠菩提之心、於無力者修習忍辱。善男子！是名菩薩有四不可思量福德行業。<p>「善男子！菩薩有四種法，破碎煩惱、無明住地。何謂為四？戒品清淨——若輕、若重——悉皆不犯、攝持正法不憚劬勞、布施燈明供養福田、捨施財物無有親踈，是名四法破碎煩惱、無明住地。<p>「善男子！有四種法，得無礙智。何謂為四？無希望心常行法施、受持正法與理相應、於他利養不生嫉妬、恒自攝心不生憍慢，是名四法得無礙智。<p>「善男子！非但名字號為菩薩，能行善法、行平等心名為菩薩，若能成就三十二法則名菩薩。何謂三十二法？常為眾生深求安樂，皆令得住一切智中，常自稱量無上法器，心不憎惡他人智慧，破壞憍慢，深樂佛道，心地堅固敬無虛假，親友究竟得至成佛，於親、非親心常平等，言常含笑、言語知量、前應問訊面無顰蹙，所為事業終不中息，普為眾生等行大悲，心無疲倦，多聞無厭，自責己過、不譏彼短，於有罪者慈悲呵責，以菩提心行諸威儀，所行布施不求反報、不求生處而行持戒、於諸眾生生無礙忍、為修一切諸善根故勤行精進、遣無色界取於禪定、行方便慧應四攝法，持戒、毀戒慈心平等，至心聽法，心樂遠離，住阿蘭若而不樂著一切世間種種榮華，於大乘中見大利益，離惡知識、親近善友，常運平等，四種梵心，遊戲五通，常依真智，於諸眾生——邪行、正行——俱不棄捨，言常決定貴真實法，一切善根以菩薩心而為上首。若人具此三十二法則得名為菩薩之位。<p>「善男子！菩薩功德無量無邊，當以譬喻因緣知之。善男子！譬如大地容受眾生，無分別心、不求報恩；菩薩亦爾，從初發心至坐道場，一切眾生皆蒙利益，心無分別、不求報恩。<p>「善男子！如一切水潤生百種稻禾、藥草、叢林、樹木皆得增長；菩薩亦爾，自心淨故，慈悲普覆潤諸眾生，皆令增長一切善法。<p>「善男子！譬如火種皆能成熟百種禾穀、藥草、華果；菩薩智慧亦復如是，皆能成就一切善根。<p>「善男子！譬如風輪皆能成立一切世界諸佛剎土；菩薩方便亦復如是，皆能成立一切善法。<p>「善男子！如月初生，光明炎色日日增長；菩薩淨心亦復如是，一切善法日日增長。<p>「善男子！如日初出，一時發光普為一切眾生照明；菩薩亦爾，發智慧光，一時普照一切眾生。<p>「善男子！如師子王，隨所至處不驚不畏；菩薩亦爾，持戒清淨，智慧真實，隨所住處不驚不畏。<p>「善男子！譬如善調大龍象王，荷負重擔身不疲極；菩薩亦爾，善調心故，荷負一切眾生之類，作大利益而無疲倦。<p>「善男子！譬如蓮華生於水中，水不染著；菩薩亦爾，生於世間，諸世間法而不染污。<p>「善男子！如人伐樹，根在還生；菩薩亦爾，方便力故，雖斷結使有善根愛還生三界。<p>「善男子！譬如諸方流水入于大海皆為一味；菩薩亦爾，以種種門習諸善根，迴向阿耨多羅三藐三菩提皆為一味。<p>「善男子！譬如須彌山王，忉利諸天及四天王皆依止住；菩薩大菩提心亦復如是，為薩婆若所依止住。<p>「善男子！如大國王，以群臣力能辦國事；菩薩智慧亦復如是，以方便力皆能成辦一切佛事。<p>「善男子！譬如天淨清明，無諸雲氣必無雨相；寡聞菩薩無所知解、無法雨潤亦復如是。<p>「善男子！譬如天陰雲起必能降雨，充足眾生生長萌牙；菩薩亦爾，從大悲雲起大法雨利益眾生。<p>「善男子！如轉輪聖王所出之處則具七寶；菩薩亦爾，隨所出處三十七品現於世間。<p>「善男子！如摩尼珠所在之處，則有無量金、銀、珍寶；如是，菩薩隨所出處則有無量百千聲聞、辟支佛寶。<p>「善男子！如忉利天入雜藏園，隨意所用悉在其中；菩薩亦爾，真淨心故，於諸眾生平等教化。<p>「善男子！譬如呪術藥力，毒不能害；菩薩結使亦復如是，智慧力故不墮惡道。<p>「善男子！如大城中所棄糞穢，若置甘蔗、蒱萄田中則有利益；菩薩結使亦復如是，所餘習氣為一切智而作因緣。<p>「善男子！譬如有人不曾習學戈矛之法則無武用；菩薩亦爾，不曾習學一切諸法而不能為算擇分別、受持修行。<p>「善男子！譬如陶師，於諸坏器未燥之時不堪大火；菩薩亦爾，於諸眾生智慧微弱不堪聽聞諸佛大法故不為說，彼設得聞則生狂亂。<p>「善男子！菩薩摩訶薩欲學寶雲微妙經者，常應修習實法正觀。云何正觀？所謂真實思惟是法正觀，不觀我、人、眾生、壽命，是名中道真實正觀。<p>「善男子！夫實觀者，觀色非常亦非無常，亦觀受、想、行、識非常亦非無常，是名中道真實法觀。所以者何？常是一邊、無常一邊，常與無常二邊中間無色、無形、無命、無知，是名中道諸法實觀；我是一邊、無我一邊，我與無我二邊中間無色、無形、無命、無知，是名中道諸法實觀。<p>「善男子！若心有實是為一邊、若心非實是為一邊，若無心識、亦無心數諸大地法，是名中道諸法實觀。如是，善法、不善之法，世間諸法、出世間法，有罪之法、無罪之法，有漏、無漏，有為、無為，乃至有垢、無垢亦復如是，離於二邊而不可取亦不可說，是名中道諸法實觀。善男子！有是一邊、無是一邊，有無中間無色、無形、無命、無知，是名中道真實法觀。<p>「善男子！我之所說十二因緣：無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老、死、憂、悲、苦、惱，如是因緣而為招集成大苦聚。若無明滅故行滅、行滅故識滅、識滅故名色滅、名色滅故六入滅、六入滅故觸滅、觸滅故受滅、受滅故愛滅、愛滅故取滅、取滅故有滅、有滅故生滅、生滅故，如是，老、死、憂、悲眾惱大苦聚滅。明與無明無二、無別，若如是知，是名中道諸法實觀。如是，行及非行、識與所識、名色可見及不可見、諸六入非六入、觸及所觸、受及受滅、愛與愛滅、取與取滅、有與有滅、生與生滅、老死與老死滅皆是無二、無別，若如是知，是名中道諸法實觀。<p>「復次，善男子！夫真實觀，不以空故令諸法空，法性自空；非無相故令法無相，法性之體本自無相；不以無願令法無願，但諸法性本自無願；不以無起、無生、無我、無取、無性令法無起、無取、無性，但法本來自無起、無取、無性。若如是觀，是名實觀。<p>「復次，善男子！非無人故名之曰空，但空自空；前際、後際、中際亦空，但法自空。非色滅空，當依於空、莫依於人。若以得空而依於空，佛說是人則為退墮。<p>「善男子！寧起我見積如須彌，莫以空見起增上慢。所以者何？一切諸見以空得脫，若起空見則不可治。<p>「善男子！如醫授藥令治彼病，是藥在內祕而不出。於意云何？如是病人寧得差不？」<p>「不也。世尊！是藥不出，其病轉增。」<p>「善男子！如是諸見唯空能滅，若起空見則不可治。譬如有人怖畏虛空，悲號搥胸，作如是言：『却此虛空。』於意云何？如是虛空可除却不？」<p>「不也。世尊！」<p>「善男子！如是，若畏空法，我說是人狂亂失心。所以者何？常行空中而畏於空。<p>「譬如畫師自手畫作夜叉鬼像，見則怖畏，迷悶躄地；一切凡夫亦復如是，自造色、聲、香、味、觸故往來生死，受諸苦惱不自覺知。<p>「善男子！譬如幻師幻作猛虎，幻虎成已還食幻師；行道沙門亦復如是，有所觀法皆空、皆寂、無有見者，是觀亦空。<p>「善男子！譬如兩木本無火相，以兩相揩從中火生遂燒是木。善男子！如是真實觀故，生聖智慧；聖智生已，遂滅實觀。<p>「善男子！譬如然燈，一切黑暗皆自無有，無所從來、去無所至，非東方來、去亦不至，南、西、北方、四維、上、下，不從彼來、去亦不至。而此燈明亦無是念：『我能滅暗。』但因燈明，法自無暗。明、暗俱空，無作、無取。善男子！如是，實智慧生、無智自滅，智與無智二相俱空，無作、無取。<p>「善男子！譬如千歲暗室未曾見明，設復有人於中然燈。於意云何？暗寧作念：『我久住此，不欲去也。』」<p>「不也。世尊！若燈然時，是暗無力，必當滅去。」<p>「善男子！如是，百千萬劫久集結業，以一觀智即皆能滅。其燈明者，聖慧根是；其黑暗者，諸結業是。<p>「善男子！譬如種植空中，若能增長無有是處；菩薩取證亦復如是，增長佛法亦無是處。<p>「善男子！譬如種植在於良田則能生長，斯有是處；菩薩亦爾，有諸結使雜世間垢能長佛法。<p>「善男子！譬如於彼高原陸地不生蓮華；菩薩亦爾，於無為中不生佛法。<p>「善男子！譬如卑濕污泥乃生蓮華；菩薩亦爾，生死污泥、邪定眾生能生佛法。<p>「善男子！譬如四大海水生蘇滿中；菩薩有為善根甚多無量亦復如是。<p>「善男子！譬如若破一毛以為百分，以一分毛取海一滴；一切聲聞有為善根亦復如是。<p>「善男子！譬如虫芥子孔所有虛空；一切聲聞有為智慧亦復如是。<p>「善男子！譬如十方虛空無量無邊；菩薩有為智慧亦復如是。<p>「善男子！譬如轉輪聖王有大夫人懷妊七日，是子具有轉輪王相，諸天尊重過餘諸子具身力者。所以者何？是胎王子必紹尊位，繼聖王種。善男子！初心菩薩亦復如是，雖未具足諸菩薩相，如胎王子，諸天、神、王深心尊重。所以者何？如是菩薩必紹尊位，不斷佛種。<p>「善男子！譬如一琉璃珠勝於水精；菩薩亦爾，從初發心便勝一切眾生之類。<p>「善男子！譬如大王夫人生子之日，小王、群臣皆來拜謁；菩薩亦爾，初發心時，諸天世人所應禮拜。<p>「善男子！譬如雪山王，諸藥草遍無所屬、無所分別，隨有所病悉能療治；菩薩亦爾，所集智藥無所分別，普為眾生平等救護。<p>「善男子！如月初生，眾人愛敬踰於滿月。善男子！如是，眾生信我語者，愛敬菩薩甚於如來。所以者何？由諸菩薩生如來故。」<p>爾時，世尊復告寶積菩薩摩訶薩言：「善男子！菩薩摩訶薩常為利益一切眾生修集梵行、清淨功德、無上善根，以平等心施與眾生，所得智藥遍到十方療治一切煩惱病苦，皆令畢竟，永不復起。<p>「云何名為菩薩智藥？謂不淨觀治於貪欲、以修慈心治於瞋恚、以因緣觀治於愚癡、以修空觀治諸妄見、以無相觀治諸憶想分別境界、以無願觀治於一切生三界願、以四非倒治於四倒、以無常觀治無常中計常顛倒、以修苦觀治諸苦中計樂顛倒、以法無我治無我中計我顛倒、涅槃寂滅治不淨中計淨顛倒。<p>「身、受、心、法四念處觀則為對治四種顛倒——順身相觀不墮我見、順受相觀不墮我見、順心相觀不墮我見、順法相觀不墮我見——是四念處能治一切身、受、心、法，開涅槃門。<p>「以四正勤能斷已生諸不善法、不起未生諸不善法、未生善法悉能令生、已生善法能令增長。舉要言之，能斷一切諸不善法、成就一切諸善之法。四如意足治於身心一合之相，令得如意自在神通。以此五根治諸無信、懈怠、失念、亂心、無慧一切眾生，以此五力摧諸煩惱，以七覺分治諸法中疑悔妄謬，以八正道治諸邪道一切論師。<p>「善男子！是為畢竟智慧妙藥，菩薩常應修集、殷勤行之。<p>「善男子！閻浮提內，耆婆醫王最為第一。令三千大千世界一切眾生皆如耆婆，若有人問心中結使、煩惱、邪見、疑悔病藥，尚不能答，何況能治？菩薩於中應作是念：『我終不以世藥為足，我當修習出世智藥，亦修一切善根福德。』如是，菩薩得智藥已，遍到十方畢竟療治一切眾生煩惱等病。<p>「何謂菩薩出世智藥？信知諸法從緣合生，信一切法無我、無人，亦無眾生、壽命知見，亦無作者、亦無受者，信解通達無我我所。於是空法無所得中不驚不畏，勤加精進而求心相，菩薩摩訶薩如是求心。<p>「何等是心？若貪欲耶？若瞋恚耶？若愚癡耶？若過去、未來、現在耶？若心過去，過去已滅；若心未來，未來未至；若心現在，現在無住。是心非內、非外亦非中間，是心無色、無識、無形、無見、無知、無住處。如是之心，十方三世一切諸佛不已曾見、非今現見、非當來見。若一切佛過去、來、今所不見者，云何當有？但以顛倒妄想因緣，心生諸法種種差別。<p>「善男子！是心如幻，憶想分別，起種種業、受種種身。<p>「善男子！心去如風，於非境界遠行難收；心如流水，生滅不住；心如燈炎，眾緣故有；是心如電，剎那不停；心如虛空，客塵煩惱之所障蔽；心如獼猴，取一、捨一，遍諸境界；心如畫師，能造種種業因緣故；心無暫定，隨逐種種諸煩惱故；心唯獨一，無第二故；心如大王，一切諸法增上主故；心常獨行，無伴侶故；心如怨家，能作一切諸苦惱故；心如狂象踏小兒諸土舍，能壞一切諸善根故；是心貪著如魚吞鈎，於苦受中生樂想故；是心如夢，於無我中生我想故；心如青蠅，於不淨中起淨想故；心如債主，生苦楚故；心如惡鬼，求人便故；心常高下，貪、瞋逼故；心如偷劫，奪善根故；心常貪色，如蛾投火；心常貪聲，如戰鼓響；心常貪香，如猪樂廁；心常貪味，如駝愛蜜；心常貪觸，如蠅著油。<p>「善男子！菩薩如是求於心相而不可得，若不可得則非過去、現在、未來；若非過去、現在、未來則出三世；若出三世則非有、無；若非有、無則是不起；夫不起者則是無性；若無性者則是無生；若無生者則是無滅；若無滅者則無所離；若無離者無來、無去、無退、無生；若無來去、無退、無生則無諸行；若無諸行是則無為；若無為者，是為一切諸聖根本，是中無有持戒、破戒；若無持戒、無破戒者，是則無行亦無非行；若無有行、無非行者，是則無有心心數法；若無心心數法者，則無有業亦無業報；若無有業、無業報者則無苦樂；若無苦樂是則聖性，是中無業、無起業者，無有身業亦無意業，是中無有上、下差別。<p>「聖性平等，猶若虛空；是性平等，無有優劣，一切諸法等一味故；是性平等，遠離一切身心相故；是性遠離一切諸法，順涅槃故；是性清淨，遠離一切煩惱垢故；是性無我，離我所故；是性真實，順如如故；是性寂靜，常安樂故；是性無有高下，從平等出故；是性真實，第一義故；是性無盡，畢竟不生故；是性常住，諸法常爾故；是性安樂，涅槃第一故；是性清淨，離一切相故；是性無我，求不可得故。<p>「善男子！汝等應當內善觀察，莫外馳騁。<p>「善男子！當來沙門，如狗逐塊。云何名為如狗逐塊？譬如有人以塊擲狗，狗即捨人而走逐塊。如是，善男子！有諸沙門、清信士女，怖畏色、聲、香、味、觸故，住阿蘭若空閑之處，獨無等侶，離眾憒閙，身離五欲而心不捨。是人存念色、聲、香、味、觸等，心貪樂著而不內察，不知云何當離五塵。以不知故，有時來入城邑、聚落、在人眾中還為五欲之所繫縛。若空閑處持有漏戒，死得生天，又為天上五欲所縛。從天上墮，終不得脫於三惡道——所謂地獄、畜生、餓鬼——是名沙門如狗逐塊。<p>「善男子！云何沙門不如於彼逐塊之狗？若有沙門為人所罵而不加報，打害、瞋毀亦不報之，但自內責、求伏於心，作如是觀：『罵者是誰？受者是誰？打者、害者、毀者、瞋者亦復是誰？』是名沙門不如於彼逐塊癡狗。<p>「善男子！如調馬師，馬若❥悷即為制伏；行者亦爾，隨心所向則能收攝，不令放逸。<p>「善男子！譬如有人咽喉閉塞則能斷命；如是，善男子！一切諸見，唯有我見則能斷於智慧命根。<p>「善男子！譬如有人隨所縛處而求解脫；如是，善男子！隨心所著當應求解。<p>「善男子！出家之人則有二種不淨污心。何謂為二？一者、讀誦世間文章、外道諸術，二者、多畜諸好衣鉢、種種服飾。<p>「又，出家人二種堅縛。何謂為二？一、執著縛，二、供養縛。<p>「又，出家人二種障法。何謂為二？一者、親近白衣，二者、憎惡善友。<p>「又，出家人有二種垢。何謂為二？一者、忍受煩惱，二者、求諸檀越。<p>「又，出家人二種雹雨。何謂為二？一者、毀壞善根，違逆正法；二者、以破戒身受他信施。<p>「又，出家人二種癰瘡。何謂為二？一者、求顯他過，二者、自覆其罪。<p>「又，出家人二種燒熱。何謂為二？一者、以垢穢心愛著法服，二者、持戒人邊受其供養。<p>「又，出家人有二種病。何謂為二？一者、懷增上慢而調伏心，二者、破壞他人發大乘心。<p>「善男子！夫沙門者凡有四種。何謂為四？一者、形相詐現沙門，二者、威儀欺誑沙門，三者、求名沙門，四者、實行沙門。<p>「何謂形相詐現沙門？有一沙門形相具足——服僧伽梨，剃除鬚髮，執持應器——而便成就不淨身業、不淨口業、不淨心業，不善護身、慳嫉懈怠、破戒懷惡，是名形相詐現沙門。<p>「何謂威儀欺誑沙門？有一沙門具足沙門身四威儀，行、立、坐、臥一心安詳，斷諸美味，修四聖種，遠離眾會憒閙之所，言語柔軟。如是德行欲為欺誑、不為寂靜，而於空法見有所得、於無所得而生怖畏如臨坑想、於說法者而生忿怒如怨賊想，是名威儀欺誑沙門。<p>「何謂名聞沙門？有一沙門偽作相貌、現行持戒，欲令人聞；努力讀誦，欲令他知自為多聞；獨處閑靜不餘雜閙，欲使人知住阿蘭若；少欲知足修遠離法，欲得人知我是厭離。不為寂靜、不為得道、不為沙門及沙門果、不為涅槃微妙勝果，是則名為求名沙門。<p>「善男子！何謂實行沙門？有一沙門於自身命尚不生貪，何況利養、名聞等事？於空、無相、無取之法，聞大歡喜，順達真如，隨說而行。不為涅槃而修梵行，豈樂三界無樂之處？空尚不執，何況我見、眾生人見？依止於法而求解脫——夫求解脫不外馳騁——見一切法本來無垢、畢竟清淨，但依自身、不依於他。於佛法身尚不執著，何況色身？以空遠離而不見法，何況貪著音聲、言說？以無為法尚不見僧，何況當見有和合眾？於諸法中無所斷除、無所修行，不生生死、不著涅槃，知一切法本來寂滅，不見有得、不求解脫，是名實行沙門。<p>「如是，善男子！汝等當學實行沙門，莫著名字，空無利益。<p>「善男子！譬如貧窮下賤之人強為作字名為富貴。於意云何？是貧賤人稱此名不？」<p>「不也。世尊！」<p>「如是，寶積！雖為沙門而無沙門實行之德，如彼貧人空荷名字。<p>「善男子！譬如有人漂溺海中渴乏而死。如是，寶積！有諸沙門雖多讀誦種種經典，而不能止貪、恚、癡渴，在法水中煩惱渴死，墮諸惡道。<p>「善男子！譬如醫王多畜眾藥，自身有病而不能治；多聞之人有煩惱病亦復如是，雖有多聞，不止煩惱，何能自利？<p>「善男子！譬如有人服王貴藥，不能將節為藥所害；多聞之人有煩惱病亦復如是，得好法藥，不能修行自害慧命。<p>「善男子！如摩尼珠墮不淨中，未即可用；多聞之人貪著利養，未能利益一切天人。<p>「善男子！譬如死人著金瓔珞；多聞破戒而被法服、受他供養，亦復如是。<p>「善男子！如長者子——若男、若女——淨自洗浴，剪除爪甲，以香自熏，著新淨衣，寶飾、華鬘莊嚴身首。如是，寶積！多聞之人受持淨戒而被法服、受他供養，亦復如是。<p>「善男子！有四種破戒似善持律。何謂為四？設有一人具足持戒，大小罪中心常怖畏，所聞戒法皆能履行，身、口、意業悉皆明白，正命清潔，如是之人說有我論，是初破戒似善持律。善男子！復有一人誦持戒律，隨所說行，身見不滅，是二破戒似善持律。善男子！復有一人具足持戒，取眾生相而行慈心，聞一切法本來無生心大驚怖，是三破戒似善持律。善男子！復有一人具足修行十二頭陀，見有罪相，是四破戒似善持律。<p>「善男子！夫持戒者，無我、無我所，無作、無非作，無有作法、亦無作者，無行、無非行，無色、無名，無相、無非相，無成、無不成，無取、無捨，無可取、無可棄，無眾生、無眾生名，無心、無心名，無世間、無非世間，無依止、無非依止，不以持戒而自矜高，亦不輕蔑毀破戒者，亦不憶想分別此戒。<p>「寶積！是名聖戒、無流之戒、不著三有無所依戒。」<p>爾時，世尊欲重宣此義而說偈言：「清淨持戒者，無垢、無所有，持戒無憍慢，亦無所依止，持戒無愚癡，亦無有諸縛，持戒無塵污，亦無有違失。持戒心善軟，畢竟常恒寂，遠離於一切，憶想諸分別。解脫諸亂念，是淨持佛戒，不貪惜身命、不用諸有生，修習於正行、安住於正道，是名為佛法，堅實淨持戒。持戒不染世，亦不依世法，逮得智慧明，無暗、無所有，無我、無彼想，已知見諸相，是名為佛法，真實淨持戒。無有此彼岸，亦無有中間，於無此彼中，亦不有所著，無縛、無諸漏，亦無有欺誑，是名為佛法，真實淨持戒。心不著名色，不生我我所，是名為安住，真實淨持戒。雖持諸戒行，其心不自高，亦不以為上，過戒求智慧，是名為真實，清淨持戒相。不以戒為最，亦不貴三昧，過此二事已，修習於智慧。空寂無所有，是諸賢聖性，如是淨戒者，諸佛所稱美。心脫於身見，除滅我我所，信解於諸佛，所行空寂法，如是持聖戒，則為無有等。依戒得三昧，三昧能修慧；依因所修慧，逮得於淨智；已得淨智者，具足清淨戒。」<p>佛說是語時，五百沙門不受諸法，心得解脫；三萬二千人遠塵離垢，得法眼淨；五百沙門得於禪定，聞此深法心不信解、不能通達、不入內懷，從座而起還于山林。<p>爾時，大迦葉前白佛言：「世尊！是五百沙門皆得禪定，不能信解入深法故，從座起去。」<p>佛語大迦葉：「是諸沙門以增上慢，聞是清淨無流戒相，不能信解、通達了知。佛所說偈，其義甚深，不入內懷。所以者何？諸佛菩提極甚深故。若無福德、未種善根、隨逐惡友，多不能信受此深法。迦葉！是五百人於過去世迦葉佛時外道弟子，往到佛所欲求佛過，聞佛說法得少信心而自念言：『是佛希有，快說妙法。』以是善心福德因緣，命終之後生忉利天。從彼墮落生閻浮提，於我法中而得出家。是諸沙門深著諸見，聞說深法不能信解，而不隨順、不能通達。以聞深法因緣力故，得大利益，不以此生更墮惡道，當用此身得入涅槃。」<p>爾時，世尊告長老須菩提言：「汝往就彼諸沙門邊為教誨之，令其得解。」<p>長老須菩提對曰：「世尊！是等沙門於佛所說尚不信受，豈能信受於我語耶？」<p>是時，如來即為化作二沙門像，隨逐如是五百沙門所遊道路。是諸沙門見是二人而問之曰：「汝何去耶？」<p>答曰：「我等欲去就阿蘭若，住於山林閑寂之處修禪定樂。所以者何？佛所說法殊不可解。」<p>諸沙門言：「長老！我等聞佛說法亦不能解，故欲入山修學禪定。」<p>時化沙門而對之曰：「我等當離自高逆心，應當求解佛所說義。所以者何？無高、無諍是沙門法。長老！如佛所說，涅槃之名空無所有。誰得涅槃？為何所滅？何法當名為涅槃耶？於此身中頗有我、人、眾生、壽者、作者、士夫、弗伽羅等得涅槃耶？」<p>又問：「何法名涅槃耶？」<p>諸沙門曰：「長老！貪、瞋、癡盡故涅槃耶？」<p>化沙門曰：「長老！是貪、瞋、癡可盡滅者當何處有？」<p>諸沙門曰：「是貪、瞋、癡，非內、非外，亦非中間。若無憶想、虛妄分別，是貪、瞋、癡亦不得生。」<p>化沙門曰：「長老！若爾，不須分別。長老！若不分別，貪、瞋、癡等豈得生耶？<p>「是貪、瞋、癡若不更生，是名寂靜，不為生死、不為涅槃。<p>「長老！以戒、定、慧、解脫、解脫知見不生、不滅。長老！如是等法顯了涅槃，是等諸法性相空寂，不取、不捨。長老！當滅此相謂涅槃想。若於無相而作想解、若於有相而作想解、於此有無而起想者，是名相縛。長老！應當入於滅受想定，若一能得入滅想定者、所作已辦，則為滿足更無餘事。」<p>是化沙門說是語時，五百沙門不受諸法，心得解脫。得解脫已，往詣佛所，頭面作禮，却坐一處。<p>爾時，長老須菩提問諸沙門言：「汝等向者為何處去？今何來耶？」<p>諸沙門曰：「長老！佛所說法，來無所從、去無所至。」<p>又復問曰：「汝等沙門云何聽法？」<p>沙門答曰：「不為繫縛、不為解脫。」<p>又問：「汝等沙門習行何法？」<p>答曰：「不為得故、不為失故。」<p>又問：「誰調伏汝？」<p>答曰：「身無決定、心無所著，有此二者能調伏我。」<p>又問：「汝等云何解脫？」<p>答曰：「不斷無明、不生明故。」<p>又問：「汝等為誰弟子？」<p>答曰：「無證、無覺，是彼弟子。」<p>又問：「汝等幾何當入涅槃？」<p>答曰：「猶如如來所作化人，其入涅槃，我等當入。」<p>又問：「汝等已得己利耶？」<p>答曰：「自利不可得故。」<p>又問：「汝等所化已得辦耶？」<p>答曰：「我及我所不可得故。」<p>又問：「汝等修梵行耶？」<p>答曰：「於三界中不行亦非不行，是我梵行。」<p>又問：「汝等煩惱盡耶？」<p>答曰：「一切諸法畢竟盡故。」<p>又問：「汝等破魔眾耶？」<p>答曰：「陰魔不可得故。」<p>又問：「汝等承事如來耶？」<p>答曰：「不以身、心故。」<p>又問：「汝等住福田耶？」<p>答曰：「無有住故。」<p>又問：「汝等斷於生死諸往來耶？」<p>答曰：「無常斷故。」<p>又問：「汝等斷諸行耶？」<p>答曰：「無礙解脫故。」<p>又問：「汝等究竟當至何所？」<p>答曰：「隨於如來化人所至。」<p>於是，長老須菩提問沙門時，五百沙門不受諸流，心得解脫；三萬二千人遠塵離垢，得法眼淨。<p>爾時，會中有菩薩摩訶薩名曰普明，在大眾中合掌恭敬而白佛言：「世尊！菩薩欲學是寶雲經，當云何學？」<p>佛言：「善男子！汝當勤心學此經典。何以故？諸佛如來說此寶雲微妙經典，但為實行有善根者大利益故。<p>「善男子！譬如有人乘土坏船欲渡大河。善男子！於意云何？以何精進乘是坏船？是人得渡如是大河？」<p>對曰：「世尊！以大勇猛精進力故。所以者何？是人念言：『我今漂溺四種大流，莫於中間是船破壞。』勇猛精進乃可得渡。」<p>佛告普明菩薩摩訶薩言：「菩薩亦爾，欲學此法當勤精進倍過於此。所以者何？是身無常、無有決定，難信、難養，必當敗壞、不得久住、終歸磨滅，未得法利勿令於中而破壞故。我在大河為渡眾生於四流故，常習法船往來生死度諸群品。<p>「云何菩薩習於法船？謂平等心於諸眾生為船因緣，習無量善以為牢厚，清淨戒行以為板障，布施及果以為裝飾，信心佛道為諸林木，一切福德以為校具，慈、悲、喜、捨堅固繫縛，忍辱柔軟憶念為釘，諸菩提分堅強精進，最上妙善諸法林中出生如是不可思議無量禪定、功德、業慧，善寂調心以為師匠，畢竟不壞大悲所攝，以四攝法廣度致遠，以智慧刀防諸惡賊，善權方便種種諸法，合集奉行以為裝飾，四正念處以為樓櫓，四正勤行以為人力，四如意足以為疾風，五根善察以為船師，五力強壯以為防備，七覺覺悟能破魔賊，八直正道隨意到彼，離外道法，止為調御，觀為利益，不著二邊，有因緣法甚為安隱，大乘廣博、無盡辯才、廣布名聞能濟十方一切群品，而自唱言：『汝等當來上我法船，從安隱道得至涅槃，度於斷常到無為岸。』<p>「善男子！如是，菩薩摩訶薩常應修習如是法船，以是法船——無量無邊百千萬億船——於阿僧祇劫在生死中度脫漂沒長流眾生。」<p>佛復告普明菩薩摩訶薩言：「善男子！又有法行能令菩薩疾得成佛，謂諸所行真實不虛，厚習善法，身心清淨，不捨精進，樂近光明，修善根故；常正憶念，樂善法故；多聞無厭，具足慧故；破碎憍慢，增益智故；除滅戲論，具功德故；樂住山林，無爭競故；不處憒閙，離惡友故；深求諸法，決定依於第一義故；求於智慧，通達真實諸法相故；求於空法，所行正故；求於遠離，永寂滅故。<p>「如是，善男子！是為菩薩摩訶薩獲得速成諸佛神通，當如是學，如是修行。」<p>爾時，長老摩訶迦葉復白佛言：「希有。世尊！如是寶雲微妙經典，大為利益一切天人無量無邊。若善男子、善女人於此大乘寶雲經典，受持、讀誦、若為人說、若稱善哉，及諸幢幡、華香、燈燭而供養之，乃至讀誦一四句偈，而不誹謗、歡喜信受，是人得福無量無邊。所以者何？財施果報但在三界，法施之力出於三界，無老、病、死，得涅槃樂。設有女人能誦此經，彼則離於四種惡趣，從今以去永不復受女人之身；轉女身已得成男身，聰明智慧，生正信家，當速得成如來法身三十二相、八十種好、金剛不壞真實之身。」