<juan>佛說寶雨經卷第一（顯授不退轉菩薩記）<p>唐天竺三藏達摩流支譯<p>如是我聞：<p>一時薄伽梵住伽耶城伽耶山頂，與大苾芻眾七萬二千人俱，皆是阿羅漢，諸漏已盡，無復煩惱，得真自在；心善解脫、慧善解脫；如調慧馬，亦如大象；已作所作，已辦所辦；棄諸重擔，逮得己利；盡諸有結，明了正法；心得自在，到勝彼岸；通達法界，為法王子；於諸利養，心無所著；善得出家，成具足戒；意解圓滿，住涅槃路。唯除一人，謂長老阿難陀，猶居學地。<p>菩薩摩訶薩八萬四千人，皆是一生補處，於一切智現前能入，隨順尊重，得無所著陀羅尼門，住首楞嚴三昧，遊戲神通，證無功用，離一切障，起大慈悲遍滿十方一切世界，善攝無邊諸佛剎土，空性所行安住無相，心如虛空、如甚深海，如妙高山八風不動，亦如蓮花無所染著，如明淨寶，如鍊真金，為欲利益諸有情故，起無邊智入佛境界。其名曰：寶熾菩薩、寶手菩薩、寶印手菩薩、寶冠菩薩、寶髻菩薩、寶積菩薩、寶性菩薩、寶頂菩薩、寶幢菩薩、金剛藏菩薩、金藏菩薩、寶藏菩薩、德藏菩薩、離垢菩薩、如來藏菩薩、智藏菩薩、日藏菩薩、定藏菩薩、蓮花藏菩薩、解脫月菩薩、普月菩薩、淨月菩薩、觀自在菩薩、大勢至菩薩、普賢菩薩、普眼菩薩、蓮花眼菩薩、普威儀菩薩、端嚴菩薩、普慧行菩薩、法慧菩薩、勝慧菩薩、上慧菩薩、金剛慧菩薩、師子遊戲菩薩、大音聲王菩薩、師子吼菩薩、甚深音聲菩薩、無染著菩薩、離一切垢菩薩、月光菩薩、日光菩薩、智光菩薩、智德菩薩、賢德菩薩、月德菩薩、蓮花德菩薩、寶德菩薩、曼殊室利法王子菩薩摩訶薩等。<p>復有十六善大丈夫，賢護菩薩而為上首；復有賢劫菩薩，慈氏菩薩而為上首；復有四大王眾天，四大天王而為上首；復有三十三天眾，帝釋天王而為上首；復有時分天眾，時分天王而為上首；復有知足天眾，知足天王而為上首；復有樂變化天眾，樂變化天王而為上首；復有他化自在天眾，他化自在天王而為上首；復有白分魔王眾，商主魔羅而為上首；復有梵天王眾，大梵天王而為上首；復有淨居天眾，摩醯首羅天王而為上首；復有無量百千阿素羅眾，毘摩質多羅阿素羅王、睒末羅阿素羅王、婆稚阿素羅王、羅怙羅阿素羅王等而為上首；復有無量百千諸龍王眾，阿那婆達多龍王、摩那斯龍王、娑揭羅龍王、和修吉龍王等而為上首；復有無量百千諸龍王子，威光而為上首；復有無量百千諸龍王婇女，及餘無量天、龍、藥叉、健達縛、阿素羅、揭路荼、緊捺羅、莫呼羅伽、人非人等，皆來集會。<p>時伽耶山頂周四踰繕那，地及虛空無微塵許眾不充滿，為欲供養佛、世尊故，敷師子座。其師子座高一踰繕那，以無量百千綺妙、繒綵、寶鈴、寶網、寶蓋莊嚴，復有百千繒帶垂下。其師子座及地方處，皆以金剛所成，堅固難壞，平坦如掌，灑掃清淨，散眾天花，甚可愛樂。於其地上出生無量百千葉金色蓮花，琉璃為莖，帝青為臺，香氣芬馥，悅可眾心。其座四邊生四寶樹，高半踰繕那，枝條蔭映三俱盧舍。<p>爾時如來於大眾中坐師子座，以清淨智轉妙法輪，降伏魔怨，世法不染，無有驚怖，如師子王，如清淨池，亦如大海，如妙高山，如日光耀，如月清涼，如大龍王普雨法雨，如梵天王超諸法眾。以無量無邊諸弟子等，及百千帝釋、梵王、護世四天王等，一切大眾前後圍遶，瞻仰尊顏，目不暫捨。<p>爾時世尊從於頂上放大光明，蔽於眾會。其所放光名曰普耀，有無量光明而為眷屬，遍滿十方一切世界，還於佛所，右遶三匝，攝入面門，然佛面門無有異相。譬如月光遍於虛空，無有異相；如是光明入佛面門，無有異相亦復如是。又如灌水及蘇油等入於沙聚，然彼沙等無有異相；光入面門亦復如是。<p>爾時東方有一天子名日月光，乘五色雲來詣佛所，右遶三匝，頂禮佛足，退坐一面。<p>佛告天曰：「汝之光明甚為希有！天子！汝於過去無量佛所，曾以種種香花、珍寶、嚴身之物，衣服、臥具、飲食、湯藥，恭敬供養，種諸善根。天子！由汝曾種無量善根因緣，今得如是光明照耀。天子！以是緣故，我涅槃後、最後時分、第四五百年中，法欲滅時，汝於此贍部洲東北方摩訶支那國，位居阿鞞跋致，實是菩薩，故現女身，為自在主。經於多歲正法治化，養育眾生猶如赤子，令修十善；能於我法廣大住持，建立塔寺；又以衣服、飲食、臥具、湯藥供養沙門；於一切時常修梵行，名曰月淨光天子。然一切女人身有五障。何等為五？一者、不得作轉輪聖王；二者、帝釋；三者、大梵天王；四者、阿鞞跋致菩薩；五者、如來。天子！然汝於五位之中當得二位，所謂阿鞞跋致及輪王位。天子！此為最初瑞相。汝於是時受王位已，彼國土中，有山涌出五色雲現。當彼之時，於此伽耶山北亦有山現。天子！汝復有無量百千異瑞，我今略說，而彼國土安隱豐樂，人民熾盛，甚可愛樂，汝應正念施諸無畏。天子！汝於彼時住壽無量，後當往詣覩史多天宮，供養、承事慈氏菩薩，乃至慈氏成佛之時，復當與汝授阿耨多羅三藐三菩提記。」<p>爾時月光天子從佛、世尊聞授記已，踊躍歡喜，身心泰然，從座而起，遶佛七匝，頂禮佛足，即捨寶衣嚴身之具，奉上於佛。作如是言：「世尊！我於今者親在佛前得聞如是本末因緣，授阿耨多羅三藐三菩提記已，獲大善利！」作是語已，遶佛三匝，退坐一面。<p>爾時東方過殑伽沙世界，有世界名蓮花，其佛號曰蓮花眼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，為諸菩薩開示正法，其所演說唯是一乘。彼佛剎中無有聲聞、辟支佛名，一切有情皆是阿鞞跋致，迴向阿耨多羅三藐三菩提。而彼世界諸菩薩等，皆以禪定法喜為食，無段食等。彼佛光明清淨遍滿，不假日、月、星宿之光，地平如掌，無諸草木、牆壁、瓦礫及以山川，清淨嚴飾。<p>爾時釋迦牟尼佛所放光明既遍其國，而彼大眾倍增歡喜。彼有菩薩，名止一切蓋——何故菩薩而受此名？若諸有情聞其名者，即能斷除諸障結縛，名止一切蓋——爾時止蓋菩薩乘佛光明，詣彼佛所，從蓮花下，偏袒右肩，右膝著地，合掌恭敬，而白佛言：「世尊！如是種種清淨光明、悅樂身心，從何而至？」<p>爾時蓮花眼如來告止蓋菩薩言：「善男子！西方去此佛剎過殑伽沙世界，有佛國土，名曰索訶，其中有佛號釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。若諸有情聞彼佛名，於阿耨多羅三藐三菩提得不退轉，如是種種清淨光明，從彼如來之所現耳！其有眾生遇斯光者，身心悅樂。」<p>爾時止蓋菩薩白佛言：「世尊！以何因緣聞彼佛名，即於阿耨多羅三藐三菩提得不退轉？」<p>佛告止蓋菩薩：「善男子！由彼如來往昔修菩薩行時，發是誓願：『若我得成佛已，一切有情聞我名者，皆於阿耨多羅三藐三菩提得不退轉！』」<p>止蓋菩薩白其佛言：「世尊！若如是者，彼世界中諸有情等但聞佛名，皆於菩提不退轉耶？」<p>佛言：「不也！」<p>止蓋菩薩言：「世尊！彼諸眾生既已預聞彼佛名號，云何於中有退、不退？」<p>佛言：「善男子！但使得聞如來名號，皆與彼作不退因緣，是故亦名阿鞞跋致。善男子！譬如植種未經腐敗，至彼後時水、土和合。於意云何，如是種子名為生不？」<p>止蓋菩薩白其佛言：「世尊！如是種子無有損壞，若遇因緣而定得生。」<p>佛言：「善男子！如是，如是！彼諸眾生由聞佛名，必定當成阿鞞跋致，得授阿耨多羅三藐三菩提記。」<p>爾時止蓋菩薩白佛言：「世尊！我今欲往索訶世界，禮拜釋迦牟尼如來、應、正等覺，承事供養，尊重讚歎，願見聽許！」<p>爾時世尊告止蓋菩薩言：「善男子！汝欲往彼，今正是時。」<p>其諸菩薩又白佛言：「世尊！我亦欲往索訶世界，禮拜親覲、恭敬供養釋迦牟尼佛！」<p>爾時世尊告彼諸菩薩言：「善男子！汝若欲往，今正是時。汝等於彼國土莫生輕賤、放逸之心。所以者何？彼國有情多諸貪欲、瞋恚、愚癡，不敬沙門、婆羅門，造作非法，麁惡獷悷，矯詐輕險，貢高我慢，愛著慳悋，嫉妬懈怠，毀破禁戒，行諸不善，無量煩惱之所繫縛，而彼如來能於惡世教化有情。」<p>彼諸菩薩白其佛言：「世尊！釋迦牟尼如來甚為希有，能為難事！」<p>佛告諸菩薩：「如是，如是！如汝所說！於惡世中，若諸有情一彈指頃能生淨信，或持禁戒，或離慳貪，或起大悲，發阿耨多羅三藐三菩提心，過於清淨國土百千劫行。」<p>爾時止蓋菩薩及諸菩薩承佛教已，頂禮佛足，從本住處，將欲往詣索訶世界。為欲供養釋迦牟尼佛故，即以種種神通變化，示現寶樹、花樹、果樹、劫波樹等，皆以真金、琉璃、頗胝迦寶而嚴飾之，高廣微妙，枝條扶踈；或復示現種種衣服、嚴身之具、妙香寶蓋、諸天音樂如雲而下。現如是等無量變化，謂眾菩薩言：「諸仁者！彼索訶世界多諸苦惱，汝等各現神變，令彼有情獲最勝樂！」<p>時諸菩薩皆曰：「唯然！」<p>爾時止蓋菩薩及諸菩薩身出種種清淨光明，其光遍滿三千大千世界，其中所有地獄、傍生、琰魔鬼界，蒙光觸身，皆得離苦，悉獲安樂，慈心相向，遠離貪瞋，如父母想。又於世界暗冥之中，日、月光明所不能及，而皆大明，各得相見。威光照耀充滿世界，所有諸山——鐵圍山、大鐵圍山、目真隣陀山、摩訶目真隣陀山并餘黑山——上至梵世，下至阿鼻地獄，靡不周遍。威光至處，一切有情，求食得食，求衣得衣；求乘得乘，求財得財；盲者得視，聾者得聞；狂者正念，苦者得樂；懷孕之者，自然平安。<p>爾時止蓋菩薩與諸菩薩到索訶世界已，詣伽耶山。以諸菩薩威神力故，三千大千世界寶網彌覆，莊嚴顯現。於虛空中遍布大雲，雨天妙蓮花、雜花、妙果，或雨天花鬘、好香、末香、袈裟、衣服、珠蓋、幢幡。現如是等種種供具之時，索訶世界一切有情，皆得最上無量快樂。爾時伽耶山頂及諸方國所有株杌、一切叢林，由菩薩威神力故悉不復現。又復顯示一切寶樹、花樹、果樹、栴檀、沈水、劫波樹等，枝葉、花果次第莊嚴，甚可愛樂，於虛空中奏天伎樂，供養讚歎。<p>爾時止蓋菩薩摩訶薩即從坐起，偏袒右肩，右膝著地，向佛合掌恭敬而白佛言：「世尊！我欲少問如來、應、正等覺，唯願聽許！」<p>佛告止蓋菩薩言：「善男子！隨汝所問，當為汝說，一切如來皆同許可。今汝應當善自攝心！」<p>止蓋菩薩聞佛許已，白佛言：「世尊！云何菩薩得施圓滿？云何淨戒圓滿？云何住忍圓滿？云何精進圓滿？云何靜慮圓滿？云何般若圓滿？云何方便善巧圓滿？云何大願圓滿？云何勝力圓滿？云何得智圓滿？世尊！諸菩薩云何等於地？云何等於水？云何等於火？云何等於風？云何等於空？云何得如月？云何得如日？云何如師子？云何善調伏？云何性寂靜？云何如蓮花？云何廣大心？云何清淨心？云何無猶豫心？云何而得智慧如海？云何而得微妙智善巧？云何成就應理辯才？云何而得解脫辯才？云何而得清淨辯才？云何能令一切眾生歡喜滿足？云何言說令他信受？云何名為能說法者？云何而得隨順法行？云何而得諸法善巧？云何而得法界善巧？云何行於空？云何行無相？云何行無願？云何得慈自性？云何得悲自性？云何得喜行？云何得捨行？云何能得遊戲神通？云何能得離八無暇？云何住菩提心而不退轉？云何而得宿住智通？云何而得近善知識？云何而得遠離惡知識？云何證得如來法身？云何修得金剛之身？云何而得為大商主？云何於道而得善巧？云何演說得不顛倒？云何常得諸三摩呬多？云何菩薩受糞掃衣？云何而得受用三衣？云何而得不隨他行？云何常乞食？云何得一坐？云何得一食？云何得阿蘭若？云何得樹下坐？云何露地坐？云何塚間住？云何得常坐？云何隨敷坐？云何修瑜伽者？云何能持素怛纜藏？云何能持毘奈耶藏？云何而得軌則所行境界具足威儀？云何得離慳悋、嫉妬？云何於一切有情得平等心？云何得善巧供養如來？云何降伏我慢？云何多淨信？云何於世俗而得善巧？云何於勝義而得善巧？云何深入緣起善巧？云何自了知？云何能知於世？云何得生清淨佛土？云何得處胎塵垢無染？云何樂出家？云何得淨命？云何無疲倦？云何奉順如來教敕，常不違越？云何和顏微笑，永無顰蹙？云何具足多聞總持？云何善巧攝受正法？云何為法王子？云何而得釋、梵、護世之所隨從？云何了他意樂、隨眠？云何成熟有情善巧？云何得隨順住？云何共安隱住？云何而得攝事善巧？云何成就相好端嚴？云何而得依止所作？云何而得如藥樹王？云何精勤修福德業？云何修證變化善巧？云何速證無上菩提？」<p>爾時世尊告止蓋菩薩言：「善男子！善哉，善哉！汝為利益無量有情故，為安樂無量有情故，為哀愍一切世間故，問如是義！諦聽，諦聽，善思念之！當為汝說。」<p>爾時止蓋菩薩聞是語已白佛言：「唯然，世尊！願樂欲聞！」<p>佛言：「善男子！有十種法，諸菩薩摩訶薩若能成就，即得施波羅蜜多。何等為十？一者、成就法施；二者、成就無畏施；三者、成就財施；四者、成就無悕望施；五者、成就慈愍施；六者、成就不輕慢施；七者、成就恭敬施；八者、成就供養施；九者、成就無所依施；十者、成就清淨施。<p>「善男子！云何菩薩成就法施？所謂攝受正法，受持讀誦，無所悕求。不為利養恭敬故，不為名聞勝他故，唯為一切苦惱有情令罪銷滅，演說妙法，無所悕望。如為王、王子及旃陀羅子演說妙法心尚無二，況為一切大眾說法心不平等！雖復行施而不恃此，心生我慢。善男子！是名菩薩成就法施。<p>「善男子！云何菩薩成就無畏施？所謂菩薩自捨離科罰及一切器仗，亦教他學捨離科罰及一切器仗。又復觀察一切有情如父母想，如男女想，如親屬想。何故菩薩作如是念？如佛所說：『一切眾生未有不曾為我父母、男女眷屬！於微細蟲猶割身肉而布施之，何況廣大有情而令驚怖！』是名菩薩成就無畏施。<p>「善男子！云何菩薩成就財施？所謂菩薩觀見一切有情造極惡業，施財攝取，令彼遠離所作惡業，安置善處。復起思惟：『佛說：「布施是菩薩菩提。由布施故，得斷三種不善之法，所謂慳悋、嫉妬、惡思。」是故我應學於如來，隨所有財常行布施。雖復施與，不起慢心。』是名菩薩成就財施。<p>「善男子！云何菩薩成就不悕望施？所謂布施終不為自身故，不為財物故，不為眷屬故，不為利養故。然諸菩薩行布施時，其心清淨，由是因緣遠離一切希望、報恩而行布施。是名菩薩成就不希望施。<p>「善男子！云何菩薩成就慈愍施？所謂菩薩見諸有情受於苦惱、飢渴、貧露、衣服、垢弊，孤獨無怙、無所依止，遠離福業、無所趣向，由此菩薩作是思惟，起慈愍心：『我為利益彼有情故，發阿耨多羅三藐三菩提心，此諸有情受於苦惱，無歸、無怙、無所依處，流轉生死。我當何時為諸有情為歸、為怙、為所依處？』由是菩薩慈愍纏心，於常常時、於恒恒時，隨所有物施彼有情。雖有饒益眾生善根，終不恃此起於高慢。是名菩薩成就慈愍施。<p>「善男子！云何菩薩成就不輕慢施？所謂施時，終不棄擲、輕欺而與；曾無瞋嫌、要頡之意；不恃富貴、自在慠慢；非求多聞、名稱憍逸。所施與時，歡喜恭敬，尊重讚歎，自手授與。是名菩薩成就不輕慢施。<p>「善男子！云何菩薩成就恭敬施？所謂菩薩見阿遮利耶、鄔波馱耶及修梵行所有尊者，恭敬頂禮，問訊起居，但是所作種種善根，願我同作所作成就。是名菩薩成就恭敬施。<p>「善男子！云何菩薩成就供養施？所謂菩薩供養三寶。云何供養佛？謂於如來制多之中，若花、若香、若散、若燒及塗掃地，若制多破壞，應當修理，是名菩薩善供養佛。云何供養法？謂諸菩薩聽聞正法，若書寫、受持、讀誦、通利、思惟、修習，不顛倒思惟、不顛倒修習，是名菩薩善供養法。云何供養僧？謂供給衣服、飲食、臥具、湯藥，下至水器，眾具皆足，是名菩薩善供養僧。如是供養佛、法、僧時，是名菩薩成就供養施。<p>「善男子！云何菩薩成就無所依施？所謂菩薩行布施時，終不為求天王位果及生餘天，亦不求人王及小王等，是名菩薩成就無所依施。<p>「善男子！云何菩薩成就清淨施？所謂菩薩行施之時，觀察施物及能、所施皆非實有，離諸障礙、貪染、過患，是名菩薩成就清淨施。<p>「善男子！若能成就此十種法，是名菩薩成就施波羅蜜多。<p>「復次，善男子！菩薩成就十種法，即能圓滿戒波羅蜜多。何等為十？一者、守護波羅提木叉律儀；二者、守護菩薩淨戒律儀；三者、遠離一切熱惱；四者、遠離不如理思惟；五者、驚怖所作諸業；六者、驚怖所作違犯；七者、怖見他物；八者、要期堅固；九者、得淨尸羅而無所依；十者、尸羅三輪清淨。<p>「善男子！云何菩薩守護波羅提木叉律儀？所謂菩薩善學如來所說素怛纜、毘奈耶法，善受學處。菩薩修學及以學處，不著種族故、不執異見故、不著徒眾故、不見補特伽羅過患，生尊重心故，是諸菩薩所修學處，是名菩薩守護波羅提木叉律儀。<p>「云何守護菩薩淨戒律儀？所謂菩薩如是思惟：『若但學波羅提木叉，終不令我得阿耨多羅三藐三菩提。由是菩薩於諸如來素怛纜中所說菩薩學處及菩薩律儀戒，我應修學！』何者是菩薩學處？何者是菩薩律儀戒？謂諸菩薩不住非處，順時而語，知時、知方，菩薩若不如是，即令有情不生敬信。由是菩薩隨順一切諸有情故，令至菩提；及為己身菩提資糧速圓滿故，成就具足威儀行法——音聲柔軟，辯才簡要，無所執著，恒修寂靜，顏貌熙怡。是諸菩薩於如來所說素怛纜中，成就學處，修律儀戒，是名守護菩薩淨戒律儀。<p>「云何菩薩遠離一切纏障熱惱？所謂菩薩不為貪、瞋、癡等毒火所燒，亦復不為闕緣眾具熱惱所燒，以諸菩薩修習貪欲能對除法，及遠離能起貪欲緣故。何者是貪欲對除？何者是起貪愛緣？謂修不淨觀是貪對除，世間妙色是貪起緣。云何修習觀不淨法？謂諸菩薩觀察自身髮、毛、爪、齒、皮膚、血脈、筋肉、骨髓、脾、腎、心、肺、肝、膽、腸、胃、生熟二藏、肪膏、腦膜、洟唾、涎淚、膿、汗、脂、痰、瘡及塵垢、大小便利，流溢種種臭穢不淨。如是觀察不淨體性，深生厭離，不起貪心，設有頑嚚、癡迷、狂亂、幼無了解，見是事時尚不起貪，何況智者！由是菩薩修不淨觀。云何遠離起貪愛緣？謂諸菩薩見於世間端嚴妙相、可愛色像，便生染著，適悅身心，即自思惟：『如世尊說：「愛欲境界猶如幻夢，悟已即無。」云何智者於幻夢境而起貪心！』是名菩薩修習對除貪欲自性及彼起緣。云何菩薩修瞋對除？云何遠離能起瞋緣？所謂菩薩於諸有情多修習慈，由是因緣對除瞋恚。若起瞋恚於因、於緣有執著時，彼諸菩薩由是伏滅瞋恚隨眠，是名菩薩修習對除瞋及起瞋緣。云何菩薩修癡對除？云何遠離能起癡緣？由彼菩薩如是觀察便得離癡，由離癡故無諸熱惱，遠離樂欲及眾資具，是名菩薩修習對除癡及起癡緣。<p>「云何菩薩而得遠離不如理思惟？謂諸菩薩靜處獨坐，終不思惟云：『我居靜處，不雜亂住，我順如來毘奈耶法。其餘沙門婆羅門等，皆雜亂住，多所執著，不順如來毘奈耶法。』是名菩薩遠離不如理思惟。<p>「云何菩薩怖畏所作諸不善業？謂諸菩薩起正思惟，修諸善法，以如來說諸苾芻等應當恭敬、守護淨戒，專修定業，習學般若。何以故？以恭敬心作福德業，能招端正、可愛果報、殊勝果報。菩薩如是遠離一切諸不善業，是名菩薩而能怖畏所作諸業。<p>「云何菩薩驚怖違犯？所謂菩薩見違犯中如微塵量，深生怖畏，下至少罪，心懷大懼，況多違犯而生隨喜！何以故？由知如來說：『苾芻當知！多服毒藥能令人死，少服毒藥亦令人死。苾芻當知！若多犯罪即生惡趣，若少犯罪亦生惡趣。』菩薩如是正思惟時，驚怖違犯，是名菩薩驚怖違犯。<p>「云何菩薩怖見他物？謂此菩薩與城邑、聚落諸婆羅門、剎帝利等心相體信，彼婆羅門、剎帝利等，或以金銀、末尼、真珠、珂貝、珊瑚、璧玉、吠琉璃寶及資身具而寄菩薩。菩薩受時獨一無二，雖無忌憚，菩薩於彼終無惡思而輒受用。又復菩薩執知眾事，若窣堵波物、若四方僧物及僧祇等物，於諸物中亦不受用。何以故？由世尊說：『若他飲食、資生之具、一切物等，他不與時，皆不應用。』菩薩如是起思惟已，寧自割身肉而自食之，然於他物終無侵犯，是名菩薩怖見他物。<p>「云何菩薩誓願堅固？所謂菩薩若為惡魔及魔天眾以諸妙欲來嬈菩薩，令起貪愛，菩薩於彼心無惑著而不生退，是名菩薩誓願堅固。<p>「云何菩薩於淨尸羅心無所著？謂諸菩薩善護禁戒，終不起心：『以此尸羅令我生天及王等家。』是名菩薩於淨尸羅心無所著。<p>「云何菩薩三輪清淨？謂諸菩薩於身、口、意皆得清淨。云何身得清淨？謂身所有一切惡行皆得永離。何者是身惡行？所謂殺生及不與取，欲邪行業，常遠離故，是名身得清淨。云何菩薩語得清淨？謂語惡行皆得永離。何者是語惡行？謂虛誑、離間、麁惡、雜穢等語，常遠離故，是名語得清淨。云何菩薩意得清淨？謂意所有一切惡行皆得永離。何者是意惡行？謂貪染、瞋恚、邪見皆遠離故，是名意得清淨。是名菩薩三輪戒淨。<p>「善男子！菩薩摩訶薩成就此十種法，得尸羅圓滿。
。
<juan>佛說寶雨經卷第二<p>唐天竺三藏達摩流支譯<p>「復次，善男子！菩薩摩訶薩成就十種法，得忍圓滿。何等為十？一者、內忍圓滿；二者、外忍圓滿；三者、法忍圓滿；四者、隨佛教忍圓滿；五者、無分限忍圓滿；六者、無分別忍圓滿；七者、不待事忍圓滿；八者、無恚忍圓滿；九者、悲忍圓滿；十者誓願忍圓滿。<p>「云何菩薩內忍圓滿？善男子！謂諸菩薩於內所有憂悲苦惱，能安忍住，心無逼迫，是名菩薩內忍圓滿。<p>「云何菩薩外忍圓滿？善男子！謂諸菩薩聞他麁言罵詈、毀呰父母、親屬、阿遮利耶、鄔波馱耶，及聞誹謗佛、法、僧寶，菩薩聞已不起瞋恨、反報毀呰，亦不為彼瞋恚、隨眠之所隨逐，堪忍彼惱，能安隱住，是名菩薩外忍圓滿。<p>「云何菩薩法忍圓滿？謂諸菩薩於佛所說素怛纜中一切甚深微妙法義——無來無去、自性寂靜、離分別取、自性涅槃——菩薩聞已，不驚不怖，作是思惟：『我若不了諸深妙法，終不能得阿耨多羅三藐三菩提！』由是因緣攝取諸法，思惟修習，心生信解，是名菩薩法忍圓滿。<p>「云何菩薩隨佛教忍圓滿？謂諸菩薩若起瞋恚，為損害時，菩薩自應如是思惟：『而此瞋恚從何而起？從何而滅？是誰所起？云何而起，有所緣耶？』菩薩如是思惟：『彼能起之因，了不可得；能滅之因，亦不可得。能起既無，所起非有；乃至所緣，皆不可得！』由是菩薩安忍而住，瞋無緣起，是名菩薩隨佛教忍圓滿。<p>「云何菩薩無分限忍圓滿？謂諸菩薩非晝分忍，夜分不忍；非夜分忍，晝分不忍。非自國忍，他國不忍；非他國忍，自國不忍。非於名聞者忍，無名聞者不忍；非於無名聞者忍，有名聞者不忍。由是菩薩於一切時及一切國、名聞有無皆悉能忍，是名菩薩無分限忍圓滿。<p>「云何菩薩無分別忍圓滿？謂諸菩薩非惟父母、妻子、親屬於是處忍，餘所不忍，是故菩薩下至旃荼羅等亦能行忍，是名菩薩無分別忍圓滿。<p>「云何菩薩不待事忍圓滿？謂諸菩薩修忍辱時，不為財物、不為驚怖、不為行恩、不為順世及羞恥故，如是菩薩自性常忍，是名菩薩不待事忍圓滿。<p>「云何菩薩得無恚忍圓滿？謂諸菩薩設未遇彼瞋恚因緣及未遇他瞋，心常安忍。若遇因緣及遇他瞋，或復輕欺、拳打、手搏、刀杖損害，麁言毀責，菩薩遇已，作是思惟：『被輕毀業，是我所造，我今應受，定非父母、親屬所造，是故我今歡喜忍受，亦非內、外地界所受，水、火、風界亦復如是。』菩薩由是無倒觀察，遇因緣時，於瞋、不瞋二俱能忍，是名菩薩得無恚忍圓滿。<p>「云何菩薩悲忍圓滿？謂諸菩薩於彼貧苦一切有情為作君主，若王、小王，有大財寶、多諸資具，若為一切貧苦有情罵詈、呵責、惱亂之時，終無恚恨、損害之心，亦不自高，現主威勢，但起思惟：『此諸有情是我所攝，我應養育而守護之！』由是菩薩不生損害。以是因緣，起大悲心忍受安住，是名菩薩悲忍圓滿。<p>「云何菩薩誓願忍圓滿？謂諸菩薩如是思惟：『我曾於彼一切如來、應、正等覺所作師子吼，誓修菩提，成正覺已，於生死海、煩惱泥中，濟拔一切諸有情等。菩薩由是不生瞋惱，是故我應精勤修習，為拔濟故、為成熟故，為欲調伏、安樂有情，若自起瞋及損害彼，即不含容。云何而能生於悲忍拔濟有情？』善男子！如有良醫善能針療，見有眾生患目瞖者，作是思惟：『我應愍彼，為除眼瞖，令無暗障。』爾時良醫起思惟已，自患眼暗。善男子！汝意云何，而此醫師堪能療彼有情眼瞖，除暗障不？」<p>止蓋菩薩白佛言：「不也，世尊！」<p>佛告止蓋菩薩言：「善男子！菩薩亦爾！作是思惟：『我今不應以般若針斷世間瞖，由自心有無明暗障，如何能滅他無明惑！』由是因緣，終不損害，修忍安住，是名菩薩得誓願忍圓滿。<p>「善男子！菩薩成就此十種法，得忍圓滿。<p>「復次，善男子！菩薩成就十種法，得精進圓滿。何等為十？一者、如金剛精進；二者、得無逮精進；三者、離二邊精進；四者、廣大精進；五者、熾盛精進；六者、性常精進；七者、清淨精進；八者、不共精進；九者、不輕賤精進；十者、不倨傲精進。<p>「善男子！云何如金剛精進？謂諸菩薩發起精進，勤修而住諸有情界，未涅槃者，令證涅槃；未得度者，令其得度；未解脫者，令得解脫；未安隱者，令得安隱；未現等覺者，令現等覺。菩薩如是勤修而住。爾時天魔伺求其短，將欲破壞，至菩薩所，作如是言：『善男子！汝勿作此勤苦精進。何以故？我曾如是發起精進，勤修而住諸有情界，未涅槃者，令證涅槃；未得度者，皆令得度；未解脫者，令得解脫；未安隱者，令得安隱；未現等覺者，令現等覺。如此精進，誑惑愚夫，皆為虛妄，非真實法。善男子！如是勤修起精進者，我未曾見一有情能於阿耨多羅三藐三菩提而現等覺。善男子！我知無量俱胝有情，皆能證入二乘涅槃。善男子！汝徒精進求虛妄法，速捨是心，離諸苦惱！』爾時菩薩作是思惟：『決定是魔惱壞於我！』菩薩悟已，知是魔說，而告之言：『汝惡思惟欲破壞我，汝但自憂，勿憂我事。世尊已說：「魔羅波旬！一切世間各隨逐業，若自、若共而感生處。」魔羅！汝今亦隨逐業，亦自、亦共而感生處。汝應如是隨業而往，莫惱亂我，無義利故，又於長夜自受苦惱！』爾時魔羅情智狹劣，自生慚恥，即捨惡心隱沒不現。由是菩薩！若一切魔王及諸魔眾來惱亂時，欲求其短，故相破壞，而菩薩心終不傾動，無下勇捍，堅固不退，是名菩薩如金剛精進。<p>「善男子！云何菩薩得無逮精進？謂諸菩薩發起如是種種精進，諸餘菩薩雖復久遠積集淨業，安住真性，終不及此發起種種精進菩薩，數分不及，迦羅等分乃至計喻及鄔波尼殺曇分亦不能及，何況一切聲聞、緣覺！是中菩薩發心精進力，能攝取一切佛法，復能捨離一切罪業諸不善法，是名菩薩得無逮精進。<p>「云何菩薩離二邊精進？謂諸菩薩常起精進不增、不減。何以故？以極增上生倨傲故，以極下劣生懈怠故，是故精進常不增、減，是名菩薩離二邊精進。<p>「云何菩薩廣大精進？謂諸菩薩發起精進：『願我如是當得如來妙色端嚴！諸佛所有無見頂相，圓光隨好，微妙具足！』又復發起如是精進：『願我當得無量無礙諸佛大智，及大威德勝義性等！』是名菩薩廣大精進。<p>「善男子！云何菩薩熾盛精進？謂諸菩薩發起精進，永離一切塵垢過患，如末尼珠及紫金等，遠離一切塵垢過患，光明炫曜，殊妙赫奕。菩薩精進如是熾盛，永離一切塵垢過患。何者名為精進塵垢？何者名為精進過患？所謂懈怠、嬾惰、不節飲食、不自知量、非理作意、起惡思惟，如是說名精進塵垢，亦名過患。菩薩精進永能捨離，是故精進清淨無垢、鮮白熾盛、無復過患。是名菩薩熾盛精進。<p>「云何菩薩性恒精進？謂諸菩薩於諸威儀能常發起種種精進，性恒勤勇，無休廢時，若身、若心曾無懈倦，是名菩薩性恒精進。<p>「云何菩薩清淨精進？謂諸菩薩發起如是恒常精進，所有眾罪、諸不善法、無利益事障礙於道，乃至微細極小不善、一念惡心亦不發起，況復廣大諸不善法！是故菩薩皆悉除斷，順涅槃理，聖道資糧，趣菩提分。如是善法，菩薩修習令增長廣大，圓滿菩提。是名菩薩清淨精進。<p>「云何菩薩不共精進？謂諸菩薩如是思惟：『設使十方殑伽沙界火聚遍滿，如阿鼻獄。過彼世界，有一眾生受諸苦惱，無歸、無依及無怙恃。菩薩哀愍彼一有情，度猛火聚，往彼教化，尚不辭勞，況多有惱而不救濟！』菩薩如是大悲精進，外道、二乘所不能及，是名菩薩不共精進。<p>「云何菩薩不輕賤精進？謂諸菩薩終不起心：『以我精進微弱、下劣及懈怠故，修習菩提，自謂難得。』又復不作如是思惟：『我亦不能荷擔如是於無量劫及千萬劫積集苦行，如救頭然，方證菩提。』不作如是退屈之心。由是菩薩發如是心：『所有過去如來、應、正等覺、現在如來、應、正等覺、未來如來、應、正等覺，彼諸如來於無量劫精進修行皆現等覺，由是諸佛非不多時修行精進，得有如是現正等覺。我亦如是，理應多劫修種種行，當得阿耨多羅三藐三菩提，以三世如來同行精進已成佛故。又我寧為一切有情精勤修習而處地獄，終不為己修行精進而證涅槃。』是名菩薩不輕賤精進。<p>「云何菩薩不倨傲精進？謂此菩薩起精進時終不味著，自倨輕他。誰有智者，希他恩念而行精進！是名菩薩不倨傲精進。<p>「善男子！菩薩摩訶薩能成就此十種法故，得精進圓滿。<p>「復次，善男子！菩薩成就十種法，得靜慮圓滿。何等為十？一者、積集福德；二者、能多厭離；三者、勤修精進；四者、具足多聞；五者、得不顛倒勤修領受；六者、法隨法行；七者、成利根性；八者、得心善巧；九者、得奢摩他、毘鉢舍那善巧；十者、得不執著。<p>「云何菩薩積集福德？謂諸菩薩愛樂大乘，復能積集一切善根，所生之處攝善知識，而能修習種種妙行。又常願生大婆羅門家、剎帝利家、大居士家，所生之處恒得正信。由是因緣增長無量廣大善根，為常不離善知識故。善知識者，所謂諸佛、一切菩薩。由是菩薩串習善根，增長熾盛，觀察世間苦惱逼迫、眾病所集、愚暗所蔽、無所安住。何以故？以欲因緣故。<p>「云何菩薩能多厭離？謂諸菩薩由前因緣，『我今不應於此世間行於貪欲，以彼貪欲但由妄情分別生故。諸佛廣說一切貪欲種種過患，所謂欲如尖摽、如鑹、如劍亦如利刀，又如毒蛇、如水聚沫、如肉腐敗臭穢可惡。』由是菩薩起厭離心，剃除鬚髮而披法服，出家正信，趣於非家。<p>「云何菩薩勤修精進？謂此菩薩既出家已，發大精進，未得令得，未解令解，未證令證。<p>「云何菩薩具足多聞？謂此菩薩由前因緣，多聞領受，於世俗諦及勝義諦深妙理中，善能宣說。<p>「云何菩薩得不顛倒勤修領受？謂此菩薩於諸諦理領納於心，精勤修習無倒善巧。<p>「云何菩薩法隨法行？謂此菩薩得善巧已，法隨法行，所謂正語、正業、正命、正思惟、正精進、正念、正定、正見，是為菩薩修習道支。<p>「云何菩薩而得利根？謂此菩薩習道支已，利根明悟，能正了知。菩薩由此安住寂靜，遠離執著、一切憒閙，不樂多言。復能捨離欲尋、恚尋、害尋及不死尋，遠離眷屬、名稱、利養。<p>「云何菩薩得心善巧？謂此菩薩由前因緣，得心善巧，身常寂靜，觀察其心於善、不善及與無記，自念：『我今心住何性？』若住勝善清淨，心生信樂歡喜。云何勝善？謂三十七菩提分法。若住不善，應當厭離，發起精進，便能永斷諸不善法。云何名為諸不善法？謂貪、瞋、癡。貪有三種，謂上、中、下。云何上貪？謂此貪欲遍滿身心，隨順下劣，心常染著，於一切時無有慚、愧。云何無慚？謂貪欲者恒起思惟尋求欲境，心生愛重，耽著讚美，是名無慚。云何無愧？謂貪欲者為欲因緣，能於父母及餘尊者起於諍論，輕欺損害，重彼貪欲，是名無愧。謂貪欲者由是因緣生於惡處，是故說名增上貪欲。云何中貪？謂貪欲者行貪欲已，即生厭離，起變悔心，不復隨順，是名中貪。云何下貪？謂貪欲者起貪欲時，或摩觸身、纔共語言、或時見已，欲心便息，是名下貪。所有一切活命資具，心若執著總說名貪。云何名瞋？是瞋應知亦有三種，謂上、中、下。云何上瞋？謂瞋恚者起種種瞋，於五無間隨造一業，或謗正法。謗正法者，其罪過彼五無間業，數分不及，迦羅分不及，乃至計喻、鄔波尼殺曇分亦所不及，由是因緣生捺洛迦。若生人中，形貌慘黑，眼目恒赤，為人暴惡，常行損害，由是因緣生捺洛迦。是名上瞋。云何中瞋？謂瞋恚者造罪業已，速能改悔即起對除，是名中瞋。云何下瞋？謂瞋恚者由起瞋故出麁惡言，輕調譏嫌，集不善業，經一剎那及一臘縛、一牟呼栗多即能改悔，修習對除，是名下瞋。是癡應知亦有三種，謂上、中、下。云何上癡？謂愚癡者恒住貪、瞋，曾無憂悔，是名上癡。云何中癡？謂愚癡者起少不善，即能於彼梵行者前發露懺悔，不見惡業可受重故，是名中癡。云何下癡？謂愚癡者於佛所制非性戒中少有毀犯，或一、二、三，便能捨離，是名下癡。菩薩於彼貪、瞋、癡法皆能遮止，由心善巧。得善巧已，終無喜樂於彼染著。何以故？得心善巧故，若住無記即勤觀察，惟起正念。云何無記？謂起心時，心不在內，亦不在外；非住於善，非住不善；不住毘鉢舍那，亦復不住於奢摩他，而心下劣引起睡眠，令心昧略，猶如士夫極重睡眠，初覺之時，根識惛昧，不能明了。住無記心亦復如是。以無記心不明了故，菩薩於中心精勇銳，安住歡喜。是名菩薩得心善巧。<p>「云何菩薩得奢摩他、毘鉢舍那善巧？謂此菩薩心善巧已，觀察諸法如幻如夢，思惟諸法：『此是善法，此非善法；此出離法，此不出離法。』謂諸菩薩觀一切法皆依於心，心為自性、心為上首，能攝受心、善調伏心、善了知心，故能攝此一切諸法。既善調伏又善了知，由此因緣便能修習奢摩他法——如是繫心，如是止心及安住心。勤修如是奢摩他故，便能安住心一境性。菩薩住心一境性已，入定觀察，得離生喜樂。心得喜已，遠離欲界惡、不善法及有尋有伺，是名修行住初靜慮。又離尋伺，不味喜樂，觀無常已，出初靜慮，住內等淨，得定生喜樂，是名菩薩入第二靜慮。次厭離喜及觀苦已，住捨正念、正知及樂，心安正受。佛說：『成就住捨念樂，入第三靜慮，修行而住。』作空解已，入第四靜慮，便捨我執。捨我執故，苦樂亦斷，憂喜滅故，住不苦樂，捨念清淨，是名修習第四靜慮。又菩薩觀身與虛空等，既信解已，捨諸色想、滅有對想——離種種想，捨色想故；滅有對想，離異想故——入無邊空，是謂修習空無邊處。超過一切空無邊已，有識等生，入無邊識，是謂修住識無邊處。超過一切識無邊已，入無所有，是謂修住無所有處。超無所有，修習而住非想非非想處。又諸菩薩遠離能緣想受心故，名住滅定。雖入彼定，終不樂著。出彼定已，與慈心俱，捨怨憎心，遠損害想，廣大無量，平等無二，極善修習，於一方面意解遍滿，入定而住，諸餘三方、四維、上下周遍世間。與悲心俱，捨怨憎心，離損害意，廣大無量，平等無二，極善修習，於一方面無邊世界意解遍滿，入定而住，諸餘三方、四維、上下周遍世間。菩薩與喜心俱，捨怨憎心，離損害意，廣大無量，平等無二，極善修習，於一方面意解周遍，入定而住，諸餘三方、四維、上下周遍世間。菩薩與捨心俱，離怨憎心，捨損害意，廣大無量，平等無二，極善修習，於一方面意解周遍，入定而住，諸餘三方、四維、上下周遍世間。<p>「云何菩薩得不執著？謂此菩薩得五神通亦不執著，常能希求菩提資糧、諸法圓滿。<p>「善男子！菩薩摩訶薩成就此十種法故，得靜慮圓滿。<p>「復次，善男子！菩薩成就十種法，得般若圓滿。何等為十？一者、無我善巧；二者、業果善巧；三者、有為善巧；四者、生死流轉善巧；五者、捨離生死善巧；六者、得二乘善巧；七者、大乘善巧；八者、捨離魔業善巧；九者、得不顛倒般若；十者、得無等般若。<p>「善男子！云何菩薩得無我善巧？謂諸菩薩學般若故，能正觀色、受、想、行、識。觀察色時生不可得、集不可得、滅不可得，如是觀察受、想、行、識，生、集、滅法俱不可得。以勝義中不可得故，非於世俗。勝義、世俗諸法自性，但有言說，實無可得。由是因緣，菩薩長時不捨精進，為欲利益諸有情故，如救頭然。由是菩薩得無我善巧。<p>「云何菩薩得業果善巧？謂諸菩薩如是思惟：『一切世間自性皆空，如戲場處、健達縛城。一切有情雖非實有，然執著我，由是不能通達聖道。』是諸有情如是思惟：『若無有我及無有情、命者、生者、意生士夫，若補特伽羅、摩納縛迦，若養育者，即無善惡業異熟果體性可得！』以正般若如實了知，是名菩薩得業果善巧。<p>「云何菩薩得有為善巧？謂諸菩薩以正般若了知一切諸有為法，如是思惟：『諸有為法念念遷謝，無久住相，猶如危露，譬若瀑流。云何如是法中而生貪著，即懷憂惱！若起執著，易壞諸法，何名智者！』由是因緣，於滅壞法不樂執著，起厭離心，是名菩薩得有為善巧。<p>「云何菩薩得生死流轉善巧？謂諸菩薩如是思惟：『一切世間無明所覆，常處生死，為愛羂縛。由愛為因，而生於取；由取為因，生善惡業；由生業故，令有相續；由有為因，而起於生；由生為因，故有老死、憂悲、苦惱，眾苦集故。如是展轉相續不斷，如汲灌輪上下迴轉，生死相續亦復如是。』由此菩薩以正般若如實了知，是名菩薩得生死流轉善巧。<p>「云何菩薩得捨離生死善巧？謂諸菩薩如是思惟：『離無明故，不著諸行；捨諸行故，則無有愛；遠離愛故，則無有取；能離取故，有不相續；捨彼有故，則無有生；能離生故，永斷老死、憂悲、苦惱。』由是菩薩以正般若如實了知，是名菩薩得捨離生死善巧。<p>「云何菩薩得二乘善巧？謂諸菩薩如是思惟：『此法能得預流、一來及不還果、阿羅漢故，永盡諸漏，斷諸結習，無復相續生死流轉，遊履涅槃。思惟此法得辟支佛，如犀角喻，獨一而行。一切菩薩以正般若了知此法，終不取證！』何以故？若諸菩薩如是思惟：『我為利益諸有情界作師子吼，我當拔濟住於生死諸有情類，發大誓願，終不獨一出離生死！』是名菩薩得二乘善巧。<p>「云何菩薩得大乘善巧？謂諸菩薩於學戒中，觀學者不可得、所學亦不可得、戒所得果亦不可得，然不執空、墮於斷見，是名菩薩大乘善巧。<p>「云何菩薩而得捨離魔業善巧？謂諸菩薩遠離一切不善丈夫，亦不住彼惡國之中。又能遠離隨世俗見、修習呪術，而求利養及尊重供養。復能遠離障菩提法諸煩惱等，而能修習諸對除道。是名捨離魔業善巧。<p>「云何菩薩得不顛倒般若？謂諸菩薩修習般若，於諸世間經書、呪術、工巧處中，常為教化諸有情故，終不為已求知解故，亦不為身得名聞故，又復不為得利養故，為開演聖教大威德故，終不欲為顯己德故，專起思惟殊勝正教，於如來制毘奈耶中，示現功德，終不墮於異道諸見。是名菩薩得不顛倒善巧。<p>「云何菩薩得無等般若？謂諸菩薩所學般若超過二乘、一切世間天、魔、梵、世及諸外道婆羅門等，八部諸眾一切有情，而無等於菩薩般若，惟除如來、應、正等覺。是名菩薩無等般若。<p>「善男子！菩薩能成就此十種法，得般若圓滿。」
。
<juan>佛說寶雨經卷第三<p>唐天竺三藏達摩流支譯<p>「復次，善男子！菩薩成就十種法，得方便善巧圓滿。何等為十？一者、得迴向方便善巧；二者、令諸外道歸向方便善巧；三者、轉捨境界方便善巧；四者、除遣惡作方便善巧；五者、救護有情方便善巧；六者、施與有情活命方便善巧；七者、得受取方便善巧；八者、捨離非處、住於是處方便善巧；九者、示現、教導、勸勵、慶喜方便善巧；十者、供養承事方便善巧。<p>「云何菩薩得迴向方便善巧？謂諸菩薩以非他攝所有花果，晝夜六時奉獻諸佛及諸菩薩，以此善根迴向阿耨多羅三藐三菩提；菩薩以非他攝所有香樹，若諸寶樹、若劫波樹，於晝夜六時供養諸佛及眾菩薩，以此善根迴向阿耨多羅三藐三菩提。菩薩又於素怛纜中所有廣大承事供養，聞已起於淨信樂心，迴此供養一切諸佛及諸菩薩。又復菩薩能於十方諸菩薩所及餘有情所造善業，令菩提資糧皆得圓滿，發淨意樂，深心慶喜，以此善根迴向阿耨多羅三藐三菩提。菩薩若以香花奉獻如來制多及佛形像，以此迴向，令諸有情離破戒垢，得佛戒香；菩薩又常灑掃、塗地，持此迴向，令諸有情離惡威儀，修善法式，齊整圓滿；又諸菩薩奉獻花蓋，以此迴向，令諸有情捨離熱惱。又彼菩薩入僧伽藍發如是心，令有情等入涅槃城；出伽藍時，願令有情出生死獄；若開房門，願令有情開諸善趣出世智門；若閉房門，願令有情閉惡趣門。菩薩坐時，願令有情皆得坐於妙菩提樹；右脇臥時，願令有情安住涅槃；從臥起時，願令有情離纏障起；若往便利，願令有情向大覺路；正便利時，願令有情拔諸毒箭；若洗淨時，願令有情洗煩惱垢一切過患；若洗手時，願令有情離穢濁業；若洗足時，願令有情離障塵垢；嚼楊枝時，願令有情捨離垢穢。菩薩自身所作諸業，持此迴向，利益安樂一切有情；菩薩禮拜如來制多，願令有情常得諸天及世間禮。是名菩薩迴向方便善巧。<p>「云何菩薩令諸外道歸向方便善巧？謂此菩薩於彼彼類外道眾中，能變化作諸外道形，謂遮洛迦波利、縛羅社迦、昵健陀弗多羅，於彼法中受持讀誦。菩薩為欲成熟有情，如是思惟：『我若先作阿遮利耶，則不能令傲慢有情隨順調伏。由是我往外道法中，示現出家為作弟子。』既出家已，勇猛精進，隨彼修習種種諸行，博學多聞，究盡彼法，乞麁穢食，所作皆勝彼諸外道威儀行法。由是菩薩為諸外道尊重師範，所有言說悉皆信受，隨順調伏。菩薩了知此諸有情歸向我已，說彼外道邪見過失、所學之法復非正教、以不能說厭離貪欲令斷滅故。由是外道受菩薩化，捨離邪道，入正法中。菩薩又於一切外道修習五通梵行之中，勤行精進，證五神通。又復修習成就靜慮、諸三摩地、三摩鉢底，勝諸外道所得五通，聰慧超彼為作師範。菩薩了知所化外道皆成熟已，說彼靜慮、諸三摩地、三摩鉢底種種過失，所學之法復非正教，以彼不說厭離貪欲對除道故。由是外道受菩薩化，捨離邪道入佛法中。是名菩薩令諸外道歸向方便善巧。<p>「云何菩薩轉捨境界方便善巧？謂此菩薩觀見一切多貪有情，方便調伏，化作女身端嚴殊妙，勝餘女身，有情見者心生染著。菩薩見彼如是染著，即便於彼寢臥之處示現命終，於一剎那、一牟呼栗多現膖爛相，臭穢可惡。有情見已，起大驚怖，生苦惱心，情深厭捨：『誰能令我離於如是穢惡之處！』爾時菩薩即於彼前，隨機演說如是諸法，於三種菩提定隨證一。是名菩薩得轉捨方便善巧。<p>「云何菩薩除遣惡作方便善巧？謂此菩薩見諸有情造無間罪，及起一切諸不善業，失心憂悔。菩薩往彼作如是言：『善男子！云何失心憂悔而住？』彼有情言：『大士！我造無間諸不善業，恐於長夜受諸苦惱，無利益故、不安樂故。以是因緣，失心憂悔。』是時菩薩為彼有情廣說正法，令深悔過，受菩薩戒。若此有情未能悔過，是時菩薩欲令彼人心生信伏，為現神通，廣說彼人思惟之事。有情由是於菩薩所生信伏心，歡喜信樂。生信樂已，根性成熟，菩薩為彼廣說妙法，彼人即能隨順領受。菩薩又復於彼人前化作父母，說如是言：『汝可觀之，我即是汝同伴丈夫，汝莫悔過此所造業，畢竟不墮捺洛迦中，亦不退失利益安樂！』如是說已，即便殺害所現父母。菩薩於彼有情之前示現神變，彼人思惟：『有智之者，尚殺父母不失神通，況我無智而造此業，墮捺洛迦，退於利樂！』爾時菩薩為彼有情演說妙法，令其惡業漸得輕微，猶如蚊翼。是名菩薩除遣惡作方便善巧。<p>「云何菩薩救護有情方便善巧？謂此菩薩觀見有情根器成熟，堪為說法。彼之有情造作一切極不善業，菩薩為欲利益彼人，方便調伏，化作種種諸有情類，應以大王身得調伏者，即現大王身而為說法；應以小王身得調伏者，即現小王身而為說法；應以婆羅門、剎帝利身得調伏者，即現婆羅門、剎帝利身而為說法；應以天身得調伏者，即現天身而為說法；應以執金剛身得調伏者，即現執金剛身而為說法；應以怖畏得調伏者，現作怖畏而為說法；應以繫縛、殺害、打罵得調伏者，即為示現如是等事而為說法；應以愛語得調伏者，即現愛語而為說法。若有情類欲造彼彼無間罪時，於菩薩身興損害意。其得神通菩薩，即為示現種種方便，或時遮止，或復禁制，或移向他方；於彼人前，又復示現似彼所造無間業事，或復示現捺洛迦相，制彼所造無間罪業令不現前。其有未得神通菩薩，善能觀察彼諸有情壽命長短，見彼有情欲造無間，作是思惟：『此諸有情將起重罪。』而發大悲心生憂惱。菩薩觀彼猶如掌中置菴羅果，作是思惟：『我為利益一有情故，能於阿鼻受大苦惱，即此有情乃至未住無餘涅槃，常能如是無別方便而能遮止。此諸有情造惡業已，將欲生彼捺洛迦中，由我未得神通自在，無有方便移彼不信、壽命短促、諸惡有情置於他方，恐彼有情由不善業生阿鼻獄！』菩薩以是發起悲心，思惟有情各隨自業無異方便而能救濟，但起慈心平等教誡，示為科罰。是名菩薩救護有情方便善巧。<p>「云何菩薩施與有情活命方便善巧？謂諸菩薩觀見有情不堪受法，但求衣食以為自足，不能了知聖法調伏。菩薩教示此諸有情算數、伎術、文字、注記如是事業，為成於善，不成惡法。是名菩薩施與有情活命方便善巧。<p>「云何菩薩得受取方便善巧？謂此菩薩得珍寶聚如妙高山而不受取，若得下劣資生雜物而即受之。何以故？謂此菩薩如是思惟：『此諸有情慳悋、嫉妬、貪愛所蔽，惜自他物，不令自他而得受用，由此因緣處生死海，常被漂沒。』菩薩欲令彼有情等，於長夜中得具足利益及安樂故，而便為受——雖受彼物不起貪愛，無屬己心，但為供養諸佛、法、僧，令諸有情同獲勝利，及為饒益貧苦有情——施主由是歡喜踊躍。是名菩薩得受取方便善巧。<p>「云何菩薩捨離非處、住於是處方便善巧？謂諸菩薩觀見有情堪能受法，於阿耨多羅三藐三菩提應現等覺，然彼有情為得聲聞、辟支佛乘，發起方便，常勤修習。菩薩說法令彼有情捨離二乘，引導迴向大乘法中。是名菩薩捨離非處、住於是處方便善巧。<p>「云何菩薩示現、教導、讚勵、慶喜方便善巧？謂諸菩薩能令有情未發菩提心者，令發菩提心；已發菩提心者，雖復持戒，心易知足，若少精進而多懈怠，菩薩教令常修精進。若諸有情雖少持戒，多有毀犯，由是因緣信不清淨，常無喜樂，為破戒垢覆心而住。菩薩為彼有情演說種種妙法，令彼有情心生淨信，歡喜悅樂。是名菩薩示現、教導、讚勵、慶喜方便善巧。<p>「云何菩薩得承事供養方便善巧？謂諸菩薩既得出家，於諸利養知量知足，所受利養無非法者。又諸菩薩獨處閑靜，入定而住，隨順諸佛及菩薩行，如是思惟：『我欲承事供養如來。』謂此菩薩隨順思惟已，而作種種承事供養一切如來，得六殊勝波羅蜜多修行圓滿。云何修六波羅蜜多諸行圓滿？謂於承事供養等中嚴辦資具，此是菩薩施波羅蜜多；謂於承事供養等中，發心饒益一切有情，此是菩薩戒波羅蜜多；謂於承事供養等中，心能安住歡喜悅樂，此是菩薩忍波羅蜜多；謂於承事供養等中，心無厭倦，此是菩薩勤波羅蜜多；謂於承事供養等中一心思惟，此是菩薩靜慮波羅蜜多；謂於承事供養等中，心能種種差別觀察，此是菩薩般若波羅蜜多。是名菩薩承事供養方便善巧。<p>「善男子！菩薩成就此十種法，得方便善巧圓滿。<p>「復次，善男子！菩薩成就十種法故，得願圓滿。何等為十？一者、無下劣願；二者、無怯弱願；三者、為欲利益一切有情勤修行願；四者、為諸佛、如來讚歎發願；五者、善能摧伏一切魔願；六者、成就不由他願；七者、得無邊願；八者、不驚怖願；九者、不疲厭願；十者、得圓滿願。<p>「云何菩薩無下劣願？謂此菩薩不樂諸有而發於願，是名菩薩無下劣願。<p>「云何菩薩無怯弱願？謂此菩薩不厭三界、求離貪欲、住於寂滅，而發於願，是名菩薩無怯弱願。<p>「云何菩薩為欲利益一切有情勤修行願？謂諸菩薩發如是願：『諸有情界乃至盡證無餘涅槃，我方於後證大圓寂！』是名菩薩為欲利益一切有情勤修行願。<p>「云何菩薩為諸佛、如來讚所發願？謂此菩薩發如是願：『諸有情界乃至未發菩提心者，皆願發心；願發心已，次第修行菩提分行；次修行已，坐菩提樹，於彼已得坐道場者，我當承事恭敬供養，請轉法輪；若般涅槃，我當勸請久住世間，為欲利益諸有情故！』是名菩薩為諸佛、如來讚所發願。<p>「云何菩薩善能摧伏一切魔願？謂此菩薩發如是願：『若我當來現等覺時，於佛土中永無一切天魔之眾，亦復不聞諸魔名字！』是名菩薩善能摧伏一切魔願。<p>「云何成就不由他願？謂此菩薩不由他故，於阿耨多羅三藐三菩提而方發願。然以般若觀有情界受於苦惱，既觀見已，為欲救護，發阿耨多羅三藐三菩提心。是名菩薩而能成就不由他願。<p>「云何菩薩得無邊願？謂此菩薩不為菩提少分資糧而發於願，然此菩薩為發大願，偏覆左肩，右膝著地，起淨信心，觀十方界現住諸佛、一切菩薩——或有菩薩住於苦行或坐道場，或見諸佛或現等覺或轉法輪——觀見彼已，發淨意樂，於彼十方諸佛、菩薩或住苦行或現等覺及轉法輪，菩薩於彼一一信解，深心慶喜，迴向阿耨多羅三藐三菩提。是名菩薩得無邊願。<p>「云何菩薩得不驚怖願？謂諸菩薩有新發心，聞甚深法，聞於諸佛廣大威德，聞諸菩薩遊戲神通，聞於甚深方便善巧，菩薩聞已不驚不怖，作是思惟：『謂諸如來所證菩提、所住境界、成熟有情皆無邊量，於彼法中我不能知，諸佛證知我應當知。』是名菩薩得不驚怖願。<p>「云何菩薩不疲厭願？謂諸菩薩雖見有情志性頑愚又難調伏，於此有情終不疲厭。或有菩薩見諸有情志性頑愚、難調伏者而生疲厭；由疲厭故，棄捨有情，發如是願：『我求生於清淨世界，終不用聞如是諸惡有情之名；雖復願生清淨世界，終不得生，以棄捨有情不成熟故。』於此義中，又聰慧菩薩發如是心：『於諸世界諸有情中，精進下劣、有懈怠者，頑嚚聾瞽如彼啞羊，如是有情為一切佛及諸菩薩觀察簡擇，及遍有情界中，無般涅槃法者並皆棄捨。我今欲令如此有情悉當集會我佛剎中，又我欲令此諸有情坐於道場，成阿耨多羅三藐三菩提。』而此菩薩發如是心思惟之時，念念之中諸魔宮殿悉皆震動，又為一切諸佛、如來之所稱歎。如是菩薩必定得生清淨佛土，又能速疾於阿耨多羅三藐三菩提而現等覺。是名菩薩得不疲厭願。<p>「云何菩薩得圓滿願？謂此菩薩坐道場已，摧破魔軍，於阿耨多羅三藐三菩提道而現等覺。願既圓滿，無復更發。善男子！譬如蘇油於其鉢中，平滿盛已，更不容受，如極微量一滴蘇油，是故說名得圓滿願。菩薩如彼盛蘇油鉢，能於菩提現等覺已，願既滿足，無復更發一切妙願。是名菩薩得圓滿願。<p>「善男子！菩薩成就此十種法，得大願圓滿。<p>「復次，善男子！菩薩成就十種法，修力圓滿。何等為十？一者、他不映蔽修力圓滿；二者、不被摧伏神力圓滿；三者、於福德力修習圓滿；四者、於般若力修行圓滿；五者、於眷屬力同得圓滿；六者、於神通力修得圓滿；七者、於自在力修得圓滿；八者、於總持力而得圓滿；九者、無能改易神變力圓滿；十者、他不違越教力圓滿。<p>「善男子！云何菩薩他不映蔽修力圓滿？謂此菩薩，一切外道諸異論者不能映蔽，是名他不映蔽修力圓滿。<p>「云何菩薩不被摧伏神力圓滿？謂此菩薩，諸有情中終無有能摧菩薩力，是名不被摧伏神力圓滿。<p>「云何菩薩於福德力修習圓滿？謂此菩薩修習一切世、出世間所有福德，菩提資糧悉皆積集，無有少分不圓滿者，是名菩薩於福德力修習圓滿。<p>「云何菩薩於般若力修行圓滿？謂此菩薩於諸佛法以正般若而觀見之，唯除如來一切種智，非不已證，非不了知，是名菩薩於般若力修習圓滿。<p>「云何菩薩於眷屬力同得圓滿？謂此菩薩所有眷屬，於戒及見、威儀、淨命皆悉圓滿，所有眷屬一切皆同菩薩所行，是名菩薩於眷屬力同得圓滿。<p>「云何菩薩於神通力修得圓滿？謂此菩薩神通勝力，超諸世間及彼二乘神通境界，菩薩樂欲於一毛端安贍部洲乃至四洲，若千世界、二千、三千、大千世界。又復菩薩樂欲於一微塵量中安處無量殑伽沙界，如是世界若二、若三、若四、若五，或十、二十，三、四、五十，乃至不可說不可說不可說殑伽沙界，安置於一極微塵中。其微塵量不增不減，彼諸世界於一微塵中，各各安處不相障礙，其中有情亦無嬈亂迫迮之相。是名菩薩於神通力修得圓滿。<p>「云何菩薩於自在力修得圓滿？謂此菩薩意所樂欲七寶充滿大千世界，饒益有情，乃至樂欲種種諸寶於不可說不可說界皆得充滿。是名菩薩於自在力修得圓滿。<p>「云何菩薩於總持力而得圓滿？謂此菩薩乃至聞於所不可說不可說數諸佛土中，一切如來演說正法，義句有異，名理不同，菩薩能於一剎那中，若一臘縛、一牟呼栗多，於義句名理領受了知並能修習。是名菩薩於總持力而得圓滿。<p>「云何菩薩無能改易神變威力圓滿？謂此菩薩所有神變，唯除如來、應、正等覺，一切有情終無有能改易菩薩。是名菩薩得無改易神變威力圓滿。<p>「云何菩薩得不違越教力圓滿？謂此菩薩所有教勅言無有二，有情信順、無違越者，唯除方便、善巧、利樂。是名菩薩得不違越教力圓滿。<p>「善男子！菩薩成就此十種法，修力圓滿。<p>「復次，善男子！菩薩成就十種法，得智圓滿。何等為十？一者、於補特伽羅無我智得圓滿；二者、於法無我智得圓滿；三者、於無限量智得圓滿；四者、於三摩地所行境界智得圓滿；五者、修神變智而得圓滿；六者、不攝取智修得圓滿；七者、觀有情所行智得圓滿；八者、於無功用智得圓滿；九者、諸法相智修得圓滿；十者、於出世智修得圓滿。<p>「云何菩薩於補特伽羅無我智圓滿？謂此菩薩隨諸蘊相觀見生起，又於諸蘊觀見滅壞。菩薩正觀諸蘊生時，性不堅固、無實所作，即是空性；及正觀察諸蘊滅時體性破壞。菩薩如是思惟：『諸蘊畢竟無我，亦無有情、無有命者、無養育者、無補特伽羅。愚夫異生執著於我。』如是思惟：『蘊即非我，我即非蘊，然諸蘊中妄執有我，不能了知真實法故，生死流轉猶如旋輪。』菩薩如實了知諸法，是名菩薩於補特伽羅無我智得圓滿。<p>「云何菩薩於法無我智得圓滿？謂此菩薩如實了知增益損減諸法體性。菩薩又復如是思惟：『法之與名更互為客，但由虛妄分別安立法及名字，俱無自性，依想心量，及隨世俗法及名字更互為客，非無有體及以作用，此依他緣說有法性，待他眾緣而得起故。』菩薩如實了知一切待緣而起，緣盡而滅。是名菩薩於法無我智得圓滿。<p>「云何菩薩於無限量智得圓滿？謂此菩薩無限量智，非初剎那起，後剎那不起；非此方起，餘方不起。以無礙智於一切剎那、一切方所，而常相續，恒遍起故。是名菩薩於無限量智得圓滿。<p>「云何菩薩於三摩地所行境界智得圓滿？謂此菩薩能悉了知二乘所得諸三摩地，能悉了知菩薩所得諸三摩地，及能了知一切如來諸三摩地。又此菩薩亦能了知二乘修習住三摩地及三摩地所行境界，亦能了知一切菩薩住三摩地及三摩地所行境界，亦能了知如來所住諸三摩地及三摩地所行境界。以如來力加持菩薩故，能了知佛三摩地。菩薩若以自所成就異熟果智，即不能知佛三摩地；以自成就異熟果智，能悉了知餘三摩地。是名菩薩於三摩地所行境界智得圓滿。<p>「云何菩薩修神變智而得圓滿？謂此菩薩能正了知聲聞神變，能正了知緣覺神變，能正了知菩薩神變，何況一切有情所有神變而不能知！是名菩薩修神變智而得圓滿。<p>「云何菩薩不攝取智修習圓滿？謂此菩薩所成就智，一切外道及諸惡魔、聲聞、緣覺不能攝取，是名菩薩不攝取智修習圓滿。<p>「云何菩薩觀有情所行智得圓滿？謂此菩薩以清淨智觀有情界，見有情中或未發菩提心，或已發菩提心，或未得菩提心，或已得菩提心，或住初地乃至十地，或已現等覺，或正現等覺轉法輪時，或於所化一切已辦入般涅槃，或有聲聞乘般涅槃時，或有辟支佛乘般涅槃時，或生善趣或生惡趣，菩薩悉見。是名菩薩觀有情所行智得圓滿。<p>「云何菩薩於無功用智得圓滿？謂此菩薩行、住、去、來若動若寂，任運常起無功用智。如人睡眠出息、入息而無功用。應知菩薩無功用智亦復如是，於一切境智起無礙。是名菩薩於無功用智得圓滿。<p>「云何菩薩諸法相智修得圓滿？謂此菩薩了知諸法皆同一相，謂能了知一相無相及諸幻相、妄分別相。是名菩薩諸法相智修得圓滿。<p>「云何菩薩出世間智修習圓滿？謂此菩薩得無漏智，超過一切世間諸智，是名菩薩出世間智修習圓滿。<p>「善男子！菩薩成就此十種法，得智圓滿。<p>「復次，善男子！菩薩成就十種法，得如大地。何等為十？一者、廣大無量；二者、一切有情之所受用；三者、捨離恩怨；四者、普能承受大法雲雨；五者、為諸有情之所依止；六者、諸善種子之所依處；七者、如大寶器；八者、如大藥器；九者、得不傾動；十者、得不驚怖。<p>「善男子！云何菩薩廣大無量？猶如大地，周遍廣大無有邊量。菩薩如是，周遍廣大，福智資糧無有限量。是名菩薩得廣大無量。<p>「云何菩薩為一切有情之所受用？譬如大地為種種資具，一切有情之所受用。菩薩如是，攝取彼彼布施、持戒、忍辱、精進、靜慮、般若波羅蜜等種種資糧，為諸有情之所受用。是名菩薩為一切有情之所受用。<p>「云何菩薩捨離恩怨？善男子！譬如大地平等載育，無恩無怨、無瞋無喜種種之想。菩薩如是，於有情中無有恩怨，不生瞋喜。是名菩薩捨離恩怨。<p>「云何菩薩普能承受大法雲雨？譬如大地普能承受廣大雲雨，悉皆含容。菩薩如是，承受如來發起廣大善法雲雨，能忍能持。是名菩薩普能承受大法雲雨。<p>「云何菩薩為諸有情之所依止？善男子！譬如大地為諸有情來去所依。菩薩如是，平等普為一切有情往於善趣及向涅槃之所依故。是名菩薩為諸有情之所依止。<p>「云何菩薩為諸善種之所依處？善男子！譬如大地能為一切種子依處。菩薩如是，能為有情一切善法種子依處。是名菩薩諸善種子之所依處。<p>「云何菩薩如大寶器？善男子！譬如大地為諸寶器，能現種種諸珍寶故。菩薩如是，能現種種諸功德寶。是名菩薩如大寶器。<p>「云何菩薩如大藥器？善男子！譬如大地，一切諸藥依之出現，能除世間一切諸病。菩薩如是，諸大法藥依之而出，所現法藥能滅世間煩惱諸病。是名菩薩如大藥器。<p>「云何菩薩得不傾動？善男子！譬如大地，非蚊、蚋等力所虧損，世間諸風不能搖動。菩薩如是，不為一切有情內、外苦惱之所傾動。是名菩薩得不傾動。<p>「云何菩薩得不驚怖？善男子！譬如大地，若有諸龍及諸獸王哮吼音聲，無有驚怖。菩薩如是，聞彼諸魔、一切外道哮吼音聲，不生怖畏。是名菩薩得不驚怖。<p>「善男子！菩薩成就此十種法，得如大地。
。
<juan>佛說寶雨經卷第四<p>唐天竺三藏達摩流支譯<p>「復次，善男子！菩薩成就十種法，得如於水。何等為十？一者、隨順善法；二者、常能生長一切白法；三者、歡喜淨信、悅樂滋潤；四者、令一切煩惱相續朽敗；五者、自性澄清、無濁、潔淨；六者、息滅一切煩惱燒然；七者、捨離一切諸欲愛渴；八者、甚深難度；九者、於等、不等地方充滿；十者、息滅一切諸煩惱塵。<p>「云何菩薩隨順善法？譬如大水，若行、若流、若出，皆能隨順滋潤草木。菩薩如是，於諸善法隨順修行、隨順流布、隨順出離。是名菩薩隨順善法。<p>「云何菩薩能生一切白善之法？善男子！譬如水性能生一切草木叢林；生已，增長。菩薩如是，以三摩地水能生一切菩提分法；生已，增長，乃至能成薩筏若樹，以得一切佛果智樹。所有種種諸白善法，令諸有情之所受用。是名菩薩能生一切諸白善法。<p>「云何菩薩得歡喜淨信、悅樂滋潤？善男子！譬如於水自性流潤，及能令他一切滋潤。菩薩如是，常懷淨信、歡喜悅樂、自性滋潤，及能令他一切有情歡喜淨信、悅樂滋潤。云何歡喜？謂常悕求出世間法。云何淨信？謂能歸依於佛、法、僧。云何悅樂？謂彼所有清淨之心而常悅樂。是名菩薩歡喜淨信悅樂滋潤。<p>「云何菩薩令一切煩惱相續根栽皆悉朽敗？善男子！譬如於水能令一切若樹、若草其根腐敗。菩薩如是，以修行所依三摩地水，能令一切煩惱根栽相續腐敗。既腐敗已，煩惱相續體不可得，煩惱臭穢無有餘習。是名菩薩令一切煩惱相續根栽皆悉腐敗。<p>「云何菩薩自性澄清、無濁、潔淨？善男子！猶如於水自性澄清、無濁、潔淨。云何自性澄清？謂能遠離纏及隨眠。云何無濁？謂能遠離貪、瞋、癡故。云何潔淨？能令諸根得潔淨故。是名菩薩自性澄清、無濁、潔淨。<p>「云何菩薩息滅一切煩惱燒然？善男子！猶如水性於有情熱惱及熱時、熱處悉令息滅。菩薩如是，能以法水息滅有情諸煩惱熱。是名菩薩息滅一切煩惱燒然。<p>「云何菩薩捨離一切諸欲愛渴？善男子！猶如有情為渴所逼，若得於水即便止渴。菩薩如是，一切有情為彼欲境渴所逼故，生諸苦惱。菩薩即為雨大法雨，有情由此離境界渴。是名菩薩捨離一切諸愛欲渴。<p>「云何菩薩甚深難度？善男子！如大深水甚為難度。菩薩如是，成就般若圓滿甚深，不為諸魔一切外道之所能度。是名菩薩甚深難度。<p>「云何菩薩於等不等地方充滿？善男子！如水瀑流於等、不等諸地方所皆悉遍滿。菩薩如是，法水瀑流於等、不等諸有情界遍能充滿。由菩薩哀愍諸有情故，發起瀑流廣大法水，而不逼迫諸有情界，不同於水。是名菩薩於等、不等地方充滿。<p>「云何菩薩息滅一切諸煩惱塵？善男子！譬如於水能令一切堅硬地方普皆柔軟，及諸塵坌皆能止息。菩薩如是，以般若所依三摩地水，令諸有情堅硬染心悉皆柔軟，及能息滅煩惱塵坌。是名菩薩息滅一切諸煩惱塵。<p>「善男子！菩薩成就此十種法，等之於水。<p>「復次，善男子！菩薩成就十種法，等之於火。何等為十！一者、能燒諸煩惱聚；二者、能成熟佛法；三者、能乾諸煩惱泥；四者、如大火聚；五者、如火光明；六者、能令驚怖；七者、能令安隱；八者、能令一切有情共得；九者、能令供養；十者、得不輕欺。<p>「云何能燒諸煩惱聚？善男子！譬如大火能燒一切草木、叢林諸穢惡聚。菩薩如是，以智慧火能燒一切纏及隨眠、貪、瞋、癡等煩惱惡聚。是名菩薩能燒一切諸煩惱聚。<p>「云何菩薩能成熟佛法？善男子！譬如火性成熟一切種種飲食、諸藥等物。菩薩如是，以內證般若成熟佛法而不退失。是名菩薩成熟佛法。<p>「云何菩薩能乾諸煩惱泥？善男子！譬如大火能乾於泥。菩薩如是，悉能乾竭諸煩惱泥。是名菩薩能乾一切諸煩惱泥。<p>「云何菩薩如大火聚？善男子！譬如有人為極寒苦之所逼迫，然大火聚，得離寒苦。菩薩如是，若諸有情為煩惱寒苦之所逼迫，以般若火令得銷滅。是名菩薩如大火聚。<p>「云何菩薩如火光明？善男子！譬如有人於雪山頂、珉陀羅山頂然大火聚，赫奕熾盛，光耀周遍一踰繕那或二踰繕那或三踰繕那。菩薩如是，以智慧明光耀周遍百踰繕那或千踰繕那或百千踰繕那，乃至無量阿僧企耶諸世界中一切有情，皆蒙智光明耀周遍。有情遇此智光明故，破壞一切無明黑闇。是名菩薩如火光明。<p>「云何菩薩能令驚怖？善男子！譬如獸王及諸惡獸，見大火聚即生怖畏，既驚怖已捨離於此，遠至他方。一切魔王及諸魔眾亦復如是，若見菩薩心生怖畏，由彼自念威光下劣，捨離菩薩遠至餘處，尚不欲聞菩薩之名，何況近見！是名菩薩能令驚怖。<p>「云何菩薩能令安隱？善男子！譬如有人在於曠野，飢渴困乏，險難艱辛，迷失方所，見大火聚即往趣之，或遇村落或牧牛處，彼人見已，遠離一切所有怖畏心得安隱。有情亦爾！在於生死曠野、險難，飢渴困乏，迷失正路，見菩薩已，遠離一切煩惱驚怖，心得安隱。是名菩薩能令安隱。<p>「云何菩薩能令一切有情共得？善男子！譬如火聚溫煖勢力，一切有情之所共得，若王王等及旃荼羅子皆共得之。菩薩亦爾！所有恩力一切有情若王、王等及旃荼羅子皆共得之。是名菩薩能令一切有情共得。<p>「云何菩薩能令供養？善男子！譬如火聚能令人間城邑、聚落事火婆羅門、剎帝利等之所供養。菩薩亦爾！應為世間天、人、阿素洛等，猶如佛想而皆供養。是名菩薩能令供養。<p>「云何菩薩得不輕欺？善男子！如微小火不可輕欺，以性能燒故。菩薩亦爾！住解行位，初學大乘，雖未能有廣大威力，一切世間天、人、阿素洛等終不輕慢。何以故？世間天、龍、藥叉、健達縛、阿素洛等，了知菩薩不久坐於菩提道場，當成阿耨多羅三藐三菩提。是名菩薩得不輕欺。<p>「善男子！菩薩成就此十種法，得如於火。<p>「復次，善男子！菩薩成就十種法，等如於風。何等為十？一者、等於風行無有處所；二者、等風所行究竟不盡；三者、能得摧破有情我慢山峯；四者、能得起於大法雲雨；五者、能得除滅一切有情煩惑熱惱；六者、能普施與一切有情等流淨法，出息入息活命善巧；七者、能持無量大法雲雨；八者、能得安立最勝大法，一切宮殿種種莊嚴；九者、能於眾會決定演說種種妙法，猶如風吹諸劫波樹，適意之花如雨而下；十者、於阿僧祇劫積集無量清淨法輪及三摩地解脫總持，於彼大海蘇迷盧山、輪圍山等之所圍遶眾會之處，若有眾生堪應調伏可成熟者，發智風輪，轉滅所依，一切無餘。<p>「善男子！云何等於風行無有處所？善男子！譬如風行，於一切處，無有住著，亦無處所，無所依止，亦無色相，能作自事，謂令一切宮室、蘇迷盧山及諸海等有所動搖，皆得成辦，能令他見。菩薩亦復如是，行一切處得無所著。何者是一切處？謂蘊、界、處。一切法中，蘊謂色蘊、受蘊、想蘊、行蘊、識蘊；界謂眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界；處謂眼處、色處，耳處、聲處，鼻處、香處，舌處、味處，身處、觸處，意處、法處。菩薩又於世、出世法，一切天、人富貴熾盛、轉輪聖王、釋、梵、護世、大自在天及聲聞、緣覺、諸地菩薩乃至一切智中，於此諸處得無所著。又能遠離非有、非無、非一性、非異性、非真實性、非虛妄性等，無量分別之所分別，以無有所緣故，然菩薩所行解脫無礙。復能示現普遍十方無量無邊諸世界中，現作釋、梵、護世等身，為欲饒益一切有情，行一切處，經於多劫終不可見，由離邊際故，以法性身遠離分別、所分別故。善男子！是名菩薩等於風行無有處所。<p>「善男子！云何菩薩等風所行究竟不盡？善男子！如風順行無量世界，能吹諸物，速疾迴轉，各有所作。菩薩亦爾！如風觸物，速疾行於一切方所，究竟不盡。謂能行於一切如來道場眾會，及諸菩薩道場眾會，又於一切世間所有宮室之中，普遍安立，宣暢演說，周遍觀察世俗、勝義無量諸法。是名菩薩等風所行究竟不盡。<p>「善男子！云何菩薩能得摧破一切有情我慢山峯？善男子！譬如風吹能令曼陀羅山峯林低屈、摧折、墮落。菩薩亦爾！如彼風吹能令有情我慢、憍醉、縱逸峯林摧折、墮落。何者名為我慢山峯？謂諸有情恃己所有色力等相，受用自在，長壽無病，能得活命，工巧多聞，聰明智慧，有勝眷屬，言辭辯了，令眾樂聞，由是憍醉自讚己能。菩薩為欲摧破有情我慢山峯故，能示現色力之相、受用等事，最勝自在過於彼人，為說正法，摧破有情我慢高山，悉能安置清淨善處。是名菩薩能得摧破我慢山峯。<p>「善男子！云何菩薩能得起於大法雲雨？善男子！譬如風力周遍四方，發起大雲；其雲如輪有種種色，雷音遠震如海中聲，美妙明朗，甚深柔軟；又出種種音樂歌聲能令悅意，電光為鬘，莊嚴晃耀，晝夜恒常而雨大雨；又雨種種諸寶之雨，流霔周遍，彌覆百千俱胝那庾多界，令諸有情歡喜悅樂；又令世間一切草木、叢林、苗稼皆得生長。菩薩亦爾！以大悲為風，發起十方無邊世界，種種身相以之為雲，所出光明晃耀殊勝，色相顯現，如彼電鬘光飾嚴淨，為諸有情之所愛樂，出大音聲說真實法，猶如雷震美聲深遠，言辭差別有六萬種，以此音聲為盡虛空、周遍法界一切有情雨大法雨，覆護一切世界有情在於惡趣及諸無暇、受苦之者，皆令離苦。復能加持此諸有情，安置一切嚴淨世界，然皆令得最勝喜悅，生安樂心富貴熾盛，令得種種相好圓光，其光清淨分明晃耀。又於一切諸法會中，以法雨水灌人、天頂，令得最勝歡喜悅樂，成就圓滿一切世間，及出世間諸白淨法，皆令生長，如彼雲雨，能令藥草叢林苗稼皆得生長。是名菩薩能廣發起大法雲雨。<p>「善男子！云何菩薩能得除滅一切有情煩惑熱惱？善男子！如風吹擊諸雲藏時，周遍流注清淨香雨，能作清涼，除滅有情一切熱惱。菩薩亦爾！大悲為風，以正法為水、清淨戒香及不空願香饒益有情，謂親近菩薩同居之時，若聞說法、若見、若觸皆蒙獲益，是名菩薩不空願香。以此無上和合香水，能令惡趣一切有情貪、瞋、癡等邪見惡行、貧窮困苦、於其境界所愛乖離、非愛和合、起非法貪、能生眾病如是熱惱皆得銷滅，又能置於無憂惱地。是名菩薩能得銷滅一切世間煩惱炎熱。<p>「云何菩薩能普施與一切有情等流淨法，出息入息活命善巧？善男子！如因風力有出入息，能令一切有情活命。菩薩亦爾！如彼風力能施一切白淨之法，能與種種富貴滿足，能令有情各得歡喜。<p>「復次，善男子！譬如風力廣能安立一切世界種種莊嚴，謂風能持金剛輪等、七寶洲海、輪圍山、大輪圍山、四大洲渚、蘇迷盧山、大蘇迷盧山及餘寶山、香山、雪山、帝釋宮殿、贍部洲等，及小千、中千、大千世界。菩薩亦爾！大悲為風，謂能施與周遍十方一切有情諸福德聚，悉令生長、安立、成就。如因風力成就雪山，菩薩施與世間福田，應知亦爾！如風成就四大洲渚、蘇迷盧山等，菩薩成就聲聞，應知亦爾！如風能持小千世界，菩薩能成辟支佛果，應知亦爾！如風成立中千世界，如是成立菩薩乘果，當知亦爾！如風成立大千世界，菩薩如是成如來身百福之相，出過一切世間、一切世界，甚深清淨，究竟圓滿，遍虛空界，聞佛名稱，一切供養，於一切時安立三摩呬多，常住現前，應知亦爾！如風能成諸大海水，菩薩能成三摩地海，應知亦爾！如風成立小、中、大洲及諸山等，菩薩成就諸陀羅尼，以方便成熟諸弟子眾及一切有情，應知亦爾！如風成立帝釋宮殿，菩薩能成清淨佛剎、功德莊嚴，應知亦爾！如風能成劫波樹林，菩薩成就諸地波羅蜜多及三摩地、神通自在、諸陀羅尼、三明智光、現正等覺力及無畏、不共、大悲，於一切法最勝自在，應知亦爾！<p>「善男子！何者名為諸佛、世尊百福之相？善男子！譬如十方一一方面如阿僧企耶殑伽河沙世界，其中所有一切有情一一成就十三千大千世界中所有輪王福德之聚。彼諸有情成就如是福德之聚總為一聚，成一大轉輪王福德之量。於其東方過前所說世界數量，復有世界數量如前，其世界中所有眾生一一成就如前所說一大輪王福德之量。如是次第，南西北方、四維上下亦復如是，乃至盡彼虛空界中一切世界所有眾生，一一成就如前所說一大輪王福德之量。善男子！假使十方一一方面如阿僧企耶殑伽河沙世界，其中所有一切有情一一成就十三千大千世界中所有帝釋福德之聚。彼諸有情所成如是帝釋福德之聚，以此福聚合成一大帝釋福德之量。於其東方過前所說世界數量，復有世界數量如前，其世界中所有眾生一一成就如前所說一大帝釋福德之量。如是次第南西北方、四維上下亦復如是，乃至盡彼虛空界中一切世界所有眾生，一一成就如前所說福德之量。善男子！譬如十方一一方面如阿僧企耶殑伽河沙世界，其中所有一切有情，一一成就十三千大千世界中所有梵王福德之聚。彼諸有情所成如是梵王福德之量總為一聚，以是福聚合成一大梵王福德之量。於其東方過前所說世界數量，復有世界數量如前，其世界中所有眾生一一成就如前所說一大梵王福德之量，如是次第南西北方、四維上下亦復如是，乃至盡彼虛空界中所有眾生，一一成就如前所說一大梵王福德之量。善男子！以如是算數世界所有眾生成就聲聞及辟支佛，證得十地大智光明法雲灌頂，成十自在諸大菩薩福聚之量，亦復如是。<p>「善男子！總以如是十方三世盡虛空際一切世界所有眾生微塵數等，以彼如是一切種類若干有情福德之聚，如是積數滿於百倍，成就如來一毛孔中福德之聚。以彼如來一切毛孔福德之聚，如是積數滿十阿僧企耶百千倍數，成就八十隨好之中一隨好福德之量。以彼一切隨好福德，如是積數滿十不可說不可說倍，成就如來二十九相，如是積數滿十不可說不可說俱胝倍，成就如來眉間白毫之相。其白毫相光明嚴淨，過於圓滿清淨月輪其量千倍。如是積數滿十不可說不可說千俱胝倍，成就如來無觀頂相，其無觀頂相烏瑟膩沙之所莊嚴，出過世間所有積數滿十不可說不可說俱胝那庾多數百千倍，成就如來梵音聲相。其佛所出梵音聲相有六萬分，任運自在能種種說，詞韻和雅，一切世間無不等聞，復令眾生歡喜滿足。善男子！是名諸佛百福之相。<p>「善男子！如來以是無盡福智資糧普遍之所莊嚴，令一切有情而得受用。善男子！若於十方遍於法界盡虛空性諸世界中所有眾生，悉住第十法雲之地，皆得種種殊勝三業之所莊嚴，於十自在中能得自在，以贍部洲金而為諸器，種種諸寶之所莊嚴，量如虛空，其數等於殑伽河沙。以此寶器盛取如來一毛孔中福德之聚，於一剎那盛取而去，盡未來際盛而復往，如來一毛孔中福德之聚不增不減。善男子！一切如來百福體相不可思議。<p>「何者諸地有十二種？一、未發菩提心地；二、極喜地；三、離垢地；四、發光地；五、焰慧地；六、極難勝地；七、現前地；八、遠行地；九、不動地；十、善慧地；十一、法雲地；十二、普光明佛地。何者是初、未發菩提心地？謂此菩薩出過一切愚夫所行滅壞之法，勝於一切三界人、天、釋、梵、護世、聲聞、緣覺，超過一切世間所得殊勝，三業種種莊嚴之所莊嚴，圓光晃耀十方無邊一切世界，由精進力一剎那中，於阿僧企耶諸世界中，來而復往無有障礙；於一切世界四大洲中，普現蓮花為大光明，寶網莊嚴以承其足；於千世界中，莊嚴寶座無量無邊，精勤修行毘鉢舍那，善能了知一切諸法；於所緣境無有障礙，意所喜樂能現十種廣大瑞相，乃至示現阿僧企耶極大瑞相，得不退轉來往諸方而無障礙，放不思議大光明網，而能莊嚴無量佛剎，善巧神變；於不可說諸世界中，示現能作無量無邊世界之主，似佛影身，為主自在，承受灌頂，為大施主；能於一切世、出世間雨於無量法寶光明，作大祠會，如雲普遍周匝施與，終無限礙廣大莊嚴，能令見者之所愛樂，隨順一切世間有情意樂滿足；又能震動阿僧企耶一切世界；往返遊行，哀愍無邊諸惡趣等一切有情；復能供養無邊諸佛，於一切法門悉能受持；又於阿僧企耶諸三摩地、總持解脫、神通智明常能遊戲，愛樂無邊諸法苑樂，無所悕望；於無邊數俱胝大劫，得無功用，離分別喜及增上光明，經於無量俱胝那庾多百千蓮花數劫，入於大乘種種修習利他之行，攝取出離福智資糧，由昔行因有無量種，今得增長百千數倍，以此增上最極增上信解法性，於無間時得初地位。此是菩薩未發證性菩提心地。善男子！譬如轉輪聖王已得超過人中色相，而未能得過於諸天淨妙色相。菩薩如是，已得超過一切世間聲聞、辟支佛地，未得勝義菩薩之地。<p>「復次，普光明佛地者，證離中、邊，無復餘垢，於一切法而得自在，一剎那中普遍觀察一切有情，獲得一切義利之相。<p>「復次，云何名為諸三摩地？謂諸菩薩證三摩地有其十種：一、涌出寶三摩地；二、善住三摩地；三、不動三摩地；四、不退三摩地；五、寶積三摩地；六、日光三摩地；七、一切義成三摩地；八、智炬三摩地；九、現在佛前住三摩地；十、健行三摩地。是諸菩薩證三摩地無量無邊，以如是等而為上首。<p>「復次，菩薩陀羅尼有十二種：一、灌頂陀羅尼；二、有智者陀羅尼；三、音聲清淨陀羅尼；四、無盡篋陀羅尼；五、無邊旋陀羅尼；六、海印陀羅尼；七、辯峯陀羅尼；八、蓮花莊嚴陀羅尼；九、入無著門陀羅尼；十、決定入無礙解陀羅尼；十一、諸佛莊嚴神變陀羅尼；十二、成就佛身無邊色相出現於世陀羅尼。是諸菩薩證陀羅尼無量無邊，以如是等而為上首。<p>「云何菩薩六種神通？一、天眼智通；二、天耳智通；三、他心智通；四、宿住隨念智通；五、神境智通；六、漏盡智通。<p>「云何菩薩十種自在？一、命自在，由此壽命經於無量阿僧企耶能持令住；二、心自在，由心自在調伏方便，入不可說諸三摩地，能得自在；三、財自在，由此示現一切世間莊嚴妙飾；四、業自在，能隨諸業及於異熟而示現之；五、生自在，能於一切世界示現受生；六、勝解自在，謂能示現諸佛身相，於諸世界充滿令見；七、願自在，謂隨於彼非時、非剎能現等覺；八、神通自在，於一切世界示現無邊種種神變；九、法自在，謂能於彼離中、邊法門明了顯現；十、智自在，謂於一剎那中遍能了知三世如來十力、無畏、無礙解脫、佛不共法、諸相隨好；復能示現無上等覺；又於一剎那中能遍了知三世諸佛一切剎土極微塵數；又能示現起一切智現正等覺，成就種種，具足最勝。此是菩薩十種自在。<p>「云何菩薩十力？一、意樂力；二、增上意樂力；三、加行力；四、般若力；五、願力；六、修行力；七、乘力；八、神通力；九、菩提力；十、能轉法輪力。<p>「云何菩薩四無所畏？一、聞陀羅尼受持讀誦，演說其義，得無所畏；二、由證無我，不惱亂他及不現惡相，俱生無過，守護威儀，三業清淨，得無所畏；三、以般若而為方便，善能通達所受持法，常不忘失，又能示現不為放逸，令諸有情出離清淨無有障礙，得無所畏；四、不於餘乘而求出離，終不忘失一切智心，能得圓滿種種自在，方便利益一切有情，得無所畏。是名菩薩四無所畏。<p>「云何菩薩十八不共法？一、諸菩薩行施不隨他教；二、持戒不隨他教；三、修忍不隨他教；四、精進不隨他教；五、靜慮不隨他教；六、般若不隨他教；七、行於攝事，能攝一切有情；八、能解迴向；九、方便善巧，為主自在，令一切有情有所修行，復能示現於最上乘而得出離；十、不退大乘；十一、善能示現於生死涅槃而得安樂，言音善巧，能隨世俗文同義異；十二、智為前導，雖現前起種種受生而無所作，離諸過失；十三、具足十善身、語、意業；十四、為攝諸有情恒不捨離，常能忍受一切苦蘊；十五、能為示現一切世間之所愛樂；十六、雖於眾多苦惱愚夫及聲聞中住，而不忘失一切智心，如寶堅固，清淨莊嚴；十七、若受一切法王位時，以繒及水繫灌其頂；十八、能不捨離諸佛正法，示現悕求。是名菩薩十八不共之法。
。
<juan>佛說寶雨經卷第五<p>唐天竺三藏達摩流支譯<p>「善男子！云何名為如來十力？一、處、非處智力；二、去、來、現在異熟業因要期智力；三、種種勝解智力；四、種種界智力；五、根勝劣智力；六、遍趣行智力；七、一切靜慮解脫——三摩地、三摩鉢底——出離雜染清淨智力；八、宿住隨念智力；九、生死智力；十、漏盡智力。是名如來十種智力。<p>「云何如來四無所畏？一、諸法現等覺無畏；二、一切漏盡智無畏；三、障法不虛決定授記無畏；四、具足修行證於出離無畏。是名如來四無所畏。<p>「云何十八佛不共法？一、如來無有誤失；二、無卒暴音；三、無忘失念；四、無不定心；五、無種種想；六、無不擇捨；七、欲無減；八、精進無減；九、念無減；十、定無減；十一、慧無減；十二、解脫無減；十三、於過去世智見無著、無礙；十四、於未來世智見無著、無礙；十五、於現在世智見無著、無礙；十六、一切身業智為前導，隨智而轉；十七、一切語業智為前導，隨智而轉；十八、一切意業智為前導，隨智而轉。是名十八佛不共法。<p>「善男子！云何如來大悲？善男子！如來成就大悲有三十二種，能於十方無量無邊一切世界諸有情中，起於種種大悲不可思議。云何三十二種大悲？一者、一切諸法皆無有我，有情不信諸法無我，是故如來為彼有情而起大悲；二者、一切諸法無實有情，眾生自謂有實有情，是故如來為諸有情起於大悲；三者、一切諸法無實命者，有情謂言有實命者，是故如來為諸有情而起大悲；四者、一切諸法無補特伽羅，有情執有補特伽羅，是故如來為諸有情而起大悲；五者、一切諸法無實體性，有情執法實有體性，是故如來為諸有情而起大悲；六者、一切諸法無實處所，有情執著有實處所，是故如來為諸有情起於大悲；七者、一切諸法無實執藏，有情妄執有實執藏，是故如來為諸有情起於大悲；八者、一切諸法無我、我所，有情執有實我、我所，是故如來為彼有情起於大悲；九者、一切諸法無實主宰，有情妄執有實主宰，是故如來為諸有情而起大悲；十者、一切諸法無實事物，有情妄執有實事物，是故如來為彼有情起於大悲；十一、諸法無生，有情妄執諸法有生，是故如來為諸有情而起大悲；十二、一切諸法無起、無滅，有情妄執有起、有滅，是故如來為諸有情而起大悲；十三、一切諸法無有雜染，有情妄執實有雜染，是故如來為諸有情而起大悲；十四、諸法無貪，有情起貪，是故如來為諸有情而起大悲；十五、諸法離瞋，有情起瞋，是故如來為諸有情而起大悲；十六、諸法離癡，有情起癡，是故如來為諸有情而起大悲；十七、一切諸法皆因緣生，自性寂靜、自性清淨，有情妄執有實可得，是故如來為諸有情而起大悲；十八、一切諸法無來，而諸有情妄執有來，是故如來為彼有情起於大悲；十九、一切諸法無去，而諸有情妄執有去，是故如來為彼有情起於大悲；二十、一切諸法無實造作，有情妄執有實造作，是故如來為諸有情而起大悲。二十一、一切諸法無有戲論，有情愛樂執有戲論，是故如來為彼有情而起大悲；二十二、諸法體空，眾生執有，是故如來為諸有情而起大悲；二十三、諸法無相，有情妄執而行有相，是故如來為彼有情而起大悲；二十四、諸法無願，有情妄執諸法有願，是故如來為彼有情而起大悲；二十五、此界有情安住世間，由各執著，互相諍論，起貪、瞋、癡，觀見如是諸有情故，『我今當為有情說法，令彼永斷貪、瞋、癡故。』是以如來為諸有情起於大悲；二十六、謂諸有情安住世間，具足顛倒，墜險惡路，墮於非處，『我應令彼諸有情等入真實路。』由是如來為諸有情起於大悲；二十七、此界有情戀著世間，貪愛所蔽，侵奪他財，心無厭足，『我應令彼諸有情類得聖法財，謂施、戒、聞等。』是故如來為彼有情而起大悲；二十八、一切有情為貪愛驅役，耽染舍宅、妻子、財物、諸穀麥等，經求守護，與諸財物而作奴僕，『我應為彼演說妙法，觀舍宅等畢竟無常、不堅之法，是諸有情妄作堅想。』是故如來為諸有情起於大悲；二十九、此界有情互為欺誑，更相侵奪，以惡活命，『我為說法令諸有情得清淨活命。』是故如來為諸有情而起大悲；三十、此界有情親近惡友，得諸供養及讚歎等之所饒益，自謂是我真實知識，『我應為彼一切有情真善知識，我應為作畢竟善友，令彼有情眾苦息滅，而得究竟安樂涅槃。』是故如來為諸有情而起大悲；三十一、三界有情在於居家，一向煩勞，眾苦器中於一切時愛樂戀著，『我應為彼說如是法，令諸有情於三界中而得出離。』是故如來為彼有情而起大悲；三十二、解脫聖者作如是說：『一切諸法由因而生，眾緣長養，果相滋茂。若諸有情起於懈怠，即為捨離增上殊勝無染正智及最上涅槃！』此諸有情雖復希求下劣聲聞、辟支佛乘，『我應為彼說如是法，令諸有情樂廣大慧，希求佛智。』是故如來為諸有情而起大悲。善男子！此是如來所成大悲，有三十二種於有情中起，應知即是菩薩摩訶薩真實福田，威光熾盛，具不退者，復能利益一切有情。<p>「善男子！一切如來及諸菩薩得自在者，所有功德無量無邊阿僧企耶，此百福相而為上首。若諸如來經無量劫，演說如是無量無邊諸功德相，終不可盡。我今略說，為令有情生喜樂故，是名菩薩攝取有情清淨等流一切諸法，出息入息活命善巧。<p>「善男子！云何菩薩能持無量大法雲雨？善男子！譬如風輪廣大無邊，普遍世界，堅固不動，於成、壞時能持雲雨、海及大洲、牟真隣陀山、摩訶牟真隣陀山、輪圍山、大輪圍山、諸香山等、河、林、宮室，以彼風輪為所依持。菩薩摩訶薩亦復如是，以無量無邊諸陀羅尼而為風輪，發起一切正等覺雲，如成劫時安立世界——蘇迷盧山、輪圍山、大輪圍山、香山、雪山、海及大洲、河、林、宮殿。又復流澍大法雲雨，能持世間及出世間無邊法蘊——百福之相、諸地、波羅蜜多、一切三摩地、諸陀羅尼、神通、自在、力、無畏等及無礙解、不共、大悲，成就一切佛及菩薩。是名菩薩能持無量大法雲雨。<p>「善男子！云何菩薩能得安立最勝宮殿種種莊嚴？善男子！譬如風力周遍安立一切宮殿種種莊嚴，令諸草木萌牙增長，根莖、枝葉、花果茂盛，又復能令一切有情支分差別。菩薩如是，以無邊智、無著智、無礙解智、辯才智，如風布列一切世間及出世間種種具足，復能了知示現施與種種差別。今當略說：謂此諸法能生惡趣及生善趣，所生為主；謂此諸法生捺洛迦及以傍生；謂此諸法生琰魔界或生人、天或生釋、梵、護世諸天；謂此諸法所生之處，色相端嚴，人所憙見，聰明智慧及好眷屬。又菩薩善巧了知此法，是諸明處種種伎能、種種工巧、一切色類及諸異論。又能顯示有聲聞種姓故，起聲聞乘；有辟支佛種姓故，起辟支佛乘；有大乘種姓故，起菩薩乘。今當略說：發起種種自利、利他殊勝功德，得普賢地及一切智。復能了知此是諸地、此是波羅蜜多、此是諸三摩地、此是諸陀羅尼、此是神通、此是諸明、此是自在、此是解脫、此是諸力、此是無畏、此是無礙解、此是諸佛不共之法。善男子！菩薩以蓮花等數總持善巧，建立如是無量諸法種種莊嚴。善男子！是名菩薩能得安立最勝大法一切宮殿種種莊嚴。<p>「善男子！云何菩薩能於眾會決定演說種種妙法，猶如風吹諸劫波樹，於常常時雨適意花，如雨而下？善男子！如風吹動諸劫波樹，適意之花如雨而下，及諸珍寶莊嚴之具、衣服、飲食種種具足，微風吹動，展轉出現，遍於天、人。眾生得已，無復憂惱，心生慶悅；獲增上喜，身心安樂；歡娛遊戲，受法苑樂；於一切時色相端嚴，威力速疾；受諸勝樂，而無退減。菩薩亦爾！猶如彼風，於清淨世界請諸如來及諸菩薩，於眾會中決定演說相應妙法，雨法寶花，如雨而下，謂契經、應頌、記別、諷誦、自說、緣起、譬喻、本事、本生、方廣、希法、論議，或上或下、若順若逆，種種演說。復能示現一切世俗所有言說，於其所緣無我法性、寂靜清淨，演說、解釋，離諸染相。復能顯現一切諸法平等法門，令有情入。復能示現不可思議如幻諸法，令如幻智之所趣向。復令有情於一切法種種增長，遊戲神通，歡喜悅樂；但有問答，能令知足；離於中、邊，發起廣大善巧神通。由彼常能愛樂法苑，身無疲厭；語及意業終不違犯；一切人、天威德廣大；具足受用一切諸法，恒不退減；常起般若明耀觀察，趣向增上殊勝之法。是名菩薩能於眾會決定演說種種妙法，如劫波樹，於常常時雨適意花，如雨而下。<p>「善男子！云何菩薩於阿僧祇劫積集無量清淨法輪及三摩地、解脫總持，於彼大海及迷盧山、輪圍山等之所圍繞眾會之處，若有眾生堪應調伏成熟者中，發智風輪轉滅所依一切無餘？善男子！譬如劫盡壞世界時，以無礙風力速疾吹壞三千大千世界百千那庾多蘇迷盧山、輪圍山等，及諸大海破壞離散，猶若虛空都無所有。菩薩亦爾！於多劫中積集種種福智資糧之所莊嚴，能於一切眾會之中發智風輪，以速疾神力示現神變；發大音聲說諸法蘊，無礙法輪；令一切有情所起我慢如山峯者皆得銷滅。復能證得勝法光明，毘鉢舍那常現在前；如理思惟一切諸行，內心正住三摩呬多，諸三摩地皆得具足；破壞離散諸蘊、界、處、一切諸行、不堅之身；了知一切虛妄分別，即能超出一切世間；無有色相，不可思議，增長出世福德圓滿。復能示現一切色相了知，轉得清淨所依，盡未來際一切時住。是名菩薩於阿僧祇劫積集無量清淨法輪，及三摩地解脫總持，於彼大海及迷盧山、輪圍山等之所圍遶眾會之處，若有眾生堪應調伏成熟者中，發智風輪轉滅所依一切無餘。<p>「善男子！菩薩成就此十種法，等之於風。」<p>爾時止蓋菩薩白佛言：「世尊！說此十種法門，種種具足，甚為希有！一切有情悉皆喜足。世尊！若有天、人於此法中能起淨信，勝解修行，如佛所說，當證具足今世、後世，能得釋、梵所有安樂、一向利他。」<p>佛告止蓋菩薩：「善男子！如是，如是！觀彼有情當得出過一切世間。若有能於是諸法中而修行者，永斷一切諸不善法，成就一切清淨善法，為諸世間之所歸依。若誹謗者，是名愚人，墮於惡處，受諸苦惱，又為一切世間天、人、阿素洛等之所輕賤。<p>「復次，善男子！菩薩成就十種法故，等於虛空。何等為十？一者、得離於垢；二者、得無所著；三者、能證寂靜；四者、證無邊般若；五者、得無邊智；六者、於平等法界能隨順行；七者、得淨勝解，信一切法猶若虛空；八者、得無所住；九者、超過所行；十者、超過計度。善男子！菩薩成就此十種法故，等於虛空。<p>「復次，善男子！菩薩成就十種法，等於虛空。何等為十？一者、於可愛、不可愛色中不貪、不瞋；二者、於愛、不愛聲中不貪、不瞋；三者、於愛、不愛香中不貪、不瞋；四者、於愛、不愛味中不貪、不瞋；五者、於愛、不愛觸中不貪、不瞋；六者、於愛、不愛法中不貪、不瞋；七者、於利、衰中不貪、不瞋；八者、於毀、譽中不貪、不瞋；九者、於稱、譏中不貪、不瞋；十者、於苦、樂中不貪、不瞋。善男子！菩薩成就此十種法，等於虛空。<p>「復次，善男子！菩薩成就十種法，等之於月。何者為十？一者、能令一切有情身得悅樂；二者、得喜樂見；三者、增長白淨諸法；四者、能斷黑闇之法；五者、能令稱讚；六者、得身清淨；七者、得最上乘；八者、常得莊嚴；九者、得愛樂法；十者、得大威神及大威德。<p>「善男子！云何菩薩令一切有情身得悅樂？善男子！如月出現能作清涼，性可愛樂，令諸有情身得悅樂。菩薩亦爾！出現於世能除有情一切熱惱，性可愛樂，令一切有情身得悅樂。<p>「云何菩薩得喜樂見？善男子！如月出現光色鮮潔，令諸有情歡喜樂見。菩薩出現亦復如是，諸根寂靜，威儀、功德清淨具足，為一切有情歡喜樂見。<p>「云何菩薩能得增長白淨諸法？善男子！譬如白月日日增長，乃至圓滿種種光色皆得具足。菩薩亦爾！初發心時乃至坐於菩提道場，諸白淨法漸漸增長，乃至圓滿一切種智。<p>「云何菩薩能斷一切黑闇之法？善男子！譬如黑月所有光色日日減少，至十五日，諸光色相皆不可得。菩薩如是，證出世智，諸不善法漸漸除滅，乃至坐於菩提道場，一切無有。<p>「云何菩薩能令稱讚？善男子！如月出現，能使人間城邑、聚落諸剎帝利、婆羅門等，若男、若女悉皆稱讚。菩薩如是，如月出現，為一切世間天、人、阿素洛、健達縛等悉皆稱讚。<p>「云何菩薩身得清淨？善男子！如月天子業果成就得清淨身，光色明朗。菩薩如是，出現於世，證於法性，從法化生，不依父母羯邏藍等不淨所生故，身得清淨，光色明朗。<p>「云何菩薩得最上乘？善男子！如月天子乘最上乘，光耀四洲。菩薩如是，乘最上乘，智慧光耀無量無邊一切世界。<p>「云何菩薩常得莊嚴？善男子！如月天子威德莊嚴，其莊嚴具，常不萎歇。菩薩如是，以功德法常自莊嚴。<p>「云何菩薩得愛樂法？善男子！如月天子於一切時愛樂欲樂。菩薩如月，於一切時愛法苑樂，不愛欲樂。<p>「云何菩薩得大威神及大威德？善男子！如月天子有大神通及大威德。菩薩亦爾！有大神通及大威德，謂大福性及大智性。<p>「善男子！菩薩成就此十種法故，等於月。<p>「復次，善男子！菩薩成就十種法，等之於日。何等為十？一者、能破一切無明黑闇；二者、能調伏有情令得覺悟；三者、能光耀十方；四者、能出現善法；五者、諸漏滅盡；六者、能作光明；七者、能映蔽一切外道邪論；八者、能示現高下；九者、起所作業，所謂一切白淨善法；十者、得善人愛樂。<p>「云何菩薩能破一切無明黑闇？善男子！如日出現破諸黑闇。菩薩日出亦復如是，能破一切無明黑闇。<p>「云何菩薩調伏有情令得覺悟？善男子！如日出現能令一切蓮花開敷。菩薩日出，調伏有情令得覺悟。<p>「云何菩薩能光耀十方？如日出現，光耀十方。菩薩日現，以般若威力光明朗耀於十方界，而不嬈亂諸有情等。<p>「云何菩薩能出現善法？善男子！如日天子出現之時，於贍部洲光明可得。菩薩出世，以智光明現諸善法。<p>「云何菩薩諸漏已盡？如日沒時，於贍部洲名日光隱沒。菩薩煩惱得滅盡時，說名永斷一切諸漏。<p>「云何菩薩能作光明？善男子！如日出現，為贍部洲一切有情作種種光明。菩薩出現，為一切有情放智慧光明，能破愚癡一切闇障。<p>「云何菩薩能映蔽一切外道邪論？如日出現，能盡映蔽，彼日不念：『我能映蔽一切無明！』然法性如是。菩薩日出，能現威光，映蔽外道諸邪異論，菩薩不作如是思惟：『我能映蔽諸邪異論！』然法性如是。<p>「云何菩薩能示高下？善男子！如日出現於贍部洲，高、下有情悉能顯示。菩薩日現，以智慧光於等、不等有情悉見。謂入諸聖道，說名為等；處於非道，說名不等。<p>「云何菩薩起所作業？善男子！如日出現，令一切農夫起所作業。菩薩日現，發起一切善法之業。<p>「云何菩薩得善人愛樂？善男子！如日出現，為諸善人之所愛樂，諸惡人類所共憎嫉。菩薩日現，聰慧善人之所愛樂，愚夫種類、無智惡人、向諸邪道、背於涅槃、樂生死者所共憎嫉。<p>「善男子！菩薩成就此十種法，等之於日。<p>「復次，善男子！菩薩成就十種法，猶如師子。何等為十？一者、得不驚怖；二者、得無怯懼；三者、得不退道；四者、如師子吼；五者、得無所畏；六者、遊行園林；七者、依止巖窟；八者、得無所取；九者、勢力勇猛，能破他軍；十者、守護一切善法苗稼。<p>「云何菩薩得不驚怖？善男子！譬如師子所遊行處終無驚怖，自見己身無有等者。菩薩如是，所行之處無有驚怖，自見己身無與等者。<p>「云何菩薩得無怯懼？善男子！猶如師子聞彼野干諸惡獸聲終無怯懼。菩薩如是，能於一切他諍論時終無怯懼，不自沈沒亦無倨傲。<p>「云何菩薩不退於道？善男子！譬如師子喚使前來，其心終無退避於道。菩薩如是，能於一切諍論之處喚菩薩來，心無退屈。<p>「云何菩薩如師子吼？善男子！譬如師子哮吼之時，惡獸野干各於方處驚駭馳走。菩薩如是，說無上乘如師子吼，能令一切外道野干執我、我所諸惡獸等，於諸方所馳走而去。菩薩雖作是師子吼，終不惱亂一切有情，但欲令彼執我、我所諸有情類皆令調伏，永捨離故。<p>「云何菩薩得無所畏？善男子！譬如師子普觀諸處，得無所畏。菩薩如是，普能觀察諸有情界，威儀清淨，得無所畏。<p>「云何菩薩遊行園林？譬如師子自性無畏，能現威勢遊諸園林。菩薩如是，自性寂靜，常能遊戲無礙法林。<p>「云何菩薩依止巖窟？善男子！譬如師子依據山窟。菩薩如是，常能安住智慧巖窟。<p>「云何菩薩得無所取？善男子！譬如師子棄捨藏積，得無所取。菩薩如是，棄捨一切煩惱重擔，永無所取。<p>「云何菩薩如彼師子？性能勇猛，有大勢力，獨一無二，能破他軍。善男子！菩薩坐於菩提道場，獨一無二，力能摧破諸魔軍眾。<p>「云何菩薩守護一切善法苗稼？善男子！譬如師子所遊行處近於村邑，一切惡獸無能損壞近彼苗稼。菩薩如是，所近人間及遊行處，一切外道諸惡禽獸無能損壞善法苗稼。<p>「善男子！菩薩成就此十種法，得如師子。<p>「復次，善男子！菩薩成就十種法，能善調伏。何等為十？一者、菩提心堅固；二者、所作能淨菩提之心；三者、密護諸根；四者、能趣向正道；五者、能荷重擔；六者、終無厭倦；七者、得於正命，利益有情；八者、捨離一切矯詐言論；九者、永離諂誑；十者、自性質直。善男子！菩薩成就此十種法，能善調伏。<p>「復次，善男子！菩薩成就十種法，得自性寂靜。何等為十？一者、得瑜伽師；二者、多習空性；三者、開發聖道，離一切纏無有障礙；四者、順如來教，修行無違；五者、隨順諸法平等理趣，通達實相，遊止世間，心常下劣如旃荼羅子；六者、於一切時常能起於乞匃之想，遠離我慢、憍醉、放逸；七者、於佛法中無有疑惑，於佛正智現前能證；八者、於一切法無有猶豫，以自內證知法性故；九者、不由他悟，自見道故；十者、為世福田，向菩提故。善男子！菩薩成就此十種法，得自性寂靜。<p>「復次，善男子！菩薩成就十種法，得如蓮花。何等為十？一者、無所染著；二者、不為少分罪垢所染；三者、得妙戒香；四者、常得清淨；五者、面門微笑；六者、得不麁獷；七者、能現吉祥；八者、開發覺悟；九者、成熟覺悟；十者、為他攝取。<p>「云何菩薩無所染著？善男子！譬如蓮花從水出現無所染著。何以故？由彼蓮花性清淨故。菩薩如是，雖從生死水中出現，既出現已，無所染著。何以故？菩薩能證方便般若法自性故，由菩薩善巧處生死中，不為生死過患染著，以方便般若能攝彼故。<p>「云何菩薩不為少分罪垢所染？善男子！譬如蓮花不為少分水所染污。菩薩如是，不為少分罪垢所染。<p>「云何菩薩得妙戒香？善男子！如地方所若有能生蓮花之處，其香普遍彼彼地方。菩薩如是，遊行一切人間地方，戒香遍滿彼遊行處。<p>「云何菩薩常得清淨？善男子！如地方所生蓮花處，即為一切世間聚落諸婆羅門、剎帝利等悉皆以彼為清淨處。菩薩如是，所生之處，寂靜清淨故，常為諸佛護持憶念，及諸菩薩之所稱歎，又為天、龍、藥叉、健達縛、阿素洛、緊捺洛、莫呼洛伽、人非人等皆往趣之。<p>「云何菩薩面門微笑？善男子！譬如蓮花周遍開敷，一切有情若有見者，心皆悅樂。菩薩如是，於一切時和顏微笑，離於顰蹙，諸根清淨。<p>「云何菩薩得不麁獷？善男子！譬如蓮花其性柔軟而不麁獷。菩薩如是，性恒柔軟，語無麁獷又無矯詐。<p>「云何菩薩能現吉祥？善男子！譬如有人若覺、若夢乃至於一牟呼栗多，若見蓮花以為吉祥、瑞應之相，稱揚讚歎。菩薩如是，於一切時，若有見者為善吉祥，稱揚讚歎，為大利益，乃至能得一切智故。<p>「云何菩薩開發覺悟？善男子！譬如蓮花敷榮之時名為開發。菩薩如是，若得般若菩提分花開敷之時，說名覺悟。<p>「云何菩薩成熟覺悟？善男子！譬如蓮花成熟之時，若有見者，能令眼根增上悅樂；若有嗅者，能令鼻根增上悅樂；若有觸者，能令身根增上悅樂；若歡喜者，能令意根增上悅樂。菩薩如是，若得般若光明成就，能令見者眼根清淨，能令聞者耳根清淨，能令觸時及供養者身根清淨，能令稱揚讚歎功德、思惟之者意根清淨。<p>「云何菩薩為他攝取？善男子！譬如蓮花開敷之時，能令一切人及非人之所攝取。菩薩如是，所生之處為一切佛及諸菩薩、釋、梵、護世之所攝取。<p>「善男子！菩薩成就此十種法，得如蓮花。
。
<juan>佛說寶雨經卷第六<p>唐天竺三藏達摩流支譯<p>「復次，善男子！菩薩成就十種法，得廣大心。何等為十？一者、我當積集一切平等諸波羅蜜多，是名發起廣大之心；二者、我當圓滿一切佛法，是名發起廣大之心；三者、我當調伏一切有情，是名發起廣大之心；四者、我當坐於菩提道場，於阿耨多羅三藐三菩提而現等覺，是名發起廣大之心；五者、現等覺已，轉於法輪，若諸沙門、婆羅門，及天、魔、梵、世間人等，一切無能同我轉者，是名發起廣大之心；六者、我為利益一切有情，往於無量無邊諸世界中，為彼彼有情作利益事，是名發起廣大之心；七者、我當積集般若以為船筏，度生死海中一切有情令至彼岸，是名發起廣大之心；八者、見諸有情無主無歸、無救無護、無有處所，我當為彼而作眷屬，與彼有情為救護等，是名發起廣大之心；九者、於一切佛最勝事業，我當示現能作；諸佛最勝事業佛師子吼，我當能作大師子吼；佛所遊戲，我當遊戲；大龍觀察，我當觀察；我所得者，令諸天、魔、梵、世、沙門、婆羅門、一切世間天、人、阿素洛等皆當得之，是名發起廣大之心；十者、佛大威德調伏有情，我當調伏，不為麁惡行、不為無利苦行、不為下劣行，是名發起廣大之心。善男子！菩薩成就此十種法，得廣大心。<p>「復次，善男子！菩薩成就十種法，得清淨心。何等為十？一者、得圓滿意樂，以此意樂性不動故、常安住故、無虛偽故；二者、遠離不如理作意，謂我當作佛師子吼，終不發起聲聞作意，亦不發起緣覺作意，亦不發起少分作意；三者、永離一切塵垢，謂能除去諸煩惱塵；四者、永離身現矯詐，謂能遠離一切矯詐威儀異相；五者、永離語言矯詐，終不示現不真實語；六者、永離心業矯詐，謂身無所著故、語言知足故、心無悕求故；七者、報恩，於少分恩常不忘失，況有多恩而不念報；八者、知恩，於有恩者，必無隱諱，亦不輕賤；見彼有德，踊躍歡喜，稱揚讚歎，除彼世間無慚愧者；九者、如言而作，謂諸菩薩示現美言，稱心相應；心常寂靜，不懷怨結；尊重於他，不生輕慢；實言而說，無有矯詐；不為慳悋、嫉妬、諂誑之所隨逐；菩薩終不令他鬪戰，亦非展轉破壞於他；說真實義、隨利益事而皆與之；十者、於如來教中永離誹謗，謂此菩薩發阿耨多羅三藐三菩提心已，剃除鬚髮，覆袈裟衣，於如來教中正信出家，非因王力逼令出家，不為盜賊抑令出家，不為負債方便出家，不為驚怖而求出家，非怖不活邪命出家，希求正法以信出家。菩薩常為求善知識，親近承事，聽聞正法，聞已修行。又復菩薩不為我慢之所掩蔽，離我慢故；又不顛倒取，以無顛倒領受性故；證通達道，得通達故；證於法性，得法性故。證法性已，決定能得阿耨多羅三藐三菩提。是名菩薩於佛教中離諸誹謗。善男子！菩薩成就此十種法，得清淨心。<p>「復次，善男子！菩薩成就十種法，得無猶豫心。何等為十？一者、深信如來身業祕密；二者、深信如來語業祕密；三者、深信如來意業祕密；四者、深信菩薩積集；五者、深信菩提；六者、能信如來出現；七者、能信演說一乘實相；八者、能信宣說種種實相；九者、能信如來言音深遠；十者、深信如來知有情意，樂而調伏之。<p>「云何菩薩深信如來身業祕密？善男子！謂諸菩薩若聞如來法身之性、寂靜身性、無等身性、無量身性、不共身性、金剛身性，作是思惟：『此為真實，非是虛誑。』謂此菩薩於彼法中心無猶豫，是名菩薩深信如來身業祕密。<p>「云何菩薩深信如來語業祕密？謂諸菩薩聞於如來為諸有情現前授記、不現前授記、祕密記已，菩薩如是思惟：『如來言音終無虛誑，得無誤失！』由此因緣，語得真實。何以故？由如來永斷一切過患故、永斷一切諸塵垢故、永斷一切諸熱惱故、永無一切諸煩惱故，能得自在，皎潔澄清，無諸穢濁。若如來之言有虛誑、誤犯，無容是處，惟此真實，非為虛誑。菩薩於此法中得無猶豫，是名菩薩深信如來語業祕密。<p>「云何菩薩深信如來意業祕密？若諸菩薩聞於如來意之祕密，謂如來所有意樂、法義依止於心，依心而住，一切菩薩聲聞、緣覺，及諸有情無能知者，惟除如來之所加持。何以故？如來甚深難可度量，超過計度及計度所行，廣大無量，猶若虛空，超越一切虛妄計者所有境界。菩薩如是正思惟：『此是真實，非為虛誑！』於彼法中得無猶豫，是名菩薩深信如來意業祕密。<p>「云何深信菩薩積集？謂聞諸菩薩現前利益一切有情，是諸有情所作之事皆能作之，終無疲倦，亦不驚怖。復能荷負大願重擔，有大勢力，勇猛堅固，遍能積集諸波羅蜜多，次第積集一切佛法，得無礙智、無邊智性、無等智性、不共智性、精進堅固、被甲堅固、誓願堅固、誓願不動、誓願不共，以為無上菩提因緣。是諸菩薩次第修習，令生增長，圓滿廣大。菩薩如是思惟：『此為真實，非是虛誑！』菩薩於彼諸法之中得無猶豫，是名菩薩能得深信積集。<p>「云何菩薩深信菩提及如來出現？謂諸菩薩如是思惟：『聞諸菩薩坐菩提道場已，無著、無礙、無障；得天眼智通、天耳智通、他心智通、宿住隨念智通、神境智通、漏盡智通；成就勝智，一一剎那了達三世，無著、無礙、無障。』由是因緣能遍觀察諸有情界。此類有情成就身惡行、成就語惡行、成就意惡行，受諸邪法，起於邪見，誹謗聖者，由是因緣身壞命終墮諸惡趣，生捺洛迦中。復能觀察如是有情，成就身善行、成就語善行、成就意善行，領受正法，起於正見，不謗聖者，以是因緣命終之後，生諸善趣，得生天中。菩薩如是能實觀察諸有情界善、不善業已，作是思惟：『我於往昔行菩薩行有如是願：「若自覺悟，令他覺悟；我願既滿，意樂亦足！」惟此真實，非是虛妄。』菩薩能於彼法之中得無猶豫，由是菩薩能證菩提名為正覺。善男子！是名菩薩深信菩提及如來出現。<p>「云何菩薩深信演說一乘實相？謂諸菩薩如是思惟：『聞於如來一乘法已，唯此真實，非是虛妄，恒不變易。』何以故？由從一乘出諸乘故。善男子？譬如贍部洲中有諸小洲，雖各異名，然彼同依於贍部洲，由是說名一贍部洲。所說一乘亦復如是，由如來乘出現諸乘，而諸乘等雖有異名，然同依止如來乘故，說名一乘。菩薩能於彼正法中得無猶豫，是名菩薩深信演說一乘實相。<p>「云何菩薩能深信演說種種實相？謂諸菩薩如是思惟：『聞於如來素怛纜中宣說如是種種實相已，唯此真實，非為虛誑。』何以故？由諸如來能調伏故，隨諸有情種種勝解演說妙法。菩薩於此正法之中能無猶豫，是名菩薩能深信演說種種實相。<p>「云何菩薩得深信如來言音深遠？謂諸菩薩如是思惟：『聞於如來言音深遠已，唯此真實，非為虛誑。』何以故？以諸天子少福善根，尚得深遠美妙音聲，何況如來以於無量百千數劫積集妙行！由是菩薩於彼法中得無猶豫，是名菩薩深信如來言音深遠。<p>「云何菩薩得深信如來知有情意樂而調伏之？謂諸菩薩如是思惟：『聞於如來能知一切有情意樂、種種隨眠、種種勝解，一音說法皆令調伏，各隨意解，斷除疑惑，成熟有情。一一有情如是思惟：「各謂如來獨為我故，演說妙法。」如來於此實無分別——我為能說、有情為所化。惟此真實，非為虛妄。』菩薩能於彼法之中得無猶豫，是名菩薩深信如來知有情意樂而調伏之。<p>「善男子！菩薩成就此十種法，心無猶豫。<p>「復次，善男子！菩薩成就十種法，得智如海。何等為十？一者、得如寶所；二者、甚深難度；三者、廣大無量；四者、隨順漸深；五者、不與煩惱死尸同住；六者、皆同一味；七者、容受駛流；八者、潮不過時；九者、與大有情為所依止；十者、無有窮盡。<p>「云何菩薩得如寶所？善男子！譬如大海有諸寶所，贍部洲人皆來取寶，終無窮盡。菩薩如是，有功德寶所，一切有情取功德寶亦無窮盡。<p>「云何菩薩甚深難度？善男子！譬如大海甚深難度。菩薩如是，成就智慧甚深大海，一切有情無能越度。<p>「云何菩薩廣大無量？善男子！譬如大海周遍廣大。菩薩如是，智慧之海廣大無邊。<p>「云何菩薩隨順漸深？善男子！譬如大海隨順向下，漸低漸深。菩薩如是，一切智海隨順法性，漸低漸深。<p>「云何菩薩不與煩惱死尸同住？善男子！譬如大海不宿死尸。何以故？以海性法爾故。菩薩如是，不與煩惱死屍丈夫同處而住。何以故？以菩薩法如是故。<p>「云何菩薩皆同一味？善男子！譬如大海，諸瀑流水澍入之者，一切皆同一醎味性。菩薩如是，積集無量白淨之法至一切智，皆得同於一切智味。<p>「云何菩薩容受駛流？善男子！譬如大海容受無量諸駛流水而無增減。菩薩如是，容受無量法雨駛流，無增無減。<p>「云何菩薩潮不失時？善男子！譬如大海潮不失時。菩薩如是，教化有情隨其根性，不失於時。<p>「云何菩薩與大有情為所依止？譬如大海與大有情為所依止。菩薩如是，為一切有情諸白淨法之所依止。<p>「云何菩薩得無窮盡？善男子！譬如大海為一切有情汲引，其水無有窮盡。菩薩如是，為諸有情種種說法無有窮盡。<p>「善男子！菩薩成就此十種法，得智如海。<p>「復次，善男子！菩薩成就十種法，得微妙智善巧。何等為十？一者、得希求出離善巧；二者、得通達一切法善巧；三者、得悟入一切法平等善巧；四者、得悟入一切法幻相善巧；五者、得遍知一切法善巧；六者、得緣起甚深難度善巧；七者、得業不思議善巧；八者、得了知隨所說義善巧；九者、得證知如實義善巧；十者、得真實善巧。<p>「善男子！云何菩薩得希求出離善巧，乃至云何得真實善巧？謂此菩薩觀察如是一切有情處於世間，常為貪欲之所燒然、瞋恚之所昏繞、愚癡黑暗之所盲冥，菩薩作是思惟：『此諸有情云何能得出離善巧？』菩薩為彼，希求通達諸法。以通達故，悟入一切諸法平等；以悟入故，了知虛幻之相；以了知故，如實遍知一切諸法；以遍知故，隨順思惟甚深緣起；以思惟故，隨順觀業不思議性。菩薩作如是觀：『一切法中都無有實，而業有種種異。』由是菩薩即能悟入微妙智慧，而於諸佛及菩薩所聞說法要，即了其義；以了義故，得見真實；見真實故，於生死海中度脫有情。善男子！是名菩薩得希求出離善巧，乃至得真實善巧。善男子！菩薩成就此十種法，得微妙智。<p>「復次，善男子！菩薩成就十種法，得應辯才。何等為十？一者、於諸法中施設無我；二者、無有情；三者、無命者；四者、無養育者；五者、無補特伽羅；六者、遠離作者、受者；七者、遠離知者、見者；八者、空無所有、無主；九者、虛妄分別空；十者、一切諸法施設緣生。善男子！以一切諸法無我、無有情、無命者、無養育者、無補特伽羅，遠離作者、受者，遠離知見者，空無所有、無主，虛妄分別從緣所生，如是此應隨順法性。善男子！所有應隨順法性、不相違法性、相應法性、悟入法性、明了法性，如是法性菩薩摩訶薩皆應遍知，是名應辯。善男子！菩薩成就此十種法，得應辯才。<p>「復次，善男子！菩薩成就十種法，得解脫辯。何等為十？一者、得無著辯；二者得無盡辯；三者、得覺悟辯；四者、得不怯弱辯；五者、得謙卑辯；六者、得無畏辯；七者、得不共辯；八者、得無蔽辯；九者、得無邊辯；十者、得無礙辯。善男子！菩薩摩訶薩成就此十種法，得解脫辯才。<p>「復次，善男子！菩薩成就十種法，得清淨辯才。何等為十？一者、得無㽄嗄辯；二者、得不雜亂辯；三者、得不下劣辯；四者、得不倨傲辯；五者、得義不退失辯；六者、得文字不下劣辯；七者、得方便不下劣辯；八者、得時不下劣辯；九者、得不麁獷辯；十者、得明了辯。<p>「善男子！菩薩摩訶薩於眾會中遠離怖畏故，得無㽄嗄辯才。安住智慧故，得不雜亂辯才。菩薩於眾會中無所畏故，如師子王不驚不怖，得不下劣辯才。無煩惱故，得不倨傲辯才。善男子！有煩惱者即有倨傲，非無煩惱有倨傲也。證法性故，得於義不退失辯才。善男子！未證法者於義有失，非已得者有退失也。於一切言論無所畏故，得文字不下劣辯才。善男子！知少分論者，而於文字即有退失，非知一切論者名下劣也。積集諸方便故，得方便不下劣辯才。無善巧者而於方便即有退失，有善巧者無下劣也。善男子！菩薩摩訶薩知長時、知應時、知初中後時，非先說後，非後說先，應時而說故，得時不下劣辯才。永離語言戲論故，得無麁獷辯才。善男子！以有戲論名為麁獷，無戲論者非麁獷也。善男子！菩薩摩訶薩諸根聰利故，得明了辯才。諸根鈍者，即不明了；非根利者，不明了也。善男子！菩薩成就此十種法，得清淨辯才。<p>「復次，善男子！菩薩成就十種法，得一切眾生歡喜滿足。何等為十？一者、得可愛語；二者、面門微笑，遠離顰蹙；三者、能演說義；四者、能演說法；五者、能平等說；六者、無有貢高；七者、遠離輕賤；八者、無染；九者、不瞋；十者、得種種辯才。善男子！云何得愛語？菩薩言辭能令有情心喜悅故。云何面門微笑？菩薩和顏安慰，能令有情得安隱故。云何能演說義？菩薩言辭應量說故。云何能演說法？菩薩凡所演說饒益有情故。云何平等說？菩薩恒以等心授有情法故。云何無有貢高？菩薩遠離我慢、憍逸，同類性故。云何遠離輕賤？菩薩說法，尊重法故。云何無染？菩薩尸羅極清淨故。云何不瞋？菩薩性能行忍辱故。云何得種種辯才？菩薩言辭美妙，悅眾生故。善男子！菩薩成就此十種法，能令有情歡喜滿足。<p>「復次，善男子！菩薩成就十種法，能令有情領受所說。何等為十？一、不為非器者說法；二、不為瞋害者說法；三、不為增上慢者說法；四、不為外道說法；五、不為不生尊重者說法；六、不為無淨信者說法；七、不為諂誑者說法；八、不為愛樂活命者說法；九、不為規求利養、得他尊重、嫉妬、慳悋所纏者說法；十、不為頑鈍、瘖啞者說法。何以故？菩薩摩訶薩不以慳悋法故，而不為說；亦不為師，奉祕而不說；亦不為有情輕於我故，亦不為棄捨法故，但以非法器故而不為說。」<p>止蓋菩薩白佛言：「世尊！何等有情，諸佛菩薩為之說法？」<p>佛言：「善男子！若諸有情具足信根，成熟法器，承事諸佛，心無諂曲，亦無虛誑，威儀無詐，不貪利養，意樂具足，為善丈夫，聞法覺悟，善能開曉，聰慧利根，隨所說義即能了知，為得法故，勤修精進，順如來法依教修行。善男子！如是種類諸有情等，佛及菩薩為之演說。善男子！菩薩成就此十種法，即能領受所說之法。<p>「復次，善男子！菩薩成就十種法，能為說法之師。何等為十？一者、為積集佛法故能演說法，然佛法不可得，積集亦不可得；二者、為積集諸波羅蜜多故演說法，波羅蜜多不可得，積集亦不可得；三者、為積集菩提故演說法，然菩提不可得，積集亦不可得；四者、為斷煩惱故演說法，然煩惱不可得，斷亦不可得；五者、為厭貪、離貪、滅貪故演說法，然厭、離、滅及貪俱不可得；六者、為得預流、一來、不還向果故演說法，然預流、一來、不還向果俱不可得；七者、為得阿羅漢向、果故演說法，然阿羅漢向、果俱不可得；八者、為得緣覺向、緣覺果故演說法，然緣覺向、果俱不可得；九者、為永斷執著我故演說法，然我與執著俱不可得，十者、為顯示業及異熟故演說法，而業及異熟俱不可得。何以故？彼諸菩薩作是思惟：『由彼名字故說有法，其所說法本不可得。』所以者何？法非文字，文字非法，但於俗諦法中順世俗故，於無名法中施設其名。勝義諦中無有名字，但是虛妄施設、假立作其名字，誘引愚夫故作是說。善男子！菩薩成就此十種法故，能為說法師。<p>「復次，善男子！菩薩成就十種法，得隨法性行。何等為十？一者、菩薩隨法性行，不離於色亦不離受、想、行、識；二者、隨法性行，不離欲界；三者、隨法性行，不離色界；四者、隨法性行，不離無色界；五者、隨法性行，不捨於法；六者、隨法性行，不執著於法；七者、隨法性行而不捨於有情；八者、隨法性行而不行於斷見；九者、隨法性行而不行於常見；十者、隨法性行而不捨於正道。所以者何？菩薩成就般若方便善巧故，雖隨順法性，然於色等不捨、不著亦不行。善男子！菩薩成就此十種法，得隨法性行。<p>「復次，善男子！菩薩成就十種法，得法界善巧。何等為十？一者、有智慧；二者、攝取善知識；三者、勤行精進；四者、離一切障；五者、極清淨；六者、尊重教誡；七者、多修空性；八者、離諸慢見；九者、向於道；十者、見真實義。<p>「善男子！菩薩摩訶薩有智慧者，求善知識。見善知識故，得歡喜悅樂。於善知識生如佛想，依止彼住。依止彼故，得勤行精進，永斷一切不善法，圓滿一切善法。以勤修精進故，滅除一切障，得無障礙，開示正道，遠離身、口、意麁重。由離障故，得最極清淨。既清淨已，得尊重教誡。得教誡已，能多修行空性。修行空已，即得遠離慠慢之見。遠離慠慢見已，得向正道。菩薩得住道已，見於真義。」<p>止蓋菩薩白佛言：「世尊！云何名真義？」<p>佛言：「善男子！真義者即是實義增語。」<p>止蓋菩薩白佛言：「世尊！云何名實義？」<p>佛言：「善男子！所謂不虛妄是實義。」<p>止蓋菩薩白佛言：「世尊！云何名不虛妄？」<p>佛言：「善男子！所謂真如是不虛妄，無別異也！」<p>止蓋菩薩白佛言：「世尊！何謂真如？」<p>佛言：「善男子！此法自內所證，非有文字能施設之。何以故？此法超過一切文字、言說及戲論故，離諸入出，無有計度，非計所行，無相離相，非諸愚夫所行之處，遠離一切諸魔境界及以一切煩惱境界，非識所行，住無所住，自性寂靜，超過眾聖智之所入。由是因緣自內所證，無垢無染，清淨微妙，最上無比，恒常不動，性不滅壞。若諸如來出現於世、若不出世，如是法界自性常住。善男子！為利益故，是諸菩薩勇猛修行無量苦行，證此法性。得法性已，安置有情住如是法。善男子！如是名為真如，亦名實際；名一切智，亦名一切種智；名不思議界，亦名不二界。」<p>止蓋菩薩白佛言：「世尊！云何於此法中現證？云何自內所證？」<p>佛言：「善男子！應以出世間般若自內所證。」<p>止蓋菩薩白佛言：「世尊！若如是者，般若現證即是自內證耶？」<p>佛言：「不也。善男子！般若如實觀見法，身為內證也！」<p>止蓋菩薩白佛言：「世尊！若以聞所成慧、思所成慧如是證法，為內證乎？」<p>佛言：「不也！終不但以聞所成慧、思所成慧為內證也！善男子！以是因緣我當為汝說於譬喻。譬若有人熱際之餘在於曠野，從東方來將詣西方。復有一人從西方來往於東方，其人熱乏，為渴所逼，語東方人言：『我今熱乏，為渴所逼，請示我路。何處應有泉林、池沼清淨冷水？我若得之，熱惱、渴乏皆得止息。』從東來人語西來者，作如是言：『我諳道路，知有水處，我經甞飲。從是東行去此不遠，便有二道，應捨左路，趣於右道。若見青山，彼有林泉、清淨冷水能解渴乏。汝可往彼，必得捨除熱渴之患！』善男子！於意云何，彼熱渴人唯聞水名，但思水事，即得除其熱渴患不？」<p>止蓋菩薩白佛言：「世尊！彼熱渴人要當內證清涼之水，然後除其熱渴之患。」<p>善男子！如是，如是！非但聞、思即能證得自內所證真如之法。善男子！言曠野者，即是生死；言熱渴者，即是一切有情於境界中，為煩惱熱之所渴乏；示道路者，即是諸佛、菩薩善知識也；經自甞飲者，即是善巧；能知一切智道，自內所證勝法性也。<p>「復次，善男子！我今更說譬喻曉悟於汝。假使如來住世一劫，為贍部洲人讚歎諸天所食甘露，色香美味，清淨微妙，若觸彼時，受其安樂。於意云何，然彼有情聞是語已，即得如是自內所證甘露味不？」<p>止蓋菩薩白佛言：「不也。世尊！彼人雖聞佛說甘露，終不能得甘露之味！」<p>佛言：「善男子！汝於此喻應如是知，非唯聞、思即能得彼自內所證。善男子！譬如有人食美果已，於未食人前讚歎其果香味具足。於意云何，彼未食人能得內證知其味不？」<p>「不也。世尊！」<p>佛言：「善男子！彼亦如是。汝於此喻應如是知，非唯聞、思即能證得自內所證。」<p>如是說已，止蓋菩薩白佛言：「世尊！甚為希有！如來今者善能為我說斯法要。若有得聞如是法門，應當證得。何以故？世尊！彼善男子得此法因，決定當得此法性故。」<p>佛言：「如是，如是！既知因已，當得此法。善男子！菩薩成就此十種法，得法界善巧。
。
<juan>佛說寶雨經卷第七<p>唐天竺三藏達摩流支譯<p>「復次，善男子！菩薩成就十種法，而得空性。何等為十？一者、能知力空性；二者、能知無畏空性；三者、能知不共法空性；四者、能知戒蘊空性；五者、能知三摩地空性；六者、能知般若空性；七者、能知解脫蘊空性；八者、能知解脫智見蘊空性；九者、能知空空性；十者、能知勝義空性。菩薩雖行於空而不為斷，復不執空亦不見空性、亦不依空性、亦不入於無所有性。善男子！菩薩成就此十種法，而行於空。<p>「復次，善男子！菩薩成就十種法，得無相行。何等為十？一者、遠離外相；二者、遠離內相；三者、遠離戲論相；四者、遠離分別相；五者、遠離有所得相；六者、遠離所作事相；七者、遠離所行相；八者、遠離所緣相；九者、能知識不可得相；十者、所知事物不可得相。善男子！菩薩成就此十種法，得無相行。」<p>爾時止蓋菩薩白佛言：「世尊！如是十種法菩薩應學。云何當學？」<p>佛言：「善男子！佛所行處不可思量，以彼遠離思量境界性故。善男子！若諸有情思惟如來法性境界，心即迷悶，終不能覩法性此岸、彼岸，但生劬勞。何以故？如來境界不可思議，甚深難測，超過一切虛妄計度所有境界，超過一切有所得者所有境界。以是義故，非彼虛妄計者思惟度量。」<p>止蓋菩薩白佛言：「世尊！我今欲有少問。惟願如來哀許我請，為我解說！」<p>佛言：「善男子！一切諸佛皆許疑問。隨汝所欲，當為解說！」<p>止蓋菩薩白佛言：「世尊！夫自讚者，非正士法！云何如來自讚所行之境超過一切？」<p>佛言：「善哉，善哉！善男子！諦聽，諦聽！當為汝說。善男子！如來不為我慢、貢高貪著利養、承事給侍、名聞識知，恐他映蔽而自讚歎。善男子！如來無矯無詐，言不諛諂，唯除利益一切有情，獲安樂故、證法性故，於如來所發淨信心，歡喜悅樂，當成法器。復能演說，饒益有情。」<p>止蓋菩薩白佛言：「世尊！一切有情可不能知如來功德威力，今者如來須自讚耶？」<p>佛言：「善男子！此土眾生信根薄少、智力下劣，而不能知如來功德及以威力，是故如來自讚令知。譬如醫師善知方藥，能療眾病。醫所住處多有病疾，更無餘醫能療治者。爾時醫師作是念言：『此諸人等病苦所逼，而於良藥既不能知，亦不知我能除其病。』是時醫師於病者前而自讚言：『我能識病亦善知藥！』爾時病人既已識知彼是良醫，深生敬信，依之將養，所有病苦皆得除愈。善男子！於意云何，如彼醫師亦得名為自讚以不？」<p>止蓋菩薩言：「不也，世尊！」<p>佛言：「善男子！如是，如是！諸佛、如來為無有上、為大醫王，善知有情煩惱病因能與法藥，然諸有情不能了知諸佛、如來善除其病。爾時諸佛便自讚歎功德威力。眾生聞已，深起敬信，依止如來，除煩惱病。如來爾時為大醫王，施大法藥，令煩惱病皆得除愈。何等名為大法藥也？大法藥者，所謂不淨觀、慈、緣起等。善男子！由是因緣，如來遍觀而自讚歎。<p>「復次，善男子！菩薩成就十種法，遠離一切依止願。何等為十？一者、不依布施有所悕求；二者、不依持戒有所悕求；三者、不依忍辱有所悕求；四者、不依精進有所悕求；五者、不依靜慮有所悕求；六者、不依般若有所悕求；七者、不依三界有所悕求；八者；不依菩提有所悕求；九者、不依正道有所悕求；十者、不依涅槃有所悕求。何以故？以諸菩薩遠離一切依止相故。善男子！菩薩摩訶薩無所依止故，而能遊行一切世間。善男子！菩薩成就此十種法，即能遠離一切依止願。<p>「復次，善男子！菩薩成就十種法，而行於慈。何等為十：一者、無方所慈；二者、無差別慈；三者、得諸法慈；四者、得決定思惟一緣之慈；五者、無滯礙慈；六者、恒利益慈；七者、於一切有情心平等慈；八者、無損害慈；九者、遍一切慈；十者、出世間慈。善男子！菩薩成就此十種法，是名修慈自性。<p>「復次，善男子！菩薩成就十種法，而行於悲。何等為十？一者、見諸有情無歸、無護、受苦惱者，即起哀愍，發菩提心；二者、發菩提心已，勇猛精進，速入法性；三者、入法性已，饒益有情；四者、為慳悋有情令其布施；五者、為毀禁有情令其持戒；六者、為瞋害有情令其忍辱；七者、為懈怠有情令其精進；八者、為散亂有情令其靜慮；九者、為惡慧有情令其智慧；十者、雖為有情受諸苦惱，志必拔濟，無有疲厭，於大菩提終不退轉。善男子！菩薩成就此十種法，是名修悲自性。<p>「復次，善男子！菩薩成就十種法，而行於喜。何等為十？一者、我得出離諸有牢獄、猛火熾然，如是生喜；二者、我能斷除久遠相續生死之縛，如是生喜；三者、我已能度種種尋伺邪執、雜亂生死大海，如是生喜；四者、我能傾折憍慢久遠之幢，如是生喜；五者、我能以金剛智破煩惱山，乃至無有如微塵許，如是生喜；六者、我今自既安隱，亦復能令他得安隱，如是生喜；七者、我於長夜睡眠之中而得覺寤，亦能令他於長夜中為愛繩所縛、癡蓋所覆盲冥有情皆令覺寤，如是生喜；八者、我於一切惡趣既得解脫，亦能令他而得解脫，如是生喜；九者、我於長夜生死曠遠，困乏飢渴，獨行無伴，流轉無窮，不識正道，不知方所，既能識道，復能示道，如是生喜；十者、我今能向一切智城，如是生喜。善男子！菩薩成就此十種法，是名修喜。<p>「復次，善男子！菩薩成就十種法，而能行捨。何等為十？一者、於眼所見色中，得捨行故；二者、於耳所聞聲中，得捨行故；三者、於鼻所嗅香中，得捨行故；四者、於舌所甞味中，得捨行故；五者、於身所受觸中，得捨行故；六者、於意所知法中，得捨行故，作是行時，於色等境不惱壞、不損害、不滅盡；七者、於苦苦中，得捨行故；八者、於壞苦中，得捨行故；九者、於行苦中，得捨行故，作是行時，於苦苦、壞苦、行苦性中，不惱壞、不損害、不滅盡；十者、於所作已辦有情中，得捨行故，發歡喜、淨信、悅樂之心，作是思惟：『彼諸有情雖已自度，我當令彼而得度脫，行於捨心。』善男子！菩薩成就此十種法，是名修捨。<p>「復次，善男子！菩薩成就十種法，得遊戲神通。何等為十？一者、示現隱沒；二者、示現受生；三者、示現少年遊戲後宮；四者、示現出家；五者、示現苦行；六者、示現往於菩提道場；七者、示現降伏眾魔；八者、示現成等正覺；九者、示現轉正法輪；十者、示現大般涅槃。」<p>爾時止蓋菩薩白佛言：「世尊！何因緣故，諸大菩薩於覩史多天宮示現滅沒，乃至示現入大涅槃？」<p>佛言：「善男子！菩薩於覩史多天最尊、最勝，超過一切世間諸欲境界而無染著，為有情故，示現隱沒。有情見已，捨離常想，起無常想，以彼無常為依止故，得不放逸。善男子！彼諸有情未離放逸，雖於菩薩生淨信心，然由耽嗜諸欲境界，未能承事供養菩薩，作是思惟：『菩薩與我長時在世，我等於後往菩薩所承事供養，而不晚也！』為令如是有情起戀慕心，捨於放逸，現隱沒耳！而彼有情觀無常已，不復放逸，當得阿耨多羅三藐三菩提。善男子！若有眾生應處母胎而調伏者，菩薩即處母胎中，現其功德威神希有之事，為說種種微妙之法，眾生聞已當得阿耨多羅三藐三菩提。善男子！若諸有情應見菩薩為童子時後宮遊戲而調伏者，菩薩令彼有情得成熟故，亦為守護下劣有情少信根者，現為童子宮中遊戲。善男子！若諸有情應見菩薩出家而成熟者，菩薩為欲令其得成熟故，示現出家。善男子！若天、龍、藥叉、健闥縛應以苦行得調伏者，菩薩為化彼故及為降伏諸外道故，示現苦行。善男子！若諸有情長夜悕求，發如是願：『菩薩若詣菩提道場，我當往彼勤修供養！』菩薩為如是等諸有情故，示現往詣菩提道場，為令有情隨順供養，決定當得阿耨多羅三藐三菩提。善男子！若諸有情我慢貢高、憍奢縱逸，為欲令彼捨離如是煩惱事故、降諸魔故，而能示現坐於道場。若諸有情樂寂靜者，菩薩為令畢竟證得最勝、最高殊勝法故，示坐道場，成等正覺。是故菩薩現正覺已，三千大千世界悉皆寂靜，無復眾聲。彼諸有情見斯事已，咸作是言：『願我未來證菩提時，亦如菩薩坐於道場，成等正覺！』善男子！若諸有情以彼邪師為一切智，受於邪法，此世、他世不能出離，成等正覺，菩薩為欲降伏彼故及為善根成熟故；復有眾生堪為法器堪示道故，菩薩即現成等正覺，往彼波羅痆斯城，示現三轉十二行法輪。善男子！若諸有情宜聞涅槃而調伏者，菩薩即現大般涅槃而調伏之。善男子！以是因緣菩薩於覩史多天最勝宮中示現隱沒，乃至示現大般涅槃。善男子！菩薩成就此十種法，得遊戲神通。<p>「復次，善男子！菩薩成就十種法，能離八無暇。何等為十？一者、捨離不善法；二者、於如來所說學處終不違越；三者、遠離慳貪；四者、已曾供養諸佛、如來；五者、勤修福業；六者、智慧圓滿；七者、得方便善巧；八者、本願具足；九者、厭離世法；十者、勤行精進。<p>「善男子！菩薩以離眾惡業故，不墮地獄。諸有情等生地獄中者，為無量苦之所逼惱，生瞋恚心。菩薩不爾！十善業道性成就故，終不生於地獄之中。善男子！菩薩於如來學處不違越故，不墮畜生趣中。生其中者，極受熾盛無量苦惱。善男子！菩薩不慳貪故，不生餓鬼之中。生其中者，極受熾盛飢餓、苦惱。善男子！菩薩已曾承事供養諸佛、如來故，而不生於邪見之家。若生其中，諸緣不具，與善知識不得和合，是故菩薩不生其中。遇善知識，修行善法，由是得生正見之家，諸緣具足，增長廣大殊勝善根。善男子！菩薩諸根終無缺減。若缺減者，於佛法中即非法器。然菩薩以積集福業故，於佛、法、僧及制多所承事供養故，得諸根具足，堪為法器。善男子！菩薩不生邊地。何以故？邊地之人頑嚚愚憃，猶如啞羊，如是等類於善惡言義不能了知，不孝父母，不敬沙門、婆羅門。是故菩薩常生中國，利根智慧，聰悟明達，於佛法中堪為法器。善男子！菩薩不於長壽天生，若生其中，不得值遇無量諸佛出現於世，不得道果，無能利益。是故菩薩生於欲界，遇佛出現，承事供養，成熟眾生。所以者何？以能得彼巧方便故。善男子！菩薩不生無佛世界，其中無佛、法、僧而應供養，常生具足三寶佛土之中。所以者何？以諸菩薩具本願故。善男子！菩薩聞是無暇之處深生厭離，隨如是類得厭離已，勤修精進，獲諸善法，永斷一切諸不善法。善男子！菩薩成就此十種法，遠離八無暇。<p>「復次，善男子！菩薩成就十種法，得不退轉菩提之心。何等為十？一者、遠離虛誑諂曲；二者、質直清淨，離諸疑惑；三者、遠離師奉；四者、遠離法慳；五者、不作滅法因緣；六者、如說而行，終不虛誑；七者、攝取大乘；八者、於大乘人常生尊重，同法想故；九者、得趣向大乘，隨順悟入；十者、於說法師作善知識想。善男子！菩薩成就此十種法，即得不退菩提心。<p>「復次，善男子！菩薩成就十種法，得宿住隨念智。何等為十？一者、承事諸佛；二者、攝受正法；三者、持戒清淨；四者、無有惡作；五者、得無障礙；六者、歡喜無量；七者、得多修行；八者、得三摩呬多；九者、得化生；十者、得識無愚癡。善男子！菩薩承事無量諸佛故，得尊重正法；於諸正法受持讀誦，為他廣說；不顧身命勤修正法，故得尸羅，所謂身、語、意戒皆得清淨；由戒清淨故，得無惡作；無惡作故，得無障礙；由無障礙故，得歡喜無量；歡喜無量故，得多修行；多修行故，得三摩地；得三摩地故，能趣清淨；趣清淨故，恒得化生；得化生故，識無愚癡；識無愚癡故，得憶念生智。由是能隨憶念多生，一生、二生乃至無量百千生。善男子！菩薩成就此十種法，得宿住隨念智。<p>「復次，善男子！菩薩成就十種法，不離善知識。何等為十？一者、見佛、聞佛、念佛；二者、聽聞正法；三者、承事眾僧；四者、不離諸佛、菩薩，問訊起居；五者、常近多聞說法之師；六者、常得聽聞諸波羅蜜；七者、恒聞菩提分法；八者、恒聞三解脫門；九者、恒聞四梵行；十者、恒聞一切智性。善男子！菩薩成就此十種法，親近善知識。<p>「復次，善男子！菩薩成就十種法，遠離惡知識。何等為十？一者、遠離毀禁補特伽羅；二者、遠離破見補特伽羅；三者、遠離壞威儀補特伽羅；四者、遠離邪命補特伽羅；五者、遠離習近憒閙補特伽羅；六者、遠離懈怠補特伽羅；七者、遠離耽著生死補特伽羅；八者、遠離違背正覺補特伽羅；九者、遠離愛著家業補特伽羅；十者、遠離一切煩惱。善男子！菩薩雖復遠離如是諸惡知識，然於彼處不起損害、輕賤之心。菩薩應發如是之心：『由佛說言：「若與雜亂眾生而相染習，便即為彼之所破壞。」是故我應遠離如是諸雜亂處。』善男子！菩薩成就此十種法，遠離惡知識。<p>「復次，善男子！菩薩成就十種法，得法性身。何等為十？一者、得平等身；二者、得清淨身；三者、得無盡身；四者、得積集身；五者、得法身；六者、得甚深難測不可計度身；七者、得不可思議身；八者、得寂靜身；九者、得等虛空身；十者、得智身。善男子！菩薩成就此十種法，得如來法性身。」<p>止蓋菩薩言：「世尊！諸菩薩等於何位中，得證如來法性之身？」<p>佛言：「善男子！初地菩薩得平等身。何以故？以永離一切不平等故，悟入一切菩薩平等法性故；二地菩薩得清淨身，以尸羅清淨故；三地菩薩得無盡身，以永離一切瞋害故；四地菩薩得善積集身，以積集佛法故；五地菩薩證得法身，以能通達一切法故；六地菩薩得不可計度甚深難測身，以積集不可計度、甚深難測法故；七地菩薩得不可思議身，以積集不思議佛法，及能積集方便善巧故；八地菩薩得寂靜身，以遠離一切戲論及煩惱故；九地菩薩得等虛空身，以無邊身充滿故；十地菩薩證得智身，以積集一切智故。」<p>止蓋菩薩言：「世尊！如來法身與菩薩法身有何差別？」<p>佛言：「善男子！二種法身性無差別，功德威力而有差別。」<p>止蓋菩薩白佛言：「世尊！云何性無差別而有差別？」<p>佛言：「善男子！佛與菩薩法性無差別。何以故？此二種身同一性故，但功德威力有差別耳！」<p>止蓋菩薩白佛言：「世尊！佛與菩薩功德威力云何應知有其差別？」<p>佛言：「善男子！我今為汝廣說譬喻以明斯義。善男子！如末尼珠有瑩拭者、有未瑩者，雖同是寶，而已瑩者光明具足，人所愛樂；未已瑩者，所有光明猶不具足。善男子！如來珠寶與菩薩珠寶體性雖同，然亦有異。何以故？如來珠寶已清淨故，離一切垢故。菩薩身中法性珠寶，未能普照一切世界。何以故？以有餘故，猶有垢故，如末尼珠未已瑩者。是故如來法身與菩薩法身如是差別。善男子！如白分月，從初一日至十五日，光明照耀，漸漸圓滿，雖同是月，光明不等，而菩薩法身、如來法身雖同一性相，然功德威力如是差別。<p>「復次，善男子！菩薩成就十種法，得金剛堅固之身。何等為十？一者、貪、瞋、癡等不能沮壞；二者、忿恚、結妬、我慢、貢高、顛倒之見不能沮壞；三者、世間八法不能沮壞；四者、惡趣苦惱不能沮壞；五者、一切諸苦不能沮壞；六者、生、老、病、死不能沮壞；七者、外道諸論不能沮壞；八者、魔及魔眾不能沮壞；九者、聲聞、辟支佛不能沮壞；十者、諸欲境界不能沮壞。善男子！菩薩成就此十種法，得金剛堅固之身。<p>「復次，善男子！菩薩成就十種法，為大商主。何等為十？一者、得平等意樂；二者、應受供養；三者、能作出離；四者、能為所依；五者、能作饒益；六者、善能積集道路資糧；七者、得好財寶；八者、心無止足；九者、常為導師；十者、善巧隨順往一切智城。<p>「善男子！云何菩薩得平等意樂，乃至云何得善巧隨順往一切智性大城？善男子！譬如商主得諸國王及國王子等之所愛樂。菩薩亦爾！為法商主，得諸如來及聲聞等之所愛樂。善男子！譬如商主應得聚落婆羅門及剎帝利等之所供養。菩薩亦爾！為法商主，應得有學、無學及餘天、龍等之所供養。善男子！譬如商主經於曠野飢饉之處，導引眾商令得安樂，無有疲厭。菩薩亦爾！為法商主，經於生死曠野之中，能令眾生免離逼迫，皆獲安樂。善男子！譬如商主能與一切貧苦眾生作大依止，令得出離曠野飢饉。菩薩亦爾！為法商主，能與外道遮落迦、波離婆、羅社迦，令得出離生死，全其軀命。善男子！譬如商主能得饒益王臣及諸人民。菩薩亦爾！為法商主，能得饒益愛著生死諸眾生等。善男子！譬如商主將多商人往於諸方，經過曠野飢饉之處，善能積集眾多資糧，越於險難，得至大城而獲安樂。菩薩亦爾！為法商主，善能積集福智資糧，導引眾生超過生死曠野之中，得至諸佛一切智城。善男子！譬如商主養育眾人，欲往他方積集珍寶，所謂金銀、末尼、真珠、吠琉璃、螺貝、璧玉、珊瑚等寶。菩薩亦爾！為法商主養育眾生，欲往一切智慧大城，善能積集佛法珍寶。善男子！譬如商主悕求一切財物終無厭足。菩薩亦爾！為法商主悕求一切正法財寶，無有厭足。善男子！譬如商主於眾商中而為上首，積集資財能為主故、最尊勝故、能令眾商信受語故。菩薩亦爾！為法商主，於一切眾生中最尊勝故、能為主故、積集功德言不虛妄故。善男子！譬如商主能以善巧超過險路，至彼大城。菩薩亦爾！將諸眾生超過生死，到智慧城。善男子！是名菩薩得等意樂，乃至善巧到一切種智慧大城。<p>「復次，善男子！菩薩成就十種法，而能於道善巧。何等為十？一者、能知平等道；二者、能知不平等道；三者、能知安隱道；四者、能知善巧道；五者、能知有水草道；六者、能知諸方道；七者、能知相道；八者、能知正道；九者、能知邪道；十者、能知出離道。善男子！菩薩成就此十種法即能於道善巧。<p>「復次，善男子！菩薩成就十種法，得不顛倒道。何等為十？一者、若諸有情應以大乘而調伏者，為說菩薩道而調伏之，不為說聲聞道；二者、若諸有情應以聲聞乘而調伏者，為說聲聞道而調伏之，不為說菩薩道；三者、若諸有情應以一切智而調伏者，為說一切智道而調伏之，不為說緣覺道；四者、若諸有情應以緣覺乘而調伏者，為說緣覺道，不為說一切智道；五者、若諸有情執著我法，為說無我及以空法，不說我與有情、命者、養育者、補特伽羅；六者、若諸有情執著二邊，為說離二邊道，不說依止二邊；七者、若諸有情心散亂者，為說奢摩他、毘鉢舍那，不說散亂道；八者、若諸有情著戲論者，為說真如，不說愚夫耽著戲論；九者、若諸有情耽著生死，為說涅槃，不說生死；十者、若諸有情著於邪道，為說無結無棘刺道，不說普遍煩惱棘刺道。善男子！菩薩成就此十種法，即能成就不顛倒道。<p>「復次，善男子！菩薩成就十種法，而能善行於三摩呬多心。何等為十？一者、善行身念處；二者、善行受念處；三者、善行心念處；四者、善行法念處；五者、善行境界念處；六者、善行阿蘭若念處；七者、善行村邑、國土、王都、聚落念處；八者、善行利養、尊重、名聞念處；九者、善行如來施設學處念處；十者、善行煩惱及隨煩惱雜染念處。<p>「云何菩薩行身念處？善男子！菩薩以正般若簡擇諸法與身俱者，能捨惡法，觀察是身，從頭至足，無我、我所；性不久停，終當壞滅；筋脈纏縛，臭穢不淨。菩薩如是觀察之時，而不於中樂欲貪著。以是義故，身中所有諸可惡法，唯除菩薩自在能捨，非諸有情。是名善行於身念處。<p>「云何菩薩行受念處？善男子！菩薩作是思惟：『所有諸受悉皆是苦，愚夫顛倒謂之為樂。一切智者知樂即苦，是故勇猛修行斷苦，令他有情亦如是學。』菩薩摩訶薩觀察受時，終不染著，亦不瞋恚。是名菩薩善行受念處。<p>「云何行心念處？善男子！菩薩作是思惟：『心實無常，執著為常；實是其苦，執著為樂；本無有我，執著為我；本來不淨，執著為淨；其心輕動，無時暫停。以不停故，於諸雜染能為根本，壞滅善道，開惡趣門，生長三毒。與隨煩惱等作其因緣，為主、為導，又能積集淨、不淨業，迅速流轉如旋火輪，亦如奔馬、如火焚燒、如水增長，遍知諸境如世彩畫。』菩薩如是觀察心時，便得自在。得自在已，於諸法中亦無罣礙。是名菩薩善行心念處。<p>「云何菩薩行法念處？善男子！菩薩如實了知諸不善法——貪、瞋、癡等，及依止此所起餘法——及能修習煩惱對治，令諸惡法皆悉永斷。既能了知一切善法，於中安住，要期發願，復能安立一切有情如是修學。是名菩薩善行法念處。<p>「云何菩薩行境界念處？善男子！菩薩於可意不可意色、聲、香、味、觸、法中無染、無著，亦不發起瞋恚之心。菩薩作是思惟：『我不應於都無法中而生貪染。我若生染，即是愚夫及愚癡性，為不了性，為不善性。如世尊言：「若為貪愛所染即便頑鈍，不能了知善、不善法，由此因緣墮於惡趣。」』菩薩作是思惟：『我不應於空法中發起瞋恚。我若起瞋，即不能忍。是瞋恚纏，為諸聖人之所訶責，及梵行者之所譏嫌。』菩薩觀察境界之時，不為境縛，亦無執著，復教化人如是修學。是名菩薩善行境界念處。
。
<juan>佛說寶雨經卷第八<p>唐天竺三藏達摩流支譯<p>「云何菩薩善行阿蘭若念處？善男子！菩薩作是思惟：『住無諍行及住寂靜行，若有天龍、藥叉、健達縛等他心神通，能知我心、心所有法，是故我應如理作意，遠離不如理作意，於如理法中增廣修習。』是名菩薩善行阿蘭若念處。<p>「云何菩薩善行村邑、聚落、國土、王都念處？善男子！菩薩若有非法之處，當須捨離。所謂酒肆、婬里、王家、博弈、醉徒、聚戲、歌舞，非是出家之所行處，皆應遠離。是名菩薩善行人間念處。<p>「云何菩薩善行利養、承事、尊重、讚歎念處？善男子！菩薩能於利養等中發如是心：『為諸施者作福田故、分散施故，終不耽著、生於愛染，亦不為己執我、我所。所受之物與一切有情共之，迴施一切苦惱之者。』由此因緣，菩薩所得利養等事，終不倚恃，而生我慢貢高之心，作是思惟：『所得名聞、利養等事，體性空寂都不可得，終當磨滅、敗壞之法，不可信也！誰有智者於無常法中而生愛著，復起憍逸、我慢貢高！』是名菩薩善行利養等念處。<p>「云何菩薩善行如來施設學處念處？善男子！菩薩作是思惟：『過去諸佛習是學處，既能修習已，現等覺，入般涅槃；未來諸佛如是修習，當現等覺，入般涅槃；現在諸佛既修習已，今現等覺，入般涅槃。』菩薩摩訶薩能於如是所學之處，發起信心、尊重、勇猛，依之修習。是名菩薩善行如來施設學處念處。<p>「云何菩薩善行一切煩惱及隨煩惱雜染念處？善男子！菩薩於煩惱及隨煩惱雜染法中善能念之，從何因起？何緣所生？如是緣起，如是緣生，悉皆捨離。是名菩薩善行煩惱及隨煩惱念處。<p>「善男子！菩薩成就此十種法，恒常證得三摩呬多心。<p>「復次，善男子！菩薩成就十種法，受糞掃衣。何等為十？一者、誓願堅固；二者、謙下自卑；三者、無厭棄；四者、無所著；五者、離過患；六者、見功德；七者、不自讚；八者、不毀他；九者、戒具足；十者、諸天之所親近。<p>「善男子！云何菩薩誓願堅固，乃至諸天之所親近？善男子！菩薩得信及意樂具足，於諸佛所深起信心，設因護命，不毀誓願，亦無轉動。由誓願堅牢故，得謙下心。心謙下故，得無我慢。人所棄捨糞掃之服，盡皆收用，洗濯縫綴，乃無疲倦亦不棄捨。由是義故，無所執著。雖云此衣麁弊、爛壞，復生污垢，多諸蚤虱，不以為患，見其功德。糞掃衣，仙人服用、如來所讚、佛說吉祥，遠離慳貪，隨順聖種，以是因緣得不自讚，亦不毀他，得戒具足。戒具足故，諸天來下而親近之，恒為諸佛之所稱歎，諸大菩薩而訓誨之，復得人、非人等之所擁護，若聚落、城邑剎帝利、婆羅門等頂戴尊重，同梵行者常所諮嗟。善男子！菩薩成就此十種法，受糞掃衣。」<p>止蓋菩薩白佛言：「世尊！諸菩薩等其心廣大，何因緣故行下劣行？」<p>佛言：「善男子！諸菩薩等有大勢力，方能行此下劣之行。無勢力者，則不能行。何以故？大力菩薩為護世間，而能對治未起煩惱，非無力者行下劣也！善男子！於意云何，如來行解為廣大耶？為下劣乎？」<p>止蓋菩薩白佛言：「世尊！我今於此不堪詶對。何以故？如來無所證、無行解，以不見法故，不可測量。我今何能辯如來所行優劣！」<p>佛言：「善男子！於汝意云何？如來於四洲中一切有情——天、龍、藥叉、健達縛等——示現如是下劣之行，復為如是眾生讚歎杜多功德。」<p>止蓋菩薩白佛言：「世尊！如來為調伏初發趣大乘，對治一切有情未起煩惱故，示現下劣苦行。」<p>佛言：「善男子！如是，如是！有大勢力諸菩薩等，為欲調伏諸有情故，著糞掃衣而無下劣，亦復如是。善男子！是名菩薩受糞掃衣。<p>「復次，善男子！諸菩薩成就十法，受用三衣。何等為十？一者、知足；二者、少欲；三者、遠離希求；四者、無積聚；五者、離損失；六者、離積聚、損失、苦惱；七者、離憂惱；八者、離愁歎；九者、無所取；十者、勤修習故，盡諸有漏。善男子！菩薩於下劣衣，而得知足；以知足故，而能少欲；以少欲故，無所希求；不希求故，曾無積聚；無所聚故，無損失；以不損失故，即無苦惱；無苦惱故，無有愁歎；無愁歎故，亦無所受；無所受故，能勤修習，盡諸有漏。善男子！是名菩薩成就十法，得受用三衣。<p>「復次，善男子！菩薩成就十種法，得不隨他行。何等為十？一者、不隨貪愛行；二者、不隨瞋怒行；三者、不隨愚癡行；四者、不隨損害行；五者、不隨慳悋、嫉妬行；六者、不隨我慢行；七者、不隨令他了知名稱行；八者、不隨尊重、利養行；九者、不隨恭敬天魔行；十者、不隨貢高行。善男子！菩薩成就此十種法，是故說名不隨他行。<p>「復次，善男子！菩薩成就十種法，名為乞食。一者、為攝受諸有情故，而行乞食；二者、為次第故，而行乞食；三者、為不疲厭故，而行乞食；四者、為知足故，而行乞食；五者、為分布故，而行乞食；六者、為不耽嗜故，而行乞食；七者、為知量故，而行乞食；八者、為善品現前故，而行乞食；九者、為善根圓滿故，而行乞食；十者、為離我執想，而行乞食。<p>「善男子！云何菩薩攝受有情，乃至為離我執想？善男子！菩薩見一切有情受諸苦惱，雖復成就微少善根，而此善根暫時非久，為欲攝益如是有情故，而行乞食。菩薩入於城邑、聚落之時，住於正念，具足威儀，諸根寂然，亦不高舉，不令放逸。得次第故，終不捨彼貧窮之家，入富貴家，所謂婆羅門、若剎帝利、居士大家。次第乞時，從一家詣一家，乃至事畢終無違越，唯除惡處不應乞食，所謂惡狗家、新產犢家、惡種類家，若男子、若女人、若童男、若童女起煩惱處，及譏嫌處、諸外道處，如是之處皆應捨置。菩薩次第乞食之時，不生厭離，亦不疲倦，於彼有情無所憎愛。由不疲厭而生知足，於好、於惡隨應受取。若得食已至於住處，收鉢多羅及以衣服，於如來像前或制多前或窣堵波前，供養恭敬，尊重讚歎。以所得食分為四分：一分施與同梵行者，一分施與貧窮之人，一分施與惡趣有情，一分自食。菩薩雖食，而於食事無貪、無染亦無愛著，唯為活命而受於食，不使身羸亦不令重。所以者何？身若極羸，廢修善品；身若極重，增長睡眠。菩薩食已，能令善品增長現前。由勤修故，無有懈怠亦無嬾墮，而得圓滿菩提資糧。由彼善能成熟菩提分法，遠離我執。得無我故，能捨身肉施與有情。善男子！菩薩成就此十種法，能行乞食。<p>「復次，善男子！菩薩成就十種法，得於一坐。何等為十？一者、坐菩提道場，諸魔驚怖而獨不動；二者、證出世靜慮，諸魔驚怖而獨不動；三者、得出世般若，諸魔驚怖而獨不動；四者、得出世智，諸魔驚怖而獨不動；五者、證其空性，諸魔驚怖而獨不動；六者、證諸法如實，諸魔驚怖而獨不動；七者、證正覺道，諸魔驚怖而獨不動；八者、證於實際，諸魔驚怖而獨不動；九者、證於真如，諸魔驚怖而獨不動；十者、得一切智，諸魔驚怖而獨不動。言一坐者，所謂一切智坐，亦名法座。善男子！菩薩成就此十種法，能得一坐。<p>「復次，善男子！菩薩成就十種法，得一食。何等為十？一者、不恣貪食；二者、無染著食，謂得食已，於時、非時不應更受若蘇油、石蜜等種種滋味；三者、若見他人受蘇等時，不起瞋惱；四者、若他人受蘇等時，不生嫉妬；五者、菩薩行一食時，若遇重病應受蘇等；六者、菩薩行一食時，必有命難應食蘇等，而便受之；七者、菩薩行一食時，若有廢修善法之難應食蘇等，而便受之；八者、菩薩行一食時，若有如上三難食蘇等已，而不追悔；九者、菩薩行一食時，若有三難應食蘇等，而不疑惑；十者、菩薩行一食時，若有三難須食蘇等，當作藥想。善男子！菩薩成就此十種法故得一食。<p>「復次，善男子！菩薩成就十種法，得阿蘭若。何等為十？一者、久住梵行；二者、於毘奈耶而得善巧；三者、諸根圓滿；四者、具足多聞；五者、善說法要；六者、離我所執；七者、猶如野獸；八者、得身遠住；九者、得居寂靜；十者、不厭離、無蓋覆。<p>「善男子！云何菩薩久住梵行，乃至不厭離阿蘭若？善男子！菩薩捨家出家，於毘奈耶中三業清淨，具足尸羅，性多善巧，樂習威儀。於佛所說長幼法中，不假他緣，自能解悟，及於教義能得善巧，又能了知持犯之處。見持戒者，能生恭敬；見毀戒者，便能捨離。又復多時數數悔過，於所作罪，追悔惡作，終不覆藏。復能了知所犯之罪有上、中、下，又能了知所造惡業招異熟果時分長、短。菩薩修行清淨故，得諸根圓滿——眼根不減、耳根無缺、身分具足——方堪住彼阿蘭若處。獨靜無人，不為惱亂；乞食易得，非遠非近；多諸林木、花果、枝葉皆悉茂盛；清淨美水，取不為勞；龕室安隱，無有惡獸；山路幽靜，去住無難——如是之處乃可依止。菩薩依止如是處已，隨先所誦，及以所聞，晝夜三時，恒常修習；誦經之聲，不麁不細；善攝諸根，不令變異；所受用物，皆悉清淨；了知諸法，差別之相；捨離惛沈，思惟教理；其心不動，亦不外緣。<p>「若有王、王子及剎帝利、婆羅門等至菩薩所，菩薩見已恭敬問訊讚言：『善來，大王！如所敷設，請王就坐！』王若坐時，菩薩亦坐；王若不坐，菩薩亦立。詳觀王等諸根躁動，菩薩即應讚言：『大王善能利益，王之國內多有持戒、福德、多聞、智慧沙門、若婆羅門之所居住，無有盜賊及官人等之所侵欺。』復觀王等諸根寂然，安隱調伏，菩薩爾時當為演說種種諸法。王若不樂說種種法，菩薩即當隨順說厭離法；王若不欲樂聞厭離之法，即應為說如來甚深廣大之法及大威德。如是及餘人間聚落婆羅門、剎帝利諸有來者，隨宜為說亦復如是。<p>「菩薩以多聞故，即能說法，令聽聞者心皆歡喜，於菩薩所生淨信心。以能說法修習善品，對除煩惱；又以多聞力故，得離我執。復能遠離我執怖畏故，於阿蘭若處不驚不懼，得無所畏。菩薩住阿蘭若處，現前觀察無所住著，非如野獸無所觀察。菩薩住阿蘭若處，無有怖畏，無有過患，非如野獸恒畏中傷。菩薩住阿蘭若處，為聚落中若男、若女、若童男、若童女散亂心故，為攝受正法故、為無所住著故、非如野獸為護命故，遠避人間。菩薩由遠住故，得現前寂靜，見阿蘭若有大功德，復見寂靜、無厭離、無覆蓋，修習諸法住阿蘭若。是名菩薩久住梵行，乃至不厭離、不覆蓋。善男子！菩薩成就此十種法，得阿蘭若處住。<p>「復次，善男子！菩薩成就十種法，能樹下坐。何等為十？一者、不得依止極近聚落樹下而坐；二者、不得依止極遠聚落樹下而坐；三者、不得依止棘刺稠林樹下而坐；四者、不得依止葛蒙密蔓及獼猴處樹下而坐；五者、不得依止枯葉樹下而坐；六者、不得依止猿猴住處樹下而坐；七者、不得依止多有鳥處樹下而坐；八者、不得依止惡獸住處樹下而坐；九者、不得依止近道路處樹下而坐；十者、不得依止麁惡人處樹下而坐。菩薩應當依止無障難處樹下而坐，身得輕安，心常悅樂。善男子！菩薩成就此十種法，得樹下坐。<p>「復次，善男子！菩薩成就十種法，能露地坐。何等為十？一者、於春、夏、秋、冬不應依止牆壁處坐；二者、不應依止林樹下坐；三者、不得依止穰䴰草❥處坐；四者、不得依止山腹巖坎處坐；五者、不得依止河岸坎中而坐；六者、不得以物遮寒而坐；七者、不得以物障風而坐；八者、不得以物障雨而坐；九者、不得以物障熱而坐；十者、不得以物承露而坐。若諸菩薩在露地坐，身遇諸病又復無力，應入寺中作如是念：『如來為欲對除煩惱，處處廣說杜多功德，我今雖復在於寺中，心不愛樂又不耽著，勤修正法，對除煩惱。』作是思惟：『我住寺中，但為攝受諸施主故，不為長養。於自身故，作露地想。』善男子！菩薩成就此十種法，得露地坐。<p>「復次，善男子！菩薩成就十種法，得塚間坐。何等為十？一者、謂諸菩薩於好住處極生厭離；二者、諸菩薩等，於一切時恒起死想；三者、諸菩薩等，恒常能起餘殘之想；四者、諸菩薩等，常觀於身分，起赤想；五者、諸菩薩等，常觀於身分，起青想；六者、諸菩薩等，常觀於身分，起膿想；七者、諸菩薩等，常觀於身，起膖脹想；八者、諸菩薩等，常觀於身，起乾焦想；九者、諸菩薩等，常觀於身，起離散想；十者、諸菩薩等，常觀於身，起骨鎖想。<p>「善男子！菩薩於塚間坐，為利益、哀愍諸有情故，住於慈心，亦為持淨戒故、成就軌則故，不起食肉之心。何以故？善男子！塚間周遍多有非人之所依住，若見菩薩食噉於肉，生不淨信，起煩惱心，由是菩薩不應食肉。善男子！菩薩住於塚間，若入伽藍，先當禮拜如來制多，次應禮拜長老苾芻，後復問訊少年苾芻，不坐僧家床席等物，恭敬而立。何以故？善男子！菩薩為欲隨順世間將護有情故，不坐僧家床席等物，塚間菩薩順聖者故，若違逆世間，非聖者故。若一苾芻將自坐物請菩薩坐，塚間菩薩應審觀察彼苾芻意樂，後無追悔，及餘眾僧不起瞋嫌，然自應起下劣之心，如旃荼羅童子，方坐此座。善男子！菩薩成就此十種法，得塚間坐。<p>「復次，善男子！菩薩成就十種法，能得常坐。何等為十？一者、常坐為不惱身故；二者、常坐為不惱心故；三者、常坐為不惛睡故；四者、常坐為不疲厭故；五者、常坐為欲圓滿菩提資糧故；六者、常坐為心一境性故；七者、常坐為證現前道故；八者、常坐為趣菩提道場故；九者、常坐為利益一切有情故；十者、常坐為欲永斷諸煩惱故。善男子！菩薩成就此十種法，能得常坐。<p>「復次，善男子！菩薩成就十種法，得隨敷坐。何等為十？一者、於其敷具無所耽嗜；二者、終不自為施設敷具；三者、不遣他人施設敷具；四者、不現於相令他施設敷具；五者、隨彼所有若草、若葉便即應坐；六者、諸地方處若多毒蛇、蚊虻孔穴，即應捨離並不應坐；七者、菩薩欲臥，身向右邊累足而臥，以法衣覆身，正念、正知起明了想；八者、右脇而臥，不著睡眠；九者、但為長養諸大種故，乃至為活命故；十者、菩薩於恒恒時及常常時，令善品現前。善男子！菩薩成就此十種法，得隨敷坐。<p>「復次，善男子！菩薩成就十種法，得修習瑜伽者。何等為十？一者、能常修不淨；二者、能常修慈悲；三者、能常修緣起；四者、於諸過患常修善巧；五者、能常修空性；六者、能常修無相；七者、能常修瑜伽；八者、能常勤修；九者、得不悔過；十者、能具足戒。<p>「善男子！云何菩薩能修不淨？善男子！菩薩獨處宴坐，端身舒緩，結加趺坐；現前觀察，心極厭離；安住正念，心不外緣，作是思惟：『人中所有一切飲食，若淨、若穢、若好、若惡、有味、無味，若食噉已，身火所觸皆成不淨、爛壞、可惡，而不隨順一切世間諸愚夫等，耽嗜染著。我等聖者依毘奈耶法，能以正智觀察自身，不起染著，亦不耽嗜，然復我心亦不生於厭離。』是故菩薩能修不淨。<p>「云何菩薩能修慈悲？善男子！謂諸菩薩於閑靜處獨處宴坐，端身舒緩，結加趺坐；現前觀察，心極厭離；安住正念，心不外緣，作是思惟：『諸有情輩多起瞋害，作不善業。復常親近不善丈夫，無狀於我起怨讎想，或於過去、或於未來、或於現在起如是業。我意令彼一切有情所起瞋害皆得斷除，令彼坐於菩提道場。』如是之事不唯言說，實是菩薩甚深意樂。隨順思惟，是名菩薩能修慈悲。<p>「云何菩薩能修緣起？謂諸菩薩若起貪愛及瞋恚心，作是思惟：『由我起於貪、瞋等法，能起之我既從緣生，所起貪、瞋及貪等境亦從緣起。誰有智者於眾緣生虛妄法中起我執著？』是名菩薩能修緣起。<p>「云何菩薩於諸過患能修善巧？謂諸菩薩，為欲斷除自身過患故常修習。若他相續有諸過患，堪為說者，令彼斷除；不堪為者，菩薩即應捨離而去。云何過患？謂於佛、法、僧，於戒、於聖、於梵行者，及於世間尊卑、長幼性不恭敬。此是過患。自恃己身，常起我慢，輕賤於他。染著現前種種境界，背於涅槃，起我見、有情見、命者見、補特伽羅見、斷見、空見，執常、無常性。不承事一切聖者，親近愚夫，遠離持戒、供養破戒，捨善丈夫、近不善丈夫。誹謗甚深素怛纜藏，於此藏門常懷驚怖。懈怠、嬾惰，輕賤己身；性無辯才，威光下劣。所不應悔而乃悔之；所應悔者而不能悔。恒為蓋纏之所繫縛，幻惑誑諂之所隨逐，惛沈睡眠之所覆蔽。性常愛樂恭敬、利養，貪著種姓，愛戀眷屬，樂國土眾會，捨所受持法；性樂親近順世間呪，而常厭離出世正法。串習不善，不修諸善。讚出家人惡，若於女人及諸丈夫、童男、童女、諸外道等皆悉讚歎。不樂住於阿練若處；食不知量；於其尊者不樂親近。誦習之時，自為分限；非所行處，不見過惡。性不恭敬微細尸羅，於小罪中心不驚怖。見愚癡者，諸根暗昧，歎為寂靜；見智慧者，諸根明利，撥為囂舉。行於倨傲，顛倒執著；性樂麁言，於愛、不愛諸色之中隨順執著。見起瞋者，不生慈心；見受苦者，不起悲愍；見有病者，無厭離心；見彼死者，無有驚怖。不求出離焚燒之處。不觀察身，不觀察戒，於已作、當作、現作之法性不觀察。不應思惟而起思惟，不應計度而生計度，不應悕求而有悕求。於非出離，作出離想；於彼非道，而作道想。未得，謂得；應作，不作。耽著惡法，捨離善品；惡說大乘，讚歎小乘；毀呰深信大乘補特伽羅，讚歎深信小乘補特伽羅。常為諍論，恒起鬪訟；性懷麁獷，好為惡語；倨傲多言，嚴切暴惡；貪婪矯詐，性多虛妄；語無倫次，愛樂戲論。此是過患。<p>「菩薩能於如是過患得善巧已，勤修空性，為欲捨離諸戲論故。菩薩雖復勤修空性，然心流散，於彼彼處而心樂住，菩薩遍求於彼彼境，自性皆空，求不可得。所取之境體既是空，能取之心性亦非有，所觀心境了知是空，能觀察智體實非有。菩薩觀察空性之時，修無相性。菩薩雖復勤修無相，猶有彼彼諸相現前。菩薩又觀現前諸相，體性皆空。如是諸相既不可得，觀內身相亦不可得，於身念住亦不可得。心不執著外諸相中，念住體性亦不可得。菩薩捨離如是諸相，常能發起修習意樂。菩薩修習諸三摩地，於其境界無間而住，謂心一境性是奢摩他，如實觀察是毘鉢舍那。菩薩修習三摩呬多，心得無悔，又復歡喜。何以故？戒清淨故。以諸菩薩戒清淨故，得於瑜伽。具足戒者，增長瑜伽、修習瑜伽。是故說名得瑜伽者。<p>「善男子！菩薩成就此十種法，能修習瑜伽者。<p>「復次，善男子！菩薩成就十種法，能持素怛纜藏。何等為十？一者、聽聞領受為守護正法故，不為資財故；二者、聽聞領受為守護住持故，不為利養故；三者、聽聞領受為三寶種不斷故，不求供養故；四者、聽聞領受為正攝受發趣大乘諸有情故，不為名稱讚歎故；五者、聽聞領受為欲利益無依無怙諸有情故；六者、聽聞領受安樂苦惱諸有情故；七者、聽聞領受為諸有情無慧眼者，得慧眼故；八者、聽聞領受為發趣聲聞乘諸有情等，演說聲聞乘道故；九者、聽聞領受為發趣大乘道故；十者、聽聞領受為自身證無上智故，不為希求下劣乘故。善男子！菩薩成就此十種法，能持素怛纜藏。<p>「復次，善男子！菩薩成就十種法，能持毘奈耶藏。何等為十？一者、能了知毘奈耶；二者、能了知毘奈耶義；三者、能了知毘奈耶甚深理趣；四者、能了知毘奈耶微細；五者、能了知應作、不應作；六者、能了知自性違犯；七者、能了知施設違犯；八者、能了知所學波羅提木叉緣起；九者、能了知聲聞毘奈耶；十者、能了知菩薩毘奈耶。善男子！菩薩成就此十種法，能持毘奈耶藏。<p>「復次，善男子！菩薩成就十種法，能善軌則所行境界，具足威儀。何等為十？一者、善學聲聞一切學處；二者、善學緣覺一切學處；三者、善學菩薩一切學處；四者、於諸學處得善學已，能善軌則，所行具足；五者、軌則所行皆具足已，便能捨離非沙門行；六者、以是因緣，菩薩不行非處、非時；七者、菩薩能於沙門所行威儀軌則皆具足已，若沙門、若婆羅門皆無有能非理譏毀；八者、由此菩薩，亦能令他善學如是一切學處；九者、菩薩所行軌則圓滿，已得端嚴寂靜，具足威儀；十者、成就威儀而無矯詐。善男子！菩薩成就此十種法，能善軌則所行境界，威儀具足。
。
<juan>佛說寶雨經卷第九<p>唐天竺三藏達摩流支譯<p>「復次，善男子！菩薩成就十種法，離慳悋、嫉妬。何等為十？一者、得自為施主；二者、能勸他布施；三者、能讚歎布施；四者、慶慰他施；五者、讚餘施主令得歡喜；六者、見施他時終不起念，但施於我勿施餘人，如是之物唯我應有；七者、菩薩發心令一切有情皆得利益，謂能濟彼活命資具；八者、菩薩發心令諸有情皆得安樂，所謂成就世、出世間所有安樂；九者、我當勤修為欲利益諸有情故；十者、我應發起捨離慳悋、嫉妬之心。善男子！菩薩成就此十種法，便能永離慳悋、嫉妬。<p>「復次，善男子！菩薩成就十種法，能於一切有情得平等心。何等為十？一者、於一切有情得平等方便；二者、於一切有情得心無障礙；三者、於一切有情得無惱壞心；四者、修行布施；五者、修習持戒；六者、修習安忍；七者、修習正勤；八者、修習靜慮；九者、修習般若為欲利益諸有情故；十者、積集一切智因。<p>「菩薩積集，終不依止二種之心，平等普為一切有情而積集故。菩薩若能如是積集，速證法性，能出一切生死熱惱，亦能令他出離生死。菩薩平等於諸有情，心不貪愛，亦無憎嫉。善男子！譬如長者有其六子，皆悉端嚴，稱可父意，長者憐愍，心無偏念，平等養育。然彼諸子幼小愚癡、未有善巧，長者舍宅忽然失火，是時諸子各各別處。善男子！於汝意云何，是時長者頗作是念，我令諸子前後出不？」<p>止蓋菩薩言：「不也。世尊！何以故？由彼長者心平等故，於其諸子隨得隨出。」<p>佛言：「如是，如是！菩薩亦爾！一切有情在於生死熱惱宅中，愚癡無智，復無善巧。如是有情，於六道中各各別住。菩薩以方便故，皆令得出，復能置於寂靜之界。善男子！菩薩成就此十種法，於一切有情得平等心。<p>「復次，善男子！菩薩成就十種法，得善巧供養一切如來。何等為十？一者、以法供養，即供養一切如來，非財供養；二者、如說修行，即為供養一切如來，非財供養；三者、為利益安樂諸有情故，即為供養一切如來，非財供養；四者、為攝諸有情故，即為供養一切如來，非財供養；五者、隨所作事皆為利益諸有情故，即為供養一切如來，非財供養；六者、不捨離誓願，即為供養一切如來，非財供養；七者、不捨菩薩所作事業，即為供養一切如來，非財供養；八者、如理思惟故，即為供養一切如來，非財供養；九者、心無厭倦故，即為供養一切如來，非財供養；十者、不捨離菩提心故，即為供養一切如來，非財供養。<p>「云何為法供養？善男子！以法身即是諸如來故，法供養已，即為供養一切如來。云何如說修行？謂如說修行成如來故。云何為利益安樂一切有情？謂如來出現為利益安樂一切有情故。云何為攝受諸有情？謂如來出現攝受一切諸有情故。云何為利益諸有情？以所作事業皆為利益諸有情故。云何不捨誓願？以捨離誓願不能利益諸有情故。云何不捨菩薩所作事業？若違背菩薩所作事業，即不能供養一切如來。云何如理思惟？謂不如理思惟，不能供養諸如來故。云何心不疲厭？謂心若疲厭，即不能供養一切如來。云何不捨菩提心？以捨離菩提心，即不能供養一切如來。何以故？善男子！以諸菩薩為利益有情，當得阿耨多羅三藐三菩提，若無有情則諸菩薩不現等覺。是故以法供養，即得供養一切如來，非財供養。善男子！菩薩成就此十種法即得善巧，承事供養一切如來。<p>「復次，善男子！菩薩成就十種法，能降伏我慢。何等為十？一者、菩薩捨家出家，所有親屬皆捨離我，猶如死尸，以是因緣能降伏我慢；二者、我毀形好，著壞色衣，身貌異俗，由是因緣能伏我慢；三者、我剃除鬚髮，手執應器，巡家乞食，以是因緣能降伏我慢；四者、巡家乞食，如旃荼羅子，起下劣心，以是故能降伏我慢；五者、從他乞食，我命因他，應念己身如乞求者，由是故能降伏我慢；六者、我所得食雖為他人之所輕賤，為乞食故而無厭倦，由是故能降伏我慢；七者、供養尊者阿遮利耶，作福田想，由是故能降伏我慢；八者、我具威儀軌則所行，為欲令他同梵行者見皆歡喜，以是故能降伏我慢；九者、未得佛法願我當得，以是故能降伏我慢；十者、我能於彼忿怒、損害諸有情中常起忍辱，以是故能降伏我慢。善男子！菩薩成就此十種法，能降伏我慢。<p>「復次，善男子！菩薩成就十種法，能得淨信。何等為十？一者、以宿植善根具足因緣故，出生福德；二者、不由師教而得正見；三者、捨離虛誑諂曲之行，得意樂具足；四者、無邪曲性，得質直心；五者、由利根故，得智慧具足；六者、以清淨心流注相續故，能捨離睡眠障礙；七者、捨離惡知識，依止善知識；八者、希求善法，不起我慢；九者、演說正法，無顛倒取；十者、以廣大信能知如來廣大威德。善男子！菩薩成就此十種法，得清信心。」<p>止蓋菩薩白佛言：「世尊！我於如來廣大威德，願樂欲聞少分之義！」<p>佛言：「善男子！汝應諦聽，善思念之！我今為汝宣說如來廣大威德少分之義！」<p>止蓋白佛言：「善哉，世尊！願樂欲聞！」<p>「善男子！如來成就大慈平等，普為一切有情。如來於一有情起於大慈，與一切有情而無有異。如來大慈雖遍有情界、盡虛空界，然大慈邊際實不可得。善男子！如來成就大悲，不與一切聲聞、緣覺、諸菩薩共。如來於一有情起大悲時，與一切有情而無有異。善男子！如來成就說法無盡，於無量劫、無量阿僧企耶，名言各別，道理不同，為一切有情能頓演說，然佛所說法無窮盡。善男子！如來成就無量問難，能答、能釋。善男子！假使一切有情乃至入於有情數者，同時問佛，名句文身各各有異，如來於一剎那或一臘縛、一牟呼栗多能答、能釋，而無窮盡。善男子！如來成就靜慮所行境界，得無障礙。善男子！假令一切有情皆住十地諸菩薩位，如是菩薩一時皆入無量百千諸三摩地，如是入時，經於無量百千諸劫，所入靜慮各各不同，實不能知佛三摩地及所行境界邊際可得。善男子！如來成就無量色身，若諸有情應以如來色身而教化者，如來即能於一剎那或一臘縛、一牟呼栗多，各各於彼有情之所示現如來色身之相。若諸有情應見種種別類有情色身之相，如來即能於一剎那或一臘縛或一牟呼栗多，各各於彼有情之前，示現種種別類有情色身之相。<p>「善男子！如來眼所取境有無量種，諸有情等天眼所見、肉眼不見者，如是種類有情滿於超過算數思量世界之中，世尊如實觀見爾所有情，猶如掌中阿摩羅果。善男子！如來耳所取境有無量種，如前所說無量無邊諸世界中有情充滿，然彼世界一切有情於一剎那、一臘縛時、一牟呼栗多頃同時出聲，然彼諸聲音韻屈曲、言詞大小宣說有異。如來聞彼音聲各各差別，皆能了知。善男子！如來成就聖智無盡無量，猶若虛空。善男子！盡有情界所有眾生各各構畫、別別思惟，作種種業。如來於一剎那，於一臘縛、一牟呼栗多悉能了知，此諸有情如是搆畫、如是思惟、如是造業、得如是果。如來以無礙智，悉能了知彼諸有情三世業果。何以故？如來常在三摩呬多故。何以故？如來念無失故、諸根不散故、心不馳流故。何以故？善男子！如來住寂靜故，甚寂靜、極寂靜故，能斷一切諸煩惱故。善男子！若彼眾生有諸煩惱，心則馳散，不能得彼諸三摩地。如來無彼煩惱塵垢，起無漏智，證得一切諸法自在平等理性，通達一切諸三摩地、三摩鉢底所行境界。善男子！如來所有四種威儀，一一皆住於三摩地，乃至如來入於涅槃，經爾所時住三摩地，何況少時而不在定！善男子！如來於無量劫積集資糧，由是如來常住三摩呬多。善男子！如來不可測量、不可思惟、不可計度！」<p>止蓋菩薩白佛言：「不也。世尊！以如來於三阿僧企耶積集資糧而證得故。」<p>佛言：「善男子！我於無量劫積集資糧，證得如來不思議境，非唯於彼三僧祇劫而證得故。然由菩薩悟解平等諸法性已，方得入彼三僧祇數，非初發心。」<p>止蓋菩薩言：「若諸有情得聞如來大威德者，能起淨信，歡喜悅樂。世尊！彼諸有情，當知即是有福德者、作諸善者、斷業障者。若起信解，則親近菩提，何況聞已受持讀誦，究竟通利，為他廣說！世尊！如是有情不久堪成如來威德。」<p>佛言：「如是，如是！善男子！此諸有情當為無量諸佛攝受，當得承事無量諸佛，種諸善根。若善男子、善女人得聞如來廣大威德，終不應起猶豫、疑惑。於如來威德能意樂思惟，心淨勝解，著新淨衣，如法供養，能於七日七夜，專念思惟，心不散亂，滿七日七夜已，即於其夜得見如來。若所作法不具足者，是人臨命終時心不散亂，當得如來現前而住。」<p>止蓋菩薩白佛言：「世尊！若諸有情聞說如來大威德時，生不信不？」<p>佛言：「有。善男子！若諸有情，聞說如來大威德時，意樂猛利，麁惡楚毒，起損害心，於說法師起惡知識想。由是因緣，身壞之後生捺洛迦。善男子！若諸有情聞說如來廣大威德，心生淨信，於說法師起善知識想及導師想。善男子！決定應知此諸有情生生之處，曾聞如來廣大威德，或此諸有情作如是思惟：『我應往昔於諸佛會中曾聞此法門，由斯我等聞於如來廣大威德，心生淨信。如世尊說：「今聞如來廣大威德，生淨信者，以昔曾聞故。」』」<p>爾時世尊即現舌相，覆於面輪，次覆於身及師子座并諸菩薩、聲聞之眾、釋、梵、護世乃至覆於一切大會。爾時世尊還攝舌相，告大眾言：「善男子！如是舌相，由如來得不妄語故。汝等應當深生淨信，能於長夜利益安樂。」<p>說此法時，八萬四千菩薩得無生法忍；無量百千有情遠塵離垢，得法眼淨；其餘無量有情曾未能發菩提心者，皆得發心。<p>爾時薄伽梵告止蓋菩薩言：「善男子！菩薩成就十種法，於世俗中而得善巧。何等為十？一者、於世俗諦施設有色，勝義諦中色不可得，亦無執著，於世俗中施設受、想、行、識，勝義諦中乃至於識皆不可得，亦無執著；二者、於世俗中施設地界，於勝義中地不可得，亦無執著，雖於世俗施設水、火、風界及空、識界，於勝義中乃至識界俱不可得，亦無執著；三者、雖於世俗施設眼處，於勝義中眼處不可得，亦無執著，雖於世俗施設耳處乃至意處，於勝義中乃至意處皆不可得，亦無執著；四者、雖於世俗施設有我，於勝義中我不可得，亦無執著；五者、雖於世俗施設有情，於勝義中有情不可得，亦無執著；六者、雖於世俗施設命者、養育、意生、補特伽羅、摩納縛迦，於勝義中皆不可得，亦無執著；七者、雖於世俗施設世間，於勝義中世間不可得，亦無執著；八者、雖於世俗施設有世間法，於勝義中世間法不可得，亦無執著；九者、雖於世俗施設佛法，於勝義中佛法不可得，亦無執著；十者、雖於世俗施設菩提，於勝義中所證菩提及能覺者俱不可得，亦無執著。善男子！因想施設所有言說，是名世俗。雖勝義中世俗不可得，離於世俗，則無勝義。善男子！若菩薩於世俗中能得善巧，非勝義諦，是故說名世俗善巧。善男子！菩薩成就此十種法，得世俗善巧。<p>「復次，善男子！菩薩成就十種法，得勝義善巧。何等為十？一者、證得無生法性；二者、證得不滅法性；三者、證得不壞法性；四者、證得不入、不出法性；五者、證得超過言語所行法性；六者、證得無言說法性；七者、證得離戲論法性；八者、證得不可說法性；九者、證得寂靜法性；十者、證得聖者法性。何以故？善男子！以勝義諦不生、不滅、不壞，無入、無出，超過言路，非文字取故，非戲論證故，不可言說，湛然寂靜，為諸聖者自內所證。善男子！以諸如來若有出現、若不出現，其勝義理常住不壞。為是義故，菩薩剃除鬚髮，身服袈裟，心生正信，遠離於家，趣於非家，是名出家。得出家已，精勤修習，如頭繫繒綵為火所燒，無暇救火，專求勝義。若無勝義則梵行唐捐，諸佛出世亦無義利。善男子！由有勝義故，諸菩薩於此法中能得善巧。善男子！菩薩成就此十種法，得勝義善巧。<p>「復次，善男子！菩薩成就十種法，得緣起善巧。何等為十？一者、能知空性；二者、能知無所有性；三者、能知不堅固性；四者、能知如影性；五者、能知如像性；六者、能知如響性；七者、能知如幻性；八者、能知無住性；九者、能知搖動性；十者、能知緣起性。<p>「菩薩作是思惟：『諸法如是空、如是無所有、如是不堅固、如是喻影、如是喻像、如是喻響、如是喻幻、如是無住、如是搖動、如是緣起。』復作思惟：『於此諸法能了知生，能了知滅。』菩薩又復思念：『一切諸法何因故生？何因故滅？由無明為緣，能生諸法；無明是首、無明為依。依無明已，諸行得生；依諸行已，諸識得生；依識生已，名色得生；依名色已，六處得生；依六處已，諸觸得生；諸觸生已，施設於受；以有受故，施設於愛；愚夫為愛所逼迫故，施設於取；取謂受取，以取生故，有相續生；依止有故，而得於生；依止生故，而得有老；以有老故，補特伽羅皆有其死；以有死故，即能生於憂、悲、苦、惱，諸法積集為大苦聚。是故智者應當精勤壞滅無明，拔其根本，無明滅故，而諸法滅。』善男子！譬如命根滅已，餘根皆滅。如是無明滅故，即無所依；以無依故，煩惱不起；以生死因滅故，諸趣果滅，由是菩薩能證涅槃。善男子！菩薩成就此十種法，得緣起善巧。<p>「復次，善男子！菩薩成就十種法，故能自了知。何等為十？<p>「一者、菩薩觀察自身是誰種姓。於婆羅門、剎帝利種、若居士家？富、貴、貧、賤諸種姓中，何種姓生？菩薩雖能於諸富貴種姓中生，終不恃此而起憍慢。若於貧賤種姓中生，作是思惟：『我昔曾作諸雜業故，由是令我生此種姓。』以是因緣厭離諸有，以厭離故而求出家。<p>「二者、得出家已，應作是念：『為何義利而求出家？』作是思惟：『我今出家為欲自度，令他得度；自得解脫，令他解脫。是故菩薩常應遠離懈怠、嬾惰。』<p>「三者、菩薩應念：『我今出家於諸罪障不善之法皆應除滅。所以者何？若有諸罪已能斷除，應自心生歡喜悅樂；若未除斷，為令斷故，應勤修習。』<p>「四者、菩薩應當如是觀察：『我既出家，一切善法皆得增長。所以者何？若諸善法已得增長，心生喜樂；若未增長，為令增長，慇懃修習。』<p>「五者、菩薩又應如是觀察：『若增長善法，除滅罪障，我當依止如是尊者！』由是因緣，菩薩應隨鄔波馱耶——持戒、破戒，少聞、多聞、若有名稱、若無名稱——起導師想，猶如世尊，生於淨信，歡喜悅樂。<p>「六者、菩薩當於阿遮利耶應常尊重，恭敬供養，作是思惟：『我今依止阿遮利耶故，於菩提分法未圓滿者，願得圓滿；於煩惱法未得除斷，願得除斷。菩薩奉事阿遮利耶，如鄔波馱耶想。若有善法，隨順攝受；若不善法，了知不作。』由此心生歡喜悅樂。<p>「七者、菩薩應起思惟：『誰是我師？』復作是念：『一切智者是我之師。云何一切智者？謂了知諸法，哀愍世間；能起大悲，為大福田；與一切世間天、人、阿素洛等為大軌範。是我導師。』菩薩由此歡喜悅樂，得大利益。復作思惟：『諸佛、世尊是我之師。佛所演說聖道、學處我當修習，乃至命終亦無違犯。我應如是尊重諸佛，恭敬供養，心常隨順。』<p>「八者、菩薩作是思惟：『我從誰乞而得於食？』菩薩復念：『我應從彼城、邑聚落諸婆羅門、剎帝利等而乞於食。我令如是諸有情等，以施食故獲大果報、獲大義利、獲大威德，故從乞食。』<p>「九者、菩薩作是思惟：『城邑、聚落諸婆羅門、剎帝利等，應作何想而與我食？』菩薩復念：『彼應於我作沙門想、作苾芻想、作福田想，而與我食。我應思念，但是沙門及福田者所有功德，我皆修習。』<p>「十者、菩薩作是思惟：『無始生死我今出離。云何出離？』菩薩思念：『我得出家，成苾芻法，是第一出離；我今成就沙門功德，是第二出離；我常精進，離於懈怠，證於法性故，能出離無始生死，是第三出離；我當於阿耨多羅三藐三菩提而現等覺，是第四出離。』菩薩由作如是觀察，能自了知。<p>「善男子！菩薩成就此十種法，得自了知。<p>「復次，善男子！菩薩成就十種法，能知於世。何等為十？一、於倨傲者，能自卑下；二、於憍慢者，能離憍慢；三、於邪曲者，能為質直；四、於虛誑者，能真實言；五、於惡語者，能為愛語；六、於堅強者，能柔軟語；七、於暴惡者，常能忍辱；八、於瞋怒者，能修於慈；九、於苦惱者，能修於悲；十、於慳悋者，能修於施。善男子！菩薩成就此十種法，能知於世。<p>「復次，善男子！菩薩成就十種法，生清淨佛剎。何等為十？一者、成就於戒，無缺、無雜，戒無點污，戒得清淨；二者、為一切有情心得平等；三者、以能成就廣大善根；四者、於利養名稱、恭敬讚歎，心常捨離，無所染著；五者、得清淨信，心無疑惑；六者、常修精進，離懈怠心；七者、能入寂定，無散亂心；八者、能得多聞而無惡慧；九者、成就利智，非鈍根性；十者、有慈悲性，無損害心。」<p>止蓋菩薩白佛言：「世尊！於此十法為要具足，方始得生，若有闕者能得生不？」<p>佛言：「善男子！若有菩薩成就一法，得無缺減、無少違犯、鮮白清淨，彼諸菩薩即得具足成就十法。善男子！菩薩成就此十種法，生清淨佛剎。<p>「復次，善男子！菩薩成就十種法，得處胎藏塵垢不染。何等為十？一者、造如來像；二者、修理破壞諸佛制多；三者、以諸妙香塗佛制多，而為供養；四者、以諸香水洗如來像，而為供養；五者、於佛制多中掃灑塗地，而為供養；六者、親能承事、供養父母；七者、親能供養阿遮利耶、鄔波馱耶；八者、親能供養修梵行者，而菩薩心無有悕望；九者、菩薩願以善根迴施有情，由我善根，令不染著胎垢而生；十者、菩薩如是迴向，意樂慇重、猛利甚深。善男子！菩薩成就此十種法，得處胎藏塵垢無染。<p>「復次，善男子！菩薩成就十種法，得捨家出家。何等為十？一者、得無所取；二者、不雜亂住；三者、得厭背境界；四者、離境界愛著；五者、不起染著境界過患；六者、於佛施設所有學處恭敬尊重，能善修習，勇猛精進；七者、於飲食衣服、資具、醫藥隨所受物，心常知足；八者、於鉢多羅及袈裟資具，善能捨離一切積集；九者、於境界中心常怖畏，起於厭離；十者、常勤修習，能於現前寂靜而住。善男子！菩薩成就此十種法，得捨家出家。<p>「復次，善男子！菩薩成就十種法，能得淨命。何等為十？一者、能善捨離為利養故矯詐諂曲；二者、能善捨離為利養故而現其相；三者、善能捨離為利養故虛言鼓動；四者、善能捨離惡求利養；五者、善能捨離非法利養；六者、善能捨離不淨利養；七者、不耽著利養；八者、得不染著利養；九者、得性不熱惱；十者、於如法利養善能知足。<p>「善男子！云何善能捨離為利養故矯詐諂曲？謂此菩薩不為利養因緣故，身、語、心業而為矯詐。<p>「云何身不矯詐？謂此菩薩若見施主及助施者，不現威儀。<p>「云何不現威儀？謂此菩薩若舉足時，不詐徐步；若下足時，不前視一尋現思惟相，亦不詐偽不顧直視。<p>「云何語不矯詐？謂此菩薩不為利養故安徐細語、柔軟愛語及隨順語。<p>「云何心不矯詐？若有施主及助施者請喚之時，菩薩不為利養語現少欲、心廣貪求、內懷熱惱，是名菩薩不為利養故矯詐諂曲。<p>「云何善能捨離為利養故而現其相？菩薩若見施主及助施者，終不現相自言我之衣、鉢、病緣醫藥，而彼施主及助施者雖不惠施，菩薩終不從彼乞求，是名菩薩善能捨離為利養故而現其相。<p>「云何菩薩善能捨離為利養故虛言鼓動？菩薩若見施主及助施者，終不詐言：『某甲施主持某事物而惠施我，我以某物而報彼恩。』又言：『某甲以我持戒、多聞、少欲，持彼彼物而施與我。我起悲心憐愍彼故，而攝受之。』是名菩薩善能捨離為利養故虛言鼓動。
。
<juan>佛說寶雨經卷第十<p>唐天竺三藏達摩流支譯<p>「云何菩薩善能捨離惡求利養？善男子！菩薩不為利養故，身心行惡。身行惡者，為利養故，馳走來往而犯尸羅。心行惡者，悕求利養，若見餘人所得利養及同梵行者，興心損壞。是名菩薩捨離惡求利養。<p>「云何菩薩捨離非法利養？謂此菩薩不行矯詐，取於利養，不以斗秤而行欺誑，他所委信，終不侵損，不行矯詐。是名菩薩捨離非法利養。<p>「云何菩薩捨離不淨利養？謂此菩薩所得利養，若窣堵波、若法、若僧共有之物，或他不與亦不許可，雖得彼物必不受之。是名菩薩捨離不淨利養。<p>「云何菩薩不耽著利養？謂此菩薩得利養時，不攝為己物，不自稱富者，亦無積聚。時時施與沙門、婆羅門等，若施與父母及輔翼左右、親友眷屬，時時自用。雖自受用，亦無染著。菩薩不得利養之時，心不生苦亦無熱惱，若彼施主及助施者雖不惠施，菩薩於彼不起瞋心。若得如法利養及隨僧次，一切如來皆同許可，諸菩薩等無有呵責，諸天讚歎，同梵行者無有譏嫌，於此利益常能知足。<p>「善男子！菩薩成就此十種法，能得淨命。<p>「復次，善男子！菩薩成就十種法，得心無厭倦。何等為十？一者、為諸有情故，雖久住生死而無厭倦；二者、為諸有情故，於生死苦而無厭倦；三者、於利益有情中而無厭倦；四者、諸所作事常為有情而無厭倦；五者、能令有情作善事業而無厭倦；六者、為聲聞乘補特伽羅宣說道法而無厭倦；七者、不於聲聞乘補特伽羅前現不信彼聲聞乘法；八者、攝受菩提分法而無厭倦；九者、圓滿菩提資糧而無厭倦；十者、於涅槃界不求現證，亦無趣向涅槃意樂。由此菩薩能隨順大菩提故、趣向大菩提故、親近大菩提故。善男子！菩薩成就此十種法，得心無厭倦。<p>「復次，善男子！菩薩成就十種法，能行一切如來教勅。何等為十？一者、修不放逸，捨諸放逸故；二者、得身善律儀，身不行惡故；三者、得語善律儀，語不行惡故；四者、得意善律儀，意不行惡故；五者、怖畏他世，能盡捨離諸不善法；六者、能說正理，離諸非理；七者、能善說法，訶責非法；八者、能得捨離譏嫌之業，於清淨業隨順修行；九者、於如來教中不說過患，能盡捨離諸煩惱毒；十者、於如來法性能隨順守護，防禦一切惡不善法。善男子！菩薩成就此十種法，能行一切如來教勅。<p>「復次，善男子！菩薩成就十種法，得面門微笑，永離顰蹙。何等為十？一者、得諸根明淨；二者、得諸根遍淨；三者、得諸根不缺；四者、得諸根離垢；五者、得諸根白淨；六者、得永離損害；七者、得永離睡眠；八者、得永離纏縛；九者、得永離結恨；十者、得永離忿怒。善男子！菩薩成就此十種法，得面門微笑，永離顰蹙。」<p>止蓋菩薩白佛言：「世尊！如我解佛所說義趣，由諸根清淨故，諸菩薩得面門微笑；復由永離諸煩惱故，得無顰蹙。」<p>佛言：「善男子！如是，如是，如汝所說！<p>「復次，善男子！菩薩成就十種法，能得多聞。何等為十？一者、如實了知，如是貪火熾然生滅；二者、如實了知，如是瞋火熾然增盛；三者、如實了知，如是癡火惛亂增長；四者、如實了知，有為之法悉皆無常；五者、如實了知，如是諸行一切皆苦；六者、如實了知，如是世間并皆是空；七者、如實了知，如是一切諸行無我；八者、如實了知，如是愛著，皆名戲論；九者、如實了知，一切諸法因緣所生；十者、如實了知，涅槃寂靜。如是之義，非但言說，要以聞、思、修所成慧，方於此義如實了知。如是知已，悲心堅固，為諸有情發起精進。善男子！菩薩成就此十種法，能得多聞。<p>「復次，善男子！菩薩成就十種法，攝受正法。何等為十？一者、於後時、後分、後五十歲，正法將滅，時分轉減，諸有情類不能修持，住非道中，智燈已滅，無能說者。此時若有能於廣大素怛纜中，有大利益，有大威德，生諸善法如有情母，受持讀誦，種種承事，恭敬供養。二者、展轉為他宣說開示。三者、能於修學如是廣大經典補特伽羅所，生於淨信，歡喜踊躍，攝受於彼。四者、聽聞正法，無所悕望。五者、於此法師起導師想。六者、能於正法起甘露想。七者、能於正法起仙藥想。八者、於其正法起良藥想。九者、專求正法，不顧身命。十者、悕求正法，起修行想。善男子！菩薩成就此十種法，能攝受正法。<p>「復次，善男子！有十種法，菩薩成就為法王子。何等為十？一者、具諸相莊嚴；二者、身得隨好；三者、諸根具足，皆悉圓滿；四者、於一切如來所行之處，隨順修行；五者、於一切如來所得聖道，隨順得之；六者、於一切如來所有覺悟，隨順悟之；七者、能得除滅世間苦惱；八者、善學一切聖者所行；九者、得善修習梵行；十者、能住一切智城，是諸如來所住之處。善男子！菩薩成就此十種法，為法王子。<p>「復次，善男子！菩薩成就十種法，得釋、梵、護世之所承奉。何等為十？一者、能於菩提而不退轉；二者、一切諸魔所不能動；三者、於佛法中而無退失；四者、隨順能入諸真實相；五者、隨順通達一切諸法悉皆平等；六者、能於一切佛法之中，不藉他緣而能信解；七者、得善證智；八者、成就不共一切聲聞、辟支佛法；九者、能超過彼一切世間；十者、證無生法忍。善男子！菩薩成就此十種法，得釋、梵、護世之所承奉。<p>「復次，善男子！菩薩成就十種法，能知有情意樂、隨眠。何等為十？一者、如實了知一切有情貪心意樂；二者、如實了知一切有情瞋心意樂；三者、如實了知一切有情癡心意樂；四者、如實了知一切有情上品意樂；五者、如實了知一切有情中品意樂；六者、如實了知一切有情下品意樂；七者、如實了知一切有情諸善意樂；八者、如實了知一切有情堅固意樂；九者、如實了知一切有情常起隨眠；十者、如實了知一切有情暴惡隨眠。善男子！菩薩成就此十種法，能知有情意樂、隨眠。<p>「復次，善男子！菩薩成就十種法，能得成熟有情善巧。何等為十？一者、若諸有情應以如來色相而得度者，即現如來色相；二者、應以菩薩色相而得度者，即現菩薩色相；三者、應以緣覺色相而得度者，即現緣覺色相；四者、應以聲聞色相而得度者，即現聲聞色相；五者、應以帝釋色相而得度者，即現帝釋色相；六者、應以魔王色相而得度者，即現魔王色相；七者、應以梵天色相而得度者，即現梵天色相；八者、應以婆羅門色相而得度者，即現婆羅門色相；九者、應以剎帝利色相而得度者，即現剎帝利色相；十者、應以居士色相而得度者，即現居士色相。善男子！若諸有情應以如是色相方便得調伏者，菩薩為彼示現種種色相方便而調伏之。善男子！菩薩成就此十種法，能得成熟有情善巧。<p>「復次，善男子！菩薩成就十種法，得隨順住。何等為十？一者、質直心；二者、柔軟心；三者、不邪曲心；四者、無損害心；五者、無垢心；六者、清淨心；七者、無堅鞕心；八者、無麁惡言；九者、能常忍辱；十者、具足隨順。善男子！菩薩成就此十種法，得隨順住。<p>「復次，善男子！菩薩成就十種法，得安樂住。何等為十？一者、能得正見具足清淨；二者、得戒具足；三者、軌則清淨；四者、得順所行境；五者、無所染著；六者、成就悲愍；七者、能常憂念；八者、能得同類；九者、能發起一乘；十者、不事餘師。善男子！菩薩成就此十種法，得安樂住。<p>「復次，善男子！菩薩成就十種法，得攝事善巧。何等為十？一者、為攝有情，修利益施；二者、為攝有情，修安樂施；三者、為攝有情，修無盡施；四者、為攝有情，言說利益；五者、為攝有情，修言說義；六者、為攝有情，修言說法；七者、為攝有情，示言說理；八者、為攝有情，以善利益；九者、為攝有情，同飲食等，饒益彼故；十者、為攝有情，同於活命資具等事，饒益彼故。善男子！法利益者，所謂法施；安樂施者，所謂財施；無盡施者，謂常宣說道路示人；言說利益者，謂說善根；言說義者，謂說真實；言說法者，謂順如來教演說之法；言說理者，謂不壞實義；善利益者，謂令眾生除滅不善，置於善處；同飲食等，饒益彼者，謂同受用種種飲食、衣服等事；同於活命資具等事，饒益彼者，謂同受用金銀、末尼、真珠、璧玉、吠琉璃寶、螺貝、珊瑚、象馬車乘如是等事。善男子！菩薩成就此十種法，得攝事善巧。<p>「復次，善男子！菩薩成就十種法，能得端嚴。何等為十？一、能得寂靜威儀；二、能得無矯詐威儀；三、能得清淨威儀；四、能令見者之所愛樂；五、能令見者諸惡止息，心意寂靜；六、能令見者無有厭足；七、能令見者心意悅樂；八、能令見者心無罣礙；九、能令見者所願滿足；十、能令見者心生淨信。善男子！菩薩成就此十種法，能得端嚴。<p>「復次，善男子！菩薩成就十種法，為所依止。何等為十？一者、能守護他，以諸有情怖煩惱故；二者、能得出離，以生死曠野多飢渴故；三者、善能拔濟，謂令有情出生死海故；四者、能作眷屬，以諸有情多惸獨故；五者、為大醫師，以能對除煩惱病故；六者、能作依怙，以諸有情無依恃故；七者、能作依止，以諸有情無依處故；八者、能作歸依，以諸有情無依託故；九者、能為智燈，以諸有情住無明故；十者、能作歸趣，以諸有情無趣向故。善男子！菩薩成就此十種法，得為所依。<p>「復次，善男子！菩薩成就十種法，如大藥樹。何等為十？善男子！如大藥樹，能令有情皆得受用。一者、受用其根；二者、受用其莖；三者、受用其枝；四者、受用其葉；五者、受用其花；六者、受用其果；七者、見時受用其色；八者、嗅時受用其香；九者、甞時受用其味；十者、摩時受用其觸。善男子！菩薩如是從初發心乃至成佛，能施彼彼一切有情諸煩惱病種種法藥，令得受用，或受用菩薩施波羅蜜多、或受用菩薩戒波羅蜜多、或受用菩薩忍波羅蜜多、或受用菩薩精進波羅蜜多、或受用菩薩靜慮波羅蜜多、或受用菩薩般若波羅蜜多、或見菩薩身而得勝利、或聞菩薩名而得勝利、或味菩薩功德而得勝利、或復供養菩薩而得勝利。善男子！菩薩成就此十種法，如大藥樹。<p>「復次，善男子！菩薩成就十種法，能勤修福德。何等為十？一者、於三寶中，隨力供養；二者、於諸有情病患之者，能施醫藥；三者、於一切有情飢渴逼者，能施飲食；四者、於一切有情為寒熱等所侵逼者，能施衣服；五者、於阿遮利耶、鄔波駄耶，心常尊重，恭敬供養；六者、於同梵行，者問訊起居，合掌禮拜，恭敬供養；七者、建立伽藍、樹林、園苑；八者、於時時間能以資財、穀麥等物庫藏所有而行惠施；九者、於其奴婢及傭力者，平等憐愍而養育之；十者、於時時間能尊重、供養持淨戒者及諸沙門、婆羅門等。善男子！菩薩成就此十種法，能勤修福德。<p>「復次，善男子！菩薩成就十種法，得變化善巧。何等為十？一者、於一佛剎身相不動，能於無量佛剎諸如來所聞甚深義；二者、於一佛剎身相不動，能於無量佛剎諸如來所聽聞正法；三者、於一佛剎身相不動，能於無量佛剎諸如來所恭敬供養；四者、於一佛剎身相不動，能於無量佛剎土中修集菩提資糧圓滿；五者、於一佛剎身相不動，能於無量佛剎土中見諸菩薩現正等覺，恭敬供養，尊重讚歎；六者、於一佛剎身相不動，能於無量佛剎土中示詣道場；七者、於一佛剎身相不動，能於無量佛剎土中自現等覺，令他皆見；八者、於一佛剎身相不動，能於無量佛剎土中轉正法輪；九者、於一佛剎身相不動，能於無量佛剎土中示般涅槃；十者、於一佛剎身相不動，能於無量佛剎土中，從初發心乃至成佛，經爾所時觀諸有情應調伏者，即能現作種種變化而調伏之。菩薩雖現如是變化，而不分別我能變化；於所變境，亦不分別如是之事我所化作。」<p>止蓋菩薩白佛言：「世尊！菩薩能作種種變化。云何於此能化之者及所化事得無分別？」<p>佛言：「善男子！我今為汝當說譬喻，汝應諦聽。善男子！譬如日、月光耀四洲，廣能利益諸有情等，而彼日、月雖能利益一切有情，而不分別我為能耀，亦不分別彼有情等以為所耀。然日、月天子由其往昔異熟業成，能作如是利有情事。善男子！諸菩薩等亦復如是，雖種種變化而無功用，於能化、所化不起分別——我是能化、有情為所化。何以故！如是種種變化之事，一一皆是菩薩善業得成熟故。由昔修行發如是願、作如是事，以此故得於能化、所化離於分別。善男子！菩薩成就此十種法，得變化善巧。<p>「復次，善男子！菩薩成就十種法，速疾能於無上菩提而現等覺。何等為十？一者、得具足施，以善積集成就施故；二者、得具足戒，成就淨戒，無有缺漏，亦無雜染，超過一切聲聞、緣覺；三者、具足安忍；四者、具足正勤；五者、具足靜慮；六者、具足般若；七者、具足方便；八者、具足勝願；九者、具足諸力；十者、具足正智。菩薩以能成就智故，超過一切聲聞、辟支佛地。由能成就不共智故，又能超過菩薩初地，乃至能超於第九地，由菩薩得智具足故。善男子！菩薩成就此十種法故，能速疾於無上菩提而現等覺。」<p>世尊說此法門之時，此三千大千世界六種震動。又此世界所有蘇迷盧山及牟真隣陀山、摩訶牟真隣陀山、輪圍山、大輪圍山及寶山等一切諸山，為供養佛故，峯岫低屈向伽耶山。又此世界所有一切花果樹等，悉皆低屈向伽耶山，供養於佛及供養法。復有無量百千俱胝那庾多菩薩以種種衣服、諸莊嚴具，其積量如蘇迷盧山，供養佛法。復有無量百千俱胝釋、梵、護世合掌向佛，恭敬禮拜，以曼陀羅花、摩訶曼陀羅花散於佛上。復有無量百千天子於虛空中，各執天衣，舉手旋轉，作百千種聲，以諸天花散於佛上而作是言：「過去諸佛已出世間，轉正法輪。世尊今者又復出現轉妙法輪。若諸有情曾於過去供養諸佛，修行福業，積集善根，如是有情，今時方得聞此法門，何況聞已深生淨信！」復有無量百千莫呼洛伽亦為供養此法門故，出大音聲，猶如雷震其聲普遍。復變化作種種香雲，雨諸香水。其雨遍此三千大千世界及伽耶山頂，亦不嬈亂諸有情類。復有無量百千諸龍婇女於世尊前作種種音樂，讚歎供養。復有無量百千健達縛、緊捺洛右遶三千大千世界及伽耶山，出美妙音，讚歎供養。復有無量百千俱胝藥叉雨眾蓮花，而為供養。復有無量百千諸婆羅門及剎帝利，以諸花鬘、燒香、和香、塗香、末香、衣服、花蓋及諸幢幡而供養佛。復有無量世界之中所有諸佛，為供養釋迦牟尼佛及供養法故，各放眉間光明。其光明中現種種色、種種形、種種光，謂青、黃、赤、白及紅頗胝迦。所放光明，其光右繞此大千界，而能破彼一切闇障。光復右遶伽耶山頂及如來身，然從世尊頂上而入。復有妙風所吹之處，觸者安樂。<p>世尊說此法門之時，於眾會中有七十二那庾多菩薩得無生法忍；無量百千俱胝那庾多有情，遠塵離垢，得法眼淨；無量百千俱胝有情未發心者，發菩提心。<p>時伽耶山有一天女，名曰長壽，久住此山，率其兵眾、將諸眷屬，來詣佛所，於眾會中從坐而起。為供養佛，往自宮殿取供養具，還至佛所，恭敬供養，而白佛言：「我知世尊於過去世無量生中，常住在此伽耶之山，曾有七萬二千諸佛，皆為世尊說此法門文句義理。今者世尊還住此山，而為我等說此法門所有文句。」<p>佛言：「天女！汝今得聞如是法寶，為大義利！」<p>爾時復有諸天子眾作是思惟：「此長壽天女經爾所時，承事如來，聞此法門。云何不能轉此女身？」<p>爾時止蓋菩薩知諸天子心所思惟，而白佛言：「世尊！有何因緣，此長壽天女經爾所時供養如來，復聞此法門大威神力，而今不能轉此女身？」<p>佛言：「善男子！此長壽天女住不可思議解脫法門，為利益一切有情因緣故。善男子！我知此天女於往昔時，以能勸請超過算數諸佛、如來發菩提心乃至涅槃故。此天女有大威德，於賢劫中供養諸佛，於此佛剎當現等覺，號長壽如來、應、正等覺。」<p>時薄伽梵告天女言：「天女！汝應示現自身佛剎。」<p>爾時天女當即現入一切色身三摩地。入此定已時，此三千大千世界平坦如掌，吠琉璃寶以成此界。除去諸惡山石、草木，處處示現諸劫波樹、流泉、浴池，八功德水充滿池中，於其水上眾花彌覆。復能除彼下劣有情，乃至不聞女人之名。處處示現種種蓮花，大如車輪，於蓮花中有諸菩薩結加趺坐。亦復示現薄伽梵身，謂長壽如來、應、正等覺，為諸菩薩敷演妙法。無量百千俱胝那庾多釋、梵、護世、諸大菩薩，前後圍遶，說此法門。<p>爾時長壽天女從定而起，於世尊前右遶三匝，大眾之中隱沒不現。<p>止蓋菩薩白佛言：「世尊！若有善男子、善女人聞此法門，若能受持、若讀、若誦、若復思惟、為他廣說，如是之人生幾所福？」<p>佛言：「善男子！若有人能布施三千大千世界一切有情，如是布施相續不斷，經於無量百千諸劫；若善男子及善女人有能書寫如此法門，善詳校已，能施與他生淨信者，是人功德勝前福德。何以故？善男子！以彼財施是下劣之法，有滅壞故；法施殊勝，有大威力。何以故？善男子！以諸有情染著財產，經無量時生死流轉，樂世間法，終不能受廣大法味。善男子！若有能以三千大千世界中所有眾生，皆能安置於十善道，復有能於此殊勝法門聽聞、讀誦、思惟、修習、為他演說，是人功德勝前福德。何以故？善男子！十善業道因此法門而出生故。善男子！若復有人教化三千大千世界一切有情，皆得聲聞、辟支佛果；若有聞此法門，受持讀誦、思惟修習、為他廣說，是人功德勝前福德。何以故？善男子！依此法門得諸聲聞、辟支佛果，又依此法門得諸菩薩及出世間諸佛之果。善男子！若能聽聞、受持讀誦此法門者，此人即是已於一切素怛纜中，受持讀誦。何以故？以此法門是諸法母。善男子！非不得此法性而能證得廣大法性。」<p>爾時諸大聲聞承佛威神，從坐而起，偏袒右肩，右膝著地，恭敬合掌，而白佛言：「世尊！我等聞此法門，必定能出廣大生死！」<p>佛言：「諸苾芻！如是，如是！如汝所說！」<p>爾時薄伽梵告大眾言：「善男子！若於如是諸地方處說此法門，當知其地是菩提道場、轉法輪處。又應思惟其地即是大制多處，亦是我等一切導師在中而住。何以故？善男子！以法性即是大菩提故，亦是轉法輪故，又法身即是諸如來故。若供養法，即是供養一切如來。若說法師所在地方，當於此處起制多想，於法師處起尊重想、起善知識想、起於演說正道路想。若見法師應當歡喜，淨信悅樂，邀請上座，恭敬供養，讚歎善哉。善男子！我若讚說法師功德乃至劫盡，亦不能說少分功德。何以故？若有善男子、善女人愛樂法者，於說法師所行之處，以自身血灑其道路，亦不能報彼說法師少分恩德。何以故？以說法師即能住持如來法眼，甚希有故。善男子！諸說法師若欲說此法門之時，若正說、若已說，應現無畏，不應沈沒，不現憂惱，無損害心，著新淨衣，應生淨信。他讚歎時，不應倨傲，不起我慢，不自讚毀他，無所悕望，應常恭敬演說此法。」<p>爾時釋提桓因白佛言：「世尊！若諸地方有能說此法門之處，我當將諸兵眾及與眷屬往詣其處，為欲聽聞此法門故及能守護彼說法師。」<p>佛言：「憍尸迦！善哉，善哉！汝今正應作如是事，汝當守護如來法性。」<p>爾時止蓋菩薩白佛言：「世尊！當何名此法門？我等云何受持？」<p>佛言：「善男子！此名『寶雨法門』，亦名『寶積功德』，亦名『智燈』，亦名『止一切蓋菩薩所問法門』。汝當受持！」<p>時薄伽梵說此經已，歡喜無量。止一切蓋及諸菩薩，一切聲聞、釋、梵、護世及大自在淨居諸天、無量百千天子，及諸天、龍、藥叉、健達縛、阿素洛、揭路荼、緊捺洛、莫呼洛伽，聞佛所說，歡喜奉行。