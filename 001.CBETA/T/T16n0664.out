<p>合部金光明經序<p>《金光明經》者，教窮滿字，金鼓擊於夢中，理極真空，寶塔踊於地上；三身果備，酬昔報之無虧；十地因圓，顯曩修之具足。所以經王之號得稱於斯，將知能弘贊人，其位難量者也。<p>大興善寺沙門釋寶貴者，即近周世道安神足，伏膺明匠、寔曰良才，翫閱群經未嘗釋手，可謂瞿曇身子、孔氏顏淵者焉。<p>然貴覩昔晉朝沙門支敏度合兩支、兩竺、一白五家《首楞嚴》五本為一部，作八卷；又合一支、兩竺三家《維摩》三本為一部，作五卷；今沙門僧就又合二讖、羅什、耶舍四家《大集》四本為一部，作六十卷，非止收涓添海，亦是聚芥培山。<p>諸此合經，文義宛具，斯既先哲遺蹤，貴遂依承以為規矩。而《金光明》見有三本：初在涼世有曇無讖譯，為四卷，止十八品；其次，周世闍那崛多譯，為五卷，成二十品；後逮梁世，真諦三藏於建康譯〈三身分別〉、〈業障滅〉、〈陀羅尼最淨地〉、〈依空滿願〉等四品，足前出沒為二十二品。其序果云：「曇無讖法師稱《金光明經》篇品闕漏。」每尋文揣義，謂此說有徵而讐校無指，永懷寤寐。寶貴每歎：「此經祕奧，後分云何竟無囑累？舊雖三譯，本疑未周，長想梵文，願言逢遇。」<p>大隋馭㝢，新經即來，帝勅所司，相續飜譯。至開皇十七年，法席小間，因勸請北天竺揵陀羅國三藏法師——此云志德——重尋後本，果有〈囑累品〉，復得〈銀主陀羅尼品〉。故知法典源散，派別條分，承注末流，理難全具。<p>賴三藏法師慧性冲明，學業優遠，內外經論多所博通，在京大興善寺即為飜譯，并前先出合二十四品，寫為八卷。學士成都費長房筆受，通梵沙門日嚴寺釋彥琮校練。<p>寶珠既足，欣躍載深，願此法燈傳之永劫。
。
<juan>合部金光明經<p>序品第一<p>隋沙門釋寶貴合北涼三藏曇無讖譯<p>如是我聞：<p>一時佛在王舍大城耆闍崛山。是時，如來遊於無量甚深法性——諸佛行處——過諸菩薩所行清淨。<p>「是金光明，諸經之王，若有聞者則能思惟無上微妙甚深之義。如是經典常為四方四佛世尊之所護持：「東方阿閦、南方寶相、西無量壽、北微妙聲。<p>「我今當說懺悔等法，所生功德為無有上，能壞諸苦、盡不善業：「一切種智，而為根本，無量功德，之所莊嚴，滅除諸苦、與無量樂。諸根不具、壽命損減、貧窮困苦、諸天捨離、親厚鬪訟、王法所加、各各忿諍、財物損耗、愁憂恐怖、惡星災異、眾邪蠱道、變怪相續、臥見惡夢、晝則愁惱，當淨洗浴，聽是經典。至心清淨，著淨潔衣，專聽是經，甚深行處。是經威德，能悉消除，如是諸惡，令其寂滅。護世四王，將諸官屬，并及無量，夜叉之眾，悉來擁護，是持經典；大辯天神、尼連河神、鬼子母神、地神堅牢、大梵尊天、三十三天、大神龍王、緊那羅王、迦樓羅王、阿修羅王、與其眷屬，悉共至彼，擁護是人，晝夜不離。我今所說，諸佛世尊，甚深祕密、微妙行處，億百千劫，甚難得值。若得聞經、若為他說、若心隨喜、若設供養，如是之人，於無量劫，常為諸天，八部所敬。如是修行，生功德者，得不思議，無量福聚；亦為十方，諸佛世尊、深行菩薩，之所護持。著淨衣服，以上妙香，慈心供養，常不遠離。身意清淨，無有垢穢，歡喜悅豫，深樂是典。若得聽聞，當知善得，人身人道，及以正命；若聞懺悔，執持在心，是上善根，諸佛所讚。」<p>金光明經壽量品第二<p>爾時，王舍城中有菩薩摩訶薩名曰信相，已曾供養過去無量億那由他百千諸佛，種諸善根。是信相菩薩作是思惟：「何因何緣釋迦如來壽命短促，方八十年？」復更念言：「如佛所說，有二因緣壽命得長。何等為二？一者、不殺，二者、施食。而我世尊於無量百千億那由他阿僧祇劫修不殺戒、具足十善、飲食惠施不可限量，乃至己身骨、髓、血、肉充足飽滿飢餓眾生，況餘飲食？」<p>大士如是至心念佛、思是義時，其室自然廣博嚴事，天紺琉璃、種種眾寶雜廁間錯以成其地，猶如如來所居淨土。有妙香氣——過諸天香——煙雲垂布，遍滿其室。<p>其室四面各有四寶上妙高座自然而出，純以天衣而為敷具。是妙座上各有諸佛，所受用華眾寶合成，於蓮華上有四如來：東方名阿閦、南方名寶相、西方無量壽、北方微妙聲。<p>是四如來自然而坐師子座上，放大光明照王舍城及此三千大千世界，乃至十方恒河沙等諸佛世界，雨諸天華、作天伎樂。<p>爾時，三千大千世界所有眾生以佛神力受天快樂，諸根不具即得具足。舉要言之，一切世間所有利益、未曾有事悉具出現。<p>爾時，信相菩薩見是諸佛及希有事，歡喜踊躍，恭敬合掌向諸世尊，至心念佛，作是思惟：「釋迦如來無量功德，唯壽命中心生疑惑。云何如來壽命如是方八十年？」<p>爾時，四佛以正遍知告信相菩薩：「善男子！汝今不應思量如來壽命短促。何以故？善男子！我等不見諸天、世人、魔眾、梵眾、沙門、婆羅門、人及非人，有能思算如來壽量知其齊限，惟除如來。」<p>時四如來將欲宣暢釋迦文佛所得壽命，欲色界天、諸龍、鬼神、乾闥婆、阿修羅、迦樓羅、緊那羅、摩睺羅伽，及無量百千億那由他菩薩摩訶薩，以佛神力悉來聚集信相菩薩摩訶薩室。<p>爾時，四佛於大眾中略以偈喻說釋迦如來所得壽量，而作頌曰：「一切諸水，可知幾渧，無有能數，釋尊壽命；諸須彌山，可知斤兩，無有能量，釋尊壽命；一切大地，可知塵數，無有能算，釋尊壽命；虛空分界，尚可盡邊，無有能計，釋尊壽命。不可計劫，億百千萬，佛壽如是，無量無邊。以是因緣，故說二緣，不害物命、施食無量。是故，大士！壽不可計，無量無邊，亦無齊限。是故汝今，不應於佛，無量壽命，而生疑惑（自下五行丹本無）。」<p>爾時，信相菩薩摩訶薩聞是四佛宣說如來壽命無量，深心信解，歡喜踊躍。<p>說是如來壽命品時，無量無邊阿僧祇眾生發阿耨多羅三藐三菩提心。<p>時四如來忽然不現（下崛多譯補）。<p>爾時，信相菩薩彼諸佛邊聞說釋迦牟尼世尊壽量已，白彼諸佛言：「諸世尊！云何彼釋迦牟尼如來顯示如是短少壽量？」<p>如是語已，彼諸世尊告信相菩薩言：「然彼釋迦牟尼如來五濁世時，出現於世壽百歲生中，於下信解眾生、少善根眾生，我見、眾生見、命見、養育富伽羅見、邪見、我我所執著等中，為利益諸凡夫眾生及外道尼乾陀、波梨婆闍迦等故，世尊釋迦牟尼如來顯示如是短少壽量成熟眾生。<p>「善男子！然彼釋迦牟尼如來顯示如是短少壽量，彼等眾生若知如來入涅槃已，發生苦想、希有想、未曾有想、憂愁想，速當受如是等修多羅，當持讀誦、當不毀謗。是故，如來顯示如是短少壽量。彼等眾生若見如來不入涅槃，不生希有想、憂愁想、未曾有想，彼當不受如來所說諸修多羅，亦當不持讀誦。所以者何？謂常見故。<p>「善男子！譬如有一丈夫，父母多有錢財果報，然彼丈夫諸子知財聚已，不生希有想、未曾有想。所以者何？謂多果報故。善男子！如是，如是。彼等眾生若知如來不入涅槃已，不生希有想、未曾有想、難得想。所以者何？謂常見故。<p>「善男子！譬如有一丈夫，父母貧窮少有果報，彼等或詣王及王大臣家中，彼於彼處見滿倉庫種種眾寶。彼於彼處得希有行、得未曾有想、當生難得想，亦為彼財聚故，勤劬發精進意，欲得彼財聚故。所以者何？謂少果報故。善男子！如是，如是。彼等眾生若見如來已入涅槃，當得希有、得未曾有、當生苦想：『於無量時諸佛世尊乃出於世。譬如優曇婆羅華於無量時乃出於世；如是如是，諸佛世尊於無量時乃當出世。』彼等眾生得希有行、得未曾有、當得踊躍。彼等見如來已則當信向，若聞如來實語言時，當受如是等修多羅、當不違競。善男子！以是義故，如來不久住世，速當涅槃。善男子！諸佛世尊如是方便善巧成熟眾生。」<p>爾時，彼等諸佛世尊隱沒不現。<p>爾時，信相菩薩與無量百千菩薩，及無量俱致那由多百千眾生，詣耆闍崛山釋迦牟尼如來、正遍知所。到已，頂禮佛足，却住一面。住一面已，信相菩薩摩訶薩白佛如上所說諸事。<p>乃至彼等諸佛世尊詣耆闍崛山釋迦牟尼如來所，到已，各各隨方，各各於座而坐。<p>爾時，彼等諸佛世尊各各告侍者菩薩言：「汝善男子！去詣釋迦牟尼如來所，到已為我等問訊：『少病輕起，氣力安樂行不？』復作是言：『善哉，釋迦牟尼如來今欲說金光明法本，我等當隨喜。』」<p>爾時，彼等諸菩薩摩訶薩詣釋迦牟尼如來所，到已頂禮釋迦牟尼如來足，禮已却住一面。住一面已，彼等諸菩薩摩訶薩白佛言：「世尊！四方四佛世尊問訊：『世尊！少病輕起，氣力安樂行不？』」復作是言：「善哉。世尊！願說金光明修多羅法本，為諸眾生利益安樂故，乃至除滅飢儉等故。」<p>爾時，世尊釋迦牟尼如來讚諸菩薩眾言：「善哉，善哉！善男子！汝等乃能為諸眾生勸請如來。」爾時，世尊而說偈言：「我不離此山，常說此經寶，成熟眾生故，示現般涅槃；凡夫染著見，不信我所說，彼等成熟故，我現般涅槃。」<p>是時，大會有婆羅門——姓憍陳如，名曰聖記——在於眾中諦心安坐，無量百千婆羅門眾前後圍遶而共恭敬供養如來，聞佛世尊壽命八十應般涅槃，涕淚悲泣，與於百千婆羅門眾俱從坐起，頂禮佛足，白言：「世尊！若佛如來憐愍利益一切眾生、大慈大悲欲令皆悉得大安樂，為眾生作真實父母、最上無等及無等等，為世間作歸依覆護、令諸眾生快樂清涼，如淨滿月作大光明、如日照於優陀延山，若佛世尊等觀眾生如羅睺羅，願佛為我施一恩德。」是時如來默然不答。<p>於此會中有栗車毘國王童子——名曰一切眾生喜見——在大眾中，具足辭辯，善能問答。是時，王子承佛神力語婆羅門憍陳如言：「大婆羅門！汝於世尊求何恩德？我能為汝施如意恩。」<p>婆羅門言：「善哉。王子！我等願欲恭敬供養世尊之身，是故欲得如來舍利如芥子許。所以者何？如我所聞：若善男子及善女人恭敬供養如來舍利，六天帝主富貴安樂必得無窮。」<p>是時王子即便答言：「大婆羅門！汝一心聽。若欲願求無量功德及六天報，此金光明——諸經之王，難思難解——福報無窮，聲聞、緣覺所不能知。此經攝持如是功德，無邊福報不可思議，我今為汝略說之耳。」<p>婆羅門言：「善哉。王子！如是金光明微妙經典，功德無邊、難解難覺，乃至如此不可思議。我等邊國婆羅門等作如此說：若善男子及善女人得佛舍利如芥子許，置小塔中暫時禮拜、恭敬、供養，功德無邊，是人命終作六天主，受上妙樂不可窮盡。汝今云何而不願樂供養舍利求此報耶？如是，王子，以是因緣，我今從佛欲求一恩。」<p>是時王子即以偈答婆羅門言：「設河駛流中，可生拘物華，世尊身舍利，畢竟不可有；假使烏赤色，拘枳羅白形，世尊真實身，不可成舍利；設使閻浮樹，能生多羅果、佉受羅樹等，轉生菴羅實，如來身無滅，不可生舍利；設使龜毛等，可以為衣裳，佛身非虛妄，終無有舍利；假令蚊蚋脚，可以作城樓，如來寂靜身，無有舍利事；假令水蛭蟲，口中生白齒，如來解脫身，終無繫縛色。兔角為梯橙，從地得昇天，邪思惟舍利，功德無是處；鼠登兔角梯，蝕月除修羅，依舍利盡惑，解脫無是處。如蠅大醉酒，不能造窠穴；於佛無正行，不能至三乘。如驢但飽食，終無有伎能、歌舞令他樂；凡夫、二乘等，能說及能行，自他無是處。假使烏與鵄，同時一樹栖，和合相愛念；如來真實體、舍利虛妄身，俱有無是處。如波羅奈葉，不能遮風雨；於佛起虛妄，生、死終不滅。如海大舶船，具足諸財寶，新生女人力，執持無是處；法身無邊際，不淨地煩惱，不能攝如來，其義亦如是。譬如諸鳥雀，不能銜香山；煩惱依法身，不為煩惱動。如是如來身，甚深難思量，若不如法觀，所願不成就。」<p>時婆羅門聞此義已，即便說偈答王子言：「善哉善哉，汝真佛子！大吉祥人，善巧方便，於理不動，已獲正記。王子聽我，今次第說：度世依處，佛德難思；如來境界，無能知者。一切諸佛，不與他共；一切諸佛，本來寂靜；一切諸佛，所修行同；一切諸佛，後際常住；一切諸佛，同共一體。如是等義，是如來法，如來真身，非所造作。所以者何？諸佛無生、金剛不毀、內外無礙，示現身相，隨化眾生。如來大仙，無有色像，如是身者，非於血肉。云何而得，有於舍利？為化眾生，方便示現。一切正覺，真法為身，法界清淨，是名如來。王子當知，佛身如是，如如來說。如是之義，我已聞知，為請如來，廣演分別，真實之義，故求舍利，開方便門。」<p>是時，會中三萬二千天子聞說如來如是甚深壽量義已，一切皆於無上菩提發堅固心，歡喜踊躍，異口同音說偈讚言：「一切如來，不般涅槃；一切諸佛，身無破壞。但為成熟，諸眾生故，方便勝智，示現涅槃。前際如來，不可思議；後際如來，常無破壞；中際如來，種種莊嚴，眾生法界，皆為利他。」<p>是時，信相菩薩從諸如來及二大士聞說釋迦壽命義已，得滿所願，心無疑惑，踊躍歡喜，身心快樂，內外遍滿。<p>爾時，復有無量阿僧祇等諸眾生類，聞說是義，於無上道皆得發心。<p>時四如來忽然不現，是大會中惟釋迦在。<p>金光明經三身分別品第三<p>梁三藏真諦譯<p>爾時，虛空藏菩薩摩訶薩在大眾中從座而起，偏袒右肩，右膝著地，合掌恭敬頂禮佛足，以上微妙金寶之華、寶幢、幡蓋悉以供養，而白佛言：「世尊！云何菩薩摩訶薩於諸如來如法正修行？」<p>佛言：「善男子！諦聽諦聽，善思念之，吾當為汝分別解說。<p>「善男子！菩薩摩訶薩一切如來有三種身，菩薩摩訶薩皆應當知。何者為三？一者、化身，二者、應身，三者、法身，如是三身攝受阿耨多羅三藐三菩提。<p>「云何菩薩了別化身？善男子！如來昔在修行地中為一切眾生修種種法，是諸修法至修行滿，修行力故而得自在。自在力故，隨眾生心、隨眾生行、隨眾生界多種了別，不待時、不過時，處所相應、時相應、行相應、說法相應現種種身，是名化身。<p>「善男子！是諸佛如來為諸菩薩得通達故，說於真諦；為通達生死涅槃一味故、身見眾生怖畏歡喜故、為無邊佛法而作本故，如來相應如如。如如智願力故，是身得現具足三十二相、八十種好、項背圓光，是名應身。<p>「善男子！云何菩薩摩訶薩了別法身？為欲滅除一切諸煩惱等障、為欲具足一切諸善法故，惟有如如如如智，是名法身。<p>「前二種身是假名有，是第三身名為真有，為前二身而作本故。何以故？離法如如、離無分別智，一切諸佛無有別法。何以故？一切諸佛智慧具足故、一切煩惱究竟滅盡故、得清淨佛地故，是故，法如如，如如智攝一切佛法故。<p>「復次，善男子！一切諸佛利益自、他，至於究竟。自利益者是法如如，利益他者是如如智，於自、他利益處而得自在種種無邊用故，是故，分別佛法無量無邊種種故。<p>「善男子！譬如依妄想思惟說種種煩惱、說種種業、說種種果報；依如是法如如、如如智，說種種佛法、說種種緣覺法、說種種聲聞法。依法如如、依如如智，一切佛法得自在成就，是為第一不可思議。譬如畫空作莊嚴具亦難思議；如是，於法如如、如如智攝成佛法亦難思議。<p>「善男子！云何法如如、如如智二種無分別而得自在事？善男子！譬如如來已般涅槃，願自在故、種種事未盡故；如是，法如如、如如智而得自在事。<p>「復次，菩薩摩訶薩入無心定、依前願力從禪定起事，如是二法無有分別，得自在事故。<p>「善男子！譬如日月無有分別、亦如水鏡無有分別、光明亦無分別，三種和合故得有影。如是，法如如、如如智亦無分別，以願自在故，眾生有感，故應、化二身，如日、月影和合出生。<p>「復次，善男子！譬如無量無邊水鏡，依於光故，空影得現種種異相，空者即是無相。<p>「善男子！如是，受化之眾諸弟子等是法身影，以願力故，應於二身現種種相貌，於法身地無有異相。<p>「善男子！依此二身，一切諸佛說有餘涅槃；依法身者，說無餘涅槃。何以故？一切餘究竟盡故。<p>「依此三身，一切諸佛說無住處涅槃。何以故？為二身故，不住涅槃；離於法身，無有別佛。何故二身不住涅槃？二身假名不實，念念滅、不住故，數數出現以不定故；法身不爾。是故，二身不住涅槃；法身者不二，是故不住於般涅槃；依三身故，說無住涅槃。<p>「善男子！一切凡夫為三相故，有縛、有障，遠離三身、不至三身。何者為三？一者、思惟分別相，二者、依他起相，三者、成就相。如是諸相不能解故、不能滅故、不能淨故，是故不得至於三身；如是三相能解、能滅、能淨，是故諸佛具足三身。<p>「善男子！諸凡夫人未能拔除於三心故，遠離三身不能至故。何者為三？一者、起事心，二者、依根本心，三者、根本心。依諸伏道，起事心盡；依法斷道，依根本心盡；依勝拔道，根本心盡。起事心滅故，得顯化身；依根本心滅故，得顯應身；根本心滅故，得至法身。是故，一切如來具足三身。<p>「善男子！一切諸佛於第一身與諸佛同事、於第二身與諸佛同意、於第三身與諸佛同體。<p>「善男子！是初佛身，隨眾生意有多種故現種種相，是故說多；是第二佛身，弟子一意故現一相，是故說一；是第三佛身，過一切種相、非執相境界，是故說名不一不二。<p>「善男子！是第一身依於應身，是故得顯；是諸應身依於法身故得顯現；是法身者是真實有，無依處故。<p>「善男子！如是三身，以有義故而說於常、以有義故說於無常。化身者，恒轉法輪、處處如如、方便相續不斷故，是故說常；非是本故、具足之用不顯現故，故說無常。應身者，從無始生死相續不斷，一切諸佛不共之法能攝持故，眾生未盡、用亦不盡故，是故說常；非是本故，以具足用不顯現故，故說無常。法身者，非是行法無有異異，是自本故猶如虛空，是故說常。<p>「善男子！離無分別智，更無勝智；離法如如，無勝境界。是法如如、如如智，是二種如如如如，不一、不異。是故，法身慧清淨故、滅清淨故，是二清淨。是故，法身具足清淨。<p>「復次，善男子！分別有四種身：有化身非應身、有應身非化身、有化身亦應身、有非化身亦非應身。何者化身非應身？如來已般涅槃，以願自在故，如是之身即是化身。何者應身非化身？是地前身。何者化身亦應身？住有餘涅槃如來之身。何者非化身非應身？是如來法身。<p>「善男子！是法身者，二無所有顯現故。何者名為二無所有？於此法身相及相處二皆是無，非有、非無，非一、非二，非數、非非數，非明、非闇。如是，如如智不見相及相處，不見非有、非無，不見非一、非異，不見非數、非非數，不見非明、非闇。是故，境界清淨、智慧清淨，不可分別、無有中間。為滅道本故，於此法身顯現如來。<p>「善男子！是身因緣境界處所，果依於本難思量故，若了義說，是身即是大乘、是如來性、是如來藏。依於此身得發初心，修行中心而得顯現、不退地心亦皆得現，一生補處心、金剛之心、如來之心而悉顯現，無量無邊如來妙法皆悉顯現。依此法身不可思議摩訶三昧而得顯現、依此法身得現一切大智，是故二身依於三昧、依於智慧而得顯現。<p>「如此法身依於自體說常說實、依大三昧故說於樂、依於大智故說清淨，是故，如來常住自在安樂清淨。依大三昧，一切禪定首楞嚴等、一切念處大法念等、大慈大悲、一切陀羅尼、一切六神通、一切自在、一切法平等攝受，如是佛法皆悉出現。依此大智，佛大十力、四無所畏、四無礙辯、一百八十不共之法、一切希有不可思議法皆悉顯現。譬如依如意寶珠，出無量無邊種種諸寶悉皆得現；如是，依大三昧寶、依大智慧寶，出種種無量無邊諸佛妙法之寶。<p>「善男子！如是法身三昧智慧過一切相，不著於相、不可分別，非常、非斷，是名中道。雖有分別無體分別、雖有三數而無三體，不增、不減，猶如夢幻，亦無所執亦無能執。法體如如，是解脫處，過死王境界、越生死闇，一切眾生不能修、行所不能至，一切諸佛菩薩之所住處。<p>「善男子！譬如有人願欲得金，處處求覓即見金鑛，既得見已即便破鑛，選擇取金以內爐中，加以銷治得清淨金，隨意迴轉作諸鐶、釧、種種嚴具，雖復諸用，金性不改。若善男子、善女人求勝解脫、修行世善，得見如來及弟子眾，得親近已而白佛言：『世尊！何者為善？何者不善？何者正修行而得清淨、離於不淨？』諸佛如來及弟子眾如是思惟：『是善男子、善女人欲求清淨、欲聽正法。』如是知已即說正法。<p>「是善男子、善女人已聞正法，正念憶持，發心修行，得精進力破懶惰障。破懶惰障已，滅除一切罪障；破罪障已，於菩薩學處破無尊重障；破無尊重障已，破掉悔心；破掉悔心已，入於初地。<p>「依於初地拔利益障，拔利益障已得入二地；依於二地破不逼惱困苦障，破此障已入於三地；依此三地破心軟淨障，破心軟淨障已入於四地；依此四地破善方便障，破善方便障已入於五地；依此五地破見真俗障，破見真俗障已入於六地；依此六地破見行相障，破見行相障已入於七地；依此七地破不見滅相障，破不見滅相障已入於八地；依此八地破不見生相障，破不見生相障已入於九地；依此九地破六通障，破六通障已入於十地；依此十地破一切所知障，破一切所知障已拔除本心入如來地。<p>「如來地者為三種淨故得極清淨。何者為三？一者、煩惱淨，二者、苦淨，三者、相淨。<p>「譬如有金，鎔銷鍊治，既燒打已無復塵垢，為顯金體本清淨故，是金清淨，不為無金。<p>「譬如水界，澄渟清淨，無復穢濁，為顯水性清淨，不為無水；如是，法身煩惱本起悉皆清淨，是法身清淨不為無體。<p>「譬如空中煙、雲、塵、霧皆悉已淨是空清淨，不為無空；如是，法身一切諸苦悉皆滅盡，故說清淨，不為無體。<p>「譬如有人於臥寐中夢見大水流泛其身，運手動足逆流而上，以其心力不懈退故，從於此岸得至彼岸，夢既覺已，不見有水、彼此之岸。生死妄想既滅盡已，是覺清淨，不為無覺；如是，法界一切妄想不復更生，故說清淨，不為無體，說於清淨。<p>「復次，善男子！是法身者，煩惱障清淨故能現應身、業障清淨故能現化身、智障清淨故能現法身。譬如依空出電，依電出光；如是，依於法身故出應身，依於應身故出化身。是故，性極清淨攝受法身、智慧清淨攝受應身、三昧清淨攝受化身，是三清淨是法如如、是不異如如、一味如如、解脫如如、究竟如如。是故，諸佛體一、不異。<p>「善男子！若有善男子、善女人說於如來是我大師，當知是善男子、善女人悉知悉見如來之身，無有別身。<p>「善男子！是故，於一切境界不正思惟悉除斷故，而於此法無有二相、無有分別。<p>「聖所修行於如如無二相法中，以修行故，如是如是一切種障悉皆除滅；如如一切障滅，如是如是法如如、如如智最得清淨；如如法界智慧清淨，如是如是一切自在具足攝受故、得一切自在者一切諸障悉滅除故、一切種清淨故，是如如智相。如是見者是名聖見，是則名為真實見佛。何以故？如如得見如如故。是故，如來見一切如來。何以故？聲聞、緣覺已出三界，覓於真境不能知見。如是，聖人所不知見、一切凡夫皆生疑惑，顛倒分別，不能得度，譬如兔子欲度大海。何以故？不能通達法如如故。<p>「復次，善男子！一切如來無分別心，於一切法得大自在，無礙清淨智慧見故、是自境界不共他故。是故，於無量無邊阿僧祇劫不惜身命、難行能行，為得此身。如此之身最上無比、是處最勝不可思議，過言說界；是方寂靜，過一切怖畏。<p>「善男子！如是知見如如：不生、不老、不死、壽命無限，無有寢臥、無有食，身心常在定，無有散動。若於如來起諍訟心，則不能得見於如來；如來所說皆能利益，有聽聞者皆蒙解脫；若有惡人、惡象、惡禽獸等不相逢值，於佛起業，果報無邊。<p>「一切如來無無記事、一切境界無欲知心、生死涅槃無有異心、如來所記無不決定。諸佛如來四威儀中無非智攝，一切諸法無有不為慈悲所攝、無有不為利益一切諸眾生者。<p>「善男子！若有善男子、善女人於此金光明經聽聞信解，不墮地獄、餓鬼、畜生、阿修羅道，常生人天、不為下劣，恒得親近諸佛如來、聽受正法，常生諸佛清淨國土。何以故？是甚深法得入於耳，是善男子如來已見、已記，當得不退阿耨多羅三藐三菩提；是善男子如是甚深之法得經於耳，當知是人不謗如來、不謗正法、不謗聖僧。一切眾生未種善根令得種故、已種善根令增長成熟故，一切世界所有眾生皆悉能行六波羅蜜。」<p>是時，虛空藏菩薩、梵釋四王、諸天眾等，即從坐起，偏袒右肩，合掌恭敬頂禮佛足而白佛言：「世尊！若有處處國土講說是金光明微妙經典，於其國土四種利益。何者為四？一者、國王軍眾強盛，無諸怨敵，離於疾疫，壽命修長，吉祥安樂，正法興隆；二者、輔相大臣和悅無諍，王所敬愛；三者、沙門、婆羅門及國邑人民修行正法，多所利益，年命長遠，富逸安樂，於諸福田悉得修立；四者、三時之中四大調適，是諸人天增加守護，慈悲平等，心無傷害，令一切眾生誠心歸仰，皆悉修行菩提之行。如是四種利益功德，我等皆當處處為作利益。」<p>佛言：「善哉，善哉！善男子！如是，如是。汝等應當如是修行如此經典，則法久住於世。」
。
<juan>合部金光明經卷第二<p>隋大興善寺沙門釋寶貴合北涼天竺三藏曇無讖譯<p>懺悔品第四<p>爾時，信相菩薩即於其夜夢見金鼓，其狀姝大，其明普照，喻如日光。復於光中得見十方無量無邊諸佛世尊，眾寶樹下坐琉璃座，與無量百千眷屬圍遶而為說法。見有一人似婆羅門，以桴擊鼓出大音聲，其聲演說懺悔偈頌。<p>時信相菩薩從夢寤已，至心憶念夢中所聞懺悔偈頌，過夜至旦出王舍城。<p>爾時，亦有無量無邊百千眾生與菩薩俱往耆闍崛山至於佛所。至佛所已，頂禮佛足，右遶三匝，却坐一面，敬心合掌，瞻仰尊顏，以其夢中所見金鼓及懺悔偈向如來說：「昨夜所夢，至心憶持，夢見金鼓，妙色晃耀。其光大盛，明踰於日，遍照十方，恒沙世界。又因此光，得見諸佛，眾寶樹下，坐琉璃座，無量大眾，圍遶說法。見婆羅門，擊是金鼓，其鼓音中，說如是偈。是大金鼓，所出妙音，悉能滅除，三世諸苦，地獄、餓鬼、畜生等苦、貧窮困厄、及諸有苦。是鼓所出，微妙之音，能除眾生，諸惱所逼，斷眾怖畏，令得無懼，猶如諸佛，得無所畏。諸佛聖人，所成功德，離於生死，到大智岸。如是眾生，所得功德、定及助道，猶如大海。是鼓所出，如是妙音，令眾生得，梵音深遠；證佛無上，菩提勝果，轉無上輪，微妙清淨；住壽無量，不思議劫，演說正法，利益眾生；能害煩惱，消除諸苦，貪、瞋、癡等，悉令寂滅。若有眾生，處在地獄，大火熾然，燒炙其身，若聞金鼓，微妙音聲，所出言教，即尋禮佛；亦令眾生，得知宿命，百生、千生、千萬億生；令心正念，諸佛世尊，亦聞無上，微妙之言。是金鼓中，所出妙音，復令眾生，值遇諸佛，遠離一切，諸惡業等，善修無量，白淨之業。諸天、世人，及餘眾生，隨其所思、諸所願求，如是金鼓，所出之音，皆悉能令，成就具足。若有眾生，墮大地獄，猛火炎熾，焚燒其身，無有救護，流轉諸難，當令是等，悉滅諸苦；若有眾生，諸苦所切，三惡道報、及以人中，如是金鼓，所出之音，悉能滅除。一切諸苦，無依、無歸、無有救護，我為是等，作歸依處。是諸世尊，今當證知，久已於我，生大悲心。在在處處，十方諸佛、現在世雄、兩足之尊，我本所作，惡、不善業，今者懺悔。諸十力前，不識諸佛、及父母恩，不解善法、造作眾惡、自恃種姓、及諸財寶、盛年放逸、作諸惡行，心念不善、口作惡業、隨心所作，不見其過、凡夫愚行、無知闇覆、親近惡友、煩惱亂心、五欲因緣、心生忿恚、不知厭足，故作眾惡、親近非聖、因生慳嫉、貧窮因緣、奸諂作惡、繫屬於他、常有怖畏、不得自在、而造諸惡，貪欲、恚、癡，擾動其心、渴愛所逼，造作眾惡、依因衣食、及以女色、諸結惱熱，造作眾惡、身、口、意惡，所集三業，如是眾罪，今悉懺悔。或不恭敬，佛法聖眾，如是諸罪，今悉懺悔；或不恭敬，緣覺菩薩，如是眾罪，今悉懺悔；以無智故，誹謗正法、不知恭敬，父母、尊長，如是眾罪，今悉懺悔；愚惑所覆、憍慢放逸、因貪、恚、癡，造作諸惡，如是眾罪，今悉懺悔。我今供養，無量無邊，三千大千，世界諸佛。我當拔濟，十方一切，無量眾生，所有諸苦；我當安止，不可思議，阿僧祇眾，令住十地；已得安止，住十地者，悉令具足。如來正覺，為一眾生，億劫修行，使無量眾，令度苦海。我當為是，諸眾生等，演說微妙，甚深悔法：所謂金光，滅除諸惡。千劫所作，極重惡業，若能至心，一懺悔者，如是眾罪，悉皆滅盡。我今已說，懺悔之法，是金光明，清淨微妙，速能滅除，一切業障。我當安止，住於十地，十種珍寶，以為脚足；成佛無上，功德光明，令諸眾生，度三有海；諸佛所有，甚深法藏，不可思議，無量功德、一切種智，願悉具足；百千禪定、根、力、覺、道、不可思議，諸陀羅尼，十力世尊！我當成就。諸佛世尊，有大慈悲，當證微誠，哀受我悔。若我百劫，所作眾惡，以是因緣，生大憂苦、貧窮困乏、愁恐驚懼、怖畏惡業、心常怯劣，在在處處，暫無歡樂。十方現在，大悲世尊，能除眾生，一切怖畏。願當受我，誠心懺悔，令我恐懼，悉得消除。我之所有，煩惱業垢，唯願現在，諸佛世尊，以大悲水，洗除令淨。過去諸惡，今悉悔過；現所作罪，誠心發露；所未作者，更不敢作；已作之業，不敢覆藏。身業三種、口業有四、意三業行，今悉懺悔。身、口所作、及以意思，十種惡業，一切懺悔。遠離十惡、修行十善，安止十住，逮十力尊。所造惡業，應受惡報，今於佛前，誠心懺悔。若此國土、及餘世界，所有善法，悉以迴向，我所修行，身、口、意善，願於來世，證無上道。若在諸有，六趣嶮難、愚癡無智、造作諸惡，今於佛前，皆悉懺悔。世間所有，生死嶮難、種種婬欲、愚煩惱難，如是諸難，我今懺悔；心輕躁難、近惡友難、三有嶮難、及三毒難、遇無難難、值好時難、修功德難、值佛亦難，如是諸難，今悉懺悔。諸佛世尊，我所依止，是故我今，敬禮佛海；金色晃耀，猶如須彌，是故我今，頂禮最勝。其色無上，猶如真金；眼目清淨，如紺琉璃；功德、威神、名稱顯著。佛日大悲，滅一切闇，善淨無垢，離諸塵翳，無上佛日，大光普照。煩惱火熾，令心燋熱，唯佛能除，如月清涼。三十二相、八十種好，莊嚴其身，視之無厭。功德巍巍，明網顯耀，安住三界，如日照世。猶如琉璃，淨無瑕穢，妙色廣大，種種各異。其色紅赤，如日初出，頗梨、白銀，挍飾光網，如是種種，莊嚴佛日。三有之中，生死大海，潦水波蕩，惱亂我心。其味苦毒，最為麁澁，如來網明，能令枯涸。妙身端嚴，相好殊特，金色光明，遍照一切。智慧大海，彌滿三界，是故我今，稽首敬禮。如大海水，其量難知；大地微塵，不可稱計；諸須彌山，難可度量；虛空邊際，亦不可得；諸佛亦爾，功德無量，一切有心，無能知者。於無量劫，極心思惟，不能得知，佛功德邊。大地諸山，尚可知量；毛渧海水，亦可知數；諸佛功德，無能知者。相好莊嚴、名稱讚歎，如是功德，令眾皆得。我以善業，諸因緣故，來世不久，成於佛道。講宣妙法，利益眾生，度脫一切，無量諸苦。摧伏諸魔、及其眷屬，轉於無上，清淨法輪，住壽無量，不思議劫，充足眾生，甘露法味。我當具足，六波羅蜜，猶如過佛，之所成就。斷諸煩惱、除一切苦，悉滅貪欲、及恚、癡等。我當憶念，宿命之事，百生、千生、百千億生。常當至心，正念諸佛，聞說微妙，無上之法。我因善業，常值諸佛，遠離諸惡、修諸善業。一切世界，所有眾生，無量苦惱，我當悉滅。若有眾生，諸根毀壞、不具足者，悉令具足；十方世界，所有病苦，羸瘦頓乏，無救護者，悉令解脫；如是諸苦，還得勢力，平復如本；若犯王法，臨當刑戮，無量怖畏、愁憂、苦惱，如是之人，悉令解脫；若受鞭撻、繫縛枷鎖、種種苦事，逼切其身，無量百千，愁憂、驚畏、種種恐懼，擾亂其心，如是無量，諸苦惱等，願使一切，悉得解脫。若有眾生，飢渴所惱，令得種種，甘美飲食；盲者得視、聾者得聽、啞者能言、裸者得衣；貧窮之者，即得寶藏，倉庫盈溢，無所乏少。一切皆受，安隱快樂，乃至無有，一人受苦。眾生相視，和顏悅色，形貌端嚴，人所喜見，心常思念，他人善事，飲食飽滿，功德具足。隨諸眾生，之所思念，皆願令得，種種伎樂。箜篌、箏、笛、琴、瑟、鼓吹，如是種種，微妙音聲；江、河、池沼、流泉、諸水，金華遍布、及優鉢羅；隨諸眾生，之所思念，即得種種，衣服、飲食、錢財、珍寶、金、銀、琉璃、真珠、璧玉、雜廁瓔珞。願諸眾生，不聞惡聲，乃至無有，可惡見者。願諸眾生，色貌微妙，各各相於，共相愛念；世間所有，資生之具，隨其所念，悉令具足。願諸眾生，諸所求索，如其所須，應念即得；香華諸樹，常於三時，雨細末香、及塗身香，眾生受者，歡喜快樂。願諸眾生，常得供養，不可思議，十方諸佛，無上妙法，清淨無垢，及諸菩薩、聲聞大眾。願諸眾生，常得遠離，三惡、八難，值無難處，覲覩諸佛，無上之王。願諸眾生，常生尊貴，多饒財寶，安隱豐樂，上妙色像，莊嚴其身，功德成就，有大名稱。願諸女人，皆成男子，具足智慧，精勤不懈；一切皆行，菩薩之道，懃心修集，六波羅蜜；常見十方，無量諸佛，坐寶樹下，琉璃座上，安住禪定，自在快樂，演說正法，眾所樂聞。若我現在、及過去世，所作惡業、諸有嶮難、應得惡果、不適意者，願悉盡滅，令無有餘。若諸眾生，三有繫縛，生死羅網，彌密牢固，願以智刀，割斷破裂，除諸苦惱，早成菩提。若此閻浮、及餘他方，無量世界，所有眾生，所作種種，善妙功德，我今深心，隨其歡喜。我今以此，隨喜功德，及身、口、意，所作善業，願於來世，成無上道，得淨無垢，吉祥果報。若有敬禮、讚嘆十力，信心清淨，無諸疑網，能作如是，所說懺悔，便得超越，六十劫罪。諸善男子、及善女人、諸王剎利、婆羅門等，若有恭敬，合掌向佛，稱嘆如來、并讚此偈，在在生處，常識宿命、諸根具足、清淨端嚴、種種功德，悉皆成就；在在處處，常為國王、輔相大臣，之所恭敬。非於一佛、五佛、十佛，種諸功德，聞是懺悔；若於無量，百千萬億，諸佛、如來，種諸善根，然後乃得，聞是懺悔。」<p>金光明經業障滅品第五<p>梁三藏真諦譯<p>是時，世尊善正分別入於深法妙有名禪，從於毛孔放種種光，無量百千種色皆從身出，因此光內一切諸佛剎土悉現光中。於十方恒河沙譬喻算數所不能及五濁惡世為光所照，是諸眾生所作十惡、五無間業、誹謗三寶、不孝父母及沙門、婆羅門、輕慢尊長，應墮地獄、餓鬼、畜生，各各蒙光至所住處。是諸眾生見斯光已，應念安樂。因光力故，是諸眾生端正微妙、色相具足、福德莊嚴，皆得親近諸佛世尊。<p>是時，大眾與天帝釋及恒水女神皆來會所，却坐一面。<p>於是，天帝釋承佛神力即從坐起，偏袒右肩，右膝著地，合掌向佛而白佛言：「世尊！云何善男子、善女人願求阿耨多羅三藐三菩提，修行大乘，攝受一切眾生？是諸業障云何懺悔而得解脫？」<p>佛言：「善哉，善哉！善男子！汝今修行欲為無量無數無邊眾生令得清淨解脫，安樂哀愍世間。<p>「善男子！一切眾生為業障故墮多種罪，應當日夜六時偏袒右肩，右膝著地，合掌恭敬，一心一意口自說言：『歸命頂禮一切諸佛世尊，現在十方世界，已得阿耨多羅三藐三菩提者，轉法輪、照法輪、持法輪、雨大法雨、擊大法鼓、吹大法螺出微妙聲、竪大法幢、秉大法炬，為欲利益安樂眾生故；行法施誘接荷負一切眾生，為令無量無數眾生得清淨故、得安樂故，欲令大眾得大果故、為諸天人得清淨故。如是世尊故應禮敬，以身、口、意頂禮歸誠。是諸世尊以真實慧、以真實眼、真實證明、真實平等，悉知悉見一切眾生善惡之業。我從無始隨生死流，與一切眾生已造業障，貪、瞋、癡等之所纏縛，未識佛時、未識法時、未識僧時、未識善惡，為身、口、意得無量罪。以惡心故，出佛身血、誹謗正法、破和合僧、殺阿羅漢、殺害父母，十不善法自作教他、見作隨喜，身三、口四、意三業行，於諸眾生橫生毀呰、斗秤欺誑、以偽為真，不淨飲食以施眾生，於生死六道所有父母更相觸惱，塔物、僧物、四方僧物心生偷奪、自在而用，如佛所說言教法律過分謬學，師長教示不相隨從，有行聲聞者、行緣覺者、行大乘者憙生罵辱，令諸行人心退愁恨，見有勝己便懷嫉妬，法施、財施而生障礙，無明所覆、邪見疑惑使惡增長，於諸佛所而起惡言，法說非法、非法說法。如是眾罪，齊如諸佛，真實慧、真實眼、真實證明、真實平等悉知悉見，奉對懺悔皆悉發露，不敢覆藏，未作之罪不敢復作、已作之罪今悉懺悔。所作業障應墮惡道——地獄、畜生、餓鬼、阿修羅——生十二難處，願我此生所有業障皆悉滅盡，未來不受。猶如過去諸大菩薩之所修行三菩提道，所有業障悉已懺悔；如我業障今亦懺悔，皆悉發露，不敢覆藏，已作之罪願得除滅、未來之惡更不敢作。亦如未來諸大菩薩修三菩提行，所有業障悉已懺悔；如我業障今亦懺悔，皆悉發露，不敢覆藏，已作之罪願得除滅、未來之惡不敢復作。亦如現在十方世界菩薩摩訶薩修三菩提行，所有業障悉已懺悔；如我業障今亦懺悔，皆悉發露，不敢覆藏，已作之罪願得除滅、未來之惡不敢復作。亦如過去、未來、現在三世諸菩薩摩訶薩如是業障皆悉懺悔；我亦如是，所有業障今亦懺悔，皆悉發露，不敢覆藏，已作之罪願得除滅、未來之惡不敢復作。』是故，善男子！若有罪過，一剎那中不得覆藏，何況一日一夜？<p>「善男子！若有犯罪，願得清淨而懷羞愧，信於未來必有果報，生大恐怖，如是修行。譬如男女如火燒頭、如火燒衣，救令速滅，火若不滅心不得安。是善男子若已犯罪亦復如是，即應懺悔使令滅除，於一切法欲求清淨、無諸障礙。如是懺悔，未來之罪不敢復作。<p>「若欲生富樂之家，金、銀、穀米倉庫盈滿，發大乘行，亦應懺悔，滅除業障；若欲生豪貴婆羅門家，七寶具足，亦應懺悔，滅除業障；若欲生剎利大貴之家及轉輪聖王，亦應懺悔，滅除業障；若欲生四天王天，亦應懺悔，滅除業障；若欲生三十三天、夜摩天、兜率陀天、化樂天、他化自在天，亦應懺悔，滅除業障；若欲生梵輔、梵淨、大梵天，亦應懺悔，滅除業障；若欲生少光、無量光、淨光天，亦應懺悔，滅除業障；若欲生少淨、無量淨、遍淨天，亦應懺悔，滅除業障；若欲生無欲天、無熱天、善現天、善見天、阿迦尼吒天，亦應懺悔，滅除業障；若欲求須陀洹果、斯陀含果、阿那含果、阿羅漢果，亦應懺悔，滅除業障；若欲願求三明、六通、菩提自在、聲聞力究竟、聲聞大自在、辟支佛菩提自在地，亦應懺悔，滅除業障；若欲願求一切智智、淨智、不思議智、不動智、三藐三菩提正遍智，亦應懺悔，滅除業障。何以故？善男子！一切諸法從因緣生。如來所說異相生、異相滅，以異因緣故，是時過去諸法已滅、已盡、已轉，如是業障無復遺餘；是諸行法未得現生而今得生，未來業障更不復起。何以故？善男子！一切法空如來所說，亦無眾生、亦無壽者、亦無我人、亦無生滅、亦無行法。<p>「善男子！一切諸法皆依於本，是本亦不可說。何以故？過一切相故。若有善男子、善女人如是入於真理、生於信敬，是名無眾生而有於本。以是義故，說於懺悔，除滅業障。<p>「善男子！有四種法成就，善男子、善女人滅除業障，永得清淨。何者為四？一者、正心成就，二者、念於甚深經義不生誹謗，三者、於初發心菩薩起一切智心，四者、於一切眾生起無量慈心。若能成就如是四種之法，懺悔業障永得除滅。」<p>爾時，世尊而說偈言：「專心護三業，不誹謗深經，作一切智心，慈心淨業障。<p>「善男子！復有四種最大業障難可清淨。何者為四？一者、於菩薩律儀犯極重惡，二者、於大乘十二部經心生誹謗，三者、於自身中不能增長一切善根，四者、貪著有心。<p>「又，有四種對治滅業障法。何者為四？一者、於十方世界一切如來至心親近，懺悔一切罪；二者、為十方一切眾生勸請諸佛說諸妙法；三者、隨喜十方一切眾生所有成就功德；四者、所有一切功德善根悉以迴向阿耨多羅三藐三菩提。」<p>是時，天帝釋白佛言：「世尊！云何善男子、善女人於大乘行？其有行者、有不行者，云何而得隨喜一切眾生功德善根？」<p>佛言：「善男子！若有善男子、善女人日夜六時偏袒右肩，右膝著地，合掌恭敬，一心一意口自說言：『十方世界一切眾生修施、修戒、修定，我今皆悉隨喜，以如前隨喜故，尊勝可愛，無上無等並皆隨喜；如是，過去、未來所有善根皆悉隨喜。於現在世中初發心菩薩所有發菩提心功德、過百大劫行菩薩行所有大功德聚、得無生法忍、得不退地、功德之聚得一生補處，如是一切功德悉以隨喜，讚嘆皆如上說；過去、未來一切菩薩功德隨喜、讚嘆亦復如是。現在十方世界一切諸佛、如來、應供、正遍知已具三菩提道，為度脫一切眾生轉無上法輪、行無礙法施、然大法炬、擊大法鼓、吹大法䗍出微妙聲、竪大法幢，一切眾生皆蒙法施、悉得飽滿，勸化眾生皆令信受。為欲安樂一切眾生、哀念一切眾生，一切人天皆蒙安樂，聲聞、辟支佛、菩薩功德善根皆已修立，若有眾生未具如此諸功德者悉令具足，我皆隨喜而讚嘆之；如是所說，亦如三世諸佛、菩薩、聲聞之眾所有功德皆生隨喜而讚嘆之。』<p>「如是，善男子！隨喜無量無數功德之聚。譬如三千大千及恒河沙等世界所有一切眾生悉成阿羅漢、滅一切諸漏，是善男子、善女人盡形壽以衣服、飲食、臥具、醫藥四事供養，如是功德不及隨喜修功德者。何以故？是前功德有數有量，不攝一切諸功德故；是隨喜功德無量無數，能攝三世一切功德故。是故，善男子！若有善男子、善女人欲增長自善根者，應如是隨喜修功德者；若有女人欲轉女身以為男身，應當隨喜如是修功德者。」<p>是時，帝釋白佛言：「世尊！願為更說勸請功德，為令未來菩薩得大光明、現在菩薩願修行故。」<p>佛言：「善男子！若有善男子、善女人願求阿耨多羅三藐三菩提者，應當修行聲聞、緣覺、大乘之道。若有眾生未得修行，日夜六時偏袒右肩，右膝著地，合掌恭敬，一心一意口自說言：『頂禮十方一切諸佛世尊，現已得阿耨多羅三藐三菩提、能轉無上法輪者，我今皆悉頂禮，勸請轉無上法輪、然大法燈、持法道理、無礙法施、秉大法炬、雨大法雨、擊大法鼓、吹大法䗍出微妙聲、竪大法幢，為度脫一切眾生故悉如上說，乃至人天皆蒙安樂。』<p>「復次，善男子！若有善男子、善女人欲得阿耨多羅三藐三菩提者，應修聲聞、緣覺、大乘之行。其有未修行者，日夜六時偏袒右肩，右膝著地，合掌恭敬，一心一意口自說言：『頂禮十方世界一切諸佛世尊欲捨應身入涅槃者，我今稽請莫般涅槃，久住於世，度脫安樂一切眾生，如前所說，乃至人天皆蒙安樂。我今以此勸請善根功德，悉以迴向阿耨多羅三藐三菩提，亦如過去、未來、現在諸大菩薩所有功德皆悉迴向阿耨多羅三藐三菩提；我亦如是，所有勸請一切功德皆悉迴向阿耨多羅三藐三菩提。』<p>「善男子！譬如善男子、善女人以三千大千世界滿中七寶供養如來，若有善男子、善女人勸請如來轉大法輪，勸請功德其福勝彼。何以故？是上善根即是財施，勸請功德即是法施。<p>「善男子！且置三千大千世界七寶。如是恒河沙數世界，若有善男子、善女人以七寶滿恒河沙數世界而用供養一切諸佛，若善男子、善女人勸請如來轉大法輪，其福勝彼。何以故？其法施者有五種事。何者為五？一者、法施彼我兼利，財施不爾；二者、法施能令眾生出於三界，財施不出欲界；三者、法施利益法身，財施之者增長色身；四者、法施增長無窮，財施必皆有竭；五者、法施能斷無明，財施止伏貪心。是故，善男子！勸請功德無量無數，難可譬喻。<p>「如我昔行菩薩行時，如前，諸佛世尊勸請轉大法輪；是善根故，一切帝釋及大梵王勸請於我轉大法輪：『世尊！請轉法輪，為度脫安樂一切眾生及諸人天。』我於往昔為菩提行，勸請如來久住於世、莫般涅槃，依諸功德，是故我得十力、四無所畏、四無礙辯、大慈大悲、得無量無數不共之法。我已入於無餘涅槃，而我正法久住於世。我法身者，無比清淨，種種相貌、無量智慧、無量自在、難可思議無量福德，一切眾生深蒙慈潤，百千萬億劫說不可盡。是故，法身能攝藏一切之法，一切之法不能攝藏法身。法身常住，不墮常見，雖復斷滅，不墮斷見。破一切眾生種種之見、能生一切種種真見、能解一切眾生之縛與縛不異，能種一切眾生諸善根本、能成熟一切眾生善根、已成熟者能令解脫，無作、無動，無為寂靜，安樂自在、遠離憒閙，過於三世、能見三世，過於聲聞、緣覺境界，大地菩薩之所修行，一切如來皆無異體。勸請功德善根力故，如是法身我今已得。是故，善男子！若有善男子、善女人為得阿耨多羅三藐三菩提，一句一偈以持勸化、為人解說，功德善根難可限量，何況勸請如來轉大法輪，久住於世，莫般涅槃？」<p>是時，帝釋白佛言：「世尊！云何善男子、善女人為得阿耨多羅三藐三菩提，修行聲聞、緣覺、大乘之道？若有眾生未得修行功德善根，云何悉以迴向為一切智智？」<p>佛言：「善男子！若有善男子、善女人欲求阿耨多羅三藐三菩提，修行聲聞、緣覺、大乘之道。若有眾生未得修行，一日一夜一心一意口自說言：『我從無始生死以來所有善根皆已成就，於三寶所、若於他所，乃至畜生、人非人等，乃至升撮以施一切，兼以善言和解鬪諍、三歸學戒，一切功德善根，皆由懺悔而得、皆由隨喜而得、皆由勸請而得。是諸善根安置一處、攝受同時、合集稱量，皆以迴施一切眾生，永已捨施，更無奪心，解脫不攝。由如諸佛世尊知者見者，不可思量、無礙無垢佛智慧故，如是一切功德善根悉以迴施一切眾生，不住相心、不捨相心；我亦如是，功德、善根悉以迴施一切眾生，願一切眾生皆得寶手，破空出寶，滿眾生願，富樂無盡、福德無盡、妙法無盡、自在無盡、四辯無盡。為得阿耨多羅三藐三菩提故、為得一切智智故，我今施與一切眾生功德善根；從此善根復更獲無量一切善根，合集稱量悉以迴向阿耨多羅三藐三菩提，是善根故，悉與眾生共至阿耨多羅三藐三菩提得一切智智。如昔菩薩摩訶薩修行菩提之道，功德、善根悉皆迴向為一切種智；我亦如是，功德、善根悉皆迴向阿耨多羅三藐三菩提，是善根故，亦與眾生共之，同共一時得阿耨多羅三藐三菩提，為得一切智智故。猶如未來菩薩摩訶薩功德、善根亦應迴向，共一切眾生得阿耨多羅三藐三菩提；我亦如是，所有功德、善根亦以迴向，如上廣說。猶如現在菩薩摩訶薩功德、善根迴向阿耨多羅三藐三菩提，與一切眾生共得阿耨多羅三藐三菩提；我亦如是，所有功德善根亦與眾生共之，如上廣說。如餘諸佛坐於道場菩提樹下，不可思議無垢清淨，住於無盡法藏陀羅尼首楞嚴三昧，破魔波旬無量兵眾，應見、應知、應覺、應可通達，如是一切一剎那中皆悉照了，於後夜中證甘露道、得甘露法；我亦如是，與一切眾生同共善根，是善根故，俱得阿耨多羅三藐三菩提道，同得一切智智。<p>「『猶如無量壽佛、<#sp>勝光佛、<#sp>妙光佛、阿閦佛、<#sp>功德善光佛、<#sp>師子光明佛、百光明佛、<#sp>網光明佛、<#sp>寶相佛、寶炎佛、<#sp>炎光明佛、<#sp>炎盛光明佛、安吉上王佛、<#sp>微妙聲佛、<#sp>妙莊嚴佛、法幢佛、<#sp>上勝身佛、<#sp>遍可愛色佛、光明遍照佛、<#sp>梵淨王佛、<#sp>上性佛，如是諸如來、應供、正遍知，過去、未來、現在皆悉示現應化、得阿耨多羅三藐三菩提、轉無上法輪、為欲度脫安樂一切眾生，廣說如上；我亦如是，同共眾生得阿耨多羅三藐三菩提、轉大法輪，廣說如上。』<p>「若善男子、善女人，是金光明——眾經之王——業障滅品，汝當受持、讀誦、憶念不忘、為他廣說，無量無數廣大功德之聚。猶如三千大千世界所有一切眾生無有前後皆得成就人身，得人身已得緣覺道。若有善男子、善女人盡形壽恭敬禮拜、四事供養，一一緣覺各各供給七寶，如須彌山以用供養；如是一一緣覺皆入涅槃，起七寶塔。是一一塔皆悉七寶。何者為七？金、銀、琉璃、頗梨、馬瑙、車❥、青黃寶等。其塔高廣十二由旬，於此塔處以諸華香、寶幢、幡蓋，一一供具皆以供養。善男子！於意云何？是善男子、善女人得福多不？」<p>「甚多。世尊！」<p>佛言：「善男子！是金光明——微妙經典、眾經之王——業障滅品，汝當受持、讀誦、憶念不忘、為他廣說，如前功德善根於後所得功德聚百分不及一、百千萬億分、算數譬喻所不能及。何以故？是善男子、善女人住正行中，勸請十方佛土正覺世尊轉無上法輪，皆令如來歡喜讚嘆。<p>「善男子！如我所說，一切施中，法施為勝。是故，善男子，於三寶所所設供養不可為比；受持三歸一切諸戒不可為比；三寶不空不可為比；一切世界三世三寶勸請久住不可為比；三世一切世界於無量劫勸請如來說深正法不可為比；一切世界一切眾生隨力、隨能、隨心於三乘中勸發菩提心不可為比；三世一切世界眾生皆令無礙、速得成就功德滿足不可為比；三世一切世界所有眾生勸令無礙、得三菩提不可為比；三世一切世界眾生勸令出四惡道不可為比；三世一切世界眾生勸令滅深惡業不可為比；一切苦惱勸令得解脫不可為比；一切怖畏、困苦、逼切勸令得解脫不可為比；三世佛前一切眾生所有功德善根勸令皆以隨喜、三世自發菩提願不可為比；惡行、罵辱、惡業道除，一切功德善根皆願攝持，生生世世勸請恭敬供養一切三寶、勸請普皆清淨福行成滿三菩提道、勸請滿足具六波羅蜜、勸請轉無上法輪、勸請住無量劫說無量甚深妙法，不可為比。」<p>是時，帝釋、恒水女神、無量諸梵王及四天王從坐而起，各偏袒右肩，右膝著地，合掌頂禮而白佛言：「世尊！我等一切得聞是金光明——眾經之王——今當受持、讀誦、為他廣說，應當依此法住。何以故？世尊！我等欲求阿耨多羅三藐三菩提，隨此義故，種種之相正法行故。」<p>是時，梵王及天帝釋等皆悉雲集於說法之處，以種種曼陀羅華而散佛上。三千大千世界地皆大動，一切天鼓及諸音樂不鼓自鳴，放金色光遍滿世界，所出言音：「是金光明微妙經典慈恩普被，種種利益、種種增長菩薩善根，滅諸業障。」<p>佛言：「如是，如是，如汝所說。何以故？善男子！我憶往昔至于此生於百千阿僧祇劫，寶王大炎照如來、應供、正遍知出現於世，六百八十億劫住於世界。初集會所，百千億億萬眾皆得阿羅漢，諸漏已盡、具六神通、自在無礙；第二集會，九十千億億萬眾得阿羅漢，皆悉漏盡，三明、六通皆得自在；第三大會，九十八千億億萬眾皆得阿羅漢，三明、六通自在無礙。是時，寶王大炎照如來與諸天人、梵王、沙門、婆羅門及諸人民為欲度脫安樂一切故，出現於世。<p>「善男子！我於爾時作女人身，名福寶光明，第三集會於會坐所親近世尊，受持、讀誦是金光明經、為他廣說，為得阿耨多羅三藐三菩提故。是故，世尊為我授記：『是福寶光明女人於未來世當得作佛，號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。』捨女身後，從是以來度四惡道，生天人中受上妙之樂，八十四百千反作轉輪王，至于今日得作於佛，名稱普聞遍滿世界。」<p>時會乃見寶王大炎照如來轉無上法輪說微妙法，從此娑婆去彼東方過百千恒河沙數佛土有世界名寶莊嚴，今猶現在，未般涅槃，說微妙法廣化眾生。<p>「復次，若有善男子、善女人聞是寶王大炎照如來名號，得不退轉於菩薩地至般涅槃。若有女人聞是寶王大炎照如來名號，臨命終時得見世尊來至其所，得見佛已究竟不復更受女身。<p>「善男子！是金光明微妙經典，種種利益、種種增長菩薩善根，滅諸業障。<p>「善男子！若有比丘、比丘尼、優婆塞、優婆夷在在處處為人講說是金光明微妙經典，在所國土皆獲四種功德善根。何等為四？一者、國王無諸疾惱、一切災厄；二者、壽命長遠，無有障礙；三者、無諸怨敵，兵眾勇健，無能勝者；四者、安隱快樂，妙法常興。何以故？如是人王，釋梵四王、夜叉之眾常來守護。善男子！有如是事不？」<p>此諸無量釋、梵四王及夜叉眾俱時同聲答世尊言：「如是，如是。若在所國土講說此經，是諸國王我等四王常來擁護，行、住共俱。其王若有一切災障、怨敵，我等四王皆能禳却；若有疾惱、諸不適意，悉使除愈，增長壽命；於吉祥法、於愛敬法，我力能令生歡喜心；我等亦能使其兵眾皆悉勇健。」<p>佛言：「善哉，善哉！善男子！如汝所說，汝當修行。何以故？是諸國王如法修行，一切人民隨王修習。若有人民能如法修行，汝等皆蒙色力勝利，宮殿光華，眷屬強盛。」<p>諸釋、梵等白佛言：「如是。世尊！」<p>佛言：「於此國土處處講說是金光明微妙經典，於諸國土、大臣、宰相蒙四種之恩：一者、更相親睦尊重，愛念安忍；二者、常為人王心所敬重，亦為沙門、婆羅門、大國、小國之所愛護；三者、輕財重法，不求勝利，聲名遍布，人所讚仰；四者、壽命修長，安隱快樂，如是四種恩德。若有國土宣說是經，沙門、婆羅門等得四種功德。何者為四？一者、衣服、飲食、臥具、醫藥；二者、皆得安心坐禪、讀誦；三者、依於山林得安樂住；四者、依心皆得如意滿足；是名四種功德。若有國土講宣是經，一切人民皆得豐樂無諸疾疫、商估往還多獲寶貨，具足四福，是名種種功德利益。」<p>是時，釋梵四王及此會大眾白佛言：「世尊！如是經典甚深之義，若現在世，如來三十七助道品等住世未滅；若是經典滅盡之時，正法亦滅。」<p>佛言：「是故，善男子！如是相貌，是金光明經一句、一偈、一品、一部，一心正聞、一心正持、一心正思惟、一心正讀誦、一心為他廣說，長夜安樂。」
。
<juan>合部金光明經卷第三<p>隋大興善寺沙門釋寶貴合梁三藏真諦譯<p>陀羅尼最淨地品第六<p>是時，師子相無礙光焰菩薩與無量億眾從座俱起，偏袒右肩，右膝著地，合掌恭敬頂禮佛足，以種種華香、寶幢、幡蓋以為供養，而作是言：「以幾因緣得菩提心？何者是菩提心？世尊！於菩提者，現在心不可得、未來心不可得、過去心不可得；離菩提者，菩提心亦不可得。菩提者，不可言說；心者，亦無色、無相，無事、無業、非可造作；眾生者，亦不可得、亦不可知。世尊！云何諸法甚深之義而可得知？」<p>佛言：「善男子！菩提，祕密事業造作，不可得知；離菩提，菩提心亦不可得。菩提者不可言說，心亦無相，眾生亦不可得知。何以故？如意，心亦如是；如心，菩提亦如是；如心、如菩提，眾生亦如是；如眾生，一切三世法亦如是。」<p>佛言：「善男子！如是，菩薩摩訶薩得名是心通一切法，是說菩提菩提心。菩提，非過去、非未來、非現在；心亦如是、眾生亦如是，於如此中亦不可得。何以故？一切法無生故，菩提不可得、菩提名不可得，眾生、眾生名不可得，聲聞、聲聞名不可得，緣覺、緣覺名不可得，菩薩、菩薩名不可得，佛、佛名不可得，行非行不可得、行非行名不可得。於一切寂靜法中而得安住、依一切功德善根而得發出，是名初發菩提心。<p>「譬如寶須彌山王，是名檀波羅蜜因。<p>「第二發心，譬如大地持一一法事故，是名尸波羅蜜因。譬如師子臆長毫獸王有大神力，獨步無畏，無有戰怖。如是，第三心說羼提波羅蜜因。譬如風輪，那羅延力勇壯速疾。如是，第四心不退轉，是名毘梨耶波羅蜜因。譬如七寶樓觀有四階道，清涼之風來吹四門。如是，第五心上種種功德法藏猶未滿足，是名禪波羅蜜因。譬如日輪，光耀炎盛。如是，第六心能破滅生死大闇故，是名般若波羅蜜因。譬如大富商主能令一切心願滿足。如是，第七心能令得度生死險惡道故、能令得多功德寶故，是名方便勝智波羅蜜因。譬如月淨圓滿。如是，第八心一切境界清淨具足故，是名願波羅蜜因。譬如轉輪聖王，主兵、寶臣如意處分。如是，第九心善能莊嚴清淨佛土，功德普洽，廣利一切故，是名力波羅蜜因。譬如虛空及轉輪聖王。如是，第十心於一切境界皆悉通達故、於一切法自在至灌頂位故，是名智波羅蜜因。」<p>佛言：「善男子！如是，十種菩薩摩訶薩菩提心因。」<p>佛言：「善男子！依五種法成就菩薩摩訶薩檀波羅蜜。何者為五？一者、信根，二者、慈悲，三者、無求欲心，四者、攝受一切眾生，五者、願求一切智智。是，善男子！依是五法檀波羅蜜能得成就。」<p>佛言：「善男子！依是五法菩薩摩訶薩成就尸波羅蜜。何者為五？一者、三業清淨，二者、不為一切眾生作煩惱因緣，三者、斷諸惡道、開善道門，四者、過於聲聞、緣覺之地，五者、一切功德願滿足故。善男子！依是五法尸波羅蜜能得成就。」<p>佛言：「善男子！又，依五法菩薩摩訶薩成就羼提波羅蜜。何者為五？一者、伏貪、瞋煩惱，二者、不惜身命、不生安樂止息之觀，三者、思惟往業，四者、為欲成熟一切眾生功德善根發慈悲心，五者、為得甚深無生法忍。善男子！是名菩薩摩訶薩成就羼提波羅蜜。」<p>佛言：「善男子！又，依五法菩薩摩訶薩成就毘梨耶波羅蜜。何等為五？一者、與諸煩惱不得共住，二者、福德未具不得安樂，三者、一切難行不生厭心，四者、為欲利益一切眾生成就大慈悲攝受，五者、願求不退轉地。善男子！是名菩薩摩訶薩成就毘梨耶波羅蜜。」<p>佛言：「善男子！又，依五法成就菩薩摩訶薩禪那波羅蜜。何等為五？一者、一切善法攝持不散；二者、解脫生死，二處不著；三者、願得神通，為成就眾生善根故；四者、發心洗浣法界，為清淨心故；五者、為斷眾生一切煩惱根故。善男子！是名菩薩摩訶薩成就禪那波羅蜜。」<p>佛言：「善男子！又，有五法菩薩摩訶薩成就般若波羅蜜。云何為五？一者、一切諸佛、菩薩聰慧大智供養親近，心無厭足；二者、諸佛如來說甚深法，心常樂聞，無有厭足；三者、真俗勝智；四者、見思煩惱如是勝智能分別斷；五者、於世間五明之法皆悉通達。善男子！是名菩薩摩訶薩成就般若波羅蜜。」<p>佛言：「善男子！又，依五法菩薩摩訶薩成就方便勝智波羅蜜。何者為五？一者、於一切眾生意欲、煩惱、行心悉通達；二者、無量對治諸法之門心皆曉了；三者、大慈大悲，入出自在；四者、於摩訶波羅蜜多能修行，成熟滿足，悉皆願求；五者、一切佛法了達攝受，皆悉願求。善男子！是名菩薩摩訶薩成就方便勝智波羅蜜。」<p>佛言：「善男子！又有五法菩薩摩訶薩成就願波羅蜜。何者為五？一者、於一切法本來不生、不滅，不有、不無，心安樂住；二者、觀一切諸法最妙、一切垢清淨，心得安住；三者、過一切相，心如如，無作、無行，不異、不動，安心於如；四者、為利益眾生事於俗諦中得安心住；五者、於奢摩他毘鉢舍那同時能住。善男子！是名菩薩摩訶薩成就願波羅蜜。」<p>佛言：「善男子！依此五法菩薩摩訶薩成就力波羅蜜。何者為五？一者、一切眾生心行險惡智力能解；二者、能令一切眾生入於甚深之法；三者、一切眾生往還生死，隨其因緣如是見知；四者、於一切眾生三聚智力能分別知；五者、如理為種、為熟、為脫，如是說法皆是智力故。善男子！是名菩薩摩訶薩成就力波羅蜜。」<p>佛言：「善男子！復有五法菩薩摩訶薩修行成就智波羅蜜。何等為五？一者、於一切法分別善惡具足智能，二者、於黑白法遠離攝受具足智能，三者、於生死涅槃不厭不喜具足智能，四者、大福德行、大智慧行得度究竟具足智能，五者、一切諸佛不共法等及一切智智具足灌頂智能。善男子！是名菩薩摩訶薩成就智波羅蜜。」<p>佛言：「善男子！何者波羅蜜義？行道勝利是波羅蜜義；大甚深智滿足是波羅蜜義；行、非行法，心不執著，是波羅蜜義；生死過失、涅槃功德，正覺、正觀，是波羅蜜義；愚人、智人皆悉攝受，是波羅蜜義；能現種種珍妙法寶，是波羅蜜義；無礙解脫智滿足，是波羅蜜義；法界、眾生界正分別知，是波羅蜜義；檀等及智能令至不退轉地，是波羅蜜義；能令滿足無生法忍，是波羅蜜義；一切眾生功德善根能令成熟，是波羅蜜義；於菩提清涼道場佛慧十力、四無畏、不共法等成就，是波羅蜜義；生死、涅槃皆是妄見，能度無餘，是波羅蜜義；濟度一切，是波羅蜜義；一切外人來相詰難，善能解釋令其降伏，是波羅蜜義；能轉十二行法輪，是波羅蜜義；無所著、無所見，無患累、無異思惟，是波羅蜜義。<p>「善男子！初菩薩地是相前現：三千大千世界無量無邊種種寶物等藏皆悉盈滿。菩薩悉見。<p>「善男子！菩薩二地是相前現：三千大千世界地平如掌，無量無數種種妙色清淨之寶、莊嚴之具。菩薩悉見。<p>「善男子！菩薩三地是相前現：自身勇健，鎧仗莊嚴，一切怨賊皆能摧伏。菩薩悉見。<p>「善男子！菩薩四地是相前現：四方風輪、種種妙華悉皆散灑圓滿地上。菩薩悉見。<p>「善男子！菩薩五地是相前現：如寶女人一切莊嚴，其身頂上散多那華，妙寶、瓔珞貫飾身首。菩薩悉見。<p>「善男子！菩薩六地是相前現：七寶華池有四階道，金沙遍滿，清淨無穢，八功德水皆悉盈滿，欝波羅花、拘物頭華、分陀利華莊嚴其池，於華池所自身遊戲，快樂清淨，清涼無比。菩薩悉見。<p>「善男子！菩薩七地是相前現：左邊、右邊應墮地獄，以菩薩力故，還得不墮，無有損傷、無有痛惱。菩薩悉見。<p>「善男子！菩薩八地是相前現：左邊、右邊，師子臆長毫獸王，一切眾獸悉皆怖畏。菩薩悉見。<p>「善男子！菩薩九地是相前現：轉輪聖王無量億眾圍遶供養，頂上白蓋——無量眾寶之所莊嚴——以覆於上。菩薩悉見。<p>「善男子！菩薩十地是相前現：如來之身金色晃耀，無量淨光悉皆圓滿，無量億梵王圍遶恭敬供養，轉於無上微妙法輪。菩薩悉見。<p>「善男子！云何初地而名歡喜？得出世心，昔所未得而今始得，大事大用，如意所願悉皆成就，大歡喜慶樂故，是故初地名為歡喜地。<p>「一切微細之罪、破戒過失皆清淨故，是故二地說名無垢地。<p>「無量智慧光明三昧不可傾動、無能摧伏，聞持陀羅尼為作本故，是故三地說名明地。<p>「能燒煩惱，以智慧火增長光明，是修行道品依處所故，是故四地說名焰地。<p>「是修行方便勝智自在難得故、見思煩惱不可伏故，是故五地說名難勝地。<p>「行法相續，了了顯現，無相、多思惟現前故，是故六地說名現前地。<p>「無漏、無間、無相思惟解脫三昧，遠修行故，是地清淨，無障、無礙，是故七地說名遠行地。<p>「無相、正思惟修得自在，諸煩惱行不能令動，是故八地說名不動地。<p>「說一切種種法而得自在，無患累故、增長智慧自在無礙故，是故九地說名善慧地。<p>「法身如虛空、智慧如大雲，能令遍滿覆一切故，是故第十名法雲地。<p>「初地欲行有相道是無明障礙、生死怖畏是無明，依二種麁心是初地障。<p>「微細罪過因無明、種種業行相因無明，依二種麁心是二地障。<p>「昔所未得勝利，得故動涌，因無明；不具聞持陀羅尼，因無明。依二種麁心是三地障。<p>「味禪定樂生愛著心，因無明；微妙淨法愛，因無明。依二種麁心是四地障。<p>「一意欲入涅槃思惟、一意欲入生死思惟。是涅槃思惟、是生死思惟，無明為因；生死涅槃不平等思惟，無明為因。依二種麁心是五地障。<p>「行法相續，了了顯現，無明為因；法相數數，行至於心，無明為因。依二種麁心是六地障。<p>「微細諸相，或現、不現，無明；一味熟思惟欲斷未得方便，無明。依二種麁心是七地障。<p>「於無相法多用功力，無明；執相自在，難可得度，無明。依二種麁心是八地障。<p>「說法無量、名味句無量、智慧分別無量，未能攝持，無明；四無礙辯未得自在，無明。依二種麁心是九地障。<p>「最大神通未得如意，無明；微妙祕密之藏修行未足，無明。依二種麁心是十地障。<p>「一切境界微細智礙，無明為因；未來是礙不更生，未得不更生智，無明為因。是如來地障。<p>「是，善男子！於初菩薩地行向檀波羅蜜、於二地行向尸波羅蜜、於三地行向羼提波羅蜜、四地行向毘梨耶波羅蜜、五地行向禪那波羅蜜、六地行向般若波羅蜜、七地行向方便勝智波羅蜜、八地行向願波羅蜜、九地行向力波羅蜜、十地行向智波羅蜜。<p>「善男子！菩薩摩訶薩初發心名妙寶起三摩提攝受得生、第二發心可愛住三摩提攝受得生、第三發心難動三摩提攝受得生、第四發心不退轉三昧攝受得生、第五發心寶華三昧攝受得生、第六發心日圓光焰三昧攝受得生、第七發心一切願如意成就三昧攝受得生、第八發心現在佛現前證住三昧攝受得生、第九發心智藏三昧攝受得生、第十發心首楞嚴摩伽三昧攝受得生。<p>「善男子！是名諸菩薩摩訶薩十種發心。<p>「善男子！菩薩摩訶薩於此初地，依功德力名陀羅尼得生。」<p>爾時，世尊而說呪曰：<p>「怛姪他（天可切，後九篇初他字悉同此音）（其一）富樓尼（念履切，後九篇音尼字悉同此音）（其二）那羅弟（吳音呼弟）（其三）頭吼頭吼頭吼（其四）那（移我切）跋修履愈（其五）烏婆娑底（知履切）（其六）那（移我切）跋旃杜魯（其七）弟（吳音呼弟）愈多底（吳音呼底）（其八）多跋鐸洛衫（霜艦切）（其九）但地（圖賣切）波履訶嵐（里含切）（其十）苟留（良吼切）（其十一）鎖訶（虎可切，後九篇末訶字悉同此音）（其十二）<p>「善男子！是陀羅尼名過一恒河沙數諸佛為救護。初地菩薩誦持此陀羅尼呪，得度脫一切怖畏、一切惡獸、一切惡鬼，人非人等災橫、諸惱，解脫五障，不忘念初地。<p>「善男子！諸菩薩摩訶薩於此二地善安樂住名陀羅尼得生。<p>「怛姪他（其一）欝坐（殊果切）離（良紙切）（其二）脂履脂履（其三）欝竪羅（留我切）（其四）竪羅（留我切）南（泥感切）（其五）禪斗禪斗欝坐（殊果切）離（良紙切）（其六）吼柳吼柳（其七）鎖訶（虎可切）（其八）<p>「善男子！是陀羅尼名過二恒河沙數諸佛為救護。二地菩薩誦持此陀羅尼呪，得度脫一切怖畏、一切惡獸、一切惡鬼，人非人等怨賊、災橫、諸惱，解脫五障，不忘念二地。<p>「善男子！菩薩摩訶薩於此三地難勝大力名陀羅尼得生。<p>「怛姪他（其一）但杝（圖買切）枳（其二）般（方限切）杝（圖買切）枳（其三）柯羅智（知爾切）（其四）高懶（急囀音呼此兩字）智（知爾切）（其五）枳由離（良紙切）（其六）但底（知履切）離（良紙切）（其七）鎖訶（其八）<p>「善男子！是陀羅尼名過三恒河沙諸佛為救護。三地菩薩誦持陀羅尼呪，得度脫一切怖畏、一切惡獸虎狼師子、一切惡鬼，人非人等怨賊、災橫、諸有惱害，解脫五障，不忘念三地。<p>「善男子！菩薩摩訶薩於此四地大利益難壞名陀羅尼得生。<p>「怛姪他（其一）尸履尸履（其二）陀彌尼陀彌尼（其三）陀履陀履尼（其四）尸履尸履尼（其五）毘（防履切）捨（申我切）羅（留我切）婆細（吳音呼洒）（其六）波豕那（其七）盤陀訶（虎可切）寐（無死切）底（吳音呼底）（其八）鎖訶（虎可切）（其九）<p>「善男子！是陀羅尼名過四恒河沙諸佛為救護。四地菩薩誦持陀羅尼，得度一切怖畏、一切惡獸虎狼師子、一切惡鬼，人非人等怨賊、災橫及諸毒害，解脫五障，不忘念四地。<p>「善男子！菩薩摩訶薩於此五地種種功德莊嚴名陀羅尼得生。<p>「怛姪他（其一）訶里訶里尼（其二）遮履遮履尼（其三）柯羅（留我切）摩尼（其四）僧柯羅（留我切）摩尼（其五）三婆訶沙尼（其六）剡（常琰切）婆訶尼（其七）悉（吳音呼悉）耽婆訶尼（其八）謨訶尼（其九）莎琰部吼陛（吳音呼陛）（其十）鎖訶（虎可切）（其十一）<p>「善男子！是陀羅尼名過五恒河沙諸佛為救護。五地菩薩誦持陀羅尼，得度一切怖畏、一切毒害、虎狼師子、一切惡鬼，人非人等怨賊、災橫、諸有惱害，解脫五障，不忘念五地。<p>「善男子！是菩薩摩訶薩於此六地圓智等名陀羅尼得生。<p>「怛姪他（其一）毘頭離（良紙切）毘頭離（同上音）（其二）摩履尼（其三）柯履柯履（其四）苾（蜉必切）頭誘訶底（吳音呼底）（其五）留（良吼切）留留留（三字同上）（其六）周柳周柳（其七）杜魯婆杜魯婆（其八）捨（申我切）捨捨（兩字同上音）者（章我切）（其九）婆栗沙（使下切）（其十）薩（相脫切）活（急囀音呼此兩字）私底（知履切）（其十一）薩婆薩埵南（寧甘切）（其十二）悉遲（直梨切）遐（香家切）斗（其十三）曼（無丹切）多羅波杝（其十四）鎖訶（虎可切）（其十五）<p>「善男子！是陀羅尼名過六恒河沙諸佛為救護。六地菩薩誦持陀羅尼，得度一切怖畏、一切毒害、虎狼師子、一切惡鬼，人非人等怨賊、災橫、諸有惱害，解脫五障，不忘念六地。<p>「善男子！菩薩摩訶薩於此七地法勝行名陀羅尼得生。<p>「怛姪他（其一）闍訶闍訶漏（良後切）（其二）闍訶闍訶闍訶漏（同前音）（其三）鞞柳枳鞞柳枳（其四）阿蜜多羅（留我切）伽訶尼（其五）婆力灑尼（其六）鞞柳恥枳（其七）婆柳婆底（其八）鞞提喜（訶履切）枳（其九）頻（防隣切）陀鞞履尼（其十）蜜栗怛底（知履切）枳（其十一）蒲呼箒酉蒲呼箒酉（其十二）鎖訶（虎可切）（其十三）<p>「善男子！是陀羅尼名過七恒河沙諸佛為救護。七地菩薩誦持陀羅尼呪，得度一切怖畏、一切惡獸虎狼師子、一切惡鬼，人非人等怨賊、毒害、災橫，解脫五障，不忘念七地。<p>「善男子！菩薩摩訶薩於此八地無盡藏名陀羅尼得生。<p>「怛姪他（其一）矢履（急囀音呼此兩字）矢履（其二）尸履（小緩音呼此兩字）（其三）寐（無死切）底寐（同上音）底（其四）柯履柯履（其五）訶履訶履（其六）醯柳醯柳（其七）周柳周柳（其八）盤陀訶寐（無死切）（其九）鎖訶（其十）<p>「善男子！是陀羅尼名過八恒河沙諸佛為救護。八地菩薩誦持陀羅尼，得度一切怖畏、一切惡獸虎狼師子、一切惡鬼，人非人等怨賊、毒害、災橫，解脫五障，不忘念八地。<p>「善男子！菩薩摩訶薩於此九地無量門名陀羅尼得生。<p>「怛姪他（其一）訶履旃地履枳（其二）俱嵐婆羅（留我切）梯（吳音呼弟他弟切）（其三）斗羅（同前音）死（其四）拔吒拔吒死（其五）矢履矢履（其六）柯尸履（其七）柯比尸履（其八）薩（相脫切）活私底（知履切）（其九）薩婆薩埵南（寧甘切）（其十）鎖訶（虎可切）（其十一）<p>「善男子！是陀羅尼名過九恒河沙諸佛為救護。九地菩薩誦持陀羅尼，得度一切怖畏、一切惡獸虎狼師子、一切惡鬼，人非人等怨賊、毒害、災橫，解脫五障，不忘念九地。<p>「善男子！菩薩摩訶薩於此十地破壞堅固金剛山名陀羅尼得生。<p>「怛姪他（其一）悉提（吳音呼提）醯（吳音呼弟訶弟切，後三醯字悉同此音）（其二）修悉提（同前音）醯（訶弟切）（其三）姥者禰（吳音呼弟年弟切，後三禰字悉同此音）（其四）姥差（楚解切）禰（其五）毘目底（吳音呼底，後四底字悉同此音）（其六）阿摩詈（吳音呼弟留弟切，後五詈字悉同此音）（其七）毘摩詈（其八）涅摩詈（其九）瞢（望恒切）伽詈（其十）喜懶若（如也切）竭（奇達切）剌（留達切，急囀此音呼此兩字）陛（吳音呼陛）醯（訶弟切）（其十一）何剌那竭（奇達切）剌陛（吳音呼陛）醯（其十二）婆曼多跋渴（喜達切）弟（吳音呼弟）詈（其十三）薩婆賴他（聽我切）娑陀呵（虎可切）禰（其十四）摩那死（其十五）摩訶摩那死（其十六）頞部吼底（其十七）頞哲部吼底（其十八）婆羅弟（同前音）（其十九）毘羅是（其二十）頞周底（其二十一）阿美里底（其二十二）阿羅是（其二十三）毘羅是（其二十四）婆藍訶米（吳音呼弟無弟切）（其二十五）婆藍摩須詈（其二十六）富樓禰（其二十七）富樓那摩怒羅體（吳音呼體）（其二十八）鎖訶（其二十九）<p>「善男子！是陀羅尼灌頂吉祥句名過十恒河沙諸佛為救護。十地菩薩誦持陀羅尼呪，得度一切怖畏、一切惡獸虎狼師子、一切惡鬼，人非人等怨賊、毒害、災橫，解脫五障，不忘念十地。」<p>是時，師子相無礙光炎菩薩即從坐起，偏袒右肩，右膝著地，合掌恭敬頂禮佛足，即以偈頌而讚嘆佛：「敬禮無譬喻，說深無相義，眾生失於見，世尊能濟度。世尊佛眼故，無見一法相；無上尊法眼，見不思議義。不能生一法、亦不滅一法，為平等見故，尊至無上處。不損生死故，願尊證涅槃；過二法見故，是故證寂靜。世尊智一味，淨品、不淨品，不分別界故，獲無上清淨。世尊無邊身，不說一言字，一切弟子眾，飽滿法雨故。眾生相思惟，一切種皆無，困苦諸眾生，世尊普救濟。苦、樂，常、無常，有我、無我等，如是眾多義，世尊慧無著。世間不一、異，譬如空谷響，不度亦不滅，唯佛能了知。法界無分別，是故無異乘；為度眾生故，分別說三乘。」<p>是時，大自在梵王於大會中從坐而起，偏袒右肩，右膝著地，合掌恭敬頂禮佛足而白佛言：「世尊！希有難量。是金光明經微妙之義究竟滿足，皆能成就一切佛法、一切佛恩。」<p>佛言：「如是，如是。善男子！如汝所說。善男子！若得聽聞是金光明經，一切菩薩不退阿耨多羅三藐三菩提。何以故？善男子！是不退地菩薩成熟善根是第一印，是金光明微妙經典——眾經之王——故得聽聞、受持、讀誦。何以故？善男子！若一切眾生未種善根、未成熟善根、未親近諸佛，不得聽聞是金光明經。<p>「善男子！是金光明經以聽聞、受持故，是善男子、善女人一切罪障悉能除滅，得極清淨，常得見佛、不離世尊，常聞妙法、常聽正法，生不退地，師子勝人而得親近、不相遠離。無盡無減海印出妙功德陀羅尼、無盡無減眾生意行言語通達陀羅尼、無盡無減日圓無垢相光陀羅尼、無盡無減滿月相光陀羅尼、無盡無減能伏一切惑事功德流陀羅尼、無盡無減破壞堅固金剛山陀羅尼、無盡無減說不可說義因緣藏陀羅尼、無盡無減真實語言法則音聲通達陀羅尼、無盡無減虛空無垢心行印陀羅尼、無盡無減無邊佛身能顯現陀羅尼。<p>「善男子！如是諸陀羅尼等得成就故，菩薩摩訶薩於十方一切佛土諸化佛身說無上種種正法，於法如如不動，不去、不來，善能成熟一切眾生善根，亦不見一切眾生可成熟者；說種種諸法，於諸言辭不動、不去、不住、不來；能現生滅、向無生滅，說諸行法無所去來，一切法無異故。」<p>說是金光明經已，三萬億菩薩摩訶薩得無生法忍、無量諸菩薩不退菩提心、無量無邊比丘得法眼淨、無量眾生發菩薩心。<p>是時世尊而說偈言：「逆生死流道，甚深微難見，貪欲覆眾生，愚冥暗不見。」<p>是時，大會之眾從座而起，偏袒右肩，右膝著地，合掌恭敬頂禮佛足而白佛言：「若有處處講宣此金光明經，是會大眾皆悉往彼為作聽眾。是說法師種種利益、安樂無障、身心泰然，我等皆當盡心供養，令諸聽眾安隱快樂。是所國土無諸怨賊恐怖之難、無飢饉畏、無非人畏，人民興盛。是說法處一切諸天、人非人等及諸眾生，不得從上而過污漫說法之處。何以故？說法之處即是其塔，善男子、善女人應當以諸香華、繒綵、幡蓋供養是說法處。我等為作救護利益、消除一切障礙，隨其所須如意供給，悉令具足。」<p>佛言：「善男子！如是，汝等應當精勤修行如此經典，則法久住於世。」
。
<juan>合部金光明經卷第四<p>隋大興善寺沙門釋寶貴合北涼天竺三藏曇無讖譯<p>讚歎品第七<p>爾時，佛告地神堅牢善女天：「過去有王名金龍尊，常以讚歎讚歎去、來、現在諸佛：「『我今尊重、敬禮、讚歎，去、來、現在，十方諸佛。諸佛清淨，微妙寂滅，色中上色，金光照曜。於諸聲中，佛聲最上，猶如大梵，深遠雷音。其髮紺黑，光螺焰起，蜂翠孔雀，色不得喻。其齒鮮白，猶如珂雪，顯發金顏，分齊分明。其目脩廣，清淨無垢，如青蓮華，映水開敷。舌相廣長，形色紅暉，光明照耀，如華初生。眉間毫相，白如珂月，右旋潤澤，如淨琉璃。眉細脩楊，形如月初，其色黑曜，過於蜂王。鼻高圓直，如鑄金鋌，微妙柔軟，當于面門。如來勝相，次第最上，得味真正，無與等者。一一毛孔，一毛旋生，軟細紺青，猶孔雀項。即於生時，身放大光，普照十方，無量國土，滅盡三界，一切諸苦，令諸眾生，悉受快樂。地獄、畜生、及以餓鬼、諸人、天等，安隱無患，悉滅一切，無量惡趣。身色微妙，如鎔金聚；面貌清淨，如月盛滿；佛身明曜，如日初出；進止威儀，猶如師子；脩臂下垂，立過于膝，猶如風動，娑羅樹枝；圓光一尋，能照無量，猶如聚集，百千日月。佛身淨妙，無諸垢穢，其明普照，一切佛剎。佛光巍巍，明焰火盛，悉能隱蔽，無量日月。佛日燈炬，照無量界，皆令眾生，尋光見佛。本所修集，百千行業，聚集功德，莊嚴佛身。臂❥纖圓，如象王鼻，手足淨軟，敬愛無厭。去、來諸佛，數如微塵；現在諸佛，亦復如是。如是如來，我今悉禮，身、口清淨、意亦如是。以好華香，供養奉獻，百千功德，讚詠歌歎。設以百舌，於千劫中，歎佛功德，不能得盡。如來所有，現世功德，種種深固，微妙第一。設復千舌，欲讚一佛，尚不能盡，功德少分；況欲歎美，諸佛功德？大地及天，以為大海，乃至有頂，滿其中水，尚可以毛，知其渧數；無有能知，佛一功德。我今已禮，讚歎諸佛，身、口、意業，悉皆清淨。一切所修，無量善業，與諸眾生，證無上道。』如是人王，讚歎佛已，復作如是，無量誓願：『若我來世，無量無邊，阿僧祇劫，在在生處，常於夢中，見妙金鼓，得聞懺悔，深奧之聲。今所讚歎，面貌清淨，願我來世，亦得如是。諸佛功德，不可思議，於百千劫，甚難得值，願於當來，無量之世，夜則夢見、晝如實說。我當具足，修行六度，濟拔眾生，越於苦海，然後我身，成無上道，令我世界，無與等者。奉貢金鼓，讚佛因緣，以此果報，當來之世，值釋迦佛，得授記莂；并令二子，金龍、金光，常生我家，同共授記。若有眾生，無救護者，眾苦逼切，無所依止。我於當來，為是等輩，作大救護、及依止處，能除眾苦，悉令滅盡，施與眾生，諸善安樂。我未來世，行菩提道，不計劫數，如盡本際。以此金光，懺悔因緣，使我惡海、及以業海、煩惱大海，悉竭無餘；我功德海，願悉成就；智慧大海，清淨具足。無量功德，助菩提道，猶如大海，珍寶具足。以此金光，懺悔力故，菩提功德，光明無礙。慧光無垢，照徹清淨，我當來世，身光普照。功德威神，光明焰盛，於三界中，最勝殊特。諸功德力，無所減少，當度眾生，越於苦海，并復安置，功德大海。來世多劫，行菩提道，如昔諸佛，行菩提道。三世諸佛，淨妙國土；諸佛至尊，無量功德。令我來世，得此殊異，功德淨土，如佛世尊。』信相當知：爾時國王，金龍尊者，則汝身是；爾時二子，金龍、金光，今汝二子，銀相等是。<p>金光明經空品第八<p>北涼天竺三藏曇無讖譯「無量餘經，已廣說空，是故此中，略而解說。眾生根鈍，尠於智慧，不能廣知，無量空義。故此尊經，略而說之，異妙方便，種種因緣。為鈍根故，起大悲心，今我演說，此妙經典。如我所解，知眾生意，是身虛偽，猶如空聚。六入村落，結賊所止，一切自住，各不相知。眼根受色、耳分別聲、鼻嗅諸香、舌嗜於味、所有身根，貪受諸觸、意根分別，一切諸法。六情諸根，各各自緣，諸塵境界，不行他緣。心如幻化，馳騁六情，而常妄想，分別諸法。猶如世人，馳走空聚，六賊所害，愚不知避。心常依止，六根境界，各各自知，所伺之處。隨行色、聲、香、味、觸、法，心處六情，如鳥投網。其心在在，常處諸根，隨逐諸塵，無有暫捨。身空虛偽，不可長養，無有諍訟、亦無正主。從諸因緣，和合而有，無有堅實，妄想故起。業力機關，假偽空聚，地、水、火、風，合集成立，隨時增減，共相殘害，猶如四蛇，同處一篋。四大蚖蛇，其性各異，二上、二下，諸方亦二，如是蛇大，悉滅無餘。地、水二蛇，其性沈下；風、火二蛇，性輕上昇。心、識二性，躁動不停，隨業受報，天人諸趣，隨所作業，而墮三有。水、火、風種，散滅壞時，大小不淨，盈流於外，體生諸蟲，無可愛樂，捐棄塚間，如朽敗木。善女當觀：諸法如是，何處有人、及以眾生？本性空寂，無明故有。如是諸大，一一不實，本自不生，性無和合。以是因緣，我說諸大，從本不實，和合而有。無明體性，本自不有，妄想因緣，和合而生。無所有故，假名無明，是故我說，名曰無明。行、識、名色、六入、觸、受、愛、取、有、生、老、死、憂、惱，眾苦行業，不可思議。生死無際，輪轉不息，本無有生，亦無和合。不善思惟，心行所造，我斷一切，諸見纏等。以智慧刀，裂煩惱網，五陰舍宅，觀悉空寂。證無上道，微妙功德，開甘露門、示甘露器、入甘露城、處甘露室，令諸眾生，食甘露味。吹大法螺、擊大法鼓、然大法燈、雨勝法雨。我今摧伏，一切怨結，竪立第一，微妙法幢。度諸眾生，於生死海，永斷三惡，無量苦惱。煩惱熾然，燒諸眾生，無有救護、無所依止。我以甘露，清涼美味，充足是輩，令離燋熱。於無量劫，遵修諸行，供養恭敬，諸佛世尊。堅固修集，菩提之道，求於如來，真實法身。捨諸所重，肢節、手、足、頭、目、髓、腦、所愛男女、錢財、珍寶、真珠、瓔珞、金、銀、琉璃、種種異物。三千大千世界中，所有樹木折為籌，三千大地碎微塵，是等微塵遍虛空，一切眾生有智慧，以此智慧與一人，如是人等如微塵，算此微塵可知數；如來智慧不可數，如來一念有智慧，不可數劫算不盡。」<p>金光明經依空滿願品第九<p>梁三藏真諦譯<p>是時，如意寶光耀善女天於大眾中從座而起，偏袒右肩，右膝著地，合掌恭敬以偈白佛：「我問照世界，兩足最勝尊，菩薩正行法，惟願垂聽許。」佛言：「善女天！汝若有疑者，隨汝意所問，吾當分別說。」「云何諸菩薩，行菩提正行、離生死涅槃，利益自他故？」<p>佛言：「善女天！依於法界行菩提法、修平等行。善女天！云何依於法界行菩提法、修平等行？善女天！五陰能現法界、法界是五陰，五陰亦不可說、非五陰亦不可說。何以故？若五陰是法界則是斷見、若離五陰即是常見，離於二邊、不著二邊，不可見過，所見無名、無相，是則名為說於法界。<p>「善女天！云何五陰能現法界？善女天！如是五陰不從因緣生。何以故？若從因緣生，已生故得生、未生故得生？若已得生，何因緣生？若已生，不從因緣生。若未生時，不可得生。何以故？未生諸法則是不有，無名、無相，非算數譬喻之所能知、非因緣所生。<p>「善女天！譬如鼓聲，依木、依皮、依捊、依人工等故得出聲。是鼓聲空，過去亦空、未來亦空、現在亦空。何以故？是鼓音聲不從木生、不從皮生、不從捊生、不從人工生，是聲不於三世生，是則不生。若不可得生則不可滅；若不可滅，無所從來；若無所從來，亦無處去；若無處去，不常、不斷；若不常、不斷，則不一、不異。何以故？若一，不異法界，若爾者，凡夫人則見真諦，得於無上安樂涅槃；是義不然，是故不一。若言其異者，一切諸佛菩薩行相即是執著，未得解脫煩惱繫縛則不能得阿耨多羅三藐三菩提。何以故？一切聖人於行、非行法中同智慧行，是故不異。<p>「是故，五陰非有，不從因緣生、非不有五陰。不過聖境界故，非言語之所能及，無名、無相，無因、無緣，無有境界、無有譬喻，始終寂靜、本來自空。是故，五陰能現法界。<p>「善女天！若善男子、善女人欲求阿耨多羅三藐三菩提，真異、俗異，如是難可思量，於聖凡境界不異思惟，不捨於俗、不捨於真，依於法界行菩提行。」<p>爾時，世尊作是語已，時善女天踊躍歡喜，即從坐起，偏袒右肩，右膝著地，合掌恭敬一心頂禮，而白佛言：「世尊！如上所說，菩提正行我今當學。」<p>是時，娑婆世界主大梵天王於大眾中問如意寶光耀善女天：「此菩提行難可修行，汝心云何於此菩提行而得自在？」<p>時善女天答梵王言：「大梵王！若佛所說是真甚深，一切凡夫不得其味，是聖境界微妙難知。若使我心依於此法得安樂住，是真實語者，願令一切五濁惡世無量無邊眾生皆得金色、三十二相，非男、非女，坐寶蓮華受無量快樂，雨天妙華，天諸音樂不鼓自鳴，一切供養皆悉具足。」<p>是時善女天說是語已，一切五濁惡世所有眾生皆悉金色，具足三十二相，非男、非女，坐寶蓮華受無量快樂。猶如他化自在天宮，無諸惡道，寶樹行列，七寶蓮華遍滿世界，雨眾七寶、上妙天華，作天伎樂。<p>如意寶光耀善女天即轉女形作梵天身。<p>時大梵天王問如意寶光耀菩薩言：「汝昔以何行菩提行？」<p>菩薩答言：「梵王！若水中月能行菩提行者，我亦已行菩提之行；若夢見行菩提行，我亦行菩提行；若焰、露行菩提行，我亦行菩提行；若聲響行菩提行，我亦行菩提行。」<p>時大梵王聞此說已語菩薩言：「汝依何等而說此語？」<p>答言：「梵王！無有一法而有實相，因果相成故。」<p>梵王又白菩薩言：「若如此者，諸凡夫人皆悉應得阿耨多羅三藐三菩提。」<p>菩薩答言：「以何思惟而作是說？梵王！愚癡人異、智慧人異，菩提異、非菩提異，解脫異、非解脫異。梵王！如是，諸法平等無異。於此法界如如不異，無有中間而可執持，無增、無減。<p>「梵王！譬如幻師善巧幻術，及幻弟子於四衢道取諸土沙、草木、葉等聚在一處，作種種幻術，使人覩見象眾、馬眾、車眾、軍眾、七寶之聚、種種倉庫。若有眾生愚癡無智、不能思惟、不知幻本，若見若聞作是思惟：『如我所見，象、馬眾等謂是真實，如見、如聞。』隨能隨力各執所見，自言是實、於他非真，後不重思惟。有智之人則能思惟了於幻本，若見若聞作是思惟：『如我所見，象、馬等眾非是真實，惟有幻事惑人眼目。是處說名象、馬等眾及諸庫倉，惟有名字、無有實體。如我所見、如我所聞。』隨能隨力不執所見、自言是實、於他非真、後不重思惟。是諸智人隨說世語，皆欲令他知實義故，如見如聞思惟則不如是。<p>「如是，梵王！若有眾生——愚癡凡夫未得出世聖智慧故——未知一切諸法如如不可言說，是諸凡愚若見若聞行、非行法，作是思惟：『實有如是諸法，如我所見、如我所聞。』是諸凡夫人如見、如聞，隨能隨力執著所見，自言是實、於他非真，後不重思惟。若有眾生——非凡夫人，已見第一義諦，得出世聖慧——知一切法如如不可言說，是諸聖人若見若聞行法、非行法，隨能隨力不執著所見、自言是實、於他非真、後不重思惟。『無實行法、無實非行法，如我所見、如我所聞，惟妄思惟行、非行相、或人智慧。是處說名行、非行法，惟有名字，無有實體。如我所見、如我所聞。』隨能隨力不執所見、自言是實、於他非真、後不重思惟。是諸聖人如世語言隨順其說，為欲令他知真實義。如是，梵王！是諸聖人聖智見故，不可言法如如攝行、非行法，是法如如，為他證知故說種種名。」<p>時大梵王問如意寶光耀菩薩言：「有幾眾生能解能通如是微妙甚深正法？」<p>菩薩答言：「梵王！凡是若干眾幻化人心數，若干眾生能解能通是甚深法。」<p>梵王又言：「此幻化人即是不有，如是心數從何而得？」<p>菩薩答言：「梵王！如是法界不有、不無，如是眾生能解能通是甚深義。」<p>是時梵王白佛言：「世尊！是如意寶光耀菩薩不可思議，通達如是甚深之義。」<p>佛言：「如是，如是。梵王！如汝所言。何以故？是如意寶光耀菩薩已教梵王學觀無生忍法。」<p>於是大梵天王與諸梵眾從坐而起，偏袒右肩，右膝著地，合掌恭敬頂禮如意寶光耀菩薩足，說如是言：「希有，希有。我等今日得見大師、得聞正法。」<p>爾時，世尊於一切法通達無礙，告梵王言：「是如意寶光耀菩薩於未來世當得作佛，號曰德寶焰吉上藏如來、應供、正遍知，說是金光明微妙經典，三千億菩薩得不退阿耨多羅三藐三菩提、八千億天子得無垢淨於法成就清淨法眼、無量無數國王臣民得法眼淨。」<p>五十億比丘行菩提行欲退菩提心，聞如意寶光耀菩薩說法，得堅固不可思議滿足之願，更復還發菩提之心，各自脫衣供養菩薩，重發無上勝進心。發無上勝進心已：「願令我等功德善根悉皆不退，迴向阿耨多羅三藐三菩提。」<p>「如是比丘依此功德修行，過九十大劫當得成就，是諸比丘出於生死，佛為授記：『過三十阿僧祇劫當得作佛，號難勝光王，其國名曰無垢光，同時皆得阿耨多羅三藐三菩提，皆同一號，名曰願莊嚴間廁王佛。』」<p>爾時，佛告梵王：「是金光明經，正聞正聽有大神力。梵王！百千大劫行六波羅蜜無有方便，若有善男子、善女人已得聽聞是金光明經，書寫半月、半月一過轉讀，是善功德聚於前功德，百千分不及一分，乃至算數譬喻所不能及。梵王！是故，我今當令修學、受持、為他廣說。何以故？如是甚深微妙經典，我行菩薩道時如於戰陣不惜身命，得通此經、受持、讀誦、為他解說。<p>「梵王！譬如轉輪聖王，若王在世七寶不滅；王若過世，一切七寶自然而盡。梵王！是金光明微妙經典若現在世，大正法寶皆悉不滅。是故，當依金光明經，聽聞、讀誦、受持、為他解說、令他書寫，於功德中行精進波羅蜜，不惜壽命、不憚疲勞，我諸弟子應當如是精勤修學。」<p>是時，天主大梵天王與無量梵眾、帝釋四王及夜叉眾俱從坐起，偏袒右肩，右膝著地，合掌恭敬而白佛言：「我等一切為守護流通是金光明微妙經典，說法法師若有諸難，我當除却，令具諸善、色味滿足、辯才無礙、身心開泰，時會之眾皆令快樂；是處國土若飢饉、怨賊、非人之畏，我等禳却，使其人民豐盛歡逸，皆是我等四王恩力；若有供養是經卷者，我亦當為作大擁護，如佛不異。」
。
<juan>合部金光明經卷第五<p>隋大興善寺沙門釋寶貴合北涼天竺三藏曇無讖譯<p>四天王品第十<p>爾時，毘沙門天王、提頭賴吒天王、毘留勒叉天王、毘留博叉天王俱從坐起，偏袒右肩，右膝著地，胡跪合掌白佛言：「世尊！是金光明微妙經典——眾經之王——諸佛世尊之所護念，莊嚴菩薩深妙功德，常為諸天之所恭敬，能令天王心生歡喜，亦為護世之所讚嘆。此經能照諸天宮殿、是經能與眾生快樂、是經能令地獄餓鬼畜生諸河燋乾枯竭、是經能除一切怖畏、是經能却他方怨賊、是經能除穀貴飢饉、是經能愈一切疫病、是經能滅惡星變異、是經能去一切憂惱。舉要言之：是經能滅一切眾生無量無邊百千苦惱。世尊！是金光明微妙經典，若在大眾廣宣說時，我等四王及餘眷屬，聞此甘露無上法味增益身力、心進勇銳、具諸威德。<p>「世尊！我等四王能說正法、修行正法，為世法王以法治世。世尊！我等四王及天、龍、鬼神、乾闥婆、阿修羅、迦樓羅、緊那羅、摩睺羅伽以法治世，遮諸惡鬼、噉精氣者。世尊！我等四王、二十八部諸鬼神等，及無量百千鬼神，以淨天眼過於人眼，常觀擁護此閻浮提。世尊！是故我等名護世王。若此國土有諸衰耗、怨賊侵境、飢饉疾疫、種種艱難，若有比丘受持是經，我等四王當共勸請，令是比丘以我力故，疾往彼所國邑郡縣廣宣流布是金光明微妙經典，令如是等種種百千衰耗之事悉皆滅盡。世尊！如諸國王所有土境，是持經者若至其國，是王應當往是人所聽受如是微妙經典。聞已歡喜，復當護念恭敬是人。世尊！我等四王復當勤心擁護是王及國人民，為除衰患，令得安隱。<p>「世尊！若有比丘、比丘尼、優婆塞、優婆夷受持是經，若諸人王有能供給施其所安，我等四王亦當令是王及國人一切安隱，具足無患。世尊！若有四眾受持讀誦是妙經典，若諸人王有能供養、恭敬、尊重、讚嘆，我等四王亦復當令如是人王於諸王中常得第一供養、恭敬、尊重、讚嘆，亦令餘王欽尚羨慕、稱嘆其善。」<p>爾時，世尊讚嘆護世四天王等：「善哉，善哉！汝等四王過去以曾供養、恭敬、尊重、讚嘆無量百千萬億諸佛，於諸佛所種諸善根，說於正法、修行正法，以法治世，為人天王。汝等今日長夜利益於諸眾生，行大悲心施與眾生一切樂具，能遮諸惡，勤與諸善。以是義故，若有人王能供養恭敬此金光明微妙經典，汝等正應如是護念，滅其苦惱、與其安樂。汝等四王及諸眷屬、無量無邊百千鬼神若能護念如是經典者，即是護持去來現在諸佛正法。汝等四王及餘天眾百千鬼神，與阿修羅共戰鬪時，汝等諸天常得勝利。汝等若能護念是經，悉能消伏一切諸苦，所謂怨賊、飢饉、疾疫。若四部眾有能受持讀誦此經，汝等亦應勤心守護，為除衰惱、施與安樂。」<p>爾時，四王復白佛言：「世尊！是金光明微妙經典，於未來世在所流布——若國土、城邑、郡縣、村落——隨所至處，若諸國王以天律治世、復能恭敬至心聽受是妙經典、并復尊重供養供給持是經典四部之眾，以是因緣，我等時時得聞如是微妙經典，聞已即得增益身力、心進勇銳、具諸威德。是故，我等及無量鬼神常當隱形，隨是妙典所流布處而作擁護，令無留難；亦當護念聽是經典諸國王等及其人民，除其患難，悉令安隱，他方怨賊亦使退散。若有人王聽是經時，隣國怨敵興如是念：『當具四兵壞彼國土。』世尊！以是經典威神力故，爾時隣敵更有異怨為作留難，於其境界起諸衰惱、災異、疫病，爾時怨敵起如是等諸惡事已，備具四兵發向是國規往討罰，我等爾時當與眷屬、無量無邊百千鬼神隱蔽其形為作護助，令彼怨敵自然退散，起諸怖懼、種種留難。彼國兵眾尚不能到，況復當能有所破壞？」<p>爾時，佛讚四天王等：「善哉，善哉！汝等四王乃能擁護我百千億那由他劫所可修習阿耨多羅三藐三菩提，及諸人王、受持是經、恭敬供養者為消衰患，令其安樂；復能擁護宮殿、舍宅、城邑、村落、國土、邊疆，乃至怨賊悉令退散，滅其衰惱，令得安隱；亦令一切閻浮提內所有諸王無諸凶衰、鬪訟之事。<p>「四王當知，此閻浮提八萬四千城邑聚落，八萬四千諸人王等，各於其國娛樂快樂，各各於國而得自在，於自所有錢財珍寶各各自足不相侵奪，如其宿世所修習業隨業受報，不生惡心貪求他國，各各自生利益之心、生於慈心、安樂之心、不諍訟心、不破壞心、無繫縛心、無楚撻心，各於其上自生歡樂，上下和穆猶如水乳，心相愛念增諸善根。以是因緣故，此閻浮提安隱豐樂，人民熾盛，大地沃壤，陰陽調和，時不越序，日、月、星宿不失常度，風雨隨時，無諸災橫，人民豐溢，自足於財，心無貪悋亦無嫉妬，等行十善，其人壽終多生天上天宮，充滿增益天眾。<p>「若未來世有諸人王聽是經典，及供養、恭敬、受持是經四部之眾，是王則為安樂利益汝等四王及餘眷屬、無量百千諸鬼神等。何以故？汝等四王若得時時聞是經典，則為已得正法之水服甘露味，增益身力、心進勇銳、具諸威德。是諸人王若能至心聽受是典，則為已能供養於我；若供養我，則是供養過去、未來、現在諸佛；若能供養過去、未來、現在諸佛，則得無量不可思議功德之聚。以是因緣，是諸人王應得擁護，及后妃、婇女、中宮眷屬、諸王子等亦應得護，衰惱消滅、快樂熾盛；宮殿堂宇安隱清淨，無諸災變，護宅之神增長威德，亦受無量歡悅快樂；是諸國土所有人民悉受種種五欲之樂，一切惡事悉皆消滅。」<p>爾時，四天王白佛言：「世尊！未來之世若有人王欲得護身，及后妃、婇女、諸王子等、宮殿屋宅得第一護身所、王領最為殊勝、具不可思議王者功德、欲得攝取無量福聚、國土無有他方怨賊、無諸憂惱及諸苦事。世尊！如是人王不應放逸散亂其心，應生恭敬謙下之心，應當莊嚴第一微妙最勝宮宅，種種香汁持用灑地，散種種華敷大法座師子之座，兼以無量珍琦異物而為絞飾，張施種種無數微妙幢幡、寶蓋。當淨洗浴，以香塗身，著好淨衣，瓔珞自嚴，坐小卑座，不自高大，除去自在，離諸放逸，謙下自卑，除去憍慢，正念聽受如是妙典，於說法者生世尊想。復於宮內后妃、王子、婇女、眷屬生慈哀心，和顏與語，勸以種種供養之具供養法師。是王爾時既勸化已，即生無量歡喜快樂，心懷悅豫，倍復自勵，不生疲惓，多作利益，於說法者倍生恭敬。」<p>爾時，佛告四天大王：「爾時，人王應著白淨鮮潔之衣，種種瓔珞齊整莊嚴，執持素帛微妙上蓋，服飾容儀不失常則，躬出奉迎說法之人。何以故？是王如是，隨其舉足步步之中即是供養值遇百千億那由他諸佛世尊，復得超越如是等劫生死之難，復於來世爾所劫中常得封受轉輪王位。隨其步步亦得如是現世功德：不可思議自在之力，常得最勝極妙七寶人天宮殿，在在生處增益壽命，言語辯了，人所信用，無所畏忌，有大名稱，常為人天之所恭敬，天上人中受上妙樂，得大勢力，具足威德，身色微妙，端嚴第一，常值諸佛，遇善知識，成就具足無量福聚。<p>「汝等四天王！如是，人王見如是等種種無量功德利益，是故此王應當躬出奉迎法師，若一由旬至百千由旬。於說法師應生佛想，應作是念：『今日釋迦如來正智入於我宮受我供養、為我說法，我聞是法即不退轉於阿耨多羅三藐三菩提，已為得值百千萬億那由他佛、為已供養過去未來現在諸佛、已得畢竟三惡道苦，我今已種百千無量轉輪聖王釋梵之因、已種無邊善根種子、已令無量百千萬億諸眾生等度於生死、已集無量無邊福聚，後宮眷屬已得擁護宮宅、諸衰悉以消滅，國土無有怨賊棘刺、他方怨敵不能侵凌。』<p>「汝等四王！如是，人王應作如是供養正法，清淨聽受是妙經典，及恭敬、供養、尊重、讚嘆。持是經典四部之眾，亦當迴此所得最勝功德之分，施與汝等及餘眷屬、諸天、鬼神，聚集如是諸善功德，現世常得無量無邊、不可思議自在之利，威德、勢力、成就具足，能以正法摧伏諸惡。」<p>爾時，四王白佛言：「世尊！若未來世有諸人王作如是等恭敬正法，至心聽受是妙經典，及恭敬、供養、尊重、讚嘆，持是經典四部之眾嚴治舍宅、香汁灑地、專心正念聽說法時，我等四王亦當在中共聽此法，願諸人王為自利故，以己所得功德少分施與我等。<p>「世尊！是諸人王於說法者所坐之處，為我等故燒種種香供養是經，是妙香氣於一念頃即至我等諸天宮殿，其香即時變成香蓋，其香微妙，金色晃耀照我等宮、釋宮、梵宮。大辯神天、功德神天、堅牢地神、散脂鬼神最大將軍二十八部鬼神大將，摩醯首羅、金剛密迹、摩尼跋陀鬼神大將、鬼子母與五百兒子周匝圍遶、阿耨達龍王、娑竭羅龍王，如是等眾自於宮殿，各各得聞是妙香氣及見香蓋光明普照，是香蓋光明亦照一切諸天宮殿。」<p>佛告四王：「是香蓋光明非但至汝四王宮殿。何以故？是諸人王手擎香鑪供養經時，其香遍布，於一念頃遍至三千大千世界百億日月、百億大海、百億須彌山、百億大鐵圍山、小鐵圍山及諸山王、百億四天下、百億四天王、百億三十三天，乃至百億非想非非想天。於此三千大千世界百億三十三天、一切龍、鬼、乾闥婆、阿修羅、迦樓羅、緊那羅、摩睺羅伽宮殿，虛空悉滿種種香煙雲蓋，其蓋金光亦照宮殿。如是，三千大千世界所有種種香煙雲蓋，皆是此經威神力故。<p>「是諸人王手擎香鑪供養經時，種種香氣不但遍此三千大千世界，於一念頃亦遍十方無量無邊恒河沙等百千萬億諸佛世界，於諸佛上虛空之中亦成香蓋，金色普照亦復如是。諸佛世尊聞是妙香、見是香蓋及金色光，於十方界恒河沙等諸佛世尊作如是等神力變化已，異口同音於說法者稱讚：『善哉，善哉！大士！汝能廣宣流布如是甚深微妙經典，則為成就無量無邊、不可思議功德之聚。』若有聞是甚深經典，所得功德則為不少，況持讀誦、為他眾生開示、分別演說其義？何以故？善男子！此金光明微妙經典，無量無邊億那由他諸菩薩等若得聞者，即不退轉於阿耨多羅三藐三菩提。爾時，十方無量無邊恒河沙等諸佛世界現在諸佛，異口同聲作如是言：『善男子！汝於來世畢定當得坐於道場菩提樹下，於三界中最尊最勝，出過一切眾生之上，勤修力故受諸苦行，善能莊嚴菩提道場，能壞三千大千世界外道邪論，摧伏諸魔、怨賊、異形，覺了諸法第一寂滅，清淨無垢甚深無上菩提之道。善男子！汝已能坐金剛座處、轉於無上諸佛所讚十二種行甚深法輪、能擊無上最大法鼓、能吹無上極妙法䗍、能竪無上最勝法幢、能然無上極明法炬、能雨無上甘露法雨、能斷無量煩惱怨結、能令無量百千萬億那由他眾度於無涯可畏大海、能脫生死無際輪轉、復遇無量百千萬億那由他佛。』」<p>爾時，四天王復白佛言：「世尊！是金光明微妙經典能得未來現在種種無量功德。是故，人王若得聞是微妙經典，則為已於百千萬億無量佛所種諸善根。我以敬念是人王故、復見無量福德利故，我等四王及餘眷屬、無量百千萬億鬼神，於自宮殿見是種種香煙雲蓋瑞應之時，我當隱蔽不現其身，為聽法故，當至是王所止宮殿講法之處；大梵天王、釋提桓因、大辯天神、功德天神、堅牢地神、散脂鬼神大將軍等二十八部鬼神大將，摩醯首羅、金剛密迹、摩尼跋陀鬼神大將、鬼子母及五百鬼子周匝圍遶、阿耨達龍王、娑竭羅龍王，無量百千萬億那由他鬼神、諸天，如是等眾為聽法故，悉自隱蔽不現其身，至是人王所止宮殿講法之處。世尊！我等四王及餘眷屬、無量鬼神，悉當同心以是人王為善知識，同共一行——善相應行——能為無上大法施主，以甘露味充足我等。我等應當擁護是王，除其衰患，令得安隱，及其宮宅、國土、城邑諸惡災患悉令消滅。<p>「世尊！若有人王於此經典心生捨離、不樂聽聞，其心不欲恭敬、供養、尊重、讚嘆；若四部眾有受持、讀誦、讚說之者，亦復不能恭敬、供養、尊重、讚嘆；我等四王及餘眷屬、無量鬼神，即便不得聞此正法，背甘露味、失大法利，無有勢力及以威德，減損天眾、增長惡趣。世尊！我等四王及無量鬼神捨其國土；不但我等，亦有無量守護國土諸舊善神皆悉捨去。我等諸天及諸鬼神既捨離已，其國當有種種災異，一切人民失其善心，唯有繫縛、瞋恚、鬪諍、互相破壞、多諸疾疫、彗星現怪、流星崩落、五星諸宿違失常度、兩日並現、日月薄蝕、白黑惡虹數數出現、大地震動發大音聲、惡風惡雨無日不有、穀米勇貴、飢饉凍餓、多有他方怨賊侵掠，其國人民多受苦惱、其地無有可愛樂處。世尊！我等四王及諸無量百千鬼神并守國土諸舊善神遠離去時，生如是等無量惡事。<p>「世尊！若有人王欲得自護及王國土多受安樂、欲令國土一切眾生悉皆成就具足快樂、欲得摧伏一切外敵、欲得擁護一切國土、欲以正法正治國土、欲得除滅眾生怖畏，世尊！是人王等應當畢定聽是經典，及恭敬供養讀誦受持是經典者。我等四王及無量鬼神以是法食善根因緣，得服甘露無上法味，增長身力、心進勇銳、增益諸天。何以故？以是人王至心聽受是經典故。<p>「如諸梵天說出欲論、釋提桓因種種善論、五通之人神仙之論，世尊！梵天、釋提桓因、五神通人雖有百千億那由他無量勝論，是金光明於中最勝。所以者何？如來說是金光明經為眾生故，為令一切閻浮提內諸人王等以正法治、為與一切眾生安樂、為欲愛護一切眾生、欲令眾生無諸苦惱、無有他方怨賊棘刺、所有諸惡背而不向、欲令國土無有憂惱、以正法教無有諍訟。是故，人王各於國土應然法炬熾然正法，增益天眾。我等四王及無量鬼神、閻浮提內諸天善神，以是因緣得服甘露、法味充足、得大威德、進力具足；閻浮提內安隱豐樂，人民熾盛，安樂其處，復於來世無量百千不可思議那由他劫常受微妙第一快樂，復得值遇無量諸佛種諸善根，然後證成阿耨多羅三藐三菩提。如是等無量功德，悉是如來正遍知說。如來過於百千億那由他諸梵天等，以大悲力故；亦過無量百千億那由他釋提桓因，以苦行力故。是故，如來為諸眾生演說如是金光明經。若閻浮提一切眾生及諸人王，世間、出世間所作國事、所造世論，皆因此經——欲令眾生得安樂故——釋迦如來示現是經廣宣流布。<p>「世尊！以是因緣故，是諸人王應當畢定聽受，供養、恭敬、尊重、讚嘆是經。」<p>爾時，佛復告四天王：「汝等四王及餘眷屬、無量百千那由他鬼神！是諸人王若能至心聽是經典，供養、恭敬、尊重、讚嘆，汝等四王正應擁護，滅其衰患而與安樂。若有人能廣宣流布如是妙典——於人天中大作佛事，能大利益無量眾生——如是之人汝等四王必當擁護，莫令他緣而得擾亂，令心澹靜受於快樂，續復當得廣宣是經。」<p>爾時，四王即從坐起，偏袒右肩，右膝著地，長跪合掌於世尊前以偈讚曰：「佛月清淨，滿足莊嚴；佛日暉曜，放千光明。如來面目，最上明淨。齒白無垢，如蓮華根；功德無量，猶如大海；智淵無邊，法水具足，百千三昧，無有缺減；足下平滿，千輻相現，足指網縵，猶如鵝王；光明晃曜，如寶山王；微妙清淨，如鍊真金。所有福德，不可思議，佛功德山，我今敬禮。佛真法身，猶如虛空，應物現形，如水中月，無有障礙，如焰、如化。是故我今，稽首佛月。」<p>爾時，世尊以偈答曰：「此金光明，諸經之王，甚深最勝，為無有上。十力世尊，之所宣說，汝等四王，應當勤護。以是因緣，是深妙典，能與眾生，無量快樂。為諸眾生，安樂利益，故久流布，於閻浮提。能滅三千，大千世界，所有惡趣，無量諸苦。閻浮提內，諸人王等，心生慈愍，正法治世。若能流布，此妙經典，則令其土，安隱豐熟，所有眾生，悉受快樂。若有人王，欲愛己身、及其國土，欲令豐盛，應當至心，淨潔洗浴，往法會所，聽受是典。是經能作，所有善事，摧伏一切，內外怨賊，復能除滅，無量怖畏。是諸經王，能與一切，無量眾生，安隱快樂。譬如寶樹，在人家中，悉能出生，一切珍寶；是妙經典，亦復如是，悉能出生，諸王功德。如清冷水，能除渴乏；是妙經典，亦復如是，能除諸王，功德渴乏。譬如珍寶、異物篋器，悉在于手，隨意所用；是金光明，亦復如是，隨意能與，諸王法寶。是金光明，微妙經典，常為諸天，恭敬供養；亦為護世、四大天王，威神勢力，之所護持；十方諸佛，常念是經，若有演說，稱讚善哉；亦有百千，無量鬼神，從十方來，擁護是人。若有得聞，是妙經典，心生歡喜，踊躍無量。閻浮提內，無量大眾，皆悉歡喜，集聽是法。聽是經故，具諸威德，增益天眾，精氣身力。」<p>爾時，四王聞是偈已白佛言：「世尊！我從昔來未曾得聞如是微妙寂滅之法。我聞是已，心生悲喜、涕淚橫流、舉身戰動、支體嬉怡，復得無量不可思議具足妙樂。」以天曼陀羅華、摩訶曼陀羅華供養奉散於如來上，作如是等供養佛已，復白佛言：「世尊！我等四王各各自有五百鬼神，常當隨逐是說法者而為守護。」
。
<juan>合部金光明經卷第六<p>隋大興善寺沙門釋寶貴合隋闍那崛多譯<p>銀主陀羅尼品第十一<p>爾時，世尊告命者奢利弗言：「奢利弗！此諸菩薩熏修諸法——所謂諸菩薩母、菩薩昔行、菩薩攝受——有法本名不染著陀羅尼。」<p>如是語已，命者奢利弗白佛言：「世尊！言陀羅尼，陀羅尼者此何句義？為陀羅尼？非陀羅尼？世尊！為方處？非方處？」<p>如是語已，佛告命者奢利弗言：「甚善，甚善！奢利弗！如汝發行大乘、信解大乘、增力大乘，如汝所說：其陀羅尼，非方處、非不方處，非法、非不法，非過去、非未來、非現在，非事物、非不事物，非緣、非不緣，非行、非不行，無有法生、亦無有滅，但為利益菩薩故。如是說是陀羅尼所作道、合、力、住，所謂佛諸功德，佛戒、佛學、佛密意、佛出生，所謂法本，名不染著陀羅尼。」<p>如是語已，命者奢利弗白佛言：「世尊！願為演說。修伽多！願為演說此陀羅尼法本，菩薩於中住已，當成不退轉於阿耨多羅三藐三菩提、當成正願不依止法自性辯才、當得希有自安住道，所謂得陀羅尼故。」<p>如是語已，佛告命者奢利弗言：「甚善，甚善！奢利弗！如是，如是。奢利弗！得陀羅尼菩薩應言如佛。奢利弗！得陀羅尼菩薩，若有供養、尊重、承事、供給者，當如供養於佛。奢利弗！若當有聞此陀羅尼，若持、若信解，彼等還應如是供養，不離菩提心，如佛無異。奢利弗！此是陀羅尼：<p>「多❥他（一）刪陀囉尼（二）欝多囉尼（三）三鉢囉帝駃癡（去聲）多（四）修那摩（五）修鉢囉帝沙吒（六）鼻闍夜婆羅（七）薩帝耶鉢囉帝闍若（八）修阿嚧訶（九）闍那摩帝（十）欝多波駄泥（十一）阿婆那摩泥（十二）阿鼻師駄泥（十三）阿鼻婢耶訶囉（十四）首婆嘙帝（十五）修泥尸利多（十六）婆睺窮婆（十七）阿鼻婆陀（十八）娑婆訶<p>「奢利弗！此是陀羅尼句，名不染著。正住、正受作已，若菩薩持者，彼若一劫、若百劫、若千劫、若百千劫不捨諸願，彼身當能降伏刀仗、毒藥、惡獸皆能降伏。何以故？奢利弗！此不染著陀羅尼，過去諸佛母、未來諸佛母、現在諸佛母，所謂法本名不染著陀羅尼。奢利弗！若有十阿僧祇三千大千世界七寶滿中，作已施與諸佛世尊，及以上勝衣服、飲食當持供養彼等諸佛阿僧祇劫，若於此不染著陀羅尼法本當持一句，此生福德過多於彼。何以故？奢利弗！此不染著陀羅尼法本是諸佛母故。」<p>大辯天品第十二<p>北涼三藏曇無讖譯<p>爾時，大辯天神白佛言：「世尊！是說法者，我當益其樂說辯力，令其說法莊嚴，次第善得大智；若是經中有失文字、句義違錯，我能令是說法比丘次第還得，能與總持令不忘失。若有眾生於百千佛所種諸善根，是說法者為是等故，於閻浮提廣說流布是妙經典，令不斷絕。復令無量無邊眾生得聞是經，當令是等悉得猛利不可思議大智慧聚、不可稱量福德之報、善解無量種種方便、善能辯暢一切諸論、善知世間種種伎術、能出生死得不退轉、必定疾得阿耨多羅三藐三菩提。<p>「（此下闍那崛多續譯補之）我今復欲說其呪藥洗浴法，若有比丘受持此經、復有眾生深樂聽聞是經典者，為是人等能除一切惡星災怪、除其疫氣疾病、生死之苦，惡口鬪諍、縣官口舌、夜臥惡夢、惡神障難、❥蠱呪咀，一切惡障悉得除滅。是諸眾生若有聽受是經法者，應當誦持此呪，呪藥作湯洗浴其身。是故，我說呪藥之法：取好菖蒲、雄黃、苜蓿香、尸利沙（合歡）、苷松香、奢彌（苟杞）、草藿香、嵩高草、沈香、桂皮、丁香、風香、白膠香、安息香、阿蘿娑煎香、零陵香、艾納香、栴檀香、石雄黃、青木香、欝金香、附子、芥子、縮師、蜜欝金根、那羅陀、草龍華，如是等藥各等分採之，用鬼星日和合搗之，搗訖以此呪呪之一百八遍，而說呪曰：<p>「哆姪咃穌坻<#sp>羯利坻<#sp>迦摩哆寫闍怒迦囉池呵怒迦囉池<#sp>因陀羅闍離<#sp>奢迦提離<#sp>波奢提<#sp>離阿跋哆<#sp>迦斯該那<#sp>拘都俱<#sp>迦毘羅迦毘羅末坻尸羅末坻珊題頭頭摩跋坻尸梨尸梨薩帝<#sp>耶薩㗌帝<#sp>娑波呵<p>「以牛糞塗地，縱廣七肘以為道場，以華散著道場中，遍覆其地，懸繒幡蓋。用金椀、銀椀盛石蜜漿、葡萄漿、蜜漿、乳汁置於道場外。四角頭各置一人，身帶鍪鉀，手持戎仗，隱身而立。復須四童女子各著淨衣，奉持華瓶，亦於道場四角而立，燒膠香供養不得斷絕。復作五色神幡、四角安寶幢、五種音聲伎樂，以新淨器盛其香湯置道場中，於先結界然後洗浴。說此結界呪曰：<p>「哆姪咃<#sp>遏邏羈<#sp>那耶❥<#sp>醯梨尸<#sp>梨企企梨<#sp>娑波呵<p>「以呪呪水二十一遍，散著四方。復說呪湯呪身呪，先呪身一百八遍，復呪湯一百八遍，以此湯洗浴其身。<p>「哆姪咃<#sp>娑伽遲<#sp>毘伽遲<#sp>毘伽荼跋帝娑波呵」<p>「誦呪洗浴訖，行者為其是人發弘誓願：『願四方神星覆護身命，常令休吉無諸障難、惡星災怪悉無所畏、四大安吉無諸疾患、一切怖畏悉得除愈。』復說呪身呪願呪：<p>「娑瀰毘娑瀰<#sp>娑波呵<#sp>娑伽遲<#sp>毘伽遲娑波呵娑伽囉<#sp>三浮哆耶<#sp>娑波呵<#sp>乾陀摩陀那耶娑波呵<#sp>尼羅犍咃耶娑波呵<#sp>阿波羅耆哆<#sp>毘梨蛇耶娑波呵醯摩婆<#sp>三浮哆耶<#sp>娑波呵<#sp>阿尼彌邏薄迦哆邏耶娑波呵南無婆伽婆帝<#sp>跋藍摩禰那摩娑羅薩簸帝摩訶提鞞四填妬<#sp>蔓哆羅般陀擔婆羅熊摩阿奴蔓若都娑波呵」<p>於是，大辯天神白佛言：「世尊！若有比丘、比丘尼、優婆塞、優婆夷，受持、讀誦、書寫、流通、如法行者，若城邑、聚落、曠野露地、塔寺、僧房、俗人住處，我為是諸人等、將諸眷屬作天伎樂來詣道場，除一切病、一切惡星災怪、除其一切疫病生死之苦、除一切惡口鬪諍、縣官口舌、除一切夜臥惡夢、除一切惡神障難、除一切❥蠱呪咀、除一切惡障。若有比丘、比丘尼、優婆塞、優婆夷受持讀誦此經，速度煩惱，入阿毘跋致地向阿耨多羅三藐三菩提，以此功德速成阿耨多羅三藐三菩提。」<p>爾時，世尊讚大辯天神言：「善哉，善哉！大辯天神！能為一切眾生思惟善事、能令一切眾生施其無畏，為諸眾生說此呪藥功能，利益一切眾生。」<p>於是，大辯天神禮佛三拜還復故座。<p>爾時，婆羅門憍陳如以呪力故當請大辯天神：「亦當恭敬，大辯天神。一切世間，名悉遍到，恒在山中；天、龍、鬼神，一切悉敬，常披草衣，一脚而立；一切諸天，悉來到彼，欲請天神。願施一切，眾生智慧，言語辯了，能以善言。<p>「多姪咃<#sp>茂梨毘梨<#sp>阿婆耆<#sp>阿婆闍跋帝興渠梨<#sp>彌渠梨<#sp>賓伽羅跋帝<#sp>鴦渠灑末利脂穌摩帝<#sp>題耆摩帝<#sp>阿祇利<#sp>摩祇利多羅遮跋帝<#sp>脂脂利尸利彌利<#sp>摩脂利波羅移禰<#sp>盧迦折師帝<#sp>盧迦施離師帝<#sp>盧伽畢利易膝陀跋羅帝<#sp>毘摩目企<#sp>首脂遮利阿波羅帝呵帝阿波羅帝河多浮地<#sp>南牟指南牟脂<#sp>摩呵題脾波羅帝伽利迄那<#sp>那摩娑迦灆摩摩浮地阿波羅帝呵多婆婆妬<#sp>奢薩多羅<#sp>奢盧羈單多<#sp>羅卑吒迦迦毘耶地踈<#sp>多姪咃<#sp>摩呵波羅婆毘醯利彌利<#sp>醯利彌利<#sp>毘遮羅妬<#sp>摩摩浮地伊梵那摩寫婆伽婆帝<#sp>毘耶題娑羅娑跋帝<#sp>迦羅遲只由離醯利彌利醯利彌利<#sp>阿婆呵咩彌摩呵題<#sp>毘佛陀薩知那。達摩薩知那僧伽薩知那因陀羅薩知那<#sp>婆婁那薩知那移盧只薩知那<#sp>婆題那知爽薩知那<#sp>薩知那婆支禰那<#sp>阿婆呵<#sp>咩彌摩呵題毘哆❥咃<#sp>醯利彌利<#sp>醯利醯利毘遮邏都孛題<#sp>摩摩南無婆伽婆帝<#sp>摩呵題毘娑邏娑波帝<#sp>膝填妬曼多羅波陀<#sp>娑波呵」<p>爾時，憍陳如婆羅門以偈讚大辯天神：「一切諸鬼神，今當至心聽，我今欲讚嘆，大聖辯天神。一切諸女中，辯天最為尊；諸天、修羅等、乾闥及夜叉、世間諸聖中，一切最為尊。種種諸功德，以用莊嚴身，眼如優波羅，智慧功德相。譬如七寶珠，世間甚難見，我今欲讚嘆，甚深最勝語。決定施與一切眾，最勝最高無過者，相好端嚴潤眾生，形貌清淨如蓮華；眼目修禓勝一切，身體端正視無厭，種種莊嚴諸相好，光明清淨如月光。智慧悉能遍一切，強記不忘能總持，乘師子上現人形，體有八臂莊嚴身。眾生見者如滿月，語言辯了聲微妙。智慧甚深難思議，以此智慧恒圓滿。能施眾生一切願，於一切眾最為尊，帝釋、修羅、諸天等，乾闥婆等及夜叉，一切大眾恒讚嘆：『我某甲等當恭敬，供養清淨慇重心。』以此願故皆吉祥，於怖畏處恒防護。若復有人於晨朝，清淨誦此七言偈，我令是人悉滿願，須者給與無所乏。」<p>說是偈已，令一切眾悉發阿耨多羅三藐三菩提心。<p>金光明經功德天品第十三<p>北涼三藏曇無讖譯<p>爾時，功德天白佛言：「世尊！是說法者，我當隨其所須之物——衣服、飲食、臥具、醫藥——及餘資產供給是人，無所乏少，令心安住，晝夜歡樂，正念思惟是經章句，分別深義。若有眾生於百千佛所種諸善根，是說法者為是等故，於閻浮提廣宣流布是妙經典，令不斷絕。是諸眾生聽是經已，於未來世無量百千那由他劫常在天上人中受樂值遇諸佛，速成阿耨多羅三藐三菩提，三惡道苦悉畢無餘。<p>「世尊！我已於過去寶華功德海琉璃金山照明如來、應、正遍知、明行足、善逝、世間解、無上士、調御丈夫、天人師、佛、世尊所種諸善根。是故，我今隨所念方、隨所視方、隨所至方，令無量百千眾生受諸快樂，若衣服、飲食、資生之具、金、銀七寶、真珠、琉璃、珊瑚、虎魄、璧玉、珂貝悉無所乏。若有人能稱金光明微妙經典，為我供養諸佛世尊，三稱我名燒香供養，供養佛已，別以華香、種種美味供施於我，灑散諸方，當知是人即能集聚資財寶物。以是因緣增長地味，地神、諸天悉得歡喜，所種穀米牙、莖、枝葉、果實滋茂，樹神歡喜出生無量種種諸物。我時慈念諸眾生故，多與資生所須之物。<p>「世尊！於此北方毘沙門王，有城名曰阿尼曼陀，其城有園名功德華光，於是園中有最勝園名曰金幢，七寶極妙，此即是我常止住處。若有欲得財寶增長，是人當於自所住處應淨掃灑、洗浴其身、著鮮白衣、妙香塗身，為我至心三稱彼佛寶華琉璃世尊名號，禮拜、供養、燒香、散華，亦當三稱金光明經，至誠發願，別以香華、種種美味供施於我，散灑諸方。爾時當說如是章句：<p>「婆梨富樓那遮利<#sp>三曼陀達舍尼<#sp>摩訶毘呵羅伽帝<#sp>三曼陀毘那伽帝<#sp>摩訶伽梨波帝<#sp>波娑彌<#sp>薩婆哆三曼陀<#sp>修鉢梨富隷<#sp>阿夜那達摩帝<#sp>摩訶毘鼓畢帝<#sp>摩訶彌勒簸僧祇帝<#sp>醯帝簁三博祇悕帝三曼陀阿咃<#sp>阿㝹娑羅尼<p>「（此下呪八行新飜出，還是功德天說，與舊呪不同，不知何者是非，故並寫出之）南無一切三世佛<#sp>南無一切諸菩薩<#sp>南無彌勒菩薩等。<p>「我今當欲說神呪：<p>「哆姪咃<#sp>波梨富樓那遮利<#sp>三曼陀達舍尼<#sp>摩訶毘呵羅伽帝<#sp>三曼陀毘陀那伽帝摩訶迦葉梨耶<#sp>波利波羅波禰薩婆利陀三曼多修鉢利帝<#sp>富隷那阿夜那達摩多摩訶俱畢帝<#sp>摩訶彌勒帝盧簸僧祇帝帝醯帝簁僧祇晞帝<#sp>三曼陀遏咃何㝹波羅尼<#sp>莎波呵<p>「是灌頂章句畢定吉祥，真實不虛，等行眾生及中善根應當受持、讀誦、通利，七日七夜受持八戒，朝暮淨心，香華供養十方諸佛，常為己身及諸眾生迴向具足阿耨多羅三藐三菩提，作是誓願：『令我所求皆得吉祥。』自於所居房舍屋宅淨潔掃除，若自住處、若阿蘭若處，以香泥塗地、燒微妙香、敷淨好座，以種種華香布散其地以待於我。我於爾時如一念頃入其室宅即坐其座，從此日夜令此居家，若村邑、若僧坊、若露處，無所乏少——若錢、若金銀、若珍寶、若牛羊、若穀米——一切所須即得具足，悉受快樂。若能以己所作善根最勝之分迴與我者，我當終身不遠其人，於所住處至心護念，隨其所求令得成就。應當至心禮如是等諸佛世尊，其名曰：寶勝如來、無垢熾寶光明王相如來、金焰光明如來、金百光明照藏如來、金山寶蓋如來、金華焰光相如來、大炬如來、寶相如來；亦應敬禮信相菩薩、金光明菩薩、金藏菩薩、常悲菩薩、法上菩薩；亦應禮敬東方阿閦如來、南方寶相如來、西方無量壽佛、北方微妙聲佛。」<p>金光明經堅牢地神品第十四<p>北涼三藏曇無讖譯<p>爾時，地神堅牢白佛言：「世尊！是金光明經，若現在世、若未來世，在在處處——若城邑聚落、若山澤空處、若王宮宅——世尊！隨是經典所流布處，是地分中敷師子座，令說法者坐其座上廣演宣說是妙經典。我當在中常作宿衛，隱蔽其身於法座下頂戴其足，我聞法已得服甘露無上法味增益氣力。而此大地深十六萬八千由旬，從金剛際至海地上，悉得眾味增長具足，豐壤肥濃過於今日。以是之故，閻浮提內藥草、樹木、根莖、枝葉、華果滋茂，美色、香味皆悉具足。眾生食已，增長壽命、色力辯安、六情諸根具足通利、威德顏貌端嚴殊特。成就如是種種等已，所作事業多得成辦，有大勢力，精懃勇猛。<p>「是故，世尊！閻浮提內安隱豐樂，人民熾盛，一切眾生多受快樂，應心適意隨其所樂。是諸眾生得是威德大勢力已，能供養是金光明經，及恭敬供養受持經者四部之眾，我於爾時當往其所，為諸眾生受快樂故，請說法者廣令宣布如是妙典。何以故？世尊！是金光明若廣說時，我及眷屬所得威德倍過於常，增長身力，心進勇銳。世尊！我服甘露無上味已，閻浮提地——縱廣七千由旬——豐壤倍常。<p>「世尊！如此大地，眾生所依，悉能增長一切所須之物；增長一切所須物已，令諸眾生隨意所用，受於快樂。種種飲食、衣服、臥具、宮殿、屋宅、樹木、林苑、河、池、泉、井，如是等物因依於地悉皆具足。是故，世尊！是諸眾生為知我恩應作是念：『我當畢定聽受是經，供養、恭敬、尊重、讚嘆。』作是念已，即從住處——若城邑、聚落、舍宅、空地——往法會所聽受是經。既聽受已，還其所止，各應相慶作如是言：『我等今者聞此甚深無上妙法，已為攝取不可思議功德之聚、值遇無量無邊諸佛、三惡道報已得解脫、於未來世常生天上人中受樂。』是諸眾生各於住處，若為他人演說是經——若說一喻、一品、一緣，若復稱嘆一佛、菩薩、一四句偈，乃至一句、及稱是經首題名字——世尊！隨是眾生所住之處，其地具足，豐壤肥濃過於餘地；凡是因地所生之物悉得增長，滋茂廣大；令諸眾生受於快樂，多饒財寶，好行惠施，心常堅固深信三寶。」<p>爾時，佛告地神堅牢：「若有眾生乃至聞是金光明經一句之義，人中命終隨意往生三十三天。地神！若有眾生為欲供養是經典故，莊嚴屋宅，乃至張懸一幡、一蓋、或以一衣，欲界六天已有自然七寶宮殿，是人命終即往生彼。地神！於諸七寶宮殿之中，各各自然有七天女共相娛樂，日夜常受不可思議微妙快樂。」<p>爾時，地神白佛言：「世尊！以是因緣，說法比丘坐法座時，我常晝夜衛護不離，隱蔽其形在法座下頂戴其足。世尊！若有眾生於百千佛所種諸善根，是說法者為是等故，於閻浮提廣宣流布是妙經典，令不斷絕。是諸眾生聽是經已，未來之世無量百千那由他劫於天上人中常受快樂，值遇諸佛，疾成阿耨多羅三藐三菩提，三惡道苦悉斷無餘。」<p>金光明經散脂鬼神品第十五<p>北涼三藏曇無讖譯<p>爾時，散脂鬼神大將軍及二十八部諸鬼神等，即從坐起，偏袒右肩，右膝著地白佛言：「世尊！是金光明微妙經典，若現在世及未來世，在在處處——若城邑聚落、若山澤空處、若王宮宅——隨是經典所流布處，我當與此二十八部大鬼神等往至彼所，隱蔽其形隨逐擁護是說法者，消滅諸惡令得安隱；及聽法眾——若男、若女、童男、童女——於是經中乃至得聞一如來名、一菩薩名、及此經典首題名字，受持讀誦，我當隨侍宿衛擁護，悉滅其惡，令得安隱；及國邑、城郭、若王宮殿、舍宅空處皆亦如是。<p>「世尊！何因緣故我名散脂鬼神大將？唯然，世尊！自當證知。世尊！我知一切法、一切緣法、了一切法，知法分齊，如法安住一切法如性，於一切法含受一切法。世尊！我現見不可思議智光、不可思議智炬、不可思議智行、不可思議智聚、不可思議智境。世尊！我於諸法正解、正觀、得正分別、正解於緣、正能覺了。世尊！以是故名散脂大將。<p>「世尊！我散脂大將令說法者莊嚴言辭、辯不斷絕、眾味精氣從毛孔入、充益身力、心進勇銳、成就不可思議智慧、入正憶念，如是等事悉令具足，心無疲厭，身受諸樂，心得歡喜。以是之故，能為眾生廣說是經。若諸眾生於百千佛所種諸善根，說法之人為是眾生，閻浮提內廣宣流布是妙經典，令不斷絕。無量眾生聞是經已，當得不可思議智聚、攝取不可思議功德之聚，於未來世無量百千劫人天之中常受快樂、於未來世值遇諸佛、疾得證成阿耨多羅三藐三菩提、一切眾苦三惡趣分永滅無餘。<p>「南無寶華功德海琉璃金山光照如來、應、正遍知，南無無量百千億那由他莊嚴其身釋迦如來、正遍知，熾然如是微妙法炬；南無第一威德成就眾事大功德天，南無不可思量智慧功德成就大辯天。」<p>金光明經正論品第十六<p>北涼三藏曇無讖譯<p>爾時，佛告地神堅牢：「過去有王，名力尊相。其王有子，名曰信相，不久當受灌頂之位統領國土。爾時，父王告其太子信相：『世有正論善治國土。我於昔時曾為太子，不久亦當紹父王位，爾時父王持是正論亦為我說。我以是論於二萬歲善治國土，未曾一念以非法行，於自眷屬情無愛著。』<p>「何等名為治世正論？地神！爾時，力尊相王為信相太子說是偈言：「『我今當說，諸王正論，為利眾生，斷諸疑惑。一切人王、諸天天王，應當歡喜，合掌諦聽。諸王和合，集金剛山，護世四鎮，起問梵王：「大師梵尊！天中自在，能除疑惑，當為我斷。云何是人，得名為天？云何人王，復名天子，生在人中，處王宮殿，正法治世，而名為天？」護世四王，問是事已，時梵尊師，即說偈言：「汝今雖以，此義問我，我要當為，一切眾生，敷揚宣說，第一勝論。因集業故，生於人中，王領國土，故稱人王。處在胎中，諸天守護；或先守護，然後入胎。雖在人中，生為人王，以天護故，復稱天子；三十三天，各以己德，分與是人，故稱天子。神力所加，故得自在，遠離惡法，遮令不起。安住善法，修令增廣，能令眾生，多生天上。半名人王、亦名執樂，羅剎魁膾，能遮諸惡；亦名父母，教誨修善，示現果報，諸天所護；善惡諸業，現在、未來，現受果報，諸天所護。若有惡事，縱而不問、不治其罪、不以正教、捨遠善法、增長惡聚，故使國中，多諸奸鬪，三十三天，各生瞋恨。由其國王，縱惡不治，壞國惡法，奸詐熾盛；他方怨敵，競來侵掠；自家所有，錢財珍寶，諸惡盜賊，共相劫奪。如法治世，不行是事；若行是者，其國殄滅。譬如狂象，蹋蓮華池，暴風卒起、屢降惡雨、惡星數出、日月無光、五穀果實，咸不滋茂。由王捨政，使國飢饉，天於宮殿，悉懷愁惱。由王暴瘧，不修善事，是時天王，各相謂言：『是王行惡，與惡為伴，以造惡故，速得天瞋。以天瞋故，不久國敗，非法兵仗、奸詐鬪訟、疾疫惡病，集其國土。』諸天即便，捨離是王，令其國敗，生大愁惱；兄弟、姊妹、眷屬、妻子，孤迸流離，身亦滅亡；流星數墮、二日並現；他方惡賊，侵掠其土；人民飢饉多諸疾疫；所重大臣，捨離薨亡；象馬車乘，一念喪滅；諸家財產、國土所有，互相劫奪，刀兵而死；五星諸宿，違失常度；諸惡疾疫，流遍其國。諸受寵祿，所任大臣、及諸群僚，專行非法。如是行惡，偏受恩遇；修善法者，日日衰減。於行惡者，而生恭敬；見修善者，心不顧錄。故使世間，三異並起，星宿失度，降暴風雨，破壞甘露，無上正法。眾生等類，及以地肥，恭敬弊惡，毀諸善人，故天降雹，飢餓疫死。穀米、果實，滋味衰減，多病眾生，充滿其國。甘美盛果，日日損減；苦澁惡味，隨時增長。本所遊戲，可愛之處，悉皆枯悴，無可樂者。眾生所食，精妙上味，漸漸損減，食無肌膚。顏貌醜陋，氣力衰微，凡所食噉，不知厭足。力精勇猛，悉滅無有；懶惰懈怠，充滿其國。多有疾苦，逼切其身，惡星變動，羅剎亂行。若有人王，行於非法、增長惡伴、損人天道，於三有中，多受苦惱。起如是等，無量惡事，皆由人王，愛著眷屬、縱之造惡、捨而不治。若為諸天，所護生者，如是人王，終不為是。有行善者，得生天中；行不善者，墮在三塗。三十三天，皆生燋熱，由王縱惡，捨而不理。違逆諸天、及父母勅，不能正治，則非孝子。起諸奸惡、壞國土者，不應縱捨，當正治罪。是故諸天，護持是王，以滅惡法、修集善根，現世正治，得增王位。應各為說，善、不善業，能示因果，故得為王。諸天護持、隣王佐助，為自、為他，修正治國。有壞國者，應當正教，為命及國，修行正法。不應行惡、惡不應縱，所有餘事，不應壞國。要因多奸，然後傾敗，若起多奸，壞於國土。譬如大象，壞蓮華池。怨恨諸天，故天生惱，起諸惡事，彌滿其國。是故應隨，正法治惡，以善化國，不順非法。寧捨身命，不愛眷屬，於親、非親，心常平等；視親、非親，和合為一。正行名稱，流布三界，正法治國，人多行善。常以善心，仰瞻國王，能令天眾，具足充滿，是故正治，名為人王。一切諸天，愛護人王，猶如父母，擁護其子。故令日、月、五星諸宿，隨其分齊，不失常度。風雨隨時，無諸災禍，令國豐實，安樂熾盛，增益人民、諸天之眾。以是因緣，諸人王等，寧捨身命，不應為惡；不應捨離，正法珍寶。由正法寶，世人愛樂；常當親近，修正法者，聚集功德，莊嚴其身；於自眷屬，常知止足；當遠惡人，修治正法。安止眾生，於諸善法，教勅防護，令離不善。是故國土，安隱豐樂；是王亦得，威德具足。隨諸人民，所行惡法，應當調伏，如法教詔。是王當得，好名善譽，善能攝護，安樂眾生。」』」
。
<juan>合部金光明經卷第七<p>隋大興善寺沙門釋寶貴合北涼三藏曇無讖譯<p>善集品第十七<p>於是，如來復為地神說往因緣而作偈言：「我昔曾為，轉輪聖王，捨四大地、及以大海。又於是時，以四天下，滿中珍寶，奉上諸佛。凡所布施，皆捨所重，不見可愛，而不捨者。於過去世，無數劫中，求正法故，常捨身命。又過去世，不可議劫，有佛世尊，名曰寶勝。其佛世尊，般涅槃後，時有聖王，名曰善集，於四天下，而得自在，治正之勢，盡大海際。其王有城，名水音尊，於其城中，止住治化。夜睡夢中，聞佛功德，及見比丘，名曰寶冥，善能宣暢，如來正法，所謂金光，微妙經典，明如日中，悉能遍照。是轉輪王，夢是事已，即尋覺悟，心喜遍身。即出宮殿，至僧坊所，供養恭敬，諸大聖眾。問諸大德：『是大眾中，頗有比丘，名曰寶冥，成就一切，諸功德不？』爾時寶冥，在一窟中，安坐不動，思惟、正念、讀誦如是，金光明經。時有比丘，即將是王，至其所止，到寶冥所。時此寶冥，故在窟中，形貌殊特，威德熾然。即示王言：『是窟中者，即是所問，寶冥比丘。能持甚深，諸佛所行，名金光明，諸經之王。』時善集王，即尋禮敬，寶冥比丘，作如是言：『面如滿月，威德照然。唯願為我，敷演宣暢，是金光明，諸經之王。』時寶冥尊，即受王請，許為宣說，是金光明。三千大千，世界諸天，知當說法，悉生歡喜。於淨微妙，鮮潔之處，種種珍寶，廁填其地；上妙香水，持用灑之；散諸好華，遍滿其處。王於是時，自敷法座，懸繒幡蓋、寶飾、挍絡、種種微妙，殊特末香，悉以奉散。大法高座，一切諸天、龍及鬼神、摩睺羅伽、緊那羅等，即雨天上，曼陀羅華，遍散法座，滿其處所。不可思議，百千萬億，那由他等，無量諸天，一時俱來，集說法所。是時寶冥，尋從窟出，諸天即時，以娑羅華，供養奉散，寶冥比丘。是時寶冥，淨洗身體，著淨妙衣，至法座所，合掌敬禮，是法高座。一切天王、及諸天人，雨曼陀羅、大曼陀華。無量百千，種種伎樂，於虛空中，不鼓自鳴。寶冥比丘，能說法者，尋上高座，結加趺坐。即念十方，不可思議，無量千億，諸佛世尊。於諸眾生，興大悲心，及善集王，所得王領，盡一日、月，所照之處。時說法者，即尋為王，敷暢宣說，是妙經典。「是時大王，為聞法故，於比丘前，合掌而立。聞於正法，讚言善哉，其心悲悼，涕淚交流，尋復踊悅，心意熙怡。為欲供養，此經典故，爾時即捉，如意珠玉，為諸眾生，發大誓願：『願於今日，此閻浮提，悉雨無量，種種珍異，瓌琦七寶、及妙瓔珞。以是因緣，悉令無量，一切眾生，皆受快樂。』即於爾時，尋雨七寶、及諸寶飾、天冠、耳璫、種種瓔珞、甘饌、寶座，悉皆充滿，遍四天下。時善集王，即持如是，滿四天下，無量七寶，於寶勝佛，遺法之中，以用布施，供養三寶。爾時為王，說法比丘，於今現在，阿閦佛是；時善集王，聽受法者，今則我身，釋迦文是。我於爾時，捨此大地，滿四天下，珍寶布施，得聞如是，金光明經。聞是經已，一稱善哉，以此善根、業因緣故，身得金色，百福莊嚴。常為無量，百千萬億，眾生等類，之所樂見，既得見已，無有厭足。過去九十，九億千劫，常得作於，轉輪聖王；亦於無量，百千劫中，常得王領，諸小國王；不可思議，劫中常作，釋提桓因、及淨梵王；復得值遇，十力世尊，其數無量，不可稱計。所得功德，無量無邊，皆由聞經，及稱善哉。如我所願，成就菩提，正法之身，我今已得。」<p>金光明經鬼神品第十八<p>北涼三藏曇無讖譯<p>佛告功德天：「若有善男子、善女人欲以不可思議妙供養具供養過去、未來、現在諸佛世尊，及欲得知三世諸佛甚深行處，是人應當畢定至心，隨有是經流布之處——若城邑、村落、舍宅、空處——正念不亂，至心聽是微妙經典。」<p>爾時，世尊欲重宣此義而說偈言：「若欲供養，一切諸佛，欲知三世，諸佛行處，應當往彼，城邑、聚落，有是經處，至心聽受，是妙經典。不可思議，功德大海，無量無邊，能令一切，眾生解脫，度無量苦。諸有大海，是經甚深，初、中、後善，不可得說，譬喻為比。假使恒河，大地微塵、大海諸水、一切諸山，如是等物，不得為喻。若入是經，即入法性，如深法性，安住其中。即於是典，金光明中，而得見我，釋迦牟尼。不可思議，阿僧祇劫，生天人中，常受快樂。以能信解，聽是經故，如是無量，不可思議，功德福聚，悉已得之。隨所至處，若百由旬，滿中盛火，應從中過。若至聚落、阿蘭若處，到法會所，至心聽受，聽是經故，惡夢蠱道、五星諸宿，變異災禍、一切惡事，消滅無餘。於說法處，蓮華座上，說是經典、書寫、讀誦，是說法者，若下法座，爾時大眾，猶見座處，故有說者。或佛世尊、或見佛像、菩薩色像、普賢菩薩、文殊師利、彌勒大士、及諸形色。見如是等，種種事已，尋復滅盡，如前無異。成就如是，諸功德已，而為諸佛，之所讚嘆。威德、相貌，無量無邊；有大名稱，能却怨家；他方賊盜，能令退散；勇捍多力，能破強敵；惡夢惱心、無量惡業，如是惡事，皆悉寂滅；若入軍陣，常能勝他；名聞流布，遍閻浮提；亦能摧伏，一切怨敵；遠離諸惡，修集諸善，入陣得勝，心常歡喜。大梵天王、三十三天、護世四王、金剛密迹、鬼神諸王、散脂大將、禪那英鬼、及緊那羅、阿耨達龍、娑竭羅王、阿修羅王、迦樓羅王、大辯天神、及大功德，如是上首，諸天神等，常當供養，是聽法者，生不思議，法塔之想；眾生見者，恭敬歡喜。諸天王等，亦各思惟，而相謂言：『今是眾生，無量威德，皆悉成就，若能來至，是法會所，如是之人，成上善根。若有聽是，甚深經典，故嚴出往，法會之處，心生不可，思議正信，供養恭敬，無上法塔。如是大悲，利益眾生，即是無量，深法寶器。能入甚深，無上法性，由以淨心，聽是經典。如是之人，悉以供養，過去無量，百千諸佛。以是善根，無量因緣，應當聽受，是金光明。如是眾生，常為無量，諸天神王，之所愛護；大辯功德、護世四王、無量鬼神、及諸力士，晝夜精勤，擁護四方；釋提桓因、及日、月天、閻摩羅王、風、水諸神、違馱天神、及毘紐天、大辯天神、及自在天、火神等神，大力勇猛，常護世間，晝夜不離；大力鬼神、那羅延等、摩醯首羅、二十八部，諸鬼神等，散脂為首，百千鬼神，神足大力，擁護是等，令不怖畏；金剛密迹、大鬼神王、及其眷屬，五百徒黨，一切皆是，大菩薩等，亦悉擁護，聽是法者；摩尼跋陀、大鬼神王、富那跋陀、及金毘羅、阿羅婆帝、賓頭盧伽、黃頭大神，一一諸神，各有五百，眷屬鬼神，亦常擁護，聽是經者；質多斯那、阿修羅王、及乾闥婆、那羅羅闍、祁那沙婆、摩尼乾陀、及尼乾陀、主雨大神、大飲食神、摩呵伽吒、金色髮神、半祁鬼神、及半支羅、車鉢羅婆；有大威德，婆那利神、曇摩跋羅、摩竭婆羅、針髮鬼神、繡利密多、勒那翅奢、摩呵波那、及軍陀遮、劍摩舍帝；復有大神，奢羅蜜帝、醯摩跋陀、薩多琦黎，如是等神，皆有無量，神足大力，常勤擁護，聽受如是，微妙典者；阿耨達王、娑伽羅王、目真隣王、伊羅鉢王、難陀龍王、跋難陀王，有如是等，百千龍王，以大神力，常來擁護，聽是經者，晝夜不離；波利羅睺、阿修羅王、毘摩質多、及以茂脂、睒摩梨子、波呵黎子、佉羅騫陀、及以揵陀，是等皆是，阿修羅王，有大神力，常來擁護，聽是經者，晝夜不離；呵黎帝南、鬼子母等，及五百神，常來擁護，聽是經者，若睡、若寤；旃陀旃陀利、大鬼神女等、鳩羅鳩、羅檀提、噉人精氣，如是等神，皆有大力，常勤擁護，十方世界，受持經者；大辯天等、無量天女、功德天等，各與眷屬；地神堅牢、種殖園林、果實大神，如是諸神，心生歡喜，悉來擁護，愛樂親近，是經典者。於諸眾生，增命色力，功德威貌，莊嚴倍常；五星諸宿，變異災怪，皆悉能滅，無有遺餘；夜臥惡夢，寤則憂悴，如是惡事，皆悉消滅。地神大力，勢力甚深，是經力故，能變其味。如是大地，至金剛際，厚十六萬，八千由旬。其中氣味，無不遍有，悉令勇出，潤益眾生。是經力故，能令地味，悉出地上，厚百由旬；亦令諸天，大得精味，充益身力，歡喜快樂；閻浮提內，所有諸神，心生歡喜，受樂無量。是經力故，諸天歡喜，百穀果實，皆悉滋茂；園苑叢林，其華開敷，香氣馝馚，充溢彌滿；百草樹木，生長端直，其體柔軟，無有邪戾。閻浮提內，所有龍女，其數無量，不可思議，心生歡喜，踊躍無量。在在處處，莊嚴華池，於其池中，生種種華，優鉢羅華、波頭摩華、拘物頭華、分陀利華。於自宮殿，除諸雲霧，令虛空中，無有塵翳，諸方清澈，淨潔明了。日王赫炎，放千光明，歡喜踊躍，照諸闇蔽。閻浮檀金，以為宮殿，止住其中，威德無量。日之天子、及以月天，聞是經故，精氣充實。是日天子，出閻浮提，心生歡喜，放於無量，光明明網，遍照諸方。即於出時，放大網光，開敷種種，諸池蓮華。閻浮提內，無量果實，隨時成熟，飽諸眾生。是時日、月，所照殊勝；星宿正行，不失度數；風雨隨時，豐實熾盛；多饒財寶，無所乏少。是金光明，微妙經典，隨所流布，講誦之處，其國土境，即得增益，如上所說，無量功德。』」<p>金光明經授記品第十九<p>北涼三藏曇無讖譯<p>爾時，如來將欲為是信相菩薩及其二子銀相、銀光授阿耨多羅三藐三菩提記。是時即有十千天子，威德熾王而為上首，俱從忉利來至佛所，頂禮佛足，却坐一面。<p>爾時，佛告信相菩薩：「汝於來世過無量無邊百千萬億不可稱計那由他劫，金照世界當成阿耨多羅三藐三菩提，號金寶蓋山王如來、應供、正遍知、明行足、善逝、世間解、無上士、調御丈夫、天人師、佛、世尊。乃至是佛般涅槃後、正法像法皆滅盡已，長子銀相當於是界次補佛處，世界爾時轉名淨幢，佛名閻浮檀金幢光照明如來、應供、正遍知、明行足、善逝、世間解、無上士、調御丈夫、天人師、佛、世尊。乃至是佛般涅槃後、正法像法悉滅盡已，次子銀光復於是後次補佛處，世界名字如本不異，佛號曰金光照如來、應供、正遍知、明行足、善逝、世間解、無上士、調御丈夫、天人師、佛、世尊。」<p>是十千天子聞三大士得受記莂，復聞如是金光明經，聞已歡喜，生慇重心，心無垢累如淨琉璃、清淨無礙猶如虛空。爾時，如來知是十千天子善根成熟，即便與授菩提道記：「汝等天子於當來世過阿僧祇百千萬億那由他劫，於是世界當成阿耨多羅三藐三菩提，同共一家、一姓、一名，號曰青目優鉢羅華香山如來、應供、正遍知、明行足、善逝、世間解、無上士、調御丈夫、天人師、佛、世尊，如是次第出現於世，凡一萬佛。」<p>爾時，道場菩提樹神名等增益，白佛言：「世尊！是十千天子於忉利宮為聽法故故來集此，云何如來便與授記？世尊！我未曾聞是諸天子修行具足六波羅蜜，亦未曾聞捨於手、足、頭、目、髓、腦、所愛妻子、財寶、穀帛、金、銀、琉璃、車❥、馬碯、真珠、珊瑚、珂貝、璧玉、甘饌飲食、衣服、床臥、病瘦醫藥、象馬車乘、殿堂、屋宅、園林、泉池、奴婢、僕使。如餘無量百千菩薩，以種種資生供養之具，恭敬供養過去無量百千萬億那由他等諸佛世尊，如是菩薩於未來世亦捨無量所重之物，頭、目、髓、腦、所愛妻子、財寶穀帛乃至僕使，次第修行，成就具足六波羅蜜，成就是已，備修苦行動經無量無邊劫數，然後方得授菩提記。世尊！是天子等何因何緣、修行何等勝妙善根，從彼天來暫得聞法便得授記？唯願，世尊！為我解說，斷我疑網。」<p>爾時，佛告樹神：「善女天！皆有因緣、有妙善根，已隨相修。何以故？以是天子於所住處捨五欲樂故來聽是金光明經，既聞法已於是經中淨心慇重、如說修行，復得聞此三大菩薩授於記莂，亦以過去本昔發心誓願因緣。是故，我今皆與授記，於未來世當成阿耨多羅三藐三菩提。」<p>金光明經除病品第二十<p>北涼三藏曇無讖譯<p>佛告道場菩提樹神：「善女天！諦聽諦聽，善持憶念，我當為汝演說往昔誓願因緣。過去無量不可思議阿僧祇劫，爾時有佛出現於世，名曰寶勝如來、應供、正遍知、明行足、善逝、世間解、無上士、調御丈夫、天人師、佛、世尊。<p>「善女天！爾時，是佛般涅槃後、正法滅已，於像法中，有王名曰天自在光，修行正法，如法治世，人民和順，孝養父母。是王國中有一長者名曰持水，善知醫方救諸病苦、方便巧知四大增損。<p>「善女天！爾時，持水大長者家中後生一子名曰流水，體貌殊勝，端正第一，形色微妙，威德具足，受性聰敏，善解諸論，種種伎藝、書疏、算計無不通達。是時國內天降疫病，有無量百千諸眾生等皆無免者，為諸苦惱之所逼切。<p>「善女天！爾時，流水長者子見是無量百千眾生受諸苦惱故，為是眾生生大悲心，作是思惟：『如是無量百千眾生受諸苦惱，我父長者雖善解醫方、能救諸苦、方便巧知四大增損，年已衰邁，老耄枯悴，皮緩面皺，羸瘦戰掉，行來往反要因机杖，困頓疲乏不能至彼城邑、聚落，而是無量百千眾生復遇重病無能救者。我今當至大醫父所諮問治病醫方祕法，諮稟知已，當往城邑、聚落、村舍治諸眾生種種重病，悉令得脫無量諸苦。』時長者子思惟是已即至父所，頭面著地為父作禮，叉手却住，以四大增損而問於父。即說偈言：「『云何當知，四大諸根，衰損代謝，而得諸病？云何當知，飲食時節，若食食已，身火不滅？云何當知，治風及熱、水過肺病、及以等分？何時動風、何時動熱、何時動水、以害眾生？』時父長者，即以偈頌，解說醫方，而答其子：『三月是夏、三月是秋、三月是冬、三月是春。是十二月，三三而說。從如是數，一歲四時，若二二說，足滿六時。三三本攝、二二現時，隨是時節，消息飲食，是能益身，醫方所說。隨時歲中，諸根四大，代謝增損，令身得病。有善醫師，隨順四時，三月將養，調和六大，隨病飲食、及以湯藥。多風病者，夏則發動；其熱病者，秋則發動；等分病者，冬則發動。其肺病者，春則增劇；有風病者，夏則應服，肥膩醎酢、及以熱食；有熱病者，秋服冷甜；等分冬服，甜酢肥膩；肺病春服，肥膩辛熱。飽食然後，則發肺病；於食消時，則發熱病；食消已後，則發風病；如是四大，隨三時發。風病羸損，補以蘇膩；熱病下藥，服呵梨勒；等病應服，三種妙藥，所謂甜、辛、及以蘇膩；肺病應服，隨時吐藥。若風、熱病、肺病、等分，違時而發，應當任師，籌量隨病，飲食湯藥。』<p>「善女天！爾時，流水長者子問其父醫四大增損，因是得了一切醫方。時長者子知醫方已，遍至國內城邑聚落，在在處處隨有眾生病苦者所軟言慰喻，作如是言：『我是醫師。我是醫師善知方藥，今當為汝療治救濟，悉令除愈。』<p>「善女天！爾時，眾生聞長者子軟語慰喻、許為治病，心生歡喜，踊躍無量。時有百千無量眾生遇極重病，得聞是言，心歡喜故，種種所患即得除差，平復如本，氣力充實。<p>「善女天！復有無量百千眾生病苦深重、難除差者，即共來至長者子所，時長者子即以妙藥授之令服，服已除差，亦得平復。<p>「善女天！是長者子於是國內治諸眾生，所有病苦悉得除差。」<p>金光明經流水長者子品第二十一<p>北涼曇無讖譯<p>佛告樹神：「爾時，流水長者子於天自在光王國內治一切眾生無量苦患已，令其身體平復如本，受諸快樂。以病除故，多設福業、修行布施、尊重恭敬是長者子，作如是言：『善哉，長者！能大增長福德之事、能益眾生無量壽命，汝今真是大醫之王，善治眾生無量重病，必是菩薩善解方藥。』<p>「善女天！時長者子有妻，名曰水空龍藏，而生二子，一名、水空，二名、水藏。時長者子將是二子次第遊行城邑聚落，最後到一大空澤中，多有虎、狼、狗犬、鳥、獸多食肉血，悉皆一向馳奔而去。時長者子作是念言：『是諸禽獸何因緣故一向馳走？我當隨後逐而觀之。』時長者子遂便隨逐，見有一池，其水枯涸，於其池中多有諸魚。時長者子見是魚已，生大悲心。時有樹神示現半身，作如是言：『善哉，善哉！大善男子！此魚可愍，汝可與水，是故號汝名為流水。復有二緣名為流水：一、能流水，二、能與水。汝今應當隨名定實。』時長者子問樹神言：『此魚頭數為有幾所？』樹神答言：『其數具足足滿十千。』<p>「善女天！爾時流水聞是數已，倍復增益生大悲心。<p>「善女天！時此空池為日所曝，唯少水在，是十千魚將入死門，四向婉轉，見是長者心生恃賴，隨是長者所至方面隨逐瞻視，目未曾捨。是時長者馳趣四方推求索水了不能得，便四顧望，見有大樹，尋取枝葉還到池上與作陰涼。作陰涼已復更推求：『是池中水本從何來？』即出四向周遍求索莫知水處，復更疾走遠至餘處，見一大河名曰水生。爾時，復有諸餘惡人為捕此魚，故於上流懸嶮之處決棄其水，不令下過。然其決處懸嶮難補：『計當修治經九十日，百千人功猶不能成，況我一身？』<p>「時長者子速疾還反至大王所，頭面禮拜，却坐一面，合掌向王說其因緣，作如是言：『我為大王國土人民治種種病，漸漸遊行至彼空澤，見有一池其水枯涸，有十千魚為日所曝，今日困厄將死不久。惟願大王借二十大象，令得負水濟彼魚命，如我與諸病人壽命。』爾時，大王即勅大臣速疾供給。爾時，大臣奉王告勅，語是長者：『善哉，大士！汝今自可至象厩中隨意選取，利益眾生令得快樂。』<p>「是時流水及其二子將二十大象，從治城人借索皮囊，疾至彼河上流決處盛水，象負馳疾奔還至空澤池，從象背上下其囊水寫置池中，水遂彌滿還復如本。時長者子於池四邊彷徉而行，是魚爾時亦復隨逐循岸而行。時長者子復作是念：『是魚何緣隨我而行？是魚必為飢火所惱，復欲從我求索飲食，我今當與。』<p>「善女天！爾時，流水長者子告其子言：『汝取一象最大力者，速至家中啟父長者：「家中所有可食之物，乃至父母飲噉之分及以妻子奴婢之分，一切聚集悉載象上。」急速來還。』爾時，二子如父教勅，乘最大象往至家中，白其祖父說如上事。爾時，二子收取家中可食之物載象背上，疾還父所至空澤池。<p>「時長者子見其子還，心生歡喜，踊躍無量，從子邊取飲食之物，散著池中與魚食已，即自思惟：『我今已能與此魚食令其飽滿，未來之世當施法食。』復更思惟：『曾聞過去空閑之處，有一比丘讀誦大乘方等經典，其經中說：「若有眾生臨命終時，得聞寶勝如來名號即生天上。」我今當為是十千魚解說甚深十二因緣，亦當稱說寶勝佛名。』時閻浮提中有二種人：一者、深信大乘方等，二者、毀呰不生信樂。時長者子作是思惟：『我今當入池水之中，為是諸魚說深妙法。』思惟是已，即便入水作如是言：『南無過去寶勝如來、應供、正遍知、明行足、善逝、世間解、無上士、調御丈夫、天人師、佛、世尊。寶勝如來本往昔時行菩薩道，作是誓願：「若有眾生於十方界臨命終時聞我名者，當令是輩即命終已尋得上生三十三天。」』爾時，流水復為是魚解說如是甚深妙法，所謂無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老、死、憂、悲、苦聚。<p>「善女天！爾時，流水長者子及其二子說是法已即共還家。是長者子復於後時，賓客聚會醉酒而臥。爾時，其地卒大震動，時十千魚同日命終，即命終已生忉利天。既生天已作是思惟：『我等以何善業因緣得生於此忉利天中？』復相謂言：『我等先於閻浮提內墮畜生中，受於魚身，流水長者子與我等水及以飲食，復為我等解說甚深十二因緣并稱寶勝如來名號，以是因緣令我等輩得生此天。是故，我等今當往至長者子所報恩供養。』爾時，十千天子從忉利天下閻浮提，至流水長者子大醫王家。<p>「時長者子在樓屋上露臥眠睡，是十千天子以十千真珠、天妙瓔珞置其頭邊，復以十千置其足邊、復以十千置右脇邊、復以十千置左脇邊，雨曼陀羅華、摩訶曼陀羅華積至于膝，種種天樂出妙音聲。閻浮提中有睡眠者皆悉覺寤，流水長者子亦從睡寤。是十千天子於上空中飛騰遊行，於天自在光王國內處處皆雨天妙蓮華；是諸天子復至本處空澤池所復雨天華，便從此沒還忉利宮，隨意自在受天五欲。<p>「時閻浮提過是夜已，天自在光王問諸大臣：『昨夜何緣示現如是淨妙瑞相，有大光明？』大臣答言：『大王當知，忉利諸天於流水長者子家雨四十千真珠、瓔珞及不可計曼陀羅華。』王即告臣卿：『可往至彼長者家，善言誘喻，喚令使來。』大臣受勅即至其家，宣王教令，喚是長者。<p>「是時長者即至王所。王問長者：『何緣示現如是瑞相？』長者子言：『我必定知是十千魚其命已終。』時大王言：『今可遣人審實是事。』爾時，流水尋遣其子至彼池所看是諸魚死活定實。爾時，其子聞是語已向於彼池，既至池已見其池中多有摩訶曼陀羅華積聚成❥，其中諸魚悉皆命終。見已即還，白其父言：『彼諸魚等悉已命終。』<p>「爾時，流水知是事已，復往王所作如是言：『是十千魚悉皆命終。』王聞是已，心生歡喜。」<p>爾時，世尊告道場菩提樹神：「善女天！欲知爾時流水長者子，今我身是；長子水空，今羅睺羅是；次子水藏，今阿難是；時十千魚者，今十千天子是，是故，我今為其授阿耨多羅三藐三菩提記。爾時樹神現半身者，今汝身是。」
。
<juan>合部金光明經卷第八<p>隋大興善寺沙門釋寶貴合北涼天竺三藏曇無讖譯<p>捨身品第二十二<p>爾時，道場菩提樹神復白佛言：「世尊！我聞世尊過去修行菩薩道時，具受無量百千苦行，捐捨身命、肉、血、骨、髓，惟願世尊少說往昔苦行因緣，為利眾生受諸快樂。」<p>爾時，世尊即現神足。神足力故，令此大地六種震動，於大講堂眾會之中有七寶塔從地踊出，眾寶羅網彌覆其上。爾時，大眾見是事已，生希有心。<p>爾時，世尊即從座起，禮拜此塔，恭敬圍遶還就本座。<p>爾時，道場菩提樹神白佛言：「世尊！如來世雄出現於世，常為一切之所恭敬，於諸眾生最勝最尊。何因緣故禮拜是塔？」<p>佛言：「善女天！我本修行菩薩道時，我身舍利安止是塔，因由是身令我早成阿耨多羅三藐三菩提。」<p>爾時，佛告尊者阿難：「汝可開塔取中舍利示此大眾。是舍利者，乃是無量六波羅蜜功德所薰。」<p>爾時，阿難聞佛教勅，即往塔所禮拜供養開其塔戶，見其塔中有七寶函，以手開函見其舍利色妙紅白，而白佛言：「世尊！是中舍利其色紅白。」<p>佛告阿難：「汝可持來，此是大士真身舍利。」爾時阿難即舉寶函還至佛所，持以上佛。<p>爾時，佛告一切大眾：「汝等今可禮是舍利。此舍利者，是戒、定、慧之所熏修，甚難可得最上福田。」爾時，大眾聞是語已，心懷歡喜，即從坐起，合掌恭敬頂禮菩薩大士舍利。<p>爾時，世尊欲為大眾斷疑網故，說是舍利往昔因緣：「阿難！過去之世有王名曰摩訶羅陀，修行善法，善治國土，無有怨敵。時有三子，端正微妙，形色殊特，威德第一：第一太子名摩訶波那羅、次子名曰摩訶提婆、小子名曰摩訶薩埵。<p>「是三王子於諸園林遊戲觀看，次第漸到一大竹林憩駕止息。第一王子作如是言：『我於今日心甚怖懅，於是林中將無衰損。』第二王子復作是言：『我於今日不自惜身，但離所愛心憂愁耳。』第三王子復作是言：『我於今日獨無怖懅，亦無愁惱。山中空寂神仙所讚：「是處閑靜，能令行人安隱受樂。」』<p>「時諸王子說是語已，轉復前行，見有一虎適產七日，而有七子圍遶周匝，飢餓窮悴，身體羸損，命欲將絕。第一王子見是虎已，作如是言：『怪哉，此虎產來七日，七子圍遶不得求食。若為飢逼，必還噉子。』第三王子言：『此虎經常所食何物？』第一王子言：『此虎唯食新熱肉血。』第三王子言：『君等誰能與此虎食？』第二王子言：『此虎飢餓，身體羸瘦，窮困頓乏，餘命無幾，不容餘處為其求食，設餘求者命必不濟。誰能為此不惜身命？』<p>「第一王子言：『一切難捨不過己身。』第三王子言：『我等今者以貪惜故，於此身命不能放捨；智慧薄少故，於是事而生驚怖。若諸大士欲利益他、生大悲心為眾生者，捨此身命不足為難。』時諸王子心大愁憂，久住視之，目未曾捨，作是觀已尋便離去。<p>「爾時，第三王子作是念言：『我今捨身時已到矣。何以故？我從昔來多棄是身都無所為，亦常愛護處之屋宅，又復供給衣服、飲食、臥具、醫藥、象馬車乘，隨時將養令無所乏，而不知恩反生怨害，然復不免無常敗壞。復次，是身不堅無所利益，可惡如賊猶若行廁，我於今日當使此身作無上業，於生死海中作大橋梁。復次，若捨此身則捨無量癰疽瘭疾、百千怖畏，是身唯有大小便利。是身不堅，如水上沫；是身不淨，多諸蟲戶；是身不淨，筋纏血塗，皮、骨、髓、腦共相連持。如是觀察甚可患厭，是故，我今應當捨離以求寂滅無上涅槃，永離憂患、無常變異，生死休息，無諸塵累，無量禪定、智慧、功德具足成就，微妙法身百福莊嚴、諸佛所讚，證成如是無上法身，與諸眾生無量法樂。』是時，王子勇猛堪任作是大願，以上大悲薰修其心，慮其二兄心懷怖懅，或恐固遮為作留難，即便語言：『兄等今者可與眷屬還其所止。』<p>「爾時，王子摩訶薩埵還至虎所，脫身衣裳置竹枝上，作是誓言：『我今為利諸眾生故、證於最勝無上道故、大悲不動捨難捨故、為求菩提智所讚故、欲度三有諸眾生故、滅生死怖眾惱熱故。』是時王子作是誓已，即自放身臥餓虎前。是時，王子以大悲力故，虎無能為。王子復作如是念言：『虎今羸瘦，身無勢力，不能得我身血肉食。』即起求刀，周遍求之了不能得，即以乾竹刺頸出血，於高山上投身虎前。<p>「是時大地六種震動，日無精光——如羅睺羅、阿修羅王捉持障蔽——又雨雜華、種種妙香。時虛空中有諸餘天見是事已，心生歡喜，歎未曾有，讚言：『善哉，善哉！大士！汝今真是行大悲者，為眾生故難捨能捨，於諸學人第一勇健。汝已為得諸佛所讚常樂住處，不久當證無惱無熱清淨涅槃。』是虎爾時見血流出污王子身，即便舐血、噉食其肉，唯留餘骨。<p>「爾時，第一王子見地大動，為第二王子而說偈言：「『震動大地、及以大海，日無精光，如有覆蔽，於上虛空，雨諸華香，必是我弟，捨所愛身。』<p>「第二王子復說偈言：「『彼虎產來，已經七日，七子圍遶，窮無飲食，氣力羸損，命不云遠。小弟大悲，知其窮悴，懼不堪忍，還食其子，恐定捨身，以救彼命。』<p>「時二王子心大愁怖，涕泣悲歎，容貌憔悴，復共相將還至虎所，見弟所著被服、衣裳皆悉在一竹枝之上，骸骨、髮爪布散狼藉，流血處處遍污其地。見已悶絕，不自勝持，投身骨上，良久乃悟，即起舉手呼天而哭：『我弟幼稚，才能過人，特為父母之所愛念，奄忽捨身以飼餓虎？我今還宮，父母設問當云何答？我寧在此併命一處，不忍見是骸骨、髮爪，何心捨離還見父母、妻子、眷屬、朋友、知識？』時二王子悲號懊惱，漸捨而去。<p>「時小王子所將侍從各散諸方互相謂言：『今者我天為何所在？』爾時，王妃於睡中夢，夢乳被割、牙齒墮落、得三鴿雛一為鷹食。爾時王妃，大地動時即便驚寤，心大愁怖而說偈言：「『今日何故，大地、大水，一切皆動，物不安所，日無精光，如有覆蔽？我心憂苦，目睫❥動，如我今者，所見瑞相，必有災異、不祥苦惱。』<p>「於是，王妃說是偈已，時有青衣在外已聞王子消息，心驚惶怖，尋即入內啟白王妃作如是言：『向者在外聞諸侍從推覓王子，不知所在。』王妃聞已，生大憂惱，涕泣滿目至大王所：『我於向者傳聞外人，失我最小所愛之子。』大王聞已而復悶絕，悲哽苦惱，抆淚而言：『如何今日失我心中所愛重者？』」<p>爾時，世尊欲重宣此義而說偈言：「我於往昔，無量劫中，捨所重身，以求菩提。若為國王、及作王子，常捨難捨，以求菩提。我念宿命，有大國王，其王名曰，摩訶羅陀。是王有子，能大布施，其子名曰，摩訶薩埵。復有二兄，長者名曰，大波那羅，次名大天。三人同遊，至一空山，見新產虎，餓窮無食。時勝大士，生大悲心：『我今當捨，所重之身。此虎或為，飢餓所逼，儻能還食，自所生子。』即上高山，自投虎前，為令虎子，得全性命。是時大地、及諸大山，皆悉震動，驚諸蟲獸，虎、狼、師子，四散馳走，世間皆闇，無有光明。是時二兄，故在竹林，心懷憂惱，愁苦涕泣。漸漸推求，遂至虎所，見虎、虎子，血污其口；又見骸骨、髮、毛、爪、齒，處處迸血，狼藉在地。時二王子，見是事已，心更悶絕，自躄於地。以灰塵土，自塗坌身，忘失正念，生狂癡心。所將侍從，覩見是事，亦生悲慟，失聲號哭。互以冷水，共相噴灑，然後蘇息，而復得起。是時王子，當捨身時，正值後宮，妃后、婇女、眷屬五百，共相娛樂。王妃是時，兩乳汁出，一切支節，痛如針刺，心生愁惱，以喪愛子。於是王妃，疾至王所，其聲微細，悲泣而言：『大王今當，諦聽諦聽：憂愁盛火，今來燒我。我今二乳，俱時汁出，身體苦切，如被針刺。我見如是，不祥瑞相，恐更不復，見所愛子。今以身命，奉上大王，願速遣人，求覓我子。夢三鴿雛，在我懷抱，其最小者，可適我心。有鷹飛來，奪我而去，夢是事已，即生憂惱。我今愁怖，恐命不濟，願速遣人，推求我子。』是時王妃，說是語已，即時悶絕，而復躄地。王聞是語，復生憂惱，以不得見，所愛子故。其王大臣、及諸眷屬，悉皆聚集，在王左右，哀哭悲號，聲動天地。爾時城內，所有人民，聞是聲已，驚愕而出，各相謂言：『今是王子，為活來耶？為已死亡？如是大士，常出軟語，為眾所愛，今難可見。已有諸人，入林推求，不久自當，得定消息。』諸人爾時，慞惶如是，而復悲號，哀動神祇。爾時大王，即從坐起，以水灑妃，良久乃蘇，還得正念，微聲問王：『我子今者，為死活耶？』爾時王妃，念其子故，倍復懊惱，心無暫捨：『可惜我子，形色端正，如何一旦，捨我終亡？云何我身，不先薨沒，而見如是，諸苦惱事？善子妙色，猶淨蓮華，誰壞汝身，使令分離？將非是我，昔日怨讐，挾本業緣，而殺汝耶？我子面目，淨如滿月，不圖一旦，遇斯禍對。寧使我身，破碎如塵，不令我子，喪失身命。我所見夢，已為得報，值我無情，能堪是苦。如我所夢，牙齒墮落，二乳一時，汁自流出，必定是我，失所愛子；夢三鴿雛，鷹奪一去，三子之中，必定失一。』「爾時大王，即告其妃：『我今當遣，大臣使者，周遍東西，推求覓子。汝今且可，莫大憂愁。』大王如是，慰喻妃已，即便嚴駕，出其宮殿。心生愁惱，憂苦所切，雖在大眾，顏貌憔悴，即出其城，覓所愛子。爾時亦有，無量諸人，哀號動地，尋從王後。「是時大王，既出城已，四向顧望，求覓其子。煩惋心亂，靡知所在，最後遙見，有一信來，頭蒙塵土、血污其衣、灰糞塗身，悲號而至。爾時大王，摩訶羅陀，見是使已，倍生懊惱。舉手號叫，仰天而哭，先所遣臣，尋復來至。既至王所，作如是言：『願王莫愁，諸子猶在，不久當至，令王得見。』須臾之頃，復有臣來，見王愁苦，顏貌憔悴，身所著衣，垢膩塵污：『大王當知：一子已終，二子雖存，哀悴無賴。第三王子，見虎新產，飢窮七日，恐還食子。見是虎已，深生悲心，發大誓願：「當度眾生，於未來世，證成菩提。」即上高處，投身餓虎，虎飢所逼，便起噉食。一切血肉，已為都盡，唯有骸骨，狼藉在地。』是時大王，聞臣語已，轉復悶絕，失念躄地，憂愁盛火，熾然其身；諸臣、眷屬，亦復如是。以水灑王，良久乃蘇，復起舉手，號天而哭。復有臣來，而白王言：『向於林中，見二王子，愁憂苦毒，悲號涕泣，迷悶失志，自投於地。臣即求水，灑其身上，良久之頃，乃還蘇息。望見四方，大火熾然，扶持暫起，尋復躄地，舉手悲哀，號天而哭，乍復讚歎，其弟功德。』是時大王，以離愛子，其心迷沒，氣力惙然，憂惱涕泣，並復思惟：『是最小子，我所愛重，無常大鬼，奄便吞食。其餘二子，今雖存在，而為憂火，之所焚燒，或能為是，喪失命根。我宜速往，至彼林中，迎載諸子，急還宮殿。其母在後，憂苦逼切，心肝分裂，或能失命。若見二子，慰喻其心，可使終保，餘年壽命。』爾時大王，駕乘名象，與諸侍從，欲至彼林。即於中路，見其二子，號天扣地，稱弟名字。時王即前，抱持二子，悲號涕泣，隨路還宮，速令二子，覲見其母。」佛告樹神：「汝今當知：爾時王子，摩訶薩埵，捨身飼虎，今我身是；爾時大王，摩訶羅陀，於今父王，輸頭檀是；爾時王妃，今摩耶是；第一王子，今彌勒是；第二王子，今調達是；爾時虎者，今瞿夷是；時虎七子，今五比丘、及舍利弗、目揵連是。<p>「爾時，大王摩訶羅陀及其妃后悲號涕泣，悉皆脫身御服瓔珞與諸大眾往竹林中收其舍利，即於此處起七寶塔。<p>「是時王子摩訶薩埵臨捨命時作是誓願：『願我舍利於未來世過算數劫常為眾生而作佛事。』」<p>說是經時，無量阿僧祇天及人發阿耨多羅三藐三菩提心。<p>「樹神！是名禮塔往昔因緣。」爾時，佛神力故，是七寶塔即沒不現。<p>金光明經讚佛品第二十三<p>北涼三藏曇無讖譯<p>爾時，無量百千萬億諸菩薩眾，從此世界至金寶蓋山王如來國土。到彼土已，五體投地為佛作禮，却一面立，向佛合掌，異口同音而讚歎曰：「如來之身，金色微妙，其明照曜，如金山王；身淨柔軟，如金蓮花，無量妙相，以自莊嚴；隨形之好，光飾其體，淨潔無比，如紫金山；圓足無垢，如淨滿月；其音清徹，妙如梵聲、師子吼聲、大雷震聲、六種清淨，微妙音聲，迦陵、頻伽、孔雀之聲。清淨無垢，威德具足，百福相好，莊嚴其身。光明遠照，無有齊限，智慧寂滅，無諸愛習。世尊成就，無量功德，譬如大海、須彌寶山。為諸眾生，生憐愍心，於未來世，能與快樂。如來所說，第一深義，能令眾生，寂滅安隱；能與眾生，無量快樂；能演無上，甘露妙法；能開無上，甘露法門；能入一切，無患窟宅；能令眾生，悉得解脫，度於三有，無量苦海，安住正道，無諸憂苦。如來世尊，功德、智慧、大慈悲力、精進、方便，如是無量，不可稱計，我等今者，不能說喻。諸天世人，於無量劫，盡思度量，不能得知，如來所有，功德智慧。無量大海，一渧少分，我今略讚，如來功德，百千億分，不能宣一。若我功德，得聚集者，迴與眾生，證無上道。」<p>爾時，信相菩薩即於此會從坐而起，偏袒右肩，右膝著地，合掌向佛而說讚言：「世尊百福，相好微妙，功德千數，莊嚴其身，色淨遠照，視之無厭。如日千光，彌滿虛空，光明熾盛，無量無邊。猶如無數，珍寶大聚，其明五色，青、紅、赤、白、琉璃、頗梨，如融真金。光明赫奕，通徹諸山，悉能遠照，無量佛土。能滅眾生，無量苦惱，又與眾生，上妙快樂。諸根清淨，微妙第一，眾生見者，無有厭足。髮紺柔軟，猶孔雀項；如諸蜂王，集在蓮華。清淨大悲、功德莊嚴、無量三昧、及以大慈，如是功德，悉以聚集。相好妙色，嚴飾其身，種種功德，助成菩提。如來悉能，調伏眾生，令心柔軟，受諸快樂。種種深妙，功德莊嚴，亦為十方，諸佛所讚。其光遠照，遍於諸方，猶如日、月，充滿虛空；功德成就，如須彌山，在在示現，於諸世界；齒白齊整，猶如珂雪；其德如日，處空明顯；眉間毫相，右旋宛轉，光明流出，如琉璃珠，其色微妙，如日處空。」<p>爾時，道場菩提樹神復說讚曰：「南無清淨，無上正覺，甚深妙法，隨願覺了。遠離一切，非法、非道，獨拔而出，成佛正覺，知有、非有，本性清淨。「希有希有，如來功德；希有希有，如來大海；希有希有，如須彌山；希有希有，佛無邊行；希有希有，佛出於世，如優曇華，時一現耳；希有希有，無量大悲，釋迦牟尼，為人中日。為欲利益，諸眾生故，宣說如是，妙寶經典。善哉，如來！諸根寂滅，而復遊入，善寂大城；無垢清淨，甚深三昧，入於諸佛，所行之處。一切聲聞，身皆空寂；兩足世尊，行處亦空；如是一切，無量諸法，推本性相，亦皆空寂。一切眾生，性相亦空，狂愚心故，不能覺知。我常念佛，樂見世尊，常作誓願，不離佛日；我常於地，長跪合掌，其心戀慕，欲見於佛；我常修行，最上大悲，哀泣雨淚，欲見於佛；我常渴仰，欲見於佛，為是事故，憂火熾然。唯願世尊，賜我慈悲，清冷法水，以滅是火。世尊慈愍，悲心無量，願使我身，常得見佛。世尊常護，一切人天，是故我今，渴仰欲見。聲聞之身，猶如虛空、焰幻、響化、如水中月；眾生之性，如夢所見。如來行處，淨如琉璃，入於無上，甘露法處，能與眾生，無量快樂。如來行處，微妙甚深，一切眾生，無能知者；五通神仙、及諸聲聞、一切緣覺，亦不能知。我今不疑，佛所行處，唯願慈悲，為我現身。」爾時世尊，從三昧起，以微妙音，而讚嘆言：「善哉善哉，樹神善女！汝於今日，快說是言。」<p>金光明經付囑品第二十四<p>隋闍那崛多譯<p>爾時，世尊告彼大菩薩眾言：「汝等善丈夫輩！誰能守護此諸如來阿僧祇劫集成菩提，於我滅後以此法本當作廣現，令正法久住故？」<p>爾時，彼菩薩眾中有六十俱致菩薩及六十俱致天女，同以一咽喉聲說如是言：「世尊！我等堪能守護此諸如來阿僧祇劫集成菩提，於彼後時當作廣現。」<p>爾時，世尊說此伽陀：「諸佛是實語，安住於實法，彼等實住故，此經增住持；大悲為鎧甲、大慈為安住，彼等慈力故，此經增住持；福聚為鎧甲、智聚所出生，諸聚和合故，此經增住持；降伏諸摩羅、諸論亦破散，已斷於諸見，此經增住持。護世天帝等、諸梵及修羅、天、龍、乾闥婆，住持此已作；地住及虛空、所有諸天女，諸佛住持故，已說此行法。梵行相應故，四實已莊嚴；盡四摩羅故，此經增住持。虛空若作色、或色作非色，諸佛所住持，無有能令動。」<p>爾時，四大天王同以一咽喉聲說此伽他：「我等於此經，守護當如是，及子、諸眷屬，亦善作守護。若當持此者，菩提已作緣，我當近彼等，四方作守護。」<p>爾時，天帝向佛說此伽他：「我知諸佛恩，導師亦已證，於此勝經典，已說佛出生。我於彼諸佛，報恩當作護，當護如是經，及彼持經者。」<p>爾時，娑訶世界主大梵天王向佛說此伽他：「諸定及無量，諸乘及解脫，皆由此經出，已說佛出生。我捨梵處樂，此經所在處，至彼聽聞故，守護當如是。」<p>爾時，刪兜率多天子向佛說此伽他：「若住於菩提，彼當住兜率。此經佛已說，若當有持者，世尊！我當能，捨於天福報，閻浮洲內住，當說此行法。」<p>爾時，商主摩羅子向佛說此伽他：「清淨摩羅業，彼不隨摩羅，若當能持此，修多羅正義。我等於此經，守護當如是，我發精進欲，如是今廣現。」<p>爾時，摩羅波卑摩向佛說此伽陀：「我於彼眾生，當不作障礙，若當持此者，煩惱皆折伏。摩羅不得便，故說於此經，以佛住持故，我當護彼等。」<p>爾時，善德天子向佛說此伽陀：「若諸佛菩提，彼於此經說；若持此經典，彼即供諸尊。我當持此經，為俱致天說，教化向菩提，當聽及敬重。」<p>爾時，慈氏菩薩向佛說此伽陀：「不請之朋友，若彼住菩提，守護諸法故，能捨於自體。故我至兜率，如是修多羅，以佛住持故，我當作廣顯。」<p>爾時，上座摩訶迦葉波向佛說此伽陀：「我等少智慧，聲聞乘已說，隨能、隨勢力，教師法當持。若有持此經，我當攝受彼，及以堪能辯，與彼作善言。」<p>爾時，命者阿難陀向佛說此伽陀：「諸經多千數，我聞教師口，如是等經典，我先未曾聞。我值遇此經，對面已受取，我當作廣顯，欲求於菩提。」<p>佛說此時，菩提高樹善寂天女及彼大辯天女等、功德天女等諸天女，及諸天眾——釋梵、鞞沙門等為首，諸天王及彼諸大天眾、乾闥婆、阿修羅等世間，於佛所說皆大歡喜。<p>爾時，釋迦牟尼佛從三昧起，現大神力，以右手摩諸大菩薩摩訶薩頂，與諸天王及龍王、二十八部散脂鬼神大將軍等，而作是言：「我於無量百千萬億恒河沙劫，修習是金光明微妙經典，汝等當受持、讀誦、廣宣此法，復於閻浮提內無令斷絕。若有善男子、善女人於未來世中，有受持、讀誦此經典者，汝等諸天常當擁護，當知是人於未來世無量百千人天之中常受快樂、於未來世值遇諸佛、疾得證成阿耨多羅三藐三菩提。」<p>爾時，諸大菩薩及天、龍王、二十八部散脂大將等即從座起，到於佛前五體投地，俱發聲言：「如世尊勅，當具奉行。」如是三白：「如世尊勅，當具奉行。」<p>於是，散脂大將軍而白佛言：「世尊！若後未來世中有受持是經，若自書、若使人書，我當與此二十八部諸鬼神等常當隨侍擁衛——隱蔽其形——是說法者，皆悉消滅諸惡，令得安隱，願不有慮。」<p>爾時，釋迦牟尼佛現大神力，十方無量世界皆六種震動。是時諸佛皆大歡喜——囑累是經故——讚美持法者，現無量神力。<p>於是無量無邊阿僧祇菩薩摩訶薩大眾，及信相菩薩、金光、金藏、常悲、法上等，及四天王、十千天子與道場菩提樹神地神堅牢等，及一切世間天、人、阿脩羅等，聞佛所說，皆發無上菩提之心，踊躍歡喜，作禮而去。