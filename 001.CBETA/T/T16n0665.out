<juan>金光明最勝王經卷第一<p>大唐三藏沙門義淨奉<#sp>制譯<p>序品第一<p>如是我聞：<p>一時薄伽梵，在王舍城鷲峯山頂，於最清淨甚深法界，諸佛之境如來所居，與大苾芻眾九萬八千人，皆是阿羅漢——能善調伏如大象王，諸漏已除，無復煩惱，心善解脫，慧善解脫，所作已畢，捨諸重擔，逮得己利，盡諸有結，得大自在，住清淨戒，善巧方便，智慧莊嚴，證八解脫，已到彼岸——其名曰：具壽阿若憍陳如，具壽阿說侍多，具壽婆濕波，具壽摩訶那摩，具壽婆帝利迦，大迦攝波，優樓頻螺迦攝，伽耶迦攝，那提迦攝，舍利子，大目乾連；惟阿難陀住於學地。如是等諸大聲聞，各於晡時從定而起，往詣佛所，頂禮佛足，右遶三匝，退坐一面。<p>復有菩薩摩訶薩，百千萬億人俱——有大威德，如大龍王，名稱普聞，眾所知識，施戒清淨，常樂奉持，忍行精勤，經無量劫，超諸靜慮，繫念現前，開闡慧門，善修方便，自在遊戲，微妙神通，逮得總持，辯才無盡，斷諸煩惱，累染皆亡，不久當成一切種智，降魔軍眾而擊法鼓，制諸外道，令起淨心，轉妙法輪，度人天眾，十方佛土悉已莊嚴，六趣有情無不蒙益，成就大智，具足大忍，住大慈悲心，有大堅固力，歷事諸佛，不般涅槃，發弘誓心，盡未來際，廣於佛所深種淨因，於三世法悟無生忍，逾於二乘所行境界，以大善巧化導世間，於大師教悉能敷演，祕密之法，甚深空性，皆已了知，無復疑惑——其名曰：無障礙轉法輪菩薩，常發心轉法輪菩薩，常精進菩薩，不休息菩薩，慈氏菩薩，妙吉祥菩薩，觀自在菩薩，總持自在王菩薩，大辯莊嚴王菩薩，妙高山王菩薩，大海深王菩薩，寶幢菩薩，大寶幢菩薩，地藏菩薩，虛空藏菩薩，寶手自在菩薩，金剛手菩薩，歡喜力菩薩，大法力菩薩，大莊嚴光菩薩，大金光莊嚴菩薩，淨戒菩薩，常定菩薩，極清淨慧菩薩，堅固精進菩薩，心如虛空菩薩，不斷大願菩薩，施藥菩薩，療諸煩惱病菩薩，醫王菩薩，歡喜高王菩薩，得上授記菩薩，大雲淨光菩薩，大雲持法菩薩，大雲名稱喜樂菩薩，大雲現無邊稱菩薩，大雲師子吼菩薩，大雲牛王吼菩薩，大雲吉祥菩薩，大雲寶德菩薩，大雲日藏菩薩，大雲月藏菩薩，大雲星光菩薩，大雲火光菩薩，大雲電光菩薩，大雲雷音菩薩，大雲慧雨充遍菩薩，大雲清淨雨王菩薩，大雲花樹王菩薩，大雲青蓮花香菩薩，大雲寶栴檀香清涼身菩薩，大雲除闇菩薩，大雲破瞖菩薩。如是等無量大菩薩眾，各於晡時，從定而起，往詣佛所，頂禮佛足，右遶三匝，退坐一面。<p>復有梨車毘童子五億八千，其名曰：師子光童子，師子慧童子，法授童子，因陀羅授童子，大光童子，大猛童子，佛護童子，法護童子，僧護童子，金剛護童子，虛空護童子，虛空吼童子，寶藏童子，吉祥妙藏童子，如是等人而為上首，悉皆安住無上菩提，於大乘中，深信歡喜。各於晡時，往詣佛所，頂禮佛足，右遶三匝，退坐一面。<p>復有四萬二千天子，其名曰：喜見天子，喜悅天子，日光天子，月髻天子，明慧天子，虛空淨慧天子，除煩惱天子，吉祥天子，如是等天子而為上首，皆發弘願，護持大乘，紹隆正法，能使不絕。各於晡時，往詣佛所，頂禮佛足，右遶三匝，退坐一面。<p>復有二萬八千龍王：蓮華龍王，❥羅葉龍王，大力龍王，大吼龍王，小波龍王，持駃水龍王，金面龍王，如意龍王，如是等龍王而為上首，於大乘法，常樂受持，發深信心，稱揚擁護。各於晡時，往詣佛所，頂禮佛足，右遶三匝，退坐一面。<p>復有三萬六千諸藥叉眾，毘沙門天王而為上首。其名曰：菴婆藥叉，持菴婆藥叉，蓮花光藏藥叉，蓮花面藥叉，顰眉藥叉，現大怖藥叉，動地藥叉，吞食藥叉，是等藥叉悉皆愛樂如來正法，深心護持，不生疲懈。各於晡時，往詣佛所，頂禮佛足，右遶三匝，退坐一面。<p>復有四萬九千揭路茶王，香象勢力王而為上首，及餘健闥婆，阿蘇羅，緊那羅，莫呼洛伽等，山林河海一切神仙，并諸大國所有王眾，中宮后妃，淨信男女，人天大眾悉皆雲集，咸願擁護無上大乘，讀誦受持，書寫流布。各於晡時，往詣佛所，頂禮佛足，右遶三匝，退坐一面。<p>如是等聲聞、菩薩、人天大眾、龍神八部，既雲集已，各各至心合掌恭敬，瞻仰尊容，目未曾捨，願樂欲聞殊勝妙法。<p>爾時，薄伽梵於日晡時，從定而起，觀察大眾，而說頌曰：「金光明妙法，最勝諸經王；甚深難得聞，諸佛之境界。我當為大眾，宣說如是經；并四方四佛，威神共加護：東方阿閦尊，南方寶相佛，西方無量壽，北方天鼓音。我復演妙法，吉祥懺中勝，能滅一切罪，淨除諸惡業。及消眾苦患，常與無量樂，一切智根本，諸功德莊嚴。眾生身不具，壽命將損減，諸惡相現前，天神皆捨離。親友懷瞋恨，眷屬悉分離，彼此共乖違，珍財皆散失。惡星為變怪，或被邪蠱侵，若復多憂愁，眾苦之所逼，睡眠見惡夢，因此生煩惱。是人當澡浴，應著鮮潔衣，於此妙經王，甚深佛所讚，專注心無亂，讀誦聽受持。由此經威力，能離諸災橫，及餘眾苦難，無不皆除滅。護世四王眾，及大臣眷屬，無量諸藥叉，一心皆擁衛。大辯才天女，尼連河水神，訶利底母神，堅牢地神眾，梵王帝釋主，龍王緊那羅，及金翅鳥王，阿蘇羅天眾，如是天神等，并將其眷屬，皆來護是人，晝夜常不離。我當說是經，甚深佛行處；諸佛祕密教，千萬劫難逢。若有聞是經，能為他演說，若心生隨喜，或設於供養；如是諸人等，當於無量劫，常為諸天人，龍神所恭敬。此福聚無量，數過於恒沙，讀誦是經者，當獲斯功德。亦為十方尊，深行諸菩薩，擁護持經者，令離諸苦難。供養是經者，如前澡浴身，飲食及香花，恒起慈悲意。若欲聽是經，令心淨無垢；常生歡喜念，能長諸功德。若以尊重心，聽聞是經者；善生於人趣，遠離諸苦難。彼人善根熟，諸佛之所讚；方得聞是經，及以懺悔法。」<p>金光明最勝王經如來壽量品第二<p>爾時，王舍大城有一菩薩摩訶薩，名曰妙幢，已於過去無量俱胝那庾多百千佛所，承事供養，殖諸善根。是時妙幢菩薩獨於靜處，作是思惟：「以何因緣，釋迦牟尼如來壽命短促，唯八十年？」復作是念：「如佛所說，有二因緣，得壽命長。云何為二？一者、不害生命，二者、施他飲食。然釋迦牟尼如來曾於無量百千萬億無數大劫，不害生命，行十善道，常以飲食惠施一切飢餓眾生，乃至己身血肉骨髓，亦持施與，令得飽滿，況餘飲食。」<p>時彼菩薩於世尊所，作是念時，以佛威力，其室忽然廣博嚴淨，帝青琉璃種種眾寶，雜彩間飾，如佛淨土，有妙香氣過諸天香，芬馥充滿。於其四面各有上妙師子之座，四寶所成，以天寶衣而敷其上。復於此座有妙蓮花，種種珍寶以為嚴飾，量等如來自然顯現。於蓮花上有四如來，東方不動，南方寶相，西方無量壽，北方天鼓音。是四如來各於其座加趺而坐，放大光明，周遍照耀王舍大城，及此三千大千世界，乃至十方恒河沙等諸佛國土，雨諸天花，奏諸天樂。爾時，於此贍部洲中及三千大千世界，所有眾生，以佛威力，受勝妙樂，無有乏少。若身不具，皆蒙具足，盲者能視，聾者得聞，瘂者能言，愚者得智，若心亂者得本心，若無衣者得衣服，被惡賤者人所敬，有垢穢者身清潔，於此世間所有利益，未曾有事，悉皆顯現。<p>爾時，妙幢菩薩見四如來及希有事，歡喜踊躍，合掌一心，瞻仰諸佛殊勝之相，亦復思惟釋迦牟尼如來無量功德，惟於壽命生疑惑心：「云何如來功德無量，壽命短促唯八十年？」<p>爾時，四佛告妙幢菩薩言：「善男子！汝今不應思忖如來壽命長短。何以故？善男子！我等不見諸天世間梵、魔、沙門、婆羅門等，人及非人，有能算知佛之壽量，知其齊限；惟除無上正遍知者。」時四如來欲說釋迦牟尼佛所有壽量，以佛威力，欲色界天諸龍、鬼神、健闥婆、阿蘇羅、揭路茶、緊那羅、莫呼洛伽，及無量百千億那庾多菩薩摩訶薩，悉來集會，入妙幢菩薩淨妙室中。<p>爾時，四佛於大眾中，欲顯釋迦牟尼如來所有壽量，而說頌曰：「一切諸海水，可知其渧數；無有能數知，釋迦之壽量。析諸妙高山，如芥可知數；無有能數知，釋迦之壽量。一切大地土，可知其塵數；無有能數知，釋迦之壽量。假使量虛空，可得盡邊際；無有能度知，釋迦之壽量。若人住億劫，盡力常算數；亦復不能知，世尊之壽量。不害眾生命，及施於飲食；由斯二種因，得壽命長遠。是故大覺尊，壽命難知數；如劫無邊際，壽量亦如是。妙幢汝當知，不應起疑惑；最勝壽無量，莫能知數者。」<p>爾時，妙幢菩薩聞四如來說釋迦牟尼佛壽量無限，白言：「世尊！云何如來示現如是短促壽量？」<p>時四世尊告妙幢菩薩言：「善男子！彼釋迦牟尼佛於五濁世出現之時，人壽百年，稟性下劣，善根微薄，復無信解。此諸眾生多有我見、人見、眾生、壽者、養育邪見、我我所見、斷常見等，為欲利益此諸異生及眾外道如是等類，令生正解，速得成就無上菩提，是故釋迦牟尼如來示現如是短促壽命。善男子！然彼如來欲令眾生見涅槃已，生難遭想、憂苦等想，於佛世尊所說經教，速當受持，讀誦通利，為人解說，不生謗毀，是故如來現斯短壽。何以故？彼諸眾生若見如來不般涅槃，不生恭敬難遭之想，如來所說甚深經典，亦不受持讀誦通利、為人宣說。所以者何？以常見佛，不尊重故。善男子！譬如有人見其父母多有財產，珍寶豐盈，便於財物不生希有難遭之想。所以者何？於父財物生常想故。善男子！彼諸眾生亦復如是，若見如來不入涅槃，不生希有難遭之想。所以者何？由常見故。善男子！譬如有人父母貧窮，資財乏少，然彼貧人或詣王家、或大臣舍，見其倉庫種種珍寶悉皆盈滿，生希有心，難遭之想。時彼貧人為欲求財，廣設方便，策勤無怠。所以者何？為捨貧窮，受安樂故。善男子！彼諸眾生亦復如是，若見如來入於涅槃，生難遭想乃至憂苦等想，復作是念：『於無量劫諸佛如來出現於世，如烏曇跋花，時乃一現。』彼諸眾生發希有心，起難遭想。若遇如來，心生敬信，聞說正法，生實語想，所有經典悉皆受持，不生毀謗。善男子！以是因緣，彼佛世尊，不久住世，速入涅槃。善男子！是諸如來，以如是等善巧方便成就眾生。」爾時，四佛說是語已，忽然不現。<p>爾時，妙幢菩薩摩訶薩與無量百千菩薩，及無量億那庾多百千眾生，俱共往詣鷲峯山中釋迦牟尼如來正遍知所，頂禮佛足，在一面立。時妙幢菩薩以如上事具白世尊。<p>時四如來亦詣鷲峯，至釋迦牟尼佛所，各隨本方就座而坐，告侍者菩薩言：「善男子！汝今可詣釋迦牟尼佛所，為我致問：『少病少惱，起居輕利，安樂行不？』復作是言：『善哉！善哉！釋迦牟尼如來！今可演說《金光明經》甚深法要，為欲饒益一切眾生，除去飢饉，令得安樂，我當隨喜。』」<p>時彼侍者各詣釋迦牟尼佛所，頂禮雙足，却住一面，俱白佛言：「彼天人師致問無量：『少病少惱，起居輕利，安樂行不？』復作是言：『善哉！善哉！釋迦牟尼如來！今可演說《金光明經》甚深法要，為欲利益一切眾生，除去飢饉，令得安樂。』」<p>爾時，釋迦牟尼如來、應、正等覺告彼侍者諸菩薩言：「善哉！善哉！彼四如來乃能為諸眾生饒益安樂，勸請於我宣揚正法。」<p>爾時世尊，而說頌曰：「我常在鷲山，宣說此經寶；成就眾生故，示現般涅槃。凡夫起邪見，不信我所說；為成就彼故，示現般涅槃。」<p>時大會中有婆羅門，姓憍陳如，名曰法師授記，與無量百千婆羅門眾，供養佛已，聞世尊說入般涅槃，涕淚交流，前禮佛足，白言：「世尊！若實如來於諸眾生有大慈悲，憐愍利益，令得安樂，猶如父母，餘無等者，能與世間作歸依處，如淨滿月，以大智慧能為照明，如日初出，普觀眾生，愛無偏黨，如羅怙羅，惟願世尊施我一願！」<p>爾時世尊默然而止。佛威力故，於此眾中，有梨車毘童子，名一切眾生憙見，語婆羅門憍陳如言：「大婆羅門！汝今從佛欲乞何願？我能與汝。」<p>婆羅門言：「童子！我欲供養無上世尊，今從如來求請舍利如芥子許。何以故？我曾聞說：『若善男子、善女人得佛舍利如芥子許，恭敬供養，是人當生三十三天而為帝釋。』」<p>是時童子語婆羅門曰：「若欲願生三十三天受勝報者，應當至心聽是《金光明最勝王經》。於諸經中最為殊勝，難解難入，聲聞、獨覺所不能知；此經能生無量無邊福德果報，乃至成辦無上菩提。我今為汝略說其事。」<p>婆羅門言：「善哉！童子！此《金光明》甚深最上，難解難入，聲聞、獨覺尚不能知，何況我等邊鄙之人，智慧微淺而能解了。是故我今求佛舍利如芥子許，持還本處，置寶函中，恭敬供養，命終之後得為帝釋，常受安樂。云何汝今不能為我從明行足求斯一願？」作是語已。<p>爾時童子即為婆羅門，而說頌曰：「恒河駃流水，可生白蓮花；黃鳥作白形，黑鳥變為赤。假使贍部樹，可生多羅果；朅樹羅枝中，能出菴羅葉。斯等希有物，或容可轉變；世尊之舍利，畢竟不可得。假使用龜毛，織成上妙服，寒時可被著，方求佛舍利。假使蚊蚋足，可使成樓觀，堅固不搖動，方求佛舍利。假使水蛭蟲，口中生白齒，長大利如鋒，方求佛舍利。假使持兔角，用成於梯蹬，可昇上天宮，方求佛舍利。鼠緣此梯上，除去阿蘇羅，能障空中月，方求佛舍利。若蠅飲酒醉，周行村邑中，廣造於舍宅，方求佛舍利。若使驢脣色，赤如頻婆果，善作於歌舞，方求佛舍利。烏與鵂鶹鳥，同共一處遊，彼此相順從，方求佛舍利。假使波羅葉，可成於傘蓋，能遮於大雨，方求佛舍利。假令大船舶，盛滿諸財寶，能令陸地行，方求佛舍利。假使鷦鷯鳥，以嘴銜香山，隨處任遊行，方求佛舍利。」<p>爾時，法師授記婆羅門聞此頌已，亦以伽他答一切眾生憙見童子曰：「善哉大童子，此眾中吉祥；善巧方便心，得佛無上記。如來大威德，能救護世間；仁可至心聽，我今次第說。諸佛境難思，世間無與等；法身性常住，修行無差別。諸佛體皆同，所說法亦爾；諸佛無作者，亦復本無生。世尊金剛體，權現於化身；是故佛舍利，無如芥子許。佛非血肉身，云何有舍利？方便留身骨，為益諸眾生。法身是正覺，法界即如來；此是佛真身，亦說如是法。」<p>爾時，會中三萬二千天子，聞說如來壽命長遠，皆發阿耨多羅三藐三菩提心，歡喜踊躍，得未曾有。異口同音，而說頌曰：「佛不般涅槃，正法亦不滅；為利眾生故，示現有滅盡。世尊不思議，妙體無異相；為利眾生故，現種種莊嚴。」<p>爾時，妙幢菩薩親於佛前，及四如來并二大士諸天子所，聞說釋迦牟尼如來壽量事已，復從座起，合掌恭敬白佛言：「世尊！若實如是，諸佛如來不般涅槃，無舍利者，云何經中說有涅槃及佛舍利，令諸人天恭敬供養？過去諸佛現有身骨流布於世，人天供養得福無邊？今復言無，致生疑惑。惟願世尊哀愍我等，廣為分別！」<p>爾時，佛告妙幢菩薩及諸大眾：「汝等當知！云般涅槃有舍利者，是密意說，如是之義，當一心聽。善男子！菩薩摩訶薩如是應知，有其十法能解如來、應、正等覺真實理趣，說有究竟大般涅槃。云何為十？一者、諸佛如來究竟斷盡諸煩惱障、所知障故，名為涅槃。二者、諸佛如來善能解了有情無性及法無性故，名為涅槃。三者、能轉身依及法依故，名為涅槃。四者、於諸有情任運休息化因緣故，名為涅槃。五者、證得真實無差別相平等法身故，名為涅槃。六者、了知生死及以涅槃無二性故，名為涅槃。七者、於一切法了其根本，證清淨故，名為涅槃。八者、於一切法無生無滅善修行故，名為涅槃。九者、真如法界實際平等，得正智故，名為涅槃。十者、於諸法性及涅槃性，得無差別故，名為涅槃。是謂十法說有涅槃。<p>「復次，善男子！菩薩摩訶薩如是應知，復有十法，能解如來、應、正等覺真實理趣，說有究竟大般涅槃。云何為十？一者、一切煩惱以樂欲為本，從樂欲生；諸佛世尊斷樂欲故，名為涅槃。二者、以諸如來斷諸樂欲，不取一法，以不取故，無去無來，無所取故，名為涅槃。三者、以無去來及無所取，是則法身不生不滅，無生滅故，名為涅槃。四者、此無生滅非言所宣，言語斷故，名為涅槃。五者、無有我人，惟法生滅，得轉依故，名為涅槃。六者、煩惱隨惑，皆是客塵，法性是主，無來無去，佛了知故，名為涅槃。七者、真如是實，餘皆虛妄，實性體者即是真如，真如性者即是如來，名為涅槃。八者、實際之性無有戲論，惟獨如來證實際法，戲論永斷，名為涅槃。九者、無生是實，生是虛妄，愚癡之人漂溺生死，如來體實，無有虛妄，名為涅槃。十者、不實之法是從緣生，真實之法不從緣起，如來法身，體是真實，名為涅槃。善男子！是謂十法說有涅槃。<p>「復次，善男子！菩薩摩訶薩如是應知，復有十法，能解如來、應、正等覺真實理趣，說有究竟大般涅槃。云何為十？一者、如來善知施及施果，無我我所，此施及果不正分別，永除滅故，名為涅槃。二者、如來善知戒及戒果，無我我所，此戒及果不正分別，永除滅故，名為涅槃。三者、如來善知忍及忍果，無我我所，此忍及果不正分別，永除滅故，名為涅槃。四者、如來善知勤及勤果，無我我所，此勤及果不正分別，永除滅故，名為涅槃。五者、如來善知定及定果，無我我所，此定及果不正分別，永除滅故，名為涅槃。六者、如來善知慧及慧果，無我我所，此慧及果不正分別，永除滅故，名為涅槃。七者、諸佛如來善能了知一切有情非有情，一切諸法皆無性，不正分別，永除滅故，名為涅槃。八者、若自愛者便起追求，由追求故，受眾苦惱；諸佛如來除自愛故，永絕追求，無追求故，名為涅槃。九者、有為之法皆有數量，無為法者數量皆除，佛離有為，證無為法，無數量故，名為涅槃。十者、如來了知有情及法，體性皆空，離空非有，空性即是真法身故，名為涅槃。善男子！是謂十法說有涅槃。<p>「復次，善男子！豈惟如來不般涅槃是為希有？復有十種希有之法，是如來行。云何為十？一者、生死過失，涅槃寂靜，由於生死及以涅槃證平等故，不處流轉，不住涅槃，於諸有情不生厭背，是如來行。二者、佛於眾生不作是念：『此諸愚夫行顛倒見，為諸煩惱之所纏迫；我今開悟，令其解脫。』然由往昔慈善根力，於彼有情隨其根性意樂勝解，不起分別，任運濟度，示教利喜，盡未來際無有窮盡，是如來行。三者、佛無是念：『我今演說十二分教，利益有情。』然由往昔慈善根力，為彼有情廣說，乃至盡未來際無有窮盡，是如來行。四者、佛無是念：『我今往彼城邑聚落，王及大臣、婆羅門、剎帝利、薜舍、戍達羅等舍，從其乞食。』然由往昔身語意行慣習力故，任運詣彼，為利益事而行乞食，是如來行。五者、如來之身無有饑渴，亦無便利羸憊之相，雖行乞取而無所食，亦無分別，然為任運利益有情，示有食相，是如來行。六者、佛無是念：『此諸眾生，有上、中、下，隨彼機性而為說法。』然佛世尊無有分別，隨其器量善應機緣，為彼說法，是如來行。七者、佛無是念：『此類有情不恭敬我，常於我所出呵罵言，不能與彼共為言論；彼類有情恭敬於我，常於我所共相讚歎，我當與彼共為言說。』然而如來起慈悲心，平等無二，是如來行。八者、諸佛如來無有愛憎、憍慢、貪惜及諸煩惱，然而如來常樂寂靜，讚歎少欲，離諸諠閙，是如來行。九者、如來無有一法不知、不善通達，於一切處鏡智現前無有分別。然而如來，見彼有情所作事業，隨彼意轉方便，誘引令得出離，是如來行。十者、如來若見一分有情得富盛時，不生歡喜；見其衰損，不起憂慼。然而如來見彼有情修習正行，無礙大慈自然救攝；若見有情修習邪行，無礙大悲自然救攝。是如來行。善男子！如是當知如來、應、正等覺，說有如是無邊正行。汝等當知，是謂涅槃真實之相。或時見有般涅槃者，是權方便，及留舍利令諸有情恭敬供養，皆是如來慈善根力。若供養者，於未來世，遠離八難，逢值諸佛，遇善知識，不失善心，福報無邊，速當出離，不為生死之所纏縛，如是妙行，汝等勤修，勿為放逸。」<p>爾時，妙幢菩薩聞佛親說不般涅槃及甚深行，合掌恭敬白言：「我今始知如來大師不般涅槃，及留舍利普益眾生，身心踊悅，歎未曾有。」說是如來壽量品時，無量無數無邊眾生，皆發無等等阿耨多羅三藐三菩提心。時四如來忽然不現，妙幢菩薩，禮佛足已，從座而起還其本處。
。
<juan>金光明最勝王經卷第二<p>大唐三藏沙門義淨奉<#sp>制譯<p>分別三身品第三<p>爾時，虛空藏菩薩摩訶薩，在大眾中從座而起，偏袒右肩，右膝著地，合掌恭敬，頂禮佛足，以上微妙金寶之花寶幢幡蓋而為供養，白佛言：「世尊！云何菩薩摩訶薩於諸如來甚深祕密，如法修行？」佛言：<p>「善男子！諦聽！諦聽！善思念之，吾當為汝分別解說。<p>「善男子！一切如來有三種身。云何為三？一者、化身，二者、應身，三者、法身。如是三身具足，攝受阿耨多羅三藐三菩提，若正了知，速出生死。云何菩薩了知化身？善男子！如來昔在修行地中，為一切眾生修種種法，如是修習至修行滿，修行力故，得大自在；自在力故，隨眾生意，隨眾生行，隨眾生界，悉皆了別，不待時，不過時，處相應，時相應，行相應，說法相應，現種種身，是名化身。善男子！云何菩薩了知應身？謂諸如來為諸菩薩得通達故，說於真諦，為令解了生死涅槃是一味故，為除身見眾生怖畏歡喜故，為無邊佛法而作本故，如實相應如如、如如智本願力故，是身得現具三十二相、八十種好、項背圓光，是名應身。善男子！云何菩薩摩訶薩了知法身？為除諸煩惱等障，為具諸善法故，唯有如如、如如智，是名法身。前二種身，是假名有，此第三身，是真實有，為前二身而作根本。何以故？離法如如，離無分別智，一切諸佛無有別法，一切諸佛智慧具足，一切煩惱究竟滅盡，得清淨佛地，是故法如如、如如智攝一切佛法。<p>「復次，善男子！一切諸佛利益自他，至於究竟。自利益者，是法如如，利益他者，是如如智。能於自他利益之事，而得自在，成就種種無邊用故，是故分別一切佛法，有無量無邊種種差別。善男子！譬如依止妄想思惟，說種種煩惱，說種種業用，說種種果報。如是依法如如，依如如智，說種種佛法，說種種獨覺法，說種種聲聞法。依法如如，依如如智，一切佛法自在成就，是為第一不可思議。譬如畫空作莊嚴具，是難思議；如是依法如如，依如如智，成就佛法亦難思議。<p>「善男子！云何法如如、如如智二無分別，而得自在事業成就？善男子！譬如如來入於涅槃，願自在故，種種事業皆得成就；法如如、如如智自在事成，亦復如是。<p>「復次，菩薩摩訶薩入無心定，依前願力，從禪定起，作眾事業，如是二法無有分別，自在事成。善男子！譬如日月無有分別，亦如水鏡無有分別，光明亦無分別，三種和合得有影生。如是法如如、如如智亦無分別，以願自在故，眾生有感，現應化身，如日月影和合出現。<p>「復次，善男子！譬如無量無邊水鏡，依於光故，空影得現種種異相，空者即是無相。善男子！如是受化諸弟子等，是法身影，以願力故，於二種身現種種相，於法身地無有異相。善男子！依此二身，一切諸佛說有餘涅槃；依此法身，說無餘涅槃。何以故？一切餘法究竟盡故；依此三身，一切諸佛說無住處涅槃。為二身故，不住涅槃，離於法身，無有別佛。何故二身不住涅槃？二身假名不實，念念生滅，不定住故，數數出現，以不定故；法身不爾，是故二身不住涅槃，法身不二，是故不住涅槃，故依三身說無住涅槃。<p>「善男子！一切凡夫為三相故，有縛有障，遠離三身，不至三身。何者為三？一者、遍計所執相，二者、依他起相，三者、成就相。如是諸相，不能解故，不能滅故，不能淨故，是故不得至於三身。如是三相，能解、能滅、能淨故，是故諸佛具足三身。善男子！諸凡夫人未能除遣此三心故，遠離三身，不能得至。何者為三？一者、起事心，二者、依根本心，三者、根本心。依諸伏道，起事心盡；依法斷道，依根本心盡；依最勝道，根本心盡。起事心滅故，得現化身；依根本心滅故，得顯應身；根本心滅故，得至法身。是故一切如來具足三身。<p>「善男子！一切諸佛於第一身，與諸佛同事；於第二身，與諸佛同意；於第三身，與諸佛同體。善男子！是初佛身，隨眾生意有多種故，現種種相，是故說多。第二佛身，弟子一意，故現一相，是故說一。第三佛身，過一切種相，非執相境界，是故說名不一不二。善男子！是第一身，依於應身得顯現故；是第二身，依於法身得顯現故；是法身者，是真實有，無依處故。<p>「善男子！如是三身，以有義故而說於常，以有義故說於無常。化身者，恒轉法輪，處處隨緣，方便相續，不斷絕故，是故說常；非是本故，具足大用不顯現故，說為無常。應身者，從無始來，相續不斷，一切諸佛不共之法能攝持故，眾生無盡，用亦無盡，是故說常；非是本故，以具足用不顯現故，說為無常。法身者，非是行法，無有異相，是根本故，猶如虛空，是故說常。善男子！離無分別智，更無勝智，離法如如，無勝境界；是法如如，是慧如如，是二種如如，如如不一不異，是故法身慧清淨故，滅清淨故，是二清淨，是故法身具足清淨。<p>「復次，善男子！分別三身，有四種異：有化身非應身，有應身非化身，有化身亦應身，有非化身亦非應身。何者化身非應身？謂諸如來般涅槃後，以願自在故，隨緣利益，是名化身。何者應身非化身？是地前身。何者化身亦應身？謂住有餘涅槃之身。何者非化身非應身？謂是法身。<p>「善男子！是法身者，二無所有所顯現故。何者名為二無所有？於此法身相及相處，二皆是無，非有非無，非一非異，非數非非數，非明非闇。如是如如智，不見相及相處，不見非有非無，不見非一非異，不見非數非非數，不見非明非闇。是故當知境界清淨，智慧清淨，不可分別，無有中間，為滅道本故，於此法身能顯如來種種事業。<p>「善男子！是身因緣境界處所，果依於本，難思議故，若了此義，是身即是大乘，是如來性，是如來藏。依於此身得發初心，修行地心而得顯現，不退地心亦皆得現，一生補處心、金剛之心、如來之心而悉顯現，無量無邊如來妙法，皆悉顯現。依此法身，不可思議摩訶三昧而得顯現；依此法身，得現一切大智。是故二身依於三昧，依於智慧，而得顯現。如此法身，依於自體說常、說我，依大三昧故說於樂，依於大智故說清淨，是故如來常住自在安樂清淨。依大三昧，一切禪定首楞嚴等，一切念處、大法念等，大慈大悲一切陀羅尼、一切神通、一切自在、一切法平等攝受，如是佛法，悉皆出現。依此大智，十力、四無所畏、四無礙辯、一百八十不共之法，一切希有不可思議法，悉皆顯現。譬如依如意寶珠，無量無邊種種珍寶，悉皆得現。如是依大三昧寶，依大智慧寶，能出種種無量無邊諸佛妙法。<p>「善男子！如是法身三昧智慧，過一切相，不著於相，不可分別，非常非斷，是名中道。雖有分別，體無分別。雖有三數而無三體，不增不減，猶如夢幻，亦無所執，亦無能執，法體如如是解脫處，過死王境，越生死闇，一切眾生不能修行、所不能至，一切諸佛菩薩之所住處。善男子！譬如有人願欲得金，處處求覓，遂得金礦，既得礦已，即便碎之，擇取精者，爐中銷鍊，得清淨金，隨意迴轉，作諸鐶釧種種嚴具，雖有諸用，金性不改。<p>「復次，善男子！若善男子、善女人求勝解脫修行世善，得見如來及弟子眾。得親近已，白佛言：『世尊！何者為善？何者不善？何者正修，得清淨行？』諸佛如來及弟子眾，見彼問時，如是思惟：『是善男子、善女人欲求清淨，欲聽正法。』即便為說，令其開悟。彼既聞已，正念憶持，發心修行，得精進力，除嬾惰障，滅一切罪，於諸學處，離不尊重，息掉悔心，入於初地；依初地心，除利有情障，得入二地；於此地中，除不逼惱障，入於三地；於此地中，除心軟淨障，入於四地；於此地中，除善方便障，入於五地；於此地中，除見真俗障，入於六地；於此地中，除見行相障，入於七地；於此地中，除不見滅相障，入於八地；於此地中，除不見生相障，入於九地；於此地中，除六通障，入於十地；於此地中，除所知障，除根本心，入如來地。如來地者，由三淨故，名極清淨。云何為三？一者、煩惱淨，二者、苦淨，三者、相淨。譬如真金鎔銷治鍊，既燒打已，無復塵垢，為顯金性本清淨故，金體清淨，非謂無金。譬如濁水，澄渟清淨，無復滓穢，為顯水性本清淨故，非謂無水。如是法身，與煩惱離，苦集除已，無復餘習，為顯佛性本清淨故，非謂無體。譬如虛空，煙雲塵霧之所障蔽，若除屏已，是空界淨，非謂無空。如是法身一切眾苦悉皆盡故，說為清淨，非謂無體。譬如有人於睡夢中，見大河水漂泛其身，運手動足，截流而渡，得至彼岸，由彼身心不懈退故，從夢覺已，不見有水彼此岸別，非謂無心。生死妄想既滅盡已，是覺清淨，非謂無覺。如是法界一切妄想不復生故，說為清淨，非是諸佛無其實體。<p>「復次，善男子！是法身者，惑障清淨能現應身，業障清淨能現化身，智障清淨能現法身。譬如依空出電，依電出光，如是依法身故，能現應身，依應身故，能現化身。由性淨故能現法身，智慧清淨能現應身，三昧清淨能現化身。此三清淨，是法如如，不異如如，一味如如，解脫如如，究竟如如，是故諸佛，體無有異。<p>「善男子！若有善男子、善女人說於如來是我大師。若作如是決定信者，此人即應深心解了如來之身無有別異。善男子！以是義故，於諸境界不正思惟悉皆除斷，即知彼法無有二相，亦無分別，聖所修行，如如於彼，無有二相。正修行故，如是如是一切諸障悉皆除滅，如如一切障滅。如是如是法如如、如如智得最清淨，如如法界正智清淨。如是如是一切自在，具足攝受皆得成就，一切諸障悉皆除滅。一切諸障得清淨故，是名真如正智真實之相，如是見者，是名聖見，是則名為真實見佛。何以故？如實得見法真如故，是故諸佛悉能普見一切如來。何以故？聲聞、獨覺已出三界，求真實境，不能知見，如是聖人所不知見，一切凡夫皆生疑惑，顛倒分別，不能得度，如兔浮海，必不能過。所以者何？力微劣故。凡夫之人亦復如是，不能通達法如如故。然諸如來無分別心，於一切法得大自在，具足清淨深智慧故，是自境界，不共他故。是故諸佛如來於無量無邊阿僧祇劫，不惜身命，難行苦行，方得此身，最上無比，不可思議，過言說境，是妙寂靜，離諸怖畏。<p>「善男子！如是知見法真如者，無生老死，壽命無限，無有睡眠，亦無飢渴，心常在定，無有散動。若於如來起諍論心，是則不能見於如來。諸佛所說，皆能利益，有聽聞者，無不解脫，諸惡禽獸、惡人、惡鬼不相逢值，由聞法故，果報無盡。然諸如來無無記事，一切境界無欲知心，生死涅槃無有異想，如來所記，無不決定。諸佛如來四威儀中，無非智攝，一切諸法無有不為慈悲所攝，無有不為利益安樂諸眾生者。<p>「善男子！若有善男子、善女人於此《金光明經》聽聞信解，不墮地獄、餓鬼、傍生、阿蘇羅道，常處人天，不生下賤，恒得親近諸佛如來，聽受正法，常生諸佛清淨國土。所以者何？由得聞此甚深法故，是善男子、善女人則為如來已知已記，當得不退阿耨多羅三藐三菩提。若善男子、善女人於此甚深微妙之法，一經耳者，當知是人不謗如來，不毀正法，不輕聖眾，一切眾生未種善根，令得種故，已種善根，令增長成熟故，一切世界所有眾生皆勸修行六波羅蜜多。」<p>爾時虛空藏菩薩、梵釋四王諸天眾等，即從座起，偏袒右肩，合掌恭敬，頂禮佛足，白佛言：「世尊！若所在處，講說如是《金光明王》微妙經典，於其國土有四種利益。何者為四？一者、國王軍眾強盛，無諸怨敵，離於疾病，壽命延長，吉祥安樂，正法興顯。二者、中宮妃后、王子諸臣和悅無諍，離於諂佞，王所愛重。三者、沙門、婆羅門及諸國人修行正法，無病安樂，無抂死者，於諸福田悉皆修立。四者、於三時中，四大調適，常為諸天增加守護，慈悲平等，無傷害心，令諸眾生歸敬三寶，皆願修習菩提之行。是為四種利益之事。世尊！我等亦常為弘經故，隨逐如是持經之人，所在住處，為作利益。」<p>佛言：「善哉！善哉！善男子！如是！如是！汝等應當勤心流布此妙經王，則令正法久住於世。」<p>金光明最勝王經夢見金鼓懺悔品第四<p>爾時，妙幢菩薩親於佛前聞妙法已，歡喜踊躍，一心思惟，還至本處。於夜夢中見大金鼓，光明晃耀猶如日輪，於此光中得見十方無量諸佛，於寶樹下坐琉璃座，無量百千大眾圍遶而為說法。見一婆羅門桴擊金鼓，出大音聲，聲中演說微妙伽他明懺悔法。妙幢聞已，皆悉憶持，繫念而住。至天曉已與無量百千大眾圍遶，將諸供具出王舍城，詣鷲峯山，至世尊所，禮佛足已布設香花，右遶三匝，退坐一面，合掌恭敬，瞻仰尊顏，白佛言：「世尊！我於夢中見婆羅門以手執桴，擊妙金鼓，出大音聲，聲中演說微妙伽他明懺悔法，我皆憶持。惟願世尊降大慈悲，聽我所說。」即於佛前，而說頌曰：「我於昨夜中，夢見大金鼓；其形極姝妙，周遍有金光。猶如盛日輪，光明皆普耀，充滿十方界，咸見於諸佛。在於寶樹下，各處琉璃座；無量百千眾，恭敬而圍遶。有一婆羅門，以桴擊金鼓；於其鼓聲內，說此妙伽他。金光明鼓出妙聲，遍至三千大千界；能滅三塗極重罪，及以人中諸苦厄。由此金鼓聲威力，永滅一切煩惱障，斷除怖畏令安隱，譬如自在牟尼尊。佛於生死大海中，積行修成一切智；能令眾生覺品具，究竟咸歸功德海。由此金鼓出妙聲，普令聞者獲梵響，證得無上菩提果，常轉清淨妙法輪。住壽不可思議劫，隨機說法利群生；能斷煩惱眾苦流，貪瞋癡等皆除滅。若有眾生處惡趣，大火猛焰周遍身；若得聞是妙鼓音，即能離苦歸依佛。皆得成就宿命智，能憶過去百千生；悉皆正念牟尼尊，得聞如來甚深教。由聞金鼓勝妙音，常得親近於諸佛；悉能捨離諸惡業，純修清淨諸善品。一切天人有情類，殷重至誠祈願者；得聞金鼓妙音聲，能令所求皆滿足。眾生墮在無間獄，猛火炎熾苦焚身；無有救護處輪迴，聞者能令苦除滅。人天餓鬼傍生中，所有現受諸苦難；得聞金鼓發妙響，皆蒙離苦得解脫。現在十方界，常住兩足尊；願以大悲心，哀愍憶念我。眾生無歸依，亦無有救護；為如是等類，能作大歸依。我先所作罪，極重諸惡業；今對十力前，至心皆懺悔。我不信諸佛，亦不敬尊親，不務修眾善，常造諸惡業。或自恃尊高，種姓及財位，盛年行放逸，常造諸惡業。心恒起邪念，口陳於惡言，不見於過罪，常造諸惡業。恒作愚夫行，無明闇覆心，隨順不善友，常造諸惡業。或因諸戲樂，或復懷憂惱，為貪瞋所纏，故我造諸惡。親近不善人，及由慳嫉意，貧窮行諂誑，故我造諸惡。雖不樂眾過，由有怖畏故，及不得自在，故我造諸惡。或為躁動心，或因瞋恚恨，及以飢渴惱，故我造諸惡。由飲食衣服，及貪愛女人，煩惱火所燒，故我造諸惡。於佛法僧眾，不生恭敬心，作如是眾罪，我今悉懺悔。於獨覺菩薩，亦無恭敬心，作如是眾罪，我今悉懺悔。無知謗正法，不孝於父母，作如是眾罪，我今悉懺悔。由愚癡憍慢，及以貪瞋力，作如是眾罪，我今悉懺悔。我於十方界，供養無數佛；當願拔眾生，令離諸苦難。願一切有情，皆令住十地；福智圓滿已，成佛導群迷。我為諸眾生，苦行百千劫；以大智慧力，皆令出苦海。我為諸含識，演說甚深經，最勝金光明，能除諸惡業。若人百千劫，造諸極重罪；暫時能發露，眾惡盡消除。依此金光明，作如是懺悔；由斯能速盡，一切諸苦業。勝定百千種，不思議總持，根力覺道支，修習常無倦。我當至十地，具足珍寶處，圓滿佛功德，濟渡生死流。我於諸佛海，甚深功德藏，妙智難思議，皆令得具足。唯願十方佛，觀察護念我；皆以大悲心，哀受我懺悔。我於多劫中，所造諸惡業；由斯生苦惱，哀愍願消除。我造諸惡業，常生憂怖心；於四威儀中，曾無歡樂想。諸佛具大悲，能除眾生怖；願受我懺悔，令得離憂苦。我有煩惱障，及以諸報業；願以大悲水，洗濯令清淨。我先作諸罪，及現造惡業；至心皆發露，咸願得蠲除。未來諸惡業，防護令不起；設令有違者，終不敢覆藏。身三語四種，意業復有三；繫縛諸有情，無始恒相續。由斯三種行，造作十惡業，如是眾多罪，我今皆懺悔。我造諸惡業，苦報當自受；今於諸佛前，至誠皆懺悔。於此贍部洲，及他方世界；所有諸善業，今我皆隨喜。願離十惡業，修行十善道；安住十地中，常見十方佛。我以身語意，所修福智業；願以此善根，速成無上慧。我今親對十力前，發露眾多苦難事；凡愚迷惑三有難，恒造極重惡業難，我所積集欲邪難，常起貪愛流轉難，於此世間耽著難，一切愚夫煩惱難，狂心散動顛倒難，及以親近惡友難，於生死中貪染難，瞋癡闇鈍造罪難，生八無暇惡處難，未曾積集功德難，我今皆於最勝前，懺悔無邊罪惡業。我今歸依諸善逝，我禮德海無上尊；如大金山照十方，唯願慈悲哀攝受。身色金光淨無垢，目如清淨紺琉璃；吉祥威德名稱尊，大悲慧日除眾闇。佛日光明常普遍，善淨無垢離諸塵；牟尼月照極清涼，能除眾生煩惱熱。三十二相遍莊嚴，八十隨好皆圓滿；福德難思無與等，如日流光照世間。色如琉璃淨無垢，猶如滿月處虛空；妙頗梨網映金軀，種種光明以嚴飾。於生死苦瀑流內，老病憂愁水所漂；如是苦海難堪忍，佛日舒光令永竭。我今稽首一切智，三千世界希有尊，光明晃耀紫金身，種種妙好皆嚴飾。如大海水量難知，大地微塵不可數，如妙高山叵稱量，亦如虛空無有際。諸佛功德亦如是，一切有情不能知，於無量劫諦思惟，無有能知德海岸。盡此大地諸山岳，析如微塵能算知，毛端渧海尚可量，佛之功德無能數。一切有情皆共讚，世尊名稱諸功德，清淨相好妙莊嚴，不可稱量知分齊。我之所有眾善業，願得速成無上尊，廣說正法利群生，悉令解脫於眾苦。降伏大力魔軍眾，當轉無上正法輪；久住劫數難思議，充足眾生甘露味。猶如過去諸最勝，六波羅蜜皆圓滿；滅諸貪欲及瞋癡，降伏煩惱除眾苦。願我常得宿命智，能憶過去百千生；亦常憶念牟尼尊，得聞諸佛甚深法。願我以斯諸善業，奉事無邊最勝尊；遠離一切不善因，恒得修行真妙法。一切世界諸眾生，悉皆離苦得安樂；所有諸根不具足，令彼身相皆圓滿。若有眾生遭病苦，身形羸瘦無所依；咸令病苦得消除，諸根色力皆充滿。若犯王法當刑戮，眾苦逼迫生憂惱；彼受如斯極苦時，無有歸依能救護。若受鞭杖枷鎖繫，種種苦具切其身；無量百千憂惱時，逼迫身心無暫樂。皆令得免於繫縛，及以鞭杖苦楚事；將臨刑者得命全，眾苦皆令永除盡。若有眾生飢渴逼，令得種種殊勝味；盲者得視聾者聞，跛者能行瘂能語。貧窮眾生獲寶藏，倉庫盈溢無所乏；皆令得受上妙樂，無一眾生受苦惱。一切人天皆樂見，容儀溫雅甚端嚴；悉皆現受無量樂，受用豐饒福德具。隨彼眾生念伎樂，眾妙音聲皆現前；念水即現清涼池，金色蓮花汎其上。隨彼眾生心所念，飲食衣服及床敷；金銀珍寶妙琉璃，瓔珞莊嚴皆具足。勿令眾生聞惡響，亦復不見有相違；所受容貌悉端嚴，各各慈心相愛樂。世間資生諸樂具，隨心念時皆滿足；所得珍財無悋惜，分布施與諸眾生。燒香末香及塗香，眾妙雜花非一色；每日三時從樹墮，隨心受用生歡喜。普願眾生咸供養，十方一切最勝尊；三乘清淨妙法門，菩薩獨覺聲聞眾。常願勿處於卑賤，不墮無暇八難中；生在有暇人中尊，恒得親承十方佛。願得常生富貴家，財寶倉庫皆盈滿；顏貌名稱無與等，壽命延長經劫數。悉願女人變為男，勇健聰明多智慧；一切常行菩薩道，勤修六度到彼岸。常見十方無量佛，寶王樹下而安處；處妙琉璃師子座，恒得親承轉法輪。若於過去及現在，輪迴三有造諸業；能招可厭不善趣，願得消滅永無餘。一切眾生於有海，生死羂網堅牢縛；願以智劍為斷除，離苦速證菩提處。眾生於此贍部內，或於他方世界中；所作種種勝福因，我今皆悉生隨喜。以此隨喜福德事，及身語意造眾善；願此勝業常增長，速證無上大菩提。所有禮讚佛功德，深心清淨無瑕穢；迴向發願福無邊，當超惡趣六十劫。若有男子及女人，婆羅門等諸勝族；合掌一心讚歎佛，生生常憶宿世事。諸根清淨身圓滿，殊勝功德皆成就；願於未來所生處，常得人天共瞻仰。非於一佛十佛所，修諸善根今得聞；百千佛所種善根，方得聞斯懺悔法。」<p>爾時世尊聞此說已，讚妙幢菩薩言：「善哉！善哉！善男子！如汝所夢，金鼓出聲讚歎如來真實功德，并懺悔法；若有聞者，獲福甚多，廣利有情，滅除罪障。汝今應知此之勝業，皆是過去讚歎發願，宿習因緣，及由諸佛威力加護，此之因緣，當為汝說。」時諸大眾聞是法已，咸皆歡喜，信受奉行。
。
<juan>金光明最勝王經卷第三<p>大唐三藏沙門義淨奉<#sp>制譯<p>滅業障品第五<p>爾時，世尊住正分別，入於甚深微妙靜慮，從身毛孔放大光明，無量百千種種諸色，諸佛剎土悉現光中，十方恒河沙校量譬喻所不能及。五濁惡世為光所照，是諸眾生，作十惡業、五無間罪、誹謗三寶、不孝尊親、輕慢師長婆羅門眾，應墮地獄、餓鬼、傍生，彼各蒙光至所住處，是諸有情見斯光已，因光力故，皆得安樂，端正姝妙，色相具足，福智莊嚴，得見諸佛。是時帝釋一切天眾，及恒河女神并諸大眾，蒙光希有，皆至佛所，右遶三匝，退坐一面。<p>爾時，天帝釋承佛威力，即從座起，偏袒右肩，右膝著地，合掌向佛。而白佛言：「世尊！云何善男子、善女人願求阿耨多羅三藐三菩提，修行大乘，攝受一切邪倒有情，曾所造作業障罪者，云何懺悔，當得除滅？」<p>佛告天帝釋：「善哉！善哉！善男子！汝今修行，欲為無量無邊眾生，令得清淨解脫安樂，哀愍世間，福利一切。若有眾生由業障故，造諸罪者，應當策勵，晝夜六時，偏袒右肩，右膝著地，合掌恭敬，一心專念，口自說言：『歸命頂禮現在十方一切諸佛，已得阿耨多羅三藐三菩提者，轉妙法輪，持照法輪，雨大法雨，擊大法鼓，吹大法螺，建大法幢，秉大法炬。為欲利益安樂諸眾生故，常行法施，誘進群迷，令得大果，證常樂故。如是等諸佛世尊，以身、語、意稽首歸誠，至心禮敬。彼諸世尊以真實慧，以真實眼，真實證明，真實平等，悉知悉見一切眾生善惡之業。我從無始生死以來，隨惡流轉，共諸眾生造業障罪，為貪、瞋、癡之所纏縛。未識佛時，未識法時，未識僧時，未識善惡，由身、語、意造無間罪，惡心出佛身血，誹謗正法，破和合僧，殺阿羅漢，殺害父母。身三、語四、意三種行，造十惡業，自作、教他、見作隨喜。於諸善人，橫生毀謗，斗秤欺誑，以偽為真，不淨飲食施與一切，於六道中所有父母更相惱害。或盜窣堵波物、四方僧物、現前僧物自在而用，世尊法律不樂奉行，師長教示不相隨順。見行聲聞、獨覺、大乘行者，喜生罵辱，令諸行人心生悔惱。見有勝己，便懷嫉妬，法施、財施常生慳惜，無明所覆，邪見惑心，不修善因，令惡增長，於諸佛所而起誹謗，法說非法，非法說法。如是眾罪，佛以真實慧，真實眼，真實證明，真實平等，悉知悉見。我今歸命，對諸佛前，皆悉發露，不敢覆藏，未作之罪更不復作，已作之罪今皆懺悔。所作業障，應墮惡道、地獄、傍生、餓鬼之中、阿蘇羅眾及八難處，願我此生所有業障皆得消滅，所有惡報未來不受。亦如過去諸大菩薩修菩提行，所有業障悉已懺悔，我之業障今亦懺悔，皆悉發露，不敢覆藏，已作之罪願得除滅，未來之惡更不敢造。亦如未來諸大菩薩修菩提行，所有業障悉皆懺悔，我之業障今亦懺悔，皆悉發露，不敢覆藏，已作之罪願得除滅，未來之惡更不敢造。亦如現在十方世界諸大菩薩修菩提行，所有業障悉已懺悔，我之業障今亦懺悔，皆悉發露，不敢覆藏，已作之罪願得除滅，未來之惡更不敢造。』<p>「善男子！以是因緣，若有造罪，一剎那中，不得覆藏，何況一日一夜，乃至多時。若有犯罪欲求清淨，心懷愧恥，信於未來必有惡報，生大恐怖，應如是懺。如人被火燒頭燒衣，救令速滅，火若未滅，心不得安；若人犯罪亦復如是，即應懺悔，令速除滅。若有願生富樂之家，多饒財寶，復欲發意修習大乘，亦應懺悔，滅除業障。欲生豪貴婆羅門種、剎帝利家，及轉輪王七寶具足，亦應懺悔，滅除業障。<p>「善男子！若有欲生四天王眾天、三十三天、夜摩天、覩史多天、樂變化天、他化自在天，亦應懺悔，滅除業障。若欲生梵眾、梵輔、大梵天、少光、無量光、極光淨天、少淨、無量淨、遍淨天、無雲、福生、廣果天、無煩、無熱、善現、善見、色究竟天，亦應懺悔，滅除業障。若欲求預流果、一來果、不還果、阿羅漢果，亦應懺悔，滅除業障。若欲願求三明六通、聲聞、獨覺自在菩提，至究竟地，求一切智智、淨智、不思議智、不動智、三藐三菩提正遍智者，亦應懺悔，滅除業障。何以故？善男子！一切諸法從因緣生，如來所說，異相生，異相滅，因緣異故。如是過去諸法皆已滅盡，所有業障無復遺餘，是諸行法未得現生而今得生，未來業障更不復起。何以故？善男子！一切法空，如來所說無有我、人、眾生、壽者，亦無生滅，亦無行法。善男子！一切諸法皆依於本，亦不可說。何以故？過一切相故。若有善男子、善女人，如是入於微妙真理，生信敬心，是名無眾生而有於本，以是義故，說於懺悔，滅除業障。<p>「善男子！若人成就四法，能除業障，永得清淨。云何為四？一者、不起邪心，正念成就，二者、於甚深理不生誹謗，三者、於初行菩薩起一切智心，四者、於諸眾生起慈無量，是謂為四。」<p>爾時世尊而說頌言：「專心護三業，不誹謗深法；作一切智想，慈心淨業障。<p>「善男子！有四業障難可滅除。云何為四？一者、於菩薩律儀犯極重惡，二者、於大乘經心生誹謗，三者、於自善根不能增長，四者、貪著三有，無出離心。復有四種對治業障。云何為四？一者、於十方世界一切如來，至心親近，說一切罪；二者、為一切眾生勸請諸佛說深妙法；三者、隨喜一切眾生所有功德；四者、所有一切功德善根，悉皆迴向阿耨多羅三藐三菩提。」<p>爾時，天帝釋白佛言：「世尊！世間所有男子女人，於大乘行有能行者，有不行者，云何能得隨喜一切眾生功德善根？」<p>佛言：「善男子！若有眾生雖於大乘未能修習，然於晝夜六時，偏袒右肩，右膝著地，合掌恭敬，一心專念，作隨喜時，得福無量。應作是言：『十方世界一切眾生，現在修行施、戒、心、慧，我今皆悉深生隨喜。』由作如是隨喜福故，必當獲得尊重殊勝無上無等最妙之果。如是過去、未來一切眾生，所有善根皆悉隨喜。又於現在初行菩薩發菩提心所有功德，過百大劫行菩薩行，有大功德獲無生忍，至不退轉、一生補處，如是一切功德之蘊，皆悉至心隨喜讚歎。過去、未來一切菩薩，所有功德隨喜讚歎亦復如是。復於現在十方世界一切諸佛、應、正遍知證妙菩提，為度無邊諸眾生故，轉無上法輪，行無礙法施，擊法鼓，吹法螺，建法幢，雨法雨，哀愍勸化一切眾生，咸令信受，皆蒙法施，悉得充足無盡安樂。又復所有菩薩、聲聞、獨覺功德積集善根，若有眾生未具如是諸功德者，悉令具足，我皆隨喜。如是過去、未來諸佛、菩薩、聲聞、獨覺所有功德，亦皆至心隨喜讚歎。善男子！如是隨喜，當得無量功德之聚，如恒河沙三千大千世界所有眾生，皆斷煩惱，成阿羅漢。若有善男子、善女人盡其形壽，常以上妙衣服、飲食、臥具、醫藥而為供養，如是功德，不及如前隨喜功德千分之一。何以故？供養功德有數有量，不攝一切諸功德故，隨喜功德無量無數，能攝三世一切功德。是故若人欲求增長勝善根者，應修如是隨喜功德。若有女人，願轉女身為男子者，亦應修習隨喜功德，必得隨心現成男子。」<p>爾時，天帝釋白佛言：「世尊！已知隨喜功德，勸請功德惟願為說，欲令未來一切菩薩當轉法輪，現在菩薩正修行故。」<p>佛告帝釋：「若有善男子、善女人願求阿耨多羅三藐三菩提者，應當修行聲聞、獨覺、大乘之道。是人當於晝夜六時，如前威儀，一心專念，作如是言：『我今歸依十方一切諸佛世尊，已得阿耨多羅三藐三菩提，未轉無上法輪，欲捨報身入涅槃者，我皆至誠頂禮勸請轉大法輪，雨大法雨，然大法燈，照明理趣，施無礙法，莫般涅槃，久住於世，度脫安樂一切眾生，如前所說乃至無盡安樂。我今以此勸請功德，迴向阿耨多羅三藐三菩提，如過去、未來、現在諸大菩薩勸請功德迴向菩提，我亦如是勸請功德迴向無上正等菩提。』善男子！假使有人以三千大千世界滿中七寶供養如來，若復有人勸請如來轉大法輪所得功德，其福勝彼。何以故？彼是財施，此是法施。善男子！且置三千大千世界七寶布施，若人以滿恒河沙數大千世界七寶，供養一切諸佛，勸請功德亦勝於彼，由其法施有五勝利。云何為五？一者、法施兼利自他，財施不爾；二者、法施能令眾生出於三界，財施之福不出欲界；三者、法施能淨法身，財施但唯增長於色；四者、法施無窮，財施有盡；五者、法施能斷無明，財施唯伏貪愛。是故，善男子！勸請功德無量無邊，難可譬喻。如我昔行菩薩道時，勸請諸佛轉大法輪，由彼善根，是故今日一切帝釋、諸梵王等，勸請於我轉大法輪。善男子！請轉法輪，為欲度脫安樂諸眾生故。我於往昔為菩提行，勸請如來久住於世，莫般涅槃；依此善根，我得十力、四無所畏、四無礙辯、大慈大悲，證得無數不共之法，我當入於無餘涅槃，我之正法久住於世。我法身者清淨無比，種種妙相，無量智慧，無量自在，無量功德，難可思議，一切眾生皆蒙利益，百千萬劫說不能盡。法身攝藏一切諸法，一切諸法不攝法身。法身常住，不墮常見，雖復斷滅，亦非斷見。能破眾生種種異見，能生眾生種種真見，能解一切眾生之縛，無縛可解，能植眾生諸善根本，未成熟者令成熟，已成熟者令解脫。無作無動，遠離闠閙，寂靜無為，自在安樂，過於三世，能現三世；出於聲聞、獨覺之境，諸大菩薩之所修行，一切如來體無有異，此等皆由勸請功德善根力故，如是法身我今已得。是故若有欲得阿耨多羅三藐三菩提者，於諸經中一句一頌為人解說，功德善根尚無限量，何況勸請如來轉大法輪，久住於世，莫般涅槃。」<p>時天帝釋，復白佛言：「世尊！若善男子、善女人為求阿耨多羅三藐三菩提故，修三乘道所有善根，云何迴向一切智智？」<p>佛告天帝：「善男子！若有眾生欲求菩提，修三乘道，所有善根願迴向者，當於晝夜六時，慇重至心作如是說：『我從無始生死以來，於三寶所，修行成就所有善根，乃至施與傍生一摶之食，或以善言和解諍訟，或受三歸及諸學處，或復懺悔，勸請隨喜所有善根，我今作意悉皆攝取，迴施一切眾生，無悔悋心。是解脫分善根所攝，如佛世尊之所知見，不可稱量無礙清淨，如是所有功德善根，悉以迴施一切眾生，不住相心，不捨相心。我亦如是功德善根，悉以迴施一切眾生，願皆獲得如意之手，撝空出寶，滿眾生願，富樂無盡，智慧無窮，妙法辯才，悉皆無滯，共諸眾生同證阿耨多羅三藐三菩提，得一切智。因此善根更復出生無量善法，亦皆迴向無上菩提。又如過去諸大菩薩，修行之時功德善根，悉皆迴向一切種智，現在、未來亦復如是。然我所有功德善根，亦皆迴向阿耨多羅三藐三菩提，是諸善根，願共一切眾生俱成正覺。如餘諸佛，坐於道場菩提樹下，不可思議無礙清淨，住於無盡法藏陀羅尼首楞嚴定，破魔波旬無量兵眾，應見覺知，應可通達，如是一切，一剎那中悉皆照了，於後夜中獲甘露法，證甘露義，我及眾生願皆同證如是妙覺。猶如無量壽佛、勝光佛、妙光佛、阿閦佛、功德善光佛、師子光明佛、百光明佛、網光明佛、寶相佛、寶焰佛、焰明佛、焰盛光明佛、吉祥上王佛、微妙聲佛、妙莊嚴佛、法幢佛、上勝身佛、可愛色身佛、光明遍照佛、梵淨王佛、上性佛，如是等如來、應、正遍知，過去、未來及以現在示現應化、得阿耨多羅三藐三菩提，轉無上法輪為度眾生，我亦如是。』廣說如上。<p>「善男子！若有淨信男子、女人，於此《金光明最勝王經．滅業障品》，受持讀誦，憶念不忘，為他廣說，得無量無邊大功德聚。譬如三千大千世界所有眾生，一時皆得成就人身，得人身已，成獨覺道。若有善男子、善女人，盡其形壽恭敬尊重，四事供養一一獨覺，各施七寶如須彌山，此諸獨覺入涅槃後，皆以珍寶起塔供養，其塔高廣十二瑜繕那，以諸花香寶幢幡蓋常為供養。善男子！於意云何？是人所獲功德寧為多不？」<p>天帝釋言：「甚多。世尊！」<p>「善男子！若復有人於此《金光明》微妙經典，眾經之王〈滅業障品〉，受持讀誦，憶念不忘，為他廣說，所獲功德於前所說供養功德，百分不及一，百千萬億分，乃至校量譬喻所不能及。何以故？是善男子、善女人住正行中，勸請十方一切諸佛轉無上法輪，皆為諸佛歡喜讚歎。善男子！如我所說，一切施中，法施為勝。是故，善男子！於三寶所，設諸供養，不可為比。勸受三歸，持一切戒，無有毀犯，三業不空，不可為比。一切世界一切眾生，隨力隨能，隨所願樂，於三乘中勸發菩提心，不可為比。於三世中一切世界，所有眾生皆得無礙，速令成就無量功德，不可為比。三世剎土一切眾生，令無障礙，得三菩提，不可為比。三世剎土一切眾生，勸令速出四惡道苦，不可為比。三世剎土一切眾生，勸令除滅極重惡業，不可為比。一切苦惱勸令解脫，不可為比。一切怖畏苦惱逼切，皆令得脫，不可為比。三世佛前，一切眾生所有功德，勸令隨喜，發菩提願，不可為比。勸除惡行罵辱之業，一切功德皆願成就，所在生中，勸請供養尊重讚歎一切三寶，勸請眾生淨修福行，成滿菩提，不可為比。是故當知，勸請一切世界三世三寶，勸請滿足六波羅蜜，勸請轉於無上法輪，勸請住世經無量劫，演說無量甚深妙法，功德甚深，無能比者。」<p>爾時，天帝釋及恒河女神、無量梵王、四大天眾從座而起，偏袒右肩，右膝著地，合掌頂禮。白佛言：「世尊！我等皆得聞是《金光明最勝王經》，今悉受持讀誦通利，為他廣說，依此法住。何以故？世尊！我等欲求阿耨多羅三藐三菩提，隨順此義種種勝相，如法行故。」爾時梵王及天帝釋等，於說法處皆以種種曼陀羅花而散佛上，三千大千世界地皆大動，一切天鼓及諸音樂不鼓自鳴，放金色光，遍滿世界，出妙音聲。時天帝釋白佛言：「世尊！此等皆是《金光明經》威神之力，慈悲普救種種利益，種種增長菩薩善根，滅諸業障。」<p>佛言：「如是！如是！如汝所說。何以故？善男子！我念往昔過無量百千阿僧祇劫，有佛名寶王大光照如來、應、正遍知，出現於世，住世六百八十億劫。爾時寶王大光照如來，為欲度脫人天、釋梵、沙門、婆羅門一切眾生，令安樂故，當出現時，初會說法度百千億億萬眾，皆得阿羅漢果，諸漏已盡，三明六通自在無礙。於第二會，復度九十千億億萬眾，皆得阿羅漢果，諸漏已盡，三明六通自在無礙。於第三會，復度九十八千億億萬眾，皆得阿羅漢果，圓滿如上。<p>「善男子！我於爾時作女人身，名福寶光明，於第三會親近世尊，受持讀誦是《金光明經》，為他廣說，求阿耨多羅三藐三菩提故。時彼世尊為我授記：『此福寶光明女，於未來世當得作佛，號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。』捨女身後，從是以來，越四惡道，生人天中，受上妙樂，八十四百千生作轉輪王，至于今日得成正覺，名稱普聞，遍滿世界。」時會大眾忽然皆見寶王大光照如來，轉無上法輪，說微妙法。<p>「善男子！去此索訶世界，東方過百千恒河沙數佛土，有世界名寶莊嚴，其寶王大光照如來，今現在彼，未般涅槃，說微妙法，廣化群生，汝等見者，即是彼佛。<p>「善男子！若有善男子、善女人，聞是寶王大光照如來名號者，於菩薩地得不退轉，至大涅槃。若有女人聞是佛名者，臨命終時，得見彼佛來至其所，既見佛已，究竟不復更受女身。<p>「善男子！是《金光明》微妙經典種種利益，種種增長菩薩善根，滅諸業障。善男子！若有苾芻、苾芻尼、鄔波索迦、鄔波斯迦，隨在何處，為人講說是《金光明》微妙經典，於其國土皆獲四種福利善根。云何為四？一者、國王無病，離諸災厄；二者、壽命長遠，無有障礙；三者、無諸怨敵，兵眾勇健；四者、安隱豐樂，正法流通。何以故？如是人王，常為釋梵四王、藥叉之眾共守護故。」<p>爾時，世尊告天眾曰：「善男子！是事實不？」<p>是時無量釋梵四王及藥叉眾，俱時同聲答世尊言：「如是！如是！若有國土講宣讀誦此妙經王，是諸國主，我等四王常來擁護，行住共俱，其王若有一切災障及諸怨敵，我等四王皆使消殄，憂愁疾疫亦令除差，增益壽命，感應禎祥，所願遂心，恒生歡喜，我等亦能令其國中所有軍兵悉皆勇健。」<p>佛言：「善哉！善哉！善男子！如汝所說，汝當修行。何以故？是諸國主，如法行時，一切人民隨王修習如法行者，汝等皆蒙色力勝利，宮殿光明，眷屬強盛。」<p>時釋梵等白佛言：「如是，世尊！」<p>佛言：「若有講讀此妙經典流通之處，於其國中大臣輔相，有四種益。云何為四？一者、更相親穆，尊重愛念；二者、常為人王心所愛重，亦為沙門、婆羅門、大國小國之所遵敬；三者、輕財重法，不求世利，嘉名普暨，眾所欽仰；四者、壽命延長，安隱快樂；是名四種利益。若有國土宣說是經，沙門、婆羅門得四種勝利。云何為四？一者、衣服、飲食、臥具、醫藥無所乏少；二者、皆得安心，思惟讀誦；三者、依於山林，得安樂住；四者、隨心所願，皆得滿足；是名四種勝利。若有國土，宣說是經，一切人民皆得豐樂，無諸疾疫，商估往還，多獲寶貨，具足勝福，是名種種功德利益。」<p>爾時，梵釋四天王及諸大眾白佛言：「世尊！如是經典甚深之義，若現在者，當知如來三十七種助菩提法住世未滅，若是經典滅盡之時，正法亦滅。」<p>佛言：「如是！如是！善男子！是故汝等於此《金光明經》，一句、一頌、一品、一部，皆當一心正讀誦、正聞持、正思惟、正修習，為諸眾生廣宣流布，長夜安樂，福利無邊。」<p>時諸大眾，聞佛說已，咸蒙勝益，歡喜受持。
。
<juan>金光明最勝王經卷第四<p>大唐三藏沙門義淨奉<#sp>制譯<p>最淨地陀羅尼品第六<p>爾時，師子相無礙光焰菩薩，與無量億眾，從座而起，偏袒右肩，右膝著地，合掌恭敬，頂禮佛足，以種種花香寶幢幡蓋而供養已，白佛言：「世尊！以幾因緣得菩提心？何者是菩提心？世尊！即於菩提，現在心不可得，未來心不可得，過去心不可得。離於菩提，菩提心亦不可得。菩提者，不可言說，心亦無色無相，無有事業，非可造作，眾生亦不可得，亦不可知。世尊！云何諸法甚深之義而可得知？」<p>佛言：「善男子！如是！如是！菩提微妙，事業、造作皆不可得。若離菩提，菩提心亦不可得。菩提者，不可說，心亦不可說，無色相，無事業，一切眾生亦不可得。何以故？菩提及心，同真如故，能證所證，皆平等故，非無諸法而可了知。善男子！菩薩摩訶薩如是知者，乃得名為通達諸法，善說菩提及菩提心。菩提心者，非過去，非未來，非現在。心亦如是，眾生亦如是，於中二相，實不可得。何以故？以一切法皆無生故，菩提不可得，菩提名亦不可得，眾生、眾生名不可得，聲聞、聲聞名不可得，獨覺、獨覺名不可得，菩薩、菩薩名不可得，佛、佛名不可得，行、非行不可得，行、非行名不可得。以不可得故，於一切寂靜法中而得安住，此依一切功德善根而得生起。<p>「善男子！譬如寶須彌山王饒益一切，此菩提心利眾生故，是名第一布施波羅蜜因。善男子！譬如大地持眾物故，是名第二持戒波羅蜜因。譬如師子有大威力，獨步無畏，離驚恐故，是名第三忍辱波羅蜜因。譬如風輪那羅延力，勇壯速疾，心不退故，是名第四勤策波羅蜜因。譬如七寶樓觀有四階道，清涼之風來吹四門，受安隱樂，靜慮法藏求滿足故，是名第五靜慮波羅蜜因。譬如日輪光耀熾盛，此心速能破滅生死無明闇故，是名第六智慧波羅蜜因。譬如商主能令一切心願滿足，此心能度生死險道，獲功德寶故，是名第七方便勝智波羅蜜因。譬如淨月圓滿無翳，此心能於一切境界清淨具足故，是名第八願波羅蜜因。譬如轉輪聖王主兵寶臣隨意自在，此心善能莊嚴淨佛國土，無量功德廣利群生故，是名第九力波羅蜜因。譬如虛空及轉輪聖王，此心能於一切境界無有障礙，於一切處皆得自在至灌頂位故，是名第十智波羅蜜因。善男子！是名菩薩摩訶薩十種菩提心因，如是十因，汝當修學。<p>「善男子！依五種法，菩薩摩訶薩成就布施波羅蜜。云何為五？一者、信根；二者、慈悲；三者、無求欲心；四者、攝受一切眾生；五者、願求一切智智。善男子！是名菩薩摩訶薩成就布施波羅蜜。<p>「善男子！復依五法，菩薩摩訶薩成就持戒波羅蜜。云何為五？一者、三業清淨；二者、不為一切眾生作煩惱因緣；三者、閉諸惡道，開善趣門；四者、過於聲聞、獨覺之地；五者、一切功德皆悉滿足。善男子！是名菩薩摩訶薩成就持戒波羅蜜。<p>「善男子！復依五法，菩薩摩訶薩成就忍辱波羅蜜。云何為五？一者、能伏貪、瞋煩惱；二者、不惜身命，不求安樂止息之想；三者、思惟往業，遭苦能忍；四者、發慈悲心成就眾生諸善根故；五者、為得甚深無生法忍。善男子。是名菩薩摩訶薩成就忍辱波羅蜜。<p>「善男子！復依五法，菩薩摩訶薩成就勤策波羅蜜。云何為五？一者、與諸煩惱不樂共住；二者、福德未具不受安樂；三者、於諸難行苦行之事不生厭心；四者、以大慈悲攝受利益，方便成熟一切眾生；五者、願求不退轉地。善男子！是名菩薩摩訶薩成就勤策波羅蜜。<p>「善男子！復依五法，菩薩摩訶薩成就靜慮波羅蜜。云何為五？一者、於諸善法攝令不散故；二者、常願解脫，不著二邊故；三者、願得神通成就眾生諸善根故；四者、為淨法界，蠲除心垢故；五者、為斷眾生煩惱根本故。善男子！是名菩薩摩訶薩成就靜慮波羅蜜。<p>「善男子！復依五法，菩薩摩訶薩成就智慧波羅蜜。云何為五？一者、常於一切諸佛菩薩及明智者，供養親近，不生厭背；二者、諸佛如來說甚深法，心常樂聞，無有厭足；三者、真俗勝智，樂善分別；四者、見修煩惱，咸速斷除；五者、世間伎術五明之法，皆悉通達。善男子！是名菩薩摩訶薩成就智慧波羅蜜。<p>「善男子！復依五法，菩薩摩訶薩成就方便波羅蜜。云何為五？一者、於一切眾生意樂煩惱心行差別悉皆通達；二者、無量諸法對治之門，心皆曉了；三者、大慈悲定，出入自在；四者、於諸波羅蜜多，皆願修行，成就滿足；五者、一切佛法，皆願了達，攝受無遺。善男子！是名菩薩摩訶薩成就方便勝智波羅蜜。<p>「善男子！復依五法，菩薩摩訶薩成就願波羅蜜。云何為五？一者、於一切法從本以來，不生不滅，非有非無，心得安住；二者、觀一切法最妙理趣，離垢清淨，心得安住；三者、過一切想，是本真如，無作無行，不異不動心得安住；四者、為欲利益諸眾生事，於俗諦中，心得安住；五者、於奢摩他、毘鉢舍那，同時運行，心得安住。善男子！是名菩薩摩訶薩成就願波羅蜜。<p>「善男子！復依五法，菩薩摩訶薩成就力波羅蜜。云何為五？一者、以正智力，能了一切眾生心行善惡；二者、能令一切眾生入於甚深微妙之法；三者、一切眾生輪迴生死，隨其緣業，如實了知；四者、於諸眾生，三種根性，以正智力，能分別知；五者、於諸眾生，如理為說，令種善根，成熟度脫，皆是智力故。善男子！是名菩薩摩訶薩成就力波羅蜜。<p>「善男子！復依五法，菩薩摩訶薩成就智波羅蜜。云何為五？一者、能於諸法，分別善惡；二者、於黑白法，遠離攝受；三者、能於生死涅槃，不厭不喜；四者、具福智行，至究竟處；五者、受勝灌頂，能得諸佛不共法等，及一切智智。善男子！是名菩薩摩訶薩成就智波羅蜜。<p>「善男子！何者是波羅蜜義？所謂修習勝利，是波羅蜜義；滿足無量大甚深智，是波羅蜜義；行非行法，心不執著，是波羅蜜義；生死過失，涅槃功德，正覺正觀，是波羅蜜義；愚人智人皆悉攝受，是波羅蜜義；能現種種珍妙法寶，是波羅蜜義；無礙解脫，智慧滿足，是波羅蜜義；法界、眾生界正分別知，是波羅蜜義；施等及智，能令至不退轉，是波羅蜜義；無生法忍，能令滿足，是波羅蜜義；一切眾生功德善根，能令成熟，是波羅蜜義；能於菩提成佛十力、四無所畏、不共法等，皆悉成就，是波羅蜜義；生死涅槃，了無二相，是波羅蜜義；濟度一切，是波羅蜜義；一切外道來相詰難，善能解釋，令其降伏，是波羅蜜義；能轉十二妙行法輪，是波羅蜜義；無所著、無所見、無患累，是波羅蜜多義。<p>「善男子！初地菩薩是相先現，三千大千世界，無量無邊種種寶藏，無不盈滿，菩薩悉見。善男子！二地菩薩是相先現，三千大千世界地平如掌，無量無邊種種妙色，清淨珍寶莊嚴之具，菩薩悉見。善男子！三地菩薩是相先現，自身勇健，甲仗莊嚴，一切怨賊，皆能摧伏，菩薩悉見。善男子！四地菩薩是相先現，四方風輪種種妙花，悉皆散灑，充布地上，菩薩悉見。善男子！五地菩薩是相先現，有妙寶女，眾寶瓔珞周遍嚴身，首冠名花以為其飾，菩薩悉見。善男子！六地菩薩是相先現，七寶花池有四階道，金沙遍布，清淨無穢，八功德水皆悉盈滿，嗢鉢羅花、拘物頭花、分陀利花隨處莊嚴，於花池所，遊戲快樂，清涼無比，菩薩悉見。善男子！七地菩薩是相先現，於菩薩前，有諸眾生應墮地獄，以菩薩力，便得不墮，無有損傷，亦無恐怖，菩薩悉見。善男子！八地菩薩是相先現，於身兩邊，有師子王以為衛護，一切眾獸悉皆怖畏，菩薩悉見。善男子！九地菩薩是相先現，轉輪聖王無量億眾圍遶供養，頂上白蓋，無量眾寶之所莊嚴，菩薩悉見。善男子！十地菩薩是相先現，如來之身，金色晃耀，無量淨光，皆悉圓滿，有無量億梵王圍遶，恭敬供養，轉於無上微妙法輪，菩薩悉見。<p>「善男子！云何初地名為歡喜？謂初證得出世之心，昔所未得而今始得，於大事用，如其所願，悉皆成就，生極喜樂，是故最初名為歡喜。諸微細垢，犯戒過失，皆得清淨，是故二地名為無垢。無量智慧三昧光明，不可傾動，無能摧伏，聞持陀羅尼以為根本，是故三地名為明地。以智慧火燒諸煩惱，增長光明，修行覺品，是故四地名為焰地。修行方便，勝智自在，極難得故，見修煩惱，難伏能伏，是故五地名為難勝。行法相續，了了顯現，無相思惟，皆悉現前，是故六地名為現前。無漏、無間、無相思惟，解脫三昧，遠修行故，是地清淨，無有障礙，是故七地名為遠行。無相思惟，修得自在，諸煩惱行，不能令動，是故八地名為不動。說一切法種種差別，皆得自在，無患無累，增長智慧，自在無礙，是故九地名為善慧。法身如虛空，智慧如大雲，皆能遍滿覆一切故，是故第十名為法雲。<p>「善男子！執著有相我法無明、怖畏生死惡趣無明，此二無明障於初地。微細學處誤犯無明、發起種種業行無明，此二無明障於二地。未得今得愛著無明、能障殊勝總持無明，此二無明障於三地。味著等至喜悅無明、微妙淨法愛樂無明，此二無明障於四地。欲背生死無明、希趣涅槃無明，此二無明障於五地。觀行流轉無明、麁相現前無明，此二無明障於六地。微細諸相現行無明、作意欣樂無相無明，此二無明障於七地。於無相觀功用無明、執相自在無明，此二無明障於八地。於所說義及名句文此二無礙未善巧無明、於詞辯才不隨意無明，此二無明障於九地。於大神通未得自在變現無明、微細祕密未能悟解事業無明，此二無明障於十地。於一切境微細所知障礙無明、極細煩惱麁重無明，此二無明障於佛地。<p>「善男子！菩薩摩訶薩於初地中行施波羅蜜，於第二地行戒波羅蜜，於第三地行忍波羅蜜，於第四地行勤波羅蜜，於第五地行定波羅蜜，於第六地行慧波羅蜜，於第七地行方便勝智波羅蜜，於第八地行願波羅蜜，於第九地行力波羅蜜，於第十地行智波羅蜜。<p>「善男子！菩薩摩訶薩最初發心攝受，能生妙寶三摩地；第二發心攝受，能生可愛樂三摩地；第三發心攝受，能生難動三摩地；第四發心攝受，能生不退轉三摩地；第五發心攝受，能生寶花三摩地；第六發心攝受，能生日圓光焰三摩地；第七發心攝受，能生一切願如意成就三摩地；第八發心攝受，能生現前證住三摩地；第九發心攝受，能生智藏三摩地；第十發心攝受，能生勇進三摩地。善男子！是名菩薩摩訶薩十種發心。<p>「善男子！菩薩摩訶薩於此初地得陀羅尼，名依功德力。」<p>爾時世尊即說呪曰：<p>「怛姪他<#sp>晡❥儞<#sp>曼奴喇剃<#sp>獨虎<#sp>獨虎<#sp>獨虎<#sp>耶跋<#sp>蘇利瑜<#sp>阿婆婆薩底（丁里反，下皆同）<#sp>耶跋<#sp>旃達囉<#sp>調怛底<#sp>多跋達❥叉漫<#sp>憚茶鉢唎訶㘕<#sp>矩嚕<#sp>莎訶<p>「善男子！此陀羅尼是過一恒河沙數諸佛所說，為護初地菩薩摩訶薩故。若有誦持此陀羅尼呪者，得脫一切怖畏，所謂虎狼、師子、惡獸之類，一切惡鬼、人非人等，怨賊災橫及諸苦惱，解脫五障，不忘念初地。<p>「善男子！菩薩摩訶薩於第二地得陀羅尼，名善安樂住。<p>「怛姪他<#sp>嗢篅（入聲，下同）哩<#sp>質哩質哩<#sp>嗢篅羅篅羅（引）<#sp>喃繕覩繕覩嗢篅哩<#sp>虎嚕虎嚕<#sp>莎訶<p>「善男子！此陀羅尼是過二恒河沙數諸佛所說，為護二地菩薩摩訶薩故。若有誦持此陀羅尼呪者，脫諸怖畏惡獸、惡鬼、人非人等，怨賊災橫及諸苦惱，解脫五障，不忘念二地。<p>「善男子！菩薩摩訶薩於第三地得陀羅尼，名難勝力。<p>「怛姪他<#sp>憚宅<#sp>枳般<#sp>宅枳<#sp>羯喇<#sp>㨖高喇㨖<#sp>雞由哩<#sp>憚㨖哩<#sp>莎訶<p>「善男子！此陀羅尼是過三恒河沙數諸佛所說，為護三地菩薩摩訶薩故。若有誦持此陀羅尼呪者，脫諸怖畏惡獸、惡鬼、人非人等，怨賊災橫及諸苦惱，解脫五障，不忘念三地。<p>「善男子！菩薩摩訶薩於第四地得陀羅尼，名大利益。<p>「怛姪他<#sp>室唎室唎<#sp>陀弭儞陀弭儞<#sp>陀哩陀哩儞<#sp>室唎室唎儞<#sp>毘舍羅波世波始娜<#sp>畔陀弭帝<#sp>莎訶<p>「善男子！此陀羅尼是過四恒河沙數諸佛所說，為護四地菩薩摩訶薩故。若有誦持此陀羅尼呪者，脫諸怖畏惡獸、惡鬼、人非人等，怨賊災橫及諸苦惱，解脫五障，不忘念四地。<p>「善男子！菩薩摩訶薩於第五地得陀羅尼，名種種功德莊嚴。<p>「怛姪他<#sp>訶哩訶哩<#sp>儞遮哩遮哩儞<#sp>羯喇摩（引）<#sp>儞僧羯喇摩（引）<#sp>儞<#sp>三婆山儞瞻跋儞<#sp>悉耽婆儞謨漢儞<#sp>碎閻步陛莎訶<p>「善男子！此陀羅尼是過五恒河沙數諸佛所說，為護五地菩薩摩訶薩故。若有誦持此陀羅尼呪者，脫諸怖畏惡獸、惡鬼、人非人等，怨賊災橫及諸苦惱，解脫五障，不忘念五地。<p>「善男子！菩薩摩訶薩於第六地得陀羅尼，名圓滿智。<p>「怛姪他<#sp>毘徙哩毘徙哩<#sp>摩哩儞迦哩迦哩<#sp>毘度漢底<#sp>嚕嚕嚕嚕<#sp>主嚕主嚕杜嚕婆杜嚕婆<#sp>捨捨設者婆哩灑莎（入）<#sp>悉底薩婆薩埵喃<#sp>悉甸覩曼怛囉鉢陀儞莎訶<p>「善男子！此陀羅尼是過六恒河沙數諸佛所說，為護六地菩薩摩訶薩故。若有誦持此陀羅尼呪者，脫諸怖畏惡獸、惡鬼、人非人等，怨賊災橫及諸苦惱，解脫五障，不忘念六地。<p>「善男子！菩薩摩訶薩於第七地得陀羅尼，名法勝行。<p>「怛姪他<#sp>勺訶（上）<#sp>勺訶（引）<#sp>嚕勺訶勺訶勺訶嚕<#sp>鞞陸枳鞞陸枳<#sp>阿蜜㗚哆唬漢儞勃哩山儞<#sp>鞞嚕勅枳婆嚕伐底<#sp>鞞提呬枳<#sp>頻陀鞞哩儞<#sp>阿蜜哩底枳<#sp>薄虎主愈薄虎主愈莎訶<p>「善男子！此陀羅尼是過七恒河沙數諸佛所說，為護七地菩薩摩訶薩故。若有誦持此陀羅尼呪者，脫諸怖畏惡獸、惡鬼、人非人等，怨賊災橫及諸苦惱，解脫五障，不忘念七地。<p>「善男子！菩薩摩訶薩於第八地得陀羅尼，名無盡藏。<p>「怛姪他<#sp>室唎室唎室唎儞<#sp>蜜底蜜底<#sp>羯哩羯哩醯嚕醯嚕<#sp>主嚕主嚕<#sp>畔陀弭莎訶<p>「善男子！此陀羅尼是過八恒河沙數諸佛所說，為護八地菩薩摩訶薩故。若有誦持此陀羅尼呪者，脫諸怖畏惡獸、惡鬼、人非人等，怨賊災橫及諸苦惱，解脫五障，不忘念八地。<p>「善男子！菩薩摩訶薩於第九地得陀羅尼，名無量門。<p>「怛姪他<#sp>訶哩旃荼哩枳<#sp>俱藍婆喇體（天里反）<#sp>都剌死<#sp>跋吒跋吒死室唎室唎迦室哩迦必室唎<#sp>莎（蘇活反）悉底<#sp>薩婆薩埵喃莎訶<p>「善男子！此陀羅尼是過九恒河沙數諸佛所說，為護九地菩薩摩訶薩故。若有誦持此陀羅尼呪者，脫諸怖畏惡獸、惡鬼、人非人等，怨賊災橫及諸苦惱，解脫五障，不忘念九地。<p>「善男子！菩薩摩訶薩於第十地得陀羅尼，名破金剛山。<p>「怛姪他<#sp>悉提（去）<#sp>蘇悉提（去）謨折儞木察儞毘木底菴末麗<#sp>毘末麗涅末麗<#sp>忙揭麗呬㘓若揭鞞<#sp>曷喇怛娜揭鞞<#sp>三曼多跋姪麗<#sp>薩婆頞他娑憚儞<#sp>摩捺斯莫訶摩捺斯<#sp>頞步底頞<#sp>窒步底<#sp>阿❥誓毘喇誓頞主底菴蜜㗚底<#sp>阿❥誓毘喇誓<#sp>跋㘕謎<#sp>跋囉蚶（火含）麼莎（入）<#sp>囇晡喇儞晡喇娜<#sp>曼奴喇剃莎訶<p>「善男子！此陀羅尼灌頂吉祥句，是過十恒河沙數諸佛所說，為護十地菩薩摩訶薩故。若有誦持此陀羅尼呪者，脫諸怖畏惡獸、惡鬼、人非人等，怨賊災橫，一切毒害，皆悉除滅，解脫五障，不忘念十地。」<p>爾時師子相無礙光焰菩薩，聞佛說此不可思議陀羅尼已，即從座起，偏袒右肩，右膝著地，合掌恭敬頂禮佛足，以頌讚佛：「敬禮無譬喻，甚深無相法；眾生失正知，唯佛能濟度。如來明慧眼，不見一法相；復以正法眼，普照不思議。不生於一法，亦不滅一法；由斯平等見，得至無上處。不壞於生死，亦不住涅槃；不著於二邊，是故證圓寂。於淨不淨品，世尊知一味；由不分別法，獲得最清淨。世尊無邊身，不說於一字；令諸弟子眾，法雨皆充滿。佛觀眾生相，一切種皆無；然於苦惱者，常興於救護。苦樂常無常，有我無我等；不一亦不異，不生亦不滅。如是眾多義，隨說有差別；譬如空谷響，唯佛能了知。法界無分別，是故無異乘；為度眾生故，分別說有三。」<p>爾時，大自在梵天王亦從座起，偏袒右肩，右膝著地，合掌恭敬頂禮佛足，而白佛言：「世尊！此《金光明最勝王經》，希有難量，初中後善，文義究竟，皆能成就一切佛法；若受持者，是人則為報諸佛恩。」<p>佛言：「善男子！如是！如是！如汝所說。善男子！若得聽聞是經典者，皆不退於阿耨多羅三藐三菩提。何以故？善男子！是能成熟不退地菩薩殊勝善根，是第一法印，是眾經王故，應聽聞受持讀誦。何以故？善男子！若一切眾生未種善根，未成熟善根，未親近諸佛者，不能聽聞是微妙法。若善男子、善女人能聽受者，一切罪障皆悉除滅，得最清淨，常得見佛，不離諸佛及善知識勝行之人，恒聞妙法，住不退地，獲得如是勝陀羅尼門無盡無減；所謂海印出妙功德陀羅尼無盡無減；通達眾生意行言語陀羅尼無盡無減，日圓無垢相光陀羅尼無盡無減；滿月相光陀羅尼無盡無減；能伏諸惑演功德流陀羅尼無盡無減；破金剛山陀羅尼無盡無減；說不可說義因緣藏陀羅尼無盡無減；通達實語法則音聲陀羅尼無盡無減；虛空無垢心行印陀羅尼無盡無減；無邊佛身皆能顯現陀羅尼，無盡無減。<p>「善男子！如是等無盡無減諸陀羅尼門得成就故，是菩薩摩訶薩能於十方一切佛土化作佛身，演說無上種種正法，於法真如不動不住、不來不去，善能成熟一切眾生善根，亦不見一眾生可成熟者。雖說種種諸法，於言辭中不動不住、不去不來，能於生滅證無生滅。以何因緣說諸行法無有去來？由一切法體無異故。」<p>說是法時，三萬億菩薩摩訶薩得無生法忍，無量諸菩薩不退菩提心，無量無邊苾芻、苾芻尼得法眼淨，無量眾生發菩薩心。<p>爾時，世尊而說頌曰：「勝法能逆生死流，甚深微妙難得見；有情盲冥貪欲覆，由不見故受眾苦。」<p>爾時，大眾俱從座起，頂禮佛足而白佛言：「世尊！若所在處，講宣讀誦此《金光明最勝王經》，我等大眾皆悉往彼為作聽眾，是說法師令得利益，安樂無障，身意泰然。我等皆當盡心供養，亦令聽眾安隱快樂，所住國土，無諸怨賊、恐怖、厄難、飢饉之苦，人民熾盛。此說法處道場之地，一切諸天、人非人等一切眾生，不應履踐及以污穢。何以故？說法之處即是制底，當以香花、繒綵、幡蓋而為供養，我等常為守護，令離衰損。」<p>佛告大眾：「善男子！汝等應當精勤修習此妙經典，是則正法久住於世。」
。
<juan>金光明最勝王經卷第五<p>大唐三藏沙門義淨奉<#sp>制譯<p>蓮華喻讚品第七<p>爾時，佛告菩提樹神：「善女天！汝今應知，妙幢夜夢見妙金鼓出大音聲，讚佛功德并懺悔法，此之因緣我為汝等廣說其事，應當諦聽，善思念之。過去有王名金龍主，常以蓮華喻讚稱歎十方三世諸佛。」<p>即為大眾說其讚曰：「過去未來現在佛，安住十方世界中；我今至誠稽首禮，一心讚歎諸最勝。無上清淨牟尼尊，身光照耀如金色；一切聲中最為上，如大梵響震雷音。髮彩喻若黑蜂王，宛轉旋文紺青色；齒白齊密如珂雪，平正顯現有光明。目淨無垢妙端嚴，猶如廣大青蓮葉；舌相廣長極柔軟，譬如紅蓮出水中。眉間常有白毫光，右旋宛轉頗梨色；眉細纖長類初月，其色晃耀比蜂王。鼻高脩直如金鋌，淨妙光潤相無虧；一切世間殊妙香，聞時悉知其所在。世尊最勝身金色，一一毛端相不殊；紺青柔軟右旋文，微妙光彩難為喻。初誕身有妙光明，普照一切十方界；能滅三有眾生苦，令彼悉蒙安隱樂。地獄傍生鬼道中，阿蘇羅天及人趣；令彼除滅於眾苦，常受自然安隱樂。身色光明常普照，譬如鎔金妙無比；面貌圓明如滿月，脣色赤好喻頻婆。行步威儀類師子，身光朗耀同初日；臂肘纖長立過膝，狀等垂下娑羅枝。圓光一尋照無邊，赫奕猶如百千日；悉能遍至諸佛剎，隨緣所在覺群迷。淨光明網無倫比，流耀遍滿百千界；普照十方無障礙，一切冥闇悉皆除。善逝慈光能與樂，妙色映徹等金山；流光悉至百千土，眾生遇者皆出離。佛身成就無量福，一切功德共莊嚴；超過三界獨稱尊，世間殊勝無與等。所有過去一切佛，數同大地諸微塵；未來現在十方尊，亦如大地微塵眾。我以至誠身語意，稽首歸依三世佛；讚歎無邊功德海，種種香花皆供養。設我口中有千舌，經無量劫讚如來；世尊功德不思議，最勝甚深難可說。假令我舌有百千，讚歎一佛一功德；於中少分尚難知，況諸佛德無邊際。假使大地及諸天，乃至有頂為海水；可以毛端滴知數，佛一功德甚難量。我以至誠身語意，禮讚諸佛德無邊；所有勝福果難思，迴施眾生速成佛。彼王讚歎如來已，倍復深心發弘願；願我當於未來世，生在無量無數劫。夢中常見大金鼓，得聞顯說懺悔音；讚佛功德喻蓮華，願證無生成正覺。諸佛出世時一現，於百千劫甚難逢；夜夢常聞妙鼓音，晝則隨應而懺悔。我當圓滿修六度，拔濟眾生出苦海；然後得成無上覺，佛土清淨不思議。以妙金鼓奉如來，并讚諸佛實功德；因斯當見釋迦佛，記我當紹人中尊。金龍金光是我子，過去曾為善知識；世世願生於我家，共授無上菩提記。若有眾生無救護，長夜輪迴受眾苦；我於來世作歸依，令彼常得安隱樂。三有眾苦願除滅，悉得隨心安樂處；於未來世修菩提，皆如過去成佛者。願此金光懺悔福，永竭苦海罪消除；業障煩惱悉皆亡，令我速招清淨果。福智大海量無邊，清淨離垢深無底；願我獲斯功德海，速成無上大菩提。以此金光懺悔力，當獲福德淨光明；既得清淨妙光明，常以智光照一切。願我身光等諸佛，福德智慧亦復然；一切世界獨稱尊，威力自在無倫匹。有漏苦海願超越，無為樂海願常遊；現在福海願恒盈，當來智海願圓滿。願我剎土超三界，殊勝功德量無邊；諸有緣者悉同生，皆得速成清淨智。妙幢汝當知，國王金龍主；曾發如是願，彼即是汝身。往時有二子，金龍及金光；即銀相銀光，當授我所記。」大眾聞是說，皆發菩提心；願現在未來，常依此懺悔。<p>金光明最勝王經金勝陀羅尼品第八<p>爾時，世尊復於眾中告善住菩薩摩訶薩：「善男子！有陀羅尼名曰金勝，若有善男子、善女人，欲求親見過去、未來、現在諸佛，恭敬供養者，應當受持此陀羅尼。何以故？此陀羅尼乃是過、現、未來諸佛之母。是故當知持此陀羅尼者，具大福德，已於過去無量佛所殖諸善本，今得受持，於戒清淨不毀不缺，無有障礙，決定能入甚深法門。」<p>世尊即為說持呪法，先稱諸佛及菩薩名，至心禮敬，然後誦呪。<p>「南無十方一切諸佛。南無諸大菩薩摩訶薩。南謨聲聞緣覺一切賢聖。<p>「南謨釋迦牟尼佛。南謨東方不動佛。南謨南方寶幢佛。南謨西方阿彌陀佛。南謨北方天鼓音王佛。南謨上方廣眾德佛。南謨下方明德佛。南謨寶藏佛。南謨普光佛。南謨普明佛。南謨香積王佛。南謨蓮花勝佛。南謨平等見佛。南謨寶髻佛。南謨寶上佛。南謨寶光佛。南謨無垢光明佛。南謨辯才莊嚴思惟佛。南謨淨月光稱相王佛。南謨華嚴光佛。南謨光明王佛。南謨善光無垢稱王佛。南謨觀察無畏自在王佛。南謨無畏名稱佛。南謨最勝王佛。南謨觀自在菩薩摩訶薩。南謨地藏菩薩摩訶薩。南謨虛空藏菩薩摩訶薩。南謨妙吉祥菩薩摩訶薩。南謨金剛手菩薩摩訶薩。南謨普賢菩薩摩訶薩。南謨無盡意菩薩摩訶薩。南謨大勢至菩薩摩訶薩。南謨慈氏菩薩摩訶薩。南謨善慧菩薩摩訶薩。<p>「陀羅尼曰：<p>「南謨喝❥怛娜怛喇夜也<#sp>怛姪他<#sp>君睇<#sp>君睇<#sp>矩折囇<#sp>矩折囇<#sp>壹窒哩<#sp>蜜窒哩<#sp>莎訶」<p>佛告善住菩薩：「此陀羅尼，是三世佛母，若有善男子、善女人持此呪者，能生無量無邊福德之聚，即是供養恭敬、尊重讚歎無數諸佛，如是諸佛皆與此人授阿耨多羅三藐三菩提記。善住！若有人能持此呪者，隨其所欲，衣食財寶、多聞聰慧、無病長壽，獲福甚多，隨所願求，無不遂意。善住！持是呪者，乃至未證無上菩提，常與金城山菩薩、慈氏菩薩、大海菩薩、觀自在菩薩、妙吉祥菩薩、大氷伽羅菩薩等而共居止，為諸菩薩之所攝護。善住當知！持此呪時，作如是法，先應誦持滿一萬八遍為前方便。次於闇室莊嚴道場，黑月一日清淨洗浴，著鮮潔衣，燒香散花，種種供養并諸飲食。入道場中，先當稱禮如前所說諸佛菩薩，至心殷重悔先罪已，右膝著地，可誦前呪滿一千八遍，端坐思惟，念其所願。日未出時，於道場中，食淨黑食，日唯一食，至十五日方出道場。能令此人福德威力不可思議，隨所願求無不圓滿，若不遂意，重入道場，既稱心已，常持莫忘。」<p>金光明最勝王經重顯空性品第九<p>爾時，世尊說此呪已，為欲利益菩薩摩訶薩人天大眾，令得悟解甚深真實第一義故，重明空性而說頌曰：「我已於餘甚深經，廣說真空微妙法；今復於此經王內，略說空法不思議。於諸廣大甚深法，有情無智不能解；故我於斯重敷演，令於空法得開悟。大悲哀愍有情故，以善方便勝因緣；我今於此大眾中，演說令彼明空義。當知此身如空聚，六賊依止不相知；六塵諸賊別依根，各不相知亦如是。眼根常觀於色處，耳根聽聲不斷絕，鼻根恒嗅於香境，舌根鎮甞於美味，身根受於輕軟觸，意根了法不知厭，此等六根隨事起，各於自境生分別。識如幻化非真實，依止根處妄貪求；如人奔走空聚中，六識依根亦如是。心遍馳求隨處轉，託根緣境了諸事；常愛色聲香味觸，於法尋思無暫停。隨緣遍行於六根，如鳥飛空無障礙；藉此諸根作依處，方能了別於外境。此身無知無作者，體不堅固託緣成；皆從虛妄分別生，譬如機關由業轉。地水火風共成身，隨彼因緣招異果；同在一處相違害，如四毒蛇居一篋。此四大蛇性各異，雖居一處有昇沈；或上或下遍於身，斯等終歸於滅法。於此四種毒蛇中，地水二蛇多沈下；風火二蛇性輕舉，由此乖違眾病生。心識依止於此身，造作種種善惡業；當往人天三惡趣，隨其業力受身形。遭諸疾病身死後，大小便利悉盈流；膿爛蟲蛆不可樂，棄在屍林如朽木。汝等當觀法如是，云何執有我眾生？一切諸法盡無常，悉從無明緣力起。彼諸大種咸虛妄，本非實有體無生；故說大種性皆空，知此浮虛非實有。無明自性本是無，藉眾緣力和合有；於一切時失正慧，故我說彼為無明。行識為緣有名色，六處及觸受隨生；愛取有緣生老死，憂悲苦惱恒隨逐。眾苦惡業常纏迫，生死輪迴無息時；本來非有體是空，由不如理生分別。我斷一切諸煩惱，常以正智現前行；了五蘊宅悉皆空，求證菩提真實處。我開甘露大城門，示現甘露微妙器；既得甘露真實味，常以甘露施群生。我擊最勝大法鼓，我吹最勝大法螺，我然最勝大明燈，我降最勝大法雨。降伏煩惱諸怨結，建立無上大法幢；於生死海濟群迷，我當關閉三惡趣。煩惱熾火燒眾生，無有救護無依止；清涼甘露充足彼，身心熱惱並皆除。由是我於無量劫，恭敬供養諸如來；堅持禁戒趣菩提，求證法身安樂處。施他眼耳及手足，妻子僮僕心無悋，財寶七珍莊嚴具，隨來求者咸供給。忍等諸度皆遍修，十地圓滿成正覺；故我得稱一切智，無有眾生度量者。假使三千大千界，盡此土地生長物；所有叢林諸樹木，稻麻竹葦及枝條。此等諸物皆伐取，竝悉細末作微塵；隨處積集量難知，乃至充滿虛空界。一切十方諸剎土，所有三千大千界；地土皆悉末為塵，此微塵量不可數。假使一切眾生智，以此智慧與一人；如是智者量無邊，容可知彼微塵數。牟尼世尊一念智，令彼智人共度量；於多俱胝劫數中，不能算知其少分。」<p>時諸大眾聞佛說此甚深空性，有無量眾生，悉能了達四大、五蘊體性俱空，六根、六境妄生繫縛，願捨輪迴，正修出離，深心慶喜，如說奉持。<p>金光明最勝王經依空滿願品第十<p>爾時，如意寶光耀天女於大眾中，聞說深法，歡喜踊躍，從座而起，偏袒右肩，右膝著地，合掌恭敬而白佛言：「世尊！惟願為說於甚深理修行之法。」而說頌言：「我問照世界，兩足最勝尊，菩薩正行法，惟願慈聽許。」佛言：「善女天！若有疑惑者，隨汝意所問，吾當分別說。」<p>是時天女請世尊曰：「云何諸菩薩，行菩提正行，離生死涅槃，饒益自他故？」<p>佛告善女天：「依於法界，行菩提法，修平等行。云何依於法界，行菩提法，修平等行？謂於五蘊能現法界，法界即是五蘊，五蘊不可說，非五蘊亦不可說。何以故？若法界是五蘊，即是斷見；若離五蘊，即是常見；離於二相，不著二邊，不可見，過所見，無名無相，是則名為說於法界。善女天！云何五蘊能現法界？如是五蘊不從因緣生。何以故？若從因緣生者，為已生故生？為未生故生？若已生生者，何用因緣？若未生生者，不可得生。何以故？未生諸法即是非有，無名無相，非校量譬喻之所能及，非是因緣之所生故。善女天！譬如鼓聲，依木、依皮及桴手等故得出聲，如是鼓聲過去亦空，未來亦空，現在亦空。何以故？是鼓音聲不從木生，不從皮生及桴手生，不於三世生，是則不生。若不可生，則不可滅；若不可滅，無所從來；若無所從來，亦無所去；若無所去，則非常非斷；若非常非斷，則不一不異。何以故？此若是一，則不異法界。若如是者，凡夫之人應見真諦，得於無上安樂涅槃；既不如是，故知不一。若言異者，一切諸佛菩薩行相即是執著，未得解脫煩惱繫縛，即不證於阿耨多羅三藐三菩提。何以故？一切聖人於行非行，同真實性，是故不異。故知五蘊非有非無，不從因緣生，非無因緣生，是聖所知，非餘境故，亦非言說之所能及，無名無相，無因無緣，亦無譬喻，始終寂靜，本來自空。是故五蘊能現法界。善女天！若善男子、善女人欲求阿耨多羅三藐三菩提，異真異俗，難可思量，於凡聖境，體非一異，不捨於俗，不離於真，依於法界，行菩提行。」<p>爾時，世尊作是語已，時善女天踊躍歡喜，即從座起，偏袒右肩，右膝著地，合掌恭敬，一心頂禮，而白佛言：「世尊！如上所說菩提正行，我今當學。」<p>是時索訶世界主大梵天王於大眾中，問如意寶光耀善女天曰：「此菩提行難可修行，汝今云何於菩提行而得自在？」<p>爾時，善女天答梵王曰：「大梵王！如佛所說，實是甚深。一切異生不解其義，是聖境界微妙難知。若使我今依於此法得安樂住，是實語者，願令一切五濁惡世無量無數無邊眾生，皆得金色三十二相，非男非女，坐寶蓮花，受無量樂，雨天妙花，諸天音樂不鼓自鳴，一切供養皆悉具足。」時善女天說是語已，一切五濁惡世所有眾生皆悉金色，具大人相，非男非女，坐寶蓮花，受無量樂，猶如他化自在天宮，無諸惡道，寶樹行列，七寶蓮花遍滿世界，又雨七寶上妙天花，作天伎樂。如意寶光耀善女天即轉女身，作梵天身。<p>時大梵王問如意寶光耀菩薩言：「仁者！如何行菩提行？」<p>答言：「梵王！若水中月行菩提行，我亦行菩提行；若夢中行菩提行，我亦行菩提行；若陽焰行菩提行，我亦行菩提行；若谷響行菩提行，我亦行菩提行。」<p>時大梵王聞此說已，白菩薩言：「仁依何義而說此語？」<p>答言：「梵王！無有一法是實相者，但由因緣而得成故。」<p>梵王言：「若如是者，諸凡夫人皆悉應得阿耨多羅三藐三菩提。」<p>答言：「仁以何意而作是說？愚癡人異，智慧人異？菩提異，非菩提異？解脫異，非解脫異？梵王！如是諸法，平等無異。於此法界真如，不一不異，無有中間而可執著，無增無減。梵王！譬如幻師及幻弟子善解幻術，於四衢道，取諸沙土草木葉等，聚在一處作諸幻術，使人覩見象眾、馬眾、車兵等眾，七寶之聚種種倉庫。若有眾生愚癡無智，不能思惟，不知幻本，若見若聞，作是思惟：『我所見聞象、馬等眾，此是實有，餘皆虛妄。』於後更不審察思惟。有智之人則不如是，了於幻本，若見若聞，作如是念：『如我所見象、馬等眾，非是真實，唯有幻事，惑人眼目，妄謂象等及諸倉庫，有名無實，如我見聞，不執為實。』後時思惟，知其虛妄。是故智者了一切法皆無實體，但隨世俗，如見如聞，表宣其事，思惟諦理，則不如是，復由假說，顯實義故。<p>「梵王！愚癡異生，未得出世聖慧之眼，未知一切諸法真如不可說故。是諸凡愚，若見若聞行非行法，如是思惟，便生執著，謂以為實，於第一義不能了知諸法真如是不可說。是諸聖人，若見若聞行非行法，隨其力能不生執著以為實有，了知一切無實行法、無實非行法，但妄思量行非行相，唯有名字，無有實體。是諸聖人，隨世俗說，為欲令他知真實義。如是梵王！是諸聖人，以聖智見，了法真如不可說故，行非行法亦復如是，令他證知，故說種種世俗名言。」<p>時大梵王問如意寶光耀菩薩言：「有幾眾生能解如是甚深正法？」<p>答言：「梵王！有眾幻人心心數法，能解如是甚深正法。」<p>梵王曰：「此幻化人，體是非有，此之心數從何而生？」<p>答曰：「若知法界不有不無，如是眾生能解深義。」<p>爾時，梵王白佛言：「世尊！是如意寶光耀菩薩不可思議，通達如是甚深之義。」<p>佛言：「如是！如是！梵王！如汝所言，此如意寶光耀，已教汝等發心修學無生忍法。」<p>是時大梵天王與諸梵眾，從座而起，偏袒右肩，合掌恭敬，頂禮如意寶光耀菩薩足，作如是言：「希有！希有！我等今日幸遇大士，得聞正法。」<p>爾時，世尊告梵王言：「是如意寶光耀，於未來世當得作佛，號寶焰吉祥藏如來、應、正遍知、明行圓滿、善逝、世間解、無上士、調御丈夫、天人師、佛、世尊。」<p>說是品時，有三千億菩薩於阿耨多羅三藐三菩提得不退轉，八千億天子、無量無數國王臣民遠塵離垢，得法眼淨。<p>爾時，會中有五十億苾芻，行菩薩行，欲退菩提心，聞如意寶光耀菩薩說是法時，皆得堅固不可思議滿足上願，更復發起菩提之心，各自脫衣供養菩薩，重發無上勝進之心，作如是願：「願令我等功德善根悉皆不退，迴向阿耨多羅三藐三菩提。」<p>「梵王！是諸苾芻，依此功德如說修行，過九十大劫，當得解悟，出離生死。」爾時，世尊即為授記：「汝諸苾芻過三十阿僧祇劫，當得作佛，劫名難勝光王，國名無垢光，同時皆得阿耨多羅三藐三菩提，皆同一號，名願莊嚴間飾王，十號具足。<p>「梵王！是《金光明》微妙經典，若正聞持，有大威力。假使有人於百千大劫，行六波羅蜜無有方便；若有善男子、善女人書寫如是《金光明經》，半月半月專心讀誦，是功德聚於前功德百分不及一，乃至算數譬喻所不能及。梵王！是故我今令汝修學，憶念受持，為他廣說。何以故？我於往昔行菩薩道時，猶如勇士入於戰陣，不惜身命，流通如是微妙經王，受持讀誦，為他解說。梵王！譬如轉輪聖王，若王在世，七寶不滅，王若命終，所有七寶自然滅盡。梵王！是《金光明》微妙經王若現在世，無上法寶悉皆不滅，若無是經，隨處隱沒。是故應當於此經王，專心聽聞，受持讀誦，為他解說，勸令書寫，行精進波羅蜜，不惜身命，不憚疲勞，功德中勝，我諸弟子應當如是精勤修學。」<p>爾時，大梵天王與無量梵眾，帝釋、四王及諸藥叉，俱從座起，偏袒右肩，右膝著地，合掌恭敬而白佛言：「世尊！我等皆願守護流通是《金光明》微妙經典，及說法師若有諸難，我當除遣，令具眾善，色力充足，辯才無礙，身意泰然，時會聽者皆受安樂。所在國土，若有飢饉、怨賊、非人為惱害者，我等天眾皆為擁護，使其人民安隱豐樂，無諸枉橫，皆是我等天眾之力。若有供養是經典者，我等亦當恭敬供養，如佛不異。」<p>爾時，佛告大梵天王及諸梵眾乃至四王諸藥叉等：「善哉！善哉！汝等得聞甚深妙法，復能於此微妙經王發心擁護及持經者，當獲無邊殊勝之福，速成無上正等菩提。」時梵王等聞佛語已，歡喜頂受。<p>金光明最勝王經四天王觀察人天品第十一<p>爾時，多聞天王、持國天王、增長天王、廣目天王，俱從座起，偏袒右肩，右膝著地，合掌向佛，禮佛足已，白言：「世尊！是《金光明最勝王經》，一切諸佛常念觀察，一切菩薩之所恭敬，一切天龍常所供養，及諸天眾常生歡喜，一切護世稱揚讚歎，聲聞、獨覺皆共受持，悉能明照諸天宮殿，能與一切眾生殊勝安樂，止息地獄、餓鬼、傍生諸趣苦惱，一切怖畏悉能除殄，所有怨敵尋即退散，飢饉惡時能令豐稔，疾疫病苦皆令蠲愈，一切災變百千苦惱咸悉消滅。世尊！是《金光明最勝王經》能為如是安隱利樂饒益我等，惟願世尊於大眾中廣為宣說。我等四王并諸眷屬，聞此甘露無上法味，氣力充實，增益威光，精進勇猛，神通倍勝。世尊！我等四王修行正法，常說正法，以法化世，我等令彼天、龍、藥叉、健闥婆、阿蘇羅、揭路茶、俱槃茶、緊那羅、莫呼羅伽及諸人王，常以正法而化於世，遮去諸惡，所有鬼神吸人精氣無慈悲者，悉令遠去。世尊！我等四王與二十八部藥叉大將，并與無量百千藥叉，以淨天眼過於世人，觀察擁護此贍部洲。世尊！以此因緣，我等諸王，名護世者。又復於此洲中，若有國王被他怨賊常來侵擾，及多飢饉，疾疫流行，無量百千災厄之事。世尊！我等四王於此《金光明最勝王經》恭敬供養，若有苾芻法師受持讀誦，我等四王共往覺悟，勸請其人。時彼法師由我神通覺悟力故，往彼國界廣宣流布是《金光明》微妙經典，由經力故，令彼無量百千衰惱災厄之事悉皆除遣。世尊！若諸人王於其國內，有持是經苾芻法師至彼國時，當知此經亦至其國。世尊！時彼國王應往法師處，聽其所說，聞已歡喜，於彼法師恭敬供養，深心擁護，令無憂惱，演說此經利益一切。世尊！以是經故，我等四王皆共一心護是人王及國人民，令離災患，常得安隱。世尊！若有苾芻、苾芻尼、鄔波索迦、鄔波斯迦持是經者，時彼人王隨其所須，供給供養，令無乏少，我等四王令彼國主及以國人，悉皆安隱，遠離災患。世尊！若有受持讀誦是經典者，人王於此供養恭敬，尊重讚歎，我等當令彼王於諸王中，恭敬尊重，最為第一，諸餘國王共所稱歎。」大眾聞已，歡喜受持。
。
<juan>金光明最勝王經卷第六<p>大唐三藏沙門義淨奉<#sp>制譯<p>四天王護國品第十二<p>爾時，世尊聞四天王恭敬供養《金光明經》，及能擁護諸持經者，讚言：「善哉！善哉！汝等四王已於過去無量百千萬億佛所，恭敬供養，尊重讚歎，植諸善根，修行正法，常說正法，以法化世。汝等長夜於諸眾生常思利益，起大慈心，願與安樂，以是因緣，能令汝等現受勝報。若有人王恭敬供養此《金光明》最勝經典，汝等應當勤加守護，令得安隱。汝諸四王及餘眷屬無量無數百千藥叉護是經者，即是護持去、來、現在諸佛正法。汝等四王及餘天眾并諸藥叉，與阿蘇羅共鬪戰時，常得勝利；汝等若能護持是經，由經力故，能除眾苦、怨賊、飢饉及諸疾疫。是故汝等若見四眾受持讀誦此經王者，亦應勤心共加守護，為除衰惱，施與安樂。」<p>爾時，四天王即從座起，偏袒右肩，右膝著地，合掌恭敬白佛言：「世尊！此《金光明最勝經王》，於未來世，若有國土城邑聚落、山林曠野，隨所至處流布之時，若彼國王於此經典至心聽受，稱歎供養，并復供給受持是經四部之眾，深心擁護，令離衰惱，以是因緣，我護彼王及諸人眾，皆令安隱，遠離憂苦，增益壽命，威德具足。世尊！若彼國王見於四眾受持經者，恭敬守護猶如父母，一切所須悉皆供給，我等四王常為守護，令諸有情無不尊敬。是故我等并與無量藥叉諸神，隨此經王所流布處，潛身擁護，令無留難，亦當護念聽是經人諸國王等，除其衰患，悉令安隱，他方怨賊皆使退散。若有人王聽是經時，隣國怨敵興如是念：『當具四兵壞彼國土。』世尊！以是經王威神力故，是時隣敵更有異怨，而來侵擾於其境界，多諸災變疫病流行。時王見已即嚴四兵，發向彼國欲為討罰。我等爾時當與眷屬無量無邊藥叉諸神，各自隱形為作護助，令彼怨敵自然降伏，尚不敢來至其國界，豈復得有兵戈相罰。」<p>爾時，佛告四天王：「善哉！善哉！汝等四王，乃能擁護如是經典。我於過去百千俱胝那庾多劫，修諸苦行，得阿耨多羅三藐三菩提，證一切智，今說是法。若有人王受持是經，恭敬供養者，為消衰患，令其安隱，亦復擁護城邑聚落，乃至怨賊悉令退散，亦令一切贍部洲內所有諸王，永無衰惱鬪諍之事。四王當知！此贍部洲八萬四千城邑聚落、八萬四千諸人王等，各於其國受諸快樂，皆得自在，所有財寶豐足受用，不相侵奪，隨彼宿因而受其報，不起惡念貪求他國，咸生少欲利樂之心，無有鬪戰繫縛等苦。其土人民自生愛樂，上下和穆，猶如水乳，情相愛重，歡喜遊戲，慈悲謙讓，增長善根。以是因緣，此贍部洲安隱豐樂，人民熾盛，大地沃壤，寒暑調和，時不乖序，日月星宿常度無虧，風雨隨時，離諸災橫，資產財寶皆悉豐盈，心無慳鄙，常行慧施，具十善業，若人命終，多生天上，增益天眾。大王！若未來世有諸人王聽受是經，恭敬供養并受持是經，四部之眾尊重稱讚。復欲安樂饒益汝等及諸眷屬無量百千諸藥叉眾，是故彼王常當聽受是妙經王，由得聞此正法之水甘露上味，增益汝等身心勢力，精進勇猛，福德威光悉令充滿。是諸人王若能至心聽受是經，則為廣大希有供養，供養於我釋迦牟尼應、正等覺。若供養我，則是供養過去、未來、現在百千俱胝那庾多佛。若能供養三世諸佛，則得無量不可思議功德之聚。以是因緣，汝等應當擁護彼王后妃眷屬，令無衰惱，及宮宅神常受安樂，功德難思，是諸國土所有人民，亦受種種五欲之樂，一切惡事皆令消殄。」<p>爾時，四天王白佛言：「世尊！於未來世，若有人王，樂聽如是《金光明經》，為欲擁護自身、后妃、王子，乃至內宮諸婇女等，城邑宮殿，皆得第一不可思議最上歡喜寂靜安樂，於現世中，王位尊高，自在昌盛，常得增長，復欲攝受無量無邊難思福聚，於自國土令無怨敵及諸憂惱災厄事者。世尊！如是人王不應放逸令心散亂，當生恭敬至誠殷重，聽受如是最勝經王。欲聽之時，先當莊嚴最上宮室，王所愛重顯敞之處，香水灑地，散眾名花，安置師子殊勝法座，以諸珍寶而為挍飾，張施種種寶蓋幢幡，燒無價香，奏諸音樂。其王爾時當淨澡浴，以香塗身，著新淨衣及諸瓔珞，坐小卑座，不生高舉，捨自在位，離諸憍慢，端心正念，聽是經王；於法師所，起大師想。復於宮內后妃王子婇女眷屬生慈愍心，喜悅相視，和顏軟語，於自身心大喜充遍。作如是念：『我今獲得難思殊勝廣大利益，於此經王，盛興供養。』既敷設已，見法師至，當起虔敬渴仰之心。」<p>爾時，佛告四天王：「不應如是不迎法師。時彼人王應著純淨鮮潔之衣，種種瓔珞以為嚴飾，自持白蓋及以香花，備整軍儀，盛陳音樂，步出城闕迎彼法師，運想虔恭為吉祥事。四王！以何因緣令彼人王親作如是恭敬供養？由彼人王舉足下足，步步即是恭敬供養、承事尊重百千萬億那庾多諸佛世尊，復得超越如是劫數生死之苦，復於來世如是劫數，當受輪王殊勝尊位。隨其步步，亦於現世福德增長自在為王，感應難思，眾所欽重；當於無量百千億劫人天受用七寶宮殿，所在生處常得為王，增益壽命，言詞辯了，人天信受，無所畏懼，有大名稱，咸共瞻仰，天上人中受勝妙樂，獲大力勢，有大威德，身相奇妙，端嚴無比，值天人師，遇善知識，成就具足無量福聚。四王當知！彼諸人王見如是等種種無量功德利益故，應自往奉迎法師。若一踰繕那，乃至百千踰繕那，於說法師應生佛想，還至城已，作如是念：『今日釋迦牟尼如來、應、正等覺入我宮中，受我供養，為我說法。我聞法已，即於阿耨多羅三藐三菩提不復退轉，即是值遇百千萬億那庾多諸佛世尊。我於今日即是種種廣大殊勝上妙樂具，供養過去、未來、現在諸佛。我於今日即是永拔琰摩王界、地獄、餓鬼、傍生之苦。便為已種無量百千萬億轉輪聖王、釋梵天主善根種子。當令無量百千萬億眾生，出生死苦，得涅槃樂，積集無量無邊不可思議福德之聚，後宮眷屬及諸人民皆蒙安隱，國土清泰，無諸災厄、毒害、惡人，他方怨敵不來侵擾，遠離憂患。』四王當知！時彼人王應作如是尊重正法，亦於受持是妙經典苾芻、苾芻尼、鄔波索迦、鄔波斯迦，供養恭敬尊重讚歎，所獲善根，先以勝福施與汝等及諸眷屬。彼之人王，有大福德善業因緣，於現世中得大自在增益威光，吉祥妙相皆悉莊嚴，一切怨敵能以正法而摧伏之。」<p>爾時，四天王白佛言：「世尊！若有人王能作如是恭敬正法，聽此經王，并於四眾持經之人，恭敬供養，尊重讚歎。時彼人王欲為我等生歡喜故，當在一邊，近於法座，香水灑地，散眾名花，安置處所，設四王座，我與彼王共聽正法。其王所有自利善根，亦以福分施及我等。世尊！時彼人王請說法者，昇座之時，便為我等燒眾名香，供養是經。世尊！時彼香煙於一念頃，上昇虛空，即至我等諸天宮殿，於虛空中變成香蓋。我等天眾聞彼妙香，香有金光照曜我等所居宮殿，乃至梵宮及以帝釋、大辯才天、大吉祥天、堅牢地神、正了知大將、二十八部諸藥叉神、大自在天、金剛密主、寶賢大將、訶利底母五百眷屬、無熱惱池龍王、大海龍王所居之處。世尊！如是等眾於自宮殿見彼香煙，一剎那頃變成香蓋，聞香芬馥，覩色光明，遍至一切諸天神宮。」<p>佛告四天王：「是香光明非但至此宮殿，變成香蓋，放大光明；由彼人王手擎香鑪，燒眾名香供養經時，其香煙氣於一念頃遍至三千大千世界，百億日月、百億妙高山王、百億四洲，於此三千大千世界一切天、龍、藥叉、健闥婆、阿蘇羅、揭路茶、緊那羅、莫呼洛伽宮殿之所，於虛空中充滿而住。種種香煙變成雲蓋，其蓋金色普照天宮。如是三千大千世界所有種種香雲香蓋，皆是《金光明最勝王經》威神之力。是諸人王手持香鑪供養經時，種種香氣非但遍此三千大千世界，於一念頃亦遍十方無量無邊恒河沙等百千萬億諸佛國土，於諸佛上虛空之中變成香蓋，金色普照亦復如是。時彼諸佛聞此妙香，覩斯雲蓋及以金色，於十方界恒河沙等諸佛世尊現神變已，彼諸世尊悉共觀察，異口同音讚法師曰：『善哉！善哉！汝大丈夫！能廣流布如是甚深微妙經典，則為成就無量無邊不可思議福德之聚。若有聽聞如是經者，所獲功德其量甚多，何況書寫、受持、讀誦、為他敷演、如說修行。何以故？善男子！若有眾生聞此《金光明最勝王經》者，即於阿耨多羅三藐三菩提不復退轉。』」<p>爾時，十方有百千俱胝那庾多無量無數恒河沙等諸佛剎土，彼諸剎土一切如來異口同音，於法座上讚彼法師言：「善哉！善哉！善男子！汝於來世，以精勤力，當修無量百千苦行，具足資糧，超諸聖眾，出過三界，為最勝尊，當坐菩提樹王之下，殊勝莊嚴，能救三千大千世界有緣眾生，善能摧伏可畏形儀諸魔軍眾，覺了諸法最勝清淨甚深無上正等菩提。善男子！汝當坐於金剛之座，轉於無上諸佛所讚十二妙行甚深法輪，能擊無上最大法鼓，能吹無上極妙法螺，能建無上殊勝法幢，能然無上極明法炬，能降無上甘露法雨，能斷無量煩惱怨結，能令無量百千萬億那庾多有情，渡於無涯可畏大海，解脫生死無際輪迴，值遇無量百千萬億那庾多佛。」<p>爾時，四天王復白佛言：「世尊！是《金光明最勝王經》，能於未來現在成就如是無量功德，是故人王若得聞是微妙經典，即是已於百千萬億無量佛所種諸善根，於彼人王我當護念。復見無量福德利故，我等四王及餘眷屬無量百千萬億諸神，於自宮殿見是種種香煙雲蓋神變之時，我當隱蔽不現其身，為聽法故，當至是王清淨嚴飾所止宮殿講法之處。如是乃至梵宮、帝釋、大辯才天、大吉祥天、堅牢地神、正了知神大將、二十八部諸藥叉神、大自在天、金剛密主、寶賢大將、訶利底母五百眷屬、無熱惱池龍王、大海龍王、無量百千萬億那庾多諸天藥叉，如是等眾為聽法故，皆不現身，至彼人王殊勝宮殿莊嚴高座說法之所。世尊！我等四王及餘眷屬藥叉諸神，皆當一心共彼人王為善知識，因是無上大法施主，以甘露味充足於我，是故我等擁護是王，除其衰患，令得安隱，及其宮殿城邑國土諸惡災變悉令消滅。」<p>爾時，四天王俱共合掌白佛言：「世尊！若有人王於其國土，雖有此經，未常流布，心生捨離，不樂聽聞，亦不供養尊重讚歎，見四部眾持經之人，亦復不能尊重供養，遂令我等及餘眷屬無量諸天，不得聞此甚深妙法，背甘露味，失正法流，無有威光及以勢力，增長惡趣，損減人天，墜生死河，乖涅槃路。世尊！我等四王并諸眷屬及藥叉等，見如斯事，捨其國土，無擁護心。非但我等捨棄是王，亦有無量守護國土諸大善神悉皆捨去。既捨離已，其國當有種種災禍，喪失國位，一切人眾皆無善心，惟有繫縛，殺害瞋諍，互相讒諂，抂及無辜，疾疫流行，彗星數出，兩日並現，博蝕無恒，黑白二虹表不祥相，星流地動，井內發聲，暴雨惡風不依時節，常遭飢饉，苗實不成，多有他方怨賊侵掠，國內人民受諸苦惱，土地無有可樂之處。世尊！我等四王及與無量百千天神，并護國土諸舊善神遠離去時，生如是等無量百千災怪惡事。世尊！若有人王欲護國土，常受快樂，欲令眾生咸蒙安隱，欲得摧伏一切外敵，於自國境永得昌盛，欲令正教流布世間，苦惱惡法皆除滅者。世尊！是諸國主必當聽受是妙經王，亦應恭敬供養讀誦受持經者。我等及餘無量天眾以是聽法善根威力，得服無上甘露法味，增益我等所有眷屬，并餘天神皆得勝利。何以故？以是人王至心聽受是經典故。世尊！如大梵天於諸有情常為宣說世出世論，帝釋復說種種諸論，五通神仙亦說諸論。世尊！梵天、帝釋、五通仙人雖有百千俱胝那庾多無量諸論，然佛世尊慈悲哀愍，為人天眾說《金光明》微妙經典，比前所說，勝彼百千俱胝那庾多倍不可為喻。何以故？由此能令諸贍部洲所有王等正法化世，能與眾生安樂之事，為護自身及諸眷屬，令無苦惱，又無他方怨賊侵害，所有諸惡悉皆遠去，亦令國土災厄屏除，化以正法無有諍訟。是故人王各於國土，當然法炬，明照無邊，增益天眾并諸眷屬。世尊！我等四王無量天神藥叉之眾，贍部洲內所有天神，以是因緣得服無上甘露法味，獲大威德勢力光明無不具足，一切眾生皆得安隱，復於來世無量百千不可思議那庾多劫常受快樂，復得值遇無量諸佛，種諸善根，然後證得阿耨多羅三藐三菩提。如是無量無邊勝利，皆是如來、應、正等覺，以大慈悲過諸梵眾，以大智慧逾於帝釋，修諸苦行勝五通仙，百千萬億那庾多倍不可稱計，為諸眾生演說如是微妙經典，令贍部洲一切國主及諸人眾，明了世間所有法式，治國化人勸導之事，由此經王流通力故，普得安樂。此等福利，皆是釋迦大師於此經典廣為流通慈悲力故。世尊！以是因緣，諸人王等皆應受持，供養恭敬，尊重讚歎此妙經王。何以故？以如是等不可思議殊勝功德利益一切，是故名曰最勝經王。」<p>爾時，世尊復告四天王：「汝等四王及餘眷屬，無量百千俱胝那庾多諸天大眾，見彼人王，若能至心聽是經典，供養恭敬、尊重讚歎者，應當擁護，除其衰患，能令汝等亦受安樂；若四部眾能廣流布是經王者，於人天中廣作佛事，普能利益無量眾生，如是之人，汝等四王常當擁護。如是四眾，勿使他緣共相侵擾，令彼身心寂靜安樂，於此經王廣宣流布，令不斷絕，利益有情，盡未來際。」<p>爾時，多聞天王從座而起，白佛言：「世尊！我有如意寶珠陀羅尼法，若有眾生樂受持者，功德無量。我常擁護令彼眾生離苦得樂，能成福智二種資糧。欲受持者先當誦此護身之呪。」即說呪曰：<p>「南謨薜室囉末拏也莫訶曷囉闍也<#sp>怛姪他<#sp>囉囉囉囉<#sp>矩怒矩怒<#sp>區怒區怒<#sp>寠怒寠怒<#sp>颯嚩颯嚩羯囉<#sp>羯囉莫訶毘羯喇麼<#sp>莫訶毘羯喇麼<#sp>莫訶曷囉社<#sp>曷❥叉曷❥叉<#sp>覩漫（自稱己名）<#sp>薩婆薩埵難者<#sp>莎訶<p>「世尊！誦此呪者，當以白線呪之七遍，一遍一結，繫之肘後，其事必成；應取諸香，所謂安息、栴檀、龍腦、蘇合、多揭羅、熏陸，皆須等分，和合一處，手執香爐，燒香供養，清淨澡浴，著鮮潔衣，於一靜室，可誦神呪請我薜室囉末拏天王。」即說呪曰：<p>「南謨薜室囉末拏（引）也<p>「南謨檀那䭾也<#sp>檀泥說囉（引）也<#sp>阿揭撦<#sp>阿鉢❥弭哆<#sp>檀泥說囉<#sp>鉢囉麼<#sp>迦留尼迦<#sp>薩婆薩埵<#sp>呬哆振哆<#sp>麼麼（己名）檀那末奴鉢喇拽撦<#sp>碎閻摩揭撦<#sp>莎訶<p>「此呪誦滿一七遍已，次誦本呪。欲誦呪時，先當稱名敬禮三寶，及薜室羅末拏天王。能施財物，令諸眾生所求願滿，悉能成就，與其安樂。如是禮已，次誦薜室羅末拏天王如意末尼寶心神呪，能施眾生隨意安樂。」爾時，多聞天王即於佛前，說如意末尼寶心呪曰：<p>「南謨曷喇怛娜<#sp>怛喇夜野（引）南謨薜室囉末拏（引）也<p>「莫訶囉闍（引）也<#sp>怛姪他<#sp>四弭四弭<#sp>蘇母蘇母<#sp>栴茶栴茶<#sp>折囉折囉<#sp>薩囉薩囉羯囉羯囉<#sp>枳哩枳哩<#sp>矩嚕矩嚕<#sp>母嚕母嚕<#sp>主嚕主嚕<#sp>娑大也頞貪<#sp>我名某甲<#sp>昵店頞他<#sp>達達覩莎訶<#sp>南謨薜室囉末拏也莎訶檀那䭾也莎訶<#sp>曼奴喇他鉢唎脯喇迦（引）也莎訶<p>「受持呪時，先誦千遍，然後於淨室中瞿摩塗地作小壇場，隨時飲食，一心供養，常然妙香，令烟不絕。誦前心呪晝夜繫心，惟自耳聞，勿令他解。時有薜室囉末拏王子名禪膩師，現童子形，來至其所。問言：『何故須喚我父？』即可報言：『我為供養三寶，事須財物，願當施與。』時禪膩師聞是語已，即還父所，白其父言：『今有善人發至誠心，供養三寶，少乏財物，為斯請召。』其父報曰：『汝可速去，日日與彼一百迦利沙波拏（此是根本梵音，惟目貝齒而隨方不定，或是貝齒，或是金銀銅鐵等錢，然摩揭陀現今通用一迦利沙波拏有一千六百貝齒，總數可以准知，若准物直隨處不定。若人持呪得成就者，獲物之時自知其數。有本云：每日與一百陳那羅，即金錢也。乃至盡形日日常得，西方求者多有神驗，除不至心也）。』<p>「其持呪者見是相已，知事得成。當須獨處淨室，燒香而臥。可於床邊置一香篋，每至天曉，觀其篋中獲所求物。每得物時，當日即須供養三寶，香花飲食兼施貧乏，皆令罄盡，不得停留。於諸有情起慈悲念，勿生瞋誑諂害之心。若起瞋者，即失神驗，常可護心，勿令瞋恚。又持此呪者，於每日中憶我多聞天王，及男女眷屬稱揚讚歎，恒以十善共相資助，令彼天等福力增明，眾善普臻證菩提處。彼諸天眾見是事已，皆大歡喜，共來擁衛持呪之人。又持呪者壽命長遠，經無量歲，永離三塗，常無災厄，亦令獲得如意寶珠及以伏藏，神通自在，所願皆成。若求官榮，無不稱意，亦解一切禽獸之語。<p>「世尊！若持呪時，欲得見我自身現者，可於月八日或十五日，於白疊上畫佛形像，當用木膠雜彩莊飾，其畫像人為受八戒。於佛左邊作吉祥天女像，於佛右邊作我多聞天像，并畫男女眷屬之類。安置座處咸令如法，布列花彩，燒眾名香，然燈續明，晝夜無歇，上妙飲食種種珍奇，發殷重心隨時供養，受持神呪，不得輕心。請召我時應誦此呪：<p>「南謨室利健那也<#sp>勃陀（引）也<#sp>南謨薜室囉末拏也<#sp>藥叉囉闍（引）也<#sp>莫訶囉闍阿地囉闍也<#sp>南麼室唎耶裔<#sp>莫訶提弊（引）裔<#sp>怛姪他<#sp>怛囉怛囉<#sp>咄嚕咄嚕<#sp>末囉末囉<#sp>❥卛吐❥卛吐<#sp>漢娜漢娜<#sp>末尼羯諾迦<#sp>跋折囉薜琉璃也<#sp>目底迦楞訖㗚哆<#sp>設唎囉裔<#sp>蒲（引）薩婆薩埵呬哆迦摩薜室囉末拏<#sp>室唎夜提鼻<#sp>跋❥婆也<#sp>醫呬醫呬磨毘藍婆<#sp>瞿㗚拏瞿㗚拏❥（麻八反）喇娑❥喇娑<#sp>達䭾呬麼麼<#sp>阿目迦那末寫（自稱己名）達哩設那迦末寫達哩設南<#sp>麼麼末那<#sp>鉢喇曷囉大也<#sp>莎訶<p>「世尊！我若見此誦呪之人，復見如是盛興供養，即生慈愛歡喜之心。我即變身作小兒形，或作老人、苾芻之像，手持如意末尼寶珠，并持金囊入道場內，身現恭敬，口稱佛名，語持呪者曰：『隨汝所求，皆令如願。』或隱林藪，或造寶珠，或欲眾人愛寵，或求金銀等物，欲持諸呪，皆令有驗。或欲神通壽命長遠，及勝妙樂，無不稱心。我今且說如是之事，若更求餘，皆隨所願，悉得成就，寶藏無盡，功德無窮。假使日月墜墮于地，或可大地有時移轉，我此實語終不虛然，常得安隱，隨心快樂。世尊！若有人能受持讀誦是經王者，誦此呪時，不假疲勞，法速成就。世尊！我今為彼貧窮困厄苦惱眾生，說此神呪，令獲大利，皆得富樂，自在無患，乃至盡形，我當擁護，隨逐是人，為除災厄。亦復令此持《金光明最勝王經》流通之者，及持呪人，於百步內光明照燭，我之所有千藥叉神亦常侍衛，隨欲驅使，無不遂心。我說實語，無有虛誑，惟佛證知。」<p>時多聞天王說此呪已，佛言：「善哉！天王！汝能破裂一切眾生貧窮苦網，令得富樂，說是神呪，復令此經廣行於世。」<p>時四天王俱從座起，偏袒一肩，頂禮雙足，右膝著地，合掌恭敬，以妙伽他讚佛功德：「佛面猶如淨滿月，亦如千日放光明；目淨脩廣若青蓮，齒白齊密猶珂雪。佛德無邊如大海，無限妙寶積其中；智慧德水鎮恒盈，百千勝定咸充滿。足下輪相皆嚴飾，轂輞千輻悉齊平；手足鞔網遍莊嚴，猶如鵝王相具足。佛身光曜等金山，清淨殊特無倫匹；亦如妙高功德滿，故我稽首佛山王。相好如空不可測，逾於千月放光明；皆如焰幻不思議，故我稽首心無著。」<p>爾時，四天王讚歎佛已，世尊亦以伽他而答之曰：「此《金光明》最勝經，無上十力之所說；汝等四王常擁護，應生勇猛不退心。此妙經寶極甚深，能與一切有情樂；由彼有情安樂故，常得流通贍部洲。於此大千世界中，所有一切有情類；餓鬼傍生及地獄，如是苦趣悉皆除。住此南洲諸國王，及餘一切有情類；由經威力常歡喜，皆蒙擁護得安寧。亦使此中諸有情，除眾病苦無賊盜；賴此國土弘經故，安隱豐樂無違惱。若人聽受此經王，欲求尊貴及財利；國土豐樂無違諍，隨心所願悉皆從。能令他方賊退散，於自國界常安隱；由此最勝經王力，離諸苦惱無憂怖。如寶樹王在宅內，能生一切諸樂具；最勝經王亦復然，能與人王勝功德。譬如澄潔清冷水，能除飢渴諸熱惱；最勝經王亦復然，令樂福者心滿足。如人室有妙寶篋，隨所受用悉從心；最勝經王亦復然，福德隨心無所乏。汝等天主及天眾，應當供養此經王；若能依教奉持經，智慧威神皆具足。現在十方一切佛，咸共護念此經王；見有讀誦及受持，稱歎善哉甚希有。若有人能聽此經，身心踊躍生歡喜；常有百千藥叉眾，隨所住處護斯人。於此世界諸天眾，其數無量不思議；悉共聽受此經王，歡喜護持無退轉。若人聽受此經王，威德勇猛常自在；增益一切人天眾，令離衰惱益光明。」<p>爾時四天王聞是頌已，歡喜踊躍，白佛言：「世尊！我從昔來未曾得聞如是甚深微妙之法。」心生悲喜，涕淚交流，舉身戰動，證不思議希有之事，以天曼陀羅花、摩訶曼陀羅花而散佛上。作是殊勝供養佛已，白佛言：「世尊！我等四王各有五百藥叉眷屬，常當處處擁護是經及說法師，以智光明而為助衛。若於此經所有句義忘失之處，我皆令彼憶念不忘，并與陀羅尼殊勝法門令得具足。復欲令此最勝經王所在之處，為諸眾生廣宣流布，不速隱沒。」<p>爾時，世尊於大眾中說是法時，無量眾生皆得大智聰叡辯才，攝受無量福德之聚，離諸憂惱，發喜樂心，善明眾論，登出離道，不復退轉，速證菩提。
。
<juan>金光明最勝王經卷第七<p>大唐三藏沙門義淨奉<#sp>制譯<p>無染著陀羅尼品第十三<p>爾時，世尊告具壽舍利子：「今有法門，名無染著陀羅尼，是諸菩薩所修行法，過去菩薩之所受持，是菩薩母。」<p>說是語已，具壽舍利子白佛言：「世尊！陀羅尼者，是何句義？世尊！陀羅尼者，非方處、非非方處。」<p>作是語已，佛告舍利子：「善哉！善哉！舍利子！汝於大乘已能發起，信解大乘，尊重大乘。如汝所說，陀羅尼者，非方處、非非方處，非法、非非法，非過去、非未來、非現在，非事、非非事，非緣、非非緣，非行、非非行，無有法生，亦無法滅。然為利益諸菩薩故，作如是說。於此陀羅尼功用正道理趣勢力安立，即是諸佛功德，諸佛禁戒，諸佛所學，諸佛祕意，諸佛生處，故名無染著陀羅尼最妙法門。」<p>作是語已，舍利子白佛言：「世尊！惟願善逝為我說此陀羅尼法。若諸菩薩能安住者，於無上菩提不復退轉，成就正願，得無所依，自性辯才，獲希有事，安住聖道，皆由得此陀羅尼故。」<p>佛告舍利子：「善哉！善哉！如是！如是！如汝所說。若有菩薩得此陀羅尼者，應知是人與佛無異。若有供養尊重、承事供給此菩薩者，應知即是供養於佛。舍利子！若有餘人聞此陀羅尼，受持讀誦生信解者，亦應如是恭敬供養，與佛無異，以是因緣獲無上果。」<p>爾時世尊即為演說陀羅尼曰：<p>「怛姪他<#sp>刪陀喇儞<#sp>嗢多喇儞<#sp>蘇三鉢囉底瑟恥哆<#sp>蘇那麼<#sp>蘇鉢喇底瑟恥哆鼻逝也<#sp>跋羅<#sp>薩底也<#sp>鉢喇底慎若<#sp>蘇阿<#sp>嚧訶<#sp>慎若那末底<#sp>嗢波彈儞<#sp>阿伐那末底<#sp>阿毘師彈儞<#sp>阿鞞毘耶訶囉<#sp>輸婆<#sp>伐底<#sp>蘇尼室唎多（引）薄虎郡社（引）阿毘婆䭾（引）莎訶」<p>佛告舍利子：「此無染著陀羅尼句，若有菩薩能善安住、能正受持者，當知是人若於一劫、若百劫、若千劫、若百千劫，所發正願無有窮盡，身亦不被刀杖、毒藥、水火、猛獸之所損害。何以故？舍利子！此無染著陀羅尼，是過去諸佛母，未來諸佛母，現在諸佛母。舍利子！若復有人以十阿僧企耶三千大千世界滿中七寶，奉施諸佛，及以上妙衣服、飲食種種供養，經無數劫；若復有人於此陀羅尼，乃至一句能受持者，所生之福，倍多於彼。何以故？舍利子！此無染著陀羅尼甚深法門，是諸佛母故。」<p>時具壽舍利子及諸大眾聞是法已，皆大歡喜，咸願受持。<p>金光明最勝王經如意寶珠品第十四<p>爾時，世尊於大眾中，告阿難陀曰：「汝等當知，有陀羅尼名如意寶珠，遠離一切災厄，亦能遮止諸惡雷電，過去如來、應、正等覺所共宣說。我於今時於此經中，亦為汝等大眾宣說，能於人天為大利益，哀愍世間，擁護一切，令得安樂。」時諸大眾及阿難陀聞佛語已，各各至誠瞻仰世尊，聽受神呪。<p>佛言：「汝等諦聽，於此東方有光明電王，名阿揭多；南方有光明電王，名設羝嚕；西方有光明電王，名主多光；北方有光明電王，名蘇多末尼。若有善男子、善女人得聞如是電王名字，及知方處者，此人即便遠離一切怖畏之事，及諸災橫悉皆消殄。若於住處書此四方電王名者，於所住處無雷電怖，亦無災厄及諸障惱，非時抂死，悉皆遠離。」<p>爾時世尊即說呪曰：<p>「怛姪他<#sp>儞弭<#sp>儞弭<#sp>儞弭<#sp>尼民達哩<#sp>窒哩盧迦<#sp>盧羯儞<#sp>窒哩輸攞波儞<#sp>曷❥叉<#sp>曷❥叉<p>「我某甲及此住處，一切恐怖所有苦惱雷電霹靂，乃至抂死，悉皆遠離，莎訶。」<p>爾時觀自在菩薩摩訶薩在大眾中，即從座起，偏袒右肩，合掌恭敬，白佛言：「世尊！我今亦於佛前，略說如意寶珠神呪，於諸人天為大利益，哀愍世間，擁護一切，令得安樂，有大威力，所求如意。」即說呪曰：<p>「怛姪他<#sp>喝帝<#sp>毘喝帝<#sp>儞喝帝<#sp>鉢喇窒體雞<#sp>鉢喇底（丁履反）蜜窒囇<#sp>戍提<#sp>目羝毘末麗<#sp>鉢喇婆莎（蘇活反）囇<#sp>安茶（入聲）囇般茶囇稅（平聲）帝<#sp>般茶囉婆死儞<#sp>喝囇羯茶（引）囇<#sp>劫畢麗<#sp>氷揭羅惡綺<#sp>達地目企<#sp>曷❥叉<#sp>曷❥叉<p>「我某甲及此住處，一切恐怖所有苦惱，乃至抂死，悉皆遠離，願我莫見罪惡之事，常蒙聖觀自在菩薩大悲威光之所護念，莎訶。」<p>爾時，執金剛祕密主菩薩，即從座起，合掌恭敬，白佛言：「世尊！我今亦說陀羅尼呪，名曰無勝，於諸人天為大利益，哀愍世間，擁護一切，有大威力，所求如願。」即說呪曰：<p>「怛姪他<#sp>母儞母儞<#sp>母尼囇<#sp>末底末底<#sp>蘇末底<#sp>莫訶末底<#sp>呵呵呵<#sp>磨婆<#sp>以那悉底帝（引）<#sp>波跛<#sp>跋折攞波儞<#sp>惡甜（火含反）姪㗚茶（上）莎訶<p>「世尊！我此神呪名曰無勝擁護，若有男女一心受持，書寫讀誦，憶念不忘，我於晝夜，常護是人，於一切恐怖乃至抂死，悉皆遠離。」<p>爾時，索訶世界主梵天王，即從座起，合掌恭敬，白佛言：「世尊！我亦有陀羅尼微妙法門，於諸人天為大利益，哀愍世間，擁護一切，有大威力，所求如願。」即說呪曰：<p>「怛姪他<#sp>醯哩<#sp>弭哩<#sp>地哩<#sp>莎訶<#sp>跋囉甜魔布囇<#sp>跋囉甜麼末泥<#sp>跋囉甜麼揭鞞<#sp>補澁跛僧悉怛囇<#sp>莎訶<p>「世尊！我此神呪名曰梵治，悉能擁護持是呪者，令離憂惱及諸罪業，乃至抂死，悉皆遠離。」<p>爾時，帝釋天主即從座起，合掌恭敬，白佛言：「世尊！我亦有陀羅尼，名跋折羅扇儞，是大明呪，能除一切恐怖厄難，乃至抂死，悉皆遠離，拔苦與樂，利益人天。」即說呪曰：<p>「怛姪他<#sp>毘儞<#sp>婆喇儞<#sp>畔陀麼彈滯磨膩儞㨖<#sp>爾瞿哩<#sp>健陀哩<#sp>旃茶哩<#sp>摩登耆（上）卜羯死<#sp>薩囉跋❥鞞（去）<#sp>呬娜末低<#sp>答麼<#sp>嗢多喇儞<#sp>莫呼喇儞<#sp>達喇儞<#sp>計斫羯囉婆抧<#sp>捨伐哩<#sp>奢伐哩<#sp>莎訶」<p>爾時，多聞天王、持國天王、增長天王、廣目天王俱從座起，合掌恭敬，白佛言：「世尊！我今亦有神呪，名施一切眾生無畏，於諸苦惱常為擁護，令得安樂，增益壽命，無諸患苦，乃至抂死，悉皆遠離。」即說呪曰：<p>「怛姪他補澁閉<#sp>蘇補澁閉<#sp>度麼鉢唎呵囇<#sp>阿囄耶鉢喇設悉帝<#sp>扇帝涅<#sp>目帝忙揭例窣覩帝<#sp>悉哆鼻帝<#sp>莎訶」<p>爾時，復有諸大龍王，所謂末那斯龍王、電光龍王、無熱池龍王、電舌龍王、妙光龍王，俱從座起，合掌恭敬，白佛言：「世尊！我亦有如意寶珠陀羅尼，能遮惡電，除諸恐怖，能於人天為大利益，哀愍世間，擁護一切，有大威力，所求如願，乃至抂死，悉皆遠離，一切毒藥皆令止息，一切造作蠱道呪術不吉祥事悉令除滅。我今以此神呪奉獻世尊，惟願哀愍慈悲納受，當令我等離此龍趣永捨慳貪。何以故？由此慳貪於生死中受諸苦惱，我等願斷慳貪種子。」即說呪曰：<p>「怛姪他<#sp>阿折囇<#sp>阿末囇<#sp>阿蜜㗚諦<#sp>惡叉裔<#sp>阿弊裔<#sp>奔尼鉢唎耶栗諦<#sp>薩婆波跛<#sp>鉢喇苫摩尼裔<#sp>莎訶<#sp>阿離裔般豆<#sp>蘇波尼裔莎訶<p>「世尊！若有善男子、善女人，口中說此陀羅尼明呪，或書經卷，受持讀誦、恭敬供養者，終無雷電霹靂，及諸恐怖苦惱憂患，乃至抂死，悉皆遠離；所有毒藥蠱魅厭禱，害人虎狼師子毒蛇之類，乃至蚊虻悉不為害。」<p>爾時，世尊普告大眾：「善哉！善哉！此等神呪皆有大力，能隨眾生心所求事，悉令圓滿，為大利益，除不至心；汝等勿疑。」時諸大眾聞佛語已，歡喜信受。<p>金光明最勝王經大辯才天女品第十五之一<p>爾時大辯才天女於大眾中，即從座起，頂禮佛足，白佛言：「世尊！若有法師，說是《金光明最勝王經》者，我當益其智慧，具足莊嚴言說之辯；若彼法師於此經中文字句義所有忘失，皆令憶持，能善開悟，復與陀羅尼總持無礙。又此《金光明最勝王經》，為彼有情已於百千佛所種諸善根常受持者，於贍部洲廣行流布，不速隱沒。復令無量有情聞是經典，皆得不可思議捷利辯才無盡大慧，善解眾論及諸伎術，能出生死，速趣無上正等菩提，於現世中增益壽命，資身之具悉令圓滿。世尊！我當為彼持經法師及餘有情，於此經典樂聽聞者，說其呪藥洗浴之法。彼人所有惡星災變與初生時星屬相違，疫病之苦、鬪諍戰陣、惡夢鬼神、蠱毒厭魅、呪術起屍，如是諸惡為障難者，悉令除滅。諸有智者應作如是洗浴之法，當取香藥三十二味，所謂：<p>「菖蒲（跋者）、牛黃（瞿盧折娜）、苜蓿香（塞畢力迦）、麝香（莫訶婆伽）、雄黃（末㮈眵羅）、合昬樹（尸利灑）、白及（因達囉喝悉哆）、芎藭（闍莫迦）、㺃杞根（苫弭）、松脂（室利薜瑟得迦）、桂皮（咄者）、香附子（目窣哆）、沈香（惡揭嚕）、栴檀（栴檀娜）、零凌香（多揭羅）、丁子（索瞿者）、欝金（茶矩麼）、婆律膏（揭羅娑）、葦香（捺剌柁）、竹黃（❥路戰娜）、細豆蔻（蘇泣迷羅）、甘松（苦弭哆）、藿香（鉢怛羅）、茅根香（嗢尸羅）、叱脂（薩洛計）、艾納（世黎也）、安息香（窶具攞）、芥子（薩利殺跛）、馬芹（葉婆儞）、龍花鬚（那伽雞薩羅）、白膠（薩折羅婆）、青木（矩瑟侘）。皆等分以布灑星日，一處擣篩，取其香末，當以此呪呪一百八遍。呪曰：<p>「怛姪他<#sp>蘇訖栗帝<#sp>訖栗帝訖栗帝劫摩怛里<#sp>繕怒羯囉滯<#sp>郝羯喇滯<#sp>因達囉闍利膩<#sp>鑠羯㘓滯<#sp>鉢設姪囇<#sp>阿伐底羯細<#sp>計娜矩覩矩覩<#sp>脚迦鼻囇<#sp>劫鼻囇劫鼻囇劫毘囉末底（丁里反）<#sp>尸羅末底那底度囉末底哩<#sp>波伐雉畔稚囇<#sp>室囇室囇薩底悉體羝莎訶「若樂如法洗浴時，應作壇場方八肘；可於寂靜安隱處，念所求事不離心。應塗牛糞作其壇，於上普散諸花彩；當以淨潔金銀器，盛滿美味并乳蜜。於彼壇場四門所，四人守護法如常；令四童子好嚴身，各於一角持瓶水。於此常燒安息香，五音之樂聲不絕；幡蓋莊嚴懸繒綵，安在壇場之四邊。復於場內置明鏡，利刀兼箭各四枚；於壇中心埋大盆，應以漏版安其上。用前香末以和湯，亦復安在於壇內；既作如斯布置已，然後誦呪結其壇。<p>「結界呪曰：<p>「怛姪他<#sp>頞喇計<#sp>娜也泥（去）<#sp>呬囇弭囇祇囇<#sp>企企囇莎訶「如是結界已，方入於壇內；呪水三七遍，散灑於四方。次可呪香湯，滿一百八遍；四邊安幔障，然後洗浴身。<p>「呪水呪湯呪曰：<p>「怛姪他（一）<#sp>索揭智（貞勵反，下同）（二）<#sp>毘揭智（三）<#sp>毘揭荼伐底（四）<#sp>莎訶（五）<p>「若洗浴訖，其洗浴湯及壇場中供養飲食棄河池內，餘皆收攝。如是浴已，方著淨衣，既出壇場，入淨室內。呪師教其發弘誓願，永斷眾惡，常修諸善，於諸有情興大悲心，以是因緣當獲無量隨心福報。」<p>復說頌曰：「若有病苦諸眾生，種種方藥治不差；若依如是洗浴法，并復讀誦斯經典。常於日夜念不散，專想慇懃生信心；所有患苦盡消除，解脫貧窮足財寶。四方星辰及日月，威神擁護得延年；吉祥安隱福德增，災變厄難皆除遣。<p>「次誦護身呪三七遍。呪曰：<p>「怛姪他<#sp>三謎<#sp>毘三謎<#sp>莎訶<#sp>索揭滯毘揭滯<#sp>莎訶<#sp>毘揭茶（亭耶反）伐底<#sp>莎訶娑揭囉<#sp>三步多也莎訶<#sp>塞建陀<#sp>摩多也莎訶<#sp>尼攞建佗也<#sp>莎訶<#sp>阿鉢囉市哆<#sp>毘❥耶也<#sp>莎訶<#sp>呬摩槃哆<#sp>三步多也<#sp>莎訶<#sp>阿儞蜜攞<#sp>薄怛囉也<#sp>莎訶<#sp>南謨薄伽伐都<#sp>跋囉甜摩寫莎訶<#sp>南謨薩囉酸（蘇活）底<#sp>莫訶提鼻裔莎訶<#sp>悉甸覩漫（此云成就我某甲）曼怛囉鉢拖莎訶<#sp>怛喇覩仳姪哆<#sp>跋囉甜摩奴末覩<#sp>莎訶」<p>爾時，大辯才天女說洗浴法壇場呪已，前禮佛足，白佛言：「世尊！若有苾芻、苾芻尼、鄔波索迦、鄔波斯迦，受持讀誦、書寫流布是妙經王，如說行者，若在城邑聚落、曠野山林、僧尼住處，我為是人將諸眷屬作天伎樂，來詣其所而為擁護，除諸病苦、流星變怪、疫疾鬪諍、王法所拘、惡夢惡神為障礙者，蠱道厭術悉皆除殄，饒益是等持經之人。苾芻等眾及諸聽者，皆令速渡生死大海，不退菩提。」<p>爾時，世尊聞是說已，讚辯才天女言：「善哉！善哉！天女！汝能安樂利益無量無邊有情，說此神呪及以香水壇場法式，果報難思。汝當擁護最勝經王，勿令隱沒，常得流通。」爾時，大辯才天女禮佛足已，還復本座。<p>爾時，法師授記憍陳如婆羅門，承佛威力，於大眾前讚請辯才天女曰：「聰明勇進辯才天，人天供養悉應受；名聞世間遍充滿，能與一切眾生願。依高山頂勝住處，葺茅為室在中居；恒結軟草以為衣，在處常翹於一足。諸天大眾皆來集，咸同一心申讚請；惟願智慧辯才天，以妙言詞施一切。」<p>爾時，辯才天女即便受請，為說呪曰：<p>「怛姪他慕囇只囇<#sp>阿伐帝（貞勵）阿伐吒伐底（丁里，下同）馨遇㘑名具㘑<#sp>名具羅伐底<#sp>鴦具師<#sp>末唎只三末底<#sp>毘三末底惡近（入）<#sp>唎莫近唎怛囉只<#sp>怛囉者伐<#sp>底質質哩室里蜜里<#sp>末難地<#sp>曇（去）末唎只<#sp>八囉拏畢唎裔<#sp>盧迦逝瑟跇（丑世反）<#sp>盧迦失囇瑟耻<#sp>盧迦畢唎裔<#sp>悉馱跋唎帝<#sp>毘麼目企（輕利反）輸只折唎<#sp>阿鉢唎底喝帝<#sp>阿鉢喇底喝哆勃地<#sp>南母只<#sp>南母只<#sp>莫訶提鼻鉢喇底近（入）唎昬（火恨）拏（上）南摩塞迦囉<#sp>我某甲勃地<#sp>達哩奢呬<#sp>勃地<#sp>阿鉢喇底喝哆<#sp>婆（上）跋覩<#sp>帀婆謎毘輸姪覩<#sp>舍悉怛囉輸路迦<#sp>曼怛囉畢得迦<#sp>迦婢耶地數<#sp>怛姪他<#sp>莫訶鉢喇婆鼻<#sp>呬里蜜里呬里蜜里<#sp>毘折喇覩謎勃地<#sp>我某甲勃地輸提<#sp>薄伽伐點<#sp>提毘焰<#sp>薩羅酸（蘇活）點（丁焰反）羯囉（魯家）滯雞由囇雞由囉末底<#sp>呬里蜜里呬里蜜里<#sp>阿婆訶耶弭<#sp>莫訶提鼻勃陀薩帝娜<#sp>達摩薩帝娜<#sp>僧伽薩帝娜因達囉薩帝娜<#sp>跋嘍拏薩帝娜<#sp>裔盧雞薩底婆地娜<#sp>羝釤（引）薩帝娜<#sp>薩底伐者泥娜阿婆訶耶弭<#sp>莫訶提鼻<#sp>呬哩蜜哩呬哩蜜哩<#sp>毘折喇覩<#sp>我某甲勃地<#sp>南謨薄伽伐底（丁利反）莫訶提鼻<#sp>薩囉酸底<#sp>悉甸覩<#sp>曼怛囉鉢陀彌<#sp>莎訶」<p>爾時，辯才天女說是呪已，告婆羅門言：「善哉！大士！能為眾生求妙辯才及諸珍寶神通智慧，廣利一切，速證菩提，如是應知受持法式。」即說頌曰：「先可誦此陀羅尼，令使純熟無謬失，歸敬三寶諸天眾，請求加護願隨心。敬禮諸佛及法寶，菩薩獨覺聲聞眾，次禮梵王并帝釋，及護世者四天王，一切常修梵行人，悉可至誠殷重敬。可於寂靜蘭若處，大聲誦前呪讚法；應在佛像天龍前，隨其所有修供養。於彼一切眾生類，發起慈悲哀愍心；世尊妙相紫金身，繫想正念心無亂。世尊護念說教法，隨彼根機令習定；於其句義善思惟，復依空性而修習。應在世尊形像前，一心正念而安坐；即得妙智三摩地，并獲最勝陀羅尼。如來金口演說法，妙響調伏諸人天；舌相隨緣現希有，廣長能覆三千界。如是諸佛妙音聲，至誠憶念心無畏；諸佛皆由發弘願，得此舌相不思議。宣說諸法皆非有，譬如虛空無所著；諸佛音聲及舌相，繫念思量願圓滿。若見供養辯才天，或見弟子隨師教；授此秘法令修學，尊重隨心皆得成。若人欲得最上智，應當一心持此法；增長福智諸功德，必定成就勿生疑。若求財者得多財，求名稱者獲名稱，求出離者得解脫，必定成就勿生疑。無量無邊諸功德，隨其內心之所願；若能如是依行者，必得成就勿生疑。當於淨處著淨衣，應作壇場隨大小；以四淨瓶盛美味，香花供養可隨時。懸諸繒綵并幡蓋，塗香末香遍嚴飾；供養佛及辯才天，求見天身皆遂願。應三七日誦前呪，可對大辯天神前；若其不見此天神，應更用心經九日。於後夜中猶不見，更求清淨勝妙處；如法應畫辯才天，供養誦持心無捨。晝夜不生於懈怠，自利利他無窮盡；所獲果報施群生，於所求願皆成就。若不遂意經三月，六月九月或一年；慇懃求請心不移，天眼他心皆悉得。」<p>爾時，憍陳如婆羅門聞是說已，歡喜踊躍，歎未曾有，告諸大眾，作如是言：「汝等人天一切大眾，如是當知，皆一心聽，我今更欲依世諦法讚彼勝妙辯才天女。」即說頌曰：「敬禮天女那羅延，於世界中得自在；我今讚歎彼尊者，皆如往昔仙人說。吉祥成就心安隱，聰明慙愧有名聞；為母能生於世間，勇猛常行大精進。於軍陣處戰恒勝，長養調伏心慈忍；現為閻羅之長姊，常著青色野蠶衣。好醜容儀皆具有，眼目能令見者怖；無量勝行超世間，歸信之人咸攝受。或在山巖深險處，或居坎窟及河邊；或在大樹諸叢林，天女多依此中住。假使山林野人輩，亦常供養於天女；以孔雀羽作幡旗，於一切時常護世。師子虎狼恒圍遶，牛羊雞等亦相依；振大鈴鐸出音聲，頻陀山眾皆聞響。或執三戟頭圓髻，左右恒持日月旗；黑月九日十一日，於此時中當供養。或現婆蘇大天女，見有鬪戰心常愍；觀察一切有情中，天女最勝無過者。權現牧牛歡喜女，與天戰時常得勝；能久安住於世間，亦為和忍及暴惡。大婆羅門四明法，幻化呪等悉皆通；於天仙中得自在，能為種子及大地。諸天女等集會時，如大海潮必來應；於諸龍神藥叉眾，咸為上首能調伏。於諸女中最梵行，出言猶如世間主；於王住處如蓮華，若在河津喻橋栰。面貌猶如盛滿月，具足多聞作依處；辯才勝出若高峯，念者皆與為洲渚。阿蘇羅等諸天眾，咸共稱讚其功德；乃至千眼帝釋主，以殷重心而觀察。眾生若有悕求事，悉能令彼速得成；亦令聰辯具聞持，於大地中為第一。於此十方世界中，如大燈明常普照；乃至神鬼諸禽獸，咸皆遂彼所求心。於諸女中若山峯，同昔仙人久住世；如少女天常離欲，實語猶如大世主。普見世間差別類，乃至欲界諸天宮；唯有天女獨稱尊，不見有情能勝者。若於戰陣恐怖處，或見墮在火坑中；河津險難賊盜時，悉能令彼除怖畏。或被王法所枷縛，或為怨讎行殺害；若能專注心不移，決定解脫諸憂苦。於善惡人皆擁護，慈悲愍念常現前；是故我以至誠心，稽首歸依大天女。」<p>爾時，婆羅門復以呪讚天女曰：「敬禮敬禮世間尊，於諸母中最為勝；三種世間咸供養，面貌容儀人樂觀。種種妙德以嚴身，目如脩廣青蓮葉；福智光明名稱滿，譬如無價末尼珠。我今讚歎最勝者，悉能成辦所求心；真實功德妙吉祥，譬如蓮花極清淨。身色端嚴皆樂見，眾相希有不思議；能放無垢智光明，於諸念中為最勝。猶如師子獸中上，常以八臂自莊嚴；各持弓箭刀矟斧，長杵鐵輪并羂索。端正樂見如滿月，言詞無滯出和音；若有眾生心願求，善事隨念令圓滿。帝釋諸天咸供養，皆共稱讚可歸依；眾德能生不思議，一切時中起恭敬。<p>「莎訶（此上呪誦是呪亦是讚，若持呪時必先誦之）「若欲祈請辯才天，依此呪讚言詞句；晨朝清淨至誠誦，於所求事悉隨心。」<p>爾時，佛告婆羅門：「善哉！善哉！汝能如是利益眾生，施與安樂，讚彼天女，請求加護，獲福無邊。」（此品呪法有略有廣，或開或合前後不同，梵本既多，但依一譯，後勘者知之）
。
<juan>金光明最勝王經卷第八<p>大唐三藏沙門義淨奉<#sp>制譯<p>大辯才天女品第十五之二<p>爾時，憍陳如婆羅門說上讚歎及呪讚法，讚辯才天女已，告諸大眾：「仁等！若欲請辯才天女哀愍加護，於現世中得無礙辯，聰明大智，巧妙言詞，博綜奇才，論議文飾，隨意成就無疑滯者，應當如是至誠殷重而請召言：<p>「南謨佛陀也！南謨達摩也！南謨僧伽也！南謨諸菩薩眾、獨覺、聲聞一切賢聖！過去現在十方諸佛，悉皆已習真實之語，能隨順說當機實語，無虛誑語，已於無量俱胝大劫常說實語，有實語者悉皆隨喜；以不妄語故，出廣長舌能覆於面，覆贍部洲及四天下，能覆一千、二千、三千世界，普覆十方世界，圓滿周遍，不可思議，能除一切煩惱炎熱。敬禮敬禮一切諸佛如是舌相，願我某甲皆得成就微妙辯才，至心歸命。「敬禮諸佛妙辯才，諸大菩薩妙辯才，獨覺聖者妙辯才，四向四果妙辯才，四聖諦語妙辯才，正行正見妙辯才，梵眾諸仙妙辯才，大天烏摩妙辯才，塞建陀天妙辯才，摩那斯王妙辯才，聰明夜天妙辯才，四大天王妙辯才，善住天子妙辯才，金剛密主妙辯才，吠率怒天妙辯才，毘摩天女妙辯才，侍數天神妙辯才，室唎天女妙辯才，室唎末多妙辯才，醯哩言詞妙辯才，諸母大母妙辯才，訶哩底母妙辯才，諸藥叉神妙辯才，十方諸王妙辯才，所有勝業資助我，令得無窮妙辯才。敬禮無欺誑，敬禮解脫者，敬禮離欲人，敬禮捨纏蓋，敬禮心清淨，敬禮光明者，敬禮真實語，敬禮無塵習，敬禮住勝義，敬禮大眾主，敬禮辯才天，令我詞無礙。願我所求事，皆悉速成就；無病常安隱，壽命得延長。善解諸明呪，勤修菩提道；廣饒益群生，求心願早遂。我說真實語，我說無誑語；天女妙辯才，令我得成就。惟願天女來，令我語無滯；速入身口內，聰明足辯才。願令我舌根，當得如來辯；由彼語威力，調伏諸眾生。我所出語時，隨事皆成就；聞者生恭敬，所作不唐捐。若我求辯才，事不成就者；天女之實語，皆悉成虛妄。有作無間罪，佛語令調伏；及以阿羅漢，所有報恩語。舍利子目連，世尊眾第一；斯等真實語，願我皆成就。我今皆召請，佛之聲聞眾，皆願速來至，成就我求心，所求真實語，皆願無虛誑。上從色究竟，及以淨居天，大梵及梵輔，一切梵王眾，乃至遍三千，索訶世界主，并及諸眷屬，我今皆請召；惟願降慈悲，哀憐同攝受。他化自在天，及以樂變化；覩史多天眾，慈氏當成佛。夜摩諸天眾，及三十三天；四大王眾天，一切諸天眾。地水火風神，依妙高山住；七海山神眾，所有諸眷屬。滿財及五頂，日月諸星辰；如是諸天眾，令世間安隱。斯等諸天神，不樂作罪業；敬禮鬼子母，及最小愛兒。天龍藥叉眾，乾闥阿蘇羅，及以緊那羅，莫呼洛伽等。我以世尊力，悉皆申請召；願降慈悲心，與我無礙辯。一切人天眾，能了他心者；皆願加神力，與我妙辯才。乃至盡虛空，周遍於法界；所有含生類，與我妙辯才。」<p>爾時，辯才天女聞是請已，告婆羅門言：「善哉！大士！若有男子女人能依如是呪及呪讚，如前所說受持法式，歸敬三寶，虔心正念，於所求事，皆不唐捐，兼復受持讀誦此《金光明》微妙經典，所願求者，無不果遂，速得成就，除不至心。」時婆羅門，深心歡喜，合掌頂受。<p>爾時，佛告辯才天女：「善哉！善哉！善女天！汝能流布是妙經王，擁護所有受持經者，及能利益一切眾生，令得安樂，說如是法，施與辯才不可思議，得福無量，諸發心者速趣菩提。」<p>金光明最勝王經大吉祥天女品第十六<p>爾時，大吉祥天女即從座起，前禮佛足，合掌恭敬，白佛言：「世尊！我若見有苾芻、苾芻尼、鄔波索迦、鄔波斯迦，受持讀誦，為人解說是《金光明最勝王經》者，我當專心恭敬供養此等法師，所謂飲食、衣服、臥具、醫藥，及餘一切所須資具，皆令圓滿無有乏少。若晝若夜於此經王所有句義，觀察思量，安樂而住，令此經典於贍部洲廣行流布，為彼有情已於無量百千佛所種善根者，常使得聞，不速隱沒。復於無量百千億劫，當受人天種種勝樂，常得豐稔，永除飢饉，一切有情恒受安樂，亦得值遇諸佛世尊，於未來世速證無上大菩提果，永絕三塗輪迴苦難。世尊！我念過去有琉璃金山寶花光照吉祥功德海如來、應、正等覺，十號具足，我於彼所種諸善根，由彼如來慈悲愍念威神力故，令我今日隨所念處、隨所視方、隨所至國，能令無量百千萬億眾生受諸快樂，乃至所須衣服飲食資生之具，金銀、琉璃、車❥、瑪瑙、珊瑚、虎珀、真珠等寶悉令充足；若復有人至心讀誦是《金光明最勝王經》，亦當日日燒眾名香及諸妙花，為我供養彼琉璃金山寶花光照吉祥功德海如來、應、正等覺，復當每日於三時中稱念我名，別以香花及諸美食供養於我，亦常聽受此妙經王，得如是福。」而說頌曰：「由能如是持經故，自身眷屬離諸衰；所須衣食無乏時，威光壽命難窮盡。能令地味常增長，諸天降雨隨時節；令諸天眾咸歡悅，及以園林穀果神。叢林果樹並滋榮，所有苗稼咸成就；欲求珍財皆滿願，隨所念者遂其心。」<p>佛告大吉祥天女：「善哉！善哉！汝能如是憶念昔因，報恩供養，利益安樂無邊眾生，流布是經，功德無盡。」<p>金光明最勝王經大吉祥天女增長財物品第十七<p>爾時，大吉祥天女復白佛言：「世尊！北方薜室羅末拏天王城名有財，去城不遠，有園名曰妙華福光，中有勝殿，七寶所成。世尊！我常住彼。若復有人欲求五穀日日增多、倉庫盈溢者，應當發起敬信之心，淨治一室，瞿摩塗地，應畫我像，種種瓔珞周匝莊嚴；當洗浴身，著淨衣服，塗以名香，入淨室內，發心為我每日三時稱彼佛名及此經名號而申禮敬：『南謨琉璃金山寶花光照吉祥功德海如來！』持諸香花及以種種甘美飲食，至心奉獻，亦以香花及諸飲食供養我像；復持飲食，散擲餘方，施諸神等，實言邀請大吉祥天，發所求願：『若如所言是不虛者，於我所請，勿令空爾。』于時吉祥天女，知是事已，便生愍念，令其宅中財穀增長。即當誦呪請召於我，先稱佛名及菩薩名字，一心敬禮：<p>「南謨一切十方三世諸佛<#sp>南謨寶髻佛<#sp>南謨無垢光明寶幢佛<#sp>南謨金幢光佛<#sp>南謨百金光藏佛<#sp>南謨金蓋寶積佛<#sp>南謨金花光幢佛<#sp>南謨大燈光佛<#sp>南謨大寶幢佛<#sp>南謨東方不動佛<#sp>南謨南方寶幢佛<#sp>南謨西方無量壽佛<#sp>南謨北方天鼓音王佛<#sp>南謨妙幢菩薩<#sp>南謨金光菩薩<#sp>南謨金藏菩薩<#sp>南謨常啼菩薩<#sp>南謨法上菩薩<#sp>南謨善安菩薩<p>「敬禮如是佛菩薩已，次當誦呪請召我大吉祥天女。由此呪力，所求之事皆得成就。」即說呪曰：<p>「南謨室唎莫訶天女<#sp>怛姪他<#sp>鉢唎脯❥拏折囇<#sp>三曼䫂<#sp>達喇設泥（去聲，下皆同爾）莫訶毘訶囉揭諦<#sp>三曼哆毘曇末泥<#sp>莫訶迦哩也<#sp>鉢喇底瑟侘鉢泥<#sp>薩婆頞<#sp>他娑彈泥<#sp>蘇鉢喇底晡囇<#sp>㢌耶娜達摩多莫訶毘俱比諦<#sp>莫訶迷咄嚕<#sp>鄔波僧呬羝<#sp>莫訶頡唎使<#sp>蘇僧近（入聲）哩呬羝<#sp>三曼多頞他<#sp>阿奴波喇泥<#sp>莎訶<p>「世尊！若人誦持如是神呪請召我時，我聞請已，即至其所，令願得遂。世尊！是灌頂法句，定成就句，真實之句，無虛誑句，是平等行，於諸眾生是正善根。若有受持讀誦呪者，應七日七夜受八支戒，於晨朝時先嚼齒木淨澡漱已，及於晡後香花供養一切諸佛，自陳其罪。當為己身及諸含識迴向發願，令所悕求速得成就。淨治一室，或在空閑阿蘭若處，瞿摩為壇，燒栴檀香，而為供養。置一勝座，幡蓋莊嚴，以諸名花布列壇內，應當至心誦持前呪，悕望我至。我於爾時即便護念觀察是人，來入其室，就座而坐，受其供養。從是以後，當令彼人於睡夢中得見於我，隨所求事以實告知。若聚落空澤及僧住處，隨所求者，皆令圓滿，金銀財寶、牛羊穀麥、飲食衣服，皆得隨心受諸快樂。既得如是勝妙果報，當以上分供養三寶，及施於我，廣修法會，設諸飲食，布列香花。既供養已，所有供養貨之取直，復為供養。我當終身常住於此，擁護是人，令無闕乏，隨所悕求，悉皆稱意。亦當時時給濟貧乏，不應慳惜，獨為己身。常讀是經，供養不絕，當以此福普施一切，迴向菩提，願出生死，速得解脫。」<p>爾時，世尊讚言：「善哉！吉祥天女！汝能如是流布此經，不可思議，自他俱益。」<p>金光明最勝王經堅牢地神品第十八<p>爾時，堅牢地神即於眾中，從座而起，合掌恭敬而白佛言：「世尊！是《金光明最勝王經》，若現在世，若未來世，若在城邑聚落、王宮樓觀，及阿蘭若、山澤空林，有此經王流布之處，世尊！我當往詣其所，供養恭敬擁護流通。若有方處為說法師敷置高座演說經者，我以神力不現本身，在於座所，頂戴其足；我得聞法，深心歡喜，得飡法味，增益威光，慶悅無量。自身既得如是利益，亦令大地深十六萬八千踰繕那，至金剛輪際，令其地味悉皆增益，乃至四海所有土地，亦使肥濃田疇沃壤倍勝常日。亦復令此贍部洲中江河池沼，所有諸樹藥草叢林，種種花果根莖枝葉及諸苗稼，形相可愛，眾所樂觀，色香具足，皆堪受用。若諸有情受用如是勝飲食已，長命色力，諸根安隱，增益光輝，無諸痛惱，心慧勇健，無不堪能。又此大地凡有所須，百千事業悉皆周備。世尊！以是因緣，諸贍部洲安隱豐樂，人民熾盛，無諸衰惱，所有眾生皆受安樂。既受如是身心快樂，於此經王深加愛敬，所在之處皆願受持供養，恭敬尊重讚歎。又復於彼說法大師法座之處，悉皆往彼，為諸眾生勸請說是最勝經王。何以故？世尊！由說此經，我之自身并諸眷屬咸蒙利益，光輝氣力，勇猛威勢，顏容端正，倍勝於常。世尊！我堅牢地神蒙法味已，令贍部洲縱廣七千踰繕那地，皆悉沃壤乃至如前，所有眾生皆受安樂。是故，世尊！時彼眾生為報我恩，應作是念：『我當必定聽受是經，恭敬供養，尊重讚歎。』作是念已，即從住處城邑聚落、舍宅空地，詣法會所，頂禮法師，聽受是經。既聽受已，各還本處，心生慶喜，共作是言：『我等今者得聞甚深無上妙法，即是攝受不可思議功德之聚，由經力故，我等當值無量無邊百千俱胝那庾多佛，承事供養，永離三塗極苦之處，復於來世百千生中，常生天上，及在人間受諸勝樂。』時彼諸人各還本處，為諸人眾說是經王，若一喻、一品、一昔因緣、一如來名、一菩薩名、一四句頌、或復一句，為諸眾生說是經典，乃至首題名字。世尊！隨諸眾生所住之處，其地悉皆沃壤肥濃，過於餘處。凡是土地所生之物，悉得增長滋茂廣大，令諸眾生受於快樂，多饒珍財，好行惠施，心常堅固，深信三寶。」<p>作是語已，爾時，世尊告堅牢地神曰：「若有眾生，聞是《金光明》最勝經王乃至一句，命終之後，當得往生三十三天及餘天處。若有眾生為欲供養是經王故，莊嚴宅宇，乃至張一傘蓋、懸一繒幡，由是因緣，六天之上，如念受生，七寶妙宮，隨意受用，各各自然有七千天女，共相娛樂，日夜常受不可思議殊勝之樂。」<p>作是語已，爾時，堅牢地神白佛言：「世尊！以是因緣，若有四眾，昇於法座，說是法時，我當晝夜擁護是人，自隱其身在於座所，頂戴其足。世尊！如是經典為彼眾生已於百千佛所種善根者，於贍部洲流布不滅。是諸眾生聽斯經者，於未來世無量百千俱胝那庾多劫，天上人中常受勝樂，得遇諸佛，速成阿耨多羅三藐三菩提，不歷三塗生死之苦。」<p>爾時，堅牢地神白佛言：「世尊！我有心呪，能利人天，安樂一切，若有男子女人及諸四眾，欲得親見我真身者，應當至心持此陀羅尼，隨其所願，皆悉遂心，所謂資財珍寶伏藏，及求神通，長年妙藥并療眾病，降伏怨敵，制諸異論。當於淨室安置道場，洗浴身已，著鮮潔衣，踞草座上，於有舍利尊像之前，或有舍利制底之所，燒香散花，飲食供養。於白月八日布灑星合，即可誦此請召之呪：<p>「怛姪他只哩只哩<#sp>主嚕主嚕<#sp>句嚕句嚕<#sp>拘柱拘柱<#sp>覩柱覩柱<#sp>縛訶（上）<#sp>縛訶<#sp>伐捨伐捨<#sp>莎訶<p>「世尊！此之神呪，若有四眾，誦一百八遍請召於我，我為是人即來赴請。又復，世尊！若有眾生欲得見我現身共語者，亦應如前安置法式，誦此神呪：<p>「怛姪他<#sp>頞折泥（去）頡力剎泥室尼達哩訶訶呬呬區嚕<#sp>伐囇<#sp>莎訶<p>「世尊！若人持此呪時，應誦一百八遍，并誦前呪，我必現身，隨其所願，悉得成就，終不虛然。若欲誦此呪時，先誦護身呪曰：<p>「怛姪他儞室里末捨羯㨖<#sp>捺㨖矩㨖<#sp>勃地（上）<#sp>勃地囇<#sp>婢㨖婢㨖<#sp>矩句㨖<#sp>佉婆（上）只里<#sp>莎訶<p>「世尊！誦此呪時，取五色線，誦呪二十一遍，作二十一結，繫在左臂肘後，即便護身，無有所懼。若有至心誦此呪者，所求必遂，我不妄語，我以佛法僧寶而為要契證知是實。」<p>爾時，世尊告地神曰：「善哉！善哉！汝能以是實語神呪，護此經王及說法者，以是因緣令汝獲得無量福報。」<p>金光明最勝王經僧慎爾耶藥叉大將品第十九<p>爾時，僧慎爾耶藥叉大將，并與二十八部藥叉諸神，於大眾中皆從座起，偏袒右肩，右膝著地，合掌向佛白言：「世尊！此《金光明》最勝經王，若現在世及未來世，所在宣揚流布之處，若於城邑聚落、山澤空林，或王宮殿或僧住處，世尊！我僧慎爾耶藥叉大將，并與二十八部藥叉諸神俱詣其所，各自隱形，隨處擁護彼說法師，令離衰惱，常受安樂。及聽法者，若男若女，童男童女，於此經中乃至受持一四句頌，或持一句，或此經王首題名號，及此經中一如來名，一菩薩名，發心稱念，恭敬供養者，我當救護攝受，令無災橫，離苦得樂。世尊！何故我名正了知？此之因緣，是佛親證，我知諸法，我曉一切法，隨所有一切法，如所有一切法，諸法種類體性差別，世尊！如是諸法，我能了知。我有難思智光，我有難思智炬，我有難思智行，我有難思智聚，我於難思智境而能通達。世尊！如我於一切法，正知正曉正覺，能正觀察。世尊！以是因緣，我藥叉大將名正了知。以是義故，我能令彼說法之師，言詞辯了，具足莊嚴，亦令精氣從毛孔入，身力充足，威神勇健，難思智光皆得成就，得正憶念，無有退屈，增益彼身，令無衰減，諸根安樂，常生歡喜。以是因緣，為彼有情，已於百千佛所植諸善根修福業者，於贍部洲廣宣流布，不速隱沒。彼諸有情聞是經已，得不可思議大智光明，及以無量福智之聚，於未來世，當受無量俱胝那庾多劫不可思量人天勝樂，常與諸佛共相值遇，速證無上正等菩提，閻羅之界三塗極苦，不復經過。」<p>爾時，正了知藥叉大將白佛言：「世尊！我有陀羅尼，今對佛前親自陳說，為欲饒益憐愍諸有情故。」即說呪曰：<p>「南謨佛陀（引）也<#sp>南謨達摩（引）也<#sp>南謨僧伽（引）也<#sp>南謨跋囉蚶（火含反）摩也<#sp>南謨因達囉也<#sp>南謨折咄喃<#sp>莫喝囉闍喃<#sp>怛姪他<#sp>呬哩呬哩<#sp>弭哩弭哩<#sp>瞿哩<#sp>莫訶瞿哩<#sp>健陀哩<#sp>莫訶健陀哩<#sp>達羅弭雉<#sp>莫訶達羅弭雉<#sp>單茶曲勸（駈問反）第（去）訶訶訶訶訶<#sp>呬呬呬呬呬<#sp>呼呼呼呼呼<#sp>漢魯曇謎瞿曇謎<#sp>者者者者<#sp>只只只只主主主主栴茶攝（之涉反）<#sp>鉢攞<#sp>尸揭囉（上）尸揭囉<#sp>嗢底瑟咤呬<#sp>薄伽梵<#sp>僧慎爾耶<#sp>莎訶<p>「若復有人於此明呪能受持者，我當給與資生樂具、飲食衣服、花果珍異，或求男女、童男童女、金銀珍寶諸瓔珞具，我皆供給，隨所願求，令無闕乏。此之明呪有大威力，若誦呪時，我當速至其所，令無障礙，隨意成就。若持此呪時，應知其法，先畫一鋪僧慎爾耶藥叉形像，高四五尺，手執鉾鑹，於此像前作四方壇，安四滿瓶蜜水，或沙糖水，塗香粖香燒香及諸花鬘。又於壇前作地火爐，中安炭火，以蘇摩芥子燒於爐中，口誦前呪一百八遍，一遍一燒。乃至我藥叉大將自來現身，問呪人曰：『爾何所須？意所求者？』即以事答，我即隨言於所求事皆令滿足。或須金銀及諸伏藏，或欲神仙乘空而去，或求天眼通，或知他心事，於一切有情隨意自在，令斷煩惱，速得解脫，皆得成就。」<p>爾時，世尊告正了知藥叉大將曰：「善哉！善哉！汝能如是利益一切眾生，說此神呪，擁護正法，福利無邊。」<p>金光明最勝王經王法正論品第二十<p>爾時，此大地神女，名曰堅牢，於大眾中，從座而起，頂禮佛足，合掌恭敬白佛言：「世尊！於諸國中為人王者，若無正法，不能治國安養眾生，及以自身長居勝位；惟願世尊慈悲哀愍，當為我說王法正論治國之要，令諸人王得聞法已，如說修行，正化於世，能令勝位永保安寧，國內人民咸蒙利益。」<p>爾時，世尊於大眾中，告堅牢地神曰：「汝當諦聽！過去有王，名力尊幢，其王有子，名曰妙幢，受灌頂位未久之頃，爾時父王告妙幢言：『有王法正論，名天主教法，我於昔時受灌頂位而為國主，我之父王，名智力尊幢，為我說是王法正論。我依此論，於二萬歲善治國土，我不曾憶起一念心行於非法，汝於今日亦應如是，勿以非法而治於國。云何名為王法正論？汝今善聽，當為汝說。』爾時力尊幢王，即為其子以妙伽他說正論曰：「『我說王法論，利安諸有情；為斷世間疑，滅除眾過失。一切諸天主，及以人中王；當生歡喜心，合掌聽我說。往昔諸天眾，集在金剛山；四王從座起，請問於大梵：「梵主最勝尊，天中大自在；願哀愍我等，為斷諸疑惑。云何處人世，而得名為天？復以何因緣，號名曰天子？云何生人間，獨得為人主？云何在天上，復得作天王？」如是護世間，問彼梵王已。爾時梵天主，即便為彼說：「護世汝當知，為利有情故；問我治國法，我說應善聽。由先善業力，生天得作王；若在於人中，統領為人主。諸天共加護，然後入母胎；既至母胎中，諸天復守護。雖生在人世，尊勝故名天；由諸天護持，亦得名天子。三十三天主，分力助人王；及一切諸天，亦資自在力。除滅諸非法，惡業令不生；教有情修善，使得生天上。人及蘇羅眾，并揵闥婆等；羅剎栴茶羅，悉皆資半力。父母資半力，令捨惡修善；諸天共護持，示其諸善報。若造諸惡業，令於現世中；諸天不護持，示其諸惡報。國人造惡業，王捨不禁制；斯非順正理，治擯當如法。若見惡不遮，非法便滋長；遂令王國內，姦詐日增多。王見國中人，造惡不遮止；三十三天眾，咸生忿怒心。因此損國政，諂偽行世間；被他怨敵侵，破壞其國土。居家及資具，積財皆散失；種種諂誑生，更互相侵奪。由正法得王，而不行其法；國人皆破散，如象踏蓮池。惡風起無恒，暴雨非時下；妖星多變怪，日月蝕無光。五穀眾花果，果實皆不成；國土遭飢饉，由王捨正法。若王捨正法，以惡法化人；諸天處本宮，見已生憂惱。彼諸天王眾，共作如是言：『此王作非法，惡黨相親附。王位不久安，諸天皆忿恨。』由彼懷忿故，其國當敗亡。以非法教人，流行於國內；鬪諍多姦偽，疾疫生眾苦。天主不護念，餘天咸捨棄；國土當滅亡，王身受苦厄。父母及妻子，兄弟并姊妹；俱遭愛別離，乃至身亡歿。變怪流星墮，二日俱時出；他方怨賊來，國人遭喪亂。國所重大臣，枉橫而身死；所愛象馬等，亦復皆散失。處處有兵戈，人多非法死；惡鬼來入國，疾疫遍流行。國中最大臣，及以諸輔相；其心懷諂侫，並悉行非法。見行非法者，而生於愛敬；於行善法人，苦楚而治罰。由愛敬惡人，治罰善人故；星宿及風雨，皆不以時行。有三種過生，正法當隱沒；眾生無光色，地肥皆下沈。由敬惡輕善，復有三種過；非時降霜雹，飢疫苦流行。穀稼諸果實，滋味皆損減；於其國土中，眾生多疾病。國中諸樹木，先生甘美果；由斯皆損減，苦澁無滋味。先有妙園林，可愛遊戲處；忽然皆枯悴，見者生憂惱。稻麥諸果實，美味漸消亡；食時心不喜，何能長諸大。眾生光色減，勢力盡衰微；食噉雖復多，不能令飽足。於其國界中，所有眾生類；少力無勇勢，所作不堪能。國人多疾患，眾苦逼其身；鬼魅遍流行，隨處生羅剎。若王作非法，親近於惡人；令三種世間，因斯受衰損。如是無邊過，出在於國中；皆由見惡人，棄捨不治擯。由諸天加護，得作於國王；而不以正法，守護於國界。若人修善行，當得生天上；若造惡業者，死必墮三塗。若王見國人，縱其造過失；三十三天眾，皆生熱惱心。不順諸天教，及以父母言；此是非法人，非王非孝子。若於自國中，見行非法者；如法當治罰，不應生捨棄。是故諸天眾，皆護持此王；以滅諸惡法，能修善根故。王於此世中，必招於現報；由於善惡業，行捨勸眾生。為示善惡報，故得作人王；諸天共護持，一切咸隨喜。由自利利他，治國以正法；見有諂侫者，應當如法治。假使失王位，及以害命緣；終不行惡法，見惡而捨棄。害中極重者，無過失國位；皆因諂侫人，為此當治罰。若有諂誑人，當失於國位；由斯損王政，如象入花園。天主皆瞋恨，阿蘇羅亦然；以彼為人王，不以法治國。是故應如法，治罰於惡人；以善化眾生，不順於非法。寧捨於身命，不隨非法友；於親及非親，平等觀一切。若為正法王，國內無偏黨；法王有名稱，普聞三界中。三十三天眾，歡喜作是言：『贍部洲法王，彼即是我子。以善化眾生，正法治於國；勸行於正法，當令生我宮。』天及諸天子，及以蘇羅眾；因王正法化，常得心歡喜。天眾皆歡喜，共護於人王；眾星依位行，日月無乖度。和風常應節，甘雨順時行；苗實皆善成，人無飢饉者。一切諸天眾，充滿於自宮；是故汝人王，亡身弘正法。應尊重法寶，由斯眾安樂；常當親正法，功德自莊嚴。眷屬常歡喜，能遠離諸惡；以法化眾生，恒令得安隱。令彼一切人，修行於十善；率土常豐樂，國土得安寧。王以法化人，善調於惡行；常得好名稱，安樂諸眾生。」』」<p>爾時，大地一切人王及諸大眾，聞佛說此古昔人王治國要法，得未曾有，皆大歡喜，信受奉行。
。
<juan>金光明最勝王經卷第九<p>大唐三藏沙門義淨奉<#sp>制譯<p>善生王品第二十一<p>爾時，世尊為諸大眾說王法正論已，復告大眾：「汝等應聽！我今為汝說其往昔奉法因緣。」即於是時，說伽他曰：「我昔曾為轉輪王，捨此大地并大海；四洲珍寶皆充滿，持以供養諸如來。我於往昔無量劫，為求清淨真法身；所愛之物皆悉捨，乃至身命心無悋。又於過去難思劫，有正遍知名寶髻；於彼如來涅槃後，有王出世名善生。為轉輪王化四洲，盡大海際咸歸伏；有城名曰妙音聲，時彼輪王於此住。夜夢聞說佛福智，見有法師名寶積；處座端嚴如日輪，演說金光微妙典。爾時彼王從夢覺，生大歡喜充遍身；至天曉已出王宮，往詣苾芻僧伽處。恭敬供養聖眾已，即便問彼諸大眾；頗有法師名寶積，功德成就化眾生。爾時寶積大法師，在一室中而住止；正念誦斯微妙典，端然不動身心樂。時有苾芻引導王，至彼寶積所居處；見在室中端身坐，光明妙相遍其身。白王此即是寶積，能持甚深佛行處；所謂微妙《金光明》，諸經中王最第一。時王即便禮寶積，恭敬合掌而致請；唯願滿月面端嚴，為說金光微妙法。寶積法師受王請，許為說此《金光明》；周遍三千世界中，諸天大眾咸歡喜。王於廣博清淨處，奇妙珍寶而嚴飾；上妙香水灑遊塵，種種雜花皆散布。即於勝處敷高座，懸繒幡蓋以莊嚴；種種粖香及塗香，香氣芬馥皆周遍。天龍修羅緊那羅，莫呼洛伽及藥叉；諸天悉雨曼陀花，咸來供養彼高座。復有千萬億諸天，樂聞正法俱來集；法師初從本座起，咸悉供養以天花。是時寶積大法師，淨洗浴已著鮮服；詣彼大眾法座所，合掌虔心而禮敬。天主天眾及天女，悉皆共散曼陀花；百千天樂難思議，住在空中出妙響。爾時寶積大法師，即昇高座加趺坐；念彼十方諸剎土，百千萬億大慈尊。遍及一切苦眾生，皆起平等慈悲念；為彼請主善生故，演說微妙《金光明》。王既得聞如是法，合掌一心唱隨喜；聞法希有淚交流，身心大喜皆充遍。于時國主善生王，為欲供養此經故；手持如意末尼寶，發願咸為諸眾生。今可於斯贍部洲，普雨七寶瓔珞具；所有匱乏資財者，皆得隨心受安樂。即便遍雨於七寶，悉皆充足四洲中；瓔珞嚴身隨所須，衣服飲食皆無乏。爾時國主善生王，見此四洲雨珍寶；咸持供養寶髻佛，所有遺教苾芻僧。應知過去善生王，即我釋迦牟尼是；為於昔時捨大地，及諸珍寶滿四洲。昔時寶積大法師，為彼善生說妙法；因彼開演經王故，東方現成不動佛。以我曾聽此經王，合掌一言稱隨喜；及施七寶諸功德，獲此最勝金剛身。金光百福相莊嚴，所有見者皆歡喜；一切有情無不愛，俱胝天眾亦同然。過去曾經九十九，俱胝億劫作輪王；亦於小國為人王，復經無量百千劫。於無量劫為帝釋，亦復曾為大梵王；供養十力大慈尊，彼之數量難窮盡。我昔聞經隨喜善，所有福聚量難知；由斯福故證菩提，獲得法身真妙智。」<p>爾時大眾聞是說已，歎未曾有，皆願奉持《金光明經》流通不絕。<p>金光明最勝王經諸天藥叉護持品第二十二<p>爾時，世尊告大吉祥天女曰：「若有淨信善男子、善女人，欲於過去、未來、現在諸佛，以不可思議廣大微妙供養之具而為奉獻，及欲解了三世諸佛甚深行處，是人應當決定至心，隨是經王所在之處，城邑聚落或山澤中，廣為眾生敷演流布；其聽法者應除亂想，攝耳用心。」於時世尊，即為彼天及諸大眾說伽他曰：「若欲於諸佛，不思議供養；復了諸如來，甚深境界者。若見演說此，最勝《金光明》；應親詣彼方，至其所住處。此經難思議，能生諸功德；無邊大苦海，解脫諸有情。我觀此經王，初中後皆善；甚深不可測，譬喻無能比。假使恒河沙，大地塵海水；虛空諸山石，無能喻少分。欲入深法界，應先聽是經；法性之制底，甚深善安住。於斯制底內，見我牟尼尊；悅意妙音聲，演說斯經典。由此俱胝劫，數量難思議；生在人天中，常受勝妙樂。若聽是經者，應作如是心；我得不思議，無邊功德蘊。假使大火聚，滿百踰繕那；為聽此經王，直過無辭苦。既至彼住處，得聞如是經；能滅於罪業，及除諸惡夢。惡星諸變怪，蠱道邪魅等；得聞是經時，諸惡皆捨離。應嚴勝高座，淨妙若蓮花；法師處其上，猶如大龍坐。於斯安坐已，說此甚深經；書寫及誦持，并為解其義。法師捨此座，往詣餘方所；於此高座中，神通非一相。或見法師像，猶在高座上；或時見世尊，及以諸菩薩。或作普賢像，或如妙吉祥；或見慈氏尊，身處於高座。或見希奇相，及以諸天像；暫得覩容儀，忽然還不現。成就諸吉祥，所作皆隨意；功德悉圓滿，世尊如是說。最勝有名稱，能滅諸煩惱；他國賊皆除，戰時常得勝。惡夢悉皆無，及消諸毒害；所作三業罪，經力能除滅。於此贍部洲，名稱咸充滿；所有諸怨結，悉皆相捨離。設有怨敵至，聞名便退散；不假動兵戈，兩陣生歡喜。梵王帝釋主，護世四天王；及金剛藥叉，正了知大將；無熱池龍王，及以娑揭羅；緊那羅樂神，蘇羅金翅主；大辯才天女，并大吉祥天；斯等上首天，各領諸天眾，常供養諸佛，法寶不思議，恒生歡喜心，於經起恭敬。斯等諸天眾，皆悉共思惟；遍觀修福者，共作如是說：『應觀此有情，咸是大福德；善根精進力，當來生我天。為聽甚深經，敬心來至此；供養法制底，尊重正法故。憐愍於眾生，而作大饒益；於此深經典，能為法寶器。入此法門者，能入於法性；於此《金光明》，至心應聽受。是人曾供養，無量百千佛；由彼諸善根，得聞此經典。』如是諸天主，天女大辯才；并彼吉祥天，及以四王眾；無數藥叉眾，勇猛有神通；各於其四方，常來相擁護。日月天帝釋，風水火諸神；吠率怒大肩，閻羅辯才等；一切諸護世，勇猛具威神；擁護持經者，晝夜常不離。大力藥叉王，那羅延自在；正了知為首，二十八藥叉；餘藥叉百千，神通有大力；恒於恐怖處，常來護此人。金剛藥叉王，并五百眷屬；諸大菩薩眾，常來護此人。寶王藥叉王，及以滿賢王；曠野金毘羅，賓度羅黃色；此等藥叉王，各五百眷屬；見聽此經者，皆來共擁護。彩軍揵闥婆，葦王常戰勝；珠頸及青頸，并勃里沙王；大最勝大黑，蘇跋拏鷄舍；半之迦羊足，及以大婆伽；小渠并護法，及以獼猴王；針毛及日支，寶髮皆來護。大渠諾拘羅，栴檀欲中勝；舍羅及雪山，及以娑多山；皆有大神通，雄猛具大力；見持此經者，皆來相擁護。阿那婆答多，及以娑揭羅；目真❥羅葉，難陀小難陀；於百千龍中，神通具威德；共護持經人，晝夜常不離。婆稚羅睺羅，毘摩質多羅；母旨苫跋羅，大肩及歡喜；及餘蘇羅王，并無數天眾；大力有勇健，皆來護是人。訶利底母神，五百藥叉眾；於彼人睡覺，常來相擁護。旃荼旃荼利，藥叉旃稚女；昆帝拘吒齒，吸眾生精氣；如是諸神眾，大力有神通；常護持經者，晝夜恒不離。上首辯才天，無量諸天女；吉祥天為首，并餘諸眷屬；此大地神女，果實園林神；樹神江河神，制底諸神等；如是諸天神，心生大歡喜；彼皆來擁護，讀誦此經人。見有持經者，增壽命色力；威光及福德，妙相以莊嚴。星宿現災變，困厄當此人；夢見惡徵祥，皆悉令除滅。此大地神女，堅固有威勢；由此經力故，法味常充足。地肥若流下，過百踰繕那；地神令味上，滋潤於大地。此地厚六十，八億踰繕那；乃至金剛際，地味皆令上。由聽此經王，獲大功德蘊；能使諸天眾，悉蒙其利益。復令諸天眾，威力有光明；歡喜常安樂，捨離於衰相。於此南洲內，林果苗稼神；由此經威力，心常得歡喜。苗實皆成就，處處有妙花；果實並滋繁，充滿於大地。所有諸果樹，及以眾園林；悉皆生妙花，香氣常芬馥。眾草諸樹木，咸出微妙花；及生甘美果，隨處皆充遍。於此贍部洲，無量諸龍女；心生大歡喜，皆共入池中。種植鉢頭摩，及以分陀利；青白二蓮花，池中皆遍滿。由此經威力，虛空淨無翳；雲霧皆除遣，暝闇悉光明。日出放千光，無垢焰清淨；由此經王力，流暉遶四天。此經威德力，資助於天子；皆用贍部金，而作於宮殿。日天子初出，見此洲歡喜；常以大光明，周遍皆照曜。於斯大地內，所有蓮花池；日光照及時，無不盡開發。於此贍部洲，田疇諸果藥；悉皆令善熟，充滿於大地。由此經威力，日月所照處；星辰不失度，風雨皆順時。遍此贍部洲，國土咸豐樂；隨有此經處，殊勝倍餘方。若此金光明，經典流布處；有能講誦者，悉得如上福。」<p>爾時，大吉祥天女及諸天等，聞佛所說，皆大歡喜，於此經王及受持者，一心擁護，令無憂惱常得安樂。<p>金光明最勝王經授記品第二十三<p>爾時，如來於大眾中廣說法已，欲為妙幢菩薩及其二子銀幢銀光，授阿耨多羅三藐三菩提記。時有十千天子，最勝光明而為上首，俱從三十三天來至佛所，頂禮佛足，却坐一面，聽佛說法。爾時，佛告妙幢菩薩言：「汝於來世過無量無數百千萬億那庾多劫已，於金光明世界，當成阿耨多羅三藐三菩提，號金寶山王如來、應、正遍知、明行足、善逝、世間解、無上士、調御丈夫、天人師、佛、世尊，出現於世；時此如來般涅槃後，所有教法亦皆滅盡。時彼長子名曰銀幢，即於此界次補佛處，世界爾時轉名淨幢，當得作佛，名曰金幢光如來、應、正遍知、明行足、善逝、世間解、無上士、調御丈夫、天人師、佛、世尊。時此如來般涅槃後，所有教法亦皆滅盡。次子銀光即補佛處，還於此界當得作佛，號曰金光明如來、應、正遍知、明行足、善逝、世間解、無上士、調御丈夫、天人師、佛、世尊。」<p>是時十千天子聞三大士得授記已，復聞如是最勝王經，心生歡喜，清淨無垢，猶如虛空。爾時，如來知是十千天子善根成熟，即便與授大菩提記：「汝等天子於當來世，過無量無數百千萬億那庾多劫，於最勝因陀羅高幢世界，得成阿耨多羅三藐三菩提，同一種姓，又同一名，號曰面目清淨優鉢羅香山，十號具足，如是次第十千諸佛出現於世。」<p>爾時，菩提樹神白佛言：「世尊！是十千天子從三十三天，為聽法故，來詣佛所，云何如來便與授記當得成佛？世尊！我未曾聞是諸天子具足修習六波羅蜜多、難行苦行、捨於手足、頭目髓腦、眷屬妻子、象馬車乘、奴婢僕使、宮殿園林、金銀、琉璃、車❥、瑪瑙、珊瑚、虎珀、璧玉、珂貝、飲食衣服、臥具醫藥，如餘無量百千菩薩，以諸供具供養過去無數百千萬億那庾多佛，如是菩薩各經無量無邊劫數，然後方得受菩提記。世尊！是諸天子，以何因緣，修何勝行，種何善根，從彼天來暫時聞法，便得授記？惟願世尊，為我解說斷除疑網。」<p>佛告樹神：「善女天！如汝所說，皆從勝妙善根因緣，勤苦修已，方得授記。此諸天子，於妙天宮捨五欲樂，故來聽是《金光明經》，既聞法已，於是經中心生殷重，如淨琉璃無諸瑕穢，復得聞此三大菩薩授記之事，亦由過去久修正行誓願因緣，是故我今皆與授記，於未來世當成阿耨多羅三藐三菩提。」時彼樹神聞佛說已，歡喜信受。<p>金光明最勝王經除病品第二十四<p>佛告菩提樹神善女天：「諦聽！諦聽！善思念之。是十千天子本願因緣，今為汝說。善女天！過去無量不可思議阿僧企耶劫，爾時有佛出現於世，名曰寶髻如來、應、正遍知、明行足、善逝、世間解、無上士、調御丈夫、天人師、佛、世尊。善女天！時彼世尊般涅槃後，正法滅已，於像法中，有王名曰天自在光，常以正法化於人民，猶如父母。是王國中，有一長者名曰持水，善解醫明，妙通八術，眾生病苦，四大不調，咸能救療。善女天！爾時持水長者，唯有一子，名曰流水，顏容端正，人所樂觀，受性聰敏，妙閑諸論，書畫算印，無不通達。時王國內有無量百千諸眾生類，皆遇疫疾，眾苦所逼，乃至無有歡樂之心。善女天！爾時長者子流水，見是無量百千眾生受諸病苦，起大悲心，作如是念：『無量眾生為諸極苦之所逼迫，我父長者，雖善醫方，妙通八術，能療眾病，四大增損，然已衰邁，老耄虛嬴，要假扶策，方能進步，不復能往城邑聚落救諸病苦。今有無量百千眾生，皆遇重病，無能救者，我今當至大醫父所，諮問治病醫方祕法，若得解已，當往城邑聚落之所，救諸眾生種種疾病，令於長夜得受安樂。』時長者子作是念已，即詣父所，稽首禮足，合掌恭敬，却住一面，即以伽他，請其父曰：「『慈父當哀愍，我欲救眾生；今請諸醫方，幸願為我說。云何身衰壞，諸大有增損？復在何時中，能生諸疾病？云何噉飲食，得受於安樂，能使內身中，火熱不衰損？眾生有四病，風黃熱痰癊；及以總集病，云何而療治？何時風病起？何時熱病發？何時動痰癊？何時總集生？』<p>「時彼長者聞子請已，復以伽他而答之曰：「『我今依古仙，所有療病法；次第為汝說，善聽救眾生。三月是春時，三月名為夏，三月名秋分，三月謂冬時。此據一年中，三三而別說；二二為一節，便成歲六時。初二是花時，三四名熱際；五六名雨際，七八謂秋時；九十是寒時，後二名氷雪；既知如是別，授藥勿令差。當隨此時中，調息於飲食；入腹令消散，眾病則不生。節氣若變改，四大有推移；此時無藥資，必生於病苦。醫人解四時，復知其六節；明閑身七界，食藥使無差。謂味界血肉，膏骨及髓腦；病入此中時，知其可療不？病有四種別，謂風熱痰癊；及以總集病，應知發動時。春中痰癊動，夏內風病生；秋時黃熱增，冬節三俱起。春食澁熱辛，夏膩熱醎醋；秋時冷甜膩，冬酸澁膩甜。於此四時中，服藥及飲食；若依如是味，眾病無由生。食後病由癊，食消時由熱；消後起由風，准時須識病。既識病源已，隨病而設藥；假令患狀殊，先須療其本。風病服油膩，患熱利為良；癊病應變吐，總集須三藥。風熱癊俱有，是名為總集；雖知病起時，應觀其本性。如是觀知已，順時而授藥；飲食藥無差，斯名善醫者。復應知八術，總攝諸醫方；於此若明閑，可療眾生病。謂針刺傷破，身疾并鬼神；惡毒及孩童，延年增氣力。先觀彼形色，語言及性行；然後問其夢，知風熱癊殊。乾瘦少頭髮，其心無定住；多語夢飛行，斯人是風性。少年生白髮，多汗及多瞋；聰明夢見火，斯人是熱性。心定身平整，慮審頭津膩；夢見水白物，是癊性應知。總集性俱有，或二或具三；隨有一偏增，應知是其性。既知本性已，准病而授藥；驗其無死相，方名可救人。諸根倒取境，尊醫人起慢；親友生瞋恚，是死相應知。左眼白色變，舌黑鼻梁攲；耳輪與舊殊，下脣垂向下。訶梨勒一種，具足有六味；能除一切病，無忌藥中王。又三果三辛，諸藥中易得；沙糖蜜蘇乳，此能療眾病。自餘諸藥物，隨病可增加；先起慈愍心，莫規於財利。我已為汝說，療疾中要事；以此救眾生，當獲無邊果。』<p>「善女天！爾時，長者子流水親問其父八術之要，四大增損，時節不同，餌藥方法，既善了知，自忖堪能救療眾病，即便遍至城邑聚落所在之處，隨有百千萬億病苦眾生，皆至其所，善言慰喻，作如是語：『我是醫人！我是醫人！善知方藥，今為汝等療治眾病，悉令除愈。』善女天！爾時眾人聞長者子善言慰喻，許為治病，時有無量百千眾生遇極重病，聞是語已，身心踊躍，得未曾有。以此因緣，所有病苦悉得蠲除，氣力充實，平復如本。善女天！爾時復有無量百千眾生，病苦深重難療治者，即共往詣長者子所，重請醫療。時長者子，即以妙藥令服皆蒙除差。善女天！是長者子於此國內，治百千萬億眾生病苦，悉得除差。」<p>金光明最勝王經長者子流水品第二十五<p>爾時，佛告菩提樹神：「善女天！爾時長者子流水，於往昔時，在天自在光王國內，療諸眾生所有病苦，令得平復，受安隱樂。時諸眾生以病除故，多修福業，廣行惠施，以自歡娛。即共往詣長者子所，咸生尊敬，作如是言：『善哉！善哉！大長者子！善能滋長福德之事，增益我等安隱壽命，仁今實是大力醫王慈悲菩薩，妙閑醫藥，善療眾生無量病苦。』如是稱歎周遍城邑。<p>「善女天！時長者子妻名水肩藏，有其二子，一名水滿；二名水藏。是時流水將其二子，漸次遊行城邑聚落，過空澤中深險之處，見諸禽獸豺狼狐玃鵰鷲之屬食血肉者，皆悉奔飛一向而去。時長者子作如是念：『此諸禽獸何因緣故，一向飛走？我當隨後暫往觀之。』即便隨去，見有大池，名曰野生，其水將盡，於此池中多有眾魚。流水見已，生大悲心。時有樹神示現半身，作如是語：『善哉！善哉！善男子！汝有實義名流水者，可愍此魚，應與其水。有二因緣，名為流水：一能流水，二能與水。汝今應當隨名而作。』是時流水問樹神言：『此魚頭數為有幾何？』樹神答曰：『數滿十千。』<p>「善女天！時長者子聞是數已，倍益悲心。時此大池為日所曝，餘水無幾，是十千魚將入死門，旋身婉轉，見是長者心有所悕，隨逐瞻視，目未曾捨。時長者子，見是事已，馳趣四方，欲覓於水，竟不能得。復望一邊見有大樹，即便昇上折取枝葉為作蔭涼。復更推求，是池中水從何處來？尋覓不已，見一大河，名曰水生，時此河邊有諸漁人為取魚故，於河上流懸險之處，決棄其水，不令下過，於所決處，卒難修補。便作是念：『此崖深峻，設百千人，時經三月亦未能斷，況我一身而堪濟辦？』時長者子速還本城，至大王所，頭面禮足，却住一面，合掌恭敬作如是言：『我為大王國土人民，治種種病，悉令安隱，漸次遊行至其空澤，見有一池，名曰野生，其水欲涸，有十千魚為日所曝，將死不久，惟願大王慈悲愍念，與二十大象暫往負水，濟彼魚命，如我與諸病人壽命。』爾時大王即勅大臣，速疾與此醫王大象。時彼大臣，奉王勅已，白長者子：『善哉大士！仁今自可至象廐中，隨意選取二十大象，利益眾生，令得安樂。』是時流水及其二子，將二十大象，又從酒家多借皮囊，往決水處，以囊盛水，象負至池，瀉置池中，水即彌滿，還復如故。<p>「善女天！時長者子，於池四邊周旋而視，時彼眾魚亦復隨逐循岸而行。時長者子復作是念：『眾魚何故隨我而行？必為飢火之所惱逼，復欲從我求索於食，我今當與。』爾時長者子流水告其子言：『汝取一象最大力者，速至家中啟父長者，家中所有可食之物，乃至父母食噉之分，及以妻子奴婢之分，悉皆收取，即可持來。』爾時二子受父教已，乘最大象速往家中，至祖父所，說如上事。收取家中可食之物，置於象上，疾還父所，至彼池邊。是時流水見其子來，身心喜躍，遂取餅食遍散池中，魚得食已，悉皆飽足。便作是念：『我今施食令魚得命，願於來世當施法食充濟無邊。』復更思惟：『我先曾於空閑林處，見一苾芻讀大乘經，說十二緣生甚深法要。又經中說：「若有眾生臨命終時，得聞寶髻如來名者，即生天上。」我今當為是十千魚演說甚深十二緣起，亦當稱說寶髻佛名。然贍部洲有二種人，一者、深信大乘，二者、不信毀呰，亦當為彼增長信心。』時長者子作如是念：『我入池中，可為眾魚說深妙法。』作是念已，即便入水唱言：『南謨過去寶髻如來、應、正遍知、明行足、善逝、世間解、無上士、調御丈夫、天人師、佛、世尊。此佛往昔修菩薩行時，作是誓願：「於十方界所有眾生，臨命終時聞我名者，命終之後，得生三十三天。」』爾時流水復為池魚演說如是甚深妙法：『此有故彼有，此生故彼生，所謂無明緣行，行緣識，識緣名色，名色緣六處，六處緣觸，觸緣受，受緣愛，愛緣取，取緣有，有緣生，生緣老死憂悲苦惱。此滅故彼滅，所謂無明滅則行滅，行滅則識滅，識滅則名色滅，名色滅則六處滅，六處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死滅，老死滅則憂悲苦惱滅，如是純極苦蘊悉皆除滅。』說是法已，復為宣說十二緣起相應陀羅尼曰：<p>「『怛姪他<#sp>毘折儞<#sp>毘折儞<#sp>毘折儞<#sp>僧塞枳儞<#sp>僧塞枳儞<#sp>僧塞枳儞<#sp>毘爾儞<#sp>毘爾儞<#sp>毘爾儞莎訶<#sp>怛姪他<#sp>那弭儞那弭儞<#sp>那弭儞<#sp>殺雉儞<#sp>殺雉儞<#sp>殺雉儞颯鉢哩設儞<#sp>颯鉢哩設儞<#sp>颯鉢哩設儞莎訶<#sp>怛姪他<#sp>薜達儞<#sp>薜達儞<#sp>薜達儞<#sp>窒里瑟儞儞<#sp>窒里瑟儞儞<#sp>窒里瑟儞儞鄔波地儞<#sp>鄔波地儞<#sp>鄔波地儞<#sp>莎訶<#sp>怛姪他<#sp>婆毘儞婆毘儞<#sp>婆毘儞<#sp>闍底儞<#sp>闍底儞<#sp>闍底儞<#sp>闍摩儞儞<#sp>闍摩儞儞<#sp>闍摩儞儞莎訶』」<p>爾時，世尊為諸大眾說長者子昔緣之時，諸人天眾歎未曾有。時四大天王各於其處，異口同音作如是說：「善哉釋迦尊，說妙法明呪；生福除眾惡，十二支相應。我等亦說呪，擁護如是法；若有生違逆，不善隨順者。頭破作七分，猶如蘭香梢；我等於佛前，共說其呪曰：<p>「怛姪他<#sp>呬里謎<#sp>揭睇健<#sp>陀哩<#sp>旃荼哩地囇<#sp>騷伐囇<#sp>石呬伐囇<#sp>補囉布囇矩矩末底<#sp>崎囉末底<#sp>達地目契<#sp>窶嚕婆<#sp>母嚕婆<#sp>具荼母嚕健提<#sp>杜嚕杜嚕<#sp>毘囇<#sp>醫泥悉悉泥沓（徒洽，下同）婫達沓婫<#sp>鄔悉怛哩<#sp>烏率吒囉伐底<#sp>頞剌娑伐底鉢杜摩伐底<#sp>俱蘇摩伐底<#sp>莎訶」<p>佛告善女天：「爾時長者子流水及其二子，為彼池魚施水施食，并說法已，俱共還家。是長者子流水，復於後時因有聚會，設眾伎樂，醉酒而臥。時十千魚同時命過，生三十三天，起如是念：『我等以何善業因緣生此天中？』便相謂曰：『我等先於贍部洲內，墮傍生中，共受魚身，長者子流水施我等水及以餅食，復為我等說甚深法十二緣起及陀羅尼，復稱寶髻如來名號，以是因緣，能令我等得生此天。是故我今咸應詣彼長者子所，報恩供養。』爾時十千天子即於天沒，至贍部洲大醫王所。時長者子在高樓上安隱而睡，時十千天子共以十千真珠瓔珞置其面邊，復以十千置其足處，復以十千置於右脇，復以十千置左脇邊，雨曼陀羅花、摩訶曼陀羅花，積至于膝，光明普照，種種天樂出妙音聲，令贍部洲有睡眠者皆悉覺悟，長者子流水亦從睡寤。是時十千天子為供養已，即於空中飛騰而去，於天自在光王國內，處處皆雨天妙蓮花，是諸天子復至本處，空澤池中雨眾天花，便於此沒，還天宮殿，隨意自在，受五欲樂。<p>「天自在光王至天曉已，問諸大臣：『昨夜何緣忽現如是希有瑞相，放大光明？』大臣答言：『大王當知！有諸天眾於長者子流水家中，雨四十千真珠瓔珞及天曼陀羅花，積至于膝。』王告臣曰：『詣長者家，喚取其子。』大臣受勅，即至其家，奉宣王命，喚長者子。時長者子即至王所。王曰：『何緣昨夜示現如是希有瑞相？』長者子言：『如我思惟，定應是彼池內眾魚，如經所說，命終之後得生三十三天，彼來報恩，故現如是希奇之相。』王曰：『何以得知？』流水答言：『王可遣使，并我二子，往彼池所驗其虛實，彼十千魚為死為活？』王聞是語，即便遣使及子向彼池邊，見其池中多有曼陀羅花，積成大聚，諸魚並死，見已馳還為王廣說。王聞是已，心生歡喜，歎未曾有。」<p>爾時，佛告菩提樹神：「善女天！汝今當知昔時長者子流水者，即我身是；持水長者即妙幢是；彼之二子，長子水滿即銀幢是，次子水藏即銀光是；彼天自在光王者，即汝菩提樹神是；十千魚者即十千天子是。因我往昔以水濟魚，與食令飽，為說甚深十二緣起，并此相應陀羅尼呪，又為稱彼寶髻佛名，因此善根得生天上，今來我所，歡喜聽法。我皆當為授於阿耨多羅三藐三菩提記，說其名號。善女天！如我往昔於生死中，輪迴諸有，廣為利益，今無量眾生悉令次第成無上覺，與其授記，汝等皆應勤求出離，勿為放逸。」<p>爾時大眾聞說是已，悉皆悟解，由大慈悲救護一切，勤修苦行，方能證獲無上菩提，咸發深心，信受歡喜。
。
<juan>金光明最勝王經卷第十<p>大唐三藏沙門義淨奉<#sp>制譯<p>捨身品第二十六<p>爾時，世尊已為大眾說此十千天子往昔因緣，復告菩提樹神及諸大眾：「我於過去行菩薩道，非但施水及食，濟彼魚命，乃至亦捨所愛之身，如是因緣，可共觀察。」爾時，如來、應、正等覺，天上天下最勝最尊，百千光明照十方界，具一切智功德圓滿，將諸苾芻及於大眾，至般遮羅聚落，詣一林中。其地平正，無諸荊棘，名花軟草遍布其處。佛告具壽阿難陀：「汝可於此樹下為我敷座。」時阿難陀受教敷已，白言：「世尊！其座敷訖，唯聖知時。」<p>爾時世尊，即於座上加趺而坐，端身正念，告諸苾芻：「汝等樂欲見彼往昔苦行菩薩本舍利不？」諸苾芻言：「我等樂見。」世尊即以百福莊嚴相好之手而按其地，于時大地六種震動，即便開裂，七寶制底忽然踊出，眾寶羅網莊嚴其上。大眾見已，生希有心。爾時世尊即從座起，作禮右遶，還就本座，告阿難陀：「汝可開此制底之戶。」時阿難陀即開其戶，見七寶函，奇珍間飾，白言：「世尊！有七寶函，眾寶莊挍。」佛言：「汝可開函。」時阿難陀奉教開已，見有舍利，白如珂雪拘物頭花，即白佛言：「函有舍利，色妙異常。」佛言：「阿難陀！汝可持此大士骨來。」時阿難陀即取其骨，奉授世尊。<p>世尊受已，告諸苾芻：「汝等應觀苦行菩薩遺身舍利。」而說頌曰：「菩薩勝德相應慧，勇猛精勤六度圓；常修不息為菩提，不捨堅固心無倦。<p>「汝等苾芻咸應禮敬菩薩本身，此之舍利乃是無量戒、定、慧香之所熏馥，最上福田，極難逢遇。」時諸苾芻及諸大眾，咸皆至心合掌，恭敬頂禮舍利，歎未曾有。<p>時阿難陀前禮佛足，白言：「世尊！如來大師出過一切，為諸有情之所恭敬，何因緣故，禮此身骨？」<p>佛告阿難陀：「我因此骨速得無上正等菩提，為報往恩，我今致禮。」復告阿難陀：「吾今為汝及諸大眾斷除疑惑，說是舍利往昔因緣，汝等善思，當一心聽。」<p>阿難陀曰：「我等樂聞，願為開闡。」<p>「阿難陀！過去世時有一國王，名曰大車，巨富多財，庫藏盈滿，軍兵武勇，眾所欽伏，常以正法施化黔黎，人民熾盛，無有怨敵。國大夫人誕生三子，顏容端正，人所樂觀，太子名曰摩訶波羅，次子名曰摩訶提婆，幼子名曰摩訶薩埵。是時大王為欲遊觀縱賞山林，其三王子亦皆隨從，為求花果，捨父周旋至大竹林，於中憩息。第一王子作如是言：『我於今日，心甚驚惶，於此林中將無猛獸損害於我？』第二王子復作是言：『我於自身初無悋惜，恐於所愛有別離苦。』第三王子白二兄曰：「『此是神仙所居處，我無恐怖別離憂；身心充遍生歡喜，當獲殊勝諸功德。』<p>「時諸王子各說本心所念之事，次復前行，見有一虎產生七子，纔經七日，諸子圍遶，飢渴所逼，身形羸瘦，將死不久。第一王子作如是言：『哀哉！此虎產來七日，七子圍遶，無暇求食，飢渴所逼，必還噉子。』薩埵王子問言：『此虎每常所食何物？』第一王子答曰：「『虎豹豺師子，唯噉熱血肉；更無餘飲食，可濟此虛羸。』<p>「第二王子聞此語已，作如是言：『此虎羸瘦，飢渴所逼，餘命無幾，我等何能為求如是難得飲食？誰復為斯自捨身命，濟其飢苦？』第一王子言：『一切難捨無過己身。』薩埵王子言：『我等今者於自己身各生愛戀，復無智慧，不能於他而興利益，然有上士懷大悲心，常為利他亡身濟物。』復作是念：『我今此身於百千生，虛棄爛壞，曾無所益，云何今日而不能捨以濟飢苦，如捐洟唾？』時諸王子作是議已，各起慈心，悽傷愍念，共觀羸虎，目不暫移，徘徊久之，俱捨而去。爾時薩埵王子便作是念：『我捨身命，今正是時。何以故？「『我從久來持此身，臭穢膿流不可愛；供給敷具并衣食，象馬車乘及珍財。變壞之法體無常，恒求難滿難保守；雖常供養懷怨害，終歸棄我不知恩。<p>「『復次，此身不堅，於我無益，可畏如賊，不淨如糞，我於今日，當使此身修廣大業，於生死海作大舟航，棄捨輪迴，令得出離。』復作是念：『若捨此身，則捨無量癰疽惡疾，百千怖畏。是身唯有大小便利，不堅如泡，諸蟲所集，血脈筋骨共相連持，甚可厭患。是故我今應當棄捨，以求無上究竟涅槃，永離憂患無常苦惱，生死休息，斷諸塵累，以定慧力圓滿熏修，百福莊嚴成一切智，諸佛所讚微妙法身，既證得已，施諸眾生無量法樂。』是時王子興大勇猛，發弘誓願，以大悲念增益其心，慮彼二兄情懷怖懼，共為留難，不果所祈，即便白言：『二兄前去，我且於後。』爾時王子摩訶薩埵還入林中，至其虎所，脫去衣服，置於竹上，作是誓言：「『我為法界諸眾生，志求無上菩提處；起大悲心不傾動，當捨凡夫所愛身。菩提無患無熱惱，諸有智者之所樂；三界苦海諸眾生，我今拔濟令安樂。』<p>「是時王子作是言已，於餓虎前委身而臥。由此菩薩慈悲威勢，虎無能為。菩薩見已，即上高山，投身于地，時諸神仙捧接王子，曾無傷損。復作是念：『虎今羸瘦，不能食我。』即起求刀，竟不能得，即以乾竹刺頸出血，漸近虎邊。是時大地六種震動，如風激水，涌沒不安，日無精明，如羅睺障，諸方闇蔽，無復光輝，天雨名華及妙香末，繽紛亂墜遍滿林中。爾時虛空有諸天眾，見是事已，生隨喜心，歎未曾有，咸共讚言：『善哉大士！』即說頌曰：「『大士救護運悲心，等視眾生如一子；勇猛歡喜情無悋，捨身濟苦福難思。定至真常勝妙處，永離生死諸纏縛；不久當獲菩提果，寂靜安樂證無生。』<p>「是時餓虎既見菩薩頸下血流，即便舐血噉肉皆盡，唯留餘骨。爾時第一王子見地動已，告其弟曰：「『大地山河皆震動，諸方闇蔽日無光；天花亂墜遍空中，定是我弟捨身相。』<p>「第二王子聞兄語已，說伽他曰：「『我聞薩埵慈悲語，見彼餓虎身羸瘦；飢苦所纏恐食子，我今疑弟捨其身。』<p>「時二王子生大愁苦，啼泣悲歎，即共相隨還至虎所。見弟衣服在竹枝上，骸骨及髮在處縱橫，血流成泥霑污其地。見已，悶絕不能自持，投身骨上，久乃得蘇，即起舉手哀號大哭。俱時歎曰：「『我弟貌端嚴，父母偏愛念；云何俱共出，捨身而不歸？父母若問時，我等如何答？寧可同捐命，豈復自存身。』<p>「時二王子悲泣懊惱，漸捨而去，時小王子所將侍從，互相謂曰：『王子何在？宜共推求。』<p>「爾時，國大夫人寢高樓上，便於夢中見不祥相，被割兩乳，牙齒墮落，得三鴿鶵，一為鷹奪，二被驚怖。地動之時，夫人遂覺，心大愁惱，作如是言：「『何故今時大地動，江河林樹皆搖震；日無精光如覆蔽，目❥乳動異常時。如箭射心憂苦逼，遍身戰掉不安隱；我之所夢不祥徵，必有非常災變事。』<p>「夫人兩乳忽然流出，念此必有變怪之事。時有侍女聞外人言：『求覓王子，今猶未得。』心大驚怖，即入宮中白夫人曰：『大家知不？外聞諸人散覓王子，遍求不得。』時彼夫人聞是語已，生大憂惱，悲淚盈目，至大王所，白言：『大王！我聞外人作如是語：「失我最小所愛之子。」』王聞語已，驚惶失所，悲哽而言：『苦哉！今日失我愛子。』即便抆淚慰喻夫人，告言：『賢首！汝勿憂慼，吾今共出求覓愛子。』王與大臣及諸人眾即共出城，各各分散隨處求覓。未久之頃，有一大臣前白王曰：『聞王子在，願勿憂愁，其最小者，今猶未見。』王聞是語，悲歎而言：『苦哉！苦哉！失我愛子。「『初有子時歡喜少，後失子時憂苦多；若使我兒重壽命，縱我身亡不為苦。』<p>「夫人聞已，憂惱纏懷，如被箭中，而嗟歎曰：「『我之三子并侍從，俱往林中共遊賞；最小愛子獨不還，定有乖離災厄事。』<p>「次第二臣來至王所。王問臣曰：『愛子何在？』第二大臣懊惱啼泣，喉舌乾燥，口不能言，竟無辭答。夫人問曰：「『速報小子今何在？我身熱惱遍燒然；悶亂荒迷失本心，勿使我胸今破裂！』<p>「時第二臣，即以王子捨身之事，具白王知。王及夫人聞其事已，不勝悲噎，望捨身處，驟駕前行，詣竹林所。至彼菩薩捨身之地，見其骸骨隨處交橫，俱時投地，悶絕將死，猶如猛風吹倒大樹，心迷失緒，都無所知。時大臣等，以水遍灑王及夫人，良久乃蘇，舉手而哭，諮嗟歎曰：「『禍哉愛子端嚴相，因何死苦先來逼？若我得在汝前亡，豈見如斯大苦事。』<p>「爾時夫人迷悶稍止，頭髮蓬亂，兩手椎胸，宛轉于地，如魚處陸，若牛失子，悲泣而言：「『我子誰屠割，餘骨散于地？失我所愛子，憂悲不自勝。苦哉誰殺子，致斯憂惱事；我心非金剛，云何而不破？我夢中所見，兩乳皆被割；牙齒悉墮落，今遭大苦痛。又夢三鴿鶵，一被鷹擒去；今失所愛子，惡相表非虛。』<p>「爾時，大王及於夫人并二王子，盡哀號哭，瓔珞不御，與諸人眾共收菩薩遺身舍利，為於供養，置窣堵波中。阿難陀！汝等應知！此即是彼菩薩舍利。」復告阿難陀：「我於昔時，雖具煩惱貪瞋癡等，能於地獄、餓鬼、傍生五趣之中，隨緣救濟，令得出離。何況今時煩惱都盡，無復餘習，號天人師，具一切智，而不能為一一眾生，經於多劫在地獄中及於餘處，代受眾苦，令出生死煩惱輪迴！」<p>爾時世尊，欲重宣此義而說頌曰：「我念過去世，無量無數劫；或時作國王，或復為王子。常行於大施，及捨所愛身；願出離生死，至妙菩提處。昔時有大國，國主名大車；王子名勇猛，常施心無悋。王子有二兄，號大渠大天；三人同出遊，漸至山林所。見虎飢所逼，便生如是心：『此虎飢火燒，更無餘可食。』大士覩如斯，恐其將食子；捨身無所顧，救子不令傷。大地及諸山，一時皆震動；江海皆騰躍，驚波水逆流。天地失光明，昬冥無所見；林野諸禽獸，飛奔喪所依。二兄怪不還，憂慼生悲苦；即與諸侍從，林藪遍尋求。兄弟共籌議，復往深山處；四顧無所有，見虎處空林。其母并七子，口皆有血污；殘骨并餘髮，縱橫在地上。復見有流血，散在樹林所；二兄既見已，心生大恐怖。悶絕俱躄地，荒迷不覺知；塵土坌其身，六情皆失念。王子諸侍從，啼泣心憂惱；以水灑令蘇，舉手號咷哭。菩薩捨身時，慈母在宮內；五百諸婇女，共受於妙樂。夫人之兩乳，忽然自流出；遍體如針刺，苦痛不能安。欻生失子想，憂箭苦傷心；即白大王知，陳斯苦惱事。悲泣不堪忍，哀聲向王說：『大王今當知，我生大苦惱。兩乳忽流出，禁止不隨心；如針遍刺身，煩宛胸欲破。我先夢惡徵，必當失愛子；願王濟我命，知兒存與亡。夢見三鴿鶵，小者是愛子；忽被鷹奪去，悲愁難具陳。我今沒憂海，趣死將不久；恐子命不全，願為速求覓。又聞外人語，小子求不得；我今意不安，願王哀愍我。』夫人白王已，舉身而躄地；悲痛心悶絕，荒迷不覺知。婇女見夫人，悶絕在於地；舉聲皆大哭，憂惶失所依。王聞如是語，懷憂不自勝；因命諸群臣，尋求所愛子。皆共出城外，各隨處追覓；涕泣問諸人：『王子今何在？今者為存亡，誰知所去處？云何令我見，解我憂悲心？』諸人悉共傳，咸言王子死；聞者皆傷悼，悲歎苦難裁。爾時大車王，悲號從座起；即就夫人處，以水灑其身。夫人蒙水灑，久乃得醒悟；悲啼以問王：『我兒今在不？』王告夫人曰：『我已使諸人，四向求王子，尚未有消息。』王又告夫人：『汝莫生煩惱，且當自安慰，可共出追尋。』王即與夫人，嚴駕而前進；號動聲悽感，憂心若火然。士庶百千萬，亦隨王出城；各欲求王子，悲號聲不絕。王求愛子故，目視於四方；見有一人來，被髮身塗血，遍體蒙塵土，悲哭逆前來。王見是惡相，倍復生憂惱，王便舉兩手，哀號不自裁。初有一大臣，忩忙至王所，進白大王曰：『幸願勿悲哀；王之所愛子，今雖求未獲。不久當來至，以釋大王憂。』王復更前行，見次大臣至，其臣詣王所，流淚白王言：『二子今現在，被憂火所逼；其第三王子，已被無常吞。見餓虎初生，將欲食其子；彼薩埵王子，見此起悲心，願求無上道，當度一切眾。繫想妙菩提，廣大深如海；即上高山頂，投身餓虎前。虎羸不能食，以竹自傷頸；遂噉王子身，唯有餘骸骨。』時王及夫人，聞已俱悶絕；心沒於憂海，煩惱火燒然。臣以栴檀水，灑王及夫人；俱起大悲號，舉手椎胸臆。第三大臣來，白王如是語：『我見二王子，悶絕在林中。臣以冷水灑，爾乃暫蘇息；顧視於四方，如猛火周遍。暫起而還伏，悲號不自勝；舉手以哀言，稱歎弟希有。』王聞如是說，倍增憂火煎；夫人大號咷，高聲作是語：『我之小子偏重愛，已為無常羅剎吞；餘有二子今現在，復被憂火所燒逼，我今速可之山下，安慰令其保餘命。』即便馳駕望前路，一心詣彼捨身崖。路逢二子行啼泣，椎胸懊惱失容儀；父母見已抱憂悲，俱往山林捨身處。既至菩薩捨身地，共聚悲號生大苦；脫去瓔珞盡哀心，收取菩薩身餘骨。與諸人眾同供養，共造七寶窣堵波；以彼舍利置函中，整駕懷憂趣城邑。」復告阿難陀：「往時薩埵者；即我牟尼是，勿生於異念。王是父淨飯，后是母摩耶；太子謂慈氏，次曼殊室利。虎是大世主，五兒五苾芻；一是大目連，一是舍利弗。我為汝等說，往昔利他緣；如是菩薩行，成佛因當學。菩薩捨身時，發如是弘誓；願我身餘骨，來世益眾生。此是捨身處，七寶窣堵波；以經無量時，遂沈於厚地。由昔本願力，隨緣興濟渡；為利於人天，從地而涌出。」<p>爾時世尊說是往昔因緣之時，無量阿僧企耶人天大眾，皆大悲喜，歎未曾有，悉發阿耨多羅三藐三菩提心。復告樹神：「我為報恩，故致禮敬。」佛攝神力，其窣堵波還沒于地。<p>金光明最勝王經十方菩薩讚歎品第二十七<p>爾時，釋迦牟尼如來說是經時，於十方世界有無量百千萬億諸菩薩眾，各從本土詣鷲峯山，至世尊所，五輪著地，禮世尊已，一心合掌，異口同音而讚歎曰：「佛身微妙真金色，其光普照等金山；清淨柔軟若蓮華，無量妙彩而嚴飾。三十二相遍莊嚴，八十種好皆圓備；光明昞著無與等，離垢猶如淨滿月。其聲清徹甚微妙，如師子吼震雷音；八種微妙應群機，超勝迦陵頻伽等。百福妙相以嚴容，光明具足淨無垢；智慧澄明如大海，功德廣大若虛空。圓光遍滿十方界，隨緣普濟諸有情；煩惱愛染習皆除，法炬恒然不休息。哀愍利益諸眾生，現在未來能與樂；常為宣說第一義，令證涅槃真寂靜。佛說甘露殊勝法，能與甘露微妙義；引入甘露涅槃城，令受甘露無為樂。常於生死大海中，解脫一切眾生苦；令彼能住安隱路，恒與難思如意樂。如來德海甚深廣，非諸譬喻所能知；於眾常起大悲心，方便精勤恒不息。如來智海無邊際，一切人天共測量；假使千萬億劫中，不能得知其少分。我今略讚佛功德，於德海中唯一渧；迴斯福聚施群生，皆願速證菩提果。」<p>爾時，世尊告諸菩薩言：「善哉！善哉！汝等善能如是讚佛功德，利益有情，廣興佛事，能滅諸罪，生無量福。」<p>金光明最勝王經妙幢菩薩讚歎品第二十八<p>爾時，妙幢菩薩即從座起，偏袒右肩，右膝著地，合掌向佛，而說讚曰：「牟尼百福相圓滿，無量功德以嚴身。廣大清淨人樂觀，猶如千日光明照；焰彩無邊光熾盛，如妙寶聚相端嚴。如日初出映虛空，紅白分明間金色；亦如金山光普照，悉能周遍百千土。能滅眾生無量苦，皆與無邊勝妙樂；諸相具足悉嚴淨，眾生樂覩無厭足。頭髮柔軟紺青色，猶如黑蜂集妙華；大喜大捨淨莊嚴，大慈大悲皆具足。眾妙相好為嚴飾，菩提分法之所成；如來能施眾福利，令彼常獲大安樂。種種妙德共莊嚴，光明普照千萬土；如來光相極圓滿，猶如赫日遍空中。佛如須彌功德具，示現能周於十方；如來金口妙端嚴，齒白齊密如珂雪。如來面貌無倫匹，眉間毫相常右旋；光潤鮮白等頗梨，猶如滿月居空界。」<p>佛告妙幢菩薩：「汝能如是讚佛，功德不可思議，利益一切，令未知者隨順修學。」<p>金光明最勝王經菩提樹神讚歎品第二十九<p>爾時，菩提樹神亦以伽他讚世尊曰：「敬禮如來清淨慧！敬禮常求正法慧！敬禮能離非法慧！敬禮恒無分別慧！希有世尊無邊行，希有難見比優曇；希有如海鎮山王，希有善逝光無量。希有調御弘慈願，希有釋種明逾日；能說如是經中寶，哀愍利益諸群生。牟尼寂靜諸根定，能入寂靜涅槃城；能住寂靜等持門，能知寂靜深境界。兩足中尊住空寂，聲聞弟子身亦空；一切法體性皆無，一切眾生悉空寂。我常憶念於諸佛，我常樂見諸世尊；我常發起慇重心，常得值遇如來日。我常頂禮於世尊，願常渴仰心不捨；悲泣流淚情無間，常得奉事不知厭。惟願世尊起悲心，和顏常得令我見；佛及聲聞眾清淨，願常普濟於人天。佛身本淨若虛空，亦如幻焰及水月；願說涅槃甘露法，能生一切功德聚。世尊所有淨境界，慈悲正行不思議；聲聞獨覺非所量，大仙菩薩不能測。惟願如來哀愍我，常令覩見大悲身；三業無倦奉慈尊，速出生死歸真際。」<p>爾時世尊聞是讚已，以梵音聲告樹神曰：「善哉！善哉！善女天！汝能於我真實無妄清淨法身，自利利他宣揚妙相，以此功德令汝速證最上菩提，一切有情同所修習，若得聞者，皆入甘露無生法門。」<p>金光明最勝王經大辯才天女讚歎品第三十<p>爾時，大辯才天女即從座起，合掌恭敬，以直言詞讚世尊曰：<p>「南無釋迦牟尼如來應正等覺！身真金色，咽如螺貝，面如滿月，目類青蓮，脣口赤好如頗梨色，鼻高修直如截金鋌，齒白齊密如拘物頭華，身光普照，如百千日，光彩映徹，如贍部金。其所言說無有錯謬，示三解脫門，開三菩提路，心常清淨，意樂亦然，佛所住處及所行境亦常清淨，離非威儀，進止無謬。六年苦行，三轉法輪，度苦眾生，令歸彼岸。身相圓滿如拘陀樹，六度熏修，三業無失，具一切智，自他利滿，所有宣說常為眾生，言不虛設，於釋種中為大師子，堅固勇猛，具八解脫。我今隨力稱讚如來少分功德，猶如蚊子飲大海水，願以此福廣及有情，永離生死，成無上道。」<p>爾時，世尊告大辯才天曰：「善哉！善哉！汝久修習，具大辯才，今復於我廣陳讚歎，令汝速證無上法門，相好圓明，普利一切。」<p>金光明最勝王經付囑品第三十一<p>爾時，世尊普告無量菩薩，及諸人天一切大眾：「汝等當知！我於無量無數大劫，勤修苦行，獲甚深法，菩提正因，已為汝說。汝等誰能發勇猛心，恭敬守護，我涅槃後，於此法門廣宣流布，能令正法久住世間？」<p>爾時，眾中有六十俱胝諸大菩薩，六十俱胝諸天大眾，異口同音作如是語：「世尊！我等咸有欣樂之心，於佛世尊無量大劫勤修苦行，所獲甚深微妙之法菩提正因，恭敬護持，不惜身命。佛涅槃後，於此法門廣宣流布，當令正法久住世間。」<p>「爾時諸大菩薩，即於佛前說伽他曰：「世尊真實語，安住於實法；由彼真實故，護持於此經。大悲為甲冑，安住於大慈；由彼慈悲力，護持於此經。福資糧圓滿，生起智資糧；由資糧滿故，護持於此經。降伏一切魔，破滅諸邪論；斷除惡見故，護持於此經。護世并釋梵，乃至阿蘇羅；龍神藥叉等，護持於此經。地上及虛空，久住於斯者；奉持佛教故，護持於此經。四梵住相應，四聖諦嚴飾；降伏四魔故，護持於此經。虛空成質礙，質礙成虛空；諸佛所護持，無能傾動者。」<p>爾時，四大天王聞佛說此護持妙法，各生隨喜護正法心，一時同聲說伽他曰：「我今於此經，及男女眷屬；皆一心擁護，令得廣流通。若有持經者，能作菩提因；我常於四方，擁護而承事。」<p>爾時，天帝釋合掌恭敬，說伽他曰：「諸佛證此法，為欲報恩故；饒益菩薩眾，出世演斯經。我於彼諸佛，報恩常供養；護持如是經，及以持經者。」<p>爾時，覩史多天子合掌恭敬，說伽他曰：「佛說如是經，若有能持者；當住菩提位，來生覩史天。世尊我慶悅，捨天殊勝報；住於贍部洲，宣揚是經典。」<p>爾時，索訶世界主梵天王合掌恭敬，說伽他曰：「諸靜慮無量，諸乘及解脫；皆從此經出，是故演斯經。若說是經處，我捨梵天樂；為聽如是經，亦常為擁護。」<p>爾時，魔王子名曰商主合掌恭敬，說伽他曰：「若有受持此，正義相應經；不隨魔所行，淨除魔惡業。我等於此經，亦當勤守護；發大精進意，隨處廣流通。」<p>爾時，魔王合掌恭敬，說伽他曰：「若有持此經，能伏諸煩惱；如是眾生類，擁護令安樂。若有說是經，諸魔不得便；由佛威神故，我當擁護彼。」<p>爾時，妙吉祥天子亦於佛前說伽他曰：「諸佛妙菩提，於此經中說；若持此經者，是供養如來。我當持此經，為俱胝天說；恭敬聽聞者，勸至菩提處。」<p>爾時，慈氏菩薩合掌恭敬，說伽他曰：「若見住菩提，與為不請友；乃至捨身命，為護此經王。我聞如是法，當往覩史天；由世尊加護，廣為人天說。」<p>爾時，上座大迦葉波合掌恭敬，說伽他曰：「佛於聲聞乘，說我鮮智慧；我今隨自力，護持如是經。若有持此經，我當攝受彼；授其詞辯力，常隨讚善哉。」<p>爾時，具壽阿難陀合掌向佛，說伽他曰：「我親從佛聞，無量眾經典；未曾聞如是，深妙法中王。我今聞是經，親於佛前受；諸樂菩提者，當為廣宣通。」<p>爾時，世尊見諸菩薩人天大眾各各發心，於此經典流通擁護，勸進菩薩廣利眾生，讚言：「善哉！善哉！汝等能於如是微妙經王虔誠流布，乃至於我般涅槃後，不令散滅，即是無上菩提正因，所獲功德於恒沙劫說不能盡。若有苾芻、苾芻尼、鄔波索迦、鄔波斯迦，及餘善男子、善女人等，供養恭敬，書寫流通，為人解說，所獲功德亦復如是，是故汝等應勤修習。」<p>爾時，無量無邊恒沙大眾，聞佛說已，皆大歡喜，信受奉行。