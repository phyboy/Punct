<juan>大乘入楞伽經卷第一<p>大周于闐國三藏法師實叉難陀奉<#sp>勅譯<p>羅婆那王勸請品第一<p>如是我聞：<p>一時佛住大海濱摩羅耶山頂楞伽城中，與大比丘眾及大菩薩眾俱。其諸菩薩摩訶薩，悉已通達五法、三性、諸識無我，善知境界自心現義，遊戲無量自在三昧神通諸力，隨眾生心現種種形方便調伏，一切諸佛手灌其頂，皆從種種諸佛國土而來此會，大慧菩薩摩訶薩為其上首。<p>爾時世尊，於海龍王宮說法，過七日已從大海出，有無量億梵釋護世、諸天龍等，奉迎於佛。爾時如來，舉目觀見摩羅耶山楞伽大城，即便微笑而作是言：「昔諸如來、應、正等覺，皆於此城說自所得聖智證法，非諸外道臆度邪見及以二乘修行境界，我今亦當為羅婆那王開示此法。」爾時羅婆那夜叉王，以佛神力聞佛言音，遙知如來從龍宮出，梵釋護世天龍圍遶，見海波浪，觀其眾會藏識大海境界風動轉識浪起，發歡喜心，於其城中高聲唱言：「我當詣佛請入此城，令我及與諸天世人於長夜中得大饒益。」作是語已，即與眷屬乘花宮殿往世尊所。到已下殿右遶三匝，作眾伎樂供養如來。所持樂器皆是大青因陀羅寶，琉璃等寶以為間錯，無價上衣而用纏裹，其聲美妙音節相和，於中說偈而讚佛曰：「心自性法藏，無我離見垢；證智之所知，願佛為宣說。善法集為身，證智常安樂；變化自在者，願入楞伽城。過去佛菩薩，皆曾住此城；此諸夜叉眾，一心願聽法。」<p>爾時羅婆那楞伽王，以都咤迦音歌讚佛已，復以歌聲而說頌言：「世尊於七日，住摩竭海中；然後出龍宮，安詳昇此岸。我與諸婇女，及夜叉眷屬；輸迦娑剌那，眾中聰慧者，悉以其神力，往詣如來所，各下花宮殿，禮敬世所尊。復以佛威神，對佛稱己名：『我是羅剎王，十首羅婆那，今來詣佛所，願佛攝受我，及楞伽城中，所有諸眾生。過去無量佛，咸昇寶山頂；住楞伽城中，說自所證法。世尊亦應爾，住彼寶嚴山；菩薩眾圍遶，演說清淨法。我等於今日，及住楞伽眾；一心共欲聞，離言自證法。我念去來世，所有無量佛；菩薩共圍遶，演說楞伽經。此入楞伽典，昔佛所稱讚；願佛同往尊，亦為眾開演。請佛為哀愍，無量夜叉眾；入彼寶嚴城，說此妙法門。此妙楞伽城，種種寶嚴飾；牆壁非土石，羅網悉珍寶。此諸夜叉眾，昔曾供養佛；修行離諸過，證知常明了。夜叉男女等，渴仰於大乘；自信摩訶衍，亦樂令他住。惟願無上尊，為諸羅剎眾；甕耳等眷屬，往詣楞伽城。我於去來今，勤供養諸佛；願聞自證法，究竟大乘道。願佛哀愍我，及諸夜叉眾；共諸佛子等，入此楞伽城。我宮殿婇女，及以諸瓔珞；可愛無憂園，願佛哀納受。我於佛菩薩，無有不捨物；乃至身給侍，惟願哀納受。』」<p>爾時世尊聞是語已，即告之言：「夜叉王！過去世中諸大導師，咸哀愍汝，受汝勸請，詣寶山中說自證法，未來諸佛亦復如是。此是修行甚深觀行現法樂者之所住處，我及諸菩薩哀愍汝故，受汝所請。」作是語已默然而住。<p>時羅婆那王，即以所乘妙花宮殿奉施於佛；佛坐其上，王及諸菩薩前後導從，無量婇女歌詠讚歎，供養於佛往詣彼城。到彼城已，羅婆那王及諸眷屬，復作種種上妙供養，夜叉眾中童男童女，以寶羅網供養於佛；羅婆那王施寶瓔珞奉佛菩薩以掛其頸。爾時世尊及諸菩薩受供養已，各為略說自證境界甚深之法。<p>時羅婆那王并其眷屬，復更供養大慧菩薩，而勸請言：「我今請大士，奉問於世尊；一切諸如來，自證智境界。我與夜叉眾，及此諸菩薩；一心願欲聞，是故咸勸請。汝是修行者，言論中最勝；是故生尊敬，勸汝請問法。自證清淨法，究竟入佛地；離外道二乘，一切諸過失。」<p>爾時世尊以神通力，於彼山中復更化作無量寶山，悉以諸天百千萬億妙寶嚴飾，一一山上皆現佛身；一一佛前皆有羅婆那王及其眾會；十方所有一切國土皆於中現；一一國中悉有如來；一一佛前咸有羅婆那王并其眷屬。楞伽大城阿輸迦園，如是莊嚴等無有異，一一皆有大慧菩薩而興請問，佛為開示自證智境，以百千妙音說此經已，佛及諸菩薩皆於空中隱而不現。<p>羅婆那王唯自見身住本宮中，作是思惟：「向者是誰？誰聽其說？所見何物？是誰能見？佛及國城眾寶山林，如是等物今何所在？為夢所作？為幻所成？為復猶如乾闥婆城？為翳所見？為炎所惑？為如夢中石女生子？為如煙焰旋火輪耶？」復更思惟：「一切諸法性皆如是，唯是自心分別境界，凡夫迷惑不能解了，無有能見亦無所見，無有能說亦無所說，見佛聞法皆是分別，如向所見不能見佛，不起分別是則能見。」<p>時楞伽王尋即開悟，離諸雜染證唯自心，住無分別；往昔所種善根力故，於一切法得如實見，不隨他悟。能以自智善巧觀察，永離一切臆度邪解，住大修行為修行師，現種種身善達方便，巧知諸地上增進相，常樂遠離心、意、意識，斷三相續見，離外道執著，內自覺悟，入如來藏趣於佛地。聞虛空中及宮殿內咸出聲言：「善哉！大王！如汝所學，諸修行者應如是學，應如是見，一切如來應如是見，一切諸法若異見者則是斷見；汝應永離心、意、意識，應勤觀察一切諸法，應修內行莫著外見，莫墮二乘及以外道，所修句義所見境界，及所應得諸三昧法；汝不應樂戲論談笑，汝不應起圍陀諸見，亦不應著王位自在，亦不應住六定等中。若能如是，即是如實修行者行，能摧他論能破惡見，能捨一切我見執著，能以妙慧轉所依識，能修菩薩大乘之道，能入如來自證之地。汝應如是勤加修學，令所得法轉更清淨，善修三昧三摩鉢底，莫著二乘外道境界以為勝樂，如凡修者之所分別，外道執我見有我相，及實求那而生取著，二乘見有無明緣行，於性空中亂想分別。楞伽王！此法殊勝是大乘道，能令成就自證聖智，於諸有中受上妙生。楞伽王！此大乘行破無明翳，滅識波浪，不墮外道諸邪行中。楞伽王！外道行者執著於我作諸異論，不能演說離執著見識性二義。善哉！楞伽王！汝先見佛思惟此義，如是思惟乃是見佛。」<p>爾時羅婆那王復作是念：「願我更得奉見如來，如來世尊於觀自在，離外道法，能說自證聖智境界，超諸應化所應作事，住如來定入三昧樂，是故說名大觀行師，亦復名為大哀愍者，能燒煩惱分別薪盡，諸佛子眾所共圍遶，普入一切眾生心中，遍一切處具一切智，永離一切分別事相。我今願得重見如來大神通力；以得見故，未得者得、已得不退，離諸分別住三昧樂，增長滿足如來智地。」<p>爾時世尊，知楞伽王即當證悟無生法忍，為哀愍故便現其身，令所化事還復如本。時十頭王見所曾覩，無量山城悉寶莊嚴，一一城中皆有如來、應、正等覺，三十二相以嚴其身。自見其身遍諸佛前，悉有大慧，夜叉圍遶，說自證智所行之法；亦見十方諸佛國土，如是等事悉無有別。<p>爾時世尊普觀眾會，以慧眼觀非肉眼觀，如師子王奮迅迴眄欣然大笑。於其眉間髀脇腰頸及以肩臂德字之中，一一毛孔皆放無量妙色光明，如虹拕暉如日舒光，亦如劫火猛焰熾然。時虛空中梵釋四天，遙見如來坐如須彌楞伽山頂欣然大笑。爾時諸菩薩及諸天眾咸作是念：「如來世尊於法自在，何因緣故欣然大笑？身放光明默然不動，住自證境入三昧樂，如師子王周迴顧視，觀羅婆那念如實法。」<p>爾時大慧菩薩摩訶薩，先受羅婆那王請，復知菩薩眾會之心，及觀未來一切眾生，皆悉樂著語言文字，隨言取義而生迷惑，執取二乘外道之行。或作是念：「世尊已離諸識境界，何因緣故欣然大笑？」為斷彼疑而問於佛。<p>佛即告言：「善哉大慧！善哉大慧！汝觀世間愍諸眾生，於三世中惡見所纏，欲令開悟而問於我。諸智慧人為利自他，能作是問。大慧！此楞伽王，曾問過去一切如來、應、正等覺二種之義，今亦欲問，未來亦爾。此二種義差別之相，一切二乘及諸外道皆不能測。」<p>爾時如來知楞伽王欲問此義，而告之曰：「楞伽王！汝欲問我宜應速問，我當為汝分別解釋，滿汝所願令汝歡喜，能以智慧思惟觀察，離諸分別，善知諸地修習對治，證真實義入三昧樂，為諸如來之所攝受，住奢摩他樂，遠離二乘三昧過失，住於不動善慧法雲菩薩之地。能如實知諸法無我，當於大寶蓮花宮中，以三昧水而灌其頂。復現無量蓮花圍繞，無數菩薩於中止住，與諸眾會遞相瞻視，如是境界不可思議。楞伽王！汝起一方便行住修行地，復起無量諸方便行，汝定當得如上所說不思議事，處如來位隨形應物。汝所當得，一切二乘及諸外道梵釋天等所未曾見。」<p>爾時楞伽王蒙佛許已，即於清淨光明如大蓮華寶山頂上，從座而起，諸婇女眾之所圍繞，化作無量種種色花，種種色香末香塗香，幢幡幰蓋冠珮瓔珞，及餘世間未曾見聞種種勝妙莊嚴之具；又復化作欲界所有種種無量諸音樂器，過諸天、龍、乾闥婆等一切世間之所有者；又復化作十方佛土昔所曾見諸音樂器；又復化作大寶羅網，遍覆一切佛菩薩上；復現種種上妙衣服，建立幢幡以為供養。作是事已即昇虛空高七多羅樹，於虛空中復雨種種諸供養雲，作諸音樂，從空而下，即坐第二日電光明如大蓮花寶山頂上，歡喜恭敬而作是言：「我今欲問如來二義，如是二義，我已曾問過去如來、應、正等覺，彼佛世尊已為我說。我今亦欲問於是義，唯願如來為我宣說。世尊！變化如來說此二義，非根本佛。根本佛說三昧樂境，不說虛妄分別所行。善哉！世尊！於法自在，唯願哀愍說此二義，一切佛子心皆樂聞。」<p>爾時世尊告彼王言：「汝應問，我當為汝說。」時夜叉王，更著種種寶冠瓔珞，諸莊嚴具以嚴其身，而作是言：「如來常說：『法尚應捨，何況非法。』云何得捨此二種法？何者是法？何者非法？法若應捨，云何有二？有二即墮分別相中。有體無體、是實非實，如是一切皆是分別，不能了知阿賴耶識無差別相。如毛輪住非淨智境，法性如是，云何可捨？」<p>爾時佛告楞伽王言：「楞伽王！汝豈不見瓶等無常敗壞之法，凡夫於中妄生分別。汝今何故不如是知法與非法差別之相？此是凡夫之所分別，非證智見；凡夫墮在種種相中，非諸證者。楞伽王！如燒宮殿園林見種種焰，火性是一，所出光焰由薪力故，長短大小各各差別。汝今云何不如是知法與非法差別之相？楞伽王！如一種子生牙莖枝葉及以花果無量差別，外法如是內法亦然。謂無明為緣生蘊、界、處一切諸法，於三界中受諸趣生，有苦樂好醜語默行止各各差別，又如諸識相雖是一，隨於境界有上中下染淨善惡種種差別。楞伽王！非但如上法有差別，諸修行者修觀行時，自智所行亦復見有差別之相，況法與非法而無種種差別分別。楞伽王！法與非法差別相者，當知悉是相分別故。<p>「楞伽王！何者是法？所謂二乘及諸外道，虛妄分別說有實等為諸法因，如是等法應捨應離，不應於中分別取相。見自心法性則無執著，瓶等諸物凡愚所取本無有體，諸觀行人以毘鉢舍那如實觀察，名捨諸法。楞伽王！何者是非法？所謂諸法無性無相永離分別，如實見者，若有若無如是境界彼皆不起，是名捨非法。復有非法，所謂兔角、石女兒等，皆無性相不可分別，但隨世俗說有名字，非如瓶等而可取著，以彼非是識之所取，如是分別亦應捨離，是名捨法及捨非法。楞伽王！汝先所問我已說竟。<p>「楞伽王！汝言：『我於過去諸如來所已問是義，彼諸如來已為我說。』楞伽王！汝言過去但是分別，未來亦然，我亦同彼。楞伽王！彼諸佛法皆離分別，已出一切分別戲論，非如色相唯智能證，為令眾生得安樂故而演說法，以無相智說名如來。是故如來以智為體，智為身故不可分別，不可以所分別，不可以我人眾生相分別。何故不能分別？以意識因境界起，取色形相，是故離能分別，亦離所分別。楞伽王！譬如壁上彩畫眾生無有覺知，世間眾生悉亦如是無業無報，諸法亦然無聞無說。楞伽王！世間眾生猶如變化，凡夫外道不能了達。楞伽王！能如是見名為正見，若他見者名分別見，由分別故取著於二。<p>「楞伽王！譬如有人於水鏡中自見其像，於燈月中自見其影，於山谷中自聞其響，便生分別而起取著，此亦如是。法與非法唯是分別，由分別故不能捨離，但更增長一切虛妄不得寂滅。寂滅者所謂一緣，一緣者是最勝三昧，從此能生自證聖智，以如來藏而為境界。」<p>大乘入楞伽經集一切法品第二之一<p>爾時大慧菩薩摩訶薩與摩帝菩薩，俱遊一切諸佛國土，承佛神力從座而起，偏袒右肩右膝著地，向佛合掌曲躬恭敬而說頌言：「世間離生滅，譬如虛空花；智不得有無，而興大悲心。一切法如幻，遠離於心識；智不得有無，而興大悲心。世間恒如夢，遠離於斷常；智不得有無，而興大悲心。知人法無我，煩惱及爾焰；常清淨無相，而興大悲心。佛不住涅槃，涅槃不住佛；遠離覺不覺，若有若非有。法身如幻夢，云何可稱讚？知無性無生，乃名稱讚佛。佛無根境相，不見名見佛；云何於牟尼，而能有讚毀？若見於牟尼，寂靜遠離生；是人今後世，離著無所見。」<p>爾時大慧菩薩摩訶薩偈讚佛已，自說姓名：「我名為大慧，通達於大乘；今以百八義，仰諮尊中上。」<p>時世間解聞是語已，普觀眾會而說是言：「汝等諸佛子，今皆恣所問；我當為汝說，自證之境界。」<p>爾時大慧菩薩摩訶薩蒙佛許已，頂禮佛足以頌問曰：「云何起計度？云何淨計度？云何起迷惑？云何淨迷惑？云何名佛子，及無影次第？云何剎土化？相及諸外道？解脫至何所？誰縛誰能解？云何禪境界？何故有三乘？彼以何緣生？何作何能作？誰說二俱異？云何諸有起？云何無色定，及與滅盡定？云何為想滅？云何從定覺？云何所作生，進去及持身？云何見諸物？云何入諸地？云何有佛子？誰能破三有？何處身云何？生復住何處？云何得神通，自在及三昧？三昧心何相？願佛為我說。云何名藏識？云何名意識？云何起諸見？云何退諸見？云何姓非姓？云何唯是心？何因建立相？云何成無我？云何無眾生？云何隨俗說？云何得不起，常見及斷見？云何佛外道，其相不相違？何故當來世，種種諸異部？云何為性空？云何剎那滅？胎藏云何起？云何世不動？云何諸世間，如幻亦如夢，乾城及陽焰，乃至水中月？云何菩提分？覺分從何起？云何國土亂？何故見諸有？云何知世法？云何離文字？云何如空花，不生亦不滅？真如有幾種？諸度心有幾？云何如虛空？云何離分別？云何地次第？云何得無影？何者二無我？云何所知淨？聖智有幾種？戒眾生亦然？摩尼等諸寶，斯竝云何出？誰起於語言，眾生及諸物？明處與伎術，誰之所顯示？伽他有幾種？長行句亦然？道理幾不同？解釋幾差別？飲食是誰作？愛欲云何起？云何轉輪王？及以諸小王？云何王守護？天眾幾種別？地日月星宿，斯等竝是何？解脫有幾種？修行師復幾？云何阿闍梨？弟子幾差別？如來有幾種？本生事亦然？眾魔及異學，如是各有幾？自性幾種異？心有幾種別？云何唯假設？願佛為開演。云何為風雲？念智何因有？藤樹等行列？此竝誰能作？云何象馬獸？何因而捕取？云何卑陋人？此並誰能作？云何六時攝？云何一闡提？女男及不男，此竝云何生？云何修行進？云何修行退？瑜伽師有幾？令人住其中。眾生生諸趣，何形何色相？富饒大自在，此復何因得？云何釋迦種？云何甘蔗種？仙人長苦行，是誰之教授？何因佛世尊，一切剎中現，異名諸色類，佛子眾圍遶？何因不食肉？何因令斷肉？食肉諸眾生，以何因故食？何故諸國土，猶如日月形，須彌及蓮花，卍字師子像？何故諸國土，如因陀羅網，覆住或側住，一切寶所成？何故諸國土，無垢日月光，或如花果形，箜篌細腰鼓？云何變化佛？云何為報佛？真如智慧佛？願皆為我說。云何於欲界，不成等正覺？何故色究竟，離染得菩提？如來滅度後，誰當持正法？世尊住久如，正法幾時住？悉檀有幾種？諸見復有幾？何故立毘尼，及以諸比丘，一切諸佛子，獨覺及聲聞？云何轉所依？云何得無相？云何得世通？云何得出世？復以何因緣，心住七地中？僧伽有幾種？云何成破僧？云何為眾生，廣說醫方論？何故大牟尼，唱說如是言：『迦葉拘留孫，拘那含是我？』何故說斷常，及與我無我？何不恒說實，一切唯是心？云何男女林，訶梨菴摩羅，鷄羅娑輪圍，及以金剛山，如是處中間，無量寶莊嚴？仙人乾闥婆，一切皆充滿；此皆何因緣？願尊為我說。」<p>爾時世尊，聞其所請大乘微妙諸佛之心最上法門，即告之言：「善哉大慧！諦聽！諦聽！如汝所問，當次第說。」即說頌言：「若生若不生，涅槃及空相，流轉無自性，波羅蜜佛子，聲聞辟支佛，外道無色行。須彌巨海山，洲渚剎土地，星宿與日月，天眾阿修羅，解脫自在通，力禪諸三昧。滅及如意足，菩提分及道，禪定與無量，諸蘊及往來，乃至滅盡定，心生起言說，心意識無我，五法及自性。分別所分別，能所二種見；諸乘種性處，金摩尼真珠。一闡提大種，荒亂及一佛；智所智教得，眾生有無有。象馬獸何因？云何而捕取？云何因譬喻？相應成悉檀。所作及能作，眾林與迷惑；如是真實理，唯心無境界。諸地無次第，無相轉所依；醫方工巧論，伎術諸明處。須彌諸山地，巨海日月量；上中下眾生，身各幾微塵。一一剎幾塵，一一弓幾肘；幾弓俱盧舍，半由旬由旬。兔毫與隙遊，蟣羊毛穬麥；半升與一升，是各幾穬麥？一斛及十斛，十萬暨千億；乃至頻婆羅，是等各幾數？幾塵成芥子？幾芥成草子？復以幾草子，而成於一豆？幾豆成一銖？幾銖成一兩？幾兩成一斤？幾斤成須彌？此等所應請，何因問餘事？聲聞辟支佛，諸佛及佛子，如是等身量，各有幾微塵？火風各幾塵？一一根有幾？眉及諸毛孔，復各幾塵成？如是等諸事，云何不問我？云何得財富？云何轉輪王？云何王守護？云何得解脫？云何長行句，婬欲及飲食，云何男女林？金剛等諸山，幻夢渴愛譬，諸雲從何起？時節云何有？何因種種味？女男及不男，佛菩薩嚴飾，云何諸妙山？仙闥婆莊嚴，解脫至何所？誰縛誰解脫？云何禪境界？變化及外道，云何無因作？云何有因作？云何轉諸見？云何起計度？云何淨計度？所作云何起？云何而轉去？云何斷諸想？云何起三昧？破三有者誰？何處身云何？云何無有我？云何隨俗說？汝問相云何？及所問非我，云何為胎藏，及以餘支分？云何斷常見？云何心一境？云何言說智？戒種性佛子，云何稱理釋？云何師弟子，眾生種性別？飲食及虛空，聰明魔施設，云何樹行布？是汝之所問。何因一切剎，種種相不同？或有如箜篌，腰鼓及眾花，或有離光明，仙人長苦行；或有好族姓，令眾生尊重。或有體卑陋，為人所輕賤；云何欲界中，修行不成佛？而於色究竟，乃昇等正覺。云何世間人，而能獲神通？何因稱比丘？何故名僧伽？云何化及報，真如智慧佛？云何使其心，得住七地中？此及於餘義，汝今咸問我。如先佛所說，一百八種句；一一相相應，遠離諸見過。亦離於世俗，言語所成法；我當為汝說，佛子應聽受。」<p>爾時大慧菩薩摩訶薩白佛言：「世尊！何者是一百八句？」<p>佛言：「大慧！所謂生句非生句，常句非常句，相句非相句，住異句非住異句，剎那句非剎那句，自性句非自性句，空句非空句，斷句非斷句，心句非心句，中句非中句，緣句非緣句，因句非因句，煩惱句非煩惱句，愛句非愛句，方便句非方便句，善巧句非善巧句，清淨句非清淨句，相應句非相應句，譬喻句非譬喻句，弟子句非弟子句，師句非師句，種性句非種性句，三乘句非三乘句，無影像句非無影像句，願句非願句，三輪句非三輪句，摽相句非摽相句，有句非有句，無句非無句，俱句非俱句，自證聖智句非自證聖智句，現法樂句非現法樂句，剎句非剎句，塵句非塵句，水句非水句，弓句非弓句，大種句非大種句，算數句非算數句，神通句非神通句，虛空句非虛空句，雲句非雲句，巧明句非巧明句，伎術句非伎術句，風句非風句，地句非地句，心句非心句，假立句非假立句，體性句非體性句，蘊句非蘊句，眾生句非眾生句，覺句非覺句，涅槃句非涅槃句，所知句非所知句，外道句非外道句，荒亂句非荒亂句，幻句非幻句，夢句非夢句，陽焰句非陽焰句，影像句非影像句，火輪句非火輪句，乾闥婆句非乾闥婆句，天句非天句，飲食句非飲食句，婬欲句非婬欲句，見句非見句，波羅蜜句非波羅蜜句，戒句非戒句，日月星宿句非日月星宿句，諦句非諦句，果句非果句，滅句非滅句，滅起句非滅起句，醫方句非醫方句，相句非相句，支分句非支分句，禪句非禪句，迷句非迷句，現句非現句，護句非護句，種族句非種族句，仙句非仙句，王句非王句，攝受句非攝受句，寶句非寶句，記句非記句，一闡提句非一闡提句，女男不男句非女男不男句，味句非味句，作句非作句，身句非身句，計度句非計度句，動句非動句，根句非根句，有為句非有為句，因果句非因果句，色究竟句非色究竟句，時節句非時節句，樹藤句非樹藤句，種種句非種種句，演說句非演說句，決定句非決定句，毘尼句非毘尼句，比丘句非比丘句，住持句非住持句，文字句非文字句。大慧！此百八句，皆是過去諸佛所說（上正列中少二句，應訪尋）。」<p>爾時大慧菩薩摩訶薩復白佛言：「世尊！諸識有幾種生住滅？」<p>佛言：「大慧！諸識有二種生住滅，非臆度者之所能知。所謂相續生及相生，相續住及相住，相續滅及相滅。諸識有三相，謂轉相、業相、真相。大慧！識廣說有八，略則唯二，謂現識及分別事識。大慧！如明鏡中現諸色像，現識亦爾。大慧！現識與分別事識，此二識無異，相互為因。大慧！現識以不思議熏變為因；分別事識以分別境界及無始戲論習氣為因。大慧！阿賴耶識虛妄分別種種習氣滅，即一切根識滅，是名相滅。大慧！相續滅者，謂所依因滅及所緣滅，即相續滅。所依因者，謂無始戲論虛妄習氣。所緣者，謂自心所見分別境界。大慧！譬如泥團與微塵非異非不異，金與莊嚴具亦如是。大慧！若泥團與微塵異者，應非彼成，而實彼成，是故不異。若不異者，泥團微塵應無分別。大慧！轉識、藏識若異者，藏識非彼因；若不異者，轉識滅藏識亦應滅；然彼真相不滅。大慧！識真相不滅，但業相滅，若真相滅者，藏識應滅；若藏識滅者，即不異外道斷滅論。<p>「大慧！彼諸外道作如是說：『取境界相續識滅，即無始相續識滅。』大慧！彼諸外道說相續識從作者生，不說眼識依色光明和合而生，唯說作者為生因故。作者是何？彼計勝性丈夫自在時及微塵，為能作者。復次大慧！有七種自性，所謂：集自性，性自性，相自性，大種自性，因自性，緣自性，成自性。復次大慧！有七種第一義，所謂：心所行，智所行，二見所行，超二見所行，超子地所行，如來所行，如來自證聖智所行。大慧！此是過去未來現在一切如來、應、正等覺法自性第一義心；以此心成就如來世間出世間最上法，以聖慧眼，入自共相種種安立，其所安立不與外道惡見共。大慧！云何為外道惡見？謂不知境界自分別現，於自性第一義，見有見無而起言說。大慧！我今當說，若了境如幻、自心所現，則滅妄想三有苦及無知愛業緣。<p>「大慧！有諸沙門婆羅門，妄計非有及有於因果外顯現諸物，依時而住；或計蘊、界、處依緣生住，有已即滅。大慧！彼於若相續、若作用、若生、若滅、若諸有、若涅槃、若道、若業、若果、若諦，是破壞斷滅論。何以故？不得現法故，不見根本故。大慧！譬如瓶破不作瓶事，又如燋種不能生牙；此亦如是，若蘊、界、處法已現當滅，應知此則無相續生，以無因故，但是自心虛妄所見。<p>「復次，大慧！若本無有識三緣合生，龜應生毛、沙應出油，汝宗則壞，違決定義，所作事業悉空無益。大慧！三合為緣是因果性，可說為有，過現未來從無生有，此依住覺想地者，所有理教及自惡見熏習餘氣，作如是說。大慧！愚癡凡夫惡見所噬邪見迷醉，無智妄稱一切智說。<p>「大慧！復有沙門婆羅門，觀一切法皆無自性，如空中雲、如旋火輪、如乾闥婆城、如幻、如焰、如水中月、如夢所見，不離自心；由無始來虛妄見故取以為外。作是觀已斷分別緣，亦離妄心所取名義，知身及物并所住處，一切皆是藏識境界，無能所取及生住滅，如是思惟恒住不捨。大慧！此菩薩摩訶薩不久當得生死涅槃二種平等，大悲方便無功用行，觀眾生如幻如影從緣而起，知一切境界離心無得，行無相道漸昇諸地住三昧境，了達三界皆唯自心，得如幻定絕眾影像，成就智慧證無生法；入金剛喻三昧，當得佛身恒住如如，起諸變化力通自在。大慧！方便以為嚴飾遊眾佛國，離諸外道及心意識，轉依次第成如來身。大慧！菩薩摩訶薩欲得佛身，應當遠離蘊、界、處心因緣所作生住滅法戲論分別，但住心量觀察三有，無始時來妄習所起，思惟佛地無相無生自證聖法，得心自在無功用行，如如意寶隨宜現身，令達唯心漸入諸地。是故大慧！菩薩摩訶薩於自悉檀應善修學。」
。
<juan>大乘入楞伽經卷第二<p>大周于闐國三藏法師實叉難陀奉<#sp>勅譯<p>集一切法品第二之二<p>爾時大慧菩薩摩訶薩復白佛言：「世尊！唯願為我說心、意、意識五法自性相眾妙法門，此是一切諸佛菩薩入自心境離所行相，稱真實義諸佛教心。唯願如來為此山中諸菩薩眾，隨順過去諸佛，演說藏識海浪法身境界。」<p>爾時世尊告大慧菩薩摩訶薩言：「有四種因緣眼識轉。何等為四？所謂：不覺自心現而執取故，無始時來取著於色虛妄習氣故，識本性如是故，樂見種種諸色相故。大慧！以此四緣，阿賴耶識如瀑流水，生轉識浪。如眼識，餘亦如是。於一切諸根微塵毛孔眼等，轉識或頓生，譬如明鏡現眾色像；或漸生，猶如猛風吹大海水。心海亦爾，境界風吹起諸識浪，相續不絕。大慧！因所作相非一非異，業與生相相繫深縛，不能了知色等自性，五識身轉。大慧！與五識俱，或因了別差別境相有意識生，然彼諸識不作是念：『我等同時，展轉為因。』而於自心所現境界，分別執著俱時而起，無差別相各了自境。大慧！諸修行者入於三昧，以習力微起而不覺知，但作是念：『我滅諸識入於三昧。』實不滅識而入三昧，以彼不滅習氣種故，但不取諸境，名為識滅。<p>「大慧！如是藏識行相微細，唯除諸佛及住地菩薩，其餘一切二乘外道定慧之力皆不能知。唯有修行如實行者，以智慧力了諸地相善達句義，無邊佛所廣集善根，不妄分別自心所見，能知之耳。大慧！諸修行人宴處山林上中下修，能見自心分別流注，得諸三昧自在力通，諸佛灌頂菩薩圍繞，知心、意、意識所行境界，超愛業無明生死大海，是故汝等應當親近諸佛菩薩，如實修行大善知識。」<p>爾時世尊重說頌言：「譬如巨海浪，斯由猛風起，洪波鼓溟壑，無有斷絕時。藏識海常住，境界風所動，種種諸識浪，騰躍而轉生。青赤等諸色，鹽貝乳石蜜，花果日月光，非異非不異。意等七種識，應知亦如是，如海共波浪，心俱和合生。譬如海水動，種種波浪轉；藏識亦如是，種種諸識生。心意及意識，為諸相故說；八識無別相，無能相所相。譬如海波浪，是則無差別；諸識心如是，異亦不可得。心能積集業，意能廣積集；了別故名識，對現境說五。」<p>爾時大慧菩薩摩訶薩以頌問曰：「青赤諸色像，眾生識顯現；如浪種種法，云何願佛說？」<p>爾時世尊以頌答曰：「青赤諸色像，浪中不可得；言心起眾相，開悟諸凡夫。而彼本無起，自心所取離；能取及所取，與彼波浪同。身資財安住，眾生識所現；是故見此起，與浪無差別。」<p>爾時大慧復說頌言：「大海波浪性，鼓躍可分別；藏識如是起，何故不覺知？」<p>爾時世尊以頌答曰：「阿賴耶如海，轉識同波浪；為凡夫無智，譬喻廣開演。」<p>爾時大慧復說頌言：「譬如日光出，上下等皆照；世間燈亦然，應為愚說實。已能開示法，何不顯真實？」<p>爾時世尊以頌答曰：「若說真實者，彼心無真實。譬如海波浪，鏡中像及夢；俱時而顯現，心境界亦然。境界不具故，次第而轉生；識以能了知，意復意謂然。五識了現境，無有定次第；譬如工畫師，及畫師弟子，布彩圖眾像，我說亦如是。彩色中無文，非筆亦非素。為悅眾生故，綺煥成眾像；言說則變異，真實離文字。我所住實法，為諸修行說；真實自證處，能所分別離。此為佛子說，愚夫別開演；種種皆如幻，所見不可得。如是種種說，隨事而變異；所說非所應，於彼為非說。譬如眾病人，良醫隨授藥；如來為眾生，隨心應量說。世間依怙者，證智所行處；外道非境界，聲聞亦復然。<p>「復次，大慧！菩薩摩訶薩若欲了知能取所取分別境界，皆是自心之所現者，當離憒閙昏滯睡眠，初中後夜勤加修習；遠離曾聞外道邪論及二乘法，通達自心分別之相。<p>「復次，大慧！菩薩摩訶薩住智慧心所住相已，於上聖智三相當勤修學。何者為三？所謂：無影像相，一切諸佛願持相，自證聖智所趣相。諸修行者獲此相已，即捨跛驢智慧心相，入菩薩第八地，於此三相修行不捨。大慧！無影像相者，謂由慣習一切二乘外道相故而得生起；一切諸佛願持相者，謂由諸佛自本願力所加持故而得生起；自證聖智所趣相者，謂由不取一切法相成就如幻諸三昧身趣佛地智故而得生起。大慧！是名上聖智三種相。若得此相，即到自證聖智所行之處，汝及諸菩薩摩訶薩應勤修學。」<p>爾時大慧菩薩摩訶薩知諸菩薩心之所念，承一切佛威神之力，白佛言：「唯願為說百八句差別所依聖智事自性法門，一切如來、應、正等覺，為諸菩薩摩訶薩墮自共相者，說此妄計性差別義門；知此義已，則能淨治二無我觀境照明諸地，超越一切二乘外道三昧之樂，見諸如來不可思議所行境界，畢竟捨離五法自性，以一切佛法身智慧而自莊嚴，入如幻境住一切剎，兜率陀宮色究竟天，成如來身。」<p>佛言：「大慧！有一類外道，見一切法隨因而盡，生分別解，想兔無角起於無見，如兔角無，一切諸法悉亦如是。復有外道，見大種、求那、塵等諸物形量分位各差別已，執兔無角，於此而生牛有角想。大慧！彼墮二見不了唯心，但於自心增長分別。大慧！身及資生器世間等，一切皆唯分別所現。大慧！應知兔角離於有無，諸法悉然，勿生分別。云何兔角離於有無？互因待故，分析牛角乃至微塵，求其體相終不可得，聖智所行遠離彼見，是故於此不應分別。」<p>爾時大慧菩薩摩訶薩復白佛言：「世尊！彼豈不以妄見起相，比度觀待妄計無耶？」<p>佛言：「不以分別起相待以言無。何以故？彼以分別為生因故，以角分別為其所依，所依為因離異不異，非由相待顯兔角無。大慧！若此分別異兔角者，則非角因；若不異者，因彼而起。大慧！分析牛角乃至極微，求不可得；異於有角言無角者，如是分別決定非理。二俱非有誰待於誰？若相待不成，待於有故言兔角無，不應分別，不正因故。有無論者執有執無，二俱不成。<p>「大慧！復有外道，見色形狀虛空分齊而生執著，言色異虛空起於分別。大慧！虛空是色隨入色種。大慧！色是虛空，能持所持建立性故，色空分齊應如是知。大慧！大種生時自相各別，不住虛空中，非彼無虛空。大慧！兔角亦爾，觀待牛角言彼角無。大慧！分析牛角乃至微塵，又析彼塵其相不現。彼何所待而言無耶？若待餘物彼亦如是。大慧！汝應遠離兔角、牛角、虛空及色所有分別，汝及諸菩薩摩訶薩，應常觀察自心所見分別之相，於一切國土為諸佛子說觀察自心修行之法。」<p>爾時世尊即說頌言：「心所見無有，唯依心故起；身資所住影，眾生藏識現。心意及與識，自性五種法，二無我清淨，諸導師演說。長短共觀待，展轉互相生；因有故成無，因無故成有。微塵分析事，不起色分別；唯心所安立，惡見者不信。外道非行處，聲聞亦復然；救世之所說，自證之境界。」<p>爾時大慧菩薩摩訶薩，為淨心現流故而請佛言：「世尊！云何淨諸眾生自心現流？為漸次淨？為頓淨耶？」<p>佛言：「大慧！漸淨非頓。如菴羅果漸熟非頓，諸佛如來淨諸眾生自心現流，亦復如是漸淨非頓；如陶師造器漸成非頓，諸佛如來淨諸眾生自心現流，亦復如是漸而非頓；譬如大地生諸草木漸生非頓，諸佛如來淨諸眾生自心現流，亦復如是漸而非頓。大慧！譬如人學音樂書畫種種伎術漸成非頓，諸佛如來淨諸眾生自心現流，亦復如是漸而非頓。譬如明鏡頓現眾像而無分別，諸佛如來淨諸眾生自心現流，亦復如是，頓現一切無相境界而無分別；如日月輪一時遍照一切色像，諸佛如來淨諸眾生自心過習，亦復如是，頓為示現不可思議諸佛如來智慧境界；譬如藏識頓現於身及資生國土一切境界，報佛亦爾，於色究竟天，頓能成熟一切眾生令修諸行；譬如法佛頓現報佛，及以化佛光明照曜自證聖境，亦復如是，頓現法相而為照曜，令離一切有無惡見。<p>「復次，大慧！法性所流，佛說一切法自相共相，自心現習氣因相，妄計性所執因相，更相繫屬，種種幻事皆無自性，而諸眾生種種執著取以為實，悉不可得。<p>「復次，大慧！妄計自性執著緣起自性起。大慧！譬如幻師以幻術力，依草木瓦石幻作眾生若干色像，令其見者種種分別，皆無真實。大慧！此亦如是，由取著境界習氣力故，於緣起性中，有妄計性種種相現，是名妄計性生。大慧！是名法性所流佛說法相。<p>「大慧！法性佛者，建立自證智所行，離心自性相。大慧！化佛說施、戒、忍、進、禪定、智慧、蘊、界、處法及諸解脫諸識行相，建立差別，越外道見，超無色行。復次，大慧！法性佛非所攀緣，一切所緣一切所作相根量等相，悉皆遠離，非凡夫二乘及諸外道執著我相所取境界。是故大慧！於自證聖智勝境界相當勤修學，於自心所現分別見相當速捨離。<p>「復次，大慧！聲聞乘有二種差別相，所謂：自證聖智殊勝相，分別執著自性相。云何自證聖智殊勝相？謂明見苦、空、無常、無我、諸諦境界，離欲寂滅故，於蘊、界、處若自若共外不壞相，如實了知故心住一境，住一境已獲禪解脫三昧道果而得出離，住自證聖智境界樂，未離習氣及不思議變易死，是名聲聞乘自證聖智境界相。菩薩摩訶薩雖亦得此聖智境界，以憐愍眾生故，本願所持故，不證寂滅門及三昧樂，諸菩薩摩訶薩於此自證聖智樂中不應修學。大慧！云何分別執著自性相？所謂：知堅、濕、煖、動、青黃赤白如是等法，非作者生，然依教理見自共相分別執著，是名聲聞乘分別執著相。菩薩摩訶薩於此法中應知應捨，離人無我見入法無我相，漸住諸地。」<p>爾時大慧菩薩摩訶薩白佛言：「世尊！如來所說常不思議自證聖智第一義境，將無同諸外道所說常不思議作者耶？」<p>佛言：「大慧！非諸外道作者得常不思議。所以者何？諸外道常不思議因，自相不成。既因自相不成，以何顯示常不思議？大慧！外道所說常不思議，若因自相成，彼則有常；但以作者為因相故，常不思議不成。大慧！我第一義常不思議，第一義因相成，遠離有無，自證聖智所行相故有相；第一義智為其因故有因，離有無故非作者，如虛空涅槃寂滅法故常不思議；是故我說常不思議，不同外道所有諍論。大慧！此常不思議，是諸如來自證聖智所行真理，是故菩薩當勤修學。<p>「復次，大慧！外道常不思議，以無常異相因故常，非自相因力故常。大慧！外道常不思議，以見所作法有已還無，無常已比知是常；我亦見所作法有已還無，無常已不因此說為常。大慧！外道以如是因相成常不思議，此因相非有，同於兔角故，常不思議唯是分別，但有言說。何故彼因同於兔角？無自因相故。大慧！我常不思議，以自證為因相，不以外法有已還無無常為因；外道反此，曾不能知常不思議自因之相，而恒在於自證聖智所行相外，此不應說。<p>「復次，大慧！諸聲聞畏生死妄想苦而求涅槃，不知生死涅槃差別之相，一切皆是妄分別有，無所有故，妄計未來諸根境滅以為涅槃，不知證自智境界轉所依藏識為大涅槃，彼愚癡人說有三乘，不說唯心無有境界。大慧！彼人不知去來現在諸佛所說自心境界，取心外境，常於生死輪轉不絕。<p>「復次，大慧！去來現在諸如來說一切法不生。何以故？自心所見非有性故，離有無生故，如兔馬等角凡愚妄取，唯自證聖智所行之處，非諸愚夫二分別境。大慧！身及資生器世間等，一切皆是藏識影像，所取能取二種相現；彼諸愚夫，墮生住滅二見中故，於中妄起有無分別。大慧！汝於此義當勤修學。<p>「復次，大慧！有五種種性。何等為五？謂：聲聞乘種性，緣覺乘種性，如來乘種性，不定種性，無種性。大慧！云何知是聲聞乘種性？謂若聞說於蘊、界、處自相共相，若知若證，舉身毛竪心樂修習，於緣起相不樂觀察，應知此是聲聞乘種性；彼於自乘見所證已，於五六地斷煩惱結，不斷煩惱習，住不思議死。正師子吼言：『我生已盡，梵行已立，所作已辦，不受後有。』修習人無我，乃至生於得涅槃覺。大慧！復有眾生求證涅槃，言能覺知我人眾生養者取者，此是涅槃；復有說言，見一切法因作者有，此是涅槃。大慧！彼無解脫，以未能見法無我故。此是聲聞乘及外道種性，於未出中生出離想，應勤修習捨此惡見。<p>「大慧！云何知是緣覺乘種性？謂若聞說緣覺乘法，舉身毛竪悲泣流淚，離憒閙緣無所染著。有時聞說現種種身，或聚或散神通變化，其心信受無所違逆，當知此是緣覺乘種性；應為其說緣覺乘法。<p>「大慧！如來乘種性所證法有三種，所謂：自性無自性法，內身自證聖智法，外諸佛剎廣大法。大慧！若有聞說此一一法及自心所現身財建立阿賴耶識不思議境，不驚不怖不畏，當知此是如來乘性。<p>「大慧！不定種性者，謂聞說彼三種法時，隨生信解而順修學。大慧！為初治地人而說種性，欲令其入無影像地，作此建立。大慧！彼住三昧樂聲聞，若能證知自所依識，見法無我淨煩惱習，畢竟當得如來之身。」<p>爾時世尊即說頌言：「預流一來果，不還阿羅漢；是等諸聖人，其心悉迷惑。我所立三乘，一乘及非乘；為愚夫少智，樂寂諸聖說。第一義法門，遠離於二取；住於無境界，何建立三乘。諸禪及無量，無色三摩提；乃至滅受想，唯心不可得。<p>「復次，大慧！此中一闡提，何故於解脫中不生欲樂？大慧！以捨一切善根故，為無始眾生起願故。云何捨一切善根？謂謗菩薩藏，言：『此非隨順契經調伏解脫之說。』作是語時，善根悉斷不入涅槃。云何為無始眾生起願？謂諸菩薩以本願方便，願一切眾生悉入涅槃，若一眾生未涅槃者，我終不入。此亦住一闡提趣，此是無涅槃種性相。」<p>大慧菩薩言：「世尊！此中何者畢竟不入涅槃？」<p>佛言：「大慧！彼菩薩一闡提，知一切法本來涅槃，畢竟不入，非捨善根。何以故？捨善根一闡提，以佛威力故，或時善根生。所以者何？佛於一切眾生無捨時故。是故菩薩一闡提不入涅槃。<p>「復次，大慧！菩薩摩訶薩當善知三自性相。何者為三？所謂：妄計自性，緣起自性，圓成自性。大慧！妄計自性從相生。云何從相生？謂彼依緣起事相種類顯現，生計著故。大慧！彼計著事相，有二種妄計性生，是諸如來之所演說，謂：名相計著相，事相計著相。大慧！事計著相者，謂計著內外法；相計著相者，謂即彼內外法中計著自共相；是名二種妄計自性相。大慧！從所依所緣起，是緣起性。何者圓成自性？謂離名相事相一切分別，自證聖智所行真如。大慧！此是圓成自性如來藏心。」<p>爾時世尊即說頌言：「名相分別，二自性相；正智真如，是圓成性。<p>「大慧！是名觀察五法自性相法門，自證聖智所行境界，汝及諸菩薩摩訶薩當勤修學。<p>「復次，大慧！菩薩摩訶薩當善觀察二無我相。何者為二？所謂：人無我相，法無我相。大慧！何者是人無我相？謂：蘊、界、處離我我所，無知愛業之所生起眼等識生，取於色等而生計著；又自心所見身器世間，皆是藏心之所顯現，剎那相續變壞不停，如河流、如種子、如燈焰、如迅風、如浮雲，躁動不安如猨猴，樂不淨處如飛蠅，不知厭足如猛火，無始虛偽習氣為因，諸有趣中流轉不息如汲水輪，種種色身威儀進止，譬如死屍呪力故行，亦如木人因機運動，若能於此善知其相，是名人無我智。<p>「大慧！云何為法無我智？謂知蘊、界、處是妄計性，如蘊、界、處離我我所，唯共積聚愛業繩縛，互為緣起無能作者，蘊等亦爾離自共相，虛妄分別種種相現，愚夫分別非諸聖者，如是觀察一切諸法，離心、意、意識五法自性，是名菩薩摩訶薩法無我智。得此智已知無境界，了諸地相，即入初地心生歡喜，次第漸進乃至善慧及以法雲，諸有所作皆悉已辦。住是地已，有大寶蓮花王眾寶莊嚴，於其花上有寶宮殿狀如蓮花，菩薩往修幻性法門之所成就，而坐其上，同行佛子前後圍繞，一切佛剎所有如來皆舒其手，如轉輪王子灌頂之法而灌其頂，超佛子地獲自證法，成就如來自在法身。大慧！是名見法無我相，汝及諸菩薩摩訶薩應勤修學。」<p>爾時大慧菩薩摩訶薩復白佛言：「世尊！願說建立誹謗相，令我及諸菩薩摩訶薩離此惡見，疾得阿耨多羅三藐三菩提；得菩提已，破建立常、誹謗斷見，令於正法不生毀謗。」<p>佛受其請即說頌言：「身資財所住，皆唯心影像。凡愚不能了，起建立誹謗；所起但是心，離心不可得。」<p>爾時世尊欲重說此義，告大慧言：「有四種無有有建立。何者為四？所謂：無有相建立相，無有見建立見，無有因建立因，無有性建立性，是為四。大慧！誹謗者，謂於諸惡見所建立法求不可得，不善觀察遂生誹謗，此是建立誹謗相。大慧！云何無有相建立相？謂於蘊、界、處自相共相本無所有，而生計著，此如是、此不異，而此分別從無始種種惡習所生，是名無有相建立相。云何無有見建立見？謂於蘊、界、處建立我人眾生等見，是名無有見建立見。云何無有因建立因？謂初識前無因不生，其初識本無，後眼色明念等為因如幻生，生已有、有還滅，是名無有因建立因。云何無有性建立性？謂於虛空涅槃非數滅無作性，執著建立。大慧！此離性非性，一切諸法離於有無，猶如毛輪、兔馬等角，是名無有性建立性。大慧！建立誹謗，皆是凡愚不了唯心而生分別，非諸聖者，是故汝等當勤觀察遠離此見。<p>「大慧！菩薩摩訶薩善知心、意、意識、五法、自性、二無我相已，為眾生故作種種身，如依緣起起妄計性，亦如摩尼隨心現色，普入佛會聽聞佛說，諸法如幻、如夢如影、如鏡中像、如水中月，遠離生滅及以斷常，不住聲聞辟支佛道，聞已成就無量百千億那由他三昧，得此三昧已，遍遊一切諸佛國土，供養諸佛生諸天上，顯揚三寶示現佛身，為諸聲聞菩薩大眾，說外境界皆唯是心，悉令遠離有無等執。」<p>爾時世尊即說頌言：「佛子能觀見，世間唯是心。示現種種身，所作無障礙；神通力自在，一切皆成就。」<p>爾時大慧菩薩摩訶薩復請佛言：「願為我說一切法空、無生、無二、無自性相。我及諸菩薩悟此相故，離有無分別，疾得阿耨多羅三藐三菩提。」<p>佛言：「諦聽！當為汝說。大慧！空者即是妄計性句義。大慧！為執著妄計自性故，說空、無生、無二、無自性。大慧！略說空性有七種。謂：相空、自性空、無行空、行空、一切法不可說空、第一義聖智大空、彼彼空。云何相空？謂一切法自相共相空，展轉積聚互相待故，分析推求無所有故，自他及共皆不生故，自共相無生亦無住，是故名一切法自相空。云何自性空？謂一切法自性不生，是名自性空。云何無行空？所謂諸蘊本來涅槃無有諸行，是名無行空。云何行空？所謂諸蘊由業及因和合而起，離我我所，是名行空。云何一切法不可說空？謂一切法妄計自性無可言說，是名不可說空。云何第一義聖智大空？謂得自證聖智時，一切諸見過習悉離，是名第一義聖智大空。云何彼彼空？謂於此無彼，是名彼彼空，譬如鹿子母堂無象馬牛羊等，我說彼堂空，非無比丘眾。大慧！非謂堂無堂自性，非謂比丘無比丘自性，非謂餘處無象馬牛羊。大慧！一切諸法自共相，彼彼求不可得，是故說名彼彼空。是名七種空。大慧！此彼彼空，空中最麁，汝應遠離。<p>「復次，大慧！無生者，自體不生而非不生，除住三昧，是名無生。大慧！無自性者，以無生故密意而說。大慧！一切法無自性，以剎那不住故，見後變異故，是名無自性。云何無二相？大慧！如光影如長短如黑白，皆相待立，獨則不成。大慧！非於生死外有涅槃，非於涅槃外有生死，生死涅槃無相違相。如生死涅槃，一切法亦如是，是名無二相。大慧！空、無生、無二、無自性相，汝當勤學。」<p>爾時世尊重說頌言：「我常說空法，遠離於斷常；生死如幻夢，而業亦不壞。虛空及涅槃，滅二亦如是；愚夫妄分別，諸聖離有無。」<p>爾時世尊復告大慧菩薩摩訶薩言：「大慧！此空、無生、無自性、無二相，悉入一切諸佛所說修多羅中，佛所說經皆有是義。大慧！諸修多羅隨順一切眾生心說，而非真實在於言中，譬如陽焰誑惑諸獸令生水想而實無水，眾經所說亦復如是。隨諸愚夫自所分別令生歡喜，非皆顯示聖智證處真實之法。大慧！應隨順義莫著言說。」<p>爾時大慧菩薩摩訶薩白佛言：「世尊！修多羅中說如來藏本性清淨，常恒不斷無有變易，具三十二相，在於一切眾生身中，為蘊、界、處垢衣所纏，貪、恚、癡等妄分別垢之所污染，如無價寶在垢衣中。外道說我是常作者，離於求那自在無滅。世尊所說如來藏義，豈不同於外道我耶？」<p>佛言：「大慧！我說如來藏，不同外道所說之我。大慧！如來、應、正等覺，以性空、實際、涅槃、不生、無相無願等諸句義，說如來藏，為令愚夫離無我怖，說無分別無影像處如來藏門，未來現在諸菩薩摩訶薩，不應於此執著於我。大慧！譬如陶師於泥聚中，以人功水杖輪繩方便作種種器；如來亦爾，於遠離一切分別相無我法中，以種種智慧方便善巧，或說如來藏，或說為無我，種種名字各各差別。大慧！我說如來藏，為攝著我諸外道眾，令離妄見入三解脫，速得證於阿耨多羅三藐三菩提，是故諸佛說如來藏，不同外道所說之我。若欲離於外道見者，應知無我如來藏義。」<p>爾時世尊即說頌曰：「士夫相續蘊，眾緣及微塵，勝自在作者，此但心分別。」<p>爾時大慧菩薩普觀未來一切眾生，復請佛言：「願為我說具修行法，如諸菩薩摩訶薩成大修行。」<p>佛言：「大慧！菩薩摩訶薩具四種法成大修行。何者為四？謂：觀察自心所現故，遠離生住滅見故，善知外法無性故，專求自證聖智故。若諸菩薩成此四法，則得名為大修行者。大慧！云何觀察自心所現？謂觀三界唯是自心，離我我所，無動作無來去，無始執著過習所熏，三界種種色行名言繫縛身資所住分別隨入之所顯現，菩薩摩訶薩如是觀察自心所現。大慧！云何得離生住滅見？所謂觀一切法如幻夢生，自他及俱皆不生故，隨自心量之所現故，見外物無有故，見諸識不起故，及眾緣無積故，分別因緣起三界故。如是觀時，若內若外一切諸法皆不可得，知無體實遠離生見，證如幻性，即時逮得無生法忍，住第八地，了心、意、意識、五法、自性、二無我境，轉所依止獲意生身。」<p>大慧言：「世尊！以何因緣名意生身？」<p>佛言：「大慧！意生身者，譬如意去速疾無礙，名意生身。大慧！譬如心意於無量百千由旬之外，憶先所見種種諸物，念念相續疾詣於彼，非是其身及山河石壁所能為礙。意生身者亦復如是，如幻三昧力通自在諸相莊嚴，憶本成就眾生願故，猶如意去生於一切諸聖眾中，是名菩薩摩訶薩得遠離於生住滅見。大慧！云何觀察外法無性？謂觀察一切法，如陽焰、如夢境、如毛輪，無始戲論種種執著，虛妄惡習為其因故，如是觀察一切法時，即是專求自證聖智。大慧！是名菩薩具四種法成大修行，汝應如是勤加修學。」<p>爾時大慧菩薩摩訶薩復請佛言：「願說一切法因緣相，令我及諸菩薩摩訶薩了達其義，離有無見，不妄執諸法漸生頓生。」<p>佛言：「大慧！一切法因緣生有二種，謂：內及外。外者，謂以泥團、水、杖輪、繩、人功等緣和合成瓶；如泥瓶，縷疊草席、種牙酪蘇，悉亦如是，名外緣前後轉生。內者，謂無明愛業等生蘊、界、處法，是為內緣起，此但愚夫之所分別。<p>「大慧！因有六種，謂：當有因，相屬因，相因，能作因，顯了因，觀待因。大慧！當有因者，謂內外法作因生果。相屬因者，謂內外法作緣，生果蘊種子等。相因者，作無間相，生相續果。能作因者，謂作增上而生於果，如轉輪王。顯了因者，謂分別生能顯境相，如燈照物。觀待因者，謂滅時相續斷，無妄想生。大慧！此是愚夫自所分別，非漸次生亦非頓生。何以故？大慧！若頓生者，則作與所作無有差別，求其因相不可得故。若漸生者，求其體相亦不可得，如未生子云何名父？諸計度人言以因緣、所緣緣、無間緣、增上緣等，所生能生互相繫屬次第生者，理不得成，皆是妄情執著相故。大慧！漸次與頓皆悉不生，但有心現身資等故，外自共相皆無性故，惟除識起自分別見。大慧！是故應離因緣所作和合相中漸頓生見。」<p>爾時世尊重說頌言：「一切法無生，亦復無有滅。於彼諸緣中，分別生滅相；非遮諸緣會，如是滅復生。但止於凡愚，妄情之所著；緣中法有無，是悉無有生。習氣迷轉心，從是三有現；本來無有生，亦復無有滅。觀一切有為，譬如虛空花；離能取所取，一切迷惑見。無能生所生，亦復無因緣；但隨世俗故，而說有生滅。」
。
<juan>大乘入楞伽經卷第三<p>大周于闐國三藏法師實叉難陀奉<#sp>勅譯<p>集一切法品第二之三<p>爾時大慧菩薩摩訶薩復白佛言：「世尊！願為我說言說分別相心法門。我及諸菩薩摩訶薩善知此故，通達能說所說二義，疾得阿耨多羅三藐三菩提；令一切眾生於二義中而得清淨。」<p>佛言：「大慧！有四種言說分別相。所謂：相言說，夢言說，計著過惡言說，無始妄想言說。大慧！相言說者，所謂執著自分別色相生。夢言說者，謂夢先所經境界，覺已憶念，依不實境生。計著過惡言說者，謂憶念怨讎先所作業生。無始妄想言說者，以無始戲論妄執習氣生。是為四。」<p>大慧復言：「世尊！願更為說言語分別所行之相。何處？何因？云何而起？」<p>佛言：「大慧！依頭胸喉鼻、脣齶齒舌和合而起。」<p>大慧復言：「世尊！言語分別，為異不異？」<p>佛言：「大慧！非異非不異。何以故？分別為因起言語故，若異者，分別不應為因，若不異者，語言不應顯義，是故非異亦非不異。」<p>大慧復言：「世尊！為言語是第一義？為所說是第一義？」<p>佛告大慧：「非言語是，亦非所說。何以故？第一義者是聖樂處，因言而入，非即是言。第一義者是聖智內自證境，非言語分別智境，言語分別不能顯示。大慧！言語者起滅動搖展轉因緣生，若展轉緣生，於第一義不能顯示。第一義者無自他相，言語有相不能顯示。第一義者但唯自心，種種外想悉皆無有，言語分別不能顯示。是故，大慧！應當遠離言語分別。」<p>爾時世尊重說頌言：「諸法無自性，亦復無言說；不見空空義，愚夫故流轉。一切法無性，離語言分別；諸有如夢化，非生死涅槃。如王及長者，為令諸子喜；先示相似物，後賜真實者。我今亦復然，先說相似法；後乃為其演，自證實際法。」<p>爾時大慧菩薩摩訶薩復白佛言：「世尊！願為我說離一異、俱不俱、有無、非有無、常無常等，一切外道所不能行，自證聖智所行境界，遠離妄計自相共相，入於真實第一義境，漸淨諸地入如來位，以無功用本願力故，如如意寶普現一切無邊境界，一切諸法皆是自心所見差別，令我及餘諸菩薩等於如是等法，離妄計自性自共相見，速證阿耨多羅三藐三菩提，普令眾生具足圓滿一切功德。」<p>佛言：「大慧！善哉！善哉！汝哀愍世間請我此義，多所利益多所安樂。大慧！凡夫無智不知心量，妄習為因執著外物，分別一異、俱不俱、有無、非有無、常無常等一切自性。大慧！譬如群獸為渴所逼，於熱時焰而生水想，迷惑馳趣不知非水；愚癡凡夫亦復如是，無始戲論分別所熏，三毒燒心樂色境界，見生住滅取內外法，墮一異等執著之中。大慧！如乾闥婆城，非城非非城，無智之人無始時來，執著城種妄習熏故，而作城想。外道亦爾，以無始來妄習熏故，不能了達自心所現，著一異等種種言說。大慧！譬如有人夢見男女象馬車步、城邑園林種種嚴飾，覺已憶念彼不實事。大慧！汝意云何？如是之人是黠慧不？」<p>答言：「不也。」<p>「大慧！外道亦爾，惡見所噬不了唯心，執著一異有無等見。大慧！譬如畫像無高無下，愚夫妄見作高下想。未來外道亦復如是，惡見熏習妄心增長，執一異等自壞壞他，於離有無無生之論，亦說為無，此謗因果拔善根本，應知此人分別有無起自他見，當墮地獄，欲求勝法宜速遠離。大慧！譬如翳目見有毛輪，互相謂言此事希有。而此毛輪非有非無，見不見故。外道亦爾，惡見分別執著一異、俱不俱等，誹謗正法自陷陷他。大慧！譬如火輪實非是輪，愚夫取著非諸智者。外道亦爾，惡見樂欲執著一異、俱不俱等，一切法生。大慧！譬如水泡似玻❥珠；愚夫執實奔馳而取，然彼水泡，非珠非非珠，取不取故。外道亦爾，惡見分別習氣所熏，說非有為生壞於緣有。<p>「復次，大慧！立三種量已，於聖智內證離二自性法，起有性分別。大慧！諸修行者，轉心、意、識，離能所取，住如來地自證聖法，於有及無不起於想。大慧！諸修行者，若於境界起有無執，則著我人眾生壽者。大慧！一切諸法自相共相，是化佛說非法佛說。大慧！化佛說法但順愚夫所起之見，不為顯示自證聖智三昧樂境。大慧！譬如水中有樹影現，彼非影非非影，非樹形非非樹形。外道亦爾，諸見所熏不了自心，於一異等而生分別。大慧！譬如明鏡無有分別，隨順眾緣現諸色像，彼非像非非像而見像非像，愚夫分別而作像想。外道亦爾，於自心所現種種形像，而執一異俱不俱相。大慧！譬如谷響，依於風水人等音聲和合而起，彼非有非無，以聞聲非聲故。外道亦爾，自心分別熏習力故，起於一異、俱不俱見。大慧！譬如大地無草木處，日光照觸焰水波動，彼非有非無，以倒想非想故。愚癡凡夫亦復如是，無始戲論惡習所熏，於聖智自證法性門中，見生住滅一異有無俱不俱性。大慧！譬如木人及以起屍，以毘舍闍、機關力故，動搖運轉云為不絕，無智之人取以為實。愚癡凡夫亦復如是，隨逐外道起諸惡見，著一異等虛妄言說。是故大慧！當於聖智所證法中，離生住滅、一異、有無、俱不俱等一切分別。」<p>爾時世尊重說頌言：「諸識蘊有五，猶如水樹影；所見如幻夢，不應妄分別。三有如陽焰，幻夢及毛輪；若能如是觀，究竟得解脫。譬如熱時焰，動轉迷亂心；渴獸取為水，而實無水事。如是識種子，動轉見境界；如翳者所見，愚夫生執著。無始生死中，執著所緣覆；退捨令出離，如因㨝出㨝。幻呪機所作，浮雲夢電光；觀世恒如是，永斷三相續。此中無所有，如空中陽焰；如是知諸法，則為無所知。諸蘊如毛輪，於中妄分別；唯假施設名，求相不可得。如畫垂髮幻，夢乾闥婆城；火輪熱時焰，實無而見有。如是常無常，一異俱不俱；無始繫縛故，愚夫妄分別。明鏡水淨眼，摩尼妙寶珠；於中現色像，而實無所有。心識亦如是，普現眾色相；如夢空中焰，亦如石女兒。<p>「復次，大慧！諸佛說法離於四句。謂離一異、俱不俱及有無等建立誹謗。大慧！諸佛說法以諦、緣起、滅、道、解脫而為其首，非與勝性、自在、宿作、自然、時、微塵等而共相應。大慧！諸佛說法為淨惑智二種障故，次第令住一百八句無相法中，而善分別諸乘地相，猶如商主善導眾人。<p>「復次，大慧！有四種禪。何等為四？謂：愚夫所行禪，觀察義禪，攀緣真如禪，諸如來禪。大慧！云何愚夫所行禪，謂聲聞緣覺諸修行者，知人無我，見自他身骨鎖相連，皆是無常苦不淨相。如是觀察堅著不捨，漸次增勝至無想滅定，是名愚夫所行禪。云何觀察義禪？謂知自共相人無我已，亦離外道自他俱作，於法無我諸地相義，隨順觀察，是名觀察義禪。云何攀緣真如禪？謂若分別無我有二是虛妄念，若如實知彼念不起，是名攀緣真如禪。云何諸如來禪？謂入佛地住自證聖智三種樂，為諸眾生作不思議事，是名諸如來禪。」<p>爾時世尊重說頌言：「愚夫所行禪，觀察義相禪，攀緣真如禪，如來清淨禪。修行者在定，觀見日月形，波頭摩深險，虛空火及畫，如是種種相，墮於外道法；亦墮於聲聞，辟支佛境界。捨離此一切，住於無所緣；是則能隨入，如如真實相。十方諸國土，所有無量佛；悉引光明手，而摩是人頂。」<p>爾時大慧菩薩摩訶薩復白佛言：「世尊！諸佛如來所說涅槃，說何等法名為涅槃？」<p>佛告大慧：「一切識自性習氣，及藏識、意、意識見習轉已，我及諸佛說名涅槃，即是諸法性空境界。復次，大慧！涅槃者，自證聖智所行境界，遠離斷常及以有無。云何非常？謂離自相共相諸分別故。云何非斷？謂去來現在一切聖者自證智所行故。復次，大慧！大般涅槃不壞不死，若死者應更受生，若壞者應是有為，是故涅槃不壞不死，諸修行者之所歸趣。復次，大慧！無捨無得故，非斷非常故，不一不異故，說名涅槃。復次，大慧！聲聞緣覺知自共相捨離憒閙，不生顛倒不起分別，彼於其中生涅槃想。<p>「復次，大慧！有二種自性相。何者為二？謂：執著言說自性相，執著諸法自性相。執著言說自性相者，以無始戲論執著言說習氣故起。執著諸法自性相者，以不覺自心所現故起。<p>「復次，大慧！諸佛有二種加持，持諸菩薩，令頂禮佛足請問眾義。云何為二？謂：令入三昧，及身現其前手灌其頂。大慧！初地菩薩摩訶薩蒙諸佛持力故，入菩薩大乘光明定，入已十方諸佛普現其前身語加持，如金剛藏及餘成就如是功德相菩薩摩訶薩者是。大慧！此菩薩摩訶薩蒙佛持力入三昧已，於百千劫集諸善根，漸入諸地，善能通達治所治相，至法雲地處大蓮花微妙宮殿，坐於寶座，同類菩薩所共圍繞，首戴寶冠身如黃金，瞻蔔花色如盛滿月，放大光明，十方諸佛舒蓮花手，於其座上而灌其頂。如轉輪王太子受灌頂已而得自在，此諸菩薩亦復如是，是名為二。諸菩薩摩訶薩為二種持之所持故，即能親見一切諸佛，異則不能。復次，大慧！諸菩薩摩訶薩入於三昧現通說法，如是一切皆由諸佛二種持力。大慧！若諸菩薩離佛加持能說法者，則諸凡夫亦應能說。大慧！山林草樹城郭宮殿及諸樂器，如來至處，以佛持力尚演法音，況有心者，聾盲瘖瘂離苦解脫。大慧！如來持力有如是等廣大作用。」<p>大慧菩薩復白佛言：「何故如來以其持力，令諸菩薩入於三昧及殊勝地中手灌其頂？」<p>佛言：「大慧！為欲令其遠離魔業諸煩惱故，為令不墮聲聞地故，為令速入如來地故，令所得法倍增長故，是故諸佛以加持力持諸菩薩。大慧！若不如是，彼菩薩便墮外道及以聲聞魔境之中，則不能得無上菩提，是故如來以加持力攝諸菩薩。」<p>爾時世尊重說頌言：「世尊清淨願，有大加持力；初地十地中，三昧及灌頂。」<p>爾時大慧菩薩摩訶薩復白佛言：「世尊！佛說緣起，是由作起非自體起。外道亦說勝性、自在、時、我、微塵生於諸法。今佛世尊，但以異名說作緣起，非義有別。世尊！外道亦說以作者故從無生有；世尊亦說以因緣故一切諸法本無而生、生已歸滅，如佛所說，無明緣行乃至老死，此說無因非說有因。世尊說言此有故彼有，若一時建立非次第相待者，其義不成。是故外道說勝，非如來也。何以故？外道說因不從緣生而有所生。世尊所說，果待於因因復待因，如是展轉成無窮過。又此有故彼有者，則無有因。」<p>佛言：「大慧！我了諸法唯心所現，無能取所取，說此有故彼有，非是無因及因緣過失。大慧！若不了諸法唯心所現，計有能取及以所取，執著外境若有若無，彼有是過，非我所說。」<p>大慧菩薩復白佛言：「世尊有言說，故必有諸法；若無諸法，言依何起？」<p>佛言：「大慧！雖無諸法亦有言說，豈不現見龜毛、兔角、石女兒等，世人於中皆起言說。大慧！彼非有非非有，而有言說耳。大慧！如汝所說，有言說故有諸法者，此論則壞。大慧！非一切佛土皆有言說，言說者假安立耳。大慧！或有佛土瞪視顯法，或現異相，或復揚眉，或動目睛，或示微笑嚬呻謦欬憶念動搖，以如是等而顯於法。大慧！如不瞬世界、妙香世界及普賢如來佛土之中，但瞪視不瞬，令諸菩薩獲無生法忍及諸勝三昧。大慧！非由言說而有諸法，此世界中蠅蟻等蟲，雖無言說成自事故。」<p>爾時世尊重說頌言：「如虛空兔角，及與石女兒；無而有言說，妄計法如是。因緣和合中，愚夫妄謂生；不能如實解，流轉於三有。」<p>爾時大慧菩薩摩訶薩復白佛言：「世尊！所說常聲依何處說？」<p>佛言：「大慧！依妄法說，以諸妄法聖人亦現、然不顛倒。大慧！譬如陽焰、火輪、垂髮、乾闥婆城、夢幻鏡像，世無智者生顛倒解，有智不然，然非不現。大慧！妄法現時無量差別，然非無常。何以故？離有無故。云何離有無？一切愚夫種種解故，如恒河水有見不見，餓鬼不見不可言有，餘所見故不可言無，聖於妄法離顛倒見。大慧！妄法是常，相不異故，非諸妄法有差別相，以分別故而有別異，是故妄法其體是常。大慧！云何而得妄法真實？謂諸聖者於妄法中不起顛倒，非顛倒覺；若於妄法有少分想，則非聖智；有少想者，當知則是愚夫戲論，非聖言說。<p>「大慧！若分別妄法是倒非倒，彼則成就二種種性，謂：聖種性，凡夫種性。大慧！聖種性者，彼復三種，謂：聲聞，緣覺，佛乘別故。大慧！云何愚夫分別妄法生聲聞乘種性？所謂計著自相共相。大慧！何謂復有愚夫分別妄法成緣覺乘種性？謂即執著自共相時離於憒閙。大慧！何謂智人分別妄法而得成就佛乘種性？所謂了達一切唯是自心分別所見，無有外法。大慧！有諸愚夫分別妄法種種事物，決定如是、決定不異，此則成就生死乘性。大慧！彼妄法中種種事物，非即是物亦非非物。大慧！即彼妄法，諸聖智者，心、意、意識諸惡習氣自性法轉依故，即說此妄名為真如，是故真如離於心識，我今明了顯示此句，離分別者，悉離一切諸分別故。」<p>大慧菩薩白言：「世尊！所說妄法，為有為無？」<p>佛言：「如幻，無執著相故，若執著相體是有者，應不可轉，則諸緣起，應如外道說作者生。」<p>大慧又言：「若諸妄法同於幻者，此則當與餘妄作因。」<p>佛言：「大慧！非諸幻事為妄惑因，以幻不生諸過惡故，以諸幻事無分別故。大慧！夫幻事者，從他明呪而得生起，非自分別過習力起，是故幻事不生過惡。大慧！此妄惑法，唯是愚夫心所執著，非諸聖者。」<p>爾時世尊重說頌言：「聖不見妄法，中間亦非實；以妄即真故，中間亦真實。若離於妄法，而有相生者；此還即是妄，如翳未清淨。<p>「復次，大慧！見諸法非幻無有相似，故說一切法如幻。」<p>大慧言：「世尊！為依執著種種幻相，言一切法猶如幻耶？為異依此執著顛倒相耶？若依執著種種幻相，言一切法猶如幻者，世尊！非一切法悉皆如幻。何以故？見種種色相不無因故。世尊！都無有因令種種色相顯現如幻。是故，世尊！不可說言依於執著種種幻相，言一切法與幻相似。」<p>佛言：「大慧！不依執著種種幻相，言一切法如幻。大慧！以一切法不實速滅如電，故說如幻。大慧！譬如電光見已即滅，世間凡愚悉皆現見一切諸法，依自分別自共相現亦復如是，以不能觀察無所有故，而妄計著種種色相。」<p>爾時世尊重說頌言：「非幻無相似，亦非有諸法；不實速如電，如幻應當知。」<p>爾時大慧菩薩摩訶薩復白佛言：「世尊！如佛先說，一切諸法皆悉無生；又言如幻，將非所說前後相違？」<p>佛言：「大慧！無有相違。何以故？我了於生即是無生，唯是自心之所見故。若有若無一切外法，見其無性本不生故。大慧！為離外道因生義故，我說諸法皆悉不生。大慧！外道羣聚共興惡見，言從有無生一切法，非自執著分別為緣。大慧！我說諸法非有無生，故名無生。大慧！說諸法者，為令弟子知依諸業攝受生死，遮其無有斷滅見故。大慧！說諸法相猶如幻者，令離諸法自性相故。為諸凡愚墮惡見欲，不知諸法唯心所現，為令遠離執著因緣生起之相，說一切法如幻如夢。彼諸愚夫執著惡見欺誑自他，不能明見一切諸法如實住處。大慧！見一切法如實處者，謂能了達唯心所現。」<p>爾時世尊重說頌言：「無作故無生，有法攝生死；了達如幻等，於相不分別。<p>「復次，大慧！我當說名、句、文身相，諸菩薩摩訶薩善觀此相了達其義，疾得阿耨多羅三藐三菩提，復能開悟一切眾生。大慧！名身者，謂依事立名，名即是身，是名名身。句身者，謂能顯義決定究竟，是名句身。文身者，謂由於此能成名句，是名文身。復次，大慧！句身者，謂句事究竟。名身者，謂諸字名各各差別，如從阿字乃至呵字。文身者，謂長短高下。復次，句身者，如足跡，如衢巷中人畜等跡。名謂非色四蘊，以名說故。文謂名之自相，由文顯故。是名名、句、文身。此名、句、文身相，汝應修學。」<p>爾時世尊重說頌言：「名身與句身，及字身差別；凡愚所計著，如象溺深泥。<p>「復次，大慧！未來世中有諸邪智惡思覺者，離如實法以見一異、俱不俱相，問諸智者。彼即答言，此非正問。謂：色與無常，為異為不異？如是涅槃諸行，相所相，依所依，造所造，見所見，地與微塵，智與智者，為異為不異？如是等不可記事次第而問，世尊說此當止記答。愚夫無智非所能知，佛欲令其離驚怖處，不為記說。大慧！不記說者，欲令外道永得出離作者見故。大慧！諸外道眾計有作者，作如是說：『命即是身，命異身異。』如是等說名無記論。大慧！外道癡惑說無記論，非我教中說離能所取不起分別，云何可止？大慧！若有執著能取所取，不了唯是自心所見，彼應可止。大慧！諸佛如來以四種記論為眾生說法。大慧！止記論者我別時說，以根未熟且止說故。<p>「復次，大慧！何故一切法不生？以離能作所作無作者故。何故一切法無自性？以證智觀自相共相不可得故。何故一切法無來去？以自共相來無所從去無所至故。何故一切法不滅？謂一切法無性相故，不可得故。何故一切法無常？謂諸相起無常性故。何故一切法常？謂諸相起即是不起，無所有故。無常性常，是故我說一切法常。」<p>爾時世尊重說頌言：「一向及返問，分別與置答；如是四種說，摧伏諸外道。數論與勝論，言有非有生；如是等諸說，一切皆無記。以智觀察時，體性不可得；以彼無可說，故說無自性。」<p>爾時大慧菩薩摩訶薩復白佛言：「世尊！願為我說諸須陀洹、須陀洹果行差別相，我及諸菩薩摩訶薩聞是義故，於須陀洹、斯陀含、阿那含、阿羅漢方便相，皆得善巧。如是而為眾生演說，令其證得二無我法淨除二障，於諸地相漸次通達，獲於如來不可思議智慧境界，如眾色摩尼，普令眾生悉得饒益。」<p>佛言：「諦聽！當為汝說。」<p>大慧言：「唯。」<p>佛言：「大慧！諸須陀洹、須陀洹果差別有三，謂：下、中、上。大慧！下者於諸有中極七反生，中者三生五生，上者即於此生而入涅槃。大慧！此三種人斷三種結，謂：身見、疑、戒禁取，上上勝進得阿羅漢果。大慧！身見有二種，謂俱生及分別，如依緣起有妄計性。大慧！譬如依止緣起性故，種種妄計執著性生，彼法但是妄分別相，非有非無，非亦有亦無，凡夫愚癡而橫執著，猶如渴獸妄生水想，此分別身見無智慧故久遠相應，見人無我即時捨離。大慧！俱生身見，以普觀察自他之身，受等四蘊無色相故，色由大種而得生故，是諸大種互相因故，色不集故，如是觀已，明見有無即時捨離；捨身見故貪則不生，是名身見相。大慧！疑相者，於所證法善見相故，及先二種身見分別斷故，於諸法中疑不得生，亦不於餘生大師想為淨不淨，是名疑相。大慧！何故須陀洹不取戒禁？謂以明見生處苦相，是故不取。夫其取者，謂諸凡愚於諸有中貪著世樂，苦行持戒願生於彼，須陀洹人不取是相，惟求所證最勝無漏無分別法，修行戒品，是名戒禁取相。大慧！須陀洹人捨三結故離貪瞋癡。」<p>大慧白言：「貪有多種，捨何等貪？」<p>佛言：「大慧！捨於女色纏綿貪欲，見此現樂生來苦故，又得三昧殊勝樂故，是故捨彼非涅槃貪。大慧！云何斯陀含果？謂不了色相起色分別，一往來已善修禪行，盡苦邊際而般涅槃，是名斯陀含。大慧！云何阿那含果？謂於過未現在色相起有無見，分別過惡隨眠不起，永捨諸結更不還來，是名阿那含。大慧！阿羅漢者，謂諸禪三昧解脫力通悉已成就，煩惱諸苦分別永盡，是名阿羅漢。」<p>大慧言：「世尊！阿羅漢有三種，謂：一向趣寂，退菩提願，佛所變化。此說何者？」<p>佛言：「大慧！此說趣寂，非是其餘。大慧！餘二種人，謂：已曾發巧方便願，及為莊嚴諸佛眾會於彼示生。大慧！於虛妄處說種種法，所謂證果禪者及禪皆性離故，自心所見得果相故。大慧！若須陀洹作如是念：『我離諸結。』則有二過，謂：墮我見及諸結不斷。復次，大慧！若欲超過諸禪無量無色界者，應離自心所見諸相。大慧！想受滅三昧，超自心所見境者不然，不離心故。」<p>爾時世尊重說頌言：「諸禪與無量，無色三摩提，及以想受滅，惟心不可得。預流一來果，不還阿羅漢；如是諸聖人，悉依心妄有。禪者禪所緣，斷惑見真諦；此皆是妄想，了知即解脫。<p>「復次，大慧！有二種覺智，謂：觀察智，及取相分別執著建立智。觀察智者，謂觀一切法，離四句不可得。四句者，謂：一異、俱不俱、有非有、常無常等。我以諸法離此四句，是故說言一切法離。大慧！如是觀法汝應修學。云何取相分別執著建立智？謂於堅、濕、煖、動諸大種性，取相執著虛妄分別，以宗、因、喻而妄建立，是名取相分別執著建立智。是名二種覺智相。菩薩摩訶薩知此智相，即能通達人、法無我，以無相智於解行地善巧觀察，入於初地得百三昧，以勝三昧力見百佛百菩薩，知前後際各百劫事，光明照曜百佛世界，善能了知上上地相，以勝願力變現自在，至法雲地而受灌頂，入於佛地十無盡願成就眾生，種種應現無有休息，而恒安住自覺境界三昧勝樂。<p>「復次，大慧！菩薩摩訶薩當善了知大種造色。云何了知？大慧！菩薩摩訶薩應如是觀，彼諸大種真實不生，以諸三界但是分別，惟心所現無有外物。如是觀時，大種所造悉皆性離，超過四句無我我所，住如實處成無生相。大慧！彼諸大種云何造色？大慧！謂虛妄分別，津潤大種成內外水界，炎盛大種成內外火界，飄動大種成內外風界，色分段大種成內外地界，離於虛空，由執著邪諦，五蘊聚集大種造色生。大慧！識者以執著種種言說境界為因起故，於餘趣中相續受生。大慧！地等造色有大種因，非四大種為大種因。何以故？謂若有法有形相者，則是所作非無形者。大慧！此大種造色相外道分別，非是我說。<p>「復次，大慧！我今當說五蘊體相，謂：色、受、想、行、識。大慧！色謂四大及所造色，此各異相。受等非色。大慧！非色諸蘊，猶如虛空無有四數。大慧！譬如虛空超過數相，然分別言此是虛空，非色諸蘊亦復如是，離諸數相，離有無等四種句故。數相者，愚夫所說，非諸聖者，諸聖但說如幻所作，唯假施設離異不異，如夢如像無別所有。不了聖智所行境故，見有諸蘊分別現前，是名諸蘊自性相。大慧！如是分別汝應捨離，捨離此已說寂靜法，斷一切剎諸外道見，淨法無我入遠行地，成就無量自在三昧，獲意生身，如幻三昧力通自在皆悉具足，猶如大地普益羣生。<p>「復次，大慧！涅槃有四種。何等為四？謂：諸法自性無性涅槃，種種相性無性涅槃，覺自相性無性涅槃，斷諸蘊自共相流注涅槃。大慧！此四涅槃是外道義，非我所說。大慧！我所說者，分別爾炎識滅名為涅槃。」<p>大慧言：「世尊！豈不建立八種識耶？」<p>佛言：「建立。」<p>大慧言：「若建立者，云何但說意識滅非七識滅。」<p>佛言：「大慧！以彼為因及所緣故，七識得生。大慧！意識分別境界起執著時，生諸習氣長養藏識，由是意俱我我所執思量隨轉無別體相，藏識為因為所緣故，執著自心所現境界，心聚生起展轉為因。大慧！譬如海浪自心所現，境界風吹而有起滅，是故意識滅時七識亦滅。」<p>爾時世尊重說頌曰：「我不以自性，及以於作相，分別境識滅，如是說涅槃。意識為心因，心為意境界；因及所緣故，諸識依止生。如大瀑流盡，波浪則不起；如是意識滅，種種識不生。<p>「復次，大慧！我今當說妄計自性差別相，令汝及諸菩薩摩訶薩善知此義，超諸妄想證聖智境，知外道法，遠離能取所取分別，於依他起種種相中，不更取著妄所計相。大慧！云何妄計自性差別相？所謂：言說分別所說分別，相分別，財分別，自性分別，因分別，見分別，理分別，生分別，不生分別，相屬分別，縛解分別。大慧！此是妄計自性差別相。云何言說分別？謂執著種種美妙音詞，是名言說分別。云何所說分別？謂執有所說事，是聖智所證境，依此起說，是名所說分別。云何相分別？謂即於彼所說事中，如渴獸想，分別執著堅、濕、煖、動等一切諸相，是名相分別。云何財分別？謂取著種種金銀等寶，而起言說，是名財分別。云何自性分別？謂以惡見如是分別此自性，決定非餘，是名自性分別。云何因分別？謂於因緣分別有無，以此因相而能生故，是名因分別。云何見分別？謂諸外道惡見，執著有無、一異、俱不俱等，是名見分別。云何理分別？謂有執著我我所相，而起言說，是名理分別。云何生分別？謂計諸法若有若無從緣而生，是名生分別。云何不生分別，謂計一切法本來不生，未有諸緣而先有體，不從因起，是名不生分別。云何相屬分別？謂此與彼遞相繫屬，如針與線，是名相屬分別。云何縛解分別？謂執因能縛而有所縛，如人以繩方便力故縛已復解，是名縛解分別。大慧！此是妄計性差別相，一切凡愚於中執著若有若無。大慧！於緣起中執著種種妄計自性，如依於幻見種種物，凡愚分別見異於幻。大慧！幻與種種非異非不異，若異者，應幻非種種因；若一者，幻與種種應無差別，然見差別，是故非異非不異。大慧！汝及諸菩薩摩訶薩於幻有無不應生著。」<p>爾時世尊重說頌言：「心為境所縛，覺想智隨轉；無相最勝處，平等智慧生。在妄計是有，於緣起則無；妄計迷惑取，緣起離分別。種種支分生，如幻不成就；雖現種種相，妄分別則無。彼相即是過，皆從心縛生；妄計者不了，分別緣起法。此諸妄計性，皆即是緣起；妄計有種種，緣起中分別。世俗第一義，第三無因生；妄計是世俗，斷則聖境界。如修觀行者，於一種種現；於彼無種種，妄計相如是。如目種種翳，妄想見眾色；彼無色非色，不了緣起然。如金離塵垢，如水離泥濁；如虛空無雲，妄想淨如是。無有妄計性，而有於緣起；建立及誹謗，斯由分別壞。若無妄計性，而有緣起者；無法而有法，有法從無生。依因於妄計，而得有緣起；相名常相隨，而生於妄計。以緣起依妄，究竟不成就；是時現清淨，名為第一義。妄計有十二，緣起有六種；自證真如境，彼無有差別。五法為真實，三自性亦爾；修行者觀此，不越於真如。依於緣起相，妄計種種名；彼諸妄計相，皆因緣起有。智慧善觀察，無緣無妄計；真實中無物，云何起分別？圓成若是有，此則離有無；既已離有無，云何有二性？妄計有二性，二性是安立；分別見種種，清淨聖所行。妄計種種相，緣起中分別；若異此分別，則墮外道論。以諸妄見故，妄計於妄計；離此二計者，則為真實法。」<p>大慧菩薩摩訶薩復白佛言：「世尊！惟願為說自證聖智行相及一乘行相。我及諸菩薩摩訶薩得此善巧，於佛法中不由他悟。」<p>佛言：「諦聽！當為汝說。」<p>大慧言：「唯。」<p>佛言：「大慧！菩薩摩訶薩依諸聖教無有分別，獨處閑靜觀察自覺，不由他悟離分別見，上上昇進入如來地，如是修行，名自證聖智行相。云何名一乘行相？謂得證知一乘道故。云何名為知一乘道？謂離能取所取分別，如實而住。大慧！此一乘道惟除如來，非外道二乘、梵天王等之所能得。」<p>大慧白佛言：「世尊！何故說有三乘，不說一乘？」<p>佛言：「大慧！聲聞緣覺，無自般涅槃法故，我說一乘。以彼但依如來所說調伏遠離，如是修行而得解脫，非自所得；又彼未能除滅智障及業習氣，未覺法無我，未名不思議變易死，是故我說以為三乘。若彼能除一切過習，覺法無我，是時乃離三昧所醉，於無漏界而得覺悟已，於出世上上無漏界中修諸功德，普使滿足獲不思議自在法身。」爾時世尊重說頌言：「天乘及梵乘，聲聞緣覺乘，諸佛如來乘，諸乘我所說。乃至有心起，諸乘未究竟，彼心轉滅已，無乘及乘者。無有乘建立，我說為一乘；為攝愚夫故，說諸乘差別。解脫有三種，謂離諸煩惱，及以法無我，平等智解脫。譬如海中木，常隨波浪轉；聲聞心亦然，相風所漂激。雖滅起煩惱，猶被習氣縛；三昧酒所醉，住於無漏界。彼非究竟趣，亦復不退轉，以得三昧身，乃至劫不覺。譬如昏醉人，酒消然後悟；聲聞亦如是，覺後當成佛。」
。
<juan>大乘入楞伽經卷第四<p>大周于闐國三藏法師實叉難陀奉<#sp>勅譯<p>無常品第三之一<p>爾時佛告大慧菩薩摩訶薩言：「今當為汝說意成身差別相。諦聽！諦聽！善思念之！」<p>大慧言：「唯。」<p>佛言：「大慧！意成身有三種。何者為三？謂：入三昧樂意成身，覺法自性意成身，種類俱生無作行意成身；諸修行者入初地已漸次證得。大慧！云何入三昧樂意成身？謂三、四、五地入於三昧，離種種心寂然不動，心海不起轉識波浪，了境心現皆無所有，是名入三昧樂意成身。云何覺法自性意成身？謂八地中了法如幻皆無有相，心轉所依，住如幻定及餘三昧，能現無量自在神通，如花開敷速疾如意，如幻如夢如影如像，非四大造與造相似，一切色相具足莊嚴，普入佛剎了諸法性，是名覺法自性意成身。云何種類俱生無作行意成身？謂了達諸佛自證法相，是名種類俱生無作行意成身。大慧！三種身相當勤觀察。」<p>爾時世尊重說頌言：「我大乘非乘，非聲亦非字，非諦非解脫，亦非無相竟。然乘摩訶衍，三摩提自在，種種意成身，自在花莊嚴。」<p>爾時大慧菩薩摩訶薩復白佛言：「世尊！如世尊說五無間業。何者為五？若人作已墮阿鼻獄。」<p>佛言：「諦聽！當為汝說。」<p>大慧言：「唯。」<p>佛告大慧：「五無間者，所謂：殺母，殺父，殺阿羅漢，破和合僧，懷惡逆心出佛身血。大慧！何者為眾生母？謂引生愛與貪喜俱，如母養育。何者為父？所謂無明，令生六處聚落中故。斷二根本，名殺父母。云何殺阿羅漢？謂隨眠為怨如鼠毒發，究竟斷彼，是故說名殺阿羅漢。云何破和合僧？謂諸蘊異相和合積聚，究竟斷彼名為破僧。云何惡心出佛身血？謂八識身妄生思覺，見自心外自相共相，以三解脫無漏惡心，究竟斷彼八識身佛，名為惡心出佛身血。大慧！是為內五無間，若有作者，無間即得現證實法。<p>「復次，大慧！今為汝說外五無間，令汝及餘菩薩聞是義已，於未來世不生疑惑。云何外五無間？謂餘教中所說無間，若有作者，於三解脫不能現證，唯除如來、諸大菩薩及大聲聞，見其有造無間業者，為欲勸發令其改過，以神通力示同其事，尋即悔除證於解脫，此皆化現非是實造，若有實造無間業者，終無現身而得解脫，唯除覺了自心所現身資所住，離我我所分別執見；或於來世餘處受生，遇善知識離分別過，方證解脫。」<p>爾時世尊重說頌言：「貪愛名為母，無明則是父；識了於境界，此則名為佛。隨眠阿羅漢，蘊聚和合僧；斷彼無餘間，是名無間業。」<p>爾時大慧菩薩摩訶薩復白佛言：「世尊！願為我說諸佛體性。」<p>佛言：「大慧！覺二無我，除二種障，離二種死，斷二煩惱，是佛體性。大慧！聲聞、緣覺得此法已，亦名為佛，我以是義但說一乘。」<p>爾時世尊重說頌言：「善知二無我，除二障二惱，及不思議死，是故名如來。」<p>爾時大慧菩薩摩訶薩復白佛言：「世尊！如來以何密意，於大眾中唱如是言：『我是過去一切諸佛。』及說百千本生之事：『我於爾時，作頂生王、大象、鸚鵡、月光、妙眼如是等。』」<p>佛言：「大慧！如來、應、正等覺，依四平等祕密意故，於大眾中作如是言：『我於昔時作拘留孫佛、拘那含牟尼佛、迦葉佛。』云何為四？所謂：字平等，語平等，身平等，法平等。云何字平等？謂我名佛，一切如來亦名為佛，佛名無別，是謂字等。云何語平等？謂我作六十四種梵音聲語，一切如來亦作此語，迦陵頻伽梵音聲性，不增不減無有差別，是名語等。云何身平等？謂我與諸佛，法身色相及隨形好等無差別，除為調伏種種眾生現隨類身，是謂身等。云何法平等？謂我與諸佛皆同證得三十七種菩提分法，是謂法等。是故如來、應、正等覺，於大眾中作如是說。」<p>爾時世尊重說頌言：「迦葉拘留孫，拘那含是我；依四平等故，為諸佛子說。」<p>爾時大慧菩薩摩訶薩復白佛言：「世尊！如世尊說：『我於某夜成最正覺，乃至某夜當入涅槃，於其中間不說一字，亦不已說亦不當說，不說是佛說。』世尊依何密意作如是語？」<p>佛言：「大慧！依二密法故作如是說。云何二法？謂：自證法及本住法。云何自證法？謂諸佛所證我亦同證，不增不減，證智所行，離言說相、離分別相、離名字相。云何本住法？謂法本性如金等在鑛，若佛出世若不出世，法住法位，法界法性皆悉常住。大慧！譬如有人行曠野中，見向古城平坦舊道，即便隨入止息遊戲。大慧！於汝意云何？彼作是道及以城中種種物耶？」<p>白言：「不也。」<p>佛言：「大慧！我及諸佛所證真如，常住法性亦復如是。是故說言，始從成佛乃至涅槃，於其中間不說一字，亦不已說亦不當說。」<p>爾時世尊重說頌言：「某夜成正覺，某夜般涅槃；於此二中間，我都無所說。自證本住法，故作是密語；我及諸如來，無有少差別。」<p>爾時大慧菩薩摩訶薩復白佛言：「世尊！願說一切法有無相。令我及諸菩薩摩訶薩離此相，疾得阿耨多羅三藐三菩提。」<p>佛言：「諦聽！當為汝說。」<p>大慧言：「唯。」<p>佛言：「大慧！世間眾生多墮二見，謂：有見，無見；墮二見故，非出出想。云何有見？謂實有因緣而生諸法非不實有，實有諸法從因緣生非無法生。大慧！如是說者則說無因。云何無見？謂知受貪瞋癡已而妄計言無。大慧！及彼分別有相而不受諸法有，復有知諸如來、聲聞、緣覺無貪瞋癡性而計為非有，此中誰為壞者？」<p>大慧白言：「謂有貪瞋癡性後取於無，名為壞者。」<p>佛言：「善哉！汝解我問。此人非止無貪瞋癡名為壞者，亦壞如來、聲聞、緣覺。何以故？煩惱內外不可得故；體性非異非不異故。大慧！貪瞋癡性若內若外皆不可得，無體性故，無可取故，聲聞、緣覺及以如來本性解脫，無有能縛及縛因故。大慧！若有能縛及以縛因則有所縛，作如是說名為壞者，是為無有相。我依此義密意而說，寧起我見如須彌山，不起空見懷增上慢。若起此見名為壞者，墮自共見樂欲之中，不了諸法惟心所現。以不了故，見有外法剎那無常展轉差別，蘊、界、處相相續流轉起已還滅，虛妄分別，離文字相，亦成壞者。」<p>爾時世尊重說頌言：「有無是二邊，乃至心所行，淨除彼所行，平等心寂滅。不取於境界，非滅無所有；有真如妙物，如諸聖所行。本無而有生，生已而復滅；因緣有及無，彼非住我法。非外道非佛，非我非餘眾；能以緣成有，云何而得無？誰以緣成有，而復得言無；惡見說為生，妄想計有無。若知無所生，亦復無所滅；觀世悉空寂，有無二俱離。」<p>爾時大慧菩薩摩訶薩復請佛言：「世尊！惟願為說宗趣之相。令我及諸菩薩摩訶薩善達此義，不隨一切眾邪妄解，疾得阿耨多羅三藐三菩提。」<p>佛言：「諦聽！當為汝說。」<p>大慧言：「唯。」<p>佛言：「大慧！一切二乘及諸菩薩，有二種宗法相。何等為二？謂：宗趣法相，言說法相。宗趣法相者，謂自所證殊勝之相，離於文字語言分別，入無漏界成自地行，超過一切不正思覺，伏魔外道，生智慧光，是名宗趣法相。言說法相者，謂說九部種種教法，離於一異、有無等相，以巧方便隨眾生心令入此法，是名言說法相。汝及諸菩薩當勤修學。」<p>爾時世尊重說頌言：「宗趣與言說，自證及教法，若能善知見，不隨他妄解。如愚所分別，非是真實相；彼豈不求度，無法而可得。觀察諸有為，生滅等相續；增長於二見，顛倒無所知。涅槃離心意，唯此一法實；觀世悉虛妄，如幻夢芭蕉。無有貪恚癡，亦復無有人；從愛生諸蘊，如夢之所見。」<p>爾時大慧菩薩摩訶薩復白佛言：「世尊！願為我說虛妄分別相。此虛妄分別云何而生？是何而生？因何而生？誰之所生？何故名為虛妄分別？」<p>佛言：「大慧！善哉！善哉！汝為哀愍世間天人而問此義，多所利益多所安樂。諦聽！諦聽！善思念之！當為汝說。」<p>大慧言：「唯。」<p>佛言：「大慧！一切眾生於種種境，不能了達自心所現，計能所取虛妄執著，起諸分別墮有無見，增長外道妄見習氣，心心所法相應起時，執有外義種種可得，計著於我及以我所，是故名為虛妄分別。」<p>大慧白言：「若如是者，外種種義性離有無起諸見相。世尊！第一義諦亦復如是，離諸根量宗、因、譬喻。世尊！何故於種種義言起分別，第一義中不言起耶？將無世尊所言乖理，一處言起一不言故。世尊！又說虛妄分別墮有無見，譬如幻事種種非實，分別亦爾有無相離，云何而說墮二見耶？此說豈不墮於世見？」<p>佛言：「大慧！分別不生不滅。何以故？不起有無分別相故，所見外法皆無有故，了唯自心之所現故，但以愚夫分別自心種種諸法著種種相，而作是說。令知所見皆是自心，斷我我所一切見著，離作所作諸惡因緣，覺唯心故轉其意樂，善明諸地入佛境界，捨五法、自性諸分別見，是故我說虛妄分別執著種種自心所現諸境界生，如實了知則得解脫。」<p>爾時世尊重說頌言：「諸因及與緣，從此生世間；與四句相應，不知於我法，世非有無生，亦非俱不俱。云何諸愚夫，分別因緣起？非有亦非無，亦復非有無；如是觀世間，心轉證無我。一切法不生，以從緣生故；諸緣之所作，所作法非生。果不自生果，有二果失故；無有二果故，非有性可得。觀諸有為法，離能緣所緣；決定唯是心，故我說心量。量之自性處，緣法二俱離；究竟妙淨事，我說名心量。施設假名我，而實不可得；諸蘊蘊假名，亦皆無實事。有四種平等，相因及所生；無我為第四，修行者觀察。離一切諸見，及能所分別；無得亦無生，我說是心量。非有亦非無，有無二俱離；如是心亦離，我說是心量。真如空實際，涅槃及法界；種種意成身，我說是心量。妄想習氣縛，種種從心生；眾生見為外，我說是心量。外所見非有，而心種種現；身資及所住，我說是心量。」<p>爾時大慧菩薩摩訶薩復白佛言：「世尊！如來說言：『如我所說，汝及諸菩薩，不應依語而取其義。』世尊！何故不應依語取義？云何為語？云何為義？」<p>佛言：「諦聽！當為汝說。」<p>大慧言：「唯。」<p>佛言：「大慧！語者，所謂分別習氣而為其因，依於喉舌脣齶齒輔，而出種種音聲文字，相對談說，是名為語。云何為義？菩薩摩訶薩住獨一靜處，以聞、思、修慧思惟觀察向涅槃道自智境界，轉諸習氣，行於諸地種種行相，是名為義。復次，大慧！菩薩摩訶薩善於語、義，知語與義不一不異，義之與語亦復如是；若義異語，則不應因語而顯於義，而因語見義，如燈照色。大慧！譬如有人持燈照物，知此物如是、在如是處；菩薩摩訶薩亦復如是，因語言燈入離言說自證境界。復次，大慧！若有於不生不滅自性涅槃三乘一乘五法諸心自性等中如言取義，則墮建立及誹謗見，以異於彼起分別故，如見幻事計以為實，是愚夫見非賢聖也。」爾時世尊重說頌言：「若隨言取義，建立於諸法；以彼建立故，死墮地獄中。蘊中無有我，非蘊即是我；不如彼分別，亦復非無有。如愚所分別，一切皆有性；若如彼所見，皆應見真實。一切染淨法，悉皆無體性；不如彼所見，亦非無所有。<p>「復次，大慧！我當為汝說智識相，汝及諸菩薩摩訶薩，若善了知智識之相，則能疾得阿耨多羅三藐三菩提。大慧！智有三種，謂：世間智，出世間智，出世間上上智。云何世間智？謂一切外道凡愚計有無法。云何出世間智？謂一切二乘著自共相。云何出世間上上智？謂諸佛菩薩觀一切法皆無有相，不生不滅、非有非無，證法無我入如來地。大慧！復有三種智，謂：知自相共相智，知生滅智，知不生不滅智。復次，大慧！生滅是識，不生滅是智；墮相無相及以有無種種相因是識，離相無相及有無因是智；有積集相是識，無積集相是智；著境界相是識，不著境界相是智；三和合相應生是識，無礙相應自性相是智；有得相是識，無得相是智。證自聖智所行境界，如水中月，不入不出故。」<p>爾時世尊重說頌言：「採集業為心，觀察法為智，慧能證無相，逮自在威光。境界縛為心，覺想生為智；無相及增勝，智慧於中起。心意及與識，離諸分別想；得無分別法，佛子非聲聞。寂滅殊勝忍，如來清淨智；生於善勝義，遠離諸所行。我有三種智，聖者能明照，分別於諸相，開示一切法，我智離諸相，超過於二乘。以諸聲聞等，執著諸法有；如來智無垢，了達唯心故。<p>「復次，大慧！諸外道有九種轉變見，所謂：形轉變，相轉變，因轉變，相應轉變，見轉變，生轉變，物轉變，緣明了轉變，所作明了轉變；是為九。一切外道因是見故，起有無轉變論。此中形轉變者，謂形別異見，譬如以金作莊嚴具，環釧瓔珞種種不同，形狀有殊金體無易，一切法變亦復如是。諸餘外道種種計著，皆非如是亦非別異，但分別故一切轉變，如是應知。譬如乳酪酒果等熟，外道言此皆有轉變；而實無有若有若無，自心所見無外物故。如此皆是愚迷凡夫，從自分別習氣而起，實無一法若生若滅，如因幻夢所見諸色，如石女兒說有生死。」<p>爾時世尊重說頌言：「形處時轉變，大種及諸根；中有漸次生，妄想非明智。諸佛不分別，緣起及世間；但諸緣世間，如乾闥婆城。」<p>爾時大慧菩薩摩訶薩復白佛言：「世尊！惟願如來，為我解說於一切法深密義及解義相。令我及諸菩薩摩訶薩善知此法，不墮如言取義深密執著，離文字語言虛妄分別，普入一切諸佛國土，力通自在總持所印，覺慧善住十無盡願；以無功用種種變現，光明照曜如日月摩尼地水火風，住於諸地離分別見；知一切法如幻如夢，入如來位普化眾生，令知諸法虛妄不實，離有無品斷生滅執，不著言說令轉所依。」<p>佛言：「諦聽！當為汝說。大慧！於一切法如言取義執著深密，其數無量，所謂：相執著，緣執著，有非有執著，生非生執著，滅非滅執著，乘非乘執著，為無為執著，地地自相執著，自分別現證執著，外道宗有無品執著，三乘一乘執著。大慧！此等密執有無量種，皆是凡愚自分別執而密執著，此諸分別如蠶作繭，以妄想絲自纏纏他，執著有無欲樂堅密。大慧！此中實無密非密相，以菩薩摩訶薩見一切法住寂靜故，無分別故。若了諸法唯心所見，無有外物皆同無相，隨順觀察，於若有若無分別密執，悉見寂靜，是故無有密非密相。大慧！此中無縛亦無有解，不了實者見縛解耳。何以故？一切諸法若有若無，求其體性不可得故。復次，大慧！愚癡凡夫有三種密縛，謂：貪恚癡及愛來生與貪喜俱，以此密縛，令諸眾生續生五趣；密縛若斷，是則無有密非密相。復次，大慧！若有執著三和合緣，諸識密縛次第而起。有執著故則有密縛，若見三解脫離三和合識，一切諸密皆悉不生。」<p>爾時世尊重說頌言：「不實妄分別，是名為密相；若能如實知，諸密網皆斷。凡愚不能了，隨言而取義；譬如蠶處繭，妄想自纏縛。」<p>爾時大慧菩薩摩訶薩復白佛言：「世尊！如世尊說：『由種種心分別諸法，非諸法有自性，此但妄計耳。』世尊！若但妄計無諸法者，染淨諸法將無悉壞？」<p>佛言：「大慧！如是，如是！如汝所說。一切凡愚分別諸法，而諸法性非如是有，此但妄執無有性相，然諸聖者以聖慧眼，如實知見有諸法自性。」<p>大慧白言：「若諸聖人以聖慧眼見有諸法性，非天眼、肉眼，不同凡愚之所分別。云何凡愚得離分別？不能覺了諸聖法故。世尊！彼非顛倒非不顛倒。何以故？不見聖人所見法故，聖見遠離有無相故，聖亦不如凡所分別如是得故，非自所行境界相故；彼亦見有諸法性相，如妄執性而顯現故，不說有因及無因故，墮於諸法性相見故。世尊！其餘境界既不同此，如是則成無窮之失，孰能於法了知性相？世尊！諸法性相不因分別，云何而言以分別故而有諸法。世尊！分別相異諸法相異，因不相似，云何諸法而由分別？復以何故，凡愚分別不如是有，而作是言：『為令眾生捨分別故，說如分別所見法相無如是法。』世尊！何故令諸眾生離有無見所執著法，而復執著聖智境界墮於有見。何以故不說寂靜空無之法，而說聖智自性事故？」<p>佛言：「大慧！我非不說寂靜空法墮於有見。何以故？已說聖智自性事故。我為眾生無始時來計著於有，於寂靜法以聖事說，今其聞已不生恐怖，能如實證寂靜空法，離惑亂相入唯識理，知其所見無有外法，悟三脫門獲如實印，見法自性了聖境界，遠離有無一切諸著。復次，大慧！菩薩摩訶薩不應成立一切諸法皆悉不生。何以故？一切法本無有故，及彼宗因生相故。復次，大慧！一切法不生，此言自壞。何以故？彼宗有待而生故；又彼宗即入一切法中，不生相亦不生故；又彼宗諸分而成故；又彼宗有無法皆不生，此宗即入一切法中，有無相亦不生故；是故一切法不生，此宗自壞。不應如是立，諸分多過故；展轉因異相故；如不生，一切法空無自性亦如是。大慧！菩薩摩訶薩應說一切法如幻如夢，見不見故，一切皆是惑亂相故，除為愚夫而生恐怖。大慧！凡夫愚癡墮有無見，莫令於彼而生驚恐遠離大乘。」<p>爾時世尊重說頌言：「無自性無說，無事無依處；凡愚妄分別，惡覺如死屍。一切法不生，外道所成立；以彼所有生，非緣所成故。一切法不生，智者不分別；彼宗因生故，此覺則便壞。譬如目有瞖，妄想見毛輪；諸法亦如是，凡愚妄分別。三有唯假名，無有實法體；由此假施設，分別妄計度。假名諸事相，動亂於心識；佛子悉超過，遊行無分別。無水取水相，斯由渴愛起；凡愚見法爾，諸聖則不然。聖人見清淨，生於三解脫；遠離於生滅，常行無相境。修行無相境，亦復無有無；有無悉平等，是故生聖果。云何法有無？云何成平等？若心不了法，內外斯動亂；了已則平等，亂相爾時滅。」<p>爾時大慧菩薩摩訶薩復白佛言：「世尊！如佛所說，若知境界但是假名都不可得，則無所取，無所取故亦無能取，能取所取二俱無故不起分別，說名為智。世尊！何故彼智不得於境，為不能了一切諸法自相共相一異義故言不得耶？為以諸法自相共相種種不同更相隱蔽而不得耶？為山巖石壁簾幔帷障之所覆隔而不得耶？為極遠極近老小盲冥諸根不具而不得耶？若不了諸法自相共相一異義故言不得者，此不名智，應是無智，以有境界而不知故。若以諸法自相共相種種不同更相隱蔽而不得者，此亦非智，以知於境說名為智非不知故。若山巖石壁簾幔帷障之所覆隔，極遠極近老小盲冥而不知者，彼亦非智，以有境界智不具足而不知故。」<p>佛言：「大慧！此實是智，非如汝說，我之所說非隱覆說。我言境界唯是假名不可得者，以了但是自心所見、外法有無，智慧於中畢竟無得，以無得故爾焰不起，入三脫門智體亦忘；非如一切覺想凡夫，無始已來戲論熏習，計著外法若有若無種種形相，如是而知名為不知，不了諸法唯心所見，著我我所分別境智，不知外法是有是無，其心住於斷見中故。為令捨離如是分別，說一切法唯心建立。」<p>爾時世尊重說頌言：「若有於所緣，智慧不觀見；彼無智非智，是名妄計者。無邊相互隱，障礙及遠近；智慧不能見，是名為邪智。老小諸根冥，而實有境界；不能生智慧，是名為邪智。<p>「復次，大慧！愚癡凡夫無始虛偽，惡邪分別之所幻惑，不了如實及言說法，計心外相著方便說，不能修習清淨真實離四句法。」<p>大慧白言：「如是，如是！誠如尊教。願為我說如實之法及言說法，令我及諸菩薩摩訶薩於此二法而得善巧，非外道二乘之所能入。」<p>佛言：「諦聽！當為汝說。大慧！三世如來有二種法，謂：言說法及如實法。言說法者，謂隨眾生心為說種種諸方便教；如實法者，謂修行者於心所現離諸分別，不墮一異、俱不俱品，超度一切心、意、意識，於自覺聖智所行境界，離諸因緣相應見相，一切外道聲聞緣覺墮二邊者所不能知，是名如實法。此二種法，汝及諸菩薩摩訶薩當善修學。」<p>爾時世尊復說頌言：「我說二種法，言教及如實；教法示凡夫，實為修行者。」<p>爾時大慧菩薩摩訶薩復白佛言：「世尊！如來一時說盧迦耶陀呪術詞論，但能攝取世間財利，不得法利，不得法利不應親近承事供養。世尊何故作如是說？」<p>佛言：「大慧！盧迦耶陀所有詞論，但飾文句誑惑凡愚，隨順世間虛妄言說，不如於義、不稱於理，不能證入真實境界，不能覺了一切諸法，恒墮二邊自失正道，亦令他失輪迴諸趣永不出離。何以故？不了諸法唯心所見，執著外境增分別故。是故我說世論文句因喻莊嚴，但誑愚夫，不能解脫生老病死憂悲等患。大慧！釋提桓因廣解眾論、自造諸論。彼世論者有一弟子，現作龍身詣釋天宮，而立論宗作是要言：『憍尸迦！我共汝論，汝若不如，我當破汝千輻之輪；我若不如，斷一一頭以謝所屈。』說是語已，即以論法摧伏帝釋、壞千輻輪，還來人間。大慧！世間言論因喻莊嚴，乃至能現龍形，以妙文詞迷惑諸天及阿修羅，令其執著生滅等見，而況於人。是故，大慧！不應親近承事供養，以彼能作生苦因故。大慧！世論唯說身覺境界。大慧！彼世論有百千字句，後末世中惡見乖離邪眾崩散，分成多部各執自因。大慧！非餘外道能立教法，唯盧迦耶以百千句，廣說無量差別因相，非如實理，亦不自知是惑世法。」<p>爾時大慧白言：「世尊！若盧迦耶所造之論，種種文字因喻莊嚴，執著自宗非如實法，名外道者。世尊亦說世間之事，謂以種種文句言詞廣說十方一切國土天人等眾而來集會，非是自智所證之法。世尊亦同外道說耶？」<p>佛言：「大慧！我非世說亦無來去，我說諸法不來不去。大慧！來者集生，去者壞滅，不來不去，此則名為不生不滅。大慧！我之所說，不同外道墮分別中。何以故？外法有無無所著故，了唯自心不見二取，不行相境不生分別，入空、無相、無願之門而解脫故。大慧！我憶有時於一處住，有世論婆羅門來至我所，遽問我言：『瞿曇！一切是所作耶？』我時報言：『婆羅門！一切所作，是初世論。』又問我言：『一切非所作耶？』我時報言：『一切非所作，是第二世論。』彼復問言：『一切常耶？一切無常耶？一切生耶？一切不生耶？』我時報言：『是第六世論。』彼復問言：『一切一耶？一切異耶？一切俱耶？一切不俱耶？一切皆由種種因緣而受生耶？』我時報言：『是第十一世論。』彼復問言：『一切有記耶？一切無記耶？有我耶？無我耶？有此世耶？無此世耶？有他世耶？無他世耶？有解脫耶？無解脫耶？是剎那耶？非剎那耶？虛空涅槃及非擇滅，是所作耶？非所作耶？有中有耶？無中有耶？』我時報言：『婆羅門！如是皆是汝之世論，非我所說。婆羅門！我說因於無始戲論諸惡習氣而生三有，不了唯是自心所見而取外法，實無可得。如外道說，我及根境三合知生；我不如是，我不說因，不說無因，唯緣妄心似能所取而說緣起，非汝及餘取著我者之所能測。』大慧！虛空、涅槃及非擇滅，但有三數本無體性，何況而說作與非作。<p>「大慧！爾時世論婆羅門復問我言：『無明愛業為因緣故，有三有耶？為無因耶？』我言：『此二亦是世論。』又問我言：『一切諸法皆入自相及共相耶？』我時報言：『此亦世論。婆羅門！乃至少有心識流動分別外境，皆是世論。』大慧！爾時彼婆羅門復問我言：『頗有非是世論者不？一切外道所有詞論，種種文句因喻莊嚴，莫不皆從我法中出。』我報言：『有。非汝所許，非世不許，非不說種種文句義理相應，非不相應。』彼復問言：『豈有世許非世論耶？』我答言：『有。但非於汝及以一切外道能知。何以故？以於外法虛妄分別生執著故。若能了達有無等法，一切皆是自心所見，不生分別不取外境，於自處住。自處住者是不起義，不起於何？不起分別。此是我法，非汝有也。婆羅門！略而言之，隨何處中心識往來死生求戀，若受若見若觸若住，取種種相和合相續，於愛於因而生計著，皆汝世論非是我法。』<p>「大慧！世論婆羅門作如是問，我如是答，不問於我自宗實法，默然而去，作是念言：『沙門瞿曇無可尊重，說一切法無生無相無因無緣，唯是自心分別所見，若能了此分別不生。』大慧！汝今亦復問我是義，何故親近諸世論者，唯得財利不得法利？」<p>大慧白言：「所言財、法，是何等義？」<p>佛言：「善哉！汝乃能為未來眾生思惟是義。諦聽！諦聽！當為汝說。大慧！所言財者，可觸可受可取可味，令著外境墮在二邊，增長貪愛生老病死憂悲苦惱，我及諸佛說名財利，親近世論之所獲得。云何法利？謂了法是心見二無我，不取於相無有分別，善知諸地離心、意、識，一切諸佛所共灌頂，具足受行十無盡願，於一切法悉得自在，是名法利；以是不墮一切諸見戲論分別常斷二邊。大慧！外道世論令諸癡人墮在二邊，謂：常及斷，受無因論則起常見，以因壞滅則生斷見。我說不見生住滅者名得法利，是名財、法二差別相。汝及諸菩薩摩訶薩應勤觀察。」<p>爾時世尊重說頌言：「調伏攝眾生，以戒降諸惡；智慧滅諸見，解脫得增長。外道虛妄說，皆是世俗論；橫計作所作，不能自成立。唯我一自宗，不著於能所；為諸弟子說，令離於世論。能取所取法，唯心無所有；二種皆心現，斷常不可得。乃至心流動，是則為世論；分別不起者，是人見自心。來者見事生，去者事不現；明了知來去，不起於分別。有常及無常，所作無所作；此世他世等，皆是世論法。」<p>爾時大慧菩薩摩訶薩復白佛言：「世尊！佛說涅槃，說何等法以為涅槃？而諸外道種種分別。」<p>佛言：「大慧！如諸外道分別涅槃，皆不隨順涅槃之相。諦聽！諦聽！當為汝說。大慧！或有外道言，見法無常不貪境界，蘊、界、處滅，心心所法不現在前，不念過現未來境界，如燈盡、如種敗、如火滅，諸取不起分別不生，起涅槃想。大慧！非以見壞名為涅槃；或謂至方名得涅槃，境界想離猶如風止；或謂不見能覺所覺名為涅槃；或謂不起分別常無常見，名得涅槃；或有說言，分別諸相發生於苦，而不能知自心所現，以不知故怖畏於相以求無相，深生愛樂執為涅槃；或謂覺知內外諸法自相共相去來現在有性不壞，作涅槃想；或計我人眾生壽命及一切法無有壞滅，作涅槃想；復有外道無有智慧計有自性，及以士夫求那轉變作一切物，以為涅槃；或有外道計福非福盡，或計不由智慧諸煩惱盡，或計自在是實作者，以為涅槃；或謂眾生展轉相生，以此為因更無異因，彼無智故不能覺了，以不了故執為涅槃；或計證於諦道虛妄分別以為涅槃；或計求那與求那者而共和合，一性異性俱及不俱，執為涅槃；或計諸物從自然生，孔雀文彩棘針銛利，生寶之處出種種寶，如此等事是誰能作？即執自然以為涅槃；或謂能解二十五諦即得涅槃；或有說言，能受六分守護眾生斯得涅槃；或有說言，時生世間，時即涅槃；或執有物以為涅槃；或計無物以為涅槃；或有計著有物無物為涅槃者；或計諸物與涅槃無別，作涅槃想。大慧！復有異彼外道所說，以一切智大師子吼說，能了達唯心所現不取外境，遠離四句住如實見，不墮二邊離能所取，不入諸量不著真實，住於聖智所現證法，悟二無我，離二煩惱，淨二種障，轉修諸地入於佛地，得如幻等諸大三昧，永超心意及以意識，名得涅槃。大慧！彼諸外道虛妄計度不如於理，智者所棄，皆墮二邊作涅槃想。於此無有若住若出，彼諸外道皆依自宗而生妄覺，違背於理無所成就，唯令心意馳散往來，一切無有得涅槃者。汝及諸菩薩宜應遠離。」<p>爾時世尊重說頌言：「外道涅槃見，各各異分別；彼唯是妄想，無解脫方便。遠離諸方便，不至無縛處；妄生解脫想，而實無解脫。外道所成立，眾智各異取；彼悉無解脫，愚癡妄分別。一切癡外道，妄見作所作；悉著有無論，是故無解脫。凡愚樂分別，不生真實慧；言說三界本，真實滅苦因。譬如鏡中像，雖現而非實；習氣心鏡中，凡愚見有二。不了唯心現，故起二分別；若知但是心，分別則不生。心即是種種，遠離想所相；如愚所分別，雖見而無見。三有唯分別，外境悉無有；妄想種種現，凡愚不能覺。經經說分別，但是異名字；若離於語言，其義不可得。」
。
<juan>大乘入楞伽經卷第五<p>大周于闐國三藏法師實叉難陀奉<#sp>勅譯<p>無常品第三之餘<p>爾時大慧菩薩摩訶薩復白佛言：「世尊！願為我說如來應正等覺自覺性，令我及諸菩薩摩訶薩而得善巧自悟悟他。」<p>佛言：「大慧！如汝所問，當為汝說。」<p>大慧言：「唯。世尊！如來、應供、正等覺，為作非作，為果為因，為相所相，為說所說，為覺所覺，如是等為異不異？」<p>佛言：「大慧！如來、應、正等覺，非作非非作，非果非因，非相非所相，非說非所說，非覺非所覺。何以故？俱有過故。大慧！若如來是作則是無常，若是無常，一切作法應是如來，我及諸佛皆不忍可。若非作法則無體性，所修方便悉空無益，同於兔角、石女之子，非作因成故。若非因非果則非有非無，若非有非無則超過四句；言四句者，但隨世間而有言說；若超過四句惟有言說，則如石女兒。大慧！石女兒者惟有言說不墮四句，以不墮故不可度量，諸有智者，應如是知如來所有一切句義。大慧！如我所說諸法無我，以諸法中無有我性故說無我，非是無有諸法自性；如來句義應知亦然。大慧！譬如牛無馬性馬無牛性，非無自性，一切諸法亦復如是，無有自相，而非有即有，非諸凡愚之所能知。何故不知？以分別故。一切法空，一切法無生，一切法無自性，悉亦如是。大慧！如來與蘊非異非不異，若不異者應是無常，五蘊諸法是所作故。若異者，如牛二角有異不異，互相似故不異，長短別故有異，如牛右角異左、左角異右，長短不同色相各別；然亦不異。如於蘊於界、處等，一切法亦如是。<p>「大慧！如來者依解脫說，如來解脫非異非不異；若異者，如來便與色相相應，色相相應即是無常；若不異者，修行者見應無差別，然有差別故非不異。如是智與所知，非異非不異；若非異非不異，則非常非無常，非作非所作，非為非無為，非覺非所覺，非相非所相，非蘊非異蘊，非說非所說，非一非異，非俱非不俱，以是義故超一切量；超一切量故惟有言說，惟有言說故則無有生，無有生故則無有滅，無有滅故則如虛空。大慧！虛空非作非所作，非作非所作故遠離攀緣，遠離攀緣故出過一切諸戲論法，出過一切諸戲論法即是如來，如來即是正等覺體，正等覺者永離一切諸根境界。」<p>爾時世尊重說頌曰：「出過諸根量，非果亦非因；相及所相等，如是悉皆離。蘊緣與正覺，一異莫能見；既無有見者，云何起分別？非作非非作，非因非非因，非蘊非不蘊，亦不離餘物。非有一法體，如彼分別見；亦復非是無，諸法性如是。待有故成無，待無故成有；無既不可取，有亦不應說。不了我無我，但著於語言；彼溺於二邊，自壞壞世間。若能見此法，則離一切過；是名為正觀，不毀大導師。」<p>爾時大慧菩薩摩訶薩復白佛言：「世尊！如佛經中分別攝取不生不滅，言此即是如來異名。世尊！願為我說不生不滅此則無法，云何說是如來異名？如世尊說，一切諸法不生不滅，當知此則墮有無見。世尊！若法不生則不可取，無有少法，誰是如來？惟願世尊為我宣說。」<p>佛言：「諦聽！當為汝說。大慧！我說如來非是無法，亦非攝取不生不滅，亦不待緣亦非無義。我說無生，即是如來意生法身別異之名，一切外道、聲聞獨覺、七地菩薩不了其義。大慧！譬如帝釋地及虛空乃至手足，隨一一物各有多名，非以名多而有多體，亦非無體。大慧！我亦如是，於此娑婆世界有三阿僧祇百千名號，諸凡愚人雖聞雖說，而不知是如來異名，其中或有知如來者，知無師者，知導師者，知勝導者，知普導者，知是佛者，知牛王者，知梵王者，知毘紐者，知自在者，知是勝者，知迦毘羅者，知真實邊者，知無盡者，知瑞相者，知如風者，知如火者，知如俱毘羅者，知如月者，知如日者，知如王者，知如仙者，知戌迦者，知因陀羅者，知明星者，知大力者，知如水者，知無滅者，知無生者，知性空者，知真如者，知是諦者，知實性者，知實際者，知法界者，知涅槃者，知常住者，知平等者，知無二者，知無相者，知寂滅者，知具相者，知因緣者，知佛性者，知教導者，知解脫者，知道路者，知一切智者，知最勝者，知意成身者，如是等滿足三阿僧祇百千名號，不增不減。於此及餘諸世界中，有能知我如水中月不入不出，但諸凡愚心沒二邊不能解了，然亦尊重承事供養，而不善解名字句義，執著言教昧於真實，謂無生無滅是無體性，不知是佛差別名號；如因陀羅釋揭羅等，以信言教昧於真實，於一切法如言取義，彼諸凡愚作如是言，義如言說義說無異。何以故？義無體故。是人不了言音自性，謂言即義無別義體。大慧！彼人愚癡，不知言說是生是滅、義不生滅。大慧！一切言說墮於文字，義則不墮，離有離無故，無生無體故。大慧！如來不說墮文字法，文字有無不可得故，惟除不墮於文字者。大慧！若人說法墮文字者，是虛誑說。何以故？諸法自性離文字故。是故，大慧！我經中說，我與諸佛及諸菩薩，不說一字不答一字。所以者何？一切諸法離文字故，非不隨義而分別說。大慧！若不說者教法則斷，教法斷者則無聲聞緣覺菩薩諸佛，若總無者誰說為誰？是故，大慧！菩薩摩訶薩應不著文字隨宜說法。我及諸佛皆隨眾生煩惱解欲，種種不同而為開演，令知諸法自心所見無外境界，捨二分別轉心意識，非為成立聖自證處。<p>「大慧！菩薩摩訶薩應隨於義莫依文字，依文字者墮於惡見，執著自宗而起言說，不能善了一切法相文辭章句，既自損壞亦壞於他，不能令人心得悟解。若能善知一切法相，文辭句義悉皆通達，則能令自身受無相樂，亦能令他安住大乘。若能令他安住大乘，則得一切諸佛聲聞緣覺及諸菩薩之所攝受；若得諸佛聲聞緣覺及諸菩薩之所攝受，則能攝受一切眾生；若能攝受一切眾生，則能攝受一切正法；若能攝受一切正法則不斷佛種；若不斷佛種則得勝妙處。大慧！菩薩摩訶薩生勝妙處，欲令眾生安住大乘，以十自在力現眾色像，隨其所宜說真實法。真實法者，無異無別不來不去，一切戲論悉皆息滅。是故，大慧！善男子、善女人，不應如言執著於義。何以故？真實之法離文字故。<p>「大慧！譬如有人以指指物，小兒觀指不觀於物；愚癡凡夫亦復如是，隨言說指而生執著，乃至盡命終不能捨文字之指取第一義。大慧！譬如嬰兒應食熟食，有人不解成熟方便，而食生者則發狂亂；不生不滅亦復如是，不方便修則為不善，是故宜應善修方便，莫隨言說如觀指端。大慧！實義者，微妙寂靜是涅槃因，言說者，與妄想合流轉生死。大慧！實義者從多聞得，多聞者謂善於義非善言說，善義者不隨一切外道惡見，身自不隨亦令他不隨，是則名曰於義多聞，欲求義者應當親近，與此相違著文字者宜速捨離。」<p>爾時大慧菩薩摩訶薩承佛威神，復白佛言：「世尊！如來演說不生不滅非為奇特。何以故？一切外道亦說作者不生不滅，世尊亦說虛空、涅槃及非數滅不生不滅；外道亦說作者因緣生於世間，世尊亦說無明愛業生諸世間，俱是因緣但名別耳；外物因緣亦復如是，是故佛說與外道說無有差別。外道說言，微塵勝妙自在生主等，如是九物不生不滅；世尊亦說一切諸法不生不滅，若有若無皆不可得。世尊！大種不壞，以其自相不生不滅，周流諸趣，不捨自性。世尊分別雖稍變異，一切無非外道已說，是故佛法同於外道。若有不同，願佛為演，有何所以佛說為勝？若無別異外道即佛，以其亦說不生不滅故。世尊常說一世界中無有多佛，如向所說是則應有。」<p>佛言：「大慧！我之所說不生不滅，不同外道不生不滅，不生無常論。何以故？外道所說，有實性相不生不變；我不如是墮有無品。我所說法，非有非無離生離滅。云何非無？如幻夢色種種見故；云何非有？色相自性非是有故，見不見故，取不取故。是故我說一切諸法非有非無。若覺惟是自心所見，住於自性分別不生，世間所作悉皆永息；分別者是凡愚事，非賢聖耳。大慧！妄心分別不實境界，如乾闥婆城、幻所作人。大慧！譬如小兒見乾闥婆城及以幻人商賈入出，迷心分別言有實事，凡愚所見，生與不生有為無為悉亦如是。如幻人生如幻人滅，幻人其實不生不滅，諸法亦爾離於生滅。大慧！凡夫虛妄起生滅見，非諸聖人。言虛妄者，不如法性起顛倒見，顛倒見者，執法有性不見寂滅，不見寂滅故，不能遠離虛妄分別。是故大慧！無相見勝，非是相見。相是生因，若無有相則無分別，不生不滅則是涅槃。大慧！言涅槃者，見如實處捨離分別心心所法，獲於如來內證聖智，我說此是寂滅涅槃。」<p>爾時世尊重說頌言：「為除有生執，成立無生義；我說無因論，非愚所能了。一切法無生，亦非是無法；如乾城幻夢，雖有而無因。空無生無性，云何為我說？離諸和合緣，智慧不能見。以是故我說，空無生無性；一一緣和合，雖現而非有。分析無和合，非如外道見；如夢及垂髮，野馬與乾城。無因而妄現，世事皆如是；折伏有因論，申述無生旨。無生義若存，法眼恒不滅；我說無因論，外道咸驚怖。云何何所因？復以何故生？於何處和合？而作無因論。觀察有為法，非因非無因；彼生滅論者，所見從是滅。為無故不生？為待於眾緣？為有名無義？願為我宣說。非無法不生，亦非以待緣；非有物而名，亦非名無義。一切諸外道，聲聞及緣覺；十住非所行，此是無生相。遠離諸因緣，無有能作者；惟心所建立，我說是無生。諸法非因生，非無亦非有；能所分別離，我說是無生。惟心無所見，亦離於二性；如是轉所依，我說是無生。外物有非有，其心無所取；一切見咸斷，此是無生相。空無性等句，其義皆如是；非以空故空，無生故說空。因緣共集會，是故有生滅；分散於因緣，生滅則無有。若離諸因緣，則更無有法；一性及異性，凡愚所分別。有無不生法，俱非亦復然；惟除眾緣會，於中見起滅。隨俗假言說，因緣遞鈎瑣；若離因緣瑣，生義不可得。我說惟鈎瑣，生無故不生；離諸外道過，非凡愚所了。若離緣鈎瑣，別有生法者；是則無因論，破壞鈎瑣義。如燈能照物，鈎瑣現若然；此則離鈎瑣，別有於諸法。無生則無性，體相如虛空；離鈎瑣求法，愚夫所分別。復有餘無生，眾聖所得法；彼生無生者，是則無生忍。一切諸世間，無非是鈎瑣；若能如是解，此人心得定。無明與愛業，是則內鈎瑣；種子泥輪等，如是名為外。若言有他法，而從因緣生；離於鈎瑣義，此則非教理。生法若非有，彼為誰因緣；展轉而相生，此是因緣義。堅濕暖動等，凡愚所分別；但緣無有法，故說無自性。如醫療眾病，其論無差別；以病不同故，方藥種種殊。我為諸眾生，滅除煩惱病；知其根勝劣，演說諸法門。非煩惱根異，而有種種法；惟有一大乘，清涼八支道。」<p>爾時大慧菩薩摩訶薩復白佛言：「世尊！一切外道妄說無常，世尊亦言諸行無常是生滅法。未知此說是邪是正？所言無常復有幾種？」<p>佛言：「大慧！外道說有七種無常，非是我法。何等為七？謂：有說始起即捨是名無常，生已不生無常性故；有說形處變壞是名無常；有說色即無常；有說色之變異是名無常，一切諸法相續不斷，能令變異自然歸滅，猶如乳酪前後變異，雖不可見然在法中壞一切法；有說物無常；有說物無物無常；有說不生無常，遍住一切諸法之中。其中物無物無常者，謂能造所造其相滅壞，大種自性本來無起。不生無常者，謂常與無常有無等法，如是一切皆無有起，乃至分析至於微塵亦無所見，以不起故說名無生。此是不生無常相，若不了此則墮外道生無常義。有物無常義有物無常者，謂於非常非無常處，自生分別。其義云何？彼立無常，自不滅壞能壞諸法，若無無常壞一切法，法終不滅成於無有，如杖搥瓦石能壞於物而自不壞，此亦如是。大慧！現見無常與一切法，無有能作所作差別，云此是無常，此是所作無差別故，能作所作應俱是常，不見有因能令諸法成於無故。大慧！諸法壞滅實亦有因，但非凡愚之所能了。<p>「大慧！異因不應生於異果，若能生者，一切異法應竝相生，彼法此法能生所生應無有別。現見有別，云何異因生於異果？大慧！若無常性是有法者，應同所作自是無常，自無常故，所無常法皆應是常。大慧！若無常性住諸法中，應同諸法墮於三世，與過去色同時已滅，未來不生現在俱壞。一切外道計四大種體性不壞色者，即是大種差別大種造色，離異不異故，其自性亦不壞滅。大慧！三有之中能造所造，莫不皆是生住滅相，豈更別有無常之性，能生於物而不滅耶？始造即捨無常者，非大種互造大種，以各別故。非自相造，以無異故。非復共造，以乖離故。當知非是始造無常。形狀壞無常者，此非能造及所造壞，但形狀壞。其義云何？謂分析色乃至微塵，但滅形狀長短等見，不滅能造所造色體。此見墮在數論之中。色即是無常者，謂此即是形狀無常非大種性，若大種性亦無常者則無世事；無世事者，當知則墮盧迦耶見，以見一切法自相生惟有言說故。轉變無常者，謂色體變非大種變，譬如以金作莊嚴具，嚴具有變而金無改，此亦如是。<p>「大慧！如是等種種外道，虛妄分別見無常性，彼作是說，火不能燒諸火自相，但各分散，若能燒者，能造所造則皆斷滅。大慧！我說諸法非常無常。何以故？不取外法故，三界唯心故，不說諸相故，大種性處種種差別不生不滅故，非能造所造故，能取所取二種體性一切皆從分別起故，如實而知二取性故，了達惟是自心現故，離外有無二種見故，離有無見則不分別能所造故。大慧！世間出世間及出世間上上諸法，惟是自心非常非無常，不能了達，墮於外道二邊惡見。大慧！一切外道不能解了此三種法，依自分別而起言說著無常性。大慧！此三種法，所有語言分別境界，非諸凡愚之所能知。」<p>爾時世尊重說頌言：「始造即便捨，形狀有轉變；色物等無常，外道妄分別。諸法無壞滅，諸大自性住；外道種種見，如是說無常。彼諸外道眾，皆說不生滅；諸大性自常，誰是無常法。能取及所取，一切惟是心；二種從心現，無有我我所。梵天等諸法，我說惟是心；若離於心者，一切不可得。」<p>大乘入楞伽經現證品第四<p>爾時大慧菩薩摩訶薩復白佛言：「世尊！願為我說一切聲聞緣覺入滅次第相續相，令我及諸菩薩摩訶薩善知此已，於滅盡三昧樂心無所惑，不墮二乘及諸外道錯亂之中。」<p>佛言：「諦聽！當為汝說。<p>「大慧！菩薩摩訶薩至于六地，及聲聞緣覺入於滅定，七地菩薩念念恒入，離一切法自性相故非諸二乘。二乘有作墮能所取，不得諸法無差別相，了善不善自相共相入於滅定，是故不能念念恒入。大慧！八地菩薩聲聞緣覺，心、意、意識分別想滅，始從初地乃至六地，觀察三界一切唯是心、意、意識自分別起，離我我所，不見外法種種諸相。凡愚不知，由無始來過惡薰習，於自心內變作能取所取之相而生執著。大慧！八地菩薩所得三昧，同諸聲聞緣覺涅槃，以諸佛力所加持故，於三昧門不入涅槃。若不持者便不化度一切眾生，不能滿足如來之地，亦則斷絕如來種性，是故諸佛為說如來不可思議諸大功德，令其究竟不入涅槃。聲聞緣覺著三昧樂，是故於中生涅槃想。大慧！七地菩薩善能觀察心、意、意識我我所執，生法無我，若生若滅自相共相，四無礙辯善巧決定，於三昧門而得自在，漸入諸地具菩提分法。大慧！我恐諸菩薩不善了知自相共相，不知諸地相續次第，墮於外道諸惡見中，故如是說。大慧！彼實無有若生若滅，諸地次第三界往來，一切皆是自心所見。而諸凡愚不能了知，以不知故，我及諸佛為如是說。<p>「大慧！聲聞緣覺至於菩薩第八地中，為三昧樂之所昏醉，未能善了惟心所見，自共相習纏覆其心，著二無我生涅槃覺，非寂滅慧。大慧！諸菩薩摩訶薩見於寂滅三昧樂門，即便憶念本願大悲，具足修行十無盡句，是故不即入於涅槃，以入涅槃不生果故，離能所取故，了達惟心故，於一切法無分別故，不墮心意及以意識外法性相執著中故；然非不起佛法正因，隨智慧行如是起故，得於如來自證地故。大慧！如人夢中方便度河，未度便覺，覺已思惟向之所見，為是真實？為是虛妄？復自念言：『非實非妄，如是但是見聞覺知，曾所更事分別習氣，離有無念意識夢中之所現耳。』大慧！菩薩摩訶薩亦復如是，始從初地，而至七地，乃至增進入於第八得無分別，見一切法如幻夢等離能所取，見心心所廣大力用，勤修佛法未證令證，離心、意、意識妄分別想獲無生忍，此是菩薩所得涅槃，非滅壞也。大慧！第一義中無有次第亦無相續，遠離一切境界分別，此則名為寂滅之法。」<p>爾時世尊重說頌言：「諸住及佛地，惟心無影像；此是去來今，諸佛之所說。七地是有心，八地無影像；此二地名住，餘則我所得。自證及清淨，此則是我地；摩醯最勝處，色究竟莊嚴。譬如大火聚，光焰熾然發；化現於三有，悅意而清涼。或有現變化，或有先時化；於彼說諸乘，皆是如來地。十地則為初，初則為八地；第九則為七，第七復為八。第二為第三，第四為第五；第三為第六，無相有何次？」<p>大乘入楞伽經如來常無常品第五<p>爾時大慧菩薩摩訶薩復白佛言：「世尊！如來、應、正等覺，為常為無常？」<p>佛言：「大慧！如來、應、正等覺，非常非無常。何以故？俱有過故。云何有過？大慧！若如來常者，有能作過，一切外道說能作常；若無常者，有所作過，同於諸蘊為相所相，畢竟斷滅而成無有，然佛如來實非斷滅。大慧！一切所作如瓶衣等，皆是無常，是則如來有無常過，所修福智悉空無益。又諸作法應是如來，無異因故，是故如來非常非無常。復次，大慧！如來非常，若是常者，應如虛空不待因成。大慧！譬如虛空非常非無常。何以故？離常無常若一若異俱不俱等諸過失故。復次，大慧！如來非常，若是常者，則是不生，同於兔馬魚蛇等角。<p>「復次，大慧！以別義故亦得言常。何以故？謂以現智證常法故，證智是常、如來亦常。大慧！諸佛如來所證法性，法住法位，如來出世若不出世常住不易，在於一切二乘外道所得法中，非是空無，然非凡愚之所能知。大慧！夫如來者，以清淨慧內證法性而得其名，非以心、意、意識、蘊、界、處法妄習得名；一切三界皆從虛妄分別而生，如來不從妄分別生。大慧！若有於二有常無常，如來無二，證一切法無生相故，是故非常亦非無常。大慧！乃至少有言說分別生，即有常無常過，是故應除二分別覺勿令少在。」<p>爾時世尊重說頌言：「遠離常無常，而現常無常；如是恒觀佛，不生於惡見。若常無常者，所集皆無益；為除分別覺，不說常無常。乃至有所立，一切皆錯亂；若見惟自心，是則無違諍。」<p>大乘入楞伽經剎那品第六<p>爾時大慧菩薩摩訶薩復白佛言：「世尊！惟願為我說蘊、界、處生滅之相，若無有我，誰生誰滅？而諸凡夫依於生滅，不求盡苦不證涅槃。」<p>佛言：「大慧！諦聽！諦聽！當為汝說。大慧！如來藏是善不善因，能遍興造一切趣生。譬如伎兒變現諸趣離我我所，以不覺故，三緣和合而有果生。外道不知執為作者，無始虛偽惡習所熏，名為藏識，生於七識無明住地，譬如大海而有波浪，其體相續恒注不斷，本性清淨，離無常過、離於我論。其餘七識意意識等念念生滅，妄想為因、境相為緣和合而生，不了色等自心所現，計著名相起苦樂受，名相纏縛，既從貪生復生於貪，若因及所緣，諸取根滅不相續生，自慧分別苦樂受者，或得滅定，或得四禪，或復善入諸諦解脫，便妄生於得解脫想，而實未捨未轉如來藏中藏識之名。若無藏識，七識則滅。何以故？因彼及所緣而得生故。然非一切外道二乘諸修行者所知境界，以彼惟了人無我性，於蘊、界、處取於自相及共相故，若見如來藏五法自性諸法無我，隨地次第而漸轉滅，不為外道惡見所動，住不動地得於十種三昧樂門，為三昧力諸佛所持，觀察不思議佛法及本願力，不住實際及三昧樂獲自證智，不與二乘諸外道共，得十聖種性道及意生智身離於諸行。是故，大慧！菩薩摩訶薩欲得勝法，應淨如來藏藏識之名。大慧！若無如來藏名藏識者，則無生滅。然諸凡夫及以聖人悉有生滅，是故一切諸修行者，雖見內境界住現法樂，而不捨於勇猛精進。大慧！此如來藏藏識本性清淨，客塵所染而為不淨，一切二乘及諸外道，臆度起見不能現證，如來於此分明現見，如觀掌中菴摩勒果。<p>「大慧！我為勝鬘夫人及餘深妙淨智菩薩，說如來藏名藏識，與七識俱起，令諸聲聞見法無我。大慧！為勝鬘夫人說佛境界，非是外道二乘境界。大慧！此如來藏藏識是佛境界，與汝等比淨智菩薩隨順義者所行之處，非是一切執著文字外道二乘之所行處。是故汝及諸菩薩摩訶薩，於如來藏藏識當勤觀察，莫但聞已便生足想。」<p>爾時世尊重說頌言：「甚深如來藏，而與七識俱；執著二種生，了知則遠離。無始習所熏，如像現於心；若能如實觀，境相悉無有。如愚見指月，觀指不觀月；計著文字者，不見我真實。心如工伎兒，意如和伎者；五識為伴侶，妄想觀伎眾。」<p>爾時大慧菩薩摩訶薩復白佛言：「世尊！願為我說五法自性諸識無我差別之相。我及諸菩薩摩訶薩善知此已，漸修諸地具諸佛法，至於如來自證之位。」<p>佛言：「諦聽！當為汝說。大慧！五法自性諸識無我，所謂：名、相、分別、正智、如如。若修行者觀察此法，入於如來自證境界，遠離常斷有無等見，得現法樂甚深三昧。大慧！凡愚不了五法自性諸識無我，於心所現見有外物而起分別，非諸聖人。」<p>大慧白言：「云何不了而起分別？」<p>佛言：「大慧！凡愚不知名是假立，心隨流動見種種相，計我我所染著於色，覆障聖智起貪瞋癡，造作諸業如蠶作繭，妄想自纏墮於諸趣生死大海，如汲水輪循環不絕，不知諸法如幻如焰如水中月，自心所見妄分別起，離能所取及生住滅，謂從自在、時節、微塵、勝性而生，隨名相流。大慧！此中相者，謂：眼識所見名之為色；耳、鼻、舌、身、意識得者，名之為聲、香、味、觸、法，如是等我說為相。分別者，施設眾名顯示諸相，謂以象馬車步男女等名而顯其相，此事如是決定不異，是名分別。正智者，謂觀名相互為其客，識心不起不斷不常，不墮外道二乘之地，是名正智。大慧！菩薩摩訶薩以其正智觀察名相，非有非無遠離損益二邊惡見，名相及識本來不起，我說此法名為如如。<p>「大慧！菩薩摩訶薩住如如已，得無照現境，昇歡喜地離外道惡趣，入出世法法相淳熟，知一切法猶如幻等，證自聖智所行之法，離臆度見，如是次第乃至法雲。至法雲已，三昧諸力自在神通，開敷滿足成於如來，成如來已為眾生故，如水中月普現其身，隨其欲樂而為說法。其身清淨離心、意、識，被弘誓甲，具足成滿十無盡願，是名菩薩摩訶薩入於如如之所獲得。」<p>爾時大慧菩薩摩訶薩復白佛言：「世尊！為三性入五法中？為各有自相？」<p>佛言：「大慧！三性、八識及二無我，悉入五法，其中名及相是妄計性；以依彼分別心心所法俱時而起，如日與光是緣起性；正智如如不可壞故，是圓成性。大慧！於自心所現生執著時，有八種分別起，此差別相皆是不實，惟妄計性。若能捨離二種我執，二無我智即得生長。大慧！聲聞緣覺菩薩如來，自證聖智諸地位次，一切佛法悉皆攝入此五法中。復次大慧！五法者，所謂相、名、分別、如如、正智。此中相者，謂所見色等形狀各別，是名為相。依彼諸相立瓶等名，此如是、此不異，是名為名。施設眾名顯示諸相心心所法，是名分別。彼名彼相畢竟無有，但是妄心展轉分別，如是觀察乃至覺滅，是名如如。大慧！真實決定究竟根本自性可得，是如如相。我及諸佛隨順證入，如其實相開示演說。若能於此隨順悟解，離斷離常不生分別入自證處，出於外道二乘境界，是名正智。大慧！此五種法，三性、八識及二無我，一切佛法普皆攝盡。大慧！於此法中，汝應以自智善巧通達，亦勸他人令其通達，通達此已，心則決定不隨他轉。」<p>爾時世尊重說頌言：「五法三自性，及與八種識；二種無我法，普攝於大乘。名相及分別，二種自性攝；正智與如如，是則圓成相。」<p>爾時大慧菩薩摩訶薩復白佛言：「世尊！如經中說，過去未來現在諸佛如恒河沙，此當云何？為如言而受？為別有義？」<p>佛告大慧：「勿如言受。大慧！三世諸佛非如恒沙。何以故？如來最勝超諸世間，無與等者非喻所及，唯以少分為其喻耳。我以凡愚諸外道等，心恒執著常與無常，惡見增長生死輪迴，令其厭離發勝悕望，言佛易成易可逢值；若言難遇如優曇華，彼便退怯不勤精進，是故我說如恒河沙。我復有時觀受化者，說佛難值如優曇華。大慧！優曇鉢華無有曾見現見當見，如來則有已見當見。大慧！如是譬喻非說自法。自法者，內證聖智所行境界，世間無等過諸譬喻，一切凡愚不能信受。大慧！真實如來超心、意、意識所見之相，不可於中而立譬喻。然亦有時而為建立，言恒河沙等無有相違。大慧！譬如恒沙，龜魚象馬之所踐踏，不生分別恒淨無垢；如來聖智如彼恒河，力通自在以為其沙，外道龜魚競來擾亂，而佛不起一念分別。何以故？如來本願，以三昧樂普安眾生，如恒河沙無有愛憎無分別故。大慧！譬如恒沙是地自性，劫盡燒時燒一切地，而彼地大不捨本性，恒與火大俱時生故，諸凡愚人謂地被燒，而實不燒，火所因故；如來法身亦復如是，如恒河沙終不壞滅。大慧！譬如恒沙無有限量；如來光明亦復如是，為欲成就無量眾生，普照一切諸佛大會。大慧！譬如恒沙住沙自性，不更改變而作餘物；如來亦爾，於世間中不生不滅，諸有生因悉已斷故。大慧！譬如恒沙取不知減投不見增；諸佛亦爾，以方便智成熟眾生無減無增。何以故？如來法身無有身故。大慧！以有身故而有滅壞，法身無身故無滅壞。大慧！譬如恒沙，雖苦壓治欲求蘇油終不可得；如來亦爾，雖為眾生眾苦所壓，乃至蠢動未盡涅槃，欲令捨離於法界中，深心願樂亦不可得。何以故？具足成就大悲心故。大慧！譬如恒沙隨水而流非無水也；如來亦爾，所有說法莫不隨順涅槃之流，以是說言諸佛如來如恒河沙。大慧！如來說法不隨於趣，趣是壞義，生死本際不可得知，既不可知云何說趣？大慧！趣義是斷，凡愚莫知。」<p>大慧菩薩復白佛言：「若生死本際不可知者，云何眾生在生死中而得解脫？」<p>佛言：「大慧！無始虛偽過習因滅，了知外境自心所現，分別轉依名為解脫；非滅壞也，是故不得言無邊際。大慧！無邊際者，但是分別異名。大慧！離分別心無別眾生，以智觀察內外諸法，知與所知悉皆寂滅。大慧！一切諸法，唯是自心分別所見，不了知故分別心起，了心則滅。」<p>爾時世尊重說頌言：「觀察諸導師，譬如恒河沙；非壞亦非趣，是人能見佛。譬如恒河沙，悉離一切過；而恒隨順流，佛體亦如是。」<p>爾時大慧菩薩摩訶薩復白佛言：「世尊！願為我說一切諸法剎那壞相。何等諸法名有剎那？」<p>佛言：「諦聽！當為汝說。大慧！一切法者，所謂：善法不善法，有為法無為法，世間法出世間法，有漏法無漏法，有受法無受法。大慧！舉要言之，五取蘊法以心、意、意識習氣為因而得增長，凡愚於此而生分別，謂善不善。聖人現證三昧樂住，是則名為善無漏法。復次，大慧！善不善者，所謂八識。何等為八？謂如來藏名藏識，意及意識并五識身。大慧！彼五識身與意識俱，善不善相展轉差別相續不斷，無異體生生已即滅，不了於境自心所現，次第滅時別識生起，意識與彼五識共俱，取於種種差別形相，剎那不住，我說此等名剎那法。大慧！如來藏名藏識，所與意等諸習氣俱是剎那法，無漏習氣非剎那法，此非凡愚剎那論者之所能知。彼不能知一切諸法有是剎那非剎那故，彼計無為同諸法壞，墮於斷見。大慧！五識身非流轉，不受苦樂非涅槃因，如來藏受苦樂與因俱有生滅，四種習氣之所迷覆，而諸凡愚分別熏心，不能了知起剎那見。大慧！如金金剛佛之舍利，是奇特性終不損壞；若得證法有剎那者，聖應非聖，而彼聖人未曾非聖，如金金剛雖經劫住稱量不減。云何凡愚不解於我祕密之說，於一切法作剎那想？」<p>大慧菩薩復白佛言：「世尊常說六波羅蜜，若得滿足便成正覺。何等為六？云何滿足？」<p>佛言：「大慧！波羅蜜者，差別有三。所謂：世間、出世間、出世間上上。大慧！世間波羅蜜者，謂諸凡愚著我我所執取二邊，求諸有身貪色等境，如是修行檀波羅蜜、持戒、忍辱、精進、禪定，成就神通生於梵世。大慧！出世間波羅蜜者，謂聲聞緣覺執著涅槃希求自樂，如是修習諸波羅蜜。大慧！出世間上上波羅蜜者，謂菩薩摩訶薩於自心二法，了知惟是分別所現，不起妄想不生執著，不取色相，為欲利樂一切眾生，而恒修行檀波羅蜜；於諸境界不起分別，是則修行尸波羅蜜；即於不起分別之時，忍知能取所取自性，是則名為羼提波羅蜜；初中後夜勤修匪懈，隨順實解，不生分別，是則名為毘梨耶波羅蜜；不生分別，不起外道涅槃之見，是則名為禪波羅蜜；以智觀察心無分別不墮二邊，轉淨所依而不壞滅，獲於聖智內證境界，是則名為般若波羅蜜。」<p>爾時世尊重說頌曰：「愚分別有為，空無常剎那，分別剎那義，如河燈種子。一切法不生，寂靜無所作；諸事性皆離，是我剎那義。生無間即滅，不為凡愚說；無間相續法，諸趣分別起。無明為其因，心則從彼生；未能了色來，中間何所住？無間相續滅，而有別心起；不住於色時，何所緣而生？若緣彼而起，其因則虛妄；因妄體不成，云何剎那滅？修行者正受，金剛佛舍利；及以光音宮，世間不壞事。如來圓滿智，及比丘證得；諸法性常住，云何見剎那？乾城幻等色，何故非剎那？大種無實性，云何說能造？」
。
<juan>大乘入楞伽經卷第六<p>大周于闐國三藏法師實叉難陀奉<#sp>勅譯<p>變化品第七<p>爾時大慧菩薩摩訶薩復白佛言：「世尊！如來何故授阿羅漢阿耨多羅三藐三菩提記？何故復說無般涅槃法眾生得成佛道？又何故說從初得佛至般涅槃，於其中間不說一字？又言如來常在於定無覺無觀；又言佛事皆是化作；又言諸識剎那變壞；又言金剛神常隨衛護；又言前際不可知而說有般涅槃；又現有魔及以魔業；又有餘報，謂；旃遮婆羅門女，孫陀利外道女，及空鉢而還等事，世尊既有如是業障，云何得成一切種智？既已成於一切種智，云何不離如是諸過？」<p>佛言：「諦聽！當為汝說。大慧！我為無餘涅槃界故，密勸令彼修菩薩行，此界他土有諸菩薩，心樂求於聲聞涅槃，令捨是心進修大行，故作是說。又變化佛與化聲聞而授記別，非法性佛。大慧！授聲聞記是祕密說。大慧！佛與二乘無差別者，據斷惑障解脫一味，非謂智障，智障要見法無我性乃清淨故。煩惱障者，見人無我意識捨離，是時初斷藏識習滅，法障解脫方得永淨。大慧！我依本住法作是密語，非異前佛，後更有說，先具如是諸文字故。大慧！如來正知無有妄念，不待思慮然後說法，如來久已斷四種習，離二種死、除二種障。大慧！意及意識眼識等七，習氣為因是剎那性，離無漏善非流轉法。大慧！如來藏者，生死流轉及是涅槃苦樂之因，凡愚不知妄著於空。大慧！變化如來，金剛力士常隨衛護，非真實佛。真實如來離諸限量，二乘外道所不能知，住現法樂成就智忍，不假金剛力士所護。一切化佛不從業生，非即是佛亦非非佛，譬如陶師眾事和合而有所作，化佛亦爾，眾相具足而演說法，然不能說自證聖智所行之境。<p>「復次，大慧！諸凡愚人見六識滅起於斷見，不了藏識起於常見。大慧！自心分別是其本際，故不可得，離此分別即得解脫，四種習斷離一切過。」<p>爾時世尊重說頌言：「三乘及非乘，無有佛涅槃；悉授如來記，說離眾過惡。成就究竟智，及無餘涅槃；誘進怯劣人，依此密意說。諸佛所得智，演說如是道；惟此更非餘，故彼無涅槃。欲色有諸見，如是四種習；意識所從生，藏意亦在中。見意識眼等，無常故說斷；迷意藏起常，邪智謂涅槃。」<p>大乘入楞伽經斷食肉品第八<p>爾時大慧菩薩摩訶薩復白佛言：「世尊！願為我說食不食肉功德過失，我及諸菩薩摩訶薩知其義已，為未來現在報習所熏食肉眾生而演說之，令捨肉味求於法味；於一切眾生起大慈心，更相親愛如一子想，住菩薩地得阿耨多羅三藐三菩提；或二乘地暫時止息，究竟當成無上正覺。世尊！路迦耶等諸外道輩，起有無見執著斷常，尚有遮禁不聽食肉，何況如來、應、正等覺，大悲含育世所依怙，而許自他俱食肉耶？善哉世尊！具大慈悲哀愍世間，等觀眾生猶如一子，願為解說食肉過惡、不食功德，令我及與諸菩薩等，聞已奉行廣為他說。」<p>爾時大慧菩薩重說頌言：「菩薩摩訶薩，志求無上覺；酒肉及與葱，為食為不食？愚夫貪嗜肉，臭穢無名稱；與彼惡獸同，云何而可食？食者有何過？不食有何德？惟願最勝尊，為我具開演。」<p>爾時佛告大慧菩薩摩訶薩言：「大慧！諦聽！諦聽！善思念之。吾當為汝分別解說。大慧！一切諸肉有無量緣，菩薩於中當生悲愍，不應噉食，我今為汝說其少分。大慧！一切眾生從無始來，在生死中輪迴不息，靡不曾作父母兄弟男女眷屬，乃至朋友親愛侍使，易生而受鳥獸等身，云何於中取之而食？大慧！菩薩摩訶薩觀諸眾生同於己身，念肉皆從有命中來，云何而食？大慧！諸羅剎等聞我此說尚應斷肉，況樂法人。大慧！菩薩摩訶薩在在生處，觀諸眾生皆是親屬，乃至慈念如一子想，是故不應食一切肉。大慧！衢路市肆諸賣肉人，或將犬馬人牛等肉，為求利故而販鬻之，如是雜穢云何可食？<p>「大慧！一切諸肉皆是精血污穢所成，求清淨人，云何取食？大慧！食肉之人眾生見之悉皆驚怖，修慈心者云何食肉？大慧！譬如獵師及旃陀羅，捕魚網鳥諸惡人等，狗見驚吠獸見奔走，空飛水住一切眾生，若有見之咸作是念：『此人氣息猶如羅剎，今來至此必當殺我。』為護命故悉皆走避。食肉之人亦復如是，是故菩薩為修慈行不應食肉。大慧！夫食肉者，身體臭穢惡名流布，賢聖善人不用親狎，是故菩薩不應食肉。大慧！夫血肉者，眾仙所棄群聖不食，是故菩薩不應食肉。大慧！菩薩為護眾生信心，令於佛法不生譏謗，以慈愍故不應食肉。大慧！若我弟子食噉於肉，令諸世人悉懷譏謗，而作是言：『云何沙門修淨行人，棄捨天仙所食之味，猶如惡獸食肉滿腹遊行世間，令諸眾生悉懷驚怖，壞清淨行失沙門道。』是故當知佛法之中無調伏行，菩薩慈愍為護眾生，令不生於如是之心，不應食肉。大慧！如燒人肉其氣臭穢，與燒餘肉等無差別，云何於中有食不食？是故一切樂清淨者不應食肉。大慧！諸善男女塚間樹下阿蘭若處寂靜修行，或住慈心或持呪術，或求解脫或趣大乘，以食肉故，一切障礙不得成就，是故菩薩欲利自他不應食肉。大慧！夫食肉者，見其形色則已生於貪滋味心，菩薩慈念一切眾生猶如己身，云何見之而作食想？是故菩薩不應食肉。大慧！夫食肉者諸天遠離，口氣常臭，睡夢不安覺已憂悚，夜叉惡鬼奪其精氣，心多驚怖，食不知足，增長疾病易生瘡癬，恒被諸蟲之所唼食，不能於食深生厭離。大慧！我常說言：『凡所食噉作子肉想。』餘食尚然，云何而聽弟子食肉。大慧！肉非美好、肉不清淨，生諸罪惡敗諸功德，諸仙聖人之所棄捨，云何而許弟子食耶？若言許食，此人謗我。<p>「大慧！淨美食者，應知則是粳米粟米大小麥豆蘇油石蜜，如是等類，此是過去諸佛所許，我所稱說。我種性中諸善男女，心懷淨信久植善根，於身命財不生貪著，慈愍一切猶如己身，如是之人之所應食，非諸惡習虎狼性者心所愛重。<p>「大慧！過去有王名師子生，耽著肉味食種種肉，如是不已遂至食人，臣民不堪悉皆離叛，亡失國位受大苦惱。大慧！釋提桓因處天王位，以於過去食肉餘習，變身為鷹而逐於鴿。我時作王名曰尸毘，愍念其鴿，自割身肉以代其命。<p>「大慧！帝釋餘習尚惱眾生，況餘無慚常食肉者。當知食肉自惱惱他，是故菩薩不應食肉。大慧！昔有一王乘馬遊獵，馬驚奔逸入於山險，既無歸路又絕人居，有牝師子與同遊處，遂行醜行生諸子息，其最長者名曰班足，後得作王領七億家，食肉餘習非肉不食，初食禽獸後乃至人，所生男女悉是羅剎。轉此身已，復生師子豺狼虎豹雕鷲等中，欲求人身終不可得，況出生死涅槃之道。<p>「大慧！夫食肉者有如是等無量過失，斷而不食獲大功德，凡愚不知如是損益，是故我今為汝開演，凡是肉者悉不應食。大慧！凡殺生者多為人食，人若不食亦無殺事，是故食肉與殺同罪。奇哉世間貪著肉味，於人身肉尚取食之，況於鳥獸有不食者，以貪味故廣設方便，罝羅網罟處處安施，水陸飛行皆被殺害，設自不食為貪價直而作是事。<p>「大慧！世復有人心無慈愍，專行慘暴猶如羅剎，若見眾生其身充盛，便生肉想言此可食。大慧！世無有肉，非是自殺亦非他殺，心不疑殺而可食者，以是義故我許聲聞食如是肉。大慧！未來之世有愚癡人，於我法中而為出家，妄說毘尼壞亂正法，誹謗於我言聽食肉亦自曾食。大慧！我若聽許聲聞食肉，我則非是住慈心者，修觀行者，行頭陀者，趣大乘者，云何而勸諸善男子及善女人，於諸眾生生一子想斷一切肉？大慧！我於諸處說遮十種許三種者，是漸禁斷令其修學；今此經中自死他殺，凡是肉者一切悉斷。大慧！我不曾許弟子食肉，亦不現許亦不當許。大慧！凡是肉食，於出家人悉是不淨。<p>「大慧！若有癡人，謗言如來聽許食肉亦自食者，當知是人惡業所纏，必當永墮不饒益處。大慧！我之所有諸聖弟子，尚不食於凡夫段食，況食血肉不淨之食。大慧！聲聞緣覺及諸菩薩尚惟法食，豈況如來。大慧！如來法身非雜食身。大慧！我已斷除一切煩惱，我已浣滌一切習氣，我已善擇諸心智慧，大悲平等普觀眾生猶如一子。云何而許聲聞弟子食於子肉？何況自食。作是說者無有是處。」<p>爾時世尊重說頌言：「悉曾為親屬，眾穢所成長，恐怖諸含生，是故不應食。一切肉與葱，韮蒜及諸酒；如是不淨物，修行者遠離。亦常離麻油，及諸穿孔床；以彼諸細蟲，於中大驚怖。飲食生放逸，放逸生邪覺；從覺生於貪，是故不應食。邪覺生貪故，心為貪所醉；心醉長愛欲，生死不解脫。為利殺眾生，以財取諸肉；二俱是惡業，死墮叫喚獄。不想不教求，此三種名淨；世無如是肉，食者我訶責。更互相食噉，死墮惡獸中；臭穢而癲狂，是故不應食。獵師旃茶羅，屠兒羅剎娑；此等種中生，斯皆食肉報。食已無慚愧，生生常癲狂；諸佛及菩薩，聲聞所嫌惡。《象脇》與《大雲》，《涅槃》、《央掘摩》，及此《楞伽經》，我皆制斷肉。先說見聞疑，已斷一切肉；以其惡習故，愚者妄分別。如貪障解脫，肉等亦復然；若有食之者，不能入聖道。未來世眾生，於肉愚癡說；言此淨無罪，佛聽我等食。淨食尚如藥，猶如子肉想；是故修行者，知量而行乞。食肉背解脫，及違聖表相；令眾生生怖，是故不應食。安住慈心者，我說常厭離；師子及虎狼，應共同遊止。若於酒肉等，一切皆不食；必生賢聖中，豐財具智慧。」<p>大乘入楞伽經陀羅尼品第九<p>爾時佛告大慧菩薩摩訶薩言：「大慧！過去未來現在諸佛，為欲擁護持此經者，皆為演說楞伽經呪，我今亦說，汝當受持。」即說呪曰：<p>怛姪他（一）<#sp>覩吒覩吒（都騃反，下同）（二）<#sp>杜吒杜吒（三）<#sp>鉢吒鉢吒（四）<#sp>葛吒葛吒（五）<#sp>阿麼隷阿麼隷（六）<#sp>毘麼隷毘麼隷（七）<#sp>儞謎儞謎（八）<#sp>呬謎呬謎（九）<#sp>縛（扶可反）謎縛謎（十）<#sp>葛隷葛隷（十一）<#sp>揭囉葛隷（十二）<#sp>阿吒末吒（十三）<#sp>折吒咄吒（十四）<#sp>耆若（攘舸反，二合）吒薩普（二合）吒（十五）<#sp>葛地（雜計反，下同）剌地（十六）<#sp>鉢地（十七）<#sp>呬謎呬謎（十八）<#sp>第謎（十九）<#sp>折隷折隷（二十）<#sp>鉢利鉢利（二十一）<#sp>畔第毘第（二十二）<#sp>案制滿制（二十三）<#sp>❥（胝戶反，下同）茶（去聲，下同）㘑（二十四）<#sp>杜茶㘑（二十五）<#sp>鉢茶㘑（二十六）<#sp>遏計遏計（二十七）<#sp>末計末計（二十八）<#sp>斫結斫結㘑（二合）（二十九）<#sp>地（依字呼）謎地謎（三十）<#sp>呬謎呬謎（三十一）<#sp>❥❥❥❥（三十二）<#sp>楮（笞矩反）楮楮楮（三十三）<#sp>杜杜杜（三十四）<#sp>杜虎（二合）杜虎杜虎杜虎（三十五）<#sp>莎婆訶（三十六）<p>「大慧！未來世中，若有善男子、善女人，受持讀誦為他解說此陀羅尼，當知此人，不為一切人與非人諸鬼神等之所得便；若復有人卒中於惡，為其誦念一百八遍，即時惡鬼疾走而去。大慧！我更為汝說陀羅尼。」即說呪曰：<p>怛姪他（一）<#sp>鉢頭摩第鞞（二）<#sp>鉢頭迷（三）<#sp>醯（去聲，下同）泥醯禰醯泥（四）<#sp>隷主羅主隷（五）<#sp>虎隷虎羅虎隷（六）<#sp>庾隷庾隷（七）<#sp>跛隷跛羅跛隷（八）<#sp>嗔（上聲，呼）第臏第（九）<#sp>畔逝末第（十）<#sp>尼羅迦隷（十一）<#sp>莎婆訶（十二）<p>「大慧！若有善男子、善女人，受持讀誦為他解說此陀羅尼，不為一切天龍夜叉人非人等諸惡鬼神之所得便；我為禁止諸羅剎故說此神呪，若持此呪則為受持入楞伽經，一切文句悉已具足。」<p>大乘入楞伽經偈頌品第十之初<p>爾時世尊，欲重宣此修多羅中諸廣義故，而說偈言：「諸法不堅固，皆從分別生，以分別即空，所分別非有。由虛妄分別，是則有識生，八九識種種，如海眾波浪。習氣常增長，槃根堅固依，心隨境界流，如鐵於礠石。眾生所依性，遠離諸計度，及離智所知，轉依得解脫。得如幻三昧，超過於十地；觀見心王時，想識皆遠離。爾時心轉依，是則為常住；在於蓮花宮，幻境之所起。既住彼宮已，自在無功用；利益諸眾生，如眾色摩尼。無有為無為，惟除妄分別；愚夫迷執取，如石女夢子。應知補伽羅，蘊界諸緣等，悉空無自性，無生有非有。我以方便說，而實無有相；愚夫妄執取，能相及所相。一切知非知，一切非一切；愚夫所分別，佛無覺自他。諸法如幻夢，無生無自性；以皆性空故，無有不可得。我惟說一性，離於妄計度；自性無有二，眾聖之所行。如四大不調，變吐見螢光；所見皆非有，世間亦如是。猶如幻所現，草木瓦礫等；彼幻無所有，諸法亦如是。非取非所取，非縛非所縛；如幻如陽焰，如夢亦如翳。若欲見真實，離諸分別取；應修真實觀，見佛必無疑。世間等於夢，色資具亦爾；若能如是見，身為世所尊。三界由心起，迷惑妄所見；離妄無世間，知已轉染依。愚夫之所見，妄謂有生滅；智者如實觀，不生亦不滅。常行無分別，遠離心心法；住色究竟天，離諸過失處。於彼成正覺，具力通自在；及諸勝三昧，現化於此成。化身無量億，遍遊一切處；令愚夫得聞，如響難思法。遠離初中後，亦離於有無；非多而現多，不動而普遍。說眾生身中，所覆之性實；迷惑令幻有，非幻為迷惑。由心迷惑故，一切皆悉有；以此相繫縛，藏識起世間。如是諸世間，惟有假施設；諸見如暴流，行於人法中。若能如是知，是則轉所依；乃為我真子，成就隨順法。愚夫所分別，堅濕暖動法；假名無有實，亦無相所相。身形及諸根，皆以八物成；凡愚妄計色，迷惑身籠檻。凡愚妄分別，因緣和合生；不了真實相，流轉於三有。識中諸種子，能現心境界；愚夫起分別，妄計於二取。無明愛及業，諸心依彼生；以是我了知，為依他起性。妄分別有物，迷惑心所行；此分別都無，迷妄計為有。心為諸緣縛，生起於眾生；諸緣若遠離，我說無所見。已離於眾緣，自相所分別；身中不復起，我為無所行。眾生心所起，能取及所取；所見皆無相，愚夫妄分別。顯示阿賴耶，殊勝之藏識；離於能所取，我說為真如。蘊中無有人，無我無眾生；生唯是識生，滅亦唯識滅。猶如畫高下，雖見無所有；諸法亦如是，雖見而非有。如乾闥婆城，亦如熱時炎；所見恒如是，智觀不可得。因緣及譬喻，以此而立宗；乾城夢火輪，陽焰日月光。火焰毛等喻，以此顯無生；世分別皆空，迷惑如幻夢。見諸有不生，三界無所依；內外亦如是，成就無生忍。得如幻三昧，及以意生身；種種諸神通，諸力及自在。諸法本無生，空無有自性；迷惑諸因緣，而謂有生滅。愚夫妄分別，以心而現心；及現於外色，而實無所有。如定力觀見，佛像與骨鎖；及分析大種，假施設世間。身資及所住，此三為所取；意取及分別，此三為能取。迷惑妄計著，以能所分別；但隨文字境，而不見真實。行者以慧觀，諸法無自性；是時住無相，一切皆休息。如以墨塗雞，無智者妄取；實無有三乘，愚夫不能見。若見諸聲聞，及以辟支佛；皆大悲菩薩，變化之所現。三界唯是心，分別二自性；轉依離人法，是則為真如。日月燈光焰，大種及摩尼；無分別作用，諸佛亦如是。諸法如毛輪，遠離生住滅；亦離常無常，染淨亦如是。如著陀都藥，見地作金色；而實彼地中，本無有金相。愚夫亦如是，無始迷亂心；妄取諸有實，如幻如陽焰。應觀一種子，與非種同印；一種一切種，是名心種種。種種子為一，轉依為非種；平等同法印，悉皆無分別。種種諸種子，能感諸趣生；種種眾雜苦，名一切種子。觀諸法自性，迷惑不待遣；物性本無生，了知即解脫。定者觀世間，眾色由心起；無始心迷惑，實無色無心。如幻與乾城，毛輪及陽焰；非有而現有，諸法亦如是。一切法不生，唯迷惑所見；以從迷妄生，愚妄計著二。由種種習氣，生諸波浪心；若彼習斷時，心浪不復起。心緣諸境起，如畫依於壁；不爾虛空中，何不起於畫？若緣少分相，令心得生者；心既從緣起，唯心義不成。心性本清淨，猶若淨虛空；令心還取心，由習非異因。執著自心現，令心而得起；所見實非外，是故說唯心。藏識說名心，思量以為意；能了諸境界，是則名為識。心常為無記，意具二種行；現在識通具，善與不善等。證乃無定時，超地及諸剎；亦越於心量，而住無相果。所見有與無，及以種種相；皆是諸愚夫，顛倒所執著。智若離分別，物有則相違；由心故無色，是故無分別。諸根猶如幻，境界悉如夢；能作及所作，一切皆非有。世諦一切有，第一義則無；諸法無性性，說為第一義。於無自性中，因諸言說故，而有物起者，是名為俗諦。若無有言說，所起物亦無；世諦中無有，有言無事者。顛倒虛妄法，而實不可得；若倒是有者，則無無自性。以有無性故，而彼顛倒法；一切諸所有，是皆不可得。惡習熏於心，所現種種相；迷惑謂心外，妄取諸色像。分別無分別，分別是可斷；無分別能見，實性證真空。無明熏於心，所現諸眾生；如幻象馬等，及樹葉為金。猶如翳目者，迷惑見毛輪；愚夫亦如是，妄取諸境界。分別所分別，及起分別者；轉所轉轉因，因此六解脫。由於妄計故，無地無諸諦；亦無諸剎土，化佛及二乘。心起一切法，一切處及身；心性實無相，無智取種種。分別迷惑相，是名依他起；相中所有名，是則為妄計。諸緣法和合，分別於名相，此等皆不生，是則圓成實。十方諸剎土，眾生菩薩中，所有法報佛，化身及變化，皆從無量壽，極樂界中出；於方廣經中，應知密意說。所有佛子說，及諸導師說，悉是化身說，非是實報佛。諸法無有生，彼亦非非有，如幻亦如夢，如化如乾城。種種由心起，種種由心脫；心起更非餘，心滅亦如是。以眾生分別，所現虛妄相；惟心實無境，離分別解脫。由無始積集，分別諸戲論；惡習之所熏，起此虛妄境。妄計自性故，諸法皆無生；依止於緣起，眾生迷分別。分別不相應，依他即清淨；所住離分別，轉依即真如。勿妄計虛妄，妄計即無實；迷惑妄分別，取所取皆無。分別見外境，是妄計自性；由此虛妄計，緣起自性生。邪見諸外境，無境但是心；如理正觀察，能所取皆滅。如愚所分別，外境實非有；習氣擾濁心，似外境而轉。已滅二分別，智契於真如；起於無影像，難思聖所行。依父母和合，如蘇在於瓶；阿賴耶意俱，令赤白增長。閉尸及稠胞，穢業種種生；業風增四大，出生如果熟。五與五及五，瘡竅有九種；爪甲齒毛具，滿足即便生。初生猶糞虫，亦如人睡覺；眼開見於色，分別漸增長。分別決了已，脣齶等和合；始發於語言，猶如鸚鵡等。隨眾生意樂，安立於大乘；非惡見行處，外道不能受。」「自內所證乘，非計度所行；願說佛滅後，誰能受持此？」「大慧汝應知，善逝涅槃後，未來世當有，持於我法者。南天竺國中，大名德比丘；厥號為龍樹，能破有無宗。世間中顯我，無上大乘法；得初歡喜地，往生安樂國。眾緣所起義，有無俱不可；緣中妄計物，分別於有無；如是外道見，遠離於我法。一切法名字，生處常隨逐；已習及現習，展轉共分別；若不說於名，世間皆迷惑；為除迷惑故，是故立名言。愚分別諸法，迷惑於名字；及以諸緣生，是三種分別。以不生不滅，本性如虛空；自性無所有，是名妄計相。如幻影陽焰，鏡像夢火輪；如響及乾城，是則依他起。真如空不二，實際及法性；皆無有分別，我說是圓成。語言心所行，虛妄墮二邊；慧分別實諦，是慧無分別。於智者所現，於愚則不現；如是智所現，一切法無相。如假金瓔珞，非金愚謂金；諸法亦如是，外道妄計度。諸法無始終，住於真實相；世間皆無作，妄計不能了。過去所有法，未來及現在；如是一切法，皆悉是無生。諸緣和合故，是故說有法；若離於和合，不生亦不滅。而諸緣起法，一異不可得；略說以為生，廣說則為滅。一是不生空，一復是生空；不生空為勝，生空則滅壞。真如空實際，涅槃及法界；種種意生身，我說皆異名。於諸經律論，而起淨分別；若不了無我，依教不依義，眾生妄分別，所見如兔角，分別即迷惑，如渴獸逐焰。由於妄執著，而起於分別；若離妄執因，分別則不起。甚深大方廣，知諸剎自在；我為佛子說，非為諸聲聞。三有空無常，遠離我我所；我為諸聲聞，如是總相說。不著一切法，寂淨獨所行；思念辟支果，我為彼人說。身是依他起，迷惑不自見；分別外自性，而令心妄起。報得及加持，諸趣種類生；及夢中所得，是神通四性。夢中之所得，及以佛威力；諸趣種類等，皆非報得通。習氣熏於心，似物而影起；凡愚未能悟，是故說為生。隨於妄分別，外相幾時有；爾所時增妄，不見自心迷。」「何以說有生，而不說所見；無所見而見，為誰云何說？」「心體自本淨，意及諸識俱；習氣常熏故，而作諸濁亂。藏識捨於身，意乃求諸趣；識迷似境界，見已而貪取。所見唯自心，外境不可得；若修如是觀，捨妄念真如。諸定者境界，業及佛威力；此三不思議，難思智所行。過未補伽羅，虛空及涅槃；我隨世俗事，真諦離文字。二乘及外道，同依止諸見；迷惑於唯心，妄分別外境。羅漢辟支佛，及以佛菩提；種子堅成就，夢佛灌其頂。」「心幻趣寂靜，何為說有無？何處及為誰？何故願為說。」「迷惑於惟心，故說幻有無；生滅相相應，相所相平等。分別名意識，及與五識俱；如影像暴流，從心種子起。若心及與意，諸識不起者；即得意生身，亦得於佛地。諸緣及蘊界，人法之自相；皆心假施設，如夢及毛輪。觀世如幻夢，依止於真實；真實離諸相，亦離因相應。聖者內所證，常住於無念；迷惑因相應，執世間為實。一切戲論滅，迷惑則不生；隨有迷分別，癡心常現起。諸法空無性，而是常無常；生論者所見，非是無生論。一異俱不俱，自然及自在；時微塵勝性，緣分別世間。識為生死種，有種故有生；如畫依於壁，了知即便滅。譬如見幻人，而有幻生死；凡愚亦如是，癡故起縛脫。內外二種法，及以彼因緣；修行者觀察，皆住於無相。習氣不離心，亦不與心俱；雖為習所纏，心相無差別。心如白色衣，意識習為垢；垢習之所污，令心不顯現。我說如虛空，非有亦非無；藏識亦如是，有無皆遠離。意識若轉依，心則離濁亂；我說心為佛，覺了一切法。永斷三相續，亦離於四句；有無皆捨離，諸有恒如幻。前七地心起，故有二自性；餘地及佛地，悉是圓成實。欲色無色界，及以於涅槃；於彼一切身，皆是心境界。隨其有所得，是則迷惑起；若覺自心已，迷惑則不生。我立二種法，諸相及以證；以四種理趣，方便說成就。見種種名相，是迷惑分別；若離於名相，性淨聖所行。隨能所分別，則有妄計相；若離彼分別，自性聖所行。心若解脫時，則常恒真實；種性及法性，真如離分別。以有清淨心，而有雜染現；無淨則無染，真淨聖所行。世間從緣生，增長於分別；觀彼如幻夢，是時即解脫。種種惡習氣，與心和合故；眾生見外境，不覩心法性。心性本清淨，不生諸迷惑；迷從惡習起，是故不見心。唯迷惑即真，真實非餘處；以諸行非行，非餘處見故。若觀諸有為，遠離相所相；以離眾相故，見世惟自心。安住於唯心，不分別外境；住真如所緣，超過於心量。若超過心量，亦超於無相；以住無相者，不見於大乘。行寂無功用，淨修諸大願；及我最勝智，無相故不見。應觀心所行，亦觀智所行；觀見慧所行，於相無迷惑。心所行苦諦，智所行是集；餘二及佛地，皆是慧所行。得果與涅槃，及以八聖道；覺了一切法，是佛清淨智。眼根及色境，空明與作意；故令從藏識，眾生眼識生。取者能所取，名事俱無有；無因妄分別，是為無智者。名義互不生，名義別亦爾；計因無因生，不離於分別。妄謂住實諦，隨見施設說；一性五不成，捨離於諦義。戲論於有無，應超此等魔；以見無我故，不妄求諸有。計作者為常，呪術與諍論；實諦離言說，而見寂滅法。依於藏識故，而得有意轉；心意為依故，而有諸識生。虛妄所立法，及心性真如；定者如是觀，通達唯心性。觀意與相事，不念常無常；及以生不生，不分別二義。從於阿賴耶，生起於諸識；終不於一義，而生二種心。由見自心故，非空非言說；若不見自心，為見網所縛。諸緣無有生，諸根無所有；無貪無蘊界，悉無諸有為。本無諸業報，無作無有為；執著本來無，無縛亦無脫。無有無記法，法非法皆無；非時非涅槃，法性不可得。非佛非真諦，非因亦非果；非倒非涅槃，非生亦非滅。亦無十二支，邊無邊非有；一切見皆斷，我說是唯心。煩惱業與身，及業所得果；皆如焰如夢，如乾闥婆城。以住唯心故，諸相皆捨離；以住唯心故，能見於斷常。涅槃無諸蘊，無我亦無相；以入於唯心，轉依得解脫。惡習為因故，外現於大地；及以諸眾生，唯心無所見。身資土影像，眾生習所現；心非是有無，習氣令不顯。垢現於淨中，非淨現於垢；如雲翳虛空，心不現亦爾。妄計性為有，於緣起則無；以妄計迷執，緣起無分別。非所造皆色，有色非所造；夢幻焰乾城，此等非所造。若於緣生法，謂實及不實；此人決定依，一異等諸見。聲聞有三種，願生與變化；及離貪瞋等，從於法所生。菩薩亦三種，未有諸佛相；思念於眾生，而現於佛像。眾生心所現，皆從習氣生；種種諸影像，如星雲日月。若大種是有，可有所造生；大種無性故，無能相所相。大種是能造，地等是所造；大種本無生，故無所造色。假實等諸色，及幻所造色；夢色乾城色，焰色為第五。一闡提五種，種性五亦然，五乘及非乘，涅槃有六種，諸蘊二十四，諸色有八種，佛有二十四，佛子有二種。法門有百八，聲聞有三種，諸佛剎惟一，佛一亦復然。解脫有三種，心流注有四，無我有六種，所知亦有四。遠離於作者，及離諸見過；內自證不動，是無上大乘。生及與不生，有八種九種；一念與漸次，證得宗唯一。無色界八種，禪差別有六，辟支諸佛子，出離有七種。三世悉無有，常無常亦無；作業及果報，皆如夢中事。諸佛本不生，為聲聞佛子；心恒不能見，如幻等法故。故於一切剎，從兜率入胎；初生及出家，不從生處生。為流轉眾生，而說於涅槃；諸諦及諸剎，隨機令覺悟。世間洲樹林，無我外道行；禪乘阿賴耶，果境不思議。星宿月種類，諸王諸天種；乾闥夜叉種，皆因業愛生。不思變易死，猶與習氣俱；若死永盡時，煩惱網已斷。財穀與金銀，田宅及僮僕，象馬牛羊等，皆悉不應畜。不臥穿孔床，亦不泥塗地，金銀銅鉢等，皆悉不應畜。土石及與鐵，䗍及頗梨器，滿於摩竭量，隨鉢故聽畜。常以青等色，牛糞泥果葉，染白欽婆等，令作袈裟色。四指量刀子，刀如半月形，為以割截衣，修行者聽畜。勿學工巧明，亦不應賣買，若須使淨人，此法我所說。常守護諸根，善解經律義，不狎諸俗人，是名修行者。樹下及巖穴，野屋與塚間，草窟及露地，修行者應住。塚間及餘處，三衣常隨身，若闕衣服時，來施者應受。乞食出遊行，前視一尋地；攝念而行乞，猶如蜂採花。閙眾所集處，眾雜比丘尼；活命與俗交，皆不應乞食。諸王及王子，大臣與長者，修行者乞食，皆不應親近。生家及死家，親友所愛家，僧尼和雜家，修行者不食。寺中烟不斷，常作種種食，及故為所造，修行者不食。行者觀世間，能相與所相；皆悉離生滅，亦離於有無。
。
<juan>大乘入楞伽經卷第七<p>大周于闐國三藏法師實叉難陀奉<#sp>勅譯<p>偈頌品第十之二「若諸修行者，不起於分別；不久得三昧，力通及自在。修行者不應，妄執從微塵，時勝性作者，緣生於世間。世從自分別，種種習氣生；修行者應觀，諸有如夢幻。恒常見遠離，誹謗及建立；身資及所住，不分別三有。不思想飲食，正念端身住；數數恭敬禮，諸佛及菩薩。善解經律中，真實理趣法；五法二無我，亦思惟自心。內證淨法性，諸地及佛地；行者修習此，處蓮花灌頂。沈輪諸趣中，厭離於諸有；往塚間靜處，修習諸觀行。有物無因生，妄謂離斷常；亦謂離有無，妄計為中道。妄計無因論，無因是斷見；不了外物故，壞滅於中道。恐墮於斷見，不捨所執法；以建立誹謗，妄說為中道。以覺了惟心，捨離於外法；亦離妄分別，此行契中道。惟心無有境，無境心不生；我及諸如來，說此為中道。若生若不生，自性無自性；有無等皆空，不應分別二。不能起分別，愚夫謂解脫；心無覺智生，豈能斷二執？以覺自心故，能斷二所執；了知故能斷，非不能分別。了知心所現，分別即不起；分別不起故，真如心轉依。若見所起法，離諸外道過；是智者所取，涅槃非滅壞。我及諸佛說，覺此即成佛；若更異分別，是則外道論。不生而現生，不滅而現滅；普於諸億剎，頓現如水月。一身為多身，然火及注雨；隨機心中現，是故說惟心。心亦是惟心，非心亦心起；種種諸色相，通達皆惟心。諸佛與聲聞，緣覺等形像；及餘種種色，皆說是惟心。從於無色界，乃至地獄中；普現為眾生，皆是惟心作。如幻諸三昧，及以意生身；十地與自在，皆由轉依得。愚夫為相縛，隨見聞覺知；自分別顛倒，戲論之所動。一切空無生，我實不涅槃；化佛於諸剎，演三乘一乘。佛有三十六，復各有十種；隨眾生心器，而現諸剎土。法佛於世間，猶如妄計性；雖見有種種，而實無所有。法佛是真佛，餘皆是化佛；隨眾生種子，見佛所現身。以迷惑諸相，而起於分別；分別不異真，相不即分別。自性及受用，化身復現化；佛德三十六，皆自性所成。由外熏習種，而生於分別；不取於真實，而取妄所執。迷惑依內心，及緣於外境；但由此二起，更無第三緣。迷惑依內外，而得生起已；六十二十八，故我說為心。知但有根境，則離於我執；悟心無境界，則離於法執。由依本識故，而有諸識生。由依內處故，有似外影現；無智恒分別，有為及無為，皆悉不可得，如夢星毛輪，如乾闥婆城，如幻如焰水，非有而見有，緣起法亦然。我依三種心，假說根境我；而彼心意識，自性無所有。心意及與識，無我有二種，五法與自性，是諸佛境界。習氣因為一，而成於三相；如以一彩色，畫壁見種種。五法二無我，自性心意識；於佛種性中，皆悉不可得。遠離心意識，亦離於五法；復離於自性，是為佛種性。若身語意業，不修白淨法；如來淨種性，則離於現行。神通力自在，三昧淨莊嚴，種種意生身，是佛淨種性。內自證無垢，遠離於因相，八地及佛地，如來性所成。遠行與善慧，法雲及佛地；皆是佛種性，餘悉二乘攝。如來心自在，而為諸愚夫，心相差別故，說於七種地。第七地不起，身語意過失；第八地所依，如夢渡河等。八地及五地，解了工巧明；諸佛子能作，諸有中之王。智者不分別，若生若不生，空及與不空，自性無自性，但惟是心量，而實不可得。為諸二乘說，此實此虛妄，非為諸佛子，故不應分別。有非有悉非，亦無剎那相；假實法亦無，惟心不可得。有法是俗諦，無性第一義；迷惑於無性，是則為世俗。一切法皆空，我為諸凡愚；隨俗假施設，而彼無真實。由言所起法，則有所行義；觀見言所生，皆悉不可得。如離壁無畫，離質亦無影；藏識若清淨，諸識浪不生。依法身有報，從報起化身；此為根本佛，餘皆化所現。不應妄分別，空及以不空；妄計於有無，言義不可得。凡愚妄分別，德實塵聚色；一一塵皆無，是故無境界。眾生見外相，皆由自心現；所見既非有，故無諸外境。如象溺深泥，不能復移動；聲聞住三昧，昏墊亦復然。若見諸世間，習氣以為因；離有無俱非，法無我解脫。自性名妄計，緣起是依他；真如是圓成，我經中常說。心意及與識，分別與表示；本識作三有，皆心之異名。壽及於煖識，阿賴耶命根；意及與意識，皆分別異名。心能持於身，意恒審思慮；意識諸識俱，了自心境界。若實有我體，異蘊及蘊中；於彼求我體，畢竟不可得。一一觀世間，皆是自心現；於煩惱隨眠，離苦得解脫。聲聞為盡智，緣覺寂靜智；如來之智慧，生起無窮盡。外實無有色，惟自心所現；愚夫不覺知，妄分別有為。不知外境界，種種皆自心；愚夫以因喻，四句而成立。智者悉了知，境界自心現；不以宗因喻，諸句而成立。分別所分別，是為妄計相；依止於妄計，而復起分別。展轉互相依，皆因一習氣；此二俱為客，非眾生心起。安住三界中，心心所分別；所起似境界，是妄計自性。影像與種子，合為十二處；所依所緣合，說有所作事。猶如鏡中像，瞖眼見毛輪；習氣覆亦然，凡夫起妄見。於自分別境，而起於分別；如外道分別，外境不可得。如愚不了繩，妄取以為蛇；不了自心現，妄分別外境。如是繩自體，一異性皆離；但自心倒惑，妄起繩分別。妄計分別時，而彼性非有；云何見非有，而起於分別？色性無所有，瓶衣等亦然；但由分別生，所見終無有。」「無始有為中，迷惑起分別；何法令迷惑？願佛為我說。」「諸法無自性，但惟心所現；不了於自心，是故生分別。如愚所分別，妄計實非有；異此之所有，而彼不能知。諸聖者所有，非愚所分別；若聖同於凡，聖應有虛妄。以聖治心淨，是故無迷惑；凡愚心不淨，故有妄分別。如母語嬰兒，汝勿須啼泣；空中有果來，種種任汝取。我為眾生說，種種妄計果；令彼愛樂已，法實離有無。諸法先非有，諸緣不和合；本不生而生，自性無所有。未生法不生，離緣無生處；現生法亦爾，離緣不可得。觀實緣起要，非有亦非無；非有無俱非，智者不分別。外道諸愚夫，妄說一異性；不了諸緣起，世間如幻夢。我無上大乘，超越於名言；其義甚明了，愚夫不覺知。聲聞及外道，所說皆慳悋；令義悉改變，皆由妄計起。諸相及自體，形狀及與名；攀緣此四種，而起諸分別。計梵自在作，一身與多身；及日月運行，彼非是我子。具足於聖見，通達如實法；善巧轉諸想，到於識彼岸。以此解脫印，永離於有無；及離於去來，是我法中子。若色識轉滅，諸業失壞者；是則無生死，亦無常無常。而彼轉滅時，色處雖捨離；業住阿賴耶，離有無過失。色識雖轉滅，而業不失壞；令於諸有中，色識復相續。若彼諸眾生，所起業失壞；是則無生死，亦無有涅槃。若業與色識，俱時而滅壞；生死中若生，色業應無別。色心與分別，非異非不異；愚夫謂滅壞，而實離有無。緣起與妄計，展轉無別相；如色與無常，展轉生亦爾。既離異非異，妄計不可知；如色無常性，云何說有無？善達於妄計，緣起則不生；由見於緣起，妄計則真如。若滅妄計性，是則壞法眼；便於我法中，建立及誹謗。如是色類人，當毀謗正法；彼皆以非法，滅壞我法眼。智者勿共語，比丘事亦棄；以滅壞妄計，建立誹謗故。若隨於分別，起於有無見，彼如幻毛輪，夢焰與乾城。彼非學佛法，不應與同住；以自墮二邊，亦壞他人故。若有修行者，觀於妄計性；寂靜離有無，攝取與同住。如世間有處，出金摩尼珠；彼雖無造作，而眾生受用。業性亦如是，遠離種種性；所見業非有，非不生諸趣。如聖所了知，法皆無所有；愚夫所分別，妄計法非無。若愚所分別，彼法非有者；既無一切法，眾生無雜染。以有雜染法，無明愛所繫；能起生死身，諸根悉具足。若謂愚分別，此法皆無者；則無諸根生，彼非正修行。若無有此法，而為生死因；愚夫不待修，自然而解脫。若無有彼法，凡聖云何別？亦則無聖人，修行三解脫。諸蘊及人法，自共相無相；諸緣及諸根，我為聲聞說。惟心及非因，諸地與自在；內證淨真如，我為佛子說。未來世當有，身著於袈裟；妄說於有無，毀壞我正法。緣起法無性，是諸聖所行；妄計性無物，計度者分別。未來有愚癡，揭那諸外道；說於無因論，惡見壞世間。妄說諸世間，從於微塵生；而彼塵無因，九種實物常。從實而成實，從德能生德；真法性異此，毀謗說言無。若本無而生，世間則有始；生死無前際，是我之所說。三界一切物，本無而生者；駝驢狗生角，亦應無有疑。眼色識本無，而今有生者；衣冠及席等，應從泥團生。如疊中無席，蒲中亦無席；何不諸緣中，一一皆生席？彼命者與身，若本無而生；我先已說彼，皆是外道論。我先所說宗，為遮於彼意；既遮於彼已，然後說自宗。恐諸弟子眾，迷著有無宗；是故我為其，先說外道論。迦毘羅惡慧，為諸弟子說；勝性生世間，求那所轉變。諸緣無有故，非已生現生；諸緣既非緣，非生非不生。我宗離有無，亦離諸因緣；生滅及所相，一切皆遠離。世間如幻夢，因緣皆無性；常作如是觀，分別永不起。若能觀諸有，如焰及毛輪；亦如尋香城，常離於有無。因緣俱捨離，令心悉清淨；若言無外境，而惟有心者。無境則無心，云何成唯識？以有所緣境，眾生心得起。無因心不生，云何成惟識？真如及惟識，是眾聖所行。此有言非有，彼非解我法；由能取所取，而心得生起。世間心如是，故非是唯心；身資土影像，如夢從心生。心雖成二分，而心無二相；如刀不自割，如指不自觸。而心不自見，其事亦如是；無有影像處，則無依他起。妄計性亦無，五法二心盡；能生及所生，皆是自心相。密意說能生，而實無自性；種種境形狀，若由妄計生。虛空與兔角，亦應成境相；以境從心起，此境非妄計。然彼妄計境，離心不可得；無始生死中，境界悉非有。心無有起處，云何成影像？若無物有生，兔角亦應生。不可無物生，而起於分別；如境現非有，彼則先亦無。云何無境中，而心緣境起？真如空實際，涅槃及法界，一切法不生，是第一義性；愚夫墮有無，分別諸因緣。不能知諸有，無生無作者；無始心所因，惟心無所見。」「既無無始境，心從何所生？無物而得生，如貧應是富。無境而生心，願佛為我說；一切若無因，無心亦無境。」「心既無所生，離三有所作；因瓶衣角等，而說兔角無。是故不應言，無彼相因法；無因有故無，是無不成無。有待無亦爾，展轉相因起；若依止少法，而有少法起。是則前所依，無因而自有；若彼別有依，彼依復有依。如是則無窮，亦無有少法；如依木葉等，現種種幻相。眾生亦如是，依事種種現；依於幻師力，令愚見幻相。而於木葉等，實無幻可得；若依止於事，此法則便壞。所見既無二，何有少分別？分別無妄計，分別亦無有。以分別無故，無生死涅槃；由無所分別，分別則不起。云何心不起，而得有惟心？意差別無量，皆無真實法。無實無解脫，亦無諸世間；如愚所分別，外所見皆無。習氣擾濁心，似影像而現；有無等諸法，一切皆不生。但惟自心現，遠離於分別；說諸法從緣，為愚非智者。心自性解脫，淨心聖所住；數勝及露形，梵志與自在。皆墮於無見，遠離寂靜義；無生無自性，離垢空如幻。」「諸佛及今佛，為誰如是說？淨心修行者，離諸見計度。」「諸佛為彼說，我亦如是說；若一切皆心，世間何處住？何因見大地，眾生有去來；如鳥遊虛空，隨分別而去？無依亦無住，如履地而行；眾生亦如是，隨於妄分別。遊履於自心，如鳥在虛空；身資國土影，佛說惟心起。」「願說影惟心，何因云何起？」「身資國土影，皆由習氣轉。亦因不如理，分別之所生；外境是妄計，心緣彼境生。了境是惟心，分別則不起；若見妄計性，名義不和合。遠離覺所覺，解脫諸有為；名義皆捨離，此是諸佛法。若離此求悟，彼無覺自他；若能見世間，離能覺所覺。是時則不起，名所名分別；由見自心故，妄作名字滅。不見於自心，則起彼分別；四蘊無色相，彼數不可得。大種性各異，云何共生色？由離諸相故，能所造非有。異色別有相，諸蘊何不生？若見於無相，蘊處皆捨離。是時心亦離，見法無我故；由根境差別，生於八種識。於彼無相中，是三相皆離；意緣阿賴耶，起我我所執。及識二執取，了知皆遠離；觀見離一異，是則無所動。離於我我所，二種妄分別；無生無增長，亦不為識因。既離能所作，滅已不復生；世間無能作，及離能所相。」「妄計及惟心，云何願為說。」「自心現種種，分別諸形相，不了心所現，妄取謂心外；由無智覺故，而起於無見。云何於有性，而心不生著；分別非有無，故於有不生。了所見惟心，分別則不起；分別不起故，轉依無所著。則遮於四宗，謂法有因等；此但異名別，所立皆不成。應知能作因，亦復不成立；為遮於能作，說因緣和合。為遮於常過，說緣是無常；愚夫謂無常，而實不生滅。不見滅壞法，而能有所作；何有無常法，而能有所生？天人阿修羅，鬼畜閻羅等；眾生在中生，我說為六道。由業上中下，於中而受生；守護諸善法，而得勝解脫。」「佛為諸比丘，說於所受生；念念皆生滅，請為我宣說。」「色色不暫停，心心亦生滅；我為弟子說，受生念遷謝。色色中分別，生滅亦復然；分別是眾生，離分別非有。我為此緣故，說於念念生；若離取著色，不生亦不滅。緣生非緣生，無明真如等；二法故有起，無二即真如。若彼緣非緣，生法有差別；常等與諸緣，有能作所作。是則大牟尼，及諸佛所說；有能作所作，與外道無異。我為弟子說，身是苦世間；亦是世間集，滅道皆悉具。凡夫妄分別，取三自性故；見有能所取，世及出世法。我先觀待故，說取於自性；今為遮諸見，不應妄分別。求過為非法，亦令心不定；皆由二取起，無二即真如。若無明愛業，而生於識等；邪念復有因，是則無窮過。無智說諸法，有四種滅壞；妄起二分別，法實離有無。遠離於四句，亦離於二見；分別所起二，了已不復生。不生中知生，生中知不生；彼法同等故，不應起分別。」「願佛為我說，遮二見之理；令我及餘眾，恒不墮有無。」「不雜諸外道，亦離於二乘；諸佛證所行，佛子不退處。解脫因非因，同一無生相；迷故執異名，智者應常離。法從分別生，如毛輪幻焰；外道妄分別，世從自性生。無生及真如，性空與真際；此等異名說，不應執為無。如手有多名，帝釋名亦爾；諸法亦如是，不應執為無。色與空無異，無生亦復然；不應執為異，成諸見過失。以總別分別，及遍分別故；執著諸事相，長短方圓等。總分別是心，遍分別為意；別分別是識，皆離能所相。我法中起見，及外道無生；皆是妄分別，過失等無異。若有能解了，我所說無生；及無生所為，是人解我法。為破於諸見，無生無住處；令知此二義，故我說無生。佛說無生法，若是有是無；則同諸外道，無因不生論。我說惟心量，遠離於有無；若生若不生，是見應皆離。無因論不生，生則著作者；作則雜諸見，無則自然生。」「佛說諸方便，正見大願等；一切法若無，道場何所成？」「離能取所取，非生亦非滅；所見法非法，皆從自心起。」「牟尼之所說，前後自相違；云何說諸法，而復言不生？眾生不能知，願佛為我說；得離外道過，及彼顛倒因。惟願勝說者，說生及與滅；皆離於有無，而不壞因果。」「世間墮二邊，諸見所迷惑；惟願青蓮眼，說諸地次第。取生不生等，不了寂滅因；道場無所得，我亦無所說。剎那法皆空，無生無自性；諸佛已淨二，有二即成過。」「惡見之所覆，分別非如來；妄計於生滅，願為我等說。」「積集於戲論，和合之所生；隨其類現前，色境皆具足。見於外色已，而起於分別；若能了知此，則見真實義。若離於大種，諸物皆不成；大種既惟心，當知無所生。此心亦不生，則順聖種性；勿分別分別，無分別是智。分別於分別，是二非涅槃；若立無生宗，則壞於幻法。亦無因起幻，損減於自宗；猶如鏡中像，雖離一異性。所見非是無，生相亦如是；如乾城幻等，悉待因緣有。諸法亦如是，是生非不生；分別於人法，而起二種我。此但世俗說，愚夫不覺知；由願與緣集，自力及最勝。聲聞法第五，而有羅漢等；時隔及滅壞，勝義與遞遷。是四種無常，愚分別非智；愚夫墮二邊，德塵自性作。以取有無宗，不知解脫因；大種互相違，安能起於色？但是大種性，無大所造色；火乃燒於色，水復為爛壞。風能令散滅，云何色得生？色蘊及識蘊，惟此二非五。餘但是異名，我說彼如怨；心心所差別，而起於現法。分析於諸色，惟心無所造；青白等相待，作所作亦然。所生及性空，冷熱相所相；有無等一切，妄計不成立。心意及餘六，諸識共相應；皆因藏識生，非一亦非異。數勝及露形，計自在能生；皆墮有無宗，遠離寂靜義。大種生形相，非生於大種；外道說大種，生大種及色。於無生法外，外道計作者；依止有無宗，愚夫不覺知。清淨真實相，而與大智俱；但共心相應，非意等和合。若業皆生色，則違諸蘊因；眾生應無取，無有住無色。說色為無者，眾生亦應無；無色論是斷，諸識不應生。識依四種住，無色云何成？內外既不成，識亦不應起。眾生識若無，自然得解脫；必是外道論，妄計者不知。或有隨樂執，中有中諸蘊；如生於無色，無色云何有？無色中之色，彼非是可見；無色則違宗，非乘及乘者。識從習氣生，與諸根和合；八種於剎那，取皆不可得。若諸色不起，諸根則非根；是故世尊說，根色剎膩迦。」「云何不了色，而得有識生？云何識不生，而得受生死？」「諸根及根境，聖者了其義；愚癡無智者，妄執取其名。不應執第六，有取及無取；為離諸過失，聖者無定說。諸外道無智，怖畏於斷常；計有為無為，與我無差別。或計與心一，或與意等異；一性有可取，異性有亦然。若取是決了，名為心心所；此取何不能，決了於一性？有取及作業，可得而受生；猶如火所成，理趣似非似。如火頓燒時，然可然皆具；妄取我亦然，云何無所取？若生若不生，心性常清淨；外道所立我，何不以為喻？迷惑識稠林，妄計離真法；樂於我論故，馳求於彼此。內證智所行，清淨真我相；此即如來藏，非外道所知。分別於諸蘊，能取及所取；若能了此相，則生真實智。是諸外道等，於賴耶藏處；計意與我俱，此非佛所說。若能辯了此，解脫見真諦；見修諸煩惱，斷除悉清淨。本性清淨心，眾生所迷取；無垢如來藏，遠離邊無邊。本識在蘊中，如金銀在鑛；陶冶鍊治已，金銀皆顯現。」「佛非人非蘊，但是無漏智；了知常寂靜，是我之所歸。本性清淨心，隨煩惱意等；及與我相應，願佛為解說。」「自性清淨心，意等以為他；彼所積集業，雜染故為二。意等我煩惱，染污於淨心；猶如彼淨衣，而有諸垢染。如衣得離垢，亦如金出鑛；衣金俱不壞，心離過亦然。無智者推求，箜篌䗍鼓等；而覓妙音聲，蘊中我亦爾。猶如伏藏寶，亦如地下水；雖有不可見，蘊真我亦然。心心所功能，聚集蘊相應；無智不能取，蘊中我亦爾。如女懷胎藏，雖有不可見；蘊中真實我，無智不能知。如藥中勝力，亦如木中火；蘊中真實我，無智不能知。諸法中空性，及以無常性；蘊中真實我，無智不能知。諸地自在通，灌頂勝三昧；若無此真我，是等悉皆無。有人破壞言，若有應示我；智者應答言，汝分別示我。說無真我者，謗法著有無；比丘應羯磨，擯棄不共語。說真我熾然，猶如劫火起；燒無我稠林，離諸外道過。如蘇酪石蜜，及以麻油等；彼皆悉有味，未甞者不知。於諸蘊身中，五種推求我；愚者不能了，智見即解脫。明智所立喻，猶未顯於心；其中所集義，豈能使明了。諸法別異相，不了惟一心；計度者妄執，無因及無起。」「定者觀於心，心不見於心；見從所見生，所見何因起？」「我姓迦旃延，淨居天中出；為眾生說法，令入涅槃城。緣於本住法，我及諸如來；於三千經中，廣說涅槃法。欲界及無色，不於彼成佛；色界究竟天，離欲得菩提。境界非縛因，因縛於境界；修行利智劍，割斷彼煩惱。無我云何有，幻等法有無？愚應顯真如，云何無真我？已作未作法，皆非因所起；一切悉無生，愚夫不能了。能作者不生，所作及諸緣；此二皆無生，云何計能作？妄計者說有，先後一時因；顯瓶弟子等，說諸物生起。佛非是有為，所具諸相好；是輪王功德，非此名如來。佛以智為相，遠離於諸見；自內證所行，一切過皆斷。聾盲瘖瘂等，老小及懷怨；是等尤重者，皆無梵行分。隨好隱為天，相隱為輪王；此二著放逸，惟顯者出家。我釋迦滅後，當有毘耶娑；迦那梨沙婆，劫比羅等出。我滅百年後，毘耶娑所說；婆羅多等論，次有半擇娑。憍拉婆囉摩，次有冐狸王；難陀及毱多，次篾利車王。於後刀兵起，次有極惡時；彼時諸世間，不修行正法。如是等過後，世間如輪轉；日火共和合，焚燒於欲界。復立於諸天，世間還成就；諸王及四姓，諸仙垂法化。韋陀祠施等，當有此法興；談論戲笑法，長行與解釋。我聞如是等，迷惑於世間；所受種種衣，若有正色者。青泥牛糞等，染之令壞色；所服一切衣，令離外道相。現於修行者，諸佛之憧相；亦繫於腰絛，漉水而飲用。次第而乞食，不至於非處；生於勝妙天，及生於人中。寶相具足者，生天及人王；王有四天下，法教久臨御。上昇於天宮，由貪皆退失；純善及三時，二時并極惡。餘佛出善時，釋迦出惡世；於我涅槃後，釋種悉達多。毘紐大自在，外道等俱出；如是我聞等，釋師子所說。談古及笑語，毘夜娑仙說；於我涅槃後，毘紐大自在，彼說如是言：『我能作世間；我名離塵佛，姓迦多衍那。父名世間主，母號為具財；我生瞻婆國，我之先祖父。從於月種生，故號為月藏；出家修苦行，演說千法門，與大慧授記，然後當滅度。』大慧付達摩，次付彌佉梨，彌佉梨惡時，劫盡法當滅。迦葉拘留孫，拘那含牟尼，及我離塵垢，皆出純善時。純善漸減時，有導師名慧，成就大勇猛，覺悟於五法；非二時三時，亦非極惡時，於彼純善時，現成等正覺。衣雖不割縷，雜碎而補成，如孔雀尾目，無有人侵奪；或二指三指，間錯而補成，異此之所作，愚夫生貪著。惟畜於三衣，恒滅貪欲火，沐以智慧水，日夜三時修；如放箭勢極，一墜還放一，亦如抨酪木，善不善亦然。若一能生多，則有別異相，施者應如田，受者應如風；若一能生多，一切無因有，所作因滅壞，是妄計所立。若妄計所立，如燈及種子，一能生多者，但相似非多；胡麻不生豆，稻非穬麥因，小豆非穀種，云何一生多？名手作聲論，廣主造王論，順世論妄說，當生梵藏中；迦多延造經，樹皮仙說祀，鵂鶹出天文，惡世時當有。世間諸眾生，福力感於王，如法御一切，守護於國土；青蟻及赤豆，側僻與馬行，此等大福仙，未來世當出。釋子悉達多，步多五髻者，口力及聰慧，亦於未來出。我在於林野，梵王來惠我，鹿皮三岐杖，膊絛及軍持；此大修行者，當成離垢尊，說於真解脫，牟尼之幢相。梵王與梵眾，諸天及天眾，施我鹿皮衣，還歸自在宮。我在林樹間，帝釋四天王，施我妙衣服，及以乞食鉢。若立不生論，是因生復生，如是立無生，惟是虛言說。無始所積集，無明為心因；生滅而相續，妄計所分別。僧佉論有二，勝性及變異。勝中有所作，所作應自成；勝性與物俱，求那說差別。作所作種種，變異不可得；如水銀清淨，塵垢不能染。藏識淨亦然，眾生所依止；如興渠葱氣，鹽味及胎藏。種子亦如是，云何而不生？一性及異性，俱不俱亦然。非所取之有，非無非有為；馬中牛性離，蘊中我亦然。所說為無為，悉皆無自性；理教等求我，是妄垢惡見。不了故說有，惟妄取無餘；諸蘊中之我，一異皆不成。彼過失顯然，妄計者不覺；如水鏡及眼，現於種種影。遠離一異性，蘊中我亦然；行者修於定，見諦及以道。勤修此三種，解脫諸惡見；猶如孔隙中，見電光速滅。法遷變亦然，不應起分別；愚夫心迷惑，取涅槃有無。若得聖見者，如實而能了；應知變異法，遠離於生滅。亦離於有無，及以能所相；應知變異法，遠離外道論。亦離於名相，內我見亦滅；諸天樂觸身，地獄苦逼體。若無彼中有，諸識不得生；應知諸趣中，眾生種種身。胎卵濕生等，皆隨中有生；離聖教正理，欲滅惑反增。是外道狂言，智者不應說；先應決了我，及分別諸取，以如石女兒，無決了分別。我離於肉眼，以天眼慧眼，見諸眾生身，離諸行諸蘊；觀見諸行中，有好色惡色，解脫非解脫，有住天中者；諸趣所受身，惟我能了達。超過世所知，非計度境界；無我而生心，此心云何生？豈不說心生，如河燈種子；若無無明等，心識則不生。離無明無識，云何生相續？妄計者所說，三世及非世，第五不可說，諸佛之所知。諸行取所住，彼亦為智因，不應說智慧，而名為諸行。有此因緣故，則有此法生，無別有作者，是我之所說。風不能生火，而令火熾然，亦由風故滅，云何喻於我？所說為無為，皆離於諸取。云何愚分別，以火成立我？諸緣展轉力，是故能生火。若分別如火，是我從誰生？意等為因故，諸蘊處積集。無我之商主，常與心俱起；此二常如日，遠離能所作。非火能成立，妄計者不知；眾生心涅槃，本性常清淨。無始過習染，無異如虛空；象臥等外道，諸見所雜染。意識之所覆，計火等為淨；若得如實見，便能斷煩惱。捨邪喻稠林，到聖所行處；智所知差別，各異而分別。無智者不知，說所不應說，如愚執異材，作栴檀沈水，妄計與真智，當知亦復然。食訖持鉢歸，洗濯令清淨，澡漱口餘味，應當如是修。若於此法門，如理正思惟。淨信離分別，成就最勝定；離著處於義，成金光法燈。分別於有無，及諸惡見網；三毒等皆離，得佛手灌頂。外道執能作，迷方及無因；於緣起驚怖，斷滅無聖性。變起諸果報，謂諸識及意；意從賴耶生，識依末那起。賴耶起諸心，如海起波浪；習氣以為因，隨緣而生起。剎那相鈎鎖，取自心境界；種種諸形相，意根等識生。由無始惡習，似外境而生；所見惟自心，非外道所了。因彼而緣彼，而生於餘識；是故起諸見，流轉於生死。諸法如幻夢，水月焰乾城；當知一切法，惟是自分別。正智依真如，而起諸三昧；如幻首楞嚴，如是等差別。得入於諸地，自在及神通；成就如幻智，諸佛灌其頂。見世間虛妄，是時心轉依；獲得歡喜地，諸地及佛地。既得轉依已，如眾色摩尼；利益諸眾生，應現如水月。捨離有無見，及以俱不俱；過於二乘行，亦超第七地。自內現證法，地地而修治；遠離諸外道，應說是大乘。說解脫法門，如兔角摩尼；捨離於分別，離死及遷滅。教由理故成，理由教故顯；當依此教理，勿更餘分別。」