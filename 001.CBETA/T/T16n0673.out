<juan>大乘同性經卷上（亦名一切佛行入智毘盧遮那藏說經）<p>周宇文氏天竺三藏闍那耶舍譯<p>如是我聞：<p>一時，婆伽婆住在大摩羅耶精妙山頂摩訶園林華池沼邊大持呪神所居止處人不能行最得道者所居之處，共大比丘千二百五十人俱，一切皆是摩訶聲聞，所作已辦，已過一切凡夫之地，其名曰：尊者阿若憍陳如、尊者阿說示、尊者摩訶迦葉、尊者舍利弗、尊者摩訶目揵連，與如是等諸大聲聞。復有菩薩摩訶薩眾，皆大菩薩，悉得一切菩薩三昧陀羅尼行，一切已住諸菩薩地，其名曰：聖者彌勒菩薩摩訶薩、大意菩薩摩訶薩、益意菩薩摩訶薩、堅意菩薩摩訶薩、定意菩薩摩訶薩、無盡意菩薩摩訶薩、無邊意菩薩摩訶薩、海意菩薩摩訶薩、正定意菩薩摩訶薩、淨意菩薩摩訶薩、智意菩薩摩訶薩，如是等一切各各佛剎已得受記，為阿耨多羅三藐三菩提轉法輪故。復有最上最勝天、龍、夜叉、揵闥婆、阿修羅、迦樓羅、緊那羅、摩睺羅伽，并持呪神及非人等，種種形容、天冠衣服，執持器杖并諸幢蓋，及諸鬼神、仙人眾等，皆來集坐為欲聽法。<p>爾時世尊，眾如大海前後圍繞，有所說法初中後善，其義深遠其語巧妙，具足廣說清淨梵行。爾時楞伽大城之中，有羅剎王名毘毘沙那，治化於彼。時毘毘沙那楞伽王，聞佛今住大摩羅耶精妙山頂摩訶園林華池沼邊大持呪神所居之處人不能行最得道處，與千二百五十比丘現說梵行。時毘毘沙那楞伽王，即生念言：「如來名字世間希有，如優曇華於無數時乃一得聞，何況值佛。我於是中無量無數時不得聞法，猶如盲龜遇浮木孔，是中諸佛及以佛法、入佛境界證佛道者，如是之事倍復最難。我若齎持多諸珍寶，及真珠貫、無量香華、末香塗香、華冠衣服、寶幢幡蓋，并及繒束、音樂歌讚，與我眷屬往詣佛所，到佛所已以此種種供養之具供養如來，欲問正法，報我一生。」<p>時毘毘沙那楞伽王，普皆宣告諸羅剎眾：「汝等可共同心和合，捉持豐足勝妙金銀摩尼寶珠、珂玉琉璃珊瑚馬瑙真珠瓔珞并赤真珠，種種精妙無量香華，作諸音樂及以歌讚，須向佛所，如來法王三界最勝，無上福聚具足眾相，一切智見無上福田，我等向彼持此供具以用供養。所以者何？於無數時，值佛出世得見佛難、離八難難、聞三寶難。」<p>作此念已，爾時毘毘沙那楞伽王，於其眾中說偈告言：「無量無數時，佛乃現世間，欲離於八難，復經無量世，百千億劫中，希逢於世尊，譬如優曇華，無數時乃出。地獄與畜生，最苦餓鬼道，往來於六趣，展轉如車輪。令此眾生類，離諸八難厄，利益眾生故，故出世間燈，智日光所照，能破無明盲。相隨至彼處，供養無上尊，教天人世中，供養獲大果。」<p>爾時毘毘沙那楞伽王說此偈已，佛神力故，於虛空中放百千億那由他大光明網，遍照楞伽大城。照已，毘毘沙那及一切羅剎眾，皆悉踊躍。爾時彼大光明焰中，演出甚深法相之偈：「諸法本寂空無我，眾生初中後叵得，譬如虛幻夢泡焰，霧電水沫旋火輪。世諦緣法悉非真，無明愛根世間現，真觀無愛及無明，諸法如空淨叵說。」<p>爾時毘毘沙那楞伽王，聞彼光明網中演出如是法相偈已，即得甚深無我法忍；彼羅剎眾中或得忍者，或有發於菩提心者，或有發順忍者，有實見者。時毘毘沙那楞伽王，於佛法中明了無疑，既著菩提堅鉀鎧已，復發此願而說偈言：「天人及與阿修羅，一切梵王上天眾，如此無上最妙法，彼等未曾得覺見。我應未來得斯法，具足一切無礙智，此世界中成佛道，度脫無量億眾生。演說諸佛微妙法，最勝無漏八聖道，令我所作無邊智，三十二相莊嚴身。若有精勤行善行，及佛功德行滿足，利益眾生脫怖畏，持諸功德滅有塵，面如日月淨光明，於三界中得作佛。」<p>爾時毘毘沙那楞伽王，於阿耨多羅三藐三菩提得不退轉，即隨其意，應念出生種種精妙華香、塗香末香、華冠衣服、寶幢幡蓋、摩尼繒束、真珠瓔珞，作諸伎樂擊掌歌讚妙聲遍滿，讚歎如來功德相好。持如是等諸供養具，與其眷屬於虛空中，如鵝王行來向佛所，至佛所已從空而下。時毘毘沙那楞伽王，與眷屬俱向佛合掌，接世尊足頂禮百遍，禮拜訖已遶佛三匝乃至千匝。時毘毘沙那楞伽王，即於佛所五體投地如斫樹倒，復說此言：「南無無量功德莊嚴最上法身師子丈夫三界最勝世尊釋迦牟尼至真等正覺。」出此語已即起合掌，於世尊前說偈讚歎：「昔世億生轉精事，難行苦行求菩提，布施飲食及衣乘，億數七珍與乞者，不思議劫無悔悋，捨國聚落及臣民，王宮莊嚴寶豐滿，億劫難捨皆能捨。昔名王子須大拏，於山林中施妻子，前捨自身救產虎，割其身肉濟窮鴿，挑眼施盲婆羅門，於彼生中無怨恨，施頭為求菩提因，心於索者常歡喜。為護戒品長清淨，不犯聖行順無為，不斷生命盜他物，常順梵行世無妬，離於飲酒不妄語，護諸眾生如己身，昔不兩舌諸惡言，亦無瞋恚說綺語。世尊離邪常調順，於前眾生無惱觸，功德如意離邪見，供養三寶無壞心。出家無垢除五欲，依順佛戒解脫行，前行忍辱受諸苦，誹謗毀訾及困責。往昔所受諸苦痛，為眾生故無恨心，若在佛邊起殺惱，於彼慈心視如子。佛生於世常修忍，解脫億數苦眾生，如來往昔求道時，作大仙人名曰忍，彼所生中被割截，忍痛於王無害心，為彼國王及夫人，演說白法令歡喜。不思億劫常精進，懈怠邪意狹劣除，昔諸苦行皆能忍，廣大精進覺菩提，經行不睡亦無乏，尊重供養無量佛，眾生所須常隨順，熏修成佛無上法。昔行禪定為伏心，已善四禪無色定，三昧念五神通力，往昔行滿無漏禪。如來智慧滿無漏，知法如幻悉虛假，無我眾生命及人，煩惱網纏因業轉。欲界不淨四種惑，眾生煩惱界本淨，既知實淨眾生本，得具六種波羅蜜。誰能說此智方便，勤求無盡佛福聚，發勝三業向如來，來世得佛我頂禮。」<p>爾時毘毘沙那楞伽王說此偈已，復以無量種種最妙及以香華末香塗香、華冠衣服寶幢幡蓋，音樂歌詠讚歎如來，尊重恭敬具足承事，供養於佛并諸聲聞大菩薩眾；彼羅剎眾亦復如是，如法發起供養如來稱可佛意。<p>爾時毘毘沙那楞伽王，供養訖已白佛言：「世尊！我今有疑，欲問如來、至真、等正覺，唯願世尊，為我開解。」說此語已。<p>佛告楞伽王言：「楞伽王！吾常開汝問佛所疑，隨汝意樂，當為解說令心歡喜。」<p>時楞伽王得開許已，白佛言：「世尊！眾生眾生者，世尊！以何義故名為眾生？」<p>佛言：「楞伽王！眾生眾生者，眾緣和合名曰眾生，所謂地水火風空識名色六入因緣生。又眾生者，猶如束竹，緣業故報、緣業得果，我、人、眾生、壽命、畜養、眾數、知者、見者、作者、觸者、受者，是名眾生。」<p>毘毘沙那楞伽王言：「世尊！彼眾生者，以何為本？依何而住？以何為因？」<p>佛言：「楞伽王！此眾生者，無明為本，依愛而住，以業為因。」<p>毘毘沙那楞伽王言：「世尊！業有幾種？」<p>佛言：「業有三種。何等為三？身、口、意業，復有三相，淨、不淨、非淨非不淨。」<p>時毘毘沙那楞伽王復白佛言：「世尊！云何眾生捨此壽命受彼壽命，捨此故身受彼新身？」<p>佛言：「楞伽王！眾生捨此身已，業風力吹移識將去，自所造業而受其果，若善及不善、非善非不善，眾生如此造業行者，即於彼處而受新身，或受卵生、或受濕生、或受胎生、或受化生，皆是一切業風所造，而業亦不自知所造，各自受報。楞伽王！眾生如是，捨此身命受彼新身。」<p>楞伽王言：「世尊！眾生捨此身命未受彼身，於其中間識停何處？」<p>佛言：「楞伽王！於汝意云何？田中種子至生牙時，為當子先滅已然後牙生？為當其牙先生然後子滅？為當唯子滅時其牙即生？」<p>毘毘沙那王言：「不也。世尊！」<p>佛言：「楞伽王！是義云何？」<p>楞伽王言：「世尊！其子若滅其牙即生，非先子滅然後牙生，非先生牙然後子滅。」<p>佛言：「如是。楞伽王！非識先滅後識方生。楞伽王！亦非先生前識後識方滅。楞伽王！唯後識滅前識即生。楞伽王！如步屈蟲，先安頭足次後足隨，其形屈伸間無斷絕。如是如是，楞伽王！此之神識，見前有中生處了已，識即令移託就於彼，間無斷絕。」<p>毘毘沙那楞伽王言：「世尊！若如是者，無中陰耶？」<p>佛言：「楞伽王！一種眾生卵生是也，捨此身已入於卵中，而是神識業風所捉，停住卵中昏鈍不覺，及至覆成識方覺了，當知彼卵已為熟也。何以故？卵生眾生法如是故。未成熟時不覺不了。所以者何？為業力故。楞伽王！復有眾生福力純厚，得於轉輪王家作子，而彼在胎不為胎污，亦不與胎不淨共住亦不污染。楞伽王！其轉輪王所生子者多受化生，設受胎者，初入胎中結子已成，及生出後破膜出身。楞伽王！是因緣故說有中陰。」<p>時毘毘沙那楞伽王言：「世尊！眾生神識為當幾大？為作何色？」<p>佛言：「楞伽王！眾生神識無邊大，無色無相、不可見，無礙無形無定處、不可說。」<p>毘毘沙那言：「世尊！識相如此無有邊大，無色無相不可見，無礙無形無定處不可說者，豈非斷絕？」<p>佛言：「楞伽王！吾今問汝，隨汝意答，當為汝說。楞伽王！譬如大王在宮殿中或高樓上，婇女圍遶安樂坐時，著種種衣及諸瓔珞。時大園林阿輸歌樹，種種雜華莊嚴精麗，其園在處有細軟風或大駃風，吹彼園林阿輸歌樹，眾華香氣至王所者，王聞之不？」<p>毘毘沙那白言：「世尊！我聞此香。」<p>佛言：「楞伽王！汝聞此香，分別知不？」<p>王言：「世尊！我能得知。」<p>佛言：「楞伽王！此華香氣王言知者，見大小耶？定作何色？」<p>楞伽王言：「不也。世尊！何以故？此香氣相，無色無現、無礙無相、無定處、不可說，是故不見大小形色。」<p>佛言：「楞伽王！於意云何，若不見彼香氣大小，非斷絕相耶？」<p>毘毘沙那言：「不也。世尊！何以故？若此眾香是斷相者，無人得聞。」<p>佛言：「如是如是。楞伽王！識相亦爾，應如是見。楞伽王！若識斷相，則無生死而可得知。如是楞伽王！識相清淨，唯是無明貪愛習氣業等，諸客煩惱之所覆障。楞伽王！譬如清淨虛空之界，唯有四種客塵污染。何等為四？所謂烟、雲、塵、霧。楞伽王！識相如是，本清淨故，無邊、不可捉、無有色染，唯是諸客煩惱之所覆染。所以者何？楞伽王！若正觀時不得眾生，無我、無眾生、無壽命、無畜養、無人、無眾生數、無知者、無見者、無覺者、無受者、無聽者，乃至無色、受、想、行、識等。楞伽王！若正觀時無有分別而可得者，楞伽王！諸法和合無有實相。汝雖得是眾生實相，亦莫捨此生有曠野。云何名得眾生實相？所謂得彼大智同性。」<p>爾時世尊而說偈言：「眾生業力自迴轉，不得八聖最上道，若離諸業證無漏，行無上行利眾生。」<p>時毘毘沙那言：「世尊！有無量恒河沙等眾生，於此三界稠林有海，到彼岸者復欲到者，有證聲聞法者、有證緣覺法者，亦有若干已證無上大智同性者，於未來世亦有無量無邊不可數阿僧祇過是數恒河沙等眾生，乘此三乘各各別乘得入涅槃，而眾生界無增無減。如是世尊！我知如是，心生厭惓。」<p>佛言：「楞伽王！汝莫於此生厭惓想。所以者何？諸眾生界前後不可盡故，虛空界、法界亦爾。是故楞伽王！諸眾生界不可言說，以是得知不增不減。如是三界稠林有為海中，已得度者、當欲度者，而眾生界亦不增減。楞伽王！譬如虛空界不增不減，無前無後亦無中間，是故虛空不可得知，遍一切處無礙無憂無作無想。如是如是，楞伽王！非眾生界有初中後求之可得。楞伽王！唯有已得聖法同性，是名盡於眾生界耳，而有為道不盡不滅。楞伽王！亦不離彼有解脫道。何以故？是眾生界法如此故，是故無初無中無後。」<p>毘毘沙那復問佛言：「世尊！眾生有為行海相貌何似？」<p>佛言：「楞伽王！眾生有為行海猶如大海。」<p>復問佛言：「世尊！諸佛之法復似何等？」<p>佛言：「楞伽王！諸佛之法猶如船舶。」<p>復問佛言：「世尊！出家比丘受具戒法復似何等？」<p>佛言：「楞伽王！出家比丘受具戒法，似治生人乘於船舶。」<p>復問佛言：「世尊！如世尊說，依佛戒法具足奉行無毀破者，復似何等？」<p>佛言：「持戒精進受法知足，似治生人乘堅牢船成就具足。楞伽王！有能如佛所說戒法不破不犯具足行者，亦復如是。」<p>復問佛言：「世尊！善知識者復似何等？」<p>佛言：「楞伽王！善知識者猶如船師。」<p>復問佛言：「世尊！勤行八聖道復似何等？」<p>佛言：「楞伽王！勤行八聖道者，似正疾風吹於船舶。」<p>毘毘沙那復問佛言：「世尊！禪定三昧及諸神通復似何等？」<p>佛言：「楞伽王！神通三昧猶如寶國。」<p>毘毘沙那復問佛言：「世尊！七菩提分復似何等？」<p>佛言：「楞伽王！七菩提分猶如七種寶性。」<p>復問佛言：「世尊！得七菩提分證大乘同性者復似何等？」<p>佛言：「楞伽王！得七菩提分證大乘同性者，譬如值得七種寶性巨富貨賄稱意滿足，善哉善出家者，於我法中證於無礙無上佛果。」<p>爾時世尊復說偈言：「觀察諸有苦，自苦眾生苦，亦捨諸有縛，我法中出家，即名為佛子，眾中最大德，勤苦如法行，當得為世尊。」<p>爾時毘毘沙那復問佛言：「世尊！若有眾生於佛法中得出家已，不能持戒，或有犯戒、或有破戒犯欲行者、或有脫於法服捨戒還俗。世尊！如是癡人譬如何等？」<p>佛言：「楞伽王！若有眾生於我法中得出家已，受於戒法作諸毀犯，是癡人輩多墮惡道，如治生人在大海中，船舶破壞沒命於水。」<p>毘毘沙那言：「世尊！若有破戒犯戒犯欲行者，復說我行精進梵行，復有捐棄法服捨戒還俗，彼一種人命終亡已或生好處，彼似何等？」<p>佛言：「如治生人於大海中，船舶破壞沒溺水中，或有得船板者、或有得死屍者、或有自力浮者。楞伽王！是治生人得船板者，因風力吹得至洲島。捉死屍者，海波所推漸到彼岸。何以故？大海之法不宿死屍。若其自力能浮得度隨意所至，此是海神慈悲濟彼。如是如是，楞伽王！若我法中得出家者，不能依戒如法護持，若捨戒法著於俗服得生善處者，或因我邊得正信者，或復內淨，或雖破戒恒有慈行或有精進。是故楞伽王！雖是破戒及還俗者，還因我法得生善處。」<p>爾時世尊而說偈言：「往昔已作多罪業，無邊千億世生中，發露懺悔更不造，滅無增長故清淨。」<p>時毘毘沙那復問佛言：「世尊！凡有幾種助菩提法？」<p>佛言：「楞伽王！有三十七品助菩提法。何者名為三十七品？所謂四念處、四正勤、四如意足、五根、五力、七覺分及八聖道。楞伽王！是名三十七品助菩提法。」<p>復問佛言：「世尊！解脫門者為有幾許？」<p>佛言：「楞伽王！有三解脫門。何者為三？所謂空、無相、無願。」<p>復問佛言：「世尊！須念何法？」<p>佛言：「念厭滅入涅槃。」<p>復問佛言：「世尊！諸對治法凡有幾許？」<p>佛言：「楞伽王！總而言之，三種對治。何者為三？謂貪欲心者不淨觀，瞋恚心者慈悲觀，愚癡心者因緣觀，是名三種對治之法。」<p>復問佛言：「世尊！幾許巧能應須念持？」<p>佛言：「楞伽王！須念持者，巧知陰、巧知界、巧知入、巧知方便。」<p>復問佛言：「世尊！須作何觀？」<p>佛言：「楞伽王！須觀甚深十二因緣及四聖諦因果證等。」<p>爾時毘毘沙那楞伽王，復更圍遶世尊三匝，以諸雜色七寶之華散於佛上，散已右膝著地合掌向佛，驚歎如來而說偈言：「云何菩薩諸聖行，生精進意利世間？施戒忍辱及精進，發最上意為菩提，求彼無漏智慧時，攝化多億諸眾生，眾寶莊嚴無濁垢，精妙剎中得成佛。」<p>爾時世尊告毘毘沙那楞伽王言：「善哉善哉！楞伽王！汝能諮問如來此事，諦聽諦聽，善思念之，當為解說。楞伽王！菩薩摩訶薩常須行六波羅蜜，於一切眾生邊不生惡心。楞伽王！菩薩行如是法時不減不少，於諸佛法常得增長，亦不染著世間之法，攝受教化無量眾生，亦能清淨如來剎土，復能具得大智同性，於佛法中無障無礙。」<p>爾時毘毘沙那楞伽王白佛言：「世尊！云何修行？云何得住阿耨多羅三藐三菩提？」<p>佛言：「放捨憍慢、貢高、嫉妬，常行四種清淨梵行，歡喜普為一切眾生恒行正真，須捨殺、盜、妄言、綺語、兩舌、惡口、飲酒、婬妷，莫使暫忘菩提之心，意樂勤行六波羅蜜，所作恒為安樂眾生，於有為中心常寂靜，欲度有海多諸怖畏，汝當正觀三界眾生令得度脫。<p>「復次楞伽王！汝若欲求菩提之者，須如是知，言菩提者，但有名字言語謂菩提耳。何以故？楞伽王！無有是菩提，無根是菩提，無住是菩提，無垢是菩提，無塵是菩提，無我是菩提，不可捉是菩提，無色是菩提，無形是菩提，無此是菩提，無彼是菩提，無憂是菩提，無惱是菩提，無著是菩提，無染是菩提，無邊是菩提，無為是菩提，無濁是菩提，已過一切根是菩提，除一切憶想念是菩提，已過一切有行是菩提，無底是菩提，難知是菩提，甚深是菩提，無字是菩提，無相是菩提，寂靜是菩提，清淨是菩提，無上是菩提，無譬喻是菩提，無求是菩提，無斷是菩提，不壞是菩提，無破是菩提，無思惟是菩提，無物是菩提，無為是菩提，無見是菩提，無害是菩提，無明是菩提，無流注是菩提，常住是菩提，虛空是菩提，無等等是菩提，不可說是菩提。楞伽王！欲求菩提者，若不求法是求菩提。何以故？楞伽王！若無有著，得證阿耨多羅三藐三菩提。又無我相、眾生相、命相、人相、畜養相、眾數相、作相、受相、知相、見相，乃可得證阿耨多羅三藐三菩提。若不得世諦相者，不執著法，不執著陰、界，乃至不執著諸佛、菩薩，乃可得證阿耨多羅三藐三菩提。何以故？楞伽王！無所執著即是菩提。若不執著物，若不執著常，若不執著斷者，於未來世證成菩提。所以者何？楞伽王！一切諸法後際滅故。」<p>時毘毘沙那楞伽王復白佛言：「世尊！云何得知一切世諦法耶？」<p>佛言：「楞伽王！知一切世諦法，如幻如化、如夢如焰、如水中月、如乾闥婆城，一切世諦法應如是知、如是覺、如是觀。」<p>爾時毘毘沙那楞伽王，即得菩薩三昧，名無等等法光明智相；得陀羅尼，名一切巧音。得如是等無量無邊諸三昧陀羅尼已，時毘毘沙那楞伽王即白佛言：「世尊！我今得此三昧陀羅尼已，覺知一切世諦之法。」<p>佛言：「楞伽王！云何覺知？」<p>毘毘沙那言：「世尊！一切世諦之法，如夢如幻、如響聲等、如山水駃、如水中月、如風吹空華、如秋雲起、如珠光明、如燈焰火、如華上露、如揵闥婆城、如水上泡、如虹如焰，世尊！我已覺知世諦諸法現皆無常。」<p>爾時世尊即放頂上百千億那由他種種妙色光明，所謂青黃赤白紅紫頗梨及金等色，普照無量無邊阿僧祇諸佛剎土，既遍照已還入頂上。<p>爾時尊者大目犍連，即從座起偏袒右肩右膝著地，合掌向佛，說偈問言：「佛上妙德非無因，開放清淨光明網，今意精妙覺發誰，放百光網願佛說。」<p>佛告目犍連言：「汝見此毘毘沙那楞伽王，在於我前合掌正立，以此廣大供養之具，用供養我及聲聞眾、諸菩薩眾，因此功德發阿耨多羅三藐三菩提心不？」<p>目犍連言：「世尊！我見。世尊！我見。」<p>佛言：「目犍連！是毘毘沙那楞伽王，從我已去乃至當欲供養承事百千億那由他諸佛，過是已後彼身功德本力具足，有世界名蓮華城，彼有世尊，號蓮華功德相震聲威王如來、阿羅呵、三藐三佛陀，現在彼住，遊行說法。彼佛如來壽命無量，世界清淨。此毘毘沙那楞伽王化生彼剎，生彼中已，即得菩薩歡喜之地，如是乃至得菩薩十地，過無量劫數已，於後生此娑婆世界當得成佛，號曰善妙震聲金威善淨光明現功德寶蓋莊嚴頂相毘盧遮那王如來、應供、正遍知、明行足、善逝、世間解、無上士、調御丈夫、天人師、佛、世尊。是最後生。彼世界者名電寶冠，除諸山阜、坑坎、崖坂、土石、糞穢，無有女身及惡道等。而彼佛剎清淨勝彼現在阿彌陀如來佛剎，諸菩薩眾充滿彼國，劫名善觀明，彼佛如來壽命無量。目犍連！是故如來、至真、等正覺微笑。」<p>時毘毘沙那楞伽王，得受阿耨多羅三藐三菩提記時，以為法故，歡喜踊躍遍體戰慄，飛上虛空高七多羅樹，於虛空中說此偈言：「一切諸法空如夢，清淨非有同虛空，我及無我悉皆無，我知如化如電光。眾生有中自生滅，諦求一法不可得，初中後等無所有，畜養眾生命亦然。眾生隨業得果報，有中展轉不休息，若行如此菩提行，得知諸法體皆空。」<p>爾時毘毘沙那楞伽王說是偈已，從空中下，遶佛三匝，遶三匝已蒙佛威神却坐一面。<p>時海眾中或有天、龍、阿修羅等證法得果者，或有夜叉、羅剎發菩提心者，或有緊那羅、摩睺羅伽於諸佛法得無疑者，或有迦樓羅、乾闥婆及呪神等得陀羅尼證法得果，於一切法得不退轉者。即時大地震動，自然光明遍滿佛剎，乃至大小鐵圍山間普皆明照，一切惡道諸苦悉除，上虛空中雨諸天華，響擊天鼓叫嘯等聲，并諸衣服空中舒卷，自然顯現如是種種不思議事。<p>時毘毘沙那楞伽王觀其自眾，如是告言：「汝等一切相與和合來向世尊，生恭敬心發於阿耨多羅三藐三菩提心。」<p>時彼無量百千羅剎相與和合，向佛合掌白言：「世尊！我等聚集相與和合，從今已去歸依於佛及以法、僧，發菩提心。世尊！我等從今已去行大乘行，如來證知。世尊！我等於未來世，在此娑婆剎中得成正覺，定斷惡業為無上尊，為一切眾生作利益故。」<p>佛言：「善哉善哉！汝等若能發菩提心者，汝等當行四種善法。凡善行者，行此四法得不忘彼菩提之心。何等為四？一者所有願行不違不失、二者於諸眾生常行慈心、三者一日三時供養三寶晝夜不絕、四者不願聲聞辟支佛果；此為汝等四法具足，不忘失彼菩提之心。」<p>爾時海龍王從坐而起，偏袒右肩右膝著地，向佛合掌白佛：「世尊！毘毘沙那楞伽王，往昔造何善根，乃能如是廣供養具供養於佛及無數聲聞、菩薩眾等，供養訖已發菩提心，發菩提心已證不退轉，得受阿耨多羅三藐三菩提記？」作是語已。<p>佛告海龍王言：「龍王！往昔過無量阿僧祇劫數時，彼有佛號大悲所生智相幢如來、至真、等正覺、應供、正遍知、明行足、善逝、世間解、無上士、調御丈夫、天人師、佛、世尊。而彼如來亦還生此娑婆世界五濁世中，而彼如來、至真、等正覺，於眾生中演說分別三乘之法。龍王！時彼如來亦還住此摩羅耶山頂上，與五百比丘大聲聞眾、無量天龍及非人等，眾中說法。龍王！時有羅剎童子名毘毘沙歌，亦還住此楞伽大城，形貌雄猛大腷巨力，其性䩕惡面目鄙醜，唯食肉血口牙可畏。龍王！時彼毘毘沙歌羅剎童子，聞佛世尊住摩羅耶山頂上，即作是念：『我不欲此沙門及比丘眾在摩羅耶山頂上居住。何以故？若彼沙門住在摩羅耶山頂上者，我不能攝大海雜類，亦無眾生可殺害者，我今住此則恒飢餓。』龍王！時彼毘毘沙歌羅剎童子，即告其眾諸羅剎言：『汝等有大力者宜可速來，著堅牢甲，各執刀杵槌弩斧戟、弓箭鉾楯，并金剛杵、鬪輪槊等，嚴持如是種種器杖。何以故？我今應當驅彼沙門及沙門眾去我境界，令其捨離我所住處。』龍王！時毘毘沙歌羅剎童子，帶好堅甲及羅剎眾，各持種種別色器杖，飛行虛空向彼大悲所生智相幢如來。往至彼已住在虛空，與其徒眾語世尊言：『去去沙門，我不用汝住此山頂，莫復令我殺汝沙門及汝眾等。』龍王！爾時大悲所生智相幢如來，即現神通。現神通已，時毘毘沙歌羅剎童子及其徒眾，各見自身被五繫縛，又見十方鐵網羅布，欲走無路㦗然定住。<p>「龍王！時毘毘沙歌羅剎童子及羅剎眾，心驚惶怖即生是念：『我等今者欲何處去？求歸命誰？向誰求救？誰脫我等難？』龍王！爾時彼佛眾中有呪神王，名正定深滿功德威，與彼毘毘沙歌羅剎童子宿作善友，在彼世尊眾中集坐。龍王！爾時正定深滿功德威持呪神王，語毘毘沙歌羅剎童子言：『善友！諸佛世尊教化人天，所得無量諸功德法三界獨尊，眾生中寶有大悲行。汝善友及羅剎眾，此可歸依及以法僧。汝等歸依三寶發菩提心，一切繫縛即得解脫。』說是語已，龍王！爾時正定深滿功德威持呪神王，教化力故及佛神力，即時毘毘沙歌羅剎童子及羅剎眾，俱共合掌出如是言：『南無無邊功德莊嚴身者，南無最上大悲覺者，我等與汝今日已去，歸依於佛及以法僧，我等恒行歸依三寶，發阿耨多羅三藐三菩提心。』龍王！時毘毘沙歌羅剎童子及一切羅剎眾，出此言已，一切繫縛即得解脫，從虛空來向大悲所生智相幢王如來，至彼世尊三匝圍遶。時毘毘沙歌羅剎童子及羅剎眾，一切俱時頂禮佛足，於彼如來乞求懺悔，乞懺悔已各還本處。<p>「龍王！於汝意云何？汝今當知，是時世中毘毘沙歌羅剎童子者豈異人乎？今毘毘沙那楞伽王是也。時彼世中羅剎眾者更非別眾，今毘毘沙那楞伽王羅剎眾者是也。龍王！於汝意云何？時彼世中正定深滿功德威持呪神王者亦非別人，即是海妙深持自在智通菩薩摩訶薩是也。」<p>作是語已，此三千大千世界即時震動，猶如船舶在大海中隨波動搖，眾生類中無見驚怖及以害者，唯得一切安隱快樂，一切眾生持十善行。時此娑婆佛剎，除去高山須彌大海、國土聚落、山林海島、黑山龕窟稠林、園池河泉、陂澤丘陵、坑坎崖隴、石壁沙鹵、棘刺泥糞、臭穢可惡，除閻浮檀金。大光普照此三千大千世界，所有一切大小鐵圍山中一切諸闇一切光明，及以日月所不照處彼明遍照隱蔽日月，況餘光明。一切諸影是時不現，滅除一切地獄、畜生、餓鬼等苦。即時此娑婆世界諸天人等，若有苦惱一切皆得安隱受樂，若有眾生飢者得食、渴者得飲、裸者得衣、貧者得寶、盲者見色、聾者聞聲、啞者能語，六根殘缺悉得具足，閉在牢獄普皆解脫。
。
<juan>大乘同性經卷下<p>周宇文氏天竺三藏闍那耶舍譯<p>是時雜類眾生，無有貪欲、瞋恚、愚癡、慳妬等心，各各唯有善心、慈心、安樂之心，猶如父母兄弟姊妹。當於是時，一切眾生得如是等心行，安樂歡喜踊躍遍滿諸根，無復寒熱及以憂愁。如是一切眾生樂心具足，不聞高聲及諸大聲。復此大地平正如掌、琉璃所成，化出種種深廣妙池，七寶為砌、金沙布底，八功德水清淨盈滿。彼諸池中自然化出無量蓮華大如車輪，彼諸妙華有七寶色，開敷微妙其葉柔軟，或復化出無量蓮華廣一由旬，雜色精妙香氣柔軟如迦陵伽衣。又復化出百千億那由他多諸種種蓮華莊嚴，或復化出無量蓮華，廣二由旬，或三四五，乃至一十二十三十四十五十及百由旬，或復化出無量蓮華廣千由旬。是時娑婆佛剎雨大香雨灑散於地，彼水香氣柔軟微妙，能令眾生歡喜踊躍。諸微妙風吹彼種種天妙華雨自然墮落，所謂曼陀羅華、摩訶曼陀羅華、曼殊沙華、摩訶曼殊沙華、月華、大月華、意華、大意華、雨如是等廣大諸華。復有勝妙諸末香雨，復有沈水香、多伽羅香、黑沈水香、牛頭栴檀，此等香烟如是出現處處遍滿。又復出生過無量百千億那由他阿僧祇數大如意樹，七寶所成，縱廣高下或一由旬乃至百由旬，最勝端嚴悉皆樂見。其諸寶樹以種種寶衣服繒綵白拂垂毦鈴網莊嚴，彼諸寶樹雨於種種精妙七寶，所謂金、銀、琉璃、摩尼、真珠、車❥、馬瑙、赤真珠貫如是等雨。又諸寶樹雨種種柔軟雜色衣服，所謂歌奢衣、俱奢衣、憍奢耶衣、歌尸歌衣如是等雨。又諸寶樹雨諸瓔珞，以閻浮檀金所作成就，種種雜寶間錯微妙，所謂鐶釧耳璫、天冠臂印、珠繩寶瓔、金鎖瓔珞如是等雨。又彼諸寶如意樹下，出生百千億那由他師子之座，各以種種七寶所成，彼師子座高於七刃，菩薩坐上，三十二相莊嚴其身，容貌端嚴眾所憙見，其身內外自然明徹。彼一切諸菩薩前，出生百千億那由他榻，各七寶成，彼諸榻上各千天子而坐其上，奏五音樂并出歌歎，其聲精妙能令聞者心意喜躍，其音聲中出諸歌讚，說是偈言：「平等無等等，我所悉皆無，具功德莊嚴，一切世希有。精進諸苦行，此法如是生，微妙莊嚴事，故現一切世。能除地獄等，此法如是生，微妙事莊嚴，故現一切世。能除地獄等，所有生道苦，及諸有等苦，是時皆得滅。除彼塵垢穢，諸人等癡垢，善勝微妙事，故現諸人中。今者無邊剎，是時皆平廣，大山及諸河，須彌海悉無，以琉璃為地，清淨平如掌，諸寶雜色樹，精妙普樂見。剎中復有此，嚴淨焰光明，金色諸精妙，翳障於日月。多種雜寶座，有諸菩薩坐，威光如百日，眾相莊嚴身。無量諸池邊，周匝摩尼寶，八分功德水，清淨盈滿中，百千種蓮華，莊嚴陂池裏，廣大如車輪，展轉倍於前。復有堅牢座，一切寶所成，百千億千天，天眾悉端嚴，奏諸微妙音，讚歎及歌詠，如來神力故，出此眾妙聲。」<p>出如是等音樂歌詠事相偈法，有過無量無邊阿僧祇法句。<p>爾時世尊集會之中，所有諸天及以人等，有大乘行者、樂大乘者、信廣大意者，因此無邊光明力故，見彼一切佛剎如是功德莊嚴清淨。其中天人有行聲聞、辟支佛行者，不見不知佛剎功德莊嚴清淨。其諸菩薩摩訶薩等在此剎中，悉得無量無邊阿僧祇三昧陀羅尼神通法句，復有諸大聲聞得入一切寂滅三昧。<p>爾時有師子座縱廣正等高百億由旬，自然而現，七寶所成天衣敷上。時有如來身大無邊，現於坐上加趺而坐，其身相好端嚴無譬顯現具足。有大蓮花縱廣正等高八萬四千由旬，七寶所作出現佛前，有無量百千億那由他蓮花，莊嚴圍遶開敷柔軟精妙端嚴。復有過無量阿僧祇數幢幡懸蓋，種種雜寶間錯而成，於虛空中懸無量無邊真珠等寶及諸繒綵，復懸無量無邊寶鈴羅網。有如是等功德莊嚴，於此佛剎自然顯現。如是不可說無量無邊阿僧祇未曾有事，於此娑婆佛剎中現，又不可說不可量不可數大莊嚴神通之力，昔所未見本未曾聞，於此娑婆世界中，現如是等最大最勝希有之法。<p>爾時彌勒菩薩摩訶薩即發此念：「何因何緣，此佛剎中顯現希有不可思議大莊嚴事？神通之力令眾踊躍，我當問佛、至真、等正覺，破此疑心。」爾時彌勒菩薩摩訶薩從座而起，偏袒右肩以其右膝置蓮花上，向佛合掌而白佛言：「世尊！我今有疑欲問如來，願開疑網？」<p>佛告彌勒：「如來、至真、等正覺常開汝問，若有疑惑當為解說。」<p>爾時彌勒菩薩摩訶薩蒙佛許已，白佛言：「世尊！是誰因緣有此事相，於此娑婆佛剎顯現如是希有奇特踊躍之法，所謂現神通力，一切功德莊嚴佛剎勝淨嚴飾明徹無垢，一切惡心悉已除滅，乃至不可稱說無有窮盡未曾聞見。世尊！此菩薩眾見如是等神通為法世間顯現，一切疑惑。世尊！欲為何事？」<p>爾時彌勒菩薩摩訶薩說偈問佛：「世間希有今是何，顯現如是大世尊，驚怪未曾有斯法，今於此事生疑惑。震動大地并巨海，或有安住淨世界，開敷清淨金光網，除滅世間一切闇。蓮華百千無有邊，復有雜花妙寶樹，億數幢蓋及繒幡，并真珠貫鈴網等。無量種福慧光明，滅除一切惡道苦，世尊何事現此相，妙淨娑婆佛剎中。」<p>說此語已，佛告彌勒菩薩摩訶薩言：「汝可復坐，吾當為汝分別解說，何因何緣大希有法世間現者？彌勒！東方過阿僧祇恒河沙等佛剎，彼有佛剎名清淨光輪功德莊嚴寶縷界廁，彼佛剎有佛，名開敷精妙具莊嚴神通法界輪一蓋吼聲毘盧遮那藏安自在王如來、至真、等正覺，現在遊行演說法要。世界清淨，除滅慳貪瞋癡一切煩惱諸惡道等。彼佛剎中，十住菩薩摩訶薩之所居住。彼佛剎中有菩薩摩訶薩，名海妙深持自在智通，得一切菩薩禪定三昧神通陀羅尼，最為第一，持一切寶莊嚴殿，與過無邊數諸菩薩摩訶薩從虛空中欲來至此娑婆佛剎。是善丈夫威神力故，於此世界作大莊嚴，神通自在先現是事。」<p>爾時世尊說此事已，海妙深持自在智通菩薩摩訶薩及其徒眾，即時現大威德光輪莊嚴之中，有無量億光明羅網，具足圍遶虛空中行，作百千種音樂歌詠，部別各各雨眾天花。復放百千億那由他光明，來至於此娑婆佛剎，即以寶莊嚴殿安置欲色二界空中。既安置已，與其徒眾從空中下，至於佛所合掌向佛，接足頂禮圍繞三匝。<p>爾時海妙深持自在智通菩薩摩訶薩與其徒眾，合掌恭敬白佛言：「世尊！唯願如來憐愍我等，納受坐此寶莊嚴殿。世尊於此寶莊嚴殿，為大菩薩眾說無等等深妙之法。」<p>爾時世尊告海妙深持自在智通菩薩摩訶薩言：「善哉善哉！善丈夫！汝今以此寶莊嚴殿，奉施如來、至真、等正覺。善丈夫！汝於此賢劫中毘婆尸佛已來，乃至賢劫千佛，以此一切寶莊嚴殿，過去亦施、現在亦施、未來亦施。善哉丈夫！乃能以此大寶莊嚴，嚴飾此中娑婆佛剎。」<p>爾時海龍王白佛言：「世尊！寶莊嚴殿今在何處？復若大小？」<p>爾時世尊告龍王言：「龍王！彼寶莊嚴殿置在欲色二界空中，縱廣三千大千世界。龍王！彼寶莊嚴殿，一切諸佛菩薩神通三昧力故出彼寶殿，一切菩薩安樂之處，堪以供養奉獻如來。龍王！得彼寶殿佛所居處，又是如來福力故生，能令菩薩心得清淨，復能照明十方世界，使諸眾生心意歡喜，隱翳一切諸天宮殿，不可說無邊莊嚴之事成就具足，普告十方一切菩薩皆令覺知。龍王！彼寶莊嚴殿，白琉璃為上，閻浮檀金為壁，功德藏寶以為女牆，馬瑙藏寶以為却敵，摩尼寶藏以為欄楯，淨光明寶以為欄柱，普光明寶以為其輦，一切眾寶以為其座，一切雜寶如半月形，光明無邊以覆殿上，八萬四千億那由他柱，雜色端嚴眾寶所成，精妙具足最勝供養稱可如來。龍王！其彼寶殿懸諸雜寶，無量無邊真珠繒綵金鈴羅網，立正妙幢懸諸幡蓋，牛頭栴檀以塗其地，燒堅栴檀及以沈水最上妙香，以之為楯，龍珠寶華間錯莊嚴，以種種華遍散其地。<p>「龍王！彼寶莊嚴殿，一切所有諸殿柱上，無數千億諸天子坐作天五音，最妙歌讚出聲踊躍，諸法明門從音樂出。龍王！彼寶莊嚴殿周匝輪迴大風所持，有千億七寶妙池，金沙為底，八功德水清淨盈滿，一一池中無數百千億那由他蓮花開敷，七寶填飾妙色端正，是諸蓮華大如車輪。龍王！彼寶莊嚴殿有寶樹園，周匝圍遶有如意樹，種種雜寶花果莊嚴，懸諸鈴網及真珠貫、繒綵細疊以為莊飾，出微妙香令心踊躍，種種寶塔妙色端正以為莊嚴。龍王！一一樹下各有七寶師子之座，天迦尸迦衣以為敷具，彼師子座高廣微妙成就具足，稱可一切諸佛菩薩。龍王！十方所有一切諸佛剎，所有瓔珞莊嚴及諸花雨，一切現彼寶莊嚴殿。龍王！彼寶莊嚴殿如是等大及以安住。」<p>爾時世尊告菩薩眾言：「諸善丈夫！為滿海妙深持自在智通菩薩摩訶薩願故，汝等隨我向於寶莊嚴殿彼處俱坐。」爾時世尊從座而起，與不可數諸菩薩摩訶薩前後圍遶。時海妙深持自在智通菩薩在於右邊，彌勒菩薩在於左邊，於虛空中安庠而去，向寶莊嚴殿至彼處已。<p>爾時世尊與菩薩眾入彼寶莊嚴殿，殿中東面有師子座，高無數由旬，縱廣正等。是時世尊即坐其上。世尊坐於師子座時，彼寶莊嚴殿六種震動，出百千億那由他無量種種大光明網，所謂青黃赤白紅紫金色，彼諸天子作天音樂及以歌讚，雨大天花，然諸天香恒不斷絕。<p>爾時世尊告菩薩眾言：「諸善丈夫！汝等各各敷蓮華座而坐其上。」世尊勅已，彼菩薩眾，各就蓮華座上而坐。<p>佛及菩薩摩訶薩眾皆悉坐已。時海妙深持自在智通菩薩摩訶薩作是思惟：「我於今者供養如來、至真、等正覺，兼復諮請問於佛地。」時海妙深持自在智通菩薩摩訶薩即從坐起，隨意所生種種無量無邊阿僧祇花香塗香末香、花冠衣服幢幡寶蓋音樂歌歎，供養世尊及菩薩眾，恭敬尊重承事供養，生希有心供養訖已。又復出此勝供養具，所謂寶真珠貫，牛頭栴檀七寶為花，以大寶珠名師子無礙寶藏清淨明徹，以手執持供養世尊及菩薩眾，為供養故散於如來遍覆其上，散已禮世尊足遶百千匝，向佛合掌以偈讚曰：「顯現無量妙相身，平正端嚴無闕少，螺髻孔雀烏蜂色，額平悅澤而廣開，毫相圓開如妙花，雙眉形似初生月，鼻高隆直妙無譬，眼如日照青蓮色，耳埵妙如芭蕉莖，齒齊如白拘勿頭，舌廣紅色得勝味，脣厚圓滿赤朱色，妙肩洪滿現無闕，垂臂如風吹娑羅，爪甲長妙赤銅色，手指縵網如鵝王，足下千輻妙輪相，皆由往昔大施主，功德勝形師子臆，體相莊嚴妙端正，腰如弓弝金剛杵，陰相不現如馬藏，髀脛圓滿如象鼻，脚腂端正而平滿，指掌輪相鵝王網，進止徐庠師子步，如來具此一切相，是故頂禮功德王。」<p>爾時海妙深持自在智通菩薩摩訶薩讚歎訖已，復白佛言：「世尊！我今有疑，欲問如來、至真、等正覺。若佛世尊開我疑問，乃敢請說。」作是語已。<p>佛告海妙深持自在智通菩薩摩訶薩言：「善丈夫！今若有疑，恣汝樂問，吾當為汝分別解說，令心歡喜。」<p>爾時海妙深持自在智通菩薩摩訶薩白佛言：「世尊！佛地有幾，一切菩薩及聲聞、辟支佛所不能行？」作是語已。<p>佛告海妙深持自在智通菩薩摩訶薩言：「善哉，善哉！善丈夫！汝今欲令一切菩薩能作明了利益安樂顯現佛智，乃能問於如來此事。汝善丈夫！諦聽諦受，善思念之，吾當為汝分別解說。善丈夫！佛有十地，一切菩薩及聲聞、辟支佛等所不能行。何者為十？一名甚深難知廣明智德地、二名清淨身分威嚴不思議明德地、三名善明月幢寶相海藏地、四名精妙金光功德神通智德地、五名火輪威藏明德地、六名虛空內清淨無垢焰光開相地、七名廣勝法界藏明界地、八名最淨普覺智藏能淨無垢遍無礙智通地、九名無邊億莊嚴迴向能照明地、十名毘盧遮那智海藏地。善丈夫！此地是如來十地名號，諸佛智慧不可具說。<p>「善丈夫！佛初地者，一切微細習氣除故，復一切法得自在故。第二地者，轉法輪故，說深法故。第三地者說諸聲聞戒故，又復顯說三乘故。第四地者，說八萬四千法門故，又復降伏四種魔故。第五地者，如法降伏諸外道故，又復降伏傲慢及眾數故。第六地者，教示無量眾生六通中故，又復顯現六種大神通故，謂現無邊清淨佛剎功德莊嚴，顯現無邊菩薩大眾圍繞，顯現無邊廣大佛剎，顯現無邊佛剎自體，顯現無邊諸佛剎中從兜率天下、託胎乃至法滅，示現無邊種種神通。第七地者，為諸菩薩如實說七菩提分無所有故，復無所著故。第八地者，受一切菩薩阿耨多羅三藐三菩提四種記故。第九地者，為諸菩薩現善方便故。第十地者，為諸菩薩說一切諸法無所有故，復告令知一切諸法本來寂滅大涅槃故。」<p>世尊說此如來十地名已，即時此娑婆佛剎乃至十方不可說諸佛剎等，一切現大十八種相，所謂地動、中動、大動，小搖、中搖及以大搖，小震、中震及以大震，小聲、中聲及以大聲，小吼、中吼及以大吼，小踊、中踊及以大踊。是諸佛剎，或東傾西起、西傾東起，或南傾北起、北傾南起，或中沒邊起、邊沒中起，一切佛剎如是旋轉現十二相，其中無一眾生有惱害者；放大勝光照諸佛剎，滅除一切世間諸闇普得光明，所有一切諸佛剎土皆悉於此佛剎中現；或佛剎中有佛無佛、若成若壞，亦皆於此佛剎中現。彼諸佛剎雨大天花，遍滿十方不可說不可說諸佛剎中，所謂曼陀羅花、摩訶曼陀羅花、曼殊沙花、摩訶曼殊沙花、盧遮華、摩訶盧遮花、月華、大月華、蓋月花等，乃至一切剎中所有音樂不鼓自鳴，大希有事皆悉出現諸佛剎中。彼諸佛剎所有侍者，悉從坐起，各問如來諸希有事，時彼諸如來為其廣說解所疑問。<p>爾時此寶莊嚴殿中，海妙深持自在智通菩薩摩訶薩及諸菩薩，集坐眾等咸悉驚怪：「奇哉奇異！何因何緣，世尊說此佛深境界，如來所行甚深難知微密難見，一切菩薩非所行處，況諸聲聞及辟支佛。何以故？我等未曾得聞如此如來十地不可思議諸佛境界。我等為此善事和合相隨，請於如來、至真、等正覺廣說佛地。」諸菩薩摩訶薩各從坐起，合掌向佛說偈請言：「最勝無上尊，此間無等說，一切佛諸地，向者已說名。我等今驚怪，未曾聞此法，聞諸地名已，心意俱踊躍，如飢思美食，渴者念甘泉。如是我欲聞，願佛說諸地。」<p>說此語已，彼諸菩薩遶佛三匝，禮世尊足，各各在於蓮花座坐。<p>爾時世尊如師子王，安庠顧視觀察十方，觀十方已，告海妙深持自在智通菩薩摩訶薩言：「善丈夫！如來諸地甚深難知，不可得底難可覺了，出過一切文辭言說。何以故？善丈夫！聲聞、辟支佛等諸地尚不可說，何況菩薩諸地、一切如來佛地名也。」<p>時海妙深持菩薩白佛言：「世尊！聲聞諸地為有幾多？」<p>佛言：「善丈夫！聲聞之地凡有十種。何等為十？一者受三歸地，二者信地，三者信法地，四者內凡夫地，五者學信戒地，六者八人地，七者須陀洹地，八者斯陀含地，九者阿那含地，十者阿羅漢地。善丈夫！是名十種聲聞之地。」<p>海妙深持菩薩復問佛言：「世尊！辟支佛地復有幾許？」<p>佛言：「善丈夫！辟支佛地有其十種。何等為十？一者昔行具足地，二者自覺甚深十二因緣地，三者覺了四聖諦地，四者甚深利智地，五者八聖道地，六者覺了法界虛空界眾生界地，七者證寂滅地，八者六通地，九者徹祕密地，十者習氣漸薄地。善丈夫！是名十種辟支佛地。」<p>海妙深持菩薩復問佛言：「世尊！諸菩薩地復有幾種？」<p>佛言：「善丈夫！菩薩諸地有其十種。何者為十？一者歡喜地，二者離垢地，三者明地，四者焰慧地，五者難勝地，六者現前地，七者遠行地，八者不動地，九者善慧地，十者法雲地。善丈夫！是名菩薩十種諸地。」<p>海妙深持菩薩復問佛言：「世尊！一切自地從何處生？」<p>佛言：「善丈夫！一切自地從佛地生。」<p>海妙深持菩薩復問佛言：「世尊！解脫、解脫，彼此何異？」佛言：「善丈夫！河水、海水，彼此異不？」<p>海妙深持菩薩言：「世尊！河水、海水廣狹有異。」<p>佛言：「如是如是。善丈夫！聲聞、辟支佛解脫如彼河水，如來解脫如大海水。」<p>海妙深持菩薩復問佛言：「世尊！諸大小河流入海不？」<p>佛言：「如是如是。善丈夫！如汝所說。何以故？所有聲聞法、辟支佛法、菩薩法、諸佛法，如是一切諸法，皆悉流入毘盧遮那智藏大海。」<p>海妙深持菩薩復問言：「世尊！唯願世尊現初佛地，住彼初地，顯現一切如來境界，及諸聲聞、辟支佛等歡喜踊躍。」<p>爾時世尊現自佛剎，名無邊阿僧祇功德諸寶具蓋不思議莊嚴佛剎王，縱廣百千億那由他恒河沙數三千大千世界微塵等諸佛剎。是時諸佛剎入無邊阿僧祇功德諸寶具蓋不思議莊嚴佛剎中，皆同一名，所有小須彌、中須彌、大須彌，一切黑山，及小河、中河、大河及諸大海，諸山林谷、槃石峯崖、糞穢沙鹵險惡之處，悉皆除滅，無有地獄、畜生、餓鬼等道，及天、龍、夜叉、揵闥婆、阿修羅、迦樓羅、緊那羅、摩睺羅伽、人非人等亦悉除滅，無有舊佛剎土功德莊嚴諸瓔珞等。此佛剎中所有地際皆琉璃成，平整如掌，大因陀羅紺色金剛為佛剎中出最上微妙莊嚴寶花，阿輸歌林名菩提樹王，七寶所成有雜妙色。此菩提樹王高無邊恒河沙佛剎微塵世界，縱廣正等。彼菩提王種種妙寶以為花葉果實枝柯，師子無礙摩尼雜寶以為莊嚴，毘琉璃、赤真珠貫鈴網繒綵。彼菩提樹出電光焰不斷不絕，或放金光、或摩尼光、或因陀羅紺光、或頗梨光、或日寶光、或月寶光。彼菩提樹王出最妙香，所謂沈水香、多伽羅香、黑沈水香、多摩羅跋香、黑栴檀香、龍栴檀香、牛頭栴檀等香，香氣出時遍彼佛剎。其菩提樹王出歌讚聲，或雨寶雨遍諸世界。<p>彼菩提樹下，於其東面出生大池，七寶所成清淨無濁，名曰摩訶菩提池王。深無邊恒河沙等三千大千微塵等世界，縱廣正等，以閻浮檀金沙布底，八功德水具足盈滿。池四方面各四階道，眾寶所填，種種雜寶欄楯具足。彼池水中出大蓮花，名善開敷菩提蓮花相王，七寶所成，縱廣無邊恒河沙等三千大千微塵等世界，七寶所作。復有百千億那由他無量無邊諸寶蓮花周匝圍遶，眾妙七寶莊嚴為葉，柔軟妙香令人愛樂。<p>其蓮花王臺上出菩提輦王，名無邊寶嚴飾，七寶所成，高阿僧祇恒河沙等三千大千微塵數等世界，縱廣正等。彼寶嚴飾菩提輦王，所有服飾最勝最多上中之上，彼寶莊嚴殿中所有服飾、所有莊嚴及神通力，百分千分百千億分不及其一，譬如螢火在日光前其明隱翳。如是如是，寶莊嚴殿在無邊寶嚴飾菩提輦王前時，全不復現。如是種種無量無邊莊嚴瓔珞，所有服飾神通莊嚴及以光明，能令一切日月光明悉不能照無有精光。一切帝釋光、一切梵天光、一切首陀會天光，於彼無邊寶嚴飾菩提輦王前，所有若明若光若精若照者，無有此事。於彼輦中出摩訶菩提師子座王，名善照無礙師子莊嚴，七寶所成，光色無等眾事具足，迦尸迦天衣以覆其上，高百億恒河沙等微塵等世界，縱廣正等。<p>釋迦牟尼即便坐彼師子座上，轉名無垢威功德師子月光毘盧遮那藏琉璃幢圓通光相功德威聚日月智光王如來，大身正等如百億恒河沙佛剎微塵數三千大千世界等，一切身分皆悉具足。滿三十二大人之相，八十種好莊嚴其身，頂背輪光莊嚴其頭，不可見頂其身清淨，譬如日月照鏡中光。彼如來身亦復如是，無有肉血及以骨髓，非因父母歌羅邏時，其身化生，清淨如彼閻浮檀金及淨琉璃、因陀羅寶紺光等色。彼如來身清淨如是，無有一切微細習氣。彼佛世尊眾相具足，一切智師、諸法自在，度於彼岸無上等覺，最勝大慈是最大人。師子丈夫已得漏盡，堅金剛身百福德聚，具足十力及四無畏、十八不共法，正師子吼，壽命無量清淨佛剎，成道自在光明自然，無量無邊菩薩之眾前後圍遶。彼諸菩薩各各色身皆得具足，在寶樹下，於彼池中蓮華輦上，坐師子座其身相稱；菩薩各各而自莊嚴，猶如如來莊嚴具足。<p>如是佛剎功德嚴淨，身清淨、眾清淨。劫名無邊際莊嚴摩訶劫王，其劫清淨。若欲說此廣大佛剎及佛行者，無有是處。若如是覺，名為如來住佛初地。<p>爾時世尊告海妙深持自在智通菩薩摩訶薩言：「善丈夫！汝見如來神通智不？」<p>海妙深持自在智通菩薩答言：「見也。世尊！見也。如來！」<p>佛言：「善丈夫！此是佛之初地，名甚深難知廣明智德。善丈夫！汝今當知，有正真願莊嚴功德相一蓋震聲主威王如來、寶德明徹藏功德身相淨如來、不動離難光明如來、有神通力蓮花生功德威相勝瓔珞摩尼王如來，在喜樂剎中天人尊重。復有阿彌陀如來、蓮花開敷星王如來、龍主王如來、寶德如來，有如是等生淨佛剎所得道者，彼諸如來得初佛地，如來在此地中作是神通，如我今日神通無異。」<p>海妙深持自在智通菩薩復問佛言：「世尊！若有五濁剎中諸佛如來現得道者、當成道者，而彼世尊現得當得如來地不？」<p>佛言：「善丈夫！若諸佛菩薩能現善巧方便者得。所以者何？為諸眾生起大慈心，見諸眾生閉在三有稠林之中，是諸眾生無明闇中愛網所覆，信其不淨顛倒邪見，無量諸苦臨三惡岸，輪迴六道煩惱展轉，無有前際不知本際。彼諸眾生不知諸佛及諸佛法、諸菩薩法，亦不如實知諸解脫。善丈夫！諸佛菩薩如是知彼一切眾生多受諸苦。善丈夫！爾時應佛出現五濁世界，或兜率下、入胎、住胎、初生及長、宮中喜樂、出家苦行、向於道場、降魔成佛、轉大法輪，與諸外道共論議時，依法降伏傲慢眾數，乃至促壽現大涅槃。入涅槃已，三昧力故，顯現自身分布舍利大如芥子，天、龍、人非人等生其喜心，為供養故，造作無量百千億那由他諸舍利藏。或有於彼法中出家修持苦行，或為菩提而作種子，度於煩惱有海彼岸。善丈夫！一切諸佛有如此法，令無量無邊諸眾生等度於煩惱有海彼岸。善丈夫！汝今當知，若五濁世中如來所現神通之力，皆佛應化，或諸菩薩神通力故，善巧方便便化所出。」<p>海妙深持自在智通菩薩復問佛言：「世尊！佛身幾種？」<p>佛言：「善丈夫！略說有三。何等為三？一者報，二者應，三者真身。」<p>海妙深持自在智通菩薩復問佛言：「世尊！何者名為如來報身？」<p>佛言：「善丈夫！若欲見彼佛報者，汝今當知，如汝今日見我現諸如來清淨佛剎、現得道者當得道者，如是一切即是報身。」<p>海妙深持自在智通菩薩復問佛言：「世尊！何者名為如來應身？」<p>佛言：「善丈夫！猶若今日踊步揵如來、魔恐怖如來、大慈意如來，有如是等一切彼如來，穢濁世中現成佛者、當成佛者，如來顯現從兜率下，乃至住持一切正法、一切像法、一切末法。善丈夫！汝今當知，如是化事皆是應身。」<p>海妙深持自在智通菩薩復問佛言：「世尊！何者名為如來法身？」<p>佛言：「善丈夫！如來真法身者，無色、無現、無著、不可見、無言說、無住處、無相、無報、無生無滅、無譬喻。如是善丈夫！如來不可說身、法身、智身、無等身、無等等身、毘盧遮那身、虛空身、不斷身、不壞身、無邊身、至真身、非虛假身、無譬喻身，是名真身。」<p>海妙深持自在智通菩薩復問佛言：「世尊！若諸佛真體無色無現乃至不可說，不可說者豈非斷相也？」<p>佛言：「善丈夫！於汝意云何？虛空界者可有斷絕及有相不？」<p>海妙深持自在智通菩薩答言：「世尊！虛空界者不可斷絕亦無有相。世尊！何以故？若虛空界有斷絕者，彼虛空界不名無礙。世尊！虛空界無有相處、聚處、邊處、色處及以物處。是故世尊！彼虛空界不可斷絕非是有相。世尊！是虛空界遍一切處。」<p>佛言：「善哉，善哉！善丈夫！如是如是。善丈夫！如來真實身無有斷絕亦無有相。何以故？善丈夫！若如來真實身有斷絕者，亦無佛出及現無邊神通之力。若有相者，即有聚處及以處所可執可捉，一切凡夫悉皆一時即得成佛，不應依時而有次第。善丈夫！是故如來真實之身，非可斷絕亦非有相，惟是普為一切眾生作其佛事。」<p>海妙深持自在智通菩薩復問佛言：「世尊！供養如來真身、報身及以應身，所得福業何者最多？」<p>佛言：「善丈夫！若供養一如來身，即是供養一切佛身。何以故？善丈夫！一切光明能破諸闇普使得明，而此光明不共闇住。如是如是。善丈夫！若有各各供養如來身者，所造福業能破一切是無明闇，開解脫明路，亦復不共諸闇障住。」<p>海妙深持自在智通菩薩復白佛言：「世尊！唯願顯現第二佛地。」<p>佛言：「善丈夫！汝能見不？」<p>海妙深持自在智通菩薩言：「世尊！我於今者欲依相見。」<p>爾時世尊一毛孔中即放光明，名無相照，乃至不可說不可說諸佛剎，所有諸色一切除滅。爾時世尊問彼一切菩薩眾言：「汝等今者有何所見？」<p>諸菩薩言：「世尊！都無所有，惟見光明。」<p>佛言：「諸善丈夫！汝等見此光明何似？」<p>諸菩薩言：「世尊！我惟遍見無量百千億那由他恒河沙微塵等諸佛剎一大光明。」<p>爾時世尊還攝光明，佛剎如舊如是安住。是時世尊告一切諸菩薩眾言：「如來若說第二佛地，汝等一切尚難知聞，何況得見如來三地乃至十地。善丈夫！譬如日月光明與一切眾生作大利益，彼日月力令眾生知有一日半日、一月半月乃至一年及以時分，眾生不能分別見彼日月色身，汝等惟見光輪形相。如是如是，如來、至真、等正覺，一切眾生作大利益，是如來力，令彼眾生得知諸法若罪若福、若世間若出世間、若有漏若無漏，知諸法已彼如實證，得度一切諸有曠野。彼諸眾生不能分別得見如來報身色相，惟觀神通力用應化之形。是故汝等應如是知，如來諸地出過於一切音聲語言，惟有名字而可說耳。」<p>爾時海妙深持自在智通菩薩摩訶薩白佛言：「世尊！誰是迴度一切惡道。」<p>佛言：「善丈夫！若有於此一切佛智行入毘盧遮那藏甚深如來十地大乘同性經典聞已生信，信已受持讀誦書寫，若教他書廣為人說，乃至受持此經典名，善丈夫！所有應墮諸惡道者，即皆得度。」<p>菩薩復問佛言：「世尊！誰是發菩提心者？」<p>佛言：「善丈夫！若能受持如此經典，乃至受持名字者是。」<p>菩薩復問佛言：「世尊！誰是行菩薩行者？」<p>佛言：「善丈夫！若有受持此經者是。」<p>菩薩復問佛言：「世尊！誰是速滿具足六波羅蜜者。」<p>佛言：「善丈夫！若能受持此經典者是。」<p>菩薩復問訊言：「世尊！誰是當得值如來者？」<p>佛言：「善丈夫！若有能聽此經典者是。」<p>菩薩復問佛言：「世尊！誰是值佛得授記者？」<p>佛言：「善丈夫！持此如來祕密者是。」<p>菩薩復問佛言：「世尊！誰是為諸眾生作大商主？」<p>佛言：「善丈夫！若有持此如來奧藏者是。」<p>菩薩復問佛言：「世尊！誰是佛子？」<p>佛言：「善丈夫！有能信此經典者是。」<p>菩薩復問佛言：「世尊！誰是當得一切菩薩地？」<p>佛言：「善丈夫！有能聽此經典者是。」<p>菩薩復問佛言：「世尊！誰是得一切諸佛法者？」<p>佛言：「善丈夫！有能供養此妙法明者是。」<p>菩薩復問佛言：「世尊！誰是知聲聞、辟支佛法而不取彼涅槃？」<p>佛言：「善丈夫！有能受此妙法藏者是。」<p>菩薩復問佛言：「世尊！云何名此經？我等云何奉持？」<p>佛言：「善丈夫！此經名為『大乘同性』，亦名『說一切佛智行入毘盧遮那藏』，如是受持。」<p>爾時世尊而說偈言：「欲覺佛菩提，無上勝精進，欲轉聖無漏，難思智法輪，若欲建法幢，欲打於法鼓，欲得然法燈，欲得吹法䗍，欲得智明照，欲滅愚癡闇，欲集諸眾生，安立菩提智，欲降伏魔軍，供養一切佛，欲照諸世間，尊勝妙清淨，不染世諸法，欲得無漏智，行行利眾生，欲生清淨剎，教寫聽授持，如是妙經寶，為令通佛地，讀誦及宣揚。」<p>爾時世尊說此經已，海妙深持自在智通菩薩摩訶薩，并及一切諸菩薩眾，聞佛所說，歡喜奉行。