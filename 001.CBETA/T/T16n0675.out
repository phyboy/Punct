<juan>深密解脫經卷第一<p>元魏天竺三藏菩提流支譯<p>序品第一<p>歸命釋迦牟尼佛<p>如是我聞：<p>一時婆伽婆住法界殿如來境界處——眾寶赫焰一切莊嚴第一之處；遍至無量諸世界處；放大光明普照之處；無量善巧差別住處；無有分齊、過分齊處；過諸一切三界境界、出世間、上上善根境界成就之處；善得清淨、自在解脫、無礙之處；諸佛如來神力住持之處；無量菩薩眾所行處；無量諸眾天、龍、夜叉、乾闥婆、阿修羅、迦樓羅、緊那羅、摩睺羅伽、人非人等之所行處；是大法界究竟滿足喜樂之處；畢竟能與一切眾生利益之處；離諸一切煩惱垢處；離諸一切諸魔、怨敵，諸佛住持莊嚴之處；大法意去之所明處；奢摩他、毘婆舍那大乘之處；入空、無相、無願大解脫樂處；無量功德眾大寶蓮華王之所莊嚴處——婆伽婆住如是等不可思議自在之處。<p>諸佛如來善覺所覺，離於二行，到無相處；行諸佛行，得諸如來一切平等，到無障礙之所去處；能到一切不退法輪、能到不可降伏境界、不可思議體、能到一切三世平等、遍至一切諸世界身、到於諸法無疑之處；能到一切究竟智行、悉能到於法智無疑、得諸一切無分別身、能答一切菩薩問智、能到無二行之彼岸、能到諸佛無有差別解脫智處；能到無邊無中三昧，境界廣大如法界、究竟如虛空；盡未來際與諸無量聲聞眾俱——心善調伏，皆是佛子，善得心解脫、善得慧解脫、善得清淨戒，求法者與樂，成就多聞、住持多聞、具足多聞，善思所思、善說所說、善作所作，善得一切速疾般若、善得一切疾去般若、善得一切猛利般若，具足三明，見第一法，得究竟行，能作清淨，受大施主具足成就、寂靜威儀畢竟成就，忍辱柔和，善受佛教，能如說行。<p>時諸無量大菩薩眾，皆從無量種種佛土而來集會——是諸菩薩皆住一切所求大處，畢竟能取無上大法，得一切眾生平等之心，離諸一切分別，分別降伏一切諸魔、怨敵，離諸一切聲聞、辟支佛之所念處，得大法味喜樂具足，過五怖畏得不退地，一乘之體現前，能滅一切眾生怖畏之地——如是等，不可說、不可思、不可稱、不可量、不可數菩薩眾俱。<p>聖者善問菩薩問品第二<p>爾時，婆伽婆百千萬阿僧祇大眾前後圍遶，為諸菩薩說甚深法。<p>時大眾中有聖者菩薩摩訶薩，名曰善問，在眾中坐，即依無言無有二相第一義諦，問聖者深密解脫菩薩言：「佛子！言一切法不二。一切法不二者，何者為一切法？云何名不二？」<p>爾時，深密解脫菩薩告善問菩薩言：「善男子！言一切法者有二種。何等為二？一者、有為法，二者、無為法。善男子！有為法者，非有為、非無為；無為法者，非有為、非無為。」<p>善問菩薩言：「佛子！云何有為法，非有為、非無為？云何無為法，非有為、非無為？」<p>深密解脫菩薩言：「善男子！言有為法者，惟是如來名字說法。所言如來名字說法者，惟分別言語名為說法。善男子！若惟名字分別言語名說法者，常不如是，但種種名字聚集言語成。是故，言非有為。善男子！言無為者，惟言語體。善男子！假使離於有為、無為者，彼法亦如是。<p>「善男子！雖無言語而不空說事。佛子！何者為事而言不空說？所謂聖人知聖人見、聖智知聖見見，無言所證。為欲說彼無言語法，依相說彼有為、無為。善男子！言無為者，惟是如來名字說法；名字說法者，是分別相；分別相者，即言語相。善男子！言語相者，即是名字之所集法；名字集者，是虛妄法；虛妄法者，常無如是體，種種分別名字不成即言語相。是故，我說非無為。善男子！言有為者，但是名字。若離有為、無為法者，彼亦如是。善男子！而非無事說彼言語。善男子！何者為事而言聖智知、聖智見？無言證法。無言證法故，說名非有為。」<p>善問菩薩言：「佛子！云何彼事無言所證，聖智知、聖智見，而言為彼無言證法說彼有為、無為言語？」<p>深密解脫菩薩言：「善男子！譬如幻師、幻師弟子住四衢道，積聚草木、枝葉、瓦石在於一處，示現種種幻術所作，所謂象、馬、車、步諸兵，摩尼、真珠、琉璃、珂貝、珊瑚、虎珀、車❥、馬瑙、錢財、穀帛、庫藏諸物，示如是等種種異事。善男子！有諸愚癡無智凡夫見聞彼事，不知彼是草木、瓦石，生如是心：『實有此諸象、馬、車、步、摩尼、真珠、瑠璃、珂貝、珊瑚、虎珀、車❥、馬瑙、錢財、穀帛、庫藏等物，以現見故。』彼愚癡人如是見聞，即取修行，畢竟為實、餘者虛妄。善男子！彼人復更須求上上法。<p>「善男子！復有智慧非愚癡者，見象、馬等，知是草木、瓦石等體。彼人見聞生如是心：『彼諸如是象、馬、車等，我見非實，此幻所作，有此象、馬、車、步兵等虛妄之相，種種異事幻惑人眼。』彼智慧人如所見聞，不取為實、亦不執著，亦不取此畢竟為實、餘者虛妄，而知為義取彼言語，此人不須更觀勝法。<p>「善男子！凡夫眾生未得聖人出世間智亦復如是。凡夫愚癡，不如實知無言語法，見聞有為、無為之法，生如是心：『有此有為、無為之法，如我見聞。』是故，彼人如所見聞，畢竟而取執著為實，如所見聞如是受行——此畢竟實，餘者虛妄——彼人更須觀察勝法。<p>「善男子！復有眾生非是愚癡，見於實諦得諸聖人出世間智，如實能知一切諸法，證無言語真實法體，而彼眾生見聞有為、無為之法，生如是心：『如所見聞，無如是等有為、無為名字等法。』復作是念：『有此有為、無為言說，從虛妄分別行相而生，如彼幻法迷惑於智，以生有為、無為異異名相。』彼人了知，不如見聞如是取著——此是真實，餘者虛妄——為顯彼義而取言語，彼人不須更觀勝法。<p>「善男子！如是彼事——聖人智知、聖人見見——無言所證，為欲證彼無言之法，說彼有為、無為名相。」<p>爾時，深密解脫菩薩而說偈言：「深義無言語，諸佛說不二。癡人依無明，戲論著二法，長行世間道，往來無休息，生於畜生中，以離第一義。」<p>聖者曇無竭菩薩問品第三<p>爾時，聖者曇無竭菩薩摩訶薩，依於如實第一義諦過諸一切世間覺觀境界之相，白佛言：「世尊！我憶過去世、復過彼過去世，離此世界七十七恒河沙世界、過彼無量恒河沙世界已，有佛國土，號名稱世界，彼中有佛名毘摩羅吉諦如來，住彼國土。我於爾時遊化眾生往彼世界。爾時，見有一外道師止住一處，有七萬七千弟子聚集其所，依第一義相思惟諸法。彼諸外道迭共推覓第一義相、稱量第一義相、思惟第一義相，觀察不見第一義相，生異異意、異異見、異異執著，立異朋黨起於諍論，口力交諍出不善言，迭共相亂起散而去。世尊！我於爾時即生心念：『希有，諸佛如來出世。以依如來出世間故，今得見聞過於一切世間境界第一義相、得證第一義相、見第一義相、證一切滅相。』」<p>爾時，世尊告曇無竭菩薩言：「曇無竭！如是，如是。我覺過諸世間境界第一義相，如是覺已而為人說、以示於人、顯示於人，建立是法。何以故？我為聖人說我內身自所證法、為諸凡夫說覺觀境界，迭共所知。曇無竭！汝今當依此義而知所謂過諸世間境界是第一義相。<p>「復次，曇無竭！我說第一義者，是過一切諸相境界，覺觀是名諸相境界；如是，我說第一義者是無言境界，覺觀是名言說境界。曇無竭！我說離諸言語是第一義相，覺觀名字是世諦相；如是，我說離諸諍論是第一義相，覺觀名字是諍論相。曇無竭！依此義相，汝今應知過諸世間覺觀境界是第一義相。<p>「曇無竭！譬如有人，盡於一形噉辛苦味、樂辛苦味，彼人不能知、不能覺、不能量、不能信石蜜、阿婆婆等甘美之味。<p>「曇無竭！有人長夜信貪欲樂、樂著貪欲、為貪欲火燒內心，身不能知、不能覺、不能量、不能信離諸一切色、聲、香、味、觸無貪欲樂。<p>「曇無竭！有人長夜信分別樂、樂於分別，不能知、不能覺、不能量、不能信內身寂靜無分別樂。<p>「曇無竭！有人長夜樂見聞覺知樂，信樂而行，彼人不能知、不能覺、不能量、不能信內身寂滅離見聞覺知樂。<p>「曇無竭！如人長夜取我我相樂，信樂而行，彼人不能知、不能覺、不能量、不能信北欝單越無我我所樂。<p>「曇無竭！如是覺觀之人，不能知、不能覺、不能量、不能信離諸覺觀第一義相。」<p>爾時，世尊而說偈言：「我說身證法，第一離言境，離覺觀諍相，無言第一義。」<p>聖者善清淨慧菩薩問品第四<p>爾時，聖者善清淨慧菩薩摩訶薩，依第一義過一異相，白佛言：「世尊！世尊善說希有妙法第一義諦——微細極細甚深之義過一異相——所謂難證。世尊！我憶往昔在於一處，見住信行地諸菩薩等集坐一處，思有為行、第一義諦為一、為異？有諸菩薩言：『有為行相異第一義。』復有菩薩作如是言：『非有為行異第一義。』而作是言：『有為之行不異第一義。』復有菩薩生於疑心而起異意，作如是言：『此諸菩薩中，何者是實說？何者虛妄說？何者是正念修行法？何者是邪念修行法？』世尊！我見彼諸菩薩，作是思惟：『此諸善男子等皆是愚癡，非善黠慧，不善知法，墮邪念中。』何以故？以不能知有為之行微細無相，過一異相，第一義相故。」<p>爾時，佛告善清淨慧菩薩摩訶薩言：「善清淨慧！如是，如是。彼諸一切善男子等皆是愚癡，不善黠慧，不知正法，墮邪念中。何以故？以不能知微細行相過一異相，第一義相故。何以故？善清淨慧！若有為行不異第一義相者，一切愚癡諸凡夫等悉亦應見第一義諦即凡夫身，亦應得彼無上清淨涅槃之樂，亦應得彼阿耨多羅三藐三菩提。<p>「善清淨慧！若有為行不異第一義相者，見第一義諦時應見有為行相。若有為行相是有相者，相即是縛，不應得解脫。若見實諦不離相縛者，不應得解亦不得脫煩惱之縛；以不離彼二種縛故，不應得彼無上清淨涅槃之樂，亦不應得阿耨多羅三藐三菩提。<p>「善清淨慧！以是義故，愚癡凡夫不見實諦，亦非即此凡夫之身得彼無上清淨涅槃，亦非即彼凡夫之身能得阿耨多羅三藐三菩提。是故，見實諦者不應見彼有為、無為行相一之與異。是故，彼人見有為行相、第一義相，一、異之義不成一、異。善清淨慧！汝當應知，彼諸菩薩言有為之行、第一義相是一、是異者，彼諸菩薩非正念，是邪念。<p>「復次，善清淨慧！若有為行相、第一義相二不異者，如有為行墮在染相，第一義相亦應墮染。善清淨慧！若有為行相離第一義相異者，如是，一切有為之行不應與彼第一義同故。善清淨慧！第一義諦不墮一切煩惱染中，以是得言有為之行、第一義諦得言同相。是故，善清淨慧！汝不應言有為行相、第一義諦有一、有異。<p>「復次，善清淨慧！若有為行相、第一義相二不異者，第一義諦不異有為一切諸行，如是一切有為之行亦應不異第一義相；而彼有為異第一義——若不異者，如實行者見聞覺知有為行相，不應更求無上勝法。<p>「善清淨慧！若有為行相、第一義相不異者，即有為行應名無我無自體相，是第一義相。<p>「善清淨慧！復有過失，謂於一時差別異相——此是染相、此是淨相。是故，善清淨慧！第一義相異有為行相，而非不異有為行相。是故，彼諸如實行者見聞覺知，更求勝法。以如實知有為行故，得於無我第一義名，而不一時有染、有淨二相差別。是故，離彼有為行相、第一義相，不一、不異，義亦不成。<p>「善清淨慧！彼諸菩薩作如是言：『有為行相、第一義相，不一、不異者，彼諸菩薩不名善說。』善清淨慧！汝當應知，彼諸菩薩不名正念如實修行，是名邪念。<p>「善清淨慧！譬如珂白不可說一、不可說異；如是，金黃箜篌妙聲、沈水香味、蓽茇辛味、訶梨勒苦味、苷蔗甜味、兜羅柔軟蘇，乃至醍醐，不可說一、不可說異。善清淨慧！如是，一切有為行體、無常之相，不可說一、不可說異；一切有漏、所有苦相，不可說一、不可說異；一切法中無、我之相，不可說一、不可說異；貪瞋癡染、不寂靜相，不可說一、不可說異。善清淨慧！如是，一切有為之行、第一義相，不可說一、不可說異。<p>「善清淨慧！如是，我得細微細深甚深難證極難證過一異相第一義諦覺，覺已為人說示、開示、現示、建立。」<p>爾時，如來而說偈言：「有為界、實諦，一、異相離相，若分別一、異，彼癡非正念。彼人為相縛，及為煩惱縛，修毘婆奢那、奢摩他得脫。」<p>慧命須菩提問品第五<p>爾時，世尊依一切處一味等味第一義諦，告慧命須菩提言：「須菩提！汝知一切眾生界中，幾所眾生依我依慢說我所得？須菩提！汝知一切眾生界中，幾所眾生離我離慢說我所得？」<p>須菩提白佛言：「世尊！我於眾生界中，實少見眾生離我我慢說我所得。世尊！而我實見無量阿僧祇不可說眾生，於眾生界中依我我慢說我所得。<p>「世尊！如我憶念過去世時住於一處阿蘭若園，爾時多有諸比丘等依於我所四面而住。世尊！我於爾時見彼比丘於日西下一處聚集，取種種法相說所證諦法。世尊！有諸比丘取於陰相說為證法、有諸比丘見陰生相說為證法、有諸比丘見陰滅相說為證法、有諸比丘說陰滅法、有諸比丘說陰滅現證法、有諸比丘見於入相說為證法、有諸比丘取十二因緣相說為證法、有諸比丘取起行相說為證法、有諸比丘取於諦相說為證法、有諸比丘取諦因相說為證法、有諸比丘取知諦相說為證法、有諸比丘取離諦相說為證法、有諸比丘取證諦相說為證法、有諸比丘取修行諦相說為證法、有諸比丘取界法相說為證法、有諸比丘取於界相說為證法、有諸比丘取種種界相說為證法、有諸比丘取無量界相說為證法、有諸比丘取滅界相說為證法、有諸比丘取滅界證相說為證法。<p>「如是，諸比丘取四念處相說為證法、有諸比丘取四念相說為證法、有諸比丘取四念處對對治相說為證法、有諸比丘取四念處修行相說為證法、有諸比丘取未生四念處為生四念處修行相故說為證法、有諸比丘取已生四念處為不失修行相故說為證法、有諸比丘取已生四念處為增廣修行相故說為證法。<p>「如是，諸比丘取正勤、如意、根、力、覺、道，未生、為生、為住、為不忘失、為增廣，取相說為證法。<p>「世尊！我見彼諸比丘生如是念：『是諸比丘以著我相、取我慢相如是說證。何以故？以不能知第一義諦一味等味相。』是故，世尊！我作是念：『世尊出世，希有希有，善說勝法——一切處第一義一味等味——微妙甚深，難覺難知，何況外道而能得解？』」<p>佛告須菩提：「如是，如是。如汝所說，我所證法細微、極微，深、甚深、極甚深，難覺、極難覺。一切處一味等味相第一義諦是我所證，證已為人開示、演說示、極示、開示、現示。何以故？須菩提！所謂陰界入、因緣起行、實諦境界、念處、正勤、如意、根、力、覺、道等，須菩提！我說五陰中清淨觀三十七品是第一義相，一切陰界入、念處、正勤、如意、根、力、覺、道一味等味相。須菩提！依於此義，汝今應知一切處一味等味第一義相。<p>「復次，須菩提！如實修行比丘，如實知一陰如第一義諦法無我，於餘界入、因緣起行界、念處、正勤、如意、根、力、覺、道等，更不別觀真如第一義法無我，惟依隨順真如、依止不二法，證一切處一味等味第一義相。須菩提！汝依此義，應如是知所謂一味等味第一義相。<p>「復次，須菩提！如彼陰界入、因緣起行界、念處、正勤、如意、根、力、覺、道等彼差別，若真如第一義諦法無我有差別相者，真如證法第一義諦亦應有因；若有因者，應從因生；若從因生，應是有為；若是有為，不應得名第一義諦；若非第一義諦者，應更推求第一義諦。須菩提！是故，真如第一義諦法無我，非從因生，亦非有為法，亦非不第一義諦，亦非為彼第一義諦更求第一義諦；惟是常常時、恒恒時，如來出世、若不出世，法性常住、法體常住、法界常住。須菩提！汝依此義，應知此諸一切法相一味等味第一義諦。<p>「須菩提！譬如無量種種差別，色相無相、無有分別、無有差異，一切處虛空等味一體、一相。須菩提！一切諸法自相差別，一切處一味等味第一義相。」<p>爾時，世尊而說偈言：「如來應說法，一切一味相，不離第一義，見別是憍慢。」<p>聖者廣慧菩薩問品第六<p>爾時，聖者廣慧菩薩摩訶薩，依於心相，白佛言：「世尊！如來說諸菩薩善知心意意識深密法者，世尊！云何菩薩善知心意意識深密之法？世尊！以何義故如來說諸菩薩善知心意意識深密之法？」<p>爾時，世尊告廣慧菩薩言：「善哉，善哉。廣慧！汝今乃能問於如來如此深義。廣慧！汝能為與一切眾生安隱樂具，悉令滿足。廣慧！汝為哀愍一切天人，多所安樂、多所饒益，乃能問我如是之義。善哉，廣慧！諦聽，諦聽。我為汝說心意意識深密之義。<p>「廣慧！於諸六道生死之中，何等何等眾生——卵生、胎生、濕生、化生——受身、生身及增長身？初有一切種子心生，和合不同，差別增長，廣所成就，依二種取。何等二種？一者、謂依色心根取，二者、依於不分別相言語戲論熏集而取。廣慧！色界中依二種取生，無色界中非二種取生。<p>「廣慧！彼識名阿陀那識。何以故？以彼阿陀那識取此身相應身故。廣慧！亦名阿梨耶識。何以故？以彼身中住著故、一體相應故。廣慧！亦名為心。何以故？以彼心為色、聲、香、味、觸、法增長故。<p>「廣慧！依彼阿陀那識能生六種識，所謂眼、耳、鼻、舌、身、意識身。廣慧！若一境界現前，一識身起，無分別意識即共眼識一時俱生。廣慧！若二、三、四、五境界現前，五識身起，無分別意識即與五識一時俱生。<p>「廣慧！譬如流水，若一緣起即生一波，若二、若三乃至眾多因緣俱起即生眾波。廣慧！而彼流水亦不斷絕。<p>「復次，廣慧！譬如無垢清淨明鏡，若有一像因緣現前，即見一像，若有二、三、眾多像現，即能具見眾多異像。廣慧！而彼明鏡為彼種種諸像不異。<p>「廣慧！如彼流水、明鏡像等，依止阿陀那識、住持阿陀那識，若一眼識因緣現前，即一意識共彼眼識同時取境。廣慧！若五識身五種因緣一時現前，無分別意識即共五識一時取境。<p>「廣慧！如是，菩薩摩訶薩依法住智，如實善知心意意識深密之法。廣慧！而佛不說諸菩薩等是善解知心意意識深密之法。廣慧！若菩薩不見內外阿陀那、不見阿陀那識，能如實知；不見阿梨耶、不見阿梨耶識、不戲論心，不見眼、不見色、不見眼識，不見耳、不見聲、不見耳識，不見鼻、不見香、不見鼻識，不見舌、不見味、不見舌識，不見身、不見觸、不見身識，廣慧！菩薩不見內外意、不見內外法、不見內外意識，能如實知。廣慧！我說如是諸菩薩等善知第一義。廣慧！是故，我說菩薩應知心意意識深密之法。廣慧！菩薩如是解知心意意識深密法已，我說是人是真菩薩。」<p>爾時，世尊而說偈言：「諸種阿陀那，能生於諸法，我說水、鏡喻，不為愚人說。」
。
<juan>深密解脫經卷第二<p>元魏天竺三藏菩提流支譯<p>聖者功德林菩薩問品第七<p>爾時，聖者功德林菩薩摩訶薩，依一切法相，白佛言：「世尊！世尊說諸菩薩善知法相。世尊！菩薩善知諸法相者，云何名善知諸法相？世尊！菩薩能知幾種法故，名為善知一切法相，而如來說菩薩善知一切法相？」<p>爾時，佛告功德林菩薩摩訶薩言：「善哉，善哉！功德林！汝今乃能問佛此義。功德林！汝能為與一切眾生安隱樂具，悉令滿足。功德林！汝能哀愍一切人天，多所安樂、多所饒益，乃能問我如是之義。善哉，善哉！功德林！汝今一心諦聽諦聽，我為汝說。<p>「功德林！一切法相有三種相。何等為三？所謂虛妄分別相、因緣相、第一義相。功德林！何者虛妄分別相？所謂名相所說法體，及種種相名、用義等。功德林！何者諸法因緣之相？所謂十二因緣，依此法生彼法，謂依無明緣行，乃至生大苦聚處。功德林！何者是諸法第一義相？所謂諸法真如之體，諸菩薩等正念修行、至心修行證不二法，證彼法已乃至得成就阿耨多羅三藐三菩提。<p>「功德林！譬如有人目中有瞖，是眼識過。功德林！虛妄分別亦復如是。功德林！譬如有人眼中有瞖，見毛輪繩及胡麻子，青、黃、赤、白等相現前。功德林！因緣之相亦復如是。功德林！譬如有人眼淨無濁，離眼瞖過，即彼眼見自性境界不生迷惑。功德林！第一義相亦復如是。<p>「功德林！譬如世間清淨琉璃置青色中，即因陀羅青色出大因陀羅摩尼寶光明，因陀羅青色，大因陀羅摩尼之寶光明現前，迷惑眾生以為實寶。功德林！即彼清淨琉璃之體置赤色中，即出赤波頭摩摩尼之寶光明現前，迷惑眾生以為赤寶。功德林！即彼清淨琉璃之體置綠色中，即出綠色摩尼之寶光明現前，迷惑眾生以為綠寶。功德林！即彼清淨琉璃之體置黃色中，即出金色摩尼之寶光明現前，迷惑眾生以為金寶。功德林！如彼清淨琉璃之中種種異色；如是，他力因緣相中虛妄分別名字、章句、熏習之體，亦爾應知。<p>「功德林！如彼清淨琉璃因陀羅青色、大因陀羅青色，因赤色、綠色、黃色為金等寶種種現前，迷惑眾生皆以為寶。功德林！如是，他力因緣相中虛妄分別名字、章句亦爾應知。功德林！如彼清淨白琉璃體，他力因緣亦爾應知。功德林！即彼清淨琉璃之體，無彼因陀羅青色、大因陀羅青色，無彼青寶、赤、綠、黃金等寶如是寶體，常常時、恒恒時無如是等一切寶體。<p>「功德林！即彼他力因緣相中，彼虛妄分別名字、章句，常常時、恒恒時無如是等虛妄分別名字、章句體相應知。功德林！而依名相因緣分別因緣相應知。功德林！依虛妄因緣執著名相，是故見他力因緣。<p>「功德林！依他力因緣執著虛妄分別之相，見第一義相。功德林！菩薩於彼因緣相中如實能知是知虛妄分別之相，菩薩爾時名為能知諸法無相。功德林！菩薩若知因緣法相，如實知諸因緣法已，能如實知諸法染相；能如實知染相法已，能知第一義相；能如實知第一義相已，能如實知清淨法相。<p>「功德林！菩薩若於他力因緣法中能如實知無相之法，如實知已，遠離染法；離染法已，得證一切清淨法相。功德林！菩薩如實能知虛妄法相、能知他力因緣法相、能知第一義相、無相，如實能知染相、淨相，離染法相、證淨法相。功德林！菩薩摩訶薩應當如是善知諸法。是故，佛說菩薩摩訶薩善知諸法。」<p>爾時，世尊而說偈言：「如實知諸法，即捨染法相；捨染法相已，證於清淨法。不觀有為過、懈怠、放逸害，諸法常不動，離相名菩薩。」<p>聖者成就第一義菩薩問品第八<p>爾時，聖者成就第一義菩薩，依無體相第一義相，白佛言：「世尊！世尊！我獨在於空閑之處生覺觀心，作如是念：『如來種種說於諸陰自體相法，所謂能知生滅之相，離於如是諸入因緣而起諸行；如是說諸諦自體相，所謂知離證修；如是說諸界自體相、種種別相、種種界相、無量界相；如是說諸念處、正勤、如意、根、力、覺、道自體，對治修行，未生令生、已生令增廣。世尊復說，一切法本來無體、一切法本來不生、一切法本來不滅、一切法本來寂靜、一切法本來自性涅槃。』世尊！是故我問如來此義，如來何意作如是說？」<p>爾時，佛告成就第一義菩薩言：「善哉，善哉！成就第一義！汝能如是正念思惟，生此覺觀。」復言：「善哉。成就第一義！汝今乃能問佛此義。何以故？汝為安樂一切眾生、安隱一切眾生、為欲利益一切眾生、安隱一切天人，故問此義。成就第一義！汝一心聽，我意何故作如是說，一切法本來無體相、一切法本來不生、一切法本來不滅、一切法本來寂靜、一切法本來涅槃？<p>「成就第一義！我意依諸法三種無體相，作如是說，一切諸法無自體相。何等為三？所謂依諸法無自體相、無生體相、第一義諦無自體相。成就第一義！諸法無自體相者，諸分別相。何以故？以彼諸法隨名相說，非有自體，是故我言無自體相。成就第一義！何者諸法無生體相？謂諸法無體相。何以故？以彼生法依他力因緣，非自體相，是故我說無生體相。成就第一義！何者是第一義無體相？成就第一義！第一義無體相者，一切諸法本無生體，是故我說一切諸法無自體相，以彼依於因緣生故、以依第一義無體相故。何以故？成就第一義！於諸法中清淨觀相，我說彼是第一義相。<p>「成就第一義！以他力相中清淨觀故，是故我說第一義諦無自體相。成就第一義！一切諸法無成就相，是故我說彼第一義諦無自體相。何以故？成就第一義！諸法無我、無我體相，是故我說彼一切法無自體相。成就第一義！以是，彼法依無體得名，是故我說第一義諦無自體相。成就第一義！如空中華無自體相，一切諸法無自體相亦復如是。是故，我說一切諸法無自體相，法應如是，應知。<p>「成就第一義！譬如幻作種種色像，諸因緣法無自體相亦復如是。是故，我說一切諸法無自體相。成就第一義！第一義諦無自體相亦復如是。是故，我說第一義諦無自體相。成就第一義！如空中華色，無體相得名。如是，第一義諦無自體相亦復如是。成就第一義！我意依此三種法無體相故，說言諸法無自體相法。<p>「復次，成就第一義！我意依相無自體相，說言諸法無自體相，彼法本來不生、彼法本來不滅、彼法本來寂靜、彼法本來涅槃。何以故？成就第一義！若一切法無自體相，彼法不生；若法不生，彼法不滅；若不滅、不生，彼法本來寂靜；若法本來寂靜，彼法本來清淨；若法本來清淨，彼法本來涅槃。若如是，彼法無有少法可滅令入涅槃。成就第一義！是故我意依彼相說彼法無自體相，是故我說一切諸法本來不生。<p>「復次，成就第一義！第一義者，依無我得名，是故我意依第一義無體相故，說言諸法本來不生。何以故？成就第一義！以第一義法無我得名，是故名為第一義諦無自體相，常常時、恒恒時一切法體常住——謂無為體——離諸一切煩惱相應。若法常常時、恒恒時依彼法體住彼法，不生、不滅，以無為故。若法無為，彼法本來寂靜；若法本來寂靜，彼法本來涅槃，以遠離一切煩惱、毒相應故。是故，第一義法無我得名，我說諸法無自體相，一切法本來不生、一切法本來不滅、一切法本來寂靜、一切法本來涅槃。<p>「成就第一義！一切眾生眾生界中不知不覺虛妄分別法體差別，亦不能知他力因緣法體差別，亦復不見第一義諦法體差別，是故我說三種法無自體相。成就第一義！而諸眾生虛妄分別諸法體相、他力法體、第一義體，虛妄分別名字體相、說因緣法、第一義法。成就第一義！一切眾生如是如是說、如是受用，依名字心、依隨順心、依名用使心，依彼分別名字體相，執著他力、因緣法體、第一義體。<p>「成就第一義！如是如是執著，如是如是依他力法虛妄執著因緣法體，依彼因緣生未來世他力法體，為煩惱染、業染、生染，流轉六道，長夜受苦，不能出離生死苦縛，所謂地獄、畜生、餓鬼、阿修羅、天、人諸趣。<p>「成就第一義！隨所有眾生不種善根、不能清淨一切罪業、不能成就諸善根力、不多信法、不集功德智慧之業，我為彼說諸法不生。彼諸眾生聞我所說因緣和合有為行生，彼眾生知諸法無常不恒、不可歸依、異異轉滅，於諸一切有為行中生驚怖心、生遠離心。生驚怖心、生遠離心已，彼諸眾生不行惡法、修行善法，修行善法者依善法因、不種善根者種諸善根、不清淨罪業者清淨罪業、不成熟諸根者能令成熟，依彼成熟善根力故能多信法，多信法者能集功德智慧之藏。<p>「成就第一義！彼諸眾生雖種善根，乃至能集一切功德智慧之藏，成就第一義！而彼眾生於彼因緣諸法之體、無生體相及第一義無體相法不如實知，不如實知故，於諸一切有為行中不能生厭、不能遠離。是故，彼諸一切眾生不得解脫煩惱染、業染、生染。<p>「成就第一義！如來為彼諸眾生故，重說彼法——所謂因緣無體、第一義無體——令彼眾生於有為行生厭離心，為得解脫煩惱染、業染、生染。彼諸眾生聞我所說，於彼諸法無生相中、於一切法虛妄分別中、第一義諦無體相中能生正信，思惟彼法，如實覺知，於他力中不生執著、虛妄分別諸法體相，但知唯是名用得名、唯是隨順名用得名、唯是隨順名用彼諸煩惱得名。是故，彼諸一切眾生能滅他力因緣諸相，依於現法智慧之力斷彼未來一切因緣。是故，依彼因緣正見能離一切有為諸行；厭離一切有為行已，得正解脫，遠離業染、煩惱染、生染。<p>「成就第一義！聲聞性眾生依此道、依此法，得聲聞涅槃；緣覺性眾生亦復如是，依此道、依此法，得緣覺涅槃；佛乘性眾生亦復如是，依此道、依此法，得阿耨多羅三藐三菩提。成就第一義！是故，我說聲聞、緣覺、菩薩一清淨道。成就第一義！唯一清淨道，更無第二，我意依此故說一乘。<p>「成就第一義！而眾生界中非無種種性軟中上根眾生。成就第一義！寂滅聲聞性人，一切諸佛盡力教化，不能令其坐於道場得阿耨多羅三藐三菩提。何以故？成就第一義！以彼自性本來狹劣，一向少於慈悲之心、一向怖畏一切諸苦、以少慈悲一向捨於利益眾生。成就第一義！若一向畏苦、一向離諸有為之行，彼人遠離利益眾生、遠離能度諸眾生業。是故，我說彼人不能證阿耨多羅三藐三菩提，我說名為寂滅聲聞。<p>「成就第一義！發菩提心聲聞人者，而我說彼名為菩薩。何以故？以彼菩薩先離煩惱障得慧解脫、後離智障得心解脫，彼菩薩如來初化，依自身利益而得解脫。是故，我說彼是聲聞性人菩薩。<p>「成就第一義！我善說法中、善如意法中、善毘尼法中、善清淨法中、清淨法中，不錯依種種性說種種法相。成就第一義！是故，佛意依此三種無體相法，說不了義修多羅法，所謂諸法本來不生、本來不滅、本來寂靜、本來涅槃。<p>「成就第一義！若有眾生種諸一切增上善根、清淨罪業、成就諸根、多信諸法、善集一切善根智慧，彼諸眾生聞我法音能如實知，彼諸眾生信我法、信我義，智慧觀察能如實覺，依彼證法隨順行力，速得究竟阿耨多羅三藐三菩提。我依彼諸一切眾生能於我身生恭敬心作如是言：『此是正覺，知一切法，是故名為應正遍知。』<p>「成就第一義！若有眾生不種一切增上善根、不能清淨一切罪業、不能淳熟一切善根、不多信法、無增上心、不集功德智慧之藏、直心體性、不能觀察是法非法——是法可取、是法可捨，依自心見執著而行——彼諸眾生雖聞我法，亦復不知依何意說。而彼眾生信於我法、恭敬我法，而作是言：『我信諸佛如來所說修多羅，甚深甚深相、依空相應、難見難覺、不可覺形相、不可覺微細極微、黠慧人智慧境界，如來說諸修多羅義我不能知。』默然而信而作是言：『諸佛如來菩提甚深，諸法體相亦復甚深，唯佛所知，非我境界。諸佛如來隨諸眾生種種信心說種種法，以諸如來無量智慧所知如海，而我知見如牛跡水。』是故，眾生於彼修多羅若，能至心受持、書寫，寫已住持、讀示、供養、為他人說、誦常誦、隨喜施他，而彼眾生不能於中如實修行，以未知我甚深之意，以不覺故。成就第一義！彼諸眾生依因彼故，功德、智慧增長滿足，亦復令彼未淳熟心令得淳熟。<p>「成就第一義！復有眾生眾生界中不能種諸一切善根，乃至不能成就功德智慧之業，無直心、無直意，而彼眾生知是法、是非法，是可取、是可捨，自智生見是可取、是可捨，而彼眾生聞我所說甚深之法不知我意，是故不知如實之法。不知如實法故，不能覺知一切諸法；聞聲執著義亦如是。是故，彼諸一切眾生說如是言：『諸法無體相，一切法本來不生、一切法本來不滅、一切法本來寂靜、一切法本來涅槃。』而彼眾生依因此見，於諸法中起於邪見、無諸法相墮於邪見，以見諸法無無相。以見諸法無無相故，而謗一切諸法為無，所謂虛妄分別相、因緣法體相、第一義法體相。何以故？成就第一義！依彼他力、因緣體相，依於第一義諦體相，有名字相。成就第一義！若眾生見因緣體相、第一義相言是無相，彼眾生謗假名名字相，是故我說彼諸眾生謗三種相。<p>「成就第一義！彼諸眾生於無法中起法相、於無義中生義相，無法依法住持、無義依義住持。成就第一義！彼諸眾生依我信法增長善法，而取非義為義，智不增長。智不增長者，離諸善法，於聞法眾生住持是法，法住持非義為義墮於邪見，彼諸眾生以取無法法相、無義義相。以取無法法、非義義相，是故，彼諸一切眾生依不正見離諸善法。<p>「應知，成就第一義！復有眾生於彼邪見人邊聞法，說如是言：『諸法無體，不生、不滅、寂靜、涅槃。』驚懼怖畏而說是言：『此非佛語，是魔所說。』是故，彼諸邪見眾生謗諸修多羅、說諸修多羅、毀諸修多羅，言是非法。而彼眾生因彼謗法得無量罪，成就無量極惡罪業。<p>「成就第一義！是故，我說謗法眾生見無諸法、亦無於義依義說法，成就無量極惡罪業，亦令無量諸眾生等多生罪業。<p>「成就第一義！若有眾生不種善根、不清淨罪業、不熟身業、多不信法、不能集彼功德智慧、不直心、不隨順直心，而依自見邪智分別是法、非法，是法可取、是法可捨，彼諸眾生雖聞我法，不得我意、不生信心、亦復不能如實知我所說之意。是故，彼諸一切眾生於諸非法生於法想、於諸非義生於義想，執著非法生是法想、執著非義生是義想，而作是言：『此非佛語，是魔所說。』而彼邪智如是解故，而謗諸法、不順諸法、毀呰諸法、輕論諸法、於正法中加置邪法，為滅修多羅、為壞修多羅、為不行修多羅、為不說修多羅、於信修多羅者生怨家想。彼諸眾生先有無量罪業重障，復因謗法而謗於人，轉更增長無量罪障，而彼罪障根本之罪不可說盡，何況復加謗法之罪？墮大地獄無有出期，乃至無量百千萬億阿僧祇劫說其歲數亦不能盡。<p>「成就第一義！我今善說如是諸法、善示善清淨、善說眾生如是種種異信、種種異見。」<p>爾時，世尊而說偈言：「無法體不生、本寂靜、不滅、自性涅槃法，是故我說常。三種無體相，第一義無體，若能知我意，是人得解脫。一道法進趣，諸眾生解脫，是故一乘法，隨聞差別說。諸眾生無量，為身求涅槃，如來甚希有，安隱諸眾生。若證無漏界，平等無二相，成就佛諸義，彼人離煩惱。」<p>爾時，成就第一義菩薩白佛言：「希有，世尊！未曾有、未曾聞，如來所說如是微細、極微細，甚深、極甚深，難覺、極難覺，諸佛如來意趣難知。<p>「世尊！我知如來所說義意：所謂分別境界彼依分別有為行相，於名字中說彼色陰自體相相名為勝相，所謂色陰生、色陰滅、離色陰、知色陰。是故，如來依彼法相，說彼諸法為無體相。<p>「世尊！彼分別境界，依彼分別境界行相是他力相。是故，如來依於彼法，而說諸法不生、諸法無體，亦依彼法說第一義言無體相。<p>「世尊！我知世尊所說法義：謂即依彼分別境界虛妄分別有為行相，即彼虛妄分別之相。無如是相即彼無體相，無體相法無我，真如清淨觀相是第一義。是故，如來依第一義說彼諸法名無體相。<p>「世尊！如一色陰，餘陰亦如是；如是，十二入、十八界，一一入、一切法亦如是。<p>「世尊！我知如來所說法義：所謂分別境界中虛妄分別有為行相，所謂苦諦，知苦諦依於名字，說自體相勝相虛妄分別，如來依彼說言諸法無有體相。世尊！彼分別境界相依止分別有為行相，名因緣相。世尊！是故，我說我知如來所說法義。何以故？世尊！即彼分別境界分別諸相依止虛妄行相而生，而彼虛妄分別行相無如是體、無如是相，是法無我，真如清淨觀名第一義。是故，如來依彼法說第一義無體相。<p>「世尊！如苦諦，餘諦亦如是；如是，四念處、四正勤、四如意足、五根、五力、七覺分、八聖道，以要言之，一切諸法亦復如是。<p>「世尊！我知世尊所說法義：於分別境界中依虛妄分別有為行相，正覺三昧對治，對治生正三昧；生三昧已而復住持，不忘、不失，修行增長。名字所說法相、勝相是分別相，是故，如來依彼法相說言諸法無有體相。世尊！彼分別境界依止他力、因緣行相是他力相，是故，如來依彼法相說言諸法無有體相，亦說第一義是無體相。<p>「世尊！我知世尊所說義相：即彼名字分別境界依止分別名字行相，即彼分別無如是相，即彼無相、即彼無相體、無體法、無我，真如清淨觀相即第一義。是故，世尊說言諸法無有體相是第一義相。<p>「世尊！譬如毘舒婆藥草著諸藥中、一切食中。世尊！如來說法亦復如是，諸法無體相——諸法不生、諸法不滅、諸法寂靜、諸法自性涅槃——說了義修多羅，置於一切不了義修多羅中。<p>「世尊！譬如畫地，種種一相，所謂青、黃、赤、白，能了別彼種種畫相。世尊！如來說法亦復如是，諸法無體相——不生、不滅、寂靜、自性涅槃——了義言教置於一切不了義中成一味相，亦能了別彼不了義修多羅等名字故。<p>「世尊！譬如一切諸飲食中，若置熟酥生增上味。佛說此法亦復如是，依一切法無有體相——不生、不滅、寂靜、自性涅槃——說此了義修多羅，置諸一切不了義中能生增上歡喜踊躍。<p>「世尊！譬如虛空，一切處等於諸一切種種作業無有障礙，皆悉能成。世尊！如來亦爾，說言諸法無有體相——諸法不生、諸法不滅、諸法寂靜、諸法自性而是涅槃——說了義經於諸一切不了義經等同一味，成就一切聲聞、辟支佛、大乘修行，作無障礙。」<p>爾時，世尊告成就第一義菩薩言：「善哉，成就第一義！」復作是言：「善哉，善哉！成就第一義！汝實能知諸佛如來說法之意。汝今善說此義譬喻，如彼毘舒婆藥草、畫地、置酥、虛空等譬。成就第一義！如是如是，如汝所說。不異汝說，如是受持。」<p>爾時，成就第一義菩薩白佛言：「世尊！如來初成應、正等覺，於波羅㮈城仙人集處、諸禽獸遊處，為諸修行聲聞行人一轉四諦希有法輪，世間一切沙門、婆羅門、天、人、魔、梵無能轉者，若有能轉，依法相應無有是處。<p>「世尊！此第二轉法輪說上法相可入法相，分別彼諸不了義修多羅，為住大乘眾生說於諸法無有體相——諸法不生、諸法不滅、諸法寂靜、諸法自性涅槃——希有之中復是希有。<p>「世尊！此是第三轉法輪，為住一切大乘眾生說諸法無體相——不生、不滅、寂靜、自性涅槃——善說四諦差別之相，希中希有，無人能入、無人能對、無人能諍、更無有上、更無有勝了義修多羅無諍論處。」<p>爾時，成就第一義菩薩白佛言：「世尊！若善男子、善女人聞如來說諸法本來無體相——本來不生、本來不滅、本來寂靜、本來自性涅槃——正信書寫、寫已受持、供養、施與他人、為自說、自誦、自讀、修行隨喜，彼善男子、善女人得幾所功德？」<p>爾時，世尊告成就第一義菩薩摩訶薩言：「彼善男子、善女人成就無量阿僧祇功德聚。成就第一義！彼之功德無有譬喻可以況說。以要言之，略說少分。成就第一義！譬如指甲上土，依大地土百分不及一、迦羅分不及一、憂波尼沙陀分不及一，乃至算數譬喻不能及一。成就第一義！譬如牛跡中水，依大海水百分不及一、千分不及一、迦羅分不及一、憂波尼沙陀分不及一，乃至算數譬喻亦不及一。<p>「成就第一義！如是，我說信不了義修多羅，乃至修行不了義修多羅所得功德，依此所說了義修多羅，生於信心乃至修行所得功德、受持讀誦，彼不了義修多羅，百分不及一、千分不及一、萬分不及一、迦羅分不及一、憂波尼沙陀分不及一，乃至算數譬喻所不能知。」<p>爾時，成就第一義菩薩白佛言：「世尊！此深密解脫修多羅中，此法門名為何等？云何奉持？」<p>佛言：「成就第一義！此法門名『說第一義了義修多羅』，汝應如是受持。」<p>佛說此法門時，六千眾生發阿耨多羅三藐三菩提心、三百千聲聞遠塵離垢得法眼淨、復有五百千聲聞得無漏心解脫、七萬五千菩薩得無生法忍。
。
<juan>深密解脫經卷第三<p>元魏天竺三藏菩提流支譯<p>聖者彌勒菩薩問品第九<p>爾時，聖者彌勒菩薩摩訶薩，依奢摩他毘婆舍那所攝法相，白佛言：「世尊！世尊！菩薩依止何法、住持何法，於大乘中修行奢摩他、毘婆舍那？」<p>佛告彌勒菩薩言：「彌勒！依說諸法差別之相及能住持阿耨多羅三藐三菩提心。彌勒！如我所說四種觀法，菩薩依彼四種觀法修行大乘奢摩他、毘婆舍那。何等為四？一者、分別觀，二者、無分別觀，三者、事別，四者、所作成就。」<p>彌勒菩薩問佛言：「世尊！有幾種奢摩他觀？」<p>佛言：「彌勒！惟有一種奢摩他觀，所謂無分別觀。」<p>彌勒菩薩復言：「世尊！可有幾種毘婆舍那觀？」<p>佛言：「彌勒！惟有一種，所謂差別觀。」<p>彌勒菩薩復言：「世尊！有幾數名向二觀？」<p>佛言：「彌勒！有於二種：一者、事別，二者、事成就。」<p>彌勒菩薩言：「世尊！云何菩薩依四種法修行奢摩他、毘婆舍那觀，善知奢摩他、毘婆舍那？」<p>佛言：「彌勒！如我為諸菩薩所說差別法相，所謂修多羅、祇夜、和伽羅、那伽他、憂陀那、尼陀那、阿婆陀那、伊帝憂多伽、闍多伽、毘佛略、阿浮陀檀摩、憂波提舍。彌勒！一切菩薩於如是等修多羅中，應善諦聽、口常善誦、心常善知、智常善觀、慧如實覺。彌勒！諸菩薩等於彼修多羅中善思惟已，於空閑處獨坐觀察，觀察彼心，內常隨順。如是觀心、如是不斷心，彼菩薩得身樂、心樂。彌勒！是名我說菩薩修行奢摩他法。<p>「彼菩薩得身心樂已，依身心樂觀所說法，如向思惟一切諸法，觀察內心三昧境界像，能信諸法，離於思惟。彌勒！諸菩薩等如是觀彼三昧鏡像可知彼義，覺觀思惟，忍悕見意知覺現前。彌勒！是名我說菩薩修行毘婆舍那。彌勒！諸菩薩等應當如是善知毘婆舍那。」<p>爾時，聖者彌勒菩薩白佛言：「世尊！世尊！菩薩未得內心觀像，未得身樂、未得心樂，佛說彼觀名何等觀？」<p>佛言：「彌勒！非奢摩他，是隨順奢摩他，是故，我說名為隨順信奢摩他。」<p>彌勒菩薩言：「世尊！菩薩未得身樂、心樂，觀於內身三昧境界，思惟彼法，如是觀心，佛說彼觀名何等觀？」<p>佛言：「彌勒！我說彼觀非毘婆舍那，名隨順信毘婆舍那。」<p>彌勒菩薩言：「世尊！說奢摩他行、毘婆舍那行，為一、為異？」<p>佛言：「我說非異、非不異。彌勒！以何義故我說不異？毘婆舍那觀不離奢摩他，是故不異。彌勒！以何義故我說是異？以觀分別境像差別，是故為異。」<p>彌勒菩薩言：「世尊！毘婆舍那三昧境界，為異彼心、不異彼心？」<p>佛言：「彌勒！我說不異。何義不異？以唯是心觀彼境像。何以故？我說但是心意識觀得名故。」<p>彌勒菩薩言：「世尊！若彼心境像不異於心，云何心即能觀於心？」<p>佛言：「彌勒！彼處無有一法能觀一法，而彼心生如是現見。彌勒！譬如清淨明鏡，依因境像能見境像，而不作心：『我見境像。』依彼境像現見境像。彌勒！如彼心生不離於心，離心見境，彼三昧鏡像現見境界。」<p>彌勒菩薩言：「世尊！一切眾生所有心法、色等境界，為異於心、為不異心？」<p>佛言：「彌勒！不異於心。而諸凡夫顛倒智取，不能識知但是心法，以不如實知彼種種境像，顛倒取顛倒法。」<p>彌勒菩薩言：「世尊！云何菩薩一向修行毘婆舍那？」<p>佛言：「彌勒！若菩薩隨順觀彼心相不斷，如是菩薩一向修行毘婆舍那。」<p>彌勒菩薩言：「世尊！云何菩薩一向觀彼奢摩他法？」<p>佛言：「彌勒！若菩薩隨順觀彼心相不斷，如是，菩薩一向觀彼奢摩他法。」<p>彌勒菩薩言：「世尊！云何菩薩奢摩他、毘婆舍那二法和合，一時修行？」<p>佛言：「彌勒！若菩薩觀心一心，如是，奢摩他、毘婆舍那一時修行。」<p>彌勒菩薩言：「世尊！何者是心相？」<p>佛言：「彌勒！所謂分別三昧境界鏡像觀毘婆舍那，是名心相。」<p>彌勒菩薩言：「世尊！何者是心無間？」<p>佛言：「彌勒！謂觀像心奢摩他觀，是名心無間。」<p>彌勒菩薩言：「世尊！何者是心而言一心？」<p>佛言：「彌勒！所謂觀彼三昧境像覺知是心，覺知是心已修真如觀，彌勒！是名一心。」<p>彌勒菩薩言：「世尊！毘婆舍那行有幾種？」<p>佛言：「彌勒！毘婆舍那有於三種。何等三種？一者、相，二者、修行，三者、觀。彌勒！何者是相毘婆舍那？所謂但觀三昧境界分別境像，是名相毘婆舍那。彌勒！何者是修行毘婆舍那？所謂智慧善見彼彼法相，是名修行毘婆舍那。彌勒！何者是觀毘婆舍那？所謂彼彼法中智慧善觀彼彼法相而不證彼寂滅解脫，彌勒！是名善觀察修行毘婆舍那。」<p>彌勒菩薩復言：「世尊！奢摩他行有幾種？」<p>佛言：「彌勒！依前法，後三種亦如是應知。復次，彌勒！奢摩他有八種：所謂初禪奢摩他，如是，二禪、三禪、四禪、無邊空處、無邊識處、見少處、非想非非想處。復次，彌勒！有四種奢摩他：謂慈奢摩他、悲奢摩他、喜奢摩他、捨奢摩他。」<p>彌勒菩薩言：「世尊！如世尊說，依止奢摩他、毘婆舍那，不依止奢摩他、毘婆舍那。世尊！何者是依止法？何者是不依止法？」<p>佛言：「彌勒！如所聞法隨順法相，彌勒！是名依止法奢摩他、毘婆舍那。彌勒！離所聞法，思惟取法，依他教觀奢摩他、毘婆舍那義——所謂觀彼諸相青、黃、赤、白、臭、爛，一切有行無常苦、一切法無我、一切法寂靜、一切法涅槃——如是等奢摩他、毘婆舍那，彌勒！是名不依止法奢摩他、毘婆舍那應知。彌勒！所謂依止法奢摩他、毘婆舍那，而我為彼隨順法相利根菩薩作如是說。彌勒！不依止法隨順他教，而我為彼軟根菩薩作如是說。」<p>彌勒菩薩言：「世尊！如世尊說，差別觀奢摩他、毘婆舍那法，不差別觀奢摩他、毘婆舍那法。世尊！何者是差別觀奢摩他、毘婆舍那法？何者不差別觀奢摩他、毘婆舍那法？」<p>佛言：「彌勒！若菩薩一一觀修多羅等法，如聞、如取，思惟諸法，修行奢摩他、毘婆舍那，是名差別觀奢摩他、毘婆舍那法。彌勒！若菩薩即彼修多羅等法，作一段、一分、一聚，如是思惟此一切法，隨順真如、流順真如、隨向真如、隨順彼真如、隨順菩提、隨順涅槃、隨心識轉、隨順彼法、隨向彼法，如實能知無量阿僧祇諸善法相，彌勒！是名無差別觀奢摩他、毘婆舍那法。」<p>彌勒菩薩言：「世尊！如世尊說，少相差別觀奢摩他、毘婆舍那法，大相差別觀奢摩他、毘婆舍那法。世尊！何者是少相差別觀奢摩他、毘婆舍那法？何者是大相差別觀奢摩他、毘婆舍那法？何者是無量相差別觀奢摩他、毘婆舍那法？」<p>佛言：「彌勒！若菩薩差別觀修多羅一一乃至憂波提舍作一段思惟，彌勒！是名少相差別觀奢摩他、毘婆舍那法。彌勒！若菩薩即彼修多羅等不差別作一段思惟，彌勒！是名大相差別觀奢摩他、毘婆舍那法。彌勒！若菩薩諸佛如來說無量法、無量名字、無量章句、無量上上智慧、樂說、辯才作一段思惟，是名無量差別觀奢摩他、毘婆舍那法。」<p>彌勒菩薩言：「世尊！云何菩薩證得差別觀奢摩他、毘婆舍那法？」<p>佛言：「彌勒！有五種觀觀彼法。何等五種？所謂思惟奢摩他、毘婆舍那，念念滅一切煩惱；身離種種相，得法樂樂；如實知十方無量無畔齊；知無量法光明所作成就相應清淨分；無分別相現前，為得成就法身證上上勝勝因。」<p>彌勒菩薩言：「世尊！何處隨順修行差別觀奢摩他、毘婆舍那法？何處證得差別觀奢摩他、毘婆舍那法？」<p>佛言：「彌勒！初歡喜地菩薩摩訶薩隨順證少，於第三光明地菩薩善證得應知。彌勒！初學菩薩亦修行此差別觀奢摩他、毘婆舍那法，學思惟不休息故。」<p>彌勒菩薩言：「世尊！何者奢摩他、毘婆舍那有覺有觀三昧？何者是無覺有觀三昧？何者是無覺無觀三昧？」<p>佛言：「彌勒！若菩薩隨如所聞攝受諸法，於一切法覺觀相麁細，隨順能生奢摩他、毘婆舍那法，是名有覺有觀三昧。彌勒！若菩薩於彼法相不了了麁細相，隨順彼法修行而得彼法光明正念心，隨順細觀察奢摩他、毘婆舍那，彌勒！是名無覺有觀三昧。彌勒！若菩薩離一切相，自然隨順法，思惟觀察奢摩他、毘婆舍那，是名無覺無觀三昧。<p>「復次，彌勒！初修行奢摩他、毘婆舍那，是名有覺有觀三昧。彌勒！若菩薩觀一切法，是名無覺少觀三昧。彌勒！若菩薩觀無差別法三昧，是名無覺無觀三昧。」<p>彌勒菩薩言：「世尊！何者是奢摩他相？何者是取奢摩他相？何者是奢摩他捨相？」<p>佛言：「彌勒！若菩薩掉動心、疑心中，生驚畏心或欲遠離，思惟諸法而不斷絕，是名奢摩他相。彌勒！若菩薩心沈沒沈沒相疑，思惟於法生歡喜心，是名取相奢摩他。彌勒！若菩薩一向於奢摩他道、一向毘婆舍那道，雙道觀彼二法，煩惱不染於心，自然思惟、自然隨順彼法修行，是名奢摩他捨相。」<p>彌勒菩薩言：「世尊！如世尊說，菩薩修行奢摩他、毘婆舍那法，如實知法、如實知義。世尊！云何菩薩知法、知義？」<p>佛言：「彌勒！若菩薩知五種觀法，名如實知法。何等為五？一者、名，二者、句，三者、字，四者、差別，五者、同。彌勒！何者是名？謂於染法、淨法中觀自體相、說法相，彌勒！是名為名。彌勒！何者是句？即彼法種種名名，聚染法、淨法義為名，用依止、住持，是名為句。彌勒！何者是字？即彼名句依彼一法名，是名為字。彌勒！何者是差別？謂一一法別異觀，是名差別。彌勒！何者是同？所謂無差別觀法，說名為同。彌勒！若菩薩如是觀者，名為如實知法。<p>「彌勒！云何菩薩觀義？菩薩觀義有十種。何等為十？一者、所應修行者修行，二者、修行至究竟處，三者、知能取義，四者、知可取義，五者、知住持義，六者、知受用義，七者、知顛倒義，八者、知不顛倒義，九者、知染義，十者、知淨義。<p>「彌勒！若菩薩染、淨法中一切種差別修行——謂陰五種數、內入六種數、外入六種數——如是等差別修行，彌勒！是名菩薩所應修行者修行。<p>「彌勒！若菩薩於染、淨法中如實知真如，彌勒！是名菩薩修行至究竟處。<p>「復次，彌勒！真如有七種。何等為七？所謂無始有為行相真如；相真如，所謂我空、法空；唯識真如，知有為行惟是心；執著真如，所謂我說苦諦；邪行真如，所謂我說集諦；清淨真如，所謂我說滅諦；正修行真如，所謂我說道諦。彌勒！行相真如、執著真如、邪行真如，此三真如一切眾生平等無差別。彌勒！相真如、唯識真如，此二真如一切法平等無差別。彌勒！清淨真如，聲聞、緣覺、菩薩、阿耨多羅三藐三菩提平等無差別。彌勒！修行真如，如聞妙法，差別觀奢摩他、毘婆舍那，攝取般若平等無差別。<p>「彌勒！菩薩知能取義者，所謂五種入相及心意意識心數法，是名知能取義。<p>「彌勒！可取義者，所謂外六入。彌勒！能取義者即是可取義，是名知能取可取義。<p>「彌勒！菩薩知住持義者，所謂世界眾生住處，依彼住處眾生可見，所謂聚落、田地。彼百聚落地、彼千聚落地、彼千萬聚落地，名盡海畔地；彼百千，彼百千閻浮提；彼百千、彼百千萬，名為一千世界；彼一千世界百倍、彼百倍千倍、彼千倍百千倍，名為二千中世界；彼二千中世界百倍、千倍、百千倍，名為三千大千世界；彼三千大千世界百倍、彼復千倍、復千倍、復百千萬倍、彼百千萬倍，名為一億；彼一億百倍、彼百倍復千倍、彼千倍復一億、彼一億復千億、復百千億，名為一阿僧祇；彼百億千億、彼千億百千億、彼百千億阿僧祇、彼阿僧祇百阿僧祇、彼百阿僧祇千阿僧祇、彼百千阿僧祇百千萬三千大千、百千萬阿僧祇世界、百千萬微塵數，十方世界無量世界，彌勒！是名菩薩知住持義。<p>「彌勒！何者菩薩知資生義？所謂我為眾生說種種資生所受用故。<p>「彌勒！何者是菩薩知顛倒義？彌勒！即彼取受用於無常義中生常相顛倒、心相顛倒、見相顛倒，於苦中生樂相顛倒、不淨中生淨相顛倒，於無我中生我相顛倒、心相顛倒、見相顛倒，彌勒！是名菩薩知顛倒義。<p>「彌勒！何者是菩薩知非顛倒義？彌勒！即遠離彼四顛倒，是名菩薩知非顛倒義。<p>「彌勒！何者是菩薩知染相義？彌勒！於三界中有三種染相：所謂煩惱染、業染、生染。彌勒！是名菩薩知染義。<p>「彌勒！云何菩薩知淨義？彌勒！即遠離彼三種染，修行菩提分法，彌勒！是名菩薩知淨義。<p>「彌勒！此十種義攝取一切義應知，彌勒！是名菩薩如實知義相。<p>「復次，彌勒！若菩薩知五種法，彼菩薩名善知義。何等為五？一者、可知境界，二者、可知義，三者、知法，四者、依知得證果，五者、如實受彼法。<p>「彌勒！何者是可知法？彌勒！一切境界——所謂五陰、內諸入、外諸入等——是名知境界。<p>「彌勒！何者是可知義？彌勒！無量種觀如實知彼法——所謂世諦、第一義諦，功德法、過咎法，因緣法、三世法，生法、住法、滅法、病等諸法，苦、集等法，真如法、實際法、法界法，略法、廣法，一向差別說問答法、置答法，祕密法、直說法——彌勒！如是等可知義應知。彌勒！何者是知法？彌勒！能生彼知三十七品——所謂四念處乃至八聖道——彌勒！是名知法。<p>「彌勒！何者是菩薩依知得證法？所謂滅貪、瞋、癡煩惱，遠離貪、瞋、癡煩惱，得四沙門果——所謂我說聲聞、如來、世間、出世間一切功德——彼諸功德如實證知，彌勒！是名菩薩依知證果法。<p>「彌勒！何者是菩薩如實受彼法？彌勒！即彼所證法知解脫、受解脫，復為一切眾生廣說、示現開發。<p>「彌勒！此五法攝取一切義應知。<p>「復次，彌勒！菩薩知四種觀，名如實知義。何等為四？所謂知心生義、知受用義、知隨心義、知染淨義。<p>「彌勒！菩薩畢竟得四種義，亦名攝取一切義應知。<p>「復次，菩薩如實知三種法名為如實知義。何等為三？所謂字義、義義、界義。彌勒！何者字義？所謂名、身等應知，彌勒！是名字義。彌勒！何者義義？彌勒！義義有十種。何等為十？所謂實相；知相；遠離相；證相；修行相，即彼實相等；種種差別相；依止所依止相應相，即彼知相等障礙相；隨順法相、不知過咎相、知利益相。彌勒！是名菩薩知義義相。<p>「彌勒！何者是菩薩知界義相？彌勒！界義相有五種：所謂世界、眾生界、法界、可化界、可化方便界。彌勒！此五種界攝取一切義應知。」<p>爾時，彌勒菩薩白佛言：「世尊！所言聞慧、思慧、奢摩他、毘婆舍那，三種修行義。此三種慧，云何差別？」<p>佛言：「彌勒！聞慧修行者，依止名字，如聞不稱意，非現前解脫、隨順解脫，彌勒！是名聞慧修行義。彌勒！思慧修行義者，彌勒！思慧亦依名字，唯如聞，不如是隨順心，非現前解脫，而轉轉隨順解脫，非現證解脫，彌勒！是名思慧修行義。彌勒！修慧修行義者，彌勒！菩薩依名字、不依名字，依如聞、不依如聞，隨順心、隨智可知法，三昧境界像現前，轉轉隨順解脫、增長解脫，彌勒！是名修慧修行義。彌勒！是名三慧異相義。」<p>彌勒菩薩言：「世尊！菩薩修行奢摩他、毘婆舍那，何等為智？何等為見？」<p>佛言：「彌勒！我應說彼無量智見相。以略言之，於差別法相中奢摩他、毘婆舍那般若，是名為智。彌勒！觀諸法無差別相，是名為見。」<p>彌勒菩薩言：「世尊！菩薩修行奢摩他、毘婆舍那，以何等心觀何法相？」<p>佛言：「彌勒！真如觀心，修行法相、義相，亦不見名，亦不見名體相，亦不見彼名字因相。如是，句、字一切義應知，乃至不見十八界自體相，亦見彼因相，修行奢摩他毘婆舍那。是名修行奢摩他毘婆舍那義應知。」<p>彌勒菩薩言：「世尊！菩薩修行真如義相亦修行彼相不？」<p>佛言：「彌勒！真如形相無相可見。若無相者，云何修行？彌勒！菩薩修行真如相者，降伏一切法、一切義相，而彼諸法不能降伏真如義相。」<p>彌勒菩薩言：「世尊！世尊常說器不清淨、鏡不清淨、諸水等濁不見面相，清淨器等能見面相。如是，世尊！不修行如實心者，不能見諸一切法相，修行者見。世尊！依何等心觀何等真如觀，說如是義？」<p>佛言：「彌勒！我依三種觀說如是義。何等為三？所謂聞慧、思慧、修慧，三種觀心能識真如。彌勒！我依如是義說。」<p>彌勒菩薩言：「世尊！菩薩如是解諸法義、修行諸法相，幾法相難修行？以何等法、何等觀觀彼難修行？」<p>佛言：「彌勒！有十種難修行相，依十八空觀彼難修行相。何等為十？彌勒！觀法義相、種種名字相，依一切法空，斷彼難修行相。<p>「彌勒！取如實義相受用——所謂生相、滅相、住相、異相、相應行相——依相空、無始空，斷彼難修行相。<p>「彌勒！取能取義相——所謂依身相、依我相——依內空、依不見空，斷彼難修行相。<p>「彌勒！取可取相——所謂資生相——依外空，斷彼難修行相。<p>「彌勒！取受用義男女相種種資生——所謂內外清淨相——依內外空、自性空，斷彼難修行相。<p>「彌勒！取住持義有無量相，依大空，斷彼難修行相。<p>「彌勒！取無色修行相、內寂靜解脫相，依有為空，斷彼難修行相。<p>「彌勒！取真如相義——所謂我空、法空，唯是心第一義相——依本空、無物空、自體空、無體自體空、第一義空，斷彼難修行相。<p>「彌勒！取清淨真如無為相、義離諸相、無異相，依無為空、不異空，斷彼難修行相。<p>「彌勒！取彼無為空、無異空，為斷彼空相，對治無為空、無異空，依空空，斷彼二空。」<p>彌勒菩薩言：「世尊！菩薩如是修行十種相，於何等縛相而得解脫？」<p>佛言：「彌勒！修行三昧境界見形像相染縛煩惱中而得解脫，即觀彼鏡像不取境界相，是名斷彼難修行相。彌勒當知，差別而言，是諸空等對十種相，非一一空不能對治斷十種相。彌勒！譬如無明不能生生，乃至老、死染煩惱等，但依本言無明緣行生，依近因緣故如是說。彌勒！此義如是應知。」<p>彌勒菩薩言：「世尊！何者是略空相？菩薩知彼略空相不失一切空相，離諸一切憍慢空相。」<p>爾時，世尊告彌勒菩薩言：「善哉，彌勒！善哉，善哉！彌勒！汝今乃能問佛此義。彌勒！汝能為於諸菩薩等不失空相故如是問，善哉是問。何以故？彌勒！若菩薩不知空相則失一切大乘法相。彌勒！汝今諦聽，我為汝說略相空義。彌勒！於他力相、第一義相、一切法中無染淨相，彼虛妄分別相常離彼相，不見有相，是名大乘中說略相空。」<p>彌勒菩薩言：「世尊！奢摩他、毘婆舍那攝幾種三昧？」<p>佛言：「彌勒！我說種種三昧——所謂聲聞、菩薩、如來三昧——攝取彼諸一切三昧應知。」<p>彌勒菩薩言：「世尊！奢摩他、毘婆舍那能成何等法因？」<p>佛言：「彌勒！能成清淨戒因，能成聞慧、思慧見因。」<p>彌勒菩薩言：「世尊！彼清淨戒、聞、思慧因成何等果？」<p>佛言：「彌勒！能成心清淨果、智慧清淨果。復次，彌勒！能成一切世間、出世間善法，一切聲聞、菩薩、諸佛奢摩他、毘婆舍那果應知。」<p>彌勒菩薩言：「世尊！奢摩他、毘婆舍那作何等業？」<p>佛言：「彌勒！遠離二種縛。何者為二？所謂遠離相縛、遠離煩惱縛。彌勒！是名奢摩他、毘婆舍那業。」<p>彌勒菩薩言：「世尊！佛說五種障。幾種障奢摩他？幾種障毘婆舍那？幾種向二障？」<p>佛言：「彌勒！惜身、資生，此二種障奢摩他。彌勒！聖人所說一切善法得聞不喜，此障毘婆舍那。彌勒！喜憒閙處、得少為足，此二障奢摩他、毘婆舍那應知。彌勒！喜閙亂處不能發修行法，得少為足，不能畢竟得究竟處。」<p>彌勒菩薩言：「世尊！如來說五種蓋。幾是奢摩他障？幾是毘婆舍那障？幾是向二障？」<p>佛言：「彌勒！掉、悔是奢摩他障，睡、疑是毘婆舍那障，欲、瞋二種是向二障。」<p>彌勒菩薩言：「世尊！云何善清淨奢摩他道？」<p>佛言：「彌勒！善伏睡眠，如是名為善能清淨奢摩他道。」<p>彌勒菩薩言：「世尊！云何善清淨毘婆舍那道？」<p>佛言：「彌勒！若能善斷掉、悔二蓋，如是則名善能清淨毘婆舍那道。」<p>彌勒菩薩言：「世尊！菩薩修行奢摩他、毘婆舍那行，有幾種法能知心散亂不名相應？」<p>佛言：「彌勒！菩薩知五種法，所謂：正念散亂、外心散亂、內心散亂、相散亂、煩惱散亂。<p>「彌勒！若菩薩捨正念大乘相應相，隨念聲聞、辟支佛相應念相，彌勒！是名菩薩正念散亂。<p>「彌勒！若菩薩著外五欲、樂憒閙處、著諸覺觀、隨順煩惱相念，是名外心散亂。<p>「彌勒！若菩薩為睡不利、心著三昧及餘三昧三摩婆提、染於所染，彌勒！是名內心散亂。<p>「彌勒！若菩薩依外相、內身三昧境界相思惟，是名心散亂。<p>「彌勒！若菩薩依內心思惟因緣，生覺觀煩惱——如是心是我——彌勒！是名煩惱散亂心。」<p>彌勒菩薩言：「世尊！奢摩他、毘婆舍那，從初菩薩地乃至如來地，對治何等過？」<p>佛言：「彌勒！奢摩他、毘婆舍那於初地中對治惡道業生煩惱染；第二地中對治微細過失；第三地中對治欲得善法過；第四地中對治愛三摩拔提心過；第五地中對治世間涅槃一向現前、不一向現前過；第六地中對治諸相行過；第七地中對治微細相行過；第八地中對治無相行、自然行過；第九地中對治一切種說法不得自在過；第十地中對治未得滿足法身過；彌勒！第十一地中對治細極細微細智障。彌勒！菩薩斷彼一切障已，得無障礙一切智處，成就所求法，得清淨法身。」<p>彌勒菩薩言：「世尊！云何菩薩修行奢摩他、毘婆舍那得阿耨多羅三藐三菩提？」<p>佛言：「彌勒！菩薩修行奢摩他、毘婆舍那，依七種真如為本，如聞思法入於定心，即念彼法，如聞、思慧，善思惟內心差別，觀彼真如。菩薩觀彼真如之法，尚捨微細修行之心，何況麁法？<p>「彌勒！何者是微細修行心相？所謂生心識、受心識、染淨識，內、外及彼二，彼行利益一切眾生，真如智——苦、集、滅、道，有為、無為，常、無常，苦集不異自性，業有為相，一切人無我、法無我相——如是等法修行捨心。彌勒！菩薩如是發心修行。如是多修行，剎那剎那離一切蓋得清淨心，得清淨心已入七種真如，內身證彼七種覺相應知，彌勒！是名菩薩摩訶薩善得見道。<p>「菩薩得彼見道智已，名定聚菩薩，生在佛家，受用初地，利益歡喜。是菩薩先已修行奢摩他、毘婆舍那道，於此始得事究竟觀；是菩薩復於上上地中修行，念彼二種觀故，離諸微細相。<p>「彌勒！譬如有人巧以細楔出彼麁楔。彌勒！菩薩修行亦復如是，觀內心相，離彼一切諸染相分；離染相分已，離取一切諸善法相；離取一切諸善法相已，離一切相。如是次第，上上地中念相似法，內心清淨乃至證阿耨多羅三藐三菩提，得所作修行觀行成就。彌勒！菩薩如是修行，得阿耨多羅三藐三菩提。」
。
<juan>深密解脫經卷第四<p>元魏天竺三藏菩提流支譯<p>彌勒菩薩問品之二<p>彌勒菩薩言：「世尊！云何菩薩摩訶薩修菩薩行現得菩薩諸勝妙果？」<p>佛言：「彌勒！若菩薩如實能知六種法者，是人能得菩薩妙果。何等六種？所謂善知心生、善知心住、善知心起、善知法來、善知善法增長、善知巧方便。<p>「彌勒！云何菩薩善知心生？彌勒！若菩薩知十六種心生，所謂：不覺不知不動器世間識，譬如阿陀那識；取種種相觀識，譬如一時取色等可取境界，無分別意識知內外色，一念間入無量三昧、見無量佛國土、見無量諸佛；彌勒！少相觀相應識，譬如欲界相相應識；彌勒！大相觀相應識，譬如色界相相應識；彌勒！無量相觀相應識，譬如一切虛空一切識相相應識；彌勒！細相觀相應識，譬如少相相應識；彌勒！遍相觀相應識，譬如非想非非想相應識；彌勒！極細相觀相應識，譬如出世間相相應識；彌勒！苦相觀相應識，譬如惡道識；彌勒！雜相、受相觀相應識，譬如欲界識；彌勒！喜相觀相應識，譬如初禪、二禪識；彌勒！樂相觀相應識，譬如第三禪識；彌勒！不苦不樂相觀相應識，譬如第四禪乃至非想非非想識；彌勒！染相觀相應識，譬如染煩惱隨順煩惱識；彌勒！善法相觀相應識，譬如修行信等相應識；彌勒！無記相觀相應識，譬如遠離彼二法識。彌勒！是名菩薩知諸法生。<p>「彌勒！云何菩薩如實知諸法住？彌勒！若菩薩如實能知唯是識體，是名菩薩知諸法住。<p>「彌勒！云何菩薩善知諸法起？彌勒！若菩薩如實能知二種相煩惱縛，若知彼已，作是思惟：『應捨此法。』彌勒！菩薩如是名善知諸法起。<p>「彌勒！云何菩薩善知法來？彌勒！若菩薩善知彼煩惱，對治心增長，知諸法增長已，是名菩薩善知我法增長。<p>「彌勒！云何菩薩善知諸法下？彌勒！若菩薩知彼對治法——煩惱染相心下損——善知諸法損，彌勒！是名菩薩善知諸法下。<p>「彌勒！云何菩薩善知巧方便？彌勒！若菩薩觀察解脫勝處一切入，彌勒！是名菩薩善知巧方便。<p>「彌勒！菩薩摩訶薩善知如是修行菩薩行者能得菩薩最勝妙果。彌勒！過去一切菩薩亦如是、未來一切菩薩亦如是、現在一切菩薩亦如是，修行菩薩行得菩薩妙果。」<p>彌勒菩薩言：「世尊！如來常說無餘涅槃界中一切受滅盡無餘。世尊！何者是彼受相而言一切受相滅？」<p>佛言：「彌勒！略說二種受滅，所謂見身受相滅、受彼果境界受相滅。<p>「彌勒！身受相滅者，有四種受應知。何等四種？所謂依止色受相、依止非色受相、成就果受相、不成就果受相。<p>「彌勒！成就果受相者，謂現前受相；不成就受果相者，謂未來世因受。<p>「彼果報境界受相亦有四種，所謂：住持受相、資生受相、受用受相、對受相。<p>「彌勒！有餘涅槃界中非成就受相果，明觸受相受，是故，依彼對一切受相未滅以有餘受相。彌勒！成就果相、受相一切種，彼二受相滅，但有明觸受相受。無餘涅槃界中，彼受亦滅，以無餘涅槃中更無明觸相。是故，我說無餘涅槃中滅一切受相。」<p>爾時，世尊告彌勒菩薩摩訶薩言：「善哉，善哉！彌勒！汝依如實修行故問滿足清淨菩薩行相。彌勒！汝於如實修行法中善學具足，是故問我如實行法。彌勒！我已善說菩薩滿足清淨修行法應知，彌勒！過去諸佛亦如是說、未來諸佛亦如是說、現在諸佛亦如是說，過去、未來、現在一切諸善男子亦如是問。是故，一切諸善男子、善女人等應當至心行菩薩行。」<p>爾時，世尊而說偈言：「此說法行中，若人不放逸，智人正思惟，能得無上道。若人取法相，欲得彼法體，彼離如實行，空地不相應。見為眾生性，利眾生勇猛，得無染著相、一切出世善。為求欲說法，彼人還得法，彼得無價寶，乞求行世間。解脫諸戲論，精進行堅固，為利益眾生，修行此實行。」<p>爾時，彌勒菩薩摩訶薩白佛言：「世尊！此深密解脫經中，當何名此法門？云何奉持？」<p>佛言：「彌勒！此法門名為『如實修行了義修多羅』，汝當奉持。」<p>說是如實修行了義修多羅時，六千眾生發阿耨多羅三藐三菩提心、三千聲聞遠塵離垢得法眼淨、十萬五千聲聞離諸漏得心解脫、七萬五千菩薩得大乘如實修行觀成就。<p>聖者觀世自在菩薩問品第十之一<p>爾時，聖者觀世自在菩薩摩訶薩白佛言：「世尊！世尊為諸菩薩說十地差別，所謂：歡喜地、離垢地、光明地、炎地、難勝地、現前地、遠行地、不動地、善慧地、法雲地、第十一佛地。世尊！有幾種清淨？攝此諸地有幾種分？」<p>佛言：「觀世自在！有四種清淨、十一分攝此諸地應知。觀世自在！增上清淨攝初地、增上戒清淨攝二地、增上心清淨攝三地、增上慧清淨攝四地乃至上上勝妙從四地乃至佛地。觀世自在！是名四種清淨攝諸地應知。<p>「觀世自在！何者十一分攝諸地義？觀世自在！從菩薩起信行地修行十種信心，能善思惟菩薩乘，彼信行地行過彼信地，入於定聚滿足彼分。觀世自在！彼諸菩薩雖滿彼分，於微細行中而猶不能如實修行；彼諸菩薩不滿彼分，為滿足故修行進求得滿彼分，雖滿彼分而猶不能如實滿足世間三昧三摩跋提及未滿足聞持陀羅尼；彼諸菩薩不滿彼分，為滿足故修行進求得滿彼分，雖滿彼分如菩提分而猶不能如實修行，心不能捨三昧愛法；彼諸菩薩不滿彼分，為滿足故修行進求得滿彼分，雖滿彼分而猶不能如實觀察一切諸諦，亦不能捨方便所攝修菩提分，世間涅槃一向現前、一向不現前；彼諸菩薩不滿彼分，為滿足故修行進求得滿彼分，雖滿彼分而猶不能如實知諸世間生死、現見修行及無相正念，不能多修；彼諸菩薩不滿彼分，為滿足故修行進求得滿彼分，雖滿彼分而猶不能如實而知，無間不斷無相正念，不能多修；彼諸菩薩不滿彼分，為滿足故修行進求得滿彼分，雖滿彼分而猶不能捨無相行自然而行，無相行中不得自在；彼諸菩薩彼分不滿，為滿足故修行進求得滿彼分，雖滿彼分而猶不能於彼種種名字諸相無礙而說一切諸法及不能得說法自在；彼諸菩薩不滿彼分，為滿足故修行進求得滿彼分，雖滿彼分而不能得滿足法身及不能得受樂法身；彼諸菩薩不滿彼分，為滿足故修行進求得滿彼分，雖滿彼分而不能得於諸一切境界相中無障無礙智慧具足；彼諸菩薩不滿彼分，為滿足故修行進求得滿彼分，得滿彼分已，名為滿足一切菩提分，得滿菩提，菩薩名之為佛。觀世自在！如是十一種分攝諸地應知。」<p>觀世自在菩薩白佛言：「世尊！世尊何故說初名歡喜地乃至佛地說名佛地？」<p>佛言：「觀世自在！菩薩初離生死，得出世間大利，清淨勝妙，歡喜踊躍，是故，初地名歡喜地；遠離一切微細破戒障故，是故，第二名離垢地；依無量智光明照曜，照諸三昧及聞持陀羅尼而得自在，能作光明，是故，第三名光明地；智火炎熾，燒菩提分煩惱習垢，是故，第四名為炎地；即彼菩提分方便修行，難勝得勝，是故，第五名難勝地；正念思惟諸有為行，現前證知諸法無相，是故，第六名現前地；無間無斷無相正念，遠入行，近清淨地，是故，第七名遠行地；無有諸相，自然修行，相不能動，是故，第八名不動地；說一切法、一切種智無礙自在，得廣大智，他不降伏，是故，第九名善慧地；眾生煩惱、過患之身如虛空等，如來法身猶如大雲，覆眾生界說法示現，是故，第十名法雲地；離一切無明微細習氣、離一切境界智障習氣，無障無礙，於一切法中而得自在，是故，第十一名為佛地。」<p>觀世自在菩薩白佛言：「世尊！世尊！此諸地有幾種無明？幾種障對？」<p>佛言：「觀世自在！有二十二種無明、十一種障。<p>「觀世自在！於初地中執著人我法我無明、惡道煩惱染相無明，迷沒彼二是故名障；於二地中，微細過無明、種種業道無明，迷沒彼二是故名障；於三地中，求欲法無明、滿足聞持陀羅尼無明，迷沒彼二是故名障；於四地中，愛三摩跋提無明、愛法無明，迷沒彼二是故名障；於五地中，於世間正念思惟非一向背世間非一向現世間無明、於涅槃正念思惟非一向背涅槃非一向趣涅槃無明，迷沒彼二是故名障；於六地中，不如實知有為行現前無明、多集諸相無明，迷沒彼二是故名障；於七地中，微細相行無明、一向思惟方便無明，迷沒彼二是故名障；於八地中，無自然無相無明、諸相不得自在無明，迷沒彼二是故名障；於九地中，無量說法無量名句上上樂說智慧陀羅尼無明、樂說辯才自在無明，迷沒彼二是故名障；於十地中大通無明、入微細密無明，迷沒彼二是故名障；於佛地中，於一切境界極微細無明、他障無明，迷沒彼二是故名障。<p>「觀世自在！是名二十二種無明、十一種障說諸地差別。觀世自在！而阿耨多羅三藐三菩提，此諸法不相應。」<p>觀世自在菩薩言：「希有，世尊！阿耨多羅三藐三菩提大利大果，彼諸菩薩破大無明迷沒羅網、亦滅一切虛妄對稠林，得阿耨多羅三藐三菩提。」<p>觀世自在菩薩白佛言：「世尊！世尊！說此諸地有幾種殊勝？」<p>佛言：「觀世自在！有八種清淨，所謂：直心清淨、慈清淨、悲清淨、波羅蜜清淨、見諸佛供養清淨、教化眾生清淨、生清淨、力清淨。<p>「觀世自在！於初地中直心清淨乃至力清淨，復有上上地乃至佛地直心清淨、力清淨，彼清淨、極清淨、增上清淨應知。<p>「觀世自在！除佛地生清淨，所謂初地諸功德——彼諸地功德乃至上上地——彼初地功德平等無差別，而地地有勝功德應知。」<p>觀世自在菩薩白佛言：「世尊！世尊何故說一切諸生中菩薩摩訶薩生為最勝？」<p>佛言：「觀世自在！有四種法，所謂：善集諸善根清淨故、得內心方便故、起大慈悲救護一切諸眾生故、自無染故，能令一切眾生無染。」<p>觀世自在菩薩白佛言：「世尊！世尊何故說諸菩薩能發一切妙願、勝願、殊勝力願？」<p>佛言：「觀世自在！有四種法菩薩能如實知涅槃妙樂故，速得阿耨多羅三藐三菩提、復能捨彼速得菩提勝妙樂行、不為報恩而發大心為利眾生、於六道中長夜受諸種種苦惱。觀世自在！是故，我說諸菩薩摩訶薩妙願、勝願、殊勝力願。」<p>觀世自在菩薩白佛言：「世尊！世尊！菩薩摩訶薩有幾種學事？」<p>佛告觀世自在菩薩言：「觀世自在！菩薩學事有六種。何等為六？所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜。」<p>觀世自在菩薩白佛言：「世尊！此六種學，幾增上戒學？幾增上心學？幾增上慧學？」<p>佛言：「觀世自在！初三學——檀波羅蜜、尸羅波羅蜜、羼提波羅蜜——增上戒學，禪波羅蜜增上心學，般若波羅蜜增上慧學，毘梨耶波羅蜜遍諸波羅蜜。觀世自在！三種增上攝六種學事應知。」<p>觀世自在菩薩白佛言：「世尊！此六種修行，幾功德莊嚴？幾智慧莊嚴？」<p>佛言：「觀世自在！增上戒學功德莊嚴，增上慧學智慧莊嚴，精進波羅蜜、禪波羅蜜遍諸波羅蜜應知。」<p>觀世自在菩薩白佛言：「世尊！世尊！菩薩云何學此諸學？」<p>佛言：「觀世自在！有五種觀法學此諸學。何等為五？所謂依諸波羅蜜說法、依菩薩藏初至心信，次有十種法行，如實修行聞、思、修慧智故；護諸菩提心故；親近善知識故；不休息，修行一切諸善根故。觀世自在！是名菩薩學諸學事應知。」<p>觀世自在菩薩白佛言：「世尊！世尊！此諸學事何故說六種數？」<p>佛言：「觀世自在！有二種義。何等為二？所謂攝取一切眾生故、對治諸障故。觀世自在！三種學攝取眾生利益故、三種學對治諸障故。<p>「觀世自在！菩薩修行檀波羅蜜，資生利益攝取眾生；菩薩修行尸波羅蜜，不惱、不害，以無畏施攝取眾生；菩薩修行羼提波羅蜜，無報怨心攝取眾生。觀世自在！以此三學攝取眾生。<p>「觀世自在！菩薩修行毘梨耶波羅蜜，動諸煩惱、殺害諸使，修行分中不為一切煩惱所動；菩薩修行禪波羅蜜，縛諸煩惱；菩薩修行般若波羅蜜，斷一切使。觀世自在！是三種波羅蜜對治所治煩惱故。」<p>觀世自在菩薩白佛：「世尊！世尊何故說餘四波羅蜜但有四數？」<p>佛言：「觀世自在！為成就彼六波羅蜜伴故，說餘四波羅蜜。觀世自在！菩薩三波羅蜜攝取眾生、攝事方便、攝取眾生置善法中。是故，我說方便波羅蜜與三波羅蜜為伴。<p>「觀世自在！菩薩現身依多煩惱而亂其心，不能修行如實之法，而復信樂少行少法，微薄直心，不能攝取內心正定，聞菩薩藏如聞而觀，不能入定，而不能起出世間智，但修少分功德智慧莊嚴之相；依彼少分智慧莊嚴為薄未來煩惱作願，是菩薩願波羅蜜。願未來世諸煩惱薄，能成精進波羅蜜。是故，我說願波羅蜜與毘梨耶波羅蜜為伴。<p>「觀世自在！菩薩親近善知識故聽聞正法，如實思惟而能隨順，如實修行轉彼薄心、增長善力，於彼真如法界之中得增上力，是菩薩力波羅蜜得內心定。是故，我說力波羅蜜與禪波羅蜜為伴。<p>「觀世自在！菩薩依於菩薩藏故聞慧正觀、修禪波羅蜜，是菩薩智波羅蜜，依智波羅蜜能生出世般若波羅蜜。是故，我說智波羅蜜與般若波羅蜜為伴。」<p>觀世自在菩薩白佛言：「世尊！世尊何故說六波羅蜜如是次第？」<p>佛言：「觀世自在！依前後上上轉勝故。觀世自在！菩薩遠離受用欲心，受持淨戒；受持淨戒已，能忍諸惡；能忍諸惡已，能成精進；能成精進已，能入諸禪；能入諸禪已，能得出世間智慧。觀世自在！是故，我說六波羅蜜如是次第應知。」<p>觀世自在菩薩白佛言：「世尊！世尊說諸波羅蜜各有幾種差別？」<p>佛言：「觀世自在！諸波羅蜜各有三種差別。觀世自在！檀波羅蜜有三種，所謂法施、財施、無畏施；尸羅波羅蜜有三種，所謂離諸惡行戒、修諸善行戒、利益眾生戒；羼提波羅蜜有三種，所謂忍諸惡忍、忍諸苦忍、忍諸法忍；毘梨耶波羅蜜有三種，所謂發起精進、修行善法精進、利益眾生精進；禪波羅蜜有三種，所謂無分別寂靜極寂靜對治煩惱受樂行禪、起諸功德禪、起利益眾生禪；般若波羅蜜有三種，所謂觀世諦般若、觀第一義諦般若、觀利益眾生般若。觀世自在！是名諸法波羅蜜各有三種差別應知。」<p>觀世自在菩薩白佛言：「世尊！以何義故說諸波羅蜜名波羅蜜？」<p>佛言：「觀世自在！有五種義說名波羅蜜，所謂不著、不悕望、無過、不分別、迴向。觀世自在！不著者，所謂不著諸波羅蜜相違事；不悕望者，於諸波羅蜜受用果報報恩，中無求心；無過者，遠離諸波羅蜜無方便雜染法；不分別者，諸波羅蜜中不如所聞執著自相；迴向者，諸波羅蜜所作所集迴取大菩提果故。觀世自在！是故，我說名波羅蜜。」<p>觀世自在菩薩白佛言：「世尊！諸波羅蜜相違事有幾種？」<p>佛言：「觀世自在！波羅蜜相違事有六種。何等為六？所謂樂於五欲資生自在，我受樂見功德利自在故；隨身口意行自在故；於他輕惱心不堪忍故；著自身樂故；專念世間散亂行故；於世間中見聞覺知名字分別為勝功德故。觀世自在！是名諸波羅蜜相違事。」<p>觀世自在菩薩白佛言：「世尊！世尊！何者是諸波羅蜜果報？」<p>佛言：「觀世自在！諸波羅蜜果報有六種應知。何等為六？所謂得富財故、趣善道故、無怨敵故、不壞多喜樂故、常為眾生主故、不害自身故、大威德力故。觀世自在！是名諸波羅蜜六種果報。」<p>觀世自在菩薩白佛言：「世尊！何者是諸波羅蜜雜染法？」<p>佛言：「觀世自在！諸波羅蜜有四種不如法行，名為雜染。何等為四？所謂無慈心行故、不正念行故、不斷惡行故、不至心行故。」<p>觀世自在菩薩白佛言：「世尊！何者是不正思惟？」<p>佛言：「觀世自在！所謂修行諸波羅蜜離餘波羅蜜行，是名不正思惟。」<p>觀世自在菩薩白佛言：「世尊！何者是菩薩無方便修行？」<p>佛言：「觀世自在！若菩薩修波羅蜜行攝取眾生，但施飲食、資生等樂以為滿足，而不能令離不善處、置於善處，是名菩薩無方便修行。何以故？觀世自在！非施飲食如是等樂名為利益。觀世自在！譬如糞穢，若多、若少，無人能令生香美氣。觀世自在！如是，一切有為行苦、一切眾生自性諸苦，飲食、資生攝取眾生不可為樂。觀世自在！若置眾生在於第一上善法中究竟樂處，名為攝取與大利益。」<p>觀世自在菩薩白佛言：「世尊！世尊！此諸波羅蜜有幾種清淨？」<p>佛言：「觀世自在！我不說離五種清淨更有清淨。觀世自在！而我依此五種清淨略廣說諸波羅蜜清淨之相。<p>「觀世自在！何者是略說諸波羅蜜清淨之相？觀世自在！一切波羅蜜有七種清淨。何等為七？所謂菩薩離我說法，復於他邊不求智慧故；此見諸法不生執著，知一切法能取大菩提故；不生異意、異疑故；不自讚歎、不毀他人故；不欺、不憍慢、不放逸故；得少善法不生滿足心故；得此諸法，於他人邊不生嫉妬、慳悋心故。觀世自在！是名略說諸波羅蜜七種清淨應知。<p>「觀世自在！我復廣說諸波羅蜜清淨之相，依彼七種說諸波羅蜜清淨。何等七種？觀世自在！我說諸菩薩摩訶薩檀波羅蜜七種清淨，如實修行。何等為七？所謂依悲心施清淨、施清淨即戒清淨、見清淨、心清淨、口清淨、智清淨、意清淨。是名檀波羅蜜七種清淨應知。<p>「觀世自在！如是，戒波羅蜜有七種清淨。何等為七？所謂菩薩摩訶薩於菩薩受持戒、如實知一切戒、如實能知離諸過法、彼法恒持堅固戒、至心戒、常隨順戒、於諸學中如實持戒。觀世自在！是名戒波羅蜜七種清淨，應知。<p>「觀世自在！如是，羼提波羅蜜有七種清淨。何等為七？所謂菩薩自信業報，於諸一切不饒益事心不瞋恨；若罵、若瞋、若打，一切惡事來加其身，不生報心、不懷結恨；若彼求悔應時即受不令他惱；不求他求、不為有畏、不為飲食而行忍辱；於受他恩不忘還報。觀世自在！是名忍辱波羅蜜七種清淨應知。<p>「觀世自在！毘梨耶波羅蜜有七種清淨。何等為七？所謂菩薩如實知精進平等故、不為精進自高下他故、身體安住如山不動故、常勤精進故、心不怯弱故、所行堅固故、於諸善法起精進心不休息故。觀世自在！是名毘梨耶波羅蜜七種清淨應知。<p>「觀世自在！禪波羅蜜有七種清淨。何等為七？所謂菩薩善決定知諸相三昧禪波羅蜜、滿足三昧禪波羅蜜、如實知二分三昧禪波羅蜜、如實知隨順三昧去禪波羅蜜、不依止三昧禪波羅蜜、善練諸業所作善三昧禪波羅蜜、觀菩薩藏無量三昧禪波羅蜜。觀世自在！是名禪波羅蜜七種清淨應知。<p>「觀世自在！般若波羅蜜有七種清淨。何等為七？所謂離有、無謗，中道般若，依般若力如實能知三解脫義，謂空、無相、無願；如實能知三種：分別、他力、第一義諦；如實能知三種：名相、生相、第一義相自體；如實能知世諦五明處；如實能知第一義諦；於七種真如不分別、不戲論；一味多修行無量差別觀法、奢摩他、毘婆舍那；隨聞如實修行成就。觀世自在！是名般若波羅蜜七種清淨應知。」<p>觀世自在菩薩白佛言：「世尊！世尊！此五種觀，一一觀有何等業？」<p>佛言：「觀世自在！此五種觀各有五業應知。何等為五？所謂菩薩不著現報，常至心行諸波羅蜜，不放逸故；不悕望報恩，攝取未來，不放逸故；無諸過失，能善滿足、善清淨、善白淨，修諸波羅蜜故；依無分別巧方便，速滿諸波羅蜜故；依迴向力，一切生處得善果報，依彼如實修行諸波羅蜜不盡，乃至得阿耨多羅三藐三菩提故。觀世自在！是名菩薩諸波羅蜜差別業應知。」<p>觀世自在菩薩白佛言：「世尊！世尊！此諸波羅蜜何者最勝？」<p>佛言：「觀世自在！所謂不悋資財、不著果報、迴向大菩提，觀世自在！是名最勝應知。」<p>觀世自在言：「世尊！何者是無染法？」<p>佛言：「所謂無諸過、無分別，是名無染法應知。」<p>觀世自在言：「世尊！何者為明妙？」<p>佛言：「所謂緣滅諸法應知。」<p>觀世自在菩薩白佛言：「世尊！世尊！何者是菩薩不動地？」<p>佛言：「觀世自在！菩薩入初歡喜地，具足大力，不退諸法，是名菩薩不動地應知。」<p>觀世自在言：「世尊！何等法是善清淨法？」<p>佛言：「所謂滿足十地乃至滿足佛地應知。」<p>觀世自在菩薩白佛言：「世尊！世尊！何故菩薩諸波羅蜜不盡，愛樂果報亦不盡？」<p>佛言：「所謂迭相因生妙果應知。」
。
<juan>深密解脫經卷第五<p>元魏天竺三藏菩提流支譯<p>聖者觀世自在菩薩問品之二<p>聖者觀世自在菩薩白佛言：「世尊！世尊！何故諸菩薩心不多樂諸波羅蜜果報，而多樂諸波羅蜜行？」<p>佛言：「觀世自在！有五種法。何等為五？所謂樂於增上歡喜樂故、攝取自利利他故、樂未來世樂報恩故、不染諸法故、不失彼法故，應知。」<p>觀世自在菩薩白佛言：「世尊！世尊！此諸波羅蜜各有幾種勝妙之力？」<p>佛言：「觀世自在！此諸波羅蜜各有四種妙力應知。何等為四？一謂菩薩修行諸波羅蜜，遠離慳嫉心、遠離破戒心、遠離瞋心、遠離懈怠心、遠離散亂心，遠離諸見心故；能成就阿耨多羅三藐三菩提諸功德故；現身攝取自身他身故；於未來世能得廣大無盡愛果報故。」<p>觀世自在菩薩白佛言：「世尊！世尊！此諸波羅蜜，何等為因？何等為果？何等為力？」<p>佛言：「觀世自在！大悲為因、愛樂攝取眾生為果、能滿足菩提為力，應知。」<p>觀世自在菩薩白佛言：「世尊！世尊！若諸菩薩一切資財隨心所用不可窮盡，菩薩復有大悲愍心，何故世間貧窮眾生受種種苦？」<p>佛言：「觀世自在！此諸眾生自業罪過。菩薩大悲，常欲與諸一切眾生無盡富樂，常懷憐愍，堅固不動。觀世自在！若諸眾生無自罪障，世間無有貧窮眾生。<p>「觀世自在！譬如一切諸餓鬼等為渴逼惱，往見一切諸河、大海悉皆乾竭。此非諸河、大海過咎，是諸餓鬼自罪業報。諸菩薩等施諸眾生一切資財，如彼大海無有過咎；而諸眾生受貧窮苦，如彼餓鬼自作惡業有如是報，非菩薩過。」<p>觀世自在菩薩白佛言：「世尊！世尊！菩薩何等波羅蜜取諸法無體相？」<p>佛言：「觀世自在！般若波羅蜜取諸法無體相。」<p>觀世自在言：「世尊！若菩薩般若波羅蜜取諸法無體相者，世尊！何故般若波羅蜜不取諸法有體相？」<p>佛言：「觀世自在！我說取無體相，無體相者，汝當莫著言語。何以故？無體相法離諸一切名字、言語，內身證法，不可以名字、章句說，我依名字說言般若取諸法無體相。」<p>觀世自在菩薩白佛言：「世尊！如世尊說諸波羅蜜、隨近波羅蜜、大波羅蜜。世尊！何者是波羅蜜？何者是近波羅蜜？何者是大波羅蜜？」<p>佛言：「觀世自在！菩薩從無量劫修行布施等諸波羅蜜，畢竟能得一切善法，而彼菩薩具煩惱性現行於心，而彼煩惱不能染菩薩，而菩薩能降伏煩惱——謂信行地——於軟中信心而修諸行，是名波羅蜜。<p>「觀世自在！復有無量劫時畢竟修行增上善法，心行煩惱，而彼菩薩能伏煩惱、煩惱不能降伏菩薩，謂未入初地應知，觀世自在！是名近波羅蜜。<p>「復次，觀世自在！菩薩於無量劫畢竟修行上上善法，彼菩薩一切煩惱不行於心，所謂初地至八地、第十地。觀世自在！是名大波羅蜜應知。」<p>觀世自在菩薩白佛言：「世尊！世尊！此諸地中有幾種使煩惱？」<p>佛言：「觀世自在！有三種使煩惱。何等為三？所謂害伴使煩惱、薄使煩惱、微細使煩惱。觀世自在！何者害伴使煩惱？謂從初地乃至第五地不俱生煩惱。俱生煩惱伴彼菩薩，害伴使煩惱不行於心，是故我說害伴使煩惱。觀世自在！何者是薄使煩惱？謂六地、七地中微細無明使煩惱。菩薩修行薄彼無明煩惱，是名薄使煩惱。觀世自在！何者微細極微細煩惱？謂八地、上上地，一切無明使煩惱不行於心，唯有一切境界微細障。觀世自在！是名三種使煩惱應知。」<p>觀世自在菩薩白佛言：「世尊！世尊說菩薩斷一切過得斷諸使。世尊！菩薩斷幾種過名斷諸使？」<p>佛言：「觀世自在！菩薩斷三種過能斷諸使。何等為三？所謂皮、膚及骨。觀世自在！初斷皮障離第一過、次斷膚障離第二過、次斷骨障離第三過，我說一切使盡是名佛地應知。」<p>觀世自在菩薩白佛言：「世尊！世尊！幾阿僧祇劫斷彼諸過？」<p>佛言：「觀世自在！三大阿僧祇劫、無量時、無量月、無量半月、無量夜、無量晝日、無量念、無量剎那、無量無睺多、無量羅婆劫斷彼諸過應知。」<p>觀世自在菩薩白佛言：「世尊！此諸地中諸菩薩煩惱有何等相？有何功德？願為我說，而我應知。」<p>佛言：「觀世自在！無有染相生諸煩惱、無量功德生諸煩惱應知。何以故？菩薩於初地中自性證於一切法界，善能覺知一切法界。是故，菩薩如實能知生諸煩惱，非為不知。是故，於自身中無有染相，以不能生諸苦過故；無有諸過，為眾生界斷因果故，菩薩無量功德是煩惱生。」<p>觀世自在菩薩言：「希有，世尊！是大菩提能大利益，以諸菩薩生諸煩惱降伏一切聲聞、緣覺一切善根，何況諸餘無量功德？」<p>觀世自在菩薩白佛言：「世尊！如世尊說聲聞乘、大乘是為一乘。世尊！何意作如是說？」<p>佛言：「觀世自在！我聲聞乘中說種種法——所謂五陰、內六入、外六入——如是等我說彼法界一味，而彼聲聞不能覺知。是故，我說有種種乘。觀世自在！如有眾生聞說如是，分別執著，彼人不知一乘之體，取種種乘而證彼法，異異而取迭共諍論。我意如是應知。」<p>爾時，世尊而說偈言：「種種諸法相，我依一理說，生於下劣解，我說名二乘。如聞聲分別，而不知彼義，故諸乘相違，憍慢眾生諍。知諸地妙相、及諸願生處，此勝相對治，我說是大乘。」<p>爾時，觀世自在菩薩白佛言：「世尊！深密解脫修多羅中，此法門者名為何等？云何奉持？」<p>佛告觀世自在菩薩言：「觀世自在！此修多羅名『地波羅蜜了義法門』，汝今應當如是受持。」<p>說此「地波羅蜜了義經」時，七萬五千菩薩得大乘光明三昧。<p>聖者文殊師利法王子菩薩問品第十一<p>爾時，文殊師利法王子菩薩摩訶薩，依如來所作住持業差別，白佛言：「世尊！世尊！如來法身有何等相？」<p>佛告文殊師利：「如實修行十地波羅蜜，轉身成就得妙法身，是名諸佛如來法身相應知。<p>「文殊師利！彼佛法身有二種相不可思議。何等為二？所謂法身離諸戲論、離諸一切有為行相，而諸眾生執著戲論、有為行相。」<p>文殊師利白佛言：「世尊！聲聞、緣覺轉身所得，為是法身？為非法身？」<p>佛告文殊師利：「非法身也。」<p>文殊師利白佛言：「世尊！若非法身，是何等身？」<p>佛言：「文殊師利！名解脫身，非法身也。依解脫身，聲聞、緣覺、諸佛如來其身平等，而佛法身差別殊勝。法身勝者，勝彼一切聲聞、緣覺無量無邊阿僧祇功德，奇特殊勝不可為譬。為分別顛倒對治，彼人說如來生。」<p>文殊師利白佛言：「世尊！諸佛生世有何等相？」<p>佛告文殊師利：「化身生相隨世界相，一切種一切功德莊嚴住持相相應，是即化身生世間相應知。文殊師利！而佛如來法身不生。」<p>文殊師利白佛言：「世尊！我云何知化身所作現方便相？」<p>佛告文殊師利：「一切佛國土三千大千世界中大勢力家及福田家一時退，入胎、住胎、出胎，生已增長，受五欲樂，而行大捨出家苦行、證菩提、轉法輪、入涅槃。文殊師利！是應化身所作方便示現應知。」<p>文殊師利白佛言：「世尊！世尊！依如來法身住持力，幾種語為眾生說法——如來說法依可化眾生、未熟者令熟、已熟者令得解脫？」<p>佛言：「文殊師利！如來有三種語。何等為三？謂說修多羅、毘尼、摩得勒伽。文殊師利！是為三種應知。」<p>文殊師利言：「世尊！何等修多羅？何等毘尼？何等摩得勒伽？」<p>佛言：「文殊師利！我所說少事法，是名修多羅。少事法者，謂四種事、九種事、二十九種事。<p>「文殊師利！所言四種事者，謂聞事、歸依事、學事、菩提事，是名四種事。<p>「文殊師利！所言九種事者，謂施設事、眾生向受用事、向生事、向生住事、向染淨事、向種種事、能說事、可說事、眷屬事，是名九種事。<p>「文殊師利！所言二十九事者，謂依煩惱對染諸行事隨順事。<p>「何者是隨順事？謂隨順彼人相。未來世生因事故，依法相未來行因事，依淨分觀事，即彼處修行事。令心住事、現身受樂法行事、過一切苦觀行事，即如實知彼事。<p>「彼事有三種：依顛倒住持故、依眾生相外觀邪行住持相故、內心無憍慢住持故。<p>「修行住事、現證事、修行事、作向堅固事，觀彼九種事：觀察遠離不遠離方便事、向散亂事、不散亂、不失事、修行無障礙事、修行利益事、向堅固事、向彼實證事、具足得涅槃事。<p>「如來善說毘尼法——世間正見，出諸外道一切勝事——不修行彼法退事。何以故？文殊師利！若於如來善說毘尼法中不能修行，令善法退，非邪見過。」<p>文殊師利言：「世尊！何者是毘尼相？」<p>「文殊師利！毘尼相者，我為聲聞及諸菩薩說波羅提木叉及波羅提木叉相應法，是名毘尼事。」<p>文殊師利言：「世尊！菩薩有幾種法攝波羅提木叉？」<p>佛言：「文殊師利！菩薩有七種法攝波羅提木叉。何等為七？所謂菩薩知說受持法、知說波羅夷事、知說過事、知說過事體、知說無過事體、知說起過事、知說受持法失事。文殊師利！是名菩薩七種法攝波羅提木叉應知。」<p>文殊師利言：「世尊！何者是摩得勒伽？」<p>「文殊師利！我所說十一種相示現了義經，是名摩得勒伽。」<p>文殊師利言：「世尊！何等是摩得勒伽十一種相？」<p>佛言：「文殊師利！所謂世諦相、第一義諦相、觀菩提分法相、彼法相、自體相、彼法果相、受彼法說相、彼法障相、彼法隨順相、彼法過失相、彼法利益相。」<p>文殊師利言：「世尊！何者是世諦相？」<p>「文殊師利！世諦相者有三種。何等為三？說人相、說分別體相、觀諸法思惟作種種業相，應知。」<p>文殊師利言：「世尊！何者第一義諦相？」<p>「文殊師利！第一義諦相有七種，如前七種真如中所說：一者、所謂無始有為行相第一義諦；二者、相第一義諦，所謂我空、法空；三者、唯識第一義諦，知有為行唯是心識；四者、執著第一義諦，所謂我說苦諦；五者、邪行第一義諦，所謂我說集諦；六者、清淨第一義諦，所謂我說滅諦；七者、正修行第一義諦，所謂我說道諦。<p>「文殊師利！行相第一義諦、執著第一義諦、邪行第一義諦，此三第一義諦一切眾生平等無差別。文殊師利！相第一義諦、唯識第一義諦，此二第一義諦一切法平等無差別。文殊師利！清淨第一義諦，聲聞、緣覺、菩薩阿耨多羅三藐三菩提平等無差別。<p>「文殊師利！正修行第一義諦，如聞妙法差別，觀奢摩他、毘婆舍那攝取般若波羅蜜平等無差別應知。」<p>文殊師利言：「世尊！何者是觀菩提分法相？」<p>「文殊師利！觀菩提分法相者，所謂觀一切種事應知。」<p>文殊師利言：「世尊！何者是彼法相？」<p>「文殊師利！彼法相者如八種觀中應知。」<p>文殊師利言：「世尊！何等八種觀？」<p>「文殊師利！所謂依實諦、住諦、過失、功德、通相、形相、相應相、廣略說相。<p>「文殊師利！實諦相者，所謂真如。<p>「住諦相者，所謂人相、分別差別體一向答相、隨問分別答相、置答相、密事示現相。<p>「過失相者，所謂我說諸法染過。<p>「功德相者，所謂我說一切淨法無量利益相。<p>「通相者，有六種應知。何等六種？謂真實義通、得通、說通、離二邊通、不可思議通、意通。<p>「形相者，所謂三世三有為相四種因緣。<p>「相應相者，有四種應知。何等為四？謂相待相應、能作所作相應、生相應、法體相應。相待相應者，謂何等因、何等緣能生有為行、名字等用，是名相待相應。能作所作相應者，何等因、何等緣能得法、能生法，能生法已能成辦業，是名能作所作相應。生相應者，謂何等因、何等緣知法、說法、示法，能成能正覺知，是名生相應。法體相應者，略說有二種。何等為二？謂一者、淨，二者、不淨。<p>「文殊師利！淨有五種相，不淨有七種相。<p>「文殊師利！何者淨五種相？一者、彼現前見相，二者、依彼現前見相，三者、自相譬喻相，四者、成就相，五者、說清淨阿含相。<p>「文殊師利！何者是彼現前見相？謂一切有為行無常、一切有為行苦、一切法無我，世間現前見法如是等，是名彼現前見相，應知。<p>「文殊師利！何者是依彼現前見相？所謂一切諸有為行一相故，不失未來善、不善業；依彼麁法現見故、依種種業見種種眾生現見故、依善不善業受苦受樂現見故，於現見法中譬喻。如是等彼依止現見相應知。<p>「文殊師利！自相譬喻相者，所謂內、外、一切世間現見譬喻因緣。如是等名為自相因緣譬喻應知。<p>「如是，依彼現見相、依止彼現見相、譬喻相一向成就彼事，名為成就相應知。<p>「文殊師利！何者是說清淨阿含相？所謂一切智人說彼寂靜涅槃之相。如是等名清淨阿含相應知。<p>「文殊師利！汝應如是深觀察五種清淨相，深觀察已知清淨，知清淨已修行應知。」<p>文殊師利白佛言：「世尊！有幾種法知一切智人相？」<p>佛言：「文殊師利！有五種法知一切智人相。何等為五？有人出世於諸一切天人世間名一切智，有人畢竟成就三十二大人之相、得十力法能斷一切眾生疑、具四無畏降伏一切諸魔怨敵、說法更無能作礙難、於說法中善說八聖菩提道分，現證成就四沙門果。<p>「文殊師利！如是，依生、依相斷疑降伏，無人能難，現見沙門五種法現前，是名一切智人相應知。<p>「文殊師利！此依生成相應、現見相應、量相應、比智相應、聖人說法相應，知五種相是名清淨相應知。<p>「文殊師利！何者是七種不清淨相？所謂彼相似見相、彼不相似見相、有一切相似見相、一切不相似見相、自譬喻異相、不成相、說法不清淨阿含相。<p>「文殊師利！何者是有一切相似見相？謂一切法依意識知同相，如是等名為一切法相似同見相。<p>「文殊師利！何者是一切法不相似見相？謂法相、體相、業法因果異相、一一相、異相、畢竟彼彼相、待異相，如是等是名一切不相似不同見相。<p>「文殊師利！何者是自譬喻異相？謂彼相似見相譬喻中有一切不相似不同相，為成彼事一向不成，是故我說彼不成相。<p>「文殊師利！自譬喻中彼不相似見相有一切相似同相，為成彼事一向不成，是故我說不成相。<p>「若不成相者，彼法不清淨；若法不清淨者，不應修行。是故，我說不清淨阿含相，以自性不清淨應知。<p>「文殊師利！何者是法體？所謂：如來出世及不出世，法住、法體、法界，是名法體相應知。」<p>文殊師利言：「世尊！何者是略廣相？」<p>「文殊師利！所謂略說一句——彼一句、上上句、差別無量句、乃至說應至處——是名略說應知。」<p>文殊師利言：「世尊！何者是得相？」<p>「文殊師利！謂取諸法見觀菩提分法，我說菩提分法四念處等，是名彼法自體相。共世間、出世間、遠離染相，彼法果起世間、出世間功德，是名彼得相。文殊師利！即彼法依解脫智受用，應知、廣為人說示現，是名彼法隨順示現相。文殊師利！即彼修行菩提分法，離道相違染法，是名向障法應知。文殊師利！為彼法多生增長，是名隨順彼法相。文殊師利！障諸法是名過相。文殊師利！隨順彼法功德是名利益相，應知。」<p>爾時，文殊師利菩薩白佛言：「世尊！惟願世尊為諸菩薩更重略說修多羅、毘尼、摩得勒伽義，不共一切外道、二乘陀羅尼相。諸佛如來說甚深法，諸菩薩得甚深意，得已能入一切佛法。」<p>佛告文殊師利：「汝今諦聽，我當為汝略說陀羅尼義。諸菩薩等聞我法已，能得我意；得我意已，入於我法。<p>「文殊師利！何者略說陀羅尼義？所謂我說一切染法、一切淨法、彼一切法、不覺相、無作相、無分別相、無我相，如是如是法。我說不覺、無作、無分別、無我相，以一切無覺無我相，是故染法，非先是染，後時得淨；諸淨法者，亦非先淨，後得名染。愚癡凡夫依虛妄染身執著我法，計自體相，依因邪見而言有我——所謂我能見、能聞、能嗅、能味、能觸、我能知、我能食、我染、我淨——生如是等諸邪見行。若人如是如實能知離煩惱身，彼人能得離諸煩惱、斷諸戲論、畢竟清淨，得無為身，無有一切諸有為行。文殊師利！是名略說陀羅尼義應知。」<p>爾時，世尊而說偈言：「諸法本無染、後時不清淨，染及於清淨，是諸法無我。染身見有我，生於我所相、我染及清淨、我見及以食。若能如是知，彼人離煩惱，能得無染身，是故名無為。」<p>文殊師利菩薩白佛言：「世尊！世尊！如來心生有何等相？願為我說。」<p>佛告文殊師利：「文殊師利！如來非心意意識得名，而無諸行心生得名，依應化身說名為生。」<p>文殊師利言：「世尊！若法身離於諸行，云何離作心行而能生心？」<p>佛言：「文殊師利！依本方便般若修行自然而生。文殊師利！譬如睡眠，無心覺起而能覺起。文殊師利！如入滅盡定而無起心，依本作心自然而起。文殊師利！如眠、滅定二無起心，依本而起；如是，如來心生，依本般若方便修行成就應知。」<p>文殊師利菩薩白佛言：「世尊！世尊說如來應化所作化身，為是有心？為是無心？」<p>佛言：「文殊師利！得言有心、得言無心。何以故？以自心不得自在故，言無心；假他力故，言有心。」<p>文殊師利白佛言：「世尊！如世尊說，如來行處、如來境界，此二種法有何差別？」<p>佛言：「文殊師利！言如來行處者，一切諸佛功德平等不可思議、無量功德莊嚴清淨佛之國土，是名諸佛如來行處。文殊師利！言如來境界者有五種。何等為五？所謂眾生界、世界、法界、可化眾生界、方便界。文殊師利！如來行處、如來境界如是差別應知。」<p>文殊師利菩薩白佛言：「世尊！世尊！如來得大菩提、轉大法輪、入大涅槃，此三種相云何差別？應云何知？」<p>佛告文殊師利言：「文殊師利！無有二相，不證菩提、非不證菩提，不轉法輪、非不轉法輪，非入大涅槃、非不入大涅槃。」<p>文殊師利言：「世尊！我解世尊所說之義。何以故？如來法身本來常清淨故、應化身示現故。」<p>文殊師利言：「世尊！眾生見彼應化之身、聞應化身、解應化身、供養讚歎應化之身，得諸功德，於何身得？」<p>佛言：「文殊師利！以能正念如來身故，以應化身依如來法身住持力得。」<p>文殊師利白佛言：「世尊！世尊等無心、無作、無行，何義故如來法身為諸眾生出大光明及出無量應化鏡像，而諸聲聞、辟支佛等解脫之身無如是相？」<p>佛言：「文殊師利！等無心、無作，譬如日、月、摩尼珠等，為諸眾生出大光明及種種物，而水、琉璃、頗梨珠等無心、無作，不出一切光明等物。何以故？依大眾生住持力故、依諸眾生增上業故。文殊師利！譬如善巧練治珠寶能出影像，餘不善者不出光明。文殊師利！諸佛如來亦復如是，依無量法正觀修行方便般若，作諸善業、集諸善根，依佛法身方便智慧出諸光明及出無量應化色像；聲聞、緣覺解脫之身不能修集一切善根，故不能出。」<p>文殊師利菩薩白佛言：「世尊！世尊說依諸佛菩薩住持力故，一切眾生成就世間功德之身——所謂生於剎利婆羅門、大長者家、欲界、色界、無色界、一切處、一切身——一切功德果報成就皆依諸佛及諸菩薩住持力得。世尊！何意作如是說？」<p>佛言：「文殊師利！如來住持之力及菩薩力，隨說何等道、何等修行，若有人能依於彼道如實修行，彼人一切生處、一切身、一切世間果報成就。文殊師利！若人不能信於彼道，又復不能如實修行，謗我法、諍我法，而於我身生惡瞋心，彼人命終一切生處常得一切下劣惡身、受惡果報。文殊師利！依於此義，汝今應知，非但成就上妙勝身及勝果報依佛如來住持力，得下劣惡身及惡果報亦依如來住持力得。」<p>文殊師利白佛言：「世尊！世尊不淨國土中，何法易得？何法難得？世尊！淨佛國土中，何法易得？何法難得？」<p>佛告文殊師利言：「文殊師利！不淨國土中有八事易得、二事難得。何等為八？所謂外道易得、受苦眾生易得、生下姓家勢力敗壞易得、惡行眾生易得、破戒眾生易得、入惡道眾生易得、發下品心小乘眾生易得、發菩提心菩薩狹劣心易得。<p>「文殊師利！何者二事難得？高心修行菩薩難得、諸佛如來出世難得。文殊師利！淨佛國土中八事難得、二事易得，應如是知。」<p>爾時，文殊師利法王子菩薩白佛言：「世尊！此深密解脫修多羅中，此法門當名何等？云何奉持？」<p>佛告文殊師利法王子菩薩言：「文殊師利！此法門名『說諸佛如來住持力了義經』。文殊師利！如來所說了義修多羅，其義如是，汝當奉持。」<p>說此如來住持力了義經時，七萬五千菩薩得滿足法身。文殊師利法王子菩薩摩訶薩及諸一切天、人、阿修羅大眾，歡喜奉行。