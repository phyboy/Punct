<juan>相續解脫地波羅蜜了義經一卷<p>宋天竺三藏求那跋陀羅譯<p>如《相續解脫經》說：<p>觀世音菩薩白佛言：「世尊！菩薩有十地，所謂歡喜地、離垢地、明地、焰地、難勝地、現前地、遠行地、不動地、善慧地、法雲地。佛地第十一，此諸地幾種清淨攝，為有幾分？」<p>佛告觀世音菩薩：「有四種清淨十一分，攝此諸地。觀世音！悕望清淨攝初地、增上戒淨攝第二地、增上心清淨攝第三地、增上慧淨，增上上上妙淨，攝第四地乃至佛地，是四種淨攝彼諸地。<p>「云何十一分？觀世音！解行地菩薩有十法行：善修習菩薩解脫忍，度此地已，菩薩超昇離生彼分滿足，而未能於微細犯戒行正知住，此則分不滿足，為滿足故，方便進求到已滿足；而未能具足世俗三昧正受，及滿足聞持陀羅尼，此則分不滿足，為滿足故方便進求到已滿足；而未能如所得菩提分法數數修習，亦未能捨正受法愛心，此則分不滿足，為滿足故方便進求到已滿足；而未能觀察真諦，不能捨一向背生死向涅槃意，行方便攝修菩提分法，此則分不滿足，為滿足故方便進求到已滿足；而未能現前觀諸行生，多住厭離多住無相，此則分不滿足，為滿足故方便進求到已滿足；而未能多住不斷無間無相思惟，此則分不滿足，為滿足故方便進求到已滿足；而未能捨離無相有行及得相力，此則分不滿足，為滿足故方便進求到已滿足；而未能究竟分別眾相分別諸名，一切種說法得自在，此則分不滿足，為滿足故方便進求到已滿足；而未能受得滿足法身，此則分不滿足，為滿足故方便進求到已滿足；而未能得一切爾焰無礙無障知見，此則分不滿足，為滿足故方便進求到已滿足。彼分滿足故，一切分滿足。觀世音！是名四種清淨十一種分攝一切諸地。」<p>觀世音白佛言：「世尊！何故初地名歡喜地，乃至佛地名為佛地？」<p>佛告觀世音：「出昇大義，得出世間心勝妙歡喜故，初地名歡喜地。離一切細微犯戒故，第二地名離垢地。彼三昧聞持依無量智光明故，第三地名明地。以智火焰燒諸煩惱，修習菩提分法故，第四地名焰地。彼方便修習諸菩提分法，艱難勤苦而得自在故，第五地名難勝地。現前觀察諸行生及多相思惟故，第六地名現前地。不斷無間無相思惟，遠入近清淨地故，第七地名遠行地。無相無開發相煩惱，不行不動故，第八地名不動地。一切種說法自在，得無過廣大智故，第九地名善慧地。如虛空等過惡，以如大雲法身周遍覆故，第十地名法雲地。細微煩惱爾焰障斷，得無礙無障爾焰一切種覺故，第十一地名佛地。」<p>觀世音白佛言：「世尊！此諸地有幾種愚、幾種所治過？」<p>佛告觀世音：「有二十二種愚，十一種所治過。初地眾生，及法計著愚、惡趣煩惱愚，彼即所治過。第二地微細犯戒行愚、種種業趣愚，彼即所治過。第三地欲愛愚、滿足聞持愚，彼即所治過。第四地正受愛愚、及法愛愚，彼即所治過。第五地一向生死向背思惟愚、一向涅槃向背思惟愚，彼即所治過。第六地現前觀察諸行生愚、多行相愚，彼即所治過。第七地微細相行愚、一向無相思惟方便行愚，彼即所治過。第八地無相無開發愚、相自在愚，彼即所治過。第九地無量說法無量法字句上上智慧樂說總持自在愚、樂說自在愚，彼即所治過。第十地大神通愚、入微細祕密愚，彼即所治過。佛地一切爾焰微細正受愚、障礙愚，彼即所治過。觀世音！是名二十二愚、十一種所治過。於彼諸地建立，不與無上菩提相應。」<p>觀世音白佛言：「奇哉世尊！無上菩提大利大果，彼諸菩薩破大癡網度大罪過，得無上菩提。」<p>觀世音白佛言：「世尊！於此諸地建立幾種殊勝？」<p>佛告觀世音：「有八事，謂悕望清淨、心清淨、悲清淨、波羅蜜清淨、見佛供養清淨、成熟眾生清淨、生清淨、力清淨。觀世音！於初地中增悕望清淨，乃至力清淨，乃至上上地，乃至佛地增悕望清淨，乃至力清淨，當知彼是清淨，彼佛地中唯除生清淨，從初地至上上地彼功德等，當知自地功德殊勝。一切菩薩地是有上功德，唯如來地功德無上。」<p>觀世音白佛言：「世尊！以何等故，菩薩於一切有生最勝？」<p>佛告觀世音：「有四種，謂快淨善根等集故、隨智慧取故、慈悲救一切眾生故、自離染污亦令他離故。」<p>觀世音白佛言：「世尊！菩薩何故發妙願、勝願、名力願？」<p>佛告觀世音：「有四事，彼菩薩巧住涅槃樂及堪能疾得，捨疾得及樂住，無所因無所為，久受眾苦為眾生故發願，是故妙願勝願名力願。」<p>觀世音白佛言：「世尊！菩薩學有幾事？」<p>佛告觀世音：「菩薩學有六事，所謂六波羅蜜，檀波羅蜜、乃至般若波羅蜜。」<p>觀世音白佛言：「世尊！此六學事，幾增上戒學、幾增上心學、幾增上慧學？」<p>佛告觀世音：「施戒忍此三事是增上戒學，禪是增上心學，慧是增上慧學；精進通一切。」<p>觀世音白佛言：「世尊！此六事，幾是福德眾具，幾是智慧眾具？」<p>佛告觀世音：「增上戒學是福德眾具，增上慧學是智慧眾具，禪及精進通一切。」<p>觀世音白佛言：「世尊，菩薩於此六學事云何學？」佛告觀世音：「有五種與波羅蜜相應，謂說正法菩薩藏先極信解、於彼行十法行、聞思修慧隨護菩提心、習近善知識、方便修學無間善業。」<p>觀世音白佛言：「世尊！何故此諸學事六種施設？」<p>佛告觀世音：「有二事，一者攝取眾生、二者對治煩惱。彼三學攝取眾生、三學對治煩惱。菩薩布施眾具，眾具饒益攝取眾生；菩薩持戒不行惱害亦不恐迫，無畏饒益攝取眾生；菩薩忍辱，於彼惱害逼迫恐怖，堪忍饒益攝取眾生；以此三學攝取眾生。以勤精進折伏煩惱，生斷煩惱修學善業，修學善業不為一切煩惱所動；以禪伏煩惱；以慧斷諸使；以此三學對治煩惱。」<p>觀世音白佛言：「世尊！何故施設餘四波羅蜜？」<p>佛告觀世音：「此等是六波羅蜜伴故。彼三波羅蜜攝取眾生，菩薩攝事方便善業建立，是故我說方便波羅蜜是三波羅蜜伴。復次，觀世音！菩薩現法多行煩惱，不能堪任常修習忍，貪樂下界故，悕望羸劣不能內一其心，及菩薩藏聞緣修習，不能開引出世間慧，受行少福，願未來世煩惱微薄，是願波羅蜜。煩惱薄已能勤精進，是故我說願波羅蜜是精進波羅蜜伴。親近善知識聽聞善法，內正思惟，轉劣悕望得力悕望，殊勝上界能內一心，是故我說力波羅蜜是禪波羅蜜伴。於菩薩藏聞緣修禪，是智波羅蜜，堪能開引出世間慧，是故我說智波羅蜜是般若波羅蜜伴。」<p>觀世音菩薩白佛言：「世尊！何故六波羅蜜作如是次第說？」<p>佛告觀世音：「彼上上招引依故。菩薩棄捨身財受持淨戒，護戒故忍，忍已精進，進已能禪，禪具足已得出世間慧。」<p>觀世音白佛言：「世尊！彼諸波羅蜜，有幾種分別？」<p>佛告觀世音：「各有三種。檀波羅蜜三種者，謂法施、財施、無畏施。尸波羅蜜三種者，謂轉捨不善戒、轉生善戒、轉利眾生戒。羼提波羅蜜三種者，謂不饒益忍、安苦忍、觀法忍。毘梨耶波羅蜜三種者，謂弘誓精進、善方便精進、利眾生精進。禪波羅蜜三種者，謂離妄想寂靜煩惱苦對治樂住禪、開引功德禪、開引利眾生禪。般若波羅蜜三種者，謂世諦緣、第一義諦緣、利眾生緣。」<p>觀世音白佛言：「世尊！何以故，此諸波羅蜜名波羅蜜？」<p>佛告觀世音：「有五種，一者無礙、二者無顧、三者無過、四者無妄想、五者迴向。無礙者，謂於波羅蜜相違事不染著；無顧者，謂於波羅蜜果報及現世利心不繫縛；無過者，謂於諸波羅蜜，離雜染污無方便法；無妄想者，謂於諸波羅蜜，不如言說計著自相；迴向者，謂此諸波羅蜜，已作已長養，為求無上大菩提果。」<p>觀世音白佛言：「世尊！何等為違波羅蜜事？」<p>佛告觀世音：「當知有六事，一者欲樂錢財，自在增上主，自見安樂功德福利；二者隨其所欲縱身口意；三者於他輕慢心不堪忍；四者於諸善法不勤方便；五者習近世間雜亂眾事見聞覺識；六者世間戲論作福利見。」<p>觀世音白佛言：「世尊！此諸波羅蜜有何果報？」<p>佛告觀世音：「彼亦有六種，一者大財、二者善趣、三者無怨、四者不壞、五者多喜樂眾生增上主、六者不害自身有大堪能。」<p>觀世音白佛言：「世尊！此諸波羅蜜有何染污法雜？」<p>佛告觀世音：「當知有四種，一者無悲方便、二者不正思惟方便、三者不常方便、四者不頓方便。不正思惟方便者，於此諸波羅蜜餘波羅蜜雜亂修習。」<p>觀世音白佛言：「世尊！云何非方便？」<p>佛告觀世音：「於此諸波羅蜜已作長養，攝取眾生，少財饒益心則歡喜。不令眾生覺悟不善，安立善處，是名非方便。所以者何，此非菩薩饒益眾生。如不淨物若多若少，無有方便能令其香。如是諸行性苦眾生，非少利饒益能令安樂，第一攝取者安立善處。」<p>觀世音白佛言：「世尊！此諸波羅蜜有幾種清淨？」<p>佛告觀世音：「我不說此諸波羅蜜離彼五種更有清淨，然我今日即於彼事總別分別。總說者，一切波羅蜜清淨，當知有七種。何等為七？謂菩薩於此法不求人知、於此法不執著、見於此菩提乘法不生疑惑、若是若非不自舉不下他、不高不放逸、不以少劣生知足想、不於此法起慳嫉心。今當別相說波羅蜜淨，當知七種。何等為七？謂菩薩於我所說七種淨施受持修行，施物清淨清淨施，戒清淨、見清淨、心清淨、語清淨、智清淨、垢清淨清淨施，是七種名檀波羅蜜淨。謂菩薩善制一切種律儀戒、善於出罪戒、彼恒戒、堅固戒、常作戒、常轉戒、受學戒，是七種名尸波羅蜜淨。謂菩薩自依業報，於一切不饒益事心不瞋恨，若罵若瞋若打若諍，諸不饒益悉不反報。於諸怨憎心不懷結，若彼求悔虛受無礙，若他觸犯不望懺謝，如法哀受無畏無求，常行饒益心不廢捨，是七種名羼提波羅蜜淨。謂菩薩善知平等精進，不以精進自舉下人，於諸善法專著、精進、堪能、堅固、不捨，是七種名毘梨耶波羅蜜淨。謂菩薩善入無相三昧禪，滿足三昧禪，戒俱三昧禪，大三昧禪，無依三昧禪，善修治三昧禪，於菩薩藏聞緣修習無量三昧禪，是七種名禪波羅蜜淨。謂菩薩建立及謗二俱捨離，中道慧出，即以彼慧解脫門義如實了知。空、無相、無作三脫門自性義如實了知。若妄想、若緣起、若成，此三種自性離自性義，如實了知。若相、若因緣、若第一義，此三種離自性及世諦義如實了知。五明處第一義諦義如實了知。多住七種如，不妄想、離虛偽，一度門起無量下地法緣觀，法次法向是七種，名般若波羅蜜淨。」<p>觀世音白佛言：「世尊！彼五種各有何業？」<p>佛告觀世音：「當知有五業。菩薩無閡者，現法波羅蜜常頓方便不放逸。無顧者，攝受未來不放逸因。無過者，修滿淨波羅蜜。無妄想者，彼巧方便疾滿足波羅蜜。迴向者，於一切生常得善受果報無盡波羅蜜，乃至阿耨多羅三藐三菩提。」<p>觀世音白佛言：「世尊！此諸波羅蜜何者最勝？」<p>佛告觀世音：「謂無礙、無顧、迴向。」<p>「何者不染污？」<p>「謂無過、無妄想。」<p>「何者熾燃？」<p>「謂不計數。」<p>「何者不動？」<p>「謂入不退法地。」<p>「何者快淨？」<p>「謂住十地求佛地。」<p>觀世音白佛言：「世尊！何故菩薩常得無盡波羅蜜受果報及無盡波羅蜜？」<p>佛告觀世音：「展轉相依捨修習故。」<p>觀世音白佛言：「世尊！何故菩薩深樂波羅蜜受果報？」佛告觀世音：「菩薩有五事，一者諸波羅蜜增上喜樂真實因、二者攝取自他因、三者來世受果報因、四者離煩惱事、五者不住惡趣。」<p>觀世音白佛言：「世尊！此諸波羅蜜各有何德力？」<p>佛告觀世音：「當知各有四種，一者菩薩修諸波羅蜜時，捨離慳貪犯戒懈怠亂心諸見；二者為無上菩提真實眾具；三者於現法中攝取自他；四者於未來世得廣大無盡受果報。」<p>觀世音白佛言：「世尊！此諸波羅蜜，何因？何果？何義？」<p>佛告觀世音：「此諸波羅蜜，悲為因，受報攝眾生為果，滿足大菩提為大義。」<p>觀世音白佛言：「世尊！若菩薩有無盡財及有悲心者，何故世間有貧窮眾生？」<p>佛告觀世音：「此是眾生自業過耳。若異者他常為作，彼則應有無盡之財，世間何有貧窮眾生？若然者，眾生作惡不應為障。觀世音！譬如餓鬼為渴所逼，唯見空壑。非彼海過，但彼餓鬼自業過耳。如彼大海無有過咎，菩薩無過亦復如是；如彼餓鬼自業果報，眾生業報亦復如是。」<p>觀世音白佛言：「世尊！一切諸法悉無自性，菩薩以何等波羅蜜取？」<p>佛告觀世音：「般若波羅蜜。」<p>觀世音白佛言：「世尊！般若波羅蜜取無自性者，何故不取自性？」<p>佛告觀世音：「我不說無自性取無自性，然無自性無字自知，彼不能離字說而說，以是故，離自性取離自性。」<p>觀世音白佛言：「世尊！所說波羅蜜，上波羅蜜，大波羅蜜，何等為波羅蜜，何等為上波羅蜜，何等為大波羅蜜？」<p>佛告觀世音菩薩：「於無量時修習檀等善法成就，而煩惱亦行而能降伏，非彼所勝，謂解行地軟中解轉，名波羅蜜。復無量時修如是等善法成就，煩惱亦行而能斷煩惱，非彼所勝，謂從初地起，名上波羅蜜。復無量時修如是等善法成就，一切煩惱一切不行，謂第八地起，是名大波羅蜜。」<p>觀世音白佛言：「世尊！此諸地幾種煩惱使？」<p>佛告觀世音：「有三種，一者害伴，謂五地。觀世音！不俱生煩惱行，俱生煩惱行伴（丹鄉本有彼）爾時無，是故名害伴。二者羸使，謂六地七地細微行（行音衡）修，抑止不行。三者細微使，謂第八地，彼上上一切煩惱一切不行，及爾焰障依少故。」<p>觀世音白佛言：「世尊！菩薩幾種過斷名斷彼使？」<p>佛告觀世音：「有三種，初皮過斷、第二膚過斷、第三骨過斷；離一切使者，我說唯佛地。」<p>觀世音白佛言：「世尊！菩薩幾阿僧祇劫斷彼諸過？」佛告觀世音：「有三無量，或剎那、羅婆摩睺妬路、半時一時日夜、半月一月離兜（三（丹鄉本二）月為一節、一節名離兜）。」<p>觀世音白佛言：「世尊！此諸地菩薩煩惱起，有何相、何過、何德？」<p>佛告觀世音：「不染污相。所以者何？謂菩薩於初地入一切法界，彼知煩惱起、非不知，是故名不染污相。不能令自身生苦故無過，為眾生界作離苦因，故菩薩起煩惱有無量功德。」<p>觀世音白佛言：「奇哉世尊！乃至大義菩提令諸菩薩起煩惱，勝一切眾生、聲聞、緣覺善根功德，況餘功德。」<p>觀世音白佛言：「世尊！世尊所說聲聞乘及大乘即是一乘，有何義？」<p>佛告觀世音：「我說聲聞乘法，所謂五陰、內六入、外六入，如是等我說即是大乘、一法界、一道，是故我不說有種種乘。而彼如所說義而起妄想，或建立、或誹謗說種種乘，彼見相違各各諍論，故作是說。」<p>爾時世尊欲重宣此義，而說偈言：「說種種自性，是皆同一道，下劣上妙乘，無有種種異。如說隨妄想，建立或誹謗，彼見義相違，愚惑種種解。地攝想所治，勝生及願學，此說大乘道，勤修速成佛。」<p>爾時觀世音菩薩白佛言：「世尊！《相續解脫經》中，此經何名？云何奉持？」<p>佛告觀世音：「此經名『地波羅蜜了義說』，如是奉持。」<p>說是地波羅蜜了義說時，七萬五千菩薩，得大乘光三昧。