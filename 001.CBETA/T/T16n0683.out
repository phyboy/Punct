<juan>佛說諸德福田經<p>西晉沙門法立、法炬共譯<p>聞如是：<p>一時佛在舍衛國祇樹給孤獨園，與大比丘千二百五十，菩薩萬人，大眾無數圍繞說法。爾時天帝釋與諸欲天子三萬二千，各將營從不可稱數，來詣佛所，稽首于地，皆坐一面。<p>爾時天帝察眾坐定，承佛神旨，從坐而起，整服作禮，長跪叉手，白世尊曰：「欲有所問，唯願彰演，垂世軌則！」<p>佛告天帝：「譬如冥室，不求燈火，焉有所見？善哉問矣！吾當為汝分別說之。」<p>天帝白佛：「夫人種德，欲求影福，豈有良田果報無限，種絲髮之德本，獲無量之福乎？唯願天尊敷揚惠訓，令此愚曚福報無量！」<p>天尊歎曰：「快哉，天帝！開意所問法無上矣！諦聽，善思！吾當具演，令汝歡喜。」天帝大眾受教而聽。<p>佛告天帝：「眾僧之中，有五淨德，名曰福田。供之得福，進可成佛。何謂為五？一者、發心離俗，懷佩道故；二者、毀其形好，應法服故；三者、永割親愛，無適莫故；四者、委棄軀命，遵眾善故；五者、志求大乘，欲度人故。以此五德，名曰福田；為良為美，為無早喪；供之得福，難為喻矣！」<p>爾時世尊以偈頌曰：「毀形守志節，割愛無所親，出家弘聖道，願度一切人，五德超世務，名曰最福田，供養獲永安，其福第一尊。」<p>佛告天帝：「復有七法廣施，名曰福田，行者得福，即生梵天。何謂為七？一者、興立佛圖、僧房、堂閣；二者、園果、浴池、樹木清涼；三者、常施醫藥，療救眾病；四者、作牢堅船，濟度人民；五者、安設橋梁，過度羸弱；六者、近道作井，渴乏得飲；七者、造作圊廁，施便利處。是為七事得梵天福。」<p>爾時世尊，以偈頌曰：「起塔立精舍，園果施清涼，病則醫藥救，橋船度人民，曠路作好井，渴乏得安身，所生食甘露，無病常安寧，造廁施清淨，除穢致輕悅，後無便利患，莫見穢惡者。譬如五河流，晝夜無休息，此德亦如斯，終得昇梵天。」<p>於時座中有一比丘，名曰聽聰，聞法欣悅，即從坐起，為佛作禮，長跪叉手，白世尊曰：「佛教真諦，洪潤無量。所以者何？我念宿命無數世時，生波羅奈國，為長者子。於大道邊，作小精舍，床、臥、漿、糧，供給眾僧；行路頓乏，亦得止息。緣此功德，命終生天，為天帝釋，下生世間，為轉輪聖王，各三十六反，典領天、人，足下生毛，躡虛而遊，九十一劫，食福自然。今值世尊，顧臨眾生，蠲我愚濁，安以淨慧，生死栽枯，號曰真人，福報誠諦，其為然矣！」<p>爾時聽聰以偈頌曰：「惟念過去世，供養為輕微，蒙報歷遐劫，餘福值天師。淨慧斷生死，癡愛情無遺，佛恩流無窮，是故重自歸。」<p>於時聽聰禮已還坐。復有一比丘，名曰波拘盧，從座而起，整服作禮，長跪叉手，白世尊曰：「我念宿命，生拘夷那竭國，為長者子。時世無佛，眾僧教化，大會說法，我往聽經。聞法歡喜，持一藥果，名呵梨勒，奉上眾僧。緣此果報，命終昇天，下生世間，恒處尊貴，端正雄傑，與眾超絕，九十一劫，未曾有病。餘福值佛，光導癡冥，授我法藥，逮得應真，力能移山，慧能消惡。善哉福報，為真諦矣！」<p>爾時波拘盧以偈頌曰：「慈澤潤枯槁，德勳濟苦患，一果之善本，享福迄今存。佛垂真諦義，蒙教超出淵，聖眾祐無極，稽首上福田。」<p>於時波拘盧禮已還坐。復有一比丘，名曰須陀耶，即從座起，整服作禮，長跪叉手，白世尊曰：「我自惟念先世之時，生維耶離國，為小家子。時世無佛，眾僧行教化。我時持酪，入市欲賣，值遇眾僧，大會講法，過而立聽，法言微妙，聞之歡悅，即舉瓶酪，布施眾僧。眾僧呪願，益懷欣踊。緣此福報，壽終生天，下生世間，財富無限，九十一劫，豪尊榮貴。末後餘愆，生於世間，母妊數月，得病命終，埋母塚中，月滿乃生。塚中七年，飲死母乳，用自濟活。微福值佛，開闡明法，超度死地，逮得應真。諦哉罪福，誠如佛教！」<p>爾時須陀耶以偈頌曰：「前為小家子，賣酪以自存，欣踊施微薄，得離三苦患。雖罪塚中生，飲乳活七年，因緣得解脫，歸命聖福田。」<p>於時須陀耶禮已還坐。復有一比丘，名曰阿難，即從座起，整服作禮，長跪叉手，白世尊曰：「我念宿命，生羅閱祇國，為庶民子，身生惡瘡，治之不差。有親友道人，來語我言：『當浴眾僧，取其浴水，以用洗瘡，便可除愈，又可得福！』我即歡喜，往到寺中，加敬至心，更作新井、香油浴具，洗浴眾僧，以汁洗瘡，尋蒙除愈。從此因緣，所生端正，金色晃昱，不受塵垢，九十一劫，常得淨福，僧祐廣遠。今復值佛，心垢消滅，逮得應真。」<p>阿難於佛前以偈頌曰：「聖眾為良醫，救濟苦惱患，洗浴施清淨，瘡愈蒙得安。所生常端正，殊異紫金顏，德潤無崖限，歸命良福田。」<p>阿難禮已還坐。爾時座中有一比丘尼，名曰奈女，即從座起，整服作禮，長跪叉手，白佛言：「我念先世，生波羅奈國，為貧女人。時世有佛，名曰迦葉，時與大眾，圍繞說法。我時在座，聞經歡喜，意欲布施，顧無所有，自惟貧賤，心用悲感，詣他園圃，乞求果蓏，當以施佛。時得一奈，大而香好，擎一盂水、并奈一枚，奉迦葉佛，及諸眾僧。佛知至意，呪願受之，分布水、奈，一切周普。緣此福祚，壽盡生天，得為天后。下生世間，不由胞胎，九十一劫，生奈華中，端正鮮淨，常識宿命。今值世尊，開示道眼。」<p>爾時奈女以偈頌曰：「三尊慈潤普，慧度無男女，水果施弘報，緣得離眾苦。在世生華中，上則為天后，自歸聖眾祐，福田最深厚。」<p>比丘尼奈女禮已還坐。於時天帝即從座起，為佛作禮，白世尊曰：「我先世時，生拘留大國，為長者子。青衣抱行，入城遊觀，值遇眾僧，街巷分衛。時見人民，施者甚多，即自念言：『願得財寶，布施眾僧，不亦快乎！』即解珠瓔，布施眾僧。同心呪願，歡喜而去。從此因緣，壽終即生忉利天上，為天帝釋，九十一劫，永離八難。」<p>於是天帝以偈頌曰：「德高無過者，開福塞禍元，聖眾神定力，童幼發歡喜。效眾悅意施，遷神典二天，自歸世最厚，世世願奉尊。」<p>佛告天帝及諸大眾：「聽我所說，宿命所行。昔我前世於波羅奈國，近大道邊，安施圊廁，國中人民，得輕安者，莫不感義。緣此功德，所生淨潔，累劫行道，穢染不污，功祚大備，自致成佛。金體光耀，塵水不著，食自消化，無便利之患。」<p>於是世尊以偈頌曰：「忍穢修福事，為人所不污，造廁施便利，煩重得輕安。此德除貢高，因解生死緣，進登成佛道，空淨巍巍尊。」<p>佛告天帝：「九十六種道，佛道最尊；九十六種法，佛法最真；九十六種僧，佛僧最正。所以者何？如來從阿僧祇劫發願誠諦，殞命積德，誓為眾生，國財、妻子、頭目、血肉，以用布施，無戀愛之心；心若虛空，無所不覆，六度、四等眾善普備，德慧成滿，乃得為佛；身色紫金，相好無比，去來現在無不照達，三界尊天莫能及者；言信德重，震動天地。其有眾生，發一敬心向如來者，勝獲大千世界之珍寶矣！說三十七品、十二部經，分別罪福，言皆至誠，開三乘教，各得奉行，聞者歡喜，樂作沙門，信佛行法，志尚清高。眾僧之中，有四雙八輩、十二賢者，捨世貪諍，導世開福，天、人路通，眾僧之由矣。是為最尊無上之道，諸佛、菩薩、緣覺、應真皆從中出，教化一切，度脫群生。」<p>佛說是時，天帝釋眾皆發無上正真道意，不可計人得法眼淨。於是阿難長跪叉手，白佛言：「此名何經？云何奉持？」<p>佛告阿難：「是經名曰『諸德福田』，常奉持之，明宣經道，莫令缺減！」<p>佛說經已，天帝釋眾、一切眾會，莫不歡喜，作禮而去。