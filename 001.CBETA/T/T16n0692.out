<juan>佛說作佛形像經<p>闕譯人名出後漢錄<p>佛至拘鹽惟國。有諸樹園主，名拘翼。時國王名優填，年十四。聞佛當來，王即勅傍臣左右，皆悉嚴駕，王即行迎佛。遙見佛，心中踊躍歡喜。王即下車步，罷傍臣、左右持蓋者，王趨迎佛前，以頭面著佛足，繞佛三匝，長跪叉手，白佛言：「天上、天下人民無有能及佛者！今佛面目身體行出，光明巍巍，好乃如是，我視佛無有厭極時。今佛是天上、天下人之師也，佛慈心，所愛者多。」<p>佛默然不應，王復白佛言：「人作善者，其得福祐當何趣向？佛去後，我恐不復見佛，我欲作佛形像，恭敬承事之。後當得何等福？願佛哀，為我說之，我欲聞知。」<p>佛言：「年少王！汝所問大善！聽我言。聽已，當置心中！」<p>王言：「諾！受教。」<p>佛告王：「若作佛形像，其得福祐，我悉為汝說之。」<p>王言：「受恩！」<p>佛言：「天下人作佛形像者，其後世所生處，眼目淨潔，面目端政，身體手足常好。生天上亦淨潔，與諸天絕異，眼目面貌好。作佛形像，得福如是。<p>「作佛形像，所生處無有惡身，體皆完好。死後得生第七梵天上，復勝餘天，端政絕好無比，為諸天所敬。作佛形像，得福如是。<p>「作佛形像，後世當生豪貴家，其實與世間人絕異。所生處，不在貧窮家作子。作佛形像，其得福如是。<p>「作佛形像者，後世身體常紫磨金色，端政無比。<p>「作佛形像，後世所生處當生富家，錢財珍寶不可勝數，常為父母、兄弟、宗親所重愛。作佛形像，其得福如是。<p>「作佛形像，後世生閻浮利地，常生帝王、王侯家，為賢善家作子。作佛形像，其得福如是。<p>「作佛形像，後世作帝王中，復最尊勝於諸國王，諸國王所歸仰。作佛形像，其得福如是。<p>「作佛形像，後世作遮迦越王，上天上後，來下自恣，在所作為，無所不至。作佛形像，其得福如是。<p>「作佛形像，後世生第七梵天上，壽一劫，智慧無有能及者。<p>「作佛形像，死後不復在惡道中生。生者，常自守節；心念常欲求佛道。作佛形像，其得福如是。<p>「作佛形像，後世生常敬佛，慈心於經，常持雜繒綵、好華、好香、然燈火、諸天下珍寶、奇物持上佛舍利，其後無數劫，會當得泥洹道。人有出意持珍寶上佛者，皆非凡人，前世故作佛道。作佛形像，其得福如是。<p>「作佛形像，後世得福，無有窮極盡時，不可復稱數。四天下江、海水尚可斗量、枯盡；作佛形像，其得福過於四天下江、海水十倍。後世所生，為人所敬護。<p>「作佛形像，譬若天雨水，人有好舍，無所畏。<p>「作佛形像，後世死，不復更泥犁、禽獸、薜荔惡道中生。其有人見佛形像，以慈心叉手，自歸於佛塔、舍利者，死後百劫不復入泥犁、禽獸、薜荔中，死即生天上。天上壽盡，復來下生世間，為富家作子，珍寶奇物不可勝數，然後會當得佛泥洹道。」<p>佛告王：「作善者！作佛形像其得福祐，如是、不唐。」<p>其王歡喜，前為佛作禮，以頭面著佛足。王、群臣皆為佛作禮而去。壽終，皆生阿彌陀佛國。