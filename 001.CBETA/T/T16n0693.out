<juan>佛說造立形像福報經<p>闕譯人名附東晉錄<p>佛至拘羅懼國，有諸樹園主名拘翼。<p>時國王名優填，年始十四，聞佛當來，王即勅傍臣左右皆悉嚴駕。王行迎佛，遙見世尊，心中踴躍，極大歡喜，止車下步，罷却左右傍臣侍從及持蓋者，即前迎趣，便以頭面著地作禮，起復前行，如是至三。<p>佛言：「來前。」<p>王復前到，以頭面著佛足，起遶三匝，長跪叉手，白佛言：「天上、天下諸天人民無及佛者！今佛面目、身體、行步，光明巍巍好乃如是。我今視佛無有厭極，佛是天上、天下諸天人民之大師也，佛所慈心哀救甚多。」佛默然不應。<p>王復白佛言：「人作善者，此之福祐，當何所獲？佛去已後，我恐不復見佛。今欲作佛形像，恭敬承事，得何福報？願佛哀愍，為我說之，我欲聞知。」<p>爾時，佛告年少王：「汝所問，大善！諦聽吾說，以著心中。」<p>王即稽首言：「受教。」<p>佛告王曰：「若有作佛形像，所得福祐，我今悉當為汝說之。」<p>王言：「諾！受恩。」<p>佛言：「天下人民能作佛形像者，其後世世所生之處，眼目淨潔、面貌端政，身體手足常好柔濡，生於天上亦復淨潔諸天中勝，眼目面貌甚好無比。作佛形像其福如是。<p>「作佛形像所生之處，無有諸惡身體具足，死後得生第七梵天上，復諸天中，形貌端政絕好無比，為諸天所敬。作佛形像其福如是。<p>「作佛形像，後世常生勢尊貴家，受其氣力與世絕異，在所生處不墮貧家。作佛形像其福如是。<p>「作佛形像，後世所生身形殊妙，紫磨金色端政無比，常為眾人所共敬愛。作佛形像其福如是。<p>「作佛形像，後世生處常在富貴之家，財產珍寶不可稱數，常為父母、兄弟、宗族之所愛重。作佛形像其福如是。<p>「作佛形像，後世若生閻浮提中，常生帝王、公侯、賢善之家。作佛形像其福如是。<p>「作佛形像，後世得作帝王，特尊勝諸國王，當為諸王之所歸仰。作佛形像其福如是。<p>「作佛形像，後世得作遮迦越王，四天下諸王皆臣屬之。作佛形像其福如是。<p>「作佛形像，後世得作遮迦越王，飛行天上復下自恣，在所施為無所不至。作佛形像其福如是。<p>「作佛形像，後世生於第七梵天，壽一劫餘，智慧尊勝無上無能及者。作佛形像其福如是。於梵天壽盡當復來下，生於孝順有道法家。作佛形像其福如是。<p>「作佛形像，後所生處常為父母之所愛重，壽終復得生於天上。作佛形像其福如是。<p>「作佛形像，死後不復墮三惡道，當自守意常欲求佛。<p>「作佛形像，後世生處尊重於經，意欲常持雜好香華、雜好繒綵、燈火光明、諸天下中名好珍寶奉上佛塔，後無數劫，會當得佛涅槃之道。人有出意持妙珍寶、所愛重物奉上佛者，非餘凡人，皆是前世作佛形像者、習菩薩道者。作佛形像其福如是。<p>「作佛形像，其福無量，無窮盡時，不可稱數。如是四天下江河海水尚可升量，作佛形像其福甚多，多四天下江河海水過出十倍，後世所生常護佛道。<p>「作佛形像，譬如天雨，人有好舍無所憂畏。<p>「作佛形像，死後不復入於地獄、畜生、餓鬼諸惡道中。其有眾生見佛形像生恭敬心，叉手自歸佛塔舍利者，死後百劫不復入於地獄、畜生、餓鬼道中。死即生天，天上壽終，復生世間勢富之家，如是受福不可稱數，會當得佛涅槃之道。」<p>佛告優填王：「人作善者作佛形像，其福祐功德如是，終不唐苦。」<p>爾時，優填王以偈讚佛：「佛者大聖人，為眾生說法。拘深瞿師園，優填叉手問，聞梵音審諦，不動百福成，作佛形像者，得何等福報？」<p>爾時，世尊說偈答曰：「王諦聽吾說，福地恢上土，福德無過者，作佛形像報。恒生大富家，尊貴無極珍，眷屬常恭敬，作佛形像報。世世身無患，常得天眼報，無比紺青色，作佛形像報。父母見歡忻，端政威德重，愛樂終無厭，作佛形像報。金色身焰光，猶妙師子像，眾生見歡喜，作佛形像報。閻浮提大姓，剎利、婆羅門，福人於中生，作佛形像報。不生邊地國，不盲不醜陋，六情常完具，作佛形像報。臨終識宿命，見佛在其前，不覺死時苦，作佛形像報。作大名聞王，金輪飛行帝，典主四天下、作佛形像報。作釋天名因，神足典第二，三十三天奉，作佛形像報。此過出欲界，作梵梵天王，迦夷眾梵恭，作佛形像報。受福正如是，若能刻畵作，天地尚可稱，此福不可量。是故供養佛，華香香汁塗，供養大士者，得漏盡無為。」<p>佛說經竟，王大歡喜，即起，前以頭面著佛足而起，比丘、比丘尼、優婆塞、優婆夷，及其五百傍臣左右，皆起歡喜為佛作禮，後皆往生阿彌陀佛國，作大菩薩最尊第一。優填王聞其所說，歡喜受解，即得須陀洹道。