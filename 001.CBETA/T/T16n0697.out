<juan>佛說浴像功德經<p>大唐天竺三藏寶思惟譯<p>如是我聞：一時，薄伽梵在王舍城鷲峯山中，與大苾芻眾及與無量諸大菩薩摩訶薩俱。爾時，會中有一菩薩，名清淨慧，作是思惟：「以何因緣諸佛如來得清淨身？」又復念言：「若佛在世親近供養，及滅度後供養舍利，此二種人所獲福德功德齊不？」作是念已，承佛威神從座而起，頂禮佛足，白言：「世尊！諸佛如來以何因緣得清淨身？若佛在世親近供養，及滅度後供養舍利，此二種人所獲福德其功等不？」<p>爾時，世尊告清淨慧菩薩言：「善哉，善哉！汝今乃能為未來世諸眾生故，發如是問。汝當善聽，我今為汝分別解說。」<p>爾時，清淨慧菩薩白佛言：「唯然。世尊！願樂欲聞。」<p>佛告清淨慧菩薩言：「諸佛如來為求菩提，於往昔時所修三昧、戒定忍辱智慧、慈悲喜捨、解脫、解脫知見，力、無所畏、一切佛法、一切種智，悉皆清淨，是故如來得清淨身。又以華香幡蓋而以供養；復以香水浴如來身；復以寶蓋彌覆其上；以諸飲食鼓樂弦歌讚詠如來；以此功德迴向一切種智，所得功德無量無邊，乃至得成無上菩提。何以故？如來智慧無量無邊不可思議，所有福德亦復如是！<p>「清淨慧！我滅度後有二種舍利：一者、法身，二者、化身。若善男子，善女人等，供養舍利，造佛形像如大麥等，造塔如菴羅果，表剎如針、蓋如浮萍；持佛舍利，如芥子大安置其中，所得功德，如我在世等無差別。<p>「如是之人得十五種功德：一者、得淨念心。二者、得順法心。三者、得慚愧心。四者、得見如來。五者、發淨信心。六者、能持正法。七者、如說修行。八者、得親近諸佛。九者、諸佛國土隨意受生。十者、若生人中生大姓家，其心柔軟人所敬重。十一者、纔生人中得念佛心。十二者、諸魔軍眾不能惱亂。十三者、於末法時能護正法。十四者、常得十方諸佛如來恒加覆護。十五者、速得成就五分法身。」<p>爾時世尊而說頌曰：「若以清淨心，於如來滅後，供養舍利者；或造於塔廟，及如來形像；於彼塔像前，掃塗漫陀羅，以種種花香，散布於其上，以諸妙香水，而浴於佛像，上妙諸飲食，淨持以供養，讚禮佛功德。無量難思議，智慧及神通，諸善巧方便，悉皆到彼岸。」<p>爾時，清淨慧菩薩聞佛世尊說是頌已，而白佛言：「世尊！若佛在世及滅度後未來世中，諸眾生等，云何浴像？唯願如來為眾生故，開示演說。」<p>佛言：「清淨慧！如佛在世，諸眾生等發起淨心，於佛滅後亦應如是，不作執空有想，於諸善品心懷渴仰不生疲厭，何以故？為成就如來法報身故。我已曾為汝說四真諦法、十二因緣、六波羅蜜，我今為汝說浴像法，諸供養中最為殊勝。<p>「善男子！若欲沐像，應以牛頭栴檀、紫檀、多摩羅香、甘松、芎藭、白檀、欝金、龍腦、沈香、麝香、丁香，以如是等種種妙香，隨所得者，以為湯水置淨器中，先作方壇敷妙床座，於上置佛；以諸香水次第浴之；用諸香水周遍訖已，復以淨水於上淋洗。其浴像者，各取少許洗像之水，置自頭上，燒種種香以為供養。<p>「初於像上下水之時，應誦以偈：「『我今灌沐諸如來，淨智功德莊嚴聚；五濁眾生令離垢，願證如來淨法身。』<p>「燒香之時當誦斯偈：「『戒定慧解知見香，遍十方剎常芬馥；願此香烟亦如是，迴作自他五種身。』」<p>爾時世尊說是法已，眾中有無量菩薩摩訶薩獲得清淨無垢三昧，即從座而起；無量天人得不退轉無上菩提。<p>爾時阿難白佛言：「世尊！當何名此經？我等云何奉持？」<p>佛言：「此經名為『洗浴諸佛得身清淨』，應如是持。」<p>說是經已，一切眾會皆大歡喜，信受奉行。