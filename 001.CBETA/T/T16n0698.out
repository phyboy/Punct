<juan>浴佛功德經<p>大唐沙門釋義淨譯<p>如是我聞：<p>一時，薄伽梵在王舍城鷲峯山頂，與大苾芻眾千二百五十人俱，復有無量無邊大菩薩眾、天龍八部，悉皆雲集。<p>爾時清淨慧菩薩在眾中坐，為欲愍念諸有情故，作是思惟：「諸佛、如來以何因緣得清淨身，相好具足？」復作是念：「諸眾生類，得值如來，親近供養，所獲福報，無量無邊。未知如來般涅槃後，所有眾生作何供養、修何功德，令彼善根速能究竟無上菩提？」作是念已，即從座起，偏袒右肩，頂禮佛足，長跪合掌白佛言：「世尊！我欲請問，願垂聽許。」<p>佛言：「善男子！隨汝所問，我當為說。」<p>爾時清淨慧菩薩白佛言：「諸佛、如來、應、正等覺以何因緣得清淨身，相好具足？又諸眾生，得值如來，親近供養，所獲福報，無量無邊。未審如來般涅槃後，所有眾生作何供養、修何功德，令彼善根速能究竟無上菩提？」<p>爾時世尊告清淨慧菩薩言：「善哉，善哉！汝能為彼未來眾生發如是問。汝今諦聽，善思念之，如說修行！吾當為汝分別解說。」<p>清淨慧菩薩言：「唯然，世尊！願樂欲聞。」<p>佛告清淨慧菩薩言：「善男子！應知布施、持戒、忍辱、精進、靜慮、智慧、慈悲喜捨、解脫、解脫知見、力、無所畏、一切佛法、一切種智善清淨故，如來清淨。若於如是諸佛、如來，以清淨心種種供養，香花瓔珞、幡蓋敷具，布在佛前，種種嚴飾，上妙香水澡浴尊儀，燒香普熏運心法界。復以飲食、鼓樂、弦歌、讚詠如來不共功德，發殊勝願，迴向無上一切智海，所生功德，無量無邊，乃至菩提常令相續。所以者何？如來福、智不可思議，無數無等。善男子！諸佛、世尊具有三身，謂法身、受用身、化身。我涅槃後，若欲供養此三身者，當供養舍利。然有二種：一者、身骨舍利；二者、法頌舍利。」即說頌曰：「諸法從緣起，如來說是因；彼法因緣盡，是大沙門說。<p>「若男子、女人、苾芻五眾應造佛像。若無力者，下至大如䵃麥，造窣覩波形如棗許，剎竿如針，蓋如麩片，舍利如芥子，或寫法頌，安置其中。如上珍奇，而為供養，隨己力能，至誠殷重，如我現身，等無有異。<p>「善男子！若有眾生能作如是勝供養者，成就十五殊勝功德而自莊嚴：一者、常有慚愧；二者、發淨信心；三者、其心質直；四者、親近善友；五者、入無漏慧；六者、常見諸佛；七者、恒持正法；八者、能如說行；九者、隨意當生淨佛國土；十者、若生人中，大姓尊貴，人所敬奉，生歡喜心；十一者、生在人中，自然念佛；十二者、諸魔軍眾不能損惱；十三者、能於末世護持正法；十四者、十方諸佛之所加護；十五者、速得成就五分法身。」<p>爾時世尊即說頌曰：「我般涅槃後，能供養舍利，或造窣覩波，及以如來像，於彼像塔處，塗拭曼荼羅，以種種香華，散布於其上，以淨妙香水，灌沐於像身，上味諸飲食，盡持以供養，讚歎如來德，無量難思議，方便智神通，速至於彼岸，獲得金剛身，具三十二相、八十隨形好，濟度諸群生。」<p>爾時清淨慧菩薩聞是頌已，白佛言：「未來眾生云何浴像？」<p>佛告清淨慧菩薩言：「汝等當於如來起正念心，勿著二邊，迷於空有；於諸善品，渴仰無厭；三解脫門，善修智慧；常求出離，勿住生死；於諸眾生，起大慈悲，願得速成三種身故。<p>「善男子！我已為汝說四真諦、十二緣生、六波羅蜜，今更為汝及諸國王、王子、大臣、後宮妃后、天龍、人、鬼說浴像法，諸供養中最為第一，勝以恒河沙等七寶布施。若浴像時，應以牛頭栴檀、白檀、紫檀、沈水、熏陸、欝金香、龍腦香、零陵、藿香等，於淨石上磨作香泥，用為香水，置淨器中。於清淨處，以好土作壇，或方或圓，隨時大小，上置浴床，中安佛像，灌以香湯，淨潔洗沐，重澆清水。所用之水，皆須淨濾，勿使損虫。其浴像水，兩指瀝取，安自頂上，名吉祥水，瀉於淨地，莫令足踏。以細軟巾，拭像令淨，燒諸名香，周遍香馥，安置本處。<p>「善男子！由作如是浴佛像故，能令汝等人、天大眾現受富樂，無病延年；於所願求，無不遂意；親友眷屬，悉皆安隱；長辭八難，永出苦源；不受女身，速成正覺。既安置已，更燒諸香，親對像前，虔誠合掌，而說讚曰：「我今灌沐諸如來，淨智功德莊嚴聚，願彼五濁眾生類，速證如來淨法身。戒、定、慧、解、知見香，遍十方剎常芬馥，願此香烟亦如是，無量無邊作佛事。亦願三塗苦輪息，悉令除熱得清涼，皆發無上菩提心，永出愛河登彼岸。」<p>佛說此經已，是時眾中有無量無邊菩薩得無垢三昧；無量諸天得不退智；諸聲聞眾願求佛果；八萬四千眾生皆發阿耨多羅三藐三菩提心。<p>爾時清淨慧菩薩白佛言：「世尊！幸蒙大師哀愍我等，教浴像法。我今勸化國王、大臣、一切信心樂功德者，於日日中澡沐尊儀，獲大利益，常當頂受，歡喜奉行！」