<juan>分別緣起初勝法門經卷上<p>大唐三藏法師玄奘奉<#sp>詔譯<p>如是我聞：<p>一時，薄伽梵在室羅筏住誓多林給孤獨園。時有眾多大苾芻眾，在安適堂同集會坐，作如是類往復談論言：「諸大德！世尊曾以無量異門，說十二分甚深緣起，於彼最初宣說無明，以為緣性。何因緣故，一切煩惱諸行緣中，唯說無明以為緣性？於此無明見何殊勝？」由是因緣便興諍論。<p>于時世尊，遊於天住，以超過人清淨天耳，聞如是事。於日晚時從宴坐起，詣安適堂在大眾前，敷如常座結加趺坐，以清美音告諸大眾：「汝等何故集此堂中而興諍論？汝等今者，為何所論於此集會？」<p>時諸大眾白言：「世尊！我等集此，作如是類往復談論言：『諸大德！世尊曾以無量異門說十二分甚深緣起，於彼最初，宣說無明以為緣性。何因緣故，一切煩惱諸行緣中，唯說無明以為緣性？於此無明見何殊勝？』世尊！我等由是因緣便興諍論，我等今者為論是事於此集會。」作是語已。<p>爾時世尊告彼大眾：「我有如是分別緣起初勝法門，汝應諦聽極善作意，當為汝說。云何名為分別緣起初勝法門？謂十一種殊勝事故，於緣起初，宣說無明以為緣性。何等十一？謂所緣殊勝、行相殊勝、因緣殊勝、等起殊勝、轉異殊勝、邪行殊勝、相狀殊勝、作業殊勝、障礙殊勝、隨縛殊勝、對治殊勝。」<p>爾時眾中有一苾芻，從座而起偏袒右肩，合掌禮佛，白言：「世尊！云何無明所緣殊勝？」<p>世尊告曰：「無明所緣，即是一切若因若果有眾過患諸雜染品，及以一切若因若果有眾功德諸清淨品，是名無明所緣殊勝。」<p>復言：「世尊！云何無明行相殊勝？」<p>世尊告曰：「如是無明隱覆真實顯現虛妄，以為行相，是名無明行相殊勝。」<p>復言：「世尊！云何無明因緣殊勝？」<p>世尊告曰：「如是無明，普於一切煩惱雜染、諸業雜染、諸生雜染，能作因緣根本依處。云何一切煩惱雜染？謂略有三煩惱品類，普攝一切煩惱雜染，謂無知煩惱、猶預煩惱、顛倒煩惱。云何一切諸業雜染？謂略有三自相差別身語意業及三障礙對治差別，謂福、非福及不動業，普攝一切諸業雜染。云何一切諸生雜染？謂略有三依止三受，謂樂及苦、不苦不樂，所起三苦，壞苦、苦苦及以行苦，普攝一切諸生雜染。云何無明普於一切煩惱雜染、諸業雜染、諸生雜染，能作因緣根本依處？謂於諸諦有二種愚，能令一切煩惱雜染，未生而生生已增廣，及令一切諸業雜染，未生而生生已積集，亦令一切諸生雜染，未生而生生已不轉，是故我說如是無明，普於一切煩惱雜染、諸業雜染、諸生雜染，能作因緣根本依處，是名無明因緣殊勝。」<p>復言：「世尊！云何無明等起殊勝？」<p>世尊告曰：「謂此無明，或愚當來苦諦所攝後有自體，或愚現法苦諦所攝已得自體，如是愚者，或有能引所引緣起，或有能生所生緣起。此二緣起，即以愚於當來現法自體無明作等起緣。」<p>復言：「世尊！云何能引所引緣起？」<p>世尊告曰：「第一無明緣行，行緣識，識緣名色，名色緣六處，六處緣觸，觸緣受，是名能引所引緣起。」<p>復言：「世尊！云何能生所生緣起？」<p>世尊告曰：「第二無明緣受，受緣愛，愛緣取，取緣有，有緣生，生緣老死，是名能生所生緣起。」<p>復言：「世尊！云何名為第一無明與其能引所引緣起作等起緣？」<p>世尊告曰：「謂有一類，愚於當來後有自體，即便發起後有希求。由愚所生後有希求，便於後有見勝功德，若於現法執著可愛、不可愛境，邪分別故，造非福行，彼於資具生貪著故，或於怨憎生瞋恚故，及彼相應不能決了，功德過患放逸愚故，造斯惡行，即於後世所有過失，不能思惟、不能解了，行相無明能作如是非福行緣。若於後有見勝功德，或見出離，便造福行或不動行，彼依教法或依誨法，發起思擇及修習故，能造斯行。應知如是思擇修習雖在善心，然不如理作意思惟，故是後有愚癡所引，謂於後有見勝功德，癡覆藏故，及見出離，癡覆藏故。如是非福、福、不動行，障礙對治，與六識身俱生俱滅，能於現在已得生滅異熟識中安置諸行，三種習氣由此方便，攝受後有新生種子。攝受後有新種子故，於當生中所起後有所攝名色，六處、觸、受次第而生，此名色等。於現已得異熟識中，但起因性未有果性，是故但名所引緣起，如是名為第一無明與其能引所引緣起作等起緣。」<p>復言：「世尊！云何名為第二無明與其能生所生緣起作等起緣？」<p>世尊告曰：「謂有一類，愚於現在已得自體，於六觸處為緣生受，便起味著。由味著故，希求當來如是類受。由希求故，於追求時便起於取，樂受所起愛為緣故，發生欲取。言欲取者，謂於諸欲妄分別貪，此為上首。此為前行，便有欲界一切煩惱。若復以其苦受為緣，生無有愛，厭離俱行非理所引，厭離相應，依止此愛，不正方便求無有時，即便發起出離惡見、定期惡見，及此二種所依惡見。由此義故，名愛緣取。若即以此取為所依，不離欲貪而命終者，由此諸見及與欲界一切煩惱，名有欲界愛為緣取。若離欲貪，或離色貪，彼色界愛或無色愛便得生處。彼於色界或無色界煩惱轉時，發起色界、無色界取，由此諸色、無色煩惱及彼諸見，名有色界愛為緣取，及無色界愛為緣取。彼由如是愛為緣取，先得種種行所熏習異熟果識，名為有取。彼由如是取所攝受，先所積集行等種子，若彼彼處諸愛未斷，即彼彼處功能現前，能生後有。由彼行等能有當生，能令生有將入現在，故說名有。由彼取力，行等成有。以是為緣，從此命終，先所引發漸次生起，由此義故，名有緣生。生既生已，先起時分變異名老，於最後邊命盡名死，由是故名生緣老死。如是名為第二無明與其能生所生緣起為等起緣。」<p>復言：「世尊！何緣不說愛取二種能生緣起與行為緣？」<p>世尊告曰：「愛取二種自界所行有分齊故。所以者何？欲界愛取，與彼色界或無色界諸不動行為等起緣，不應道理，非境界故。如說欲界愛取二種於不動行，如是色界愛取二種於無色界諸不動行，若無色界愛取二種於欲界行或色界行，及以色界愛取二種於欲界行，當知亦爾。」<p>復言：「世尊！何緣欲界愛取二種，不與非福、福行為緣？」<p>世尊告曰：「諸有現前愛非愛境增上力故，發生欲愛起不善根造非福行，一切皆由於因於果非福行中不知過患。彼由意樂有過失故，或由加行有過失故，起非福行。如是意樂、加行過失，唯用無明以為勝緣，非境界愛及不善根。若由欲愛造諸福行，彼信為依乃造斯行，於死於生起定信故。此愛及取，由信攝伏，我施設為有覆無記。若法欲界有覆無記，於發諸行無勝功能，以於因果及福行中不知出離，求可愛生造斯福行故，此福行亦唯無明以為勝緣。」<p>復言：「世尊！何緣色界愛取二種不作色界不動行緣？」<p>世尊告曰：「諸有未離欲界貪者，色界愛等未得生處。若無生處則無堪能，故非色界不動行緣。如說色界愛取二種，於其色界諸不動行；如是無色愛取二種，於無色界諸不動行，應知亦爾。彼於色界或無色界，有過患身，起有功德作意想見，或依教法或依誨法，發起如是非理作意，能為彼界不動行緣。如是所起非理作意無明所引，如是無明由此所起非理作意及果為伴，能為彼界不動行緣。是故應知，彼不動行亦唯無明以為勝緣。復有一類，依無有愛造諸福行或不動行，彼由如是無有愛故，既於諸有見多過患，豈更悕求當來諸有？然於無有不如實知，由無知故，不得諸有真對治道。又無知故，於非對治起對治想，造諸福行或不動行。由是道理，如是諸行應知唯用無明為緣，非愛及取為諸行緣。」<p>復言：「世尊！諸所有行，與六識身相應俱有，同生同滅，何緣故說行是識緣？」<p>世尊告曰：「以六識身與福、非福及不動行相應俱有，同生同滅，異熟識中安置諸行熏習種子，引發餘生新異熟識。由此道理，是故宣說行是識緣。」復言：「世尊！何緣名色、六處、觸、受諸分種子，異熟識中同時引發，而復說有先後次第？」<p>世尊告曰：「彼於當來，先後次第而生起故，如是而說。」<p>復言：「世尊！何緣名色、六處、觸、受，說為當來生身之相？」<p>世尊告曰：「由彼是因受用依止，及是其因受用體故。」<p>復言：「世尊！若唯名生都無其色，斯有何過？」<p>世尊告曰：「若一生中唯有其名不依色住，相續生起不應道理。」<p>復言：「世尊！若唯色生都無其名，斯有何過？」<p>世尊告曰：「若唯有色無名執受，即應散壞不得增長。」<p>復言：「世尊！若但說言識緣六處，斯有何過？」<p>世尊告曰：「初受生時六處未滿，唯有身根及意根轉，應不可得由此兩根為體。名色最初有故，次第增長，與後圓滿六處為緣故，說名色是六處緣。」<p>復言：「世尊！若六處滿生身究竟，何緣復說觸受二種？」<p>世尊告曰：「若於生身六處已滿，雖是受用所依究竟，而未得名受用究竟，由因及受，方得說名受用究竟。是故應知，要須受用所依究竟，及與受用因體究竟，方得說名生身究竟。」<p>復言：「世尊！如說無明為緣生愛，又復說言受是愛緣。若唯無明是其愛緣、不緣於受，斯有何過？」<p>世尊告曰：「愛有三種，應於一時三種俱起，由愛觀待受為緣故，非一時起，由此道理，非唯無明與愛為緣。」<p>復言：「世尊！若爾，此愛唯受為緣，斯有何過？」<p>世尊告曰：「應一切受皆是愛緣，然復有受非是愛緣，彼能為緣斷滅諸愛，是故非唯受為愛緣。」<p>復言：「世尊！若唯說愛與有作緣，不緣於取，斯有何過？」<p>世尊告曰：「悕求名愛，於嶮惡趣無有悕求，然由所作非福行故，雖求善趣相違果生，彼果生時豈緣於愛？唯應用彼取為其緣。又如所說無有愛者，悕求無有；求無有時，由造福行、不動行故，相違果生。此果生時豈緣於愛？唯應說彼取為其緣。由此道理，非唯用愛與有為緣。」<p>復言：「世尊！若取緣有，有緣生者，何緣不說取之與有以為集諦？」<p>世尊告曰：「愛能造作四種業故，一者此愛於其自體境界受中，能作貪味繫縛業故；二者此愛能作發起諸取業故；三者此愛能作令先所引行等成有業故；四者此愛能作死後續生業故。由是因緣，唯說此愛以為集諦。」<p>復言世尊！若生老死，名色六處觸受為相，於此生身何緣顯示生老死名。世尊告曰：「為顯如是生身之相，有三種苦成苦性故。」<p>復言：「世尊！生顯何苦？」<p>世尊告曰：「生顯行苦。」復言：「世尊！老顯何苦？」<p>世尊告曰：「老顯壞苦。」復言：「世尊！死顯何苦？」<p>世尊告曰：「死顯苦苦。」復言：「世尊！如是四種生身之相，由生老死有何差別？」<p>世尊告曰：「即此四種生身之相，若次第生，若屬彼生，若如是生，應知是名生身生相。」<p>復言：「世尊！云何次第生身生相？」<p>世尊告曰：「於其最初有下種生，從此無間有漸增生，從此無間有出胎生，從此無間有漸長生。既成長已，受用言說能得等生，如是品類名次第生。」<p>復言：「世尊！此屬誰生？」<p>世尊告曰：「蘊、界、處生都無有我。所以者何？以諸蘊等漸增長故，其性無常，即無常法有此生相。」<p>復言：「世尊！云何而生？」<p>世尊告曰：「由命根力有暫時住，分限法故，其性無常，即無常法如是而生。即此四種生身之相，時分變異，應知能作五種衰損，說名為老。」<p>復言：「世尊！云何名為五種衰損？」<p>世尊告曰：「一者鬚髮衰損，以彼鬚髮色衰壞故；二者身相衰損，形色膚力皆衰損故；三者作業衰損，發言氣上喘息逾急，身戰掉故，住便僂曲，以其腰脊皆無力故，坐即低屈身羸弱故，行必按杖，身虛劣故，凡所思惟智識愚鈍，念惛亂故；四者受用衰損，於現資具，受用劣故，於戲樂具，一切不能現受用故，於諸色根所行境界，不能速疾明利而行，或不行故；五者命根衰損，壽量將盡，隣近死故，遇少死緣，不堪忍故。即於此四生身相中，復有六種死差別相：一者究竟死、二者不究竟死、三者自相死、四者不究竟死分差別相、五者究竟死分差別相、六者時非時死。應知此中自相死者，謂識離身，色相滅沒差別之相，如是名為生身相中名色等相由生老死而有差別。」<p>復言：「世尊！於緣起中說三種愛，一切皆是生身之緣。何緣處處多分，唯說欲界生身？」<p>世尊告曰：「欲界生身相最麁故，易顯了故，非永解脫退還道故。」<p>復言：「世尊！如先所說諸引緣起，諸生緣起有十二分，於諸分中，幾是能引？幾是所引？幾是能生？幾是所生？」<p>世尊告曰：「應知於此十二分中，無明與行及識一分，名為能引；復有一分識及名色、六處、觸、受，名為所引；復有一分受、愛、取、有，名為能生；生及老死名為所生，應知一分名色、六處及與觸、受，亦名所生。」<p>復言：「世尊！如是諸分，若引若生，為一時起？為次第起？」<p>世尊告曰：「一時而起，次第宣說。」<p>復言：「世尊！如是諸分，若一時起，何因緣故，先說其引後說其生？」<p>世尊告曰：「要由有引後有方生，非無引故。」<p>復言：「世尊！無明亦緣非理作意，何故唯說無明為緣？」<p>世尊告曰：「無明亦引非理作意與行為緣，又從無明所生觸受為緣生愛，是故偏說。」<p>復言：「世尊！略由幾相應知緣起？」<p>世尊告曰：「略由三相應知緣起：一者由無動作知緣起相，二者由性無常知緣起相，三者由有堪能知緣起相。」
。
<juan>分別緣起初勝法門經卷下<p>大唐三藏法師玄奘奉<#sp>詔譯<p>「復次，世尊！如餘處說緣有四種，所謂因緣、等無間緣，及所緣緣并增上緣。世尊！今者依何緣說無明緣行，依何緣說次第乃至生緣老死？」<p>世尊告曰：「我依諸行總相宣說，有四種緣，今此義中，我惟依一增上緣說無明緣行，次第乃至生緣老死。此增上緣復有二種，一遠、二近。」<p>復言：「世尊！此增上緣云何為遠？云何為近？」<p>世尊告曰：「非理作意若未生時，無明隨眠能為諸行遠增上緣；生已便作近增上緣。非理作意所引諸行，與六識身相應俱有同生同滅，若未生時，彼能為識遠增上緣；彼若生已，便能為識近增上緣。未死沒時，識為名色遠增上緣；既死沒已，識為名色近增上緣。如以其識望彼名色，如是以其所引名色，望彼所生名色亦爾。如以名色望彼名色，如是六處望彼六處，觸望於觸，受望於受，亦復如是。如以無明望彼諸行，無明望愛，愛望於取，取望於有，亦復如是。如以其識望彼名色，以名色等望名色等，如是以有望生亦爾。若在胎藏、嬰孩、童子、少年時，生能為老死遠增上緣；諸根成熟命將盡時，應知能作近增上緣。」<p>復言：「世尊！如彼有因、有緣、有由，法門經說愛是業因，有何密意？」<p>世尊告曰：「有所攝業用愛為因，是為此中所說密意。」<p>復言：「世尊！此因、緣、由三種別義，云何應知？」<p>世尊告曰：「諸能引發後生種子，是其因義；若與此生作依作持令得生起，是其緣義；既命終已，導引近生令得生起，是其由義。如是應知三義差別。」<p>復言：「世尊！言緣起者，是何句義？」<p>世尊告曰：「如是諸分，各由自緣和合無闕相續而起，如是名為緣起句義。」<p>復言：「世尊！惟有此生相續緣起？為更別有所餘緣起？」<p>世尊告曰：「我說緣起，略有八門：一者、說有受用世俗境界緣起，謂緣眼色生於眼識，三事和合便有其觸，觸為緣受，如是廣說；二者、說有任持緣起，謂緣四食諸根大種安住增長；三者、說有食因緣起，謂求諸穀，田、種、水緣發生牙等；四者、說有一切生身相續緣起，謂由能引，能生諸分別，生一切所引所生；五者、說有一切生身依持緣起，謂諸世界由諸因緣施設成壞；六者、說有一切生身差別緣起，謂由不善、善有漏業，施設三惡、人天趣別；七者、說有清淨緣起，謂依他音，及依自內如理作意，發生正見能滅無明，無明滅故諸行隨滅，廣說乃至，由生滅故老死隨滅。」<p>復言：「世尊！如無明等次第為緣能生行等，為即如是次第滅耶？」<p>佛言：「不爾。」<p>復言：「世尊！何緣次第而說彼滅？」<p>世尊告曰：「為欲顯示由先諸分不生功能，令後諸分得不生法，故次第說，然非不為生相滅法有次第轉。八者、說有自在緣起，謂善修治靜慮為緣，諸修定者隨所願樂，如是皆成終無別異。如是名為我所略說八門緣起。」<p>復言：「世尊！如佛所說，因業故生，因愛故轉。依何密意作如是說？」<p>世尊告曰：「無明為緣，先於諸有，造作增長種種福行或非福行或不動行，引發攝受種種生身種子差別。於此有中若愛未斷，由此愛故能令行等轉成其有。有起後有自體功能，如是功能不離於愛。依此密意故說是言，因業故生，因愛故轉。」<p>復言：「世尊！若世尊說愛是轉因，何緣但說取為有緣，非愛緣有？」<p>世尊告曰：「若離於取，有愛不能為緣轉變非福行等，令成有支生諸惡趣。又若離取，諸無有愛不能為緣，轉變福行不動行等，令成有支於不定地及於定地生諸善趣。是故非唯愛為有緣，然彼有支定緣於取。」<p>復言：「世尊！如《大因緣法門經》說：『汝阿難陀！若於彼彼有情類中無有生者，應無如是如是類生；若一切生都無有者，應不施設生緣老死。』依何密意作如是說？」<p>世尊告曰：「依所引生及所生生，二種密意，作如是說。又依老死遠增上緣，及依老死近增上緣，二種密意，作如是說。」<p>復言：「世尊！先為略說緣起句義，其緣起義猶未為說，云何應知？」<p>世尊告曰：「諸緣起義，略有十一，如是應知：謂無作者義是緣起義，有因生義是緣起義，離有情義是緣起義，依他起義是緣起義，無動作義是緣起義，性無常義是緣起義，剎那滅義是緣起義，因果相續無間絕義是緣起義，種種因果品類別義是緣起義，因果更互相符順義是緣起義，因果決定無雜亂義是緣起義。如是應知緣起略義。」<p>復言：「世尊！如餘經說，緣起甚深。云何應知如是緣起甚深之相？」<p>世尊告曰：「即依十一緣起略義，應知緣起五甚深相。何等為五？一因甚深、二相甚深、三生甚深、四差別甚深、五流轉甚深。應知緣起甚深之相，復有五種。何等為五？謂相甚深、引發因果諸分甚深、生起因果諸分甚深、差別甚深、對治甚深。應知緣起復有五種甚深之相。何等為五？謂攝甚深、順次甚深、逆次甚深、執取甚深、所行甚深。是名無明等起殊勝。」<p>復言：「世尊！云何無明轉異殊勝？」<p>世尊告曰：「略有四種轉異無明。何等為四？一者隨眠轉異無明，二者纏縛轉異無明，三者相應轉異無明，四者不共轉異無明。」<p>復言：「世尊！誰有何等轉異無明，而說無明為緣生行？」<p>世尊告曰：「外法異生非理作意所引四種轉異無明，由此為緣，生福、非福及不動行。如是所說外法異生所有福行及不動行相應善心，一切皆是非理作意所引等流。內法異生若放逸者，彼除一種不共無明，所餘無明引發放逸，為緣生行。內法異生若不放逸勤修學者及聖有學，三種無明引發妄念為非福緣，然此非福不能為緣招三惡趣。故此非福，我不說為無明緣行。如是所說不共無明，內法異生雖不放逸，而修學者亦未能斷，諸聖有學應知永斷。又不放逸內法異生，若造福行及不動行，彼是正法如理作意，相應善心之所引發，解脫為依迴向解脫而引發故，雖於善趣感殊勝生，而非無明起增上緣，然能作彼四種無明。斷增上緣諸聖有學，不共無明已永斷故，不造新業，所有故業由隨眠力未永斷滅，暫觸還吐，如是所有無明緣行，生生漸滅不復增長。由此道理，應知內法諸有學者，不緣無明更造諸行。是故惟依外法異生，我說順次雜染緣起，最極圓滿，非住內法，是名無明轉異殊勝。」<p>復言：「世尊！云何無明邪行殊勝？」<p>世尊告曰：「彼四無明，於諸諦中皆能發起增益、損減二種邪行。」<p>復言：「世尊！如何名為增益、損減二種邪行？」<p>世尊告曰：「由四顛倒，謂於非法見為是法，或於是法見為非法，或於生天解脫道中非方便者見是方便，是方便者見非方便，如是名為增益邪行；諸有誹謗、一切邪見，如是名為損減邪行。是名無明邪行殊勝。」<p>復言：「世尊！云何無明相狀殊勝？」<p>世尊告曰：「應知無明有二種相：一者微細自相殊勝，二者遍於可愛非愛俱非境界共相殊勝。所以者何？纏縛無明尚為微細難知難了，況彼所有隨眠無明；相應無明尚為微細難知難了，況彼所有不共無明。遍於一切可愛、非愛、俱非境界，覆真實相顯虛妄相，共相而轉非餘煩惱，有如是相，是故殊勝。餘身見等共相煩惱，亦用無明為依而轉，是名無明相狀殊勝。」<p>復言：「世尊！云何無明作業殊勝？」<p>世尊告曰：「應知無明略有二種所作事業：一者無明普能造作一切流轉所依事業，二者無明普能造作一切寂止能障事業。」<p>復言：「世尊！何等名為一切流轉？」<p>世尊告曰：「若是處轉、若是事轉、若如是轉，我總說為一切流轉。」<p>復言：「世尊！是何處轉？」<p>世尊告曰：「於三世處由我分別。」<p>復言：「世尊！是何事轉？」<p>世尊告曰：「內外六處由我取執。」<p>復言：「世尊！云何而轉？」<p>世尊告曰：「諸業異熟相續流轉，由我分別、由邪分別。」<p>復言：「世尊！云何名為一切寂止？」<p>世尊告曰：「一切寂止略有四種：一者寂止所依、二者寂止所緣、三者寂止作意、四者寂止果成，是名無明作業殊勝。」<p>復言：「世尊！云何無明障礙殊勝？」<p>世尊告曰：「應知無明障礙勝法、障礙廣法。」<p>復言：「世尊！如何無明障礙勝法？」<p>世尊告曰：「言勝法者，能攝五根令其和合，所謂慧根，障礙此者即是無明，是故說名障礙勝法。」<p>復言：「世尊！如何無明障礙廣法？」<p>世尊告曰：「言廣法者，聞所成智、思所成智、修所成智，障礙此者即是無明，是故說名障礙廣法。」<p>復言：「世尊！如說無智名為無明，此唯智無名無明耶？」<p>世尊告曰：「非唯智無名為無明。」<p>復言：「世尊！若唯智無名為無明，斯有何過？」<p>世尊告曰：「若爾，無明應不可立決定體相。所以者何？聞所成智體上，無有思所成智；思所成智體上，無有修所成智；一切世間修所成智體上，無有一切出世修所成智；出世有學智上，無有諸無學智；無學聲聞智上，無有如來等智。若如是者，應即是智即是無智，如是無明應不可立決定體相。又我於彼三善根中，說有無癡，應但癡無說名無癡，然非癡無說名無癡，故非明無說名無明，而別有一心所有法，不知真實說名無明。如別有一心所有法，了知真實說名為智，又唯明無名無明者，應無如是一切無明十一殊勝。是故應知，非唯明無說名無明，是名無明障礙殊勝。」<p>復言：「世尊！云何無明隨縛殊勝？」<p>世尊告曰：「乃至有頂三界有情，於諸諦中所有無智隨眠隨縛未缺未減，由彼有情說名具縛。又此無智，善趣惡趣因果差別，無色有情有其下品，色界有情有其中品，欲界有情有其上品，如是成就三品無明。諸有情類當來可生，一一法爾三品隨縛。此說異生，若諸聖者漸次永斷，若具上中定有中下，或有中下而無上中。又阿羅漢，雖盡諸漏脫煩惱障，應知尚有所知障攝無明隨縛，如是無明，應知極遠隨逐有情，唯除諸佛餘皆隨縛。是名無明隨縛殊勝。」<p>復言：「世尊！云何無明對治殊勝？」<p>世尊告曰：「有二妙智對治無明。何等為二？一依他音，或不依止少分有量法界妙智；二依他音，全分無量法界妙智。」<p>復言：「世尊！少分有量法界妙智，為何所緣？有何行相？作何事業？」<p>世尊告曰：「少分有量法界妙智，緣四聖諦十六行相，作無明等煩惱業，生一切雜染離繫事業。」<p>復言：「世尊！云何應知生苦之相？」<p>世尊告曰：「是內緣苦所依性故，是外緣苦所依性故，是俱緣苦所依性故。」<p>復言：「世尊！內緣苦者其相云何？」<p>世尊告曰：「所謂病苦、老苦、死苦。」<p>復言：「世尊！外緣苦者其相云何？」<p>世尊告曰：「非愛和合、所愛別離、求不得苦。」<p>復言：「世尊！俱緣苦者其相云何？」<p>世尊告曰：「所謂略說五取蘊苦。」<p>復言：「世尊！云何名愛？」<p>世尊告曰：「謂於現在自體貪著。」<p>復言：「世尊！後有愛者其相云何？」<p>世尊告曰：「謂於未來自體希求。」<p>復言：「世尊！云何憙貪俱行愛耶？」<p>世尊告曰：「謂於已得攝受資財現前境界，深生味著。」<p>復言：「世尊！云何名為彼彼憙愛？」<p>世尊告曰：「謂於未得攝受資財非現境界，種種追求。」<p>復言：「世尊！云何此愛永斷無餘？」<p>世尊告曰：「見修所斷煩惱斷故，下分上分諸結斷故，畢竟斷故，未來苦果諸愛斷故，現在苦果諸愛斷故，是名此愛無餘永斷。」<p>復言：「世尊！云何棄捨？」<p>世尊告曰：「諸見所斷煩惱斷故。」<p>復言：「世尊！云何變吐？」<p>世尊告曰：「諸修所斷煩惱斷故。」<p>復言：「世尊！云何永盡？」<p>世尊告曰：「諸下分結已永斷故。」<p>復言：「世尊！云何遠離？」<p>世尊告曰：「諸上分結已永斷故。」<p>復言：「世尊！云何永滅？」<p>世尊告曰：「畢竟斷故。」<p>復言：「世尊！云何寂靜？」<p>世尊告曰：「未來苦果愛永斷故。」<p>復言：「世尊！云何隱沒？」<p>世尊告曰：「現在苦果愛永斷故。」<p>復言：「世尊！云何正見？」<p>世尊告曰：「所謂現觀前方便慧，正現觀慧，及與現觀後所得慧，超越所知方便聖教諸邪解行。」<p>復言：「世尊！云何正思？」<p>世尊告曰：「謂於三寶已得證淨，為所依止，於彼功德隨念思惟，超越歸依外道師等。」<p>復言：「世尊！云何正語？」<p>世尊告曰：「謂聖所愛無漏戒攝，無漏作意同時而轉，於四語業能正遠離，超越一切諸險惡趣。」<p>復言：「世尊！云何正業？」<p>世尊告曰：「謂聖所愛無漏戒攝，無漏作意同時而轉，於三身業能正遠離，超越一切諸險惡趣。」<p>復言：「世尊！云何正命？」<p>世尊告曰：「謂聖所愛無漏戒攝，無漏作意同時而轉，於邪命趣身語二業能正遠離，超越一切諸險惡趣。」<p>復言：「世尊！云何正勤？」<p>世尊告曰：「於上解脫欲樂為依，發勤精進遠離障礙，圓滿對治。」<p>復言：「世尊！云何正念？」<p>世尊告曰：「勤修止觀諸瑜伽師依止三相，時時於彼三種相中及不放逸，俱行境界心現明記，超越遠離修道加行。」<p>復言：「世尊！云何正定？」<p>世尊告曰：「謂由如是七種定具，資助瑩飾心一境性，乃至能作如是七支勝進依止，及與引發殊勝功德作所依止。」<p>復言：「世尊！所有一切四念住等菩提分法，皆聖道攝，何緣唯說八聖道支以為道諦？」<p>世尊告曰：「如是所言八聖道支，普攝一切菩提分法。」<p>復言：「世尊！於苦諦中有四行相，云何初名無常行相？」<p>「謂於苦諦生滅法性，正觀行相。」<p>「云何第二名苦行相？」<p>「謂於苦諦，即以生滅法性為依，於三種苦隨逐法性正觀行相。」<p>「云何第三名空行相？」<p>「謂於苦諦離實我性，正觀行相。」<p>「云何第四無我行相？」<p>「謂於苦諦非我相性，正觀行相。」<p>復言：「世尊！於集諦中有四行相，云何第一名因行相？」<p>「謂於能植眾苦種子因緣愛中，正觀行相。」<p>「云何第二名集行相？」<p>「謂於續起因緣愛中，正觀行相。」<p>「云何第三名生行相？」<p>「謂於五趣差別生起因緣愛中，正觀行相。」<p>「云何第四名緣行相？」<p>「謂於能作餘緣引發因緣愛中，正觀行相。」<p>復言：「世尊！於滅諦中有四行相，云何第一名滅行相？」<p>「謂於永斷煩惱滅中，正觀行相。」<p>「云何第二名靜行相？」<p>「謂於永斷眾苦靜中，正觀行相。」<p>「云何第三名妙行相？」<p>「謂於永斷無罪清淨安樂性中，正觀行相。」<p>「云何第四名離行相？」<p>「謂於永斷常住性中，正觀行相。」<p>復言：「世尊！於道諦中有四行相，云何第一名道行相？」<p>「謂於聖道與境相應無顛倒性，正觀行相。」<p>「云何第二名如行相？」<p>「謂於聖道永出世間離諸漏性，正觀行相。」<p>「云何第三名行行相？」<p>「謂於聖道先聖後聖同所遊履，正觀行相。」<p>「云何第四名出行相？」<p>「謂於聖道無上性中，正觀行相。」<p>復言：「世尊！何緣聖諦唯有四種？」<p>世尊告曰：「如是四諦，普攝一切染淨因果差別性故。」<p>復言：「世尊！何緣四諦如是先後次第說耶？」<p>世尊告曰：「由是世間諸病、病因、病滅良藥相似法故。」<p>復言：「世尊！入見道時，於此四諦為頓現觀？為漸現觀？」<p>世尊告曰：「有別道理名頓現觀，有別道理名漸現觀。何別道理名頓現觀？謂自內證真諦聖智，於真智境非安立義，總相緣故名頓現觀。何別道理名漸現觀？謂初業智及後得智，觀察自相及因果相，由作行相別相緣故，名漸現觀。」<p>復言：「世尊！若有如是四聖諦者，何緣世尊復說二諦，謂世俗諦及勝義諦？」<p>世尊告曰：「即於如是四聖諦中，若法住智所行境界，是世俗諦。若自內證最勝義智所行境界，非安立智所行境界，名勝義諦。」<p>復言：「世尊！如是四諦，於聖非聖皆悉是諦，何緣如來唯說聖諦？」<p>世尊告曰：「如是四諦，於非聖者，唯由法爾說名為諦，不由正智決定信故說名為諦；於諸聖者，亦由法爾說名為諦，亦由正智決定信故，說名為諦。是故如來唯說四種名為聖諦。」<p>復言：「世尊！全分無量法界妙智，為何所緣？有何行相？作何事業？」<p>世尊告曰：「此智亦以如是四諦為其所緣，除諦相想清淨行相，入一切種諸諦行相，於作有情一切義利，趣向行相。少分有量法界妙智，若諸聲聞，於作有情一切義利，無有棄背趣向行相；若諸獨覺，於作有情一切義利，棄背行相。全分無量法界妙智，能作一切煩惱、所知二障離繫所依事業，又作證得一切種智極淨法界所依事業，又作救濟一切有情一切災患所依事業，是名無明對治殊勝。」<p>時薄伽梵說是經已，諸苾芻眾默然領悟，深心隨喜歎未曾有。聞佛所說，皆大歡喜，信受奉行。