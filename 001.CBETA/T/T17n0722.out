<juan>妙法聖念處經卷第一<p>大宋西天中印度摩伽陀國那爛陀寺三藏傳教大師賜紫沙門臣法天奉<#sp>詔譯<p>如是我聞：<p>一時，世尊在大眾中，天人圍遶，瞻仰尊顏，目不暫捨。時，諸大眾即於佛前，而說偈言：「歸命一切智，三界第一尊，敷演微妙音，廣利諸群生。」<p>爾時，世尊告諸大眾，即說頌曰：「若有諸眾生，不殺施無畏，慈心能忍辱，端嚴壽無比。若於有情所，如同父母想，能離不與取，智慧福無量。若行善身業，離欲心堅固，不觀女妙色，解脫諸惡趣。世間應遠離，解脫忻可證，似金礦覆藏，體性本清淨。煩惱不能伏，上妙觸生愛，善惡事不分，浮生苦最大。苦樂猶心起，得失事亦然，善惡友離合，因果理無偏。降伏諸根亂，平等心要行，利益諸有情，是名苾芻行。沙門、婆羅門，煩惱伏應斷，智慧修增長，令心不散亂，涅槃理須證，諸苦應遠離，勤發正見心，佛說此難比！解脫諸輪迴，須彌愛不動，等彼栴檀香，甘露味無比。雖獲上供養，嬌奢耶妙衣，貪愛不染著，知足心歡喜。如草被火焚，了知不究竟，供養興福慧，水火不能侵。白業真智果，河水終無盡，不貪諸境界，佛說苾芻行。樂求種種智，相應恒現前，了達真實法，不墮諸輪迴。若人求白法，令心不散亂，惠施諸境界，劫火不能壞。無明諸有本，輪迴從此生，煩惱勤伏除，真正牟尼行。樂行於忍辱，端嚴離冤害，能仁妙相因，見者心歡喜。林野離憒亂，愛樂心歡喜，持鉢恒一食，是名苾芻行。解脫最安樂，三塗最為苦，真如離彼此，思惟不可得。利他平等業，柔和常質直，正行恒相應，遠離諸邪執。意根樂執著，意根稱最勝，意根能速疾，意根能歡喜。伽陀演說此，能作亦能說，抖擻諸煩惱，業果善了知。了知得失事，能趣妙菩提，一切諸有情，六根中第一。林間樂止住，遠離諸冤賊，了知是六根，正行從此出。常處等引位，抖擻諸業障，譬如於虛空，風雲不能染。善護身、口、意，正見恒相應，智慧如燈明，魔眾不能壞。不害物名善，慈悲利益深，威儀無缺犯，方住苾芻心。眼被色境縛，礙之餘非轉，煩惱縛有情，三界不能出。真俗智微妙，善巧事還希，諸佛同共讚，運用叵難思。多聞求解脫，貪、恚不能違，善護身三業，伏除令不生。」<p>爾時，世尊說此偈已，告諸大眾：「若有眾生煩惱纏縛，三界輪迴受諸苦惱，若行十善感果人天，愛樂歡喜。譬如圓月離諸障礙，清淨無比，覩之歡喜；又如柴薪，火能焚燒，如是惡業應當伏除，離於三界生死輪迴，解脫諸苦；又如飛禽得離繫縛，自在無礙。若諸有情不造諸業，出離三界、證二空理，苦惱不侵，貪恚非染，了達輪迴。譬如燈明照了物像，正智相應恒無間斷，離諸邪執，愛樂寂靜，塚間樹下捨離諸惡，親近善友。比丘如是，修出家行，一切可愛諸境界等，不應貪著；不樂房舍，離於貨易及虛妄語，不樂歌舞，捨離憎愛，林中一食；最上菩提常樂趣求，離不與取，持糞掃衣歡喜知足，止住林野寂靜思惟，離散亂想及貪恚等；常行慈心利樂有情，遠離愚闇修習智慧，離煩惱業解脫生死，修八聖道，寂靜現前，破壞一切諸煩惱苦。苾芻如是，應當修習，堅固善根遠離染欲，專心一境愛樂真如；種種智慧增長，圓滿無漏淨法，了知有漏虛幻不實。」<p>爾時，佛告諸苾芻言：「若有苾芻，安住梵行，清淨柔和，善修止觀，愛樂靜慮，林間遊戲，遠離諸染，了達迷妄，亦如飛鳥虛空影隨。比丘亦爾，三衣隨身，善修平等，恒思正法伏滅煩惱，智慧相應，趣求見道，乃至彼岸，究竟涅槃。比丘應知，如是觀察，安住歡喜，而於輪迴及老病死，常乃怖畏。如阿蘇囉及餘天眾，歡喜恭敬，獲得上妙僧伽胝鉢，不假餘器；守護梵行不令毀犯，清淨無垢，不著諸味及利養等。」<p>爾時，佛告諸苾芻言：「若諸有情，捨離悲心，我慢放逸，焚燒諸善，難盡諸漏。」<p>爾時，世尊乃說偈言：「若捨悲精進，無明慢相應，寂靜不現前，無由漏除滅。」<p>爾時，佛告諸比丘言：「若復有人於諸臥具，上妙細軟，不應愛樂。覺悟無明，迷闇根本，諸惑隨生；謂此無明遍諸染心，彼若無時，應非迷闇，了達諸法，等持靜慮，應盡諸漏。」<p>於是佛告諸比丘言：「若欲經行，在於林中寂靜不亂，於諸非法、酒、色等境，不應愛樂。比丘如是，若諸魔眾，由業繫縛，惱亂修善，如人飲毒，自作自受；汝今破戒，行於邪命，煩惱繫縛，墮大地獄受種種苦。<p>「比丘當知，行乞食時，若見女人，如毒蛇想；專注一心思惟正法，不求名利及諸妙境，離業繫縛令心平等，不行毀謗。若入聚落，如林野想；乞飲食時，如療病想；起煩惱時，焚燒林想；求妙法時，趣正路想；處床臥時，鹿驚怖想；入諸禪定，遊園觀想；見阿羅漢，作福田想。不樂境界、語言戲論，恒求解脫。國王大臣利益親近，上妙飲食，勿希貪想。施主名利，恒非欺誑，心行方便不起瞋恚。貪樂房舍，親近豪族，如魚樂水，安住不捨，遠離知識，迷背真實，希求虛幻如燈、夢、電，作解脫想。尊重邪道，恒行恭敬，最上真實不能了悟。」<p>爾時，佛告諸比丘言：「應知省覺，愛樂經行，禪定智慧，恒行慈心，趣求最上真實解脫。獲於正見，了達諸法，恒常修習忍辱、精進，捨離貪、恚及諸散亂。」<p>佛告比丘：「應當愛樂一切有情，憶念憐愍，令離顛倒及諸纏縛，解脫眾苦。苾芻應知，於諸境界，離染侵害。譬如金體，性離塵垢。<p>「比丘當知，若至親友及往非親，應離貪、恚，了知損益。若罪非罪，安隱艱辛，方便降伏，為說法要，隨彼利、鈍，聰明、愚昧，導以勝、劣，誡之正說。<p>「比丘應知，林間經行，寂處習定，捨離過非，恒樂真如，了信因果，勝、劣差別；遠離諸毒，降伏諸根不起過非，智慧相應令心歡喜，止息毀謗。如海甚深，相應無盡，心意堅固不起疑慮，不貪妙色，聰愍平等；應時善說，欲、色、無色虛妄、真實，不說世間是非語言，遠離過患諸境界等。譬如諸毒及以淤泥，勿令侵害。解脫輪迴，無明遠離，禪定智慧，辯才宣演法義最上，離妄顛倒；一切塵垢不令染污，一切所作皆為利益；於眾僧處，不起違背身、語、意業，離彼纏縛，不求人天；修諸善業，不為名利，趣向涅槃。<p>「苾芻應知，恒離惡友不作諸非，常以慈心平等觀察；心意調柔護戒清潔，隨順真實。離妾怖畏，不迷輪迴及諸靜慮，了達無常，空智自在。」<p>梵眾諸天，安住靜慮，趣向涅槃。聽聞妙法，了悟誠實，歡喜踴躍。<p>爾時，世尊說伽陀曰：「業果善不善，所作受決定，自作自纏縛，如蠶等無異。苦澁及甘美，諸苦并煩惱，如影恒隨逐，飲毒自侵害。」<p>爾時，世尊說此偈已，告諸比丘：「若有眾生善修智慧，破煩惱火，安住梵行，愛樂三寶，見聞隨喜，不起貪恚，作解脫想；了達不動，趣向真實，安住最上；離老病死及諸輪迴、煩惱冤家相續不斷。」<p>爾時，世尊告諸比丘：「若於靜處修習梵行，趣自然智，諸天梵眾，恒來親近禮事供養。所以者何？愛樂梵行能壞輪迴，遠離煩惱令心調伏，捨離黑暗及諸冤家，勿令侵害。猶如乾草離火焚燒，捨離煩惱，亦復如是。」<p>佛告比丘：「若復有人迷諸境界，恣縱諸根，違背涅槃，心不平等，恒行苦因，邪見纏縛，一切諸惑，不能伏除；廣集資具，貪心熾然最上福田，愚迷障蔽，曾無省悟。若遇法師方便開化，遠離諸惑及貪等染，息除猛焰及離諸觸，趣向最上甘露妙法，安住最上。善友知識，愛樂靜慮，修習智慧，煩惱如山而能破壞。安住淨慧，捨諸愚闇及離輪迴，獲妙果報。聰慧最上，修諸勝行，心意相續。少欲知足，息除邪執，繫縛攀緣悉皆遠離。如魚吞鉤，貪味自縛；有情亦爾，愛樂五欲，恒時不捨，廣興諸業，輪轉生死無有止息，迷昧染因，諸趣差別，無有窮盡。」<p>爾時，世尊乃說頌曰：「若人作惡業，輪迴地獄苦，餓鬼及傍生，淪沒無窮盡。等活與黑繩，眾合并號叫，燒然極燒然，阿毘大地獄；艱辛惡業苦，刺長十六指，四壁并四門，悉皆鐵所造。」<p>爾時，世尊告諸比丘：「彼諸地獄焰火熾盛，暴惡甚多相續無間，百踰善那難可調伏，形色毛竪甚大怖畏，極惡之聲聞皆酸楚。有情惡業墮此獄時，頭下足上，剎那生彼受種種苦，展轉焚燒，晝夜啼泣出大惡聲；如魚穿炙，皮肉糜爛，遍滿黑暗，心意迷亂。罪人見彼，琰魔羅界大火焚燒，迷亂悶絕。造業同者，處之一獄，人人纏縛，獄卒牽挽，受苦難當而無間斷。若人少智，虛妄造罪，由此輪轉，冤家聚會受地獄苦。」<p>時，諸比丘而白佛言：「此琰魔羅受罪之人，云何纏縛，受苦無量？」<p>爾時，佛告諸苾芻言：「此人恒常，毀謗正法，不生信受，因果不了，迷諸地獄不生怖畏，起煩惱火，焚燒諸善。以此業因，墮琰魔界受如是苦，最上火難，而無間斷；瞋恚冤家，愚癡黑暗，隨業而受，業盡方出。」<p>佛告比丘：「若復有人，欺罔虛詐；於他妻女，耽染不捨，纏縛生盲，恒覆光明，不能了悟。」<p>時，諸比丘復白佛言：「處人卑賤，愚昧無智，復作何因，感果如是？」<p>佛告比丘：「此於過去，我慢心高、輕毀賢善、慳貪嫉妬，故受斯報。若復有人，離間彼此及作惡業，由此因緣，墮諸地獄。若生人中，乏少男女，財物散失，知識遠離，命欲終時，顛狂怕怖；眷屬守護，迷諸境界，不能了達。」<p>爾時，世尊即說頌言：「自作還自受，殘害罪有情，暴惡苦器多，業盡方能免。世間造諸業，善不善恒隨，譬如花有香，遠近皆相逐。」<p>爾時，世尊告諸比丘：「譬如飛禽棲止林樹，聚散非恒；父母親族，亦復如是。」<p>佛告比丘：「若復有人於寂靜處，繫念思惟，修習善業，捨離愚暗，彈竿羂索，暴惡非法；臨命終時，身心無惱離諸驚怖，獲報天上；飲食衣服隨心自在，眷屬宮殿悉皆圓滿，聰明智慧，資具、園林無所乏少，壽命形色圓滿具足。若復有人，自心欺詐誑惑世間，男女眷屬朋友知識，訶罵毀辱廣造諸非；命終之後墮諸惡道，受苦無量；從彼出已，若生人中，貧窮下賤衣食乏少，男女眷屬皆悉厭離；虛妄愚迷，不了因果，貪、瞋等惑，相應無間；於諸善事不曾修習，惡友非法，恒時親近。」<p>爾時，世尊而說頌曰：「地獄受諸苦，焚燒從業生，人中因苦纏，皆隨自心造；輪迴三界內，往來如蟻環，業果互為緣，相續無窮盡。」<p>爾時，世尊說此偈已，告諸苾芻：「若獲聖果，方免輪迴，無所繫屬，自在安樂，業及業果，不能傾動。若復有人起貪、瞋惑及造諸非，墮於地獄，猛焰焚燒，一切身體受種種苦，發聲號哭，思惟方便，不能得脫。如是苦澁，不善之業，愚迷自造；譬如猛火焚燒林野，一切草木無由得免。惡業亦爾，輪迴地獄受諸苦惱，不能遠離。若復有人捨離惡友，不造諸非，了悟因果，離諸疑謗，修習正見，信樂真如，寂靜安樂，遠離輪迴及諸苦惱，最上無比。無相、無為，離妄顛倒，常樂我淨，自在無礙，離諸繫縛，善、不善業，皆悉遠離。」
。
<juan>妙法聖念處經卷第二<p>大宋西天中印度摩伽陀國那爛陀寺三藏傳教大師賜紫沙門臣法天奉<#sp>詔譯<p>爾時，會中諸苾芻等，聞佛所說——地獄焚燒，受苦無量——悲啼雨淚，禮敬佛足，而白佛言：「此諸地獄受罪有情，修何因行，免於未來諸苦痛惱，不被纏縛，速得解脫？唯願慈悲，利益未來，敷演斯事。」<p>爾時，世尊告苾芻言：「諦聽，諦聽！吾今為汝分別解說。若復有人修諸淨戒，離於邪執愚迷顛倒，已所作罪懺令不增，未作之罪防護不生，修習聞思及諸善業，捨離慳貪、欺詐、暴惡，深信因果。由此因緣，不受焚燒地獄之苦。」<p>佛告比丘：「若復有人欲求遠離焚燒冤害——不飲諸酒、修施戒業。苾芻應知，酒失最上，破壞善法；酒失最上，能壞聰慧；酒失最上，能壞安樂；酒失最上，遠離善友；酒失最上，能生諸病；酒失最上，破壞解脫；酒失最上；冤家得便；酒失最上，財物散壞；酒失最上，增長非法；酒失最上，遠離珍寶；酒失最上，亂說是非；酒失最上，散亂轉增；酒失最上，能生貪忿；酒失最上，無明增長；酒失最上，忠實變詐；酒失最上，顯露隱密；酒失最上，煩惱轉增；酒失最上，成就地獄；酒失最上，焚燒善根；酒失最上，毀壞三寶；酒失最上，惡名流布；酒失最上，醉變膿血；酒失最上，香變臭穢；酒失最上，增長三塗。<p>「比丘應知，酒能毀壞色、無色業；酒能焚燒四果聖業；酒能增長暴惡之業；酒能不信正實因果；酒能增長煩惱諸苦；酒能發起口四過非及怖畏事；酒能數起貢高、欺詐；酒能毀謗善友知識；酒能恒處眾苦憂惱；酒能增長一切諸非；酒墮有情黑暗之處；酒墮有情餓鬼、傍生；酒能遠離聰明智慧；酒能遠離諸天神仙；酒能毀壞轉佛法輪；酒能增長婬欲熾盛；酒能破壞清淨梵行；酒能增長我慢放逸；酒似於風破壞世間；酒能壞亂長者之行；酒能忘失忍辱之心；酒能迷亂世間聰慧；酒能毀謗解脫之法；酒能遠離諸佛淨戒。」<p>爾時，世尊告比丘言：「酒有如是種種過非，應當遠離。比丘應知，飲酒之人，但貪美味，不慮苦果。由此為因，墮於地獄受種種苦；從地獄出，若生人中，愚昧貧乏，不信因果，毀謗正法，輕慢賢善，煩惱增多，婬欲熾盛，遠離解脫，暴惡纏縛，纖毫之善而非修習，極惡之因恒時親近；如是展轉，輪迴諸趣，無解脫時。<p>「比丘應知，思惟離妄，修習正行，慎護三業，彼苦澁罪，獲報艱辛，疼痛難任，焚燒決定。是故，比丘應當遠離一切過非及諸怖畏。<p>「比丘應知，自作自受他不能免，彼殺生等，十不善業，果感不虛。」<p>爾時，世尊說伽陀曰：「身語業非虛，輪迴諸惡趣，自作自纏縛，善逝不能救。」<p>爾時，世尊說此偈已，告諸比丘：「一切瞋恚及於妄語，應當遠離。由此為因，墮諸惡趣受種種苦；後生人中，貧乏卑賤，凡所發言多增穢惡，傷犯於他猶如刀斧；亦如餓鬼，自業所招，焚燒飲食，此業亦然；焚燒眾善，惡名流布，見聞不喜。若有智者遠離妄語，發言誠諦，人皆信受，美名流布，猶如香氣聞皆歡喜。<p>「比丘應知，若復有人發於實語，遠離苦惱、虛妄、邪執，猶如珍寶，堪任受用；亦如燈明照了物像；實語亦爾，聞皆信受。由此因緣，天上自在解脫諸苦。捨離穢惡、虛妄之聲，算數藝能，安住最勝，趣向解脫；財富無量，普濟貧乏，智慧光明，莊嚴第一，庫藏豐盈，遠離煩惱；若生人中，尊豪最上，種種莊嚴自在具足，利益有情，孤獨貧乏乃至知識，悉皆利樂。恒說真實，猶如火毒燒照最上嶮惡途路，如毒遠離。是故，妄語一切時中應當捨離，及諸纏縛、怖畏等罪。<p>「復次，比丘！有情妄語，墮大地獄受諸苦惱，身分破裂。如青蓮花琰魔獄卒，為彼罪人而說偈言：「『虛妄地獄因，眾苦自心造，娑伽水有盡，此業報無窮。』」<p>爾時，世尊告諸比丘：「若復有人捨離妄語，如捨苦澁，獲味甘美。比丘應知，修習智慧，愛樂真實，莊嚴自身，功德最勝，猶如甘露，能離過患。愚夫迷倒，不了苦因，熾然造作暴惡之業，損害憎嫌一切過非，恒時不息，墮諸地獄，遠離安樂及以真實；若得人身，見聞不喜，增多過患，龍天嫌厭，愚迷虛妄，善友如冤，非曾親近，恒習諸惡，無時暫捨，輪迴受苦而無窮盡。比丘應知，真實最上，智者修習，猶如甘露，遠離過非，恒時安樂；亦如涅槃，苦惱不侵，遠離無義及四相等。又如聖境，愛樂最上；真實亦爾，聞皆歡喜。又如暗室，明燈最上，能了物像；真實亦爾，聞非疑謗。又如良藥，能息苦惱，乃至鬼魅皆能遠離；真實亦爾，解脫地獄及諸苦惱。愚迷輪迴諸惡趣中，受苦展轉業報無窮，墮諸地獄不得解脫，受種種苦發聲號哭。空中有聲告諸罪人：『汝等勿哭，自作自受，怨於何人。』煩惱迷覆自心虛妄，不能遠離解脫眾苦。若復有人恒不妄語，猶如甘露，人皆愛樂，普益自他；若行妄語，猶如毒藥，損惱自他，不得安隱。虛妄亦爾，墮於嶮處，受大苦惱。如是虛妄，生生之中，應當捨離，修習淨行，解脫諸苦。真實莊嚴種種智慧，慳貪諸惑及不善業，伏斷無餘。<p>「比丘應知，有情虛妄，煩惱纏縛，猶如器仗刀劍等物，損害有情，不得安隱。若復有人真實離妄，財法惠施，饒益有情，最勝功德而無有盡，乃至獲於安樂自在。<p>「若復有人遠離真實及諸智慧，恒造惡業，輪迴諸趣，受種種苦：刀兵、飢饉、風、火、疾疫，飄溺焚燒，冤家非一，眾苦聚會，逼迫酸疼。一切暴惡，自作自受，業報非虛。<p>「比丘應知，愚夫妄執：此彼世間無因、無果及無作用，散亂橫計，增長非法，遠離善法。愚迷有情，不了因果，墮諸黑暗輪轉不息，苦惱無窮。佛大慈悲說希有法，導彼愚迷，令心省悟，捨離眾魔及諸驚怖。」<p>佛告比丘：「地獄有情，被業所牽，處於黑暗，恒聞惡聲，怖畏迷亂，奔墮火坑焚燒身體，皮乾肉爛猶如枯木；由業力故，涼風觸體，還復如本，依前焚燒，苦惱無量。如是受苦，業盡方免。<p>「比丘應知，勤修善業，遠離惡趣及諸苦惱。人天富樂，自在可愛，趣向涅槃；伏除貪瞋及餘諸惑，勿令侵害；捨離散亂，不造眾惡。地獄酸楚，恒時受苦，應生厭離，解脫輪迴。<p>「若復有人殺害眾生及不與取，毀謗三寶，不信因果，起於虛誑離間彼此，發身等業；慳貪、嫉妬，恒不捨離。命終之後，墮於地獄，受苦無量；如是展轉沈淪惡趣，而不解脫。<p>「比丘應知，由宿業力輪迴生死，纏縛諸有而無窮盡。」<p>佛告比丘：「身、語、意業，不善為因，墮於地獄受苦三時，而無暫息。寧持利刃，斷於舌根，不以此舌說染欲事。所以者何？由此為因，起貪、瞋、癡，廣造惡業，輪轉諸趣不得解脫。皆因虛妄，橫執染欲，於苦計樂，起業煩惱，生死長時不能遠離。又如羂索纏縛有情，染欲亦爾，繫縛有情，墮於地獄獲苦澁果。愚迷有情不能遠離染欲因緣，諂誑暴惡轉增熾盛，焚燒眾善，而無悲愍、廣益有情。<p>「比丘應知，我執如山，惡業似海，煩惱焰猛熾然相續，纏繞不捨，相貌醜惡，驚怖憂惱，恒非安隱。又如虛空遍一切處，惑業苦惱，隨逐有情，恒不捨離無處不有，繫縛有情不令出離。又如世間邪見執我，堅固難拔，僻執繫縛，恒無暫捨，苦惱逼迫，暴惡纏縛，損害艱辛，無怙無依，輪轉生死，周遍一切如火焚燒，受種種苦而無窮盡。<p>「又此我執，顛倒虛妄，愚暗迷亂，或執星辰、或計五根、或執意根，妄為究竟，歸依奉事，而求解脫。由妄執著，我能造因亦能受果；由斯增長身心苦惱，而非遠離地獄輪轉酸楚疼痛，堅執勇猛，纏繞相續，愚迷造作諸不善業；而非悔恨，思惟方便了悟果因，遠離過非，趣求解脫。<p>「比丘應知，若復有人造諸惡業，受報艱辛，處於地獄，乃至劫壞，而非解脫；龍天八部不能守護。所以者何？此諸有情，業繩所牽，受地獄苦。此界壞已，惡業因緣，往於他方餘處受苦，不能遠離。<p>「若復有人，於父母處起殺害想，而生決定，此罪至重！譬如有人，以利刀劍破壞三界一切眾生，比此猶輕。所以者何？父母恩德，反生冤害，獲罪甚重。<p>「若復有人，破僧和合、殺阿羅漢、出佛身血，此罪最重！獲報無間受苦相續，殘害怖畏，治罰恒時；思惟方便，無暫止息；鐵毒火炬，苦❥無窮，非法纏縛，破壞恐怖，恒常無斷。顛倒愚迷，不能遠離苦澁之果，由此因緣，煩惱業牽，輪迴生死不得解脫。<p>「比丘應知，染欲、妄語應生厭離，悔恨思惟，伏除、棄捨，止息貪愛。勿作是想，何況執著、造作彼業。<p>「是故，比丘！煩惱暴惡、邪見顛倒，汝應破壞。於諸惡趣，捨離彼業及愚癡等，趣求無上。最勝無邊，二空智慧，利益有情，不令墮落地獄鬼畜，焚燒諸苦，受種種等非愛之果。<p>「若復有人，尊重佛僧及諸經典，恭敬供養，歌頌稱讚。以此因緣，遠離塵垢及諸繫縛業等諸障，獲報安樂，恒生善趣，初、中、後善，遠離苦惱，安樂長時相續無間。棄捨垢染及諸煩惱，愚迷醉亂伏除不起，止息輪迴解脫諸有，乃至究竟而證轉依。」<p>於是佛告諸比丘言：「若復有人虛詐妄語，誑惑世間，希求財利，養活身命及奴馬等。以此因緣，命終之後必墮地獄受焚燒苦，猛焰熾然相續無間，苦惱燒煮而無窮盡。彼獲如是暴惡之苦，皆由業牽，不得遠離地獄諸苦。譬如羂索繫縛有情，令不自在；此業亦爾，能縛有情墮落猛火，焚燒身體、手足、骨髓，皆如火聚，內外亦然，苦惱無量。彼大地獄，周匝四門，復有四角，各各焚燒；膿血糞穢，種種治罰，眾多苦具，皆悉煙焰，俱時火然，相續無斷。」<p>爾時，世尊而說頌曰：「愚迷諸有情，貪財行虛誑，地獄業所牽，焚燒受諸苦。亦如諸毒藥，自飲還自害；造業亦復然，似影恒隨逐；又如出火木，生火能自害。苦果隨惡因，自作應自受。」<p>佛告比丘：「若復有人於境起貪，應作觀想，可以對治。若於珍寶起於貪欲，如火輪想及破壞想。世間貪愛無量無邊，由斯觀想皆悉遠離。貪著世間，如冤家想；見於海水，作漂淪想；見於刀劍，滅煩惱想；降雲雨時，作普益想；見諸佛時，作解脫想；見國王時，起尊重想；見父母時，起親愛想；起慳貪時，如毒藥想；見眷屬時，暫止息想；趣圓寂時，起平等想；持淨戒時，起光明想；見金寶時，起破壞想；見破戒者，起救護想；財散失時，非究竟想；住三界時，如牢獄想；見日輪時，起智慧想；修靜慮時，求功德想。<p>「比丘應知，於他財物矯設諸行，虛誑盜取。以此為因，墮於地獄，種種苦惱焚燒其身，支體破裂，恒處黑暗無有光明；愚迷覆心，恒不捨離，無少安樂，遠離涅槃；一報終盡，復墮鬼畜，常困飢渴，勞役疲乏，眾苦逼迫而無窮盡；若生人中，乏少資財，欲心熾盛，處人卑賤，勞苦相續，時無暫息。」<p>爾時，世尊而說頌曰：「虛誑盜他財，三塗苦自受，飢渴恒相續，眾苦無休息；愚迷覆智慧，光明恒遠離，輪迴惡趣中，業盡方能出。」<p>爾時，佛告諸比丘言：「若復有人，於諸順情妙觸之境，而起染著，恒非捨離，應作堅硬苦澁等想；無常敗壞，體不究竟，如電、如夢，自性非有，於諸妙觸皆悉遠離。比丘應知於諸欲境，勿起愛著；及諸世間，過去、未來所有可愛，染欲塵境應當捨離。」
。
<juan>妙法聖念處經卷第三<p>大宋西天中印度摩伽陀國那爛陀寺三藏傳教大師賜紫沙門臣法天奉<#sp>詔譯<p>爾時，佛告諸比丘言：「若復有人於未來世，求生人天、厭離苦果，應當遠離諸業煩惱，暴惡淫逸及離妄語，破壞損惱一切有情，修諸善業，漸令增長，相續恒時，獲報安樂，捨離苦惱。」<p>爾時，世尊即說偈言：「暴惡能遠離，苦澁果非有，輕毀妄語無，聞名皆歡喜。邪執宿冤賊，伏除令不起，覺悟煩惱染，恒修諸對治。」<p>爾時，佛告諸比丘言：「若復有人值遇違緣，於自及他應當覺悟；破壞遠離虛妄計執，想諸聖賢，修於忍行，又於財物，離貪妄想；人及非人，世及出世，正道、非道，若男、若女，善惡業果，真實虛妄，宮殿房室，恭敬供養，乃至一切諸染淨境，勿起妄執，亦非憎嫉。真實離妄，悲愍有情，入聖階漸，遠離地獄，損壞琰魔，除滅黑暗，修習智慧。貪、忿染因，猶如火毒，悉應捨離；業報艱辛，懺悔發露，不應覆藏。文字曉了，宣說苦因，咸應遠離。」<p>佛告比丘：「若復有人於諸惡友及他眷屬，勿生憎嫉，應起是念：『我從無始多劫已來，輪轉諸趣，父母親族，善友知識，輪轉生死往來不定；於諸有情，應當悲愍起親愛想。』貪、瞋等惑，由此遠離。」<p>時，諸比丘白世尊言：「若復有人虛妄兩舌，離間彼此，當感何果？願佛演說，我等樂聞利益未來一切有情。」<p>佛告比丘：「應知兩舌獲報差別，略有十種。何等為十？一、種族卑賤，眷屬乖離；二、遠離善友，惡友增多；三、愚癡暗鈍，增長過非；四、毀謗聖賢，不信因果；五、藏護己失，樂說他非；六、虛妄轉增，忠實行寡；七、死墮地獄，受苦無窮；八、恣縱貪、瞋，惡名流布；九、財貨散失，恒時憂苦；十、遠離正法，恒生邊地。比丘應知，兩舌之業獲報如是，不應執著，皆當棄捨。」<p>於是比丘復白佛言：「若有眾生發麁惡語，感於何果？」<p>佛告比丘：「應知語業，獲報有十。何等為十？一者、口出刃焰，焚燒自身；二者、邪見熾盛，無惡不作；三者、遠離聖賢，日增惡友；四者、眾皆厭棄，猶如諸毒；五者、外器險隘，高下不等；六者、煩惱熾盛，壞散財物；七者、焚燒眾善，非法轉增；八者、身體臭穢，聞皆嫌厭；九者、支節枯乾，恒時病苦；十者、死墮險趣，輪轉生死。比丘應知，麁惡語業，招如斯報，汝應遠離。」<p>爾時，世尊乃說頌言：「眾善應可愛，如父復如母，美善體安然，能離於喧諍；美善人天喜，美善增勤勇；美善眷屬多，美善三塗離；美善息諸惡，美善離煩惱，能棄語過非，應修諸眾善。」<p>爾時，世尊說此偈已，告諸比丘：「如是所發麁惡之語，悉應遠離，伏除不起勿令增長，墮於地獄受飢渴苦，種種痛惱。於彼惡趣，恒時飢渴如火焚燒，常思飲食，量如芥子，終不能得，何況多食！<p>「比丘應知，彼諸有情，由此惡業極苦纏縛，飢渴焰火，相續逼迫時無暫息。如是苦果，皆由虛妄、麁惡語業之所招感。比丘應知，虛妄惡業及諸功德、人天勝善，皆由心造。若癡增上，輕毀賢善，起惡意業，遠離平等，樂說彼此長短是非，如油欲盡燈光漸暗，智慧損減，過犯轉增。是故，比丘恒應遠離虛妄惡業，勿令侵害；於他名利，若生嫉妬及諸忿等，惱亂身心，時無暫息。比丘應知，此等惡因，焚燒自善，於當來世，必招苦果輪迴不息，應當棄捨。」<p>時，諸比丘復白佛言：「若有眾生於情、非情，恒起瞋忿，獲於何報？」<p>佛告比丘：「應知瞋忿，於當來世，得十衰損。何等為十？一者、冤家增盛，人皆嫌厭；二者、生於邊地，遠離正法。三者、縈纏諸病，貧乏困苦；四者、死墮豺狼，巇險暴惡；五者，或處毒蛇，恒時瞋恚；六者、諸根醜陋，眷屬乖離；七者、死墮黑繩，受苦相續；八者、肢體乾焦，眾苦燒然；九者、增於邪執，毀謗聖賢；十者、恒處三塗，輪轉不息。如是十種，皆由瞋恚。比丘當知，悉應遠離。」<p>爾時，比丘復白佛言：「若有眾生恒修無瞋，獲於何報？」<p>佛告比丘：「得十勝利。何等為十？一者、善美流布；二者、遠離慢輕；三者、能伏瞋恚；四者、三塗捨離；五者、冤敵不侵；六者、恒生人天；七者、眷屬圓滿；八者、諸根無缺；九者、色相具足；十者、成就解脫。比丘應知，如是勝利，汝當修習。」<p>爾時，世尊乃說頌言：「衰損由瞋業，沈淪苦海深，諸根多缺陋，逼迫事難任。善因生善道，非法入埿梨，傍生并鬼趣，善惡業恒隨。」<p>爾時，世尊說此偈已，告諸比丘：「善、惡之業，損、益不同，互相增減，隨業勢力，受報非虛。」<p>時，諸比丘復白佛言：「有情慳貪，不行惠施，自無依託，迷暗愚癡，不信因果，毀謗聖賢，獲報云何？」<p>佛告比丘：「若諸有情，慳貪不信；於諸財物，自不受用，何況施他？應知，比丘！無智愚人，遠離善友，復造諸非。由此因緣，墮諸地獄受苦無窮。」彼諸比丘聞是語已，憂愁悲惱，哽咽號泣。<p>復白佛言：「此諸有情，復於何時，當捨此苦？願佛演說，利益未來。」<p>爾時，世尊告諸比丘，乃說頌曰：「人間六萬歲，阿部陀晝夜，積彼年及月，初三萬六千；承斯餘壽命，後後二萬增，八寒大地獄，相續苦無盡。」<p>爾時，世尊說此偈已，告諸比丘：「此大地獄受苦有情，由身、語、意，輕慢賢善，毀謗正法，造作非法，破壞佛形，焚燒經典，謗真實法，言無義味。由此業因，牽引有情墮險惡處，種種治罰相續受苦而無窮盡。」<p>時，諸比丘復白佛言：「若復有人於佛正法，甚深經典讀誦演說，令他信受，發菩提心，獲何勝利？」<p>爾時，佛告諸比丘言：「功德無量，微妙最勝！此諸有情，受持讀誦如是深法，敷演解說依法修行，起於正信；伏除障染，遠離惡趣，恒處人天，安隱快樂，一切聖賢護助稱讚。於當來世獲得最上，多聞、總持、福德、智慧；憶念不忘；宮殿珍寶，悉皆具足；乃至圓寂，速得成就；恒離老、病，慳貪、嫉妬，迷惑醉亂，毀謗正法，虛妄、邪執；八難艱險及諸非法，悉能遠離。」<p>爾時，佛告諸比丘言：「若復有人愚迷邪執，於諸世間虛妄愛樂，廣造諸非；於其所作，亦無悔恨，其心增盛，諸惡相續，不怖險處遠離善友。由此業因，輪轉地獄受苦澁果，決定非虛。<p>「比丘應知，諸有智者，悉皆捨離諸不善業，發起正信修習對治。<p>「比丘當知，由心造罪，獲果亦然；解脫生死，流轉諸趣，亦由於心；能行諂誑，又能調伏，亦能暴惡，能趣三塗，得大怖畏，亦由於心；又能捨離，修諸善法；而能棄背，真實安樂；及能遠離虛妄、顛倒，種種因緣、果報差別；若假、若實，獲報決定及不決定，有益、無益，若善、非善，皆能遠離。亦能顯於二空之理，譬如明燈能破黑暗，復能顯現諸物像等，心亦如是。又如善惡，因果差別，互相隨逐，恒不捨離，輪轉諸趣，亦由於心；又如染、淨、隱、顯雖殊，互相增減，假、實理事，亦非即離。正見、邪執，愛、非愛業，出離、沈淪，理非即離，皆由心造。<p>「比丘應知，諸業繫縛，往來生死猶如羂索，繫縛有情，恒不自在。愚迷虛妄，煩惱纏縛，障覆真理，令智不起，於法、非法不能了達；亦非修習趣證之行，二空真理，無由顯證。<p>「比丘當知，此由無明，迷於正理，於佛教法曾無所悟，障礙留難；自不依修，復障他學，妄說過非，深增厭離。由此業因，毀謗正法，諸佛冤賊，世世愚昧，恒墮黑暗地獄之中，備受眾苦而無窮盡；從彼出已，復墮餓鬼，愚迷暴惡，互相殘害，恒時受苦，飢渴逼迫而無暫息，受種種苦；復從彼出，墮畜生中，疲乏飢困，眾苦纏縛，恒無止息，瞋心增猛，互相食噉，極惡意樂，相續不斷。亦如世火能燒林野，此業亦爾，能燒眾善，損害有情。」<p>爾時，世尊乃說頌曰：「迷惑諸有情，謗佛毀正法，墮落於三塗，窮劫不能出；恒處地獄苦，黑暗絕光明，餓鬼及傍生，飢虛無窮盡；有情由業縛，智慧煩惱覆，險惡海沈淪，劫壞不能免。」<p>爾時，世尊說此偈已，告諸比丘：「由前謗法惡業之因，輪轉三塗受苦無量，從彼出已，若生人中，貧窮困苦，諸根不具，飢渴所逼，煩惱增盛，其性暴惡，猶如象馬，❥悷不調，愚迷邪執，恒時相應，病苦纏縛而無間斷，其心放逸，虛妄攀緣，時無止息；聾、盲、瘖、瘂，不值正法，恒處邊地，智慧乏少，愚癡邪執，受種種苦而無窮盡。比丘應知，謗法之罪，獲報無量，說不能盡。」<p>佛告比丘：「若復有人修諸靜慮，趣求解脫，於佛、法、僧不生毀謗，恒時尊重，稱讚信受，猶如父母，亦如善友，恒時愛護，尊敬信受，不起邪謗，令心歡喜。」<p>時，諸比丘復白佛言：「有情云何捨離過非，修習勝行？願佛演說，利益未來。」<p>爾時，世尊告諸比丘：「諦聽，諦聽！今為汝說。若復有人捨離身、語諸不善業，恒修善業；又於三世安住觀察，伏諸邪慢，尊重三寶，策勤三業，趣證菩提；復於三時，遠離諸執及貪瞋等。<p>「復次，比丘！由於三業離諸過患，安住愛樂三聚淨戒，趣三菩提及三真如，遠離煩惱，安住思惟，令心平等，觀察最勝；復離慢、疑，三業清淨，伏除障染。於一切處能離繫縛，修習正行，憶念苦、空，樂趣解脫，微妙甚深，遠離諸惡發起方便，破壞愚暗及諸貪欲。是故，比丘！應修善行，棄捨諸非，及能遠離飢渴、寒熱，顏容憔悴，愚暗破裂，憂惱悔恨，種種諸苦皆悉捨離；獲於人天，富饒安樂，聰慧廣聞，恒修捨行，及諸香、燈、花鬘、瓔珞諸供養具。<p>「復次，比丘！若起邪執、慳貪、嫉妬、虛妄、諂誑，墮於餓鬼受諸苦惱，逼迫殘害，相續無斷，飢渴焚燒。業因熟時，纖毫難免；憂苦纏縛，遠離解脫。」<p>時，諸比丘白世尊言：「此諸有情，云何得脫如是眾苦？復於何時而得解脫，獲於正信？我今思惟，不能了達。又此有情於鬼趣中，日夜長時，恒受飢渴、寒熱憂苦，身首乾枯，癡暗迷覆，恒無暫捨。願佛演說，利益未來。」<p>佛告比丘：「此諸有情，於過去世造諸惡業，不修福慧，慳嫉虛誑，煩惱熾盛，恣縱貪、瞋，不能伏除。命終之後，墮於地獄受苦無量；從彼出已，復墮餓鬼，眾苦逼迫，飢渴纏縛，於一切處恒時受苦，無救、無依，思念飲食，終無所得，悔恨號哭，念我何時當捨此苦？<p>「比丘應知，愚癡有情，煩惱纏縛，由惡三業輪轉三塗，受如斯苦。<p>「比丘當知，若復有人近事男、女諸天、魔、梵。破彼惡業，修習善法，愛樂真諦，審觀自身四大、五蘊，苦、空無常；亦如水泡、芭蕉、夢、電，皆悉虛幻。是故，比丘於諸善法，修令增長；於一切惡，對治不起；安住人天，最勝可愛，皆得自在。身、語、意業，遠離諸非，虛妄、欺詐及諸驚怖，決定棄捨。愛樂最勝，寂靜思惟，離諸散亂，造作眾善，初、中及後，令無間斷，降伏諸根，捨離繫縛及諸惡趣。愚癡黑暗，不了果因，廣作不善，輪迴三塗，被受眾苦。」<p>爾時，世尊而說頌曰：「若樂於住處，應觀胎藏苦，遠離顛倒貪，破壞令不起；纏縛於業繩，三途苦無盡，來往似蟻環，沈淪難出離。」<p>爾時，世尊說此偈已，告諸比丘：「老、病、死苦，纏繞有情，恒不捨離。譬如魚、鹿，網、箭纏縛，亦復如是。<p>「復次，比丘！貪愛如毒，瞋忿似火，虛妄諂誑，迷覆淨心，熾然煩惱，恒相隨逐，令不出離。若復有人貪求財物，廣行虛誑，養活身命，妄執纏縛，輪轉諸有。如魚吞鉤，因貪所起；如焰中水，從愛心生。」<p>爾時，世尊乃說頌言：「迷執虛妄見，業緣有幻身，果因恒離倒，離因果非真。輪轉因煩惱，了達證真空，解脫煩惱離，真實理非無。最上妙覺位，二障悉皆亡，湛然恒不動，利樂諸有情。」<p>爾時，世尊說此偈已，告諸比丘：「若復有人起謗不信，損壞三寶，花卉、果實貨易活命。以此因緣，墮於惡趣；彼有獯狐及諸鷲鳥，其嘴鋒利，猶如金剛，形貌醜惡，嬈亂驚怖，來集食噉身肉、手足、眼目、骨髓，周遍無遺，受苦無量。業繩纏縛，隨逐不捨而無依怙，亦非救濟，輪轉如是，三惡往來，恒不捨離；從彼出已，復墮餓鬼，飢渴所逼，增長眾苦，口吐火焰，如山相續而無間斷。設降大雨遍一切處，此惡業火終不能滅。<p>「比丘應知，若復有人修習施戒，乃至智慧，而能解脫種種眾苦。<p>「復次，比丘！惡業為因，招三塗果，有情迷執，不能伏除，分別俱生煩惱一百二十八使。於三界內，欲四諦行，乃有十二，上二合論，二十四行，約三界說。<p>「復次，比丘！四諦、四智乃有十六，及二見道；修四念處、八正道支、五根、五力，解脫暴惡，遠離焚燒。<p>「復次，比丘！最上二諦，智應修習，及三念住；遠離眾魔及諸餓鬼，飢渴困苦，增長白法。」<p>爾時，世尊乃說頌曰：「十惡因心造，沈淪路嶮巇，執貪癡境縛，果感必相隨；極苦泥梨趣，堪嗟無所依！緣熟如影嚮，壞劫報難移；三業勤精進，多聞習總持，二嚴修六度，圓滿證菩提。」<p>爾時，世尊說是偈已，告諸比丘：「若復有人修三善業：施、戒、多聞，捨離暴惡愚迷貪愛，解脫眾苦及離不善地獄、餓鬼。比丘應知，諸餓鬼界受種種苦：寒熱飢渴，痛惱逼迫，不能遠離。由此惡業——我慢、虛詐——墮落三塗。於彼趣中，互相殘害，貪、瞋纏縛，恒時不捨。由昔遠離布施、持戒及於多聞，造作諸非，不能了知法、非法等，及於正信亦皆迷闇，而非省悟。由此障礙人天善趣，不能修習，亦非觀察得失等事。」<p>時，諸比丘復白佛言：「阿素囉趣，何業所招？」<p>爾時，佛告諸比丘言：「應當諦聽，今為汝說。彼阿素囉，由昔虛詐，恒時諂曲業及諸惑，纏縛不捨，墮於彼趣。亦由不信，謗毀賢善，於正因果，不能了悟，墮於彼趣，而無智慧；愚迷妄執，怖畏怯懼，恒非安隱。」<p>爾時，帝釋、忉利諸天，聞佛所說，歡喜踊躍，即於佛前以偈頌曰：「平坦三乘路，牟尼親所宣，真空無漏理，本體離諸纏。應物興慈廣，懷悲愍苦深，光明恒照耀，不捨利他心。」<p>爾時，帝釋說此偈已，合掌恭敬在一面立。佛告天帝：「三乘淨法，汝應修習，離諸繫縛，平等清白；能離險隘，絕諸黑暗，光明無染；猶如珍寶，體性清淨，諸天歡喜，愛樂最勝，寂靜修習，奉持不捨。又於戒、施及三摩地，觀察愛樂。亦如諸天，敬事天主，遠離過非，尊仰瞻奉；及諸有情，柔軟和美。若生天上，獲身淨妙，遠離貪、恚，息除塵垢及諸境界，貪、忿因緣，解脫沈溺，破壞諸有，親族朋寮互相憎嫉，五欲淤泥，悉皆遠離。處諸有情，謙敬和順，安住恒時。善離諸染，威儀有軌，抖擻煩惱，降伏魔羅。智慧安住，最勝清淨，善護三業，恒習靜慮。棄捨惡友及非梵行，永離繫縛，恒處諸天。良友知識，勸發大心，速登彼岸。」
。
<juan>妙法聖念處經卷第四<p>大宋西天中印度摩伽陀國那爛陀寺三藏傳教大師賜紫沙門臣法天奉<#sp>詔譯<p>爾時世尊，四眾圍繞，樂聞深法，瞻仰踊躍。時，諸苾芻白世尊言：「若復有人愛樂諸天，受勝妙樂，不墮三塗，修何因行，獲此勝報？願佛演說，利益未來。」<p>爾時，世尊告諸苾芻：「若復有人恒修布施、持戒、靜慮，作意堅固，修習增長，遠離繫縛、染欲諸纏，不起過非，令智增明，廣修眾善。命終之後，諸天化生，自在無礙，形相具足，富樂無比。多諸眷屬、善友、知識，互相和順，謙敬離慢，愛樂深法。恒值聖賢說法勸導，遠離三毒，諸不善業。恒樂正法，內心寂靜，離於睡眠，覺悟虛妄。趣求勝法，了達深信。猶如眾星處於虛空，種種光彩，嚴麗殊妙。若諸天身、宮殿、樓閣亦復如是，眾妙珍寶種種莊嚴，光明照耀，圓滿色相具足無比，言不能盡。」<p>爾時，世尊乃說頌曰：「世及出世間，一切由心造，猶如工畫師，巧善皆成就。沈溺於三有，出離亦由心，如蠶自纏縛，迷執諸境界。」<p>爾時，世尊說此偈已，告諸苾芻：「一切有情，輪轉三有，迷染境界，散亂纏縛。於諸正道，而非覺悟。法及非法，真實、虛妄，勝慧、邪執，亦皆不了。於阿素囉眷屬妓樂，眾多圍繞，愛樂嬉戲，迷亂耽染，恣縱淫逸，恒不棄捨。<p>「比丘應知，觀察於彼，勿生迷執，應修施戒守護清淨，能得諸天宮殿、五欲、父母、親友、珍寶、財物，皆悉具足；及諸庫藏，受用無盡，眾所愛樂。<p>「比丘當知，有智之人，能護淨戒，能趣善道，及能稱讚最勝無比寂靜安樂，能離沈溺，所獲根形，勝妙具足，光明照耀，稱歎無盡。護戒最勝，水、火、強賊不能侵毀；護戒最勝，能離卑賤，趣向圓寂；護戒最勝，福德增長，恭敬尊重；護戒最勝，美名流布，聞皆歡喜；護戒最勝，貪忿遠離，煩惱輕微；護戒最勝，圓寂速證；護戒最勝，恒處人天；護戒最勝，成就三昧；護戒最勝，能息諸障；護戒最勝，身心安樂；護戒最勝，堅固福德；護戒最勝，傍生遠離；護戒最勝，裸形棄捨；護戒最勝，園苑自在；護戒最勝，眷屬圓滿；護戒最勝，潔淨三業；護戒最勝，諸天適悅；護戒最勝，所願皆成；護戒最勝，恒值善友；護戒最勝，遠離飢饉及諸怖畏；護戒最勝，三災、八難皆悉遠離；護戒最勝，譬如利器能斷不善；護戒最勝，寬廣自在離諸繫縛。比丘應知，護戒清淨，獲如是等無量功德。」<p>佛告比丘：「若復有人護戒清淨，諸天化生，恒處摩尼宮殿樓閣，園林浴池，愛樂遊戲，極妙境界，觀察無窮，自在無礙。」<p>爾時，世尊乃說頌曰：「六根緣諸境，惑業從此生，沈淪三惡道，相續無間斷；猶如於野火，能滅諸柴薪，根識緣於境，善滅亦如是。」<p>爾時，世尊說此偈已，告諸比丘：「若復有人毀犯淨戒，趣求人天安樂勝報，終不能得；所有宮殿、珍寶、眷屬亦皆離散。<p>「比丘應知，若有智者護戒清淨，捨離三塗，恒處諸天，七寶階道，遊戲往來，自在快樂；珍寶無量，見者歡喜，最勝園林，歡娛自在；身光照耀，猶如燈燭，經行宮殿，種種殊妙勝報難窮，不可稱歎。」<p>爾時，世尊告諸比丘：「殷勤護戒，潔淨澡浴，於一切處寬廣無礙。天鬘、瓔珞恒自莊嚴，天諸音樂相續不絕，受諸快樂於一切時。上妙之境思念即至，園苑種種花果茂盛。又於一切若人、若天，恭敬供養，清淨奉事。<p>「是故，比丘！守護淨戒，悲愍三惡，受苦有情濟拔出離。若復有人恒行惠施於諸有情困苦飢貧；復離殺生，廣修眾善，獲報天上。遠離邪欲，恒起正信，愛樂圓寂。不貪世間，所有利名及諸酒、色、虛幻不實，皆悉遠離。於諸有情，捨離毀犯及業煩惱。」<p>爾時，世尊乃說頌曰：「果從業或有，如樹依根生，或業互為緣，相續無窮盡。善惡因心造，如影不離身，蜜毒互相和，衰損亦如是。」<p>爾時，世尊說此偈已，告諸比丘：「若復有人諸天福盡，衰相現前，所有眷屬，皆悉捨離。如燈將滅，光明必暗，諸天亦爾。當於此時，福命欲盡，眾苦所逼，憂惱纏縛恐怖無量，身心逼迫，起諸煩惱。由此非久，必當命終，隨於宿業，墮於三塗；或處人中輪轉不息，猶如枷鎖繫縛有情，沈溺諸有，不得解脫。迷惑正信，遠離寂靜，親近惡友及結宿冤。<p>「比丘應知，如是三界輪轉諸趣，皆由惑業不能伏除，亦非省悟。由此業惑，隨逐有情焚燒不息，猶如柴薪被火焚燒焰猛增盛，此三毒火能燒眾善，亦復如是。<p>「比丘應知，此貪、瞋、癡，猶如大河漂溺有情令不出離。又此貪等，猶如羂索繫縛眾生，不得解脫；又此貪等，亦如塵垢染污有情，不得清淨。是故智者應當除斷。若復有人護佛淨戒及行惠施，捨離諂誑，伏除貪癡，漸令輕微，了達諸法不起執著。<p>「比丘當知，若復有人貪等諸惑，苦種若現，不能伏除，而不出離三有諸苦，譬如渴人飲於鹽水，渴無由免。<p>「比丘應知，觀察無上解脫快樂，趣向圓寂。修習靜慮，滅除諸染，勿著繫縛，墮落泥梨，恒受眾苦違背正道。天、阿素囉悉皆捨離，諸龍瞋怒，非時風雨，四時不順，穀米不熟，人民飢饉。所有快樂皆悉遠離，可愛宮殿及諸園林，極妙境界，壞滅非有。庫藏財物，皆悉隳散。互相殘害，迷妄顛倒，而非省悟。最上利益，曾無修習。三乘正法，毀謗非有。迷於三界，妄執真實以為究竟。日月星辰，亦皆妄計。乃至一切有情所有罪福，妄撥非有。甘露正法，不能了達，恒生憎嫉，猶如冤毒厭棄捨離。<p>「比丘應知，愚迷有情，於諸世間苦中執樂，不淨計淨，歸依邪道，妄執最上極惡之處，愛樂修習。於無常等，不能了達，妄計邪法，以為最上。愛樂決定精勤修習，義利非有，不免輪迴，苦澁恒時。智者觀察不應迷執，了達虛妄，顯現是非，悟省醉迷，令心不亂。」<p>時，諸大眾圍遶世尊，聞法歡喜娛樂慶快，繫縛捨離，瞻仰如來，目不暫捨。<p>爾時，比丘乃說頌曰：「譬如蘇彌盧，莊嚴四寶成，七金周圍遶，八海湛然清。世尊相無比，理智離言詮，萬行因修滿，三身果德圓。人、天瞻仰望，願說宿因緣。」<p>時，諸比丘偈讚佛已，白世尊言：「欲色諸天，形量福德，差別有殊。願佛演說，利益未來。」<p>爾時，世尊告諸比丘：「善哉，善哉！應當諦聽，吾為汝說。若復有人奉持淨戒，善護諸根令無毀犯，三業清淨。於諸有情，悲愍饒益，勤修方便，捨離散亂，趣求靜慮。於所修因，勝劣不等，有上、中、下，果感亦殊；乃至外器，宮殿莊嚴，高下狀貌，隨宿因緣，皆悉有異。」<p>佛告比丘：「由護淨戒及行惠施，恒處諸天，捨離諸垢，所有纏縛伏除不起。於彼諸天，內身外器，愛樂趣求，不生毀謗，破壞厭離。命終之後，決定生彼，獲報勝劣，隨因有異。<p>「比丘應知，護佛淨戒，諸天宮殿恒自快樂；護佛淨戒，捨離諸苦解脫無染；護佛淨戒，天鬘、瓔珞恒自莊嚴；護佛淨戒，烏鉢羅花妙香適意；護佛淨戒，極妙境界悅暢無盡；護佛淨戒，龍天八部恒時助祐；護佛淨戒，眾寶莊嚴，離諸垢故；護佛淨戒，種種天花色妙開敷，隨心自在；護佛淨戒，微妙香風悅意無盡；護佛淨戒，房室園林慶快隨意；護佛淨戒，獲於種種摩魯迦花、瞻波迦花、計多迦花，出妙香氣最上無比，恒現在前；護佛淨戒，遠離諸橫；護佛淨戒，善種增長；護佛淨戒，犯戒之緣，皆悉遠離；護佛淨戒，圓滿忍行；護佛淨戒，妙寶階道成就現前；護佛淨戒，工巧種種及可愛具，悉得成就。<p>「比丘應知，護佛淨戒，於當來世獲果如是。猶如畫師，世及出世種種形像，皆能成就；護戒亦爾，於當來世，所有一切隨意成就。<p>「若復有人毀犯淨戒，於當來世，沈淪惡道，受種種苦，捨離人天可愛之境。亦如彩畫，風雨、煙塵而能破壞。貪、瞋等垢能壞淨戒，亦能捨離世及出世可愛之果。<p>「復次，比丘！貪等諸惑，能壞有情。所有善業亦能增長。諸不善業，如世之火猛焰增長，能壞柴薪。<p>「比丘應知，有情根識，攀緣六塵，迷惑不了。虛妄執著境界纏縛，起於貪、瞋；諸業隨生，輪轉諸有，受苦無量，不能遠離。貪欲諸毒，愚迷不了。貪火盛猛，損壞眾善及諸可愛宮殿林池，眾妙果實悉皆散壞。攞娑囉迦，勝妙福報，珍寶無量庫藏盈滿，娛樂自在。父母眷屬福德最上，世所希有，快樂無礙。<p>「比丘應知，若復有人修習檀度，於當來世財物具足，離諸損壞。檀度最勝，快樂自在；檀行最勝，福報隨形如影不捨；檀行最勝，人天可愛，莊嚴歡喜；檀行最勝，能離貧乏；檀行最勝，慳悋不起；檀行最勝，能伏愚癡，出離三塗；檀行最勝，見者歡喜；檀行最勝，諸根無缺；檀行最勝，傍生樂見；檀行最勝，遠離愛憎；檀行最勝，邊地不生；檀行最勝，諸天快樂；檀行最勝，離苦纏縛；檀行最勝，超越輪迴；檀行最勝，娛樂自在；檀行最勝，能趣三乘，究竟解脫。<p>「復次，比丘！應當觀察，輪迴諸苦，眾多逼迫，應當厭離。審諦觀察彼非究竟，無常敗壞，如夢、如焰，芭蕉非實；乃至色界及無色界所有境界，虛幻不實而非究竟，應當厭離，不應封著，妄為最勝，令心愛樂。」<p>佛告比丘：「圓寂安樂遠離諸相，體非一異，亦非三世，彼此俱非，離諸繫縛，究竟圓滿。汝當趣求，勿應棄捨。自在無礙，寂靜無染，應當速證。」
。
<juan>妙法聖念處經卷第五<p>大宋西天中印度摩伽陀國那爛陀寺三藏傳教大師賜紫沙門臣法天奉<#sp>詔譯<p>爾時，天主帝釋而白眾言：「汝所作善，守護增長如意歡喜。」即說伽陀曰：「三種善作已，三種三因緣，三位次三地，三德三大果；不殺施最上，此法汝愛樂，得真實忍辱，獲生一切天；隨身有宮殿，快樂受無極。若人好不善，生處無安樂，邪法被增纏，云何而出離？作此人、天善，熏修本識中，彼業感果時，得生人、天界，於彼生愛樂，心自住安樂。」<p>爾時，天主帝釋而復白言：「汝等具大福德，獲生天界受天快樂，隨其福果勝劣各異。若種種作福，薰識身中，後生天界得種種快樂。如是一切林木花果，悅適人意；入彼林中，彼天飛鳥演說言音，令人樂聞，為彼天子即說伽陀曰：「『善來汝賢敏，宿習於上善，堅持七律儀，成就最勝果；生彼天界中，受天快樂報。廣持於禁戒，得離沈淪苦，猶戒清淨故，感天勝妙池，隨意而洗浴；復雨紫金花，散布於身上；及彼功德池，以彼戒種子，念念為防非；天中上妙樂，隨意而受用。若人意決定，守護於禁戒，生彼天界時，快樂無邊際。以此戒莊嚴，得趣善逝果，而受解脫樂；破戒罪惡深，如刀及火毒；是故堅持戒，而修施法財，遠離於毀禁。業有上、中、下，感果亦復然，今成勝報身，常戴光明鬘，受天種種樂，皎潔身無垢。若人造惡業，苦果自纏身，展轉受沈淪，生死無窮盡。汝既來生此，受天眾娛樂，出遊諸園苑，勿著於放逸，逸蕩過失深，如來常說此；是故放逸者，三毒中最上。精進如甘露，心頂自清涼，永超生死輪，究竟菩提岸。彼時我如來，演說微妙言，離我速修行，莫著顛倒想；若有違背者，貪等諸惑生，斷彼解脫緣，漂沈諸苦海。』」<p>爾時，天主帝釋，速疾往彼善法堂中，諸天妓女及一切天眾，皆來善法堂中。到已，娛樂種種遊戲。于時，天帝觀察娛樂，而知天眾虛妄耽著增長煩惱，即說伽他曰：「虛妄境界中，貪愛而無足，有情迷執深，增長諸煩惱；被境縛根識，如毒藏在食，於後若消時，迷悶無安樂。無前、後、中間，非今世、後世，因緣會遇時，業報誰能避？」<p>爾時，天主帝釋說此伽他已，而復告言：「假使少年強力，未必長生，四相推遷，速歸散滅。顯現快樂，無實自性，樂受盡時，逼迫身心，無暫安隱。汝等勿得信任癡迷、愚惑、諂誑，若於一切境界染著不足，後致大患。譬如熾火焚燒草葉，貪著境界增諸過失，亦復如是。被煩惱火燒煮身心，棄背正道，衰相現時，墮落天界。是故，我今教化汝等，割截煩惱，去除迷惑；一切天眾，自此恒作利益於最上行法，志固修習，後得寂靜最上安樂。汝今勿得慢易，速作良田。於當當世而得最上報應，適意無盡。若作惡業種種隨身，墜墮天宮，沈淪惡趣，一切宮殿樓閣，悉皆隱沒。」<p>爾時，天主帝釋見其天子，須臾命終，墮於惡趣，而說伽他曰：「微妙香蓮花，種種生峯頂，最上適意寶，處處作莊嚴。流泉與浴池，雜色花果樹，及紫金劫樹，靈鳥群集上，常出微妙音，悅樂諸天眾。無垢琉璃寶，間雜金色光，最上妙樓臺，莊嚴恒適意。群生不遠離，寧知是幻化，如泡、如水沫，如電、如浮雲，亦如尋香城，須臾即散滅。虛妄若生貪，墜墮輪迴路，癡愛毒如火，焚燒於善根，減損於天眾，去一切菩提。」<p>又復告言：「若天愚癡，愛人誑惑，為天、阿素落、羅剎等之所降伏，後墮地獄；復為龍蛇，遠離諸天，長處三界，如繩繫縛而不自在。若離癡愛，明了通達，利益有情，歸依佛道，永出世間，斷有愛支，得一切智；平等無礙，得三解脫，證悟苦、空到真實際，遠離輪迴，不受後有，色、香、味、觸而不染著。」<p>時，彼天帝見多天眾，念念無常，增諸過失，深生悲愍，發誠實言，而說伽他曰：「如是天道終，沈淪百千劫，猶如旋火輪，生死何窮盡？見他受無常，不觀於自己，後自命終時，違害亦如是。若捨垢穢心，不著於境界，生死莫能侵，常住真寂樂。戒行若違犯，如醉飲藥毒，非天魔死軍，纏縛誰救濟？微塵坌面上，自心何知見，命謝臥林間，誰悟從貪愛？若生於貪愛，同住苦無常，永處於生死，現離於安樂；大惡不斷除，輪迴從此得，譬如暴惡風，能吹山頂葉。自業得生天，娛樂果自受，潔戒不愚迷，安樂自充足。貪愚招墜墮，如火而起煙，後自墮泥黎，業報亦如是。」<p>爾時，有天名烏波襪踰，宿善業力，生忉利天。彼有苾芻為其天王，而說伽他曰：「若作種種業，處處妄攀緣，以心迷惑力，一切業成就。前心最勝故，後心相續生，無間引生彼，三界因無盡；一切業報身，離心不可得，是故降伏心，當獲無盡果。汝速勤修進，調伏離執迷，滿善得隨心，究竟獲安樂。心若恒調伏，永不增諸過，智者善伏心，諸苦不能害。若心得彼苦，苦苦後相續，一切境界中，而得輕心報。天、人、阿素落，龍、鬼、羅剎等，不離於一心；心為三有主，三有自心生，地獄與人、天，隨心生罪福，流浪任漂沈。壞善因迷境，愚癡貪愛生，住苦廣無邊，沈溺而難出。難調心力大，奔馳速若風，天眼勿緣形，識相皆如是。智者善調伏，遠離魔羅縛，超度生死河，速到於彼岸。疑惑不正直，無底惡難止，一多微細行，不住剎那中。行相密難窮，無身一切處，世間誰牽引？往者復是誰？藏伏甚法中，造作於身業，雖見行表差，莫覩相應法。云何調伏難？無色、無形相，陋惡損眾生，取境明如眼；善惡作雖見，譬如幻化士，本性狀難窮，往復誰能覩？牽引於群生，諸趣恒流轉，利劍不能截，猛火燒非斷；一切有情心，業力相如是，業繩而堅固，纏縛於群生。三性而不恒，須臾善非善，亦復捨受俱，攀附六根門。妄求於塵境，染著世間故，不悟生滅法，如鏡唯照前，而不鑒於後。」<p>爾時，天子聞彼苾芻說如是事——昔作純善今獲勝身——而說伽他曰：「昔修靜妙心，慎護於戒行，以此微妙因，得住安樂道。善護持戒者，防非發律儀，當得斷諸惑，證圓寂滅樂。戒有大威德，能超諸有苦，乃至命謝時，無彼惡道畏；惡道無能救，戒力救最上。若有持戒者，萬善皆依怙，後果得生天，永離諸嶮難；佛法聖眾師，三界咸尊重。」<p>爾時，諸天子等，五體投地，歸命作禮生尊重心。彼時，天主帝釋倍生忻慶，歎美至深，而說伽他曰：「解脫貪、瞋毒，群生親道友，能到於彼岸，我今歸命禮。降伏愚癡失，無為無比等，一切眾所尊，我今歸命禮。」<p>時，彼天中有諸飛鳥，或在空中翱翔上下；或集寶池嬉戲水內。有諸天子樂逸縱蕩，與諸飛禽同共遊行，耽樂欲樂，不怖惡道。爾時，苾芻為彼天子，宣說伽他曰：「傍生耽欲樂，遊戲恣愚迷，天眾亦復然，等彼飛禽類。正教師宣說，汝等心顛倒，不怖於罪業，耽樂著世間。若天有罪業，墜墮於地獄，業力如是毒，智者常遠離。薄德少慧人，但觀前欲樂，不復返思惟，成就諸苦果。若有智慧人，照觀一切惡，求斷諸惡業，利益於群生。罪業生諸苦，勝因得離縛，善惡行不同，報相亦復爾。迷苦妄為樂，求安不可逢，具智勿為非，不久至寂滅。善修諸業靜，巧便集善根，三昧自現前，速到無生位。勿復戀傍生，遊嬉於園苑，懈怠轉增多，後墮飛禽類。若復無少智，善惡業不分，餓鬼、阿素囉，地獄亦如是。於業能分別，於報亦通達，彼於諸業中，深窮垢靜相，晝夜常精進，思惟三脫門，永不墮泥黎，究竟獲安樂。天子汝當知，自樂自善成，自惑生自苦，苦樂不離心。於過應遠離，染著諸塵境，縱逸癡所盲，不覺死王催，沈淪於地獄，苦惱而無極。」<p>爾時彼天，有百千天女色相端嚴，隨意自在，於彼林間歌唱遊戲。彼有飛禽知天宿善，而說伽他曰：「勤修宿善業，今復得生天，若行非善因，而復沈惡趣。業報既決定，諸天皆平等，安樂非安樂，汝等今當知。愛染為害本，業繩隨繫縛，輪轉而不窮，還因業繩力。上至非想處，下及於三途，往返疾如風，生數復如雨，諸趣而循環，無始長如此。若人心寂靜，如水湛然清，離礙如虛空，而獲最上樂。五識緣塵境，三惡業相牽，一法捨盡時，不得生天界。殺、盜、婬、妄毒，常為惡道友，燒煮如炎火，智者應觀察；真實忍辱慈，出世善良友，親近若修習，當得三天果。制伏邪亂意，慎護觸等貪，後有定生天，成就白業果。若於生死業，而不求解脫，焰魔殺鬼來，云何得遠離？」<p>爾時，天主帝釋而復白言：「若有眾生不怖諸惡，於一切處心所染著；以染著故，隱沒智慧。妄言、綺語、虛誑、邪諂，惱亂有情，棄背正教，親近邪師，不孝父母，乃至善根間斷，業繩繫縛。如箭速疾，死入地獄，種種治罰，受諸極苦無有休息。汝等從今於生死罪緣，速須棄捨，莫復貪著。於自身命，分限短長，審諦觀察。有為諸行，剎那生滅，何得久住？如水浮漚，如鏡影像，如電剎那，如雲散滅。若天福盡，樂受捨位，一切衰相不覺現前，逼迫身心，如何當忍？是故，我今宣示言爾：『汝今當須勤行精進，忍辱柔和，慈愍有情，守護六根，修行四諦，不取怨親而修平等，智慧增長深入義味，背妄照真，導引禪定。』業惑盡時，後有不生，得俱解脫。」<p>爾時，天主帝釋欲重宣此義，復說伽他曰：「如是十二處，六境及六根，識等生滅時，相應成妄想。智者善修心，不住色等法，而入寂靜門，湛然無一相。勤求寂靜故，不墮魔羅界，以此靜妙心，恒時而憶念。若行如是慧，惑苦云何生？於其三世中，自在無驚怖，煩惱縛自解，罪垢不可染；慧眼得圓明，常住真寂行。天身大快樂，尚被罪垢摧，云何人愚迷，廣造十惡業？若人修智慧，了達罪福因，怖業若死侵，永出苦根本。」<p>爾時，帝釋昔聞世尊所說惡趣之事，即為天眾宣說：「佛言：『若人得脫生死罪根，常值善友，植諸善本。若生天界受妙快樂，宮殿莊嚴報應無量；若不怖惡道貪著娛樂，福善盡時必當墮落，譬如燈燭須假膏油，膏油既盡燈焰即滅。如是墮已，而被業風急速吹轉，往返世間輪迴不止。若諸智者正定相應，無明業繩不能牽動，譬如藕絲牽妙高山而不能動。』」<p>爾時，彼天聞於天帝說是法已，即說伽他讚天帝曰：「汝今說此法，息除一切障，我依天帝語，安住無怖畏。與彼諸群生，而作慈悲父，宣示涅槃城，令彼得利樂。法本無分別，天帝善能宣，今遇正教師，得至無上道。」<p>爾時，天帝又復白言：「世間財物勿生貪著。若人捨離智慧出生，若復愛著，破壞善根；七種聖財漸漸隱沒，經百千生沈淪惡道。又復世財而不堅久，水、火、盜賊、王等勢力皆可侵奪；若彼法財，水、火等災終不能壞。汝諸天眾，雖有勢力，諸根具足，身帶光明；衰相現時生其愁惱，墮下虛空過百千踰繕那，入其惡趣。」<p>爾時，帝釋即說伽他曰：「如汝大快樂，富貴不可量，衰相若現前，決定沈惡趣。如現所作業，隨業果復生，業相善殊勝，異熟果亦然。業有上、中、下，善惡品類同，成彼有報時，勝劣亦如是。汝等審思惟，色力身最上，生滅未能逃，云何而不墮？譬如麥等種，而被大火燒，隨燒即破壞，云何芽得生？浮虛假偽身，四相遷流速，如燈而生焰，不住剎那中。心相亦復爾，虛幻無真實，恒被漏隨增，云何得安樂？棄捨於妄境，勿自愛其身，決定脫輪迴，速至於彼岸。」<p>爾時，彼天有其飛鳥而復說言：「我等今者居烏鉢羅林，於其林間有大浴池，多生紅蓮長時芬馥，鳥身翅翼諸色間雜，狀如七寶；眼有光明，言音妙好，於彼林中長時戲樂。」觀察天子耽著迷醉，即說伽他曰：「我恒耽憙樂，天人愛亦然，天雖與禽別，愛染而無二，不能守行法，云何得解脫？天等若如是，飛禽何所別？今復告汝等，勿著五慾樂，而修勝法行，當得大解脫。生、老、病、死苦，永不害其身，天與禽類身，平等獲善利。」<p>爾時，天帝又復白言：「若有智者離垢清淨，世間罪染普遍此天，亦不能著。<p>「何以故？為彼智者，於生、苦因緣而能解了；又於彼天朋友知識、恩愛眷屬無所戀著。汝等諸天癡愚、貪染不離輪迴，與彼飛禽等無有異。復有眾生耽著飲酒，得罪甚多。所以者何？為彼有情，心識迷亂，破犯恒多；酒力雖消，業報不滅，於五趣中輪迴不絕，於一切罪中最為增上，乃至於俱胝劫，流浪不絕沈淪惡趣，煩惱纏縛——佛所言說。」<p>爾時，彼天帝釋園中有妙法堂，種種珍寶殊妙莊嚴。時，諸天眾詣彼堂中。彼時，帝釋觀察天眾，而說伽他曰：「汝等諸天眾，過去修微善，獲生天界中；若天報應盡，定墮於輪迴。業力難思議，牽引於眾生，三界、五趣中，處處而出生。汝等勤精進，審諦細思惟，生滅須臾間，云何不省覺？怖畏邪嶮路，而依眾律儀，堅固七覺支，勤行八聖道，善住於五根，增長於五力，四念與正勤，及彼四神足；如是而不退，必至涅槃城，恒受寂滅樂。
。
<juan>妙法聖念處經卷第六<p>西天中印度摩伽陀國那爛陀寺三藏傳教大師賜紫沙門臣法天奉<#sp>詔譯「於罪不怖畏，彼人無智慧，後至命終時，苦惱恒燒燃，周遍天界中，墮落誰能見。彼恒貪婬樂，於此莫能知，婬慾生虛誑，迷惑於有情，牽引落三途，如繩而繫縛。生滅恒如是，有情須自利，調柔身口意，煩惱勿令生，法境等須息。一切著婬者，增癡墮無常，不覺欲火燒，遠離於親眷，朋友善知識，骨肉并眷屬，大苦死來時，波吒何能說？初至無常位，如山忽倒摧，須臾不可停，剎那而滅謝。若處一切智，無罪無輪迴，究竟出苦源；諸天恒愛樂，欲海深無底，何能有足期？增長愛貪心，如酥油灑火，種種莊嚴貌，破壞出世因，流轉四趣中。人傍地獄鬼，生死恒無間，往復如陶輪，群品大愚癡，不了煩惱性。若彼諸有情，永離於貪愛，當獲最上因，解脫無繫絆。智者除煩惱，諸苦病不侵，降伏於貪瞋，長獲安樂道。生苦不能染，羂索不能縛，智慧漸圓明，照知一切事。若於圓寂理，而起無相心，離垢絕囂塵，究竟到彼岸。於彼苦樂境，洞然無所得，而入大解脫。常住空寂舍，復起慈悲心，愍念有情故，示苦智真如。遠離於羂索，令意斷疑慮，永除於貪愛，解脫苦惱怖，獲得最上慧，悟彼集散空。設壽八萬劫，亦復墮無常，此可恒安住，天界永無失。見惡而生慢，於罪不思惟，愚迷無方便，恒求於快樂。喻如砂聚中，求油終不得，若作罪業行，恒常而逼迫。苦樹罪根深，一切惡生長，我說此真如，定為法非法。彼意恥作罪，後復無煩惱，利益廣無邊，獲至真如際。<p>「若復愚迷，於佛言教而不信受，後至無常，自得苦惱，經無數百千俱胝那由他、阿沒那等，破壞人天，無常罪火決定焚燒，此不盡劫。瞿曇告言：『天復云何而得久住？』喻如水沫、芭蕉，無有纖毫真實，幻化非久。若恒愛此快樂，無有是處。」<p>爾時，彼佛問彼天眾：「知此義不？」天，意歡喜，如聞五樂，多獲快樂，得五功德。而復說言：「彼有飛禽名曰嬉戲，能善說法。為彼天眾，即說伽他曰：「『有欲愛不足，無因人意足，發起不足心，如是無知死。一切眾生界，形類有多般，長遠時分中，不能修方便。永不受安樂，決定墮輪迴，恒處於地獄，生生亦如是。』<p>「若實宣說，帝釋境界，富貴殊勝異於諸天。於此輪迴亦不能免。決定無常乃普遍天上，未有微妙之處，可避無常，而皆墮落。<p>「是時天帝善解法相，名憍尸迦，為彼天父，種種精進，說多因行，而諸天眾猶不省悟，誰能樂修靜行，遠離罪垢？唯縱愚迷，心著放逸，於斯教誨而不受持，久遠無邊。云何不覺？彼諸愚人，樂作惡因；於彼後身，而被罪惡種種破壞，寧知惡業隨眠纏縛。」<p>爾時，苾芻而說頌曰：「若行善利，以其臥具，飲食衣等，供給供養，尊卑之眾，不為自身，而求福利；或觀自身，誰作主宰？乃遇惡境，作罪怨家，固來欺陵，而起真實。離相忍辱，智者審觀，都無病痛，苦惱之難。唯有現在，不靜之物，作如是身；而復此身，剎那不住，盛壯亦然，破壞何身？眾生迷醉，於自財物，不作利益，增長罪業，不受教命，亦不行施，於一切處，心不受用，賊等窺壞。云何護持？若心迴向，布施師等，彼財殊妙，而復棄捨，如棄草木，心不愛著；貧劣有情，恒行救度，離垢無著，今世後世，獲七眾戒。救度最上，戒護於人，當生天上，智慧廣大。彼能截斷，一切煩惱，病等枷鎖，過大嶮惡，輪迴之橋，到彼堅牢，涅槃彼岸。心淨離垢，得無生忍，喻如擔負，其物輕少，遠出長途，而不疲乏；若人擔負，惡業輕少，遐歷世間，而不沈沒。又如飛禽，兩翼壯健，高往虛空，遠疾可到。若人持戒，守護堅牢，欲往生天，亦復如是。」<p>復有飛禽，名現真如，住彼白山，而能觀察，即說頌曰：「喻我形色，不住剎那，快樂亦然，愚迷不覺。若一切類，善相多般，輪迴生時，定隨破壞。彼福破壞，一生亦然，死王得便，罪意何免？恒行快樂，無財黑繩，摧壞有情，無病強力，安樂遠離。死王近來，近則心迷，群生命壞，罪破長時。天人輪轉，不覺根迷，遠離安樂，墮閻羅界，方知業果。快樂剎那，而身衰朽，悅諸塵境，不覺貪著；快樂受盡，老死王侵，諸根對境，戀著不足。彼後無常，自生煩惱，若無慧燈，照見塵境，受行境界，執我分別，樂著虛妄，欲火恒生。境力如風，吹欲火盛，智覺真如，思惟成妄。一切愚迷，嬉戲不覺，恒行境界，吹於欲火。天人行欲，墮彼天界，彼具天德，實得天樂；衰相現前，不壞何往？剎那不住，念念生滅，暫住非久，彼命如是。此境屬他，一心不覺，五德天樂，壞苦速離。帝釋天王，抖擻煩惱，三障垢靜，歸依三寶，三業廓然，悟得最上，三佛菩提；雖生罪地，罪垢不染，留心作善。」<p>彼有焰魔獄卒，為彼眾生而說頌曰：「意懷貪欲，嫌棄善緣，不離輪迴，得此苦果，不依天行，而作罪因。彼後無常，反恨作惡，利刀割體，猛火燒身，猶未為傷。五根得罪，苦不可忍，眼觀美色，如實得樂，寧知恒苦；聞聲耽味，其過亦然，作罪冤家。是故捨離，彼三冤家；纏縛罪人，破人安樂，貪癡和合，遠離戒品，因墮地獄。若行戒律，後得福善；若違戒律，後得煩惱。飲酒殺命，離他婦女，邪見兩舌，不守威儀，縱情放逸，破壞有情，因沈惡道。貪著邪行，而復惡口，今世後世，無彼安樂。遠離惡人，親近善友，滅此罪根。不信此業，無得業果，無眾安樂。惡果根本，煩惱後燒。若作妄語，本非法師，我解深法，彼後無常，得魔業果；轉此人身，而生惡趣。是故如來，說此無明，一切貪欲，何得快樂？知足無貪，身離煩惱。欲生快樂，是名快樂。解脫相應，得最上樂。若貪快樂，如毒和水；解脫快樂，如乳和水，欲火燒害，愚盲不覺。又復貪愛，度量財利，酤賣酒肉，得財無數，心猶未足；無常殺鬼，速來牽引。若耽欲樂，樂住境界，得不快樂；如來說此，夢覺法喻，如乾闥城，如空無實；如水上沫；如芭蕉堅；如彼火毒，欲境亦然。若味因果，知欲過罪，不迷真如，成就智慧，獲靜思惟；去其貪愛，苦惱不生。壞欲亦然，欲為罪主，如世毒藥，彼意不足，墮落天界，復墮地獄。欲賺愚迷，喻彼懸河，亦如電閃。世間毒力，莫勝女色，思想欲增，如火熾盛。是故智者，離欲寂靜，無前無後，亦無中間，如如而行。增長亦爾，彼得欲苦，等觸大焰。知如是過，智者遠離，速離欲故，定得安樂。無數百千，那由他天，以欲行故，墮火毒獄，器杖治罰，其毒如火，遠離快樂。不行欲因，如上地獄，不見不聞。若貪欲人，斷其欲貪，亦無苦惱。是故無垢，得意清淨，於一切處，滅欲火焰，入彼種種，最上善業，彼行無染。」<p>爾時，帝釋觀察飛禽住莊嚴樹，色喻檀金；彼法因果，正見善業，而說頌曰：「正見善業，如彼大樹，欝茂金色，種種莊嚴。智者所說，如善果報，處處出生。不善若善，得彼人身，復行善業，得生天上；不善亦然，下沈地獄，慾迷善意，而復不得，最上良藥。若知果報，意不愛慾。眾生境界，迷醉味著，若恒行貪，惡定同生。女生煩惱，如世間火，若此火生，煩惱如是。女人煩惱，生眾生心，破壞世間，一切法滅，為地獄因。大仙所說，女人姦媚，口甜心毒，情愛不恒，愛戀須臾，棄背亦爾。彼性浮囂，可喻掣電，誑詀有情，詐行恩愛；天人龍鬼，羅剎眷屬，境界亦爾。女人鄙惡，譬彼黑毒，種姓不擇，勢力不顧，愛恚不恒，性如風火，唯募財物，殊無終始，如有嶮難，嫌棄遠離。如是富人，彼即愛樂，若住貧賤，急急離別；譬如遊蜂，花卉芬芳，競來採食，若樹乾朽，一切遠離。無財亦然，女人遠離。女人黑暗，心縱顛狂，破壞勝因，罔知良善。如女人縛，天縛亦爾，若值女縛，定墮地獄，若貪女色，貪中第一。若有眾生，雖曉慾業，而猶耽著，是故無知，迷人不覺。又復女人，詐吐心誠，惑他信己，身雖同處，心則差殊，損壞有情；毒如蛇蝎，方便多求，一切養育。女人行德，而不能為。如是自性，殊無測度，智者不著，心恒決定。」<p>忉利天宮有善法堂。爾時，諸天會善法堂。有如是散亂者，飛禽為彼而說頌曰：「譬如飛禽，隨其自性，樂厭不同，而有二種：一見蓮華，而復樂著，若見林野，而自厭離；一見林野，意欲樂住，如見蓮華，却思遠離。眾生亦爾，林如靜善，華喻欲貪，智者樂林，而深適意；天人顛倒，反募蓮華。如出暖日，能去大寒，解脫之樂，亦復如是。貪中生苦，樂謝何安？智者不迷，而求解脫，於一切處，為最上樂；住牟尼林，能善觀察，住意無貪。天人最上，住此欲貪，而不久遠。若行無貪，樂中最上，居林寂靜，行中第一。一切苦斷，受甜惡行，誑賺有情。適意林巒，宜善觀察，心善觀察，恒處安樂，心行無貪，樂處林野。彼人樂林，心恒純善，離欲無貪，得寂靜樂。若人煩惱，怖見林間，貪愛倍增，而自燒煮。棄背貪愛，無垢清淨，心定生生，常獲安樂。如具富貴，福盡成空。盛處少年，老侵頓易，一切恩愛，定有別離。一切有為，和合暫爾，此世間法，正覺正說。若覺愚迷，捨愛知足，入寂靜林，獲最上樂。衒己俊利，思愛多方，遠離善林，永失利樂。林間默觀，寂靜相應，適意無貪，善心成滿。是故聚落，散亂恒生；若處山林，離諸貪愛。汝意速疾，厭離愚迷，最上靜林，相應住處。心行若靜，永離煩惱，行若相應，善根增盛。假使有人，得千帝釋，報壽若終，亦歸生滅。恒行貪欲，一切不見，被欲降伏，而生眾苦。欲愛之樂，須臾暫住，不久即滅。心如怨家，能離彼樂，彼欲無得。煩惱苦果，皆從欲生，解脫生樂，彼樂真實。於善逝行，縱任相應，離欲無貪，獲樂無盡。五欲之樂，先甜後苦，樂相壞時，而沈地獄。無貪之善，初後中間，離垢清淨，受樂無窮，是真善母。愚迷欲樂，云何離彼？過失恒生，中後深苦。罪行云何，不見快樂？喻如世間，有其毒花，其色鮮艶，其體有毒，人若觸花，毒害於身；罪行欲樂，其毒亦然。又如當風，執彼火炬；亦如飛蛾，投其燈焰；欲樂之火，燒害亦然。是故欲毒，恒須遠離。天著欲故，積惡虛生，人募愛貪，愚盈罪行。是故欲火，焚燒善根，賺失天人，沈斯惡趣。若未命謝，速迴心意，於一切善，修令增長。貪等惑亂，三過生塵，三毒作一，罪網猶大。若起三惑，相續不盡，歌舞唱妓，耳目順情，天意如石，而被牽動。一切欲境，蓋覆靜心，沈溺愛河，無時超度。天何愚迷，欲賺不覺？譬如毒樹，開其毒花，蜂蛾採食，毒殞其命。貪欲之毒，損害亦爾，而墮三途，如火燒木。天人不覺，生此罪地，受苦終盡，方離泥黎。天人愚迷，不思作善，罪惡境界，彼無一信。智者審觀，真如幻夢，愚人非夢，為地獄因。是故離欲，得解脫善，棄背惡行，利益善因。彼利若行，永離諸惡，天無黑行。彼有智者，正見決定，不樂散亂，獲種種福。」<p>爾時，世尊教受天子，行不散亂行，而說頌曰：「天人宮殿，散亂之根，迷醉樂著，而墮輪迴。若離散亂，輪迴亦脫。彼散亂根，即是無明，自性黑暗，如人無眼。我觀彼過，迷火不別，愚癡深廣，散亂亦然。眾生愚迷，積聚財寶，而自育養，復更散亂，墜墮惡趣。天亦愚癡，愛著女色，本望離苦，悅意快樂，寧知命殞，得大苦惱，集欲之樂，不久即散。一切眾生，業壽有限，少壯剎那，即當衰老，善惡業縛，誰得自在？譬如樂主，撚弄木人，須假線絲，方成作用；有情亦爾，須假惑業，方處輪迴。若離愛貪，則無作用。非久業行，智者不信；遠離一切，散亂方便，若離散亂，不生三界。譬如有人，墜墮深崖，其中猶有，不失命者。若人散亂，墮三界崖，其中未有，得出離者。一切惑業，散亂最上，於晝夜中，恒不安樂。若世間人，纖毫散亂，破壞有情，出世之意，是故遠離。」<p>彼世尊座如實說已。天主帝釋發尊重心，敷其座具，頭面禮足，起立合掌，見伽他書，心生怖畏，頌曰：「若不散亂，如彼甘露；若行散亂，而墮無常。不散亂人，天中最上。散亂之行，輪迴之根，清淨之行，安樂之本。是故正定，於一切處，獲最上樂。若於欲樂，如怖極苦，散亂大毒，同壞眾善，迷毒散亂。人行惡作，不從散亂，能得安樂。若彼智者，平等宣說，德與無德，一切執我，為苦樂根；如我世尊，伽他書典，離欲清淨，獲益安樂。」
。
<juan>妙法聖念處經卷第七<p>西天中印度摩伽陀國那爛陀寺三藏傳教大師賜紫沙門臣法天奉<#sp>詔譯<p>爾時，有飛禽名未曾有見，彼行不散亂，而說頌曰：「貪、瞋、癡意，恒為罪友，為地獄種；貪、瞋、癡心，恒行罪人，落三途崖。彼後方覺，貪、瞋、癡毒，無得不怖，智者制伏，不令散亂。若縱貪、癡，飲酒妄語，殺生偷盜，無信因果，意瞋惡業，而不防護；天上不生，而沈惡趣。恒行欲愛，愛具大力，役使有情，慵懶懈怠，恒無彼善。又如雲翳，障智慧眼，於其戒律，多諸缺犯，設得人身，而獲下劣。若意住罪，黑暗無邊；若意住覺，如晝大明。如是眾法，佛所宣說。天生散亂，如酒迷醉，彼散亂故；如行地獄，輪轉人間，皆得滅壞。如是決定，生實無常，散亂障重，墮境界海，成枷鎖因。天多嬉戲，彼生若盡，永絕快樂。天不思惟，心生散亂，改轉善根，深著樂境，心猶不足；天人不知，為苦惱本，無莫護多，無須臾頃，無剎那間。不被愛降，欲境間斷，百般不悟。天恒受用，耽著放逸，被欲降伏。如地獄火，焚燒有情，而不揀擇；欲火亦然，焚燒天眾，亦不揀擇。又如餓鬼，口出火炬，燒彼飲食；傍生之類，飢火亦然。天人自作，如是欲火，普遍世間，焚燒一切，有情不覺。」<p>彼有飛禽，名具足德，覺彼散亂，善不能行，後墮彼天，而說頌曰：「善業斷盡，此壽剎那。眾生調伏，人得最上。一切少年，須臾命盡。一切富貴，須臾破壞。天人不恒，富貴不恒，剎那不住，勿作亂意。是故早行，勤修利益，護律儀法，寂靜理處，塵過不生，天何不見！意若散亂，行法不恒，此去不迴，快樂亦然。守護戒根，天人快樂。彼諸眾生，若無此戒，後必煩惱。是故戒行，如是恒行，樂中最上。彼戒清淨，而得大果；愚人無戒，不生天上。若天行欲，散亂迷毒，於五欲境，受其快樂，心不思惟，一切不久。彼命破壞，無數百千，那由他天，迷欲散亂；被五欲火，置害焚燒。一切散亂，人所樂著，彼後無常，得果方覺。心馳境界，動極大苦，得苦見迷，心著愛境，苦惱不知。苦惱續生，於後悔恨。煩惱疑惑，從境界生，我心無知，行輪迴行。那覺輪迴，隨逐人心，互相愚迷，展轉三界。智者證真，見輪迴住，無常苦空，彼苦非有。若耽女色，恒行欲染，彼後不見，諸天境界。法非法行，惡中最上。一切世間，無別救者，唯如正法，是故依法。法若遠離，人樂非法；非法既作，苦火熾然，永離天界。善業滅盡，不覺墜墮，思彼快樂，無常無有，業繩繫縛，誰有安樂？貪愛轉增，牽入惡趣，永離天上。」<p>爾時，帝釋見諸天眾受百般福德，而大驚怖，即說頌曰：「作善快樂，天受善報，天人上因。彼作前善，如日行空，明照世間，無二重輪；其智慧光，明照邪暗，亦復如是，而無二種。欲往天宮，行悲愍行，悲與群生，為出生母。依憑斯善，人生天上，又復悲心，饒益利樂，一切有情，得天愛樂。悲者恒善，一切眾生，及諸賢聖，普皆歸命；又復行悲，如清涼月，去彼煩惱，炎苦之熱。是故悲心，為快樂本，一切欲心，天人業主。於其色、聲，香、味、觸、法，攀緣不足。」苾芻觀察，而說頌言：「譬如劫壞，日火盛時，大海江河，普皆乾竭。眼識、根等，觀攀色境，經彼俱胝，百千萬劫，貪癡欲海，而不能竭。人之貪心，勝龍不足。散亂之因，生一切惡。勿行散亂，散亂過人，障真如理；若行散亂，彼恒無善。人若離善，牽墜三途，離一切樂，不生天界，命恒生滅，為煩亂根，意通知此，苦中最上。若前根境，不了輪迴，而執決定；如空中花，如乾闥城，如水上泡，如水聚沫；迷彼聚沫，為臥具等；迷彼幻化，為自集動；天龍、藥叉，及阿修羅，迦魯拏等，虛幻亦然。誰救無常？若但作業，而不早怖，極惡死王，速來逼害。是故作善，後無煩惱，我覺汝等，勿行放逸。彼復生愛，而被境牽，境縛有情，如牢枷鎖，為地獄因，永離解脫。是故不實，汝須遠離，此真實法，世尊所說，諦聽奉行，得益無盡。」<p>爾時，帝釋忽然之間，覩佛影像，與諸天眾，發尊重心，頭面作禮，而說頌曰：「彼佛世尊，正遍知者，現救度像，善開解脫。若人歸禮，解脫輪迴，心獲勝善；此善調適，無垢清淨。佛說此法，成涅槃道，言此行人，得無畏力，受寂滅樂，住真空地，過輪迴海；度三界難，開智慧眼，放最勝光，普見世間。非如土木，凡愚之類，無其光明，遊行妄境。若人貪垢，心不清淨，口過等毒；復以智水，洗蕩離染。一切外道，執我無知，於斯諦理，而不能見，彼無垢言，為汝解說。佛在因地，不行散亂，救度汝等；今到彼岸，復度他人，利樂一切，於其世間。唯一佛住，無利為利，利人最上。如是造惡，墮大地獄；如是修善，當生天上。」<p>彼時，帝釋觀察天眾，即說頌曰：「譬如飛禽，順風吹急，輪轉人、天，往復亦爾，皆因業感。如其苦樂，聚集散壞，隨業勝劣，其義亦然。是故造作，皆成因果。牟尼宣說：『真如無邊，平等所依，業習種子，一切心作，而難調伏，唯佛如來，而為開覺。』若業種種，從一至十，從十至百，從百至千，至那由他，無數有情，若干種類，墮大業網。莊畫世間，譬如飛鳥，連繩繫絆，欲往虛空，終不能去。有情亦爾，但造諸業，被業繫縛，欲出輪迴，而不得去。」<p>彼時，帝釋見天散亂，互相嬉戲樂著快樂，觀彼天眾，即說頌曰：「五樂歌舞，普徧天中，若不思惟，決定墮落。汝貪女人，自性堅著，無暫捨離；他意不恒，隨情進退。富者戀愛，常獲財物，詐親適悅，如有固悋，輕棄遠離。貪癡之人，追逐欲樂，譬如渴鹿，競奔陽炎，而求於水。耽欲亦爾，虛妄不實。彼諸女人，無恩、無義，無踈、無親，尊卑不分，種姓不顧。譬如遊蜂，其花芳盛，而即採食；若見萎花，而即捨去。又復女人，矯誑惑亂，如彼蜜內，隱藏毒藥，違害亦爾。有智之人，心正決定，於斯欲妄，而皆不著。迷人見喜，深自樂著，如蟻聚羶，如蜂護蜜，天、龍、神、鬼，諸惡夜叉，毘舍遮等，魔護囉誐，及羅剎娑，亦被迷惑。欲性不實，生妄境界，喻如幻法，誑賺有情，得無常時，衰壞不覺。彼天妙地，一切林木，花菓莊嚴，為生死繩，牽繫汝等，如繩繫犢，而不自在。快樂境界，男女眷屬，於無常時，誰能救護？若人得住，多聞智慧，善業之舍，適心最上，我今當去。南閻浮提，泉流河海，園苑、亭臺，悉皆具足。如是種種，有如法者，不如法者，論義慧學，法與非法，我今悉知。虛妄怨心，迷賺有情。」彼有苾芻，復說頌曰：「心怨下劣，生五根毒，齩螫眾生，如五頭蛇，虛懷悔恨。色等五境，為大愛河，無到彼岸；彼岸寂靜，離諸邪妄。邪見無利，迷墮地獄。彼邪見人，無因計因，墮惡邪見，障覆靜心，謬解因果，行輪迴難，得苦惱身。業果生滅，善惡亦然；若見真空，即到彼岸，永離生滅。汝等應知，愚癡迷欲，欲覆迷人。若住正見，微妙清淨，戒行律儀，出世及天，求不難得。若著邪見，修邪難業：我願長壽。非自愚迷，而復迷他，所行黑暗，墮大輪迴，成就苦因，逼迫自性。如佛所說：『利樂之要，反照正性，根塵境空，我山自摧，煩惱清淨，出生死難，住涅槃城，是真解脫。』汝等世間，一切有情，深著欲樂，邪毒入心，涅槃彼岸，終不能到。假使百劫，輪沒世間，如被枷鎖，不可得脫。智者所說，出世法財，微妙經典，信受奉行，快得善利。邪見無因，橫執下劣，虛妄典教，迷謬有情，普墮輪迴。眾生云何，虛誑真法？無因妄見，不愍含生，自墮、墮他，俱入惡趣。」<p>彼有飛禽名曰蜜行，於其樹林，食蜜嬉戲，而說頌曰：「眾生飲酒癡迷醉，愛味誰知癡索牽，墜墮無常惡趣中，是故勿飲無明酒。輪迴因觸生癡見，非法皆從貪愛生，一切塵勞業海深，是名如來大智說。汝知飲酒壞名色，善惡無分譬目盲，乃至身倒不覺知，可喻木石人恥笑；飲酒無恒多過失，三十六失作乖違，智者染著為大暗，是故遠離於飲酒。迦捨花輕等彼人，浮囂不定無忠信，增長貪、瞋生死續，要摧此力勤救護。」<p>爾時，帝釋天主復說頌曰：「無瞋破瞋，忍辱破怨，法破非法，光破黑暗；實破妄語，定破兩舌，善破惡口，親破非親；慈破殺生，施破慳悋，念破非念，明破無明；晝破於夜，白破黑月；邪欲思惟，真覺智破；惡趣難業，八聖道破；四無礙智，破諸訥鈍；智破無智，安住寂靜，破彼攀緣；風破於山，火破一切，海吞江河，日破星宿；富破貧窮，火破於寒，水破於渴，食破於飢；足破不足，恒讚於悲，不讚無悲。妄語惡業，破墜有情；善說真如，破有為慧，如佛世尊，能破外道；天諸勢力，破阿修羅。帝釋告言：『我降汝等，一切天眾。』所以者何？住正法者，威勢若斯。若復輪迴，奴僕之類，如處地眠，一切居下。若復一心，奉行正法，如登床座，一切居上。行迷智慧，好行非法，天自業果，不墮何去？被業風吹，輪轉地獄，餓鬼傍生，誰同代受？如是一切，天男、天女，及諸愚迷，一切眾生，自作惡業，受大破壞。」<p>爾時，帝釋而說頌曰：「譬如大風，吹空中水，聚散不恒；輪迴有情，隨業聚散，不定亦然。又如花敷，開結應時，茂盛凋殘，隨時不住。時亦如是，過去、未來，亦復不住。人作福善，嬉戲得時，福樂若盡，往而不復。如樹生葉，繁茂甚多，若值霜雹，墮而不復。天人亦爾，受天快樂，若值輪迴，無復快樂。譬如天雨，不住虛空；快樂亦然，不住幻體。譬如大風，吹壞雲雷；快樂亦爾，吹壞生命。譬如朽木，墮大焰中，永不復故。迷愛亦然，經百千生，墜墮泥黎，不復人、天。虛妄迷愛，廣遍一切。魔滅善行，遠離人、天。守護此戒，七佛所說，戒定第一，思念生生，得人業地；思念多劫，父母業地，得生天上。」<p>爾時，帝釋復說偈言：「若得人中生，由宿行多善，今奉諸律儀，而復生天上。人中難得生，得者針投芥，迷惑若散亂，復墮於地獄。善行三業已，寂靜審觀心，煩惱自消除，定得生天上。煩惱伏令盡，內生適悅心，清淨離貪、瞋，而得生天上。斷除於憎、愛，摩訶苦不生，種種復行檀，而得生天上。恒運慈悲心，救護於含識，如護自身命，而得生天上。他行不善心，害物毒如火。所求皆施與，而得生天上。若覩他妻妾，不生邪染心，如母敬愛觀，而得生天上。若人觀妄語，如火生舌頭，禁戒若真實，而得生天上。兩舌而不作，親友使和合，愛語絕乖離，而得生天上。惡口言無度，傷人利若刀，善語離前非，而得生天上。綺語而增過，加言飾說多，如理稱實談，而得生天上。此戒宜持護，七佛同所宣，無畏戒法圓，而得生天上。一切諸眾生，若生增上慢，如被枷鎖縛，不得於解脫。」<p>爾時，有一苾芻而說頌曰：「若此女人索，縛人最堅固，輪迴受報時，惡果居第一。若此女人索，非縛項頸索，纏縛有情心，生苦為第一。女索縛人切，人間無有比，地獄、鬼、畜生，為彼女縛去。大色索縛身，可見索形量，女索心非色，縛大無形量。女索雖悅意，迷生不解脫，縛彼一切人，不出輪迴難。六塵俱縛人，女索力最大，降伏於眾生，此縛居最上。若此女人縛，愚迷心愛戀，為妻妾眷屬，堅牢不可解。」<p>彼帝釋天主，如是一千天子，一切皆見。心生歡喜歌舞作唱，稱讚天王而說頌曰：「帝釋忉利王，娑婆世父母，行天梵善行，不著於欲樂；正法救世間，非法令除斷，以法適其心，此樂未曾有。最上、最勝智，慈心真實言，快樂法非常，清淨而無染。所有世間德，及彼出世德，天王自在行，一切見無異。救度恐怖者，離苦獲安樂，天、人、阿修羅，世間常持護。此處忉利天，彼諸林木樹，種種寶莊嚴，密覆如繒蓋；地布瑠璃渠，宮殿眾寶色，蓮華恒自敷，莊嚴適其意。天人業因盡，劫火破壞時，妙高一切無，未有不空者。何況諸天眾，如泡、如水沫，纔生又復無，無明迷不覺。帝釋天中尊，彼恒放光明，照耀於我等，一切皆依住。」<p>爾時，帝釋而說頌曰：「妙高眾山王，光明真金色，瑩淨體分明，喻彼水中月；若此金光明，喻彼持戒者，無垢戒光明，十六分虧一。自業得生天，莊嚴而具足，業有上、中、下，感果亦復然。隨自禁戒心，遠離於散亂，住此正法位，恒獲於快樂。若生無垢戒，身有大光明，如彼千日輪，共聚光無異。佛說七種戒，歡喜若受持，彼為最上人，當獲第一果。種種作善業，彼定有後身，無作無彼行，無業無破壞。愚迷不信因，無因亦無果，如覓水中酥，不受於安樂。迷罪心行暗，非善、非安樂，煩惱互相增，見彼未曾有。」
。
<juan>妙法聖念處經卷第八<p>西天中印度摩伽陀國那爛陀寺三藏傳教大師賜紫沙門臣法天奉<#sp>詔譯<p>又復宣說輪迴頌曰：「一切天人，有大散亂，初如親友，後作怨家，如火焚燒，如刀割切。人間、天上，得失平等，心意狂迷，如同怨家。天人不知，智者遠離，散亂毒樹，說有三枝，為老、病、死；恒復相續，智者離妄，純善相應，老等三枝，而不為害。如過遠離，散亂不生，惡怖解脫，得最上樂。若散亂樂，不久有怖；若解脫樂，樂定無盡。百千萬億，般都摩人，樂住名利，妄亂所賺。妄亂之上，有四種過；若離妄亂，破世間怨。彼妄亂行：多疑、多怖，多難、多苦。展轉輪迴，無有窮盡；四過離一，獲樂無邊。汝等天人，一心散亂，障覆一切，無漏善法，云何而得，寂靜安樂？若樂自利，修善思惟，煩惱苦等，於後不生。若諸天眾，所著欲樂，虛妄不實，一切不久。從幻化生，彼不知見，幻化自性，而不決定；遠離安樂，恒生眾苦。實言告汝，若人恒善，世所敬愛，賢聖圍遶，後生天上，受天妙樂；若復行施，得一切人，心生敬喜，後得富貴，施果如是。若行忍辱，後生天上，無所怖畏，世人愛重，名稱遠聞，面貌端嚴，具足朋友，受天妙樂。彼等有情，由如一切，世間父母，能破罪暗。譬如日光，住意最上，為慈悲寶，出生善根，通達諸法；雖復在家，若住正見，彼智解脫，輪迴枷鎖，罪友不生，人獲安樂，聞未聞法，聞之不退，超諸惡趣，得生天上。心善無垢，諸過不生，離染清淨，善知報應，解微妙義，絕諸過罪。譬如虛空，不住淤泥，得寂靜果，深信三寶，獲無所畏，與諸天眾，尊敬如來，信受佛教，蒙法救護。生我有果，生身有愛，淪溺無邊，此苦難窮。十六分苦，不及此一，少味多怖，恒賺有情。喻乾闥城，智者寧信，說殺眾生，至命終時，樂不隨行，都無所得。種種眾生，有種種心，種種業行，輪迴枷鎖，一步隨去。生復有死，愚癡迷惑，真實自性，而不覺悟，無常大怖；隨彼眾生，來而復去，散亂不知，境界天迷。如逢蛇螫，墜墮天人，此苦無等，父母、妻子，男女眷屬，親友、知識，不可代受。味著境界，樂欲迷深，不覺死王，大苦速至。云何方便，令離苦惱？若無愛欲，苦不能害，亦復不生，地獄、餓鬼，傍生之類。」<p>爾時，帝釋天主復說頌曰：「人行邪道，欲見正真，如手探水，而取其火；若復無因，何所有果？散亂無德，利益何生？破壞天人，此意若生，迷欲適悅，後得無常，心大熱惱。境界不迷，欲火不發，名稱不貪，安樂最上。若復一心，貪愛世樂，十六分罪，不及此一。若發大信，解脫輪迴，愛盡境亡，見無為樂，禪樂相應，無瞋、無喜；彼善若生，無復輪迴，究竟彼岸。若有欲心，而求快樂，被業繩牽，墜墮地獄，得一切苦，誰人救解？往而復來，從業因生，無前、中、後，非今、後世，作過無明，墮人惡趣。是知自愚，行散亂毒，浮生頃刻；迷愚不覺，後無常位，乃可知苦。若生有苦，怖彼無常，作意妙法，彼救為實，真成安樂。如斯言說，實為利益，令心行善，速得安樂；樂中最上，決定無失。天若迷惑，不依彼法，而作亂意；生墮地獄，無有出期。」<p>彼有飛禽名種種鬘覺悟彼天，而說頌曰：「種種業生，隨彼天人，知不依法，彼後熱惱。世間所有，種種善果，園林、花鬘，階道、樓閣，適悅身心；如作善業，得見彼果。天人業因，有上、中、下，天非作彼，無彼彼果。癡降天人，迷種種行，彼意若迷，不見大怖，失自利行；種種愛樂，求種種果，迷心作業。天無戒行，如夜無燈，而覓光明，因與果等，真實可修；真如智果，得有樂分，離命無果，離燈無光，離戒無天。若離智慧，而無解脫；若離解脫，而無安樂。百般求救，方脫愛身。智者離我，無此業樂，一切有罪，而復不生，得彼利益。一切聖人，無垢所說。百千劫人，樂欲境界，耽著不足，一心不捨，漸漸增長，增長彼毒，須臾墜墮。智知德過，此法師相；德過無知，此迷行相。德處生德，過處亦然，知真過德，恒獲安樂。德過難知，離彼智故。何智最上？天行境界，彼意無智，百願無能，得彼安樂。如作大業，最上戒果，得作人天，微妙適悅，最為第一。根門顛倒，邪取境界；若降此心，得天快樂。福樂苦惱，自作自受，作罪決定，如住怨家。作善亦然，如親善友，若意速辦，清淨福力，當得人天，如流赴海。恒行惡境，惡行相應，決定無益，彼岸智種。若意愛樂，得苦非法，非法快樂，即成魔苦，此苦樂相，二俱平等。若人有智，厭苦忻安，滅忍妙法，而可奉行。苦之與樂，無因不見，種種苦樂，各別因生。眾生自行，多劫多生，一切業果，種種不失。若樂行法，守護正法，得生天上，受妙快樂。迷法之人，遠離正法，無得利益，墮輪迴獄。法眼若開，癡不降心，見此快樂，如雨下地，虛妄不實。作意佛剎，心植法種，癡盲戒法，樂行非法，行非法道，心賺輪迴，人得罪久。若此心行，自性輕浮，種種顛倒，剎那不住，幻化非實；如乾闥城，纏縛智識，速宜省悟。天人散亂，愛貪境界，被境誤賺，命墮不知。快樂虛妄，一切不定，諸天作樂，不久即滅；迷轉天眾，生生亦然。生法虛假，彼計真實；生法不定，彼計決定。行彼怖法，纏縛壽命，墜墮天人，如唾落地。女心顛倒，虛妄誑賺，若復捨離，得第一樂。女人顛狂，嚴飾不恒，惑詐巧言，移性不定。譬如遊蜂，逢花即採，無花即捨，女人亦爾。有財即募，無財即捨，女心妬惡，等彼黑毒。又復女人，難為共住，如風大起，如火大熾，如空大遍，誰能收把？女人易性，機便百般，亦莫收把。若一女人，為惡業因，破解脫行，成病死難。若多女人，生其煩惱，為彼世間，種種留難。幼少女人，愚迷增長，自性顛狂，無明熾盛，如日放光。又復女人，無實愛戀，如彼燈焰，彼實為怨，如蠅❥瘡。愛彼有財，非愛無財，若有財物，女人樂住；若無財物，云何可住？無與財利，而不親近，性行差別，心能喻大。無降女者，如人隨順，承事如奴，亦復棄背。女多虛誑，如花蓋蛇，女人肉心，如灰覆火，色蓋亦爾。適悅不善，身如毒樹，生彼毒花，勿須親近。一向欲境，愛著女人，今世、後世，人無快樂。無明迷醉，顛狂懈怠，愛味行罪，不見人賢。智者知法，深信因果，發精進心，猛利修行，遠離女色，人獲勝善。人行女地，如履黑網，智者不著，得盡魔界。一切禁戒，女戒第一，何不離女？智者遠離，得寂靜樂。彼女人縛，猛火器仗，不能燒截，眾生強力，不可調伏。我離彼故，一心天上，捨彼快樂，生夜摩天，得無盡樂。快樂中大，此等眼、耳，鼻、舌、身、意，於彼色、聲，香、味、觸、法，六根不住。此諸天眾，恒行渴欲，而無有足；如火自性，能燒草木，何時有足？彼六根火，猶豫不決，燒此有情，都無知覺。此散亂地，不行道法；離彼散亂，所愛境界，人隨自業，得住真實。女人生愛，其心難御，隨自業因，生有別離。如是觀察，女人顛倒，生離別處，若覓快樂，心住狂惑。行欲女人，如親惡友，意在三非，身得四苦。是故恒離，欲毒之大。快樂苦惱，隨自業牽，若於天上，著五欲樂，天人宮色，不久隨墮。佛見真空，得解脫道，說彼輪迴，一切由業。女人為愛，得過最上，無決定心。如日無暗，如火無冷，女人薄信，無愛亦然；如地、如風，動靜不等，女人恩、害，不等亦然。人雖一心，多行恩戀，彼意非恒，時頻遠離。喻如鸛鵲，立望空池；又如大山，未見能行；亦如大河，未見逆流。女人亦然，未見實愛，生為過網，障礙人法。譬如日光，不離日體，如彼諂愛，不離女人。雖復美言，給賜財物，而彼女心，難降如火。意悅平和，艱難捨離，一念生過，尋便忘恩。女人鄙惡，難降如火，宜速捨離，遁迹山林，求寂妙樂。天人發意，迷欲快樂，不悟惡怖，必損命壽；生在彼天，決定無常，如夜日沒。是故三界，大夜無常，可等日沒。若求出要，彼作利益，行三聚戒，彼業報應，得妙快樂。天復散亂，無一念心，別作善業，彼樂必盡。愛欲不善，當獲大苦，餘苦十六，不及一分。善哉善業！欲心無足，如採魚人，貪魚亦爾。欲纏覆心，如眠長夜，迷愛相續，無常不覺，後見苦相，方知彼果。又此欲惡，先如賢友，後無利行。若信彼欲，盲智慧眼，後墮地獄，如落山崖。不散亂行，最上善友，恒救護人，是求善友。散亂為怨，此毒最惡，佛說散亂，入惡趣道。若迷散亂，愛樂境界，彼迷過人，恒得苦惱。若有苦怖，無智觀察，彼等傍生，不得天人，上妙快樂。若彼天人，愛樂飲食，及著婬欲，心行傍行，當處傍生。若無分別，非知德業，若知心法，知業亦然。於此嬉戲，住無常舍，得無常時，受苦難果。若怖無常，起大智慧，思惟正法，深樂經典，是真智者。一切貪愛，無常怨家，快樂盡時，壞一切命。彼得無常，最大惡處；餘不可救，唯依正法，是真歸仗。深心諦觀，無常之根，散亂為本，先治攀緣，後去無常，得法命樂，說此第一。此不散亂，可行天道，善知苦縛，解脫亦然。不離散亂，為善快樂，已善非善，如雲散滅。若人精進，發勇猛力，拒捍魔軍，得彼寂靜，上妙安樂。若人邪亂，不行善行，宿善業盡，當墮地獄。若人一心，靜諸不善，離諸苦惱，當獲福樂。若降諸根，不染罪法，境界亦然，離諸纏縛，及輪迴道；等彼黃金，不住塵垢，出生死難，一切清淨。若散亂行，不過六根，塵事不生，一切利益，具大安樂，適悅充足。若彼天人，身心清淨，女色不著，如魚履水，塵埃永離，智慧亦然。是故天上，遠離女色，作意欲愛，定得纏縛。迷一切法，事與非事，斯人薄祐，遠離涅槃。親近法師，得真法智，行法求果；如是成就，心恒離妄，調伏諸根，得到彼岸。由彼智慧，意索不住，纏縛境界，智者能除，為彼世間，解法之師。天上園林，自在遊戲，多獲快樂，適悅境界。若能棄捨，作彼善業，心靜安樂。是為甚難，生夜摩界。若離散亂，虛妄攀緣，生彼天者，數及俱胝，及鉢都摩，得自業果。若心難調，作彼業果，因心輪轉。眾生迷此，十二緣起，展轉輪迴，過、現、未來，人間天上，一切有情，皆由心作。妙高山頂，瑠璃之地，帝釋、聖賢，於此恒住。別有山峯，瑠璃所成，乾闥婆住，人不能到。一切地位，林樹、園苑，散別各住，適悅其意，人不能到。最上金地，有蓮花池，瑠璃所成，人不能到。復有流泉，及諸池沼，眾鳥群集，往來遊戲，殊妙第一，人不能到。宮殿車乘，最上莊嚴，諸天住此，人復遠離。人遠離故，欲境所賺，如是世苦，心無怖畏，轉復愚頑，行彼輪迴，恒受眾苦，如繩纏縛，如籠覆鳥。彼上一一，殊妙天界，而不得生。世間女縛，破壞善法，增長生死。若人貪著，被死魔軍，競來破壞。散亂之性，迷著女人，得無常時，自受業果。山林、蓮花，流泉、浴池，彼可嬉戲，何愛女人，決定得彼，生死大患。恒貪名利，得患亦然。彼女人縛，多作貪愛，難可調伏，而為大患，違損世間，一切有情。若此女縛，世間欲貪，為過最大。一心思惟，知過實然，欲過既深，不墮何去？彼一切人，降心離欲，遠離女人，生夜摩天。彼有光明，如日、如星，隨身照耀，乘虛適悅，一切亦然。是彼光明，天人具足，一切如是。」<p>天主見彼之眾，於其光明取相執著，而宣金字偈文，如說頌曰：「天身無垢膩，恒修清淨行，散亂不令生，長獲於快樂。非揀樂與苦，老、少及中年，上族并下族，不免死王壞。有主、無主者，力與非力輩，醜陋及端嚴，不免死王壞。王侯及臣從，在家與出家，或善或非善，不免死王壞。富貴與貧寒，有德及無德，若女、若男身，不免死王壞。曠野及山川，水中與陸地，主、客、禽、畜等，不免死王壞。睡與非睡者，喫食與不食，一切在世間，不免死王壞。地上與天上，此界及他方，輪轉亦復然，不免死王壞。厚福及薄福，剛強與柔和，患病及身安，不免死王壞。餓鬼與傍生，人與非人等，無力亦無能，豈免死王壞？欲界與色界，一切天人住，福壽消盡時，不免死王壞。上至無色界，一切諸天眾，住三摩鉢底，不免死王壞。三界情、非情，一切如幻化，離繫出世者，非彼死王侵。知此無常力，一切欲愛生，墜墮受輪迴，展轉無窮已。耽味世間境，因欲生煩惱，違損如毒蛇，永沈於地獄。無常有情難，作善而無力，輪轉於世間，皆由心所造。迷欲行散亂，樂欲五塵境，愛索縛天人，墜墮於惡趣。天人行散亂，一切快樂貪，不住譬懸河，身墮都無覺。著彼快樂者，命險若臨崖，天眾不能觀，如盲履非道；迷欲著樂者，不如於盲人，迷欲墮三塗，盲人却非墮。是故依欲行，不如無目者，於欲而無厭，寧知心自迷，墜墮不離心，恒作無功利。若行欲愛者，無智、無知識，念念欲苦生，云何復行欲？此所招欲果，如得惡朋友，牽入無常宮，恒時住惡趣。人死不復活，如流去無反，欲樂亦復然，一切成虛幻。一切眾生命，生滅若浮漚，流年少不迴，急急如逝水，生、老無常苦，一切皆盡有，天人不覺知，心恒而散亂。若起無垢慧，作意清淨行，易得世間身，永不入惡趣。未生善令生，已生令增長，所作善隨心，自身果亦爾。善心見欲境，如觀器杖毒，不善著欲境，迷心得適悅。諸根為善惡，皆由於自心，心起煩惱集，而得善惡果。智者正覺察，觀色平等空，斷除苦集緣，何各而有果。熾然諸境界，一切因自心，心善若調伏，如色空平等。如彼一窼稻，莖等色相別，心行亦復然，種種生煩惱。彼稻喻心王，心王作諸行，稻生莖等別，世心亦如是。散亂貪欲色，色境喻浮雲，不覺苦果生，而隨業相轉；彼既見此苦，天人何樂欲。若恒生欲愛，遠離一切善，是故智慧人，於欲而捨離。苦實恒苦空，是苦自行相，苦果既無常，智者非所樂。境界虛誑心，心迷無知業，天人墜墮時，業牽無所覺。設生夜摩天，自性成虛幻，愚盲無智眼，不見貪、慢垢，墜墮得無常。」<p>是時妙德，即說頌曰：「無常覺眼視，衰相自焚燒，設住兜率天，報盡如燈滅。大力十二支，為輪布法界，業報流轉時，生滅各不定。」