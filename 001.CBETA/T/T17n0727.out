<juan>十不善業道經<p>馬鳴菩薩集<p>西天譯經三藏朝散大夫試鴻臚少卿宣梵大師賜紫沙門臣日稱等奉<#sp>詔譯<p>此十不善業道，體性是罪，若樂求佛道者，遠離彼過，當如是知。<p>何等為十？所謂身業三種，語業四種，意業三種。於是義中，今當解說。身三種者，殺生、不與取、欲邪行；語四種者，妄言、綺語、兩舌、惡語；意三種者，貪、瞋、邪見。<p>云何殺生？謂於有情率先見已，次審其名，決定欲殺，動身施作，斷其命根。如是五緣次第具足，成殺生罪，定感彼果。<p>云何不與取？謂於他物先窺覘已，而起審慮，決定欲取，動身所作，即盜其物。具足五緣，成不與取罪。<p>云何欲邪行？於此罪中而有四類，非處、非時、非分、非往。非處者，謂於諸佛菩薩經像、和尚闍梨、父母所止，或相隣近，皆所不應。非時者，謂於晝日，或偶月事，懷妊新產，彼不樂欲，及病惱等，或受淨住八關齋戒，皆非其宜。非分者，謂於面門及以非道，童男處女，自執持等，俱不應作。非往者，謂於他妻，及比丘尼、親族、異趣，及衒賣等，設自境界作非梵行，所不應理。如上當知。<p>云何妄語？謂於見物或他遺墜，審知是已，決定而取，彼若尋求起虛妄說，具是五緣，成妄語罪。<p>云何綺語？謂於他人以染污心，增飾其非，對彼而說。<p>云何兩舌？於他所有隱密等事，以非理言，而作離間。<p>云何惡語？謂於貪欲和合事相，以雜染言厲聲而說。<p>云何名貪？於他財富及彼受用，起愛樂心，非理希望。<p>云何名瞋？謂於有情起忿恚心，而作損惱及捶打等。<p>云何邪見？謂無施等、無彼後世、無供養事、無佛世尊聲聞緣覺、無罪無福、無所作業、無所受報。<p>如《正法念處經》，及餘經說。此十不善業道是地獄因，於十善業道應當修學，則於惡趣永不墮落。