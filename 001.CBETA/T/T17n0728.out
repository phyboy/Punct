<juan>諸法集要經卷第一<p>觀無畏尊者集（總二千六百八十四頌）<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯<p>伏除煩惱品第一稽首三有最勝尊，吉祥無垢盡諸漏，愚夫為惑所沈溺，能以等慈而拔濟。依正法念處，廣大契經海，集成此伽陀，為作世間眼。當發生淨信，精進不放逸，棄背於六塵，修習微妙智，樂布施持戒，忍辱諸禪定，以四無量心，利樂諸含識。若散亂放逸，起暴惡邪見，常發虛妄言，當墮於地獄。若慳悋憎嫉，遠離於善法，樂損惱眾生，定墮餓鬼趣。若破壞正法，愚癡著染欲，耽飲食睡眠，當獲畜生報。身語意三種，造作諸不善，為業之所纏，數數而增長。如是彼愚夫，展轉無休息，智者善修習，當得寂靜樂。了知是業果，棄捨於放逸，以智慧揀擇，此善無過上。常樂修惠施，堅固持淨戒。憐愍諸有情，令所願成就，與慈悲相應，不生於希望，為攝受於他，決定得成就。解脫彼貪瞋，知足離過患，愛念於眾生，決定得成就。以平等質直，無有冤親想，永脫諸惡趣，決定得成就。具足諸威儀，善平等說法，離慳嫉過失，決定得成就。樂承事師尊，持戒修諸定，明了罪福相，決定得成就。起勇猛精進，坐禪若讀誦，愛語無諂曲，決定得成就。於時及彼方，或作或止息，皆方便了知，決定得成就。無瞋伏瞋恚，忍辱除暴惡，正法捨非法，光明滅黑暗，真實遣虛妄，寂靜摧兩舌，憐愍息毀呰，無縛解纏縛，慈心止殺害，樂施銷慳垢。以淨善對治，不如理作意，以智照無明，無常破常執。猶日昃月虧，遷流本如是，當自善思惟，觀察離邪欲。八聖道為因，能越諸惡趣，住四無所畏，能降諸恐怖，正念祛妄念，勝智摧邪智，樂住阿蘭若，淡泊絕貪欲。譬如眾山中，須彌為最勝，如大海深廣，能生諸珍寶；如皎日光明，映蔽諸宿曜。無生止有生，如火然槁木，亦如妙飲食，能除於飢渴。如師子進止，能伏諸群獸，知足絕貪求，無畏亦如是。仁慈世共稱，捨此咸輕鄙，懈怠與顓愚，精進能除斷。如有暴惡人，非理相加謗，智者以誠言，安忍能除遣。諸天降脩羅，由信樂正法，佛出於世間，能制諸外道。<p>說法品第二若人善說法，能使彼開解，為眾之導師，令至安隱處，示菩提正路，畢竟令趣入，生死險道中，永斷癡纏縛。是法無過上，非世俗所說，若有聞是者，能渡諸有海。若有智慧人，於此勤修習，有四種福田，能生諸善果。若奉持佛教，得諸根具足，不生愛樂心，於後徒悔惱。若人於五欲，常追求耽染，戀著於妻孥，當墮於惡趣。起不正思惟，積集諸過失，皆由於自心，為妄想縈縶。是心難降伏，多攀緣欲境，若能善制之，獲清涼安隱。是心如惡馬，以正法調伏，聞已當憶持，數數而觀察。若人聞正法，聞已悉明了，發生於善根，遠離諸過咎。由聞正法故，心淨無垢染，生踊躍歡喜，增長於明慧。由聞正法故，不造作眾罪，知業果不虛，當得菩提道。由聞正法故，知佛諸功德，法為解脫因，是為真智者。由聞正法故，知法相常住，是故當一心，於事勤修作。由聞正法故，解脫輪迴海，斷種種貪愛，當證於實際。由聞正法故，悟彼生滅相，具四種因緣，當明了信解。由聞正法故，了知蘊處界，與生滅相應，令正智明顯。是三種過患，為輪迴之本，樂多聞正法，當斷令永盡。若樂於多聞，處世無過上，於動不動法，悉究諸源底。是人命終時，無復諸憂怖，善達彼正法，不生於少苦。能以正智火，焚燒煩惱薪，由樂於多聞，後苦不復受。若親近多聞，則生安隱樂，離放逸燒然，此為善根本。當承事耆德，欣樂彼宣說，出離老死因，得證真常處。了達一切法，解脫諸障染，引發菩提心，多聞為最上。若習近多聞，樂欲修正慧，當以身語心，尊重常恭敬。若樂多聞者，善住於法性，堅固勤修作，能越三有海。若人有多聞，則具諸財寶，無聞雖富饒，愚懵同貧窶。若人無法財，遠離於師範，虛受彼形軀，常懷於憂赧。若近惡知識，生放逸懈怠，猶如磽田中，虛擲於種子。多聞具法眼，雖瞽亦明覺，無目無多聞，是為暗鈍者。若遠離正法，依止於非法，猶如捨良醫，而求愈篤疾。諸法無限量，積學方悟入，滴雨成駛流，皆由於漸次。無始輪迴海，發起菩提心，至金剛道場，成佛果亦爾。淨心持正法，不著於諸禪，非欲境所牽，決定常安隱。有智親智人，當捨離無智，以智德修身，斯人甚希有！以信心求法，常生於勝處，設墮險難中，諸天常捄護。於暗作明燈，於病為良藥，貧乏與珍財，盲者使能視。於世間瀑流，為作彼舡筏，若醉傲放逸，決定為自損。是先佛所說，當具足信受，令正智現前，修習忘疲倦。<p>厭離自身品第三謂利養名聞、飲食臥具等，無少分希求，於我何所作？是身可厭患，損害如冤賊，造作諸過愆，常樂非梵行。又復此身者，為眾病依止，不淨常盈流，實罪惡之器；與心為近住，無思惟覺知，剎那命終時，惡色深可畏。壽煖識三緣，俱時而棄捨，如枯木無知，形消流穢汁。愚夫當盛年，迷亂多憍恣，須臾不暫停，變異成衰老。恃財富奢逸，廣造諸惡業，是人命欲終，受極苦熱惱。不樂於正法，何異彼非人？違背涅盤城，棲止於邪道。廣大修福報，由是生人間，當乘智慧舟，永越於有海。是身如掣電，類乾闥婆城，云何於他人，數生於喜怒？此身非堅牢，暫時而動轉，常諂曲為心，寧免老死怖；為疾病城邑，是憂惱舍宅，亦如於田疇，生善不善種。若人以施戒，慈智莊嚴身，唯此善因緣，為第一堅固。又說此身者，為諸界所依，若能善覺了，速得於解脫。此明自身界，虛假強分別，若樂他蘊界，愚癡無出要。若外具諸財。內界無寂靜，於身善了知，則能脫諸苦。由守護己財，復增於苦惱，諸恐怖隨生，謂官賊水火。若遠非法財，則無諸障礙，棄捨常獲安，攝取當自咎。應如實了知，自他蘊界相，習定持經典，焚燒煩惱聚。是故有智人，於身善觀察，既明彼界性，是名解脫者。<p>遠離不善品第四若人於五欲，常生其渴愛，由彼心動亂，諸惡此隨轉。若見於女色，樂著無暫捨，不悟彼無常，諸惡此隨轉。由彼貪癡故，增長於生死，凡夫不了知，諸惡此隨轉。常樂行放逸，壽命非長久，無正智思惟，諸惡此隨轉。貪欲無厭足，侈服恣嚴身，生掉舉無慚，諸惡此隨轉。常為六塵坌，五欲之所牽，迷三世無知，諸惡此隨轉。樂著己眷屬，自不知殞沒，顧戀起恚心，諸惡此隨轉。昔耽於欲境，則為後過患，由意不寂靜，諸惡此隨轉。受用彼富樂，恩愛忽乖離，不究先苦因，諸惡此隨轉。為染欲所迷，譬若魚投網，纏縛不能脫，諸惡此隨轉。愚夫常愛著，不知欲過失，癡暗之所迷，諸惡此隨轉。多畜於寵嬖，命終而獨往，為業羂所拘，諸惡此隨轉。迷失於正道，三界殊不知，不攝護諸根，諸惡此隨轉。於有戒、無戒，樂行於損惱，破壞於正法，諸惡此隨轉。於罪福損益，聞已如聾瘂，譬愚童作戲，諸惡此隨轉。捨寂靜園林，流泉諸勝處，樂著於嬉逸，諸惡此隨轉。離巖谷宮殿，清淨蓮花池，由貪彼欲樂，諸惡此隨轉。雖嗜妙飲食，無光澤威德，作非法業緣，諸惡此隨轉。如是愚癡人，常不生知覺，為業風所飄，輪轉於三界。或有生勝處，放逸而墮落，由懈怠癡迷，不能斷諸過。若棄捨五欲，得最上安隱，如諸佛聖人，無貪無憂惱。初中後修習，解脫諸垢染，當得牟尼尊，第一寂靜樂。若樂五欲者，則墮於惡趣，彼無別功能，唯招其苦報。是故有智人，於欲何所著？為彼輪迴因，定受諸楚毒。或住天寶峰，園林淨池沼，由戲妄染著，從彼而墮落。天上妙金山，琉璃為峰頂，由造不善業，從彼而墮落。天上諸寶樹，清泉相間繞，以貪欲因緣，從彼而墮落。天上諸寶坊，香海可愛樂，毀戒離諸善，從彼而墮落。天上妙音樂，聞已能適意，由樂著廢時，從彼而墮落。若意生貪著，欲境常現前，無正智思惟，何因獲安樂？如童稚無知，豈能修少福，從彼墮落已，自受其業報。若人作不善，而求於樂果，彼因不相似，愚夫心妄轉。於施戒正慧，不起於修習，愚癡著欲人，為死所吞噉。無智迷業果，常作諸過惡，愚癡著欲人，為死所吞噉。為貪火燒然，不知輪迴苦，愚癡著欲人，為死所吞噉。由情愛所鍾，生別離苦惱，愚人當爾時，為死所吞噉。不厭怖輪迴，心馳於色境，愚癡著欲人，為死所吞噉。生病難憂怖，而不能厭患，愚癡著欲人，為死所吞噉。為彼惡知識，趣輪迴險道，愚癡著欲人，為死所吞噉。心起邪思惟，違背於正理，愚癡著欲人，為死所吞噉。自行於非法，作生死怖畏，愚癡著欲人，為死所吞噉。常發染污言，心寧知罪福，愚癡著欲人，為死所吞噉。由慣習貪愛，不樂真實法，愚癡著欲人，為死所吞噉。於己求快樂，於法生損壞，愚癡著欲人，為死所吞噉。當專注一心，常修持淨業，棄捨諸不善，是名為智者。若諸天著樂，不樂修施戒，常生放逸心，決定當墮落。復有天寶山，諸珍所嚴瑩，琉璃以為峰，與須彌相稱。彼天或初生，現住及將沒，若生放逸心，於彼而流轉。其地悉嚴淨，林木起涼風，若生放逸心，於彼而流轉。有妙蓮花池，金葉琉璃幹，若生放逸心，於彼而流轉。有清勝河流，珍禽悉翔集，若生放逸心，於彼而流轉。有上妙輦輿，層樓極高勝，若生放逸心，於彼而流轉。如是流轉相，皆由迷欲境，云何說名人，心不生厭捨？樂習放逸行，則增長輪迴，於此不遠離，當受大苦惱。屠者縛群畜，皆不令馳散，眷屬累於身，何由能免脫？又彼諸天眾，常著諸欲樂，不知生滅因，彼天如愚者。如是彼眾生，為放逸牽縛，極增上愚癡，至死無醒悟。心常造諸惡，為死所降伏，欲火鎮燒然，徒增於後悔。由樂行非法，決定入輪迴，於彼命終時，極怖無捄度。不思擇善法，常樂於歡聚，倐爾忽乖違，則受別離苦。晝夜促壽命，在須臾頃刻，死怖若現前，應知無能免。智者覩生滅，則興於嗟歎，捨放逸愚癡，得離垢清淨。觀自他滅相，何容造諸惡，若心離過失，當獲寂靜樂。不放逸最勝，是如來所說。人若悟無常，則捨諸不善。<p>無常品第五盡快樂邊際，一切無有常，若自生愛樂，應知當棄捨。是死怖可畏，迅速難防護，或於戲笑中，忽爾而長逝。此滅法平等，處處悉周遍，於此不了知，真是愚癡者。若年少衰老，或貧乏富足，及在家出家，為死所勾攝。若快樂苦惱，或有德無德，淨行非淨行，為死所勾攝。若持戒毀戒，或智者愚夫，乃至尊及卑，為死所勾攝。若天若地獄，或餓鬼畜生，醒覺及惛迷，為死所勾攝。若生於欲界，或住色界者，無色亦復然，為死所勾攝。是身老病侵，如杖索捶縛，彼死有強力，於眾無慈護。有種種恐怖，死畏極險惡，諸天癡所盲，對此有啼笑。從天中墮沒，有乖離苦惱，或墮地獄中，彼苦無窮極。受天上快樂，唯滅生憂苦，如毒雜美味，是故當棄捨。彼天福將盡，親屬皆捨去，當其墮落時，是苦無相似。以福減劣故，如油盡燈滅，於此命臨終，但增其逼惱。為愛欲所纏，憂慼心狂亂，語緩身顫動，是彼墮落怖。常著彼快樂，為欲所欺誑，或暫時捨離，彼則生苦惱。諸天墮落苦，比地獄猶輕，於十六分中，而不及其一。天中滅沒怖，人間死憂惱，見已不厭患，況復輪迴火。由著樂退失，即知世無常，若覺悟彼因，心當造諸善。高者必當墜，世數終歸盡，合會有分離，死為命邊際。諸法有無常，生滅即隨轉，有生無滅者，三界何曾見！或一生餘族，或一胎中喪，或隨轉往來，或作欲事業，如見日光明，出已定當沒，一切有生者，滅即依前住。愚夫不了知，彼樂生即滅，無出離方便，後當唯守死。當求彼常樂，未殞勤修善，隨順正法行，此說為智者。無常亦何定？他世轉艱辛，佛說輪迴因，唯此為真實。謂彼彼生起，即數數墮滅，諸天著樂故，則多生憍傲。又復彼天中，滅時受苦惱，唯除地獄中，餘苦無與等。由堅著五欲，自不知退沒，如是愚癡人，何由免老死？受輪轉生滅，其數無有量，不生出離心，彼為自欺誑。居高者必危，聚寶當有乏，恩愛有乖離，生者皆歸死。生已即長大，壯色不暫停，倐爾即無常，俱生性如此。於福不攝取，為境界所縛，由貪愛愚癡，臨終無救護。復有妙寶峰，莊嚴皆具足，有種種蓮華，林木極可愛；有種種河池，水鳥咸依止；有眾妙名華，眾寶而嚴飾；有最勝宮殿，皆珍寶所成，劫樹發金光，葉布琉璃色，尼俱律陀樹，銀光相間錯，蓮蘤悉開敷，眾蜂如音樂，有上妙瓔珞，奇巧勝無比，人世昔所修，感果皆如意。彼諸天著樂，不悟彼無常，如乾闥婆城，如幻泡聚沫。愛欲如熾火，依彼即破壞，由此而命終，漂沈於有海。於五欲快樂，受用無厭捨，滅時為彼燒，諸天皆遠離。多欲無慚恥，為第一鄙惡，諸天縱癡冥，死魔得其便。若天人脩羅，夜叉龍神等，為死羂所拘，無一能捄者。乃至遍三界，皆為死所攝，由堅著貪癡，何由得解脫？諸天由著樂，受百千死畏，境界如乾薪，彼死如熾火。若覩他滅謝，己何不知覺？病苦欲終時，自受其業報。放逸染於心，耽著欲境界，不悟彼無常，俱生性如是。若樂行放逸，常追求欲樂，彼與毒相似，為死兵所逐。非呪術妙藥，及大力脩羅，為死繩所牽，彼彼不能救。為貪塵翳目，都無所覺知，彼著欲眾生，唯死為歸趣。若樂於貪欲，多求於快樂，不生厭離心，於死而不遠。彼焰摩使者，強力無能却，剎那現其前，即受大恐怖。捨彼天寶山，林泉殊勝境，從彼而墮落，隨業受自果。樂著於遊戲，受欲無厭足，彼渴愛癡迷，墮落無能捄。如遙見彼煙，則知火非遠，衰相若現前，彼定當退沒。有生必當滅，無病暫輕安，年少老所侵，榮盛倏衰變；恩愛有別離，和合不久住，諸法本無常，正覺之所說。自他生滅法，二種常隨轉，滅己復還生，決定如是住。愚人剎那間，少福即消殄，是故彼正士，速修調御法。壯色非久停，壽命亦隨滅，常祛放逸心，具足修諸善。諸天具智者，悟剎那生滅，勤修於福業，當證於真常。復有妙樓閣，密葉羅清陰，修藤發異花，芬馥而圍繞。有勝妙樓閣，眾寶所裝校，金河泛清泉，諸珍廁階陛。皆由善業招，畢竟不久住，譬若彌盧山，劫盡亦散壞。又彼諸天人，生憍慢放逸，不念於無常，剎那而墮落。彼天中有情，五欲得自在，受多快樂已，定溺於惡趣。若身根意識，逼迫無時處，彼苦極艱辛，不知其數量。恃己多眷屬，而生於常想，當其退沒時，則受乖離苦。於侍衛僮僕，俱時而棄捨，由增上愚迷，至死無知覺。彼天將滅時，根識唯憂苦，覩斯墮落已，彼我當無異。是三界虛假，諸法皆有為，旋轉如車輪，不堅如聚沫。是身如聚沫，著臥具衣服；是心如車輪，樂和合動轉。非天人夜叉，脩羅迦樓羅，唯自作善業，於死能捄度。乃至未來世，死怖深可畏，若不修勝因，後悔無所益。是鄙劣境界，能生多欲樂，由無智愚癡，不知命邊際。何者是親屬？何者為快樂？滅相現其前，彼天無依怙。捨離諸勝處，林木花莊嚴，為死繩所牽，隨業而長逝。如水踊於空，勢墮即飄散，聚首有睽離，輪迴各流轉。又如陽春時，眾花悉開發，時景速遷流，人豈能長久？
。
<juan>諸法集要經卷第二<p>觀無畏尊者集<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯無常品第五之餘爾時諸天人，著樂生喜悅，過彼時分已，各懷於憂惱。如樹當滋榮，密葉而彌布，過彼時分已，悉見其衰落。輪迴如彼樹，諸天則為葉，由著欲樂故，為無常散壞。又如雨際時，於空而遍灑，下已不復轉，彼樂亦如是。如響騰於外，由風而發起，虛假本來無，彼樂亦如是。又如投火炬，則焚彼乾薪，死火極熾然，燒諸著樂者。無量百千生，於輪迴往返，為貪癡所迷，而不生出離。於多種欲樂，縱逸而受用，為諸苦所因，滅已自當受。謂彼生老死，及愛別離苦，如是於自他，各各無能免。見一天墮落，何不生驚怖？若無善方便，我亦當如彼。知已勤修作，常念於無常，是人命欲終，即無諸痛苦。彼親眷朋屬，相對懷悲感，當其大怖時，憂苦無能代。住壽者當殞，未墮者終沒，是死力堅強，貴賤皆勾攝。若天善決了，則不生放逸，積集彼善根，而斷於諸惑。聚者散之本，少即老歸趣，命為死所侵，各依之而住。是無常劫火，能爇於須彌，況復諸天人，類芭蕉聚沫。當知有為法，自性非安住，若常若快樂，何有於少分？世間諸眾生，皆知死非遠，無方便免脫，不起對治道。謂自、他形色，何能得久住？癡暗無覺知，快樂亦如此。一切諸有情，不修淨善業，皆為生死輪，分裂而破壞。具百千種類，剎那皆喪滅，當知有生者，咸為死所伏。若人意思惟，常樂行放逸，匱乏無樂因，徒為焰摩攝。恃形色勇健，著樂即散失，大力焰摩羅，是人樂親近。若近焰摩羅，為最極鄙劣，快樂與壽命，速疾皆消殄。若天著欲樂，長時廢善因，盲瞑無覺知，彼為欲欺誑。無威德光明，根昧心散亂，從彼夜摩天，隨業而墮落。快樂暫時住，衰老常切身，若生染著心，彼無目無智。於上妙快樂，受用無厭捨，不覺剎那間，死怖忽來至。愚夫無止足，不念於老死，於後命欲終，悔惱徒如是。又天中快樂，思惟即獲得，當其墮滅時，彼樂何所往？快樂速遷謝，壽命亦復然，不久於自身，定得無疑惑。若於強健時，淨惠心明了，樂求於正法，此為具智者。一切樂有盡，一切愛有離，一切命有終，未死當修學。死怖極險惡，唯法能捄拔，是故常愛樂，得生安隱處。由樂正法故，得生於天中，若彼退滅時，則無於少苦。凡夫死將至，其心無少樂，朋友雖眾多，一步無隨者。若生前所作，臨終悉現前，恐怖唯自知，眷屬空圍繞。又彼命將盡，於他起分別，癡執為我所，於死生大怖。境界如蛇螫，貪毒如悶絕，諸天不了知，為死所侵暴。又彼天中滅，或生於人中，應當諦思惟，生滅苦相逐。隨逐於業風，受方便苦惱，世有彼正人，當降心免死。非父母親屬，及朋友僕從，是人命終時，慘然而獨往。本性自欺誑，當死無儔侶，於眷屬妻孥，一心空繫念。又彼諸親族，無一能捄度，惶怖無所依，相視如閑者。愚夫無識知，今生枉虛過，後世轉辛酸，各受其苦報。若於苦生怖，於死何不然？志求於正法，當得真常樂。諸天著樂故，暗鈍不明了，一切悉無常，快樂何久住？幻法即遷流，實相常不動，諸天捨宮殿，由不依正法。若波心動亂，耽迷於五欲，不知命邊際，當受其磣毒。或彼天中沒，復生於餘天，終當有墮時，若晝盡有夜；晝則同彼命，夜乃譬諸死，了知彼二相，於心善修作。欲境縛眾生，長時不自在，即為彼死魔，不久而消伏。女人多諂惑，美語相承奉，愚人於死時，業報當自受。昔於勝園林，香風淨池沼，縱逸多嬉遊，快樂知何所？彼樂定變異，此身定當沒，如何名丈夫？常為貪所使。或苦及快樂，長幼與衰老，若勝劣種族，為無常所伏。或端正醜陋，及有力無力，若親與非親，為無常所伏。或王者使命，及長者營從，若柔軟剛強，為無常所伏。或貧乏富饒，及有德無德，若男若女等，為無常所伏。或客或主宰，及水陸所居，若住諸山峰，為無常所伏。或寢寐惺寤，及飲食宴處，若往若來者，為無常所伏。或空居地上，及中夏邊夷，如輪鋸不停，為無常所伏。或具智豐財，精勤并放逸，若病若輕安，為無常所伏。或暴惡仁慈，儉約與奢侈，若覺悟癡迷，為無常所伏。或地獄餓鬼，及傍生人趣，若懈怠勇猛，為無常所伏。若欲界諸天，及色界安住，由無力能故，為無常所伏。若無色天人，住三摩鉢底，彼皆無力能，為無常所伏。若法從因生，彼定當散壞，未見諸所作，而能常住者。五欲諸過失，惠力能除斷，若離彼貪愛，得出於有海。謂彼情非情，終歸於磨滅，了世相如是，心當樂寂靜。園林諸寶山，宮殿妙嚴飾，劫火洞燒然，諸天咸退沒。愚癡心放逸，境界何窮極，愛索縛如啞，從彼而墮落。壽命與喜樂，于是而棄捨，盲瞑無所見，迷失於正道。又一切眾生，命若浮漚起，為欲浪傾搖，壯色何能久？彼兜率天人，無常火所逼，油盡滅燈光，迅速亦如此。業果如其輪，十二支如輻，各為因所牽，生滅同旋轉。棄天中妙樂，莊嚴勝境界，復受彼輪迴，為滅所降伏。由滅所伏故，則增長苦本，循環三界中，無能免諸苦。又彼天墮落，餘天則生喜，由是恚惱故，流轉無休息。福盡力還墜，漂淪於有海，若樂若苦因，自受無差忒。由昔修善業，得生於諸天，著樂廢淨因，漸次而消盡。彼因不增長，其福豈能久？皆由於無常，一切都散失。諸有為色相，悉虛假無常，眾生著妄心，不樂依正法。諸天耽欲樂，迅速如瀑流，壽命剎那間，愚癡而不悟。自作不善業，而招於老死，彼天不正知，常追求欲境。三界有何樂？一切皆無常，為癡之所盲，不能尋出要。譬如虛空中，降澍於洪雨，勢速無暫停，快樂亦如是。如風飄塵沙，於空而暫住，惑業以成形，而不知所墮。眾生無有常，快樂亦非久，愚人無正思，彼樂不可得。增長諸欲樂，則為流轉因，若不善了知，當為彼破壞。謂彼苦與樂，相須而止住，猶如妙花鬘，而覆於毒虺。如毒和美饌，食已即當死，若著於欲樂，定沈彼惡趣。一切有為相，皆歸生住滅，彼樂亦復然，意妄生其愛。由虛妄生貪，即剎那流轉，快樂與壽命，不久而棄捐。若樂行諸善，初中後無懈，由意寂靜故，當死無憂悔。形色必當盡，恩愛終別離，愚者無思慮，常著欲境界。老死如輪轉，迅速難防護，眾生無智眼，即為彼分裂。彼天墮落時，根識皆惛亂，眷屬皆捨棄，彼苦無相似。受彼彼欲樂，貪著心無厭，於此命終時，受種種苦惱。若人作善業，定免於惡道，於後命臨終，則無諸憂怖。乃至未遷謝，福報皆具足，自獲彼大利，此第一安隱。諸天謂墮落，人間名夭喪，既知彼無常，何復造諸惡？譬若油炷盡，即知燈定滅，福業若消亡，退失天宮殿。如壁施彩繪，壁毀畫寧存，樂壞福衰微，墮落無疑惑。諸天捨勝處，著樂故如此，一切諸有情，當悟無常法。生者死所吞，盛為衰所逼，四大忽增損，病惱何由免？若生有眾多，滅亦無限量，滅已復還生，生已即衰老。於剎那頃刻，大怖即將至，遷流無暫停，人何無知覺？又一切眾生，年少速變異，壽命倏無常，人何無知覺？由日日推遷，須臾即殞滅，為業所牽纏，人何無知覺？百千俱胝天，自在而遊戲，彼尚有墮落，人何無知覺？又六欲諸天，貪著於快樂，由此而滅謝，人何無知覺？快樂如夢幻，亦同彼泡沫，暫有即散壞，人何無知覺？又如彼陽焰，從妄想所起，愚夫處輪迴，何不生厭患？是死最可怖，無方便免脫，若舍宅天宮，孰為久安處。快樂皆棄捐，無量苦逼切，親眷悉分離，此說名為死。由癡覆正惠，趣彼大恐怖，極深廣苦海，此說名為死。諸根皆昧劣，須臾命將斷，棄捨善名聞，此說名為死。於受用境界，及稱譽等事，由是皆散失，此說名為死。具決定真實，為眾生所依，能壞眾同分，此說名為死。若天龍夜叉，及諸鬼神等，時至皆歸盡，此說名為死。如惡馬奔馳，如熾火逼迫，一切無堪任，此說名為死。壽煖識俱捨，蘊處皆散壞，是法最平等，此說名為死。如是諸有情，遷流無暫息，當離放逸心，勤修於善業。如風及飛鳥，其性極捷利，彼眾生壽命，迅速過於彼。風勢有迴轉，禽去亦可還，眾生命若終，空愛不復得。形色皆變壞，福業悉銷鎔，為彼焰摩王，強力之所攝。死苦極險惡，破壞諸眾生，速疾不暫停，彼何無知覺？諸天多放逸，著樂癡所迷，不知大苦惱，決定自當受。謂有為諸法，體性無有常，恐怖即隨生，展轉當破壞。年少老所侵，命為死吞噉，由住破壞因，則生諸災橫。諸天放逸故，貪欲心狂亂，於如是諸惡，而不生憂怖。惠眼悉明見，未來諸苦果，智者善思惟，愚夫起顛倒。由意造諸惡，彼為自欺誑，福減命即終，如油盡燈滅。於上妙快樂，園林勝境界，受用不厭足，由是而墮落。壽命匪堅固，譬若彼浮泡，倏有即還無，愚夫亦如是。如風飄聚沫，暫時猶可停，彼天若福盡，瞬息不能住。若人著欲樂，則為貪所使，展轉多希求，不知死將至。由縱彼貪愛，念念則增長，寧知彼壽命，漸漸而減少。少壯倏衰朽，猶如杖捶打，安樂病來侵，損害亦如此。是三種過惡，能壞天非天，凡夫癡所加，見已不驚怖。觀自他親屬，如涎洟不斷，由彼彼癡愛，互相而纏縛。若人貪種族，子孫相繼嗣，彼如繭自縛，畢竟何所得？壽命難保護，死冤有大力，勢速不暫停，剎那即相近。非天人修羅，鬼神諸異類，唯除佛世尊，餘無力能伏。善了力無力，顯示真實法，不造諸罪因，永離彼險道。<p>不放逸品第六若人樂放逸，此說非解脫，由彼癡所迷，去菩提即遠。不樂放逸者，眎放逸如讎，諸天因此故，即墮於地獄。眾生若放逸，則沈於生死，心若離彼過，自性本清淨。不放逸最勝，如飡於甘露，若放逸癡迷，服毒即當死。又彼放逸者，如彼熾毒火，由是造作故，長時自燒煮。於一切世間，無為最寂靜，是人不放逸，當得至彼所。若人生放逸，常造諸不善，彼為癡所蔽，云何得生天？放逸當殂壞，離此常安隱，鄙惡深可厭，是故當遐棄。若人不放逸，為世所崇重，常離於顛倒，此稱為正人。云何著喜樂，起放逸過咎？心若不制止，為死魔所屈。喜樂如熾煙，放逸猶炎火，燒無量諸天，癡醉無知覺。若不斷放逸，常作輪迴人，為境界所迷，不能求解脫。放逸牽諸天，令墮於險難，是故智惠人，說放逸為毒。快樂如彼蜜，放逸即耽嗜，後感苦果時，自受其楚毒。放逸招危厄，智者皆了知，愚癡不厭患，譬彼牛無異。若樂行放逸，是人唯有苦，放逸非善因，少樂不可得。不放逸當得，寂靜心死處，放逸無他能，唯招地獄苦。諸天著放逸，耽染無明惠，彼則同異趣，暗鈍悉相似。彼天極放逸，樂種種變現，謂常處天宮，不知己墮落。又彼諸天人，知量而受樂，若淫縱過多，失壞唯自咎。於天中妙樂，貪著無暫捨，福業即隨減，自知當退沒。示放逸過患，諸天當永斷，由愛著不捨，從忉利而墮。愚癡樂放逸，生種種過惡，於彼命終時，為欲火所逼。五欲如於地，放逸依之生，常耽染癡迷，不修其福業。欲為放逸因，暴惡極捷利，智者當制之，了彼皆如夢。夢非地獄因，五欲即為因，當離於五欲，勤修殊勝行。諸天於欲樂，隨念皆獲得，以智善開悟，則為不放逸。諸天處宮殿，為境界所惑，放逸無出離，沈淪於苦海。放逸極癡暗，以無明為本，為彼癡所覆，雖見若無目。又如騰熾焰，因火而發生，放逸生諸惑，由癡而得起。意若生放逸，即為彼所燒，如是愚癡人，當墮於地獄。諸天起放逸，戀著於天女，樂和合快樂，不覺乖離苦。彼天命欲終，則近大恐怖，快樂非堅牢，當此徒厭悔。合會當離散，著樂苦所壞，少者即衰朽，一切皆歸盡。又彼諸有情，善、惡業所縛，各各往諸趣，如彼俳優者。由業所牽故，隨輪迴流轉，報盡即無常，有智無能免。放逸甚可惡，方便常遠離，若能斷彼過，則超三有海。如人墜深崖，彼命或少活，放逸若墮落，少樂不可得。由放逸過失，造無量惡業，於其晝夜中，而無有少善。世間出世間，所有諸快樂，為放逸破壞，是故當棄捨。放逸速破壞，離此即安隱，後得生諸天，為最勝天主。若人離放逸，則斷流轉因，是故當棄捨，常得離憂怖。若人求樂果，當除其苦因，若斷彼放逸，則無諸苦難。又著放逸者，引生於睡眠，及惡作因緣，當墮於險岸。不放逸最勝，無令少生起，捨離常獲安，樂著為彼縛。諸天放逸故，展轉增癡醉，如禽無所知，常為地獄行。無量諸天人，為欲所桎梏，墮放逸海中，如魚投羂網。又天中有情，耽欲無知覺，為放逸纏心，彼樂豈能久？意隨放逸轉，境界常現前，於樂無厭患，彼天常苦惱。諸天著欲行，皆由彼放逸，是法不堅牢，能壞於壽命。無量百千萬，那由他諸天，為欲火所燒，由愚癡放逸。彼放逸過惡，能令諸有情，造彼不善因，後招其苦果。善真實觀察，彼放逸自性，譬之於毒蚖，亦如利刀劍。放逸使諸天，一切皆隨轉，初眎若親朋，後覺如冤敵。天人阿脩羅，及彼諸龍等，皆由放逸故，而生諸障難。為放逸所惑，不能修眾善，是人失大利，求趣險惡道。若人常樂著，飲食與和合，造作傍生行，為放逸欺誑。又彼諸天人，遠離眾善業，展轉恣癡迷，放逸何所得？諸天放逸故，福盡而墮落，為業風所吹，漂淪於惡趣。經無量百千，輪迴生滅苦，無正念思惟，常生諸憂怖。諸天由彼癡，飲放逸濁水，後墮地獄中，猛火常圍繞。若人於世間，常樂不放逸，勤修諸福業，定得生天中。人身極難得，得已生放逸，放逸極黑暗，當招地獄苦。若人樂放逸，復不生憐愍，於彼命終時，受極苦熱惱。非世火所燒，及刀劍所斷，是放逸熾火，從五根發起。樂壞即為苦，親屬亦如冤，皆由放逸生，是故當棄捨。放逸與癡愛，令貪轉增長，是三種可畏，能壞眾生善。無智捨正法，樂作於放逸，為焰摩使者，臨終所驅逼。放逸極險惡，智者常守護，彼於命終時，安隱無諸怖。放逸第一苦，不放逸最樂，若求彼樂者，不應行放逸。於彼處界等，起放逸過患，損壞諸善根，則生諸障礙。又彼放逸者，樂著於形色，由增上無知，即趣於險難。若常作放逸，定墮於惡道，愚夫不覺知，彼死掌中住。諸天福盡故，皆由生放逸，為彼所損害，墮落無能捄。唯有一善法，具足諸功德，忍辱常相應，憐愍於含識，由此善根力，臨終離諸怖。是故捨放逸，專注勤修作，常遠離愚癡，善護於明惠，若達此二法，放逸自除斷。此丈夫法財，決定當修習，由具彼財故，則樂不放逸。放逸名為縛，不放逸即解，如是二種相，以方便揀擇。若樂放逸者，當起善思惟，於後命終時，則知其業果。又復捨家人，常生於止足，精進修諸善，得近寂滅樂。離世俗攀緣，唯務於真諦，不為諸魔事，少分而動亂。若人意寂靜，常離諸希求，勝智則發生，於彼何有苦？以正惠觀察，過現諸恐怖，當脫彼未來，無量煩惱縛。若樂不放逸，常不值諸難，由智離垢染，當證真常處。此放逸能壞，諸天妙五欲，何況彼愚夫，耽著無知覺！若樂行放逸，彼人則近死，能離彼過失，善任持惠命。放逸不放逸，二種如是說，近之為苦本，捨之則遠死。諸天及世人，常著於欲樂，猶如彼飛禽，二種無有異。不達彼正法，不知解脫因，如是天及人，故與彼相似。若棄捨放逸，常樂於勝行，如是諸有情，此為真智者。諸天樂遊戲，常作於放逸，雖受天福報，與彼禽同類。諸業有差別，受生則有異，唯善法可依，決定無少墮。若不悟輪迴，一切皆歸盡，彼天極愚癡，顛倒唯自損。若天依正法，住無垢境界，不作放逸行，為世所恭敬。謂彼苦與樂，皆從因緣起，彼天善覺了，不造非義利。於親眷朋友，互相而繫屬，不厭怖輪迴，何曾求出離！飲酒生放逸，智者當了知，飲已即消散，放逸難可壞。放逸發狂亂，馳騁於五趣，是故方便說，為患逾惛醉。若人行放逸，受罪俱胝劫，飲者日當醒，放逸長時醉。遠離放逸者，則無彼墮落，若為彼所牽，常沈於諸有。若樂饒益者，當捨諸放逸，為最上煩惱，是諸佛所說。為放逸所牽，令心則輕動，諸天由是故，懈怠無修斷。若不遠放逸，惡惠深可怖，定墮於險難，後受彼熱惱。從天中墮落，則受諸艱苦，當知彼放逸，少不可親近。若常樂放逸，彼無快樂分，當知彼放逸，第一苦根本。無數諸天人，皆因放逸故，墮於地獄中，百千俱胝劫。放逸第一冤，不放逸如友，是故當親近，常為作饒益。
。
<juan>諸法集要經卷第三<p>觀無畏尊者集<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯不放逸品第六之餘於善當奉行，見惡則如毒，故說此放逸，為第一險道。彼放逸眾生，為美言所誑，常迷醉其心，於苦唯己分。不怖於苦惱，不求天快樂，由無智觀察，與傍生無異。於飲食婬欲，其心無暫捨，如是諸有情，則同其畜類。樂著嬉戲者，住琰摩口中，彼死即現前，是苦難堪忍。眾生心放逸，樂壞即夭喪，由彼放逸故，終為死磨滅。唯有一善法，令壽命安隱，復能生諸天，說名不放逸。放逸不放逸，生過失功德，善惡皆由心，解縛亦如是。眾生不了知，快樂如冤害，彼意極愚癡，遠離於佛智。放逸如毒樹，聳幹有其三，為彼老病死，常依止而住。具足修正行，不為彼所侵，智者處輪迴，常樂不放逸。若樂不放逸，則離諸過咎，解脫諸恐怖，得最上快樂。若具放逸者，我則生怖畏，彼若有解脫，於樂不須斷。由貪起放逸，當墮蓮華獄，彼於欲自在，常止住其中。若住於放逸，生四種顛倒，能壞於善行，如世間冤害。無量諸疑惑，恐怖常逼切，流轉生死中，皆由放逸行。此一放逸行，常樂諸欲樂，則遠離一切，無漏清淨法。諸天放逸故，展轉無窮極，愚癡不厭離，何由得寂靜？離染污思惟，其心則寂靜，能利於自他，無復諸熱惱。諸天著欲樂，所得何曾見！是樂有為生，無常不久住。此有為色相，決定而破壞，彼樂若壞時，則生於苦惱。若人於欲境，放逸心狂亂，決定有乖離，後受於熱惱。於五欲境界，貪愛得自在，彼欲誑諸天，放逸則隨轉。若人作放逸，是諸難根本，於財起貪求，廣造諸不善。若人於此生，具足諸快樂，當隨智惠行，如魚逐流水。諸天若放逸，為女色所伏，則為彼燒然，常受於苦惱。是故諸天人，一心當遠離，於意常止足，不為欲所縛。愚癡迷罪福，不知法非法，此人於涅盤，少分不可得。於輕重律儀，及甚深法要，而常樂修習，則獲彼安樂。常樂宣正法，滌除諸垢穢，不作放逸行，則常獲妙樂。昔樂行放逸，常迷醉愚癡，若天若世人，皆不應親近。造放逸過失，未曾有間斷，彼人命欲終，則趣於惡道。此說彼放逸，於理非和合，諸天常癡迷，當墮於地獄。諸天欲所迷，非愛而生愛，癡暗不覺知，何有於少樂？諸天於五欲，常樂著迷醉，如彼生盲人，不見於正道。由彼心散亂，不生真實見，放逸鎮燒然，是故當遠離。意地諸善法，由放逸破壞，八聖道昭然，畢竟無能見。是放逸為毒，能壞十善法，如是放逸者，失四種禪定。諸佛離五欲，常讚不放逸，是身老死侵，當厭離放逸。放逸唯有苦，離此即解脫，為放逸所牽，無智不能斷。不放逸最勝，諸天樂親近，若作放逸者，定知當退沒。一切諸眾生，輪迴不解脫，由放逸羂索，縈纏難出離，造惡則無福，作善非招罪。放逸諸有情，常生顛倒見，云何為罪福？非世俗所說。智者善明了，不讚於放逸，諸天若放逸，則減失善業，當知此惡因，定招於苦果。若意著諸欲，暫時生少樂，則為彼破壞，退失生大苦。境界常現前，愚夫不厭足，癡迷著女人，則見其墮落。由貪生放逸，習近諸女人，於己命終時，彼則咸觀看。諸天若退沒，獨逝而無侶，唯有善惡業，於後而隨逐。遠離彼惡作，專修諸善行，棄捨斯過咎，常樂不放逸。放逸輪迴本，離此為寂靜，彼二種差別，此說其自相。智者常思惟，樂修於諸善，正人依法行，則無於少苦。眾生處輪迴，皆隨於自業，云何彼世間，為放逸破壞？放逸第一縛，復能壞諸善，為彼墮落因，作地獄苦本。顯示一放逸，為諸苦惱因，若樂饒益者，常離彼過失。若離於放逸，得至不死處，由不放逸故，則近菩提道。若樂不放逸，住最上涅盤，故說彼放逸，為其墮落因。若人作放逸，此惡無過上，為世所欺輕，死墮餓鬼趣。若樂於放逸，則生彼顛倒，由如是業果，隨生死流轉。彼地獄熾火，常燒放逸人，若樂解脫者，則捨於放逸。若人離放逸，則生於明智，永斷於諸惑，常受彼妙樂。眾生心散亂，為業而纏縛，流轉三有中，當樂不放逸。於苦謂為樂，樂壞生於苦，夫死轉為妻，當樂不放逸。妻死或為母，母死或為妻，於此流轉中，當樂不放逸。放逸能生貪，由貪復生恚，為過患之源，沈輪於惡道。放逸不放逸，智者皆不著，此最上安隱，昇智慧樓閣。若能離放逸，善住安樂處，為大智丈夫，速證真常果。示放逸過失，與道極相違，則斷法橋梁，壞善心種子。能壞解脫法，引生諸妄念，墮彼險惡趣，皆從放逸起。自不求利益，為他人所棄，無言無所作，彼則如死者。雖具天形質，愚癡同畜類，常居放逸中，作歌舞戲笑。若人著放逸，即趣三有海，滅已復還生，悉見其破壞。由此造諸罪，為業所纏縛，放逸轉為冤，違背諸善法。是業不住內，亦不在於外，當知放逸者，皆由心破壞。於最上境界，其心無厭足，樂歌舞嬉戲，不知墮滅處。愚癡放逸者，以怖為歡悅，彼天同生盲，不知道非道。由彼放逸行，從諸禪墮落，輪轉欲界中，馳流於五趣。若住無色界，獲四種空定，由行放逸故，流轉於世間。周流三界中，愚癡無知覺，放逸為桎梏，愛索而纏縛。若墮諸惡道，常飢渴恐怖，由彼放逸行，不生於悔惱。若心生苦惱，則為愛別離，故如來所訶，常遠於放逸。由彼放逸芽，滋長老病死，是三種苦惱，能壞諸眾生。又如彼大地，能生其藥草，彼放逸愚夫，則增長諸惑。放逸如毒苗，出生諸懈怠，飲酒著女色，共遊戲境界，放逸為極苦，不放逸最樂。放逸不放逸，於此善分別。假使百千俱胝劫，墮於惡趣受極苦，是故不應作放逸，則同諸佛超彼岸。<p>訶厭五欲品第七欲為第一誑，於彼無作意，是諸地獄因，輪迴深險縛。若人著諸欲，則受無邊苦，常為欲蛇害，何有於少樂？寧以利刀劍，而自斷其舌，不應以少言，而談於欲事。眾生貪所欺，瞋恚常燒煮，愚癡所降伏，於欲常讚美。多造於惡行，而得欲少味，由縱彼貪癡，不了苦為苦。彼欲無形色，快樂無有常，為最極惡因，然後當遠離。眾生由起貪，常墮於惡趣，若能離彼過，則無地獄怖。獄中生惡火，欲火悉同等，是故當一心，常生於厭怖。常愛樂解脫，遠離於彼欲，破壞不善法，如日除黑暗。彼愚癡凡夫，諸根著境界，由意生愛樂，即墮於惡趣。由彼五境界，五根生愛著，須臾貪火然，於欲而無足。又彼諸有情，而生於貪火，和合則熾盛，離散則無有。若離欲境界，彼無由得起，是火極險惡，常應生遠離。如木無分別，從愛河而流，彼愛復如酥，沃之增熾焰。是貪火猛毒，能燒於一身，棄捨於名色，彼火則不滅。又如世間火，見已咸生畏，貪火極洞然，何不生驚怖？從彼五根起，五境而圍繞，愛力疾如風，燒彼多貪者。境界如稠林，深險難出離，為彼貪所燒，如火然槁木。是貪欲熾火，隨境界增長，彼貪者無知，以苦而為樂。世火益光明，貪火增黑暗，是境界如冤，智者當遠離。若人於境界，見已當如毒，暫生於少樂，然後受極苦。非此世他世，亦無初中後，如是欲境界，云何有快樂？是諸愚癡者，多樂著嬉戲，於境界無厭，如火焚草木。由於境無厭，則為彼欺誑，常處生死中，不知其過失。著欲飛禽行，彼決定愚癡，如是諸天人，不及禽等類。猶如劫盡時，日炙海令竭，百千俱胝劫，觀色而無厭。彼海尚有竭，天雨能充滿，眼視諸色相，未曾有厭足。於欲若無厭，於樂何分別？彼若足無貪，則遠離憂惱。如摩羅耶山，悉產旃檀木，愚者伐為薪，復以營田畝。欲為第一誑，虛妄不堅牢，如乾闥婆城，亦如於夢境；如幻如聚沫，如金播歌果，暫生於美味，著欲亦如此。智者真實見，離愛則無苦，為彼愚癡者，顯示其惡果。欲如世間毒，造作一切罪，如所得思惟，後復為破壞。意著欲無厭，復以欲為冤，彼天命終時，即墮於地獄。欲為世間毒，亦如一電光，愚癡著女色，如魚逐浪轉。常思惟增長，前後際不善，著欲如熾火，智者當遠離。若隨其親近，則彼彼增長，欲火極燒然，觸則受楚毒。了知此欲火，智者常遠離，若離於彼欲，決定獲安隱。彼無數百千，那由佗天眾，由愛樂五欲，為獄火燒煮。欲如火如毒，當離求安樂，為彼地獄因，是故應棄捨。於欲得自在，如不見不聞，由不著彼故，無苦無逼惱。於欲不應作，亦勿意思惟，著欲諸天人，為彼火所害。從無始輪迴，欲冤從心起，於愛若解脫，彼欲則無有。彼染濁苦果，從愛欲而生，若於欲解脫，則得上妙樂。智者依於欲，於欲而無愛，由離彼癡故，得證真常處。暫生於適悅，後受諸楚毒，於欲起染著，則趣於地獄。是中生愛樂，剎那樂非有，若離垢寂靜，得至不滅處。智者初中後，以欲而莊嚴，云何彼愚夫，於欲而耽著？是欲如毒苗，觸則生熾火，於彼生愛樂，則為毒所害。如火加於薪，其焰常不滅，若樂彼欲者，則增於熱惱。如蛾見燈焰，不知燒其身，彼愚癡眾生，著欲亦如是。若人著貪欲，常為彼燒煮，畢竟無知覺，與燈蛾相似。是故彼諸天，捨欲求佛智，放逸當自損，今生勿虛擲。常樂著諸欲，減失於善業，為癡所欺誑，後當墮地獄。如毒樹開花，遊蜂而競採，愚癡著欲人，受用以為樂。彼蜂由食毒，其命復何有？欲毒損眾生，永壽極難得。又彼地獄火，由欲而燒然，是火滿其中，燒諸天等類。餓鬼飢渴逼，復為火所燒，於彼畜生中，樂尋求損害。餘一切世間，皆依欲而住，是火普遍起，燒諸迷欲者。心常於境界，耽迷復輕動，愚者若明了，得離彼危苦。是心著諸欲，不知其險難，常處欲瀑流，則生於苦惱。諸天性怯弱，著欲生狂亂，由斯心動轉，不知大恐怖。諸天耽五欲，常生於固護，無智不棄捨，後當生憂悔。是心常癡暗，於境不明了，彼欲極過患，暫生於適悅。於若干百千，無量俱胝數，皆由欲破壞，於心不防護。為欲境所縛，當受地獄報，以意善修作，畢竟當遠離。由先起貪染，復作彼瞋行，因愚癡所迷，則同於畜類。愚夫沒欲中，由欲復癡醉，猶如彼飛蛾，終為火所害。彼諸天形色，著樂而破壞，為彼欲所降，決定當墮落。眾生為欲誑，則生於癡迷，由愛索所牽，則墮於惡道。若怖彼險惡，自作於善利，以意寂靜故，不生於熱惱。若樂欲境界，疑惑則增長，漸生諸過患，如風鼓其火。欲火常燒然，彼樂速遷滅，常真實思惟，不著於境界。若人於欲境，其心生迷亂，境界常現前，是彼愚癡行。無智著境界，不生於厭離，如薪投火中，因風則熾盛。諸天由彼貪，常著於欲樂，愚癡不厭捨，由是而退沒。若人於欲境，心常生繫念，為別離苦惱，長時而燒煮。天中妙欲樂，當為愛別離，是苦勝人間，不及其少分。諸天受欲樂，如魚居水中，心境若俱亡，彼貪則不起。若人於欲境，常愛樂親近，其心不防護，長時苦不斷。由樂著諸欲，不畏其苦果，彼暗鈍無知，後受極險難。欲為患尤重，暫能生少樂，此為不淨行，引導於惡趣。若人無智眼，於欲常愛念，亦如彼盲者，墮險而無捄。彼著欲眾生，少味而多怖，猶如尋香城，暫有即無處。放逸生喜悅，展轉而愛樂，諸天癡所迷，不生於覺悟。於境界生貪，彼欲即隨轉，不知大苦報，決定而自受。若人於五欲，常樂著嬉戲，當墮彼惡道，愚癡徒後悔。若離癡境界，不為欲火燒，於正行勤修，則得最上樂。以世間欲境，比清淨妙樂，於十六分中，而不及其一。若人心著欲，此欲實非樂，速趣地獄中，於苦而有分。設於百千劫，著欲亦無足，常求欲境界，何曾有樂處？若於欲作意，剎那則增長，諸天及世人，由此而墮落。於欲常耽迷，為最極險惡，若不生遠離，則為彼滅壞。是眼猶若海，觀色無滿足，於最上美味，舌嗜而無厭；鼻嗅諸妙香，於彼常不捨，由觸生快樂，彼意則無盡；於美妙音聲，耳聞極愛樂，意著於法塵，未曾而暫捨；是六根輕動，譬之彼惡馬，著欲境無厭，常如其飢渴。諸天著五欲，如火益乾薪，火性本熾然，無足亦如此。是六根熾火，無始常燒然，愚夫無覺知，貪迷如悶絕。當知彼欲樂，則為地獄因，覩欲起貪心，如蛇動其舌。又如彼盲者，無目亡諸欲，彼若起尋求，則墮於地獄。非由無目故，能離欲境界，具眼修正行，則越彼惡趣。樂行非義利，造諸不善業，於欲心無厭，是人墮惡道。若人著於欲，眾苦由之生，暫捨還追求，彼無識無智。欲初如親友，後則為冤敵，如金播歌果，食已即為害。無量諸眾生，著欲而墮落，如逝水無迴，彼樂亦無異。受用諸快樂，園林勝境界，於彼若無貪，常生安隱處。若人耽欲味，放逸心狂亂，樂壞苦現前，彼不生後悔。由先善業力，感形色姝好，是故彼諸天，各生於愛樂。是欲境無常，決定當離散，諸有具智人，於欲而不亂。此身何所堪？無智生愛樂，常造不善因，況復未來苦。彼愚癡凡夫，常貪於欲味，初雖有少樂，後當唯有損。如是彼聲色，體性能生惑，愚者為彼牽，則趣其險道。若人於欲味，心常生渴愛，彼唯苦非樂，智者當遠離。如虛空降雨，能益於河流，諸天沒欲中，唯增於熾盛。如魚居水中，猶生其渴愛，彼著樂諸天，無厭亦如是。如彼虛空界，邊際不可得，於欲生貪人，境界何窮盡？如海騰波濤，其水常充滿，愚癡著欲人，彼心常不足。愚者常思惟，未得諸欲境，已得則堅著，如貪味流涎。欲能生熱惱，為極惡過患，此滅彼復生，非寂靜境界。是欲唯損害，棄此名丈夫，己若有衰危，彼則咸捨去。於境界無厭，於樂亦無足，智者善思惟，應常生遠離。境界為苦因，寂靜為樂本，離境界毒蛇，當親近寂靜。欲能生大怖，刑戮及重病，由彼貪因緣，隨輪迴流轉。無量百千生，聚已復還散，唯諸佛世尊，真實悉知見。世間出世間，種種諸快樂，由彼著欲故，悉皆為散壞。愚人心著欲，顧戀不能捨，彼為癡所盲，何能發明惠？惡言聞若讎，於此人皆怖，欲境如深冤，云何不遠離？愚夫著彼欲，則為欲火燒，不生厭患心，後受於苦報。譬如大火聚，見者咸生怖，欲境常熾然，云何樂親近？是身筋連持，深可生厭離，復為欲所迷，如索而纏縛。如金播歌果，紅色味甘美，食則生損惱，著欲亦如是。如蛾撲燈焰，則為彼所燒，著欲諸眾生，由之而破壞。彼無識愚夫，於欲而稱譽，是欲如熾火，觸則為燒然。如鹿為渴逼，奔趣於陽焰，由隨彼貪心，妄求於快樂。諸天著妙欲，則無有厭飫，諸惑由之生，何能得寂靜？現雖生少樂，於後則為苦，諸天欲境牽，其心常散亂。於種種境界，耽染心迷醉，命盡業相隨，決定無疑惑。眾生死將至，無不生惶怖，由著欲境界，及死無依怙。愛別離苦惱，皆由欲所生，諸天當了知，不應心戀著。是欲非義利，生無常恐怖，彼愚癡凡夫，愛樂而親近。由增上癡迷，為貪火燒煮，無正念思惟，於欲無厭怖。若樂欲境界，決定受諸苦，輪轉三界中，何由得出離？眾生因無明，常受諸苦惱，是故說彼欲，如電非久住。當知彼貪欲，如夢境虛幻，了苦空無常，及無實主宰。故諸佛所說，五蘊自性空，若如實了知，則於欲不著。為愍諸有情，斷除煩惱縛，令至於彼岸，得寂靜涅盤。樂行五欲者，則沒溺三有，常迷惑其心，何由得寂靜？若人著於欲，則忘失正法，尋求彼境界，速趣其地獄。是欲唯破壞，猶如利刀劍，若不生厭離，後當唯有苦。若如是造作，則如是增長，於彼無厭足，常生諸熱惱。求天中快樂，當為欲所燒，不造諸苦因，常得於快樂。愚夫於欲境，堅著而不捨，此則如電光，暫時而動轉。若人貪五欲，相續而不斷，是人為欲火，燒然無休息。諸天於欲境，生增上愚癡，於離喜妙樂，彼則不復得。離解脫無樂，亦無於涅盤，與欲境相違，是故當棄捨。若住貪境界，諸根則無厭，由彼無厭故，何由得解脫？若於輪迴海，而能生怖畏，當離彼不善，及貪欲險難。欲境無暫停，如日出復沒，當樂依山林，修禪求出離。欲非解脫法，愚者為珍玩，唯聖財七種，畢竟獲安樂。是欲非寶處，為輪迴曠野，若愛樂親近，則不能出離。於罪不驚怖，彼為大無知，非財說為財，唯苦則無樂。若人遠離欲，不生於貪愛，此為善安住，非欲火所害。於欲無止足，彼心非安靜，與貪愛相應，如火騰於焰。諸天阿脩羅、人及非人等，於欲不生厭，皆為彼破壞。若人於欲境，迷惑心狂亂，彼為自欺誑，由是而喪滅。諸愚癡眾生，不知罪福相，境界名為欲，而常生愛樂。諸天欲所牽，其心則癡亂，若樂佛功德，當離彼境界。此現在五欲，能生諸過患，於樂不染著，是名為智者。
。
<juan>諸法集要經卷第四<p>觀無畏尊者集<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯訶厭五欲品第七之餘欲境如夢事，亦猶尋香城，猛熾若焰然，諸天由是墮。若於欲生愛，後則為所損，曲戾無正思，諸天由是墮。極下惡可厭，流注若河源，譬之深險坑，諸天由是墮。欲性本動搖，猶風浪水月，如蛇舌不停，諸天由是墮。欲如飛電轉，亦如於陽焰，如聚沫不堅，諸天由是墮。欲如迅河流，如象耳常動，如芭蕉不實，諸天由是墮。欲如彼幻事，如金播歌果，如魚吞其鉤，諸天由是墮。當以真實智，斷除於欲境，解脫不善果，及諸不饒益。起妄想思惟，於欲生欣樂，則為欲羂拘，壽命豈能久？眾生心輕動，咸為欲所牽，愚癡無覺知，彼為自欺誑。若為欲境動，則是諸苦本，如乾闥婆城，當知不久住。若於欲生貪，彼瞋則隨轉，如是諸眾生，速趣於惡道。是故彼正士，捨欲除瞋恚，離癡等過失，顯發於明慧。若人厭欲境，悟彼如深冤，以智為良朋，速證真常果。於欲不生著，得離諸垢染，斯為具智人，諸天咸敬奉。善超欲淤泥，能與眾生樂，心離縛寂靜，降伏諸魔軍。<p>離愛品第八愛火起於心，迷者謂清涼，猶勝地獄火，此乃遍三界。又彼地獄中，能生於劫火，極炎猛熾然，皆從愛所起。地獄苦眾生，業盡必當出，三界諸有情，愛火無休息。由愛所縛故，輪迴無有窮，何況地獄中，更生於愛火？又地獄業火，但能然彼身，愛火損眾生，燒心及其體；是二種差別，今當分別之，獄火雖熾炎，愛火復過彼。由三業所起，遍三有燒然，損害於善因，唯愛火為毒。貪火燒諸天，瞋火亦復爾，癡火逐愚夫，愛火隨所至；嫉慢復如火，從我執薪生，愛火燒世間，無薪常熾盛。於境生戀著，為愛蛇所傷，瞻視及承迎，展轉而增長。如火增其薪，相續而不絕，世火猶可防，愛火無能制。若為愛欺罔，隨世間流轉，彼則如冤敵，無有能勝者。由愛之所覆，趣海求諸珍，恐怖軍陣中，深入而鬪戰。王者愛其國，乃互相侵競，以至母及子，因財而起諍。若解脫彼愛，捐捨諸珍玩，視之如瓦礫，則近菩提道。由愛於財故，墮地獄趣中，彼熱惱難堪，是故當遠離。當以其智水，沃之令永滅，若不除愛火，去菩提則遠。若遠離其愛，於諸珍不著，是人於世間，則無微少苦。如網捕於魚，悉遺諸螺蜆，愛縛彼眾生，無有能免者。如鹿中毒箭，則四向馳走，毒處處相隨，寧逃於苦惱。愛火亦如是，彼毒常隨逐，燒愚癡凡夫，何由能出離？暫生於適意，果報常燒然，求出世樂者，應當去其愛。如魚食其餌，彼必當趣死，人為愛所牽，中夭無疑惑。墮鬼境界中，熱惱遍馳走，及地獄有情，多由心起愛。乃至向他門，求乞而活命，皆由愛使然，是佛之所說。愛火燒諸天，不須薪少許，由著於境界，從六根發起。受具足快樂，常迷醉其心，墮落不覺知，由愛之所誤。一切輪迴因，皆從愛所得，愛鎖拘有情，令墮於惡趣。又天中愛火，欲境常圍繞，由愚癡自在，燒彼著欲者。如火得乾薪，騰焰則彌盛，欲樂適其心，其愛轉增長。世火極炎猛，人皆能遠之，愛火燒世間，無能免斯害。若人不生愛，得最上寂靜，出過患稠林，能超於苦海。離和合過失，則斷愛欲索，解脫諸罪垢，乃是無憂者。百千俱胝劫，常為愛所欺，愚夫不棄捨，為幻網維縶。謂由愛所覆，樂親近承事，如彼傭力人，渴飲其醎水；飲已渴暫息，須臾喉復乾，渴愛在於心，非道何由止？是故當遠離，諸惡由之生，為愛所伏者，沈淪無出期。受天中最勝，上妙五欲樂，終為愛索牽，復墮於惡趣。若人近於愛，苦惱常充滿，依正教所明，此定非饒益。若著愛境界，則無有厭足，能棄彼愛者，是人無憂患。諸天由愛故，則生於放逸，耽著復追求，後墮於地獄。諸天若退失，為第一慚恥，由著上妙樂，則受極重苦。愛覆於自心，其心則狂亂，不怖於輪迴，長時而縱逸。眾生由欲樂，復增長其愛，愛火地獄火，為彼彼燒害。彼愛若增長，展轉則無窮，已有生防護，未得常追求。由起追求故，其心常不足，是人無樂分，如來所印可。由心無厭故，常思其欲味，則為彼愛火，相續而燒然。若於欲生怖，離愛火所逼，解脫愛垢染，不復墮惡道。由自邪思惟，起三毒塵坌，溺放逸深淵，常貪於女色，歌樂妙音聲，引生於散亂，其心無暫停，猶如於駃水。愛如深險河，欲如漏舡舫，愚者之所乘，即為彼沈喪。愛如猛熾焰，三毒如乾薪，放逸如迅風，燒諸天不覺。諸天著欲樂，則為愛降伏，於頃刻須臾，暫無其少暇。愛為欲所依，生百千障礙，諸天著樂故，於善不能作。愛蛇有五首，其性極暴惡，螫彼貪欲人，是苦難堪忍。愛河極深廣，從五欲出生，欲達彼岸者，匪善何能越？愛如幻伎兒，充遍於三有，誑惑諸天人，於益無少分。五根取欲境，未曾有厭怠，如酥投火中，念念而增長。又復彼愛者，能開惡趣門，地獄鬼畜生，如是常往返。愚夫由起愛，墮死魔口中，善離斯過失，不為彼所噉。諸有具智人，能降伏彼愛，離憂惱怖畏，坐臥常安隱，若離彼愛纏，則不生諸苦。愚者多希求，常興於損害，於其晝夜中，心不生慈愍，他所有珍財，意欲皆希取。是輩如劫火，其性常兇險，遠離於善人，如毒蛇處穴。由增上愛故，為熱惱燒煮，死墮地獄中，復生於鬼趣；從惡道出已，得生於人間，向五百生中，常於他求乞；下色常低言，匱乏心逼迫，唯苦為己分，皆由愛所得。若人斷其愛，常樂求佛慧，斯為其正人，得最上寂靜。若遣心中愛，如驅蛇出穴，愛毒未蠲除，決定當破壞。若決定造作，彼愛常現前，如火擲乾薪，其焰則彌盛。眾生貪珍財，積聚無止足，彼於命終時，皆為他所有。由愛所獲咎，財散罪不消，由業之所牽，含悲趣地獄。財為他受用，罪則當己身，墮彼惡趣中，後悔徒熱惱。財散名為衰，樂壞則為苦，親友忽如冤，皆從愛心轉。智人不起愛；愛火常熾然，損害諸有情，令墮於惡道。積財如彼山，守禦常憂怖，云何造諸罪，非理而持用？不樂畜財者，無怖無防護，是離貪智人，在處常安住。樂求於富樂，倐然而散壞，盛衰不久停，如日之輪轉。榮富者如縛，貧乏者如罪，皆為愛所使，於欲無厭患。受上妙快樂，所欲皆如意，為愛火所逼，身樂俱散壞。若諸天及人，由於欲無厭，皆為愛所燒，如來悉知見。百千諸有情，因愛墮險難，受無量苦報，智者咸興歎。壽命速遷謝，愚夫不知覺，福業悉消除，彼愛則增長。若人著於愛，世世常隨逐，彼暗鈍無知，不達罪福相。若善業果報，生諸天受樂；不善業因緣，從彼而退墮。不造善惡業，離和合過失，棄背老死因，住最上安隱。貪如彼車輪，五欲為於輻，愛轂處其中，世間無知者。愛河極深廣，欲境為波濤，疑惑譬群魚，世間無知者。於晝夜三時，多造諸不善，智者不防護，即隨惡流轉。美色如幻化，了彼則無縛，由愛常追求，為縛無能解。若為愛所纏，則著於欲樂，智慧若現前，能除彼過患。愛增其黑暗，智發於光明，當捨暗從明，離苦獲安樂。智如其利劍，能伐愛林木，應當善修習，獲最上安隱。當知愛稠林，深密難出離，若人善超越，則出於三界。愛河有三派，放逸水彌滿，當乘於慧舟，能渡於彼岸。愛如利刀杖，割截愚夫身，苦惱難堪任，是故常遠離。愛如惡癰疽，從心而生起，於其晝夜中，曾無於少樂。愛如猛熾火，疑惑如樵薪，由業風所吹，燒心生熱惱。若人愛所纏，其心則輕躁，非理取其財，則喪於身命。世間諸眾生，造無邊惡業，皆由愛彼財，長淪於苦海。為愛之所使，勇捍無怯弱，乃至蹈火中，不顧其身命。若人多起愛，心火常燒然，無愛意清涼，如深淵澡沐。愛如彼烈火，投薪則騰焰，譬之彼貪夫，愈得而無厭。具無量珍寶，剎利猶不充，自餘諸有情，少畜則無患。若人起於愛，樂少而苦多，苦樂兩昭然，智者善取捨。善降彼愛者，得最勝寂靜，若能常遠之，則近菩提道。<p>離欲邪行品第九女人為罪本，能散於資生，若為彼所伏，於樂則何有？女人多諂曲，常懷於嫉妬，樂造作不善，於業得自在；巧言誑於他，常生和合想，無正念思惟，喜讚於欲事。彼暫生柔順，後則多剛狠，雖珍異莊嚴，於恩曾不念。設百千眾生，咸生於愛樂，自性無有常，猶如彼飛電。若樂於女色，斯為不善因，現生及後身，悉為彼破壞。若見一姝好，心則生散亂，樂著彼境界，為貪之所嬈。合會必有離，由之起愁慼，貪欲鎮縈纏，皆由女人故。是女人貪毒，與身俱時起，如火生世間，熱性則隨有。當知是貪火，從心中所發，相續常燒然，於苦無與比，破壞於善法，及損惱眾生，為惡道之因，是諸佛所說。口雖出美言，心中常蘊毒，於其所戀慕，其志曾無定。設暫生愛著，不久則棄捐，所說無有誠，彼意則非實。以方便欺誑，習染欲因緣，於己生貪人，恃之生憍慢。天人阿脩羅、夜叉鬼神等，墮於險難中，皆由女人故。又彼女人者，不知恩念善，其心無暫停，如日之旋轉。見其榮盛人，則樂於承奉，彼若有衰危，殊無少憂慮。如蜂採其花，花乾即捨去，應知彼女人，棄舊亦如是。女人無慈心，常懷於嫉妬，此非無端由，皆因於男子。諸天唯女人，餘無能降彼，由女縛所牽，則墮於惡趣。若樂著女色，此失無與等，貪火鎮燒心，何由能出離？若為欲所牽，貪業皆可見，常惛醉其意，樂作諸不善。女人惡所纏，多興於潛意，棄彼昔所眷，如蛇委其蛻。女人最險詐，無能過彼者，多作於方便，而希於寵愛。又諸女人者，自性多流蕩，智者有先見，慎勿相隨順。若習近女人，則失於善利，設求生天中，此亦不能得。天中妙樂音，聞者咸生愛，若樂著不捨，引生於苦難。女人心動轉，於餘生染愛，愛火或暫息，則生於棄捨。女人志堅著，樂行於鄙事，若見彼衰殘，則生於棄捨。女人多諂媚，使彼如癡鹿，見禍患所侵，則生於棄捨。女人極險惡，不念其恩德，彼厄難相臨，則生於棄捨。女人心散亂，起種種思惟，能誑誘於他，如蜜和諸毒。女人多巧言，能惑愚癡者，智士善思惟，彼意曾無動。由愚癡著欲，於財無慳悋，不修彼福因，如鼠常藏竄。女色如彼索，而第一堅牢，縛彼迷士夫，令墜三有海。是索非縛體，唯能縶於心，心若為彼纏，苦則為己有；餘索縛於人，燒斫皆令斷，是女索不然，能牽趣惡道。身有其相狀，彼索則能縛，心本無形質，非女索不可。若為索所縛，其量人皆見，女索縛於人，是量無知者；暫生其少樂，後脫則為難，能縛諸眾生，常淪愛苦海。又彼女索者，善縛於六根，常索無其能，唯縛身及頸。妻子并眷屬，為縛最堅牢，愚人生妄心，皆執為己有。於女色生愛，彼唯筋肉纏，便利之所依，汝愛復來此。好發巧言詞，誑惑而無媿，當知女人者，與冤則無異。以眾妙嚴飾，令他生愛樂，其心常動轉，所說多虛假。女人性多毒，如迦羅俱吒，損彼著欲人，無能免其難。具百千方便，不能防女人，如風火虛空，無能縛彼者。造諸非律儀，遭病難夭喪，皆因於女人，破其解脫行。世間諸眾生，造作眾罪業，皆因於女人，恐怖常迫窄。自幼及其耄，其心常散亂，女人性本然，如日光常暖。女心無定則，猶風中燈焰，有怨不暫捨，如馬囓其瘡。如索縻鼠狼，雖縛彼能脫，則同彼女人，不為他所制。如花蓋毒蛇，如灰覆炎火，如色蔽人心，如女藏惡露。如毒樹開花，觀者曾無厭，是花猶女人，畢竟當棄捨。常樂求女色，境界即現前，此生及後身，俱無於樂分。非火非刀杖，非力非機關，為女所縛者，彼惡無能斷。於人世天中，略述欲過咎，智者若遠離，作夜摩天主。樂彼女色者，皆從慣習生，世有真實人，則能免其事。是人宿善本，滅已生天中，見諸天女人，散亂亦同此。則毀樂非真，訶心不寂靜，厭女人過患，如冤而捨去。若習近女人，生多種苦惱，是故當了知，於彼常遠離。若起散亂心，則生諸過失，常見於女人，而生於戲調。日本無黑暗，火性無清涼，女人無慈心，少分不可得。大地無傾搖，風狀無安寧，女人無善行，常樂說諸過。又女人之心，動亂非長久，有難則捨離，如池涸鵝去。淺瀨鷺所依，深淵則無有，山嶽有震動，彼定無悲愍。不稱揚正法，樂作諸魔障，墮於險難中，為彼之所誑。赫日可令冷，蒲桃能使剛，女人諂嫉心，堅著不棄捨。於樂同受用，於苦則不然，少恨常在心，於恩而廢忘。昔於園苑中，而共相娛樂，衰難忽相侵，毀呰而棄捨。女為世間縛，增長於鬪諍，為過失之藏，乃非法之器。女色惑眾生，常懷其欲想，起遍計追求，其心無暫捨。無量愛欲箭，損惱諸眾生，彼樂何所之？悉見其磨滅。是欲深可畏，如利刀猛火，智者善了知，常一心防護。若有持淨戒，忽起於欲想，招無量誹謗，生眾多過患；如風觸於火，其焰則熾然，見女人生貪，定為彼燒害。若求清淨樂，當遠離女人，此世與他生，其心常寂靜。起勇猛精進，修習於勝慧，捨欲信因果，是人獲大利。<p>離酒過失品第十此說酒為毒，應當遠離之，若樂飲酒者，則壞於善法。若人近於酒，不生於明慧，彼無解脫分，是故常遠離。為第一過失，智者之所說，損壞於自他，是故常遠離。若人樂飲酒，好說世俗事，多言起紛諍，是故常遠離。飲酒損資財，惛迷復懈怠，有如是過患，是故常遠離。由酒發生貪，瞋恚亦復爾，展轉增愚癡，是故常遠離。酒為禍根本，令諸根馳散，後墮地獄中，皆由酒所敗。或高聲戲笑，出暴惡語言，毀諸良善人，後則生憂怖。由飲酒醉亂，善惡不分別，如傍生無知，是故當遠離。若人為酒困，惛醉則如斃，求快樂長年，為患則何有！是諸難之本，為過患之源，常居癡暗中，趣死之階漸；後墮地獄中，復生於鬼界，及彼傍生趣，皆為酒所壞。酒為毒中毒，疾中之痼疾，已苦復加苦，是智者所說。破壞於慧命，竭盡法財寶，毀彼淨梵行，皆由心樂酒。乃至尊崇者，醉已無區別，為世人所嗤，不生於慚恥。酒如其利斧，能損諸善法，樂飲者無慚，為他所輕賤。若人為酒惑，耽湎無罷期，不作諸善行，彼無識無智。若人樂飲酒，彼心則狂亂，或發於戲笑，或起於瞋恚。現生及後身，無明常覆慧，焚燒解脫法，皆為酒所使。若嗜其酒味，如食金播果，初甘後則毒，是智者所說。是故彼智者，於酒深為誡，心不起思念，飲則生熱惱。富足常飲酒，諸天復過是，於彼彼快樂，後則皆散壞。眾生酒所迷，其心常醉亂，為彼癡所牽，耽著其美味。當知酒如繩，癡愛常難解，寧墮地獄中，於酒不應觸。因觸聞其香，癡人即樂飲，是故於彼酒，見已當捨去。若見即生貪，若觸香即發，由聞彼香故，其心不能止。是故酒為毒，生過失非一，壞色力名聞，皆因飲彼酒。口出於狂言，瞪目無定往，時臥不覺知，所作皆廢忘。由偃仆於地，為女人所笑，其身不動轉，如枯木相似。彼醉酒而臥，瞥見謂其死，知者咸告言，由飲酒如是。常樂飲酒者，住三十六失，當了知彼過，此則常安隱。具勝族名稱，由酒之所污，是人如蘆花，不久自輕棄。若人樂飲酒，展轉為境牽，墮放逸水中，漂流難出離。為境所牽故，不知善不善，於清勝園林，何用復飲酒？若樂於酒味，則生諸險難，墮於地獄中，具受諸苦惱。飲已發生癡，由癡造眾罪，愚人心愛樂，何能生遠離？起增上耽著，受極重苦報，若能離彼過，則無諸憂惱。初則損其慧，後則壞其樂，是故彼智人，於酒常厭捨。若人近於酒，彼則如飛鳶，常為癡所盲，故說酒為毒。於酒作毒想，最上第一樂，由持淨戒故，寧飲於銅汁。若樂飲酒者，於罪則不免，彼增上愚癡，常處於惡道。飲酒雖一罪，能生一切惡，是故當制之，心戒則為本。比丘樂飲酒，則捨阿蘭若，離心一境性，不思惟正法。由樂飲酒故，心常生熱惱，習近於非法，壞二世善利。無威儀道行，廢說法是分，與言行相違，空說有何益？自不能達解，何由悟於他？發麁獷言詞，此非善說法，違背於正理，識者咸譏誚，貧弊人所輕，皆由飲於酒。過去無憶念，現在復忘失，未來何所知？由酒迷三世。失名稱威德，令心常馳散，引生諸過咎，斯為酒所困。若遠離酒者，具戒定清淨，住最上安隱，得至不滅處。
。
<juan>諸法集要經卷第五<p>觀無畏尊者集<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯<p>治心品第十一佛宣轉諸法，說身為無常，於酒及女人，慎勿生放逸。此心猶彼王，於世得自在，能令諸眾生，墮於深險難。由心造諸業，迷亂生怖畏，智者善持心，住最上安隱；能引生勝處，及牽入惡道，若離垢寂靜，即證真常果。若樂說諸法，作意為先導，由意清淨故，則成殊勝行。若人善制心，則不隨心轉，棄背諸煩惱，如日除黑暗。又彼心如冤，是冤非他起，劫火然須彌，心火亦如此。愚夫為心降，諸根得自在，能生彼苦惱，去菩提則遠。冤從自心生，離心何所有？能縛諸有情，牽至焰摩所。若樂欲境界，不修習正法，愚癡履邪道，則墮於地獄。心如火中火，最上難調伏，由彼難調故，當受於極苦。若縱心自在，常生諸過失，善離彼染欲，不為苦所逼。由起如是心，則受如是果，作善為淨因，造惡得苦報。由心造彼業，由業感於果，心與業相應，即受輪迴故。若人由彼心，造作諸惡業，為彼地獄火，長時而燒煮。由心造諸罪，由心感其果，當知彼心者，從因緣生起。眾生為心誑，自在作諸咎，墮於地獄中，深生大恐怖。當依於正法，不隨心造惡，善行常輕安，惡行唯非法。一切唯心造，果亦從心得，心若種種生，彼果亦如是。心如彩繪者，畫三界眾生，無有善安住，不隨心動轉。又彼心為本，能生解與縛，善業則解脫，不善乃纏縛。眾生墮業網，為心之所降，不求趣菩提，如盲不見道。是心唯一種，能造作諸業，若業若彼心，則遍於三有。又如彼五色，能種種顯現，緣五根諸塵，則處處隨轉。如世間畫者，諸人咸共覩，當知心畫師，巧妙無能見。如壁圖諸像，好醜隨畫工，善不善業緣，皆由心造作。是心常思惟，晝夜無暫住，如其所造業，受報皆相似。若為心伏者，樂作諸不善，命終生恐怖，於苦無能免。業則如彼畫，隨處而顯現，由心所作故，彼果則隨轉。種種業差別，受報亦如是，為心之所使，馳騁於三界。若人隨於心，則造一切業，善調伏心者，則證真常樂。是心隨所趣，或暴惡輕動，善哉調彼心，心靜則無苦。若人善制心，則除諸過患，離過乃智人，於苦則不受。諸苦從心生，了彼非他得，逼迫難堪任，皆由心輕動。天龍阿修羅、夜叉畢舍遮，皆以心為主，遍於三有處。心能引天中，及生於人世，乃至諸惡道，如輪轉無異。心為境所牽，愚者則迷亂，由意生愛故，住無量苦惱。心唯一癡行，暴惡有大力，可說不可見，念念速遷滅。智者善調伏，心種種過患，則超出魔網，得渡於彼岸。心能生疑惑，諂曲多動轉，若依彼心者，乃求趣險難。當離心過失，則諸根寂靜，不著罪非法，善達於實相。得最勝禪定，從心因緣生，墮於惡道中，亦由彼心起。是心有力能，造作種種業，於虛空境界，剎那不暫住。彼心難了知，常無其形相，引生於世間，匪心則不往。身造作諸業，何去？何所住？彼果皆可見，彼心無能覩。是心難調伏，癡暗無所見，能引諸眾生，速趣於地獄。是心能作罪，亦能修福業，了彼如幻化，常依於正道。是心去不知，來亦無能見，能牽諸有情，百千生往返。利刃不能斷，熾火不能燒，愚暗無智人，則為彼所壞。是業索堅固，能縛癡眾生，於百千生中，挽之而不斷。是心剎那頃，造善不善業，能調彼心者，隨處常安樂。入彼六根門，樂著諸境界，心牽彼有情，不覺墮險難。虛空本明朗，水性常澄湛，是心若如彼，引生殊勝善。於境生尋求，常念於和合，由心依諸根，如王將導從。是心常奔馳，彼身隨所往，互相有力能，輪轉三有海。所造業周遍，皆由心使然，若無善因緣，少樂不可得。當規求正法，修習諸禪定，心離諸過惡，如日出雲翳。若心善定住，則生於正見，在家發淨信，當免輪迴難。若心不造惡，過失則不起，離煩惱清淨，常生於天上。是心隨諸根，迅速而流轉，善防護心者，後則生諸天。若為心所使，造作一切罪，依止非法行，長處輪迴中。是心剎那頃，有百千生滅，本性唯輕動，如幻化不實。是心有大力，奔馳無暫停，若智識寂靜，則能善縛彼。是心難調伏，令諸根動亂，智者善任持，能達於彼岸。是心唯無厭，知足索能縛，善治彼心者，為世間智人。是心緣欲境，常生於愛樂，為善能息除，作惡則增長。若人心寂靜，見諸欲如毒，愚者縱其心，耽之為美妙。是心唯造作，彼業則隨轉，由根境所生，令相應和合。智者了知己，捨此獲輕安，彼色覩皆同，復何生異想？一切色境界，為因能亂心，善調彼心者，則離諸過咎。如一穀種子，生色香有異，由彼彼和合，各各隨心起。如世間匠者，善修彼機關，依正法治心，彼則常安樂。境界牽於心，愚者生適悅，智慧有大力，速使令清淨。又彼心動轉，遍緣諸蘊界，及彼三有中，由無真實見。又如大海中，風擊波騰涌，猶心境和合，隨世間流轉。善業引於心，定招於勝果，應當行善行，無復造諸惡。心與定相應，如水無風動，各從因緣生，隨業所歸趣。是心極迅速，剎那而往返，或緣彼天中，或趣於地獄。心能斷諸惡，復造一切善，引至解脫門，故說心如是。是心最輕捷，無有過彼者，若不善防護，則常著於欲。是心須臾頃，能造善惡業，自性本輕動，尋求不可得。是心來不知，去亦何所見？緣合即暫有，緣散無所住。是心非積聚，亦非彼長久，非執持相應，一切處無覩。心亦為強名，從和合而起，牛糞與摩尼，二種亦如是；色根等亦爾，各各從識生，未見有一法，非和合而得。如是彼境界，眾生難除斷，若安住正法，於欲何所作？是心極兇險，大力難調伏，樂造作諸業，愚夫無知覺。由造諸業故，則為流轉因，於三有之中，長受諸苦惱。如染風等疾，滅非沈惡道，彼貪等過患，定墮於地獄。心過失最大，常造作諸惡，風病亦非善，應當修勝行。風等疾可瘳，身殞則隨散，彼貪病不然，百千生長在。當知貪等病，與風有差別，善修殊勝行，得離貪過失。是心如醫王，善治意過患，非如彼世間，唯療於身病。心起善思惟，則不生諸染，愚者無正法，則墮於險道。若人樂禪定，依止於山林，愚夫不寂靜，多起其違諍。是心如畫者，遍繪諸形像，皆由彼造作，周流於五趣。世畫雖巧妙，圖百千種類，業畫極廣大，三界為其㡠。畫若干眾生，隨五趣流轉，由業廣大故，處處悉周遍。又彼心畫師，能畫諸業網，世間有情等，皆為彼所縛。又風雨煙塵，皆能損其畫，百千俱胝劫，業畫常如故。大地有散壞，海水亦枯竭，唯業畫長存，隨處而顯現，諸業常相隨，彼果無差忒。眾生縱其心，流轉於諸趣，若人心著樂，求趣欲境界，不斷不善業，定墮於苦難，是故當制心，彼極惡可畏。樂欲境和合，愛毒常充滿，不顧其險難，於欲常追求，樂壞苦相應，自受其果報。若人怖惡趣，其心常寂靜，由彼寂靜故，增長於慧命。是心有大力，暴惡難防護，智者善調伏，得離諸憂怖。<p>離惡語言品第十二智者離惡言，常發於正語，令他生愛樂，善住菩提道。常讚清淨行，離垢染言說，若樂惡言者，當墮於惡趣。若發虛妄言，則捨真實法，亦壞他世善，無惡而不作。若人虛妄言，為他所嫌惡，長受輪迴苦，無由生諸天。善人咸見棄，為眾之所怒，障礙諸善法，皆由惡言故。是人於世間，口則如利斧，自斷壞其身，皆由惡言故。令他起暴惡，增長一切罪，能生諸過患，皆由惡言故。由語無真實，為人所輕賤，以是因緣故，後墮於餓鬼。智人無虛言，虛言返招咎，口氣常臭穢，後受諸苦報。若捨真實行，則遠離正法，由離正法故，生無量苦惱。若發真實言，為人所尊重，得如來稱讚，正法之明炬。常說解脫言，不捨於真實，當知如是人，趣聖之階漸。若人無真實，後轉為女身，常習虛妄言，則墮於惡趣。此真實正道，是諸佛所說，為最勝法財，作第一救護。真實如至寶，莊嚴中最勝，如淨無垢目，光明常熾盛。真實如寶藏，無價用無盡，若能行是行，人中為最上。如世間王者，以妙寶莊嚴，智人真實言，如諸天嚴飾。虛言為深過，如毒中之毒，由此為因故，則墮於惡趣。非父亦非母，及親眷朋屬，唯彼真實行，餘無能救護。若近虛妄人，如觸地獄火，由不生怖畏，則為彼燒害。是火極炎猛，尚能燒大海，何況無智人？如然於草木。是故當一心，畢竟不妄語，若能遠離者，則無諸憂惱。若樂彼妄語，常捨離真實，是人唯自咎，捨寶取瓦礫。若人不了知，好發虛妄言，墮於地獄中，長時受極苦。真實語非難，無智不修習，能莊嚴行人，於善皆成就。真實為上善，虛妄為深咎，愚人捨功德，而取於過患。諸苦惱種子，皆從妄語生，若人能遠離，獲無垢寂靜。若發真實言，為人所喜見，當知虛妄者，常作諸不善。若人語真實，心喜如諸天，愚者由妄言，常怖未來苦。真實第一善，虛妄最極惡，離過求功德，人中無過上。常生於勝處，受用諸快樂，善求趣菩提，皆因真實故。若人不遠離，增上虛妄言，常生於難處，備受諸苦報。真實為勝道，虛妄非善因，不從餘方來，非因他所得。佛說彼真實，能離諸苦惱，為最勝明燈，除病之良藥。如毒與甘露，二種皆依舌，毒如彼妄言，甘露同真實；住決定真實，當取彼甘露，若起虛妄者，如愚返求毒。由起虛妄故，定為彼所壞，如世飲毒者，不久而自喪。於身則非安，於他豈能益，自他唯有損，何用虛妄說？又世間諸毒，一發斃即止，虛妄毒不然，百千生破壞。佛說解脫道，以真實為本，淨行而莊嚴，常生殊勝處。眾生隨自業，墮彼愛河中，唯乘真實舟，則能超越彼。眾生不善因，皆從愛所起，墮於惡道中，真實能救度。如金剛堅利，能摧破諸山，彼真實勝能，善息除煩惱。真實二世益，由如無盡財，善分別諸法，其心常安隱。或有惡比丘，其性多磣毒，常說虛妄言，彼心唯輕動；善人咸棄捨，為世之所惡，視之如冤賊，由無真實故。謂由彼妄語，能壞於自他，既無於少益，云何不棄捨？若人起妄語，感口氣常臭，諸天咸遠離，貧窮無依怙。若人起妄語，動止無安隱，世間出世間，常離於正道。若不捨妄語，當受極苦果，如是諸眾生，自求趣惡道。當知真實人，為世所尊重，是故捨妄言，常修斯勝行。真實則不害，常生於慈愍，為正法之藏，生天之要行。眾生墮地獄，及焰摩鬼趣，皆因妄語故，智者為深誡。如刀火毒藥，如羂索鬼使，當知彼妄語，招苦報實重。若不怖業果，命終皆現前，當離彼惡言，常樂真實說；不則集眾苦，生下劣種族，兩舌互相生，展轉無窮極。彼兩舌惡報，則墮於地獄，念念常燒然，自受其極苦。於諸祕密教，潛心而破壞，如兩口兩舌，己過常覆蔽。若人離兩舌，住決定寂靜，離眷屬纏縛，不生和合想。兩舌如惡蟒，常處於窟穴，若離彼過者，則無諸災橫。若人發惡言，則如鹻鹵地，由舌生毒故，眾人皆見棄；如見利刀杖，何不生怖畏？若樂彼惡言，則為所損害。舌如彼熾火，心則如其薪，惡言如猛焰，焚燒諸眾生。若人以愛語，世間咸恭敬，見者生歡喜，視之如父母。愛語最為善，能生殊勝樂，無盡諸熱惱，皆使令清涼。愛語能生天，為勝功德聚，亦如彼良朋，是最上寂靜。於真實經典，違背不修習，如諸佛所觀，彼舌唯片肉。常樂說真實，具足諸功德，後得生天中，此舌則如寶。若人心妄想，為彼愛欺誑，他財己願取，何能生天趣？妄想造諸惡，愚癡無暫捨，自受諸熱惱，如油沃熾火。妄想求諸果，無因何所得？眾苦由之生，畢竟當遠離。又愚癡眾生，樂行於損惱，其心常恚恨，則如彼毒虺。自性唯險惡，常捶打於他，熱惱鎮燒然，彼定無少樂，無名聞利養，無親眷朋屬，由心樂損害，人神咸不護。若樂損害者，如黑暗之聚，令他生恚惱，此說為深咎。不害最為善，能安樂眾生，常修如是因，當得菩提道。口雖說正法，其心唯不善，非如世盜者，此法中大賊。若善說法者，當如說而行，則離煩惱垢，求趣真實果。為由妄語故，多說世俗事，無量出世法，少分不能解。當樂談真諦，不習世俗言，若依世俗者，為輪迴所縛。樂作非福業，決定無樂因，離出世法財，是智者所說。師示利益言，愚癡不受教，後招於苦難，其心徒悔惱。若人真實言，心中常喜悅，諸天咸衛護，世間皆恭敬。由世恭敬故，增長善名稱，常修真實行，定得生天中。若人虛妄言，惱亂一切眾，為眾之所怒，雖活即如死。若人虛妄言，如利刀傷割，壞真實功德，彼舌何不墮？若人虛妄言，則如熾火聚，亦如彼毒蛇，皆從其口出。妄言毒第一，勝地生諸毒，損惱諸眾生，地獄彼先得。若人虛妄言，諸惡集其舌，如從自口中，出便利膿血。是人舌如索，能牽趣惡道，破壞法橋梁，皆由說妄語。非佛非淨戒，非父亦非母，是人由惡慧，於苦無能救。若人說妄語，彼速自輕懱，智者咸捨去，諸天皆遠離。不攝護語言，常生於瞋恚，斯人鮮福德，所至則多苦。他樂則生嫉，他惡不能掩，當知如是人，定墮於惡道。愚人空妄說，而不能修作，彼言行相違，當受無量苦。自不住正法，樂談他密事，是人於世間，高心無智慧。若人於正教，違背而不信，十萬尼浮陀，常受地獄報。若人虛妄言，願樂造諸惡，五十六浮陀，常受地獄報。樂作彼惡因，見濁無真實，如是愚癡人，轉增其黑暗。真實第一財，堅固無能動，依之生天上，登常樂之門。是故應一心，常念真實法，是人得最上，不生不滅處。此真實功德，能生寂靜樂，智者離妄言，諸佛所稱讚。
。
<juan>諸法集要經卷第六<p>觀無畏尊者集<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯<p>福非福業品第十三所造作諸業，謂福及非福，能縛諸有情，定各招其報。愚夫心如魚，依愛波而住，含笑造諸惡，悲啼而自受。昔同造諸罪，謂僕使營從，後受其苦報，彼則無相代。由親眷朋屬，和合造眾罪，於他世相隨，唯所作惡業。如花所至處，其香不捨離，善惡業亦然，在處常隨逐。眾生由自業，因果常相應，作善生諸天，而受殊勝樂。若惡業果報，則受極重苦，墮三惡趣中，彼苦無相似。謂由彼三業，造作遍三界，常起於三毒，則墮三惡道。諸愚夫異生，由因緣和合，流轉三界中，皆隨於自業；非自作他受，非他作我受，當知所造業，招報唯決定。業雖有眾多，受處有其九，由彼互相資，成四十種惡。自造作一業，定受其一報，墮於險道中，則無其伴侶。或為他勸請，而造作惡業，後受苦報時，彼則不能救。業熟非初後，及此生他世，謂於此造作，或於餘處受。由善惡業故，隨輪迴流轉，為業風所吹，而招苦樂報。愚夫心散亂，於欲常樂著，無正慧揀擇，諸惡則增長。彼著樂眾生，為癡之所覆，惡報現其前，則墮黑暗處。由於佛正法，心不生欣樂，在彼地獄中，長時受其苦。從無始輪迴，為業網纏縛，此滅彼復生，皆由心造作；或從天墮落，或地獄生天，或生於人中，或受餓鬼報；謂彼苦樂因，皆由己所造，各互相生起，非自在天作。輪迴生死中，造無數惡業，唯佛當證知，餘智不能了。若非法招善，此因為顛倒，當知所受果，皆與因相似。若因果相應，則順於正理，是有為諸法，無不從緣起。未見無罪者，而趣於地獄，定由惡業故，則受其苦報。決定造諸惡，堅著而無悔，彼為業所縛，則墮於惡道。未見不善業，引生於樂果，唯佛真實言，示彼對治道。如因燈有光，如由業招報，諸有所作者，皆因緣生故。謂由彼彼因，各各果隨轉，善達如是相，則名真實見。非同自在天，無因而建立，諸法皆緣生，是如來所說。由無始輪迴，業報常相似，非顛倒分別，從因緣而有。眾生癡所迷，於愛欲無厭，若不了業報，何由獲寂靜？若人於佛教，不達道非道，由癡無正慧，常生於熱惱。見他如意樂，彼樂從因生，諸法皆唯心，各各隨自行。有為皆無常，如水泡非久，應當行善行，為二世饒益。覩世間業報，及諸天退墮，若樂放逸者，彼定無少樂。業索極修長，堅固而難脫，纏縛彼愚夫，去菩提則遠。智慧如利劍，於彼能除斷，離愚癡熱惱，令至於彼岸。由業受彼果，隨善惡相應，智者不暫忘，因果常決定。由因緣和合，生肢分骨鎖，纏縛諸有情，輪迴無解脫。由彼纏縛故，逼迫難堪任，當修解脫因，得盡諸苦際。彼業善鉤名，復能牽眾生，於在所生處，隨業而受報。彼業果如輪，於三有旋轉，當離諸過患，常修殊勝行。布施如淨器，貯戒勤慧水，智者善持用，滅三有業火。若縱彼三業，三毒則隨轉，馳騁三界中，由癡三種行。一切諸眾生，為苦所逼迫，皆隨自作業，常依止而住。若無彼善因，何能有少樂？隨業受彼報，如種生其果。又如陽春時，能滋榮卉木，彼果從因生，無因則不起。為業索所拘，百千生往返，如世間車輪，由機關而轉。彼三毒堅牢，眾生難出離，離貪等過患，則善超三有。若人慶快心，修彼殊勝行，以是因緣故，受莊嚴勝報。業如彼畫師，善圖諸形像，或天上人間，所畫無不盡。彼畫無數量，皆由業變化，不施眾彩飾，亦無能見者。壁毀畫亦無，畢竟皆散壞，此身雖滅謝，彼業則長在。眾生癡所覆，為業所籠縛，無始生死中，如陶輪常轉；如風日煙塵，於畫則能損，彼所招業緣，未常而暫棄。當觀察過去，所造諸不善，於在在處處，隨作而自受。謂於上中下，諸微細惡業，能悉令解脫，是最上智者。又彼諸有情，造作善不善，於樂及非樂，決定當獲得。若違背佛言，彼為愚癡者，於無量苦惱，長時無解脫。天人阿脩羅、地獄鬼畜生，皆由彼業故，當隨智慧行。由染慧分別，造無量惡業，各各往諸趣，受報悉知見。若人造善業，後得生人天，不善溺三塗，如俳優更服。業線極堅長，遍縛於三有，眾生由自業，如輻依車輞，或生於天中，或沈於險難，輪迴不暫停，隨業而受報。有情生天中，皆從善業得，如妙色蓮華，出清淨池沼。若人造善業，決定非破壞，常生於勝處，感果得如意。愚夫不修因，而妄希樂報，譬如於沙中，求酥不可得。若修彼善因，則生於快樂，無因獲報者，如離樹求果。眾生由業故，受報而無定，如擲沙空中，隨風而飄墮。彼聚散因緣，苦樂亦復爾，皆由業所牽，於罪不應造。無邊業種子，變化六道中，皆從心所生，是佛真實說。是心難調伏，樂造作諸業，如彩畫眾生，唯佛能知見。如一穀種子，能生百千萬，是業網亦然，無能測量者。如線縶於禽，雖翔復能至，彼業拘眾生，往返亦如是。愚夫無正見，不達罪福相，循環三有中，唯苦為己有。若了善惡業，則悟生滅法，斯為真實人，能到於彼岸。若離善知識，則親近惡友，棄法貪世財，不信後苦果，由不了業報，則不知罪福。彼愚癡有情，長受於熱惱，世智生我慢，常說無義言，不悟業因緣，常受輪迴苦。如人久囚執，偶得其釋放，彼親眷朋屬，喜樂相慶慰。猶處地獄中，業盡得解脫，由先善業力，得生於天上。受天中快樂，具無量莊嚴，於彼復修因，轉生其勝處。彼若不修善，業盡即退墮，衰相現其前，如油盡燈滅；此滅彼復生，循環於三界，隨業風所吹，何由能出離？若人智自在，則不著輪迴，不為彼業繩，少分而纏縛。假使蓮簳絲，積如須彌量，彼業索亦爾，無能縛智者。智者處輪迴，如須彌不動，遠離諸憂惱，解脫諸恐怖。如諸佛所見，因果常相似，若作業廣大，彼報亦同等。數數造諸業，各各受其果，由如是造作，則為彼纏縛。若造善業故，定獲彼勝報，色力命嚴身，為人之所敬。福業豈能久，倏爾若燈光，彼業報無差，皆隨心造作。一切諸眾生，業盡命必喪，身為火所燒，無有少安住。又彼諸眾生，由心界差別，各造作諸業，為三有纏縛。世間瘖瘂人，由行不善道，彼希於樂報，如攪水求火。若無所作善，樂果則不生，常樂放逸者，決定無功德。為業索所牽，暗鈍無知覺，彼索無能斷，苦盡方解脫。眾生由業故，於輪回往返，見此滅彼生，皆從因所得。愚夫著五欲，未甞生覺悟，由貪愛相資，何窮苦邊際？愚夫無厭足，樂作諸欲樂，由彼無厭故，則自取衰滅。於現生福報，業盡樂亦亡，由多作放逸，臨終始覺知。起無量分別，造彼種種業，各隨業因緣，而受其果報。眾生為業驅，或為業所招，或生於快樂，或招於苦報。若得生天中，受五欲妙樂，福盡而退墮，及此無能救。又彼輪迴因，皆從虛妄起，佛以真實見，示解脫正道。昔修諸善業，戒定慧相應，此非輪迴因，安住清淨樂。是福報無盡，不應作放逸，當畢竟一心，增修殊勝行。若人具福報，當遠諸不善，為善躋聖道，作惡招殃咎。若人作善行，勇悍無退屈，常獲寂靜樂，能趣菩提道。若人著放逸，樂作諸不善，彼福則隨減，當墮於惡道。是業如鞦韆，皆從心變化，眾生癡所誑，常依彼而轉。生死其如輪，十二處如輻，旋轉於世間，皆為心所使。由心造善業，引生於天中，為境界所迷，不思惟後苦。於樂及非樂，當審慮而行，苦樂業雖殊，皆從因緣起。世間無有樂，皆為業所牽，樂壞苦現前，由心而造作。眾生由業風，吹至所生處，於彼生愛樂，則為業所拘。唯善不善業，後世常相逐，猶如採其花，彼香則隨至。眾生自業使，隨生滅流轉，譬若彼鞦韆，昇墜無休息。於天人脩羅，六趣而往返，為癡之所覆，不生真實見。又如世間輪，依手而旋轉，彼為業所催，速疾無與等。由業之所纏，十二支和合，是名緣生輪，世間無知者。諸天癡所覆，常著於欲境，唯業果長存，彼樂無積聚。彼不知善業，如良藥明燈，除暗獲輕安，能為作歸救。受難堪極苦，及種種怖畏，是業有大力，而不生疲勞。天滅生人中，人歿墮地獄，獄出作傍生，復墮於鬼趣。皆由彼業風，飄轉而無定，彼愚癡眾生，未甞生覺悟。眾生乘業車，能行於三界，餘乘則不然，速疾無相似。若所作清淨，則受其福報，唯於彼現生，則知其自業。彼業如彩繪，皆從心所起，所畫無不周，長時而不滅。謂廣大福報，皆從業所生，福業若盡時，彼樂則散壞；於善若不廢，彼樂則增長，是故於善因，展轉常修作。於彼百千生，受形軀骨鎖，為業之所纏，曾無安樂想。若造種種因，則受種種報，當於此生中，勤修諸善行。業畫極工巧，皆依心造作，業盡果則亡，剎那不久住。唯自業為親，於他何所得？善調伏其心，如理而安住。以業自莊嚴，則非餘所作，於百生千生，而未曾暫捨。若了知生滅，及真實因果，則離諸罪垢，得至不滅處。所造作諸業，迂曲常相隨，如輻依彼輪，於世間旋轉。當以慧揀擇，如理而修作，是為調御師，永脫諸煩惱。<p>教示眾生品第十四謂貪恚癡垢，及老病死苦，此六如深冤，能損諸含識。又五境如賊，能劫功德財，初如彼親朋，後則為冤害。由心生放逸，於欲境囂馳，能令諸眾生，趣地獄餓鬼。貪為其熾火，瞋則如彼冤，黑暗說為癡，是三皆可畏。謂三十六業，及彼四十行，九十八煩惱，周遍於三界。離十二因緣，一百八煩惱，善解法非法，常獲無量樂；於十六現觀，及彼十六空，了我法二相，是名為智者。善達道非道，及彼四究竟，解脫四瀑流，能滅諸罪垢。修習八聖道，出二種生死，顯現彼十力，得證菩提果。明真俗二諦，及彼四念處，除三際無知，不為魔所伏。是五欲境界，初甘後則苦，令墮諸險難，是故常遠離。以正智思惟，伏斷諸煩惱，斯為具智人，世世常安隱。智能斷諸惑，猶火焚乾薪，正智若增明，令三寶顯現。若樂智境界，常住寂靜法，煩惱如毒蛇，則能害諸善。若具真實見，能利於自他，離老死過患，住最上寂靜。若樂於輪迴，常為彼纏縛，是煩惱冤賊，遍三有逼迫。若人知佛教，為眾生演說，常修純淨行，得生於梵天。若厭離三毒，常供養諸佛，破壞彼輪迴，如燃於槁木。若人知苦因，而不造諸罪，無量煩惱聚，於彼無能縛。智為勝光明，癡為極黑暗，若能善分別，此說為智者。若離癡過失，則無諸險難，為癡之所覆，何能得解脫？寧觸於猛火，及毒蛇共處，善求寂滅樂，不應與癡俱。愚人無正智，如盲處黑暗，不怖畏輪迴，常造非法行。眾生為癡誑，常起於愛染，受世間貧窮，為衰老逼迫。由三世業果，從地獄生天，或天墮畜生，或受餓鬼報；眾生由彼貪，隨業往諸趣，復為癡羂拘，輪回三有海。無始造諸罪，受種種生死，由彼慣習故，曾不生疲倦。諸天為樂損，人世匱乏苦，地獄常燒然，傍生互相噉，餓鬼飢渴逼，皆由彼癡故，長處於輪迴，何曾有少樂？愚癡著欲樂，由樂而受苦，不近善知識，無正法救護。若人具真實，常樂聞正法，修習諸禪定，彼則無憂苦。諸佛宣正法，如燈常照明，慈念諸眾生，過如彼父母。眾生由三因，造三種過失，循環三界中，三受常相逐。由三業所起，趣三惡險難，眾生著樂故，馳騁於三有。若尊重三寶，當得三菩提，遠離三種見，則不生諸苦。於彼晝夜中，三時常觀察，謂彼老病死，三種過失藏。三業離邪思，善住三平等，不著於輪迴，永離諸憂惱。於彼道非道，及空有等相，慈心善觀察，當證無上道。是人意清淨，不觸諸染欲，永離諸垢濁，得解脫安樂。離三有貪求，常生於正念，是人於正道，決定無退轉。眾生癡所蔽，於智不通達，起無量貪愛，常為苦纏縛。懈怠無慚愧，習近惡知識，為地獄種子，智者善防護。由彼無慚愧，常造作眾罪，後墮於險道，徒生於悔惱。起憍慢瞋恚，嫉妬并覆惱，愚癡無信根，何能生善道？嗜酒復貪財，起邪見妄語，常行磣毒因，定招地獄報。邪見障諸善，不應起少分，如是愚癡人，自投險惡道。謂起邪見者，非因而計因，彼為自欺誑，沈淪無出期。若人著邪見，徒修其苦行，誑惑於他人，愚癡生我慢。由愚癡黑暗，溺生死大海，是人無正因，以苦欲捨苦。隨彼外道說，炙身求出離，智者令炙心，則能燒諸惑。若具修正智，能破諸煩惱，是名真丈夫，得離諸苦際。樂著世名聞，而互相諂讚，彼清淨菩提，非邪見所得。於善不勤修，心常生掉舉，貪著利養故，捨離彼淨戒。樂著於酒味，好侵於外色，殺害諸眾生，由此墮地獄。親近惡知識，起邪見兩舌，不獲諸威儀，三業多毀犯。由我慢無明，所說無真實，於此世佗生，何能得快樂？為眾苦沈溺，此滅彼復生，如諸佛所說，皆由無明行。若人起我慢，邪慢增上慢，此為苦根本，畢竟常遠離。樂造作諸惡，無初中後善，隨彼無明流，入生死大海。若人具勝智，善息除煩惱，能解一切縛，得至不滅處。由修勝智故，則能斷諸惑，此說煩惱縛，由智得解脫。諸煩惱如薪，智火燒永盡，若樂欲境界，何能離纏縛？五欲為重瘴，能覆於智眼，常令諸眾生，壞說法正道。於善說法者，當一心諦聽，是人為法將，能敵諸魔軍。謂於四顛倒，及世間八法，自不生正慧，則為彼欺誑。五欲如迅流，漂淪難出離，當以智舡筏，於彼能超越。由彼愚癡心，常樂著諸欲，輪迴五趣中，何能得解脫？不如理作意，如火常熾然，若如理而行，如甘露除熱。謂積集無明，從久遠生起，以一智明燈，破滅令不現。若人具正智，則能趣涅槃，無智縱貪癡，則生於懈怠。若具智光明，壞三毒黑暗，是故當一心，持戒修淨智。常以大智火，焚燒諸惑薪，若無此善根，為三毒所損。眾生縈痼疾，偃臥命將終，癡迷無所依，眷屬徒悲惱。由多作放逸，常樂愚癡行，為無量惡因，受眾苦逼迫。是三毒過患，損惱諸眾生，若正智相應，於彼悉除遣。當知彼智火，能焚煩惱山，惑業既無餘，常棲寂靜樂。<p>說罪品第十五謂由彼作意，常造諸罪惡，愚癡不了知，徒生於後悔。眾生造諸罪，皆受於苦報，是故當遠離，常求於樂果。初雖作少罪，後則墮險道，由癡覆彼心，出已而復造。小罪不防護，皆為地獄因，譬如微少火，能燒於山林。由罪生惡趣，受極重苦惱，彼於己如冤，何能得寂靜？若人造諸罪，則無有少樂，若樂求樂者，當修諸善行。作善稱善哉，造惡皆輕毀，修福乃為難，於罪何容易！若見造非法，生劣心隨喜，由彼無智故，受苦復過是。若人造眾罪，積集諸果報，是苦難堪任，於惡不應作。由造眾惡故，定受其惡報，是故當遠離，不作則無咎。若不怖諸罪，則習近惡友，由自造作故，感果非佗受。行善招善果，作惡受惡報，若造眾罪者，於善則無有。若人著邪見，展轉生諸罪，雖刀杖火坑，無與彼相似。若人離眾惡，常修於善行，身語意清淨，去菩提不遠。若樂造諸惡，受極重苦惱，非由造惡故，而能得樂果。若樂修諸善，得最上快樂，此善非苦因，無顛倒受者。從無始劫來，作善得樂報，若造彼惡因，定獲於苦果。為善親良朋，造罪近惡友，憎嫉賢善人，彼則墮惡道。心若樂修善，則遠諸罪惡，是人於菩提，如掌中不遠。謂於所修作，初中後皆善，能生於樂報，捨此則不然。是故遠諸罪，令善常相續，能離彼惡者，常獲於快樂。無始生死中，數數受諸罪，愚夫癡所使，而不生疲厭。著欲造諸惡，不知後苦果，暫生於適悅，長時受苦惱。樂作諸罪者，世間共輕鄙，是故離諸惡，於善無令廢。無益非究竟，受最上苦惱，是故彼智者，於罪常遠離。若人具慈心，則不造諸罪，為惡自招殃，不作則不受。常造諸罪惡，依邪師邪教，若離彼二種，善住真實道。愚夫不覺知，樂造諸惡行，若離彼過失，常生於勝處。若樂作眾罪，定為業所牽，不怖後輪迴，於人身難得。若人怖諸罪，多樂作諸善，彼能趣菩提，得最上妙樂。若能離諸過，能修諸善業，是人於世間，獲第一福報。善降伏諸根，為世所尊重，盡此一報身，得生於天中。若人鮮福德，無初中後善，罪惡常增長，則墮於地獄。若造作眾罪，自招其惡果，作善如所見，定受於樂報。由不善種子，後生於險難，如昔所作業，因果皆相似。眾生墮惡趣，皆由罪所召，如魚吞彼鉤，無因而得免。罪為苦之根，畢竟當除斷，眾生常染習，如具隨不淨。常習當愛樂，能破諸惡業，譬如壓胡麻，華壞香不散。常樂著五樂，散亂無安忍，懈怠虛妄言，彼則定無善。若造眾惡者，如長夜黑暗，若安住善法，如旭日出現。若人無嫉妬，此為善淨行，愚癡作眾罪，彼則常忿怒。如舡載少物，所至則能浮，眾生罪若輕，則免沈諸惡。遠離惡知識，常獲諸快樂，於彼若隨順，則受諸險難。善了知業報，離微細毀犯，是人不著罪，如空泥不染。未聞者令聞，聞已能憶念，惡趣尚生天，何況具智者？
。
<juan>諸法集要經卷第七<p>觀無畏尊者集<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯說罪品第十五之餘明了罪福相，是為具智者，於此無正解，乃愚癡所作。善達諸功德，於過惡亦然，二種如實知，常獲於樂分。若人造諸罪，如與冤同處，樂行善利者，如近於良友。由愛染造作，境界常現前，展轉癡暗中，常受諸楚毒。欲境如稠林，貪愛常遊處，愚夫不達法，何因能出離？墮彼地獄中，和合受眾苦，當知不作罪，無由來至此。行善獲勝報，無量福莊嚴，為惡自招殃，決定無能免。謂自他苦樂，循環三有海，由業風所吹，如波依於水。若人生於逸，常造作諸惡，以是因緣故，當墮於地獄。從地獄得脫，生於餘趣中，復為欲所牽，忘昔所受苦。此心由慣習，暫悟即還迷，樂壞苦復生，不思惟後患。為五根所誑，狂亂侵佗境，受流轉無窮，皆由愛纏縛。墮地獄鬼趣，傍生及邊夷，或暫生天中，須臾還退殃。受諸趣流轉，如世間車輪，皆由業習牽，而不生疲厭。設使生天中，受極妙快樂，福盡還退墮，此皆輪迴行。墮蓮華地獄，百千俱胝數，受無量苦惱，愚癡無厭怖。三界無有樂，皆為苦所逼，眾生癡所盲，未嘗懷憂畏。愚夫迷苦因，於苦不能了，是苦從因起，如種生其果。由苦樂所拘，於三有往返，唯除寂滅樂，永離諸憂惱。若在所生處，能思念諸苦，是苦不復生，離苦獲安隱。若人能憶念，地獄中苦惱，則於彼樂中，少分而不著。如是了知已，世間悉虛假，當離諸過患，以慧善修作。壽命不久住，瞬息剎那間，斷除彼惡因，常奉行眾善。了住壽非堅，一切由心造，依正行所作，不求邪活命，未來世苦惱，何不生驚怖？癡索鎮縈纏，獄火常燒煮。癡為不善法，違白淨福業，能引惡眾生，長淪於苦海。若人不怖罪，樂多造諸惡，展轉地獄中，為獄火燒炙。如一微細火，則能燒諸物，愚夫罪少許，亦墮於地獄。若人怖惡道，不作諸罪行，能攝受正法，捨惡而從善。惡友生放逸，起無慚無愧，智者常遠之，彼如火如毒。苦法為魔障，樂法無所礙，於二善分別，一切皆通達。遠彼惡知識，樂廣行施忍，慈念諸眾生，是生天要行。<p>地獄品第十六若人邪活命，造作眾惡業，今當說其報，後墮於地獄。謂等活黑繩，眾合二號叫，燒然極燒然，無間地獄等；如是八地獄，方面各一門，彼一一獄門，四獄為城郭；鐵城遍圍繞，造惡者充滿，獄卒叉罪人，如魚烹鼎鑊；雨山石器杖，斫截碎其身，日夜常悲啼，渴令飲銅汁；為極苦逼切，發聲大號吼，受種種治罰，向四方奔竄。若人癡所覆，橫生諸惡見，招彼地獄因，如海深且廣。此下劣惡見，損害於自佗，無量苦因緣，汝為自纏縛。由著邪見故，恃己生憍慢，永墮惡道中，長時受極苦。由造彼惡業，汝今來至此，下劣愚癡人，自作何愁怖？作惡希善報，則無有是處，種植於深淵，必無其果利。若人縱愚癡，數親近和合，為彼少樂故，後受於多苦。愚夫妄為樂，戀著於妻孥，起染污煩惱，皆由愛惑心；於己命終時，無一能捄護，獨趣險惡道，慘然而長逝。又彼地獄中，本無諸苦器，隨造惡有情，自心之所變。譬如然妙香，倏爾飄無狀，亦如群宿禽，夜集曉還散。或劫取佗財，及害彼身命，造此極不善，皆為癡所致。謂由彼癡故，從暝入於暝，失生天正行，及最上寂靜。彼妻子眷屬，纏縛難出離，沒生死海中，而無所依怙。貪求造眾惡，云為於妻孥，及自受酸辛，彼各知何所？於無量生中，常貪著美色，由是造諸過，鄙劣而無愧。先造彼罪惡，後不生追悔，定墮地獄中，長劫無出期。親屬雖眾多，於己何能捄？見餘著欲者，受報亦如此。自行於善行，必招其樂果，愚夫癡所蔽，於此殊無悟。若為癡所覆，貪恚亦隨生，所愛為佗有，己苦無能免。內為三毒燒，外獄火圍繞，長劫受楚毒，何時免惡道？自心造諸惡，曾不生愧恥，為獄火燒炙，何用徒悲啼？汝輩極暗鈍，樂行於非法，不須生悔恨，於苦當安忍。愚夫造眾罪，作已生驚怖，業果常相隨，皆從因緣起。於善何曾修，於惡不能斷，若離彼惡者，地獄不復見。若人癡所覆，不了於業果，為邪師所悞，轉增其過咎。由怖先造罪，常生於熱惱，無正法對治，終為苦逼切。若能離諸過，於苦則無分，住正念思惟，不應作諸罪。若樂作眾惡，彼於苦無厭，以苦而加苦，何由能出離？心不生厭患，彼何有寂靜？我於罪眾生，故不生悲愍。汝為癡所縛，造彼非法行，彼因汝自作，匪我而能捄。積集彼癡行，罪惡悉盈滿，不能持淨戒，苦報孰能免。若人造惡業，隨因則受報，應知苦因緣，自作而自受。汝為愛索拘，狂亂無慚❥，受極險治罰，彼苦無能說。若人造眾惡，則受諸楚毒，不作則不受，無因亦無報。如是諸過患，果在於地獄，於諸善法中，曾不生欣樂；不修於福業，造無量罪惡，受報亦如然，愚夫徒悔惱。捨離諸善人，多行於詭詐，不修真實因，求樂不可得。積集眾罪垢，從愚癡心起，長劫受極苦，皆由昔所造。地獄諸有情，為獄卒囚執，苦切而責之，業盡汝當出。又彼愚癡人，為自心所誑，不了所作業，煩惋懷悲愴；以非利為善，以良友如冤，損壞於自他，常處大黑暗。彼三毒惡行，與深冤無異，能牽諸有情，至焰摩羅所。是癡何因生？皆由計我所。不修施等行，以何而濟度？罪為第一冤，隨惡趣顯現，於此世他生，而不相捨離；所造作諸惡，如利刀毒火，險惡極可畏，作已汝當受。若人心寂靜，不著諸境界，不隨癡所行，則離於惡報。聞地獄苦聲，愚暗不生怖，如持彼乾薪，投之於烈火。又世間火然，焰久即能滅，當知彼業火，長時而熾盛；常火勢可斷，業火長相續，若人造惡行，畢竟為所燒。是故彼業火，常燒地獄人，不怖惡道者，無能免斯害。以慧當揀擇，於己善防護，遠離彼惡業，則不受諸苦。為癡之所覆，常造作眾惡，今受此極苦，悲號徒爾為。謂初中後分，及盡苦邊際，苦因與苦果，皆不可愛樂。昔在於人間，廣作諸惡業，招此險惡報，汝今當自受。離顛倒分別，因果常相應，如昔之所作，隨業而受報。汝能於自身，常生其保重，云何起殺業，伺斷佗壽命？汝求彼財利，備受諸艱辛，云何於佗財，興心而劫盜？汝於自妻妾，專意而防護，云何於佗色，而生於侵暴？汝作妄語罪，欺誑於良善，為佗不信受，彼舌極可畏。汝樂飲酒罪，引生於癡鈍，招非法誹謗，何不生遠離？如是五種惡，皆汝先所造，今受此惡報，何為徒悲慟？不善法如毒，應當常遠離，能令諸有情，長淪於苦海。又彼貪欲火，於三有熾然，見善利不修，後樂何所得？說巧笑言辭，增長於貪欲，斯為大過咎，當斷無有餘。墮彼地獄已，發聲大號哭，獄卒咸謂言：如彼因而受。不遠離諸惡，作已還復造，彼因即增長，受報亦如此。若畏未來苦，當現修眾善，則無地獄報，亦不生悲啼。放逸如彼地，出生諸不善，無量諸有情，皆為貪所牽。汝昔造眾罪，起貪等惡行，愚夫不了知，當苦何人代！不生慈愍心，隨諸惡流轉，無邊苦海中，憑何而濟度？資財及所愛，命盡悉遺棄，由造此眾罪，為獄卒所追。極猛惡火聚，充遍於虛空，乃至地方所，熾焰而無間。苦切不可觀，惶怖何所至？鋒刃為其道，驅逐令履踐。險難廣如海，獨逝而無伴，何時得解脫，於我誰能捄？我為苦逼切，疲乏不能往，為彼所執縛，牽挽而將去；妻孥朋屬等，到此皆如冤，縱無量珍財，求囑無能脫。由昔放逸故，樂壞翻為苦，為死羂所牽，冥莫何歸趣？彼琰摩獄卒，極暴惡忿怒，執縛加凌辱，心生大惶怖。我觀彼惡處，種種苦治罰，一切情非情，皆騰於猛焰。復有大毒蟒，周匝悉圍繞，悲號求出離，無歸亦無捄。墮黑暗獄中，深廣猶大海，虛空宿曜光，長劫何由覩？謂由彼五根，顛倒生貪著，流轉三有中，何由能寂靜？一切身肢分，為利鋸分解，無量極苦惱，言莫能盡宣。積集罪如山，眾苦常圍繞，念念常增長，心作身自受。受極苦迫窄，辛酸唯自知，琰摩勅彼言：汝觀昔所作。若了知自罪，於苦能堪忍，乃至業未盡，一一當思惟。昔由癡所覆，今徒生悔惱，汝作如是因，自受如是果。由惡作所起，造增上重罪，墮難中險難，受苦中極苦。愚夫造罪已，如以薪投火，從劫而至劫，業盡或當出。非諸天脩羅，夜叉鬼神等，我為死羂拘，彼皆不能捄。為彼索所縛，牽至琰摩所，惶怖無依歸，隨業之所趣。若離欲過患，三界中最勝，解脫一切縛，則不造諸罪。若和合因緣，先從父所得，彼如是劬勞，汝何行殺害？又復害母罪，惡業無過此，墮於地獄中，受增上極苦。斷三有結縛，是名阿羅漢，愚癡行殺害，今受此苦報。一切諸法藏，顯示解脫門，汝破和合僧，今受此苦報。常發虛妄言，指東而談北，所說無誠信，今受此苦報。又復生綺語，損壞真實寶，無益於自佗，今受此苦報。起兩舌惡業，互相而讒謗，離散彼親朋，今受此苦報。說無義惡語，如刀杖毒火，令佗生熱惱，今受此苦報。護惜己身命，損害諸有情，常無慈愍心，今受此苦報。佗所有珍財，偷取或劫奪，恣為五欲因，今受此苦報。樂作欲邪行，如火益其薪，常生疑怖心，增長諸不善；樂著於邪見，損壞佗善根，受惡報無窮，受第一苦惱。此諸惡境界，汝愚癡隨轉，皆由身語心，相應而造作。造彼眾惡已，將終苦現前，為獄卒所驅，速趣於地獄。是地獄苦惱，極難堪忍受，假使海深廣，燒然亦枯涸。若人了諸惡，因果非可樂，常當正思惟，於罪不應作。謂佛法僧寶，眾德皆圓滿，得生於人中，何不能親近？初作微細罪，如小火所燒，後廣造惡因，如投身火聚。於罪徒憂怖，意不斷諸惡，常思受苦報，今汝復何造？當知彼少罪，則能生眾苦，業盡當出離，餘無有能捄。彼琰摩使者，檢察隨釋放，若惡報未盡，還牽受眾苦。於身肢方面，分裂而斫截，無數罪有情，生悲愁號叫。復有惡有情，多作離間語，猶如一種子，後增長無數。皆由彼惡慧，而生於鬪亂，於親屬朋友，悉為作破壞。常遠諸善言，樂發於惡語，當割截其舌，因果還相似。百千功德門，由舌而破壞，今受此苦報，何時獲出離？墮彼地獄中，極熱生飢渴，譬如以芥子，擲須彌火聚。又彼地獄火，復從飢渴生，及墮落諸天，受報亦如此。所造眾惡業，皆由三毒起，展轉猛焰間，無藏竄逃避。無智諸有情，妄起於分別，不善說為善，於良友如冤。云何諸眾生，不悟真實法？設為彼開示，心不生愛樂。不樂聞正法，輕毀說法師，於濁惡世中，何由生慧眼？愚夫之境界，愛欲長迷惑，不依正法律，無因能自悟；為癡索所牽，常樂作諸惡，作已受極苦，徒生於憂悔。由增上愚癡，於法說非法，彼因既顛倒，則錯行亂學；無明慧揀擇，耽嗜於五欲，於善不修習，見惡則隨作。諸天心著樂，投放逸火中，不遇勝善緣，彼即隨退墮。又彼愚癡人，憎嫉諸賢善，矯現諸威儀，誑佗而求利。口雖說正法，心常伺他咎，是人於世間，為第一惡者。若人著欲樂，則是求苦惱，為自心所誑，樂壞非他受。是故以正慧，常修十善行，於諸非義利，畢竟永除斷。樂利益於佗，繫心無暫捨，常依淨善法，應當如是住。<p>餓鬼品第十六若人不行施，如無燈求光，捨離於善業，何能有樂報？如世間盲者，於物無所覩，離施無福因，當墮餓鬼趣。墮無財鬼中，周遍而求覓，常困於飢渴，皆由慳所感。若樂修施者，一切無能壞，不作於少因，後乃徒生悔。由先造惡業，墮餓鬼趣中，為獄火燒炙，長受飢渴苦；何時離彼趣，暫得於快樂？何劫得解脫，則捨諸熱惱？由不了因果，及彼道非道，為飢火所逼，相續苦不斷。醜狀髮髼亂，唯筋皮相連，希求諸飲食，暫覩無由得。為眾苦逼迫，墮諸惡險難，曾無有親朋，於我暫能捄。汝昔於人中，斷作諸福行，如至於寶洲，空手而獨返。若樂修勝行，常遠彼諸惡，我觀彼善人，躡生天階漸。由彼身語意，造作諸不善，眷屬皆他往，獨依苦而住。為琰摩使者，捉縛而驅逐，入深邃黑暗，去處極懸遠。我於一切處，常受諸苦惱，乃至須臾頃，曾無微少樂。今受此果報，皆由先所作，何時免斯苦，得至於樂處？為渴所逼故，徒陟彼高原，設見於河池，到則皆枯涸。於曠野山林，周遍而尋覓，受渴乏艱辛，求水不可得。乃至濕潤處，彼亦不能見，復有大烏鳶，利嘴而啄食。為彼飢渴火，常逼切其身，宛轉險道中，叫呼求捄護。昔近欲境界，彼如鏡中像，虛壞己珍財，今獨受此報。由造彼業故，籠罩難出離，於四向奔走，業盡當解脫。從三毒所生，極惡猛火聚，念念常熾然，則能燒巨石。又火焚彼石，水沃即能止，我業火如海，深廣何能滅？惡業如其薪，愛風同發起，燒彼罪有情，周匝無能避。我造諸罪咎，遠離於善法，墮彼鬼世間，為自心所誑。我為彼飢渴，二火鎮燒然，及刀杖傷殘，受三種極苦。我造諸惡業，墮餓鬼趣中，非眷屬親朋，能為作捄濟。唯有彼善法，與我作依怙，謂施戒多聞，三種為歸捄。乃至我造作，諸極惡苦因，墮愚癡網中，長淪於苦海。受極重熱惱，實難堪難忍，我若得出離，少罪不復造。彼餓鬼趣中，常生大愁怖，於此不善因，是故當遠離。<p>畜生品第十八彼畜生苦報，為牽縛捶打，不斷殺因緣，則更生食噉。愚夫愛惑心，樂行於損害，不修施戒因，後受畜生報。為愛索所縛，五根如癡瘂，懷忿恨憎嫉，後受畜生報；應作不應作，可食不可食，於善不善法，皆不能了知。人趣多追求，諸天著放逸，餓鬼受飢渴，地獄唯極苦。若人於有情，樂行於殺戮，招種種危苦，當互相殘害。又復諸眾生，多慳復散亂，以是因緣故，當墮鬼畜趣。彼三毒過患，沒溺諸有情，受生死輪迴，深險難出離。若樂求正法，則生諸善果，具足彼明慧，為人所恭敬。是故具智者，樂修清淨業，如理而作意，躋解脫正道。<p>飢乏業報品第十九樂作不饒益，驅役諸眾生，招下劣苦因，無與飢相似。叫呼求飲食，從自身起火，燒彼罪眾生，如然於槁木。是火遍方處，所至即隨逐，設經百劫中，匪食無能濟。世火雖炎熱，飢火復過是，奔馳三有中，於食求無得。又世間有情，常生種種過，為飲食因緣，沈淪三有海。住彼三有中，隨業而牽去，長時受楚毒，此苦說無盡。處於胎藏中，為糞穢所溺，受逼迫熱惱，此苦說無盡。耽著於欲境，樂殊妙嚴飾，貪求受艱辛，此苦說無盡。常詣他舍宅，求丐於衣食，為彼所輕賤，此苦說無盡。由愛毒所使，勞己而求覓，乃至身未終，此苦說無盡。自貪其欲境，眾冤伺其便，心常生惶怖，此苦說無盡。由為彼妻孥，多生於憂慼，斯為第一冤，此苦說無盡。枉費諸珍財，為親朋訶毀，由斯起愁惱，此苦說無盡。變異身衰老，策杖而徐行，色力頓疲羸，此苦說無盡。生平所愛寵，臨終皆棄捨，獨往無所依，此苦說無盡。愚夫造諸罪，墮於惡趣中，皆由飲食因，智者之所誡；了知是業報，心當生怖畏，樂修於施戒，以眾善莊嚴。
。
<juan>諸法集要經卷第八<p>觀無畏尊者集<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯<p>捨離懈怠品第二十謂由彼劣慧，而生於懈怠，好習戲論言，遠離於正智。捨離善知識，樂習近惡友，為破法因緣，此說為邪命。不知時與方，及彼諸難處，不應說為說，心常生愁怖。不避於譏嫌，而常往乞食，為佗所輕賤，樂自稱己德；起增上貪癡，生掉舉邪慢，深著於五欲，心不依正教。違背王教勅，常懷於忿恚，狂亂失正念，非時而致死。遠離說法師，不達法非法，善人雖教招，生瞋而毀呰。貪嗜彼飲食，常著於睡眠，如是罪眾生，當墮於地獄。若決定精進，能生於樂報，是故依正法，而當取善果。若懈怠為本，生三種過失，唯精進對治，能破諸癡惑；謂彼三毒因，能招三種報，此三為根本，隨趣於三有。若樂彼懈怠，則棄諸善法，眾惡由之生，當墮於地獄。或取彼生貪，或捨此增恚，如是處執著，此說為愚癡。懈怠覆其心，如中毒悶絕，於放逸深坑，墮落無疑惑。若樂行精進，離懈怠垢穢，解脫諸恐怖，此則獲樂分，若作意懈怠，不修勝淨法，得廣大過咎，是人唯苦分。由眷屬纏縛，當墮於險難，是故此生中，無貪彼欲樂。又彼懈怠者，常為癡所蔽，無少分福業，眾共生輕賤。又彼懈怠者，生睡眠惛沈，破壞解脫門，智者善防護。又彼懈怠者，起無慚無愧，此二為苦本，後得大恐怖。又彼懈怠者，悉廢其修作，是人於世間，雖活即如死。又彼懈怠者，引生於掉舉，令心不寂靜，命終心散亂。沒懈怠淤泥，何由超苦海？唯勇猛精進，能到於彼岸。又彼懈怠者，如傍生無異，但思念所食，餘則無所知。由貪嗜飲食，樂作不淨行，所欲多匱乏，常從佗乞丐。乃至於自身，忍寒熱飢渴，皆由懈怠故，備受於艱苦。由彼懈怠故，眾人皆嫌棄，彼為自欺罔，何能盡苦際？不學真實乘，唯貪於美味，命終墮惡道，徒勞生後悔。若發起精進，安住彼正念，永斷不善法，此則為智者。如是種種苦，皆由懈怠生，了知是業報，畢竟不復造。眾生三毒火，念念常熾然，大悲甘露雨，為彼而息除。<p>悲愍有情品第二十一謂身語意業，常與善相應，顯示三惡道，引之令出離。若依止悲心，能趣寂滅樂，愍念諸眾生，如母愛己子。於有苦眾生，尋求而捄護，鬼趣尚蒙祐，得生於天趣。若具足悲心，愛念諸含識，是名大丈夫，人天咸恭敬。若人有悲心，則能持淨戒，如月照世間，光明常清淨。能令諸眾生，離愁怖憂慼，是故於悲心，畢竟常親近。若人離麁獷，以悲心莊嚴，是名良福田，名稱普周遍。由悲心普滋，諸根無垢染，住清淨正見，去菩提不遠。若人具悲心，如諸天自在，於百千生中，永離彼貧乏。若人意質直，如金可貴重，復安住悲心，斯為無盡寶。若人具精進，常勤求正法，以悲心明燈，為說除疑暗；常於晝夜中，不捨其悲意，隨其所至處，樂說而無懈。悲心極清涼，息眾生熱惱，令得上妙樂，後獲真常果。故諸佛所讚，悲為無盡財，亦如淨池沼，能滌諸罪垢，是最上莊嚴，破煩惱黑暗，沃潤菩提苗，令得真常果。若人有悲心，如牛出醍醐，具足其美味，蠲身心熱惱。三有如巨海，三毒如駛流，悲心為舡筏，仁者所乘蹈。悲為功德財，白淨法嚴瑩，善人常繫念，此說名為悲。悲捨離剛強，內則生諸善，除煩惱過患，如鎔金出鑛。悲心如寶器，滿中容妙物，增長彼善根，隨念獲安隱。悲心如寶藏，眾生用無盡，能破彼貧窮，成就廣大利。悲心常寂靜，樂修習諸禪，離放逸境界，出五欲垢染。又復起慈心，於他生愍念，令彼獲輕安，得脫苦纏縛。以意善思惟，常遠彼罪垢，解脫諸恐怖，志求寂靜樂。常與忍相應，自他則無惱，世間咸喜見，後得生天中。若人能安住，慈忍無上寶，一切諸有情，瞻之如父母。慈愍無過上，為樂之根本，若人無是心，後則唯有苦。若梵天悲心，自在天忍辱，諸持明智母，皆不及慈行；不害第一福，正見最上善，寂靜心常安，得離諸險難。是故當了知，心常生憐愍，以施戒忍慈，修成無垢智。<p>布施品第二十二由淨施所感，十二種功德，得生人天中，財富無與等。若人返是者，獲咎亦如此，愚癡不樂施，後墮於惡處。為妻子眷屬，起慳悋貪愛，造匱乏苦因，常希求不足。若廣行布施，解脫貪纏縛，摧彼我慢幢，破滅諸癡暗。施為彼先導，引生殊勝處，於人世天中，當招於巨富。施如彼浴池，戒能淨諸垢，以智善觀察，能超於三有。謂施戒及智，三種如燈明，若人善修習，永離諸癡暝。愛恚如巨海，疑惑如波濤，欲渡彼險難，當修施戒智。眾生多狂亂，隨所生貪著，欲防護彼心，當修施戒智；如是三種行，我說為良藥，善除煩惱病，皆使獲清涼。心起邪思惟，生放逸過失，為彼婬怒癡，相應而纏縛；是三毒可畏，如火燒世間，以施等對治，當斷令永盡。不修施等行，彼則為愚癡，是人常苦惱，求樂則無有。若在在處處，眾生造諸罪，隨彼彼因緣，受種種果報。一切有為法，皆從因緣起，未見無惡因，而受於苦報。心不樂惠施，面常生怒色，斯為貧窶因，是故當遠離。若施生喜心，離相應慳垢，後得生天中，諸天共遊戲。是慳如彼冤，損壞極可畏，能令諸眾生，受餓鬼饑渴。若樂行布施，所生即快樂，是故諸智者，於施常稱讚。施如彼光明，所至則隨有，若生人天中，得供養恭敬。故諸佛所說，當善修布施，住不可破壞，最上堅牢處。善行其施者，則降彼慳冤，常以慧觀察，無令得其便。施如彼良田，而有其三種，善熏心種子，各獲其果利。初樂行於施，後專持淨戒，以智斷愛垢，此理無過上。世間皆無常，復多諸過失，不能斷彼愛，何由生勝處？當發起大心，樂廣行布施，捨此不修習，後受餓鬼報。由依止施故，復堅持淨戒，是人於後身，受轉輪王位。由具彼禁戒，善知時非時，解脫苦邊際，得近菩提道。諸天不行施，其福則隨減，智者了知已，當樂行喜捨；乃至此生中，受人間快樂，皆由彼施故，常繫念修作。設墮畜生中，亦受彼快樂，皆由彼施故，是如來所說。若人不樂施，後墮餓鬼趣，斯由慳悋故，常食諸不淨。若樂行布施，則得清涼果，不修如是行，為饑渴所燒。由先放逸故，不修施等因，於彼命終時，自心生熱惱。心喜而行施，得眾所愛敬，常獲於吉祥，感果故相似。若人不樂施，自亦不受用，常悋惜其財，終為佗散壞。若人具珍財，奉尊親師長，斯順於正行，則不為虛用。於貧病疲乏，一切諸有情，常樂清淨施，為之作眼目。由如是行施，施已得生天，諸天若生慳，不久而退墮。人間修施因，天中受樂報，非無所修因，而妄招其果。若離於施戒，亦不修禪定，如是愚癡人，雖活死無異。若不樂正法，則減失慧命，愚夫不修習，雖活則如死。若人無智燈，心則不明了，彼則如傍生，為人皮所覆。不施復多貪，諸根常散亂，當知彼非人，如餓鬼鬪諍。住慈念觀察，修施戒禪定，斯為寂靜人，諸天咸恭敬；具德眾所尊，無德咸輕易，如是善了知，是名人中天。善修其施者，獲富樂長壽，於此世佗世，常樂行喜捨。眾生隨自業，生於五趣中，唯施等善因，見之如父母。了知布施因，所感其勝報，當奉持淨戒，得脫三有苦。<p>持戒品第二十三戒為最勝財，如日光普照，若人命終時，唯戒為伴侶。持戒得生天，或得諸禪定，於此世佗世，光明無與等。若人樂生天，少因則能得，是故遠諸惡，常持於淨戒。若能護彼戒，心樂行於施，後得生天中，獲妙樂無比。妻子及珍財，親眷朋屬等，護持淨戒者，覩此皆非樂。於戒生愛敬，如護念赤子，則離彼毀犯，常生於勝處。由修彼淨行，施戒悉圓滿，以白業莊嚴，得生於天上。戒如於寶藏，能生彼富饒，名稱及生天，不求而自至；此三種勝報，鬼趣尚能求，何況具智人，淨心而奉戒？若人於淨戒，盡形能護持，得至不滅處，永盡諸苦際。過去諸輪迴，為三毒纏縛，戒如淨光明，能破彼黑暗。戒如天池沼，具眾寶嚴瑩，亦名堅固財，水火無能壞。是故彼正士，於戒曾無犯，常生愛敬心，得最上寂靜。決定心堅固，於戒無缺漏，唯彼戒功能，命終常守護。若親持戒人，如日光所照，習近毀禁者，轉增其癡鈍。離不善垢穢，無希求熱惱，如是持戒人，諸佛所稱讚。持戒具福慧，初中後皆善，破戒唯愚夫，如傍生無異。若人持淨戒，得戒衣所覆，於戒若毀犯，彼則如裸體。由持戒生天，天眾競迎奉，於彼園苑中，而共相遊戲。具足諸福業，堅修持梵行，是人生天中，決定無疑惑。由持彼戒故，增益諸善利，於上妙五欲，心不生染著。若此世佗世，戒為其伴侶，於彼險惡道，為之作依怙。於饑渴怖畏，作第一捄護，應當善觀察，捨此何歸趣？寧以利刀劍，而自斷其首，於彼戒功能，不應生毀犯。是持戒功德，因果皆清淨，招世出世樂，為諸佛所讚。若人不護戒，無初中後善，失廣大利益，及最上寂靜。持戒第一善，施所不能及，彼財有限量，戒功能無盡。由戒德莊嚴，眾人所愛敬，當知諸如來，因戒而成聖。持戒最清涼，除身心熱惱，是故常奉行，當得生天道。戒為生天梯，亦名為樂海，若人離彼戒，後唯生憂悔。戒如清涼水，深廣常彌滿，為彼持戒者，滌身心垢穢。受天中妙樂，及殊勝莊嚴，皆由戒功能，善因之所致。若安住淨戒，眾善咸依止，念念常增長，無惡道怖畏。若專修梵行，以戒而嚴身，是人於現生，得供養恭敬。由堅持禁戒，常遠諸不善，於彼一切處，得快樂安隱。若持彼彼戒，各別有功能，常生殊勝處，隨意而自在。施戒智三種，能生於慈心，常愛念眾生，得親近承事。戒如妙珍寶，善人常貴重，永離諸過失，得生於天中。具足清淨智，如鎔金離垢，常樂持淨戒，得生於天中。能令諸有情，一切處安隱，不造諸罪行，得生於天中。若人護彼戒，以智善揀擇，於彼晝夜中，精進常無退。戒如彼良馬，善人所乘御，以真實思惟，不著於樂報。天中上妙樂，諸天共遊戲，皆由持戒故，而得生於彼。天上妙花鬘，天衣而嚴飾，諸天共遊戲，皆善因所得。有妙蓮花池，生清涼香風，諸天共遊戲，皆善因所得。天上諸宮殿，眾寶而莊嚴，諸天共遊戲，皆由持戒故。天中妙園林，眾華悉開發，遊止諸寶山，皆由持戒故。由具彼淨戒，生三十三天，如人入己宅，即無諸憂患。若人護彼戒，得最上壽命，破戒命終時，受無量極苦。於持戒功德，知已常愛樂，善護於戒者，則不生毀犯。由能護彼戒，善住於忍辱，以寂靜因緣，眾人咸樂覩。若依止淨戒，如乘於舡筏，能運載自佗，得渡三有海。由戒水清涼，能滌於心智，閻浮檀金花，諸天來奉獻。若人意寂靜，以戒常莊嚴，自在生諸天，受樂而無極。由廣修勝行，受最上妙樂，遊戲於諸天，皆由持戒故。若持彼淨戒，如陞於階陛，智力常相扶，得生尊勝處。若人純淨心，於戒無缺漏，由戒法清淨，常生安隱處。善護於戒者，常思惟觀察，離微細毀犯，得至寂滅處。戒能生彼樂，棄背諸罪垢，是故常守護，畢竟除憂怖。由持彼戒故，命終無怖畏，於三惡道中，為第一捄護。若人不護戒，如盲瞖眼目，於戒不清淨，常生下劣處。求人天快樂，唯戒為其本，於戒不清淨，後則生悔惱。無戒愚癡人，不得生天界，是故具智者，於戒常奉持。天中妙五欲，第一殊勝樂，由戒清淨故，而獲於多果。彌盧山金光，戒光復過彼，扸為十六分，亦不及其一。戒光常照明，逾真金嚴瑩，皆由自善業，得生於忉利。持戒有三品，謂彼上中下，皆如所作因，受報亦如是。由持彼戒故，則不生放逸，安住於正法，常獲諸妙樂。戒能離諸垢，常發淨光明，設百千日光，類此無能及。若上品持戒，獲七種功德，隨意而受用，善逝之所說。由依止淨戒，正見常現前，從人世生天，斯不為難得。戒為清涼觸，於身不捨離，愚夫不親近，常受諸熱惱。若人清淨心，善護於禁戒，具彼七種財，決定無能壞。若人清淨心，修持於梵行，如禽有二翼，飛空而不墮。由持彼戒故，而得清淨果，為勝中最勝，則更無過上。若心善修作，依止施戒寶，於天上人間，長生殊勝處。身不持淨戒，心不樂正法，內外無所蘊，何由免惡道？若樂寂靜法，為人所恭敬，彼內外堅固，如金剛無異。旃檀沈水香，怛計薝蔔花，人天咸所重，不及彼戒香。若人修施戒，唯意樂生天，此為垢濁因，如毒和美膳。是故於彼戒，堅持求出離，遠離破戒人，如毒如刀杖。如是善護戒，往趣人天中，無戒眾所嫌，求樂不可得。了知是功德，專心無暫捨，為第一捄護，無與戒相似。<p>忍辱品第二十四善安住於忍，為第一莊嚴，此為最勝財，非世寶所及。若人修忍行，為世所恭敬，是故常一心，堅固而修習。若人修忍行，離忿怒過失，於此世佗世，善人常稱讚。忍財與戒財，及彼勝慧財，如是諸功德，超過於世間。是故具智者，樂行於忍辱，常於諸眾生，心不生厭捨。忍如妙良藥，能療治忿毒，由彼忍力故，展轉無令起。愚夫無明慧，如盲無所覩，以忍辱燈明，引之登正道。由無正法財，於五趣旋轉，善修忍行者，我說為富饒。忿怒深過咎，如險惡曠野，若人具忍行，於彼善超越。若不修忍行，迷失於正道，欲離惡趣苦，非忍何由免？若人行忍辱，晝夜獲安隱，永離諸憂慼，後世常端正。忍為功德藏，善人常守護，於意善調伏，無煩惱所嬈。忍為生天梯，出輪迴怖畏，若能善修習，解脫地獄苦。忍為功德水，清淨常充滿，能捄餓鬼渴，滌傍生罪垢。若專修忍行，獲吉祥安樂，等視諸有情，如世之慈母。<p>精進品第二十五為長養正法，觀彼時及方，起勇猛精進，而求彼彼果。若離於正法，及時方作用，由無彼精進，多增懶墮事。智者多勇捍，樂解脫正法，速趣於天中，如箭頃相似。由彼精進力，善營種種事，於彼彼所作，皆悉得成就。若出世正法，及世間義利，皆由彼精進，捨此則無有。若人遠精進，則捨諸善法，為世所輕嫌，如兔影昏月。捨離八聖道，淨智不增長，唯彼精進力，得至安隱處。若人具精進，如王力自在，羅漢無精進，不能成菩提。了知是功德，諸根不散亂，發起精進心，為第一最勝。得淨智現前，常生於正念，遠離彼老死，得證真常果。<p>禪定品第二十六若人修諸定，於慧而不著，應當常一心，生清淨意樂。善住心一境，無相違過失，解脫諸怖畏，此說為安樂。若心住一境，則離諸疑惑，清淨如真金，此說為安樂。若人心寂靜，諸根不散亂，決定趣菩提，此說為安樂。由心住一境，樂修習諸定，是人常獲得，三摩地快樂。樂獨處空閑，常修彼勝定，了知彼妙樂，出過於世間。如是清淨心，常安住一境，解脫過失網，到最上寂靜。若心專一境，善制於五根，以智水滅除，愛火所燒害；常現前安住，清淨殊妙樂，由解脫彼愛，受用而無盡。心邪曲思惟，處處而生起，善住持定者，常一境相應。此最上禪定，能趣涅盤城，破壞諸魔怨，是故應修習。善堅固諸定，則能調意馬，永離諸憂染，得最上安住。善修於定者，離貪而止足，所招殊勝報，此無能盡說。如是善修習，住心一境性，能超生死流，得至不滅處。<p>勝慧品第二十七由慧力為先，樂勤求正法，與定常相應，如母愛於子；又世間父母，不能偏隨逐，彼於五趣中，一切皆捄護。慧山極高峻，戒水常清淨，於三有過患，一切皆明見。若真實了知，眼根所緣境，以智為所依，能渡三有海。善修施戒定，說彼智為先，由智樂持戒，則能免惡趣。若眼所觀境，由慧而離染，故如來所說，善住八聖道；於苦等四諦，最初而開示，由增上慧力，破愚夫常見。智如彼利劍，斷貪愛藤蔓，離生等纏縛，及彼過失聚。智為勝甘露，是出世法財，最上善知識，為第一寶藏。修智戒耆舊，離貪愛疑惑，常依止寂靜，開示真實道。慧如彼金剛，力能極堅利，摧壞諸煩惱，令乘大智車。
。
<juan>諸法集要經卷第九<p>觀無畏尊者集<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯<p>寂靜品第二十八若盡諸煩惱，則得最上樂，此為寂靜通，智者如實說。又彼諸如來，常讚寂靜法，得至不滅處，諸苦則不生。若人離放逸，無貪欲過患，樂修寂靜行，去菩提不遠。若能離貪愛，於境心不亂，及捨惡知識，去菩提不遠。若能善觀察，不著善不善，離輪迴怖畏，去菩提不遠。若能斷諸惑，除懈怠垢穢，了自他無我，去菩提不遠。離三毒過患，令諸根寂靜，明了於四諦，去菩提不遠。於精麁飲食，而不生貪厭，智境兩相如，去菩提不遠。於苦樂二種，亦不生執著，得離諸怖畏，去菩提不遠。若人怖諸罪，當離諸放逸，善求趣菩提，得最上寂靜。<p>聖道品第二十九若人於四諦，以智善觀察，解脫諸輪迴，趣無為彼岸。若無正思惟，愚癡著諸欲，不厭離生死，為輪迴所縛。不畏廣大苦，無出離方便，為欲箭所中，當墮於惡道。愚人著諸欲，如蛾愛燈光，不知大怖畏，畢竟無少樂。佛說真實道，謂苦空無常，及無我作者，能免脫輪迴。智境本平等，一切皆心造，於此證解已，故不說三種。離飲食過患，不依邪活命，起無分別智，證出世間法。善住真實智，作十六行相，然後能了知，達諸法次第。永離三毒垢，出三有逼迫，趣越三惡趣，是名須陀洹。不善法為因，定墮於惡道，由依解脫法，得須陀洹果。善修習諸定，引生於輕安，純淨業相應，得超三有海。永斷諸疑惑，離貪及不害，乘白業船舫，能到於彼岸。謂有為諸法，從因緣生起，知彼四聖諦，為染淨因果。若了達四諦，決定得解脫，愚夫著欲境，隨三有旋轉。若能離貪欲，則住寂靜道，此道無過上，智者所遊履。若人於諸佛，常淨心恭敬，生生獲快樂，離佛無解脫。若人於正法，常淨心愛樂，生生獲快樂，離法無解脫。若人於眾僧，常淨心供養，生生獲快樂，離僧無解脫。若人於四諦，常淨心信解，生生獲快樂，離此無解脫。若人於聖道，常淨心修習，生生獲快樂，離此無解脫。若求證真如，當安住淨慧，不樂著遊戲，此為天中天。若樂著嬉戲，心不生暫捨，增長諸病惱，斯則實非樂。善解四諦法，及修施等行，當知如是人，住最上安隱。<p>教誡比丘品第三十常樂行慈忍，不害諸有情，得一切眾生，敬之如其父。身業常清淨，諸根善相應，心不生慳貪，遠離不與取。於彩繪女人，亦不應觀視，斷堅固欲想，為世解脫者。樂習諸禪定，得離諸憂畏，不觸煩惱蛇，視金如瓦礫。於苦樂安危，及盛衰等事，其心不傾動，此名為比丘。善降伏諸根，不為境所嬈，以智如實知，於冤親平等。若具足明智，了欲境如毒，我記如是人，當得菩提道。具真實正見，悟剎那生滅，安住如須彌，超出輪迴海。於草及旃檀，等視無差別，珍饍及名衣，皆不生愛樂。於利養名聞，觀之如熾火，心常生止足，依草而坐臥。於過現所作，種種諸事業，離顛倒思惟，則不生染著。樂聞於正法，不隨流轉因，以慧善揀擇，常修殊勝行。欲境雖熾然，由彼心寂靜，驅策如僮僕，則無諸苦惱。若諸根調順，則不生流蕩，離欲纏縛者，與牟尼無異。善人如金寶，見者咸貴重，樂修寂靜行，令他生喜心。棲止阿蘭若，不樂居樓觀，知足持毳衣，常行於乞食。善修身語心，不生苦樂想，離分別執著，得最上安隱。由習諸禪定，能破彼魔怨，常以真實言，引導於群品。善乘智慧車，摧六根貪使，當知如是人，得近菩提道。樂住阿蘭若，則永離諸過，如風於空中，吹雲無障礙。以清淨三業，勤修諸勝行，具真實正見，破壞諸魔教。於彼貪等行，本性而不染，常起慈悲心，是比丘所作。了知色等境，為彼纏縛因，是人無憂惱，得至寂滅處。知諸因緣法，善惡皆決定，樂聞解脫法，於貪則不著。於未修善業，而常生愛樂，是人如月光，本性淨無垢。焚燒罪惡法，如火投乾薪，棄背諸苦因，於三有稱勝。志求於解脫，不著世間法，超出諸輪迴，如鳥隨空往。如實知其因，決定而受果，彼於三有中，是名真解脫。於苦樂精麁，皆無有所著，此最上比丘，觀世間如焰。心不生散亂，樂求於正法，勤修本白業，彼如阿羅漢。樂近善知識，遠離於親屬，捐在家垢染，彼如阿羅漢。由慧寂諸根，不著於境界，行視二足指，彼如阿羅漢。不詣王履道，城邑四衢巷，販賣為譏呵，彼如阿羅漢。不觀於歌舞，不樂相鬪諍，住曠野空閑，彼如阿羅漢。一日唯一食，未得不希求，知分量止足，彼如阿羅漢。常持糞掃衣，不樂上妙服，與食行相應，彼如阿羅漢。由不造諸業，離一切虛妄，不起亦不樂，彼如阿羅漢。不起恚怒相，離貪欲愚癡，解脫諸惡法，彼如阿羅漢。離一切瞋惱，超越諸結使，住正念思惟，彼如阿羅漢。修習八聖道，善住於寂靜，破諸煩惱怨，彼如阿羅漢。寂靜根堅固，超貪欲淤泥，住心一境性，彼如阿羅漢。於自經行所，及他遊止處，知已如實說，彼如阿羅漢。知漏無漏法，皆從因緣生，決定無有疑，彼如阿羅漢。離惛沈睡眠，無懈依時起，勤修諸梵行，彼如阿羅漢。喜住阿蘭若，修毘鉢舍那，奢摩他諸定，彼如阿羅漢。智者依正理，常棲止林野，如禽處空虛，彼如阿羅漢。受信施飲食，平等為說法，破根隨煩惱，彼如阿羅漢。善知真實道，相應心次第，能到於彼岸，彼如阿羅漢。若具於明智，離怖畏歡喜，於二無所著，彼如阿羅漢。於自他眾類，如實知老死，天人咸歸信，彼如阿羅漢。常樂修梵行，離三衣無有，得少以為足，彼如阿羅漢。不耽嗜美味，依時一坐食，離名利垢染，彼如阿羅漢。與悲捨相應，不覆藏眾罪，焚燒過失林，彼如阿羅漢。違僧伽軌則，其心常懈怠，無勇捍精進，此則非比丘。佛誡諸弟子，不應畜臥具，若樂懈怠者，何能獲安樂？由懈怠一種，諸過患之本，於流轉輪迴，受無量苦惱。若有懈怠者，眾善則不生，雖被袈裟服，此則非比丘。若不修定慧，何由盡諸漏？唯具假形相，此則非比丘。樂安住僧坊，離學法境界，耽味於酒色，此則非比丘。若斷諸魔縛，遠離眾罪業，不應與毀禁，共住同飲食。又破戒比丘，受用眾飲食，彼則如服毒，飲洋銅無異。由彼無勝能，不預眾同分，後墮地獄中，於食不可得。若斷諸煩惱，如蛇出其室，不樂見女人，依正命乞食。云何諸比丘，以身為所質？造諸惡趣因，壞僧寶名稱。貪名利境界，習近於女人，彼非俗非僧，為法中之賊。恃王臣威勢，恣噉於酒饌，為假名比丘，誑惑於施者。無善攝方便，同營辦俗務，常依止王城，如蛇處林壑。若不生厭離，念念常增長，當捨欲愛纏，樂依止寂靜。諸煩惱惑業，於見所治斷，解脫色等蘊，應當善修作。樂修諸禪定，覺悟於諸法，善達真實相，得最上安隱。發廣大慈心，勤求於正法，了自身如幻，名真實比丘。常生淨善心，除貪欲忿恚，離顛倒分別，名真實比丘。斷一切結縛，離一切和合，常愍諸眾生，名真實比丘。善調伏自心，欲境不能亂，如真金離垢，名真實比丘。於諸欲境界，不起愛非愛，彼心無所著，名真實比丘。具足諸戒法，降諸根怨賊，離下劣譏謗，名真實比丘。不耽諸飲食，常發生明慧。樂研究諸法，名真實比丘。於曠野塚間，敷草而坐臥，心不生疲倦，名真實比丘。了知諸惡因，定受其苦報，則離彼垢濁，名真實比丘。由意根清淨，離諸惡險難，超出輪迴道，名真實比丘。智慧深如海，毀譽而無動，心不生恚愛，名真實比丘。善宣微妙法，無垢無所著，智慧力堅固，依時無疲懈。知欲界色界，及彼無色界，種種因緣生，是名具智者。能離欲過失，不著世言論，我說彼比丘，見欲境如毒。由具彼正慧，觀欲如淤泥，此為解脫人，得免於淪溺。樂修諸禪定，遠離於懈怠，常讀誦經典，饒益諸眾生。具足大辯才，隨問而為答，知諸法次第，離顛倒分別。善營僧伽事，護惜諸財物，身不生疲勞，亦無有悔惱。不求己名稱，亦不希福報，我說彼比丘，則離一切縛。又彼持淨戒，不求生天中，以所作善因，唯趣菩提果。常樂修正行，不親近惡友，我記如是人，則得離諸咎。善修於慈觀，精進心質直，無少犯律儀，去菩提不遠。怖生老病死，厭離輪迴苦，除散亂修禪，去菩提不遠。依止自性空，悟無常生滅，次第修諸禪，得盡苦邊際。又彼毀戒人，為佛法之害，外雖服袈裟，內無德所蘊。猶如彼聚沫，怯弱非堅固，如是虛行人，竊比丘名字。毀戒地獄人，為僧寶所擯，由自心所誑，身壞墮惡道。誑諸法律儀，隨業而自受，為業網纏縛，彼唯有極苦。不著善法衣，如裸形醜惡，後墮地獄中，受種種治罰。無眾善莊嚴，唯苦惱逼迫，如是破戒人，速趣於惡道。謂由破戒故，不修諸善行，獄火極燒然，決定無能免。內安住戒法，外具諸威儀，捨此皆邪命，則無由出離。於彼晝夜中，增長諸不善，愚癡惡行人，毀壞於戒寶。聞諸法皆空，意堅持不捨，住正念思惟，為善護戒者。戒能遠諸罪，善人常奉持，破戒如垢索，縛諸造惡者。若毀於禁戒，唯與罪相應，彼則樂親近，焰摩羅使者。愚癡無戒人，起增上散亂，相續造諸罪，去地獄非遠。若樂造眾惡，彼唯自損害，今果如昔因，云何生後悔？罪河極深廣，波濤常洶涌，漂溺諸罪人，晝夜受諸苦。若離彼淨戒，則捨白淨法，後縱得人身，心常生放逸。於戒全毀犯，增嫉賢善人，如是惡比丘，決定墮惡道。若樂持淨戒，常遊履善道，是人不久得，出世真常樂。善堅持齋法，讀誦諸經典，其心常寂靜，無煩惱相應。於三有海中，以戒為船筏，當依教奉行，能到於彼岸。常持糞掃衣，唯畜一破鉢，飡木實根蓏，彼樂佛所讚。清淨身語心，當行於正命，樂修諸禪定，趣菩提不遠。常棲止曠野，心不生放逸，唯淨修梵行，趣菩提不遠。棄背於五欲，知足無希求，常生寂靜心，趣菩提不遠。不行邪活命，離煩惱塵垢，其心等虛空，趣菩提不遠。佛說諸法律，心不生愛樂，不修彼梵行，誹謗寂靜道。習近下劣人，遠離於戒法，棄真實正見，不樂修諸定。由彼掉舉故，作意而破壞，離彼對治法，何由得禪定？離自分善法，樂邪師事業，彼二皆破壞，決定墮惡道。捨比丘形相，改易俗形服，為人所輕笑，處世常貧乏。彼下劣愚癡，自矜誇所學，棄捨己善業，樂行於非法。由返俗自濟，則失善名聞，為彼諸善人，棄之如草芥。樂造諸惡業，則壞彼正見，此破法比丘，其心常諂詐。常貪妙飲食，樂著於欲事，此惡行比丘，名著袈裟賊。窮曆象星宿，說占相等事，此世俗比丘，樂親近王者。習醫方彩畫，結搆非理事，此險惡比丘，常營務衣食。厭誦經習定，貪利養名聞，此假名比丘，不久當自損。多狎近惡友，求方術燒金，此非法比丘，彼則自損減。若離彼欲行，則遠諸惡友，食麨而知足，亦不生熱惱。若欲境來侵，捨之如熾火，此護戒比丘，等摩尼無垢。內外悉清淨，智德而嚴身，此梵行比丘，戒衣之所覆。不著世間法，如須彌不動，此寂靜比丘，一切咸恭敬。入城邑聚落，不逾三晝夜，此解脫比丘，常樂居巖谷。極怖貪欲罪，修定除散亂，此單己比丘，寂然心不動。遠離惡知識，泯絕於貪愛，此離染比丘，不著諸所作。常遠離親朋，習定或讀誦，此出離比丘，則脫諸苦難。少欲而知足，勤修無懈怠，此精進比丘，能壞諸魔業。比丘棲山谷，遠離諸貪求，云何披袈裟，如奴而活命？又彼持戒人，天龍常恭敬，無善法可親，如池涸鵝去。若能離貪欲，永無諸過患，樂親近王臣，則生諸憂怖。於阿蘭若處，及曠野塚間，藤蘿山谷中，息心而宴坐。若不修禪定，唯營求飲食，當知如是人，則同諸餓鬼。定為離垢樂，智者之所說，若離於禪定，餘則無少樂。劣慧愚癡人，則不能修習，著世間飲食，彼則自欺誑。為欲境所牽，心復生愛樂，增長不善法，破壞生天行。若人於法師，信解除我慢，發起精進心，憶持令不忘。由聞是法故，依彼如是說，復能令他人，不生於我慢。於慢過慢相，善能分別說，自他如實知，為比丘智者。無智心散亂，懷我慢忿毒，恃名利醉慠，彼何有寂靜？名與行相應，善住智境界，怖生死過患，具出家果利。由住智境界，了自性他性，道非道亦然，及善惡業報。離苦樂二邊，不行彼非道，捨在家纏縛，安隱無憂苦。比丘住僧房，則生於散亂，與世俗不殊，損壞沙門法。若棲止山林，不為人毀謗，常習定持經，意則無散亂。若樂在僧房，多貪求積畜，其心不暫暇，以至損壽命。不悟命非堅，快樂亦隨減，不顧現在因，而求後世樂。心不起希望，是為離貪者，少欲而知足，彼得沙門果。樂依止山林，修習諸禪定，常讚定功德，能離諸過患。離一切合和，不為境所牽，善斷彼貪欲，如火焚乾薪。若樂居寂靜，則怖三有海，此淨身比丘，非房舍所累。若樂住僧坊，唯增長貪愛，於此世他生，何由能出離？若樂住僧坊，多追求知識，常造作諸惡，後則墮惡道。若人具明慧，能離冤親想，則無彼對待，其心常寂靜。諸惡如淤泥，不應著少分，當獨處山林，捨妄求寂靜。善修無垢行，則壞諸垢染，唯依止空閑，能超欲境界。於世出世法，離垢無所著，苦樂平等知，此說名寂靜。捨離於五欲，知足無希求，清淨而活命，此說名寂靜。常遠諸憒閙，不遊止非處，單己而修行，此說名寂靜。永絕於貪欲，則無諸憂喜，清淨身語心，此說名寂靜。於勝劣等法，心不生高下，以智平等觀，此說名寂靜。於善不善行，咸知其業報，不著世間法，此說名寂靜。發起於正慧，常念欲過失，了知受所生，此說名寂靜。善調伏諸根，知時方說法，怖彼輪迴因，此說名寂靜。了知自身相，除諸根散亂，常依止山林，此說名寂靜。住正念精進，常思離諸惡，不遊戲園林，此說名寂靜。斷一切煩惱，如火燒林木，是名為沙門，彼不著諸欲。若樂世俗事，常遊止聚落，愚癡誑於人，自稱依法住。清淨阿蘭若，心不生愛樂，此唯離貪者，所居之境界。若耽著五欲，好說世言論，當知如是人，彼則不能往。意樂於空寂，專修諸禪定，彼梵志沙門，善住安隱道。<p>福行品第三十一若人營福業，當獲殊勝報，是故廣修作，無福則無財。福為最勝寶，福稱無盡藏，福如彼明燈，福同於父母。福能生諸天，福能引勝處，人間修福行，感果得如意。若修彼福行，定招於富樂，應當善了知，無福則無樂。福為三世益，自性可愛樂，如影常相隨，彼則無暫捨。諸天福若減，不久則退墮，是故於福行，應相續修作。無福多艱辛，常生下劣處，無善希樂果，如沙中求酥。愚夫為心誑，常離於福業，既不修善法，罪惡常增長。現生修眾善，福隨行所生，以是因緣故，後得生天中。若樂修福業，眾人所尊奉，身離諸逼迫，其心常安靜。善人行善法，獲樂中妙樂，由彼清淨因，當得菩提道。是故諸有情，勤修於福業，倏爾無常至，定為他所有。若於勝福行，數數而修作，隨其種種因，則受彼彼果。一切諸世間，善惡法為主，當勤修善法，彼則能捄護。若捨離善法，樂造作眾罪，由是因緣故，則受地獄苦。乃至命未謝，及身肢圓滿，努力勤修作，彼則具大智。若人善說法，能開悟於他，令至涅盤城，安隱離憂怖。若於彼正法，為說四句偈，顯示出離道，為第一歸捄。善宣說正法，能疾成佛道，雖帝釋少因，多財豈能致。若貪著世財，法慧不增長，珍寶有散壞，法財用無極。唯所修善法，百千生相逐，己所有資財，一步不隨去。又水火盜賊，則能損其財，善法在心中，少分無能奪。縱經久遠劫，受無量欲樂，決定當破壞，須諦求正法。唯此一善法，當精勤守護，作善命延長，造惡速磨滅。當親近善法，如教而修行，諸苦則不生，獲得殊勝樂。若樂作不善，常行於非法，後墮地獄中，受無量極苦。於無量劫中，常歸依三寶，先受天中樂，後得寂靜果。觀現受福報，皆從先業生，或樂或苦因，各各無差忒。當堅持淨戒，廣崇於福業，晝夜常相續，如河流不絕。若人捨善法，今生則虛過，若不癈善因，得人天快樂。若福行圓滿，善護持正法，是人於世間，最勝無倫匹。寧喪失身命，不違背正法，若離正法者，隨諸惡流轉。愚癡著欲樂，棄捨正法眼，彼現生虛擲，如海中下雨。不護彼禁戒，樂造作諸惡，心田善種子，則無由生長。當一心觀察，最上清淨法，得至不滅處，於苦則無有。若諸根縱逸，於境而耽著，則為彼所纏，輪轉無休息。若不著罪法，如鎔金赫奕，離三有險難，獲畢竟寂靜。具足清淨慧，常尊重正法，於彼說法師，聞已能信受。常供養三寶，孝事於父母，能至涅盤城，住最上安隱。具出家形儀，善宣說正法，精修於梵行，得最勝妙樂。於諸布施中，法施無過上，起勇猛精進，修習諸禪定。如是說法者，如來所稱讚，若不生淨信，如傍生無異。常樂諸賢聖，所說寂靜法，於三種福田，修持求出離。於彼說法師，生第一恭敬，為求正法故，心不生疲倦。觀察五欲境，彼則實非樂，設見不應取，牟尼之所誡。樂修習正法，則見離垢道，彼受用法樂，諸天所不及。現所作善業，如依背而住，是故當一心，常親近彼善。以慧眼觀見，未來諸苦報，愚夫樂作罪，智者心常怖。由具彼正慧，見諸惡險難，常與善相應，得離諸煩惱。若縱彼愚癡，唯樂於欲境，樂壞苦現前，徒勞生悔惱。乃至盡形壽，心不生散亂，常修於福行，則能免惡道。壽命速遷謝，福報亦非久，當攝受正法，為知足天主。若棄捨善法，彼則生放逸，復不修福行，不久當退沒。各聞強健時，及身肢無缺，廣營諸福業，後則無憂悔。若不修福因，唯樂於放逸，當知如是人，為地獄苦本。彼雖具諸根，而不樂正法，云何求活命，養育多眷屬？常於晝夜中，心攝持正法，親近說法師，得遠諸罪垢。由持戒生天，得受諸欲樂，愚癡廢福行，不久則退沒。樂發生淨智，以戒寶嚴身，常怖彼欲蛇，諸天共稱讚。由愛樂善法，諸天常恭敬，若生顛倒心，貧窮無福慧。善法如橋梁，持戒則能往，不修彼善行，苦海何由渡？隨順修善行，決定得善果，百千俱胝劫，彼善無能壞。常修施戒法，以智而防護，諸有所求者，令歸依三寶。善修三種施，能治三過失，由離彼過故，獲清淨功德。樂圓滿淨戒，生決定正信，破壞三有苦，如日除雲翳。若具足正法，諸天咸尊重，是人當獲得，最上寂靜處。
。
<juan>諸法集要經卷第十<p>觀無畏尊者集<p>西天譯經三藏朝散大夫試鴻臚卿宣梵大師賜紫沙門臣日稱等奉<#sp>詔譯<p>生天品第三十二若人修眾善，清淨心質直，當得生天中，牟尼之所說。樂布施愛語，慈心常相應，護念諸眾生，此因為真實。由彼心清淨，為白法依止，受天中快樂，身出於光明。是光明最勝，相續而不絕，如世有燈明，不墮諸險難。若人心清淨，如摩尼無垢，平等常謙和，得生於諸天。若心善調伏，持戒修諸定，清淨如真金，得生於諸天。於一切有情，心常生憐愍，不造殺生罪，得生於諸天。處世身光潔，不染諸罪法，離一切損害，得生於諸天。見欲境如毒，視金寶如草。離貪欲過患，得生於諸天。若人離貪欲，心不為境牽，脫怖畏險難，得生於諸天。遠親眷朋屬，彼互相纏縛，單己而修行，得生於諸天。具足殊勝行，安住於淨慧，善降伏貪欲，得生於諸天。三業離毀犯，樂修諸禪定，為眾所稱讚，得生於諸天。棄背惡知識，遠離愛毒箭，不為女索縛，得生於諸天。善離彼愛纏，如劍斷朽索，安隱離諸怖，得生於諸天。慧力極堅勇，常專求正法，修施戒禪定，得生於諸天。又彼諸眾生，廣修其善行，感果生天中，諸天常恭敬。人作善生天，天修福為人，常依於正法，互相有力能。或從天退沒，或餘趣生天，若離彼善業，則趣三惡道。諸寂靜善法，為樂之因本，乃至於夢中，不應捨善法。善法滅非法，真實摧虛妄，諸天降非天，智慧破愚鈍。善法為階梯，智者能昇蹈，往趣諸天中，受上妙快樂。謂身語七支，不行殺盜等，此七能為梯，得生於天界。由淨業嚴身，光潔極可愛，猶如彼明燈，從自身而發。是故諸天人，皆以戒為本，常生適悅心，受樂無窮極。諸天女侍衛，如眾星拱月，遊戲於天中，皆善因所得。隨所欲從心，得已無減失，彼樂常增長，皆善因所得。善修布施行，憐愍諸有情，與慈心相應，得生於天上。遠離殺生罪，不害諸眾生，與善行相應，得生於天上。遠離不與取，而樂行布施，不悋惜少物，得生於天上。棄捨欲邪行，常依彼正道，離垢心寂靜，得生於天上。離飲酒過失，意不生迷亂，不為人輕笑，得生於天上。諸天受快樂，不應生放逸，當求寂靜樂，彼則常安隱。受天中妙欲，及最勝宮殿，念念即無常，不久後當盡。彌盧極高勝，善業能過彼，乃至究竟天，匪善何能詣？於欲境無厭，天中更殊勝，由愛轉增長，何由得寂靜？諸天由愛故，著樂無休息，常為愛火燒，於樂何能得？作善有三品，三類為三因，三有三現行，三業感三果。由汝樂善法，修施忍不害，真實行相應，得生於天上。具足勝莊嚴，花鬘寶纓絡，受樂於天中，皆由善業得。又天中妙樂，上中下差別，如是三品因，隨福果所現。隨修彼善行，不失二種報，或人或天中，則受於快樂。汝昔修福業，善護七支戒，今來此天中，自受其樂果。有妙蓮花池，生清涼香風，珍妙樓閣中，諸天共遊戲。極殊妙金山，琉璃為峰頂，寶樹多花果，諸天共遊戲。上妙劫波林，枝葉悉滋茂，清泉繞其中，諸天共遊戲。復有七寶山，河流四圍繞，金沙布其底，諸天共遊戲。青蓮花妙香，曼陀羅花林，眾鳥出妙音，諸天共遊戲。復有餘勝處，皆眾寶林木，宮殿寶莊嚴，諸天共遊戲。微妙五音樂，及最勝歌舞，聞已咸適悅，諸天共遊戲。戒為其種子，出生諸樂果，於上妙五欲，隨心而受用。諸天光明鬘，殊勝淨無垢，乃至諸快樂，皆善因所感。與諸天遊戲，受無量快樂，如是快樂因，此因非我作。最勝妙樓閣，眾寶而莊嚴，由夙植善因，得其中安住。受廣大五欲，不生染著心，由離三種縛，為帝釋天王。若人心質直，修定除散亂，來生此天中，自業為現證。廣修眾善業，受樂常相續，悟昔所行因，今來受斯果。此現生修善，猶如植林木，令相續滋榮，是人為智者。於在所生處，作善或不善，各各如其因，而受種種報。若人修善因，得生於天中，造彼不善因，當墮於地獄。愚癡著欲人，捨善作不善，不怖命終時，彼為自損壞。善不善業報，如種各滋長，愚夫心著樂，而未甞暫捨。修三品善業，觀身語七支，解脫彼三毒，得生於天中。於欲境不動，亦不生讚美，住離染清淨，得生於天中。善修種種施，治彼慳悋心，越諸苦難處，得生於天中。不害眾生命，而常生愛護，住寂靜慈心，得生於天中。遠離不與取，其心如熾火，安住正思惟，得生於天中。不染欲淤泥，見他色如母，以慧善觀察，得生於天中。自心懷獄火，從舌薪發起，斯由說妄言，離此生天中；由舌無真實，指虛而談有。離詭飾言詞，得生於天中。常遠彼兩舌，慈心相愛敬，不說離間語，得生於天中。惡語如刀杖，智者當遠離，常出美妙言，得生於天中。善護斯七戒，則能生諸天，智者當了知，此諸佛所說。以眾善莊嚴，得生於天上，若廢昔修行，彼則生後悔。天上妙林藤，修蔓四垂布，好花香莊嚴，諸天憩其下。若修眾善行，當獲諸快樂，往趣於天中，得見如是果。又彼諸天眾，受三品快樂，各各如先業，而得彼彼果。因與果相似，而不肯修因，因果善了知，當獲於樂分。勝妙五欲境，諸天生樂著，愚夫意迷妄，不覺後大怖。希上妙欲樂，求殊勝境界，愛果不修因，彼愚癡增上。若樂彼樂果，而不持淨戒，如人處暗中，離燈而求明。離種子無果，離燈何有光？離戒不生天，離智無解脫。樂因業所招，一切皆染濁，當生決定心，而求無垢樂。若人棄欲樂，永絕於追求，彼無愛染心，善除我所執。如屈伸臂頃，得生夜摩天，天眾競來迎，身光常照耀。如彌盧山王，眾寶所嚴瑩，從彼大海中，涌出於空住。寶樹生涼風，禽鹿相依止，天女處紅蓮，而共相遊戲。殊妙寶花鬘，適意眾歌舞，諸天及天女，咸供養恭敬。普遍光明鬘，清河可愛樂，聞妙五樂音，悟緣生虛幻。無量諸天眾，咸共相遊戲，依昔所修因，受三品快樂。久修習施戒，志念常堅固，由具足彼行，是人生彼天。常遵於佛語，護念諸眾生，安住寂靜心，是人生彼天。具足於慈忍，除怨根深慼，慈心常相應，是人生彼天。若人意寂靜，不著於三有，由善調彼心，是人生彼天。唯一真實言，不樂多虛說，遠離非義利，是人生彼天。悟彼老病死，怖輪迴流轉，樂求寂滅樂，是人生彼天。棲巖谷林泉，塚間或樹下，深修諸禪定，是人生彼天。具足妙辯才，知時方說法，常捨惡知識，是人生彼天。於聚落城邑，不遊往觀翫，唯處一空閑，是人生彼天。常觀於自身，以不淨為本，剎那不久停，是人生彼天。善達諸法性，是法住法位，不著彼輪迴，是人生彼天。如實知諸受，能生於取著，心不生愛樂，是人生彼天。了諸法如幻，如乾闥婆城，善調伏自心，是人生彼天。乃至色等蘊，彼唯一空性，志求於涅盤，是人生彼天。於男子女人，皆生父母想，平等觀眾生，是人生彼天。離兩舌過惡，樂發於愛語，其心常質直，是人生彼天。遠離心高舉，觀身如瓦木，知足常謙和，是人生彼天。於彼晝夜中，心不生疲倦，樂勤修眾善，是人生彼天。於掉舉惽沈、睡眠懈怠等，心常生遠離，是人生彼天。由五根散亂，數數取諸境，以智善防護，是人生彼天。善修四攝行，明了四諦法，具廣大知見，是人生彼天。於苦因苦果，及盡苦邊際，皆真實了知，是人生彼天。設遇極險難，不捨諸善法，由心寂靜故，是人生彼天。不樂殊妙衣，常持於毳服，依淨命乞食，是人生彼天。心樂修禪定，安坐如朽木，善修出離行，是人生彼天。隨所得飲食，精妙或麁糲，心不生欣厭，是人生彼天。依地為臥具，樹下如樓觀，其心常泰然，是人生彼天。諸根常寂靜，不為境所牽，離散亂垢染，是人生彼天。眼觀色等境，了彼相皆空，如是皆正知，是人生彼天。若毀若稱讚，聞已心不動，無煩惱相應，是人生彼天。了善不善業，受報咸決定，當修彼梵行，是人生彼天。當離貪等咎，作已招惡報，常怖諸苦惱，是人生彼天。如是大義利，則為彼樂因，眾善當奉行，是人生彼天。<p>快樂品第三十三定為功德林，最上清淨樂，能引至菩提，如犢隨其母。若新修樂因，則能除舊苦，或新造苦因，則能壞舊樂。如蜜塗其蘗，如毒雜其膳，由善惡相參，甘味不可得。樂不因貪生，此樂唯清淨，能趣寂靜道，則無三毒名。是樂無過上，初中後皆善，則於貪愛心，畢竟不復起。愚夫心散亂，不能了無我，於苦樂境中，常求彼欲樂。若人離染欲，則斷輪迴因，由依止淨業，能到於彼岸。彼染愛非樂，與貪瞋相應，解脫貪等失，則得無垢樂。雖受天中樂，而不生欣樂，彼善求出離，於愛無所著。若為愛羂拘，纏縛實非樂，得至不滅處，斯為畢竟樂。若樂從欲生，非智者所樂，離染欲因緣，斯為最上樂。不樂寂靜行，遠離阿蘭若，如鷲依蓮池，無食何能住？諸天由放逸，不樂依寂靜，於日求涼光，顛倒非相應。若樂離其愛，則能脫諸苦，是樂無過上，愚夫所不知。善修諸禪定，能除心散亂，則離貪羞恥，此樂無能勝。智者處林中，常思惟寂靜，得離彼貪心，諸天樂難比。一切五欲樂，畢竟非長久，於彼不生貪，此樂為最上。若棲止林野，得最上安隱，一切諸苦因，以貪欲為本，為貪之所覆，樂飲食衣服，是人則不能，於林中宴坐。常以智觀察，依止善境界，常樂於林中，修無貪等行。若人心寂靜，則不生散亂，常樂於林中，得離於貪染。若人離癡行，無三有過失，常樂於林中，得最上寂靜；由心寂靜故，則無諸希求，常樂於林中，修習諸禪定。於城邑聚落，心不生愛樂，唯依止空閑，棲心而宴坐。若人邪思惟，為貪等圍繞，不樂處林中，何由盡諸漏？若近於憒閙，則生彼散亂，是故當遠離，為人所稱讚。當知處林中，為勝清淨樂，離貪等惽濁，智者常親近。若棲止林中，諸根常適悅，雖帝釋天主，於樂所不及。常修習禪定，安住清淨法，彼夜摩諸天，著樂不能習。若耽五欲樂，常生諸苦惱，為癡愛所覆，彼樂何能久？常求善法財，不造三惡行，當知如是人，癡愛無能繫。於所修善法，心常生守護，愍念諸眾生，令至安隱處。若心生散亂，善法不現前，既無彼善因，後樂不可得。智者常觀察，世間諸眾生，皆苦空無常，則不生貪著。樂行寂靜法，勤求於佛智，常出真實言，得盡苦邊際。遠離一貪法，及苦樂二種，了三世過患，是人得樂分。樂果從因生，生已即隨減，彼有漏樂因，不修不增長。於樂不生著，此為離貪者，善越三有海，能到於彼岸。又彼有漏樂，剎那不久住，是故當遠離，勤求不動樂。於苦不疲厭，於樂不生愛，於二無所著，能趣菩提道。愚夫著快樂，無出離方便，如沙中求油，畢竟不可得。愚癡心散亂，起百千思惟，常造諸惡因，於善無少分。若人須快樂，常依止正法，樂行非法者，則受諸苦惱。自作諸苦因，何能見彼樂？苦樂各依因，知已修眾善。世樂非寂靜，無常力廣大，為彼愛所染，如毒雜嘉饌。善人依妙樂，得至不滅處，離愛除煩惱，無氷炭交心。樂從女色生，此說彼唯苦，為諸惡種子，當墮於惡趣。若樂後招苦，彼何名為樂？凡夫不了知，自受其苦報。受用彼欲樂，為時分所遷，如日不久停，光明亦隨沒。若人於苦樂，心不隨彼轉，無怖亦無愛，是為具智者。受昔修福業，不作新善行，彼樂隨減少，大怖即將至。又彼諸天人，受上妙快樂，是樂非堅固，為無常破壞。若不悟彼樂，如幻泡水月，如是著樂者，身樂皆散壞。此世間大怖，無方便能免，死魔勢速疾，去已無迴者。壽命及快樂，一切皆散壞，為業索所拘，牽至餘惡道。過去受諸樂，廣大豈能說，云何彼癡人，而不生厭足？現在所受樂，愛毒二相雜，彼有為無常，一切皆墮落。彼三有快樂，智者不愛樂，能惛醉諸天，何由離熱惱？時分非久長，迅速如飛電，彼著樂諸天，如火益乾薪。一切樂已過，當心修眾善，無令命終時，後生於憂悔。於百千生中，受用諸快樂，愚夫何久住？彼樂復何往？愚者樂無厭，如以薪投火，是故當捨離，彼樂非究竟。知五欲過患，當離於渴愛，修禪除散亂，斯樂最清淨。若人著貪欲，彼所得非樂，能生輪迴因，如毒雜其蜜。是故於五欲，常不生愛樂，彼樂不寂靜，當求畢竟樂。善降伏諸根，不為境所嬈，諸有具智人，心不隨境轉。愚夫無少智，於苦妄為樂，起迷妄顛倒，馳流於五趣。智者常稱讚，最上寂靜樂，若樂欲樂者，不怖後險難。未來諸苦惱，以智而對治，由罪生苦因，不作則無咎。<p>善知識品第三十四由自他對待，相勉遠諸惡，於難能救護，此說名知識。常說利益言，令自他安樂，若樂行眾惡，彼則非其友。若近惡知識，則能生苦惱，依止賢善人，永離諸憂患。彼二所習行，謂染污清淨，於此二友中，智者善揀擇。當遠離諸惡，專修於眾善，既無其苦因，唯獲於樂分。若近善知識，得供養稱讚，親附不善人，即墮於險難。遠離彼我慢，怖畏一切罪，善拔諸罪根，除貪等過失。堅固眾善業，違背彼惡者，增長功德行，不生諸懈怠。具足於正見，心安固不動，勇猛心調柔，此名為良友。當知如是人，世間所希有，諸有具智人，於此應親近。若離惡知識，則得善名聞，如是善了知，相依求出離。若人恃種姓，及豪富端嚴，如醉象奔馳，不怖於深穽；其心常高舉，諸根常散亂，當知如是人，為世間輕賤。不怖後苦報，盲然造眾罪，先因不易得，彼何自輕毀？雖具諸福業，今不修善行，彼無智愚夫，復漂沈苦海。彼種性珍財，及餘諸快樂，一切皆無常，無有能防護。若具彼明智，不捨於淨戒，求生勝族中，斯則善安住。當知淨戒法，如清涼深淵，能離煩惱熱，其心常泰然。具足諸勝行，為真實富饒，與勝族相應，心不生捨離。常親近智者，不生下種姓，勤修彼福慧，善住於勝族。<p>王者治國品第三十五若王行正法，臣佐悉清淨，善調伏諸根，得諸天守護。常行安忍行，愛語無喜怒，彼王於世間，人民咸敬奉。以時而輸賦，依正法受用，彼王無貪心，作夜摩天主。清淨無偏黨，及無冤親想，彼王平等心，當得為天主。於先王所賜，而不生奪取，不惱諸有情，當得為天主。樂勤修施戒，常發真實言，等視諸眾生，當得為天主。當樂賢善人，擯棄惡營從，守護於正法，當得為天主。樂忠直臣佐，不著於女色，心離垢寂靜，當得為天主。不聽諂佞言，樂正人所說，如甘露之美，當得為天主。常樂聞正法，不著世珍玩，解脫貪欲垢，當得為天主。常生於正見，不依彼邪教，清淨心不動，當得為天主。與戒慧相應，樂勇猛行施，得人民稱讚，當得為天主。常以柔軟語，愛念於群生，以真實相應，當得為天主。不畏財增減，亦未甞慳悋，其心如須彌，當得為天主。或他兵侵暴，知勇悍怯弱，以權智和平，當得為天主。於彼三界中，三寶為第一，能以力興顯，當得為天主。依時而布令，利樂諸群生，令離於險難，當得為天主。離染欲過惡，不樂多睡眠，常與智相應，當得為天主。堅固心精進，未甞生疲倦，越三有瀑流，當得為天主。於所作事業，審諦無錯謬，愛念於群臣，當得為天主。口不施惡言，不喜諸惡者，唯仁恕和平，當得為天主。不造諸罪惡，不妄生喜慍，心離彼垢染，當得為天主。當決擇思惟，然後隨所作，依正法而行，當得為天主。不嗜諸飲食，常樂於正法，獲清淨輕安，為智中智者。由解彼正法，愛育於黎民，彼王具福慧，天龍常守護；輪迴極長遠，如絲緒不絕，若入解正法，於彼善超越。於如來所說，十善真實法，彼王能奉行，依法而治世，善達因緣法，及福非福業，見色離其貪，常生大覺悟；以上妙諸物，奉施於如來，由是得人天，展轉常恭敬。清淨心無染，護后妃眷屬，遠離彼邪非，知足無憂惱。凡夫為境牽，智者心無垢，當樂修正行，於戒能守護。離彼毀戒者，憐念諸善人，住正見思惟，常樂於法樂。以正法治國，護大臣人民，彼王於世間，等諸天無異。由王修淨德，臣佐依正行，民庶悉清淨，如月麗秋空。了知因果相，則無相攻罰，一切處吉祥，自他獲安隱。<p>稱讚功德品第三十六歸依正遍知，為世間之父，能斷三有縛，令登於覺路。歸依淨智眼，能破諸疑暗，善摧眾異論，令住於正見。歸依良福田，滋榮諸善果，離三毒過患，令離垢清淨。歸依最上慧，住勝三摩地，以最勝法寶，為眾生開示。稱讚佛世尊，相好諸功德，能令彼見者，適悅心清淨。若人意清淨，常禮敬諸佛，獲最上吉祥，得離諸恐怖。若人意清淨，善說微妙法，能至於菩提，獲畢竟安隱。若人意清淨，常起正思惟，乘彼智慧舟，能渡於彼岸。智眼最清淨，能矚於幽顯，自他情非情，普遍無不盡。若離貪等過，心不生惛濁，如彼淨琉璃，一切悉明了。彼一切外道，不覩智光明，當以真實言，方便為開示。極放逸眾生，唯佛能濟度，令至於彼岸，號最上丈夫。佛於諸世間，作第一歸救，未安者令安，未度者令度；從無始輪迴，為無明所蔽，依佛語能斷，如日除黑暗。常思惟此言，智者能超越，得至不滅處，獲最上寂靜；以無盡法智，作廣大光明，功德難稱量，於聖中最勝。