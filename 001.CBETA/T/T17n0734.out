<juan>佛說鬼問目連經<p>後漢安息國三藏安世高譯<p>聞如是：<p>一時佛住王舍城迦蘭陀竹園。爾時目連晡時從禪定起，遊恒水邊，見諸餓鬼受罪不同。時諸餓鬼見尊者目連，皆起敬心，來問因緣。<p>一鬼問言：「我一生以來，恒患頭痛。何罪所致？」<p>目連答言：「汝為人時，好以杖打眾生頭。今受花報，果入地獄。」<p>一鬼問言：「我一生已來，資財無量而樂著弊衣。何罪所致？」<p>目連答言：「汝為人時，布施作福，還復悔惜。今受花報，果在地獄。」<p>一鬼問言：「我一生已來，宿無常處，恒倚巷陌。何罪所致？」<p>目連答言：「汝為人時，客來投止，不肯安處；見他客止，方復瞋恚。今受花報，果入地獄。」<p>一鬼問言：「我食不噉一斛而不得飽。何罪所致？」<p>目連答言：「汝為人時，飯飼眾生，初不令足。今受花報，果入地獄。」<p>一鬼問言：「我一生已來，腹大如甕，咽細如針孔，不得下食。何罪所致？」<p>目連答言：「汝為人時，作聚落主，自恃豪強，輕欺百姓，強打拍人，索好美食。今受花報，果入地獄。」<p>一鬼問言：「我一生已來，恒患男根瘡爛，痛不可言。何罪所致？」<p>目連答言：「汝為人時，佛圖精舍清淨之處，行於婬欲。今受花報，果入地獄。」<p>一鬼問言：「我一生已來多有兒子，皆端正可喜而皆早死。念之斷絕，痛不可言。何罪所致？」<p>目連答言：「汝為人時，見兒殺生，助喜噉肉；殺生故短命，喜故痛毒。今受花報，果入地獄。」<p>一鬼問言：「我一生已來，有一狗體大牙利，兩目赫赤，常來噉我。何罪所致？」<p>目連答言：「汝為人時，喜將狗獵，殘害眾生，無有慈心。今受花報，果在地獄。」<p>一鬼問言：「我一生已來，有一人持諸利刀，常割我肉，盡便持去，須臾尋生而復來割，痛不可言。何罪所致？」<p>目連答言：「汝為人時，喜屠割眾生，初無慈心。今受花報，果入地獄。」<p>一鬼問言：「我一生已來，恒患身體，處處皆痛，不可得忍。何罪所致？」<p>目連答言：「汝為人時，好漁獵，所網得魚投之沙土，令其苦死。今受花報，果入地獄。」<p>一鬼問言：「我一生已來，頑無所知。何罪所致？」<p>目連答言：「汝為人時，強勸人酒，令其顛倒。今受花報，果入地獄。」<p>一鬼問言：「我一生已來，恒患熱渴，行見恒河，冀入其中以除熱渴。方入其中，身體焦爛，肌肉離骨；渴欲飲之一口入腹，五藏焦爛，痛不可言。何罪所致？」<p>目連答言：「汝為人時，喜焚燒山澤，殘害眾生。今受花報，果入地獄。」<p>一鬼問言：「我一生已來，恒患飢渴，欲至廁上取糞噉之。廁上有大力鬼，以杖打我，初不能得近。何罪所致？」<p>目連答言：「汝為人時，作佛圖主。有客比丘來，慳惜不與食。待客去後，乃行與舊僧。慳惜僧物故，今受花報，果入地獄。」<p>一鬼問言：「我一生已來，恒處不淨，臭惱纏身，不能得離；飢渴之時，還食此不淨。何罪所致？」<p>目連答言：「汝為人時，作婆羅門子。有一道人，中後來就汝乞食。汝爾時當作是方便，令此道人不復來乞，便取其鉢，盛糞著底，以飯覆之。道人得鉢，還至本處，著一面澡漱既訖，攝鉢欲食，鉢中臭穢不可得近。以是之故，墮在地獄，汝將來世墮糞屎彌犁地獄中。」<p>一鬼問言：「我一生已來，肩上有銅瓶，盛滿中洋銅。一手捉銅杓以取之，還灌其頭，痛不可言。何罪所致？」<p>目連答言：「汝為人時，作僧維那知僧事。有一瓶酥藏著餘處，不行與僧，待客去後，乃行與舊僧。此酥是招提僧物，一切有分。慳惜僧物故，今受花報，果入地獄。」<p>一鬼問言：「我一生已來，或登刀山、劍樹地獄，或墮火坑、鑊湯地獄，種種受苦，無復休已。何罪所致？」<p>目連答言：「汝為人時，作天祠主，烹殺三牲，祭祀天神，血肉灌灑四方，語眾人言：『汝等祠祀，大得吉利！』作此魔邪之言、妖㜸之語，輕欺百姓，誑惑父母。以是之故，果入地獄。」<p>一鬼問言：「我一生以來，常吞鐵丸。何罪所致？」<p>目連答言：「汝為人時，作沙彌子，取淨水作石蜜漿。石蜜堅大，盜打取少許；眾僧未食，盜食一口故。以是因緣，果入地獄，汝將來世常吞鐵丸。」<p>爾時目連與諸餓鬼說往昔因緣經竟，還來在耆闍崛山。<p>一切大會，聞佛所說，稽首奉行。