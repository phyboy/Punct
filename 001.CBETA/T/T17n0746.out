<juan>餓鬼報應經<p>失譯附東晉錄<p>尊者大目揵連，從佛在耆闍崛山中，遊行恒水邊，見諸餓鬼甚多，受罪不同。見尊者目連，皆起敬心，來問因緣。<p>一鬼問言：「我常苦頭痛，不知何罪所致？」<p>目連答言：「汝本為人時，不能修忍，以杖打眾生頭，今受花報，果在地獄。」<p>一鬼問言：「我常瘡痛，何罪所致？」<p>答言：「汝為人時，無有慈心，焚燒山野，殘害眾生，今受花報，果在地獄。」<p>一鬼問言：「我舉身瘡爛，不可堪忍，何罪所致？」<p>答言：「汝為人時，喜燂猪羊，今受花報，果在地獄。」<p>一鬼問言：「我食無足，初不得飽，何罪所致？」<p>答言：「汝為人時，雖飯眾生，恒令不足，今受花報，果在地獄。」<p>一鬼問言：「我常苦頭痛，治之叵差，何罪所致？」<p>答言：「汝為人時，不敬道德，加以罵辱，今受花報，果在地獄」。<p>一鬼問言：「我生男女，盡皆端正可愛，而皆早死，念無斷絕，何罪所致？」<p>答言：「汝為人時，見兒殺生，助喜噉肉，殺故促命，喜故痛毒，今受花報，果在地獄。」<p>一鬼問言：「我有一夫，而畜多婦，我應直宿，而不見納，何罪所致？」<p>答言：「汝為人時，不敬夫主，邪婬無禮，今受花報，果在地獄。」<p>一鬼問言：「我常頭痛，而男根瘡爛，何罪所致？」<p>答言：「汝為人時，於塔廟清淨之處行婬，今受花報，果在地獄。」<p>一鬼問言：「我得此身，麁澁不淨，何罪所致？」<p>答言：「汝為人時，不尊有德，輕賤善人，而以沙土擲坌沙門，今受花報，果在地獄。」<p>一鬼問言：「我食不啻一斛，而常不足，何罪所致？」<p>答言：「汝為人時，本作比丘，為僧求物，而以自食，今受花報，果在地獄。」<p>一鬼問言：「我受此形，脚腫項癭，何罪所致？」<p>答言：「汝為人時，使人及諸畜生負重無道，今受花報，果在地獄。」<p>一鬼問言：「我受此身，常患熱渴，何罪所致？」<p>答言：「汝為人時，喜好漁獵，以所得魚，投之沙土，令其苦死，今受花報，果在地獄。」<p>一鬼問言：「我受此身，狂癡無智，何罪所致？」<p>答言：「汝為人時，以酒施人，今受花報，果在地獄。」<p>一鬼問言：「我所生子，皆反噉我，何罪所致？」<p>答言：「汝為人時，不修孝養，今受花報，果在地獄。」<p>一鬼問言：「我食常吐，何罪所致？」<p>答言：「汝為人時，有人中後索食，汝瞋罵而與，今受花報，果在地獄。」<p>一鬼問言：「我今一生資財無乏，而樂著弊衣，何罪所致？」<p>答言：「汝為人時，雖好布施，施後尋悔，今受花報，果在地獄。」<p>一鬼問言：「我受一形，恒倚巷陌，宿無常處，何罪所致？」<p>答言：「汝為人時，客來投止而不安隱，見他容止而復瞋罵，今受花報，果在地獄。」<p>一鬼問言：「我得此形，非男非女，何罪所致？」<p>答言：「汝為人時，而無慈心，好犍六畜，今受花報，果在地獄」。<p>一鬼問言：「我得此身，躄不能行，何罪所致？」<p>答言：「汝為人時好行無道，拘繫人獸令不得行，今受花報，果在地獄。」<p>一鬼問言：「我此一身常患熱渴，行見恒河，清涼美好，入中洗浴，冀得涼樂，以除熱苦；方入其中，舉身爛壞，渴欲飲之，一口入咽，五藏焦爛，肌肉離骨。何罪所致？」<p>答言：「汝為人時，好為相師，相人吉凶，少實多虛，或毀或譽，自稱有德，以動人心，以求利養。又於父母、兄弟、宗親諂偽不實，今受花報。果在地獄，受苦億倍，說不可盡。」<p>一鬼問言：「我受身以來。常有惡狗，體大牙利、兩目赫赤，晝夜常來而噉我身，命未盡頃肉尋復生，復受此苦，痛不可忍，何罪所致？」<p>答言：「汝為人時，作天祠主，於天祠中，取牛羊血以祀於天，自食其肉，語眾人言：『汝等祀天，大得吉利！』作諸惡邪以惑百姓，今受花報，果在地獄。」<p>一鬼問言：「我受此身，常在不淨中，舉身塗漫，有所噉食皆是不淨，恒受此苦，不能得離，臭惱纏身，憂患叵計，何罪所致？」<p>答言：「汝為人時，作婆羅門，不信佛法，不樂供養沙門、道人，若來乞求，恒不欲見。時有一道人來從汝乞。汝作是念：『當作方便，令不復來。』即取鉢盛屎著下，以飯覆上，將與道人。道人得已，還至本處，持著一面，淨洗手訖，坐而執鉢，手取欲食，鉢中不淨，臭不可近。以是因緣，受此臭惱，今受花報，果在地獄，常吞熱鐵丸，身體爛壞，苦不可言。」<p>一鬼問言：「我受此身，處處舌出，有自然斧，而斬截之，如是無數，何罪所致？」<p>答言：「汝為人時，作小道人，為僧所差，取冷淨水，作石蜜漿，分與眾僧。石蜜堅大，打取少許，盜食一口。盜僧物故，今受花報，果在地獄，吞注洋銅，苦不可言。」<p>一鬼問言：「我受此身，常苦飢餓，往至廁上，欲取屎食。廁上有大力鬼，以杖打我，初不得近，何罪所致？」<p>答言：「汝為人時，曾作道人，為佛圖主，悋護僧物，不以好食供養眾僧，常以麁惡與之。或時時欲作好食，客比丘來，便止不作，待去乃設。惡心慳惜，今受花報，果在地獄。」<p>一鬼問言：「我受此身，腹大如甕，餘身分皆小，咽如細針孔，不得下食，何罪所致？」<p>答言：「汝為人時，作聚落主，自恃豪強，欺人民，常以無道索人飲食，以苦百姓，今受花報，果在地獄。」<p>一鬼問言：「我受此身，肩上有銅瓶，滿中洋銅，手捉一杓，以酌取之，自灌其頭，舉身焦爛，如是無數，苦痛無量，何罪所致？」<p>答言：「汝為人時，出家修道，知僧飲食，以一酥瓶，藏著餘處，客道人來而不與之，客去出酥行與舊僧。此酥是招提僧物，一切有分，隱匿僧物，與不平等。以是因緣，得如是苦，今受花報，果在地獄，受苦難計。」<p>一鬼問言：「我受此身，常有人來，持諸刀鋸，割剝我身，又破其腹，出其五藏，肉盡筋斷，痛不可忍。須臾之間，肉生平復，尋復來割，何罪所致？」<p>答言：「汝為人時，作婆羅門，不信正法，常生邪見，奉事天神，恒以牛羊禱祠，以是罪故，今受花報，果在地獄。」<p>一鬼問言：「我受此身，常有人來，持諸刀鋸，割剝我身，又破其腹，出其五藏，肉盡筋斷，苦切叵忍。須臾之間，肉生平復，尋復來割，何罪所致？」<p>答言：「汝為人時，常作魁膾，主知殺人無有慈心，歡喜行之，有如是罪，故得此惡，今受花報，果在地獄。」<p>一鬼問言：「我受此身，兩腋下恒有熱鐵輪轉，大熱逼身兩腋焦爛，何罪所致？」<p>答言：「汝為人時，出家學道，與僧作種種餅，僧未下食，汝時貪心盜取僧餅，藏著腋下屏處食之，以是因緣得如是苦，今受花報，果在地獄，受苦難量。」<p>一鬼問言：「我受此身，常有自然赤鐵丸，從空中下，入口至腹，或從左出右入，或從右出左入，舉身焦爛，痛切無量，何罪所致？」<p>答言：「汝為人時，出家為沙彌，為僧煮菴羅果。僧中行之，至和上前，輒長與七枚。以是因緣，得如是惡，今受花報，果在地獄。」<p>一鬼問言：「我受此身，意欲行來，發動迴還，猶如旋風，初不得前，愁惱悶苦，不可稱計，何罪所致？」<p>答言：「汝為人時，作卜問師，詭誑他人，令心罔惑，或喜或怖，皆不真實，由此因緣，得如是惡，今受花報，果在地獄。」<p>一鬼問言：「我受此身，內常有熱，猶懷湯火，復來燒煮，苦痛萬端，何罪所致？」<p>答言：「汝為人時，作國王第一夫人。時王貴敬小夫人，汝常生嫉心，作惡方便，求欲殺之。伺其臥時，煮酥令熱，注著腹上。其人得此苦痛無量，遂便命終。由是因緣，得如是苦，今受花報，果在地獄。」<p>一鬼問言：「我受此身，性多恐怖，常畏人來，收閉繫縛、枷鎖楚毒，初無歡心，何罪所致？」<p>答言：「汝為人時，好行邪婬，犯人婦女，常畏發覺，心不自寧，今受花報，果在地獄，或臥鐵床或抱銅柱，如是之苦，不可稱計。」<p>一鬼問言：「我受此身，自然熱鐵，而有籠網，纏絡我身，燒熱焦爛，痛毒叵言，何罪所致？」<p>答言：「汝為人時，常持罝網，殺諸魚獸，籠取飛鳥。以是因緣，得如是苦切，今受花報，果在地獄。」<p>一鬼問言：「我受此身，無有手足，如一叚肉，在於曠野，狐狼虎豹，鵰鷲眾鳥，競來搏撮，爭共食之，苦痛叵言，何罪所致？」<p>答言：「汝為人時，作惡方便，若己若他，妊身之時，即便與藥，令胎消化。由是因緣，得如是苦，今受花報，果在地獄。」<p>又三鬼一時來問言：「我受此身，常有鐵釘，從空中下，釘我身上，入肌破骨，痛毒徹髓，何罪所致？」<p>答言：「汝為人時，一人作馬師，一人作牛師，一人作象師。苟貪他財，鍼刺無道，使受痛苦，而不除痛，由是因緣，得如是苦，今受花報，果在地獄。」<p>一鬼問言：「我受此身，無有頭首，眼耳鼻口，盡在胸前，何罪所致？」<p>答言：「汝為人時，若見殺人，與之捉頭，歡喜而挽，無有慈心。由是因緣，得如是身，今受花報，果在地獄。」<p>目連答諸鬼已，皆生敬心，走前懺悔。目連見其歡喜，更為說法。諸鬼聞已，皆大歡喜。