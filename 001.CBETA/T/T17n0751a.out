<juan>佛說五無反復經<p>宋居士沮渠京聲譯<p>聞如是：<p>一時，佛在舍衛國，與千二百五十比丘俱。時有一梵志，從羅閱祇國來，聞舍衛國人慈孝順，奉經修道，敬事三尊，便到舍衛國。見父子二人耕地，毒蛇螫殺其子，其父故耕不看其子，亦不啼哭。<p>梵志問曰：「此是誰兒？」<p>耕者答言：「是我之子。」<p>梵志問曰：「是卿之子，何不啼哭，故耕如故？」<p>其人答曰：「人生有死，物成有敗，善者有報，惡者有對，憂愁不樂，啼哭懊惱，何益死者？卿今入城，吾家某處，願過語之：『吾子已死，但持一人食來！』」<p>梵志自念：「此是何人，而無反復，子死在地，情不憂愁，而反索食？此人不慈，無有是比！」<p>梵志入城，詣耕者家，見死兒母，即便說云：「卿子已死，其父寄信，但持一人食來。何以不念子耶？」<p>兒母即為梵志說譬喻言：「兒來託生，我亦不喚，兒今自去，非我能留。譬如行客，來過主人，客今自去，何能得留？我之母子，亦復如是，去住進止，非我之力，隨其本行，不能得留，愁憂啼哭，何益死者？」<p>復語其姊：「卿弟已死，何不啼哭？」<p>姊為梵志說譬喻言：「我之兄弟，譬如巧師，入山斫木縛作大栰，安置水中，卒遇大風，吹栰散失，隨水流去，前後分張，不相顧望；我弟亦爾，因緣和會，同一家生，隨命長短，生死無常，合會有離。我弟命盡，隨其本行，不能得留，愁憂啼哭，何益死者？」<p>復語其婦：「卿夫已死，何不啼哭？」<p>婦為梵志說譬喻言：「我之夫婦，譬如飛鳥，暮拪高樹，同共止宿，須臾之間，及明早起，各自飛去，行求飲食，有緣則合，無緣則離；我之夫婦，亦復如是，去住進止，非我之力，隨其本行，不能得留，愁憂啼哭，何益死者？」<p>復語其奴：「大家已死，何不啼哭？」<p>奴為梵志說譬喻言：「我之大家，因緣和會，我如犢子，隨逐大牛，人殺大牛，犢子在邊，不能救護大牛之命，憂愁不樂，啼哭懊惱，何益死者？」<p>梵志聞之，心惑目冥，不識東西：「我聞此國孝順，奉事恭敬三尊，故從遠來欲得學問；既來到此，了無所益。」<p>又問行人：「佛在何許？欲往問之。」<p>行人答曰：「近在祇桓精舍。」<p>梵志即到佛所，稽首作禮，却住一面，憂愁低頭，默無言說。佛知其意，謂梵志曰：「何以低頭，憂愁不樂？」<p>梵志白佛言：「不果所願，違我本心，是故不樂！」<p>佛問梵志：「有何所失，憂愁不樂？」<p>梵志曰：「我從羅閱祇國來，欲得學問；既來到此，見五無反復。」<p>佛言：「何等五無反復？」<p>梵志曰：「我見父子二人耕地下種，子死在地，情不憂愁而反索食，居家大小亦無憂愁，是為大逆。」<p>佛言：「不然！不如卿語。此之五人最有反復。知身無常，財非己有，往古聖人，不免斯患，況於凡夫？大啼小哭，何益死者？世間俗人，無數劫來，流轉生死，遷神不滅，死而復生，如車輪轉，無有休息，背死向生，非憂愁所逮。」<p>梵志聞之，心開意解，更無憂慼：「我聞佛說，如病得愈、如盲得視、如闇遇明。」於是梵志即得道跡。<p>「一切死亡不足啼哭，欲為亡者請佛及僧，燒香供養、讀誦經典，能日日作禮，復至心供養三寶，最是為要。」<p>於是梵志，稽首作禮，受教而去。