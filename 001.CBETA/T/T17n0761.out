<juan>佛說法集經卷第一<p>元魏天竺三藏菩提流支譯<p>如是我聞：<p>一時婆伽婆在虛空界法界差別住處——普皆嚴潔，清淨無垢，諸佛如來福智莊嚴如意所化，超於三界有為數行，過一切譬喻不可思議，諸佛如來果報所生——於最勝樓閣妙寶臺上，與大比丘眾千二百五十人俱，皆是阿羅漢，具四無礙，得俱解脫；與菩薩摩訶薩眾，皆悉清淨，得常無常三昧境界，觀一切智智行處，得無中無邊法界彼岸，滿足一切菩薩所願，具足一切菩薩自在，得十無盡無量功德以自莊嚴，具足一切菩薩陀羅尼三昧、四無礙智；與大威德天、龍、夜叉、乾闥婆、阿修羅、迦樓羅、緊那羅、摩睺羅伽、釋提桓因、梵天、四天王，其數百千萬，及眷屬亦百千萬。<p>爾時，婆伽婆所說經，名入一切修行次第法門，所謂見諸賢聖能生信心，得信心者成就欲心，得善法欲心者成就不斷心，得不斷心者成就義心，得義心者成就增上心，修行檀波羅蜜者成就大富故、修行尸波羅蜜者成就人天果報故、修行羼提波羅蜜者成就一切莊嚴故、修行毘梨耶波羅蜜者成就一切佛法故、修行禪波羅蜜者成就調柔心故、修行般若波羅蜜者成就過一切世間智故、修行方便波羅蜜者成就一切無障礙故、修行願波羅蜜者自然成就一切事故、修行力波羅蜜者成就不可破壞故、修行智波羅蜜者成就一切世間歸依處故，出家者為成聖道故、著染衣者遠離一切世間事故、乞食者為破一切憍慢心故、住阿蘭若處者成就無怖畏故、處宴坐者成就神通無量等故、聞法受持者成就四無礙故、修念方便者成就陀羅尼故、修意方便者成就差別法智故、修堅固行者成就無大眾畏故、修樂說方便者成就記說不錯謬故、修陰方便者成就般若差別故、修界方便者成就微細般若差別故、修入方便者成就遠離內外迷心故、修諦方便者成就不誑一切眾生故、修念處方便者成就隨順一切佛意故、修舍摩他方便者成就寂靜心故、修毘婆舍那方便者成就調伏心故、修不高心者成就一切智智滿足故、修不憍慢者成就敬信心故、修不誑一切眾生者成就乃至能令一人信故、修行堅固般若者成就一切天人行故、修如說修行者成就滿足善知識法故、修行內思惟者成就自然覺故、修行降伏心者成就法王義故、修行不悋身者成就佛身故、修行恭敬三寶不壞心者成就是處非處智力故、修行善巧所作者成就業報智力故、修行不毀他智者成就諸根利鈍智力故、修行入微細因緣集智者成就種種性智力故、修行三寶中教化眾生者成就信欲智力故、修行一切處不壞威儀為諸眾生平等說法者成就一切至處道智力故、修行禪法中教化眾生者成就禪定三昧三摩跋提垢淨起智力故，修行正道為失正道眾生示正道者成就天眼智力故、修行與一切眾生正念者成就宿命智力故、修行與一切眾生白淨法者成就漏盡智力故、修行多聞教化眾生者成就無大眾威德畏故。<p>如是，世尊說此名入一切修行次第法門時，彼大眾中有二菩薩：一、名無所發，二、名奮迅慧，與諸眷屬於別樓閣寶堂上坐。此二菩薩於彼處坐，起如是心：「有諸菩薩摩訶薩廣大法集我等應說。」作是語已，奮迅慧菩薩語無所發菩薩摩訶薩言：「善男子！云何菩薩摩訶薩知諸佛、如來、應供、正遍知生？云何菩薩摩訶薩知諸佛如來真實身？云何知諸佛如來為他因緣故成？云何知諸佛如來真實常住？云何菩薩知諸佛如來大般涅槃？云何菩薩知諸佛如來行？云何菩薩知譬喻相應？云何菩薩知幾種佛？云何菩薩知諸佛如來唯依言辭說法？云何菩薩知空義？云何菩薩知空所對法？云何菩薩知說空者？云何菩薩知法師義？云何菩薩知與法師相應譬喻？云何諸菩薩知不共住法？云何諸菩薩知應化事？云何菩薩知諸善根勝妙果報？善男子！云何菩薩知諸無漏善根得勝妙果報？」<p>爾時，無所發菩薩摩訶薩語奮迅慧菩薩言：「善男子！汝善能問此甚深法集。善男子！此是勝妙廣大法集法門。善男子！汝今諦聽，我當承佛威神、如來加力而為汝說何者是廣大法集法門。<p>「善男子！菩薩入十種法行能知如來、應供、正遍知生。何者為十？所謂遠離一切所作分別心故而生、轉離一切心意意識身故而行寂靜、一切生滅故而示現生滅行、依過去行起故而行一切果報行、得無障礙法界所作集故而集一切作業、以十大願為首滿足百千萬阿僧祇願莊嚴故而為莊嚴、得一切諸佛如來所加加故名諸佛加、隨教化一切眾生善根所作故而為一切作業集起、大慈大悲故而方便教化眾生、隨時住持眾生善根吹心故而得深心、隨眾生心行差別故而現種種生。善男子！是名菩薩摩訶薩入十種法行能知如來、應供、正遍知生。<p>「又，善男子！菩薩摩訶薩入十種法行能知如來真實身。何者為十？所謂真實為體，以清淨無垢故；法界為體，以無差別故；實際為體，以遍至故；空、無相、無願為體，以真實寂靜故；幻化焰響、水中月、乾闥婆城、旋火輪為體，以為化因緣而有故；不生、不滅為體，以無物故；一切法自性為體，以自性鮮白故；過去不來，以無間故；未來不去，以無形故；現在不住，以過去、未來無故。善男子！是名菩薩摩訶薩入十種法行能知如來、應供、正遍知真實身。<p>「又，善男子！菩薩摩訶薩入十種法行知如來為他因緣故成。何者為十？所謂以不放逸行為種子故而成善法果、以智慧方便生故而無過失、以尸波羅蜜行為足故而能善去、以菩提心為命根故而不死滅、以舍摩他、毘婆舍那為手故而能善巧作業、以信業果報為眼故而現見智慧、成就修行一切諸波羅蜜故而善住無上處、依四攝行住故而修行堅固、修空慧為首故而無所分別、修行不疲惓不驚不怖不畏故而不捨一切眾生所作事業。善男子！是名菩薩入十種法行能知諸佛、如來、應供、正遍知為他因緣故成。<p>「善男子！菩薩摩訶薩入十種法行知諸佛、如來、應供、正遍知真實常住。何者為十？所謂遠離一切瞋恨過故，不取我、我所事；常為一切眾生作善法依止故，猶如良醫；過去善願滿足故，所得不退；依彼眾生起大慈故，善作諸業；唯為他事起心故，能利益一切眾生；捨自利益故，代他受苦；遠離分別涅槃心故，以世間涅槃為一味相；不疲惓行故，一切所作自然成就；遠離一切所求事故，無骨肉身；無障礙相故，於一切處示現涅槃。善男子！是名菩薩入十種法行能知諸佛、如來、應供、正遍知真實常住。<p>「善男子！菩薩摩訶薩入十種法行知諸佛、如來、應供、正遍知大般涅槃。何等為十？所謂畢竟離一切煩惱障、智障故；遍知我空、法空、無我故；得具足轉離意，生法身故；於一切眾生作佛事自然不休息，得具足智故；得一切諸佛無差別法身故；遠離世間、涅槃二心故；清淨一切法根本故；得修行一切法不生不滅智故；得真如法性實際平等智故；得一切法自性、涅槃性平等智故。善男子！是名菩薩摩訶薩入十種法行能知諸佛、如來、應供、正遍知大般涅槃。<p>「復次，善男子！菩薩摩訶薩入十種法行知諸佛、如來、應供、正遍知得大般涅槃。何者為十？所謂一切煩惱，求為根本，因求而起；諸佛無有彼求則離煩惱，離煩惱故得大涅槃。<p>「以不求故，名為如來不取一法；不取者，不行、不住；以不取故，名得涅槃。<p>「云何如來不行、不住？離彼二法，法身不滅，不滅、不生，是故如來名得涅槃。<p>「云何如來不生、不滅？彼佛如來無能說者，不可說故，是名如來得大涅槃。<p>「無我、無眾生，唯是生滅法，離彼依止法，是故如來名得涅槃。<p>「一切煩惱、隨煩惱等唯是客塵；法性寂靜，不來、不去，是故法性非客、非主；法性平等，是故如來得大涅槃。<p>「真如為實體、非真如法即是虛妄；實體即真如，真如即如來，是故如來名得涅槃。<p>「實際不戲論、餘法即戲論；諸佛如來究竟實際，是故如來名得涅槃。<p>「不生為實，餘生滅法即是顛倒、虛誑、妄語；佛不妄語，離於虛妄，真實為體，是故如來名得涅槃。<p>「不實法可作、實法不可作；如來即實法，身身即無為，是故如來名得涅槃。<p>「善男子！是名菩薩摩訶薩入十種法行能知諸佛、如來、應供、正遍知大般涅槃。<p>「復次，善男子！菩薩摩訶薩入十種法行知諸佛、如來、應供、正遍知大般涅槃。何者為十？所謂布施及布施果報無我、無我所，如來善知布施及布施果報，遠離分別心，無有顛倒，是故如來名得涅槃。<p>「持戒及持戒果報無我、無我所，如來善知持戒及持戒果報，遠離分別心，無有顛倒，是故如來名得涅槃。<p>「忍辱及忍辱果報無我、無我所，如來善知忍辱及忍辱果報，遠離分別心，無有顛倒，是故如來名得涅槃。<p>「精進及精進果報無我、無我所，如來善知精進及精進果報，遠離分別心，無有顛倒，是故如來名得涅槃。<p>「禪定及禪定果報無我、無我所，如來善知禪定及禪定果報，遠離分別心，無有顛倒，是故如來名得涅槃。<p>「般若及般若果報無我、無我所，如來善知般若及般若果報，遠離分別心，無有顛倒，是故如來名得涅槃。<p>「一切眾生非眾生、一切法無我，如來遠離一切顛倒相、遠離一切顛倒法相，是故如來名得涅槃。<p>「有我相者則有所求，以有求故有煩惱染；離我相者無一切求，以無求故離煩惱染。以離煩惱染，是故如來名得涅槃。<p>「有為法可量，無為法不可量。如來遠離有為、無為法故，唯有無為法身不可限量，是故如來名得涅槃。<p>「如來若離於空，不見眾生、亦不見法——空者即是法，法者即是法身，法身者即是如來——是故如來名得涅槃。<p>「善男子！是名菩薩摩訶薩入十種法行能知諸佛、如來、應供、正遍知大般涅槃。<p>「又，善男子！菩薩摩訶薩入十種法行知諸佛、如來、應供、正遍知行。何者為十？所謂法持為持，善清淨法故；眾生持為持，自願滿足故；自利、利他無有二相，以同事行故；如清淨摩尼無有分別，以不分別法界清淨故；得安隱處，滅除一切眾苦刺故；得無畏處，永斷一切煩惱怨故；得無大眾威德畏，遠離一切法中疑故；降伏一切諸魔怨敵，得一切眾生平等心故；能為無量百千萬億應化等身，得善清淨神通力故；善巧示現一切色像無所障礙，得如虛空善清淨故。善男子！是名菩薩摩訶薩入十種法行能知諸佛、如來、應供、正遍知行。<p>「復次，善男子！菩薩摩訶薩入十種法行知諸佛、如來、應供、正遍知行。何者為十？所謂如來不起是心：『世間之法多諸過失，涅槃寂靜無量功德。』如來於世間、涅槃得平等心，不住世間、不住涅槃，而不棄捨利益一切諸眾生故。<p>「善男子！諸佛如來不起是心：『是諸眾生顛倒智慧，種種煩惱、隨煩惱染，我能度脫如是眾生。』而諸如來依過去願行，隨諸眾生根性、信等，彼彼行中無所分別，自然成故。<p>「善男子！諸佛如來不起是心：『我說如是修多羅、如是祇夜、如是和伽羅那、如是伽陀、如是優陀那、如是尼陀那、如是伊諦越多伽、如是闍陀伽、如是毘佛略。』善男子！諸佛如來不起是心：『我說阿浮陀達摩。』而諸如來無所分別，彼彼眾生隨所聞法自然成故。<p>「善男子！諸佛如來不起是心：『我為乞食入某國土大小城邑及諸聚落，我至如是剎利、婆羅門、毘舍、首陀、國王、王子、大臣、人民、諸眾生所。』而諸如來智慧為首，身、口、意業自然成故。<p>「善男子！諸佛如來無有飢渴、大小便利，身無羸損、疲乏、病苦，為眾生故，現行乞食。然諸眾生謂如來食，而諸如來實不食也。示現教化諸眾生事，於一切事無所分別，自然成故。<p>「善男子！諸佛如來不起是心：『此諸眾生下、中、上根，我為此等下、中、上根諸眾生類隨順宣說下、中、上法。』而諸如來無分別心，所說之法自然而成，不增、不減，隨器受故。<p>「善男子！諸佛如來不起是心：『若諸眾生不供養我、不恭敬我、毀罵於我，如是眾生我不教化；復有眾生供養、恭敬、尊重、讚歎、給侍於我，如是眾生我應教化。』而諸如來寂靜三昧慈悲普覆於彼眾生，自然住於平等法故。<p>「善男子！如來無高心、無下心、無憍慢心、無愛心、無貪心、無瞋心、無隨貪心、無著心、無礙心、無障心、無雜心、無煩惱心、無隨煩惱心、無瞋心、無癡心、無隨瞋心、無隨癡心，善男子！而諸如來自然寂靜寂靜境界，住於讚歎寂靜境界故。<p>「善男子！如來無有一法不知、不解、不覺，於一切境界畢竟滿足，現前悉知，而諸如來見彼彼事、彼彼眾生所作諸業，自然成故。<p>「善男子！如來見諸眾生修行成就不以為憙、見諸眾生不修行者亦不生憂，而諸如來於修正行眾生無障大慈常現在前、於邪行眾生無障大悲常現在前。<p>「善男子！是名菩薩摩訶薩入十種法行能知如來、應供、正遍知行。<p>「善男子！菩薩摩訶薩入十種法行知諸佛、如來、應供、正遍知譬喻相應。何者為十？善男子！譬如日出，於上、中、下諸眾生等——若信、不信，若恭敬、不恭敬——平等出現、平等普照。善男子！如來、應供、正遍知亦復如是，於上、中、下諸眾生等——若信、不信，若恭敬、不恭敬——平等出現、平等智慧光明普照。<p>「善男子！譬如虛空於一切眾生無有障礙，而彼虛空為諸煙、雲、塵、霧等事之所曀障。善男子！諸佛、如來亦復如是，於一切眾生無有障礙，而為煙、雲、塵、霧、我見、煩惱、客塵所障，不見如來、不受如來功德利益。<p>「善男子！譬如樹木雖有火性，以無因緣而不現用。善男子！諸佛如來亦復如是，雖有無量神力自在，以諸眾生遠離精進、信等因緣，不出於世、不作佛事。<p>「善男子！譬如種種熏色置一器中熏種種衣，復以眾雜染色置一器中染所熏衣，隨其所熏受色不同，而彼諸色不生分別差別之心。善男子！諸佛如來亦復如是，種種善根功德莊嚴，隨諸眾生信等熏異，見佛如來所受功德差別不同，而佛如來不生分別差別之想。<p>「善男子！譬如諸河流水盈滿，若人讚、毀，悉皆順流；若逆流者，無有是處。善男子！諸佛如來亦復如是，若人讚、毀，悉皆常隨智慧而行；若隨憍慢，無有是處。<p>「善男子！譬如苷蔗，若人割截、若不割截，不失甘味。善男子！諸佛如來亦復如是，若人親近、供養、恭敬，及不親近、供養、恭敬，終不捨於解脫甘味。<p>「善男子！譬如大地，其性安固，於諸眾生無所分別。有人欲得求其果實，若能耕種隨時、隨時耘除草穢，彼人至時收獲果實；若不耕種、耘除草穢，是人終不得其果實。善男子！諸佛如來亦復如是，如彼大地寂然常住，於諸眾生無所分別。若有眾生求佛功德，能生信心、供養、恭敬，彼人成就功德果實；若不生信、供養、恭敬，則不能得功德果實。<p>「善男子！譬如有人若於栴檀、龍腦等香瞋謗、毀罵，然後塗身，而彼栴檀、龍腦等香終不為是而不出香。善男子！諸佛如來亦復如是，若人瞋謗、毀罵，而復親近、供養、恭敬、如說修行，然諸如來常與眾生具足功德。<p>「善男子！譬如橋梁、平坦王道，於諸眾生——上、中、下性——有往來者平等而住，與無障礙遊行之樂。善男子！諸佛如來亦復如是，於諸眾生——上、中、下性——有修行者平等而住，無有高下，與無障礙修行之樂。<p>「善男子！譬如雪山有藥樹王名曰善見，彼藥樹王其有見者即得遠離一切病苦。善男子！諸佛如來亦復如是，眾生見者遠離一切煩惱病苦。<p>「善男子！是名菩薩摩訶薩入十種法行能知諸佛、如來、應供、正遍知譬喻相應。<p>「善男子！菩薩摩訶薩入十種法行能知諸佛。何者為十？所謂習氣佛、果報佛、三昧佛、願佛、心佛、實佛、同佛、化佛、供養佛、形像佛。<p>「善男子！云何習氣佛？習氣佛者，諸波羅蜜所得果報，諸波羅蜜能成彼法。彼依諸波羅蜜而生，是名習氣佛。<p>「善男子！云何果報佛？果報佛者，依彼習氣果報佛所生。以彼果報成色身報佛，依眾生住持、依法力住持，是名果報佛。<p>「善男子！云何三昧佛？三昧佛者，隨如來入何等三昧，以彼所入三昧之力自然不復作心，能現百千萬佛。依彼三昧住持力故而能示現，是名三昧佛。<p>「善男子！云何願佛？願佛者，諸菩薩等作如是願：隨何等何等眾生，以何等因、何等法示現種種色身度彼眾生。彼彼眾生如是如是，示現形色、狀貌、威儀、去來。隨彼眾生應以佛身得度者而現佛身化彼眾生。是名願佛。<p>「善男子！云何心佛？心佛者，諸菩薩等得心自在，是諸菩薩依心自在於種種法隨心成就。此諸菩薩隨彼眾生應見佛身而可化者即自在心即成佛身，是名心佛。又，善男子！復有異義：諸眾生等自心清淨能見於佛、知佛、信佛，是名心佛。<p>「善男子！云何實佛？實佛者，遠離一切諸煩惱染，不可思議無垢清淨，種種形色——三十二相、八十種好、大丈夫相——畢竟成就，佛微妙色而可現見，是名實佛。<p>「善男子！云何同佛？同佛者，與一切眾生共其資業受用、飲食、行、住、去、來、威儀、進止，是名同佛。<p>「善男子！云何化佛？化佛者，諸佛如來及諸菩薩得示現一切色身三昧。彼諸佛、菩薩成就自在，大慈大悲皆能示現，化佛色身度諸眾生，是名化佛。<p>「善男子！云何供養佛？供養佛者，有人若師、若和上如佛世尊，當如是見。彼人於師、和上如佛、世尊，應如是見、供養、供給，依彼受法滿足佛法、成就佛法，是名供養佛。<p>「善男子！云何形像佛？形像佛者，有人若他作佛像、若自作佛像，以一切供養、恭敬等事而供養、恭敬、尊重、讚歎、親近、給侍。此人如是依彼形像滿足佛法、成就佛法，是名形像佛。<p>「善男子！是名菩薩摩訶薩入十種法行能知十種佛。<p>「善男子！菩薩摩訶薩入十種法行知諸佛、如來、應供、正遍知唯依言辭說法。何者為十？所謂說陰唯是言辭，說界、說入、說眾生、說業、說生、說老、說死、說死已更生，為離彼事故說涅槃亦是言辭。<p>「善男子！云何說陰唯是言辭？<p>「善男子！第一義中無彼色陰。若第一義中有色陰者，捨彼色陰即是斷滅，捨彼法者即是解脫。若如是者，第一義中則為有色及以解脫去住之處；而義則不然，是故說色陰唯是言辭。<p>「善男子！受、想、行、識亦復如是。善男子！第一義中無彼識陰。若第一義中有識陰者，捨彼識法即是斷滅，捨彼法者即是解脫。若如是者，第一義中則為有識及以解脫去住之處；而義則不然，是故說識唯是言辭。<p>「善男子！界、入之義亦復如是。<p>「善男子！云何說眾生唯是言辭？善男子！唯是有為，無有眾生。若眾生實有者，不應同陰盡滅。若同陰盡滅，應如虛空；若不爾者，應同五陰，俱是有為；而義則不然，是故說眾生唯是言辭。<p>「善男子！云何說業唯是言辭？善男子！作業者，非有、非無。若作業是有者，作業之者無，彼作者猶如虛空。又如陰是有為、作者亦復如是。以是義故，無彼作者、亦無作業，猶如虛空。云何得有作者？是故無有作業者。離彼作者，云何有業？是故說業唯是言辭。<p>「善男子！云何說生唯是言辭？善男子！第一義中無生。若第一義中有生者，生即是常；若如是者，生則非生。又復，生能生生者、生能惱者竟為是誰？是故說生唯是言辭。<p>「善男子！云何說老唯是言辭？善男子！第一義中無老。若第一義中有老老者，則無一人而有老者。又復，若有老者，即是少時老。若少時老非老時老，以少者無老，是故少時無老。若離於老，云何名老？如是老不能老。若言老能老者，即是少時老，是故說老唯是言辭。<p>「善男子！說死唯是言辭。善男子！第一義中無死。若第一義中有死者，即是死法可得。若可得者，唯應一人得，餘不應死；而更有死者，是故第一義中無有死法。又復，死者無所從來、去無所至，而是死法體性空寂，是故說死唯是言辭。<p>「善男子！云何說死已更生唯是言辭？善男子！第一義中死更不生。若第一義中死更生者，死即是生、生即是死。若如是者，死、生即是一法。又復，應是二身：一者、能託生，二者、已受生。若有受生者，必有五陰受生。何以故？以離五陰無彼識生。以依色、受、想、行等法，識心得生；以依止諸陰，識緣彼住。若離依止，則彼識心一念不住。如彼法住，如是受生如種生芽，是故說死已更生唯是言辭。<p>「善男子！云何為離彼事說般涅槃唯是言辭？善男子！第一義中無彼涅槃。涅槃者，知世間寂滅名為涅槃，而非即世間名為涅槃，亦不離世間而有涅槃。世間者，如夢、如幻，非有、非無、亦非有無。而是有法如是非有、非無、亦非有無，如是名生；如是非有、非無、亦非有無，如是名滅。而寂滅一切世間相，名為涅槃。如是，想如陽焰、受如泡沫。如彼陽焰、泡沫，生、滅不實，世間涅槃亦復如是，是故說世間涅槃唯是言辭。<p>「善男子！是名菩薩摩訶薩入十種法行能知諸佛、如來、應供、正遍知唯依言辭說法。<p>「善男子！菩薩摩訶薩入十種法行善能知空義。何等為十？所謂知無我空、無眾生、無命、無壽者、無造者、無生、無滅、無作、無教者、無增上者。<p>「善男子！云何菩薩摩訶薩知無我空？善男子！空者，非有、非無。善男子！若空是有者，空即有為，如其實有應即是常。善男子！若空非無者，空即非空。是故，彼空非有、非無，如是名為知無我空。<p>「善男子！云何知無眾生空？善男子！眾生非空、非不空。若眾生空者，殺生之業應無有罪；若眾生不空者，即應是常。是故，如來說眾生非常、非不常，非有為、非不有為，如是名為知眾生空。<p>「善男子！云何知無命空？善男子！空者，不生、不死。何以故？善男子！眼空離我、我所。云何眼空離我、我所？彼法不生、不滅故。如是，耳、鼻、舌、身空離我、我所。云何耳、鼻等空離我、我所？彼法不生、不滅故。如是名為知無命空。<p>「善男子！云何知無壽者空？善男子！空者，不名壽者之數。彼陰界入皆悉是空，依彼陰界入等而有假名壽者。以假名故，彼有無相不可得說。如是名為知無壽者空。<p>「善男子！云何菩薩知無造者空？善男子！若離於空，無有一法名為造者。又，若空能有造者，無有是處。如是名為知無造者空。<p>「善男子！云何知不生空？善男子！空法不生，若空可生即非是空，如是空即非空；若本無空，則無空法。又，空始生者，此即非空。如是名為知無生空。<p>「善男子！云何知無滅空？若法生者則有其滅，空法不生，云何有滅？如是名為知無滅空。<p>「善男子！云何知無作空？善男子！空非他作亦非自作，陰界入等皆悉是空，依陰界入而有空法，如是名為知無作空。<p>「善男子！云何知無教者空？善男子！無有一人教於空者造作如是種種等事，如是名為知無教者空。<p>「善男子！云何知無增上者空？善男子！空無境界、離於境界，遠離心、意、意識，如是名為知無增上者空。<p>「善男子！是名菩薩摩訶薩入十種法行善能知空義。<p>「善男子！菩薩摩訶薩入十種法行能知空所對法。何等為十？所謂無明法、愛法、業法、識法、取法、見法、疑法、邪取法、慢法、掉法。善男子！是名十種空所對法。<p>「善男子！無明有二種能、四種因。何者二能？一者、煩惱障，二者、是智障。何者是四因？所謂貪欲界因、貪色界因、貪無色界因、貪無有因。<p>「善男子！愛有二種因、四種求。何者二種因？一者、有支根本，二者、資生根本。何者是四種求？一者、欲愛，二者、色愛，三者、無色愛，四者、無有愛。<p>「善男子！業有一種起因、三種相、三種果報。善男子！何者一種起因？所謂為心。何者三種相？所謂身、口、意業。善男子！何者三種果報？所謂黑黑果報、白白果報、黑白黑白果報。<p>「善男子！何者是識？所謂六種：眼、耳、鼻、舌、身、意等識，是名六種識。此識復有三種。何者是三？一、顛倒念，二、不顛倒念，三者、無念。善男子！何者是顛倒念？所謂念欲界、念色界、念無色界。何者是不顛倒念？謂念小乘涅槃。何者是無念？所謂離彼二念，名為無念。云何離彼二念？謂念無上諸佛法故。<p>「善男子！取因有四種：所謂欲取、見取、戒取、我取。<p>「善男子！何者是見取？見取有二種：所謂邪智、見智。邪智者，謂邪見智故。見智者，謂阿羅漢妄見涅槃、妄求涅槃，是名見智——如是見智諸佛所訶。<p>「善男子！何者是疑？疑有二種：一者、障於大乘，二者、障於正位。善男子！云何名為障大乘疑？謂聲聞等其心狹劣，悕求速證小乘菩提。何以故？彼作是念：『佛道長遠，無量諸行難可得成。是故我當求聲聞乘，速離諸苦。』以是義故，退於大乘，是名障大乘疑。何者障正位疑？以彼疑故，不證正位、不得菩薩大乘智地，是名障正位疑。<p>「善男子！何者是邪取？邪取者，所謂檀等諸行求有果報，起如是心：『我修如是布施、持戒等行，取彼天人勝樂果報。』如是等一切邪求，是名邪取。<p>「善男子！何者是慢？起高下心，名之為慢。彼下於我、我高於彼，如是高下、勝負等心是名為慢。<p>「善男子！何者是掉？掉有二種：一者、能生煩惱，二者、動亂生煩惱者。妄想分別見色為淨，以是因緣，身、口、意業皆悉顛倒，是故為諸聖人所訶。何者是動亂？動亂者，彼於出世道中其心不住故，是名為掉。<p>「善男子！是名菩薩摩訶薩入十種法行能知空所對法。<p>「善男子！菩薩摩訶薩入十種法行知能說空者。何等為十？所謂不破壞者、不擾動者、不貪不厭者、不修行非不修行者、不諍不競者、不增不減者、聞說一切有為諸行自性寂滅能忍辱者、聞諸凡夫不生一法諸佛如來不滅一法不驚不怖者、聞世間性涅槃性是二平等不生疑者、聞諸佛如來常樂妙身無盡法身正信正入者。<p>「善男子！云何名不破壞能說空者？善男子！能說空者，世間之法所不能壞。何以故？心不依止世八法故。何者為八？而不依止於利、衰等事，不生憂喜、稱譏之音，而無欣慼、毀譽二法，心不高下，於諸苦樂不貪、不厭。如是世法不能破壞，是故名為不破壞能說空者。善男子！是名菩薩不破壞能說空者。<p>「善男子！云何知不擾動能說空者？善男子！能說空者，不取於法、不捨於法。於何等法而不取捨？即知是法空、即見是法空。若能如是不取、不捨，名為心不擾動能說空者。<p>「善男子！云何名不貪不厭能說空者？善男子！能說空者，無法可貪、無法可厭。於何等法而不貪厭？即知是法空、即見是法空。若於諸法生貪厭者，如是菩薩不名知空、不名見空；若能於法心無貪厭，名不貪不厭能說空者。<p>「善男子！云何名不修行非不修行能說空者？善男子！能說空者，不修行法、非不修行法。能說空者，於何等法不修行、非不修行？即知是法空、即見是法空，非不修行助菩提法。若能如是知空、見空，是名菩薩不修行非不修行能說空者。<p>「善男子！云何不諍不競能說空者？善男子！其說空者，若與眾生有所諍競，則不知空、不見於空。以是菩薩於諍競者知見空故，無所諍競，如是名為不諍不競能說空者。<p>「善男子！云何知不增不減能說空者？善男子！能說空者，不知一法增、不知一法減，不見一法增、不見一法減。若於諸法見增減者，如是菩薩則不知空、不見於空。若能知空、見空，即於諸法不見增減，是名不增不減能說空者。<p>「善男子！云何聞說一切有為諸行自性寂滅其心安忍能說空者？善男子！能說空者，不見一法生、不見一法滅，是名聞說一切有為諸行自性寂滅其心安忍能說空者。<p>「善男子！云何聞諸凡夫不生一法、諸佛如來不滅一法，不驚、不怖，能說空者？善男子！能說空者，不生是心：『此是凡夫、此是諸佛。』知佛如來及諸凡夫其相平等。若見凡法是下、佛法為勝，如是菩薩不知見空。若聞凡夫不生一法即是凡夫空、若聞諸佛不滅一法即諸佛空，如是聞說凡夫不生一法、諸佛如來不滅一法，不驚、不怖，是名不見一法生不見一法滅能說空者。<p>「善男子！云何知世間性、涅槃性是二平等，不生於疑，知能說空者？善男子！若見離世間性有涅槃性，如是菩薩不知見空。若見世間真如性、涅槃真如性，此二法性唯是一相，所謂無為之性。若見世間真如性、涅槃真如性其相平等，無有高下，不生於疑，不驚、不怖，是名知世間性涅槃性二法平等能說空者。<p>「善男子！云何聞說諸佛如來常樂妙身、無盡法身，正信、正入，能說空者？善男子！若生是心：『諸佛如來是盡滅身。』如是菩薩不知見空。何以故？諸佛如來身是真如空身，非客塵煩惱、隨煩惱身。如是，名為聞說如來常樂妙身無盡法身能說空者。善男子！是名菩薩知聞說諸佛如來常樂妙身無盡法身正信正入能說空者。<p>「善男子！是名菩薩摩訶薩入十種法行知能說空者。
。
<juan>佛說法集經卷第二<p>元魏天竺三藏菩提流支譯<p>「善男子！菩薩摩訶薩入十種法行能知法師義。何等為十？所謂成就多聞；成就總持；成就聞慧海聚集聞慧藏，而於此聞慧不生高心；具足義無礙、法無礙、辭無礙、樂說無礙，而不休息，希求精進；知世、知時、知節、知法、知眾生，而不捨於修，敬長德所修行；知論、知義、知可化眾生，而不捨於諮問之事；成就少欲、知足等行，而不捨於供給尊者之業；成就妙靜寂靜、柔軟心、不怯弱，而不捨於慚愧正行；成就甚深不可稱量具足功德，而能示現世間垢行不得解脫；為隨順眾生故，成就自性直心、軟心、安樂心，而能現同一切破戒等行；成就布施、持戒、忍辱、精進、禪定、智慧，而於一切處不生著心、不分別境界；遠離一切貪等隨煩惱刺，而不捨為一切眾生斷煩惱精進之行。善男子！是名菩薩摩訶薩入十種法行能知法師義。<p>「復次，善男子！菩薩摩訶薩入十種法行能知法師義。何等為十？所謂菩薩摩訶薩遠離一切諸求，而不捨一切菩薩摩訶薩功德精進；善知一切諸法寂滅，不證菩提，而不捨一切布施精進；現知諸法畢竟無盡，而不捨於忍辱安樂之行；常在三昧甚深境界，而能不捨一切眾生善根所作之事；具足妙靜寂靜，而常不捨亂心、顛倒心教化眾生之行；成就陀羅尼及四無礙，而常不捨求於多聞智慧精進；成就諸法祕藏，而能不捨為於一偈逕百千由旬求法精進；知一切法不由於他，而常不捨親近師尊敬重精進；知一切法不生、不滅，而常不捨護法精進；不見眾生及眾生名，而常不捨化一切眾生得大菩提精進。善男子！是名菩薩摩訶薩入十種法行能知法師義。<p>「復次，善男子！菩薩摩訶薩入十種法行能知法師義。何等為十？所謂成就攝受語故，能行布施、愛語、利益同事之行；成就柔軟語故，能起大慈悲心；成就隨順語故，則能隨順寂靜、隨順離煩惱、隨順解脫；成就隨順語故，則能隨順奢摩他、隨順毘婆舍那、隨順真如道；成就善巧語故，則能具足顯了語、無譏嫌語、無能奪語；成就字義語故，則能離於惡語，具足義語；成就遠離諂曲語故，則能破眾生無明欺誑；成就無疑語故，則能現見一切法相；成就遠離一切煩惱使語故，則能滅諸煩惱、隨煩惱因；成就不起根本語，以無垢無所發故。善男子！是名菩薩摩訶薩入十種法行能知法師義。<p>「復次，善男子！菩薩摩訶薩入十種法行能知法師義。何等為十？所謂菩薩摩訶薩諸所說法皆依妙法所持而說，不依供養恭敬所持而說；依一切諸佛所持說法，不依自心所持而說；依大慈大悲根本說法，不依煩惱、隨煩惱根本而說；依斷隨順凡夫使流說法，不依斷絕隨順佛、法、僧寶如法修行而說；依大慈悲利他說法，不依受樂自利而說；夫說法者依彼甚深法說，以空、無相、無願畢竟故；說法者依彼勝人而說，以能隨順轉大法輪故；說法者降伏一切魔怨而說，以能降伏陰魔、死魔、煩惱魔、天魔故；說法者隨順道場而說，以一切世間所應供養故；說法者隨順一切智智而說，以畢竟得十力、四無所畏、十八不共法故。善男子！是名菩薩摩訶薩入十種法行能知法師義。<p>「復次，善男子！菩薩摩訶薩入十種法行能知法師義。何等為十？所謂樂於梵行資生之業，不樂世間資生之具；樂於聖人所行之法，而能不捨教化眾生凡夫所作可訶之事；菩薩常樂法食，不貪世味；常樂阿蘭若處，不著城邑聚落；常樂佛菩提，不求聲聞、辟支佛菩提；常樂斷智障，不樂斷煩惱障；常樂三十二相、八十種好成就色身，不樂唯證法身；常樂成就十力、四無所畏、十八不共法，不樂唯證四諦之法；常樂成就隨一切眾生善根，不樂唯集自身善根；常樂斷除一切煩惱及煩惱習氣，非唯樂斷煩惱障法。善男子！是名菩薩摩訶薩入十種法行能知法師義。<p>「善男子！菩薩摩訶薩入十種法行能知法師相應譬喻。何等為十？<p>「所謂，善男子！譬如大地，其性平等，廣能荷負一切眾生，而於眾生不求報恩。善男子！菩薩法師如彼大地，其心平等，普能荷負一切眾生，而於眾生不求報恩。<p>「善男子！譬如大水，其性普洽，澤潤一切皆令滋茂，而於彼物不求報恩。菩薩法師亦復如是，以己功德利潤眾生悉令安隱，而於眾生不求報恩。<p>「善男子！譬如火性，力能成熟一切果實，而於彼事無所悕望。菩薩法師亦復如是，以己功德智慧成熟一切眾生善根果實，而於眾生不求恩惠。<p>「善男子！譬如風性，力能生長一切藥草諸種，而於彼物不生分別，無所悕望。菩薩法師亦復如是，力能增長一切眾生生身、法身，而於眾生不求報恩。<p>「善男子！譬如空界，無量、無邊，體無障礙、容受一切，而於彼物無所分別、無所貪著。菩薩法師亦復如是，成就無量無邊諸善功德，體無障礙，利益一切眾生，而於眾生無所分別、無所貪著。<p>「善男子！譬如明月顯處虛空，清淨圓滿，眾生見者無不愛樂，光照世間一切群像，而不為彼昏翳所污。菩薩法師亦復如是，出現於世，功德具足，在在處處一切見者皆悉愛樂，救度世間而不為彼世法所染。<p>「善男子！譬如日出光明普照，破諸闇冥，無有翳障，一切眾生所作事業皆悉成就，而彼日性於諸眾生無有分別、悕報恩心。菩薩法師亦復如是，出現於世，破諸眾生無明黑闇，以智慧光普照眾生，種種善根皆令增長，而彼菩薩於諸眾生無有分別、求少報恩。<p>「善男子！譬如船舫，堅、厚、善縛，不破不壞，能於大海渡諸眾生，而於眾生不求價直。菩薩法師亦復如是，以智慧為厚、諸波羅蜜為堅、大慈悲為善縛，能於生死大海渡諸眾生，而於眾生不求價直。<p>「善男子！譬如暴河，漂流迅急，嶮難可畏。中有橋梁，於諸眾生平等，悉與濟渡之樂，而無分別濟渡之想。菩薩法師亦復如是，於煩惱暴河駛流難渡、嶮難可畏、駛流惡道，能於其中作大橋梁，於諸眾生平等施與解脫之樂，而無分別度脫之心。<p>「善男子！譬如闇室然大燈明，於下、中、上一切眾生平等普照，而彼燈明無我、我所照了之想。菩薩法師亦復如是，於無明闇室然智慧燈，於下、中、上一切眾生平等普照，而彼菩薩無我、我所能照之心。<p>「善男子！是名菩薩摩訶薩入十種法行能知法師相應譬喻。<p>「善男子！菩薩摩訶薩入十種法行知不共住法。何等為十？所謂小心、少求、狹劣眾生皆不共住；不起廣心、不起大行、懈怠眾生亦不共住；依止慢心、增上慢、我慢猶如高幢，如是眾生亦不共住；慳嫉、破戒、瞋恨、懈怠、亂心、愚癡眾生皆不共住；貪欲、瞋恚、惱害覺觀等心亦不共住；一切分別、差異分別、種種分別亦不共住；一切蓋障隨煩惱使亦不共住；一切聲聞、辟支佛及世間念亦不共住；一切悕求恭敬、讚歎、禮拜之念亦不共住；一切我、我所心亦不共住。善男子！是名菩薩摩訶薩入十種法行能知不共住法。<p>「復次，善男子！菩薩摩訶薩於十種捨心皆不共住。何等為十？所謂捨於攝受妙法之心亦不共住、捨於聽聞妙法之心亦不共住、捨於教化眾生之心亦不共住、捨於法施眾生之心亦不共住、捨於一切尊重恭敬供養之心亦不共住、捨於降伏魔等之心亦不共住、捨於摧滅外道之心亦不共住、捨於護持妙法之心亦不共住、捨於諸波羅蜜修行之心亦不共住、捨於三聚迴向之心亦不共住。善男子！是名菩薩摩訶薩於十種捨心皆不共住。<p>「善男子！菩薩摩訶薩入十種法行知應化事。何等為十？所謂轉輪王化、帝釋王化、梵王化、聲聞化、辟支佛化、菩薩化、諸佛化、佛國土化、道場化、大眾化。善男子！此諸應化，菩薩摩訶薩皆依眾生諸根性欲。<p>「又，善男子！若諸眾生其心尊重轉輪聖王，持戒、修行十善威儀，彼時菩薩摩訶薩即現轉輪聖王莊嚴之事利益眾生。<p>「又，善男子！轉輪聖王輪寶莊嚴者，千輻具足，純是閻浮檀金，過於人天，非人所為，自願如意功德所生，觀者無厭，餘凡輪王所不能有。<p>「象寶者，其身姝大，鮮白充潔，六牙具足，眾相圓滿，見者無厭，乘空而行，其去迅疾，猶如堙羅婆那、金翅鳥等，殊勝善根福力所生，餘凡輪王所不能有。<p>「馬寶者，其色紺青，厥性良善，猶若婆羅呵馬王，飛空而行，駿疾如風，其猶如意寶珠，隨王所念無不稱意，餘凡輪王所不能有。<p>「摩尼寶者，楞相成就，非工所造，自然而有，具足光明，其色照曜能蔽日、月、星宿、諸火明等，隨其所須一切稱意，餘凡輪王所不能有。<p>「女寶者，膚艶鮮潔，妙相奇挺，黑、白，長、短，肥、瘦得所，威儀、動靜靡不具瞻，世間技術、五明論等無不通達，言音和雅，柔軟微妙，辭韻善巧，辯才成就。如如意寶具足一切勝妙之事，心常安樂諸善法行，餘凡輪王所不能有。<p>「主藏臣寶者，其身廣大，志性堅固。猶如金剛力士毘沙門王，色貌端嚴，言辭流澤，其見聞者無不欣樂，成就肉眼具足慈悲。如如意寶所念皆得，此藏臣寶同彼輪王善根所生，餘凡輪王所不能有。<p>「主兵臣寶者，一切功德、善根所生。如摩尼寶鏡像義故，王所未念，先已成辦。見相即知一切諸事，所依殊勝，無可譏嫌。飛空而行自在無礙，隨王所念導前而去，其所至處靡不摧伏，餘凡輪王所不能有。<p>「如是一切輪王七寶莊嚴化事，皆是菩薩摩訶薩得心自在神力所為，欲與一切眾生安隱樂事。此人王寶及作業者一切殊勝，無可譏嫌，能以實心、深心、柔軟心、隨順法心轉大法輪，受持十善，具足三十二相，教化眾生，是名菩薩摩訶薩轉輪聖王莊嚴大化。<p>「善男子！若諸眾生其心尊重忉利天王，菩薩爾時化作帝釋身，有百眼，處三十三天，說：『一切諸法皆悉無常，汝等應當遠離放逸。』<p>「善男子！若諸眾生其心尊重大梵王，菩薩爾時化作梵王，威儀殊勝，為諸梵眾說四禪等。<p>「善男子！若諸眾生應以聲聞身得度者，不以辟支佛身、不以佛身而可度者，菩薩爾時化作聲聞身，為彼眾生說盡諸苦得無為樂。<p>「善男子！若諸眾生應以辟支佛身得度者，不以聲聞身、不以佛身而可度者，菩薩爾時化作辟支佛身，為說辟支佛道——明一切諸法皆悉無常，樂於空閑寂靜之處，說諸禪定解脫三昧、三摩拔提、四如意足，說辟支佛為大福田——說微妙法教化眾生令其正信。<p>「善男子！若諸眾生應以菩薩身得度者，菩薩爾時以己微妙清淨色身說六波羅蜜、四種寂法、大慈大悲、及諸自在、諸忍、諸地化彼眾生。<p>「善男子！若諸眾生具上根性應以佛身而得度者，菩薩爾時化作佛身，為說十力、四無所畏、十八不共法，示現諸佛殊勝神通化彼眾生。<p>「善男子！若諸眾生應以勝妙莊嚴清淨佛土而得度者，菩薩爾時即變三千大千世界平坦如掌，無有高下，其地柔軟如迦隣陀草，其有觸者無不受樂。或如琉璃、頗梨等色，或出優羅伽、栴檀之香，無諸惡趣，亦無女人、黃門之身。或作種種莊嚴七寶之山、種種奇異華果香樹，無諸黑山、坑坎、堆阜、沙礫、荊棘、雜穢草木，現此勝事化彼眾生。<p>「善男子！若諸眾生應見勝妙莊嚴道場而得度者，菩薩爾時示現莊嚴道場之樹，其形高廣十二由旬，根盤幽固，不可傾動，以閻浮檀金為莖，金、銀、琉、璃頗梨、馬瑙、種種諸寶以為枝葉，又現無量天女之身化彼眾生。<p>「善男子！若諸眾生應見勝眾而得度者，菩薩爾時即現大威德天、諸龍、夜叉、乾闥婆、阿修羅、迦樓羅、緊那羅、摩睺羅伽、釋提桓因、梵天王、四天王，或為聲聞得四無礙及俱解脫，或為菩薩住第十地得首楞嚴三昧化彼眾生。<p>「善男子！是名菩薩摩訶薩入十種法行能知應化事。<p>「善男子！菩薩摩訶薩入十種法行知諸善根勝妙果報。何等為十？所謂，善男子！譬如因彼虛空月形即見水中種種月像，而虛空月不至水中。善男子！如是，諸善根業行因緣而有種種勝妙果報，隨心所樂一切成就。如虛空月不至水中，如是所作諸善因緣不至於果，雖不至果，而依彼諸善根因緣有勝妙果報差別不同。<p>「善男子！譬如業行因緣於彼孔雀一毛輪中見種種色；如是，菩薩摩訶薩依諸善根業行因緣而有無量果報差別。如彼業行不至毛輪，雖復不至，而依彼業因緣力故於毛輪中有種種色。如是，所作諸善根業不至於果，雖不至果，而依彼諸善根因緣有勝果報差別不同。<p>「善男子！譬如依彼勝妙善根於虛空中雨種種華，如是諸華具足妙好色、香、味、觸，而彼善根不至華中，以諸善根與虛空華相各異故。如是，所作善根業行不至於果，雖不至果，而依彼善業因緣有勝果報差別不同。<p>「善男子！譬如依彼勝妙善行於虛空中自然而作種種伎樂、微妙音聲、歡娛之事以為供養，然彼善行不至伎樂音聲等中，以此善行與諸伎樂相各異故。其相雖異，而依彼業有虛空中種種伎樂。如是，依諸善根業行因緣有勝果報，然彼善行不至於果，雖不至果，而依彼善根因緣有勝果報差別不同。<p>「善男子！譬如虛空雜色虹起，依彼四大增上因緣，而彼四大不至虹中。雖不至虹，以彼四大因緣力故，生諸虹色種種不同——地大因緣而生黃色、水大因緣生於青色、火大因緣生於赤色及諸綺色、風大因緣生虹輪相。如是，依諸善根增上因緣而有勝妙果報具足。<p>「善男子！譬如輪王受持十善業道因緣得七寶具足及自然粳糧不假種殖，而彼受持十善業道因緣不至七寶、亦復不至自然粳糧，以依受持十善業道因緣而有輪王勝妙果報。如是，善發勝心、善起諸行、善能受持善根力故，有彼輪王勝妙果報，然彼業因不至果中，故說因果不相似。<p>「善男子！譬如諸天勝善因緣，自然而有曼陀羅華、諸妙天宮、百味甘饍，而彼善根不至果中，非不依彼善根因緣而有諸天勝妙果報。<p>「善男子！譬如殊勝如意神通因緣力故，於彼石壁無所障礙，而彼神通因緣不至無障礙中，而依彼神通因有無障礙。如是，不放逸善根因緣有彼勝妙果報。<p>「善男子！譬如依風生火，離彼不生。火既生已，力能成熟光色明照，而彼火性不從風來——以彼明色、熱觸風中無故。如是，一切善根果報從因緣生。應知，善男子！譬如法行比丘得無漏善根功德，自在隨念即成虛空處一切入——地、水、火、風，青、黃、赤、白——自在成就，無有障礙。而彼無障礙心不至虛空，無障礙等雖不至彼，而即念能成無障礙事，是故不離彼心能成地等無障礙事。如是，一切無漏善根因緣而有果報勝事。<p>「善男子！是名菩薩摩訶薩入十種法行能知諸善根勝妙果報。<p>「善男子！菩薩摩訶薩入十種法行能知得無漏善根勝妙果報。何等為十？所謂六通、三明、八解脫、八勝處、十一切入、十自在、十諦、九次第定、三摩拔提、十力、十智。<p>「善男子！何者是六通？所謂天眼、天耳、他心智、宿命智、如意通智、漏盡智，是名六通。<p>「善男子！菩薩摩訶薩天眼者，具足一切善根功德，無礙、無著、無量、無障、無住、無行、無錯、無謬，能如是見，無可譏嫌。不與一切世間聲聞、辟支佛共，遠離一切煩惱及一切煩惱習氣，不謬見、不謬記。菩薩摩訶薩天眼見諸眾生——若生、若死，若好、若醜，若麁、若妙——隨彼眾生業行所造、稱其因果，能如實知。菩薩摩訶薩天眼畢竟能得佛智、畢竟成就佛智，是名菩薩摩訶薩天眼。<p>「善男子！菩薩摩訶薩天耳者，無有障礙，具足一切善根功德，過一切凡夫、釋提桓因、四天王、天、龍、夜叉、乾闥婆、阿修羅、迦樓羅、緊那羅、摩睺羅伽、聲聞、辟支佛。以此勝妙無所障礙清淨天耳聞一切聲——天、龍、夜叉、乾闥婆、阿修羅、迦樓羅、緊那羅、摩睺羅伽聲，乃至蚊、虻、蠅、蟻等聲。聖人、非聖人聲皆悉得聞，而於聖人聲不起樂心、於非聖人聲不起厭心。聞凡夫聲不生下想，聞聲聞、辟支佛聲不生勝想。聞非聖人聲，聽不生厭；聞聖人聲，聽不生樂。於一切聲不生美惡之想，雖聞一切聲悉如響空，離我、我所，寂靜空故，不著耳入、不著聲入，是名菩薩摩訶薩天耳。<p>「善男子！菩薩摩訶薩他心智者，菩薩摩訶薩如實知自心；以如實知自心故，如實知一切眾生心——所謂如實知貪心、離貪心。菩薩摩訶薩如實知貪心而不生瞋、知離貪心而不生憙，唯於貪心眾生生於大悲、於離貪心眾生生於大慈。如是，如實知瞋心、離瞋心，癡心、離癡心，愛心、離愛心，取心、離取心，染心、離染心，思量心、不思量心，三昧心、離三昧心，如實知解脫心、不解脫心。菩薩摩訶薩如是如實知眾生心，於未得解脫眾生不生瞋心、得解脫眾生不生憙心，唯於未得解脫眾生生大悲心、得解脫眾生生大慈心。如實知一切法唯是一心，而於彼心、此心不生貪著。菩薩摩訶薩彼知他心智如實知一切眾生心；彼諸眾生，若菩薩不與念力，則不能知菩薩心，乃至天眼亦不能知，一切聲聞、辟支佛亦不能知，何況無智凡夫而能得知？是名菩薩摩訶薩他心智。<p>「善男子！菩薩摩訶薩宿命智者，一切善根具足故，能知自身過去無量宿命及一切眾生過去無量宿命，能知一生、二生、百生、千生、百千萬生，乃至無量阿僧祇生、無量百千億那由他生，善知劫成、善知劫壞，乃至善知無量阿僧祇劫成、劫壞，乃至善知無量無邊百千億那由他劫數成、壞，善知大劫成、善知大劫壞，善知大劫百劫、善知大劫千劫、善知大劫百千劫、百千萬劫，乃至善知大劫無量百千萬劫。菩薩摩訶薩彼宿命智，唯除諸佛如來及住地菩薩，一切世間天、人、聲聞、辟支佛之所迷悶。菩薩如是知我於彼處如是生、如是姓、如是色、如是名、如是飲食、如是命、如是住、如是長短、如是闊狹、如是好醜、如是苦樂，我於彼死生於某處、於彼處死於此處生，如是生、如是姓、如是色、如是名、如是飲食、如是命、如是住、如是長短、如是闊狹、如是好醜、如是苦樂。如知己身，知一切眾生身亦如是知；乃至蚊、虻、蠅、蟻等亦如是知。菩薩摩訶薩彼宿命無礙、無著、無住、無障、無滯，不失時，與大慈大悲相應，甚深不可思量，遠離使煩惱及習氣煩惱，一切清淨、功德、智慧以為莊嚴，是名菩薩摩訶薩宿命智。<p>「善男子！何者是菩薩摩訶薩如意通智？所謂一切福德智慧成就無障礙、自然無分別，無量阿僧祇百千萬億那由他劫修行布施、持戒、忍辱、精進、禪定、三昧、三摩拔提，智慧增上自身力故、如來淨天增上緣故，是菩薩彼如意現前自然無障礙，勝一切世間，而作利益眾生。是菩薩如是隨心欲住能如是住、隨心欲示現如是境界能如是示現。<p>「是菩薩一切處自在如意通示現無障礙。是菩薩應以一眾生形相現一切眾生形相而可化者，是菩薩為彼現一眾生形色示現為一切眾生形色，隨彼眾生應受道器現諸化身作種種事、種種言語、種種威儀而現在前。是菩薩心念一切眾生色像欲作一切佛像，即時能現一切眾生色像成一切佛像；是菩薩心念一切佛色像欲作一切眾生色像，即時能成一切佛色像成一切眾生色像。是菩薩念欲令成劫壞，即示成劫壞，彼諸眾生即見成劫作壞劫；是菩薩欲令壞劫作成劫，即能示現壞劫作成劫，彼諸眾生即見壞劫作成劫，如是一切成壞而示現成壞。是菩薩如是念欲令一劫示現一日初分即能示現，彼諸眾生即見一劫為日初分；是菩薩以日初分示現一劫，彼即如是成，彼諸眾生亦如是見。是名菩薩摩訶薩變化如意通。<p>「菩薩摩訶薩現前如意通者，是菩薩依不可思議功德、智慧增上自然無心現前，成就一切事不壞而能現前，是名菩薩摩訶薩現前如意通。<p>「善男子！何者是菩薩摩訶薩自然如意通？若諸眾生應如是信、如是見種種形色、種種威儀，是菩薩——不思量、不分別——自然而現色，是名菩薩摩訶薩自然如意通。<p>「是菩薩若干世界眾生應見諸佛出世而可度者，即時示現爾所世界佛出於世，從兜率天退、入胎、出胎、出家、苦行、詣道場降伏魔、成正覺、轉法輪、現大涅槃，如是教化彼諸眾生。<p>「善男子！菩薩摩訶薩如是如意通無量境界，是名菩薩摩訶薩如意神通智。<p>「善男子！何者是菩薩摩訶薩漏盡智通？善男子！菩薩遠離四漏：所謂欲漏、有漏、見漏、無明漏。菩薩摩訶薩遠離如是等漏，不復受生。是菩薩更不受生，而能隨順可化眾生示現一切處生，是名菩薩自然不休息行於菩薩道。是名菩薩摩訶薩六通。<p>「善男子！何者是菩薩摩訶薩三明？所謂天眼智明、宿命智明、漏盡智明。<p>「善男子！何者名為智？有天眼智、天眼明。云何為天？彼清淨天、勝妙上天等天眼智。菩薩摩訶薩畢竟得彼天眼智——清淨天者，謂聲聞、辟支佛、菩薩、諸佛如來；勝妙上天者，謂諸佛如來於聲聞、辟支佛、天等為上。是菩薩摩訶薩得彼諸佛如來天眼，是名初明。<p>「善男子！何者是菩薩摩訶薩宿命智明？善男子！諸佛如來過去、未來、現在無有境界不知、不見、不覺，菩薩摩訶薩得彼境界、彼宿命智明，此明不同一切聲聞、辟支佛，是名第二明。<p>「善男子！何者是菩薩摩訶薩漏盡智明？菩薩摩訶薩遠離四漏及煩惱習氣，所謂欲漏、有漏、見漏、無明漏。菩薩摩訶薩證見道時，即得遠離如是等煩惱及煩惱習氣，非但證斷煩惱障法，亦復不同聲聞、辟支佛等。得漏盡已，於一切生處及教化一切眾生而無障礙，是名菩薩漏盡智明。是名菩薩摩訶薩三明。<p>「善男子！何者是菩薩摩訶薩八解脫？所謂有色見色，是名初解脫；內有色相見外色，是名第二解脫；信淨是名第三解脫；是菩薩過一切色相，滅一切有對相，不念一切異相，知無邊虛空即入無邊虛空行，是名第四解脫；是菩薩過一切虛空無邊相，知無邊識即入無邊識行，是名第五解脫；是菩薩過一切無邊識相，知無所有即入無所有處行，是名第六解脫；是菩薩過一切無所有處，知非有想非無想安隱即入非有想非無想處行，是名第七解脫；是菩薩過一切非有想非無想行，滅一切受、想，入滅盡定行，是名第八解脫。<p>「善男子！云何有色見色？有色者皆是因緣而生，見空無壽者能如是見得脫於縛，是名解脫。<p>「云何內有色相見外色？見空無壽者皆是因緣生，能如是見得脫於縛，名為解脫。<p>「云何信淨？淨者，若分別淨、不淨相名為邪見，以信淨故得脫於縛，名為解脫。<p>「過一切色相，滅一切有對相，不念別異相，知無邊虛空即入無邊虛空行。無量虛空虛空空，能如是知得脫於縛，名為解脫。<p>「過一切虛空知無邊識即入無邊識行。無量識、無邊識，此無邊識即是空，能如是知得脫於縛，名為解脫。<p>「過無邊識知無所有少即入無所有行——所有者，名為貪、瞋、癡煩惱。入無所有行者滅彼煩惱，能如是知得脫於縛，名為解脫。<p>「過無所有者知非有想非無想安隱即入非有想非無想行。非有想者，性空寂靜；非無想者，以依因緣而有。能如是見得脫於縛，名為解脫。<p>「過一切非有想非無想，滅一切受、想，入滅盡定行。是菩薩如是見，想如陽焰、受如泡，想即是受、受即是想，無知者、無壽者，能如是見得脫於縛，名為解脫。<p>「善男子！何者是菩薩摩訶薩八勝處？所謂有色見色，彼色中得自在而知、彼色中得自在而見，是名初勝處。<p>「內身有色想見外色——若好、若醜——彼色中得自在而知、彼色中得自在而見，是名第二勝處。<p>「內身有色相見外色無量——若好、若醜——彼色中得自在而知、彼色中得自在而見，是名第三勝處。<p>「內身有色相見外色少——若好、若醜——彼色中得自在而知。彼色中得自在而見，是名第四勝處。<p>「內身有色相見外色青，見青色青色、青光。譬如優摩歌華青見青色青色、青光；菩薩亦復如是，內有色相見外色青，見青色青色、青光。彼色中得自在而知、彼色中得自在而見，是名第五勝處。<p>「內身有色相見外色黃，見黃色黃色、黃光。譬如伽尼歌羅華黃見黃色黃色、黃光；菩薩摩訶薩亦如是，內身有色相見外色黃，見黃色黃色、黃光。彼色中得自在而知、彼色中得自在而見，是名第六勝處。<p>「內身有色相見外色赤，見赤色赤色、赤光。譬如槃頭視婆華赤見赤色赤色、赤光；菩薩摩訶薩亦如是，內身有色相見外色赤，見赤色赤色、赤光。彼色中得自在而知、彼色中得自在而見，是名第七勝處。<p>「內身有色相見外色白，見白色白色、白光。譬如優沙私多羅白見白色白色、白光；菩薩摩訶薩亦如是，內身有色相見外色白，見白色白色、白光。彼色中得自在而知、彼色中得自在而見，是名第八勝處。<p>「是名菩薩摩訶薩八勝處。
。
<juan>佛說法集經卷第三<p>元魏天竺三藏菩提流支譯<p>「善男子！何者是菩薩摩訶薩十一切入？所謂地一切入、水一切入、火一切入、風一切入、虛空一切入、青一切入、黃一切入、赤一切入、白一切入、識一切入，是名十一切入。是菩薩若欲以一切界入一界者即一切界入一界，所謂入地界；若欲以一切界入一界者即一切界入一界，所謂入水界；若欲以一切界入一界者即一切界入一界，所謂入火界；若欲以一切界入一界者即入一界，所謂入風界；若欲以一切界入一界者即入一界，所謂入虛空界；若欲以一切入入一入即入一入，所謂青入；若欲以一切入入一入即入一入，所謂黃入；若欲以一切入入一入即入一入，所謂赤入；若欲以一切入入一入即入一入，所謂白入；若欲以一切入入一入即入一入，所謂識入。<p>「若欲以一切地、水、火、風、空、青、黃、赤、白、識入一入即入一入，是故名為一切入入一。一入即成一切入，是故名為一切入。是名菩薩摩訶薩十一切入。<p>「善男子！何者是菩薩摩訶薩十自在？所謂命自在、心自在、物自在、業自在、生自在、如意自在、信自在、願自在、智自在、法自在，是名菩薩摩訶薩十自在。善男子！得上甘露名為命自在；能知一切唯是一心，名為心自在；於其掌中出諸珍寶，亦以虛空而為庫藏，名為物自在；遠離一切煩惱、煩惱習氣及無明使，名為業自在；於禪定解脫三昧、三摩跋提隨意迴轉，名為生自在；於一切行自然而行，名為如意自在；於一切入中得自在觀，名為信自在；即生心時，現前成就一切諸事，名為願自在；一切身、口、意業以智為本，名為智自在；現得平等真如法界、實際無垢智慧，名為法自在。<p>「復次，善男子！得命自在故，對治一切世間死怖畏；得心自在故，對治一切世間煩惱怖畏；得物自在故，對治一切世間貧窮怖畏；得業自在故，對治一切世間惡行怖畏；得生自在故，對治一切世間惡道怖畏；得如意自在故，對治一切世間追求怖畏；得信自在故，對治一切世間謗法罪怖畏；得願自在故，對治一切世間心念縛怖畏；得智自在故，對治一切世間云何疑刺怖畏；得法自在故，對治一切世間大眾怖畏。<p>「復次，善男子！遠離殺生之罪，與一切眾生無瞋害心，是命自在因；於受樂眾生無障礙大慈、於受苦眾生無障礙大悲，是心自在因；平等心捨一切事，及迴向大菩提，是物自在因；入一切所作業——所謂清淨身、口、意業——是業自在因；以菩提心為本，攝取一切善根、十善業道，是生自在因；以一切供養、恭敬、禮拜、讚歎，象馬車乘捨與眾生，是如意自在因；於三寶中教化一切眾生，是信自在因；與一切眾生清淨身、口、意業，是願自在因；遠離供養、恭敬、飲食貪心，能施一切眾生法食，是智自在因；平等教化一切眾生，說一切眾生平等法界，說一切眾生諸佛如來以為法身、非飲食身，是法自在因。是名諸菩薩摩訶薩得十自在。<p>「善男子！何者是菩薩摩訶薩十諦？所謂世諦、第一義諦、相諦、差別諦、觀諦、事諦、生諦、盡無生智諦、入道智諦、集如來智諦，是名十諦。<p>「善男子！世諦者，所謂有限齊名數為他人說，狹劣不廣，是名世諦。<p>「第一義諦者，所謂甚深空相應法，無有限齊，不斷絕處，非他因緣，平等一相，無有高下，不亂不靜相、一切法真如相，是名第一義諦。<p>「相諦者，所謂逼惱者苦相、生者集相、淨者滅相、乘者道相，是名相諦。<p>「復次，善男子！知一切法自性無我相、證道相、作證相，是名相諦。如是知一切法自性淨相、知自性遠離相、知自性空相、知自性不生不滅相，證道相、作證道相，是名相諦。<p>「差別諦者，一切法皆是一相，依他因緣而差別說——一相者，所謂空相，彼空依他差別而說。<p>「又復，一切法無相、無願、無行，不生、不滅，彼一切差別皆是空相、皆悉是空、不相違相，是名差別諦。<p>「何者是觀諦？觀者徹觀故，數見、思惟、知、見、覺，證智，於彼境不相違背，是名觀諦。<p>「事諦者，所謂事智——事者，謂陰界入——知彼陰界入唯是因緣生，無事、無壽者，能如是知而證於道，是名事諦。<p>「何者是生諦？所謂依彼知斷煩惱、依彼行斷煩惱、依彼道斷煩惱，而得十力、四無畏、十八不共法，復證一切法、得一切如來勝自在法，是名生諦。<p>「盡無生智諦者，說一切有為法盡，彼有為法盡不盡以盡無盡。若盡有盡者即有盡盡，是故盡不盡。是故，盡不生、不滅，是名盡無生智諦。<p>「何者是入道智諦？以何等智、以何等道、以何等功德聚集、以何等智聚集，知一切法不生、不滅，依彼法自入、令他入，是名入道智諦。<p>「何者是集如來智諦？謂法雲地、如來地中間，集如來智諦得彼自然道證如來智，是名集如來智諦。<p>「是名菩薩摩訶薩十諦。<p>「善男子！何者是諸菩薩摩訶薩九次第入三摩拔提？<p>「菩薩摩訶薩離諸欲、諸惡不善法，有覺、有觀，離生喜樂，入初禪行。善男子！離諸欲者，謂初禪所對愛染法，遠離彼法名離諸欲。離諸惡不善法者，謂因貪、瞋、癡起殺生、偷盜、邪婬、妄語、兩舌、惡口、綺語、貪瞋、邪見，是名諸惡不善法，遠離彼法是名初禪。有覺者，謂共覺故。何者是覺？依何境界？隨順初禪是覺有種種異名，謂知、覺、思惟、觀集、定等，是名為覺。何者是觀？即彼隨順初禪覺行思惟、觀受欲定知覺，是名為觀。依於厭行共彼有覺、有觀而成初禪，依於厭行共彼有喜、有樂而成初禪，是名有喜有樂入初禪行。行者，所謂受持護念喜、樂、知等，是名為行。菩薩摩訶薩住初禪中得無生法忍增上欲心，是故入禪求無生法忍。<p>「是菩薩摩訶薩為得轉勝無生法忍欲求心故，於彼初禪中生不堅固心，是故菩薩捨彼初禪求第二禪。是菩薩離彼初禪有覺觀心，滅於彼心、離於彼心、淨於彼心、寂靜彼心，為入第二禪、為成就第二禪思惟行。是菩薩離彼覺觀，內淨心一處，無覺、無觀，定生喜樂，入第二禪行。內淨者，謂對治障彼第二禪法。菩薩寂靜，彼法清淨無濁，是名內淨。心一處者，謂滅彼初禪一切覺觀，寂靜一味猶如大海。善男子！譬如一切諸水入於大海皆同一味，所謂醎味。如是，菩薩摩訶薩入第二禪，滅彼初禪一切覺觀，寂靜一味，無覺、無觀，是名得無覺無觀三昧。是菩薩依彼三昧生喜——謂於佛、法、僧中生於喜心——依彼喜心，諸善功德自然滿足。<p>「是菩薩為彼無生法忍增勝光明、轉轉光明、轉轉勝妙、轉轉柔軟，得上欲心。是菩薩依彼無生法忍上欲心故，於彼第二禪中不住、不樂，更求勝上第三禪行。是菩薩生如是心，知彼喜心障第三禪及障無生法忍，是故菩薩離喜行，捨憶念安慧、身受樂——是樂聖人亦說、亦捨——遠離喜樂，入三禪行。是菩薩得三昧樂，厭於彼喜，生如是心：『此無喜樂，是無常樂、是盡滅法，非常、非恒，非真實樂、非究竟樂。』是菩薩知如是已，轉轉復得彼無生法忍增上欲心。<p>「是菩薩依彼無生法忍增上欲心不樂苦樂，是菩薩遠離苦樂，先滅憂喜，不苦、不樂，捨念清淨，入四禪行。是菩薩得第四禪三摩拔提，柔軟心、自在心、寂靜心、光明心、正直心，以彼一切樂事捨與一切眾生。是菩薩與一切眾生現前安隱樂時，即得無生法忍光明現前。是菩薩得彼無生法忍光明現前故，令行速疾。<p>「是菩薩於彼第四禪勝妙樂中不生樂心，遠離彼樂，捨念清淨，唯見虛空現前。是菩薩過一切色相、滅一切有對相、不念種種相，知無邊虛空即入無邊虛空行。是菩薩如是觀色略有二種：一者、四大，二者、依四大。四大者，謂地、水、火、風；依四大者，謂色、香、味、觸。如是廣有八種色，離彼一切色相無彼色相。滅彼色相故，言過一切色相。隨何等法有其色相，彼法必有礙相。是故，過一切色相、滅一切有對相，不念、不行種種異相。以過種種異相、以不念種種異相故，唯見虛空相。是故，菩薩知無量虛空即入無邊虛空行。是菩薩入無邊虛空處三昧生如是心：『虛空無邊、虛空無際、虛空無崖，隨何等法以無邊等故，彼法無有前際、中際、後際。』如是觀一切法無前、中、後際。是菩薩入如是三昧，即於一切眾生起大慈心、即於一切法得平等智而現在前，是菩薩爾時於無生法忍中始得勝進光明現前。<p>「是菩薩過一切無邊虛空相，現前知無邊識相，入無邊識處行。是菩薩生如是心：『是無邊虛空相唯是識想分別。』是菩薩得如是心，知一切唯是識相，是識無量無邊。是菩薩入如是三昧得無生法忍，非究竟成就無生法忍。<p>「是菩薩過一切無邊識相處現前知無所有處，入無所有無少處行。無所有者，無彼所有。何者是所有？謂貪、瞋、癡分別，種種分別、虛妄分別，一切有為法皆從虛妄分別心生。無彼所有，故言無所有。無少者，如向所說，法中少相、細相、微相等名為少相。無彼少相，故言無少。過彼一切麁細相故，言無所有、無少。是菩薩住如是三昧得轉勝無生法忍光明現前。<p>「是菩薩為得彼無生法忍，不樂彼無所有無少三昧，是菩薩更求增上三昧生勝欲心。是菩薩轉求增上三昧勝行，生如是心：『是無所有無少行相亦是細相，虛妄分別故。』次觀非相非非相。何等法是非相非非相？非相者是空，非非相者從因緣生。菩薩爾時得非相非非相三昧現前，是菩薩過一切無所有處少相入非想非非想處三昧行。菩薩住於彼處生如是心：『彼非想非非想處無所可樂。』是菩薩遠離彼處。<p>「是菩薩遠離彼處，即時一切法不生不滅現前。是菩薩知一切法不生、不滅，見一切法自性寂滅，是菩薩不行、不住，菩薩爾時得勝上清淨無生法忍。是菩薩自此以上得自然不休息菩薩道。<p>「是名菩薩摩訶薩九種次第入三摩拔提。<p>「善男子！何者是菩薩摩訶薩十力？所謂信力、內力、修行力、忍辱力、智力、離力、聞慧力、樂說力、功德力、如實修行力。<p>「善男子！何者是信力？信力者，菩薩摩訶薩信何等何等法，彼彼法中隨心即成決定信力。是菩薩於信力中，一切世間天、人、諸魔不能擾動，是名菩薩摩訶薩信力。<p>「善男子！何者是菩薩摩訶薩內力？菩薩起貪心時，修不淨觀即滅貪心；起瞋心時，修行大慈即滅瞋心；起癡心時，修因緣行即滅癡心。是菩薩若為他人呵罵、打縛，生如是心：『此聲如響，呵罵等如夢。』菩薩爾時得平等智，信知打罵、繫閉等唯是自業，能如是見即時消滅。是菩薩知此身中有何等事——所謂逼惱、割截等事——如水中月，菩薩爾時得平等智，能如是知即時消滅。舉要言之，菩薩能知諸煩惱門皆是清淨門，是名菩薩摩訶薩內力。<p>「善男子！何者是菩薩摩訶薩修行力？謂信行地力、見道地力所有對治障法，而彼障法所不能障是菩薩。彼信行地中、見道地中，一切世間天、人、魔、梵不能擾動，是名菩薩摩訶薩修行力。<p>「善男子！何者是菩薩摩訶薩忍辱力？若菩薩為他所罵而不加報，以得如響平等智力故；若菩薩為他人所打而不加報，以得鏡像平等智力故；若菩薩為他所惱而不加報，以得如幻平等智力故；若菩薩為他所瞋而不加報，以得內清淨平等智力故；世間八法所不能染，以得世法清淨平等智力故；一切煩惱不能染、不能勝，以得集因緣平等智力故。舉要言之，是菩薩見一切染法門皆是清淨門，是名菩薩摩訶薩忍辱力。<p>「善男子！何者是菩薩摩訶薩智力？謂菩薩摩訶薩知陰、界、入空，不生、不滅，以何等智能集大菩提。於彼智中一切諸魔、外道、邪見現作佛形所不能動、亦不擾亂、不能令疑，是名菩薩摩訶薩智力。<p>「善男子！何者是菩薩摩訶薩離力？若菩薩身住一處，一切眾生到菩薩所惡口毀罵、誹謗菩薩，亦復毀罵佛、法、僧寶，或捉菩薩若割、若截，菩薩爾時於彼眾生不生惱害及以瞋心、亦復不起煩惱使心及習氣煩惱心。若有眾生來化菩薩令起諸惡，菩薩爾時化令從己，於三寶中得堅固心，是名菩薩摩訶薩離力。<p>「善男子！何者是菩薩摩訶薩聞慧力？善男子！菩薩摩訶薩多聞聞持聞慧海藏，聞慧聚集，是菩薩成就如是多聞慧力。若三千大千世界眾生懷種種疑詣菩薩所，一時發問各異不同，菩薩爾時其心不動，以一音答斷一切疑。如是，百千萬劫種種疑問，菩薩一時一音而答，是名菩薩摩訶薩聞慧力。<p>「善男子！何者是菩薩摩訶薩樂說力？菩薩在於百千萬那由他大眾中說法，彼菩薩不思惟、不分別何等何等眾生樂何等何等法，菩薩隨彼眾生而為說法。菩薩說法不失字義，亦不重說、不遲疾說、不惡聲說、不多少說，是名菩薩摩訶薩樂說力。<p>「善男子！何者是菩薩摩訶薩功德力？菩薩若於樹下、若在自舍、若在空處，一切諸魔及其眷屬詣彼菩薩為作破壞、為欲擾亂，然彼諸魔及其眷屬不能壞亂彼菩薩行。彼諸魔眾而自驚怖，破壞離散，自見摧滅，無有救者。彼諸魔眾所持器仗，刀、劍、鉾、矟、長鉤、鉞斧、鬪輪、羂索、弓箭、戈戟，如是等事猶如雲雨，以彼菩薩摩訶薩功德力故，即時變成種種諸華，所謂曼陀羅華、摩訶曼陀羅華、盧遮華、摩訶盧遮華、陀羅華、摩訶陀羅華、瞻婆華、修摩那華、優波羅華、鉢頭摩華，如是等種種諸華如雲雨下供養菩薩。彼諸魔眾所有種種麁獷言語聞者驚怖，如是等聲以是菩薩功德力故，即時變成種種讚歎微妙音聲。是時菩薩於彼諸魔種種麁惡六塵境界，以是菩薩功德力故，彼惡境界即滅不現。是時菩薩即隨心念而虛空中一切妙境即時現前，是菩薩依自功德增上因緣以彼虛空而為庫藏，於自掌中成就一切殊勝財寶而現在前，悉令一切眾生受用，是菩薩掌中勝妙珍寶皆由自力功德而成。善男子！若以劫壽說是菩薩功德之力不可得盡，是名菩薩摩訶薩功德力。<p>「善男子！何者是菩薩摩訶薩如實修行力？善男子！菩薩摩訶薩有十種如實修行力。何者為十？所謂布施修行力、持戒修行力、忍辱修行力、精進修行力、禪定修行力、般若修行力、方便修行力、願修行力、力修行力、智修行力，是名菩薩摩訶薩波羅蜜相應十種如實修行力。善男子！諸菩薩摩訶薩其餘一切無量如實修行力皆悉攝在十種如實修行力。<p>「善男子！何者是菩薩摩訶薩布施修行力？善男子！菩薩摩訶薩無有一物悋而不捨；唯除惱害諸眾生事。菩薩隨何等心能行施者，而彼施心唯除諸佛如來及得忍菩薩，餘一切眾生不能得信，何況能知？是名菩薩布施修行力。<p>「善男子！何者是菩薩持戒修行力？善男子！菩薩持戒修行力有十種。何者為十？所謂聲聞持戒修行、辟支佛持戒修行、菩薩持戒修行、攝受一切善法持戒修行、求善知識不捨持戒修行、護攝受妙法持戒修行、常為利益他持戒修行、迴向大菩提持戒修行、常寂靜入三昧持戒修行、斷煩惱及煩惱習氣持戒修行。善男子！諸菩薩等善能分別微密持戒，以是義故，彼諸菩薩所修持戒非一切種智人不能得知，是名菩薩摩訶薩持戒修行力。<p>「善男子！何者是菩薩忍辱修行力？菩薩摩訶薩有三種忍辱：所謂諸苦忍辱、他所加惡不報忍辱、知諸法無生忍辱。善男子！諸苦忍辱者，以知自作業故；不報惡忍辱者，以於一切眾生得一子心故；諸法忍辱者，以於一切法得無生智故。是名菩薩三種忍辱。善男子！是名菩薩摩訶薩忍辱修行力。<p>「善男子！何者是菩薩摩訶薩精進修行力？善男子！菩薩隨何等處、隨何等行，為成就彼善法修行力故，彼彼法中生如是心：『我成就此善法，為令一切眾生同得故。』是名菩薩摩訶薩精進修行力。<p>「善男子！何者是菩薩摩訶薩禪定修行力？善男子！菩薩不見一法而非寂靜、見一切法自性寂靜，滅一切諸覺，遠離心、意、意識，不生、不滅，不動、不亂。是菩薩不見自心定、他心亂，不見離自身、不見離他身更有三昧，而能修習一切功德精進不息，是名菩薩摩訶薩禪定修行力。<p>「善男子！何者是菩薩摩訶薩般若修行力？善男子！菩薩不見一法離因緣集、不見一法離於空、無相、無作解脫、不見一法離虛空解脫，而能修習助菩提法，精進不息，亦化眾生而不休息，是名菩薩摩訶薩般若修行力。<p>「善男子！何者是菩薩摩訶薩方便修行力？善男子！菩薩摩訶薩不見自身而常護自身密行、不見眾生而常教化眾生不息、不見煩惱而常守護諸情根行，菩薩見一切色不離佛色而常求見諸如來色、菩薩聞一切聲不離諸法聲而常求聞法無有厭足，不見世間而常厭離一切世間、不見涅槃而為得涅槃捨於一切內外之物、不見佛及菩提而恒為得佛及菩提而常作百千萬願現前修行，是名菩薩摩訶薩方便修行力。<p>「善男子！何者是菩薩摩訶薩願修行力？善男子！菩薩摩訶薩不見一法增、不見一法減，而能隨喜一切眾生所作善根迴向阿耨多羅三藐三菩提，亦以自己一切善根共諸眾生迴向阿耨多羅三藐三菩提，而作是言：『我因此諸善根必成阿耨多羅三藐三菩提，我因此諸善根成就如是如是佛國土，我因此諸善根得如是如是大眾。』菩薩如是大願成就不可破壞。是菩薩修持淨戒，不破、不漏，不點、不污，智者讚歎。是菩薩住彼如是淨持戒中，所作大願皆悉成就，是名菩薩摩訶薩願修行力。<p>「善男子！何者是菩薩摩訶薩力修行力？若有眾生現作佛身，詣菩薩所欲退菩薩菩提之心而作是言：『何處當有此菩提法？』廣說種種破壞之言。然是菩薩不可得退轉、不可破壞轉，念菩提轉、念道場、念降伏魔、念轉法輪、念大慈悲，於彼破壞眾生、邪教眾生不生惡心，而以慈悲還教彼人置於善法，而是菩薩不失淨信、精進、正念、三昧、般若等力。是菩薩依彼不退轉力令無量阿僧祇眾生得佛菩提、入佛菩提，是名菩薩摩訶薩力修行力。<p>「善男子！何者是菩薩摩訶薩智修行力？善男子！菩薩如實知一切法無有眾生，不生、不老、不病、不死，唯見於法離我、我所。是菩薩依如是知諸法智力令無量阿僧祇眾生入彼智中。是菩薩一切世間諸魔外道尚不能轉彼真如心，何況迴置世間法中？是名菩薩摩訶薩智修行力。<p>「善男子！是名菩薩摩訶薩十種修行力。<p>「善男子！何者是菩薩摩訶薩十智？所謂苦智、集智、滅智、道智、於苦中法智、於集滅道中法智、陰智、界智、入智、過去未來智、於道及果智，是名諸菩薩十智。<p>「善男子！何者是苦智？謂苦中苦智、於苦中集智、於苦中滅智、於苦中道智。復次，善男子！於苦空智、空無相智、苦無願智、苦因緣生智，唯是苦生如是苦中苦智。復次，善男子！知無明智、知愛智、知取智，名為苦智。<p>「善男子！何者是集智？隨何等法集彼集，彼智中集智，彼集唯是苦，是名集智。復次，善男子！知愛是集智，名為集智。<p>「善男子！何者是滅智？謂過去無所從來智、未來不生智、現在不住智，是名滅智。復次，善男子！知過去法不滅，知未來、現在法不滅，是名滅智。<p>「善男子！何者是道智？謂苦智、集智、滅智、道智中求道智、知道智，是名道智。善男子！何者是於苦中法智、集、滅、道中法智？菩薩生如是心：『此苦、集、滅、道唯是法。』如是知於苦中法智、於集、滅、道中法智，是名苦中法智乃至道中法智。<p>「善男子！何者是陰智？謂五陰中如幻夢智、五陰一合智、聚集智、和合智，是名陰智。復次，知色如聚沫、知受如水泡、知想如陽焰、知行如芭蕉、知識陰如幻，是名陰智。<p>「善男子！何者是界智？謂地界法界，而法界非堅相；如是水界法界，而法界非濕相；火界法界，而法界非熱相；風界法界，而法界非動相，如是知名為知界。復次，善男子！知微細智是名性智。知一切法根本，名為界智。復次，善男子！苦智、集智、滅智、道智，名為界智。復次，善男子！有二界：謂有為界、無為界。彼有為、無為中智，名為界智。復次，善男子！眼界、色界、眼識界法界，而法界非見相、亦非可見相、亦非可知相；如是，耳界、聲界、耳識界法界，而法界非聞相、亦非可聞相、亦非可知相；鼻界、香界、鼻識界法界，而法界非聞相、亦非可聞相、亦非可知相；舌界、味界、舌識界法界，而法界非嘗相、亦非可嘗相、亦非可知相；身界、觸界、身識界法界，而法界非聚集和合相、亦非觸相、亦非陽焰相；意界、法界、意識界法界，而法界非生、住、滅相，是名菩薩摩訶薩界智。<p>「善男子！何者是菩薩入智？謂入中廣智、深智、普智、縛智、刺智、怖智、誑智、無常智、障礙智，是名菩薩摩訶薩入智。復次，善男子！菩薩知入如空聚落——如彼空聚落而自不知是空聚落。如是，彼諸入自不知是空如空聚落。菩薩若如是知，是名入智。復次，善男子！菩薩如是知十二入——所謂眼入、色入、耳入、聲入、鼻入、香入、舌入、味入、身入、觸入、意入、法入——此諸入無我、無我所。菩薩若如是知，名為入智。<p>「善男子！何者是過去未來智？謂菩薩知過去、知未來，是名過去未來智。復次，善男子！知未來無作者、知過去滅盡，是名菩薩摩訶薩過去未來智。<p>「善男子！何者是於道中及果中智？謂於六波羅蜜中智，是名道智；謂十地中及如來地中智，是名果智。彼於道中及果中智，是名菩薩摩訶薩於道中及果中智。<p>「善男子！是名菩薩摩訶薩十智。」<p>說此法集法門時，七萬六千菩薩摩訶薩善聚集過去諸業得無生法忍。<p>爾時，奮迅慧菩薩語無所發菩薩摩訶薩言：「善男子！汝應當說菩薩摩訶薩諸波羅蜜相應法集。何以故？善男子！此是最勝所說法集，所謂說諸波羅蜜：何者是諸波羅蜜？何者是波羅蜜法集？」<p>爾時，無所發菩薩語奮迅慧菩薩言：「善男子！諸波羅蜜者，謂檀波羅蜜、尸波羅蜜、羼提波羅蜜、毘離耶波羅蜜、禪波羅蜜、般若波羅蜜、方便波羅蜜、願波羅蜜、力波羅蜜、智波羅蜜。善男子！是名諸波羅蜜。<p>「何者是波羅蜜法集？所謂不見布施名為檀波羅蜜，而常捨一切內外之物；不見持戒名為尸波羅蜜，而常修持一切淨戒頭陀功德等；不見忍辱名為羼提波羅蜜，而常修行忍辱安樂之行；不見精進名為毘離耶波羅蜜，而常修習一切善根無有休息；不見禪定名為禪波羅蜜，而常尊重寂靜之心；不見慧名為般若波羅蜜，而常修習聞慧之法；不見方便名為方便波羅蜜，而常現同一切外道，為諸眾生發起所念善根事故；不見願名為願波羅蜜，而常求一切善根共一切眾生迴向阿耨多羅三藐三菩提；不見力名為力波羅蜜，而常求那羅延身金剛力士，為教化眾生降伏憍慢故；不見智名為智波羅蜜，而常修行一切功巧技術、五明論等。善男子！是名菩薩摩訶薩諸波羅蜜相應法集。<p>「復次，善男子！菩薩不求一切果報而常不捨施心，於一切時捨一切事；不分別持戒，而能捨於身命，不毀淨戒；一切諸法不能擾動，而常遠離瞋害之心；不求一切法，而常念一切善根；不分別寂靜心，而常修行禪定神通三昧；於一切法中無有疑心，而常求於聞思修慧；不求一切法，而心常念種種善根之法；常住寂靜心，而常修行一切諸願；斷除一切憍慢高心，而常修行成就堅固金剛之身；善知一切諸經論等，而常求於一切尊重諸善知識。善男子！是名菩薩摩訶薩諸波羅蜜相應法集。<p>「復次，善男子！菩薩摩訶薩心常愛樂檀波羅蜜，而現隨順慳嫉眾生；心常愛樂修持淨戒，而現隨順破戒眾生；心常愛樂忍辱之事，而現隨順不能忍辱顛倒眾生；心常愛樂精進之行，而現隨順懈怠懶惰顛倒眾生；心常愛樂禪定三昧，而現隨順多事散亂顛倒眾生；心常愛樂般若妙慧，而現隨順信非善處癡瘂眾生；心常愛樂方便善巧，而現不求一切所作事；心常愛樂大願善根，而現隨順厭離世間眾生等行；心常愛樂有力，而現隨順無力眾生；心常愛樂勝智，而現隨順無智眾生。善男子！是名菩薩摩訶薩諸波羅蜜相應法集。<p>「復次，善男子！菩薩摩訶薩修行檀波羅蜜者，得如意寶手及以虛空而為庫藏；修行尸羅波羅蜜者，超過一切惡道，而得生死自在，及柔軟心、隨自在心；修行羼提波羅蜜者，得如來色身莊嚴，成就三十二相、八十種好，見者無厭；修行毘離耶波羅蜜者，得四無畏及四無礙；修行禪波羅蜜者，得一切聲中自在及一切所作業中自在；修行般若波羅蜜者，得一切法中無所障礙，謂一切法菩提平等故；修行方便波羅蜜者，得所作業自然，謂得身、口、意業自然故；修行願波羅蜜者，得於一切生中宿命自在，及隨順行、隨順所作事；修行力波羅蜜者，一切煩惱及一切諸魔外道不能擾亂，則得一切世間最高大身故；修行智波羅蜜者，謂能超過陰、死、煩惱、天魔等故。善男子！是名菩薩摩訶薩諸波羅蜜相應法集。<p>「復次，善男子！菩薩摩訶薩讚歎布施而不以彼布施為清淨；讚歎持戒、忍辱、精進、禪定、般若、方便、願、力、讚歎智等，而不以彼等為清淨。何以故？雖修如是一切法等，以能捨故，是一切法以分別心故有，是故分別心及分別心所生法皆悉捨離。是故，菩薩分別心及分別一切法心所生法不與共住，不生心以為清淨，而是菩薩生如是心知無分別、無戲論境界，證阿耨多羅三藐三菩提心。」<p>奮迅慧菩薩言：「善男子！言菩提者，於何法而說？」<p>無所發菩薩言：「善男子！言菩提者，無分別、無戲論法即其言也。<p>「善男子！見我者，名為戲論，此非菩提；遠離我見，無有戲論，名為菩提。善男子！著我所者，名為戲論，此非菩提；遠離我所，無有戲論，名為菩提。隨順老、病、死者，名為戲論，此非菩提；不隨順老、病、死，寂靜、無戲論，名為菩提。慳、嫉、破戒、瞋恨、懈怠、散亂、愚癡，無智戲論，此非菩提；布施、持戒、忍辱、精進、禪定、智慧，無戲論法，名為菩提。邪見、惡覺觀、惡願，名為戲論，此非菩提；空、無相、無願，無戲論法，名為菩提。復次，善男子！亦得言一切法是菩提、亦得言一切法非為菩提。」<p>問曰：「以何義故，一切法名為菩提？一切法非菩提？」<p>答曰：「於一切法著我、我所，此非菩提；覺一切法平等、知一切法真如，名為菩提。復次，善男子！言菩提者，名為寂靜；寂靜者，名為一切法真如。」<p>問曰：「善男子！所言真如，真如者於何法說？」<p>答曰：「善男子！言真如，真如者名為空，彼空不生、不滅。」<p>問曰：「若如是，一切法空。是故，一切法不生、不滅。」<p>無所發菩薩言：「如是，如是。善男子！如汝所說，一切法不生、不滅。」<p>問曰：「若如是，何故如來說有為法皆悉生滅？佛說有為法皆生滅者，此言何謂？」<p>無所發菩薩言：「善男子！為愚癡凡夫著生滅法故，諸佛如來以大慈悲為護驚怖，隨順世諦作如是說諸法生、滅，而一切諸法不生、不滅。是故，善男子！菩薩摩訶薩應知諸佛、應知諸佛法、應知諸眾生、應知諸法、應知自身、應知身法。」<p>爾時，無所發菩薩摩訶薩欲重宣此義，而說偈言：「佛及佛出世、諸佛法實體，菩薩如彼法，不放逸而知。諸善無漏聚，佛世智者最，依眾生心成。修善行因緣，是能知諸法、是能覺諸法，是人到諸行。若能知諸佛、菩提無與者，亦無人取彼，實知自身法，名為覺覺者。若能知自身，唯是相無實，是能知如佛，及知菩提法。唯相諸眾生，虛妄分別說，菩薩如實知，如夢幻等相。妄覺實覺者，無能知此行，若調諸根馬，是能依定知。是人無怨、親，及作、不可作，亦無取、捨法，是名真法集。能正知諸法，故說法集義；不正知諸法，是故說惡法。貪法及離貪，清淨平等見，見貪癡亦然，是名真法集。為利諸眾生，發大慈悲心，而不見眾生，若離於真空。若如是知法，平等無垢處，得妙洲覺處，彼黠成正覺。如世間幻師，發心度幻人，彼幻不著幻，以未曾有故。知三界如幻，發大菩提心，為度諸眾生，實知彼眾生，自身如虛空。眾生自性空，一切處見法，得忍住勝洲。不行於諸法，亦不還諸法，以不行、不還，得住淨行洲。若住如是實，平等法界心，即時諸佛記，是必成大覺。自身佛亦然，及得受佛記，見彼法平等，即時諸佛記。得無障礙處，證滅行世間，一切處無過，以大悲為身。若菩薩有智，欲如是法集，修行是法行，必得是法集。」<p>無所發菩薩說此偈時，六萬二千菩薩得無生法忍，八千天子遠塵離垢得法眼淨。<p>復次，無所發菩薩摩訶薩語奮迅慧菩薩言：「善男子！菩薩應修行實諦法集。何以故？諸菩薩以實諦智以為法集。善男子！何者是實諦？善男子！菩薩發阿耨多羅三藐三菩提心，乃至捨身命不捨彼心、不捨諸眾生，是名菩薩摩訶薩實諦。善男子！若菩薩發阿耨多羅三藐三菩提心，又時捨心、捨眾生者，如是菩薩則為可呵，是人名為最上妄語。」<p>問曰：「云何菩薩發阿耨多羅三藐三菩提心不復捨彼心、不捨諸眾生？」<p>答曰：「若菩薩知苦諦、集諦、滅諦、道諦，是菩薩不復捨彼心。何以故？是菩薩知實諦，是故菩提心不退轉。」<p>問曰：「何者是苦？云何知苦？」<p>答曰：「於五陰愛、不愛逼惱，是名為苦。菩薩知於彼苦，空、無壽者，無我、我所，唯是因緣和合而生，是名知苦。菩薩見彼苦唯是集，虛妄不堅固、無壽者，名為知集。菩薩知彼苦從本際不來、不至未來際、不在現在際，無始、無終，自體本來寂滅、自體空、自體寂靜，如是知名為知滅。」<p>問曰：「所言滅者，此說何法？」<p>答曰：「善男子！言滅者不可言。」<p>問曰：「善男子！若言滅者不可言，何故言滅？」<p>答曰：「善男子！說滅者，謂客煩惱、諸障不實、虛妄分別法，菩薩不分別彼不實法，爾時得言名為滅滅。而虛妄法本來無法可滅，是故如來說一切法本來寂滅。」<p>問曰：「善男子！如來說菩薩不證滅，若菩薩證滅，是菩薩墮聲聞、辟支佛地。如來何故作如是說？」<p>答曰：「善男子！言證者，名為現見。然滅法不可現見，是故如來說滅法不可見。若法不可見，彼法亦不可證。是故，如來說菩薩不見滅、不證滅。依此義故，如來說菩薩不證滅。聲聞取法相故，證滅。<p>「知以何等念、何等觀、何等行，如是知、如是見、如是決定，名為知道。<p>「復次，善男子！言苦者，名為我。彼我有相，若如是集名為知集。菩薩見彼集，不見一法能集，如是知名為知滅。若能如是觀、若能如是求，名為知道。<p>「復次，善男子！隨所隨所法上心著名為苦。何以故？善男子！如來常說：隨所心著名為苦，隨所心著處不實。是故，從心著生集，名為集；苦不著心苦，名為滅。以何等智不著彼智，名為知道。<p>「善男子！我今依實諦智能說，諸菩薩若一劫及無量劫說而不可得盡。」<p>說此實諦智時，六萬菩薩依實諦熏修智得不退轉地，虛空中無量百千天女於諸法中遠塵離垢得法眼淨。
。
<juan>佛說法集經卷第四<p>元魏天竺三藏菩提流支譯<p>爾時，奮迅慧菩薩語無所發菩薩言：「善男子！何者是菩薩摩訶薩心念處智？何者是念？云何心念處？」<p>爾時，無所發菩薩摩訶薩語奮迅慧菩薩言：「善男子！菩薩摩訶薩已於一切法中無生智，為心念處智，以無生智為最勝。諸菩薩彼無生智以無生智業得名一切處不亂、一切處直、一切處不動，如大海水不可量，一切聲聞、辟支佛無能知。以何等心念能聞持一切諸佛如來所說法而不散失？是菩薩心念處諸佛如來現前知，此是如是菩薩心念處。<p>「彼菩薩心念處有十種處。何等為十？所謂身念處、受念處、心念處、法念處、念佛念處、念法、念僧、念戒、念捨、念天心念處，是名十種念處。<p>「善男子！何者是菩薩身念處？菩薩如是安心：『此身來不從本際、去不至後際，不住本際、未來際，唯從虛妄分別心而生，無作者、無壽者，無前、中、後際，不住、無根本，無教者、無取者，而但以客塵言語而說若身體形狀、若質、若入。』若如是觀身，此身不堅固，唯是父母赤白和合不淨而生，臭穢以為體，貪、瞋、癡怖以為賊亂、破壞、不住，種種無量百千萬病以為家宅。<p>「復次，善男子！菩薩於身中如是安念：『是身從頭至足眾分聚集，所謂足、足指、跟踝、❥、脛、髀、膝、臗骨、腰脊、胸脇、腹肋、觀手、手指、肘、腕、肩、臂、頰、頤、頸、項、髑髏、眼、耳，如是等事積聚成身，以業有為作者，以種種煩惱隨煩惱虛妄分別百千萬種為窟宅。此身多有種種不淨，所謂髮、毛、爪、齒、血、肉、皮、骨、肝、膽、腸、胃、生熟二臟、脾、腎、心、肺、肪、膏、腦膜、黃白痰陰、涕唾、目淚、大小便利，臭穢可惡。是等無量不淨物聚集，如是等中何者是身？』<p>「菩薩如是觀身，作是思惟：『此身無實，猶如虛空。』是名菩薩如虛空念處。如是安心，見一切法皆如虛空。菩薩如是知身，於諸法中無有動心、不住心，是菩薩不動、不住，名住念處。如是住念中能如是知，如菩提身亦如是，此中不可得生厭心。何以故？一切是邪念、非正念，於何等法中生厭心？是名菩薩摩訶薩身念處。<p>「又，善男子！何者是菩薩受念處？<p>「善男子！菩薩生如是心：言受者名為覺。彼覺有三種：謂顛倒、不顛倒、離彼二。又，顛倒受者，謂一切凡夫散亂心、顛倒心。彼諸凡夫以無常受為常、以苦受為樂、以無我受為我、以不淨受為淨，是名顛倒受。不顛倒受者，受無常為無常、受苦為苦、受無我為無我、受不淨為不淨，此謂聲聞、辟支佛受，是名不顛倒受。離彼二受者，受無常，非常、非無常；受苦，非苦、非無苦；受無我，非我、非無我；受不淨，非淨、非不淨，是名菩薩受念處。<p>「菩薩如是受而不見受者、不見能受者、亦不見所受。菩薩作是思惟：『如來常說一切有為法以為受。若以一切法為受者，此中何等法以為受者？非所受以為能受，以彼所受非能受故，而非無為法能受有為法，離無為法，有為法無受者。』菩薩如是，彼所受不見能受、復不見所受者，能教彼所受者。是菩薩見如菩提所能受亦如是，是名菩薩摩訶薩受念處。<p>「又，善男子！何者是菩薩心念處？善男子！菩薩作是思惟：『彼受唯是心，而心不住、不可取、無形。何等法不可取、無形？彼所受法為何所似？非心、非心知，非心、非心見。』復作是思惟：『隨何等心從因緣生？』見彼諸心皆由他力而有。是菩薩不見離心而有菩提，知此心法即是菩提，菩薩爾時即得心自在。以得心自在故，即於大乘而得自在。爾時，即於一切眾生得平等心。是菩薩爾時住於大乘中，不依他力，是名菩薩心念處。<p>「善男子！何者是菩薩摩訶薩法念處？善男子！菩薩隨何等法而生正念——若善法、不善法，若可訶法、不可訶法，若有漏、無漏，世間、出世間法，若聲聞、辟支佛法，若凡夫法、非凡夫法。是菩薩於彼彼法而生正念，善巧能知、善業柔軟、善能修習，善修畢竟、善修自力、善修自在，知平等法不生、不滅。是菩薩不見一法離於不生、不滅，不見一法離於空、無相、無願。<p>「菩薩作是思惟：『一切諸法無有壽者，以自性寂靜故；一切法無我，以自性不二故；一切法無障礙，以自性如虛空故；一切法無分別，以遠離心意識故；一切法寂靜，以無煩惱性故；一切法無言語，以自性不可說故；一切法不盡，以無為性淨故；一切法不可數，以過一切數量故；一切法正直，以過一切戲論故；一切法無根本，以無種子故；一切法無過失，以根本自淨故；一切法不來，以無形故；一切法不去，以無住故；一切法光明，以自性空故；一切法空，以從因緣而有故；一切法無諍，以無分別故；一切法依自智力，以隨所念而覺故；一切法菩提，以智境界故；一切法唯是名字，以無實物故；一切法離諸見，以不可見故；一切法不縛不脫，以無形相故；一切法不去，以真如為體故；一切法一界，以不差別於真法界故；一切法不差別，以實諦平等故。』<p>「菩薩如是觀一切法、修行一切法，不見眾生差別、不見法差別、不見乘差別、不見佛國土差別、不見法差別、不見妙法差別，不見縛、不見脫，不見世間、不見涅槃，不捨、不取，不行、不住，不受、不捨，而住於寂靜、住於不動。諸佛如來能見如是寂靜解脫菩薩在彼諸佛國土，即時諸佛為是菩薩授阿耨多羅三藐三菩提記，是名菩薩摩訶薩法念處。<p>「又，善男子！何者是菩薩念佛？善男子！菩薩修行念佛念一切眾生：『我為一切眾生成就阿耨多羅三藐三菩提。』是菩薩安住如是念處，念諸佛如來有十力、四無畏、十八不共法，彼諸佛法我必成就。復能念彼諸佛如來有如是念不可思議、廣大清淨、無垢光明，離一切使煩惱及斷煩惱習氣，以智慧為首、智慧為增上，以諸佛無為增上至一切所證增上法，遠離一切智障煩惱，一切聲聞、辟支佛不能測量，以無分別為體，以自然無障礙為無行、無礙、不住，照一切眾生心如虛空無分別；諸佛如來有如是念。菩薩念彼諸佛念寶、諸佛如來財寶、諸佛如來庫藏，念如是等法名為念佛。<p>「善男子！諸佛不念、亦非不念，於一切處自然無分別。諸佛如來有如是念，菩薩念於彼念，故名念佛。諸佛於一切眾生、一切法不差別相，念於彼念，故名念佛。諸佛無分別、亦非無分別，不取、亦非不取，不去、亦非不去，不生、不滅，念如是念，故名念佛。<p>「復次，善男子！諸佛如來以大功德智慧莊嚴、以大慈大悲為行、以度眾生聚以為救者，為大醫師拔煩惱刺，於一切眾生起平等心，常在寂靜，三昧境界不住，離世間、涅槃，到一切煩惱障、智障彼岸，大眾生住持、大眾生依止，滅一切生身得法身，住法境界，一切處心無障礙，於一切時利益一切眾生身、口無失，不虛妄授記，於一切事不可嫌身、口、意業，遠離貪、瞋、癡等一切煩惱，降伏一切諸魔外道，不與一切世間諍訟，深於一切世間大海、重於一切須彌寶山、不動不搖過於大地、柔軟於水、光明於火、不著於風、無垢於空、去速於意、如意踰於摩尼寶，一切種智平等無二，於一切眾生遠離一切著處，度一切眾生精進不休息。無量色身、無量音聲、無量功德、無量境界不可思議，得畢竟不思議法身，超過心、意、意識境界，以明行心斷除三趣惡法，大悲增上，所有功德與一切眾生共，於一切眾生猶如父母，怨親平等，於諸眾生香塗不生憂喜心。住一切處有大光明不可限量，究竟彼岸，大心眾生、大法賢財，成就大明行、成就大法師能說大法、成大丈夫、畢竟成就大丈夫相，一切世間不能降伏，能照一切世間光明，大方便行大善境界，畢竟大解脫、畢竟大身，以大眾生為眷屬，大身眾生圍遶無障礙，見聞、供養、修行、親近，遠離自樂、愛樂，滅他苦，愛樂正法，以法為錢財、以法為食、以法為衣糧、以法為根本、以法為自在，為大法王、為法施主，常樂捨法、常不放逸、常樂寂靜，一切眾生以為橋梁，如大王道平坦無障、大日光明破諸闇冥、如大梵王大智金剛，是大法箭，清淨色身見無厭足。諸佛、如來有如是等無量功德。菩薩念彼諸功德已，為成就彼功德故修行、為成就彼功德故正念，是故名為念佛。是名菩薩摩訶薩念佛處。<p>「善男子！何者菩薩摩訶薩念法處？<p>「善男子！菩薩作是思惟：『諸佛如是無量功德皆從法生、從法化、從法得、從法增上、從法有、從法境界、從法依、從法成就。』復作是思惟：『諸佛如來有相好莊嚴，彼亦從法生、從法化、從法得、從法成就。諸佛如來有十力、四無畏、十八不共法，亦從法生、從法化、從法得、從法成就。諸佛如來有十八不共法，彼法亦從法生、從法化、從法得、從法成就。所有世間、出世間樂，彼諸樂事亦從法生、從法化、從法得、從法成就。是故，我求諸佛菩提，應尊重法，依法境界、依法修行、依法畢竟、依法堅固。』是名菩薩法念處。<p>「復次，善男子！菩薩作是思惟：『法平等住於一切眾生，法非見高下眾生而生差別；我亦如法，心無分別，平等無異。法非見面而起作業，以法不朋黨故；我亦如法，其心平等。法非見時而起作業，以法無時來而知內心自解故；我亦如法，其心平等。法非於大眾生而起作業、於下眾生不作業，以法不高不下故；我亦如法，其心平等，不生分別。法非於淨眾生而作利益、於不淨眾生不作利益，以法遠離高下心故；我亦如是，其心平等，不生分別。法非於聖人作利益、於非聖人不作利益，以遠離福田、非福田心故；我亦如是，其心平等，不生分別。法非晝作利益、夜不作利益，非晝不作利益、夜作利益，以法常不休息作利益故；我亦如是，其心平等，不生分別。法不過可化眾生時節；我亦如是，其心平等，不生分別。法非於瞋眾生不作利益、於不瞋眾生欲作利益，以一切處不著故；我亦如是，其心平等，不生分別。法不增、不減，法無量阿僧祇如虛空，不盡、不增長；我亦如是，其心平等，不生分別。眾生不護，法不護眾生；我亦如是，其心平等，不生分別。法與一切世間作歸依；我亦如是，其心平等，不生分別。法無有處生瞋害心，以無害相故；我亦如是，其心平等，不生分別。法不住煩惱使，以法遠離使煩惱故；我亦如是，其心平等，不生分別。法非怖世間、求涅槃，以法常無分別故；我亦如是，其心平等，不生分別。』菩薩如是於法中正念，是故名為念法。善男子！是名菩薩摩訶薩念法處。<p>「善男子！何者是菩薩摩訶薩念僧？善男子！菩薩作是思惟：『僧者，名為如法語者、名為法行者、名為思法者、名為福田法者、名為住持法者、名為依法者、名為供養法者、名為所作如法者、名為如境界法者、名為修行成就法者、名為實法者、名為直法者、名為實清淨法者、名為救眾生者、名為大慈悲者、名為常寂靜境界者、名為常歸依法者、名為常自淨行法者。』<p>「復次，善男子！菩薩作是思惟：『如來說僧非唯一種，所謂世諦僧、第一義諦僧、慚愧僧、無慚愧僧、聖人僧、調伏僧、不退轉僧。』<p>「又，善男子！菩薩於世諦僧攝受修行、於第一義諦僧供養修行、慚愧僧令得解脫修行、無慚愧僧訶責修行、聖人僧供養恭敬親近修行、調伏僧如佛如是修行、不退轉僧說法修行。<p>「復次，善男子！菩薩作是思惟：『僧者，名為不斷佛種，以佛子故；僧者能與所樂果報，以其福田故；僧者離煩惱，以無畏故；僧者捨一切所著，以得解脫故；僧者名為寂靜，以調伏心故；僧者名為不雜，以無煩惱故；僧者遠離惡法，以有慚愧故；僧者名為隨順語，以可化故；僧者名為知自身，以無憍慢故；僧者名為寂靜，以無高心故；僧者名為知足，以無顛倒心故；僧者名為斷絕分別，以無病故；僧者名為到妙洲渚，以得無畏處故；僧者名為見實，以不放逸故；僧者名為彼岸，以能到彼妙洲彼岸故；僧者名為不惡，以行阿蘭若行故；僧者名為快，以畢竟趣道場故；僧者名為知三學，以修行弟子行故；僧者名為行於四念境界，以勝諸念修行者故；僧者名為修行四正勤境界，以修行精進故；僧者名為修行四如意足境界，以不疲倦故；僧者名為修行五根境界，以不破壞故；僧者名為修行五力境界，以降伏諸煩惱刺故；僧者名為修行七覺行，以無障礙故；僧者名為修行八聖道境界，以正見故；僧者名為修行實諦境界，以得歸處故；僧者名為修行諸禪境界，以定心故；僧者名為修行因緣集境界，以能轉法輪故；僧者名為大慈悲，以不退轉處故；僧者名為一切功德聚集，以一生得大菩提故。』<p>「又，善男子！菩薩如是念僧已，作是思惟：『僧者如是無量功德，我皆欲得，亦令一切眾生畢竟成就。』<p>「善男子！是名菩薩摩訶薩念僧處。<p>「善男子！何者是菩薩摩訶薩念戒？善男子！菩薩作是思惟：『所有世間、出世間一切勝妙果報，彼諸果報皆因持戒而得。何以故？依因淨戒根本力故。』善男子！譬如一切草木、叢林依地為根本；如是，一切世間、出世間妙果依戒為根本，菩薩摩訶薩住於持戒能與一切天人作大福田，復能滿足施者功德。<p>「善男子！菩薩住於持戒，生歡喜心；心歡喜故，不生憂惱；不憂惱故，心得踴悅；得踴悅故，得身心倚；身心倚故，心得樂心；心得樂心故而得三昧；得三昧故，得如實知；以如實知故，菩薩於一切眾生生大慈悲。菩薩作是思惟：『我今以此如實三昧法門如實知，為令一切眾生成就。』是菩薩以大慈悲心熏修，依彼大慈悲心修持增上戒、增上三昧、增上慧滿足，得阿耨多羅三藐三菩提。『是故，我今修持妙戒，不動、不放逸。我憶念一切眾生而修持戒。何以故？若菩薩不憶念一切眾生持戒則非菩薩戒。是故，我今為令一切眾生得安隱樂修持淨戒。』<p>「復次，善男子！菩薩作是思惟：『菩薩出家修持淨戒，則能遠離一切世務之事；菩薩著於染衣，則能滿足捨一切所愛之物；菩薩受持淨戒，則能滿足身、口、意清淨；菩薩愛念持戒，則能滿足六通；菩薩宴坐持戒，則能滿足菩提分法；菩薩聞於妙法修持淨戒，則能滿足四無礙智；菩薩推求多聞智慧修持淨戒，則能滿足不自高心；菩薩親近善知識修持淨戒，則能滿足一切功德；菩薩修持施波羅蜜戒，則能滿足一切智智；菩薩如所聞法如說修持淨戒，則能滿足為大法師；菩薩如所聞法思惟持戒，則能滿足得陀羅尼；菩薩念菩提心修持淨戒，則能超過一切諸惡得滿足戒；菩薩不生害心修持淨戒，則能滿足不失菩提心；菩薩不失菩提心修持淨戒，則能滿足不失三寶心。』<p>「菩薩作是思惟：『若有能護修持戒者，世間所有可護之者皆悉能護。』<p>「是名菩薩摩訶薩念戒。<p>「善男子！何者是菩薩摩訶薩念捨？善男子！菩薩作是思惟：『所有一切可捨之法皆悉攝於二種捨中：謂法捨、財捨。』<p>「善男子！菩薩資生施者，悉能滿足三十二相、八十種好，淨佛國土教化眾生；菩薩法捨者，亦能滿足十力、四無畏、十八不共法，能斷煩惱及以煩惱習氣。<p>「復次，善男子！菩薩於資生能捨慳心，捨法因緣能過聲聞、辟支佛地。<p>「復次，捨財者能清淨生身，捨法者能清淨法身。<p>「復次，捨財功德能捨父母生身。何者有此捨力？唯除初地菩薩，一切世間所無。捨法者能成就為意通力。誰有此力？唯除諸佛如來及住地菩薩，一切世間所無。<p>「復次，捨財能教化眾生，施法能令得解脫。<p>「復次，捨財能得聚集功德，施法能令到於彼岸。<p>「復次，捨財能施半，施法一切捨。<p>「復次，施財能得斷煩惱解脫，施法能成就離智障解脫。<p>「復次，捨者若能捨於虛妄分別，此捨中最勝第一——謂捨虛妄分別之心。何以故？菩薩捨於虛妄分別，是故名為清淨。」<p>菩薩問曰：「言虛妄者，此說何法？」<p>答曰：「善男子！言虛妄者，說不實戲論法。」<p>問曰：「云何名為不實戲論？」<p>答曰：「若人如是思惟：『我貪、我瞋、我癡，我染、我淨、我不淨，我行世間、我入涅槃。』如是等一切皆是不實虛妄分別戲論之法。何以故？一切唯是因緣，而為無我、無我所，無眾生、無人、無命、無我、無壽者、無作者、無教者。彼諸因緣自性空寂，遠離心、心意識；彼諸因緣不能思惟、不能分別、不能染、不能淨、不能行世間、不能入涅槃。是故，菩薩能知如是虛妄法，不能作是思惟：『是其實有。』捨如是心，故名為捨。<p>「菩薩若能念如是法，名為念捨。<p>「復次，善男子！菩薩摩訶薩有三種捨，謂捨、大捨、增上捨。<p>「何者是菩薩摩訶薩捨？謂飲食、穀米、倉庫、衣服、騎乘、燈明、香熏、華鬘、塗香、末香、幡蓋、幢帳、車輿、瓔珞帳、首冠、金銀珍寶，諸如是等不為惱害眾生之具，唯除能害眾生之事，餘一切物無有不捨，是名菩薩摩訶薩捨。<p>「何者是諸菩薩摩訶薩大捨？善男子！菩薩摩訶薩成就捨已，能捨所愛妻子、男女、大小、奴婢、僕使、臣佐、吏民、舍宅、園觀、國土、王位，是名菩薩摩訶薩大捨。<p>「何者是菩薩摩訶薩增上捨？善男子！菩薩成就於捨及以大捨故，成就增上之捨——所謂能捨手、足、耳、鼻、頭、目、髓、腦、血、肉、筋、骨、脣、舌、牙齒、連膚爪髮，如是一切悉皆能捨，是名菩薩摩訶薩增上捨。<p>「又，善男子！菩薩念如是捨、大捨、增上捨：『我當畢竟成就捨、大捨、增上捨。』爾時得名念捨菩薩。<p>「善男子！是名菩薩摩訶薩念捨。<p>「善男子！何者是菩薩摩訶薩念天？善男子！菩薩念清淨天——所謂念聲聞、辟支佛、菩薩、諸佛如來。云何念？念彼修行、念功德、念不生、念所受境界、念始行、念修行、念成就，是名念天。<p>「復次，善男子！菩薩念諸天。云何念諸天？修善業行得勝果報。何者是善業行？所謂十善業道，遠離不善業道，以此善業因緣得彼諸天色妙樂清淨諸根勝妙果報。<p>「又，菩薩於彼勝妙果報起隨喜心而生大慈，以彼妙樂果報共一切眾生，迴向阿耨多羅三藐三菩提。菩薩作是念：『欲令眾生得天妙樂。』復為成就彼諸善根發大精進，於生惡道眾生起大悲心。菩薩作是思惟：『我應教一切眾生修行善業，令生天上，即於天中得阿耨多羅三藐三菩提。』菩薩作是念已，教諸眾生修善生天，令不退失彼天妙果，即從彼樂得無上樂——所謂如來寂靜妙樂。<p>「是名菩薩念天。<p>「善男子！是名菩薩摩訶薩十種念處。」<p>爾時，無所發菩薩摩訶薩欲重宣此義而說偈言：「不見苦為苦，以見苦即空，若不離於苦，空法不可得。欲得見空者，應見於苦義，以苦為空義，彼空無為故。苦無有作者，以苦非作法，離苦誰作者？而亦無前後。無有實集者，若能實集苦，此中何處集？以苦非作者。苦無所從來、去無所至處，與何法共合？離苦何處有？說愛以為集，若能集於苦，愛實無有愛，離愛云何集？以苦無所來，是誰得未來？說滅以為定，離於去來法。諸法自性滅，根本清淨明；諸法同寂靜，以離前後際。法若是先生，後則應有滅，離滅云何生？離生無彼滅。如是求智慧，說名無漏道，說道如筏喻，以必捨筏喻。若聚集捨法，彼法何應樂？捨道住妙洲，是名得解脫。說得解脫相，不諍於諸法，以於一切法，證真如道故。髮、毛、及爪、齒、脂、膚、血、肉、骨、涕、唾、大、小便、肝、膽、以腦膜、心、肺、大、小腸，聚積名為身，虛妄分別宅，智者如是觀。無有實作者、及離於受者，猶如空聚落，如是虛妄身。說受名為受，彼受誰能受？受者離於受，差別不可得。智者如是念：『彼智者觀受，其相如菩提，寂滅清淨明。身中不見心、心中不見心，是人離熱惱，雖離而不喜。見法唯是心，遠離於分別，不捨真如行，以得無障境。諸法不自生，亦復非他生，離諸數盡相，平等如虛空。如實知此法，智者無去相，知法亦不住，以住於平等。』若能如是念，於諸法不動，是人到彼岸，如諸佛福田。知諸法名佛，一切處無垢，聚集清白法，安隱諸眾生。念寂及妙色、亦念諸功德，菩薩滿諸法，必得無上道。是菩薩供養，三世諸如來，法中念不動，以常定境界，善縛堅固鎧，念妙法境界，得無上菩提，菩薩堅固行。如法我亦然，若作如是念：『此念法應知，所謂諸菩薩，離我及我所；如法我亦然。』若能如是念，名修妙法念。諸佛弟子僧，是無上福田，必得佛菩提，常念如是人。如海不可量，我念如是人，迴此諸功德，令一切成佛。善修不退戒，我念彼戒行，所有諸功德，盡欲與眾生，迴向無上道，令得畢竟樂，如是名念戒，能與眾生樂。捨資生及法，亦捨諸煩惱，有福為眾生，迴向無上道。如是成捨念，不住於二道，離相自然行，所在如日照。一切凡、聖人，皆從善業得，以彼諸因果，大悲施一切。如是諸妙行，為與增上樂，即於彼天中，成無上正覺。」<p>爾時，無所發菩薩摩訶薩、奮迅慧菩薩摩訶薩是二大士及無量眷屬俱詣佛所。到佛所已，頭面禮足，遶百千匝，奉承尊意，退坐一面，并諸眷屬亦坐一面，而白佛言：「世尊！我等二人於勝樓閣妙寶臺上說法集時，諸佛如來於一切法悉知見覺，無有障礙。世尊！我等二人所說法集，隨順佛意不耶？」<p>爾時，佛告二菩薩言：「善男子！如汝所說，諸佛如來於一切法悉知見覺，無有障礙。善男子！汝等二人所說法集，善順我意。善男子！一切菩薩所有言說，皆是諸佛如來威神之力。善哉，善哉。善男子！汝今快說此妙法集。若有諸菩薩欲說法集者，應如汝等所說。善男子！汝等所說妙法集者，則為已作諸佛如來所作之事。善男子！我於汝等二人所說法集生隨喜心。」<p>爾時，慧命舍利弗語無所發菩薩摩訶薩言：「善男子！汝以何義名無所發？」<p>無所發菩薩言：「大德舍利弗！若有菩薩休息一切身、口、意業，不著一切所作之事，不求一法、不離煩惱、不欲得法，見過去、未來諸法真如平等，亦不見法有下、中、上，是故名為無所發。復次，大德舍利弗！一切諸法皆無所發，以本無故。舍利弗！法若有始，則有所發。諸法無始，無始云何言有所發？」<p>慧命舍利弗言：「法若如是，汝云何言說於法集？」<p>無所發菩薩言：「大德舍利弗！我無所發而說法集。」<p>無所發菩薩謂舍利弗言：「舍利弗！於意云何？汝之所問，為有所發問？為無所發問？若言有所發問者，依何因緣而有所發？然不離於法而有法所發，不離於法而有所問。大德舍利弗！若是無發問者，則為入我所說法集。」<p>慧命舍利弗言：「善男子！我有所問，汝亦有說；云何而言無所發耶？」<p>無所發菩薩言：「大德舍利弗！汝之所問、我之所說，皆如幻說。如是，菩薩摩訶薩安住真如法界所說應知。大德舍利弗！夫幻人者，無心、無心數法；一切眾生亦復如是，無心、無心數法。若如是者，云何有發？大德舍利弗！如因幻師幻有所說；如是，菩薩摩訶薩依真如法界能有所說，應如是知。」<p>慧命舍利弗言：「善男子！譬如幻師所作幻事，非實、非不實；若如此者，汝亦應爾，非實、非不實。」<p>無所發菩薩言：「大德舍利弗！諸佛如來覺一切法皆如幻相，故說諸法虛妄如幻。」<p>舍利弗言：「如是，善男子！諸佛如來覺一切法如幻，說一切法如幻。」<p>無所發菩薩言：「大德舍利弗！猶如彼幻非實、非不實；一切諸法亦復如是，非實、非不實，應如是知。」<p>無所發菩薩言：「舍利弗！若諸法有實、不實者，不應說言一切諸法猶如幻相。」<p>慧命舍利弗言：「善男子！汝何所為行菩薩行？」<p>無所發菩薩言：「大德舍利弗！我行菩薩行，不為於義、非不為義。何以故？若有菩薩為義行者，如是菩薩則有所見而行於行。若有所見而行其行，如是菩薩則不隨順諸佛如來。何以故？若有所見而行其行者，如是之人尚不能隨無生法忍，何況即入無生法忍？若離無生法忍，則不隨順諸佛如來。若不為義而行於行，如是之人行於邪道。行邪道者，此則無實義。」<p>慧命舍利弗言：「善男子！若不為義、非不為義，如是菩薩於何處行？」<p>無所發菩薩言：「大德舍利弗！隨在何處，一切毛道凡夫所行，菩薩即彼處行。」<p>舍利弗言：「善男子！毛道凡夫於何處行？」<p>無所發菩薩言：「大德舍利弗！隨諸佛如來於何處行，毛道凡夫即彼處行，而毛道凡夫不知諸佛隨處行，我亦彼處行。」<p>慧命舍利弗言：「善男子！若毛道凡夫不知諸佛所行境界，云何而言諸佛如來隨何處行，毛道凡夫即彼處行？」<p>無所發菩薩言：「慧命舍利弗！汝今能知佛境界不？」<p>舍利弗言：「善男子！我但如彼文字而取，云何能知諸佛境界？善男子！然諸聲聞從於如來聞聲分別而言得知。善男子！諸佛境界無量無邊，而不離諸佛境界更有凡夫境界。」<p>無所發菩薩言：「大德舍利弗！若不離諸佛境界更有凡夫境界者，舍利弗向言諸毛道凡夫不知佛境界，此言云何？」<p>慧命舍利弗言：「善男子！諸佛如來超過世間，毛道凡夫行於世間，是故諸毛道凡夫不知諸佛境界。」<p>無所發菩薩言：「大德舍利弗！於意云何？諸佛如來有所得、有所住、有所利益不？」<p>舍利弗言：「善男子！諸佛如來無法不知，知一切法、覺一切法已，能於有為法中利益眾生。」<p>無所發菩薩言：「若舍利弗如是知，何故言諸佛如來超過世間？此是大德舍利弗不思量而說？舍利弗！若如來超過世間，即如來無所得、無所住、無所作利益。舍利弗！汝言已壞。」<p>爾時，慧命舍利弗語無所發菩薩言：「善男子！我先已壞，非適今也，曾於過去退善根及一切智智心故。善男子！我於仁者樂說辯才深生隨喜，願一切眾生皆得是辯才。」<p>說此法集時，八萬菩薩得無生法忍，六萬天子遠塵離垢得法眼淨；五千比丘轉聲聞心，發阿耨多羅三藐三菩提心——彼諸比丘佛為授記，各於種種佛國土中成阿耨多羅三藐三菩提。<p>爾時，無所發菩薩摩訶薩白佛言：「世尊！云何菩薩摩訶薩善知可取、能取法？」<p>佛言：「善男子！若菩薩知一切法，菩薩爾時善知可取、能取法。」<p>無所發菩薩言：「世尊！云何善知一切法？」<p>佛言：「見一切法如夢、幻、乾闥婆城、陽焰、火輪、水中月、化、鏡中像。」<p>無所發菩薩言：「世尊！何者是一切法而見如夢、幻、乾闥婆城、陽焰、火輪、水中月、化、鏡中像？」<p>佛言：「善男子！言一切法者，謂眼色、耳聲、鼻香、舌味、身觸、意法。善男子！是名一切法見如夢、幻、乾闥婆城、陽焰、火輪、化、水中月、鏡中像。能取者，謂眼、耳、鼻、舌、身、意；可取者，色、聲、香、味、觸、法。菩薩摩訶薩悉見知覺能取、可取諸法，亦能善說，是故名為一切智者。若一切智者，是人離使煩惱；若能離使煩惱，是人無我、無我所，如虛空無分別，於一切眾生得平等心；以得平等心故，得一切處寂靜心；得寂靜心故，名為法行自然堅固者、於一切眾生作上首者、一切法中無障礙者、大慈大悲者、不可動轉者、三藐三佛陀者。」<p>無所發菩薩言：「世尊！菩薩欲得如諸佛如來妙法，云何修行？」<p>佛言：「菩薩欲得諸佛如來如是法，應生平等心猶如大地，以能忍受一切眾生諸不善行及惡語言故。又，應生平等心猶如淨水，以能洗除身及眾生虛妄分別微煩惱垢故。又，應生等心猶如猛火，能以智火焚燒自及諸眾生煩惱薪故。又，應生等心其相如風，以能遠離一切著故。又，應生等心猶如虛空，以一切處無障礙故。<p>「善男子！如師子王，菩薩亦爾，以一切處不驚不怖故。譬如龍象，菩薩亦爾，以調伏心荷負一切眾生諸重擔故。譬如大雨，菩薩亦爾，以其降澍妙雨故。譬如日光，菩薩亦爾，以智慧光照一切眾生故。譬如明月，菩薩亦爾，以一切眾生隨其所在見者愛樂故。譬如大商主，菩薩亦爾，將導眾生趣一切智大寶洲故。譬如良醫，菩薩亦爾，以能療治一切眾生煩惱病故。如拔刺者，菩薩亦爾，以能拔出一切眾生於諸法中疑惑故。譬如海導師，菩薩亦爾，以能善知一切智、知諸方義故。譬如船舫，菩薩亦爾，以能善度諸世間眾生大海水故。譬如眾水河池等，菩薩亦爾，以能資潤一切眾生故。如王大道，菩薩亦爾，平等能津通諸眾生故。譬如寶洲，菩薩亦爾，以能具足一切菩提分法故。譬如如意寶，須者皆得，菩薩亦爾，能與眾生無量利益所求法故。譬如良馬，菩薩亦爾，以能運代疲苦眾生故。譬如大海，菩薩亦爾，智慧甚深難測量故。譬如須彌山，菩薩亦爾，於佛菩提不傾動故。譬如一切諸妙寶樹，菩薩亦爾，以能具足勝莊嚴故。譬如閻浮檀金，菩薩亦爾，以希有難得故。譬如帝釋王，菩薩亦爾，於諸法中能得增上自在力故。譬如大梵王，菩薩亦爾，具足寂靜、諸威儀故。譬如護世四天王等，菩薩亦爾，以能護持勝妙法故。譬如轉輪王，菩薩亦爾，以能修行十善業故。譬如大臣，菩薩亦爾，以能守護諸佛如來祕密法故。<p>「菩薩應生出家心，以善住沙門法故。菩薩住沙門法中，以寂靜身、口、意業故。菩薩住阿蘭若處，以成就禪定三昧、三摩跋提通明解脫故。菩薩住禪定中，以得真如甚深空故。菩薩住寂靜處，以能教化乾闥婆、緊那羅、摩睺羅伽，成就呪術、妙藥、聖人法故。菩薩安住明智，以能具足成就三明故。菩薩住於勝寂，以得殊妙六通法故。菩薩住多聞慧，以能善知陰界入等差別法故。菩薩住於師處，以能善知一切諸論故。菩薩住法師地，以能離飲食供養說法教化故。菩薩善住毘尼法中，以能遠貪、瞋、癡等諸煩惱故。菩薩住於摩夷處，以能一切處寂靜故。菩薩住於柔軟心，以能遠離一切所求故。<p>「菩薩不住掉心，以能遠離貪煩惱故。菩薩不住高心，以能遠離瞋煩惱故。菩薩不住諸惡語言，以能遠離癡心故。菩薩不住雜亂語言，以能成就善護言語故。<p>「菩薩住於大師，以能修行大乘法故。菩薩善住荷擔負重，以能成就大菩提心故。譬如大水，菩薩亦爾，以能利潤受用眾生故。譬如大城，菩薩亦爾，以能滿足一切智智功德故。譬如僮僕，菩薩亦爾，以大慈悲代諸眾生勤苦事故。<p>「復次，善男子！菩薩於惡眾生生柔和心、於憍慢眾生生恭敬心、於諂曲眾生生質直心、於稠林行眾生不生稠林行心、於不修行眾生生救度心、於無慚眾生生於慚心、於無愧眾生生於愧心、於邪論眾生生不怯弱心、處於大眾不生怖心，世間之法不能染污、一切諸魔不能破壞、外道邪論不能降伏，於所尊者生敬重心、常於師長生供養心、於多聞者生奇特心、於得禪定者生希有心、於黠慧者生深行心、於諸法師生如愛敬佛心、於諸菩薩生歸依心、於諸如來生究竟心、於如實修行者生堅固心，於一切煩惱不驚不怖，不證涅槃，起大慈悲行世間行為度眾生。<p>「不以染心說法教化，而常遠離一切供養恭敬故；遠離顛倒心，以如實知無常苦、空、無我、不淨故；具足解脫心，以能遠離境界故；成就如實生，以生聖人如實家故；成就如實智慧，以常出家心故；成就聖行，以如實知苦、集、滅、道故；成就大人相，以具足持戒、多聞、不放逸故；成就一切眾生平等心，善知世間無我故；成就不顛倒法，以聖印為印故；成就道場心，以不退印為印故。<p>「諸菩薩等常成就清淨心行、成就普莊嚴威儀行，不樂說世間技術語言、不樂近惡知識、不樂供養恭敬諸事、不樂說世間雜語、不樂說諸國土事、不樂說諸王事、不樂說賊盜事、不樂說婦女事、不樂說吉會事、不樂說征戰事、不樂朋黨諍訟、不樂諸惡國城邑聚落邊地難處、不樂近伎樂歌舞戲笑等人。<p>「復次，善男子！不樂與慳、嫉人俱，不樂與破戒、邪見、多集諸惡、放逸、輕法等人俱，不樂與多瞋恨、顛倒亂心人俱，不樂愚癡、瘖瘂，如是等人悉不與俱。<p>「菩薩摩訶薩常樂勇猛捨法、資生、無畏等施，斷除貪、瞋、癡煩惱，大妙行者，樂離憒亂處，樂於靜默，常樂閑獨——所謂高山、巖嶺、溝壑、草木、叢林、清泉、流水，樂如是等清閑之處。初夜、後夜捐於睡眠，精勤修行，發聞、思、修慧及諸禪定三昧陀羅尼、自在神通，無量無邊百千萬億法門而現在前、見無量百千萬億佛、得百千萬億三昧百千萬億陀羅尼門、能教化百千萬億眾生。菩薩應成就如是等心，則能得彼如來妙法。」<p>爾時，無所發菩薩摩訶薩白佛言：「世尊！若能如實修行者，此大乘法故，即是如說修行者所乘之法。若能不放逸者，是人名為如實修行。<p>「世尊！又，如實修行者謂發菩提願，不放逸者謂滿足菩提願。復次，如實修行者謂修行布施，不放逸者謂不求報。復次，如實修行者受持淨戒，不放逸者成就不退戒。復次，修行者始修忍辱行，不放逸者得無生法忍。復次，修行者求一切善根而不疲倦，不放逸者捨一切所作事故。復次，修行者始修禪定，不放逸者不住禪定。復次，修行者滿足智慧，不放逸者不戲論諸法。復次，修行者守護妙法，不放逸者不見諸法。復次，修行者令諸眾生得大菩提，不放逸者不見諸眾生。復次，如實修行者聚集一切善根，不放逸者迴向大菩提。復次，如實修行者以菩提為實法，不放逸者如實知一切法如菩提相。復次，如實修行者得無生法忍，不放逸者願取有生。復次，如實修行者往詣道場示現一切勝莊嚴事，不放逸者如實知阿僧祇劫。復次，如實修行者如實知菩提，不放逸者過去諸業皆善修故。復次，如實修行者至大涅槃，不放逸者善知諸法本性寂滅。<p>「世尊！菩薩摩訶薩善能如是修行及不放逸，於得菩提不以為難。世尊！以是義故，菩薩摩訶薩應當修習如實修行及不放逸。世尊！是則名微妙法集。」<p>爾時，慧命舍利弗白佛言：「世尊！如我解佛所說義者，若有菩薩摩訶薩於佛如來及諸菩薩所說法集聞而生信及能修行，是諸菩薩有妙法集。何以故？若不信法者則無法集，若不行精進者亦無法集。若人能於諸聖所說法中生希有心、生如實心，是菩薩有妙法集。世尊！若人不自讚己、亦不毀他，是人有妙法集。世尊！若人於聖慈心、於非聖攝受心，若有人不見自勝、不見他劣，若人於平等法生於等心、於不平等法亦生等心，於等亦生等心、於等不等亦生等心，而不分別等以不等，是人有妙法集。若人但聞一句而能了知百千萬句，當知是人有妙法集。若人聞法不靜、不亂，若人聞法不縛、不解，若人聞法不行、不住，若人聞法不增、不減，若人聞法不喜、不瞋，若人聞法不住世間、不入涅槃，世尊！若能如是入於法集，當知是人有妙法集。世尊！我今所說法集，為得隨順如來所說法集不耶？」<p>佛言：「如是。舍利弗！舍利弗！汝之所說隨順佛意。」
。
<juan>佛說法集經卷第五<p>元魏天竺三藏菩提流支譯<p>爾時，慧命大目揵連白佛言：「世尊！若菩薩作是思惟：『我能說法集。』如是菩薩則不能說。何以故？有我見者生如是心：『我能說法，彼人聽法。』若人遠離我相，是人不見我能說法、他能聞法，不見彼二、非不見二。世尊！一切有法皆非實有，隨何等法生分別心謂是實有，當知是法虛妄無實。諸菩薩等於彼法中不生分別是法實有。何以故？不生分別謂是實有。菩薩摩訶薩知一切法虛妄不實，猶如幻人有所言說。世尊！夫虛妄者，實無而似有，如是之法隨順於空，不違因緣，隨順不生、不滅。是人不違空法及諸因緣，隨順不生、不滅，捨離種種分別，斷我、我見，遠離一切邪見。諸菩薩摩訶薩知諸法虛妄，而能隨順世間說名為有。若能如是說虛妄法令他人知，是名法集能說者。說何等法以為法集？說一切法法皆一相，如是法集是名微妙法集。世尊！我今所說法集，為得隨順如來所說法集不耶？」<p>佛言：「如是，目揵連！汝之所說隨順佛意。」<p>爾時，慧命富樓那彌多羅尼子白佛言：「世尊！世尊！若人為求福故說於法集，是人所說則為可呵。何以故？以著我故。若著我、我所相，是人所作罪行、福行、不動行，不離邪見所作事，當知是人不能自利亦不利他。<p>「世尊！若人不能知如是法集，是人不起罪行、福行及不動行。若人能知法集，是人不集五陰、亦非不集，不集十八界、亦非不集，不集十二入、亦非不集，是人不取眾生、亦非不取，法亦非不取，不取實、亦不取虛，不取境界、亦不離境界，是人不取貪瞋癡、亦不離貪瞋癡，不取世間、不取涅槃，不取諍訟、亦不取默然，不取空、亦不取邪見，不取無相、亦不取覺觀，不取無願、亦非不取，不取諸佛法、亦不取凡夫法，不取法、亦不取非法，不取聖僧、亦不取外道僧。<p>「世尊！菩薩摩訶薩知一切法，不求究竟處。何以故？是菩薩知一切法無非究竟故。是菩薩不求解脫，一切諸法本性寂滅，無非解脫。是菩薩不樂一法、亦不厭一法。是菩薩知諸佛法非是自法、亦非他法。不取一法、不捨一法，若有取捨則為可呵；不行、不住，若有行住是亦可呵；不喜、不憂，若有憂喜是亦可呵。<p>「世尊！如是所說名為法集。世尊！我今所說法集，為得隨順如來所說不耶？」<p>佛言：「富樓那！汝之所說隨順佛意。」<p>爾時，慧命摩訶迦旃延白佛言：「世尊！若人有法相、非法相，依此二相說法者，是人名為住無明中。何以故？若人見非法如實見則是真法。世尊！若菩薩如實見非法，即是真如。世尊！夫真法者，無所從來、無所至去，法不依人。世尊！法於人不遠、不近，法於處所亦無遠近。世尊！法無是念：『我於上眾生行、於下中眾生不行，於下中眾生行、於上眾生不行。』世尊！法非相得名、亦非非相得名。何以故？世尊！聖人見所有相者皆是縛、非相者亦是縛。世尊！法非離、亦非修行。世尊！能知法者，遠離離、修行。世尊！法不與他、亦不自取，而隨所欲利益不同，以無作者故。世尊！法於諸佛不生親想、毛道凡夫不起怨心，世尊！以無分別戲論想故。世尊！法不近佛、不遠凡夫，而隨所行得法不同。世尊！如是之法是名法集。世尊！我所說法集，為得隨順如來所說法集不耶？」<p>佛言：「摩訶迦旃延！汝之所說隨順佛意。」<p>爾時，慧命大迦葉白佛言：「世尊！若人求於寂靜而說法集，如是之人則無法集。世尊！一切諸法不離寂靜，以無二故。夫二法者不知於二，以其遠離心、意、意識智故；一法者亦不求二，以其遠離求欲法故；一法者亦不二，以無所造作故。復次，世尊！夫寂靜者則不二法；不二法者，不離諸法。世尊！一切諸法不二相，以自性空故，自性無相、自性無願、自性無行，自性不生、不滅，非清淨相而亦可得、亦非不淨相而是可得，非慳者得、非能施者得，非破戒者得、非持戒者得，非瞋恨者得、非忍辱者得，非懈怠者得、非精進者得，非散亂者得、非禪定者得，非愚癡者得、非智慧者得。若能如是不得諸法，是則名為真實得法。若於諸法有所得者則不能得、有所行境界者則不能得，心行境界者、行二法者、見所有法者、依止法者、求證法者、離煩惱者、求究竟者、見佛者、見法僧者、見世間者、見涅槃者，則不能得如是境界。<p>「復次，世尊！若人求法者，於一切法應無所求。世尊！於一切法無所求者，名真求法。世尊！正見菩薩不見於法及以非法，而於諸法如是思惟：『遠離我所心無所著，名為真法；若遠離虛妄不實，名為真法；若遠離一切求，名為真法；若知一切法離戲論，名為真法。』若有菩薩能如是說，是則名為真實法集。世尊！我今所說妙法集，為得隨順如來法集不耶？」<p>佛言：「迦葉！汝之所說隨順佛意。」<p>爾時，慧命須菩提白佛言：「世尊！夫言法者，名為不諍。若能不諍，是人有法。世尊！眼之與色無有諍競；耳、聲，鼻、香，舌、味，身、觸，意、法亦無所諍，是名為法。又，云何眼、色二法無所諍競？以不和合故、以此二法不相到故。耳、聲，鼻、香，舌、味，身、觸，意、法，亦不和合、不相到故。夫不到、不合法皆無違諍。世尊！法無有二，是故法不諍。世尊！諸法無二，各不相知，不知不分別、離種種分別，不生、不滅，不增、不減，不樂、不厭，不住世間、不住涅槃。夫真法者，不言人能得法、法為人得。世尊！諸法不厭、不樂，不染、不淨。世尊！若人言我知、我覺、我說，如是之言皆是虛妄分別十二入法。世尊！而此諸入無如是心：『我能分別。』若人能知如是之法，當知是人不與物諍；若能不與物諍，是人隨順沙門道法；若能隨順沙門行法，是人不去、不來，不行、不住，不進、不退，見諸法則法行、見諸法則解脫行、見諸法則法界、見諸法則究竟，而不見有究竟之者。諸所見法唯是名字、唯是虛假、唯是幻偽，若能如是見虛假不實，如是等人名為見法。<p>「世尊！見法者名為見佛，見非法名為見佛，見佛者名見諸眾生，見非眾生名見因緣，見非因緣名為見空，見非空名為不見。世尊！是名正見諸法。世尊！若能如是正見諸法，當知是人能隨佛意、隨順於法、隨順於僧。<p>「世尊！若諸菩薩得如是等無諍法忍，尚不與彼諸魔共諍，況復與其同行菩薩而生違諍？若與違諍，無有是處。何以故？是菩薩見一切語言皆能成就我行，是故不應與彼諍訟。以無諍訟故，菩薩畢竟得無諍法。以畢竟得無諍法故，是菩薩名為得一切畢竟法、於一切法中得平等。如見自身平等，見一切法亦復如是，平等住、平等忍，是故名為得畢竟。諸法平等，無所去、無所來，是故名為得畢竟。世尊！菩薩如是得諸法畢竟，如是菩薩所有言說皆是法集，悉與眾生安隱樂。」<p>須菩提白佛言：「世尊！我今所說法集，為得隨順如來法集不耶？」<p>佛言：「須菩提！汝之所說隨順佛意。須菩提！汝今說是法集時，五千天子遠塵離垢於諸法中得法眼淨，五千天子發阿耨多羅三藐三菩提心。須菩提！若有菩薩聞汝所說微妙法集，是菩薩即知自身到大法海、即知此身為不空過，必得妙樂。須菩提！是名諸佛如來第一法集。」<p>爾時，慧命阿那律白佛言：「世尊！一切法文字名為法集。何以故？文字之性無有盡相，無盡相者則是文字。世尊！我說言語唯是文字。世尊！夫文字者，不從自身出、不從他身出。是諸名字不作是念：『我出音聲。』世尊！諸文字者，不增、不減。<p>「世尊！菩薩知諸文字與一切法其性平等。世尊！菩薩若能如是畢竟知諸法音聲，是故菩薩不為音聲之所障礙，諸有所聞一切音聲皆是佛聲、皆是空聲、是無相聲、是無願聲、是法界聲、是實際聲。是菩薩無有一法能為障礙一切智，是菩薩不見有法離佛菩提。是菩薩見一切法悉無障礙，能見諸法同佛菩提不相違背。是菩薩不見諸法有進有退，是菩薩不見諸法而常利益一切眾生。<p>「菩薩如是於諸法中得畢竟忍，得是忍故，成就甚深樂說辯才。何者是甚深樂說辯才？隨諸菩薩所有辯才，聲聞、辟支佛不能測量。<p>「是菩薩得安隱樂說辯才——安隱辯才者，隨以辯才能令與一切眾生得安隱樂。<p>「得應說辯才——應說辯才者，隨諸眾生所應聞法稱彼根性廣略說法，是名應說辯才。<p>「又得捷疾辯才——捷疾辯才者，隨以辯才言辭速疾教化一切眾生。<p>「又得聰利辯才——聰利辯才者，隨諸眾生上根利智為其說法，令得利疾解脫。<p>「又得共上樂說辯才——共上辯才者，所有說法上與佛同。<p>「又，增長辯才——增長辯才者，隨以辯才說一字句能生百千萬億上上辯才。<p>「得輕樂說辯才。何者是輕樂說辯才？隨何等辯才知相貌而說法。<p>「又得愛樂辯才——愛樂辯才者，隨以辯才令聞法者無有厭足。<p>「又得調順辯才——調順辯才者，所有辯才不違佛意。<p>「又得柔軟辯才——柔軟辯才者，所有辯才不生憍慢，無放逸心。<p>「又得寂靜辯才——寂靜辯才者，隨以辯才能令自他寂靜。<p>「又得隨順音聲辯才——隨順音聲辯才者，隨以辯才教化眾生入聲聞乘。<p>「又得遠離辯才——遠離辯才者，隨以辯才教化眾生令得辟支佛乘。<p>「又得最勝辯才——最勝辯才者，隨以辯才說辯才，隨何等辯才教化眾生令入大乘。<p>「又得不共辯才——不共辯才者，隨以辯才能說十力、四無畏、十八不共法。<p>「又得寂滅辯才——寂滅辯才者，隨以辯才能說諸菩提分法。<p>「又得無譏嫌辯才——無譏嫌辯才者，隨以辯才令眾生歡喜信樂。<p>「又得諸力辯才——諸力辯才者，隨以辯才悉能降伏一切眾魔、外道邪論。<p>「又得善說辯才——善說辯才者，所有辯才為四眾說法不生畏懼。<p>「世尊！如是名妙法集。世尊！我今所說法集，為得隨順如來所說不耶？」<p>佛言：「阿那律！汝之所說隨順佛意。」<p>爾時，慧命羅睺羅白佛言：「世尊！菩薩欲說法集應當推求受持法者。何以故？從受持者而得於法，是故應求。唯以專心求法為最。何以故？由於重法而能得法，不由重食得正法利；知捨身命必有來果，非於所觀而得其報；常求靜處，不樂憒閙，近安隱者、非破戒者，近恭敬者、非憍慢者，近安樂行者、非剛獷者，近柔軟心者、非堅鞕者，近寂靜心者、非著心者，近發露罪者、非覆藏惡者，近樂一切施者、非慳嫉者，近持戒者、非破戒者，近忍辱者、非瞋恨者，近精進者、非懈怠者，近禪定者、非散心者，近智慧者、非愚癡者，近多聞者、非少聞者，近正念者、非邪念者，近修善業者、非行惡業者，近愛樂佛法者、非樂世法者，近樂空者、非於邪見退沒者，近持戒者、非自歸者。<p>「復次，世尊！若人能持戒，是人則有法。何者是戒？世尊！一切諸戒悉皆攝在三種戒中。何等為三？所謂增上戒、增上定、增上慧。世尊！若菩薩能於此三種戒中學者，當知是人已於一切大乘戒中學。<p>「世尊！何者是菩薩摩訶薩增上戒？世尊！菩薩能持波羅提木叉戒而不以波羅提木叉戒為清淨，以依修持菩薩戒；菩薩成就諸威儀境界，而不以威儀為清淨，以住菩薩威儀境界故；乃至小罪心懷怖懼，以依菩薩智慧故。何者是菩薩智慧？謂菩薩如實知一切法，以其不畏諸業煩惱故，是名菩薩智慧。何者是菩薩境界？所謂為空，非是種種分別境界。知平等戒以學於戒、知空平等而學於戒，是故言知空平等而學於戒。知無相平等、知無願平等、知無行平等、知無生無滅平等而學於戒，是故言知平等而學於戒。復次，世尊！菩薩作是念：『我今以此波羅提木叉戒令一切眾生受持。』是名菩薩增上戒學。<p>「世尊！何者是菩薩增上定學？所謂修習四禪、四空、三摩跋提。菩薩又作是念：『我今以此增上定學成就一切眾生。』是名菩薩增上定學。<p>「何者是菩薩增上慧學？所謂菩薩學十八空。菩薩又作是念：『我今以此十八空法令諸眾生皆悉知見。』是名菩薩增上慧學。<p>「世尊！菩薩此三種學悉能攝取一切諸學。<p>「復次，世尊！若有菩薩能護眾生，如是菩薩能持淨戒；若持淨戒而不著持戒，如是菩薩依彼持戒滿足一切諸眾生心。世尊！出家持戒菩薩於一切物不生愛著；寂靜持戒菩薩於一切言語不生樂心；宴坐持戒菩薩於一切所說音聲不生樂心；禪定持戒菩薩於一切境界不生樂心；解脫持戒菩薩於一切生處不生樂心；聞法持戒菩薩於世間所說不生樂心；說法持戒菩薩乃至往詣百千萬億由旬說法而不疲倦；護法持戒菩薩於一切惱害、逼切事中不生疲倦；菩提心持戒菩薩諸所修行悉為安樂一切眾生，不為自身；深心持戒菩薩欲令一切眾生先得菩提，不求自證；增上深心持戒菩薩於利他事多生歡喜，不於己利而生喜心；修行持戒菩薩為一一菩提分法於無量劫精勤修行，能成彼法而不疲倦；布施持戒菩薩乃至能捨頭、目、髓、腦利益眾生；尸羅持戒菩薩不捨破戒眾生；忍辱持戒菩薩不畏一切諸魔擾亂；精進持戒菩薩為諸眾生修習菩提而不疲倦；禪定持戒菩薩於一切音聲及一切所作事不生染著；般若持戒菩薩見一切法其性平等，如菩提相；空行持戒菩薩不行世間行；大悲持戒菩薩不入涅槃。<p>「世尊！如是持戒名為法集。世尊！我今所說法集，為得隨順如來所說不耶？」<p>佛言：「羅睺羅！汝之所說隨順佛意。」<p>爾時，慧命優婆離白佛言：「世尊！若菩薩自遠離煩惱，亦令眾生遠離煩惱、所有眾生界、法界、貪瞋癡界。菩薩作是念：『乃至眾生界盡、法界盡、貪瞋癡界盡，於爾所時教化眾生而不疲倦。』菩薩又作是念：『一切諸法本性寂滅，而諸眾生不覺不知。』何以故？諸法空寂，彼處不行——所謂一切邪見及諸諍訟皆悉不行；一切法無相滅，彼處一切覺觀、思惟、等心皆悉不行；一切法無願滅，彼處一切所求願欲等法皆悉不行；一切法無我滅，彼處一切所著皆悉不行；一切法無眾生滅，彼處一切種種皆悉不行；一切法無命滅，彼處一切生死皆悉不行；一切法實諦滅，彼處一切虛妄皆悉不行；一切法因緣集滅，彼處一切壽者皆悉不行；一切法四念處滅，彼處一切諸念、諸行皆悉不行；一切法四正勤滅，彼處一切諸法無取、無捨不行；一切法四如意足滅，彼處無去、無來不行；一切法五根滅，彼處一切高下不行；一切法五力滅，彼處一切降伏不行；一切法七覺分滅，彼處一切闇相不行；一切法八聖道滅，彼處惡業、邪思惟皆悉不行；一切法十力滅，彼處一切習氣不行；一切法四無畏滅，彼處一切驚怖畏懼不行；一切法十八不共法滅，彼處一切功用行不行；一切法智慧滅，彼處一切無明不行；一切法無作者滅，彼處一切行不行；一切法無念滅，彼處一切智識不行；一切法無覺滅，彼處一切名色不行；一切法無依滅，彼處一切六入不行；一切法不盡滅，彼處一切觸不行；一切法不智滅，彼處一切受不行；一切法無我滅，彼處一切愛不行；一切法無所取滅，彼處一切取不行；一切法無身滅，彼處一切有不行；一切法不滅，彼處一切生不行；一切諸法堅固滅，彼處一切老不行；一切法不盡滅，彼處一切死不行。<p>「世尊！是名諸菩薩無障礙智門。菩薩住此無障礙智門，一切諸魔不能降伏、外道論師不能破壞，知一切煩惱不能染污、一切諸佛常共讚歎、一切諸天之所歸敬。世尊！菩薩摩訶薩能到如是畢竟智門，名為得大法藏、名為不貧窮、名為守護諸佛、如來密藏、名為諸佛如來所可信者、名為所應作已作、所應辦已辦、名為逮得己利，猶如大海不可測量、如須彌山不可傾動。<p>「世尊！如是名為勝妙法集。世尊！我今所說法集，為得隨順如來所說不耶？」<p>佛言：「優波離！汝今所說隨順佛意。優波離！諸菩薩摩訶薩依此法集而修行者，能得阿耨多羅三藐三菩提。」<p>爾時，慧命阿難白佛言：「世尊！諸菩薩護持妙法，於諸業中最為殊勝。世尊！菩薩若能修行護持妙法，隨順菩提及諸佛如來。何以故？諸佛如來尊重法故。世尊！云何是護持妙法？所謂菩薩能說諸佛一切甚深修多羅，能讀、能誦、思惟、修習，是名菩薩護持妙法。<p>「復次，世尊！若菩薩攝受修行，名為護持妙法。世尊！何者是菩薩攝受修行？世尊！諸菩薩等所有身業、口業、意業皆為利益一切眾生，大悲為首、大慈增上，加護眾生得安隱樂。護法菩薩如是深心作是思惟：『隨以何行能與眾生安隱樂事，我應修行如是等行。』是故則成五陰中觀，雖作此觀而能不求捨離五陰。觀界如毒蛇以修於行，而心不求捨十八界；觀入如空聚落以修於行，而心不求捨十二入；如是，觀色如聚沫以修於行，而心不捨成就諸佛如來色身莊嚴；觀受如泡以修於行，而心不捨成就諸佛如來禪定三昧、三摩跋提、諸佛妙樂；觀想如陽焰以修於行，而心不捨成就諸佛如來智慧修行；觀行如芭蕉以修於行，而心不捨成就諸佛如來妙法修行；觀識如幻以修於行，而心不捨成就智慧為首，身、口、意業清淨修行。修行布施不求果報，修行持戒救破戒眾生，修行忍辱能調伏眾生，修行精進成就一切善法，修行禪定成就身心柔軟，修行般若照了一切法相，修行四念處則身心無垢，修行四正勤得無障礙智，修行五根能成進趣行，修行五力則不退菩提，修行七覺分則無疑網，修行八正道則無過失，修行四梵行得如意自在。<p>「復次，世尊！若菩薩知空則能攝受妙法。又，空者，名無戲論。世尊！有戲論者則無攝受妙法。世尊！若知空無相，是人名為攝受妙法；若取相者，則為無有攝受妙法。世尊！以諸法空無相故則無有願，無有願者則能攝受妙法；依止願者則無攝受妙法。<p>「世尊！見諸法者則無攝受妙法，依止我、我所者則無攝受妙法，有憍慢者則無攝受妙法，依供養、恭敬、讚歎者則無攝受妙法，依嫉妬、慳悋者則無攝受妙法，著欲害、瞋恚者則無攝受妙法。世尊！攝受妙法者，以菩薩於眾生不生差別相、於法不生差別相故。世尊！如是，菩薩攝受妙法。<p>「世尊！菩薩見諸法不生、不滅，是名菩薩攝受妙法；菩薩見諸眾生不去、不來，是名菩薩攝受妙法；見自身不染、不淨，是名菩薩攝受妙法；於諸佛法不樂、於外道法不厭，是名菩薩攝受妙法；受持八萬四千法藏而不起法相之心，是名菩薩攝受妙法；不共一切煩惱、隨煩惱及住一切惡不善法而不起非法相，是名菩薩攝受妙法；得解脫心而不起心：『我得解脫。』是名菩薩攝受妙法；於一切諸佛作弟子之業，而不起身、口、意心以修於行，是名菩薩攝受妙法；於一切法皆悉自在，而不起法、非法想，是名菩薩攝受妙法；於一切諸法不取、不捨而修於行，是名菩薩攝受妙法；不為得法、亦不為證而修於行，是名菩薩攝受妙法；於一切物中不生著心，是名菩薩攝受妙法；若菩薩起非凡夫、非學人、非羅漢心，無所依止而斷貪、瞋、癡結，是名菩薩攝受妙法；若菩薩於菩提得受記莂而不求佛菩提，是名菩薩攝受妙法；若菩薩詣道場時，於一切處皆見道場，是名菩薩攝受妙法；若能降伏諸魔而不見諸魔及魔眷屬，是名菩薩攝受妙法；若能成佛菩提而不證先所無法，是名菩薩攝受妙法；若能轉大法輪而不成眾生、不壞眾生，是名菩薩攝受妙法；若能降伏諸魔外道而不鬪諍，是名菩薩攝受妙法；若能生而非新生而非故生，是名菩薩攝受妙法；若能死而不盡，是名菩薩攝受妙法；若能超過三界而無去處，是名菩薩攝受妙法；若能離諸言語、音聲而無言語，是名菩薩攝受妙法；若能於一切法不貪、於一切法不厭，是名菩薩攝受妙法。<p>「世尊！是名勝妙法集。世尊！我今所說法集，隨順如來所說法集不耶？」<p>佛言：「阿難！汝所說法集深得我意。」<p>阿難說是妙法集時，八萬天子發阿耨多羅三藐三菩提心，三萬二千菩薩得無生法忍，五百比丘遠離諸漏心得解脫。<p>爾時，彌勒菩薩摩訶薩白佛言：「世尊！世尊！譬如捨於糠糟，取於米實。世尊！菩薩亦復如是，捨於非法、取於正法。又，菩薩捨於慳貪、取於布施，捨於破戒、取於持戒，捨於瞋恨、取於忍辱，捨於懈怠、取於精進，捨於散亂、取於禪定，捨於愚癡、取於般若，是名勝妙法集。<p>「復次，世尊！有所求者則是非法；若不求者則是不取；若不取者則是不護；若不護者則是不染；若不染者則是不諍；若不諍者則是不悋；若不悋者則是不損；若不損者則是不行；若不行者則不退轉；若菩薩不退轉者，是菩薩諸佛如來為授阿耨多羅三藐三菩提記。世尊！是名為法、是名勝妙法集。<p>「復次，世尊！若菩薩生如是心：『我不退轉阿耨多羅三藐三菩提心。』是菩薩諸佛如來則不與授記。何以故？世尊！一切煩惱以求為根本。世尊！遠離諸求名為離煩惱，以離煩惱故，諸佛如來為其授記。<p>「復次，世尊！菩薩作是思惟：『受記者是世間虛妄言說。何以故？受記之人是無、能授記者亦無，若俱無者，何處受記？』唯然，世尊！大悲隨順世間有是言說。若菩薩能知如是諸法，是名菩薩受記。世尊！譬如幻師為幻授記，而彼幻化者無如是心：『我受記、我成正覺。』世尊！菩薩亦復如是，如彼幻化無分別心。而菩薩作是思惟：『菩提非可證相、亦非可捨相；菩提非是生相、亦非滅相；菩提非是身證、亦非心證；菩提不在內、亦不在外、亦非中間；菩提無如是心：「我是菩提，菩薩能證於我。」』世尊！是名勝妙法集。<p>「復次，世尊！菩薩於歡喜地中不慚愧、不憂惱，於離垢地中不增、不減，於明地中不闇、不明，於焰地中不取、不捨，於難勝地中無勝、無負，於現前地中不自覺、不因他覺，於遠行地中不去、不住，於不動地中不動、不分別，於善慧地中不成、亦不欲成，於法雲地中不自覺、亦不他覺，於佛地中能作一切事而亦不作一切事。是故，如來自然無戲論。世尊！是名菩薩摩訶薩勝妙法集。<p>「世尊！菩薩如是至隨順智，於所說法中而得自在。云何說法自在？於一切言語不著故。又得清淨自在。云何清淨自在？於一切處不染故。又得樂說自在。云何樂說自在？謂依一法字句不暫休息，於百千萬劫說不可盡故。又得智自在。云何智自在？於一一法字句能說為百千萬法門故。又得生自在。云何生自在？隨所隨所利益眾生之處於彼彼處生故。又得三昧自在。云何三昧自在？於念念中，若欲入三昧即能入三昧故。又得住持自在。云何住持自在？隨所隨所住持加故——所謂若麞鹿、若鳥獸、若草木、若石壁——能說諸佛妙法故。又得眷屬自在。云何眷屬自在？得無量眷屬、不可壞眷屬故。又得見自在。云何見自在？謂見妙色故。又得聞自在。云何聞自在？謂聞妙聲故。又得鼻自在。云何鼻自在？所聞一切香唯是妙法香故。又得舌自在。云何舌自在？謂食法味、不食食味故。又得身自在。云何身自在？得成就法身、非食身故。又得心自在。云何心自在？乃至蚊、虻、蟻子知行、知心故。世尊！是名勝妙法集。」<p>爾時，見者愛樂菩薩白佛言：「世尊！世尊！菩薩如是如是行，以是等行，眾生見者即生歡喜。何以故？世尊！菩薩餘無所作，唯教化眾生。世尊！是名菩薩根本勝妙法集。<p>「世尊！是故菩薩應當修學樂法之行。世尊！何者為愛樂法？菩薩有四種愛樂法。何者為四？所謂不求果報而施一切眾生平等之心、以愛語防護一切眾生惡行、利益成就、愛一切眾生猶如自身以同事故。世尊！是名菩薩四種愛樂法，為一切眾生之所愛樂。<p>「復次，菩薩摩訶薩有四種法能作愛樂事。何者為四？謂多聞慧，以無憍慢心故；說法忘相，以離供饍心故；於彼尊者生於尊重，以求智慧故；發行精進，以教化一切眾生故，是名菩薩四種法能作愛樂事。<p>「復次，菩薩有四種法能作愛樂事。何等為四？所謂成就淨戒，以法施施故；成就知足，以寂靜處住故；以住閑默處故，得於禪定；善住城邑聚落，以不破諸威儀境界故。是名菩薩四種法能作愛樂事。<p>「復有四法，所謂：實語者以樂說故、法語者以說空故、忍辱語者以平等心故、寂滅語者以護諸根故，是名菩薩四法能作愛樂事。<p>「復次，菩薩有四種法能作愛樂事。何者為四？所謂先意問訊，以善語故；其意易滿，以隨得少事而知足故；成就不諂曲，以如語如說行故；無欺詐稠林行，以不誑一切眾生故。是名菩薩四種法能作愛樂事。<p>「復次，菩薩有四種法能作愛樂事。何者為四？所謂不生惡心，以內寂靜故；不生癡心，以外不顛倒故；不生慳心，以觀一切事無常故；不生憍慢心，以如實知諸法故。是名菩薩四種法能作愛樂事。<p>「復次，菩薩有四種法能作愛樂事。何者為四？所謂得甚深心，先意問訊故；遠離愛染，得柔濡愛語故；捨離一切諸心而常不捨菩提心故；深心第一義而隨順世諦故。是名菩薩四種法能作愛樂事故。<p>「世尊！是名勝妙法集。<p>「復次，世尊！菩薩得第一空、得大通明、得大自在，善知說於法集，愛樂甚深之法，隨順諸眾生，畢竟得不可思議希有法者、得柔濡法者、得大通者、得大法師者、得大法王者、得大所作者、作大眾生依者、得大通奮迅者，為教化眾生不退、而生不生、而死不死，所作已成而成菩提、得解脫心而發精進，入於涅槃而行滿足、而求不求、而修行一切智、而問於他。<p>「世尊！一切諸海可以量知，而彼菩薩摩訶薩大乘智海不可量知。世尊！虛空清淨可以塵垢，而彼菩薩摩訶薩心不可得染。世尊！風雖無形，可以手執，而彼菩薩摩訶薩心六塵境界所不能著。世尊！春陽之炎可以撮摩，而彼菩薩摩訶薩我、我所心不可而得。世尊！是名勝妙法集。」<p>爾時，善目菩薩摩訶薩白佛言：「世尊！世尊！菩薩修一切諸法，唯是發菩提心以為根本。何以故？世尊！一切諸法皆是虛妄，唯心分別，體無諸物。離一切物，如幻無根本，隨所求而成；遠離作者、受者，其性不住，離於諸住故。世尊！一切諸法無始、無終，以無二、離二故。世尊！諸法無我、無我所，以無主故；諸法平等如彼法界，以非客故。世尊！諸法非主，以遠離諸貪故；諸法離於分別及種種分別，以遠離可取及捨心故；諸法不來、不去，唯是智境界故，以其無知空主者故。<p>「世尊！是諸毛頭凡夫於無我法中而生我想、於無眾生中而生眾生想，菩薩作是思惟：『我以如是妙法令諸眾生而得解悟。』世尊！是名菩提心、一切眾生安隱心、樂心無上心、法界心光明心、眾生住持心。依如是心而生，名為發菩提心。<p>「復次，世尊！修行檀波羅蜜名為寂靜心、修行尸波羅蜜名為不缺心、修行忍辱波羅蜜名為不損心、修行精進波羅蜜名為不退心、修行禪波羅蜜名為不亂心、修行般若波羅蜜名為不分別虛妄心、修行大慈名為柔濡心、修行大悲名為不退轉心、修行大喜名為無厭足心、修行大捨名為無垢心、修行大施名為不悋心、修行愛行名為不稠林心、修行利益行名為平等心、修行同事名為最上心、修行空慧名為無分別心、修行無相智名為無念心、修行無願名為不住心、修行菩提行名為三十七菩提分心、修行進趣行名為念佛心、修行不破壞行名為念法心、修行法界心名為念僧心、修行無量心名為念戒心、修行不取心名為念捨心、修行念天心名為念諸善根——以為諸善根聚集莊嚴故、以彼勝生為發菩提心聚集諸善根故。<p>「世尊！我依發菩提心說彼一劫、若無量劫而不可盡。如是，諸菩薩聚集無量因緣而發菩提心。是故，世尊！菩薩欲推求諸善法者，應於發菩提心中而知而求。世尊！是名勝妙法集。」<p>爾時，善生菩薩白佛言：「世尊！世尊！諸法善生以根本清淨故。世尊！何者是諸法根本？世尊！諸法以空為根本，以彼處無諸見故；諸法以無相為根本，以彼處無諸覺觀故；諸法以無願為根本，以彼處無三界煩惱故；諸法以無行為根本，以彼處無作者故；諸法以無我為根本，以彼處不見我行故；諸法以離眾生為根本，以彼處不見眾生行故；諸法以無命為根本，以彼處見命不行故；諸法不生，以彼處不行常見故；諸法不滅，以彼處不行斷見故；諸法無物，以彼處不行有見故；諸法如涅槃平等，以彼處不行離有見故；諸法如菩提，以彼處不行見佛故；諸法不作，以彼處不行見法故；諸法不和合，以彼處不行見僧故。世尊！是名勝妙法集。」<p>爾時，大導師菩薩白佛言：「世尊！世尊！若菩薩欲先與一切眾生大菩提、不為自身證大菩提，若菩薩諸所作業為一切眾生、不為自身，而不見眾生、而不捨大慈大悲心，是名菩薩。<p>「世尊！何者是諸菩薩大慈、大悲？世尊！若菩薩不見眾生而不捨一切諸善根，修行彼諸善根迴向大菩提，是名大慈；若菩薩不捨諸眾生所作之事，是名大悲。若菩薩見世間法則是涅槃，而不捨集道精進，是名大慈；若不捨眾生，是名大悲。若自身發菩提心，是名大慈；若教化諸眾生，是名大悲。若捨內外一切諸物，是名大慈；若捨內外善根，為一切眾生得佛菩提，迴向無上道，是名大悲。若淨持諸戒，不毀、不犯，是名大慈；若自持淨戒增長眾生淨戒，是名大悲。若自修行安隱忍辱樂行，是名大慈；若以安隱樂與諸眾生，是名大悲。若於自身常能修行精進之行，為得諸佛無上菩提，是名大慈；若以大精進行令諸眾生得此精進，是名大悲。若於自身常行寂靜，是名大慈；若以寂靜行令諸眾生得此寂靜，是名大悲。若為自身修滿智慧，是名大慈；若以自智慧增長一切眾生智慧，是名大悲。若不修行、非不修行，是名大慈；若不作、亦非不作，是名大悲。若生而不去，是名大慈；若去而不動，是名大悲。若說而無言，是名大慈；若著而不縛，是名大悲。若縛而不得，是名大慈；若入涅槃而不滅，是名大悲。若出自身舍利而無骨、肉、筋、血，是名大慈；若彼修身骨不增、不減，是名大悲。若捨施而不捨物，是名大慈；若護諸護而不成就，是名大慈；若增長而不高，是名大悲。世尊！是名勝妙法集。」<p>爾時，光明幢菩薩白佛言：「世尊！世尊！菩薩以寂靜定心為最上業。何以故？菩薩住寂靜心中，諸佛妙法自然現前。世尊！菩薩尊重寂靜，定心安隱樂故，而得菩提及得諸陀羅尼門。<p>「世尊！何者是菩薩陀羅尼？所謂隨所隨所聞法能不忘失、隨所隨所聞法而能受持、隨所隨所聞法而能了知、及諸眾生亦令了知，是名陀羅尼。隨何等陀羅尼不增長、不分別；隨何等陀羅尼能受持八萬四千法門而不忘失、而不遺漏；隨何等陀羅尼知諸眾生心心所行，以知諸眾生心故，隨彼彼眾生如是如是說法；隨何等陀羅尼能聞一切眾生語言，以聞諸聲聞凡夫聲得於大悲、聞諸聖人聲得於大慈；隨何等陀羅尼聞取一句法能於無量劫說，如是菩薩樂說辯才不留、不盡、亦無際畔；隨何等陀羅尼如實知諸言音；隨何等陀羅尼知一切言說皆是佛語；隨何等陀羅尼於十方世界諸佛、菩薩所住之處說法音聲，所聞之者一切受持，如是菩薩於一佛所聞法、如是於第二佛所說法無有障礙。世尊！是名菩薩受持陀羅尼。<p>「世尊！菩薩得起陀羅尼，隨何等陀羅尼現前說一切法如說一法、一字、一句。如是說一切法界，然是菩薩不生憍慢之心、不起放逸之行，得增上陀羅尼；隨何等陀羅尼能說一切世間現前見法及一切世間現前見，得集陀羅尼；隨何等陀羅尼能斷一切眾生疑惑及斷一切煩惱，得為增上及集陀羅尼；隨何等陀羅尼能令增長一切白法、能令盡一切煩惱，得行陀羅尼。隨何等陀羅尼知一切法、知一切法光明，是菩薩如實知諸法而不分別，修行諸法而自身心實不修行、說於諸法而不說諸字、捨於諸法而亦不失、增長諸法而不增一物、損減諸法而不損一法、說於諸法而無言說、令入涅槃而於世間不動、令得聖人地而不離於凡夫地、降伏一切諸魔而非身心意所起作業，世尊！是名諸菩薩勝妙法集。」<p>爾時，解脫月菩薩白佛言：「世尊！一切諸法以解脫為相。世尊！菩薩不分別是縛、是脫。何以故？世尊！解脫非他、他非解脫。世尊！解脫者，不增一法、亦非不減一法。世尊！解脫無所從來，世尊！縛亦無所至去。世尊！得解脫菩薩不生如是心：『我得解脫。』其心唯知：『猶如解脫，一切諸法亦復如是。』世尊！若菩薩起如是心：『世間是垢染法，涅槃是清淨法。』是菩薩不得解脫。何以故？有我見者生如是心。世尊！若人起如是心：『我厭陰界入，求入涅槃。』是人不得解脫。何以故？有我見，有我見者生如是心。世尊！得解脫心比丘作是思惟：『一切諸法如解脫相，而諸毛頭凡夫不識、不知，生如是心。我以如是法令一切眾生知故。』世尊！得解脫心比丘我得解脫生如是心：『是諸凡夫於一切法常解脫中而求解脫，我於彼彼眾生生大悲心。何以故？若人求解脫，是人不得解脫。』是故，世尊！比丘欲得解脫者，應觀能縛及所縛，應知能縛及所縛，是人不分別解脫；若不分別者，是人則得解脫。世尊！是名菩薩勝妙法集。」
。
<juan>佛說法集經卷第六<p>元魏天竺三藏菩提流支譯<p>爾時，大海慧菩薩白佛言：「世尊！世尊！菩薩不應畏諸煩惱。何以故？以有煩惱，隨何處有煩惱，彼處有菩提，斷煩惱者則無菩提。世尊！空及一切煩惱，此二即一，無差別。世尊！菩提及一切煩惱、一切眾生，此等諸法亦即是一，無有差別，但諸毛頭凡夫墮顛倒心，分別我染、我淨。世尊！正行菩薩不斷煩惱、不取淨法，而是菩薩觀諸煩惱門得諸三昧及諸陀羅尼門。是故，世尊！菩薩知諸佛法以煩惱為性，彼如是煩惱隨何等眾生具散亂心、顛倒心，彼毛頭凡夫眾生必入惡道受諸苦惱，諸菩薩如是正觀能得諸佛菩提。是故，世尊！諸菩薩則應修行隨順逆流，不隨順順流。世尊！諸菩薩得解脫者，於涅槃中，非於世間中。何以故？諸菩薩應畏於涅槃，不畏世間，以觀世間得於大悲及證大菩提故。若分別涅槃、厭畏世間，如是菩薩以厭世間故，退於諸佛無上菩提。世尊！諸菩薩於世間眾生成大慈大悲，非於得涅槃涅槃眾生。世尊！所言涅槃，涅槃者，是於寂滅虛妄分別不實之心。世尊！是故，菩薩願見涅槃，應觀虛妄分別寂滅之心，如是之處得於涅槃。世尊！是名勝妙法集。」<p>爾時，觀世音菩薩白佛言「世尊！菩薩不須修學多法。世尊！菩薩若受持一法、善知一法，餘一切諸佛法自然如在掌中。世尊！何者是一法？所謂大悲。菩薩若行大悲，一切諸佛法如在掌中。世尊！譬如轉輪王所乘輪寶，隨往何處，一切四兵隨順而去。世尊！菩薩摩訶薩亦復如是，乘大悲心隨至何處，彼諸佛法隨順大悲自然而去。世尊！譬如日出朗照萬品，一切眾生作業無難。世尊！菩薩摩訶薩亦復如是，隨於何處大慈悲日照於世間，彼處眾生於一切菩提分法修行則易。世尊！譬如諸根以意為本，悉能隨意取於境界。世尊！菩薩摩訶薩亦復如是，依於大悲住持一切菩提分法，隨諸分中、隨可作事中自然修行。世尊！譬如依彼命根有餘諸根。世尊！菩薩摩訶薩亦復如是，依於大悲有餘一切菩提分法。世尊！是名勝妙法集。」<p>爾時，堅意菩薩白佛言：「世尊！諸法，直心、深心以為根本。世尊！若菩薩無直心、深心，是菩薩則為遠離諸佛妙法。世尊！成就直心、深心菩薩，若無佛說法，於上虛空及樹木、石壁等中自然出於法聲。世尊！直心、深心菩薩意自能念，聞於法聲，隨順一切諸佛妙法。是故，世尊！菩薩摩訶薩應當修行直心、深心。世尊！如人有足則能遊行。如是，世尊！菩薩摩訶薩亦復如是，有直心，深心，諸佛妙法自然修行。世尊！譬如有人具足上分則有壽命。世尊！菩薩摩訶薩亦復如是，若有直心、深心，如是菩薩則有諸佛菩提。世尊！如人有命則得諸事。世尊！菩薩摩訶薩亦復如是，若菩薩有直心、深心，是菩薩則得成就一切佛法。世尊！譬如有於可然，故有能然；離於可然，則無能然。世尊！菩薩摩訶薩亦復如是，若有直心、深心，則能熾然諸佛妙法；若離直心、深心，則不熾然諸佛妙法。世尊！譬如有雲則能有雨。世尊！菩薩摩訶薩亦復如是，以有直心、深心，則有諸佛法雨。世尊！譬如樹根腐敗則不能生芽葉華果。世尊！菩薩摩訶薩亦復如是，若無直心、深心，則一切諸佛善法不復生長。是故，世尊！菩薩欲得諸佛菩提，應自善取直心、深心，善自守護直心、深心，善自清淨直心、深心。世尊！是名勝妙法集。」<p>爾時，善護菩薩白佛言：「世尊！菩薩不須守護諸法。世尊！若菩薩但能善護自心，是菩薩善護自心故，則能成就諸佛妙法。世尊！若菩薩守護諸法，是菩薩則不能得無生法忍。世尊！若菩薩不護諸法而入禪定，是菩薩則無過失，亦不違於諸佛、菩薩，則能自心知諸佛法而不護自心。見如是心依因緣生，如是見一切諸法依因緣生；見自心如幻，如是見諸法如幻，而心非內、非外、非二中間可得；如是見一切諸法，見即如心無於色相，不可得示、不可得見，無於形礙，不可執捉、不照、不住，見一切諸法其相如是。若能如是見者，是菩薩則能得於平等之心；以得平等心故，如是菩薩不復更得於法。是菩薩不復住、不復行，不取、不捨及以不求，以不求故而能不取，以不取故而無所著，以不著故而能不染，以是菩薩不染一切法。世尊！是名勝妙法集。」<p>爾時，虛空菩薩白佛言：「世尊！菩薩不作如是言：『以何等言說能生他人瞋心？』菩薩不作如是言：『以何等言說能生他人惱心？』菩薩不作如是言：『以何等言說能令他人不知？』菩薩不作如是言：『以何等言說無義虛妄？』菩薩不作如是言：『以何等言說能令不生智慧光明？』菩薩不作如是言：『以何等言說能令其心不生歡喜、亦不具足、及以耳聞不生喜樂？』菩薩不作如是言：『以何等言說令破壞二處？』世尊！菩薩不作如是言：『以何等言說令他不能解空？』何以故？世尊！一切言說，彼如是言說最為堅固：『以何等言說令他能知於空？』世尊！若菩薩能知諸法空義，無心、無我，其相不二，遠離二相而不捨一切眾生所作事業，是名菩薩無障礙大悲。若菩薩行無障礙大悲，是菩薩能學諸佛所學；若學諸佛所學，是菩薩能知諸法如虛空；以知諸法如虛空故，是菩薩得虛空藏。是菩薩為欲捨者能捨諸捨，而於捨及慳不生二心；破戒、持戒，忍辱、瞋恨，精進、懈怠，散亂、禪定，愚癡、智慧，不生二想。是菩薩不復求諸佛妙法，不捨諸凡夫惡法。世尊！譬如一切諸水入於大海皆同一味，所謂醎味。世尊！菩薩亦復如是，入於第一義大海，所見一切諸法皆是一味，所謂真解脫味。世尊！譬如日光等照一切眾生。世尊！菩薩智慧亦復如是，等照一切諸法。世尊！一切諸法不違於空。世尊！若菩薩能如是知，是菩薩能於一切法中見真菩提。若菩薩於一切法中見真菩提，是菩薩知所說言音皆是佛語。是菩薩無所著而說於法，是菩薩名為得無障礙樂說辯才。世尊！是名勝妙法集。」<p>爾時，文殊師利菩薩白佛言：「世尊！世尊！世間之人顛倒妄取。若如是言：『依波羅蜜故，菩薩得名。』此則不然。何以故？世尊！依於菩薩，諸波羅蜜得名故。世尊！若依波羅蜜菩薩得名者，亦應依諸眾生名為菩薩，此義不然。何以故？世尊！菩薩生諸波羅蜜、菩薩知諸波羅蜜，以菩薩生諸波羅蜜為諸眾生說。是故，如來常說：『菩薩未曾生法而能生、未曾成法而能成、未曾說法而能說。』世尊！諸波羅蜜不能護菩薩，而菩薩能護諸波羅蜜，是故說菩薩能護諸法。世尊！諸波羅蜜不能住持菩薩，菩薩能住持諸波羅蜜，是故說菩薩能受持法。<p>「世尊！一切諸法無病，以自體無垢故。世尊！一切諸法不二，以遠離眾生、我身故；一切諸法無心，以遠離可取捨故；一切諸法無意識，以無始發故；一切諸法無來相，以無間故；一切諸法無去，以不動故；一切諸法無死，以無命故；一切諸法不活，以本來不食故；一切諸法無物，以不和合故；一切諸法不減，以法界無差別故；一切諸法不可割截，以無形故；一切諸法如金剛，以實際平等故。<p>「世尊！知如是諸法，是菩薩能知諸法實體；若知諸法實體，是菩薩能知於空；若能知空，是菩薩不與他諍競；若不與他諍競，是菩薩能住沙門法中；若能住沙門法中，是菩薩則能不住；若能不住，是菩薩於諸漏境界不起於漏；若於諸境界不起於漏，是菩薩能無諸病；若無諸病，是菩薩名為如來；若菩薩得名如來，是菩薩不說二語；若不說二語，是菩薩不捨世間、不取涅槃，唯為一切眾生而說遠離一切分別虛妄煩惱。世尊！是名勝妙法集、不顛倒集、名為空集、無相無願無行不生不滅集、無生法忍集、大乘集、轉大法輪集、大波羅蜜集、諸大地集、一切諸法不顛倒集。<p>「世尊！諸菩薩依大法集修持受行，或於國土作轉輪王，受持十善業道，能令眾生安住十善業道；或作勝首，教化眾生令得出世間勝事；或作大長者，能令眾生厭世間惡事；或作天帝釋，能令諸天不起放逸；或作梵王，能令眾生住於禪定、四無量等；或作四天王，能令眾生於諸法中不能染心；或作沙門，教化眾生令不聞惡法；或作婆羅門，教化眾生令知寂靜之處，自身寂靜、令諸眷屬亦住寂靜，自身柔軟、令諸眷屬亦得柔軟，具足住於一切處，以得大自在；能作大法師，以能斷一切眾生疑故；於一切處不生怯弱，以一切煩惱盡故。世尊！是名勝妙法集。」<p>爾時，世尊告文殊師利菩薩摩訶薩：「文殊師利！若有眾生聞說文殊師利如是勝妙法集、及聞諸菩薩勝妙法集、及諸聲聞勝妙法集而能知能信，彼諸眾生深種善根，非於一佛而修供養，非於一佛、二佛而種善根。何以故？文殊師利！諸佛如來甚深菩提，是黠慧者、能知法者深妙境界。<p>「文殊師利！是妙法門，微少善根眾生不能得聞，假令得聞亦不能信。若菩薩自身能證，是菩薩能信，復有諸善知識護故，是人能信而能受持、能得無生忍。<p>「文殊師利！離此法行，無有一人成佛。文殊師利！過去恒河沙諸佛如來成佛菩提，彼諸佛行如是法行得阿耨多羅三藐三菩提。<p>「文殊師利！若人遠離此法行欲得菩提者，是人如縛虛空，不能得法。離此法行，隨順法忍尚不可得，何況能得無生法忍而成阿耨多羅三藐三菩提？<p>「文殊師利！我諸聲聞得俱解脫、得八解脫及四無礙，彼諸聲聞亦不離此法行而得解脫。<p>「文殊師利！寧聞此深妙法門起謗生於惡道，不能於餘淺法門起信生於善道。何以故？謗此法門者生於地獄，因聞此法門現前得於解脫，非聞餘淺法門生於善道。<p>「文殊師利！菩薩摩訶薩有四種法聞此法門能生於信。何者為四？所謂是人過去世曾聞此法門、聞已隨喜有大善根、有大善根莊嚴諸善知識、善護成就受持聞慧之行。文殊師利！是名菩薩四種法聞此法門能生於信。<p>「復次，文殊師利！菩薩更有四種法聞此法門能生於信。何者為四？所謂常思惟正念，常畏諸不善業，常作大菩提願，自性質直柔軟安隱樂修勝行。文殊師利！是名菩薩成就四種法聞此法門能生於信。<p>「復次，文殊師利！菩薩成就四種法聞此法門不生於謗。何者為四？所謂畢竟成就菩提願、得無生法忍、成就正見、得不退阿耨多羅三藐三菩提心。文殊師利！是名得畢竟成就四種法聞此法門不生於謗。<p>「文殊師利！菩薩復有四種法聞此法門能生於信。何等為四？所謂成就聞慧、成就般若、成就空、以禪定得大陀羅尼。文殊師利！是名菩薩有四種法聞此法門能生於信。<p>「文殊師利！菩薩復有四種法聞此法門而能了知。何等為四？所謂成就功德莊嚴、成就聞慧莊嚴、成就智莊嚴、成就諸禪定柔軟心莊嚴。文殊師利！是名菩薩四種法聞此法門而能了知。<p>「文殊師利！菩薩復有四法聞此法門得受阿耨多羅三藐三菩提記。何等為四？所謂菩薩見一切色佛色、聞一切法佛法、遠離一切諸求乃至不求佛菩提、不退於大悲。文殊師利！是名菩薩有四種法得受阿耨多羅三藐三菩提記。<p>「是故，文殊師利！諸菩薩常應求聞讀誦此經。文殊師利！菩薩願速得菩提，常應勤求聞此法門；菩薩願速得受記，常應勤求聞此法門；菩薩願得斷於業障、願得斷於煩惱障、願得斷於智障，是菩薩常應求聞此經；菩薩願得諸佛如來無上供養，是菩薩常應求聞此經；願得常護妙法，是菩薩常應聞、受持、讀誦此經。文殊師利！若人聞此法門，能信、能忍，不生於謗，文殊師利！我授是人阿耨多羅三藐三菩提記。」<p>爾時，無所發菩薩摩訶薩於頸上脫八千萬阿僧祇寶瓔珞奉散如來，作如是言：「世尊！因此功德，令一切眾生成就諸佛、如來、應、正遍知。」<p>爾時，彼瓔珞於如來頂上住虛空中，作種種勝妙莊嚴大寶帳而住，四角形量過於天人，妙相莊嚴，彼諸聲聞及一切菩薩、釋提桓因梵天王、四天王未曾見聞，是大寶帳隨如來去而去、隨如來住而住。現如是妙事時，無量諸天人等皆生希有奇特之心，僉於頂上，合掌而住，讚歎如來、瞻仰如來，目不暫瞬。<p>爾時，無所發菩薩摩訶薩生於歡喜希有之心，偏袒右肩，禮如來足，合掌向佛以偈讚言：「諸功德眾如來器，天人眾生唯佛救，佛於世間無勝者，無勝寂靜及平等。等心無諂行亦然，於世以悲牽縛心，如空平等心無染，安樂多人而說法。世尊無親、無諸怨，無有諸憂、無歡喜，能救世間如良醫，於世行慈無分別。修羅、天、人、龍、夜叉，歸依於佛得寂靜，佛於三界為最上，是故今者我歸命。善逝有為更無過，而於寂靜靡功德，捨於二道無分別，已得寂滅行世間。寂滅境界不可測，唯乃十力知如來，如地及空不可量，是故合掌而頂戴。不沈不浮大波浪，不漂不住無上人，有海彼岸唯佛到，無比智海我歸命。如蓮處水無能污，佛行世間法不染，更無有能與佛等，以無等故我歸依。如來無法而不知，以有十力過一切，於眾奮迅無與比，是故名佛勇獨步。能受諸佛甘露法，是故遠離一切畏；無上醫師勝應供，是故歸命大悲者。」<p>爾時，無所發菩薩摩訶薩白佛言：「世尊！世尊唯知我心，我不為自身供養如來。世尊！我奉瓔珞供養如來及讚歎如來，因此善根功德願令一切眾生得於無上諸佛菩提。世尊！此是我意。」<p>爾時，世尊熙怡而笑——諸佛如來熙怡而笑必不虛妄。爾時，如來從面門放種種色無量光明，譬如青、黃、赤、白、紅、紫、頗梨、金、銀等無量種色，普照十方無量無邊世界，滅除一切惡趣眾生無量苦惱、生諸天人無量喜樂已，還攝光明，圍繞如來百千萬匝，於如來頂上而沒。<p>爾時，彼諸大眾見是光明心生歡喜，踊躍安樂，合掌向佛於一面住，而作是念：「如來何因熙怡而笑？」<p>爾時，阿難從座而起，偏袒右肩，合掌向佛，以偈而問微笑因緣：「無上第一尊！世間及天人，瞻仰如來住，疑於喜笑事。大師離煩惱，知法及化人，熙怡必不空，願佛為解說。面門放光明，清淨生喜悅，天人及惡道，光觸身安樂。大人放光明，於其面門出，是光為何義？唯願大慈說。齒出勝妙光，明艶甚鮮白，顯現最殊勝，隱蔽一切光，餘明闇不現，以是世間喜。佛悲何所為？何人功德起？願說慈所為，除斷我等疑。遠離煩惱人，非無因緣笑，妙光出面門，普照於十方，所作已還攝，入於如來頂。此光起佛意，為表聖心出，如電晝在空，普照而不停。」<p>爾時，佛告阿難：「阿難！此無所發菩薩摩訶薩於未來世過十二劫，當成阿耨多羅三藐三菩提，佛號大光明如來、應供、正遍知、明行足、善逝、世間解、無上士、調御丈夫、天人師、佛、世尊，劫名諸天讚歎，世界名大歡喜。阿難！彼大光明如來、應供、正遍知壽命住一大劫，彼國眾生壽命十二小劫。阿難！譬如他化自在天所受妙樂，彼佛國土眾生所受妙樂亦復如是。」<p>爾時，慧命須菩提語無所發菩薩言：「大士！快得善利，如來今日授仁者記，必得阿耨多羅三藐三菩提。」<p>無所發菩薩言：「大德須菩提！汝見何法名為成佛？」<p>須菩提言：「善男子！我不見有法成阿耨多羅三藐三菩提。」<p>問曰：「若大德須菩提若不見有法得成佛，何故誑我大士授於阿耨多羅三藐三菩提記？」<p>須菩提言：「善男子！如來與仁者授記必得成佛，是故我作此說。」<p>無所發菩薩言：「大德須菩提！諸佛如來如實知法，是故佛言：『汝當得阿耨多羅三藐三菩提。』云何如來如實知法？須菩提！若有菩薩求菩提者，諸佛不與是人授記；若有菩薩不求菩提者，諸佛如來則與授記。諸佛、如來如實知法無授記相，而為眾生種諸善根故，作是記汝當成佛。須菩提！汝見何法而作是言：『大士必得阿耨多羅三藐三菩提。』」<p>須菩提言：「善男子！諸佛如來依世俗文字而說授記，我諸聲聞隨佛世尊故如是說。」<p>無所發菩薩言：「大德須菩提！夫文字者，若依世俗名為文字、若於聖人則非文字。何以故？聖人所說皆是真實，世俗言語悉為虛妄。是故，大德須菩提！不應以此世俗邪語聖法中說。大德須菩提！諸菩薩等為護眾生，若聞甚深第一義諦驚怖不信，是故聖人以大悲心捨真實法而說世間虛妄之語，為欲將護毛道凡夫，終不為聖作如是說。若為聖人則說實法，以此實法聖所愛樂。何等名為聖人實法？大德須菩提！聖實法者，菩提之法本性常寂名為真實。如菩提相本性清淨，一切諸法亦如是相，是則名為聖人實法。」<p>須菩提言：「善男子！有四真諦名為實諦。何等為四？苦諦、集諦、滅諦、道諦。」<p>無所發菩薩言：「大德須菩提！汝不說苦是有為耶？」<p>須菩提言：「如是，善男子！我常說苦是有為法。」<p>無所發菩薩言：「大德須菩提！如來常說一切有為皆是虛妄。」<p>須菩提言：「如是，善男子！如來常說有為之法皆是虛妄。」<p>無所發菩薩言：「若如是者，汝云何言苦是實諦？大德須菩提！若言苦是有為法者，即是虛妄。」<p>須菩提言：「善男子！苦是有為，虛妄不實。我說知苦以為實諦。」<p>無所發菩薩言：「須菩提！若苦是有為，虛妄不實，知彼苦智亦應虛妄，非是真實。」<p>須菩提言：「善男子！如是如是，知苦智者亦是虛妄。」<p>無所發菩薩言：「大德須菩提！若如是者，云何知苦是聖諦智？」<p>須菩提言：「善男子！滅諦是無為法。若爾，何故非聖諦？」<p>無所發菩薩言：「大德須菩提！滅何等法名為滅諦？為即自滅故名為滅？更有所滅稱為滅耶？」<p>須菩提言：「善男子！有為說者言滅盡諸苦名為滅諦。」<p>無所發菩薩言：「須菩提！汝不說苦是有為，虛妄不實耶？」<p>須菩提言：「如是，善男子！我向說言：『苦是有為法，虛妄不實。』」<p>無所發菩薩言：「大德須菩提！若法虛妄不實，是法無滅。若如是者，云何而言滅盡諸苦名為滅諦？」<p>爾時，慧命須菩提白無所發菩薩摩訶薩言：「善男子！我於大士如是無礙樂說辯才生隨喜心。善男子！願諸眾生皆得是辯才。」<p>須菩提言：「善男子！何者是諸菩薩摩訶薩實諦證智？」<p>無所發菩薩言：「須菩提！一切諸法與實諦行不相違背，是故證一切法名證實諦。須菩提！一切諸法從因緣生，能如實知因緣生法名為實諦。一切法空如實知空名實諦，證空者名證實諦；一切諸法不生，證諸法不生名為證實諦。隨何法證於實諦，於彼法中乃至無有一法可取、一法可捨。須菩提！是名諸菩薩摩訶薩證實智。須菩提！言實諦者，即是宣說無分別法。何以故？須菩提！所有分別者皆是邪法。須菩提！汝向所言：『大士快得善利，授阿耨多羅三藐三菩提記必得成佛。』須菩提！若人自謂快得善利，佛則不與是人授記；若人遠離快得善利，如是之人佛則授記。若人於得利養不生歡喜、若失利養亦不憂惱，是人授記；若人不離世間而得涅槃，是人授記；若人不捨凡法而證聖道，是人授記；若人聞得記不喜，是人授記。」<p>須菩提言：「善男子！所向所知，若如是知，其義甚深。」<p>無所發菩薩言：「須菩提！若人不見有去來，是人則知甚深。」<p>須菩提言：「此甚深法難可得知。」<p>無所發菩薩言：「須菩提！若人欲見是甚深，是人則不能見。」<p>須菩提言：「如是知者，難可了知。」<p>無所發菩薩言：「須菩提！無修行者亦難了知。」<p>須菩提言：「善男子！何等眾生於甚深法能生信心？」<p>無所發菩薩言：「須菩提！若人已曾供養過去無量佛，是人能信。須菩提！若人不能種諸善根、亦不修行供養諸佛，如是之人終不能得聞此法門。」<p>須菩提言：「善男子！云何得為供養諸佛？」<p>無所發菩薩言：「若人能住如實修行，是人名為供養諸佛。」<p>須菩提言：「善男子！云何能住如實修行？」<p>無所發菩薩言：「若人能為諸眾生發心修行。」<p>須菩提言：「云何為諸眾生發心修行？」<p>無所發菩薩言：「若能不捨大慈、大悲。」<p>須菩提言：「何等名為菩薩大慈？」<p>無所發菩薩言：「若有菩薩能捨身命及諸善根，施與眾生而不求報恩，是名大慈。」<p>須菩提言：「何等名為菩薩大悲？」<p>無所發菩薩言：「若菩薩先與眾生無上菩提，然後自證，是名大悲。」<p>說此甚深法門時，七萬六千眾生發阿耨多羅三藐三菩提心，二百比丘遠離諸漏心得解脫。<p>爾時，會中有一天子名善思惟，白佛言：「世尊！云何菩薩住佛菩提根本行處？」<p>佛言：「天子！菩薩若能成就深直之心，發無上意，是名菩提根本住處。」<p>善思惟天子言：「如是發心諸菩薩等，以何等法而為境界？」<p>佛言：「若能修行布施境界而不悕求報恩等門、若能修行持戒境界而不分別持戒行門、若能修行忍辱境界而不見盡滅法門、若能修行精進境界而不發起修行等門、常行禪境界而能現見一切法門、修行般若境界而不見彼無戲論門現前、常求聞慧境界而不見於語言等門現前、修行舍摩他境界而見諸法本來清淨寂靜法門、修行毘婆舍那境界而一切法不可見門現前、修行四念處境界而無念無思惟門現前、修行四正勤境界而無所作門現前、修行四如意足境界而斷一切願欲門現前、修行五根境界而過諸根法門現前、修行五力境界而不破壞法門現前、修行七覺分境界而佛菩提門現前、修行八聖道境界為救行邪道眾生故、修行教化眾生境界而無眾生無度脫法門現前、修行斷煩惱境界而見諸法本性離煩惱門現前、修行諸波羅蜜境界而不著於此岸彼岸故、修行世間境界而涅槃門現前、修行涅槃境界而不行諸行門現前、修行生境界而不生不滅門現前、修行陰境界而無煩惱門現前、修行界境界而無差別門現前、修行入境界而聖入門現前、修行聞法境界而寂靜禪定門現前、修行說法境界而無言說門現前、修行成就色相境界而法身門現前、修行轉法輪境界而不轉不說門現前、修行聲聞境界而諸佛法門現前、修行辟支佛境界而行諸菩薩勝行門現前，天子！是名菩薩摩訶薩境界。」<p>善思惟天子白佛言：「世尊！何等名為諸菩薩行？」<p>佛言：「天子！自捨己樂，能與一切眾生樂；常在世間而能持戒、多聞，心無放逸；常在涅槃而不捨大悲，涅槃門現前而不求證。為化眾生故，隨順世間行，護諸眾生。能於眾生其心平等，令一切眾生得清淨心，於一切眾生心無差別，所有之物與一切共。為人說法不為飲食，畜清淨物而常知足，常樂空閑，正念思惟，常處大眾說法不懈。入城邑、聚落，慈悲現前，不求讚歎、供養、恭敬，常能遠離世間雜語。凡有言說不違佛法，廣略得所，愛語柔軟，一切身分禮敬三寶，先意問訊。心常愛樂第一義諦，於一切法心無所著，於諸資生心不貪染。常近聖人，遠離非法。愛法如身，重佛如命，愛敬修行猶如身首。於一切衣服、飲食、臥具、湯藥、資生之事得少為足，敬重師長猶如世尊，乃至喪失身命終不捨於菩提之心。初夜、後夜精勤修行，禪定三昧常現在前。如所聞法思惟正觀，以微妙慧求於解脫。若修習清淨無垢濁心，能捨一切所有之物，觀於內身，不隨外身。能捨所施，遠離瞋恚；能滅愚癡，增長般若；能護於戒，不違修行。<p>「於一切處生柔軟心、於一切處智慧為首，不顛倒心，無垢光明。心常修諸波羅蜜，心不捨精進，常求善根。如所聞法而不忘失，如所聞法而為他說。離諸供養、飲食等心，常護諸根、常在定心、常隨順涅槃心、常不捨世間心，得失、利衰、毀譽、稱譏、苦樂不能動心。<p>「於一切處生如是心：布施得大富、持戒生天人、忍辱得端政、精進捨煩惱、禪定三昧得心柔軟、修習般若能知世間出世間法、修行四攝無諸過失、修行四無量心無憍慢、修行諦捨滅慧得寂靜調柔、修行禪定得自在心、修習三昧得於深心、修行於諦如實知諸法、修行於定遠離諸見、修行無相得無分別、修行無願得無著心、修行諸波羅蜜得究竟大乘心、修行方便波羅蜜得一切智智處、修行菩薩十地滿足諸菩薩行、親近善知識得一切功德門、敬順和上阿闍梨能得隨順一切諸佛、知自身心得一切種智、習無憍慢得大威勢、恭敬禮拜一切眾生得諸眾生無能見頂、修行種種布施得具足妙相身、隨順諸眾生得具足八十種好、說大乘法得墮自在地、教眾生發菩提心得不退地、說諸法空能斷煩惱及煩惱習、以法布施得四無礙、與眾生念得陀羅尼、令眾生知法得四無礙、與眾生樂說因得無錯謬記、於羸劣眾生起忍辱心得那羅延身、於破戒眾生起忍辱心得諸眾生見者恭敬心、能滅瞋恨心眾生得常定心、勤修精進得速證法修行、以三昧施諸眾生得陰密藏相、施與威儀得一切普莊嚴事、令眾生近善知識得佛、菩薩、聲聞、辟支佛常現在前、捨於欲心常為一切世間所信、捨於瞋心得一切世間之所愛樂、捨慳嫉心得一切名聞利養、能與眾生作依止處得一切世間之所歸依、捨一切供養恭敬讚歎得法喜食得美名聞、施先問訊得清淨言音、施於愛語得梵音聲、施柔軟語得迦陵頻伽聲、遠離瞋恨得諸世間勝妙之身、不誑眾生得悉為一切世間所信、不說他過得不入胎、遠離殺生得壽無量命、遠離劫盜得以虛空而為庫藏、捨所愛事得如意寶手、迴向菩提得無盡資財、遠離邪婬得大丈夫身、遠離妄語得口業密、遠離兩舌得不失菩提心、遠離惡口得一切世間讚歎、遠離綺語得不壞眷屬、遠離貪心得無盡藏、遠離瞋心得與一切眾生而作橋梁、遠離邪見得於正見教化眾生、住於大乘得佛十力、能施一切不求果報得十八不共法、捨諸所著得四無畏。<p>「天子！若我廣說如是菩薩無量境界、菩薩無量修行者，乃至百千萬億劫不能窮盡。天子！是名菩薩境界修行。天子！若菩薩如是成就境界、如是修行，於得菩提則為不難。」<p>善思惟天子言：「世尊！云何菩薩名為安隱？」<p>佛言：「天子！若菩薩常不捨離三昧，而不依三昧生。得三昧已，隨有利益眾生之處彼彼處生。天子！菩薩如是名為安隱。」<p>善思惟天子言：「世尊！云何菩薩名為寂靜？」<p>佛言：「天子！若菩薩見一切真如法界實際，是菩薩處於大眾而能寂靜。應如是知，天子！是則名為菩薩寂靜。天子！若菩薩不起二處心，名為菩薩寂靜。」<p>天子言：「世尊！菩薩云何名為常在三昧？」<p>佛言：「天子！若菩薩心常不求一切諸事、不見一法可取、不見一法可捨，是菩薩隨所見法悉知空寂，無有真實。天子！菩薩如是，名為常在三昧。」<p>善思惟天子言：「世尊！菩薩云何名為到一切處？」<p>佛言：「天子！若菩薩能見自身及諸眾生平等空寂，天子！菩薩如是名為到一切處。」<p>善思惟天子言：「世尊！云何菩薩名為調伏？」<p>佛言：「天子！若菩薩一切分別所不能動，名為調伏。」<p>天子言：「云何菩薩名為得滅？」<p>佛言：「若菩薩不染、不淨，名為得滅。」<p>善思惟天子言：「世尊！如我解佛所說義者，依止自心而得菩提。世尊！菩薩如是離諸煩惱，如是如是取於佛法。世尊！諸佛法者，無所從來、去無所至。世尊！於諸法中清淨智，名為菩提。」<p>「天子！菩薩如是隨順忍辱，名為菩提。能如是知，名為一切智者。」<p>「世尊！若能入如是平等法界，是菩薩名為成就檀波羅蜜；若能如是知得成就平等法界，是菩薩名為成就尸波羅蜜；若能如是知忍平等法界，名為成就忍辱波羅蜜；若能於此法門修行聞、思、修、慧，名為成就毘離耶波羅蜜；若能思惟是法平等法界，名為成就禪波羅蜜；若能了達如是法平等法界，名為般若波羅蜜。世尊！若人能信此法門者，是人名為見法、名為證法、名降伏魔。世尊！若人能說此法門者，是人於如來所轉法輪而得隨轉。世尊！若人能得此法門者，是人名得最上妙法。」<p>爾時，世尊於善思惟天子所說法門讚言：「善哉，善哉。天子！如是如是，如汝所說。天子！一切諸佛阿耨多羅三藐三菩提藏皆悉在此法門中攝。天子！一切諸佛所有意趣於此法門皆已示現。天子！若人聞此法門者，當知是菩薩快得善利。天子！若人手執此法門者，當知是菩薩得大法藏。天子！若人攝受此法門者，當知是菩薩名為可信者、名為受持如來密藏者、名為以最上供養供養如來者、名為攝受如來法門者。天子！若人聞此法門、聞已能信者，當知是菩薩名為報如來恩。天子！若人信此法門者，當知是菩薩於十方界無有闇障。」<p>爾時，世尊告一切大眾唱如是言：「誰能於未來世護持此法門？」<p>爾時，無所發菩薩即從座起，偏袒右肩，右膝著地，合掌向佛而作是言：「世尊！我當能於未來世護持此法門。世尊！若菩薩有所發者，不能護持此法。是故，我不發、不起、不受，於一切眾生平等心，能護持此甚深無生法忍法門。我遠離飲食心，不求一切供養、恭敬、讚歎。何以故？世尊！若依供養、恭敬者，不能護持此法。世尊！於如來滅後，若有人聞此法能受、能持、能書寫、能讀誦，書寫已乃至受持經卷者，當知皆是無所發菩薩威神力故。」<p>爾時，世尊讚無所發菩薩言：「善哉，善哉。善男子！若有如是心者，是人則能護持妙法。」<p>觀世音菩薩言：「世尊！若人不斷大悲，是人則能護持妙法。是故，我今依大悲心護持此法門。」<p>彌勒菩薩言：「世尊！若人有大慈心，是人能攝受妙法。何以故？若人多瞋恚，是人不能攝受妙法。是故，我依慈心流通此法門。」<p>見者愛樂菩薩言：「世尊！若菩薩眾生見者無厭，是人則能護持妙法。世尊！是故，我於一切眾生不起瞋心，護持此法門。」<p>導師菩薩言：「世尊！若菩薩為一切眾生起心：『我拔一切眾生苦。』若一切眾生欲聚集佛菩提、欲度一切眾生，是菩薩能受持此法門。是故，世尊！我為一切眾生成佛菩提。世尊！我先度一切眾生然後自度，而不見能度可度者、亦不見度眾生法。是故，世尊！我畢竟起如是心護持此法門。」<p>文殊師利菩薩言：「世尊！世間人顛倒，若人生如是心：『我護持妙法。』即是顛倒。何以故？世尊！菩薩調柔自身、寂靜自身，是菩薩自調柔、自寂靜實法身即是護持妙法。是故，世尊！我自身柔軟、自身寂靜、自身法身即護持妙法。」<p>爾時，世尊讚彼護持妙法菩薩言：「善哉，善哉。善男子！汝真是大士。汝今能安樂一切眾生故，護持妙法。護法菩薩正應如是。何以故？此是諸菩薩最妙勝業，所謂護持妙法。善男子！是諸法相應法集法門，若菩薩受持、讀誦、修行，是菩薩於諸佛所得光明現前，一切諸佛身不生、不滅；於法中得大光明現前，知一切法非作、非有為；於僧中得光明現前，如來弟子僧無我、無我所；於菩薩修持戒得光明現前，菩薩於諸學中大悲為根本；得樂說光明現前，一切語言樂說以無生為體。善男子！是法門多行於娑伽羅龍王世界、多行帝釋住處、多行於阿那波達多龍王住處，然後行於閻浮提中。雖行閻浮提，常於諸佛所護眾生中行、於直心不諂曲心眾生中行、於能信深法者，常在如是眾生心手中行。」<p>如來說此法門時，無所發菩薩、奮迅慧菩薩及彼諸菩薩摩訶薩，及大聲聞，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，一切大眾聞說此法門歡喜奉行。