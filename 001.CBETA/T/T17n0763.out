<juan>佛說法乘義決定經卷上<p>西天三藏明因妙善普濟法師金總持等奉<#sp>詔譯<p>如是我聞：<p>一時薄伽梵在舍衛國祇園精舍，與大比丘眾千二百五十人俱。時有一比丘，名曰甚深勇猛，美妙音聲，善問法要，初、中、後善，利益自他，能修梵行，清淨圓滿，敬禮合掌，前白佛言：「世尊！如來往昔鹿野苑中，所說法乘決定之義，是事云何？唯願世尊！敷演分明，開示眾生，皆令悟入！」<p>世尊歎言：「善哉比丘！汝如是問甚深法要，最勝利益不可思議，汝應諦聽，善思念之！吾當為汝分別解說。<p>「我於爾時，說四諦法，義無窮盡。所謂五蘊、五取蘊、十二處、十八界、十二緣生支、四聖諦法、二十二根、五三摩地、四禪天定、四無色定、四三摩地、四念處、四正勤、五根、五力、七覺支、八聖道、十六心念、聲聞四果、如來十力、四無所畏、四無礙辯、十八不共法、三十二大丈夫相、八十種隨形相好。」佛言：「比丘！如上所說，是名法乘決定之義。」<p>比丘復白佛言：「世尊！云何五蘊？」<p>世尊答言：「所謂色蘊、受蘊、想蘊、行蘊、識蘊。比丘！是名五蘊。」<p>「云何五取蘊？」<p>佛言：「所謂色取蘊、受取蘊、想取蘊、行取蘊、識取蘊。比丘！是名五取蘊。」<p>「云何十二處？」<p>佛言：「所謂眼為內處、色為外處；耳為內處、聲為外處；鼻為內處、香為外處；舌為內處、味為外處；身為內處、觸為外處；意為內處、法為外處。比丘！是名十二處。」<p>「云何十八界？」<p>佛言：「所謂眼界、色界、眼識界；耳界、聲界、耳識界；鼻界、香界、鼻識界；舌界、味界、舌識界；身界、觸界、身識界；意界、法界、意識界。比丘！是名十八界。」<p>「云何十二緣生支？」<p>佛言：「所謂無明緣行；行緣識；識緣名色；名色緣六入；六入緣觸；觸緣受；受緣愛；愛緣取；取緣有；有緣生；生緣老盡、憂悲、苦惱。無明滅則行滅；行滅則識滅；識滅則名色滅；名色滅則六入滅；六入滅則觸滅；觸滅則受滅；受滅則愛滅；愛滅則取滅；取滅則有滅；有滅則生滅；生滅則老盡、憂悲、苦惱滅。比丘！是名十二緣生支。」<p>比丘復白佛言：「世尊！云何名無明？」<p>世尊答言：「所謂癡惑暗蔽，無他明慧故。前際無智、後際無智、現在際無智；內無智、外無智、內外無智；業無智、果無智、業果無智；善作業無智、惡作業無智；因無智、果無智、因果法無智；緣無智、緣生無智、緣生法無智；無佛智、無法智、無僧智；苦無智、集無智、滅無智、道無智；有恥無智、無恥無智、有恥無恥無智、有恥無恥法無智，乃至愛支有恥無恥法無智；世無智、出世無智、世出世法無智；依止無智、非依止無智、依止非依止法無智；有為無智、無為無智、有為無為法無智；過去無智、現在無智、未來無智、過去現在未來法無智。比丘！是名無明。」<p>「云何無明緣行？」<p>佛言：「所謂身行、語行、意行。是名無明緣行。」<p>「云何身行？」<p>「動轉所作，身為濟渡，任持諸法，為依止處。是名身行。」<p>「云何語行？」<p>「能詮能顯分別校量諸法實性。是名語行。」<p>「云何意行？」<p>「心所愛樂、心所思惟、心所攝受、心所依止。是名意行。」<p>「云何行緣識？」<p>佛言：「所謂眼識、耳識、鼻識、舌識、身識、意識。比丘！是名行緣識。」<p>「云何識緣名色？」<p>佛言：「名謂非色四蘊：受、想、行、識。色謂形質，體即四大。是名識緣名色。」<p>「云何四大？」<p>佛言：「所謂地大、水大、火大、風大。」<p>「云何四大體相差別？」<p>「所謂地以堅硬為性，水以濕潤為性，火以溫熱為性，風以輕動為性。比丘！是名四大體相差別。」<p>「云何名色緣六入？」<p>佛言：「所謂眼入處、耳入處、鼻入處、舌入處、身入處、意入處。比丘！是名名色緣六入。」<p>「云何六入緣觸？」<p>佛言：「所謂眼觸、耳觸、鼻觸、舌觸、身觸、意觸。比丘！是名六入緣觸。」<p>「云何觸緣受？」<p>佛言：「所謂眼觸生受，謂生苦受、樂受、非苦非樂受。耳、鼻、舌、身、意生受，亦復如是。比丘！是名觸緣受。」<p>比丘復白佛言：「世尊！云何受緣愛？」<p>佛言：「所謂色愛、聲愛、香愛、味愛、觸愛、法愛。」<p>「云何色愛？」<p>「所謂一切有色，可愛可樂，深心戀著，無有厭離。是名色愛。聲、香、味、觸、法愛，亦復如是。比丘！是名受緣愛。」<p>「云何愛緣取？」<p>佛言：「所謂欲取、見取、戒禁取、我語取。比丘！是名愛緣取。」<p>「云何取緣有？」<p>佛言：「所謂欲有、色有、無色有。」<p>「云何欲有？」<p>「謂欲界五趣及四王天、忉利天、焰摩天、兜率天、化樂天、他化自在天。是名欲有。」<p>「云何色有？」<p>佛言：「所謂梵眾天、梵輔天、大梵天、少光天、無量光天、極光天、少淨天、無量淨天、極遍淨天、無雲天、福生天、廣果天、無煩天、無熱天、善現天、善見天、色究竟天。比丘！是名色有。」<p>「云何無色有？」<p>佛言：「所謂空無邊處、識無邊處、無所有處、非想非非想處。是名無色有。比丘！如是三種，是謂取緣有。」<p>「云何有緣生？」<p>佛言：「所謂一切眾生，以愛、取為緣，潤生五蘊，住世動作，隨順流轉，種種差別，所與及取，皆從蘊起，身之所生，以命為本。比丘！是名有緣生。」<p>「云何生緣老、盡？」<p>佛言：「所謂四大遷變，諸根衰朽，身體羸弱，動輒疲苶，博識多知，智已昧劣。一切眾生，身識欲離，諸根欲滅，性境冥昧，無所覺知。比丘！是名生緣老、盡。」<p>比丘復白佛言：「世尊！云何四聖諦法？」<p>佛言：「所謂苦聖諦法、集聖諦法、真聖諦法、道聖諦法。」<p>「云何苦聖諦法？」<p>「所謂：生苦、老苦、病苦、壞苦、愛別離苦、冤憎會苦、求不得苦、五盛陰苦。比丘！是名苦聖諦法。」<p>「云何苦集諦法？」<p>佛言：「所謂眾生愛著世間一切有及有具，隨順貪欲。比丘！是名苦集諦法。」<p>「云何苦真諦法？」<p>佛言：「所謂以智慧刀，斷除愛著世間一切有及有具，隨順貪欲永盡無餘，入勝義諦，證寂滅理。是名苦真諦法。」<p>「云何苦道諦法？」<p>佛言：「所謂八聖道支：正見、正思惟、正語、正業、正命、正念、正定、正精進。是名苦道諦法。」<p>「云何二十二根？」<p>佛言：「所謂眼等五根，謂眼、耳、鼻、舌、身；信等五根，謂信、進、念、定、慧；五受根，謂苦、樂、憂、喜、捨；三無漏根，謂未知當知根、已知根、具知根；及意、命、男、女。比丘！是名二十二根。」<p>「云何五三摩地？」<p>佛言：「所謂身支五體，可喜可樂，無毀無損，深生戀著，於一切身，皆生愛樂。由如是心，隨順染欲，種種愛著，不了虛幻，妄執為實。是故應當如實觀察，如是五體，皆從四大緣會而生，一心思惟，安住悟入妙三摩地，名身定智。譬如山上散水於下，流布四方，如是散已，不見其水，地復乾涸。時有天人，空中告言：『汝若須水，我有天水大泉，自然湧出，潔淨清涼，甚可愛樂，濟渡潤益，無有窮盡。』身生定智，利益無窮，亦復如是！」<p>復告比丘：「當審思惟、觀察籌量，此身不實，勿應愛著。譬如優曇鉢羅華、鉢頭摩華、俱勿陀華、奔茶利迦華，如是青、黃、赤、白四種蓮華，眾色殊好，甚可愛樂，皆生於水而壞於水；此身變異，虛幻不實，亦復如是！」<p>復告比丘：「身語意業，圓滿清淨，獲得勝解，如實安住三摩地門，以清淨心，觀一切身，皆非堅固。譬如長者及長者子，以眾珍寶、新淨妙衣，嚴飾其身，色相雖好，體非堅固；能以清淨身語意業，而為莊嚴，是名堅固。」<p>復告比丘：「如是觀察，善思念之！此身五體，有為無常，應行住坐臥四威儀中，繫念思惟，清淨定智，堅固攝受。比丘！是名五三摩地。」<p>比丘復白佛言：「世尊！云何四禪定地？」<p>佛言：「所謂離生喜樂地，離諸欲染一切煩惱故；定生喜樂地，已離尋伺降伏障染故；離喜妙樂地，安住方便作利樂行故；捨念清淨地，苦樂已離，善惡心伏，非苦非樂，念已離故，方便修習，圓滿清淨。比丘！是名四禪定地。」<p>「云何四無色定？」<p>佛言：「所謂空無邊處定，一切色想俱已遠離，平等持心，如實安住故；識無邊處定，內識無邊，如實安住故；無所有處定，於一切法，皆無所有故；非想非非想處定，麁想非有，細想非無故。比丘！是名四無色定。」<p>爾時比丘復白佛言：「世尊！云何名為四無量心？」<p>佛言：「所謂慈無量心、悲無量心、喜無量心、捨無量心。」<p>「云何名為慈無量心？」<p>「謂一切時處，慈心隨順、利益眾生，不損害他，離諸冤結，以廣大心等示眾生，愍念救護猶如赤子，於冤親所而無差別，令斷纏蓋，皆得解脫。如是名為慈無量心。悲心隨順、喜心隨順、捨心隨順，亦復如是。比丘！如是名為四無量心。<p>「復有四種苦、樂，皆應了知。所謂了知眾苦、了知有苦、了知眾樂、了知有樂。」<p>「云何名為了知眾苦？謂觀一種補特伽羅——所著者貪、所著者瞋、所著者癡——於貪不怖，因貪故生苦憂悲隨順；於瞋不怖，因瞋故生苦憂悲隨順；於癡不怖，因癡故生苦憂悲隨順，皆悉了知。於出世間五種善根，精勤修習，所謂信根、進根、念根、定根、慧根，次第獲得三摩地門，名曰漏盡比丘。此則名為了知眾苦。<p>「云何名為了知有苦？謂觀一種補特伽羅，少貪、少瞋、少癡，雖少分貪不懼貪過，故生苦憂悲隨順；雖少分瞋不懼瞋過，故生苦憂悲隨順；雖少分癡不懼癡過，故生苦憂悲隨順，皆悉了知。於出世間五種善根，精勤修習，次第獲得三摩地門，名曰漏盡比丘。此則名為了知有苦。<p>「云何名為了知眾樂？所謂一種補特伽羅，皆悉了達此貪、瞋、癡三不善根為生苦本，能永除斷，於出世間信等五種無漏善根，精勤修習，次第獲得三摩地門，名曰漏盡比丘。此則名為了知眾樂。了知有樂，精勤修習，次第獲得三摩地門，亦如上說。比丘！如是四種苦樂，皆應了知。」<p>比丘復白佛言：「世尊！云何名為四三摩地？」<p>佛言：「所謂信解受持，如法修行，能斷貪欲故；信解受持，如法修行，通達一切諸妙法門故；信解受持，如法修行，獲得一切甚深智見故；信解受持，如法修行，獲得一切清淨妙慧故。」<p>「云何能斷貪欲？」<p>佛言：「比丘！汝等應當於顯露處，或林間、或樹下、或空寂處，常坐不臥，安住禪定；應觀此身，三十六物和合而成，體非清淨，虛幻不實，不應妄生愛念戀著，如是思惟，深生厭離。比丘！如是名為能斷貪欲。」<p>「云何三十六物？」<p>佛言：「所謂外相十二：髮、毛、爪、齒、眵、淚、耵聹、涕、唾、垢汗、大小便溺。中相十二：皮、膚、血、肉、筋、脈、骨、髓、肪、膏、腦、膜。內相十二：脾、腎、心、肺、肝、膽、臟、胃、赤白二痰、生熟二臟。比丘！是名三十六物。」<p>復告比丘：「又諸世間，地中所生，百穀苗稼，須假耕種，亦非清淨自然而生。是故汝應於顯露處，或林樹下，一心安住，如實觀察，此身不淨，虛假浮脆；眼耳等處，常行垢濁，而不堅固，極可厭離。如是安住三摩地門，信解受持，如法修行，永斷貪欲。」<p>「云何通達一切諸妙法門？」<p>佛言：「比丘！汝等應當於顯露處，或林樹下、或空寂處，常坐不臥，修習禪定，護念憐愍一切眾生，而為引導，皆令了悟。一切有為，虛幻不實，譬如優曇鉢羅華，顏色殊好，既開敷已，非能堅固；此身非堅，亦復如是。是故汝應於顯露處，或林樹下、寂靜之處，安住禪定，觀一切身，有為不實，如夢如幻，方便開示、引導眾生，皆令信受、愛樂禪定。比丘！是名於三摩地信解受持，如法修行，通達一切諸妙法門。」<p>「云何獲得一切甚深智見？」<p>佛言比丘：「安住禪定，悟此甚深微妙法已，深心愛樂，決定堅固，晝夜繫念，精進無懈，智光遍照，無明暗蔽，永盡無餘。譬如虛空密雲暗蔽，於日中時，雲忽退散得見日光，普照一切無有障礙；三摩地門一切智光，除其煩惱、無明暗蔽，亦復如是。是故汝應善思念之，如實安住，晝夜無懈，於一切智，堅固攝受。比丘！是名於三摩地門信解受持，如法修行，獲得一切甚深智見。」<p>「云何獲得一切清淨妙慧？」<p>佛言比丘：「汝等應當於顯露處，或林樹下、或空寂處，常坐不臥，正念安住三摩地門，苦受、樂受、憂受、喜受及與捨受，皆已離故，勝定熏修，圓滿清淨，則為安住四三摩地，悉能了知四種信解，攝受通達，作大導師。若攝受者、若通達者，則為安住善平等地，觀察度量，一切智智，如是如是！」<p>復告比丘：「汝應於顯露處，或林樹下、或空寂處，苦已離故、樂已離故、憂已離故、喜已離故、捨已離故，勝定解脫，圓滿清淨，如實安住四三摩地。比丘！是名於三摩地門信解受持，如法修行，獲得一切清淨妙慧。比丘！如是名為四三摩地。」
。
<juan>佛說法乘義決定經卷中<p>西天三藏明因妙善普濟法師金總持等奉<#sp>詔譯<p>爾時勇猛甚深比丘復白佛言：「世尊！云何名為住四念處？」<p>佛言：「比丘！所謂應觀內身、外身、內外身住，有色不淨，一切世間，憂悲苦惱，正念了知；觀內受、外受、內外受住，種種諸苦，一切世間，受悲苦惱，正念了知；觀內心、外心、內外心住，虛幻無常，一切世間，憂悲苦惱，正念了知；觀內法、外法、內外法住，悟無我理，一切世間，憂悲苦惱，正念了知。比丘！是名住四念處。」<p>比丘復白佛言：「世尊！云何四正斷？」<p>佛言：「所謂未生不善法，以精進力，攝伏斷除，令永不生故；已生不善法，以精進力，攝伏斷除，令永斷滅故；未生善法，以精進力，正念攝受，令生起故；已生善法，以精進力，堅固安住，正念攝受，令增長故。是名四正斷。」<p>比丘復白佛言：「世尊！云何四神足？」<p>佛言：「所謂欲定斷行具神足力，自欲獲得思惟依止、離欲依止、寂滅依止，於此攝受伏除諍論；勤定斷行具神足力，自勤獲得思惟依止、離欲依止、寂滅依止，於此攝受伏除諍論；心定斷行具神足力，自心獲得思惟依止、離欲依止、寂滅依止，於此攝受伏除諍論；觀定斷行具神足力，自觀獲得思惟依止、離欲依止、寂滅依止，於此攝受伏除諍論。」佛言：「比丘！是謂四神足。」<p>比丘復白佛言：「世尊！云何五根？」<p>佛言：「所謂信根、進根、念根、定根、慧根。云何信根？謂於因果而生信樂，輪迴世間信行正見業報差別；若作諸業，或善或惡，彼彼業果，如如招報，於自信根，如實了知。是名信根。云何進根？謂於妙法而生信樂，勤加精進，如法修行。是名進根。云何念根？以精進力，積集善行，念念修習，而無退轉。是名念根。云何定根？謂於法念專心一境，而無散動。是名定根。云何慧根？謂於定中觀照一切，通達無礙。是名慧根。」<p>比丘復白佛言：「世尊！云何五力？」<p>佛言：「所謂信力、進力、念力、定力、慧力。云何信力？謂諸有情受如來法，信為根本，善能安住，而無流轉；若沙門、婆羅門，若天、魔、梵，若世間法皆能信解，隨順攝受。是名信力。云何進力？謂能勇猛，精進堅固，安住善法，無有疲懈，雖被眾苦，而能堪忍，不捨善軛，行大精進。是名進力。云何念力？謂於念中安住分位，堅固憶持，常無散動，亦無忘失。是名念力。云何定力？謂能摧伏欲染業果諸不善法，乃至安住四禪、三昧。是名定力。云何慧力？謂住世間發起正慧，於聖道行，具足修行，擇不善法，離諸苦際。是名慧力。」<p>比丘復白佛言：「世尊！云何七覺支？」<p>佛言：「所謂擇法覺支、念覺支、定覺支、精進覺支、輕安覺支、捨覺支、喜覺支。云何擇法覺支？謂於諸法而能揀擇，思惟依止、離欲依止、寂滅依止，攝伏諍論故。云何念覺支？謂於諸法正念修習，思惟依止、離欲依止、寂滅依止，攝伏諍論故。云何定覺支？謂能發起清淨妙慧，思惟依止、離欲依止、寂滅依止，攝伏諍論故。云何精進覺支？謂於善行精進無懈，思惟依止、離欲依止、寂滅依止，攝伏諍論故。云何輕安覺支？謂於諸法遠離麁重，調暢身心，思惟依止、離欲依止、寂滅依止，攝伏諍論故。云何捨覺支？謂於諸法遠離放逸，令心寂靜，思惟依止、離欲依止、寂滅依止，攝伏諍論故。云何喜覺支？謂於諸法而生喜受，思惟依止、離欲依止、寂滅依止，攝伏諍論故。」佛告比丘：「是名七覺支。」<p>比丘復白佛言：「世尊！云何八聖道？」<p>佛言：「所謂正見、正思惟、正語、正業、正命、正勤、正念、正定。云何正見？於所見境，有取有與；有善惡行；有善惡行所招之果；有世出世間一切眾生所作之業，乃至須陀洹果、斯陀含果、阿那含果、阿羅漢果；此世他世，微妙善行，皆以正見，通達明了，淨修梵行，永斷惑障，所作已辦，到於彼岸。是名正見。云何正思惟？謂以智慧分別揀擇，令身、語、意三業無失，離諸過咎。是名正思惟。云何正語？謂能永斷妄言、綺語、惡罵、兩舌。是名正語。云何正業？謂諸有情永離殺生、偷盜、染欲。是名正業。云何正命？謂受世間衣服、臥具、飲食、醫藥，而為資養，非邪命故。是名正命。云何正精進？謂能勇猛破煩惱魔，常修善行，無有懈怠。是名正精進。云何正念？謂憶過去所修善法，念念攝持，而無錯謬。是名正念。云何正定？謂心能安住於奢摩他、毘鉢舍那，寂然不動。是名正定。」佛告比丘：「是名八聖道。」<p>爾時勇猛甚深比丘復白佛言：「世尊！云何十六心念？」<p>佛言：「所謂念心和合故，和合平等，如實了知；念心相應故，相應平等，如實了知。念法自性和合故，和合平等，如實了知；念法自性相應故，相應平等，如實了知；念法增長和合故，和合平等，如實了知；念法增長相應故，相應平等，如實了知。念身正知和合故，和合平等，如實了知；念身正知相應故，相應平等，如實了知；念身行正知和合故，和合平等，如實了知；念身行正知相應故，相應平等，如實了知。念一切身正知和合故，和合平等，如實了知；念一切身正知相應故，相應平等，如實了知；念一切身行正知和合故，和合平等，如實了知；念一切身行正知相應故，相應平等，如實了知。念輕安身行和合故，和合平等，如實了知；念輕安身行相應故，相應平等，如實了知。念喜正知和合故，和合平等，如實了知；念喜正知相應故，相應平等，如實了知。念樂正知和合故，和合平等，如實了知；念樂正知相應故，相應平等，如實了知。念心正知和合故，和合平等，如實了知；念心正知相應故，相應平等，如實了知。念心行正知和合故，和合平等，如實了知；念心行正知相應故，相應平等，如實了知。念輕安心行和合故，和合平等，如實了知；念輕安心行相應故，相應平等，如實了知。念喜樂心和合故，和合平等，如實了知；念喜樂心相應故，相應平等，如實了知。念勝解心和合故，和合平等，如實了知；念勝解心相應故，相應平等，如實了知。念等引心和合故，和合平等，如實了知；念等引心相應故，相應平等，如實了知。如是乃至無常觀、離欲觀、寂滅觀、出離觀，和合平等，如實了知；相應平等，如實了知。」佛言：「比丘！如是名為十六心念。」<p>比丘復白佛言：「世尊！云何聲聞四果？」<p>佛言：「所謂須陀洹果、斯陀含果、阿那含果、阿羅漢果。如是四果，諸聲聞眾，皆能信解，如來十號，功德圓滿；了知正法，清淨流布，無有窮盡；了知僧伽，具足眾善，功德圓滿；於無我理，皆悉了達。如是信解，淨修梵行，具戒、定、慧、無礙解脫、解脫知見，出世功德，轉正法輪，證須陀洹果，功德具足；證斯陀含果，功德具足；證阿那含果，功德具足；證阿羅漢果，功德具足。淨戒圓滿，聖智現前，自在安隱，離諸熱惱，清淨無染，盡未來際，無有間斷，亦無退轉，以方便智，觀察一切，通達無礙。」佛言：「比丘！如是名為聲聞四果。」<p>比丘復白佛言：「云何如來十力？」<p>佛言：「所謂處非處智力，因果相應及不相應，如實了知故；自業智力，三世三業，如實了知故；靜慮解脫等持等至智力，皆能了知故；根勝劣智力，信等五根，或軟、中、上，皆能了知故；種種勝解智力，觀一切法，勝解明了，皆能通達故；種種界智力，無量世界，種種界性，皆能了知故；遍趣行智力，諸趣遍行，種種差別，皆能了知故；宿住隨念智力，過去世境，宿住隨念，皆能了知故；生滅智力，諸有情類，生滅因緣，皆能了知故；漏盡智力，根隨諸惑，淨盡無餘故。」佛告比丘：「如是名為如來十力。」<p>比丘復白佛言：「云何四無所畏？」<p>佛言：「所謂正等覺無畏，佛於正覺、諸法等覺、諸法皆悉了知，心無所畏故，諸天、魔、梵、沙門、婆羅門、天人、阿修羅等，皆悉恭敬；漏盡智無畏，如來諸漏、欲染、煩惱皆已盡故，住安隱地，無有驚怖，於大眾中，作師子吼，梵、釋、諸天、轉輪聖王，尊重讚歎；出障道無畏，如來通達三乘聖道，於一切法無有障礙故，心無所畏，諸天、魔、梵、沙門、婆羅門等，皆悉恭敬；出苦道無畏，如來於無數劫修習善法，乃能決定出離苦道，諸天、魔、梵、沙門、婆羅門等，皆悉恭敬。」佛告比丘：「如是名為四無所畏。」<p>比丘復白佛言：「云何四無礙辯？」<p>佛言：「所謂法無礙辯、義無礙辯、詞無礙辯、辯才無礙辯。法無礙辯，於無漏法，智無退轉故；義無礙辯，於所詮理，智無退轉故；詞無礙辯，隨諸眾生所有問難，一音解釋，普令歡喜故；辯才無礙辯，世出世間一切諸法，皆悉通達，智無退轉故。」佛告比丘：「如是名為四無礙辯。」<p>比丘復白佛言：「云何如來十八不共法？」<p>佛言：「所謂如來無誤失、無卒暴語、無種種想；無不定心、無忘失念、無不擇捨；欲無減、念無減、精進無減、定無減、慧無減、解脫無減；身業隨智慧行、語業隨智慧行、意業隨智慧行；知過去世無著無礙、知未來世無著無礙、知現在世無著無礙。」佛告比丘：「如是名為十八不共法。」<p>比丘復白佛言：「云何如來三十二相？」<p>佛言：「所謂足下平滿，高下等觸相；足下千輻輪文，網轂圓滿相；手足柔軟如覩羅綿相；手足指間咸有網鞔，金色交絡相；手足諸指纖長圓滿相；足跟廣長，與趺相稱相；足趺修高，充滿柔軟與跟相稱相；雙腨纖圓，如翳泥耶鹿王腨相；雙臂修圓，如象王鼻平立過膝相；密處深隱如龍象王相；身諸毛孔一一毛生，柔軟紺青，右旋宛轉相；髮毛上靡，柔軟紺青，螺文右旋相；身真金色，光潔晃曜，眾寶莊嚴相；皮膚薄潤，塵垢不住相；手足掌中頸及雙肩，七處平滿相；肩項之間妙好充滿相；膊腋清淨，悉皆充實相；容儀圓滿，端嚴殊妙相；身相修廣，端直相稱相；體相縱廣，量等周匝，圓滿如諾瞿陀相；其身上半如師子王，威容廣大相；身常放光，面各一尋相；具四十齒，齊平淨密相；四牙鋒利，白逾珂雪相；於諸味中得最上味相；舌相廣薄，遍覆面輪相；梵音洪雅，隨眾等聞相；眼睫齊整，猶若牛王相；其目紺青，鮮白紅環間飾皎潔相；面如滿月，雙眉皎淨如天帝弓相；眉間白毫右旋宛轉，如覩羅綿，鮮白光淨相；其頂上現烏瑟膩沙，高顯周圓如天蓋相。」佛告比丘：「如是名為三十二相。」
。
<juan>佛說法乘義決定經卷下<p>西天三藏明因妙善普濟法師金總持等奉<#sp>詔譯<p>爾時世尊復告勇猛甚深比丘言：「如來所現三十二相、金色之身，皆由過去修種種行之所感得，亦為汝等分別解說。」<p>時比丘眾：「唯然諦聽！」<p>佛言：「所謂諸佛世尊經無量劫修菩薩行，於戒禁忍及惠捨中善能安住、堅固平等故，感得足下平滿之相。有情苦惱，方便救護，孝順父母，嚴飾布施，未甞退轉故，感得足下千輻輪文相。給侍尊長，塗身按摩，沐浴衣服，莊嚴之具，未甞退轉故，由是感得手足柔軟相。以四攝法，饒益有情，平等護念，無有差別，由是感得手足指間金色網輓相。於諸尊長，恭敬和順，於他有情，遠離損害及不與取，能以妙法，密護眾生，由是感得手足諸指纖長圓滿相。以方便智，勸導覆護一切有情，令修善行，未甞退轉故，由是感得足跟廣門與趺相稱相、足趺修高充滿柔軟與跟相稱相。自於正法，如實攝受，皆能了解，廣為人說及正為他善作給使，是故感得雙腨纖圓如翳泥耶鹿王腨相。修習善行，無有懈惓，令諸善法展轉增長，是故感得雙臂修圓平立過膝相。於被他擯無依有情，能以正法，慈悲攝受，令知慚愧，是故感得密處深隱如龍象王相。自善觀察明智賢善，樂欲親近唯一住故，依一支故，入微義故，又能蠲除客塵垢故，是故感得身諸毛孔一一毛生，柔軟紺青右旋宛轉相、髮毛上靡柔軟紺青螺文右旋相。能施悅意法喜飲食、騎乘、衣服、嚴飾之具資身什物，永離瞋恚，由此感得身真金色、皮膚薄潤塵垢不住相。廣以上妙餚饌飲食普施眾生，皆令充足，由此感得其身七處皆悉平滿相。於諸有情隨所生起如法所作，能為上首而作助伴，離於我慢心無獷悷，能為有情興利益事，由是感得其身上半如師子王。於一切事稟性勇決，又復感得肩項圓滿、膊腋充實、容儀端嚴、身相修廣。能自防護身、語、意業，見疾病人給施良藥，於不平等事業皆不攝受，於界互違能令隨順，由此感得身相圓滿如諾瞿陀、常光一尋。遠離一切破壞親友離間語言，設已乖離，能以善言方便和合，由是感得具四十齒齊平淨密。修廣大慈思惟法義，由是感得四牙鋒利白逾珂雪。愍念眾生猶如一子，方便救護，給施醫藥，由是感得於諸味中得最上味。遠離殺害，修慈心故，於廣大法，能正行故，由是感得其頂上現烏瑟膩沙、舌相廣薄遍覆面輪。常修諦語、愛語、法語及悅意語，由是因緣得大梵音，言詞辯雅能悅眾意。於諸世間，行大慈悲，憐愍饒益一切有情，由是感得目紺青色、睫如牛王。見有德者如實讚歎，稱揚其美，由是感得面如滿月、眉若帝弓、眉間白毫有旋宛轉，鮮白光潔如覩羅綿。」<p>佛告比丘：「如是諸佛三十二相，往昔因緣，應如是知。」<p>比丘復白佛言：「云何世尊八十種好？」<p>佛言：「所謂世尊指爪狹長，薄潤光潔；世尊諸指纖圓❥直；世尊手足各等指間充密；世尊骨節深隱不現；世尊手足如意柔軟；世尊筋脈盤結深隱；世尊兩踝俱隱不現；世尊行步庠序，如龍象王；世尊進止儀雅，猶如鵝王；世尊右旋迴顧，舉身隨轉如龍象王；世尊肢節❥圓，妙善安布；世尊容貌敦蕭，無有所畏；世尊身支安定，無有掉動；世尊骨節交絡無隙，猶如龍蟠；世尊膝輪圓滿殊妙；世尊密處，清淨無垢；世尊肢節稠密堅固；世尊身相，周匝端嚴；世尊身光常自照曜；世尊臍深，圓妙殊異；世尊臍厚，不窊不凸；世尊身體光潔離垢；世尊皮膚無疣贅等；世尊手掌平滿潤澤；世尊腹間方正柔軟；世尊手紋深長，明直不斷；世尊脣色丹輝，如頻婆果；世尊面如滿月，端嚴稱量；世尊舌相廣長，遍覆面輪；世尊梵音圓滿，猶如天鼓；世尊鼻高脩直，其竅不現；世尊諸齒方整齊密；世尊四牙鋒利鮮白；世尊目淨紺青，青白分明；世尊眼相修廣，如青蓮華葉；世尊上下眼睫齊整稠密；世尊雙眉不白，長緻細軟；世尊身分上半威嚴，最上如師子王；世尊額廣圓滿，平正殊妙；世尊耳厚修長，輪埵圓滿；世尊兩耳綺麗齊平，離諸過失；世尊儀容能令見者無捨無染，皆生恭敬；世尊雙眉綺靡順次，其色紺青；世尊雙眉高顯光潤，猶如初月；世尊首髮紺青修長，稠密不白；世尊首髮香潔細軟，潤澤旋轉；世尊首髮齊整光淨；世尊首髮堅固不落；世尊首髮塵垢不著；世尊身分充實堅固；世尊身相修長端直；世尊諸竅清淨妙好；世尊身相勢力殊勝，無與等者；世尊身相眾樂瞻仰，無有厭足；世尊面輪修廣相稱，皎潔光淨如秋滿月；世尊顏貌舒泰光顯，含笑先言唯向不背；世尊面貌光澤熙怡，遠離顰蹙，無青赤色；世尊肢體清淨無垢，亦無臭穢；世尊所有身毛孔中，常出如意微妙之香；世尊面門常出最上殊勝之香；世尊首相周圓妙好，猶如天蓋；世尊身毛光淨紺青，如孔雀項，紅輝綺錯；世尊法音隨眾等聞，應理無差；世尊頂相無能見者；世尊手足指節分明、莊嚴妙好；世尊行時其足去地如四指量，而現印紋；世尊自持不待他衛，身無傾動亦不逶迤；世尊威德遠震一切，瞋心見喜，恐怖見安；世尊音聲不高不下，隨眾生意和悅與言；世尊能觀諸有情類，言音意樂而為說法；世尊一音演說諸法，隨有情類各令得解；世尊說法咸依次第，必有因緣，言無不善；世尊等觀諸有情類，讚善毀惡而無愛憎；世尊所為先觀後作，軌範具足，令識善淨；世尊相好一切有情不能觀盡；世尊頂骨堅實圓滿；世尊顏容無衰老相；世尊手足及胸臆前皆有吉祥喜旋德相。」<p>佛告比丘：「如是名為八十種好。」<p>爾時世尊說是經已，復告勇猛甚深比丘言：「吾今所說法乘妙理決定之義所詮法要，初、中、後善，利益安樂。汝善誦、持敷演分別，引導眾生，令修梵行，一食如法，三衣具足，住顯露處，或住塚間、或林樹下、或空寂處，修頭陀行，常勤精進，無有懈怠，永離惑染，究竟解脫。」<p>時勇猛甚深比丘與俱來會中諸大比丘等，及天、人、阿修羅等，一切大眾聞佛所說，歡喜作禮，信受奉行。