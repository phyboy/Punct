<juan>佛說三品弟子經<p>吳月氏國居士支謙譯<p>聞如是：<p>一時佛在舍衛國祇樹給孤獨園，與比丘千二百五十人共會說經。<p>賢者阿難從坐起，白佛言：「願欲有所問，唯天中天解說，欲決狐疑！」<p>佛言：「善哉！恣所問。多陀竭當為汝解說之。」<p>阿難問佛言：「優婆塞學道，有上、中、下輩。願佛解之！」<p>佛語阿難：「汝乃為當來後世發此問，如來當為汝說之。諦聽受，內著心中！」<p>阿難言：「諾，受教。」<p>佛言：「上輩優婆塞、優婆夷受持五戒，不犯如毛髮者。若行教授開解人者，皆令發菩薩心。何謂菩薩心者？念十方人如視赤子，度人入道，作摩訶衍行；具足教授，無所希望，不求供養衣被、飯食、珍寶、錢財之物；不為小道，以度人為本。」<p>「何謂小道？」佛言：「以入大法作摩訶衍行，求須陀洹、斯陀含、阿那含、阿羅漢、辟支佛。是為小道，非菩薩。菩薩法者，教授一切，使入般若波羅蜜，解漚惒拘舍羅，得薩芸若慧。當知是人作行來久，是過去佛時人，供養師父如佛無異。如是行者，為上優婆塞、優婆夷也。<p>「中輩優婆塞、優婆夷者，亦受五戒，不犯如毛髮者；亦是過去佛時人。本學道，不值明師，不聞般若波羅蜜，不曉漚惒拘舍羅，但行一波羅蜜，布施、持戒、忍辱、精進、一心，不於經法中見慧。逮前功德，得入人道，頗有宿識，得生法門，守戒完具，視於師父如佛無異，終不犯戒。如是行者，為是中輩優婆塞、優婆夷。<p>「下輩優婆塞、優婆夷者，雖受五戒，悉還犯之。若見明師、曉法賢者，便從受問法要。當時歡喜，向其悔過罪，更精進五戒，尤無反復。懷恊欲意，不復持佛戒。自貢高，還自憎明師、賢者，謗說長短：『我更見明師戒深慧，當護方便！』不知是師但食供養，反信受其言，不精經、戒。是優婆塞、優婆夷為擔死人種，不當與共會同坐起。壞人好心行，開化人民，受其法戒，希望供養，欲得錢財、穀帛給活妻子。假佛威神，心不念十方五道中人，欲令度脫，反為受者作想，不語摩訶衍慧。是為不精佛正真之法，語受經人言：『當避世間人因緣，多少飲酒。佛有百味之食，不斷人酒。家不持戒者，若僮客、奴婢，請使他人平殺生耳，起手莫為。』非佛弟子，復限佛功德。」<p>「何等為限佛功德？」佛言：「既行開授人民，不欲令四輩聞知。」<p>阿難長跪問佛：「何為不欲令四輩聞知？」<p>「是優婆塞、優婆夷愚心不解，自謂為黠，實不曉了經中深要之慧。不恥不知，反為新學賢者作限礙，不欲令見明解好師。所以者何？欲得獨供養，反蔽障大道。是優婆塞、優婆夷雖為度人，不見般若波羅蜜，不解漚惒拘舍羅。是為盲冥專行小道，或教人作福，無四等心，施不普及。請彼置此，道法不使。爾四天王太子使者、護佛道神，一一記之，稍稍去離之，勅伺命計集、積累其罪，條疏名，錄白上帝。年壽未盡，頓遣惡神，因其犯戒之間奪其餘命。自然墮落泥犁中，當更十八獄罪，至天地燒乃出，或墮一禽獸中，或入人道。若在人道者，當在愚癡，不見法家生。」<p>佛言：「阿難！道宜數數聚會講說，法義不可不障，愚人道當得斷法，滅佛教罪。」<p>諸弟子聞佛說經，莫不戰慄，皆正心受教，為佛作禮。