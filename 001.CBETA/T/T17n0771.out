<juan>四品學法經<p>宋天竺三藏求那跋陀羅譯<p>其有三德學，號真學，為上品；其持具戒學，號承法，為中品；其受卑戒學，號依福學，為下品；其行三事，號散侍，為外品。<p>又真學三德者：一曰戒行備具；二曰多知經法；三曰能化度人。是為三德，號真學者也。又承法具戒者，純五戒，信審罪福，奉承法教也。又依福卑戒者，但持上四戒，不持酒戒，隨世習俗，不變欲事，是為依福學也。<p>又散侍三事，非戒也。何謂三？一者、身歸法；二者、供養法；三、名於同學法。持自有弓分別，無師無所承，自然心好，無所拘礙，名散侍法也。真學功德勝於承法學百倍也，承法功德勝依福百倍也，依福功德百倍勝散侍也，散侍功德勝凡俗百倍也。<p>凡俗之人或不如畜生，畜生或勝於人。所以者何？人作罪，不止入地獄，罪竟為餓鬼；餓鬼罪竟，轉為畜生；畜生罪竟，乃還為人。畜生中皆畢罪，便得為人。是故人當作善，奉行三尊之教，學上四品之法，長離三惡道，展轉天上，下生人中豪尊，世世受福，德長解脫。