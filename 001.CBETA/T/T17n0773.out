<juan>佛說菩薩修行四法經<p>大唐天竺三藏地婆訶羅譯<p>如是我聞：<p>一時佛在舍衛國祇樹給孤獨園，與大比丘眾千二百五十人俱。爾時世尊告諸比丘：「汝等已得無量善利，當求無上佛大菩提。何以故？佛菩提者，世、出世間無等等故。若未來世諸眾生等，發意欲求佛菩提者，當修四法。何等為四？一者、當發大菩提心，寧失身命，不應退轉；二者、應當親近善友，寧失身命，不應遠離；三者、應修忍辱柔和，寧失身命，不生瞋恚；四者、當依寂靜之處，寧失身命，不思憒閙。諸善男子！如是四法，菩薩摩訶薩應當修學。」<p>爾時世尊即說偈言：「諸欲求勝果，當發菩提心，策勤精進行，須依善知識。忍辱佛所讚，稱為有力人，空閑聖所居，無畏猶師子。」<p>爾時世尊說此偈已，復作是言：「諸有智慧大慈悲者，能修如上四種之法，其人則能解脫生死，出離魔網，成等正覺，得大涅槃。」<p>爾時世尊說此經已，彼諸比丘及諸菩薩聞佛所說，皆大歡喜，信受奉行，作禮而去。