<juan>大乘四法經<p>于闐國三藏法師實叉難陀奉<#sp>制譯<p>歸命大智海，毘盧遮那佛。<p>如是我聞：<p>一時佛在舍衛國祇樹給孤獨園，與大比丘眾五百人、菩薩摩訶薩八千人俱——皆被堅固大弘誓甲——并欲、色界諸天子等無量百千，恭敬如來，聽受法要。<p>爾時文殊師利童子持一寶蓋，廣十由旬，覆如來上。<p>時有兜率陀天，名曰善勝，已於阿耨多羅三藐三菩提得不退轉，與其眷屬在此會中，白文殊師利言：「尊者！供養如來猶未足耶？」<p>文殊師利言：「於意云何，海納眾流有厭足不？」<p>天言：「不也！」<p>文殊師利言：「天子！大海深廣，無有涯際；萬流朝宗，嘗無盈息。菩薩摩訶薩求薩婆若，供養如來，亦復如是，未曾厭足。」<p>天復請言：「供養佛時應何所為？」<p>文殊答言：「應以四事：一、為薩婆若；二、為度一切眾生；三、為不斷三寶種；四、為攝諸佛剎功德莊嚴。是為菩薩以四事故，供養如來。」<p>天復請言：「善哉，尊者！菩薩於法常應不悋。如昔所為尸棄梵王及其眷屬演四法門菩薩之道，願為我等一切眾會，重宣此義。」<p>文殊師利言：「諦聽，諦聽！善思念之！當為汝說。<p>「天子！菩薩摩訶薩應發四種增上意樂心。云何為四？謂攝一切眾生心；成熟一切眾生心；集一切善根心；覺悟一切佛法心。是為四。<p>「復次，菩薩應發四種如山心。云何為四？謂於乞者無瞋嫌心；向惡道者生慈愍心；般若波羅蜜常不捨心；所修眾行皆究竟心。是為四。<p>「復次，菩薩應發四種轉勝心。云何為四？謂持戒轉勝；多聞轉勝；大慈轉勝；大悲轉勝。是為四。<p>「復次，菩薩應發四種如金剛不可壞心。云何為四？謂信樂不壞；依善知識不壞；修行不壞；求大乘不壞。是為四。<p>「復次，菩薩應發四種無能染心。云何為四？謂煩惱不能染；名利不能染；下乘不能染；諸惡眾生不能染。是為四。<p>「復次，菩薩應發四種無上心。云何為四？謂所愛皆捨心；施已無悔心；不望果報心；迴向菩提心。是為四。<p>「復次，菩薩有四種能至頂法。云何為四？謂智慧；方便；持正法；化眾生。是為四。<p>「復次，菩薩有四種助菩提道。云何為四？謂勤修諸度；順四攝事；住四梵住；遊戲神通。是為四。<p>「復次，菩薩有四種第一勝法。云何為四？謂於諸眾生無損惱心；惱害己者，心無繫念；在五欲境而不放逸；貧窮苦厄不捨法行。是為四。<p>「復次，菩薩有四種安隱心。云何為四？若在家時，自財知足；他財不貪；若出家時，依四聖種；行頭陀法。是為四。<p>「復次，菩薩有四種施。云何為四？謂財施；法施；紙筆施；於法師所，善心讚歎施。是為四。<p>「復次，菩薩有四種堅勝法。云何為四？謂所聞能行；豐財能施；尊者能供養；壽命能種諸善根。是為四。<p>「復次，菩薩有四種不捨。云何為四？謂不捨菩提心；不捨正法；不捨一切眾生；不捨求諸善法。是為四。<p>「復次，菩薩有四種園。云何為四？謂樂住阿蘭若；樂獨露坐；樂求善法；樂方便度諸眾生。是為四。<p>「復次，菩薩有四種宮。云何為四？樂依梵住；樂聞善法；樂觀性空；樂同行者共止。是為四。<p>「復次，菩薩有四種無盡財。云何為四？謂多聞財；說法財；攝諸貧乏財；迴向菩提財。是為四。<p>「復次，菩薩有四種伏藏。云何為四？謂陀羅尼藏；辯才藏；法藏；無盡財迴向藏。是為四。<p>「復次，菩薩有四種遠離。云何為四？謂遠離眾話；遠離五欲境；遠離非聖心；遠離三界。是為四。<p>「復次，菩薩有四種樂。云何為四？謂離我、我所，無著樂；一切不顧戀，遠離樂；離一切境界，寂靜樂；不捨一切眾生而無煩惱，涅槃樂。是為四。<p>「復次，菩薩有四種喜。云何為四？謂見佛喜；聞法喜；布施不悔喜；與一切眾生安樂喜。是為四。<p>「復次，菩薩有四種真實。云何為四？謂不捨菩提心；不捨弘誓願；不捨有來歸依者；不捨一切善護語。是為四。<p>「復次，菩薩有四種善法。云何為四？謂樂修一切善法；不輕未學；於諸眾生怨親平等；為不請友饒益眾生，不思其報。是為四。<p>「復次，菩薩有四種清淨。云何為四？謂戒清淨，無我故；定清淨，無眾生故；慧清淨，無壽者故；解脫清淨，無諸趣生故。是為四。<p>「復次，菩薩有四種足。云何為四？謂義足；法足；行頭陀功德足；集菩提資糧足。是為四。<p>「復次，菩薩有四種手。云何為四？謂信手；戒手；聞手；慧手。是為四。<p>「復次，菩薩有四種眼。云何為四？謂肉眼，作善業故；天眼，神通不退故；慧眼，所聞不厭故；法眼，諦觀諸法得忍故。是為四。<p>「復次，菩薩有四種無厭。云何為四？謂施無厭；住阿蘭若無厭；聽法無厭；修善無厭。是為四。<p>「復次，菩薩有四種難行。云何為四？謂忍受一切卑賤、陵辱；雖自窮乏，所有皆施；見有從乞頭、目、身體，心無違逆，生善友想；觀空無我而現受生。是為四。<p>「復次，菩薩有四種無病。云何為四？謂無諸界不等病；無煩惱熱病；無不利益眾生病；無諸法疑惑病。是為四。<p>「復次，菩薩有四種自分法。云何為四？謂諸波羅蜜；菩提分法；真善知識；不作一切惡業。是為四。<p>「復次，菩薩有四種不動。云何為四？謂菩提心；如願而行；如言而作；勤修正行。是為四。<p>「復次，菩薩有四種資糧。云何為四？謂奢摩他；毘鉢舍那；聞一切；善根。是為四。<p>「復次，菩薩有四種齊行。云何為四？謂發心起行；布施迴向；大慈大悲；智慧方便。是為四。<p>「復次，菩薩有四種法障夢。云何為四？謂夢月墮於平地井中；夢月現於濁泉池中；夢月在空大雲所覆；夢月在空煙塵所翳。是為四。<p>「復次，菩薩有四種業障夢。云何為四？謂夢墮大險處；夢高下道；夢磐曲道；夢迷方驚怖。是為四。<p>「復次，菩薩有四種煩惱障夢。云何為四？謂夢毒蛇擾亂；夢群獸惡聲；夢落賊難處；夢身蒙塵垢。是為四。<p>「復次，菩薩有四種得陀羅尼夢。云何為四？謂夢大伏藏諸寶充滿；夢清池中眾花齊敷；夢得雙淨白疊；夢諸天持蓋覆上。是為四。<p>「復次，菩薩有四種得三昧夢。云何為四？謂夢端正童女眾寶莊嚴，持花授與；夢白鵝行列，迴翔空中；夢如來手摩其頂；夢如來坐蓮花座，入於三昧。是為四。<p>「復次，菩薩有四種見如來夢。云何為四？謂夢月出現；夢日出現；夢蓮花開；夢大梵王威儀閑寂。是為四。<p>「復次，菩薩有四種得大人相夢。云何為四？謂夢諸妙花果滿娑羅樹；夢大銅器眾寶盈滿；夢虛空中幢蓋莊嚴；夢轉輪王以法御世。是為四。<p>「復次，菩薩有四種不退相夢。云何為四？謂夢白繒繫頂；夢自設無礙施會；夢身處法座；夢佛坐道場，為眾說法。是為四。<p>「復次，菩薩有四種降魔怨夢。云何為四？謂夢大力士摧小力士，持勝幡去；夢大勇將戰勝而去；夢受灌頂王位；夢坐菩提樹，降伏眾魔。是為四。<p>「復次，菩薩有四種坐菩提場夢。云何為四？謂夢吉祥瓶滿；夢眾右繞其身；夢所往之處樹皆低枝；夢金光普照。是為四。」<p>文殊師利說此法時，善勝天子及其眷屬歡喜踊躍，以天曼陀羅花、波頭摩花、拘物頭花、分陀利花供養文殊師利，及散一切眾會。以佛神力，所散之花上昇虛空，成大蓮花，量如車輪；微妙香潔，悅可眾心。於花臺上有諸菩薩，三十二相莊嚴其身。<p>爾時善勝天子白文殊師利言：「此諸菩薩從何方來？」<p>文殊答言：「如花來處，是所從來。」<p>天言：「此花化生，無所從來。」<p>文殊復言：「彼諸菩薩當知亦爾！」<p>爾時世尊即便微笑，從其口中放種種光，青、黃、赤、白、頗梨等色，遍照十方無量剎土，上至梵世，蔽日月光，還從頂入。時善勝天子即從坐起，偏袒右肩，右膝著地，合掌向佛，以偈讚曰：「清淨金色光，妙相三十二，具億那由他，無比勝功德。能救世間者，何故現微笑？梵音深且遠，所言淨微妙，恒薀七聖財，放大智慧光，迦陵伽聲音，願說微笑義。世雄大丈夫，降魔及異道，常為諸天人、修羅等供養。具足十力者，何故現微笑？一切貪、恚、癡、塵惱、智慧障，永斷無餘習，面如淨滿月，普施安樂者，願說微笑義。善逝、天人師，無量功德聚，其心常平等，具足行眾善，開解一切者，何故現微笑？常持大慧燈，破黑闇稠林，遊步若牛王，無畏如師子，利益眾生者，願說微笑義。人中最尊勝，難見難可測，無我無諂曲，超越諸有海，智力自在者，何故現微笑？千輻網縵足，三界無倫匹，竭涸生死流，斷絕愚癡網，善哉大智者，願說微笑義。」<p>爾時世尊告善勝天子言：「汝見虛空蓮花座上諸菩薩不？」<p>天子白言：「唯然，已見！」<p>佛言：「此諸菩薩皆是文殊師利之所化度，為聽如是四法門故，從十方來，皆住一生補處，於十方剎當成阿耨多羅三藐三菩提，名號各異。」<p>天言：「世尊！此諸菩薩頗有算計知其數不？」<p>爾時世尊告舍利弗：「汝能知耶？」<p>舍利弗言：「世尊！我能於一念頃悉知三千大千世界一切星宿，不能百年算知此諸菩薩數量！」<p>佛告舍利弗：「假使微塵滿閻浮提尚可數知，此菩薩數莫知邊際。」<p>舍利弗言：「何處當有爾許佛剎，容是菩薩成正覺耶？」<p>佛言：「且止，莫作是說！諸世界中空無佛者無量無邊。<p>「舍利弗！假使如來恒河沙劫久住於世，日日常說恒河沙法；說一一法，皆授恒河沙菩薩阿耨多羅三藐三菩提記；過於東方恒河沙佛剎，乃一菩薩於中成佛；如是東方無佛世界尚不能盡，何況十方一切剎土空無佛者？<p>「舍利弗！如是所有無量世界，皆是如來肉眼所見。其中所有一切眾生，皆是如來心之所知。」<p>時諸大聲聞及一切眾會心生希有，作如是言：「我等今者咸得善利，值遇是師，成就廣大福德、智慧！」時虛空中諸來菩薩皆從空下，頂禮如來及文殊師利，恭敬右遶，各還本土。<p>爾時善勝天子白文殊師利言：「善哉，尊者！作佛作事，乃能化是無量菩薩住大菩提。願為我說，成就此等住菩提法。」<p>文殊師利言：「天子！成就菩薩住菩提法有三十五，所謂應常依時不失其節；應警策諸根；應攝心不動；應修諸波羅蜜；應隨善方便；應發勝意樂；應建大慈；應起大悲；應不捨大乘；應遠離小乘；應常諦實；應如實作；應護正法；應如聞行；應了眾生性平等無二；應觀破戒、持戒皆福田相；應覺諸魔業；應成滿大願；應於生死不疲厭；應降伏眾魔；應知恩報恩；應入滅因法；應於解脫門不驚怖；應供養諸佛；應隨眾生所須皆作；應不染世法；應樂阿蘭若；應行少欲；應念知足；應未度令度；應未解令解；應未安令安；應未涅槃令涅槃；應不斷三寶種；應攝諸佛淨剎功德莊嚴。是為成就菩薩三十五種住菩提法，應如是學。<p>「又復天子！菩薩應離十種慢心，所謂我慢；多聞慢；辯才慢；利養名稱慢；住阿蘭若慢；頭陀功德慢；富貴眷屬慢；釋、梵、護世承事慢；禪定神通慢；為於佛、法、僧得不壞信，天、龍、夜叉、犍闥婆、阿修羅、迦樓羅、緊那羅、摩睺羅伽等恭敬讚歎慢。菩薩能離此十種慢，即於阿耨多羅三藐三菩提不退轉，不為一切外道魔怨之所損敗。」<p>時善勝天子白文殊師利言：「隨於尊者所住之處，當知已是有此法門，即為如來於中出世，轉正法輪。」<p>佛言：「如是，如是！如汝所說。隨何方土文殊師利說此法門，即為法王於其中住。若有眾生行此法者，是真佛子。有能信解、受持此法，名實修行，斯人已為佛所調伏，不退轉於阿耨多羅三藐三菩提。」<p>爾時，世尊告彌勒菩薩、迦葉、阿難：「善男子！我今以此法門付囑汝等，當受持、讀誦、如說修行、為人廣說。我涅槃後應以此法大作佛事，令一切眾生皆獲安樂。」<p>彌勒白言：「唯然，受教！世尊！當何名此經？云何受持？」<p>佛告彌勒：「此經名『說四法門』，亦名『成就菩薩道法』，是故汝等應共受持。」<p>佛說此經已，彌勒菩薩摩訶薩、長老大迦葉、長老阿難，及一切世間天、人、阿修羅等，聞佛所說，歡喜奉行。