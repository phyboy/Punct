<juan>得道梯橙錫杖經<p>失譯人名今附東晉錄<p>爾時世尊告諸比丘：「汝等皆應受持錫杖。所以者何？過去諸佛執持錫杖，未來諸佛執持錫杖，現在諸佛亦執是杖。如我今日成佛世尊，亦執如是應持之杖。過去、未來、現在諸佛，教諸弟子亦執錫杖。是以我今成佛世尊，如諸佛法，以教於汝。汝等今當受持錫杖。所以者何？是錫杖者，名為智杖，亦名德杖。彰顯聖智，故名智杖；行功德本，故曰德杖。如是杖者，聖人之表式、賢士之明記、趣道法之正幢、建念義之志，是故汝等咸持如法。」<p>爾時尊者迦葉從坐而起，整衣服偏袒右肩，合掌䠒跪而白佛言：「世尊！云何名錫杖？云何而受持？唯然世尊！願敷演說，我等奉行。」<p>佛告迦葉：「諦聽善思！當為汝說。<p>「所言錫杖者，錫者輕也。依倚是杖，得除煩惱，出於三界，故曰輕也。錫者明也。持杖之人，得智慧明，故曰明也。錫言不迴。持是杖者，能出三有，不復染著，故曰不迴。錫言惺也。持是杖者，惺❥苦、空、三界結使，明了四諦、十二緣起，故曰惺也。錫言不慢。持是杖者，除斷慢業，故曰不慢。錫者言疏。持此杖者，與五欲踈，斷貪愛結，散壞諸陰，遠離五蓋，志趣涅槃，疏有為業，故曰踈也。錫言採取，持是杖者，採取諸佛戒、定、慧寶，獲得解脫，故曰採取。錫者成也。持是杖者，成就諸佛法藏，如說修行，不令缺減，悉具成就，故曰成也。」<p>佛告迦葉：「如是錫字，其義廣多，不可具陳，汝今且當如是受持。」<p>迦葉白佛言：「世尊！是錫杖者，其義如是，云何智杖，乃至建念義之志？唯然世尊！願為敷演。」<p>佛言：「是錫杖者，為修智士，廣修多聞，解世出世，分別善惡，有為無為，有漏無漏，了智無礙，智慧成就，故曰智杖。<p>「為持禁戒、忍辱、禪定、一心不亂、常修福業、無時懈怠，如救頭然，故曰德杖。<p>「攝持是杖，如斯之人，內具十六行（謂四諦：苦、集、滅、道。四等：慈、悲、喜、捨。四禪：初禪、二禪、三禪、四禪。四無色定：空處、識處、不用處、非想非非想處），復具三十七行（謂：三十七助道法）。於是法中，了了分別，自身作證，不隨音聲；於是法中，而自遨戲，入空、無相、無願解脫門，自在無難，名之為聖。內有是德，外執錫杖，表式此人，必有聖德。戒定忍慧，三明六通，及八解脫，皆悉具有，以記此人，望表生敬，故曰聖人之表式也。<p>「賢士之明記者：內有智性，故曰賢士。明記此人內有智性，習功德本，於法增進，善心成辦，故曰賢士明記。<p>「此人不久之間，智慧成就，入無為處，寂然宴靜，涅槃安樂，第一義道，故曰趣道之法幢。<p>「建念義之志者，是杖有三鬲。見三鬲重，則念三塗苦惱，則修戒、定、慧；念三災老病死，則除三毒貪、瞋、癡；念三界之無常，則信重於三寶、除三惡、斷三漏、淨三業，欲具三明、入三解脫、得三念處、通三達智，故立三鬲，以相重也。<p>「復有四鈷者，用斷四生、念四諦、修四等、入四禪、淨四空、明四念處、堅四正勤、得四神足，故立四楞。<p>「通中鬲五，用斷五道苦惱輪迴，修五根、具五力、除五蓋、散五陰，得五分法身，故立五也。<p>「十二環者，用念十二因緣，通達無礙，修行十二門禪，令心無患。<p>「三重四楞合數成七，以念如來七覺意法，成就七聖財。<p>「通鬲鑽八，用念八正道，得八解脫，除滅八難，故用八也。略說錫杖其義如是！汝當善持。」<p>迦葉白佛：「如是世尊！如聖法教。」<p>爾時迦葉復白佛言：「世尊！三世諸佛法同是也？」佛言：「有杖是同，若用不同，或有四鈷；或有二鈷，環數無別；但我今日四鈷十二環，用是之教。二鈷者，迦葉如來之所制立，令諸眾生記念二諦（世諦、第一義諦），以立其義。」<p>爾時世尊！說此法已，尊者迦葉、千二百眾及諸大會！皆悉歡喜，頂戴奉行。<p>凡體法，上臺法天，下臺法地，四支法四天王；十二環法十二因緣，包含天地人天上下，無不斯盡。凡發慈，廣生萬行，物不准此，已起善本。<p>持此杖法，齎天挾地，著左脇下，以小指句之；使兩頭平正，不令高下；鳴則常鳴，不令聲絕；其聲均細調和，恒使若初；若初無聲，訖一行處不令有聲；若初有聲，訖一行處常令有聲；亦使麁細一等，不得或麁或細；僧置左足、尼置右足；不得著地；若檀越不出，近至三家，遠滿七家，若不得，更不容多過，若過非行者法。若限內得食，持杖懸之樹上，勿令著地；若無樹著地，就地平處一，不令傾側。眠時安杖與身相順，置之床後，正與身齊，不令前却。持行路、止息時，頭常向日，勿令倒逆違背。持此杖即持佛身，萬行盡在其中，謂持天挾地。<p>并觀十二因緣，為護身一切。如其傾側，一切萬物皆亦傾側；如其平正，一切含生皆令安隱無為。若下臺著地之時，令三塗眾生苦劇踰增；若不著地，令三塗眾生因之得拔。如其顛倒，則逆世界，亦令行者其心迷亂；若能順持，彼此俱利。若如是持，具現得威儀出入護助，後得獲果，速成正覺。<p>持錫杖威儀法，有二十五事。持錫杖十事法：一者、為地有蟲故。二者、為年朽老故。三者、為分越故。四者、不得手持而前却。五者、不得擔杖著肩上。六者、不得橫著肩上手垂兩頭。七者、出入見佛像，不聽有聲。八者、杖不得入眾。九者、不得妄持至舍後。十者、杖過中不出。<p>復有五事。一者、遠請行宿過中得出。二者、至病瘦家過中得出。三者、送過世者過中得出。四者、外道請者過中得出。五者、不得將杖指人畫地作字。<p>復有五事。一者、三師俱出不得持杖自隨。二者、四人共行除上座不得普持。三者、到檀越門好正威儀。四者、入檀越門三抖擻三反，不出，從至餘家。五者、檀越出應持杖著左肘中央。<p>復有五事。一者、杖恒在己房中不得離身。二者、不聽下頭著地。三者、不聽杖許生衣。四者、日日須好磨拭。五者、杖欲出時當從沙彌邊受，若無沙彌白衣亦得。錫杖四鈷應四諦，環應十二因緣，中召明中道義。上頭應須彌頂，第二應須彌山，中央木應於空，下錯應須彌根。<p>沙門之法，解空得道，執此惺❥世間一切眾生。諸比丘等！至心奉行。