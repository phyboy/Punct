<juan>佛說時非時經<p>天竺三藏若羅嚴譯<p>如是我聞：<p>一時，佛在王舍城鵲封竹園。<p>是時，佛告諸比丘：「我當為汝說：時與非時。善思念之！」<p>諸比丘言：「如是。世尊！當受教聽。」<p>佛告諸比丘：「是中何者為時？何者為非時？比丘當知：<p>「冬分八月十六日至三十日七脚為時，五脚半非時。九月一日至十五日八脚為時，六脚八指為非時。九月十六日至三十日九脚為時，七脚六指為非時。十月一日至十五日十脚為時，八脚三指為非時。十月十六日至三十日十一脚為時，九脚三指為非時。十一月一日至十五日十二脚為時，十脚六指為非時。十一月十六日至三十日十一脚半為時，十脚一指為非時。十二月一日至十五日十一脚為時，九脚四指為非時。<p>「春分十二月十六日至三十日十脚為時，八脚少一指為非時。正月一日至十五日九脚半為時，七脚少三指為非時。正月十六日至三十日九脚為時，六脚少三指為非時。二月一日至十五日八脚為時，五脚為非時。二月十六日至三十日七脚為時，四脚少三指為非時。三月一日至十五日六脚為時，三脚少四指為非時。三月十六日至三十日五脚為時，三脚少六指為非時。四月一日至十五日四脚為時，二脚少一指為非時。<p>「夏分四月十六日至三十日三脚為時，二脚少四指為非時。五月一日至十五日二脚為時，少三指為非時。五月十六日至三十日二脚半為時，一脚少為非時。六月一日至十五日四脚為時，二脚少二指為非時。六月十六日至三十日四脚半為時，二脚半為非時。七月一日至十五日五脚為時，三脚少為非時。七月十六日至三十日五脚半為時，三脚少為非時。八月一日至十五日六脚為時，四脚少為非時。八月十六日至三十日六脚半為時，四脚半少為非時。<p>「如是，諸比丘！我已說十二月時與非時。為諸聲聞之所應作，憐愍利益故說。我所應作已竟，汝等當行。若樹下空處，露坐思惟。諸比丘！莫為放逸，後為悔恨。是我所教誡。」佛說經竟。<p>時諸比丘皆大歡喜，勸助受持：「因緣輕慢故，命終墮惡道，因緣修善者，於此生天上，緣斯修善業，離惡得解脫，不善觀因緣，身壞入惡道。」<p>外國法師若羅嚴，手執胡本，口自宣譯。涼州道人，于填城中寫訖。<p>被褐懷玉，深智作愚；外如夷人，內懷明珠；千億萬劫，與道同體。