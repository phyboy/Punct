<juan>佛說貧窮老公經<p>宋沙門慧簡譯<p>聞如是：<p>一時，佛在舍衛國祇樹給孤獨園，與千二百五十沙門俱，菩薩萬人。爾時，天龍鬼神、無央數大眾共會，恭敬圍繞，聞佛說法無不歡喜。<p>時有一貧窮老公，年二百歲，眉生秀毛，耳出於頭，齒如齊貝，手過於膝，貌而視之，似如有相；而貧窮辛苦，衣不蓋形，五體裸露，腹恒飢虛，行步纔動示有氣息。聞佛在世心獨歡喜，晝夜發願，由來十年今始得果，扶杖而來求欲見佛，釋梵侍門勅不通之。<p>老公因大喚曰：「我生世不幸，貧窮辛苦，飢餓寒凍，求死不得，活無所賴。我聞世尊仁慈普逮，萬物蒙賴，莫不受恩，心獨歡喜，晝夜發願，由來十年，今始得果，是以遠來，乞一特見，求離眾苦。而卿斷我，既違我願，又乖聖意，豈宜爾乎？」<p>佛已知之，顧語阿難：「汝寧見耆年長壽有相老公，而罹罪未畢者乎？」<p>阿難長跪叉手白佛言：「安有福耆壽而有罹罪，罹罪之人豈得有相？生所未見，今在何許？」<p>佛言：「近在門外。釋梵斷之，可呼使前。」<p>於是老公匍匐肘進，見佛悲喜涕淚交流，為佛作禮，長跪叉手白佛言：「我生世不幸，貧窮辛苦，飢餓寒凍，求死不得，活無所賴。我聞世尊仁慈普逮，萬物蒙賴莫不受恩，心獨歡喜，晝夜發心，願一奉顏。由來十年，今始得果，向在門外，久不得前。計欲還去，氣力不堪，進退無路。但恐命絕，穢污聖門，重增其罪。不悟天尊，已哀矜之，得蒙前進，如此而死，無復恨矣！唯欲速終畢罪，後世願得垂恩，賜其上慧。」<p>佛言：「人之受生生死因緣，以多因緣致有罪根，今我為汝說其本源。卿前世時，生豪強大國明慧王家，時為太子憍貴非凡，上為父母所珍，下為臣民所奉，用此恣意輕❥於人。高目大視，矜抗邈然——財產巨億皆是民物，百姓貧窮皆坐課❥——唯知聚積，不知布施。<p>「時有貧寒沙門，名曰靜志，從遠國來故往詣卿，所求不多，唯乏法衣耳。而卿了不當接，遇之甚惡，既不乞衣，又不與食，空坐著前，去復不聽。晝夜七日七夕水漿斷絕，小有氣息，命在轉燭，而卿見此方大歡喜，聚眾看之以為至樂。邊有侍臣，而諫卿曰：『太子莫爾！沙門慈恭、道德內存，凍之不寒，餓之不飢，所以來乞，欲為福耳！既不施與，安使窮逼？幸發遣之，莫招其罪。』<p>「太子答曰：『此是何人？詐稱道德。試小困之，纔不令死。正爾放去，無所憂也。』即便遣去，驅逐出國。<p>「未出國界十餘里中，遭逢餓賊，欲殺噉之。沙門因言曰：『我是貧凍沙門，羸瘦骨立，肉既腥臊，不中噉也。空當見殺，而無所任。』<p>「餓賊曰：『我飢困累日，但食土耳。卿雖小瘦，故是肉也，終不相放，但當就死。』如此前却紛紜良久。<p>「太子得知，便往救曰：『我已不能乞其衣食，寧當復使餓賊殺之耶？』賊見太子，皆各叩頭首過謝罪，放沙門去。<p>「時沙門者，今彌勒菩薩是也；憍貴太子者，今卿是也。卿今受此貧窮之罪者，坐前慳貪也；所以得長壽者，活救沙門之命也。罪福報應，如影隨形，如響應聲。」<p>老公白佛：「去事已爾，願畢於今。願得以垂殘之命，得作沙門，後生世世常侍佛邊。」<p>佛言：「善哉！善哉！」應時，老公鬚髮墮地，法衣自然著身體，氣力強健，耳目聰明，即得上慧入三昧門。<p>爾時，世尊以偈頌曰：「汝昔為太子，不識仁義方，憍貴自放恣，恃為大國王，自謂無罪福，以此可保常。豈悟生死對，於今受其殃？從罪復蒙祐，得覩天中天，能脫既往罪，垂命入法門。永離慳貪心，長受智慧根，世世侍佛邊，保壽萬劫存。」<p>於是，老公比丘聞經歡喜，為佛作禮。<p>爾時，世尊顧語阿難：「若有誦斯經者，當見賢劫千佛。行斯經者，令後世宣傳，當從彌勒佛受決。如來廣長舌，所語無有異。」<p>一切大眾聞佛說已，歡喜受持，為佛作禮。