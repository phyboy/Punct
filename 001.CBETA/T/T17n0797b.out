<juan>佛說貧窮老公經<p>宋沙門釋慧簡譯<p>聞如是：<p>一時，佛在舍衛國精舍中坐，與二千比丘俱。<p>時有一貧窮老公，年二百歲，眉生秀毛，耳出於頭，齒如齊貝，手過於膝，貌而視之，似如有相。而貧窮辛苦，衣不蓋形，五體裸露，腹恒飢虛，行步時動，小有氣息，扶杖而來，求欲見佛。<p>釋梵侍門，勅不通之。老公因大喚曰：「吾雖貧賤，民之廝下，千載有幸，今得值佛，欲問罪福，求離眾苦。我聞世尊仁慈普逮，萬物蒙賴，莫不受恩，是以遠來，乞一示見。而卿斷我，既違我願，有誤聖意，豈宜可爾乎？」<p>佛以知之，顧語阿難：「汝寧見長壽耆年有相老公，而罪未畢者乎？」<p>阿難叉手白佛言：「安有相福耆壽，而有罹罪？罹罪之人，豈復有相？今在何許？生所未見。」<p>佛言：「近在門外。釋梵斷之，可喚使前。」<p>於是，老公匍匐寸進，為佛作禮，悲喜交流，而白佛言：「我生世不幸，貧窮辛苦飢餓寒凍，求死不得，活無所賴，人命至重，不能自棄。聞佛在世，心獨歡喜，晝夜發心，願一奉顏，由來十年，今始得果。向在門外，久不得前。計欲還去，氣力不堪，進退無路，但恐命絕，穢污聖門，重增其罪。不悟天尊，已哀矜之，得蒙前進，不奪本願，如此而死，無復恨矣！惟欲速終畢罪，後世願得垂恩，施其上慧。」<p>佛言：「人之受生，生死因緣，以多因緣，致有罪根。今我為汝，說其本源。卿前世時，生豪強大國明慧王家。時為太子，憍貴非凡，上為父母所愛，下為臣民所敬。用此恣意，輕凌於人，高目大視，矜抗邈然，財寶億萬，皆是民物。百姓貧弊，皆坐課歛，惟知聚積財物，不肯布施。<p>「時有貧寒沙門，名曰靜志，從遠國來，故往詣卿，所求不多，惟法衣耳。而卿了不當，接遇之甚惡，既不乞衣，又不與食，空坐著前，去復不聽。晝夜七日，水漿永絕，亦有氣息，命在轉燭。而卿見此，方大歡喜，聚人看之，以為快樂。邊有侍臣，而諫卿曰：『太子莫爾！沙門慈恭，道德內合，凍之不寒、餓之不飢，所以來乞，欲為福耳。既不施與，安可窮逼？幸發遣之，勿招其罪。』<p>「太子答曰：『此是何人，詐稱道德，試小困之。纔令不死。正爾放去，無所憂也。』即便遣去驅逐出國。<p>「未出國界，十餘里中，逢遭飢賊，欲殺噉之。沙門言曰：『我貧凍沙門，羸瘦骨立，肉既腥臊，不中噉也，空當見殺，而無所任。』<p>「餓賊又曰：『我餓困累日，但食土耳，卿雖小瘦，故是肉也。終不相放，但當就死。』如此前却，紛紜良久。<p>「太子得知，便往救曰：『我以不能乞其衣食，寧當復令賊殺之耶？』賊見太子，皆叩頭首過謝罪，放沙門去。<p>「時沙門者，今彌勒菩薩是；憍貴太子者，今卿是也。故卿今日受此貧窮之罪，坐慳貪也；所以得長壽者，救活沙門之命也。罪福報應，亦如影響。」<p>老公白佛：「去事已爾，願畢於今，乞得以垂殘之命，得作沙門，後生世世，常侍佛邊。」<p>佛言：「善哉！」<p>應時，老公鬚髮墮地，法衣在身，體氣強健，耳目聰明，即得上慧，入三昧門。以偈讚佛：「我昔為太子，不識仁義方，憍貴自放恣，恃為大國王，自謂無罪福，此以可保常。豈悟生死對，於今受其殃？從罪復蒙福，得覩天中天，能脫既往罪，垂命入法門，永離慳貪心，長受智慧根，世世侍佛邊，保持萬劫存。」<p>於是老公比丘，說是偈已，禮佛而去。