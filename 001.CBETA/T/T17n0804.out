<juan>佛說解憂經<p>西天譯經三藏朝散大夫試鴻臚卿傳教大師臣法天奉<#sp>詔譯<p>稽首歸依正等覺，能度無邊大苦海。恒以甘露潤群生，令得涅槃我頂禮。稽首歸依正法藏，能止無邊苦惱因，顯示過失利眾生，令獲寂靜我頂禮。稽首歸依大苾芻，能與世間為福聚，發行勤修安樂因，善斷輪迴我頂禮。愛別離最苦，憂火鎮燒然，若欲自安心，端居作觀想。譬如群鳥獸，暫聚各分飛，生死人亦然，云何懷憂苦？只自一有死，眾人皆長生，別離痛不任，親姻須啼泣。三界大輪迴，無有免斯者，平等受無常，云何懷憂苦？若人生貪愛，孰知貪火燒，如彼犛牛身，愛尾遭人殺。世人多迷醉，欲逃嶮惡道，設盡方便心，不能免離苦。如彼野麞鹿，常被師子逐，究竟不能逃，云何懷憂苦？大地及天上，三界與四生，未曾得見聞，不受無常者。亦如山野火，焚燒草木時，不擇花果林，俱時成灰燼。愚癡諸眾生，顛倒生妄想，身繫無常繩，無人能可解。色界梵世中，禪味為安樂，亦如樹臨河，不久風水壞。百億轉輪王，千萬天帝釋，念念即無常，如風吹燈焰。過去大神仙，五通心自在，往復騰空行，猶被無常取。金剛堅固身，尚自示寂滅，凡識如芭蕉，云何欲久住？大地妙高山，及以四大海，劫壞亦歸空，何況眾生趣！龍居深海裏，眷屬常圍繞，金翅鳥能食，別離苦亦爾。或人往他界，欲避於無常，如入摩竭魚，口中求安隱。如是欲色界，及彼非非想，未有於一物，不被無常吞。唯有正等覺，是真依仗處，信受汝諦聽，能解諸憂惱。<p>如是我聞：<p>一時佛在舍衛國祇樹給孤獨園。<p>爾時世尊告苾芻言：「眾生無數，輪迴無邊，如蟻循環，無有窮盡。眾生貪愛，無明障閉，如陷泥中，而不能出。過去有情，輪迴往復，數不能知。苾芻！所有大地之土都聚一處，和為泥丸，大小如豆，數彼眾生無始劫來所生父母子孫，每一人下一泥丸，如是泥丸下盡，父母子孫數不能盡。苾芻！如是無邊輪迴眾生，貪愛無明，顛倒陷愛欲泥中，生死輪迴，不知其數，是故令汝學斷輪迴。」<p>佛言：「苾芻！如是補特伽羅輪迴眾生以骨作聚，如妙高山，不壞不爛。如是無學聲聞，證四聖諦，了知此苦，真實為苦、苦滅，證苦聖諦。彼補特伽羅見此屍骨不知是苦，亦不能滅三界煩惱。若滅三界煩惱，證須陀洹不空法，決定得菩提。由於七生天、人之中，作斷輪迴，除滅煩惱。七生滿已，聖諦現前，正見智慧，滅盡餘惑，到涅槃寂靜，彼補特伽羅方得解脫輪迴之苦！」<p>佛言：「苾芻！如人眷屬，互相愛樂。以貪愛故，廣造諸業，生死輪迴。譬如野象陷泥坑中，無有出期。又彼眷屬，如恒河沙，父母養育，皆如親子。至後世中，隨其報應，各各不同——或為僕從，或為冤家，互相瞋恨，欺辱打罵；或為傍類，互相食噉，或被殺害——如是種種，諸趣輪迴，如七仙眾，或聚或散；亦如天雨，生其水漚，或生或滅。如是眾生，愚癡大力，迷惑顛倒，不了輪迴；於其眷屬，妄生樂想，造種種業，未有須臾得清淨住。<p>「又彼有情，無始輪迴，入地獄中，所飲銅汁，過大海水；如彼猪狗，食不淨物，如妙高山。又彼有情，生死別離，愛戀泣淚，亦如海水。又彼有情，更相殺害，積聚彼頭，過梵天界，虫食膿血，亦如海水。又餓鬼趣，以宿慳貪，受飢渴苦，如遇飲食即成煙焰。鬼報滿已，設生人中，貧窮飢困，種種苦惱，說不能盡。<p>「又彼有情，以修福善，生忉利天等境界殊勝，恒受快樂；貪愛熾盛，如火燒乾草，報壽盡時，即墮惡趣。譬如飛禽折其兩翼，剎那落地，受種種苦。是故汝等，學斷輪迴，速求解脫。」<p>佛言：「苾芻！譬如江河、大地、日月、星辰、須彌盧山及諸聚落世界，未壞而得久住，常在世間。今此經典亦復如是，世界未壞，法亦久住。於意云何？為與一切有情止息輪迴故。」<p>苾芻聞已，信受奉行。