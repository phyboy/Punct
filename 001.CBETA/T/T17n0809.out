<juan>佛說乳光佛經<p>西晉月氏三藏竺法護譯<p>聞如是：<p>一時佛遊維耶離梵志摩調音樂樹下，與八百比丘眾，千菩薩俱，國王，大臣，人民及諸天，龍，鬼神共會說經。<p>時佛世尊適小中風，當須牛乳。爾時維耶離國有梵志，名摩耶利，為五萬弟子作師，復為國王，大臣，人民所敬遇；豪富貪嫉，不信佛法，不喜布施，但好異道，常持羅網覆蓋屋上及其中庭，欲令飛鳥不侵家中穀食之故；所居處去音樂園不近不遠。於是佛告賢者阿難：「持如來名，往到梵志摩耶利家，從其求索牛乳湩來。」<p>阿難受教，著衣持鉢，到其門下。梵志摩耶利適與五百上足弟子欲行入宮與王相見，時即出舍，值遇阿難，因問言：「汝朝來何其早，欲何所求？」<p>阿難答曰：「佛世尊身小不安隱，使我晨來索牛乳湩。」<p>梵志摩耶利默然不報，自思惟：「我若不持乳湩與阿難者，諸人便當謂我慳惜；這持乳與，諸餘梵志便復謂我事瞿曇道。進退惟宜。雖爾，續當指授與弊惡牛，自令阿難❥取其乳。又是瞿曇，喜與我等共諍功德，常欲得其勝，當使是弊惡牸牛觝殺其弟子，即可折辱其道，便見捐棄，我可還為眾人所敬。阿難得乳，若不得乳，趣使諸人明我不惜；為牛所殺不能得乳，我意已達，於我無過。」<p>梵志摩耶利時謀議是事已，即告阿難：「牛朝已放在彼壍裏，汝自往❥，取其乳湩。」<p>摩耶利勅其兒使言：「汝將阿難示此牛處，慎莫為捉取牛乳湩，試知阿難能得乳不？」<p>時五百弟子聞師說是，悉大歡喜，即復共疑怪阿難向者所說事，則相謂言：「寂志瞿曇常自稱譽：『我於天上天下最尊，悉度十方老、病、死。』佛何因緣自身復病也？」<p>五百梵志共說此已，爾時維摩詰來，欲至佛所，道徑當過摩耶利梵志門前，因見阿難，即謂言：「何為晨朝持鉢住此？欲何求索？」<p>阿難答曰：「如來身小中風，當須牛乳，故使我來到是間。」<p>維摩詰則告阿難：「莫作是語！如來、至真、等正覺身若如金剛，眾惡悉已斷，但有諸善功德共會，當有何病？默然行，勿得効外道誹謗如來。復慎莫復語，無使諸天，龍，神得聞是聲，十方菩薩，阿羅漢皆得聞此言。轉輪聖王以輪在前，用無數德故，常得自在；何況從無央數劫布施於一切人，如來、至真、等正覺無量福合會成如來身？阿難！莫復使外道、異學、梵志得聞是不順之言！何況世尊身自有病，不能療愈，何能救諸老、病、死者？如來、至真、等正覺是法身，非是未脫之身；佛為天上天下最尊，無有病，佛病已盡滅；如來身者有無數功德，眾患已除。其病有因緣，不徒爾也。阿難！勿為羞慚索乳。疾行，慎莫多言！」<p>阿難聞此，大自慚懼，聞空中有聲言：「是阿難！如長者維摩詰所言。但為如來、至真、等正覺出於世間，在於五濁弊惡之世故，以是緣示現，度脫一切十方貪婬、瞋恚、愚癡之行故。時往取乳，向者維摩詰雖有是語，莫得羞慚！」<p>阿難爾時大自驚怪，謂為妄聽，即還自惟言：「得無是如來威神感動所為也？」<p>於是五百梵志，聞空中聲所說如是，即無狐疑心，皆踊躍，悉發無上正真道意。<p>爾時梵志摩耶利內外親屬及聚邑中合數千人，皆隨阿難往觀牛。阿難到，即住牛傍自念言：「今我所事師作寂志者法，不得手自❥取牛乳也。」<p>語適竟，第二忉利天帝座即為動，便從天來，下化作年少梵志被服，因住牛傍。<p>阿難見之，心用歡喜，謂言：「年少梵志！請取牛乳。」<p>即答阿難：「我非梵志，是第二忉利天帝釋也。我聞如來欲得牛乳，故捨處所來到此間，欲立本德故。」<p>阿難言：「天帝位尊，何能近此腥穢之牛？」<p>帝釋答曰：「雖我之豪，何如如來？尊尚不厭倦建立功德，何況小天？我處無常，皆當過去。今不立德，食福將盡，後無所怙。」<p>阿難報釋：「設欲為我取牛乳者，惟願用時。」<p>釋應曰：「諾。」尋即持器前至牛所。時牛靜住，不敢復動。<p>其來觀者皆驚怪之：「年少梵志有何等急，來為瞿曇弟子而取牛乳？若儻為是弊惡牛所觝踏死，奈何不自令寂志前取牛乳。」<p>帝釋爾時即為阿難❥取牛乳，而說偈言：「今佛小中風，汝與我乳湩，令佛服之差，得福無有量。佛尊天人師，常慈心憂念，蜎飛蠕動類，皆欲令度脫。」<p>爾時犢母即為天帝釋說偈言：「此手捫摸我，何一快乃爾！取我兩乳湩，置於後餘者。當持遺我子，朝來未得飲，雖知有福多，作意當平等。」<p>於是犢子便為母說偈言：「我從無數劫，今得聞佛聲，即言持我分，盡用奉上佛。世尊一切師，甚難得再見，我食草飲水，可自足今日。我作人已來，飲乳甚多久，及在六畜中，亦爾不可數。世間愚癡者，亦甚大眾多，不知佛布施，後困悔無益。我乃前世時，慳貪坐抵突，復隨惡知友，不信佛經戒，使我作牛馬，至于十六劫，今乃值有佛，如病得醫藥。持我所飲乳，盡與滿鉢去，令我後智慧，得道願如佛。」<p>時天帝釋即為阿難取牛乳湩，得滿鉢去。阿難得乳，意甚歡喜。<p>於是梵志從聚邑中來出觀者，悉聞此牛子母所說，皆共驚怪，展轉相謂言：「此牛麁，常時弊惡，人不得近。今日何故柔善乃爾？想是阿難所感發耳。瞿曇弟子尚能如此，何況佛功德、威神變化？然而我等不信其教。」即時歡喜，信解佛法。梵志摩耶利門室大小，聚邑男女合萬餘人，皆悉踊躍，遠塵離垢，逮得法眼。<p>阿難持乳還至佛所，是時世尊適為無數千人說法。阿難即前，更整衣服，長跪叉手，而白佛言：「向者奉使詣梵志摩耶利家索乳，牛之子母便作人語。我聞其言，大驚怪之。」<p>佛告阿難：「是牛子母悉說何等，而汝意疑？」<p>阿難白佛：「此摩耶利有一牛，大弊惡，喜觝踏人。家中人使初不敢近。主雖不得❥取乳者，但令產乳。是牛自產犢大且好，勝於餘犢百千倍也。梵志密勅兒使，制不得令而我取乳。我自念言：『沙門法不應手自取。』言適竟，第二忉利天帝即來，下化作年少梵志被服，因住牛邊。我言：『倩卿❥取牛乳。』帝釋言：『諾。』便前取乳，即告牛言：『今世尊小中風，當用乳。汝與如來乳者，得福無量。』於是牛語答帝釋言：『取我兩乳，置兩乳湩以遺我子。』犢在母邊，聞世尊名，心大歡喜，便語母言：『持我乳分盡用上佛。如來世尊天人所師，甚難得值。我作人時飲乳大久，作畜生時亦復如是。世間愚癡者甚大，多不知布施後世當得其福。我乃前世坐隨惡友，不信經道，憙行觝突。是故使我墮牛馬中十六劫，乃得聞佛聲。悉持餘乳用上如來，願後智慧得道如佛。』牛母，犢子說事如是。」<p>佛告阿難：「實如牛子母所說。」<p>佛言：「諦聽我之所言。此牛子母乃昔宿命時曾為長者，大富樂，饒財寶，復慳貪，不肯布施，不信佛經戒，不知生死本。常憙出錢財，外人來從舉息錢，日月適至，憙多債息。無有道理，既償錢畢，復謾抵人，言其未畢。但坐是故，墮畜生中十六劫。今聞我名歡喜者何？畜生之罪亦當畢，是故聞佛聲，便有慈心，以乳與佛。用此因緣，當得解脫。」佛爾時笑，五色光從口出，天地為大震動，光照十方，還繞身三匝，分為兩分：一分入臍中，一分從頂入便不復現。<p>於是阿難即前，長跪叉手，白佛言：「佛不妄笑，會當有緣。」<p>佛告阿難：「汝所問者大善！何以故？此牛子母却後命盡，七反生兜術天及梵天上，七反生世間，當為豪富家作子，終不生三惡道。所在常當通識宿命，當供養諸佛，為懸繒、幡、蓋，散華燒香，受持經法。牛母從是因緣，最後當值見彌勒佛，作沙門，精進不久，當得羅漢道；犢子亦當如是，上下二十劫竟，當得作佛，號曰乳光，國土當名幢幡光明。乳光如來得作佛時，當度天上、天下萬民及蜎飛蠕動之類，其數當如恒沙數。爾時國中人民皆壽七千歲，被服、飲食譬如北方尊上天下。佛在世間教授四萬歲，般泥洹後經法住止萬歲乃盡。」<p>佛告阿難：「牛之子母以好心，善意布施與如來乳湩，俱得度脫。如畜生尚有善心，何況作人？六情完具，能別知好，醜，而不信明生所從來，死所趣向，復不知佛經戒，不信布施後世當得其福。人但坐慳貪故，還自欺身，心念惡，口言惡，身行惡。愚癡之人，皆由是不得解脫。」<p>說經已，會中五百長者子悉發無上正真道意；三千八百梵志本不信佛法，聞經踊躍歡喜，應時得須陀洹道；五百人本不信生死罪福，見佛變化，悉受五戒為清信士。佛說經已，比丘，眾長者，梵志，人民，皆大歡喜，稽首佛足而退。