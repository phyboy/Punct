<juan>佛說演道俗業經<p>乞伏秦沙門釋聖堅譯<p>聞如是：<p>一時，佛在舍衛國祇樹給孤獨園，與大比丘眾千二百五十，菩薩無數，四輩之眾，天、龍、鬼神、阿須倫會。時，給孤獨氏與五百居士出舍衛城行詣佛所，稽首足下却坐一面。叉手問佛：「居處治家財有幾輩？出家修道行異同乎？當奉何法疾成無上正真之道？復以何宜化眾生耶？」<p>佛言：「善哉！問也。開發曈曚將來學施。」<p>佛言：「財有三輩：一曰下財；二曰中財；三曰上財。何謂下財？有人治產積聚錢財，不敢衣食，不修經戒，不能孝順供養二親，不樂隨時給足妻子，欲其消息充饒飽賜，奴客、徒使衣裁蔽形、食係口腹，抱愚守惜如蜂愛蜜；不信先聖，不奉高士、沙門、道人，不好布施種福為德；心自計常，不慮對至——合者必散、禍福自追——貪慕身地不覺惱恨，咄嗟沒過入泥黎門。其身緣食四大虺盛，神寄其中假號為名，羸弱猶化危脆不固，不解非常倚世之榮，心懷萬憂，謂亦長生，心存吾我，不達悉空。三界尚虛，況人、物乎？汲汲迭惑貪、婬、嫉妬。<p>「如斯行者，奉養父母安和至心，出辭還返不失顏色，晨定暮省小心翼翼，念二親恩而無窮極，給足妻子應時衣食，恩情歸流與共同歡，妻子如是也終無私行，瞻視奴客、眷屬、徒使不令飢乏；不信死後當復更生，謂死滅盡歸於無形；供孝所生念乳養恩，給足妻子戀恩愛情，瞻視僕使欲得其力；不能奉敬沙門、道人，不肯行善布恩施德，後當得福與眾殊特，是謂中財。」<p>佛於是頌曰：「常能念乳養，孝順供二親，給足其妻子，隨時不失節；奴客及徒使，慰勞不加惡，下侍皆順從，遣行不違教。不信後世生，聞之驚不喜，自計身有常，長存不終亡。三界如幻化，當識此辭章，己所為罪福，從本而受之。」<p>佛復告長者：「上財業者，謂其人若有財寶能自衣食，孝順父母不失時節，恒瞻顏色不令懷慼，出不犯禁入不違禮，造行清白不使污染，恭敬尊長謙遜智者，啟受博聞等心不邪，下劣貧厄咸蒙仗荷，給贍妻子常令備豐，除諸邪念修以正治，消息奴使不令窮匱，不妄撾罵加之慈愍；奉敬先聖、至學、正士、出家順法沙門賢明，夙夜行禮不失其意，布施所乏使成道德，恣講經典并化癡冥；以善方便不失其時，自安護彼一切眾生。猶如牸牛食蒭出乳，乳出酪，酪出酥，酥出醍醐，醍醐最柔特妙。其自安身愍哀十方，多所慈念、多所安隱，諸天人民皆得蒙度。是人最尊無上無比，為無儔匹、為世大雄，獨步無侶。」<p>佛於是頌曰：「若有眾財業，以自好衣食；供養孝父母，不失其顏色。出遊不犯禁，還返不違禮，造行常清白，順法不荒迷。供敬奉尊長，謙遜明智者，啟受博聞士，等心不慕邪。隨時給妻子，各令得其所，慈賜奴僕使，衣食常豐足。奉沙門學士，布施授供養，從受深妙法，棄捐癡聾盲。愍傷十方人，不獨為身行，常自安其已，亦解一切厄。譬如酥醍醐，本從蒭草出，既可用安身，身和無疾疹。普哀眾生類，其心常平一，以是四等行，速逮成至佛。」<p>佛告長者：「出家修道學有三品：一曰聲聞；二曰緣覺；三曰大乘。何謂聲聞？畏苦厭身，思無央數生死之難、周旋之患，視身如怨、四大猶虺、五陰處賊，坐禪數息安般守意，觀身惡露不淨之形，畏色、欲本——痛、想、行、識——怖地獄苦、餓鬼之厄、畜生惱結、人中之難、天上別離，不可稱計、輪轉無休如獄中囚，欲斷生死勤勞之罪，求無為樂泥洹之安。但自為己不念眾生，常執小慈不興大哀，倚于音聲不解空慧，三界猶幻，趣自濟己不顧恩慈，是為聲聞學。」<p>佛於是頌曰：「畏無量生死、周旋之艱難，心已懷恐懼，唯欲求自安。坐禪而數息，專精志安般，觀身中惡露，不淨有若干。棄捐三界色，斷欲得自安，不能修大慈，唯志樂泥洹。」<p>佛告長者：「緣覺者，本發大意為菩薩業——布施、持戒、忍辱、精進、一心、智慧——以用望想求為尊豪，天上、天下咸令自歸，三十二相八十種好，威神德重巍巍堂堂無能及者，不解如來色身所現——因世愚人不識大道，斷生死流不能反原，盡生死本故為現身，相好嚴容、文辭言教以化愚冥、顯示大明——及著相好謂審有色像。雖行四等、四恩、六度無極、三十七品，觀十二緣欲拔其原，不解本無，悕望大道；正使積德如虛空界，不得至佛。所以者何？用不達故。何謂不達？布施、持戒、忍辱、精進、一心、智慧、四等、四恩有所悕望。念救一切五趣生死，解空、無想、不願諸法，曉一切法如幻、化、夢、野馬、影響、芭蕉、泡沫，皆無所有，道慧無形等如虛空，無所增壞普度眾生。」<p>佛於是頌曰：「本發菩薩意，志慕大乘業，但欲著佛身，不了無適莫。布施、戒、忍辱、精進、禪息、智，四等、恩、六度，惟己樂無為；慕三十二相，八十好巍巍，天上天下尊，脫五陰六衰。但察其麁事，不能觀深微，雖欲度十方，心口自相違。不了如幻化、水沫、泡、野馬、芭蕉、如夢、影，妄想甚眾多。正使作功德，猶如江河沙，心懷無上真，不解除眾魔。」<p>佛告長者：「其大乘學，發無上正真道意，行于大慈等如虛空，而修大悲無所適莫，不自憂身但念五趣，一切眾生普欲使安，奉四等心慈、悲、喜、護，惠施仁愛、益義等利，救濟十方；布施、持戒、忍辱、精進、一心、智慧六度無極，無所悕望以施一切眾生之類；觀于三界往返周旋、勤苦艱難不可稱計，念之如父、如母、如子、如身等而無異，為之雨淚，欲令度厄至于大道。」<p>佛於是頌曰：「發無上大意，行慈、悲、喜、護，大哀如虛空，行等無適莫；立德不為己，唯為十方施，度脫諸群生，使至大道智。<p>「又有四事得至大乘：一曰布施給諸窮乏；二曰不擇豪、劣，行輕、重心；三曰所可施與，無所悕望不求還報；四曰以此功德施於眾生。」<p>佛於是頌曰：「布施攝貧窮，不行輕、重心，志慧無悕望，不求還得報；愍念於群黎，往來周旋者，以此功德施，悉令至大道。」<p>佛告長者：「奉戒有四事，疾成大乘：一曰守口護身，心不念非；二曰出入、行步不失禮節；三曰不願生天、轉輪聖王、釋、梵之位；四曰以是禁戒惠施眾生。」<p>佛於是頌曰：「常護身、口、意，心堅如太山，若出入行步，未曾失禮節；不願生天上，釋、梵、轉輪王，則以此正行，用惠一切人。」<p>佛告長者：「忍辱有四事，疾成大乘：一曰若罵詈者不計音聲；二曰若撾捶者計如無形；三曰若毀辱者謂如風吹；四曰有加害者常懷大哀。」<p>佛於是頌曰：「撾罵令默然，自計本無形，設有恨意起，心輒還自止；和心顏色悅，眾人咸恭敬，用是得成佛，三十二相明。」<p>佛告長者：「精進有四事：一曰夙夜奉法未曾懈廢；二曰寧失身命不違道教；三曰勤諷深典不以懈惓；四曰廣欲救濟諸危厄者——是為四。」佛於是頌曰：「夙夜奉大法，未曾有忽忘，寧自失身命，不敢違道教；誦習深經典，不以為懈惓，救濟眾危厄，不使心懷怨。」<p>佛告長者：「禪思有四事：一曰樂習精修閑居獨處；二曰靜身、口、心令不憒亂；三曰雖在眾閙常能定己；四曰其心曠然而無所著。」<p>佛於是頌曰：「恒好於精修，志閑居獨處，靜其身、口、意，未曾念憒閙；數處眾亂中，心定無忽變，一心見十方，道慧起神足。」<p>佛告長者：「智慧有四事：一曰解於身空，四大合成、散壞本無主名；二曰其生三界皆心所為，心如幻化倚立眾形；三曰了知五陰本無處所，隨其所著因有斯情；四曰曉十二緣本無根原，因對而對現——是為四。」<p>佛於是頌曰：「悉解其身空，四大而合成，散滅無處所，從心而得生；五陰本無根，所著以為名，十二緣無端，了此至大安。」<p>佛告長者：「智慧復有六事：一曰解色如聚沫；二曰了痛痒如水泡；三曰思想如野馬；四曰曉生死如芭蕉；五曰察識如幻；六曰心神如影、響，計本悉空皆無處所。」<p>佛於是頌曰：「解色如聚沫，痛痒如水泡，思想猶野馬，生死若芭蕉，了識假譬幻，三界無一好，分別悉空無，爾乃至大道。」<p>佛告長者：「慈有四事：一曰慈念十方；二曰如母育子；三曰極愍念之；四曰如身無異——是為四。」<p>佛於是頌曰：「慈念於十方，如母育赤子，常懷極愍念，如身等無異。」<p>佛告長者：「哀有四事：一曰愍之；二曰為之雨淚；三曰身欲代罪；四曰以命濟之。<p>「喜有四事：一曰和顏；二曰善言；三曰說經；四曰解義。<p>「護有四事：一曰教去惡就善；二曰常訓誨歸命三寶；三曰使發道意；四曰開化眾生——是為四。」<p>佛於是頌曰：「愍念為雨淚，身欲代其罪，捨命而濟之，不以為懷恨。和顏演善言，講法分別義，教去惡就善，誨歸命三寶。」<p>佛告長者：「有四法，疾成無上正真之道：一曰解空，學無所求；二曰無想、無所悕望；三曰無願，不慕所生；四曰常等三乘之業，無去、來、今——是為四。」<p>佛於是頌曰：「解空無所求，無想悕望報，不慕願所生，常等三世行。」<p>佛告長者：「有四事法，疾成佛道：一曰一切皆悉本淨；二曰而解萬物普如幻化；三曰生死斷滅皆從緣對；四曰計其緣對本亦無形。」<p>佛於是頌曰：「一切悉本淨，解物如幻化，生死從緣對，計本亦無形。」<p>佛告長者：「有六法疾成正覺：一曰身常行慈，無怨無結；二曰口常行慈，演深慧義；三者心慈、仁和、調隱，哀念十方；四曰護戒不造，想求大乘之業；五曰正觀見十方空，道、俗不二；六曰供足乏食，救身之業以濟危厄——是為六。」<p>佛於是頌曰：「身常行慈心，未曾捶怨結，口恒修言愍，演深慧之誼。心和仁調隱，哀念諸十方，護戒不起想，正觀十方空。」<p>佛告長者：「有四事疾成佛道：一曰奉精進業悉無所著；二曰教化眾生道心不斷；三曰遊于生死不以患厭；四曰大慈大哀不捨權慧——是為四。」<p>佛於是頌曰：「精進無所著，教化未曾斷，不患厭生死，不廢捨權慧。」<p>佛告長者：「開化眾生有四事：一曰不信生死者，則以現事禍、福喻之；二曰不信三寶，顯示大道；三曰迷惑邪徑，指語三乘，佛道獨尊而無有侶；四曰三界所有悉如幻化無一真諦——是為四。」<p>佛於是頌曰：「不信生死禍福示，墮邪見者顯大道，佛道獨尊而無侶，三界悉空如幻化。」<p>佛告長者：「開化復有七事：一曰慳貪者教令布施；二曰犯惡者誨令奉戒；三曰瞋恚者勸令忍辱；四曰懈怠者化令精進；五曰心亂者誨令定意；六曰愚冥者教令至學智度無極；七曰不知隨時顯權方便——是為七。」<p>佛於是頌曰：「慳者教布施，犯惡令奉戒，瞋恚勸忍辱，懈怠勸精進，亂者使定意，愚冥教令學，智慧度無極，隨時發善權。」<p>隨時菩薩問佛：「何故學者有上、中、下，不悉普等至大乘乎？」<p>佛言：「學者其心，見有遠近、解有深淺、志有優劣，故示三乘。計本無三，假引為喻。譬如有人為國大臣聰明智慧，王之所重，參誼國事，一以委託不懷疑慮。又斯大臣有三親友：一曰太子；二曰尊者；三曰凡人。大臣舉治國之政頗有漏失，眾人潛入白之於王，謂圖逆辟。王聞懷疑，問諸臣曰：『當何罪之？』諸臣得便各重罪之：或言斫頭，或言截手斷足，或言割耳及鼻、挑眼去舌。王察眾臣所議甚重，告曰：『不然！此人明達，偶有小失，不宜乃爾，當捉閉著獄。』諸臣唯從不敢復言。告邊臣曰：『速下文書，令收勅臣閉在刑獄。』<p>「時，凡親友聞之悲念，欲使出獄，力劣不任，唯以衣被、飲食所乏，日日供之；亦不能令不見考治。尊者又聞，心用辛酸，往至其所解喻獄吏，不令搒笞，痛苦休息，不堪出獄。至太子聞，以為罔然，『是吾親親無有重罪，眾臣憎之，讒之於王，不宜取爾。』往詣王所，具陳本末，謂無逆肆，當用我故願赦其殃。王用愛子，即赦使出獄，與王相見令業如故。<p>「其國王者謂如來，其太子者智慧度無極、善權方便菩薩，逮得無所從生法忍權慧之宜，乃能得出於三界獄，得成為佛廣濟眾生。尊者親友謂行淨戒，免三惡趣不助三界，可受天上、人間福，不得至道。凡知友者謂布施業，此適能脫餓鬼之界，不免地獄、畜生之厄。所以者何？如其所種各得其類，發無上正真道意，奉於大慈無極大哀，開化一切故，得至佛道；本典大道不達深法，不解進退中止自廢，故為緣覺；畏生死難、往返周旋，但欲自濟，不念苦人故，墮聲聞。各隨本行而獲致之。」<p>說是經時，給孤獨氏居士、五百長者，皆發無上正真道意。有數千人遠塵離垢，諸法眼生。箜篌樂器不鼓自鳴，飛鳥走獸相和悲聲。當是之時，莫不歡喜自歸佛者。<p>居士復問：「初學道者始以何志？」<p>佛言：「先習五戒，自歸於三。何謂五戒？一曰慈心恩仁不殺；二曰清廉節用不盜；三者貞良鮮潔不染；四曰篤信性和不欺；五曰要達志明不亂。何謂三自歸？一曰歸佛無上正真；二曰歸法以自御心；三曰歸眾，聖眾之中所受廣大，猶如大海靡所不包。復有四法：一曰道跡；二曰往還；三曰不還；四曰無著。緣覺至佛無上大道，得天、人身皆由之生。次行四等、四恩、四辯、六度無極、大慈大哀，得成大道。前知無窮却覩無極，教訓十方何智不逮？」<p>阿難問曰：「此經何名？云何奉行？」<p>佛言：「名曰『解俗家業三品之財出家修道無上正真』，其要號曰『演道俗業』。」<p>佛說如是，賢者阿難，給孤獨居士、五百清信士，莫不歡喜。