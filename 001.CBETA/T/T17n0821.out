<juan>大方廣如來祕密藏經卷上<p>失譯人名附三秦錄<p>如是我聞：<p>一時佛住王舍城祇闍崛山，與大比丘僧八千人俱；菩薩摩訶薩三萬二千——眾所知識，得陀羅尼無礙辯才，得無生法忍，降伏魔怨，一切法中快得自在；善能種種神通變化；善知一切禪定三昧入出自在，為諸眾生作不請友，永離蓋纏；善能了知諸眾生根；善知依止於了義法，淨修六度到於彼岸，遊戲五通，教化眾生心無厭倦，無量無邊百千萬億那由他劫久修諸行，已曾供養無量諸佛；善為諸佛之所護持，護正法城不斷佛種，常以聖德悅樂一切，轉妙法輪；善能往來無邊佛土奉覲諸佛，大師子吼、治大法船、擊大法鼓、吹大法䗍；善集一切福德莊嚴，相好嚴身，念慧堅進；善知慚愧，法喜自娛，具足成就大慈大悲，隱蔽日月所有光明，利、衰、毀、譽、稱、譏、苦、樂，是世八法所不能污，不高不下；善斷愛恚，常與方便智慧相應，隨眾生根善開化之，救無救者，有所為作善觀察之，身口意業無諸過患；善能集於定慧莊嚴，其心調柔猶如大龍，如大師子降伏外道；善能進趣大丈夫行，離諸怖畏；善能決斷諸眾生疑；善能勸請無量諸佛轉於法輪；善住大願永離二見，常勤度脫一切眾生；善知垢淨所起因緣；善修正念，不起聲聞、緣覺之念，不捨一切智寶之心，其心清淨猶如虛空，其身柔軟，心無染污志意無壞，隨所至處心無染著，妙音和軟，有所言說顯露易解，其言清白說無染法句，常觀他德，勇猛無侶，志欲道場——其名曰：山剛菩薩、大山菩薩、持山巖菩薩、山積王菩薩、石山王菩薩、大進菩薩、信進菩薩、極進菩薩、喜手菩薩、寶印手菩薩、寶手菩薩、德手菩薩、燈手菩薩、常舉手菩薩、常下手菩薩、常喜根菩薩、常思念菩薩、常勤菩薩、常觀菩薩、法勇王菩薩、淨寶光明威德王菩薩、摩尼光王菩薩、過諸蓋菩薩、總持自在王菩薩、發心轉法輪菩薩、法勇菩薩、淨眾生寶勇菩薩、道分味菩薩、捷辯菩薩、無礙辯菩薩、不動足進菩薩、金剛足進菩薩、金剛志菩薩、虛空藏菩薩、相好積嚴菩薩、壞魔網菩薩、勝志菩薩、導師菩薩、喜見菩薩、賢護等十六大士、彌勒等賢劫菩薩、兜率陀天曼陀羅華香等而為上首，他化自在天王等三萬二千。如是天子！及餘趣向於大乘者，三千大千世界之中，釋梵護世，欲界、色界、淨居諸天，一切來集，恭敬供養禮拜如來！<p>爾時世尊為於無量百千大眾恭敬圍繞而演說法。是時東方去此佛土七十二億剎，彼有佛土，名曰常出大法之音，其國有佛，號曰寶杖如來、應供、正遍知覺，今者現在。如是常出大法音國，一切江河、池泉諸水、一切樹林、一切眾華、一切諸葉、一切華果、一切臺觀，常出法寶無上法音。彼土眾生常聞如是勝妙法音。是寶杖佛常出大法音國有菩薩，名無量志莊嚴王。是菩薩觀寶杖佛已，猶如壯士屈伸臂頃，沒是常出大法音國，一念之頃而來至此娑婆世界。<p>時無量志莊嚴王菩薩化作八萬四千寶臺，妙寶所成，四方四柱縱廣正等莊嚴極妙，一一寶臺化作八萬四千寶樹，華果茂盛；一一樹下皆悉化作寶師子座，眾寶廁填，皆悉敷置百千妙衣。是諸座上皆見佛坐，形色相貌如釋迦牟尼！是無量志莊嚴王菩薩現是化已，於虛空中化作寶蓋，縱廣正等百千由旬，垂懸繒綵鈴網莊飾，風吹鈴網出柔和微妙可愛軟音，其音遍告三千大千佛之世界。時此三千大千世界，平坦如掌，生寶蓮華供養如來。時無量志莊嚴王菩薩以八萬四千寶臺而自圍繞來詣佛所。是時大眾，見是化已得未曾有，而作是言：「如今所見，此大士來莊嚴事相，必說大法，及此三千大千世界諸莊嚴事，又上空中垂懸寶蓋於如來上，一切天宮悉皆隱蔽。」是時大德摩訶迦葉承佛神力，從座而起整衣服，偏袒右肩右膝著地，向佛合掌而說偈言：「無垢淨光從空出，隱蔽釋梵諸光明；及蔽日月珠火光，唯願人尊說此相。此空中現妙寶蓋，遍覆百千由旬地；幢幡鈴網以莊嚴，世尊今將雨法雨。鈴網所出妙聲音，其音遍告此佛界；有聞音者煩惱息，為何利益說此事？三千世界平等掌，百千蓮華從地出；華香適意悅身心，是何威德之所為？東方遍放金色光，八萬四千妙寶臺；臺內寶樹師子座，見如導師釋師子！導師此是何利事？見此事者何增益？此是何種欲佛知？現此無量諸神變。」<p>爾時佛告摩訶迦葉：「東方去此七十二億佛土，有國名常出大法音，彼中有佛，號曰寶杖，今者現在。彼有菩薩名無量志莊嚴王，來至此土，見我禮拜諮受聽法，為諸菩薩，生大法欲、生大法力、集大法智，欲顯常出大法音國所有功德及寶杖佛所有功德。以此緣故，是無量志莊嚴王菩薩而來至此娑婆世界。一日一夜所利眾生，多於汝等滿此三千大千世界諸大聲聞，法利眾生。假令汝等數如稻、麻、竹葦、甘蔗、叢林，壽命一劫所利眾生，猶尚不等。」<p>大德迦葉白言：「世尊！閻浮提人若得聞是善丈夫名尚得大利，況有信心復聞說法？」<p>時無量志莊嚴王菩薩及諸寶臺，住如來前，頂禮佛足。當禮佛時，令是三千大千世界六種震動，百千伎樂不鼓自鳴，一切大眾禮如來足。爾時無量志莊嚴王菩薩，繞佛三匝，及與八萬四千寶臺亦繞三匝，繞三匝已向佛合掌，以偈讚佛：「善能柔軟微妙語，無錯無雜淨無垢；善名威德慧中勝，我今稽首最勝仙。多百千億功德滿，施安隱樂滅百苦；仁大悲喜等三界，而演說法除塵垢。十方諸佛歎仁德，善逝惡時得菩提；度惡眾生無疲倦，度一眾生尚為難。一切諸佛悉平等、智慧通等號人尊；成佛無等白淨法，示現卑劣調眾生。尊若悉示佛境界，一切眾生心迷亂；大悲為利是等故，修彼所行演說法。人尊智勝眾所樂，常先和顏柔軟語；算數人天德無等，是故歡喜頂禮尊！一切智等諸眾生，盡諸法降降外道；一切智見伏魔怨，稽首百力降諸力。常樂真實誠諦語，善知如說如所行；苦樂不動如山王，我今稽首施世樂。」<p>爾時無量志莊嚴王菩薩偈讚佛已，而白佛言：「世尊！寶杖如來問訊世尊：『少病、少惱，起居輕利、安樂行不？』世尊！我今欲少請問如來、應供、正遍覺，若佛聽者，乃敢諮啟？」<p>佛告無量志莊嚴王菩薩：「善男子！如來常聽，隨所有疑，恣汝所問，吾當隨汝所問，演說悅可汝心。」<p>「如是世尊！願樂欲聞。」時無量志莊嚴王菩薩白言：「世尊！我從先佛、如來、應供、正遍覺聞，有法名如來祕密藏。若有菩薩住是祕藏，得無盡法，得無盡辯，見佛無盡，善能獲得無盡神通，為諸眾生作實依止。善哉世尊！願為演說如來祕密藏法。」<p>爾時佛告無量志莊嚴王菩薩：「善哉善哉！善男子！乃能問佛如是之法。善男子！汝已曾於恒河沙佛所殖諸善根、諮受請問。善男子！汝今諦聽，善思念之！吾當少說如來密藏法。」<p>無量志莊嚴王菩薩即白佛言：「如是。世尊！」受教而聽。<p>佛言：「善男子！如來密藏法，謂一切智心。發是心已堅固守護，不退不捨無有嬈亂，善好憶念，熾然勸導，顯示教誨，善根先首，喜樂守護，常恒堅造應作之業，為是布施、為是持戒、為是忍辱、為是精進、為是禪定、為是方便。是心為柱，不怯不弱，不羸不壞，無有懶惰，不背不捨，順向是心而覺了之。善業為首，質直無曲，正住端直，無幻無偽；作已無疑，未作者作，如所應作勤修行之，捨不正行勤修正行。善男子！是名如來祕密藏法所入法門。所謂堅固一切智心，好堅守護不棄捨之。<p>「善男子！何等一切智心堅固？善男子！一切智心堅固有四。何等四？不念餘乘、不禮餘天、不發餘心、志意無轉。是為四。」而說頌曰：「不生念餘乘，禮佛不禮天；不生餘欲心，不禮外凡夫。修行是法時，一切智心堅；非魔及外道，得便如毛髮。<p>「善男子！復有四法，護一切智心。何等四？不為色醉及財封醉，非眷屬醉及自在醉。是為四。」而說頌曰：「非色財封醉，眷屬及自在；色財封自在，眷屬不放逸。觀諸有為法，皆悉是無常；不放逸離慢，守護菩提心。斯行法功德，趣菩提不退。」<p>（初偈是行半）<p>「善男子！復有四法，不退菩提心。何等四？集諸波羅蜜、親近實菩薩、修集大悲心、以四攝法攝諸眾生。是為四。」而說頌曰：「常修六度無滿足，生聞聞已心柔軟；生於大欲離惡友，親近善友隨所欲。常修勝道近向者，常修悲心住四攝；常好堅住菩提心，佛功德聚不難得。<p>「善男子！菩薩具足四法，不捨一切智心。何等四。信佛功德、修集佛智、見佛神通、不斷佛種。是名為四。」而說頌曰：「信解佛德已，勤修集佛智；見佛神通已，勤守護佛種。修行如是法，不捨菩提心；隨所見諸佛，倍生精進力。<p>「善男子！菩薩具足四法，終不嬈亂菩提之心。何等四？給侍諸佛面前、從於如來聞法、常歎佛德、依止寂靜緣念於佛。是為四。」而說頌曰：「給侍於如來！好尊重恭敬；若有所聞法，聞已如說行。常讚歎如來！信敬愛樂之；面聞勝法已，智者依於義。常讚歎功德，調御世所有；彼常勤依止，正念於諸佛。數數讚佛德，常勤觀己行；常樂獨靜處，思念於如來。善攝如是法，修行心不亂；斯人有三昧，不忘菩提心。<p>「善男子！菩薩具足四法，憶菩提心。何等四？我要當為一切眾生良福田、我當說道、我當隨趣如來所趣、我當實知諸眾生行。是為四。」而說偈曰：「我當為世勝福田，趣邪道者示正路；善逝所趣我當趣，我當常知眾生行。菩薩大士念此德，常念菩提勝道心；彼當速疾成法王，得神通智世無等。<p>「善男子！菩薩具足四法，念一切智心。何等四？專志念意是諸法本、當念法本、發一切智心是世寶塔、當念寶塔。是為四。」而說頌曰：「當專志念意，極好專念意；此是諸法本，一切世間塔。常念菩提心，住意好善住；此是十力本，當為天世塔。<p>「善男子！菩薩具足四法，然一切智心。何等四？勢力通集不失本行、滿五根力、身心精進而無有我、勤行精進為利益他。是為四。」而說頌曰：「所演說四法，熾然菩提心；若熾然智慧，得止息煩惱。勢力及通達，如是勤精進；安住服是已，莊嚴無懈怠。斯不失本誓，善安住根力；身心無疲倦，勤進求實身。住如是熾然，增長菩提心；彼智慧如是，猶日月增長。<p>「善男子！菩薩有四法，勸菩提心。何等四？在大眾中稱揚讚歎菩提之心、令其開解菩提之心、善受教誨隨順師長發清淨心、一切煩惱不得自在。是為四。」而說頌曰：「勸導唱道心，先住此為本；當有一切智，是名知因者。是一切智心，清淨常照明；常住於是中，世間所頂禮。常出柔軟語，速疾受教誨；諮問諸師長，一切智勝心。本性常清淨，守護菩提心；白淨離煩惱，最勝不相違。<p>「善男子！菩薩有四法，顯示菩提心。何等四？此是我住處、住是處已開示顯說、知於是心有無量德、亦為他說如是之事。是為四。」而說頌曰：「善住於所住，菩薩住是已；稱揚如是法，菩提之妙心。道心德無量，發及稱揚等；稱揚已便行，稱揚者所得。<p>「善男子！菩薩有四法，教修菩提心。何等四？謂不麁獷、言說柔軟、無有麁澁、顏色和悅。是為四。」而說偈言：「柔軟解說義，常無有麁獷；和顏住是法，彼教菩提心。<p>「善男子！菩薩有四法，菩提之心善根為首。何等四？成滿相好開門大施、修淨佛土行種種施、淨於智慧常伏憍慢、滿足智慧修集多聞。是名為四。」而說頌曰：「常開門大施，彼到相好岸；善好種種施，斯當有淨土。常無有憍慢，恒求集佛智；集聞無滿足，斯有利智慧。如是勝妙相，方便起道根；是巧心所轉，集先諸功德。<p>「善男子！菩薩有四法常喜樂。何等四？喜樂見佛。見餘菩薩勝精進者生於喜樂，作如是言：『我當何時滿足受記？』受於無上菩提道記：『我當何時諸眾生前作諸佛事？』於佛智慧生喜樂心。是為四。」而說頌曰：「我當何時現見佛？彼生喜樂欲見佛；見餘菩薩勝進者，生喜欲修是精進。我當何時滿德聚？得授勝記證菩提；勝智某方作法王，菩薩常生是喜欲。我何時世作佛事？得神通智到彼岸；名聞普遍十方供，菩薩常生此喜欲。<p>「善男子！菩薩有四法不憙。何等四？不憙稱譽不實功德得諸利養；不憙得諸釋梵護世人天富樂；不憙一切聲聞、緣覺；不憙一切外道所得勝供養事。是為四法不憙。」而說頌曰：「不憙名稱大利養，於身命財亦如是！不憙釋梵及護世，是諸邪有悉無常。不憙聲聞及緣覺，唯除起何勝乘心；不憙世禪及外道，不憙身見及邊見。<p>「善男子！菩薩有四法，護一切智心。何等四？如說如住、如作而說、於諸眾生其心平等、生極欲心謂於善法。是為四。」而說頌曰：「如說如住如作說，等心眾生極欲道；善住於是四勝法，常護道心不忘失。<p>「善男子！菩薩有四法，是所應作。何等四？修集多聞、思念多聞、說於所聞、不退寂靜。是為四。」而說頌曰：「斯常勤集於未聞，是常修念思多聞；是常勤說於多聞，是常勤修為得禪。<p>「善男子！菩薩有二法，定一切智心而行布施。何等二？專意念定；捨，不望果報。是為二。」而說頌曰：「以歡喜心而施與，施已生喜不望報；一切悉捨向菩提，定心施已證菩提。<p>「善男子！菩薩有二法，一切智為首修持淨戒。何等二？於諸眾生無侵害心、毀戒者所生大悲心。是為二。」而說頌曰：「不生毀害心，等施上中下；倍增生悲心，於惡逆眾生。<p>「善男子！菩薩有二法，一切智為首修行忍辱。何等二？自捨己樂、施與他樂。是為二。」而說頌曰：「不求於自樂，常為利樂他；斯有如是忍，佛菩提為道。<p>「善男子！菩薩有二法，一切智為首修行精進。何等二？菩提心為首、不捨諸眾生。是為二。」而說頌曰：「行一切白淨，上道心為首；不見我眾生，精進無毀減。<p>「善男子！菩薩成就二法，一切智為首修行禪定。何等二？方便入禪、本願力出。是為二。」而說頌曰：「勇健者常起，智者行禪定；降伏諸結使，恒常欲得禪。本願力持出，當為世導師；斯有如是德，獲得於禪定。<p>「善男子！菩薩成就二法，一切智為首有於智慧。何等二？自離諸見、為斷一切眾生見故修行智慧。是為二。」而說頌曰：「彼離於諸見，修利為眾生；有勝智現前，智安隱行道。<p>「善男子！菩薩成就四法，有於方便。何等四？慈愍眾生而為作救、大悲真實無有疲倦、喜樂於法生歡喜故、捨離煩惱無有怯弱。是為四。」而說頌曰：「修慈無瞋恚，起悲無疲倦；以法生歡喜，捨煩惱無難。<p>「善男子！菩薩有四法無厭。何等四？多聞無厭、集德無滿、阿練兒處無滿、迴向無滿足。是為四。」而說頌曰：「求聞無滿集福爾，阿練兒處無滿足；福德迴向無滿足，菩薩如是四無厭。<p>「善男子！菩薩有四法無足。何等四？是菩薩念過去佛作如是念：『是諸佛等皆悉修集最勝菩提，我今云何而不修集？』念未來佛：『我亦入在是等數中。』念現在佛，念是佛時而作是念：『此諸佛等現悉了知一切諸法。』是諸念中無有怯弱。是為四。」而說頌曰：「憶念過去佛，無怯心增長；彼佛得勝道，我云何不得？念未來善逝，我在是數中；無怯倍精進，我定在是數。念現在導師，本行菩薩時；我當除諸結，證寂滅菩提。解了一切法，所住如所欲；終不生怯心，倍生好勝進。<p>「善男子！菩薩有四法，不退大乘。何等四？其心如地、其心如水、其心如火、其心如風。是為四。」而說頌曰：「其心如地水，心亦如風火；作不作同等，不得道不退。<p>「善男子！菩薩有四法，解知無我。何等四？而是菩薩作如是念：『諸眾生界我當悉知是等心行。』『諸眾生界我當悉知是等諸根而為說法。』『諸眾生界我當除斷一切煩惱而為說法，無量佛智我等覺了，實非我身能覺此法，亦非我心。』『我諸善根能覺此法，無有我者名為菩薩！』是為四。」而說頌曰：「眾生界諸心，所行叵思議；煩惱妄分別，妄想生是非。佛智亦如是，無量叵思議；非我之所能，解了於佛智。諸結使相違，無色不可見；我應悉除斷，顯示解脫道。<p>「善男子！菩薩有四法，無有怯弱。何等四？願諸善根、修方便慧、修信進念力、信無上道。是為四。」而說頌曰：「善喜悅充潤，慧方便眾香；信精進念力，斯有解脫道。如是四慧法，持法無有厭；為厭倦者依，亦為世作救。
。
<juan>大方廣如來祕密藏經卷下<p>失譯人名附三秦錄<p>「善男子！菩薩有四障法，應當覺知。何等四？毀謗正法、祕悋惜法、懷增上慢、修無色定。是為四。」而說頌曰：「菩提心有四，說示名障礙；菩薩應覺知，應數數遠離。毀謗於正法，多聞懷悋惜；增上慢貢高，不善起禪定。是故護正法，聞已廣流布；捨慢無貢高，遠離不禪定。<p>「善男子！菩薩有四法，所造速疾。何等四？所作以智不以憍慢；所有善根迴向菩提不趣下乘；一切諸趣不生染著，若生染著一向專為化於眾生；晝夜三時常修三分，滅過惡業、未來不造。是為四。」而說頌曰：「所造以智不以慢，迴善上道非下乘；慧者不信於諸有，發心為利諸眾生。晝日三時夜亦爾！三分悔過滅先惡；不造眾惡集諸善，慧者如是集善業。<p>「善男子！菩薩有四法極好。何等四？不自稱舉、不輕於他、遠離諸惡、捨除諸慢。是為四。」而說頌曰：「不自稱舉不輕他，所造諸惡悔不作；不生憍慢及慢慢，其心端直修善行。<p>「善男子！菩薩有二法，端直速疾。何等二？若有所問如實而答、先所見事無所覆藏。是為二。」而說頌曰：「如問而演說，不藏先所見；寧捨於身命，終不說妄語。正直於是法，是為賢善根；彼得於質直，疾覺勝菩提。<p>「善男子！菩薩有二法，無有諂偽。何等二？雖多獲利不欲歎德、不得利養不自稱舉。是為二。」而說頌曰：「雖多獲利養，不歎示己德；大智所不欲，是不諂者得。設不得利養，此是我本業；不欲他有過，勿令彼業熟。<p>「善男子！菩薩有二法，不望他報。何等二？我應當利一切眾生，非諸眾生而利於我；我當覺知而為菩提。是為二。」而說頌曰：「我應利眾生，我荷擔彼等；我求無為道，不觀望他報。我不求有為，我求無為道；我攝護世間，不望報得道。<p>「善男子！菩薩有二法，作於不作。何等二？不知恩者而常供給、於知恩者作於重任。是為二。」而說頌曰：「不知恩眾生，於彼不望報；諸陰、界、入等，皆為作菩提。<p>「善男子！菩薩有二法，是所應處。何等二？常值諸佛、亦常值遇菩薩乘者。是為二。」而說頌曰：「二種所應處，是處增名稱；得值諸如來，菩薩所識知。<p>「善男子！菩薩有二法所不應修。何等二？不與願行聲聞乘者而共同止；不驚畏諸有，獨處宴默。是為二。」而說頌曰：「不與修行者，而共同止住；不驚畏諸趣，依止宴寂處。<p>「善男子！是名初入如來密藏根本句也。菩薩若入是初根本句，是菩薩能成就如來祕密藏法。」<p>世尊說入如來密藏初句法時，六萬眾生及天與人發於無上正真道心，十千菩薩得無生法忍，五百比丘不受諸法、永盡諸漏、心得解脫。<p>時此三千大千世界，六種震動大光普照，人天伎樂不鼓自鳴，人、天、阿修羅等，同聲三唱作如是言：「其有眾生得聞於是如來密藏法快得善利，若有書寫、受持、讀誦，如說修行，是等眾生皆當不失如是如來祕密藏法。」<p>爾時無量志莊嚴王菩薩聞是如來密藏法已，即作是念：「我今當以何等供具供養如來、應供、正遍覺？」復作是念：「外物易捨、內事難捨，我今當以自身奉供如來世尊！」即昇虛空而說偈言：「我今奉獨覺，以自身供養；以此無上捨，願令如導師。財供二足尊，此事不為難；云何為希有？所謂身供養。我今供無等，自身奉遍眼；為世人天供，如大智師子。」<p>爾時無量志莊嚴王菩薩即便放身投如來上。當于爾時，以佛神力，未曾有華——異華異色，甚為鮮淨極妙端嚴——散如來上。是菩薩身又不墜地亦不現空，此諸華等至佛身上，即復還踊住虛空中，成大華蓋覆四天下。是華蓋中垂懸華貫出大光明，是光明中現妙蓮華，是蓮華上有菩薩坐，如無量志莊嚴王。是菩薩等從華臺起，頂禮佛足同聲請言：「唯願世尊！說如來祕密藏法，無令斷絕，及護如來密藏眷屬。」<p>爾時大德摩訶迦葉生希有心歎未曾有，白言：「世尊！是無量志莊嚴王菩薩以身莊嚴供養如來，以身供養於如來已，現是菩薩諸莊嚴事。世尊！願令一切諸眾生等得於如是莊嚴之身，願使如來常壽住世。世尊！我等今者快得大利，乃得見是善大丈夫聞其說法」。<p>爾時佛告摩訶迦葉：「汝今見是無量志莊嚴王菩薩不？」<p>「已見，世尊！」<p>「迦葉！是善男子！於恒河沙等佛所，恒得諮請如是如來祕密藏法；賢劫諸佛所，亦當請問如是如來祕密藏法。」<p>爾時大德摩訶迦葉復白佛言：「善哉世尊！唯願敷演，說是如來祕密藏法，如此菩薩所啟請者！」<p>爾時世尊告大迦葉：「汝今善聽！如來密藏少許法分。何以故？若於一劫演說此法，不可窮盡。」<p>迦葉白言：「如是。世尊！」爾時迦葉及諸大眾受教而聽。<p>佛言：「迦葉！於意云何？汝謂我行菩薩道時，所捨手足、頭目、耳鼻、皮肉、骨髓、血及妻子，略說乃至一切財物，處處遍惱於菩薩者，是諸眾生不墮地獄、畜生、餓鬼及諸惡趣。何以故？本菩薩時志意淨故，及大誓願淨戒聚故，於諸眾生大悲純至及堅忍故。以大慈故、大功德法故、牢強精進定向大乘故、自心淨故、大願豐饒故、不嬉自樂故。其有眾生觸嬈菩薩毀罵之者，菩薩德故不墮惡道。迦葉！我今引喻以明斯義。迦葉！猶如病人，良醫授藥，而是病人毀罵是藥及與良醫，先毀已後乃服此藥。迦葉！汝意云何？藥以罵故不為藥耶？病不除耶？」<p>「不也。世尊！雖復毀罵，不失藥勢而能除病。」<p>「如是迦葉！菩薩如彼藥及良醫，雖不恭敬種種觸惱，然是菩薩純淨志意無有缺減。迦葉！如大寶珠眾德所成，其性純淨除諸瑕穢。若有人天毀罵是寶而不恭敬。迦葉！於意云何？是大寶珠畏毀罵故失寶力耶？」<p>「不也。世尊！」<p>佛言：「迦葉！是淨寶珠猶彼菩薩志意清淨，一切眾生雖不恭敬，所有功德無有折減。迦葉！如大油燈，假令人天而毀罵之，以毀罵故便闇冥耶？」<p>「不也。世尊！」<p>佛言：「迦葉！菩薩志意純淨如是，雖復觸惱不失其性。迦葉！以是事故當知眾生雖有觸嬈於菩薩者，不墮惡道。何以故？由是菩薩本願淨故，所願皆成。」<p>爾時大德摩訶迦葉白言：「世尊！如我解佛所說義趣，若於如來起不善業，是眾生等亦復不畏墮於惡道？」<p>佛言：「如是迦葉！若有眾生於大悲如來生信敬心、解入進趣，若佛現在、若滅度後，若有奉施如來及塔，若幢幡蓋、華鬘塗香及與末香，若寶、若衣及諸飲食，隨於種種所有諸物；若取、若食，若自取、若教取，迦葉！我說是人無有所犯。迦葉！貧為最苦，不恭敬故、作劫奪故、無畏懼故、不信敬故、不解業故、不慮報故、以貪求故、難調伏故、貪瞋癡故、無慚愧故、兇橫惡故，不思如來有大慈悲，不信如來多利眾生，取如來塔物乃至一線，若自取、若使人取，我說是人不名少犯，我不說彼不墮惡道。迦葉！若有眾生於如來物及佛塔物，若自取、若教人取，如來今者悉知是人、悉見是人，當墮惡趣；又以此緣當得斷結。何以故？是人心行為佛護故。迦葉！若於如來、若如來塔，生心緣念，乃至起於少許悔心，迦葉！是眾生心自當改悔，以緣如來生悔心故，背棄生死一切之罪，結使微緩。迦葉！假有人天墜墮于地，墮大地已還依大地而得起住。如是迦葉！是眾生等於如來所，生不善故墮在惡道，墮惡道已還緣如來速得出離。云何名為緣於如來？於如來所生慇重心」。<p>爾時大德迦葉白言：「世尊！是人以是惡賊之心，若能生心緣念如來尚得大利，況淨心者？」<p>佛言：「迦葉！如汝所言，若有眾生起念如來、思憶如來、觀緣如來，是等一切悉皆當得涅槃果證。」<p>「大德！」迦葉白言：「世尊！如我解知佛所說義，寧於如來起不善業，非於外道邪見者所施作供養。何以故？若如來所起不善業，當有悔心，究竟必得至於涅槃；隨外道見，當墮地獄、餓鬼、畜生。」<p>佛言：「迦葉！如汝所言。迦葉！設有人天罵赤栴檀，以手打搥速撩棄地。迦葉！於意云何？如是人者有何等香？」<p>迦葉白言：「而是人者有栴檀香。」<p>「如是迦葉！若有眾生眼見、耳聞及口宣說於如來者，當知是人有解脫香。迦葉！有人執把於糞污已，以諸伎樂一切眾華而供養之，如是人者有何等香？」<p>迦葉白言：「世尊！是人唯有糞穢臭惡。」<p>「如是迦葉！其有親近恭敬供養諸外道者，當知是人亦復如是！有諸見畏，地獄、畜生、餓鬼等畏。迦葉！若善男子、善女人信於如來有大慈悲，慇重敬信除慢不憍，無有貪瞋及與愚癡，意志決定解知業報，質直無諂無有幻偽，於如來所得淨信心，諸根無貪無有諂曲，志意不壞淨信成就，信佛大悲多利眾生，信佛本行信於如來，不捨一切諸眾生等。有如是心有如是意，設乏於食病藥所須，未得道果未入正位，若得所須，能得道果入於正位，若其不得飢渴羸劣，不能修善不得道果。是人若取如來佛物，衣服、飲食、病藥所須自服食之。迦葉！我不說是有惡道果。迦葉！是名如來祕密藏法。應當密持善好守護，不應在彼見著者前開示演說，勿令是人重增所見。<p>「迦葉！云何為解？謂解如來說一切法。云何為縛？迦葉！所言縛者，所謂貪著。云何為解？謂不貪著，不分別二。迦葉！我今不說是無著者名之為犯。何以故？迦葉！羸劣煩惱從虛妄生。迦葉！若其不實不以生故，名之為實。迦葉！我今引喻為示不實妄想事故。迦葉！猶如人天持芥子火吹令增長，漸燒諸物成大火聚。如是迦葉！愚小凡夫起少不正思惟妄念，堅著諸見隨所妄想，隨是諸處增長結使。迦葉！若有火聚如須彌山無有所依。迦葉！於意云何？而是火者，為當增長，為當漸滅？」<p>迦葉白言：「是火當滅，更不增長。」<p>佛言：「迦葉！不實妄想諸煩惱等，若更不起，若更不著、更不妄想、更不嬉樂、更不分別，此當漸滅而不增長。迦葉！以是事故，應當解知羸劣不實妄想煩惱是不真實。迦葉！猶如有人至毒家舍，竟不服毒，自生驚怖受大苦痛發聲大呼：『我今遇毒，我今遇毒。』有善良醫持不實藥，令是病人除不實病得離眾苦。迦葉！於意云何？若是良醫持於實藥與是人者，是人活不？」<p>「不也。世尊！是人實不服食於毒，自生毒想，須不實藥以療治之。」<p>佛言：「如是迦葉！諸小凡夫為於不實煩惱所惱，是故如來說不實法。」<p>爾時迦葉白言：「世尊！如來說法不真實耶？」<p>佛言：「迦葉！汝所解說，為是真實、為不真實？」<p>迦葉白言：「我所解說無有真實。何以故？世尊！所有貪欲以不淨對、瞋恚慈對、癡因緣對。世尊！若不淨是實則不能除不實貪欲，亦非貪欲生不淨觀。若愚癡是實，起愚癡已非因緣對，亦非因緣能除愚癡。是故世尊！一切結使及斷結法，二俱不實，無物、無定、無有成就。是故不實諸煩惱等，習近不實便得除去。世尊！結使無去。何以故？若有除去則為有去，若已有去則便有來。是故世尊！一切結使無去無來，是故知諸一切有為，無來無去，名離煩惱。」<p>佛言：「迦葉！此如來密藏，說一切法本性清淨。」<p>爾時大德摩訶迦葉白言：「世尊！是十惡道如佛所說，其性無垢本性淨耶？」<p>佛言：「如是如是。迦葉！何以故？無有自在而犯於殺；無可親信而犯於盜；非無主無護而犯邪婬；非為護他而犯妄語；非為調伏而犯惡口；非為破壞外道邪增（恐慢）而犯兩舌；無隨應器而犯綺語；無麁惡教而犯瞋恚；無有希望增上善根名之為貪；無有將護自在者意少不正言而犯邪見。迦葉！是十惡道若不堅著，我不說彼名之有過。迦葉！是十惡道若不堅著，名為不犯。如是迦葉！一切煩惱若不堅著，我說無犯。迦葉！諸不著者，名曰離見。」<p>迦葉白言：「世尊！十惡業道何者最重？」<p>佛言：「迦葉！是十惡業道，殺及邪見，名為最重。迦葉！隨在在處諸惡不善，若不堅住、若不堅執、若不堅著，一切我說名為不犯。迦葉！若少不善，若其堅住、堅執、堅著，一切我說名之為犯。迦葉！五無間罪，若不堅住、堅執、堅著，生於見者，我不說彼名曰為犯，況復餘小不善業道？迦葉！我不以不善法而得菩提；亦不以善法而得菩提。迦葉！若以不善得於菩提，諸小凡夫亦得菩提；若以善法得菩提者，一切被燒草木叢林應還生長。迦葉！我今問汝，如來云何得於菩提？」<p>迦葉白言：「佛是法本，世尊是眼，世尊是依，如世尊說當共奉行。」<p>佛言：「迦葉！解知煩惱從因緣生，名得菩提。迦葉！云何為解知從因緣所生煩惱？解知是無自性起法、是無生法，如是解知名得菩提。迦葉！但假名字名得菩提，而是菩提不以文字言說而得。若無文字、無言無說、無得菩提，是第一義。迦葉！如汝所問：『十惡業道何者為重？』迦葉！如人有父得緣覺道，子斷父命，名殺中重；奪三寶物，名盜中重；若復有人其母出家得羅漢道，共為不淨，是婬中重；若以不實謗毀如來，是妄語中重；若兩舌語壞賢聖僧，是兩舌中重；若罵聖人，是惡口中重；言說壞亂求法之人，是綺語中重；若五逆初業，是瞋恚中重；若欲劫奪持淨戒人物，是貪中重、邪見中重，謂之邊見。迦葉！此十惡道，是為最重。迦葉！如來知是十惡業是為最重。迦葉！若有一人具是十惡，迦葉！是惡眾生若解知如來說因緣法，是中無有眾生、壽命，無人、無丈夫、無我、無年少、無作業者、無受者起者；無知者見者、無福伽羅；無生、無滅、無行，是為盡法，無染無著，無善不善，本性清淨。一切諸法本性常淨，解知信入，迦葉！我不說彼趣向惡道，無惡道果。何以故？迦葉！法無積聚，法無集無惱。迦葉！一切諸法生滅不住，因緣和合而得生起，起已還滅。迦葉！若心生滅，一切結使亦生已滅；若如是解，無犯犯處。迦葉！若犯有住，無有是處。迦葉！如百千歲極大闇室不然燈明，是極闇室無門窓牖，乃至無有如針鼻孔日月珠火，所有光明無能得入。迦葉！若闇室中然火燈明，是闇頗能作如是說：『我百千歲住，今不應去？』」<p>迦葉白言：「不也。世尊！當然燈時，是闇已去。」<p>佛言：「如是迦葉！百千萬劫所造業障，信如來語、解知緣法，修觀察行、修於定慧，觀無我、無命、無人、無丈夫等，我說是人名為無犯、無處、無集。迦葉！以是事故，當知羸劣諸煩惱等，智慧燈照勢不能住。<p>「迦葉！是說如來密藏住處無上，大師子吼轉淨法輪，天、人、魔、梵所不能轉。迦葉！若有眾生信是如來祕密藏法，如是受持如是觀察，彼當如是大師子吼。」<p>是時大德阿難白言：「世尊！是無量志莊嚴王菩薩自以其身供養如來，當以何身覺菩提道？」<p>時華臺中諸菩薩等，問阿難言：「於意云何？可以身覺於菩提耶？阿難！勿作斯觀（當以身心覺於菩提）。」<p>阿難報言：「諸善丈夫！若非身心覺於菩提，當用何等而覺菩提？」<p>諸菩薩言：「大德阿難！身之實性是菩提實性，菩提實性是心實性，心之實性即是一切法之實性，覺是一切諸實性，故名覺菩提。」<p>時諸華臺所有菩薩，頂禮佛足說如是言：「世尊！我等若至此大地時，是無量志莊嚴王菩薩乃當得成阿耨多羅三藐三菩提。」<p>是時阿難白言：「世尊！是諸華臺眾菩薩等，幾時當至於此大地？」<p>佛告阿難：「是諸菩薩於下方界分恒河沙等諸佛如來所，諮受請問於是如來祕密藏法，聞已解義。」<p>阿難白言：「世尊！是無量志莊嚴王菩薩，幾時當成阿耨多羅三藐三菩提？」<p>佛告阿難：「是賢劫中千佛已出當出，阿難！最後如來號名盧志。阿難！盧志如來、應、正遍覺諸聲聞眾，多先諸佛所有聲聞僧。阿難！是盧志如來乃當授是無量志莊嚴王菩薩無上道記，云：『無量志莊嚴王菩薩過九十八劫，當得成佛，號莊嚴王，亦於是界得無上道。』是莊嚴王如來坐此地時，是華臺中諸菩薩等爾乃至地，復當聞此如來密藏法。阿難！爾時是莊嚴王如來世界，名作無量功德莊嚴。阿難！一切欲界諸天宮殿，等彼莊嚴王佛國土中一寶臺耳！是娑婆界，爾時當名妙好色土。阿難！莊嚴王如來壽命百劫，佛滅度後正法住世滿足十劫，純菩薩僧。」<p>說是莊嚴王如來記已，佛土華蓋便沒不現，無量志莊嚴王菩薩現佛前住。<p>是時阿難白言：「世尊！護持此法令得久住，於閻浮提增廣流布，令善丈夫能持如來密藏法者，成滿功德手得是法？」<p>爾時世尊告阿難言：「假令四大變易其性，終不令是善丈夫等不聞是法而取命終。阿難！若有書寫受持讀誦，當知是人即是如來所持。阿難！若有人能右手執持恒沙佛界滿中七寶，左手復持恒沙世界滿中七寶，若晝三時、夜三時持用布施，是人不懈經恒沙劫，阿難！是布施功德；若有書寫、受持、讀誦是經典者，所得功德復過於是！是故阿難！汝今受持、讀誦是經，令諸法器普得聞知，是諸人等則為受持如來祕密藏法。」<p>佛說此經已，無量志莊嚴王菩薩，大德阿難、大德迦葉，一切大眾，天、人、阿修羅等，聞佛所說，皆大歡喜。