<juan>佛說一切法高王經（一名《一切法義王經》）<p>元魏婆羅門瞿曇般若流支譯<p>如是我聞：<p>一時婆伽婆遊王舍城迦蘭陀竹林，與大比丘眾一千二百五十人俱，其先悉是編髮梵志，其名曰：優樓頻騾迦葉等。一切皆是大阿羅漢，諸漏已盡無復煩惱心得自在，善得心解脫，善得慧解脫，人中大龍，應作者作所作已辦，離諸重擔逮得己利，盡諸有結善得正智心，解脫一切心得自在，到第一彼岸。<p>爾時世尊月十五日於布薩時在露地坐，諸比丘眾之所圍遶供養恭敬。彼時復有一異比丘，初始出家即日受戒，詣世尊所。到佛所已，頭面禮足右繞三匝，繞三匝已，合掌向佛白言：「世尊！我新出家朝日受戒，唯願教我，我於僧中云何而食？僧中食已云何可消？既食食已云何消施？又善男子信何義故，捨家出家得彼饒益？」彼異比丘即以偈頌問如來曰：「我既新出家，朝日始受戒；唯願為我說，云何消僧食？何義故捨家？出家入佛法，唯願說勝義，云何消他施？」<p>如是問已。如來即答彼比丘言：「比丘當知，若比丘成就三法，應食僧食，食已消施，彼善男子信何義故，捨家出家得彼饒益？何等為三？比丘當知，謂：入眾僧、作眾僧業、僧利相應。比丘當知，比丘成就此三法者，應食僧食，食已消施，彼善男子信何義故，捨家出家得彼饒益？」爾時世尊即說偈言：「若人入眾僧，造作眾僧業；眾僧利相應，彼人能消施。」<p>如是說已。彼比丘言：「如是之義世尊略說，我不能解。世尊！云何比丘名入眾僧、作眾僧業？又復云何僧利相應？」時彼比丘！即以偈頌問如來曰：「云何入眾僧？云何眾僧業？云何眾僧利？願說令得知。」<p>如是請已。佛言：「比丘！諦聽諦聽，善思念之！我今為汝廣說眾僧、說眾僧業、說眾僧利。」<p>彼比丘言：「如是世尊！願樂欲聞。」<p>佛言：「比丘！所言僧者：四行、四得、八富伽羅。比丘當知，此名為僧，應受世間天人供養，合掌恭敬，無上福田。」爾時世尊重說偈言：「有四行四得，八種富伽羅；此等名為僧，無上勝福田。」<p>如是說已。彼比丘言：「未知，世尊！何者僧業？」佛言：「比丘！謂：四念處及四正勤、四如意足、五根、五力、七菩提分、八聖道分。比丘當知，此名僧業。」爾時世尊而說偈言：「若常勤修習，寂靜八聖道；如是修勝道，是名為僧業。」<p>如是說已。彼比丘言：「未知，世尊！何者僧利？」<p>佛言：「比丘！謂僧利者，四沙門果。何等為四？四者所謂：須陀洹果、斯陀含果、阿那含果、阿羅漢果。比丘當知，此名僧利。」爾時世尊而說偈言：「大人有大利，僧中富伽羅；謂四沙門果，彼人能消施。」<p>如是說已。彼比丘言：「如世尊說，比丘入僧、作眾僧業、僧利相應，如是比丘能消他食，既食食已能消他施。彼善男子！信何義故捨家出家得彼饒益？世尊！若人悕望一切智智捨家出家，未知，世尊！彼富伽羅為入僧不？作僧業不？得僧利不？」<p>佛言：「比丘！善哉善哉！汝善思量、汝善能問、汝善辯才，能問如來如是之義，利益多人、安樂多人、饒益多人，憐愍世間利益安樂，憐愍天人故如是問。如汝所問：『若人悕望一切智智捨家出家，彼富伽羅為入僧不、作僧業不、得僧利不？』如是問者，我為汝說。比丘當知，彼富伽羅不入眾僧、非作僧業，與眾僧利則不相應。」爾時世尊重說偈言：「若人悕菩提，彼不入眾僧；非修眾僧業，非僧利相應。」<p>如是說已，彼比丘言：「未知，世尊！彼富伽羅若不入僧、非作僧業、非利相應，云何世尊聽其出家、聽食僧食，云何消施？」<p>佛言：「比丘！汝且止止，勿作此語，此不須問。」<p>彼異比丘復言：「世尊！若此比丘不入眾僧、非作僧業、非利相應，云何消施？」<p>爾時世尊復言：「比丘！此不須問。」<p>彼異比丘更復第三問言：「世尊！若此比丘不入眾僧、非作僧業、非利相應，云何消施？」<p>爾時世尊以彼比丘慇懃三問，即放眉間白毫相光，照此三千大千世界光明遍滿，山河石壁皆悉不現，唯見光明遍此三千大千世界。而此三千大千世界海中眾生，所謂：諸魚、摩伽羅魚、舒摩羅龜等眾生昔未曾見，見光明已皆生驚怖。又此三千大千世界諸大海中，若龍、龍女；若阿修羅、阿修羅女；若迦樓羅、迦樓羅女昔未曾見，見光明已皆生驚怖。如是光明皆悉遍至四大王天、三十三天、炎摩、兜率、化樂、自在、梵身、梵輔、梵眾、大梵、光明、少光、無量光天、光音淨天及少淨天、無量淨天，遍淨、廣果、不煩、不熱、善見、善現、阿迦尼吒，乃至非想非非想處。多千天子覩佛光明一切皆來，乃至三千大千世界、四大王天，次第乃至淨處天眾，一切專心來詣佛所，到佛所已頭面禮足尊重恭敬，合掌向佛住虛空中。<p>爾時復有眾多比丘遊行人中，既覩光明往詣佛所，到佛所已頭面禮足右遶三匝，一心正念却坐一面。<p>爾時復有比丘、比丘尼、優婆塞、優婆夷，既覩光明往詣佛所，到佛所已頭面禮足右遶三匝，專心正念却坐一面。<p>爾時復有三千大千世界，諸龍、夜叉、乾闥婆、阿修羅、迦樓羅、緊那羅、摩睺羅伽、人非人等，覩佛光明往詣佛所，到佛所已頭面禮足右繞三匝，一心正念却坐一面。<p>爾時慧命舍利弗從座而起，整服一廂，右膝著地，合掌向佛白言：「世尊！此多比丘、比丘尼、優婆塞、優婆夷等皆來集會。世尊！此多天、龍、夜叉、乾闥婆、阿修羅、迦樓羅、緊那羅、摩睺羅伽、人與非人，四大王天、三十三天、夜摩、兜率、化樂、自在，并梵身天，乃至無量淨處淨身多千天子，覩佛光明皆來集會。世尊！何故放眉間光，願為解說？」<p>爾時慧命舍利弗即以偈頌問如來曰：「多千數眾生，復億那由他；覩佛光明故，皆來見世尊！世尊以何因？復以何因緣？此多千億眾，今來集此處。世尊知其義，何故來至此？願導師憐愍，為我說其因。」<p>如是問已，佛告慧命舍利弗言：「舍利弗！此新出家朝日受戒比丘問言：『若有比丘行大乘行，專心悕求一切智智，彼人云何食眾僧食能消他施？』舍利弗！我今欲答彼比丘問。為是義故，如是無量億千眾生和集來此。」<p>爾時慧命舍利弗言：「唯願世尊！惟願善逝！今答此問。」<p>佛言：「舍利弗！若說此義，有人迷沒。何以故？舍利弗！一切大龍不可思議；有大神通大師子吼不可思議；師子之吼不可思議；大眾生法不可思議。此非一切愚癡凡夫、聲聞、緣覺所能信解，故汝三問，我皆默然不答此義。」<p>慧命舍利弗白佛：「世尊！今此會中有比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，能信此義，唯願世尊！利益彼人答我所問。」<p>佛言：「舍利弗！若說此義，眾生迷沒。」<p>爾時慧命舍利弗復以偈頌請如來曰：「善哉願今說，菩薩何功德？若行菩提心，聞已勤精進。」<p>如是請已。佛告慧命舍利弗言：「舍利弗！菩薩摩訶薩天人世間無上福田，舍利弗！非菩薩摩訶薩不消布施。何以故？舍利弗！菩薩摩訶薩畢竟消施。舍利弗！若菩薩摩訶薩日日常食一切眾生所施飲食摶如須彌，披其袈裟廣長之量如閻浮提，劫劫常爾，菩薩摩訶薩恒常如是，畢竟消施。<p>「舍利弗！若菩薩摩訶薩，三千大千世界眾生，一一眾生於日日中施其床座，廣長之量如四天下，高如須彌七寶間錯。何等七寶？所謂：金、銀及毗琉璃、私頗胝迦、赤色真珠、車❥、馬瑙，以用莊嚴師子之座，天衣覆上。舍利弗！若菩薩摩訶薩一一眾生於日日中如是布施，菩薩受取隨意受用，若坐臥等。舍利弗！菩薩摩訶薩常如是受、常如是用，畢竟消施。何以故？舍利弗！乃至初發菩提之心，菩薩摩訶薩即發心日已，是一切聲聞、緣覺、眾生福田。<p>「舍利弗！菩薩摩訶薩，一一眾生於日日中以如是色七處宮殿，其量廣長如四天下，謂：閻浮提、西瞿耶尼、東弗婆提、北欝單越，廣長如是，一一別處垂七寶簾；彼一一處，七寶網縵高幢幡蓋，種種天寶以為莊嚴，彼殿高大乃至他化自在天處；彼一一處種種寶樹處處遍有；彼一切樹隨意所須一切皆得，一一樹中皆出樂音；彼諸樹中有樹能出種種諸香，有樹能出種種妙華，有樹能出種種諸果；彼殿彼處多有池水，八分相應滿彼池中，底布金沙；彼池多有七寶蓮花充滿其中；彼一切池用毗琉璃以為階道，普池周匝七寶欄楯；彼池岸邊多有無量師子座處，億那由他百千敷具以敷其上，以天妙花遍散地處。舍利弗！若菩薩摩訶薩，如是色殿、如是色座、如是色處，若坐、若臥、若行、若住，若語、若默，皆悉隨意。舍利弗！若菩薩摩訶薩一切眾生於日日中，如是色殿、如是色座、如是色處，得已受用，舍利弗！如是菩薩摩訶薩於一切眾生畢竟消施，如是乃至初發心者。何以故？舍利弗！菩薩摩訶薩一切眾生無上福田。<p>「舍利弗！汝今見此種姓尊貴，大富饒財有大安樂，所謂：剎利大姓、婆羅門大姓、長者大姓、居士大姓，人中之王、轉輪聖王七寶成就，四天王天、三十三天釋提桓因、炎摩天子、兜率天子、化樂天子，如是他化自在天子，梵娑婆主，次第乃至色、無色中生處眾生。若人得住初果、二果、三果、四果，復有獲得辟支佛道，若人欲覺阿耨多羅三藐三菩提，舍利弗！此如是等一切皆於菩薩中生、菩薩所化，應如是知。何以故？舍利弗！菩薩摩訶薩行菩薩已，次第獲得阿耨多羅三藐三菩提，覺轉于法輪，於菩薩所得聞法已，如是得入須陀洹果、斯陀含果、阿那含果、阿羅漢果、辟支佛道，次第乃至阿耨多羅三藐三菩提覺；聞布施已則能布施，以布施故，則得生於剎利大姓、婆羅門大姓、長者大姓，得為人王、轉輪聖王；聞說戒已能受持戒，受持戒故，則得生於四天王天、三十三天、炎摩、兜率、化樂、自在；聞四無量故得修行，以修行故，生色界天。舍利弗！此門如是應當善知，此一切法皆依菩薩菩薩所化。<p>「舍利弗！譬如阿那婆達多龍王池處出四大河。何等為四？所謂：強伽、辛頭、博叉、斯陀大河。彼四大河入四大海。何者為四？殑伽大河五百眷屬流滿東海；辛頭大河五百眷屬流滿南海；博叉大河五百眷屬流滿西海；斯陀大河五百眷屬流滿北海。舍利弗！於意云何？此四大河流向四方，如彼次第入四大海。舍利弗！彼四大河流向四方，頗有眾生隨須用不？」<p>慧命舍利弗言：「無量眾生受用得力，所謂：沙門及婆羅門、人非人等。世尊！彼四大河悉能遍滿稻田、豆田，若摩沙田、大小麥田，異異種種諸穀、豆等，悉能充遍。彼穀、豆等多人受用，所謂：沙門及婆羅門、人非人等。」<p>佛言：「舍利弗！於意云何？彼四大海，頗有眾生隨須用不？」<p>慧命舍利弗白佛言：「世尊！無量眾生受用得力，謂：勝眾生、陸地眾生、水中眾生，所謂：魚、龜、摩伽羅魚、坻❥、宜羅、蝦蟇、鵝、鴨及魚師等。復是無量大眾生處，所謂：諸龍、乾闥婆、阿修羅、迦樓羅等。無量眾生、人與非人受用得力，謂：珠、真珠及毘琉璃、珂與、珊瑚、因陀尼羅大青寶珠、牟娑羅寶、迦羅婆寶、馬瑙寶等。復有大價異大寶珠，在大海中為人受用。」<p>佛言：「舍利弗！於意云何，彼四大海以何因緣有如是力？」<p>慧命舍利弗白佛言：「世尊！阿那婆達多龍王池水因緣如是勢力。」<p>佛言：「善哉善哉！舍利弗！阿那婆達多龍王離三種畏。何等為三？所謂：得離迦樓羅畏；離熱沙畏；若餘龍王行欲法時蛇形色相，彼阿那婆達多龍王行欲之時無此形相。舍利弗！阿那婆達多龍王宮中，坐禪比丘住在彼處。舍利弗！阿那婆達多龍王宮中，神通比丘有威德者住在彼處。舍利弗！阿那婆達多龍王隨住何宮，若有入者無諸衰惱。」<p>慧命舍利弗白佛言：「世尊！希有世尊！阿那婆達多龍王宮殿，成就如是未曾有法。希有世尊！如是龍宮彼三種過一切皆無。希有世尊！隨何眾生入彼宮者免三種過。希有世尊！彼龍王宮神通威德坐禪比丘入彼處住。希有世尊！彼龍池處出四大河多人受用。彼四大河生四大海大眾生處、無量百千諸眾生等受用之處，所謂：沙門及婆羅門，人非人等受用之處。世尊！阿那婆達多龍王成就如是無量功德。」<p>佛言：「舍利弗！菩薩摩訶薩亦復如是。舍利弗！譬如阿那婆達多龍王離三種畏。舍利弗！菩薩摩訶薩亦復如是，已得出過三惡道畏。何等三畏？一地獄畏、二餓鬼畏、三畜生畏。<p>「舍利弗！譬如阿那婆達多龍王池水，出四大河多人受用。舍利弗！菩薩摩訶薩亦復如是，有四攝法攝取眾生。何等為四？布施、愛語、利行、同事。此四攝法菩薩所行多人受用。<p>「又舍利弗！譬如阿那婆達多龍王池處因緣有四大海。如是如是！舍利弗！菩薩出生薩婆若智。<p>「又舍利弗！譬如大海，無量眾生依住安樂。如是如是！舍利弗！三有眾生依薩婆若得安樂住。三者所謂：欲有、色有及無色有。舍利弗！此門如是！應當善知。<p>「舍利弗！所有三千大千世界眾生安樂，一切皆因菩薩而生、依菩薩有。何以故？舍利弗！發菩提心常行不斷，次第相續乃至受記；得受記已，阿耨多羅三藐三菩提覺；阿耨多羅三藐三菩提覺已，轉于法輪，若諸沙門、若婆羅門、若天、若魔、若梵、若餘，皆不能轉如是正法。以聞法故出生四眾，所謂：比丘、比丘尼、優婆塞、優婆夷，以彼因緣得無量樂、得天人樂、得解脫樂。<p>「舍利弗！汝意云何？此法何生？」<p>慧命舍利弗白佛言：「世尊！從菩薩生。」<p>佛言：「舍利弗！汝意云何？三有所攝，若利若養，隨何等物一切皆是菩薩先時所作之恩，豈有人能報恩者不？」<p>慧命舍利弗言：「世尊！無能報也。何以故？菩薩出生一切法故。」<p>佛言：「舍利弗！譬如有人貧無財物，有大富者多有財物，以悲愍心捨而施之，多百多千無量無數，百千萬億皆能捨與。如是次第施第二人、施第三人、施第四人，乃至百千乃至無量百千眾生，如是乃至一切眾生。彼大富者所有財物一切捨與；又復施與一切無畏，令除怖畏，所有怨憎、繫縛、鬪諍，如是等畏皆令免脫；又復令離惡道怖畏；又與無量天人安樂。彼受施中有一眾生為報恩故，破己一物以為百分，以一分物與前施者，既與物已，作如是心：『我已報恩。』舍利弗！汝意云何？若此丈夫如是饒益一切眾生，如是利益一切眾生，彼一眾生所破之物百分中一與前施者，報恩盡不？」<p>慧命舍利弗言：「世尊！不能盡也。」<p>佛言：「如是如是，舍利弗！菩薩亦爾。舍利弗！如悲心者利益一切，而一眾生一物百分與悲心者一分之物。如是如是，舍利弗！有一施者，一切欲樂供養瞻視大乘行者，乃至命盡，彼人雖作如是供養，猶不報恩。」<p>爾時世尊告慧命舍利弗言：「善哉善哉！舍利弗！汝今真是我之弟子！隨順我教、善解我語。舍利弗！一切眾生於菩薩所，若捨自肉，若皮、若筋、若骨、若身，如是乃至百千到捨，於菩薩恩百分之中不報其一；如是乃至千分、億分、百千億分，乃至數分不報其一，算數譬喻所不能及。何以故？舍利弗！菩薩之恩，世間天、人、阿修羅等所不能報。<p>「舍利弗！若善男子、若善女人發起如來一切智心，則能報恩。何以故？舍利弗！若有能發阿耨多羅三藐三菩提心者，一切眾生之所受用。<p>「舍利弗！譬如此處閻浮提中生栴檀樹，始生牙時已能除滅童男、童女藥相應病；及其葉生能除婦女、男子之病；又時增長成栴檀樹，若有人來住其蔭中彼人離病；彼栴檀樹若出華時能與天樂；彼栴檀樹若生果時，光明周遍十方世界，光明既出隨何眾生心憶念者，則得不老不病之法；彼栴檀樹若有斫伐分析破裂，取其材木而將去者不畏貧窮；彼栴檀樹若有人能取其材木用為屋舍，入其中者不寒不熱、不飢不渴。如是如是！舍利弗！彼栴檀樹皆悉有用無不用者，樹始生時已住受用，生已有用、增長有用、華出有用、果出有用、斫伐破裂材木有用、作屋有用。<p>「舍利弗！菩薩摩訶薩亦復如是，初發阿耨多羅三藐三菩提心，修四攝法與眾生樂如栴檀芽；既發心已三解脫門心得增長——何等為三？謂：空、無相、無願等門——如樹生葉；次後得住無生法忍如樹增長；次復成就一切智智如樹華出；次入無餘涅槃界中如樹有果；碎身舍利量如芥子，住持利益諸眾生界，如人斫伐彼栴檀樹將木而去，如來舍利利益眾生亦復如是；如栴檀樹取木作舍入者安樂，如是如來入涅槃已，諸修行人入如來寺除熱清涼。舍利弗！此門如是，應當善知。<p>「舍利弗！若善男子若善女人！其有能發阿耨多羅三藐三菩提心者，佛法不斷，一切眾生得天人樂及解脫樂，常行不斷。<p>「舍利弗！若天人樂及解脫樂常行不斷，舍利弗！豈有能說與其相似與等者不？」<p>慧命舍利弗白佛言：「世尊！無能與等，彼富伽羅、人天，并梵、修羅、世間，雖與善樂不能報恩，若於一劫、若於百劫、若於千劫、若於億劫、若億千劫不能報恩。」<p>佛言：「如是。舍利弗！若善男子、若善女人欲報無上一切恩者，彼人應發阿耨多羅三藐三菩提心。舍利弗！此發心者無上報恩，如恩相似相似報恩，無相似眾生、無譬喻眾生。欲報其恩者，生不相似心、生此無上心。<p>「舍利弗！欲報過去如來恩者，唯應發此阿耨多羅三藐三菩提心。舍利弗！欲報未來如來恩者，亦惟發此阿耨多羅三藐三菩提心。舍利弗！欲報今時十方世界諸佛世尊現在、現命、現住如來無上恩者，亦唯發此阿耨多羅三藐三菩提心。<p>「舍利弗！二富伽羅供養如來無上供養。何等為二？有富伽羅一切漏盡、有富伽羅發阿耨多羅三藐三菩提心。」<p>爾時世尊即說偈言：「說二富伽羅，供養於如來！菩薩阿羅漢，是二富伽羅。非世間財物，三有中資生；能作善供養，供養彼大人。若以天人中，勝色聲味觸；捨施彼大人，不名善供養。若資生供養，非無上供養；若發菩提心，是無上供養。若天人世間，及以魔世間；一切欲者與，非是勝報恩。大人不乏少，不生悕望心；如是之大人，更無勝供養。若人心悕望，無上供養佛；彼發菩提心，取未來成佛。若人常悕望，欲作無量福；彼發菩提心，堅固勤精進。若人欲悕望，發心修無量；彼人發精進，欲得佛菩提。若人悕天樂，捨離一切苦；彼人則修習，佛菩提因緣。若欲見無量，阿僧祇諸佛；正信慇重心，欲取佛菩提。若人欲行到，無量異世界；彼人勤精進，欲取佛菩提。若欲見過佛，有如是憶念；彼發菩提心，修行菩提行。若人欲得見，未來世諸佛；彼發菩提心，修行菩提行。若欲見供養，現在世諸佛；彼人心樂欲，利益諸眾生。若人悲心普，愍一切眾生；彼人欲發起，無上佛菩提。若欲與眾生，無上無量樂；彼人欲發起，第一佛菩提。若見苦眾生，而生於悲心；彼人欲發起，佛菩提因緣。若生如是心，我覺無上道；彼無量功德，一切不可說。」<p>如是說已。慧命舍利弗白佛言：「世尊！世尊向來說如是法，幾許眾生發阿耨多羅三藐三菩提心？」<p>佛告慧命舍利弗言：「舍利弗！汝且止止。舍利弗！汝今何用問如是義？何以故？舍利弗！若使如來一切智智說此義者，眾生迷惑。何以故？舍利弗！以佛如來有無量戒、無量三昧，有無量慧、無量神通，有無量智。舍利弗！譬如虛空不可量取，云何？虛空可思議不？」<p>慧命舍利弗言：「世尊！不可思議。何以故？以彼虛空無人已知、今知、當知。」<p>佛言：「如是如是。舍利弗！如來所知，一切眾生、一切聲聞、一切緣覺，不能已知、今知、當知。何以故？佛之所知，非諸聲聞、緣覺境界。」<p>慧命舍利弗白佛言：「世尊！希有世尊！彼諸眾生乃有如是善決定意發阿耨多羅三藐三菩提心。」<p>佛言：「如是如是。舍利弗！當有菩薩善決定意。」<p>慧命舍利弗言：「世尊！菩薩云何善決定意？」<p>佛言：「舍利弗！如閻浮提所有眾生，若在陸行、若在水行、若在空行、若在地行，彼如是等一切眾生，本身盡已皆得人身；若有一人教彼諸人令住五戒、十善業道。舍利弗！汝意云何？彼富伽羅以是因緣得多福不？」<p>舍利弗言：「甚多。世尊！彼人福德不可譬喻。」<p>佛言：「舍利弗！我復更說，汝今應知，如是之人教閻浮提一切眾生令住五戒、十善業道所有福德，若復有人令一眾生住信行法，其福勝彼。舍利弗！汝意云何？若復有人，令閻浮提一切眾生住信行法，彼富伽羅以是因緣得福多不？」<p>舍利弗言：「甚多。世尊！彼人福德不可少分譬喻而說。」<p>佛言：「舍利弗！如是之人令閻浮提一切眾生住信行道所有福德，若復有人令一眾生住法行道，其福勝彼。<p>「舍利弗！汝意云何？若復有人令閻浮提一切眾生住法行道，彼富伽羅以是因緣得福多不？」<p>舍利弗言：「甚多。世尊！彼人福德不可譬喻。」<p>佛言：「舍利弗！如是之人令閻浮提一切眾生住法行道所有福德，若復有人令一眾生住於初果，其福勝彼。<p>「舍利弗！汝意云何？若復有人令閻浮提一切眾生住於初果，彼富伽羅以是因緣得福多不？」<p>舍利弗言：「甚多。世尊！彼人福德不可譬喻。」<p>佛言：「舍利弗！如是之人令閻浮提一切眾生住於初果所有福德，若復有人令一眾生住第二果，其福勝彼。<p>「舍利弗！汝意云何？若復有人令閻浮提一切眾生住第二果，彼富伽羅以是因緣得福多不？」<p>舍利弗言：「甚多。世尊！彼人福德不可譬喻。」<p>佛言舍利弗：「如是之人令閻浮提一切眾生住第二果所有福德，若復有人令一眾生住第三果，其福勝彼。<p>「舍利弗！若復有人令閻浮提一切眾生住第三果所有福德，若復有人令一眾生住羅漢果，其福勝彼。<p>「舍利弗！若復有人令閻浮提一切眾生住羅漢果所有福德，若復有人令一眾生得緣覺道，其福勝彼。<p>「舍利弗！若復有人令閻浮提一切眾生住緣覺道所有福德，若復有人令一眾生住阿耨多羅三藐三菩提，其福勝彼。<p>「舍利弗！若復有人令閻浮提一切眾生住阿耨多羅三藐三菩提所有福德，若復有人令一眾生住不退法，其福勝彼。<p>「舍利弗！若復有人令閻浮提一切眾生住不退法所有福德，若復有人令一眾生畢竟安住無生法忍，其福勝彼。<p>「舍利弗！若復有人令閻浮提一切眾生畢竟安住無生法忍所有福德；若復有人令一眾生速疾安住一切智智，其福勝彼。<p>「舍利弗！若復有人令閻浮提一切眾生速疾安住一切智智所有福德；若復有人為他廣說能生菩提、能破壞魔，示陰無我能離諸界，破散諸入盡滅煩惱，淨分種子破壞染分，此一切法高王法門，其福勝彼。<p>「舍利弗！置閻浮提一切眾生。舍利弗！譬如乃至遍四天下世界眾生，如是乃至一千世界、二千世界、三千世界，乃至無量百千世界，東西南北四維上下如是十方，於一一方恒河沙等世界眾生，有色、無色，陸行、水行，卵生、胎生、濕生、化生，如是乃至有想、無想，彼如是等一切眾生本身盡已皆得人身；若有一人教彼諸人令住五戒、十善業道。舍利弗！彼富伽羅以是因緣得福多不？」<p>舍利弗言：「甚多。世尊！甚多。善逝！彼得無量阿僧祇福。」<p>佛言：「舍利弗！汝今應知如是譬喻。舍利弗！如是十方諸世界中一切眾生，若人令住信行、法行、須陀洹果、斯陀含果、阿那含果、阿羅漢果、辟支佛道，住阿耨多羅三藐三菩提，住不退法、不生法忍、一切智智所有福德；若復有人為他廣說此一切法高王法門所得福德，舍利弗！此福德聚勝前福德，第一清淨無上無比。<p>「舍利弗！此勝法門，善決定意菩薩摩訶薩之所修行，菩薩之行如是應知。舍利弗！若人得聞此一切法高王法門，當知是人即是菩薩摩訶薩也，彼人不退阿耨多羅三藐三菩提，是福田者、無等等者、不相似者、是憶念者、是過度者、是寂靜者、是調御者、性寂靜者、是解脫者、是丈夫者、是師子者、第一男者、勝丈夫者、大丈夫者、龍者天者、天中天者、無障礙者、是不縛者、作所作者、所作辦者、一切所作皆悉辦者，即是無邊功德聚者。」<p>爾時世尊即說偈言：「若人行菩提，是決定眾生；彼人無惡意，有無明如來。若發菩提心，其福不可喻；一切世間福，無如菩提福。無邊世界中，所有諸眾生；若人令勝上，轉轉更增上。彼人轉上上，上上得福利；於此菩提心，彼福如微塵。若人廣說此，無上修多羅；及學此經者，彼人是福田。若人聞此經，盡本性清淨；彼人名寂靜，是佛之真子。若聞此經時，勇健審丈夫；名調御解脫，天中天師子。若人說此經，經中無上經；天中天之天，眾生中無上。」<p>如是說已。慧命舍利弗白佛言：「世尊！希有世尊！如來乃能於此經中，如是略說菩薩之行。菩薩乃於阿僧祇劫行菩薩行，猶故未得無上佛智。世尊！此經中說無上佛智，世尊！若有眾生從如來口聞此法門，如是眾生快得善利、第一善利。」<p>慧命舍利弗白佛言：「世尊！如我解佛所說法義，乃至過去已入涅槃諸佛世尊，已為眾生說此法門，此法門者，彼過去佛所說法中最為第一。世尊！於未來世諸佛世尊當為眾生說此法門，此法門者，彼未來佛所說法中最為第一，謂一切法高王法門。世尊！於今現在、現命、現住諸佛世尊今為眾生說此法門，此法門者，彼現在佛所說法中最為第一。世尊！我從世尊先已曾聞多多法門，善哉世尊！今復為我說此法門。」<p>佛告慧命舍利弗言：「舍利弗！此修多羅，佛自知時，如眾生心信解之相知心而說。舍利弗！是佛所知，非諸聲聞、緣覺境界」。<p>「舍利弗！說此法時八萬四千人先未曾發菩提之心，今聞此經發菩提心，六十千眾生得無生法忍；有七十億欲界諸天先未曾發菩提之心，今聞此經發菩提心，三億眾生得柔順忍；無量地天、諸龍、夜叉，先未曾發菩提之心，今聞此經發菩提心。舍利弗！如來觀知如是義故，廣為眾生說此法門。」<p>爾時無量百千眾生，比丘、比丘尼、優婆塞、優婆夷，合掌向佛瞻仰尊顏目不暫捨。<p>爾時世尊怡然微笑，於面門中放無量色，種種色光遍照三千大千世界，此勝光明遍已，還入世尊面門。<p>爾時慧命舍利弗白佛言：「世尊！云何世尊何因何緣如是微笑？唯願世尊為我解說。」<p>佛告慧命舍利弗言：「舍利弗！此多比丘、比丘尼、優婆塞、優婆夷，合掌觀佛目不暫捨，汝為見不？」<p>舍利弗言：「已見。世尊！」<p>佛言：「舍利弗！此四部眾行大乘行、行菩薩行。舍利弗！如彼心行，我悉知之。舍利弗！若以如來過去不得、未來不得、現在不得。舍利弗！此眾生行，陰中不得、界中不得、入中不取。舍利弗！此菩薩行無上無等。」<p>如來說此菩薩行時，於此三千大千世界皆悉大動，謂：動、遍動、等遍動；勇、遍勇、等遍勇；吼、遍吼、等遍吼；起、遍起、等遍起；覺、遍覺、等遍覺。魔王波旬退其宮殿，餘異魔身皆悉退墮。此有偈言：「朝壞魔軍力，不能更復起；以正覺所說，一切無有餘。陰魔煩惱魔，瘦弱無勢力；以聞如來說，一切法空故。見諸魔驚怖，聞不戲論法；彼法既不生，云何得有死？」<p>彼魔波旬既墮地已，即向如來而說偈言：「善哉獨大佛！願速安慰我；我今恐命盡，愁憂之所縛。」<p>時魔波旬得佛安慰，忽然不現。<p>如來既說此法門已，慧命舍利弗心意歡喜，彼新出家無夏比丘，并諸天、人及阿修羅、乾闥婆等，聞世尊說皆大歡喜。