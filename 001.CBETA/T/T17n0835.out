<juan>如來師子吼經<p>元魏天竺三藏佛陀扇多譯<p>如是我聞：<p>一時婆伽婆住日月宮中勝藏殿上，與大比丘眾九萬九千億人眾俱，菩薩摩訶薩八萬四千億那由他百千萬人。<p>爾時，世尊告勝積菩薩言：「汝往北方去此世界六千億恒河沙等諸佛世界，復過百千萬億算數世界之外，有佛世界名曰歡喜。彼中有佛，號曰法上如來、應、正遍知，於今現命現住，為眾生說法。彼佛世尊於今欲說大師子吼方廣法門，汝可往聽。善男子！彼勝法門甚難得聞。」<p>勝積菩薩即受佛教，如說修行，往彼世界。頂禮法上如來足已，右遶七匝，却坐一面。<p>勝積菩薩坐一面已，法上如來知而問曰：「汝善男子從何所來？」勝積菩薩默然不答。<p>時彼眾中天、龍、夜叉、乾闥婆、阿修羅、迦樓羅、緊那羅、摩睺羅伽、人非人等皆作是念：「有何義故，此勝積菩薩三界大將問已不報，默然而住？」<p>爾時，世尊目如廣長青蓮華形，師子遊戲遍觀十方，知諸大眾有疑念故，即放光明。放光明故，法上如來出金色光遍照十方，無量百千萬種雜色，於是世界六種震動。<p>十方世界有諸菩薩——集彼世界，現諸色像、種種妙狀——見彼如來所放光明種種事已，集彼國土，皆共頂禮彼如來足。禮佛足已，各隨己分善根功德坐蓮華座。<p>爾時，會中電焰菩薩即從座起，整服左肩，前至佛所，右膝著地，合掌向佛，歡喜踊躍白言：「世尊！如我今見世尊所放無量光明，我從昔來初未曾見此大光明。善哉，世尊！願說此事。何故大悲放此光明？願說其意。」<p>爾時，電焰菩薩以偈問曰：「諸無上大士，非無因無緣，而放此光明，願為我等說。實說是憐愍，為利益眾生，而放大光明，是何因緣說？」<p>爾時，電焰菩薩見如來身閻浮檀色，所放無量百千億光猶如金幢自在顯現。見已，即問法上如來而作是言：「世尊！我亦曾見無量光明，初未曾見如是光明諸勝妙事。」<p>彼佛答言：「如是，電焰！如汝所說。少有地分，彼地分中諸佛如來放如是光，非無因緣現如是相。汝今，電焰！諦聽諦聽，善思念之，我為汝說諸佛如來有所為故放光明事。善男子！汝若聞已，勿生驚疑、勿生怖畏。何以故？諸佛境界不可思議、無量勝願不可思議、莊嚴之事不可思議。善男子！汝見此事勿生驚疑。電焰當知：勝積菩薩是釋迦佛遣到我所歡喜世界，汝為見不？」<p>電焰菩薩答彼佛言：「已見。世尊！已見。善逝！」<p>佛言：「善男子！此勝積菩薩，我向已問言：『善男子！汝從何來？』彼即不答，默然而住。善男子！我見此事，故放光明。善男子！以何義故我問不答？大眾聞已即生驚疑，默然而住。」<p>佛言：「善男子！此族姓子云何如來問而不答？」<p>勝積菩薩白佛言：「世尊！云何世尊於未來世諸法性中而問我言：『善男子！汝從何來？』佛所證法是不可說、一切法性皆不可說，我無辯才可能說言從某處來。」<p>爾時，如來告大眾言：「諸善男子！此善男子略說一切法，示真實道處。是勝積菩薩於無等法中——不可說、不可演，離文字，離上、離下，離來、離去，一切道斷不可見阿那梨耶處，離心、意、意識，離因緣處，無名、無言，不可演、不可說、不可見，離諸眼道，非積聚處、非言說處、非曾有處，離相處、離於一字——所謂字不可演說，云何答我？」<p>爾時，光音菩薩以佛神力而白佛言：「世尊！若無可說一切諸法而有說者，一切癡人所有言說亦是說法。」<p>佛言：「善男子！如是所說，非但一切愚癡說法、非愚癡者亦有說法，雖如是說而不覺知。」<p>爾時，光音菩薩白佛言：「世尊！願世尊說，云何一切眾生說法而不覺知？」<p>爾時，世尊告光音菩薩言：「善男子！譬如世間生盲之人，日光所照依日光住，而不能知日輪何相、日光何色。若有餘人語盲人言，日之光明有如是相。而日光明離諸名字，非是眾生所可言說。因緣事故，聞是音聲。<p>「善男子！譬如世間深山谷中有諸音響，因緣故生。善男子！山谷是空、音響是空，因緣故生。<p>「善男子！眾生言說悉入辯中，若未說時、未起心時，名為法辯；若已起心、未言說時，名為義辯；若至斥法演說之時，名為辭辯；若以無障無礙說時，名樂說辯。是故，善男子！一切眾生所有言說皆悉不離四法門義而不離實際。如彼生盲以教示時，則知日輪及日光明，捨彼慢心。<p>「善男子！欲求義者，彼人當於自身中求。善男子！若欲求菩提者，應於自身五陰中求。」<p>說是真實語義法時，於彼三千大千世界六種震動，有大光明遍照世界，法上如來出廣長舌遍覆三千大千世界。彼光明中復出無量百千萬光，以彼光明照於地獄、餓鬼、畜生，上至有頂，皆悉遍照。<p>爾時，彼佛還攝光明告大眾言：「諸善男子！終無如是舌相光明而有虛說，汝等應當善信、善念，我說真實。」<p>爾時，住十地菩薩以為眾首，彼眾一切天、龍、夜叉、乾闥婆、阿修羅、迦樓羅、緊那羅、摩睺羅伽、人非人等從座而起，合掌同聲作如是言：「願世尊說、願善逝說如實法義，我等大眾以佛神力是故終無疑惑之心。」<p>爾時，世尊告大眾言：「諸善男子！此乃是大師子吼，我今欲說，安樂利益諸眾生故、乃至天人。善男子！娑婆世界彼有世尊，號曰釋迦牟尼如來、應、正遍知，於今現在現命現住，為眾說法。善男子！今我身是。法上如來為利眾生，是故於彼娑婆世界示種種相而為說法。」<p>爾時，大眾聞是說已，甚大歡喜，踊躍無量，歎如來言：「善哉，善哉。世尊！願一切眾生皆作如是大師子吼，如今世尊在此眾中大師子吼。世尊！若有聞此師子吼者，彼諸眾生不得名為種少善根。若復有人得聞如來大師子吼，聞已信受，何況復有讀誦、受持、為他廣說、供養此經——香花、塗香、末香、燒香、種種衣服、寶幢、寶蓋？世尊當知：是諸眾生是佛所加。若有聞此大師子吼修多羅句一經於耳者，彼諸眾生非種微小善根功德。」<p>爾時，世尊讚彼菩薩作如是言：「善哉，善哉。善男子！如汝所說：彼諸眾生非種微少善根功德而得聞此。若能聞此如來所說大師子吼修多羅句，生歡喜心，乃至微言唱一善哉，善男子！是我所護及是彌勒菩薩所護，彼悉以肩持我菩提。若於五濁惡世之中而能信受此修多羅，是我過去已曾化者、亦阿逸多菩薩所護，彼人已竭生死大海、已降魔眾除滅煩惱、已震法雷、已擊法鼓、已離女身、已降諸怨、已能滅除諸煩惱眾。<p>「善男子！若有善男子、善女人，滿十阿僧祇三千大千世界諸佛如來，一切所有供養之具而供養之；若復有聞此真實義修多羅句能信受者、以信心故唱言善哉，得福過前供養三千大千世界諸佛如來。以是義故，諸善男子！汝等若有信我語者，應當書寫、受持此經。善男子！隨何方處書寫供養此經典者，當知其家則有如來。」<p>爾時，勝積菩薩、電焰菩薩、光常菩薩、淨眼菩薩、無畏菩薩、觀世自在菩薩、得大勢菩薩、文殊師利菩薩、辯積菩薩、蓋一切障菩薩、作光明菩薩、及普賢菩薩，如是等八萬四千億百千菩薩白佛言：「世尊！我等於未來世當廣宣說此法門句。世尊！有諸眾生聞此經者，是人亦名得涅槃者。世尊！若有能信此修多羅，彼諸眾生非是始種微少善根。世尊！若聞此經一經於耳，何況具足、讀誦、受持，彼諸眾生所得功德，百千億劫說不可盡。」<p>爾時，世尊告諸菩薩摩訶薩言：「善哉，善哉。諸善男子！汝等應當如是護持如來正法。」<p>佛說此法門時，勝積菩薩及彼大眾皆大歡喜。