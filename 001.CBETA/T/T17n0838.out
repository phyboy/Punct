<juan>佛說發菩提心破諸魔經卷上<p>西天譯經三藏朝奉大夫試光祿卿傳法大師賜紫臣施護奉<#sp>詔譯<p>如是我聞：<p>一時佛在王舍城迦蘭陀竹林精舍，與大苾芻眾千二百五十人俱，并諸菩薩摩訶薩眾而共集會。<p>是時王舍大城有迦葉氏大婆羅門住在彼城，而忽一時於夜夢中見此閻浮提世界有其千葉廣大蓮華，七寶莊嚴清淨可愛，而彼華中有大月輪，潔白圓滿周匝光明熾盛照耀。彼婆羅門於其夢中得見是相，心大歡喜適悅慶快。從夢覺已作是思惟：「我聞沙門瞿曇是大智者，諸有智人無能過上，善巧方便大慧具足，我宜往彼請問其相。」<p>時婆羅門作是念已，過於夜分至明旦時，詣迦蘭陀竹林精舍佛世尊所，到已頭面禮世尊足，合掌恭敬，如夢所見具以白佛。<p>爾時世尊告婆羅門言：「如汝所夢是吉祥相。婆羅門！汝今當知，若人夢中見四種相者，皆是最上吉祥勝相。何等為四？一者、白蓮華。二者、白傘蓋。三者、月輪。四者、佛像。若見如是四種相者，當知必得最上大利。」爾時世尊欲重宣此義，而說偈曰：「夢中若見蓮華相，及白傘蓋皆吉祥；或見清淨大月輪，夢者當獲最上利。又復若見佛形像，是相最上中最勝；斯人一切所愛敬，當能成就諸功德。」<p>爾時婆羅門復白佛言：「世尊！何等名為最上大利？佛以何緣作如是說？」<p>爾時世尊即以伽陀答婆羅門曰：「我今為說彼大利，汝婆羅門當諦聽；若人能發菩提心，成二足尊名大利。轉輪聖王位尊勝，統四大洲而自在；若有眾生樂成就，應當發起菩提心。帝釋天主勝福報，三十三天中自在；若有眾生樂成就，應當發起菩提心。欲、色、無色三界中，彼彼福報皆增勝；若有眾生樂成就，應當發起菩提心。所有眾生界無邊，如其所應善化度；若有廣為利樂者，應當發起菩提心。世間所有大醫王，普能療治一切病；若有眾生樂成就，應當發起菩提心。作大光明現世間，一切暗冥皆照耀；若有眾生樂成就，應當發起菩提心。雖復生於三界中，斷除一切顛倒行；若有眾生樂出離，應當發起菩提心。所有煩惱等諸障，及餘一切不善法；若有眾生樂除斷，應當發起菩提心。所有三界諸結使，隨所造作為魔攝；若有眾生樂除斷，應當發起菩提心。若能調伏於無明，一切愛網悉能斷；若有眾生樂出離，應當發起菩提心。彼貪愛法若斷除，一切垢染皆清淨；若有眾生樂出離，應當發起菩提心。所生族氏及色力，愚人持彼生憍倨；若有眾生樂除斷，應當發起菩提心。愚執我見、壽者見，於自善利生憍倨；若有眾生樂除斷，應當發起菩提心。於諸色法生憍倨，從染愛生過失大；若有眾生樂除斷，應當發起菩提心。多聞持戒及修行，愚人恃以生憍倨；若有眾生樂除斷，應當發起菩提心。住阿蘭若行乞食，於如是事生憍倨；若有眾生樂除斷，應當發起菩提心。應供自在具神通，恃己尊勝生憍倨；若有眾生樂除斷，應當發起菩提心。愚癡執著我人相，恃彼我相生憍倨；若有眾生樂除斷，應當發起菩提心。現在未來佛世尊！尊重恭敬而獲福；若有眾生樂斯利，應當發起菩提心。諸佛出興於世間，轉大法輪普化度；若有眾生樂聽受，應當發起菩提心。一切惡法斷所斷，一切善法修所修；若有眾生樂成就，應當發起菩提心。諸修道者修梵行，由是得證無漏道；若有眾生樂成就，應當發起菩提心。我所宣說無常法，各各於身自觀察；若有眾生樂了知，應當發起菩提心。我說有漏行皆苦，智者見苦而生厭；若有眾生樂出離，應當發起菩提心。我為有情廣宣說，當知一切法無我；若有眾生樂通達，應當發起菩提心。宣說涅盤寂滅法，證悟無上大菩提；若有眾生樂成就，應當發起菩提心。我所稱讚菩提心，汝婆羅門恭敬聞；如聞深信能發心，乃名修行菩提者。」<p>爾時婆羅門聞佛宣說是伽陀已，即白佛言：「世尊！若有人發菩提心者，是人當得幾數福蘊？」<p>爾時世尊復以伽陀答婆羅門曰：「正使一切眾生類，普集此佛世界中，一一修持淨戒行，悉能安住戒學地，而彼福蘊量無邊，於諸福中為最上，若人能發菩提心，十六分中不及一。正使一切眾生類，普集此佛世界中，一一發生淨信心，悉能安住信行地，而彼福蘊量無邊，於諸福中為最上，若人能發菩提心，十六分中不及一。正使一切眾生類，普集此佛世界中，一一修習妙法門，悉能安住法行地，而彼福蘊量無邊，於諸福中為最上，若人能發菩提心，十六分中不及一。正使一切眾生類，普集此佛世界中，廣修須陀洹行法，悉住須陀洹果位，而彼福蘊量無邊，於諸福中為最上，若人能發菩提心，十六分中不及一。正使一切眾生類，普集此佛世界中，廣修斯陀含行法，悉住斯陀含果位，而彼福蘊量無邊，於諸福中為最上，若人能發菩提心，十六分中不及一。正使一切眾生類，普集此佛世界中，廣修阿那含行法，悉住阿那含果位，而彼福蘊量無邊，於諸福中為最上，若人能發菩提心，十六分中不及一。正使一切眾生類，普集此佛世界中，廣修阿羅漢行法，悉住阿羅漢果位，而彼福蘊量無邊，於諸福中為最上，若人能發菩提心，十六分中不及一。若人於此佛世界，廣集上妙旃檀香，造佛塔寺勝莊嚴，高廣等彼須彌量，如是福蘊亦無邊，於諸福中為最上，若人能發菩提心，十六分中不及一。又若造立諸佛塔，如是分量所應作，隨所作已廣莊嚴，是諸眾生勝果報，而彼福利廣無邊，於諸福中為最上，若人能發菩提心，十六分中不及一。又若一切眾生類，假使住壽滿一劫，以諸樂具施眾生，隨眾生意使圓滿，如是福蘊量無邊，於諸福中為最上，若人能發菩提心，十六分中不及一。我所宣說如是等，一一皆為最上法；若有眾生忻樂者，當求菩提寂靜果。住是果者得大利，無比無等最尊勝；是故若人聞此法，應當尊重正慧行。廣修如是福蘊者，速證無上大菩提。」<p>爾時婆羅門聞佛世尊如是稱讚菩提心已，即白佛言：「世尊！我於菩提心中無少法可轉。」佛告婆羅門言：「如是如是！婆羅門！若人發菩提心者，實無法可轉。何以故？婆羅門！當知菩提有其三種。何等為三？所謂：聲聞菩提、緣覺菩提、無上菩提。<p>「此中何名聲聞菩提？婆羅門！謂若有人雖發菩提心，但樂自利不樂利他，於利他心不能發起、不能修持、不能趣入、不能安住，於此經法不樂聽受，亦復不能為他宣說，於後生中而不受身斷去來想，亦不能得平等正智，於現生中樂求解脫。婆羅門！以是義故名為聲聞菩提。<p>「又復何名緣覺菩提？謂若有人雖發菩提心，於大乘法不樂修習而不記念，亦復自利趣求果證不樂利他，於利他心不能修持、不能趣入、不能安住，於此經法不樂聽受，亦不為他宣說教示，不能安住平等正智，但起心念觀諸緣法，隨所觀察而得解脫。婆羅門！以是義故名為緣覺菩提。<p>「又復何名無上菩提？謂若有人，自能發生阿耨多羅三藐三菩提心已，復勸他人發如是心，於此經法自所聽受修習記念，復為他人廣說其義，於輪迴身不生厭倦，樂欲利樂一切眾生，住平等智自解脫已，欲令一切眾生皆得解脫，自利利他得安隱樂，以己善利普施一切天人大眾。婆羅門！以是義故，名為無上菩提；修是行者名為菩薩乘人。<p>「婆羅門！汝今當知，佛語諦誠無有虛妄，如我所說阿耨多羅三藐三菩提心是最上義，若離此大菩提心而發聲聞、緣覺心者，不能利他，終不得至大涅盤界。何以故？而彼聲聞、緣覺自所利己不復生起利他勝行，以是緣故，不能具足諸佛法分，雖發菩提心而自謂解脫，彼菩提心亦不能得利他果報。婆羅門！若人能發阿耨多羅三藐三菩提心者，於自於他皆悉平等，以自所利歡喜布施，即以此心普攝世間一切眾生，乃為世間最上大利，亦名世間善調御者。如是即能住平等智，最上最勝不可思議。婆羅門！此即名為大菩提心，汝當如是如實了知」。<p>爾時婆羅門白佛言：「世尊！佛說解脫，云何有其種種相耶？」<p>佛言：「婆羅門！聲聞、緣覺、如來解脫無種種相。婆羅門！譬如有人乘三種獸欲詣寶所，雖所履道隨有差別，彼所向處而無有異。其三獸者謂：驢、馬、象。彼驢乘者力勢羸劣，由此因緣，是人雖至寶所，不能以其珍寶廣施眾生，但樂自利取證涅盤；彼馬乘者輕利快捷，由彼力故，是人雖至寶所，亦復不能以其珍寶廣施眾生，但與眾生作淨福田；彼象乘者行步平正勇健多力，由彼力故，是人得至一切寶聚廣大城中，至彼城已即作是念：『三乘珍寶皆於此出，我當以此無量珍寶，普施無邊一切眾生，廣為眾生作大利樂。』婆羅門！三乘行人修三乘法，亦復如是。彼驢乘者即聲聞乘；彼馬乘者即緣覺乘；彼象乘者即是大乘。汝今當知，彼三乘道雖種種相，所證涅盤、所得解脫，無種種相亦無差別。<p>「婆羅門！又如世間有三士夫，俱欲過渡一深大河。彼第一人依一小葉浮水而渡；彼第二人而勝於前，依其板木浮水而渡；彼第三人又復勝前，乘以大船與多人眾，安隱而渡得至彼岸，此復猶如世間長子，使其父母無所防護，於一切處離諸憂惱。婆羅門！彼第一人依葉而渡者，當知即是聲聞乘人；彼第二人依其板木而得渡者，當知即是緣覺乘人；彼第三人乘船得渡者，當知即是菩薩乘人，自所得度復度他人。婆羅門！是故當知，彼三乘人所修行法雖種種相，而聲聞、緣覺及彼如來所證涅盤無種種相。」<p>爾時世尊欲重宣此義而說偈曰：「三乘證涅盤，同一涅盤法；證道雖差別，涅盤無二相。三世一切佛，得最上解脫；如是等法眼，正覺尊所說。是最上法智，出生諸方便；諸有修行者，應當如是學。」
。
<juan>佛說發菩提心破諸魔經卷下<p>西天譯經三藏朝奉大夫試光祿卿傳法大師賜紫臣施護奉<#sp>詔譯<p>爾時大婆羅門白佛言：「世尊！諸修大乘法者當行何行？」<p>佛告婆羅門言：「如我今說，當如是行。婆羅門！汝今當知，若有修大乘法者，自發阿耨多羅三藐三菩提心已，復勸他人發如是心，於此經法廣為他人宣說教示，如是等人應當親近尊重恭敬，是人以四攝法普攝眾生。何等為四？所謂：布施、愛語、利行、同事。此中何名布施？所謂：於財施中若少若多，隨其自力起廣大心，以此所施攝彼慳貪，如是名為修大乘者布施所攝。何名愛語？所謂：於一切處見諸眾生，應當面目熙怡語言柔順，以諸方便安慰善來，以此愛語攝彼麁惡，如是名為修大乘者愛語所攝。何名利行？所謂：見諸善法晝夜勤作，於諸眾生起慈愍心，以生淨信攝諸無信，以持淨戒攝諸毀禁，於一切處常樂利益，如是名為修大乘者利行所攝。何名同事？所謂：於一切處先同其事，復以方便教令精進堅固菩提，諸有智者於如是法當如是行，如是行者是為菩薩所修正行，若如是勇猛乃名最勝，得到彼岸悉能通達最上法門，如是名為修大乘者同事所攝。」<p>爾時婆羅門白佛言：「世尊！諸菩薩摩訶薩依何而住，乃能得成二足尊果？住有幾種？願佛世尊廣為宣說所有住法。如是說者，即同宣說菩提法門最上希有」。<p>佛告婆羅門言：「汝今當知住有三種。所謂：天住、梵住、聖住。此中何名天住？所謂：但修慈行。若人先於東方，身業行慈、語業行慈、意業行慈，廣大熾盛，南西北方、四維上下亦復如是，身業行慈、語業行慈、意業行慈，廣大熾盛，此說名為天住。何名梵住？所謂：修四無量行。何等為四？謂：慈、悲、喜、捨，此說名為梵住。何名聖住？所謂：修三解脫門。何等為三？所謂：空、無相、無願，此說名為聖住，菩薩摩訶薩當依如是聖住中住。」<p>爾時世尊欲重宣此義，說伽陀曰：「我所說三住，是勇猛勝法，為諸菩薩眾，隨所應宣說。若於一切時，如說而能行，我當稱讚彼，是求菩提者。天住及梵住、聖住亦復然，於此三住中，隨應而安住；若如是住者，當得無滅句。」<p>爾時婆羅門白佛言：「世尊！菩提法門其義云何？未來世中若有眾生問我此義，我無智慧，所有佛法不能通達，我於爾時當云何答？願佛世尊廣為我說。」<p>爾時世尊為婆羅門說伽陀曰：「婆羅門當知，我所為汝說；此廣大正法，勸發菩提心。諸無智慧者，由此而獲得；若了此法門，是即菩提義。此所說正法，勸發菩提心；隨眾生所問，一一能開示。此所說正法，勸發菩提心；邪見諸疑惑，一切皆能斷。於後末世中，若有人得此，正法墮手者，是人若布施，謂廣大財等，即圓滿施行；由施成就故，得到於彼岸。又復末世中，若有人得此，正法墮手者，是人若持戒，清淨而無缺，即圓滿戒行；由戒成就故，得到於彼岸。又復末世中，若有人得此，正法墮手者，是人若忍辱，安受諸嬈惱，即圓滿忍行；由忍成就故，得到於彼岸。又復末世中，若有人得此，正法墮手者，是人若精進，勇猛而發起，即精進行圓；由精進成就，得到於彼岸。又復末世中，若有人得此，正法墮手者，是人若修定，住三摩呬多，即圓滿定行；由定成就故，得到於彼岸。又復末世中，若有人得此，正法墮手者，是人若修慧，解了最勝法，即圓滿勝慧；由慧成就故，得到於彼岸。又復末世中，若有人得此，正法墮手者，能尊重供養；當知如是人，名求菩提者，得近佛菩提，決定當成就。八十俱胝佛，加持此正法；若得墮手者，獲最上法聚。若現在佛前，聞此正法者；當知如是人，了知菩薩義。愛樂佛菩提，我知如是人，我見如是人，我念彼名字，我及一切佛，亦共所稱讚。若人聞此法，不轉為他說，彼生我慢心，造廣大過失；當知彼等人，不尊重正法。」<p>爾時婆羅門白佛言：「善哉世尊！善說此法門，即是菩提義。若人於現世中，愛樂了知如是義者，是人不久於此世間得大勇猛，未來世中善說勝法安住菩提，廣為多人作大利益。」佛言：「婆羅門！汝今已能得正智慧，能說如是利益語言。婆羅門！若有人今於我前聞是法已，我涅盤後於末世中，若能於此正法，書持、讀誦者，當知是人愛樂聖道發菩提心。婆羅門！我於往昔求菩提時，於一阿蘭若處遇一苾芻宣說此法，我當暫得聞是法時，涕淚悲泣即自思惟：『我宿世中以何業障，於此正法先不得聞？』作是念已，即取摶食施彼苾芻，後復白言：『如所聞法我不能知，我今樂聞，願為廣說。』時彼苾芻如其所應為我宣說。婆羅門！我於爾時聞是法已即發願言：『願我當來以此正法，於末世中加持護念，廣為眾生宣布演說。』婆羅門！我時又念：『今此正法我於何時能為眾生如應宣說？後末世中諸眾生類，少能於此愛樂修習。』後彼彼時，此法在世佛不現前，我於是事深生悲愍。婆羅門！我當作是念時，有佛名無量光，發如是言：『以願力故果報成就。』婆羅門！以是義故，我所悲愍一切眾生，積集癡暗受輪廻怖。後末世中有諸苾芻，於此正法起厭離心，毀壞禁戒作不律儀，以是緣故，不能宣通如是正法。是故婆羅門！我為利益諸眾生故廣說此經。<p>「汝應當知，今此正法是廣大法門，總攝四種阿含。何等為四？所謂：雜阿含、長阿含、中阿含、增一阿含。如是等總攝一切聲聞藏法，諸聲聞人若於是中修學者即為聲聞藏，而能出生聲聞乘果，亦攝聲聞菩提分法。又此經中攝彼一切最上所說菩薩藏法，是故得名諸法之母，所有毘奈耶藏、阿毘達磨藏亦於此經攝，乃至八萬四千法蘊，一一皆從此經中出。又此經法是即一切智智最上根本，而復出生聲聞、緣覺之智，廣大甚深不可思議，是大光明普照三有，此即從一切智根本出生諸佛菩提，所有布施功德、持戒、忍辱、精進、禪定、智慧及彼最勝解脫。如是等眾功德藏、悉於此經如理宣說。又復苦、集、滅、道四聖諦法，而亦於此經中演說。以要言之，此經總說：諸行無常、諸法無我、涅盤寂靜。以是義故，若聲聞乘、若緣覺乘、若大乘法，隨其所應是中廣說。又此經者於諸法中，廣大稱讚彼菩提心，是故此經最上最勝。婆羅門！若有人現見諸佛親聞是法者，當知是人已從先佛聞《寶嚴經》，於彼經中已聞此法，是故當知今此經法，於三世中曾無斷絕，彼彼眾生隨應得聞。」<p>爾時婆羅門白佛言：「希有世尊！佛所說法最上甚深，若諸無智眾生，得聞如是無量功德藏最上正法，不能深生愛樂心者，是人於阿耨多羅三藐三菩提當以何緣而能成就？又復世尊！何因緣故多有眾生於此大乘最上法中心生疑惑？」<p>佛言：「婆羅門！汝今當知，此三千大千世界中，有百俱胝天魔宮殿、百俱胝魔王，一一各有百俱胝天魔眷屬，常時於此最上法門，伺求其便起諸難事，不令眾生書持讀誦。何以故？此三千大千世界中，多有眾生取證阿羅漢果。今得聞此大乘法門，有善男子善女人發阿耨多羅三藐三菩提心者，彼前功德稱量較計，而不及此發菩提心。是故天魔伺求難事，魔為難故，多有眾生以此因緣心生疑惑。婆羅門！又復此經為諸法中王，以是緣故多諸難事。」<p>爾時婆羅門白佛言：「世尊！以何方便能令諸魔而自調伏？」<p>佛言：「婆羅門！我有祕密總持法門名曰破魔。我若說此法門時，所有一切魔及魔眾皆悉破壞。婆羅門！譬如日輪光明出照世間，一切暗冥皆悉隱沒。破魔法門亦復如是，我若說時，一切魔眾皆悉破壞。」<p>時婆羅門白佛言：「世尊！何等是祕密總持破魔法門？願佛為說。」<p>佛告婆羅門言：「汝當諦聽破魔法門，其名如是：<p>「那謨（引）阿帝（引）多阿那（引）誐多鉢囉（二合）怛喻（二合）怛半（二合）泥（引）毘藥（二合）（一句）<#sp>薩哩嚩（二合）沒提（引）毘喻（二合、引）（二）<#sp>婆誐嚩訥毘藥（三合）（三）<#sp>怛❥（切身）他（引）（四）<#sp>嗢哩沒（二合）那（五）<#sp>娑摩哩沒（二合）那（六）<#sp>嗢沒那沒那（七）<#sp>壹賀沒那（八）<#sp>且怛囉（二合）沒那（九）<#sp>儞誐摩（十）<#sp>多邏呬（引）臘沒馱（二合）（十一）<#sp>怛怛囉（二合）沒（十二）<#sp>怛嚕賀誐多（十三）<#sp>誐摩那致（十四）<#sp>摩呬（引）耨娑摩（十五）<#sp>訥訥（十六）<#sp>摩嚩囉蘇珂（十七）<#sp>阿羅彌（引）多（引）伊迦囉叉（引）（十八）」<p>世尊說是祕密總持破魔法門時，一切魔宮皆大震動，一切魔王及諸魔眾，皆悉驚怖戰掉，心生苦惱不能安坐，咸作是念：「世尊為一切眾生，悲愍利益令得安隱，以慈、悲、喜、捨饒益眾生。何故今時，我等諸魔不為饒益，受斯苦惱不能安坐？」<p>「復次婆羅門！我今以是祕密總持章句而加持此發菩提心大乘經典，後末世中於一切處說此經時，不為一切天、龍、夜叉、乾闥婆、阿修羅、迦樓羅、緊那羅、摩睺羅伽、人非人等伺得其便，宣通流布無諸難事。若有人書持、讀誦此正法者，是人遠離王難、賊難、水火、蟲獸一切難事。何以故？今此正法最上祕密，我為悲愍利樂一切眾生故，如是宣說。婆羅門！佛常不離慈、悲、喜、捨饒益眾生，若善男子善女人如所宣說如理修習者，是人當得三業善行滅除諸罪，於一切時離諸苦惱。婆羅門！以是因緣，汝應當知，今此正法能除一切苦，能滅一切罪，能破一切魔，成就一切法。」<p>爾時世尊欲重宣此義，說伽陀曰：「魔於修善者，常伺求其便；欲起諸難事，破壞彼善法。若聞說此經，一句或一偈；彼諸惡魔眾，而悉自調伏。大驚怖戰掉，苦惱不安坐；由彼罪業因，獲果報如是！於一切眾生，常起惱害心；障諸善法故，彼因果無失。若人於此法，書持讀誦者；是人當遠離，王難及賊難。水火蟲獸等，諸難不能侵；乃至人非人，伺不得其便。身語心善行，斷除一切罪；於一切時中，不生諸苦惱。遠離諸魔事，不見諸魔相；及離諸煩惱，由持此經故。若聞此經已，如聞而善學；善解一切法，進趣於彼岸。若修此法者，通達菩提行；從菩提道來，成就正等覺。」<p>佛說此經已，迦葉氏大婆羅門，及諸菩薩、聲聞，世間天、人、阿修羅、乾闥婆等，一切大眾聞佛所說，皆大歡喜，信受奉行。