<juan>佛說大乘不思議神通境界經卷上<p>西天譯經三藏朝奉大夫試光祿卿傳法大師賜紫臣施護奉<#sp>詔譯<p>如是我聞：<p>一時世尊住法界光明菩薩宮，與大苾芻眾五十萬人俱，皆阿羅漢，諸漏已盡無餘煩惱，安住寂靜，心善解脫、慧善解脫，如大龍王所作已辦，捨諸重擔得大善利，諸有結縛皆悉已盡，正智無礙，諸心善寂神通具足。復有菩薩摩訶薩眾，皆得不退轉地、一生補處，當得成就阿耨多羅三藐三菩提者，而悉安住無邊如來神通變化，菩提加持無著妙行。一切眾生廣大愛樂，住正念慧入普遍智，具平等行，成就無量眾功德聚，現證如來平等法門，轉妙法輪，能善教授無邊學眾，已獲一切白法功德。善知一切眾生心意，了別眾生諸根利鈍，已到彼岸最上自在，成就圓滿一切善法，諸佛事業皆悉成辦，從他方界來集此會。其名曰：普賢菩薩摩訶薩、普幢菩薩摩訶薩、普步菩薩摩訶薩、普信菩薩摩訶薩、普眼菩薩摩訶薩、普寤菩薩摩訶薩、普光菩薩摩訶薩、普香菩薩摩訶薩、普意音菩薩摩訶薩、普照菩薩摩訶薩、普念菩薩摩訶薩、普智幢菩薩摩訶薩、普緣觀菩薩摩訶薩、法界普光菩薩摩訶薩，如是等萬二千人俱。復有諸天子眾，所謂：智幢天子、普華幢天子、普光天子、珠髻天子、寶積摩尼峯天子，如是等一萬天子眾俱。是諸天子，皆悉已於過去佛所種諸善根者，來集此會。<p>爾時世尊即入普遍光明三摩地，從是三摩地出已，即放廣大光明，普照三千大千世界，乃至十方一切佛剎普皆照曜。是時此諸世界所有一切眾生，蒙光照者皆發阿耨多羅三藐三菩提心，已發心者皆悉安住不退轉地。<p>爾時十方世界一切佛剎，彼彼剎中諸佛世尊，所有近侍諸菩薩眾見此光已，各各白其佛言：「世尊！今此光明普照世界，有何因緣，是何神力？」即時彼彼佛言：「諸善男子！汝等當知，有世界名娑婆，佛號釋迦牟尼如來、應供、正等正覺，與諸大菩薩眾而共集會，欲說不思議境界正法，以是因緣光明普照。」爾時彼諸近侍佛者各各白其佛言：「世尊！我等今者樂欲往彼娑婆世界，瞻禮恭敬釋迦牟尼如來，隨喜聽受不思議境界正法，及欲見彼諸菩薩眾。」時彼如來即各告諸近侍者言：「汝等可往，今正是時，隨其所欲。」<p>爾時十方諸佛剎中所有一切近侍佛者，即各以其菩薩神通，現諸變化，各與無數天、龍、夜叉、乾闥婆等恭敬圍繞，來詣釋迦牟尼佛所。是諸菩薩到佛會已，頭面慇懃禮世尊足，咸作是言：「世尊釋迦牟尼如來！我等聞其不思議境界正法名字，樂欲隨喜聽受宣說，及欲見佛世尊瞻禮恭敬，并見此諸菩薩大眾，以是因緣，我等到此娑婆世界。」<p>爾時東方大寶世界，寶幢佛剎中，所住妙吉祥菩薩摩訶薩即起是念：「今彼西方娑婆世界，釋迦牟尼佛剎中，有十方世界如殑伽沙數諸大菩薩摩訶薩眾，皆悉集會，聽彼佛說不思議境界正法。我今亦宜往彼會中，禮近世尊釋迦牟尼如來！隨喜聽受彼正法門，及見彼諸菩薩大士。何以故？十方一切諸佛剎中，隨其所有集會利益，我皆往彼無不往者；又復我常所見諸佛菩薩集會說法無如今日，彼佛剎中有如是等無量無邊菩薩大士廣大集會，我觀是相甚為難有，若見若聞轉復甚難，是故我今亦宜往彼。」<p>爾時妙吉祥菩薩作是念已，即謂慈氏菩薩摩訶薩言：「慈氏當知，今世尊釋迦牟尼佛剎中，有無數百千俱胝那庾多菩薩摩訶薩眾廣大集會，聽受宣說不思議境界正法，我等今者宜共往彼瞻禮世尊，并見彼諸菩薩大士！何以故？十方世界諸大菩薩普集一處甚為難事。」<p>爾時慈氏菩薩摩訶薩告妙吉祥菩薩言：「汝今自詣彼佛會中，非我所往。何以故？此甚難故。彼佛會中諸大菩薩，皆悉已得陀羅尼門，住無著智具諸善法，雖彼集會若見若聞，諸有相者我皆不能。妙吉祥！汝今當知，若以如來色身有所見者，實無可見，是故我今所不能見；若以如來法身有所見者，法身即是法性，於法性中無見無聞、無所供養、無所瞻禮、無所了知。」<p>妙吉祥菩薩言：「汝今隨順往彼供養如來。」慈氏菩薩言：「不也。妙吉祥！非我所供養如來。何以故？無有如來能供養者。如來即是真如法，真如法中無有二相，真如法者即是如來。」<p>妙吉祥菩薩問言：「即此無二相，汝當云何說？」<p>慈氏答言：「妙吉祥！煩惱一性及種種性，此說為二；若了一性即種種，是無二法；若起分別此是煩惱、此出世間，作是見者即為二相。又若分別此是持戒、此非持戒；此聲聞法、此緣覺法；此是布施、此非布施；此是正道、此是邪道；此是須陀洹、斯陀含、阿那含、阿羅漢，此是緣覺、此是菩薩、此是如來、應供、正等正覺；此法斷滅、此法有想；此法決定、此不決定；此法是智所知、此法為識所識；此證覺道、此涅盤道。作如是等有分別者，皆為二相，於二相中隨識所轉；若能不起如是等相，是無二法。妙吉祥！若我以劫或以劫盡說是無二法，假使辯才智慧說不能盡，亦復不能知其邊際。何以故？彼一切法離種種性，若中若邊皆不可見亦不可得。」<p>妙吉祥菩薩言：「大哉慈氏！汝已證得無生法忍，故作是說。如是如是！假使若我以劫或以劫盡，說是無二法，亦非辯才智慧說所能盡。」<p>慈氏菩薩言：「妙吉祥！莫於文字而生有想，彼一切法離諸文字，是無生相亦無所動。」<p>爾時妙吉祥菩薩普告彼佛剎中諸菩薩言：「善男子！汝等今者宜共往彼世尊釋迦牟尼佛剎中瞻禮彼佛，及見百千俱胝那庾多諸菩薩眾，隨喜聽受不思議境界正法。」<p>爾時有菩薩名辯積幢王，白妙吉祥菩薩言：「如來無有可能見者，何故今言令我等往見佛如來？何等如來是可見者？復以何義說名如來？何以故？如來非過去、未來、現在可得。彼一切法亦非三世，皆悉空故，於空法中無能見者。如妙吉祥菩薩所言：『如來有所見』者，今云何見彼佛如來？為以何眼可觀察耶？若以肉眼而能觀者，肉眼即空，於空性中而無所見；若以天眼觀如來者，天眼亦復是有得想；若非眼所觀，何名為見？是故我等今不能往。」<p>妙吉祥菩薩言：「善男子！汝今若住不平等法作是說者，於佛如來即不能見亦非供養；汝今若住無所著相如實說者，於佛如來即有所見，亦有所往亦可供養，不著一切文字相故，亦復不離諸文字相。彼自性空，是故我於平等法中作如是說：『諸佛如來本清淨故！如來亦復無所動轉！』汝等今者若住忍意，應當往彼；若住非忍意，亦當往彼。」是時妙吉祥菩薩如是重復為諸菩薩方便宣說，彼菩薩眾以佛威神力故，即於諸法得無所住。<p>爾時妙吉祥菩薩復作是念：「我今不應而獨往彼娑婆世界。何以故？彼世界中，所有眾生造不善業，少見少聞不生淨信；我今當現種種色相及希有事而可往彼，令諸眾生見已生信得未曾有，使其獲得廣大善利。」<p>即時妙吉祥菩薩作是念已，入於無垢普光三摩地，於是三摩地中見無數百千菩薩摩訶薩而共圍繞，所有大梵天王、帝釋天主，各執寶拂侍立左右。是時妙吉祥菩薩於一一毛孔中出天蓮華大如車輪，一一華中有佛世尊結加趺坐，一一世尊執寶蓮華。是時三千大千世界所有眾生得大快樂。妙吉祥菩薩即時普見一切眾生，彼諸眾生亦同得見妙吉祥菩薩，皆悉不退轉於阿耨多羅三藐三菩提心。<p>爾時妙吉祥菩薩見是相已，出三摩地，從彼東方大寶佛剎來此娑婆世界，隨所經歷諸佛剎土，悉現如是神通變化，普令一切獲大利益。於其種種佛剎，皆見如來執寶蓮華，各各為彼眾生說法或見佛剎；地獄眾生現受苦者，佛為救度皆得離苦；及彼畜生、餓鬼等趣互相食噉、極苦惱者亦皆離苦；乃至閻魔界中現受一切苦惱眾生，見佛各為如應說法。是諸眾生，一一皆得遠離苦惱，各各發趣阿耨多羅三藐三菩提心。<p>有佛剎中，或見如來廣為一切阿修羅眾如應說法，各各得轉阿修羅身。<p>有佛剎中，或見如來住妙吉祥神通境界，為諸剎帝利大族、婆羅門大族、長者大族，如應說法各獲利益，或為四大王天諸天子眾如應說法，謂諸天子言：「汝等當知，彼一切行皆悉無常，勿起意念謂究竟法。」聞是法者皆獲利益。<p>有佛剎中，或見如來住妙吉祥神通境界，為三十三天帝釋天主等諸天子眾如應說法。亦復謂言：「諸行無常非究竟法，諸有智者當如實知，不應於中作究竟想。」聞是法者皆獲利益。<p>有佛剎中，或見如來住妙吉祥神通境界，為夜摩天諸天子眾、知足天中諸天子眾、化樂天中諸天子眾、他化自在天中諸天子眾、梵眾天中諸天子眾、梵輔天中諸天子眾、大梵王天諸天子眾，如是乃至色究竟天諸天子眾，各各如應為其說法，聞所說法皆獲利益。<p>或見如來住妙吉祥神通境界，為諸初地菩薩摩訶薩眾如應說法。或為二地、或為三地、或為四地、或為五地、或為六地、或為七地、或為八地、或為九地、或為十地諸大菩薩摩訶薩眾、或為一生補處當得成就阿耨多羅三藐三菩提者，各各如應說法要，使令增進住不退轉，乃至普令圓滿安住大涅盤界。<p>爾時妙吉祥菩薩現如是等種種神變，隨所經歷諸佛剎土，一切眾生見是相者，皆悉發於阿耨多羅三藐三菩提心，五百苾芻得諸漏盡心善解脫，八千菩薩得無生法忍，十千天子遠離塵垢得法眼淨。即時所得利益諸菩薩等，異口同音說伽陀曰：「見是神通變化事，一切具足未曾有；妙吉祥尊境界中，一切眾生得利益。」<p>爾時十方諸佛剎中已來集會諸菩薩眾，各各以神通力見如是等大希有事，俱白世尊釋迦牟尼佛言：「今此三千大千世界光明普照及希有事，是何神力所變化故？願佛世尊為我等說。」<p>佛告諸菩薩摩訶薩言：「善男子！汝等當知，有菩薩大士名妙吉祥，住不退轉、已得灌頂，從東方來欲入此會，是彼神通現斯瑞應。又善男子！若人得聞彼妙吉祥名字者，皆悉住於不退轉心，況復得見甚為難事。」<p>是時世尊釋迦牟尼佛為諸菩薩摩訶薩作是說時，彼妙吉祥菩薩即以神通來入佛會，到佛會已頭面著地禮世尊足，前前白佛：「世尊釋迦牟尼佛！少病少惱、輕利調適得快樂不？我從東方大寶世界寶幢佛剎來此會中，禮近世尊聽說正法。」<p>爾時普華幢天子在大會中，從座而起前白佛言：「世尊！諸菩薩摩訶薩當修何法，即得成就如妙吉祥神通事業最勝甚深辯才智慧？」<p>佛告普華幢天子言：「若菩薩摩訶薩樂欲成就如是神通勝事業者，應當具足四種法門。何等為四？一者、於甚深法隨喜聽受。二者、廣為他人說甚深法。三者、隨所聞法請問其義。四者、聞已信解如理修行。是為四種。復有四法，應當具足。何等為四？一者、於佛如來所說經法總持決定。二者、於諸經法愛樂修習。三者、於諸經法記念不忘。四者、於諸經法廣說流通。是為四種。復有四法，應當具足。何等為四？一者、於正法門諦實聽受。二者、於說法師生尊重想。三者、於持法人恭敬承事不生懈退。四者、於說法師常所稱讚長時無倦。是為四種。復有四法，應當具足。何等為四？所謂：四心常當發起。一者、平等心。二者、柔軟心。三者、無懈心。四者、無毒心。是為四種。若菩薩摩訶薩於如是等四種法門，隨所修習，即得如是神通變化最勝事業，復能成就智慧辯才。」<p>爾時世尊說是四種法門時，五千菩薩得無生法忍，四千天子遠離塵垢得法眼淨。是諸菩薩及天子眾得所利已，咸作是言：「普願眾生皆得安住諸佛境界，於正法門深生信解，所聞正法記念受持，於未來世得大神通如妙吉祥，於諸佛剎變化自在。」<p>爾時普華幢天子白妙吉祥菩薩言：「菩薩從何所來至此佛會？所住佛剎其名何等？化主如來復何名字？」<p>時妙吉祥菩薩告普華幢天子言：「莫作是說：『有所從來』。何以故？天子當知，法界無來亦無所去，復無所行而無所住，一切無著。彼法界性，無所疑惑離諸戲論。天子！若言有來、有去、有所住者，是戲論法。」<p>爾時普華幢天子及諸大眾，聞妙吉祥菩薩說是法已，即時各各歎未曾有，異口同音說伽陀曰：「最上希有妙吉祥！從佛世尊所出生；具足神通諸法門，聞者見者得利益。大士今現此諸相，宣說甚深微妙法；我皆隨喜得見聞，咸於今日獲大利。我等昔聞大名士，今見神通妙色相；菩薩是大法光明，出現一切諸佛法。已能圓滿一切行，慚愧上服所莊嚴；自利利他妙吉祥，最勝功德難思議。菩薩猶如世間父，普攝一切為所歸；開示涅盤方便門，咸令眾生到彼岸。菩薩猶如大師子，一音能破諸外論；正法功德悉已圓，一切染法皆清淨。菩薩猶如世間地，普能出生諸善法；復為最上大醫王，能救眾生諸病苦。菩薩如月大清涼，令諸熱惱皆清淨；復如日光大熾盛，廣照一切三摩地。菩薩大利大導師，引示眾生菩提道；常生廣大慈愍心，救度惡趣眾生苦。菩薩常為所依怙，了別一切眾生心；一切智智妙法門，普施眾生令解脫。」<p>爾時世尊告普華幢天子及諸大眾言：「如是如是。如汝所言，妙吉祥菩薩有是功德。」
。
<juan>佛說大乘不思議神通境界經卷中<p>西天譯經三藏朝奉大夫試光祿卿傳法大師賜紫臣施護奉<#sp>詔譯<p>爾時普華幢天子復白佛言：「世尊！今此妙吉祥菩薩摩訶薩發菩提心為久近耶？」<p>佛言：「天子！此妙吉祥菩薩過於無量無邊殑伽沙數劫已發菩提心。天子！我今為汝及諸大眾，略說其一。」<p>是時普華幢天子白佛言：「世尊！願為我等一切眾會，如理宣說。」<p>佛言：「天子！過去度如微塵數劫，爾時此娑婆世界有佛，名普觀清淨音王如來、應供、正等正覺，出現於世。彼佛法中有一苾芻名清淨音，於彼法中出家修道得五神通。時彼苾芻於四萬二千歲中，以種種香、華、燈、塗及眾妙具，供養彼佛，種是善根，發於阿耨多羅三藐三菩提心。天子！於汝意云何，彼時清淨音苾芻豈異人乎？即今妙吉祥菩薩摩訶薩是。汝等當知，此妙吉祥菩薩已於無量無邊殑伽沙數佛世尊所發菩提心，已度殑伽沙數眾生，令住須陀洹、斯陀含、阿那含、阿羅漢果；已度殑伽沙數眾生，令住緣覺果；已度殑伽沙數眾生，令住初地，乃至已度殑伽沙數眾生，令住十地。妙吉祥菩薩如是廣大種諸善根成就善法。<p>「復次天子！假使有人滿三千大千世界七寶布施如來，是人所獲功德其數甚多；若復有人聞此妙吉祥菩薩名字，恭敬受持乃至隨喜稱念者，當知是人福多於彼。又復天子！若三千大千世界所有眾生，一一皆得須陀洹乃至阿羅漢果，是人得福甚多；若復有人聞此妙吉祥菩薩名字能受持者，福多於彼；又若三千大千世界所有眾生，一一皆悉得緣覺果，是人得福甚多；若復有人聞此妙吉祥菩薩名字能受持者，福多於彼。何以故？若有人稱讚受持諸佛名字，若復有人稱讚受持妙吉祥菩薩名字，如是二人所獲功德等無有異。」<p>爾時普華幢天子聞佛世尊作是說已，即與四萬天子，合掌恭敬作如是言：「善哉妙吉祥菩薩！甚善甚善！我等志誠歸命頂禮。」彼諸天子發是言時，其聲普遍三千大千世界皆悉遙聞。<p>爾時尊者大目乾連聞是聲已，來詣佛所前白佛言：「世尊！今此三千大千世界，皆得普聞讚歎音聲。是何神力現此希有不思議事？」<p>佛告大目乾連言：「汝今當知，是妙吉祥菩薩摩訶薩——已住不退轉，被大鎧甲最勝大士——在此會中，諸天子等稱讚彼名，是故音聲普聞三千大千世界。大目乾連！若有人隨其方處，稱讚受持此妙吉祥菩薩名字者，即時三千大千世界普皆震動。」<p>是時尊者大目乾連復白佛言：「希有世尊！此菩薩摩訶薩成就如是不思議事，被大鎧甲勇猛精進，成熟有情具諸佛法。世尊！若人以少善根，不能如是圓滿具足大菩薩法。」<p>爾時世尊為大目乾連說是法時，忽然出現大寶蓮華，遍滿娑婆世界，一一蓮華大如車輪，其華各有種種色香，諸妙寶網以為莊嚴，於其華中有一蓮華而最出現，高顯妙好，一切眾會皆悉覩見。<p>爾時尊者阿難見其蓮華殊妙莊嚴忽然出現，即白佛言：「世尊！云何此會先有是相？」<p>佛言：「阿難！汝今當觀，不久即有六萬菩薩摩訶薩眾，從普遍光明世界吉祥德王佛剎中而來此會，各各處其寶蓮華上結加趺坐。彼一蓮華最高顯者，當有菩薩名遍照藏，處其華上加趺而坐。是諸菩薩欲現空中故，先示此寶蓮華相。」<p>爾時會中諸菩薩等一切大眾，咸共稱讚得未曾有，各各合掌向空頂禮。是時於虛空中有梵王、帝釋，執寶蓮華，圍遶遍照藏菩薩摩訶薩。而此菩薩與諸大士，即時各各踊身虛空高七多羅樹，一切眾會皆悉覩見。時諸菩薩於其空中雨眾寶華，種種色香殊妙第一，以供養佛。華供養已，於虛空中出如是聲：「世尊！吉祥德王如來、應供、正等正覺，問訊世尊釋迦牟尼如來！少病少惱、輕利調適得大快樂、氣力安不？吉祥德王如來如是置問：『今遍照藏菩薩摩訶薩等六萬菩薩同來至此，禮近世尊！隨喜聽受不思議境界正法。』」爾時空中出是聲已，遍照藏菩薩摩訶薩及諸菩薩，即時各各從空而下，頭面著地禮佛足已，住立佛前。<p>爾時世尊知是事已，故復問言：「遍照藏菩薩摩訶薩等諸善男子！汝等今者何故至此？」<p>遍照藏菩薩白佛言：「世尊！我等於普遍光明世界吉祥德王佛剎中，聞此娑婆世界世尊釋迦牟尼如來與諸菩薩大士而共集會，宣說不思議境界正法。我等欲見世尊及聞正法，以是因緣故來至此。」<p>爾時尊者大迦葉在大會中前白佛言：「世尊！普遍光明世界吉祥德王佛剎，去此佛剎而不遠耶？何故此諸大士於少時間速能至此？」<p>遍照藏菩薩謂大迦葉言：「尊者！汝若以自神通定力往彼世界，至壽量盡亦未能到。是故當知，彼佛世界如是遠近。」<p>爾時佛告大迦葉言：「去此世界，度如六十殑伽沙數佛剎，即到普遍光明世界，此諸菩薩以其最勝大神通力，速能至此。」<p>是時尊者大迦葉白佛言：「世尊！我今樂欲往彼世界。」<p>遍照藏菩薩即問尊者大迦葉言：「尊者云何於來去想有所動轉？迦葉！汝於何法見有來去？汝謂色法有來去耶？受、想、行、識有來去耶？」<p>大迦葉答言：「善男子！色無來去，受、想、行、識亦無來去。於定心中示來去相，若住定心即諸色不見，色無見故即不能得彼來去相。善男子！若住定心即得勝義法門。<p>「復次善男子！汝諸菩薩來此久耶？」<p>遍照藏答言：「我來久近，如汝尊者所得漏盡證心解脫。」<p>大迦葉言：「希有大士！得大神通。」<p>遍照藏言：「即汝尊者得心解脫亦云何久？」<p>大迦葉言：「解脫已久。」<p>遍照藏言：「如汝尊者得心解脫，當以何義說名為心？」<p>大迦葉言：「汝善男子！亦云何說？」<p>遍照藏言：「心有所縛，何名解脫？」<p>大迦葉言：「若如是者，汝善男子！有縛於心不名解脫，亦復不名解脫知見。」<p>遍照藏言：「尊者大迦葉！心本無縛，其何解脫？」<p>大迦葉言：「若於無縛如實了知，是即解脫。」<p>遍照藏言：「尊者大迦葉！為用何心而了知耶？過去耶、未來耶、現在耶？若過去心，彼已滅盡；若未來心，當亦未至；若現在心，今即無住。離此三世，復以何心而了知耶？」<p>大迦葉言：「善男子！心法滅處非彼心分。」<p>遍照藏言：「尊者大迦葉！即此心滅處而可了知耶？」<p>大迦葉言：「若心滅處即不能知。」<p>遍照藏言：「彼一切法皆如心滅，是故不能有所了知。」<p>大迦葉言：「汝善男子！得大辯才隨問能答。我今不能有是辯才。」<p>遍照藏言：「尊者大迦葉！於汝意云何？所有辯才，若見若聞，為有得耶？」<p>大迦葉言：「無得無聞。何以故？緣生性故。」<p>遍照藏言：「豈非一切法皆同如是耶？」<p>大迦葉言：「善男子！諸法亦如是！」<p>遍照藏言：「尊者大迦葉！於汝意云何？若見若聞，於其辯才能無斷耶？」<p>大迦葉言：「不壞亦不斷。」<p>遍照藏言：「尊者大迦葉！如是如是！菩薩辯才隨有所問而不斷壞。迦葉當知，諸菩薩摩訶薩縱經劫數隨問能答，所有辯才亦不斷壞。」<p>爾時遍照藏菩薩及尊者大迦葉說是法時，五十萬眾生皆發阿耨多羅三藐三菩提心，二百菩薩得無生法忍。<p>爾時尊者大迦葉白佛言：「世尊！勸請世尊為妙吉祥菩薩及大會眾如應說法，使其長夜得大利樂，而能決定證諸法性！」<p>爾時有菩薩名曰辯積，在大會中，從座而起白妙吉祥菩薩言：「妙吉祥！云何尊者大迦葉於法精進能善宣說？」<p>妙吉祥言：「此大迦葉！於聲聞法中已得無畏。」<p>辯積菩薩言：「此大迦葉！云何不住大乘法中？」<p>妙吉祥言：「善男子！此大迦葉！亦非不能住大乘法，為於聲聞法中得解脫故。」<p>辯積菩薩言：「妙吉祥！云何名為聲聞法？」<p>妙吉祥言：「世尊釋迦牟尼如來！於此娑婆世界為諸眾生說三乘法。何等為三？所謂聲聞乘、緣覺乘、大乘，是名三乘。何以故？有諸眾生，起劣精進而求解脫故，佛方便開示三乘。」<p>辯積菩薩言：「妙吉祥！云何如來廣說無量空解脫門、無相解脫門、無願解脫門？」<p>妙吉祥言：「善男子！如來以善方便，宣說無量空、無相、無願解脫法門，令諸眾生如理修行。」<p>爾時妙吉祥菩薩為辯積菩薩說是法時，會中所有天、龍、夜叉、乾闥婆等，即時各各合掌恭敬，異口同音說伽陀曰：「所有一切供養具，寶衣寶器眾莊嚴；妙吉祥尊所嚴身，我今稱讚功德聚。」<p>爾時普華幢天子復白佛言：「世尊！此妙吉祥菩薩摩訶薩，最初於何佛世尊所發菩提心？」<p>佛告普華幢天子言：「汝今當知，過去度如殑伽沙數劫前，彼時有世界名金焰光明，有佛出世，號無垢日焰光明如來、應供、正等正覺、明行足、善逝、世間解、無上士、調御丈夫、天人師、佛、世尊，十號具足。天子！彼佛壽量九百九十萬俱胝那庾多數，為諸眾生說三乘法，所謂：聲聞乘、緣覺乘、菩薩乘。時彼如來初會說法，有八百四十萬俱胝那庾多眾生，住聲聞乘得阿羅漢，諸漏已盡捨諸重擔得大善利，諸有結縛皆悉已盡，正智無礙心善解脫；第二會說法時，有七十萬俱胝那庾多苾芻得阿羅漢；第三會說法時，有六百五十萬俱胝那庾多苾芻得阿羅漢。彼佛法中，二分苾芻、苾芻尼、優婆塞、優婆夷眾；二分菩薩摩訶薩眾。彼諸菩薩一切皆是不退轉者，皆悉證得無生法忍，普入無邊三摩地門，圓滿善法，復得無邊陀羅尼門，如來為說不退轉法輪，況復彼諸初發大乘心者，其數無量，是中亦有無量眾生住緣覺者。<p>「天子！彼無垢日焰光明如來，以其無量無數相應行法，普攝眾生。時彼金焰光明世界，多以黃金而用莊嚴，諸有樓閣殿堂眾寶為柱，一切樹林皆寶嚴飾，於其樹間出妙音聲，稱讚甚深不思議法。所謂：空聲、無相聲、無願聲；無性聲、無著聲；無生聲、無起聲，出如是等讚諸法聲。其所出聲，一切眾生聞者愛樂。彼佛滅後，正法住世滿一千歲。<p>「天子！時彼金焰光明世界中，有轉輪王名最勝辯才，為四洲主。是時彼王於無垢日焰光明佛剎中，以其飲食、衣服、臥具、幢幡、寶蓋諸妙供具，供養彼佛及其佛剎所有一切聲聞、緣覺、大菩薩眾。如是供養滿一俱胝歲，於彼佛所深種善根。彼轉輪王種是善根時，即有八萬四千眾生，及王宮中有三百二十萬后妃眷屬，同發阿耨多羅三藐三菩提心。<p>「天子！彼最勝辯才轉輪聖王有其千子，先於聲聞法中發生信解，後復發於阿耨多羅三藐三菩提心，證得無生法忍。爾時彼王有女名曰大慧，具大辯才甚深信解。是時大慧與七千二百宮女眷屬恭敬圍繞，詣彼無垢日焰光明佛所。到佛所已，與諸眷屬頭面著地，禮彼佛足。時大慧女以善根故，即發阿耨多羅三藐三菩提心。既發心已前白佛言：『世尊！我欲趣求阿耨多羅三藐三菩提果，然我今者不能以此女人色相而取證彼阿耨多羅三藐三菩提。唯願世尊為我開示，有何法門如理修行，令我當得轉女人身成男子相，速能取證阿耨多羅三藐三菩提果？』<p>「爾時無垢日焰光明如來即告大慧女言：『汝善女人！當有一法，能具足者，即得轉女人身成男子相。何等為一？所謂發起大菩提心、無等等心、一切三界最勝上心，乃至一切聲聞緣覺起隨順心。復有一法，若具足者，即得轉女人身成男子相。何等為一？所謂於諸如來，常所作意而不遠離，聽受正法無所厭倦。大慧！復有十法，若具足者，即得轉女人身成男子相。何等為十？所謂十善業道應當圓滿，即得慈行成就；又復長時受學無懈、聽法無懈、親近法師亦復無懈，若能圓滿如是等法，即得轉女人身成男子相。』<p>「爾時彼佛說是法時，其大慧女即於同來諸眷屬前轉彼女身得成男子。即時大慧童子合掌恭敬前白佛言：『世尊！我今已轉女身，於佛法中樂欲出家，持苾芻戒，願佛攝受。』爾時彼佛即告大慧童子言：『善來苾芻！』是時大慧於剎那間鬚髮自落、袈裟被身，成苾芻相，威儀庠序如百臘者，即於會中證得無生法忍。是時彼王所有諸子知是事已，生希有心，來入佛會皆求出家。佛即攝受，各各如應為說法要。<p>「爾時大慧苾芻告諸王子言：『我於今者得最上利，永不復起聲聞之見，決定趣求阿耨多羅三藐三菩提果，修大悲行利益眾生。汝等有發聲聞心者，亦應如我發趣最上大菩提心，當於正中正道起修行想。』時大慧苾芻為諸王子如應說法，皆得不退轉於阿耨多羅三藐三菩提。」<p>爾時世尊釋迦牟尼佛告普華幢天子言：「彼無垢日焰光明佛剎中，最勝辯才轉輪聖王大慧童女者，豈異人乎？即今妙吉祥菩薩摩訶薩是！彼王所有千童子眾，今已成就阿耨多羅三藐三菩提果，現住說法教化眾生，即千佛是。所謂：<p>「東方：超過行如來、無邊光明如來、普光如來、吉祥主如來、實相如來、寶上如來、寶明如來、寶幢如來、寶照明如來。<p>「南方：最極高如來、大光明如來、無量壽如來、無量聲如來、大名稱如來、無邊名稱如來、寶光如來、清淨無邊壽如來、月相如來、月光如來。<p>「西方：無垢明如來、清淨光如來、日明如來、無邊寶最上如來、梵高如來、金色光明如來、梵自在王如來、龍自在王如來、一切寶華自在王如來、娑羅樹王如來。<p>「北方：堅固勇猛如來、離塵如來、吉祥藏光如來、無量香光如來、師子音王如來、大勢力精進出生如來、妙高步如來、大寶聚如來、不退轉輪如來、寶句義吉祥如來、普遍大日如來、勝得如來。<p>「如是等諸佛如來，種種名字，現在十方世界說法教化眾生。」<p>佛告普華幢天子言：「如汝所問，此妙吉祥菩薩摩訶薩於彼金焰光明世界無垢日焰光明佛所，最初發於阿耨多羅三藐三菩提心。」
。
<juan>佛說大乘不思議神通境界經卷下<p>西天譯經三藏朝奉大夫試光祿卿傳法大師賜紫臣施護奉<#sp>詔譯<p>佛告天子：「此妙吉祥菩薩從是已後，復於七十二殑伽沙數佛世尊所發菩提心。最初有佛，名尸隣捺囉王如來、應供、正等正覺，出現世間，於彼佛所發菩提心；其後有佛，名寶光行吉祥，出現世間；其後有佛，名蓮華上變化吉祥，出現世間；其後有佛，名清淨寶吉祥，出現世間；其後有佛，名無邊寶吉祥，出現世間；其後有佛，名大寶吉祥，出現世間；其後有佛，名虛空燈，出現世間；其後有佛，名大法王，出現世間；其後有佛，名眾寶聚持妙色相，出現世間；其後有佛，名能仁主，出現世間；其後有佛，名功德光明莊嚴吉祥，出現世間；其後有佛，名大光吉祥，出現世間；其後有佛，名無量光廣大莊嚴，出現世間；其後有佛，名作變化雲千音聲王，出現世間；其後有佛，名最上日光吉祥，出現世間；其後有佛，名最上意，出現世間；其後有佛，名多種光明吉祥王，出現世間。如是等七十二殑伽沙數佛世尊所發菩提心已，復於九十一劫中值遇諸佛發菩提心；又復於火頂如來、眾尊如來、作莊嚴如來、飲光如來，是諸如來所，皆發菩提心種諸善根。<p>「天子！此妙吉祥菩薩，能於如是無量無數佛世尊所發菩提心，廣大方便種諸善根已，乃至最後於我現在如來、應供、正等正覺所，以神通變化作諸佛事。」<p>爾時普華幢天子前白佛言：「世尊！一切眾生欲種善根，若能於此廣大正法發信解心，聽受讀誦、記念思惟、為人演說，當知是人，善得人身、善見諸佛、善聞正法。於其世間有所利益不空受食。世尊！而諸眾生云何當能於此正法發生信解？」<p>佛告普華幢天子言：「汝今宜應以如是事問妙吉祥菩薩，彼當為汝如理宣說。」<p>是時普華幢天子即白妙吉祥菩薩言：「云何當得一切眾生於此正法能生信解？」<p>妙吉祥菩薩言：「天子！無有法可生信解，彼一切法自性空故、無所生故；若法自性空無所生，當復於何而生信解？」<p>普華幢天子復白妙吉祥菩薩言：「願為我等略說菩薩行法？」<p>妙吉祥言：「天子當知，無行是菩薩行。又復一切法是菩薩行。」<p>普華幢天子言：「云何一切法是菩薩行？」<p>妙吉祥菩薩言：「天子當知，所言一切法者，謂：四念處、八正道、五根、五力、七覺支。略說此等為菩薩行，若廣說者其數無量。諸菩薩摩訶薩若得此法，是即名為真菩薩行。」<p>普華幢天子白妙吉祥菩薩言：「云何名為四念處？」<p>妙吉祥言：「天子！若菩薩觀身如虛空，不得身相，住平等法，如是名為身中身念處；若菩薩觀諸受法，內外中間俱不可得，皆悉空故，如是名為觀受念處；若菩薩如實觀心，於其名中無色可見，即不可得所觀心相，如是名為心中心念處；若菩薩如實了知彼一切法，若善不善自性皆空，如是名為法中法念處。天子！此等名為四念處法。」<p>復次普華幢天子白妙吉祥菩薩言：「云何名為八正道法？」<p>妙吉祥菩薩言：「若菩薩觀一切法，非境界相，無二無分別，無少法可取，是名正見；若菩薩觀一切法，離諸分別及諸疑惑，與無所觀正行相應，是名正思惟；若菩薩觀一切法自性真實，非有邊非無邊、皆悉平等，如實宣說，是名正語；若菩薩觀一切法，離所作性而不可得，若如所作若非所作，皆悉平等，住如實義，是名正業；若菩薩知一切法本不相續，即於諸法無瞋無喜亦無所著，安住真實平等法中，是名正命；若菩薩了一切法，無諸起作離種種相，於精進行如實相應，是名正精進；若菩薩於一切法不起諸念，了知諸業自性清淨，住無所念，是名正念；若菩薩入一切法自性平等，於所緣相皆悉遠離，畢竟觀察了不可得，是名正定。天子！此等名為八正道法。」<p>復次普華幢天子白妙吉祥菩薩言：「云何名為五根？」<p>妙吉祥言：「若菩薩了一切法本無所生，自性真實無進無退，平等法中如實信解，是名信根；若菩薩於一切法心無愛樂，離遠近想住真實性，是名精進根；若菩薩於一切法非所作意，以所緣相離種種性，由性離故諸念不生，是名念根；若菩薩於一切法，無所念無所得，正定相應，是名定根；若菩薩於一切法，離所生相及不生相，諦觀諸法自性皆空，是名慧根。天子！此等名為五根。」<p>復次普華幢天子白妙吉祥菩薩言：「云何名為五力？」<p>妙吉祥言：「若菩薩於一切法不起種種虛妄分別，是名信力；若菩薩於一切法而能請問如實勝義，名精進力；若菩薩於一切法離諸失念，正念相應，是名念力；若菩薩於出世法心無懈倦，是名定力；若菩薩於諸業報淨信不壞，是名慧力。天子！此等名為五力。」<p>復次普華幢天子白妙吉祥菩薩言：「云何名為七覺支？」<p>妙吉祥言：「若菩薩了一切行本無所生，於喜樂法觀真實性，是名喜覺支；若菩薩於一切法無愛著心，於所緣相觀不可得，是名輕安覺支；若菩薩見一切法自性無念無所作意，是名念覺支；若菩薩若一切法求種種相了不可得，記諸善法如實出生，是名擇法覺支；若菩薩觀三界性不取三界相，是名精進覺支；若菩薩觀心無所得，即於一切法亦無所覺了，是名定覺支；若菩薩知一切法本無所依即無所住，復無所生亦無所覺，是故一切法無所觀不可得，住平等捨，是名捨覺支。天子！此等名為七覺支法。<p>「如是略說，四念處、八正道、五根、五力、七覺支法。此諸法門，若菩薩所修為菩薩行；聲聞所修為聲聞行，假使若有淨行諸婆羅門能修習者，即得解諸怨結除滅棘刺息諸煩惱，遠離病苦不生怖畏，順向佛道住佛種姓；若諸沙門多聞佛子修此法者，即得超越輪迴到於彼岸，離諸塵垢得無相身，去除重擔到無畏處獲大快樂；若諸菩薩於此法門，如實觀想如理修行得具足已，是諸菩薩於天上人間，應受廣大信施供養。<p>「天子！是故諸菩薩於其世間、隨諸方處不空受食有大利益。又復若欲出度輪迴，破諸魔眾摧伏外道，吹大法螺擊大法鼓，轉大法輪立大法幢，解脫眾苦得大涅槃，當於如是勝妙法門如理修行。天子！如前所問菩薩行者，此一切法是菩薩行」。<p>爾時妙吉祥菩薩摩訶薩為普華幢天子說是法時，會中有三萬二千天子，聞已信解住法平等，即時雨天曼陀羅華、摩訶曼陀羅花及眾妙花，住虛空中，供養世尊及妙吉祥菩薩。花供養已，作如是言：「我等今者於佛法中，暫得聞此菩薩行法，尚獲如是最勝利益，況復有人於此正法能一心聽，生淨信解如理修行，當知是人順向佛道，如妙吉祥神通具足。」<p>爾時普華幢天子復白佛言：「世尊！今此正法於後末世欲使廣大宣通流布，唯願世尊！以威神力加持護念。」<p>佛告普華幢天子言：「如是如是。諸佛如來而自知時。」<p>爾時世尊普遍觀察諸眾會已，作如是言：「諸善男子！汝等眾中，誰當能於無數百千俱胝那庾多劫，持佛菩提護助正法？」<p>爾時會中有三十二俱胝大菩薩眾，異口同音俱白佛言：「世尊！我等於佛住世及涅槃後，以佛神力而能持佛菩提護助正法。」<p>復次會中有梵天子名勝思惟，從座而起，前白佛言：「世尊！諸菩薩摩訶薩於何福蘊修習具足，當能於此甚深正法，受持讀誦為人演說廣大流布？」<p>佛告勝思惟梵天子言：「若菩薩摩訶薩，於佛如來所有十力，修習具足勇猛堅固，證得無生法忍者，當知是人即能持佛菩提護助正法。」<p>爾時勝思惟梵天子復白佛言：「世尊！如我解佛所說義，今此不思議境界正法，若有人聞不能發生清淨信解者，我知是人非為大士，於正法門而不相應，是故世尊不為授記。」<p>佛言：「梵天子！如汝所說，如是如是。」<p>爾時慈氏菩薩摩訶薩從他方界還來佛會，與妙吉祥菩薩摩訶薩俱白佛言：「世尊！今此正法，於後五百歲中，唯願世尊以威神力加持護念，使令正法廣大流布，於其世間利益安樂一切眾生，而諸魔眾欲生破壞不得其便。」<p>爾時世尊當欲加持護念此正法故，於其左右重復觀察一切眾會，即時十方如殑伽沙數所有佛剎六種震動，而彼十方如殑伽沙數現住說法諸佛世尊知是事已，亦各以其神力加持護念此正法門。<p>爾時帝釋天主前白佛言：「希有世尊！今此甚深不可思議境界正法，諸佛如來神通威力所加持故。世尊！於後末世城邑聚落所在方處，若有善男子廣為他人說此正法者，我當與諸眷屬往詣彼法師所，密加護之，使其精進，處師子座勇猛無畏，不令諸魔伺得其便。我今復以祕密大明當為作護。」即說大明曰：<p>「怛❥（切身）他（引）（一句）<#sp>嗢契（二）<#sp>目契（三）<#sp>蘇目契（四）<#sp>鉢囉（二合）摩哩那（二合）你（五）<#sp>畔惹（仁左切，下同）你（六）<#sp>三畔惹你（七）<#sp>嚩哩沙（二合）砌（引）那你（八）<#sp>昧怛囉（二合）嚩帝末沒提（二合、引）（九）<p>「世尊！若諸方處有說法師，我當於其左右，密誦此明、結金剛持印而為加護，使得正法廣大流通。」<p>爾時三十三天中有一天子名虞鉢迦，生天未久，來此佛會處虛空中，得聞正法見希有事，即時雨天曼陀羅華、摩訶曼陀羅花等種種妙花，及諸廣大殊妙珍寶，供養世尊并妙吉祥菩薩及所說法。作如是等諸供養已，從空而下繞佛三匝，頭面著地禮世尊足，持真珠鬘五百肘量，其鬘復以一切妙寶而為莊嚴，奉上世尊，作如是言：「希有世尊！今此廣大甚深正法，於後末世能與眾生多所饒益，若有善男子等於城邑聚落及諸方處受持此法者，當知是人從佛所生，持佛菩提轉大法輪。」<p>爾時佛告虞鉢迦天子言：「如汝所說，如是如是。若後末世有善男子，能於城邑聚落及諸方處持此法者，我說是人從佛所生，持佛菩提轉大法輪。」<p>爾時世尊告妙吉祥菩薩摩訶薩言：「汝當受持此不思議境界正法。」又復告言：「汝當受持此不思議境界正法，於後末世廣大流布不令斷絕，使諸眾生得大利樂。」<p>妙吉祥菩薩白佛言：「世尊！如佛教旨我當奉持，如佛教旨我當奉持。若佛住世及涅槃後，正法所住五百歲中，乃至最後法欲滅時，以佛如來所加持力，我當護助宣通流布。若有善男子等為人演說此正法時，我當往彼人所，隱我身相而不出現，聽受彼人所說正法，如是隨喜展轉稱讚。」<p>爾時世尊告尊者阿難言：「汝當受持此正法門，廣大為人宣布演說。阿難！若諸眾生受持讀誦此正法門一四句偈者，當知是人決定成就阿耨多羅三藐三菩提果，常為諸佛共所觀察。阿難！正使有人以十方一切諸佛剎土滿中珍寶，供養諸佛所獲福蘊，不如有人於此正法發生淨信聽受讀誦，而此福蘊無量無邊。」<p>爾時尊者阿難白佛言：「世尊！此經何名？我當云何奉持？」<p>佛告阿難：「是經名為『不思議境界正法』，亦名『普華幢天子所問』；亦名『妙吉祥菩薩遊戲神通』；亦名『如來祕密法印』；亦名『不退轉法門』，如是受持。」<p>佛說此經已，妙吉祥等諸大菩薩及普華幢天子，乃至世間天、人、阿修羅、乾闥婆等一切大眾，聞佛所說，皆大歡喜，信受奉行。