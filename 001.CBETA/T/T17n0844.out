<juan>佛說大方廣未曾有經善巧方便品<p>西天譯經三藏朝奉大夫試鴻臚卿傳法大師臣施護奉<#sp>詔譯<p>爾時，有菩薩摩訶薩，其名大意，於眾會中即從座起，嚴整衣服，合掌恭敬頂禮佛足，前白佛言：「世尊！諸修菩薩行者，於五欲境作何方便取而不著，雖復常行無所障礙？」<p>爾時，佛告大意菩薩言：「善哉，善哉！大意！汝名最上見最上義，能於眾中問如是事。諸修菩薩行者，未來世中於諸佛所深種善根，如是名為善巧方便，即得諸佛共所建立。」<p>是時，大意菩薩復白佛言：「世尊！諸修菩薩行者，未來世中云何於諸佛所深種善根？唯願世尊利樂一切眾生，廣為宣說。」<p>佛言：「善男子！汝今諦聽，當為汝說。若有人行少分施，能起增上，廣為一切眾生，最勝善心所獲功德，迴向一切眾生，如是善利無有窮盡；譬如天雨降霔大海，一一水滴數不可知，相續流注無有窮盡。行布施者，善巧迴向一切眾生，所有功德亦復如是，資諸善法展轉增勝，亦復無盡，乃至成佛眾善圓滿。<p>「復次，大意！若復有人見有曼拏羅處施以一香，作是施時當起是意：『普願一切眾生得最上戒香，具足一切樂具，皆得如意。』<p>「若施一華，普願一切眾生當於天上人間，平等受大供養。<p>「若施一燈，普願一切眾生開諸盲目，消除暝暗，得大明照如日月光。<p>「若施塗香而用塗飾，普願一切眾生當得真金色相、天香塗飾。<p>「若施衣服，普願一切眾生慚愧具足，離諸過失。<p>「若施摶食，普願一切眾生得天甘露定，復得最上法甘露味，快樂具足。<p>「若施鈴鐸，普願一切眾生皆得最上清妙梵音，聞者適悅。<p>「若施傘蓋，普願一切眾生離風雨難，得大清涼普覆一切。<p>「若施幢幡，普願一切眾生身如朗月，清淨潔白光明普照，盡諸世間人所愛樂。<p>「若施寶拂，普願一切眾生離諸塵垢，身得清淨有大名稱，最上吉祥所應具足。<p>「若施諸莊嚴具，普願一切眾生當得一切佛功德寶，聖莊嚴具。<p>「若施歌樂，普願一切眾生得勝耳根，常聞諸佛妙好音聲。<p>「若施船舫、騎乘，普願一切眾生得最上乘。<p>「又復，隨諸眾生有所愛樂而悉施與，得童子相柔軟妙好，受天快樂，諸所施作適悅自在。<p>「若施旃檀香，普願一切眾生得三十二大丈夫相，具足莊嚴乃至無見頂相，常出妙香。<p>「若施座具，普願一切眾生受天富樂，一一當處最上、最勝大金剛座。<p>「若施臥具，普願一切眾生當得最上歡喜適悅。<p>「若施僧坊舍宇，普願一切眾生住天悅意妙寶樓閣，四種神足悉得圓具。<p>「若施空地，普願一切眾生當得安住勝妙十地，速至最上圓滿佛地。<p>「若施眷屬，普願一切眾生當得世間天、人、阿修羅等常所侍衛，堅固不壞最上最勝，諸所施作而無等比。<p>「若施醫藥，普願一切眾生離諸病苦，如大藥樹，當得金剛不破壞身，一切莊嚴，常得最上適悅快樂。<p>「若施明鏡，普願一切眾生如月光明普照一切。<p>「若施瓶器，普願一切眾生得大賢瓶，灌注法水普潤一切。<p>「若施園林樹木，普願一切眾生身如劫樹。<p>「若施酥酪，普願一切眾生得最上樂味。<p>「若施甘美等物，普願一切眾生得最上、可愛輕安樂味。<p>「又復，諸修菩薩行者，若見一切男、女、奴婢當起是意：『普願一切眾生悉當遠離恩愛纏縛、憂惱等苦，一一皆獲自在快樂。』<p>「若見苦境，當起是意：『普願一切眾生得離諸苦，解脫自在與諸佛等。』<p>「若於一切眾生作父母、師長、阿闍梨想，恭敬、尊重，於當生中天上人間——若沙門、婆羅門等諸所生處——諸根調伏，離一切苦。<p>「若處五欲樂時，當起是意：『普願一切眾生如所樂欲悉得如意，一切皆具菩薩勝行。』<p>「若澡沐時，當起是意：『普願一切眾生離諸塵垢，清淨無染與諸佛等。』<p>「若入園林寺舍及諸方處，當起是意：『普願一切眾生得入最上解脫法門。』<p>「若出一切方處，當起是意：『普願一切眾生出輪迴際，住安樂法。』<p>「若飲食時，當起是意：『普願一切眾生離諸惡趣，斷飲食想。』<p>「若處眷屬中，當起是意：『普願一切眾生遠離鬪諍，互相愛敬為善知識，慈和平等。』<p>「若開戶時，當起是意：『普願一切眾生開解脫門，咸得趣入。』<p>「若閉戶時，普願一切眾生閉惡趣門，不復趣進。<p>「若履道路時，當起是意：『普願一切眾生如理修行，順趣正道。』<p>「若乘船舫、騎乘，當起是意：『普願一切眾生乘最上乘，登正覺道。』<p>「若有所過度時，當起是意：『普願一切眾生出過地獄等苦，不復趣入。』<p>「若有一切常語論時，當起是意：『普願一切眾生正念現前，諸法圓滿。』<p>「若見有人起忿怒時，即生歡喜作如是意：『普願一切眾生當息一切毒害忿怒，遠離魔嬈。』<p>「若有宣說善法語言，當起是意：『普願一切眾生得諸佛智，辯才無礙。』<p>「若處戲笑、歌樂、讚詠，當起是意：『普願一切眾生常大歡喜，受諸富樂，自在適悅。』<p>「若睡眠時，當起是意：『普願一切眾生起最上心，出離無智塵暗淤泥，諸有所作得佛建立，住圓滿智。』<p>「若經行時，當起是意：『普願一切眾生常得履諸聖道。』」<p>爾時，大意菩薩聞說是法，生大歡喜，復白佛言：「善哉，世尊！善說此法，能令一切修菩薩行者所有身、語、意業如善所作，常得諸佛共所攝受，所有惡趣一切眾生得佛救度。<p>「世尊！於後末世修菩薩行者，如佛所說善巧方便應如是行，是即名為修菩薩行。」<p>佛言：「大意！如是，如是。諸修菩薩行者若如是學，即得信心堅固不復退轉，種子具足出生現行。大意當知：此即名為菩薩勝相，復為最上善巧方便。汝等於此正法當勤修習，為人演說。」<p>爾時，大意菩薩摩訶薩聞佛說是法已，歡喜稱讚禮世尊足，退住一面。