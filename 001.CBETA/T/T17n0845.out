<juan>佛說尊那經<p>西天譯經三藏朝散大夫試光祿卿明教大師臣法賢奉<#sp>詔譯<p>如是我聞：<p>一時世尊在憍睒彌國瞿師羅林中，爾時有大尊者名曰尊那，來詣佛所。到已致敬頭面禮足，住立一面而白佛言：「世尊！無盡功德還可得不？唯願世尊為我敷演。」<p>爾時世尊告大尊者尊那言：「善哉善哉！汝能問於如來無盡功德。汝今諦聽，當為汝說。尊那！此無盡功德甚深微妙名稱普聞，若人歸心獲大果報，而此功德乃有七種，名聞普遍甚深廣大。若善男子善女人，發至誠心能具足此法，是人於四威儀中，恒得增長無盡功德，所增功德不可思議不可稱量。何等為七？<p>「尊那！若有善男子善女人，發大信心，布施園林池沼，充四方眾僧經行遊止。尊那！此是第一無盡功德，有大果報得大稱讚，名聞普遍甚深廣大。若善男子善女人能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有善男子善女人，發大信心，於彼林中建立精舍，令眾僧安止。尊那！此是第二無盡功德，有大果報，乃至名聞普遍甚深廣大。若善男子善女人能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有善男子善女人，發大信心，於彼眾僧精舍之內，布施坐臥之具，所謂：床椅、氈褥、衣被種種受用之物。尊那！此是第三無盡功德，有大果報，乃至名聞普遍甚深廣大。若善男子善女人，發至誠心能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有善男子善女人，發大信心，於彼精舍之內能布施財穀供養眾僧。尊那！此是第四無盡功德，有大果報，乃至名聞普遍甚深廣大。若善男子善女人，發至誠心能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有善男子善女人，發大信心，能於往來眾僧常行布施所須之物。尊那！此是第五無盡功德，有大果報，乃至名聞普遍甚深廣大。若善男子善女人，發志誠心能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有善男子善女人，發大信心，於病苦者能行布施，及看病者亦行布施。尊那！此是第六無盡功德，有大果報，乃至名聞普遍甚深廣大。若善男子善女人，發至誠心能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有善男子善女人，發大信心，或見霜雪嚴凝風雨寒冷，而見是已，便能修撰種種飲食、湯藥、臥具、衣物、鞋履等，於眾僧中供給供養。如是眾僧風雨不侵不受寒冷，承是供養得大安樂。尊那！此是第七無盡功德，有大果報，乃至名聞普遍甚深廣大。若善男子善女人，發志誠心能具足此法，是人於四威儀中，恒得增長無盡功德，所增功德不可思議不可稱量。<p>「尊那！如是七種無盡功德法，若有善男子善女人，發至誠心具足此法，所獲無盡功德不可思議不可稱量，功德甚多，名大功德蘊。尊那！譬如五大河恒流其水，所謂：殑伽河、閻母那河、薩囉喻河、愛囉嚩帝河、末呬河。而此河水不可限量，如是河水乃至盛水之器，百數千數百千億數，其水甚多，名為水蘊；無盡功德亦復如是！<p>「尊那！此七種無盡功德法悉皆具足，是善男子善女人，所獲功德不可思議不可稱量，具大名聞及大果報，功德甚多，名為大功德蘊。」<p>爾時大尊者尊那復白佛言：「世尊！此無盡功德，若人具足此法真實不虛，獲大果報具大稱讚，名聞普遍甚深廣大？」<p>佛告大尊者尊那言：「如汝所說，實獲此無盡功德，果報如是！」<p>佛言：「尊那！復有七種無盡功德法，有大果報具大稱讚，名聞普遍甚深廣大。若善男子善女人，發至誠心能具足此法，是人於四威儀中，恒得增長無盡功德，所增功德不可思議不可稱量。何等為七？<p>「尊那！若有淨信善男子善女人，聽聞如來或聞聲聞眾，在彼聚落或在城隍，經行遊止，聞如是已生大歡喜，起大善意發菩提心。尊那！此是第一無盡功德法，有大果報具大稱讚，名聞普遍甚深廣大。若善男子善女人能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有淨信善男子善女人，聽聞如來及聲聞眾，或往聚落或詣城隍，聞如是已生大歡喜，起大善意發菩提心。尊那！此是第二無盡功德法，有大果報，乃至名聞普遍甚深廣大。若淨信善男子善女人能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有淨信善男子善女人，聽聞如來或聲聞眾，在於路次，聞如是已生大歡喜，起大善意發菩提心。尊那！此是第三無盡功德法，有大果報，乃至名聞普遍甚深廣大。若善男子善女人能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有淨信善男子善女人，聽聞如來或聞聲聞眾，到於聚落或到城隍，聞如是已生大歡喜，起大善意發菩提心。尊那！此是第四無盡功德法，有大果報，乃至名聞普遍甚深廣大。若善男子善女人能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有淨信善男子善女人，聽聞如來及聞聲聞眾，或於聚落或在城隍，自往親近禮拜瞻仰，獲瞻仰已生大歡喜，起大善意發菩提心。尊那！此是第五無盡功德法，有大果報，乃至名聞普遍甚深廣大。若善男子善女人能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有淨信善男子善女人，到於佛所或至聲聞所，禮拜瞻仰，聽聞妙法，聞是法已生大歡喜，起大善意發菩提心。尊那！此是第六無盡功德，有大果報，乃至名聞普遍甚深廣大。若善男子善女人能具足此法，是人於四威儀中，恒得增長無盡功德，所增功德不可思議不可稱量。<p>「復次尊那！若有淨信善男子善女人，於如來所或聲聞所，聞是法已，起大善意歸佛法僧，歸三寶已，乃至受於如來清淨戒法。尊那！此是第七無盡功德法，有大果報，乃至名聞普遍甚深廣大。尊那！若善男子善女人，發至誠心能具足此法，是人於四威儀中，恒得增長無盡功德，所增功德不可思議不可稱量。<p>「尊那！如是七種無盡功德法，若有善男子善女人能具足此法，所獲功德不可限量。尊那！此七種無盡功德法，若有善男子善女人，發至誠心能具足此法，所獲無盡功德不可限量。如是功德名聞稱讚及大果報功德甚多，名為大功德蘊。<p>「復次尊那！譬如有五大河恒流其水，所謂：殑伽河、閻母那河、薩囉喻河、愛囉嚩帝河、末呬河。而此河水不可限量，如是河水乃至盛水之器，百數千數百千億數，其水甚多，名為水蘊；無盡功德亦復如是！<p>「尊那！此七種無盡功德法悉皆具足，是善男子善女人，所獲功德不可思議不可稱量，具大名聞及大果報，功德甚多，名為大功德蘊。」<p>爾時世尊而說頌曰：「清淨修禪行，唯修聖跡中；採寶無過海，如河濟有情。河水無邊際，眾流還復源；布施獲多福，如河常流海。」<p>爾時大尊者尊那聞佛說已，歡喜作禮，信受奉行。