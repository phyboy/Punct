<juan>根本說一切有部尼陀那卷第一<p>大唐三藏法師義淨奉<#sp>制譯<p>大門總攝頌曰：初明受近圓，次分亡人物，圓壇并戶鉤，菩薩像五門。<p>別門初總攝頌曰：近圓知日數，界別不入地，界邊五眾居，不截皮生肉。<p>第一子攝頌曰：近圓男女狀，非近圓為師，難等十無師，莫授我七歲。<p>爾時薄伽梵在室羅伐城逝多林給孤獨園。具壽鄔波離來詣佛所，禮雙足已在一面坐，合掌恭敬白佛言：「世尊！若苾芻與他受近圓時，彼若根轉，得名善受不？」佛言：「是受近圓，應可移向苾芻尼處。」<p>「復次世尊！若苾芻與他男子受近圓時，而此男子作女人音聲、女人意樂及形狀法式，此人得名為受近圓不？」佛言：「鄔波離！是受近圓，諸苾芻得越法罪。」<p>「若苾芻尼與他女人受近圓時，而此女人作男子音聲、男子意樂及形狀法式，此人得名受近圓不？」佛言：「是受近圓，諸苾芻尼得越法罪。」<p>「若以不受近圓人為親教師，此人得名受近圓不？」佛言：「是受近圓，諸苾芻得越法罪。」<p>「若人身有難事，自言我有，諸苾芻為受近圓，此人得名受近圓不？」佛言：「不名受近圓，諸苾芻得越法罪。」<p>「若人身無難事，自言我有，諸苾芻為受近圓，此人得名受近圓不？」佛言：「是受近圓，諸苾芻得越法罪。」<p>「若人實有難事，自言我無諸難，苾芻為受近圓，此人得名受近圓不？」佛言：「不名受近圓，諸苾芻無犯。」<p>「若人實無難事，復自言無，諸苾芻為受近圓，此人得名受近圓不？」佛言：「此名善受。」<p>「若苾芻與出家者未受十戒而受近圓，此人得名受近圓不？」佛言：「是受，諸苾芻得越法罪。」<p>「若人受近圓時，親教師不現前，諸苾芻為受近圓，此人得名受近圓不？」佛言：「是受近圓，諸苾芻得越法罪。」<p>「若人受近圓時，作如是語：『莫授我近圓。』諸苾芻為受，此人得名受近圓不？」佛言：「非受近圓，諸苾芻得越法罪。」<p>「如世尊說：『若人年滿七歲能驅烏鳥，應與出家。』者，大德！若有童子年始六歲，於僧食厨能驅烏鳥，此人應與出家不？」佛言：「許滿七歲，此不應與。」「若滿七歲不能驅烏，與出家不？」佛言：「不應，許能驅烏故。」<p>第二子攝頌曰：日數每應知、告白夜須減、六日十八日、說戒不應頻。<p>爾時佛在室羅伐城，有婆羅門居士等至苾芻所問言：「阿離耶！今是何日？」答言：「不知。」諸人告曰：「聖者！外道之類於諸日數及以星曆悉皆善識，仁等亦應知日數星曆。云何不解而為出家？」遂默不答。諸苾芻以緣白佛，佛言：「我今聽諸苾芻知日數星曆。」時諸苾芻悉皆學數星曆及以算法，便生擾亂廢修善業，佛言：「應令一人學數。」雖聞佛教，不知誰當合數？佛言：「應令眾首上座數之。」是時上座忘失其數，使知事人亦不能憶，佛言：「可作泥珠、或作竹籌，滿十五枚，每日移一。」如此作時被風吹亂，佛言：「應取十五枚竹片，可長四五指，一頭穿孔以繩貫之，挂壁要處，每日移一。」時彼舉眾皆共移籌，佛言：「上座及知事者應移。」時有婆羅門居士至苾芻所問言：「聖者！今是何日？」彼便報曰：「仁今可問上座及知事人。」諸人告曰：「仁等亦有計番當直知日人耶？」時諸苾芻默然無答。以緣白佛，佛言：「應可作白普告眾人。」時諸苾芻隨處告白，佛言：「不應隨處作白，然於眾集，在上座前而為秉白：『大眾應知：今是月一日。』」諸俗聞說復云：「仁等豈可不說半月黑白分耶？」答言：「不作。」苾芻白佛，佛言：「當稱黑白月分。應如是說：若於晡後大眾集時，令一苾芻於上座前合掌而立，一心恭敬作如是白：『大德僧伽聽！今是黑月一日，仁等應為造寺施主及護寺天神，并舊住天神各誦經中清淨妙頌。』」時諸苾芻雖復日日告白，不稱造寺施主名字，佛言：「當稱造寺施主名字，亦應稱說明日設食施主名字，令彼施主所願隨意福善彌增。若更有餘施主皆同此說，及餘天眾八部之類，師僧父母皆悉稱名，普及一切眾生，皆令福利增長。」時諸苾芻聞是語已，即皆各說清淨伽他曰：「所為布施者，必獲其義利；若為樂故施，後必得安樂。菩薩之福報，無盡若虛空；施獲如是果，增長無休息。」<p>時有施主，請諸苾芻當設供養，苾芻知已不為宣告施主名及以住處，佛言：「應預宣告施主名字云：『施主某甲，明日當為大眾設食，住在某處！』」復有婆羅門居士，至苾芻處問言：「聖者！今是何日？」答言：「是十五日。」彼復問曰：「時人皆云十四日，如何仁等言十五耶？豈可苾芻不為減夜？」答言：「不作。」時諸苾芻以緣白佛，佛言：「應為減夜。」時諸苾芻頻於半月而為減夜，俗人問言：「聖者！今是何日？」答：「是十四。」彼言：「聖者！時人皆云十五日，如何仁等頻於半月而為減夜？」時諸苾芻以緣白佛，佛言：「汝等不應頻於半月而減其夜。然須計時過月半已應為減夜（謂從正月十六日至二月十五日為一月。從二月十六日至月盡，即是月半，令減一夜為其小月，餘皆倣此，為東西不同故），如是一歲總有六日是十四日，有六日是十五日為長淨事。」時有婆羅門居士來問苾芻曰：「聖者！今是何月？」答言：「今是室羅末拏月（當五月十六日已去至六月十五日）。」彼復問言：「聖者！諸人咸云阿沙荼月（從四月十六日至五月十五日），仁等乃云室羅末拏月，豈可仁等不為閏月耶？」答言：「不為。」人皆共笑。時諸苾芻以緣白佛，佛言：「應為閏月。」時諸苾芻於每年中恒為閏月，俗人來問：「聖者！今是何月？」答言：「是阿沙荼月。」彼復問言：「聖者！諸人咸云：『今是室羅末拏月。』仁等乃云：『是阿沙荼月。』豈可仁等於每年中為閏月耶？」答言：「如是。」同前譏笑。苾芻以緣白佛，佛言：「不應於年年中而作閏月，應至六歲方為閏月（即是五六當三十月。此謂古法，與今不同）。」時有國王，至二年半便為一閏，苾芻不隨，人共嫌恥。佛言：「苾芻應隨王法為其閏月，若星道行參差者，亦應隨其星道而數用之。是故汝等應可識知日月星分與俗同行，令諸外道來求過者不得其便。」<p>「大德！頗有苾芻住處令授學人得說戒不？」佛言：「不得。」<p>第三子攝頌曰：界別不告淨，亦不為羯磨，乘空不持欲，解前方結後。<p>爾時佛在室羅伐城，具壽鄔波離請世尊曰：「住界內人得向界外者告清淨不？」佛言：「不得。」「住界外人得向界內者告清淨不？」佛言：「不得。」「住界內人得為界外者作羯磨不？」佛言：「不得。」「住界外人得為界內者作羯磨不？」佛言：「不得。」「若有乘空持欲去，時成持欲不？」佛言：「不成，應更取欲。」「若不解前界得結後界不？」佛言：「不得，應以白四解前然後方結。」<p>第四子攝頌曰：不入界捨界，樹界有世尊，不越及可越，羯磨者身死。<p>具壽鄔波離請世尊曰：「頗得以界入餘界不？」佛言：「不得。」「有幾種界不相涉入？」佛言：「謂小壇場及現停水處，并苾芻、苾芻尼界，此皆不入。」「若先結界，有幾種捨法？」佛言：「有五：一謂大眾悉皆歸俗，二謂大眾同時轉根，三謂大眾決心捨去，四謂大眾俱時命過，五謂秉白四羯磨解。」「得以一樹為二界標不？」佛言：「各取一邊得為三界標，或為四界標，量知分齊皆得成就。」<p>爾時世尊在迦尸國人間遊行，遇到一處遂便微笑。世尊常法，若微笑時，即於口中，出五種色：青、黃、赤、白及以紅光，或時下照、或復上昇。其光下者，至等活地獄、黑繩地獄、眾合地獄、號叫地獄、大號叫地獄、燒然地獄、大燒然地獄、無間地獄、疱形地獄、連疱地獄、阿吒吒地獄、阿呵呵地獄、阿呼呼地獄、青蓮花地獄、紅蓮花地獄、大紅蓮花地獄。如是等處，若受炎熱皆得清涼，居處寒氷便獲溫暖。彼諸有情各得安樂，皆作是語：「我與汝等，為從此死生餘處耶？」爾時世尊令彼有情生信心故，復現餘相。彼見相已咸作是語：「我等不於此死而生餘處，然我必由希有大人威神力故，令我身心現處安樂。」既生敬信，能滅地獄所有諸苦，於人天處受勝妙身，當為法器得見真理。其光上昇者，從四大王眾天，至三十三天、夜摩天、覩史多天、樂變化天、他化自在天、梵眾天、梵輔天、大梵天、少光天、無量光天、極光淨天、少淨天、無量淨天、遍淨天、無雲天、福生天、廣果天、無煩天、無熱天、善現天、善見天，乃至色究竟天，於此光中演說苦空無常無我等法，并說二伽他曰：「汝當求出離，於佛教勤修，降伏生死軍，如象摧草舍。於此法律中，常為不放逸，能竭煩惱海，當盡苦邊際。」<p>時彼光明遍照三千大千世界已，還至佛所。若佛世尊說過去事，光從背入。若說未來事，光從胸入。若說地獄事，光從足下入。若說傍生事，光從足跟入。若說餓鬼事，光從足指入。若說人事，光從膝入。若說力輪王事，光從左手掌入。若說轉輪王事，光從右手掌入。若說天事，光從臍入。若說聲聞事，光從口入。若說獨覺事，光從眉間入。若說阿耨多羅三藐三菩提事，光從頂入。是時光明遶佛三匝從頂而入。時具壽阿難陀合掌恭敬而白佛言：「世尊！如來、應、正等覺熙怡微笑，非無因緣。」即說伽他而請佛曰：「口出種種妙光明，流滿大千非一相；周遍十方諸剎土，如日光照盡虛空。佛是眾生最勝因，能除憍慢及憂慼；無緣不啟於金口，微笑當必演希奇。安詳審諦牟尼尊，樂欲聞者能為說；如師子王發大吼，願為我等決疑心。如大海內妙山王，若無因緣不搖動；自在慈悲現微笑，為渴仰者說因緣。」<p>爾時世尊告阿難陀曰：「如是，如是。阿難陀！非無因緣，如來、應、正等覺輒現微笑。阿難陀！此地方所，乃是過去迦攝波佛為聲聞眾說法之處。」時阿難陀聞是語已，疾疾取七條衣疊為四重，白佛言：「世尊！我已敷座，願佛知時可於斯坐，冀令此地有二正覺受用之處，謂迦攝波佛及今世尊。」佛告阿難陀曰：「善哉，善哉！我雖不說汝自知時。」爾時世尊即便就座，復告阿難陀曰：「此地方所，是迦攝波佛所住之寺、此是經行處、此是廊宇門屋洗足之處、此是淨厨地、此是浴室處，汝等應知。」<p>是時鄔波離白佛言：「世尊！如佛所說，淨不淨地者，不知齊何名淨不淨？」佛言：「乃至正法住世，有淨不淨。正法若滅，悉皆不淨。」「世尊！齊何名正法住世？云何名滅？」佛告鄔波離：「乃至有秉羯磨，有如說行者，是則名為正法住世。若不秉羯磨，無如說行，是則名為正法滅壞。」<p>復白佛言：「若無上大師在於界外，苾芻得秉羯磨不？」佛言：「不得。」「若大師在於界內，餘人得秉羯磨不？」佛言：「得。」「又得以世尊足僧數不？」佛言：「不得，佛寶僧寶體差別故。」「於不可越界得越過不？」佛言：「不得。」「大德！不知有幾不可越界？」佛言：「有其五種：謂苾芻界、苾芻尼界、小壇場、現停水處、二界中間。」「大德！若有深塹及以河㵎，不可越界，頗得越不？」佛言：「若常有橋梁，越之非咎。」「如其橋梁破壞，得齊幾時名不失界？」佛言：「得齊七夜。此據有心修理，無心修理隨破即失。」「若有苾芻正結界時，秉羯磨者忽然命過，得成結不？」佛言：「若知標相，所作羯磨已秉多分，此雖命過得成結界。若未知標相，所秉羯磨未過多分，此時命終，不成結界。」「若苾芻尼結界，成不？」「准此應知。」<p>第五子攝頌曰：地牆等秉事、結界無與欲，但於一處坐，得為四羯磨。<p>緣在室羅伐城。具壽鄔波離請世尊曰：「在地居人，共地居者遙秉羯磨，得成秉不？」佛言：「不成，與欲得成。」「大德！在地之人與牆頭者共秉羯磨，得成秉不？」佛言：「不成。」「大德！在地之人與樹上者共秉羯磨，得成秉不？」佛言：「不成。」「大德！在地之人與居空者共秉羯磨，得成秉不？」佛言：「不成。應知以樹牆空為頭，各有四句亦如是。」「如世尊說：『有百一羯磨』，幾合與欲？幾不合與欲？」佛言：「唯除結界，餘並與欲。」「大德！若以神變幻術而作標相，得為標不？」佛言：「不得，神力幻術非實有故。」「或以日月星宿為標相者，得成標不？」佛言：「不得，日月星宿非定住故。」「若以水波浪，得成標不？」佛言：「不得，由其波浪疾移轉故。」「若苾芻為他持欲淨乘空而去，此得名為持欲淨不？」佛言：「不成，應更取欲。」「若有苾芻秉一羯磨，於四住處並得成不？」佛言：「得。如其四界，各有四人事現前者，各於其處別置三人。時秉法者，或席、或床、或板、或薦，壓四界上而秉羯磨。以秉法者添彼四數，咸成作法。如是若於四界，有別事起，作七羯磨等，謂驅擯羯磨、令怖羯磨、折伏羯磨、求謝羯磨、不見罪羯磨、不如法悔羯磨、不捨惡見羯磨。若作此等羯磨之時，其秉法人，在彼四界角相近處，若以席板床薦總壓而坐，秉法皆成。」<p>第六子攝頌曰：大界兩驛半，下水上山巔，異見明相過，五眾受七日。<p>具壽鄔波離請世尊曰：「如世尊說：『應結大界』者，齊幾許來是大界量？」佛言：「大界者，齊兩踰膳那半，應可結之（言踰膳那者，當三十里，是此一驛，由旬者訛也。欲令易了故有言驛之處）。」「若過兩踰膳那半亦是界不？」佛言：「若過非界。」「向下齊何名為大界？」佛言：「齊至水來名為大界。」「兩踰膳那半外方至水者，此之剩處得名界不？」佛言：「不是。」「向上齊何名為大界？」佛言：「上至樹抄或齊牆頭，名為界分。」「大德！兩踰膳那半外方至抄頭，斯之剩處得名界不？」佛言：「不是。」「若上山巔，齊何名界？」佛言：「齊其水處。」「兩驛半外方至其水，亦名界不？」佛言：「不是。」「世尊！若於夏中僧伽破壞。時有苾芻故從法黨向非法黨，為是破夏？為非破耶？」佛言：「此之苾芻，樂其異見至惡黨處，經明相時，便即破夏。若不樂異見至惡黨處，雖過明相不名破夏。」「如世尊說：『若在夏中有緣須出，應受七日去。』者，不知何人應受？」佛言：「所謂五眾：苾芻、苾芻尼、正學女、求寂、求寂女。」「此於何處應受？」佛言：「可於界內隨意可向一苾芻前合掌而住，作如是語：『具壽存念！我苾芻某甲於此住處或前或後三月夏安居。我苾芻某甲，為僧伽事故，守持七日出界外，若無難緣還來此處，我於今夏在此安居。』如是三說。或有六日事來乃至一日，准七日應受，具如餘處。」<p>第七子攝頌曰：五眾坐安居，親等請日去；於經有疑問，求解者應行。<p>具壽鄔波離請世尊曰：「如世尊說：『應夏安居』者，未知誰合安居？」佛言：「五眾合作：所謂苾芻、苾芻尼、正學女、求寂、求寂女。在於屏處對一苾芻，當前蹲踞作如是說：『具壽存念！今僧伽五月十六日作夏安居。我苾芻某甲亦於五月十六日作夏安居。我苾芻某甲，於此住處界內前三月夏安居，以某甲為施主、某甲為營事人、某甲為瞻病人，於此住處，乃至若有圮裂穿壞，當修補之。我於今夏在此安居。』第二、第三亦如是說，或前或後隨意應作應知。尼亦對尼，准苾芻作。其求寂應對苾芻，正學女及求寂女對尼應作。」「如世尊說：『苾芻坐夏之時，若有鄔波索迦等請喚之事，守持七日去。』者，若有外道及親族等請喚，亦得去不？」佛言：「此亦應去。」「若於三藏有疑須欲諮問，亦得去不？」佛言：「得去。」「若苾芻未得求得、未解求解、未證求證，及有疑心須往開決，為斯等事，亦得守持七日去不？」佛言：「皆得。若受一日二日等，准此應作。」
。
<juan>根本說一切有部尼陀那卷第二<p>大唐三藏法師義淨奉<#sp>制譯<p>第八子攝頌曰：假令不截衣，有緣皆得著；衣可隨身量，若短作篅衣。<p>具壽鄔波離請世尊曰：「不割截衣得守持不？」佛言：「不得，若有難緣者得。」「著不割截衣，得入聚落不？得往俗舍不？得入外道住處不？」佛言：「並皆不得，必有難緣著亦無犯。」「著不割截衣，得於外道舍坐不？」佛言：「不得，若外道不在舍時坐亦無犯。」「如世尊說：『稱肘量衣方合持。』者，若人身大肘短，亦依肘量而作衣耶？」佛言：「此人應取身量為衣。」「設取身量仍不周遍？」佛言：「若不遍者，應縫作厥蘇洛迦衣而守持之（此譯為篅，長四肘闊二肘，縫之使合，入中牽上，以絛繫之，述如餘處。昔云祇修羅者，人皆不識其事。此則形如小篅，是尼五衣之數也，應為裙）。」<p>第九子攝頌曰：不畜五種皮，由有過失故；開許得用處，齊坐臥容身。<p>具壽鄔波離白佛言：「世尊！如世尊說：『象王之皮不作鞋用。』者，餘之象皮得為鞋不？」佛言：「此亦不得。所以者何？此象亦有鼻牙力故。」「如世尊說：『智馬之皮不應將作鞋。』者，餘馬之皮得為鞋不？」佛言：「不得。此亦能走、有大力故。」「如世尊說：『師子虎豹之皮不應用為鞋。』者，雖非此獸是此類皮，得用作不？」佛言：「不得。斯等亦有爪牙力故。」「如世尊說：『若此諸獸皮皆不應坐，餘合坐。』者，齊大小來而得畜用？」佛言：「齊容坐處應畜。」「如世尊說：『皮合臥』者，齊大小皮應臥？」佛言：「纔可容身畜之無犯。」<p>第十子攝頌曰：生肉及諸醋，有五種不用；痔病爪不傷，迴施知希望。<p>爾時薄伽梵在室羅伐城。具壽鄔波離請世尊曰：「如大德說：『開西羯多苾芻為病因緣得食生肉』者。不知於何處當取？」佛言：「於五屠人處取。云何為五？謂是殺羊、雞、猪、捕鳥、獵獸者。」「大德！誰當合取？」佛言：「令敬信者取。」「令誰授與？」佛言：「還遣信人。」<p>於此城中時有苾芻身遭疾苦，詣醫人所問曰：「我有痟渴病。賢首！願為處方。」醫人答言：「宜可服酥，必當平復。」苾芻報曰：「佛未聽許為病服酥。」醫人答曰：「世尊大悲，為病所須亦應開服。」時諸苾芻以緣白佛，佛言：「苾芻為病醫遣服酥者，應可服之。」時病苾芻雖已服酥仍患渴逼，醫人問曰：「尊者，服酥氣力何似？」苾芻答曰：「猶被渴逼。」醫人報曰：「酥不差者，酸漿諸醋何不飲之？」苾芻答曰：「世尊不許非時而飲，云何得服？」醫人報曰：「世尊慈悲，為病所須亦應聽服。」時諸苾芻以緣白佛，佛言：「我今開許，應飲醋漿。」時諸苾芻不知何者醋漿？如何當飲？復往白佛，佛言：「醋漿有六，皆可服用。一、大醋，二、麥醋，三、藥醋，四、小醋，五酪漿，六、鑽酪漿。此等酸漿若欲飲時，應以少水渧之作淨，仍用絹疊羅濾，澄清如竹荻色。若時與非時，有病無病飲皆無犯，勿致疑惑。言大醋者，謂以砂糖和水置諸雜果，或以蒱桃木榓餘甘子等，久釀成醋。麥醋者，謂磨䵃麥等雜物令碎釀以成醋。藥醋者，謂以根莖等藥酸棗等果釀之成醋。小醋者，謂於飯中投熱饙汁及以飯漿，續取續添長用不壞。酪漿者，謂酪中漿水。鑽酪漿者，謂鑽酪取酥，餘漿水是。」<p>於此城中時有苾芻，身患痔病，其頭下出，便以爪甲截去，極受苦痛逼切身心不能堪忍，便生是念：「我遭此苦極為難忍，世尊大慈寧不哀愍。」爾時世尊由大悲力之所引故，至苾芻所問言：「苾芻！汝何所苦？」時病苾芻即便合掌，瞻仰世尊，憂情內感流淚哽噎，具以病苦而白世尊。佛告苾芻：「豈我先時不遮汝等患痔病者不應截去？」白言：「世尊！佛已不許。」「若爾，何故汝今作如是事？」白言：「世尊，為苦所逼。」佛言：「為苦逼故，汝無有犯。今告汝等，雖患苦逼，不以爪甲等而截其痔。然治痔病有其二種：或時以藥、或復禁呪。若有苾芻，雖遭苦痛，其痔不應自截，亦不使他截。如違教者得越法罪。」<p>爾時世尊告諸苾芻曰：「此痔病經，我於餘處已曾宣說，今為汝等更復說之，若誦持者必得除差。若有誦者，乃至盡形終無痔病苦相逼惱，亦得宿命智，能憶過去世時七生之事。」即說呪曰：<p>「怛姪他<#sp>阿魯泥（去）<#sp>末魯泥鼻泥<#sp>俱麗婆鞞世沙婆鞞<#sp>三婆鞞<#sp>莎訶<p>「汝等苾芻！若誦呪時復作是說：『於此北方有大雪山王，中有大樹，名薜地多。樹有三花：一名相續、二名柔軟、三名乾枯。如彼枯花至乾燥時即便墮落，我之痔病，或是風痔、熱痔、癊痔、血痔、糞痔及餘諸痔，亦皆墮落乾燥，勿復血出膿流致生苦痛，即令乾燥莎訶。』<p>「又復呪曰：<p>「『怛姪他<#sp>苫謎<#sp>苫末泥（去）<#sp>莎訶』」<p>時諸苾芻聞佛說已歡喜奉行。<p>爾時世尊於釋迦住處在那雉商人聚落。是時彼村有一長者，素有信心情懷喜捨，造一住處，奉施尊者羅怙羅。爾時尊者住未多時，執鉢持衣人間遊行。長者聞去作是思惟：「尊者遊行未知來不？」便將此寺奉施僧伽。羅怙羅隨情遊訖，執持衣鉢還詣那雉商人處，問知施僧，即往佛所頂禮雙足，而白佛言：「有一長者素有信心，情生敬重造一住處，獨施於我，住少多時。我有緣出去後不久，將施餘僧。我欲如何？願佛為決。」世尊告曰：「汝可詣彼長者之處作如是言：『仁不於我若身語意曾生片許厭惡心耶？』」羅怙羅奉佛教已，詣長者處告曰：「仁非於我若身語意曾生片許厭惡心耶？」長者答曰：「我於尊處曾無此意。」羅怙羅還詣佛所具陳長者無厭捨心。爾時佛告阿難陀曰：「汝往詣彼那雉村中，現住苾芻總令集在供侍堂處。」時阿難陀奉佛勅已便詣彼村，至住處已告苾芻曰：「應可並集供侍堂中。」時阿難陀既言告已，還詣佛所頂禮雙足，而白佛言：「我已往彼那雉村中謹宣聖旨，現住苾芻咸皆已集。」爾時世尊將諸苾芻及羅怙羅，至彼寺已就座而坐，告諸苾芻曰：「汝等應知！若有施主，以所施物施一別人，後時復迴此物施一別人，此則施者非法，受者亦非法，名不淨受用。如是若更迴與二人、或與三人、或與僧伽，斯等皆名施不如法、受不如法、不淨受用。汝等苾芻！若有施主，以所施物施二別人，後時復迴此物施一別人，此則施者、受者俱名非法，所有受用皆是不淨。如是若更迴與二人、三人或與僧伽，施者、受者俱名非法，所有受用皆是不淨。汝等苾芻！若有施主，以所施物施三別人，後時復迴此物，施一、二、三人或與僧伽，施者、受者俱名非法，所有受用皆是不淨。汝等苾芻！若有施主，以所施物施與僧伽，後時復迴此物，施與一、二、三人與餘僧伽，施者、受者俱名非法，所有受用皆是不淨。若先施苾芻僧伽，後迴與尼僧伽，或復翻此，皆名不淨。汝等苾芻！若其僧伽破為二部，先施此部，復將此物迴與彼部，乃至皆是不淨受用。汝等苾芻！若施一人不迴與一人，施者、受者皆名如法，所有受用皆名清淨。如是若施二人、三人、僧伽、此尼、此部，更不迴與餘者，乃至受用皆名清淨，如上廣說。汝等苾芻！前是施、後非施。汝等苾芻！地屬於王，物屬於主，房舍臥具施主為主，衣鉢資具苾芻為主，所有施寺等物若有破落，施主應自修補，不應持此迴施餘人，先施是施、後非施也。汝等苾芻！應與羅怙羅先所住處。若苾芻施彼與此，除有難緣，得越法罪。」諸苾芻既奉佛教，即便授與羅怙羅先時住處。<p>如世尊說：「應作五年及六年頂髮大會。」時有敬信婆羅門及諸長者，皆以種種餅果飲食奉施僧伽。時諸苾芻食皆不盡，便將所餘持與求寂。時諸求寂既至明旦，還將餅果重與苾芻。苾芻問曰：「汝於何處得此餅來？」答言：「是仁所惠。」苾芻疑念：「此之餅果是我食餘，今更重飡，准法有罪。」以緣白佛，佛言：「若有希望心食，與時惡作，食便墮罪。若無希望心與，有希望心食，與時無犯，食便墮罪。若有希望心與，無希望心食，與時得惡作，食時無犯。若無希望心與，無希望還得其食，二俱無犯。」<p>尼陀那別門第二總攝頌曰：分亡及唱導，張衣授學人，重作收攝驅，求寂同牆上。<p>第一子攝頌曰：分亡者衣物，互無應互取，見鬪應須諫，隨頭向處分。<p>爾時佛在室羅伐城。有一長者唯有一子，年既長大愛樂出家，於正法中而受圓具，忽遇疾苦因即命終。時諸苾芻衣鉢及屍悉皆同棄，諸俗人見，來白苾芻：「我輩流俗現有兒孫所求易得，死人之物尚不輕棄，尊者既是出家，復無男女，所有資財苦求方得，於死人物何故不收？」諸苾芻答曰：「世尊未許收死人衣。」苾芻以緣白佛，佛言：「苾芻身亡，所有衣鉢不應棄擲。」復有苾芻遇病而死，收取其衣露屍而送，俗人見嫌，佛言：「不應露身而棄，應以裙帔蓋身而送。」時諸苾芻以好衣蓋，佛言：「勿用好衣。」時諸苾芻以破碎衣蓋，佛言：「應以非好非惡處中衣蓋。」時諸苾芻白佛：「所餘衣鉢如何處分？」佛言：「有貧苾芻應可與之。」時六眾類常多貧乏，佛言：「勿與六眾，應從上座次第行與。」少年苾芻竟不曾得，佛言：「眾應同集先以言白，眾既和許可賣共分。」<p>緣處同前。有一苾芻忽然身死，所有衣鉢並寄苾芻尼邊，殯送事了。時諸苾芻知其身死，於尼處索，尼聞索時問曰：「彼於何處死？」答言：「尼寺。」尼言：「在僧寺死，物可屬仁；在尼寺死者，彼則是我同法兄弟，所有衣鉢我合得之。」尼既不還，苾芻白佛，佛言：「不合與尼，苾芻應分。」<p>緣處同前。有一苾芻尼，遇病身死，所有衣鉢在苾芻邊。諸苾芻尼詣苾芻所白言：「尊者！尼名某甲，今已身亡，所寄之衣願尊見與。」苾芻聞死便作是言：「彼死之尼，即我同法姊妹，彼有衣鉢我合得之。」以緣白佛，佛言：「應可還尼。」<p>緣處同前。有一苾芻遊歷人間，到一聚落在俗人舍，忽然遇病因即命終。是時長者殯送既訖，為掌衣鉢。時有諸苾芻尼遊行至此，長者見已白言：「聖者！先有苾芻於我家死，彼之衣鉢咸在我邊，應可持去。」時諸尼眾答長者言：「亡苾芻衣，尼不合得。」諸苾芻尼白苾芻知，苾芻以緣白佛，佛言：「若處無苾芻者，尼即應受。」<p>緣處同前。有一苾芻尼，執持衣鉢遊行人間，至一村內在俗人家，遇病身死。爾時家主送往屍林，為舉衣鉢。有諸苾芻行至於此，長者見已白言：「聖者！先有一尼於我家死，彼之衣鉢咸在我邊，仁應將去。」苾芻答曰：「亡尼之物我不合得。」時諸苾芻以緣白佛，佛言：「若於其處無尼眾者，苾芻應取，此亦無犯。」<p>具壽鄔波離請世尊曰：「大德！若諸苾芻在俗人家而命過者，所有衣鉢誰當合得？」佛言：「最初到者應得。」「若二人俱到，誰當合得？」佛言：「先索者得。」「若二俱索，誰當合得？」佛言：「二俱合得，或隨俗人情樂，與者當取。」<p>緣處同前。有二苾芻共相鬪諍，諸餘苾芻看鬪而住，俗人見已作如是言：「聖者！我是俗流，見他鬪時尚為揮解。如何尊者看鬪而住？」苾芻報曰：「此皆儜人，好為鬪諍，誰能為解？」諸苾芻以緣白佛，佛言：「應可止諫，不應看住。」時諸苾芻，雖設言諫仍不止息，佛言：「若諫不止者，應可與作捨置羯磨。」有二苾芻，共為論議研覈是非，因生瞋忿懷諍而住。時諸苾芻與作捨置，時彼二人作如是說：「我等論議研尋道理，仁輩何因輒作羯磨？」苾芻報曰：「鬪諍之人佛令捨置，由此因緣與汝羯磨。」以緣白佛，佛言：「不應如是為作羯磨。若現有二師者，應為諫誨。若滿十夏離依止者，諸苾芻應諫。若不止者，眾應與作捨置羯磨。」<p>具壽鄔波離請世尊曰：「若有苾芻，於兩界中而命過者，此之衣鉢誰當合得？」佛言：「隨頭向處合得。」「若頭在兩界，此欲如何？」佛言：「二處俱得。」<p>第二子攝頌曰：唱導乘車輿，得衣應舉掌，僧伽獲衣利，凡聖可同分。<p>爾時佛在室羅伐城。時此城中先多外道於此而住，由佛來至，令諸外道無復威光利養寡少。時諸俗流信外道者，皆悉乞求為興供養。給孤獨長者每於晨朝往詣佛所，路逢外道，從長者乞，欲為外道而興供養。長者見已作如是念：「外道邪徒修習惡法，尚能告乞供養己師。如佛世尊，於諸經中作如是說：『若不信者勸令生信，使其調伏住正法中。』如其大師見聽許者，我告眾人：『於此福田而興供養。』」作是念已，入逝多林頂禮世尊在一面立，即以上事具白世尊：「唯願聽我隨情告乞供養佛僧。」世尊告曰：「隨意應作。」長者即便巡行告乞，時諸居士及婆羅門咸白長者曰：「若諸聖眾共來乞者，我等福利倍更增多。」是時長者以緣白佛，佛告苾芻：「應與長者共相借助。」時諸苾芻既奉教已，便與長者相隨告乞，諸人告曰：「若布施時稱我名字普告知者，斯曰善哉！」世尊告曰：「若有施主奉物之時，當唱其名為作呪願，然後當受。」便遣俗人唱其名字，諸人報曰：「若令聖眾唱我名者，其福增多。」佛言：「應令苾芻唱其名字。」時有施主，將其財物就寺而施，佛言：「若來寺中者，亦為稱名呪願方受。」時彼苾芻周遍宣告，唱導之時眾人雲集，共相排逼不暇近前，佛言：「其唱導者應可乘車或昇高輿。」若時暑熱或遭風雨，佛言：「應為幰蓋遍覆其身。」一面開門人多闐噎，佛言：「應開四門令四人唱導。」<p>時給孤獨長者巡告之時，多獲上疊百千萬雙及餘資財其數巨億，便作是念：「今我求乞多獲珍財，我今宜應設大施會，佛及聖眾普皆供養，當持此物安在眾前一時奉施。」作是念已，於逝多林所以種種繒綵周匝莊嚴，三衣資具架上盈滿，各令諸人而為守護，便禮佛足白言：「世尊！我欲明日廣設大會奉佛及僧。」是時世尊默然而受。給孤長者即於其夜，備辦種種上妙飲食，明旦寺中敷設座褥，往白時至。佛與大眾咸皆就座，飲食竟收鉢已，嚼齒木澡漱訖。長者以諸衣物置上座前，即便前禮佛足白言：「世尊！於此人間幾是福田？」佛言：「有二：謂學及無學。學人差別有十八種，無學之人有其九種，是謂福田，堪銷物利。云何十八種有學人？謂預流向、預流果、一來向、一來果、不還向、不還果、阿羅漢向、隨信行、隨法行、信、解、見至、家家、一間、中生、有行、無行、上流，是名十八。何等名為九種無學？謂退法、思法、護法、住法、堪達法、不動法、不退法、慧解脫、俱解脫，是名為九。」<p>爾時世尊作是語已，復說頌曰：「於此世間學無學，是可恭敬應供養；質直身語心清淨，施此福田招大果。」<p>時給孤獨長者，在上座前立請宣唱人：「唯願聖者！作如是白：『若是世尊聲聞弟子，是合恭敬、是應禮拜、無上福田，堪受世間所有物利者，此之衣物隨意當受。』」其宣唱者，在上座前立作如是白：「大德僧伽聽！若是世尊聲聞弟子，是合恭敬、是應禮拜、無上福田，堪受世間所有利物者，此之衣物隨意當受。」是時大眾聞告白已，諸有遠離貪、瞋、癡者，作如是念：「給孤長者作是宣告：『若是世尊聲聞弟子，是合恭敬、是應禮拜、無上福田，堪受世間所有利物者，此之衣物隨意當受。』」諸阿羅漢作如是念：「我是僧中獲無上果，於此物利應合受用。如世尊言：『汝等苾芻，自有勝善，當須內祕現麁惡相。』我今如何為此衣利自揚己德，而云我是無上離欲之人。」作是念已皆默然住。諸有餘惑尚未盡者，亦作斯念：「此物擬施無上福田，我惑未盡，是不應得。」彼亦默住。諸有具縛異生亦作是念：「此施無上福田，我今具縛灼然無分。」是時眾中竟無一人取其利物。爾時長者便作是念：「我今豈與諸聖凡眾覆鉢事耶？」須臾之頃形容憔悴面色痿黃，往世尊所禮佛足已在一面坐，即以上事具白世尊。<p>爾時世尊知而故問具壽阿難陀曰：「給孤長者以多衣物奉施大眾，何意眾中無人為受？」阿難陀曰：「給孤長者作如是白：『於此眾中，若是世尊聲聞弟子，是合恭敬、是應禮拜、無上福田，堪受世間所有利物者，此之衣物隨意當受。』時諸大眾聞此白已，聖凡皆默，由此因緣，無人為受。」爾時世尊告阿難陀曰：「汝今宜去告諸苾芻：『現住室羅伐城及以餘處，皆令總集供侍堂中。』」時具壽阿難陀奉佛教已，便往告眾令集堂中，還至佛所禮足。白言：「大眾總集，願佛知時。」于時善逝便往堂中就座而坐，告諸苾芻曰：「給孤長者多施衣服，何故汝等而無受者？」時諸苾芻默然無對。于時大師知而故問阿難陀曰：「何故苾芻我問之時默爾無答？」時阿難陀即以前事具白世尊。佛告諸苾芻：「豈非汝等先以信心來投於我出家離俗求涅槃耶？」諸苾芻曰：「如是。世尊！」佛言：「汝等若以信心投我出家情求涅槃修淨行者，此諸苾芻所著衣服直一億金錢，所住房舍直金錢五百，所噉飲食具足百味，如是等事我皆聽受，汝並堪銷。若有苾芻破重戒者，於僧住處，乃至不銷一口之食，僧伽藍地不容一足。何以故？汝等應知！破戒之人有十種過失，自知我是破戒惡人、他亦知是破戒之者，所有天神不來親附，同梵行者知法善人咸生輕賤，罪惡音響四遠共知，未證悟者不復能證，已證法者悉皆退失，曾所聽聞咸皆忘念，命欲終時心生懊惱，捨命之後生地獄中。又諸苾芻！應知受用有其五種：一者為主受用，二者父財受用，三者聽許受用，四者負債受用，五者盜賊受用。云何為主受用？謂阿羅漢永除三毒。云何父財受用？謂諸學人尚有餘惑。云何聽許受用？謂淳善異生於戒清淨勤修禪誦無懈怠心。云何負債受用？謂雖防禁戒而不勤修覺品善法。云何盜賊受用？謂於四重禁中隨犯其一。是故汝等知是事已應當修學。然此長者，所施衣物及獲餘利，大眾應可平等共分。」
。
<juan>根本說一切有部尼陀那卷第三<p>大唐三藏法師義淨奉<#sp>制譯<p>第三子攝頌曰：有張有不張，有出有不出，若在於界外，聞生隨喜心。<p>爾時佛在室羅伐城。具壽鄔波離請世尊曰：「頗有苾芻僧伽共張羯恥那衣，在於眾中而非張衣耶？」佛言：「有！若苾芻共張衣時，不與他欲而便昏睡或時入定，此人雖復處在眾中，不得名為共張衣也。然而大眾名善張衣。」「頗有苾芻僧伽共張羯恥那時而不領受成張衣不？」佛言：「有！若苾芻僧伽共張衣時，與他欲已，或時入定或復睡眠，雖不覺知亦成張衣。」「頗有苾芻僧伽共出羯恥那時雖在眾中不名出衣耶？」佛言：「有！若苾芻僧伽出衣之時，不與他欲，而便入定或復睡眠，此人不名出衣，然而僧伽得名出衣。」「頗有苾芻僧伽共出衣時身在眾中心不領受名出衣耶？」佛言：「有！若苾芻僧伽出衣，與他欲已或入定睡眠，然而僧伽成共出衣。若有苾芻出於界外，聞眾已出羯恥那衣，生隨喜心亦名出衣。」<p>第四子攝頌曰：授學等不秉，作法不成訶，十二人成訶，不淨犯根本。<p>緣處同前。具壽鄔波離請世尊曰：「授學之人得秉一切羯磨法不？」佛言：「不得。」「若半宅迦等諸有難人得不？」佛言：「不得。」「其授學之人合行籌不？」佛言：「不得。」「犯四重人得行籌不？」佛言：「不得。」「如世尊說：『如為彼人作如法羯磨，彼人訶不成訶。』者，若為彼人作非法羯磨，其人訶成訶不？」佛言：「此即成訶。」「若十二種人眾差遣時作如是語：『不須差我。』此等諸人訶成訶不？」佛言：「此得成訶。然此等人據其兩事，我密意說訶不成訶，謂不清淨人。」「大德！如世尊說：『不清淨人訶不成訶。』者，云何名不清淨？」佛言：「四他勝中隨犯一事，斯即名為不清淨人。」（言據兩事者：一、為作如法羯磨，二、是不清淨人）<p>第五子攝頌曰：更應重作法，勿使求寂行，守護善用心，見處離聞處。<p>緣處同前。具壽鄔波離請世尊曰：「如授學人為他作法，秉羯磨已作法成不？」佛言：「不成，應須更作。犯四重人亦皆如是。」<p>時有求寂欲受近圓，彼親教師為辦衣鉢，二師及證皆為喚來，為有他緣使令出界。彼之親族聞欲近圓，來覓求寂見便將去，妨廢勝業障礙近圓。時諸苾芻以緣白佛，佛言：「如轉輪王最大長子已受灌頂將登位時，晝夜令人防護看守；此之求寂亦復如是，將近圓時極須防護。凡有求寂欲受近圓，汝等不應使令出外；置在見處離於聞處，向眾虔誠合掌而住。」<p>第六子攝頌曰：收攝於界內，於眾心降伏，截柱及門框，尼等同驅擯。<p>緣處同前。鄔波離請世尊曰：「如世尊說：『若為其人已作令怖羯磨，後於眾中求乞收攝為解羯磨。』具足幾法應收攝耶？」佛言：「具其五法方為收攝：一者心有踊悅、二者於眾順伏、三者於罪請除、四者表申禮敬、五者於其鬪緣皆悉捨棄。」「大德！在何處所為作解法？」佛言：「可於界內。」「如世尊說：『鬪諍苾芻應可為作令怖羯磨。』正秉法時現不相伏者，此欲如何？」佛言：「為擎衣鉢驅令出界；不肯出去，抱門柱者，所抱門柱咸可截却，若抱門框亦須斬截。」「所損柱門誰合料理？」佛言：「大眾或可教化共俗修營。」「若苾芻尼為合鬪者，此欲如何？」佛言：「作法驅擯一准苾芻。二眾求寂及正學女，若眾為作驅擯羯磨，不肯去者並可同前。」「大德！若苾芻、若苾芻尼行污家時，亦應為作驅擯法耶？」佛言：「應作。二眾求寂及正學女，皆同如是。」<p>第七子攝頌曰：破戒應驅逐，伏處亦皆除，惱俗應收謝，餘眾咸同此。<p>緣處同前。鄔波離請世尊曰：「如世尊說：『破戒苾芻應驅擯。』者，誰當作擯？」佛言：「僧伽若不伏時，為持衣物驅之令出，抱柱門框並悉同前。」「大德！如世尊說：『若有苾芻與諸居士共相輕毀，應可為作求謝羯磨。』若與苾芻共相輕毀，亦應與作求謝法不？」佛言：「應作。」「大德！若於尼處及下三眾為輕毀者，亦應與作求謝法不？」佛言：「亦作。尼及下眾若更互相惱，亦皆如是為作羯磨及驅擯法。」<p>第八子攝頌曰：與求寂令怖，為受成近圓，五法成就時，五夏離依去。<p>具壽鄔波離請世尊曰：「若大眾為求寂作令怖法，後時大眾授彼近圓，得成受不？」佛言：「成受近圓，授者得罪；應先為其人作解羯磨。」「如世尊說：『五法成就年滿五夏得離依止隨處遊行，乃至十夏所到之處仍須依止。』者，如其四夏五法成就，得離依止隨處遊不？」佛言：「不得，令滿五夏故。」「已滿五夏五法仍虧，得離依止不？」佛言：「不得，五法虧故。」「年至三夏善通三藏，具證三明除盡三垢，此人亦須依止師不？」佛言：「此亦須依，制教定故。」「若滿五夏五法成就許往人間隨情遊履，如其到處，得齊幾日無依止師？」佛言：「得至五夜，此據有心。若無心求，一夜不得，於僧受用飲食之類，皆不合受。」<p>第九子攝頌曰：同分非同分，有齊限及無，有覆無覆殊，名一種便異。<p>具壽鄔波離請世尊曰：「如大德說：『有同分罪、非同分罪。』何者是耶？」佛言：「同分罪者，謂波羅市迦望波羅市迦，名為同分；若望餘部，名非同分。下之四部同分亦然。」「如世尊說：『有齊限罪、無齊限罪。』何者是耶？」佛言：「若有苾芻，不能記憶罪及夜數，名無齊限。若有能憶知罪及夜，名有齊限。」「如佛所說：『有覆藏罪、無覆藏罪。』何者是耶？」佛言：「覆有二種：一者覆夜、二者覆心。若有苾芻，雖覆其夜不名為覆，若覆其心便名為覆。」「世尊於諸罪處說有名種，何者是名？何者是種？」佛言：「波羅市迦謂之為名，此所作事謂之為種，下之四部名種亦然。」<p>第十子攝頌曰：不牆上行法，非於一、二、三，不對破戒人，不取授學欲。<p>緣處同前。如世尊說：「若有苾芻，欲行波利婆娑及摩那❥者應可與法。」時六眾苾芻棄彼界處，於垣牆上而行其法。諸苾芻問六眾言：「仁何所為？」六眾答曰：「我行波利婆娑。」諸苾芻曰：「斯乃覆藏，何成行法？」時諸苾芻以緣白佛，佛言：「汝等不應於垣牆上而行其法，亦復不應於一苾芻及二、三苾芻處而行其法。宜於四苾芻中，或時過此行治罰法。」時六眾苾芻行其復本波利婆娑，於四授學人處取法而行，佛言：「不應於彼授學人處行復本法，亦不應於四波利婆娑人處作其行法，不應於四波羅市迦人令其秉法受其行法。非三犯重人加一清淨人，亦非加二加三。如為一人作行覆藏法時，諸大眾並悉清淨復須同見，乃至六夜出罪咸須清淨。」鄔波離白佛言：「授學之人得與其欲不？」佛言：「不得。」「得受此人欲不？」佛言：「得，由是苾芻故。」<p>尼陀那別門第三總攝頌曰：圓壇求寂墮，一衣煙藥器，鐵椎髮及門，不應隨鐵作。<p>第一子攝頌曰：圓檀及天廟，兩驛半依止，無鉢不度人，鉢等不書字。<p>爾時佛在室羅伐城。時諸苾芻隨處洗鉢及以濯足，遂令其地多諸蠅蟻。時婆羅門及諸居士問苾芻曰：「此是聖者便利處耶？」苾芻答言：「非是便利，是我洗鉢濯足之所。」居士聞已遂生譏嫌，作如是語：「但諸苾芻咸不淨潔，洗鉢濯足不擇處所。」時諸苾芻以緣白佛，佛言：「不應隨處洗鉢濯足。汝等當知！若洗鉢處應可塗拭作小水壇。」時諸苾芻作圓曼荼羅，居士見已咸作是言：「諸釋迦子供養於日。」世尊告曰：「不應圓作。」時諸苾芻作曼荼羅形如半月，居士復言：「苾芻事月。」佛言：「壇有二種：一如矟刃，二如瓮形。或可隨彼水流勢作。若作日月形曼荼羅者，得惡作罪。若為三寶，隨何形勢悉皆無犯。」<p>爾時世尊為摩揭陀國大臣婆羅門名曰行雨略宣法要，說伽他曰：「若正信丈夫，供養諸天眾，能順大師教，諸佛所稱揚。」<p>時六眾苾芻即便供養羯吒布呾那、摩登伽瞿利迦天。時婆羅門及諸居士咸作是言：「聖者！既於善說法律之中而為出家，寧容反更敬事天神。」時諸苾芻以緣白佛，佛言：「我為俗人密意而說，非是汝等苾芻所為。是故汝等，於諸天神勿為敬事。」時有苾芻於天神處便生輕賤，彼天神曰：「我等於仁有何過失而見欺倰？」時諸苾芻以緣白佛，佛言：「汝等從今於天神處，不應供養亦勿欺倰。」時有苾芻，後於餘處見羯吒布呾那，及摩登伽瞿利伽像即便打破。時諸居士作如是言：「此天神像無有心識，聖者何故輒毀破耶？」時諸苾芻以緣白佛，佛言：「汝等苾芻！於天神像不應毀壞。」有諸苾芻隨處遊行，時彼路便右繞天廟，佛言：「苾芻不應右繞天廟。」遂即避路，便為棘刺之所傷損，佛言：「應取舊路。若因道便而右繞者，誦聖伽他謦欬彈指令其警覺。」<p>具壽鄔波離白佛言：「世尊！如說大界極兩驛半，令諸弟子於親教師軌範師處每日三時請教白事，是佛親制。彼諸弟子去親教師及軌範師有兩驛半，路遙時促，未審如何？」佛言：「應半月就禮。若去師五俱盧舍，應七八日一去禮拜。若一俱盧舍，每日一去。若更相近乃至同處，應每日三時而為禮敬。若異此者得越法罪。」<p>時鄔波難陀無鉢度人，時諸苾芻各洗鉢已安置龕中，請白二師旋遶制底。鄔波難陀所度弟子有緣須鉢，便往尊者憍陳如鉢邊欲取其鉢，尊者告曰：「此是我鉢，汝不須觸。」時彼復往餘人鉢處，同前欲取，還復見遮。時諸苾芻問曰：「誰是汝師？」彼便答言：「鄔波難陀。」時諸苾芻以緣白佛，佛言：「不應無鉢度他出家及與近圓，得惡作罪。汝諸苾芻！凡欲度人出家為求寂者，應與鉢及小鉢并以銅椀，無令廢闕。」時阿尼盧馱有一弟子為師掌鉢，師與弟子鉢形相似，彼不能識，遂生疑曰：「為是師鉢、為我鉢耶？」時彼即便於其鉢底，各書名字。有一長者，奉請世尊及苾芻眾，就家受食。長者先與婬女有私通事，遂遣使人報婬女曰：「我於今日請佛及僧，明日就家謹設供養，汝可來此手自奉食。」是時婬女遇有他緣，不及親往。佛及僧伽至時赴請，餅食已訖，說施伽他從座而去。時彼長者是阿尼盧馱弟子知識，佛僧去已，唯彼弟子未出其舍，是時長者白言：「大德！願以此鉢暫時相借，以所餘食欲寄與人。」苾芻即以師鉢與之。長者以鉢盛滿香饌寄與婬女，并附言曰：「賢首！我請三寶奉獻斯食，佛及僧伽並已食竟，汝可隨喜。」是時婬女既得鉢食，置餘器中，便於鉢底見尊者字，知是聖者阿尼盧馱所用之鉢，便作是念：「阿遮利耶乃見人天之所供養，我今有幸得見彼鉢，若我空然而送還者失大福利，事不應爾。」即取其鉢周遍揩拭，復用香湯再三淨洗，塗以香泥置妙座上，右膝著地持妙花鬘虔誠供養，燒香普熏發願而住。時有婆羅門，亦於婬女先有相知，來至其所見女供養，問言：「賢首！汝何所為？」答曰：「此鉢乃是尊者阿尼盧馱所受用器，即是人天所共尊重。我於此鉢略申供養。」婆羅門曰：「汝以婬染總攝諸人，沙門釋子亦不見放。」時諸苾芻聞是事已，以緣白佛，佛言：「凡諸苾芻，於己物上書名字者，有如是過，是故不應書己名字。」時諸苾芻不知何物是不應書？佛言：「有五種物皆不應書：謂別解脫戒經、別解脫廣釋、及諸事等、與律教相應之義，并私己物，於己物上不應書字，可作私記憶持。」具壽鄔波離白佛言：「世尊！若律教等皆不合書者，於當來世諸苾芻等，心無持力咸多忘念，於諸緣起尚不能憶，如斯等事當復云何？」佛言：「若如是者，應書紙葉而受持之。」<p>第二子攝頌曰：求寂墮鉢破，開餘存念者，作二種重籠，并隨所須物。<p>爾時佛在室羅伐城。有一苾芻畜一求寂，常令持鉢。後於異時手脫損鉢，令師廢闕。時諸苾芻以緣白佛，佛言：「不應令彼求寂洗鉢。」時舍利子有一求寂名曰准陀，常令持鉢，來請師曰：「鄔波馱耶！願見與鉢，我當洗之。」舍利子言：「佛為損鉢已制學處。」彼便白言：「我豈當作如斯過耶？」時諸苾芻以緣白佛，佛言：「若知求寂能存護者，聽其洗鉢。」<p>時有苾芻守持鐵鉢，垢生損壞多有孔隙，以緣白佛，佛言：「凡畜鐵鉢應可熟燒。」時諸苾芻多積柴薪而燒其鉢，即便損破，佛言：「不應如是火燒其鉢，可於籠內安置燒之。」彼便不知云何作籠？佛言：「籠有二種：一者匠作，二者自為。言匠作者，謂是陶師。言自作者，或時以瓮，或可用瓨截破用之。」彼安在地打著便碎，佛言：「盛灰令滿使人擎持，然後以釘徐徐疎孔鑿為兩段。」時彼於外不以泥塗，佛言：「應以草䴬作泥遍塗。」彼不以物塗拭於內，佛言：「應以麻滓作泥塗拭待乾。」然所燒鉢猶未受色，佛言：「內安稻䴬以籠合之口邊泥塗。」彼便以鉢置地而熏，佛言：「應用物支，於上重安事亦同此。」彼物薄小鉢便相著，佛言：「應可高支勿令相近。」仍不受色，佛言：「應數數洗然後更燒。」籠內煙出，佛言：「應灰擁口。」彼以牛糞積為大聚燒便損鉢，佛言：「應壘牛糞從上放火。」不知欲遣何人看火？佛言：「苾芻應自看守，若有別緣囑餘苾芻看，然後應去。」地上燒鉢多損諸蟲，佛言：「應淨灑掃。是故我今聽諸苾芻畜熏鉢籠，及隨此籠所須之物用皆無犯。」<p>第三子攝頌曰：一衣不互作，澡浴可遮人，於褥不剃頭，病人隨服食。<p>爾時佛在室羅伐城。時有施主造立浴室奉施僧伽，六眾苾芻各著一裙互揩身體。俗人入見作如是語：「此等諸人是何外道？」時敬信者答言：「是釋迦子。」居士聞已便起譏嫌：「彼之大師常有慚愧，云何此等無羞恥耶？」時諸苾芻聞以緣白佛，佛言：「不應一裙互相揩洗。若有犯者得惡作罪。」時諸苾芻在浴室內令俗人入，見苾芻等以手揩足復更摩頭，俗人譏曰：「沙門釋子作斯鄙法，是不淨潔，既揩足已復用摩頭。」時諸苾芻以緣白佛，佛言：「入浴室時，無信敬人不應令入亦勿令作。若教作者得惡作罪。」時諸苾芻在浴室內無人守護，有諸居士來入其室，見苾芻等以手揩足復將洗面，便譏嫌曰：「沙門釋子實為鄙惡，以手揩足，復將洗面。」佛言：「若洗浴時，無令俗人入浴室內，應差苾芻為守護者。」時給孤獨長者，與一無敬信婆羅門往逝多林，苾芻見已報長者曰：「勿使此人入浴室內。」婆羅門曰：「我有何過而見遮止？」時諸苾芻以緣白佛，佛言：「若知彼人有淨信者應許入室。」時有婆羅門入既被遮，見餘不障，婆羅門曰：「彼諸俗人皆許入室，何故於我而獨見遮？」苾芻報曰：「此已歸依受諸學處。」彼便答曰：「我亦歸依受其學處，願聽我入。」報言：「可爾。」便與受戒即許其入。彼既入已，見諸苾芻揩身下分復用摩頭，遂起譏曰：「沙門釋子實為鄙穢。」苾芻白佛，佛言：「若知其人久懷信者許入，若初信者勿聽。」<p>緣處同前。時有長者請佛及僧入室洗浴，是時世尊將諸苾芻詣彼長者洗浴之處，見有苾芻與一苾芻揩摩身體。世尊告曰：「汝等見此苾芻與彼苾芻揩摩身不？」白言：「已見。」佛告苾芻：「其為揩者，是阿羅漢諸漏已盡。彼受揩者，是破戒人行罪惡法。汝等當知！不應師子與彼野干而為給事。」<p>緣處同前。有一長者，娶妻未久誕生一息。年既長大，於善說法律而為出家，常求勝已尋義他方博學多聞，還來至此室羅伐城。父聞子至，便詣其所共相問訊。是時苾芻即為其父略宣法要，勸歸三寶受五學處。後於異時，復為其父說七有事福業功德。父聞子說深生敬信，作如是言：「尊者當知！我今亦願作七有事福業功德。」彼便答言：「可隨意作。」父便問言：「先作何事？」答曰：「當為僧伽營理浴室。」聞已還家營理事畢，來報子曰：「尊者！當稱我名請佛及僧就舍澡洗。」其子聞已，即詣佛所稱父名字，而為請佛。時彼長者發深信心，自為苾芻香油塗身，以米屑揩去。澡浴事畢，報其子曰：「我極疲勞為我塗背。」其子答曰：「世尊於此已制學處。」父便問曰：「所制學處其事云何？」答曰：「勿以師子供侍野干，故我不應而為執事。」父問子曰：「誰是師子？誰為野干？」子答父言：「我是師子，父是野干。」父曰：「斯為妙事，以我野干能生師子。」時諸苾芻以緣白佛，佛言：「凡是父母於其子處能為難事荷負眾苦，假令父母是極破戒，其子亦應為作供侍。是故我聽於其五處縱極破戒應為供給，所謂父、母、親教師、軌範師及諸病人。」<p>爾時佛在室羅伐城。有一長者於阿蘭若處造立其舍，令諸苾芻隨緣乞食依此而住。時乞食者鬚髮既長，詣長者處，長者見已問言：「聖者！何故鬚髮如是太長？」答言：「賢首！無淨髮人。」長者告曰：「我遣人來可令除髮。」其剃髮人詣苾芻所，於臥褥上令彼剃髮。時彼長者作是思惟：「應觀尊者除髮以不？」即往蘭若苾芻住處，到已即於臥褥上坐，髮著其衣。長者還舍，其妻遂見衣上有髮，白言：「因何過彼剃髮人舍，令此衣上有其髮污。」長者思惟：「將非聖者於彼褥上而剃髮耶？」即重往觀，見其褥上有剃髮處，白言：「大德！可於餘處剃髮，勿令污褥。」時諸苾芻聞已白佛，佛言：「不應褥上而剃鬚髮。」便於淨地剃除鬚髮，佛言：「凡是僧伽灑掃淨地不應剃髮，若有犯者得惡作罪。」時有老病苾芻，不能出外剃髮，復遭風雨，佛言：「若無力者隨處剃除，然應掃除塗拭令淨，若不爾者得惡作罪。」又諸苾芻剪手足甲，隨處棄擲，佛言：「僧伽淨地若棄爪甲，得惡作罪。」<p>緣處同前。時有苾芻，身嬰重病為苦所逼，便往醫處報言：「賢首！以所宜藥為我處方。」彼醫答言：「以水和麨非時可食。」答言：「賢首！世尊已制，不許我等非時噉食。」醫人答曰：「聖者！大師慈悲，必緣此事開諸病人。」以緣白佛，佛言：「有無齒牛食噉糠麥，後時便出其粒仍全，用此為麨非時應服。」時病苾芻雖服不差，醫人問曰：「聖者！先時所苦得瘳損不？」答曰：「賢首！今猶未除。」醫人曰：「豈非聖者未服水麨令病不差。」苾芻答曰：「我已服竟。」醫曰：「當如何服？」時病苾芻具以事告，醫言：「聖者！此非是藥，應用生麥麨。」以緣白佛，佛言：「多將水攪以物濾之然後應服。」病猶不差，復以此事告彼醫人，醫人答言：「勿濾而服。」以緣白佛，佛言：「醫人處方令服麨飲，若稠若團隨意應服。」<p>緣處同前。時有苾芻身嬰重病，往醫人處問言：「賢首！以所宜藥為我處方。」彼醫答言：「以大肉團非時煮飲。」答曰：「賢首！世尊已制。」醫人答曰：「聖者！大師慈悲，必緣此事開諸病者。」苾芻以緣白佛，佛言：「有獸名犲，腹中腸直噉肉便出，體猶未變，應取彼肉煮而飲服。」雖服不差，醫人問曰：「聖者！所苦得除損不？」答曰：「未損。」醫曰：「豈可聖者未服肉汁令斯疾病而無損耶？」苾芻具答其事，醫言：「聖者！此是故物不堪為藥，應取新肉煮而飲汁。」白佛，佛言：「先以物濾然後飲之。」病猶不差，彼以此事告彼醫人，醫人答言：「勿濾而服。」以緣白佛，佛言：「醫人處方隨意應服，若乾若濕令有氣味，皆應服食，勿生疑慮。」佛告諸苾芻：「凡所有事，我於病人非時開者，於病差後咸不應作。若有作者，得越法罪。」
。
<juan>根本說一切有部尼陀那卷第四<p>大唐三藏法師義淨奉<#sp>制譯<p>第四子攝頌曰：煙筒壞色衣、鼻筒飲水器、針筒非寶物、眼藥合并椎。<p>爾時佛在室羅伐城。具壽鄔波離白世尊言：「如世尊說：『開諸苾芻畜歙煙筒。』不知何物是所應作？」佛言：「唯除寶物，餘皆得畜。」「如世尊說：『開諸苾芻著壞色衣。』者，不知何物是？」佛言：「以七種縷作者隨意應畜。」「又開諸苾芻畜灌鼻筒，不知以何物作？」佛言：「除寶。」「又開諸苾芻畜飲水器，不知以何物作？」佛言：「除寶。」「又開諸苾芻畜盛針筒者，不知以何物作？」佛言：「除寶。」「又許畜眼藥椎及小藥合，不知以何物作？」佛言：「除寶。餘皆應畜。」<p>第五子攝頌曰：藥器及❥毺、承足枮瀉藥，苾芻不應作，當擇死人衣。<p>緣處同前。具壽鄔波離白世尊言：「如世尊說：『開諸苾芻畜貯藥器。』當用何物？」佛言：「除諸寶物。」「又開諸苾芻畜用❥毺，不知何者是所應畜？」佛言：「七種縷作應可畜持。」「又開諸苾芻為洗足故畜承足枮，不知何物？」佛言：「除寶。」<p>緣處同前。時有長者，身嬰重病，往醫人處問言：「賢首！以所宜藥為我處方。」醫人答言：「先食膩物令其動病，然後應可服於瀉藥。」長者聞已遂服酥油。時有苾芻是彼長者常所供養，來過其舍慰問病人：「氣力安不？」答言：「聖者！我仍帶病，醫人處方先服酥油後服瀉藥。」時彼苾芻報長者曰：「我善醫方，爾有藥直擬酬醫者宜將與我，我有瀉藥可持與汝。」長者聞已答言：「甚善！」苾芻持藥與彼令服。是時長者藥利過度，令一使人疾往醫所問言：「賢首！我之家主藥利不停。」彼醫問言：「何人授藥？」使者報曰：「有一苾芻。」醫人聞已情生瞋忿：「汝應往彼問是何藥？」及其覆往苾芻處問，時彼長者便已命終。時諸苾芻以緣白佛，佛言：「汝諸苾芻！不應賣藥。若苾芻善醫方者，起慈愍心應病與藥。然諸苾芻，不應與他瀉藥捨之而去，應自觀察勿令過度。設有他行，囑人看守然後應去，仍報彼言：『利若過度，應以某藥為解。』若有苾芻，受他價直然後與藥，及以受雇為客作者，得惡作罪。」<p>緣處同前。時有一人，負長者債，因被拘留經七八日，共立要契，某日當還。時負債人便作是念：「期日既逼，無可還彼，我應藏避。」復更思惟：「捨家逃竄此事為難，我當殺彼。」是時長者近逝多林，為負債人之所殺害，身有衣服，六眾見已共相謂言：「今時豐足糞掃之衣。」作是語已，即便共取。是時長者親族來見，惡言罵曰：「聖者！著大仙衣作斯非法極為鄙賤。」六眾報曰：「此非我殺，別有怨家來斷其命，我等今者取糞掃衣，此有何過？」時諸苾芻以緣白佛，佛言：「汝諸苾芻！不應輒取此糞掃衣，若其大眾共知棄物，是衣應取。若不爾者得惡作罪。」<p>第六子攝頌曰：鐵鍋并杵杓，自身不負擔；以食供父母，毛緂不充衣。<p>爾時佛在室羅伐城。具壽鄔波離白世尊言：「如佛所說：『為溫水故，開諸苾芻畜大鐵鍋令安鎖。』者，以何物作？」佛言：「除寶。」「聽諸苾芻為煎藥故畜杓器者，以何物作？」佛言：「除寶。」<p>緣處同前。時六眾苾芻身自負擔，或於肩上擎持大幞。時婆羅門居士見已譏曰：「聖者！我等俗人，為於父母妻子眷屬，求覓衣食以身荷負。仁等為誰自為勞事？」時諸苾芻以緣白佛，佛言：「汝諸苾芻！不應頭背肩腰而為擔負擎持大幞。若有犯者得惡作罪。」<p>緣處同前。時有居士，娶妻未久便誕一息，顏貌端正人所樂觀，父便為子設初生會，付諸乳母令其養育。子漸長大，於佛法出家，日初分時著衣持鉢，入室羅伐城而行乞食，忽遇其父問曰：「汝已出家？」答言：「出家。」其父告曰：「汝之此身由我生育，今得成長，於苦樂事須相憂念，汝棄出家誰當濟我？」苾芻報曰：「我豈能為俗家之事。」時諸苾芻以緣白佛，佛言：「父母於子能為難事荷負眾苦，假令出家於父母處應須供給。」時彼不知何物應與？佛言：「應除衣鉢餘物供給。若無餘物，可從施主隨時乞求。若乞求難得，應以僧常所得利物共相供給。若無利物，應以僧常所食之分減取其半而為供濟。若常乞食隨他活者，以己所須滿腹食內，應取其半濟於父母。」<p>緣處同前。時有施主，於聚落中造立住處供養眾僧，有老苾芻依此而住。時老苾芻，為禮制底往逝多林。六眾苾芻為貪利故，共作制法每為番次，常遣一人在門外立。鄔波難陀次當其直，即於門外經行而住，遂遙見彼老苾芻來，便作是念：「此何上座？我應就彼申其禮敬。」到已問言：「善來！善來！」彼便答曰：「我今敬禮阿遮利耶。」鄔波難陀即作是念：「此乃是其出家老叟，非但不識根本二師，亦復未曾知其敬法。」便調之曰：「善來老父！」因即引入逝多林中，為作解勞令其暫息。時老苾芻白言：「大德鄔波難陀！我今須出。」彼時問曰：「欲何所之？」答曰：「我禮制底事了還來，鄔波難陀復勸令住。」彼言：「大德！我先不作在外住意，遂於本處留著三衣，故我不應久為停息。」鄔波難陀曰：「此有三衣勿為憂慮，我當相與應守持之。」即便授與大被毛緂小褥❥毺，持作三衣并充下服。於日晡後鳴揵椎時，禮制底人悉皆共集，老苾芻曰：「鄔波難陀！我暫出房旋禮制底。」答言：「老叟！汝無三衣云何禮敬？」即取小褥充其下衣，又以麁繩繞腰纏束，復持毛緂以毛向外作嗢呾羅僧伽，重大毛緂亦毛向外作僧伽胝。既作是已報言：「莫訶羅！今可隨意而為禮敬。」時老苾芻既著衣已即出房外，諸苾芻見咸作是言：「莫訶羅！何處著此戲弄衣來？」答言：「我此三衣皆以守持如佛所制，何名戲耶？」苾芻問曰：「何人為汝持此三衣？」答言：「大德鄔波難陀！」諸人聞已咸作是言：「除此人輩，誰復能為如此惡事？」以緣白佛，佛言：「長毛衣服有如是過。汝諸苾芻！但是一切長毛之物，咸悉不應持作三衣。若有犯者得惡作罪。」如世尊說：「制諸苾芻咸不應畜長毛三衣。」時有淨信婆羅門及諸居士，以上毛緂及餘厚帔施諸苾芻，苾芻生疑便不敢受。彼諸居士報言：「聖者！若佛世尊未出於世，我等便以外道為勝。今者世尊降臨生界，我以仁等為上福田，施此微物，不蒙納受，豈令我等捨善資糧從此世間趣於後世？」時諸苾芻以緣白佛，佛言：「應為受取，作彼物想守持而用。若是毛短體輕薄者，此物應作長衣持之。凡是厚大長毛等物，咸應作彼施主物心而為畜用。」<p>第七子攝頌曰：髮爪窣覩波，任作鮮白色；隨意安燈處，一畔出高簷。<p>爾時佛在室羅伐城。給孤獨長者往世尊處，請世尊曰：「我今願以世尊髮爪造窣覩波，唯願世尊慈哀聽許。」世尊告曰：「當隨意作。」復言：「世尊！唯願許我於彼髮爪窣覩波上，以鮮白物而為塗拭，復於其處行列然燈而為供養。」佛言：「皆隨意作。」長者以燈安在級上，油下污塔，佛言：「可於級下行列然燈。」有犬食油墜損油器，長者白佛：「請造燈樹。」佛言：「隨作。」牛來觸破，長者白佛：「請為燈架。」佛言：「應作。」四面安燈便非顯望，長者白佛：「請作高簷。」佛言：「隨意。」<p>第八子攝頌曰：門戶并簷屋，及以塔下基，赤石紫礦塗，此等皆隨作。<p>爾時給孤獨長者白世尊言：「唯願許我於髮爪窣覩波中間空者為作門戶，復安簷屋并造塔基，復以赤石塗拭其柱，於塔壁上紫礦圖畫。」佛言：「隨意。」<p>第九子攝頌曰：不應以橛釘，及昇窣覩波，開許金銀花，塔上以舍蓋。<p>爾時佛在室羅伐城。諸苾芻眾於供養時，欲以花鬘挂於塔上，即便登躡，以釘釘塔挂諸花鬘。時婆羅門居士咸作是言：「仁等大師久除釘刺，何故今者以釘釘之？」時諸苾芻以緣白佛，佛言：「不應於窣覩波上尖刺釘之，若有犯者得惡作罪。然於剏始造塔之時，應出傍橛作象牙杙。」時諸苾芻至供養時，遂便登上窣覩波頂而安燈盞，佛言：「不於香臺頂上而設燈明，若有犯者得惡作罪。」時諸苾芻上窣覩波，安置幡蓋供養之物。時婆羅門居士咸共譏嫌：「不淨登躡。」佛言：「應使俗人。若無俗人應使求寂。若無求寂，諸苾芻等應先濯足淨以香湯或塗香泥，作如是念：『我今為欲供養大師。』然後昇塔。若異此者得惡作罪。若窣覩波形高大者，應可以繩繫相輪下攀緣而上。」有婆羅門居士，咸來詣髮爪窣覩波處，各持花鬘奉獻供養，所有乾花而不摒除，不能淨潔，佛言：「摒除。」時給孤獨長者請世尊曰：「我今願以金銀花鬘供養髮爪窣覩波。」佛言：「隨作。」塔上鳥栖不淨穢污，欲於其上造立覆舍，佛言：「應作。」復為無門，室闇損壞，佛言：「隨意開門。」<p>第十子攝頌曰：鐵作窣覩波，及以金銀等，許幡旗供養，并可用香油。<p>爾時佛在室羅伐城。給孤獨長者請世尊曰：「願許我造鐵窣覩波。」佛言：「隨作。」復言：「欲以金銀琉璃水精銅等造作。」佛言：「應作。」「雖作，塔上未善莊嚴，欲以幡旗并雜繒綵而為供養。」佛言：「應作。」時彼不解造旗法式，佛言：「有四種旗，謂師子旗、牛旗、金翅鳥旗及龍旗等。」於旗幡上畫作四形，復白佛言：「我今先欲香油塗拭，次以紫礦欝金栴檀等作妙香水，洗髮爪窣覩波，唯願聽許。」佛言：「皆隨意作。」第三門了。<p>尼陀那別門第四總攝頌曰：戶鐶隨處用，霑衣大小便，染衣損認衣，賒衣果無淨。<p>第一子攝頌曰：戶鐶倚帶網，取米為眾食，寺內作私房，居人應受用。<p>爾時佛在室羅伐城。具壽鄔波離白佛言：「如世尊說：『於戶扇上應安鐶鈕。』苾芻不知當用何物？」佛言：「除寶，餘物應作。」「如世尊說：『苾芻應作倚帶。』不知當用何物？」佛言：「七種縷中隨一應為。」「如世尊說：『聽畜網。』者，應用何物？」佛言：「茅蒯麻芒皆悉應作。」「世尊復說：『許安窓網。』當用何物？」佛言：「除寶，餘並應用。」<p>緣處同前。於此城中有一長者，於三寶中深生敬信，意樂賢善，遂於露形外道娶女為妻，長者告曰：「賢首！無上慈父是我大師，常所供養，及諸僧伽勝上福田，衣服飲食爾應供養。」時諸苾芻常依僧次，日日之中恒至此家而受其食。時彼長者，遇有他緣詣餘村邑，告其妻曰：「我今有事須向彼村。如我在時，於佛僧處常為供養，勿令闕乏。」答言：「聖子！我依教作。」時彼長者往苾芻處白言：「聖者！我今有事須至餘村，唯願僧伽，恒依僧次就我家食。」答言：「可爾。」時諸苾芻共相議曰：「彼長者婦先無信心，依僧次者及時早赴。」時長者妻見苾芻至，恚而告曰：「我未辦食、座復未敷，何故仁等平旦來至？」時諸苾芻自相謂曰：「彼長者妻久知無信，我等早至今已見瞋，明日臨中應可就宅。」時長者婦明朝凌旦，辦食敷座而待苾芻，是時僧伽臨中方至，女人報曰：「聖者！我無餘事業唯作此耶？我於晨朝早已辦食并敷床座，何故仁等臨午方來？」時諸苾芻互相謂曰：「我等早來已見瞋責，臨中而至還復被訶，我等苾芻乞食常事，宜可巡家以自供濟，更不往彼俗家而食。」時彼長者事了還家問其妻曰：「賢首！我諸聖者常來食不？」答曰：「唯初兩日就斯受食，後更不來。」長者思惟：「應是我婦現慳悋相令諸聖者不來受食。」時諸苾芻巡家乞食入長者門，長者見已問言：「聖者！仁等何不常來受食？」報言：「長者！我等先是乞食之人，但持鉢行足得充濟。」答言：「聖者！祇是我婦生慳悋心。然我田中歲禾新熟，隨意持去以充午食。」苾芻報曰：「佛未聽許。」以緣白佛，佛言：「作彼物想意，為僧伽持者，無犯。」復有長者，於逝多林為諸苾芻造一別房，於其房內多置床褥及諸利養。時諸苾芻番次守護，將別房物置眾物中。以緣白佛，佛言：「其別房物隨處受用。」又將利養和雜眾物，佛言：「不應和雜，住別房者應可受用。」<p>第二子攝頌曰：隨處當用物，營作人所須，器具食燈油，隨施主應用。<p>爾時佛在室羅伐城。時有長者於舊寺內別造一房，於彼房中多施床褥，及以利養並皆豐足。時諸苾芻便將別物入眾物中，佛言：「應隨住人而為受用，所有利養亦不應和隨本施用。」時諸苾芻分眾利物，不肯分與別房住人，佛言：「雖受別房亦與眾利。」時諸苾芻差授事人，以見別房遂不差遣，佛言：「依次應差。」於此城中有一乞食苾芻，勸彼施主歸依三寶受五學處。復於一時，為彼施主說七有事福業，讚其勝利。施主答曰：「我亦能作，當作何事？」答言：「應為僧伽造立住處。」施主報曰：「我有財物欲營福業，未有人助。」苾芻曰：「爾可將來我能助作。」時彼施主持物授與，即請為造。苾芻領物安己房中，不為修造。施主念曰：「我暫往觀新造住處營作了未？」施主既至，不曾見有營作之處，白言：「聖者！何故多時不為營作？」苾芻答曰：「營作之具是我所須，此物並無若為興建？」施主報曰：「我所施物何不充用？」苾芻報曰：「此物已屬四方僧伽，誰能損用？」時諸苾芻以緣白佛。佛言：「施主聽者，應取此物作其器具。」時此苾芻因行乞食到施主家，長者遙見作如是言：「聖者！仁既日日巡家乞食，我所造寺誰當撿挍？」苾芻報曰：「我豈忍飢為人造寺？」長者答言：「我所施物何不取食？」報言：「此物已屬四方僧伽，佛未聽許。」以緣白佛，佛言：「施主聽者應用。」便作上妙美好飲食隨情食用，佛言：「不應如是，應食麁食。」食麁食時無力撿挍，佛言：「如僧常類。」苾芻食時，藏其器具內闇室中，復須燈油巡家而乞。時彼施主復見乞油問言：「聖者！欲何所作？」以事而答。長者報言：「何不用物？」具答如前，佛言：「施主聽者用時無犯。」彼便通夜不滅燈明，佛言：「不應經夜留燈，若收物竟便可滅除。如是應知塗足等物，所緣營事准上應用。」<p>第三子攝頌曰：令雨霑僧物，夜半共分床，小座並依年，敷席咸同此。<p>爾時佛在室羅伐城。六眾苾芻，披僧伽帔既出，各分置於露處，令雨爛壞。時諸苾芻以緣白佛，佛言：「大眾臥具不應經夏令雨損壞，不收舉者得惡作罪。」時諸苾芻著僧伽衣浣染造鉢，令衣損壞，佛言：「若著眾衣染衣造鉢得惡作罪。」六眾苾芻人間遊行，遇到一村，於彼村中有僧住處，夜過初更方始入寺，至親友處各為解勞。六眾告曰：「汝諸具壽！大師正法現住於世，仁等如何而不依教？勿令於後生悔恨心，爾可隨年授我臥具。」時舊住人便於夜半，總集僧祇所有小座床褥，一處共分，六眾苾芻便取臥具隨處眠息，供給纔了遂至天明。是時六眾告諸苾芻：「爾等收取臥具，吾欲進途。」主人告曰：「上座但求一夜自取身安，遂令大眾得黃熱病。」時諸苾芻以緣白佛，佛言：「不應於夜分僧臥具，應隨親友一夜而住。若更停留可隨年與，若異此者得惡作罪。」時六眾苾芻遊歷人間至一聚落，於彼村中有一住處，既入寺已見舊床席，是時六眾便於大床并諸弟子各隨眠息。然此六眾並是耆年，曾無有人輒能移動，自餘耆宿便於地上隨處而臥。至天明已詣逝多林，時諸苾芻見已告言：「善來！善來！所有遊履得安樂不？」答曰：「寧有安樂，在地上臥竟夜不安。」報言：「具壽！爾於昨夜何處房眠？」即以上事具告諸人。時諸苾芻以緣白佛，佛言：「若大床座及餘敷褥，應從上座隨次行與。」<p>第四子攝頌曰：大小便利處、經行不惱他，洗足及拭鞋，釜篦不奪用。<p>緣處同前。時六眾苾芻，常於大小便室來往經行，并共談語教授讀誦種種調戲。見他苾芻將欲入時，遂相遮止，告言：「汝且莫入，我是耆年。」故作稽留令他生惱。時諸苾芻起嫌賤心，以緣白佛，佛言：「大小便處不應經行久住相惱，若有犯者得越法罪。」時六眾苾芻於洗足處貯水瓮邊，驅他令起，自言：「我是耆年，應合先用。」佛言：「於洗足處，若先洗時事未了者，不應強喚令起，得越法罪。」時有苾芻前入小便，六眾後至告言：「我老！」佛言：「於先到者即可前入，此處不應隨其年次。」復有苾芻，洗足欲半，六眾後來告言：「我大，汝應相避。」佛言：「不應如是，凡為上座須識時宜，雖合在先，看事未周不應令起。若令起者得越法罪。」時有苾芻，以物拭鞋可欲將半，六眾見奪，報言：「我老！」佛言：「不應依年，待先用竟，未了奪者得越法罪。」復有苾芻，釜中煎藥尚未煎半，六眾便奪，答言：「我老！此應先用。」瀉之於地自將其釜。佛言：「不合依年，待先事畢然後方用。若不依者得越法罪。」僧祇鐵篦苾芻先用攪藥未了，六眾復奪，佛言：「不應。若有犯者，得越法罪。」<p>第五子攝頌曰：染釜及水瓶、僧鉢并飲器、刀石爪鼻物、支床不問年。<p>緣處同前。有諸苾芻，用僧伽染器瓶釜等物，以煮染汁事欲將半，六眾報曰：「我應先用。」時諸苾芻以緣白佛，佛言：「不應依年，待先用竟。若強奪者得越法罪。」時有苾芻先用眾鉢食猶未了，六眾告曰：「我是耆年應與我用。」以緣白佛，佛言：「待彼食了，不應強取。若故奪者得越法罪。飲水器物准上應知。」時有苾芻剃髮將半，六眾來至遂奪其刀，佛言：「若剃未了不應取用。其磨刀石准上應知。」剪甲小刀用割纔半，淨鼻鉗子現用未了，及支床物，彼臥時奪，以緣白佛，佛言：「此等諸物並不依年，待彼事終，方可就取。若不依者，得越法罪。」<p>第六子攝頌曰：羯恥那衣❥，絣線正縫時，染汁雜物等，用時不應奪。<p>緣處同前。是時大眾有羯恥那衣❥。有一苾芻，用此衣❥張僧伽胝等，作衣纔半，六眾來見即便強奪：「我是耆宿，理應先用。」時諸苾芻以緣白佛，佛言：「他用未了不應輒奪，待彼事畢方可取之。如其奪者得越法罪，如是應知。」絣線縫刺纔半用時，六眾便奪，佛言：「待了方取，不竟取者得越法罪。若用染汁、刀子，及針剃髮衣坐砧，皆不應奪，准前應知。」
。
<juan>根本說一切有部尼陀那卷第五<p>大唐三藏法師義淨奉<#sp>制譯<p>第七子攝頌曰：外道覆認衣，作記死時施，有五種親友，得法獨應行。<p>爾時佛在王舍城住竹林園。時摩揭陀主影勝大王，聞說妙法得見諦已，遂與八萬諸天子眾，并摩揭陀國長者、居士婆羅門等過百千數，於大眾中制立嚴教，擊鼓宣令普告國人：「不得有人輒為竊盜。若有犯者驅令出國，所有家資庫藏財物，悉皆給與被賊之人。」是時世尊，為憍薩羅國勝光大王說《少年經》，得調伏已，亦於國界作其嚴制：「於我國中不得有人輒行竊盜，如有犯者斷其命根，所有家資庫藏財物，悉皆給與被賊之人。」爾時群賊咸悉逃竄，二國中間屯營而住。摩揭陀國有諸商人，相隨而往憍薩羅國。到彼界已，時諸商主告其伴曰：「我今平安，仁可歸去。」從者去已，賊便遙見知無護者，便共劫奪。時諸商人咸悉走向憍薩羅國，投勝光王。既到王所，前白王曰：「大王當知，於此國界先多交易，今由群賊商侶不來。」時勝光王勅大將軍名毘盧宅迦：「卿可急往捕捉群賊，并所盜財將來見朕。」是時大將部領四兵，勇力軍眾象馬車步，往賊營處曠野林中。彼諸群賊總集險林，放捨兵戈分所得物。爾時將軍既遙見賊，便於四面周遍列軍，戰鼓纔鳴群賊驚懾，或有奔逃、或遭殘害、或時被殺、或復生擒，收所盜財并諸賊黨，還至王所啟大王曰：「此是彼賊并所盜財。」時勝光王告諸人曰：「汝之本物各任將去。」商估賈客既認物已，諸外道輩亦取自財及赤石染服，并將苾芻所有衣鉢。時諸苾芻後至王所，王曰：「仁等亦應認取衣鉢。」苾芻報曰：「此貨物中無我衣鉢。」王曰：「仁等豈非先被賊劫？」答曰：「我亦被賊。」王曰：「若無者，宜應喚彼外道，并將所認衣物隨來。」時彼外道既聞王喚，持衣即來。苾芻見衣作如是語：「此是我僧伽胝、此是僧脚敧。」王告外道曰：「彼是小賊，汝是大賊，強認他衣。」彼默無對。王言：「聖者！仁於衣物有記驗不？令我得知，此屬外道，此屬苾芻。」苾芻報曰：「我衣無記。」以緣白佛，佛言：「苾芻衣物應為記驗。」不知云何？佛言：「應為紐結或墨點淨，及餘記驗方乃持之。」<p>佛在室羅伐城。有一長者，娶妻未久誕生一息，其妻身死更娶後妻，未久之間復生一子。其第二子為母所苦，於善法律情希出家，既出家已遊歷人間。其父後時遇遭重病，定知將死，命長子曰：「我所有財應作三分。」子承父命遂即分三。便報子言：「此是汝分用充家業，一分屬吾以供葬事，餘之一分與出家子。」便自歎曰：「積聚皆消散，崇高必墮落；會合終別離，有命咸歸死。」<p>說是語已遂即命終。其出家子聞父身亡，即到兄所孔懷相見，兩共哀號問訊既終。兄乃告曰：「父亡之日先有遺言，留一分財可宜收取。」苾芻念曰：「如世尊說：『死後當與此非法財。』」時諸苾芻以緣白佛，佛言：「凡在家者命欲終時有攀緣心，如是施財並宜收取，父分與財勿生疑慮。既受財已，於三寶中而興供養。其出家者臨終之日無顧戀心，若言：『我死後與。』者，如是之財即不應取。」<p>緣處同前。有二苾芻共為親友，言談得意同處而居。時一苾芻人間遊行隨緣施化，於本房中及經行等處，忘遺衣物并齒木土屑。時彼親友為收舉已，遂起疑心即往白佛，佛言：「收取無犯。然而親友有其五種。云何為五？一者相愛，二者心喜，三者師長，四者得意，五者彼聞用物情生悅樂。如斯五種聽許收用。」<p>緣處同前。時有長者，娶妻未久誕生一女，年既長大便捨俗累，於佛法中而為出家。時屬飢儉乞求難得，巡門乞食漸至父家，父見女來即前問曰：「聖女！爾於今者云何濟命？」便報父曰：「乞食巡門實誠難得，雖經辛苦亦不充虛，飢火所燒甚難堪忍。」父聞斯語慘然不悅，便告女曰：「爾若在家不出家者，設無憐愛終須供給；從今已往每日可來家中受食。」既受請已，便於他日復將一伴來詣父舍，受其請食，父報女言：「我今無力能濟二人，宜可獨來而取於食。」女報父言：「世尊不許一女獨行，佛若許者不遭斯苦。」時苾芻尼具以上事白諸苾芻，苾芻以緣白佛，佛言：「若時飢儉乞求難得不充濟者，聽苾芻尼從眾乞法，於父母舍而作往還。應如是乞，敷座席鳴揵稚，言白既周，尼眾集已，時乞法尼先從上座次第禮僧，於眾首前合掌恭敬蹲踞而住，應如是乞：『大德尼僧伽聽！我苾芻尼某甲，今逢儉歲飲食難得，若無飲食不能存濟。我某甲今從尼僧伽，乞於親族邊作往還住止羯磨。願尼僧伽與我某甲於親族邊作往還住止羯磨，是能愍者願哀愍故。』第二、第三亦如是說，羯磨白二准此應作，如百一中說。若苾芻尼，大眾為作與諸俗親往還羯磨竟，此苾芻尼得獨行無犯，往親族家隨意而食。復至豐時即不應往，如獨往者得越法罪。」<p>第八子攝頌曰：賒取他衣去，及為他和市，不高下買衣，應二三酬價。<p>緣處同前。時有苾芻，於俗人處賒買他衣，將至寺內遂即身亡。時彼衣主既聞消息，急詣寺中告諸人曰：「某甲苾芻今何所在？」苾芻答曰：「彼已身死。」衣主告曰：「彼於我處賒取衣來，今可還直。」苾芻報曰：「仁今可去，詣彼屍林，隨索衣直。」衣主報曰：「所有衣鉢仁等共分，遣向林中從屍索債，如何釋子欺誑於人。」時諸苾芻以緣白佛，佛言：「苾芻身死，所有衣鉢，應還衣價。」復有苾芻，於俗人處賒取貴衣，乃至苾芻身亡之後，是時衣主來至寺中問言：「某甲苾芻今何所在？」答曰：「彼已身亡。」衣主告曰：「其人我處賒取衣來。」時諸苾芻還將本衣却付，衣主報言：「彼所將物是貴價衣，今此相還全無所直。」時諸苾芻不知云何？以緣白佛，佛言：「應隨現前所有之物可充衣價。應告彼言：『其人已死，現有斯物，今以相還宜生歡喜。』」時有二居士共為交易，一人問曰：「此衣幾價？」衣主答曰：「二十迦利沙波拏。」買衣人曰：「我今酬汝十迦利沙波拏。」時鄔波難陀來至其所，彼之二人作如是念：「諸大苾芻出言決定，我等宜應請斷其價。」二人共問鄔波難陀：「大德！此之衣物價直幾多？」是時鄔波難陀私問一人：「汝欲買衣？為當賣衣？」答言：「我買。」鄔波難陀報曰：「此衣價直二十迦利沙波拏。」又問第二：「汝欲賣衣？」報言：「我賣。」鄔波難陀報曰：「此衣可直四十迦利沙波拏。」二人交易，賣索四十，買酬二十，因致紛諍。買衣人曰：「我於和市人邊聞直二十。」衣主復云：「我於和市人邊聞直四十。」互相謂曰：「我等二人共於一處聽其斷價，兩種不同，定是彼人故為鬪亂。」諸苾芻聞已白佛，佛言：「凡諸苾芻，不應為他俗人斷價，亦復不應於交易處輒論貴賤如和市法。若有犯者得惡作罪。」時諸苾芻欲買衣服高下酬價，俗人報曰：「我是小興生人，仁等乃是大興生人。」時諸苾芻以緣白佛，佛言：「苾芻不應酬價高下，若諸苾芻欲買衣者，應令俗人酬其買價。若無俗人，應可二三得自酬價，過此酬者得惡作罪。」<p>第九子攝頌曰：果樹差修理，四種不應分，果熟現前分，觀時莫諠戲。<p>爾時佛在王舍城。時頻毘娑羅王，以一千根菴沒羅林施與僧伽。時諸苾芻雖取果食不令看守，遂致摧折而便荒穢。頻毘娑羅王見林摧折，問左右曰：「此菴沒羅林是誰園樹？」大臣答曰：「此是大王先以千株菴沒羅樹施與苾芻僧伽，僧伽食已而不看守，因即摧殘致斯荒穢，然諸聖者曾不修理。」時諸苾芻以緣白佛，佛言：「於寺基業不應棄捨，大眾應差守園之人令其修理。」時守園人遂安籬柵，計諸果樹分布與人，於樹根下而嚼齒木、或時漱口、或洗手面濯足浣衣。是時林樹被溉灌已，枝葉滋榮果實豐熟。有眾多客苾芻來告舊人曰：「美果新熟仁應惠我。」舊人答曰：「我等已分，仁何得食？」報言：「此是軌範師分、此是親教師分、此同親教師分、此同軌範師分。」時諸苾芻以緣白佛，佛言：「有四種物皆不應分。云何為四？一者四方僧物，二者窣覩波物，三者眾家病藥，四者寺資產物。若有違者得惡作罪。此等諸果應行與僧。」時有賊來偷果，世尊告曰：「大眾應差守護園人。」既受差已專為守護，因斯闕食，佛言：「更別差人應早食已替彼令食。」如世尊說：「菴沒羅果分與眾僧。」時守園人平等分與，其果有蟲。佛言：「應審觀察，蟲者簡却，先作淨已然後行之。」諸苾芻等淨果之時，高聲諠戲口出涎唾灒污其果，佛言：「不得諠雜，應聖默然而為觀察。若諠鬧者得惡作罪。」<p>第十子攝頌曰：無淨人自行，自取不應食，不選開其病，結界證耕人。<p>如世尊說：「菴沒羅果應行與僧。」不知誰應合行？佛言：「令淨人行。若無淨人，應使求寂。求寂無者，先作淨已苾芻受取，應可自行。」如世尊說：「差守園人令其守護。」淨人求寂纔去之後，眾鳥咸來啄損其果，佛言：「應以樹葉蓋覆。淨人求寂事畢還來，宜應指示。」時六眾苾芻次差守園，簡取美好菴沒羅果，持至住處受已而食。時諸苾芻互相謂曰：「美好之果久不見行。」報曰：「無可將來。咸被六眾簡取，好者持至住處，令他授與皆自噉食。」時諸苾芻以緣白佛，佛言：「不應自取而食，若有食者得惡作罪。」時六眾苾芻自選好者令授而食，與此與彼遂便鬧亂，佛言：「不應自選而食。若有食者得惡作罪。無犯者，若火力微應取熟者，火力強盛應可食生。」<p>緣處同前。時諸苾芻人間遊行，遇至一村於中有寺，既入寺已，不見一人。舊住苾芻，先向晝日遊處，寺內皆空。時客苾芻自相謂曰：「此之空寺既無苾芻，我等豈於無界之處而為居住？當共結界。」先結小界。時舊苾芻遂即來至，客便告曰：「善來！善來具壽！仁可來此我為解勞。」主人報曰：「具壽！何為却與我等解勞？我是主人，暫向晝日閑靜之處。」客便告曰：「我欲結界，已於此處先結小界。」主人報曰：「我於此處先已結界。」彼此懷疑，為取先界？為取後耶？以緣白佛，佛言：「應取先界，後結不成。凡客苾芻至他住處，應可住經七八日已，無人來者，應共結界。若異此者得惡作罪。」<p>緣處同前。有一苾芻住阿蘭若處，有二耕人共為鬪諍，遂以身手互相捶打。時此二人便以苾芻為證見者。時彼二人相牽俱至王所，各申道理，言有證人。令喚苾芻。苾芻既至，王自問曰：「此事如何？」苾芻白言：「大王！若能自立要契如轉輪王者，我能白王。」王然其契。苾芻答曰：「此二鬪人，更互相瞋，俱行拳棒。」王既聞已二皆與罪，苾芻告曰：「大王！何故行罰？向者立要如轉輪王行化於世。」王曰：「輪王如何行化？」答曰：「夫輪王者，止其無益，令行有益。」王曰：「若如是者，二俱有犯，各與輕罰，兩皆釋放。」是時二人各生嫌恨。時諸苾芻以緣白佛，佛言：「有鬪打者，苾芻不應在傍看住。若見諍者急捨而去，如不去者得惡作罪。」<p>尼陀那別門第五總攝頌曰：菩薩像供養，吉祥大眾食；大會草稕居，集僧鳴大鼓。<p>第一子攝頌曰：聽為菩薩像，復許五種旗；為座置尊儀，鐵竿隨意所。<p>緣處同前。若佛世尊自居眾首為上座者，便有威肅眾皆嚴整，世尊不在即無上事。是時給孤獨長者來至佛所，禮雙足已退坐一面，而白佛言：「我今欲作贍部影像，唯願聽許。」佛言：「應作。」欲安幡蓋，佛言：「隨意。」時彼長者不知欲造何幡？佛言：「有五種旗幡：謂師子幡、莫羯羅幡、龍幡、揭路荼幡、牛王幡。」長者復請為贍部影像作座，佛言：「可作。」又作鐵竿而懸旗幡，佛言：「應作。」<p>第二子攝頌曰：供養菩薩像，并作諸瓔珞，塗香及車輿，作傘蓋旗幡。<p>緣處同前。給孤獨長者白佛言：「豈非佛為菩薩時廣作供養？」佛言：「如是。」「我今欲為贍部影像隨意供養。」佛言：「應作。」「世尊為菩薩時著諸瓔珞？」佛言：「如是。」「我今欲為贍部影像作諸瓔珞。」佛言：「隨意，唯除脚玔耳璫，餘皆任作。」「我今欲作磨香塗香拭佛手足。」佛言：「應作。」「佛為菩薩時乘輿出入或乘御車，我今欲作輦輿。」佛言：「應作。」復言：「為菩薩時常持傘蓋隨從幡旗，我今欲為影像作其傘蓋并造諸幡。」佛言：「應作。」「菩薩在家常著花鬘瓔珞以為嚴飾，我今亦作用莊嚴像。」佛言：「如是種種莊飾之具，我皆聽作。」<p>第三子攝頌曰：吉祥并供養，花鬘及香合，諸人大集時，晝開門夜閉。<p>爾時給孤獨長者請世尊曰：「佛為菩薩時，一切大眾以吉祥事恭敬供養。佛若聽者，我於贍部像前，為吉祥事并設供養。」佛言：「隨意應作。」「我今復欲作頂上鬘及諸香合供贍部像。」佛言：「應作。」長者言：「我因贍部像莊嚴寺宇。」時諸苾芻彩畫其寺，以諸香泥花鬘燒香末香，奏諸鼓樂廣設供養。時眾人等見此希奇生未曾有，共相謂曰：「此之住處極妙莊嚴。」時諸苾芻見人鬧亂晝日閉門，俗人見已便起譏嫌云：「障生善。」以緣白佛，佛言：「若有鼓樂為供養時，晝日開門至夜宜閉。」<p>第四子攝頌曰：大眾集會食，薜舍佉月生，香臺五六年，並應為大會。<p>爾時給孤獨長者設供養時，眾多苾芻等七眾俱集。長者見已生大歡喜，作如是念：「如世尊說：『苾芻！有五種時施。云何為五？一者於客來人及將行者而為給施。二者於病人及瞻病者而行給施。三者於飢儉年及在險路而行給施。四者若得新穀新果及新節歲，先於持戒有德為供給已後當自食。五者若遇風雨寒雪之時，應持餅粥麨及諸漿往施眾僧，勿令聖者冒涉艱辛，受我飲食安樂而住。』我今見此苾芻、苾芻尼、鄔波索迦、鄔波斯迦，遠來至此疲於道路。若佛聽者，我當為此而設大會。」即往佛所禮雙足已，在一面坐白佛言：「世尊！如佛所說有五種時施，廣如上說。由觀菩薩大會供養四方人眾悉皆雲集行路辛苦，若佛聽者我當設供。」佛言：「隨意應作。」長者遂設無遮大會。<p>爾時長者白佛言：「我今更設大會。」佛言：「應作。」長者白佛：「菩薩生時是何月日？」佛告長者：「薜舍佉月日月圓時是我生日。」「我今欲作生日大會。」佛言：「應作。」「我今欲為贍部影像而作香臺。」佛言：「應作。」「世尊為菩薩時經於幾歲而除頂髻？」佛言：「五歲。」「我今欲作五歲大會。」佛言：「應作。」「世尊菩薩於幾歲時重立頂髻？」佛言：「六歲。」餘如前說。「世尊我欲為作贍部影像作佛陀大會。」佛言：「應作。」<p>第五子攝頌曰：大會為草稕，不應雜亂坐，應打揵稚鼓，告時令普知。<p>給孤獨長者設大會時，六大都城並皆雲集。時諸苾芻亦復來至，由斯席薦並皆闕少，佛言：「長者！應結草稕隨時坐食。」苾芻食已不收而去，以緣白佛，佛言：「苾芻食了應收草稕舉置一邊，方隨意去，若作佛陀會已應須棄之。」時諸苾芻不依大小，越其次第相雜而坐，令行食者久延時節，或時食竟更有人來失其時候，佛言：「應告時至。」雖告時至，眾鬧不聞，世尊告曰：「應打揵稚。」猶尚不聞，佛言：「應可吹螺并復擊鼓。」然未普聞，佛言：「打大鍾鼓。」佛令打鼓，打三下已即便長打，諸有病者及授事人致有闕乏，佛言：「應待病人請得食已，并授事人食竟然後長打，若不爾者得越法罪。」<p>第六子攝頌曰：集僧鳴大鼓，供了去幢幡；若多獲珍寶，隨應悉分與。<p>如世尊說：「應打揵稚及吹雙螺者。」雖如是作猶不普聞，佛言：「應打大鼓令響普聞，為大會時遠近咸集。」設會雖竟人猶不散，世尊告曰：「應除供養所設幢幡，時眾見已自然散去。」作此會時苾芻僧眾多獲珍財，不知云何？佛言：「據合得者，先從上座乃至行末，隨其大小准法平分。」時諸苾芻猶自紛擾，佛言：「眾若多者，應可千人與其一分各自分之，或復百人、或二十人乃至十人而為一分，令自分取。」鄔波離白佛言：「十人分中若一身死，亡人之分誰合得耶？」佛言：「若十人內已分衣竟，亡人之分應入僧伽。如其未分，九人合得，多亦准斯。」<p>尼陀那了。
。
<juan>根本說一切有部目得迦卷第六<p>大唐三藏法師義淨奉<#sp>制譯<p>大門總攝頌曰：最初為懺謝，第二定屬物，第三資具衣，目得迦總頌。<p>別門初總攝頌曰：懺謝草田中，合免王影勝，狗肉盞甘蔗，糖酥根等聽。<p>第一子攝頌曰：懺謝非近圓，觀求寂相貌，苾芻與尼法，互秉法皆成。<p>爾時佛在室羅伐城。時諸苾芻分作兩朋決擇義理，便生鬪諍，其小苾芻訶責大者。時大苾芻退入房中情生忿恨：「如何卑小❥突於我？」既為瞋火所燒惱故，因茲命斷生毒蛇中。時小苾芻心生追悔：「我為不善，豈合瞋責上座苾芻，我今應往從乞懺摩。」作是念已，與諸苾芻俱往其處，見彼門閉，便以物開到苾芻所，欲申頂禮白言：「大德！願見容恕。」遂見囓毒大蛇含瞋而住。是時世尊，以大悲力來至其所告苾芻曰：「汝今應可禮彼雙足從乞懺摩。」白言：「世尊！云何令我禮此蛇足？」世尊告曰：「應作昔時苾芻身想而為禮敬。」時彼苾芻向蛇作禮。世尊告曰：「賢首！汝應容恕。」即為毒蛇說三句法，報言：「賢首！汝於我所已修淨行，應生天上，但由瞋火所燒害故，生毒蛇中。賢首應知！諸行皆無常，諸法悉無我，寂靜涅槃樂。汝宜於我起淨信心，由此功德捨傍生趣生善道中。」時彼毒蛇便作是念：「我今不應親於世尊聞三句法而更噉食養無益身。」諸傍生類飢火最強，以不食故便即命終。由於世尊心生淨信，於此命過得生天上。凡初生天若男若女，皆悉法爾起三種念：「我於何處死？今於何處生？由何業緣而得來此？」即自觀見，捨彼蛇身生此天上，由於佛所起淨信心。爾時天子便作是念：「今我不應不至佛所禮拜供養，應往佛所報恩奉事。」時彼天子即著上妙七寶瓔珞耳璫臂釧，而自莊嚴光明赫奕，以天妙花、嗢鉢羅花、鉢頭摩花、分陀利花，持是等花，過中夜已來至佛所，即以天花散布佛前，禮雙足已在一面坐。由是天子威光力故，令逝多林光明普照。爾時世尊觀彼天子意樂隨眠根性差別，而為說法。時彼天子既聞法已即於座上獲預流果，既得果已白世尊曰：「我今所證，非父母等能作斯事，廣說如餘。由依世尊慈善力故，從三惡道拔出於我置天人處，生死流轉得其邊際，血淚大海皆令枯竭，身骨大山今已超過，無始時來積聚二十有身見山，以智金剛杵而摧碎之，證預流果。世尊！我於今日歸依三寶，證知我是鄔波索迦。始從今日乃至盡形，於三寶所心極淨信。」時彼天子禮佛雙足，右遶三匝忽然不現，還本天宮。<p>時諸苾芻，於初後夜警覺勤修澄心靜慮，見逝多林光明赫奕，咸作是念：「為是梵釋諸天及四天王，或是大力天子等詣世尊所而為禮覲？」作是念已行詣佛所，頂禮雙足即以上事具白世尊。世尊告曰：「非梵天主，乃至亦非大力天子來詣我所而為奉覲。汝等頗憶有大毒蛇我為彼說三句法不？」白佛言：「見。」世尊告曰：「彼既命終得生天上，來詣我所。我為說法，便得見諦還向天宮。以是因緣光明普照。」世尊告曰：「以不容忍有如是過，是故苾芻若有瞋諍，宜速懺謝共相容忍，勿令後時招斯過失。」時有苾芻新被訶責，即便就彼請其容恕，遂增瞋恚而報之曰：「看此與我極為嬈惱。」佛言：「不應新被瞋責便就懺摩，待彼停息可求容恕。」<p>於此城中有二苾芻，共論法義遂生瞋忿，少年苾芻訶責老者。時老苾芻入房而住，起極瞋恚因即命過，生毒蛇中。爾時世尊命具壽阿難陀曰：「汝可詣彼囓毒蛇所，稱我言教，唱言：『無病！』報言：『賢首！汝已於我正法律中而為出家，於四沙門果隨一應證。汝由前生重瞋恚故生毒蛇中，故汝宜應容恕於彼。』」時具壽阿難陀承佛教已，詣毒蛇所報言：「賢首！佛於仁者問言無病。復作是語：『汝已於我正法律中而為出家，於四沙門果隨一應證。汝由前生重瞋恚故生毒蛇中，是故汝應容恕於彼。』」是時毒蛇在於房內，詬詬作聲不忍而住。世尊復命具壽大目連：「汝可詣彼囓毒蛇處傳我言告，廣說如前。」目連至已，時彼毒蛇於戶扇孔，暫出其頭復還却入。世尊復命具壽舍利子：「汝可詣彼囓毒蛇處傳我言告，亦如前說。」舍利子至已，時彼毒蛇於戶扇間露出半身還縮房內。是時世尊自詣房中告其蛇曰：「賢首！汝已於我正法律中而為出家，於四沙門果隨一應證，未得其一。汝由前生瞋恚重故生囓毒中，是故汝應容恕於彼。」蛇遂出房向世尊前蟠身而住。是時世尊告彼苾芻曰：「汝應求謝此囓毒蛇。」白言：「世尊！我欲如何行懺謝法？」佛言：「應禮雙足。」白言：「世尊！豈非落在傍生趣中，我今云何禮敬其足？」世尊告曰：「汝心緣彼苾芻前身想在目前方禮其足。」時此苾芻作是想已便禮其足，蛇即以頭覆苾芻頂如懺謝法。世尊告曰：「汝諸苾芻！由瞋恚故生此過失，是故苾芻若相瞋恨，應速懺摩。」晡後相瞋，旦應求謝，彼懺摩時轉增瞋恚，佛言：「應先致問，後乞容恕。」彼仍不受，佛言：「應受。」至相近處不為禮敬，佛言：「至勢分處即應致禮，彼應答言：『無病。』若不爾者，二俱得罪。」<p>復有二苾芻，平章法義情生忿恨，是時少年訶責老者，其少苾芻自知非理，禮老者足求請懺摩。是老苾芻默然而住，少者念曰：「此既極瞋不容忍我，待其瞋息後當就謝。」時老苾芻往舊房內懷瞋而住，時少年者至彼房中執足頂禮告言：「大德！幸見容忍。」彼發大瞋告餘人曰：「大德！請觀此人，故來惱我。」少年便念：「由佛世尊遣我懺謝，應以慈心利益心而自安住。然此苾芻，既見我來情無喜樂，我復何須求彼容恕？」便不復申來就禮敬。後於異時，其老苾芻與餘苾芻來往經行共為言話，時少年者向彼行處欲禮餘人，餘人見已告老者曰：「尊者！此人戒淨何不懺摩？」老者答曰：「此有惡心但來禮汝。」時老苾芻語傍人曰：「汝今目擊但禮於汝，不禮於我，親驗此人定懷惡念。」時彼傍人報少者曰：「此人戒淨何為不禮？」時少苾芻廣說前事。時諸苾芻以緣白佛，佛言：「凡為諍者至相近處應為禮敬。彼應答言：『無病。』不依行者，俱得惡作罪。應但合掌而為敬禮。」<p>爾時具壽鄔波離，白世尊曰：「正受戒時，其受戒者作如是語：『具壽！不應與我進受近圓。』時諸苾芻強為其受，不知此人成近圓不？」佛言：「鄔波離！不成受。已發言尚名捨戒，況正受時得名善受？」<p>如世尊說：「求寂年滿二十應受近圓。」而此求寂不知年幾？時諸苾芻亦起疑念不受近圓，是時彼人防心而住。時諸苾芻以緣白佛，佛言：「應察彼相。」時諸苾芻露彼形體，觀其隱處及以腋下，彼生羞愧。世尊告曰：「可於高象牙杙上及笐竿等挂瓶鉢袋或餘衣物而告彼言：『汝今可取彼衣鉢來。』當舉手時應觀腋下毛相長短。」復白佛言：「如諸求寂正受戒時，諸苾芻眾遂便為秉苾芻尼羯磨而受近圓，得名受不？」佛言：「成受近圓，諸苾芻得越法罪。」<p>第二子攝頌曰：草田村略說，生心褒灑陀，賊縛不同愆，六開僧教罪。<p>爾時佛在室羅伐城。時諸苾芻與諸商旅共伴而行，至褒灑陀日，見有空閑軟草之地，共相謂曰：「諸大德！好軟草地，我等於此為褒灑陀。」即便共坐為長淨事。乃至事了，勇健商人悉皆過盡。時諸苾芻隨後而去，咸被賊劫。來入寺中，時舊苾芻見此客來，便即問曰：「善來大德！安樂行不？」答言：「何有安樂？我被賊劫僅存餘命。」時諸苾芻以緣白佛，佛言：「不應貪其軟草平處而為長淨，須逐行伴至村邑已方為長淨。」如世尊說：「近村邑處方為長淨。」時諸苾芻半已入村、半在村外，便作是念：「我今別住為作長淨為不作耶？」時諸苾芻以緣白佛，佛言：「其入村者，應集一處而為長淨。在村外者，離村勢分共集一處為長淨事。苾芻未集不應長淨，若不集者得越法罪。」又諸苾芻共諸商旅在道而行，至長淨日，諸苾芻等告商人曰：「賢首！暫住。我今欲為長淨之事。」商人告曰：「此有賊怖，仁可急來，我不遑住。」時諸苾芻隨伴而行，作如是語：「可於此住，可於此住。」遂至天明。諸苾芻等以緣白佛，佛言：「不應至日而不長淨，應隨道行共為長淨。」彼在路行共為長淨，時諸商旅皆起譏嫌白言：「聖者！我等畏賊咸悉默然，仁等何因故高聲耶？」時諸苾芻以緣白佛，佛言：「不應廣說，應略長淨。」然彼商人尚懷譏論，世尊告曰：「應可心念而為守持。有六種事心念守持：三衣捨、三衣分別、長衣捨、別請、作長淨及隨意事。應如是說：『今十四日僧伽長淨，我苾芻某甲於十四日亦為長淨。我苾芻某甲，於諸障法自陳遍淨。我今且為守持長淨，若於後時遇和合眾，我當共和合眾而為長淨，滿諸戒聚故。』如是三說。若至此日應為長淨，而不作者得惡作罪。」時諸苾芻人間遊行被賊所執，賊相告曰：「君等今可淨諸苾芻。」時諸苾芻知彼賊意欲行殺害，告彼賊曰：「何意仁等欲害於我？」賊曰：「汝等苾芻，與王大臣長者商客並悉相知，彼於仁處情深信敬，仁當告彼，彼於我等為無利益，為此須淨。」是時眾內有一苾芻，犯故妄語便自念曰：「我今被殺，帶罪身亡當生惡趣。」喚餘苾芻就於屏處說所犯罪。時賊見已告曰：「仁者欲往何處？」苾芻報言：「我作少許苾芻法事。」時賊復云：「汝欲逃竄耶？但可住此，不應餘去。」是二苾芻即對賊前說所犯罪：「大德存念！我苾芻某甲犯如是罪，此所犯罪，我今於大德前從清淨來，並皆發露說罪，我不覆藏。由發露說罪故得安樂，不發露說罪不安樂。」第二、第三亦如是說。是時群賊見說罪已問言：「仁等不作故妄語耶？」答言：「不作。」「若如是者隨意當去，慎勿告人云此相遇。」時彼苾芻心生追悔：「我對俗人說所犯罪。」以緣白佛，佛言：「汝等苾芻，凡諸賊者是險處貴人，汝對說罪，此名善說。」<p>緣處同前。時有苾芻人間遊行為賊所執，賊相告曰：「仁等今可淨諸苾芻。」時諸苾芻即知其賊當欲害己，告諸賊曰：「何意仁等見害於我？」賊同前告，乃至為此須淨。苾芻報曰：「但能放我，終不說汝。」是時其賊作如是語：「為要契已然後相放，仁等每於月十五日大眾咸集有所宣說，其所說法應為我等而廣說之，我當放汝。」時彼眾內有苾芻誦戒通利，即為廣說波羅底木叉竟，賊主告曰：「尊者應去，隨所至處慎勿說我。」時諸苾芻既得免已，後生疑念：「我等對賊說別解脫經。」以緣白佛，佛言：「凡是賊者林野貴人，汝對說者此為善說。」<p>緣處同前。時諸苾芻在跋蹉國遊行人間為賊所執，賊相告曰：「仁等今可淨諸苾芻。」是時賊中有一先是苾芻相近住人，告諸伴曰：「何勞殺此？應以連根茅草可急縛之，令其飢渴自餓而死。」時彼群賊即以茅草縛諸苾芻，棄之而去。時跋蹉國王名烏陀延為獵而出遇到其所，告從臣曰：「此是鹿熊耶？」走騎觀察乃見苾芻，問言：「仁是何類？」苾芻答曰：「是出家者。」「於何類中？」「是釋迦子。」「何為此住？」答：「我被賊縛。」「以何物縛？」答曰：「生草。」王曰：「何不拔起？」報曰：「世尊為我制其學處，若復苾芻壞生草木者，得波逸底迦。」王即下乘自手解放，各施三衣捨之而去。時諸苾芻遂生疑念：「我等對王說其罪相。」以緣白佛，佛言：「汝諸苾芻！必有如是剎帝利種灌頂王者，為說罪相，此為善說。」復白佛言：「對有犯人得說露不？」佛言：「不應對有犯人說露其罪，必有難緣對說無犯。然於同犯罪人，不應對其說悔。」<p>緣處同前。有一苾芻，情多愧恥堅持禁戒愛樂學處，忽於一時犯初眾教，便生懊悔情懷羞恥，形色羸黃積漸成病。有餘苾芻來慰問曰：「大德！何故身體痿黃？有何病苦？」彼默不答。後有得意苾芻來問，彼即具陳，報言：「具壽！若實爾者，我今為汝白諸苾芻。」答言：「汝若告者我當自殺，寧向他國方陳其罪。」時彼二人相隨而去，彼於半路便即命終。時伴苾芻作如是念：「所為之人今已命過，我於今者不應住此。」即還本處。諸苾芻見告言：「善來大德！所有遊履安樂行不？昔日共伴今何所在？」即便啼哭告曰：「其人已死。」發言而歎：「雖知諸法皆悉無常，然彼苾芻帶罪而死，墮捺落迦幾時當出？由斯我憶非常惻怛。」時諸苾芻以緣白佛，佛言：「彼釋迦子是從罪出。」告諸苾芻：「凡是罪者我說由心，能從罪起不由治罰，是故我聽必有如是稟性羞愧，應對一人而說其罪。」時諸苾芻，有解經者、解律者、解論者，犯眾教罪。彼向眾中陳說其事，有餘人見便作是言：「此等大德是妙階道，彼由造罪到如是處，餘苾芻等當復如何？」以緣白佛，佛言：「應詣他處陳說其罪。」此諸苾芻同前命過，佛言：「應對一人而為說露。復有大福德人，或是眾首上座，亦應對彼一人說悔。」<p>第三子攝頌曰：合免者應放，穿渠遣眾行，一日至四旬，皮肉皆不淨。<p>爾時佛在室羅伐城。具壽阿難陀次當番直，爾時憍薩羅國勝光大王來詣其處，禮雙足已在一面坐。時阿難陀於聖教中略為說法，王言：「大德！我無他事，為我廣說。」時阿難陀更為略說，王復白言：「聖者！我無他事，願為廣說。」如是至三，阿難陀答言：「大王！王雖無事，我有他緣。」王言：「大德！有何作務？」報言：「大王！我當寺直，應須撿挍。」王便念曰：「此是我事。」即便敬禮奉辭而去，往詣佛所，頂禮佛足白世尊言：「我是剎帝利灌頂大王，但是我所作事我即應作；若是皇后應作、若是太子及以大臣，并諸將帥群寮人庶，所合作事，各依職位而悉應作。世尊乃是無上法王，唯願世尊，應合免者放免其事，慈愍故！」世尊是時默然許可。時勝光王從座而去。爾時世尊告諸苾芻：「汝等當知！我今聽許，應合免者，不應差作知僧事人。」時諸苾芻，不知誰是合免之人？世尊告曰：「解經、解律、解論者，此等應免。」時六眾苾芻纔讀誦得兩三品經，遂便自說：「我是持經者，我亦合免知僧事人。」以緣白佛，佛言：「遍持經部方免知事。」復有但持一兩波羅市迦，遂便自說：「我是持律者，亦應免我。」世尊告曰：「遍持律部方免知事。」復有唯讀一、二小論，遂便自說：「我是持論者，亦應放我。」世尊告曰：「總持論部方免眾使。」<p>緣處同前。時憍薩羅國勝光王邊隅反叛，王令一將持兵討罰，遂被他敗振旅而歸，如是至三被降歸國。時執政大臣遂白王曰：「賊兵強盛軍將無功，自非大王親臨討罰，無由降伏。」時勝光王擊鼓宣令遍告諸人：「但於國內解執刀者，咸可從征。」時王親自嚴整四兵罰彼不臣，固守而住，其城恃險卒難降伏。是時大臣復白王曰：「給孤獨長者有大福德天神擁護，彼若來者此或歸降。」時王遣使告長者曰：「我有少緣要欲相見。」長者承命即詣王軍。時彼賊徒尚未降伏，既歷多時。王問長者：「仁不有心念居家不？」即白王曰：「我實無心緣彼家室，但有私心願見僧眾。」時勝光王勅留守曰：「在彼聖眾不應與教，方便遣來我欲相見。」留守大臣見王教已，便作是念：「我今云何不與其教，令阿離耶得詣王處？」時有老臣便相謂曰：「我為方計令諸聖眾自詣王軍，而非我等與其教令。去斯不遠，有古王梵授故舊苑園並悉摧毀，詐言重修決渠穿寺，以此方便彼當自往。」留守大臣將諸部從入逝多林，便於寺內以繩絣絡決渠通水。諸苾芻等問言：「賢首！汝何所作？」報言：「聖者！天子有勅，欲令我等於王舊苑令重修治，逝多林內通渠洩水。」苾芻告曰：「云何仁等壞佛髮爪窣覩波耶？」答曰：「此乃王教今欲如何？我無二頭，誰能拒勅？」眾便告曰：「幸可暫停，我自詣王共為商度。」苾芻問曰：「今欲往彼，當日還不？」大臣答言：「不得，乃至七日亦未能迴。」以緣白佛，佛言：「若諸苾芻有大眾事者，我今聽彼齊四十夜守持應去。」諸苾芻眾不知云何守持？世尊告曰：「先敷座蓆次鳴揵稚，以所為事先白眾知。眾既集已，應可勸獎情樂苾芻：『汝能為僧伽守持四十夜出界行不？』彼應答言：『我能。』次一苾芻先為白已，次作羯磨守持而去。」時具壽鄔波離白世尊言：「頗得守持一夜出界行不？」佛言：「得。」復白言：「守持二夜、三夜乃至十夜、或二十夜、或三十夜、或四十夜出界行不？」佛言：「得。」復白世尊：「頗得守持過四十夜出界行不？」佛言：「不得。應須過半住於界內。」「如世尊說：『守持一夜。』對誰應作？」佛言：「應對一人，乃至七夜咸對一人。若過此者對僧伽受。」「如世尊說：『皮非淨』者，其肉淨不？」佛言：「皮非淨者，肉亦非淨，乃至筋骨並皆不淨。」<p>第四子攝頌曰：影勝王床施，王母物入僧；烏❥鶴鷲雕，苾芻不應食。<p>爾時王舍城摩揭陀國未生怨王鞞提呬子，由提婆達多極惡知識所破壞故，其父影勝如法聖王，抂斷其命。時未生怨王情懷追悔，見父床座洟淚交流，大臣報言：「昔日先王深信聖眾，應以床座奉施僧伽。」即遣使者送其父床施僧住處。時諸苾芻受彼床已，於門屋下而敷置之。王於一時詣僧住處，見其父床在門屋下，復增悲泣。是時大臣白言：「聖者！大王本意不欲見床，為斯事故持以奉施，仁等云何敷在門下？令王重見悲涕轉增。」時諸苾芻以緣白佛，佛言：「不應以王臥具安在門下。」彼敷廊下，起過如前，佛言：「不應敷在廊下。」彼便以床置於房內。諸不信人便起譏謗：「先王之床苾芻已賣而為飲食。」世尊告曰：「於月八日或十五日，於廊簷下而為敷設。」諸不信人見復謗曰：「此非先王所臥之床，王所臥床苾芻已賣，共為飲食。」以緣白佛，佛言：「宜於床上明書其字，此是頻毘娑羅王所施之床。此床既爾，其勝光王為母施物，廣說同此。」<p>緣處同前。於夜分時忽然降雹大傷禽獸，是諸人等悉皆夜出，所有堪食禽獸之類咸悉持歸。時六眾苾芻為性好樂多食久眠，晨朝起已瞻視四方，若於人家有火烟起，或於田野見鳥群翔，即往其處而求飲食。時見鷲鳥從空飛下，因即相報俱往其處，收諸自死烏❥、白鷺、鵂鶹、雕鷲，擔負而歸。時婆羅門居士見而告曰：「阿遮利耶何用此物？」答言：「我將欲食。」彼復問言：「不應食物何故食之？」答曰：「所應食者求之既無，豈於此物而不得食。」因被譏嫌，以緣白佛，佛言：「苾芻不應食諸烏❥白鶴雕鷲之類，如其食者得越法罪。」
。
<juan>根本說一切有部目得迦卷第七<p>大唐三藏法師義淨奉<#sp>制譯<p>第五子攝頌曰：狗肉不應噉，并食屍鳥獸，及以同蹄畜，亦不食獼猴。<p>爾時佛在室羅伐城。時屬儉年，諸俗人等多食狗肉。時六眾苾芻，於日初分著衣持鉢入城乞食，隨所至處人皆告曰：「聖者！可去，實無一物堪以奉施。」其家釜內有營食處，六眾見已便問彼言：「汝舍釜中是何飲食？」答云：「狗肉。」問言：「仁等食狗肉耶？」答言：「我食。」六眾報言：「我依仁等而為出家，汝所食物宜應與我。」彼便授與，六眾苾芻受肉而去。是時群狗既聞肉氣，共來圍繞號吠隨行。時諸居士見而告曰：「聖者！何故被群狗逐？」答言：「我所持者，是其狗肉。」問言：「仁者食狗肉耶？」答言：「我食。」因被譏嫌。以緣白佛，佛言：「凡諸苾芻，不應食狗及以鵄鴞，并諸鳥獸食死屍者，咸不應食。若有食者得惡作罪。」<p>緣處同前。時有盜賊，偷憍薩羅國勝光大王厩中上馬，將入闇林遂斷其命，棄其頭尾持肉而去。六眾苾芻性多饕餮，晨朝遍望觀察四方，遙見闇林有諸鷲烏從空飛下，因即相報共往其處，見彼所棄馬尾頭蹄，因相謂曰：「鄔波難陀！我今豐足糞掃之物。」遂共收取。時掌馬人尋蹤而至問六眾曰：「仁所著者是大仙服，如何更作斯惡行耶？」問言：「我作何事？」答言：「王厩上馬仁等偷殺。」報言：「此非我殺，是賊偷來殺而取肉，頭蹄及尾棄地而去。我等將作糞掃物取。」馬主譏曰：「此實可愛糞掃之物。」以緣白佛，佛言：「汝等苾芻，諸有同蹄之畜狐狢等類並不應食。若有食者得惡作罪。」時有獼猴攀條遠躑忽然墮地，因即命終。六眾見已持還住處，置於釜內自煮。時有女人失其兒子，尋逐蹤緒入逝多林，察見六眾於大釜內煮彼獼猴。女人見已搥胸叫曰：「嗚呼！我兒於此被煮。」是時六眾挑獼猴手以示女人，女人叫曰：「禍哉！此是兒手。」次挑其脚，女人告言：「禍哉！是我兒脚。」次舉其頭，女人復言：「禍哉！是我兒頭。」復舉其尾告女人曰：「儞之兒子亦有尾耶？」女人告曰：「豈復仁等食獼猴肉？」答云：「不是汝兒，我食何過？」諸人聞已便起譏嫌，以緣白佛，佛言：「汝諸苾芻！獼猴之貌有類人形，是故苾芻亦不應食。若有食者得惡作罪。」<p>第六子攝頌曰：小盞及衣角，皮葉等有過，除其鐵一種，餘物任情為。<p>佛在室羅伐城。時有苾芻，身嬰重病為苦所逼，便往醫處報言：「賢首！以所宜藥為我處方。」醫人答曰：「有下灌藥宜可用之，病速瘳愈。」告言：「賢首！世尊未許。」答曰：「仁之大師慈悲為本，必緣此事開許無疑。」時諸苾芻以緣白佛，佛言：「醫人處方用下灌藥，當隨意作。」彼以小盞而為下灌，便棄其藥，佛言：「不應以盞而為下灌。」彼以衣角，藥如前棄，佛言：「不應衣角。」又以皮灌，復還棄藥，佛言：「不應用皮。」彼將葉裹，佛言：「不應，宜可作筒。」彼將鐵作熱而且鞕，佛言：「除鐵一種，琉璃銅等咸隨意作。」<p>第七子攝頌曰：甘蔗酪肉麻、藥有四種別、大麻蔓菁粥、根等粥應喰。<p>爾時具壽鄔波離白世尊言：「其七日藥亦得用為盡壽藥不？」佛言：「得，即如甘蔗，體是時藥，汁為更藥，糖為七日，灰得盡形。鄔波離！酪是時攝，漿是更收，酥為七日，燒酪成灰便為盡壽。鄔波離！肉是時藥，脂成七日，燒肉成灰便為盡壽，隨事應服。」時有苾芻，身嬰病苦往醫人處問言：「賢首！我今帶病願為處方。」醫人答曰：「聖者！應食大麻粥。」苾芻告曰：「世尊未許，我云何食？」醫答同前。以緣白佛，佛言：「醫人處方聽食麻粥，或是蔓菁根莖花葉，及其子實並除風疾，咸應作粥而噉食之。」<p>第八子攝頌曰：開許粆糖飲，得為七日藥；生心為五事，益彼應共分。<p>爾時世尊人間遊行至一聚落，時有長者宿世因緣應受如來之所化度。爾時世尊知彼長者受化時至，詣其住處。是時長者，即為世尊於彼寬廣敷設床座。爾時世尊就座而坐，時彼長者禮雙足已在一面坐。是時世尊觀彼長者意樂隨眠根性差別，而為說法示教利喜，令彼長者以智金剛杵破二十種薩迦耶見山，獲預流果。既得果已白世尊曰：「我今所證，非先祖父母所作、非國王作、非諸天作、亦非沙門婆羅門等作、亦非親友及宗族作。由依世尊大師力故，如是廣說，乃至受三歸依心生淨信。」爾時世尊，為彼長者宣說法要，日時遂過，佛及大眾悉皆絕食。長者白佛言：「我今欲作非時漿。」佛言：「隨意應作。」即去營辦粆糖等漿奉佛及僧。諸苾芻等以其過甜不能多飲，以緣白佛，佛言：「葡萄石榴及橘柚等，捼使破碎以物淨濾，勿令稠濁和攪而飲。」時具壽鄔波離，白佛言：「其粆糖飲，頗得守持經七日不？」佛言：「得，齊何應飲乃至澄清，未醋已來體未變者，隨意當飲。」<p>爾時佛在室羅伐城，時有長者請具壽阿難陀就舍而食。時給孤獨長者身嬰重病，世尊聞已與侍者阿難陀詣長者處問其疾苦。是時長者為佛敷座，世尊就座即為長者說法要已，從座欲去。時彼長者請世尊曰：「唯願哀愍今受我食。」爾時世尊默然許之。時阿難陀白佛言：「先有長者已請我食。」佛告阿難陀：「應捨先請與餘苾芻，有五種事心念皆成，謂分別衣、守持衣、褒灑陀、隨意事、及受人請。」<p>緣處同前。時屬儉年，諸苾芻眾乞食難得，有敬信婆羅門及諸居士，請耆宿苾芻就舍而食。時諸苾芻但受一請餘皆不受。世尊告曰：「若於儉年飲食難得，隨有請喚皆應受之。身自食已，於餘苾芻咸應共食。」不被請人亦詣彼舍，施主告曰：「仁不是我所請之人。」便不與食，世尊告曰：「其受請者，應可先受食兩三口，為表相已作如是言：『居士！此諸苾芻乞食難得，我將此食迴以施之。汝可隨喜。』如是二、三，隨所得食皆應迴授，其最後者應自飽食。」<p>第九子攝頌曰：醫教應服酥、油及餘殘觸、并開服藥合、除十為淨厨。<p>緣處同前。有一苾芻身嬰重病，問彼醫人。醫人報曰：「應可服酥，病當除差。」以緣白佛，佛言：「醫人處方隨意應服。」時病苾芻，於其夜分將欲食酥，無人為授，佛言：「應自取服，若酥難得，應可服油。」油更難得，遂便廢闕。時餘苾芻有殘觸酥油，彼作是言：「我有酥油，然是殘觸。佛若開者汝當取服。」以緣白佛，佛言：「病者貧無，設是殘觸服之無犯。」具壽鄔波離白佛言：「如世尊說：『汝諸苾芻應持服藥合。』者，其事如何？」佛言：「除四寶已，餘皆得畜。」<p>爾時世尊在薜舍離，告諸苾芻：「有十種地，不應結作淨厨，所謂露地、門屋、下房、簷前、溫煖堂、洗浴室、官人宅、制底邊、外道家、俗人舍、尼寺中。若煮食時皆得惡作。」鄔波離白佛言：「若結一室共作淨厨，既作法已上下傍邊皆成淨不？」佛告鄔波離：「若大眾共許，結此一處作淨厨時，上下四邊勢分之內悉皆成淨。」<p>第十子攝頌曰：根莖葉花果，皆應淡酒浸，水攪而飲用，并許其異食。<p>爾時世尊既度釋子出家，其人皆慣飲酒，由斷酒故身色痿黃。以緣白佛，佛言：「但有造酒之物，所謂根莖葉花果等，並屑為末以白布裹，可於無力不醉淡酒中而為浸漬，勿令器滿而封蓋之。後以清水投中攪飲，或以麴及樹皮并諸香藥，擣簁為末，布帛裹之。用杖橫繫，懸於新熟酒瓮內，勿令霑酒，經一二宿以水攪用。斯之二種：時與非時，隨飲無犯。如是能令酒渴止息。汝諸苾芻！以我為師者不應飲酒，不與不取乃至不以茅端渧酒而著口中。」<p>「如世尊說：『莎底苾芻應與異食。』者，當云何與？」佛言：「初生犢子糞尿，并崛路陀樹灰：一、菩提樹灰，二、劫畢他，三、阿說他，四、鄔曇跋羅樹灰，五、溺崛路及入地。四指下土相和一處攪而隨用。」「不知何人應取？」佛言：「令信敬者取，還令信敬者授。」<p>目得迦別門第二總攝頌曰：定物有主處，須問憍薩羅；從像預先差，大減會尼眾。<p>第一子攝頌曰：定物不應移，莫拾賊遺物，屍林亦復爾，隨許並應收。<p>爾時佛在室羅伐城。有一長者多饒財寶，造一住處施與僧伽，及諸臥褥供身雜物咸持奉施。有少苾芻在此而住，共相謂曰：「諸具壽！臥褥資具既甚豐盈，若舉置時恐多損壞，隨足受用所有餘物，應可分與苾芻僧伽。」即如其議，所有餘物悉皆分與隨近僧伽。時有乞食苾芻遊行至此，時舊住者便為解勞，彼客苾芻問言：「具壽！頗有餘長閑臥具不？」答曰：「此無閑物。」諸客苾芻於破床上，苦臥通宵至於晨朝，執持戶鑰向俗人本寺主處。既至彼已就座而坐，即為長者宣說法要，讚歎七種有事福業。長者答曰：「此之福業我今已作。」苾芻答曰：「仁之住處猶乏臥具，我於昨夜眠一破床，極受辛苦。」其寺本主報言：「我以眾多臥褥資具奉施大眾，豈非苾芻將我施物向餘處耶？」苾芻問曰：「識鎖鑰不？」答言：「我識。」即與長者共往觀察。時彼長者到住處已問舊苾芻：「我以眾多臥褥資具奉施大眾，今並何在？」時諸苾芻即以上事具答施主。長者告曰：「應可取來，我本要心施此住處。」以緣白佛，佛言：「不應持此處物與餘住處，應隨定處而受用之。若私與者應全酬直。若不還者，得重越法罪。」<p>緣處同前。六眾苾芻共諸商旅人間遊行。時諸商旅咸被賊劫，然彼賊徒將物不盡棄之而去。時六眾苾芻隨賊後行，見其遺物，遂相告曰：「難陀、鄔波難陀！奇哉豐足糞掃之衣，可共持去。」即取衣物。物主來至見六眾持衣便共譏曰：「我所有物，賊不奪者，仁復重偷，尊者著大仙衣造斯惡行。」問言：「我作何事？」答言：「汝偷我衣。」苾芻曰：「賊奪汝衣棄之而去，作糞掃想我等取之。」以緣白佛，佛言：「賊奪商旅所遺棄物不應收取，若取物者得惡作罪。」復有商主被賊所偷，持物不盡所有殘餘，諸居士等告曰：「仁者隨樂收取。」苾芻不取，世尊告曰：「若隨聽者應取。」<p>爾時佛在王舍城。時六眾苾芻往寒林中停屍之處，遂便共見衣裳傘蓋及以柴樵，而相謂言：「難陀、鄔波難陀！多糞掃物可共持去。」其守屍林旃荼羅等後來至此，便作是念：「誰劫奪此深摩舍那？」是時六眾經七八日共相謂曰：「難陀、鄔波難陀！深摩舍那計應豐有糞掃之衣，可共往彼收斂其物。」既至彼已，時旃荼羅遂即執捉告曰：「阿遮利耶！所有王家課役之事，皆悉出在深摩舍那。云何仁等他所掌物而竊取之？」以緣白佛，佛言：「汝諸苾芻！深摩舍那他所掌物衣蓋柴薪，並不應取。若有取者得重越法罪。」復有餘處掌屍林人，既懷信敬，告苾芻曰：「隨意取衣。」彼不敢取，以緣白佛，佛言：「若彼聽者，隨意應取。」<p>第二子攝頌曰：有主天廟物，苾芻不應取，看病人不應，勸他捨法服。<p>爾時佛在室羅伐城逝多林給孤獨園。六眾苾芻與車商旅涉路而行，忽於中途其車軸折。時彼商主棄斯折軸，別將餘軸替之而去。六眾苾芻即取折軸於四衢道中，埋令竪立，自相謂曰：「此應名作車軸天尊。」既建立已捨之而去。時有長者以食祭祠，復有餘人於斯乞願：「若能令我稱所求者，當為天尊造立堂舍。并婆羅門眾一百八人，於日日中常來設會。」作斯祈願，得稱所求，即於其所造立堂廟。時諸商旅往來至此，咸以衣物劫貝毛等奉施天尊。六眾重來見彼天廟，商估雜踏車馬駢闐，多有資財非常豐贍，共相謂曰：「車軸天尊奇豐衣物，我等今者應可取之。」時守廟人見其取物，白言：「聖者！我於此處恒作修治。云何仁等有主神堂衣毛劫貝，而便輒取？」六眾報曰：「汝久寒賤，何處得有如此天廟？本由我等創斯建立，以折車軸將作天尊，不體來由漫生悋護。」時鄔波難陀拳打車軸，以手拔出。諸人告曰：「設尊者造或可餘人，而我依此以為活命，如何見奪所有衣資。」時諸居士咸起譏嫌。苾芻以緣白佛，佛言：「不應輒取有主天廟所有衣貲劫貝毛等，若有取者得重越法罪。有餘天廟隨意令取。」時諸苾芻並不敢取，以緣白佛，佛言：「若他聽者是即應取。」<p>緣處同前。時有苾芻身嬰病苦，如世尊說：「令病苾芻於僧伽中宜修福業。」時瞻病者告病人曰：「可於僧田少當行施。」病人答曰：「我無一物，今應持我三衣施之。」時瞻病者持衣奉施僧伽，受已賣而共分。苾芻病差遂闕三衣，以緣白佛，佛言：「不應勸病苾芻施人三衣，勸他捨者得越法罪。然僧伽不合受此三衣，假令受者不應分散，見闕當還。若有分者得惡作罪。」<p>第三子攝頌曰：物須問施主，眾利可平分；二大合均分，餘眾應加減。<p>爾時佛在室羅伐城。時有長者，施僧尼二眾食，復以財物奉施二眾。諸苾芻等不知云何應分其物？以緣白佛，佛言：「應問施主，隨語而分。」<p>緣處同前。時有六十苾芻，人間遊行詣一村所。彼有長者久懷正信，請諸苾芻就舍而食。是時居士作如是念：「彼諸苾芻各以一衣而為奉施。」彼食未竟，復有六十苾芻尼眾而行乞食，諸人告曰：「某長者家有諸苾芻正受供養，仁等可往。」尼便就彼亦受其食。長者念曰：「我今云何以衣遍施？應從老者行與。」時彼長者以六十張㲲置上座前，苾芻不知云何共分？以緣白佛，佛言：「此是二眾利物，應共平分。」<p>緣處同前。有一長者，設二眾食并施財物，時苾芻等與諸求寂平等分之。時近圓者因生嫌恨：「我等所要三支伐羅，彼諸求寂，上披縵條下著一裙，二衣便足。如何使我共彼平分。」以緣白佛，佛言：「苾芻、苾芻尼應平等分，若求寂男、求寂女三分與一，式叉摩拏二分與一，欲受戒人亦二分與一，如是應知。」<p>第四子攝頌曰：憍薩羅白㲲，佛子因飡麨，室利笈多緣，廣論營造事。<p>爾時世尊與千二百五十苾芻，於憍薩羅國人間遊行，遇至一村。時有長者，請佛及僧并常隨徒眾就舍而食。時有六十苾芻尼，人間遊行亦到此村，巡家乞食至長者宅，亦請受食。時彼長者供佛僧已，便以白㲲千二百五十張安上座前，諸苾芻等不知云何分其施物？時六十尼作如是語：「我等前已得半施物，今者亦應持半與我。」以緣白佛，佛言：「苾芻與尼計人分施，不應中半。」<p>復有長者請佛及僧就舍而食，諸苾芻等時至赴食，唯獨世尊不赴其請，令使請食寺內而住。佛有五因緣不往赴請，廣說如常，今欲為諸弟子制其學處。時彼長者敬重耆宿，行與上酥并酥煮餅，中年行油煮餅，至於下行，與油麻滓并麻滓煮菜。時具壽羅怙羅親為世尊取其鉢食，持至佛所，禮雙足已於一面坐。諸佛常法於取食者歡言慰問：「彼苾芻等得美好食不？」羅怙羅白佛言：「諸僧伽等得好美食，極是豐足。」世尊告曰：「汝今何故身形羸瘦？」時羅怙羅說伽他曰：「食油能有力，酥乃足光暉；麻滓及菜蔬，何能有色力？」<p>佛告羅怙羅：「問汝身瘦，因何便以食事答我？」羅怙羅具以上事而白世尊，佛言：「誰為僧伽上座？」答言：「是我鄔波馱耶。」佛告羅怙羅：「汝師舍利子，此是惡食不名善食，何不觀察中下座食。」佛告諸苾芻：「僧伽上座所有行法，我今制之。為上座者，初見行食人來，應先教長跪合掌唱三鉢羅佉多。上座即應告言：『可平等行。』」時彼見行美菜餅等事事來時，咸作是語便成廢闕。世尊告曰：「創始行鹽即須報言：『可平等行。』無煩一一。若違所制得惡作罪。」時具壽舍利子，聞世尊說不名善食，遂便以指抉吐其食。<p>具壽鄔波離白世尊言：「舍利子所受之食彼便吐出。」世尊告曰：「汝諸苾芻！非但今日我鄙其食彼便嘔出，於過去世我鄙其食當時已吐。汝今應聽！昔有婆羅門，常為唱讀，共一婆羅門童子遊行人間，至一聚落。彼便置此童子，於聚落外息在池邊，語言：『汝今於此可暫時住，我入村中乞求麨食。』童子遂住。時有旃荼羅種，來至池邊就水食麨。時彼童子見而告曰：『丈夫！仁可惠我少多麨食。』便報童子曰：『可縫葉器。』即便縫葉。時旃荼羅以麨授之。是時童子見麨潤膩，即報彼曰：『此麨何故潤膩？』答曰：『膩器盛麨因斯帶潤。』是時童子尋食其麨。彼婆羅門從村來至，告童子曰：『汝今亦可入此村中乞取麨餅。』童子告曰：『我已食麨。』彼便問曰：『何處得耶？』答曰：『於旃荼羅處得。』婆羅門曰：『此是不淨惡人，汝何取麨？』時婆羅門遂生嫌賤。時彼童子即便吐麨。」佛告諸苾芻：「汝等勿生異念，彼時唱讀婆羅門者，即我身是。彼童子者，即舍利子是。往時由我吐其麨食，復於今日為我訶責，還吐出食。」<p>爾時佛在王舍城羯闌鐸迦池竹林園住。時彼城中有一長者名室利笈多，元是露形外道門徒，即是聚底色迦姊妹夫也。其聚底色迦深信三寶，作如是念：「我今宜可勸室利笈多，知佛僧伽是上福田。」即便告曰：「佛及眾僧，汝能設食親供養者，獲福無量。」彼便告曰：「今我供養佛及僧者，汝亦為我請晡㘓拏及彼弟子設食供養。」時聚底色迦便作是念：「我今若其不見許者，遂令彼人於勝福田有大損失，普施一切此復何違。」即許為請。時室利笈多復生是念：「我若先請沙門喬答摩就舍食者，彼聚底色迦後不肯請晡㘓拏及諸弟子而設其食。」遂報彼曰：「爾可先請晡㘓拏等就舍而食，我於次後請佛僧伽而申供養。」即便許之，尋往晡㘓拏處，廣申言論情歡喜已，遂便告曰：「仁者晡㘓拏及諸弟子，願至明日就我舍食。」時晡㘓拏便生是念：「豈非此人於沙門喬答摩處，見有過失情不信樂，今於我所起慇重心。我於今者獲大利益，又此先祖是我施主，今復歸向正是其宜。」即便受請。時聚底色迦即於其夜營辦飲食，敷設座席安置水盆。晨朝遣使。往晡㘓拏處白言：「時至飲食已辦，唯願知時。」時室利笈多告晡㘓拏曰：「聖者知不？然沙門喬答摩，但有俗舍來請命時，創到彼門，先以右脚蹈其門閫便現微笑。有侍者阿難陀即偏袒右肩、右膝著地、合掌請曰：『大德！大聖如來及如來弟子，非無因緣輒現微笑。大德！此等有何因緣？』彼便答曰：『如是，阿難陀！非無因緣輒便微笑，然佛所至之處皆為授記，能令大眾發敬信心。仁等今往聚底色迦處入彼舍時，應如是作，亦復能令大眾生敬信心。』」即然其事。時晡㘓拏及諸弟子圍繞而去，詣聚底色迦住處，既至彼已到其門閫，遂開口大笑，時露形弟子頂禮其足，合掌問曰：「大德！非無因緣如是勝人輒開口大笑。」彼便告曰：「其實如是，非無因緣。我以天眼觀見，無醉池側有雄獼猴，逐雌獼猴隨後而走。是時脚跌從樹顛墮，因即命終。今我念曰：『如此之畜無識有情，為鄙欲故受大憂苦。』」時聚底色迦聞此語已，遂作是念：「此婬女兒，向針行裏更欲賣針。我今折挫令其改肅。」即為晡㘓拏及諸弟子敷設妙座，以上妙飲食滿盛銅鉢，置餅於上，下安雜味，奉露形眾；於晡㘓拏器，下安諸雜味，上以餅覆，而授與之。彼便念曰：「我是教主合受好食，如何長者而不見與？」長者請曰：「何不食耶？」彼便告曰：「此但有餅無雜味，宜可將來。」是時聚底色迦（舊云樹提伽者，訛也）長者即於其前，說伽他曰：「應合見者不能見，不合見者詐言明；尚覩池側獼猴死，如何不見椀中羹？」<p>是時長者，於鉢餅下示其雜味。時彼羞愧即自念言：「我被挫折，待少食訖，我為呪願，令現在未來所設福業空無果利。」彼既食罷，即為呪願，說伽他曰：「若人少行惠施時，及以供養設食時；此非言難詰責時，令其善福皆無報。」<p>時聚底色迦長者有守門人，既聞事已便作是念：「斯無智人受我舍食，妄陳呪願令無果報。此婬女兒，我今料理令其落節。」彼遂當門傾穢水瓨，復拽門關令其半出。時晡㘓拏尋並出門，俱被泥澾遂便倒地，頭觸門關打破流血。時守門人說伽他曰：「正是門關抽出時，及以穢瓨傾水時；打破其頭血流時，此時善福還無報。」<p>時晡㘓拏持其流血，詣室利笈多處。時彼見已問言：「大德！何意頭破流血若斯？」答曰：「被聚底色迦長者躓頓於我。」即便告曰：「仁大有幸存命出來，我今作計，令彼喬答摩及僧伽眾入我宅中不活而出。」時室利笈多遂生是念：「我今宜往喬答摩處請其受食，彼若定是一切智人，必不受請；如非一切智即便見許。」時室利笈多即往佛所，共相問訊在一面坐，復從座起請世尊曰：「佛及僧伽，頗能明日就我舍內，受一食耶？」
。
<juan>根本說一切有部目得迦卷第八<p>大唐三藏法師義淨奉<#sp>制譯<p>第四子攝頌室利笈多之餘<p>爾時世尊便生是念：「此室利笈多，由於我處當見諦理，又彼意亂造諸惡行。若不受請，與彼聖諦而為障礙，我宜受請。」爾時世尊默然而受。室利笈多即生是念：「此喬答摩非一切智，此是怨家我當返報。」彼即還家，便於夜半在門屋中掘作大坑，於其坑內燒炎炭聚，既絕烟焰將物棧之，覆以青草。復於其上更布薄土，便於食內置諸毒藥。時聚底色迦妹是笈多妻，見而問曰：「仁今欲何所作答？」曰：「擬殺怨家。」即問彼言：「誰為怨家？」「沙門喬答摩即其人也。」妻曰：「若佛大師是怨家者，誰當得作爾親友乎？」時彼笈多便作是念：「此是彼親生來一處，於沙門喬答摩情深敬重，將無發露我密事耶？」便令入一小室反鎖其門。即命脯㘓拏及無衣眾：「仁等可集看害怨家，我欲殺彼喬答摩眾，已設火坑食內安毒。」時諸外道昇閣而坐，共相告曰：「我於此處觀喬答摩被火燒害，復看食毒悶絕之時顛蹶于地，令我門徒悉皆快意。」時室利笈多，晨朝起已敷設座席，安置水瓮楊枝澡豆已，命使者曰：「汝可往詣喬答摩處傳我言曰：『喬答摩來，食已辦訖宜可知時。』」是時使者既承教已，詣世尊所禮雙足已，請世尊曰：「長者室利笈多作如是語：『飲食已辦，具陳白佛。』」<p>爾時世尊命具壽阿難陀曰：「汝應遍告諸苾芻等，不得一人輒爾在前入室利笈多舍，待佛先入餘隨後行。」時具壽阿難陀唯然受教，即往諸苾芻所具傳佛教。爾時世尊於日初分，著衣持鉢，與諸苾芻將欲詣彼長者住宅。是時竹林園內舊住天神，禮佛足已請世尊曰：「願佛莫入室利笈多舍。何以故？彼有惡意欲害如來，造逆害事作諸罪業。」佛告天神：「諸無利事我已斷除，彼復何能作其逆害？」天曰：「彼有惡意，門掘大坑滿中積火欲害如來。」佛告天神：「一切欲火、瞋火、癡火，我以智水今皆沃滅，於世間火何能為害？」時彼天神復白佛言：「彼以毒藥置在食中欲害如來。」佛告天神：「於諸欲毒瞋毒癡毒，我以智阿揭陀藥，已變吐棄出，諸餘凡毒何所能為？」爾時世尊次入王舍城，彼城天神禮世尊足：「伏願如來，莫入室利笈多舍。」乃至廣說問答如上。<p>爾時世尊詣室利笈多宅，既至門所時，彼宅中舊住天神，禮佛足已而白佛言：「唯願如來，莫入此宅。」乃至廣說如上。時長者妻在幽室中作斯念曰：「准計今時佛到第一門，又計今時至第二門，以其雙足俱蹈火坑。又計今時世尊大師身陷火坑。禍哉如來！今被煙薰咳嗽流淚，猛焰纏身衣隨火化。」時彼女人多說苦辭迷悶而住。是時世尊既至中門方欲舉足，鉢頭摩花從坑踊出，時正遍知安庠舉足，蹈彼蓮花入笈多宅內。是時笈多見是事已生希有心，即便告彼脯㘓拏曰：「請觀世尊神通變現。」彼告長者曰：「汝今隨順喬答摩所為幻術。」長者曰：「縱令幻術，仁等若具一切智者，亦可試作如是幻耶？」時彼露形外道，懷羞帶怖俯面視地曲躬而出。是時長者深懷愧❥，不能見佛，便詣妻處告言：「賢首！今可出來禮世尊足。」彼便答言：「何有世尊？汝與惡人已殺如來。」時彼長者答言：「賢首！誰有能得害如來者？然我羞愧不能見佛。」其妻遂出，即將長者詣世尊所，俱禮佛足。是時長者縱身伏地不能重起云：「我何面敢覩尊顏？」妻乃合掌低頭白世尊言：「願佛慈悲，容恕長者無間地獄極重之愆。」世尊告曰：「汝今可起，我已容恕。」彼便歎言：「如來、應、正等覺實無違順。」長者即從地起，歡喜踊躍如死重穌，而白佛言：「唯願大悲少為停住，我當辦食。」佛言：「長者！豈非遣使已白時至作如是語：『喬答摩來，食已辦訖，宜可知時。』」答曰：「實有斯語。大德！我於世尊作無利事。」佛言：「我已悉斷諸無利事，汝復何能作無利益？」白言：「世尊！我將毒藥已置食中，欲害如來及諸聖眾。」佛告長者：「貪欲瞋癡諸毒中火我已除棄，餘何在言？食若熟者應持供養。」<p>爾時世尊就座而坐，所有供食置上座前，佛告具壽阿難陀曰：「汝可遍語諸苾芻等：『若未唱三鉢羅佉多已來，不應一人輒先受食。』」時具壽阿難陀如佛所勅，告諸苾芻：「次遣一人於上座前，唱三鉢羅佉多。」由是力故，於飲食內諸毒皆除。是時長者便自行食，初從上座終至下行，周遍觀察作如是念：「奈何今日從老至少，被毒所中悶絕于地，唯有世尊少動容色，然此眾中竟無一人為毒害者。」既見此已深起信心，夫婦二人見食事了澡漱復訖，即取卑座在佛前坐為欲聽法。爾時世尊觀彼二人，隨其根性為說法要。既聞法已，以智金剛杵破二十有身見山，證預流果。既獲果已，白言：「世尊！今此所證非我父母等之所能作，乃至受三歸生淨信。」廣說如上。白言：「世尊！我從今已往，於諸外道若男若女，永閉其門，於佛僧眾及鄔波索迦鄔波斯迦等，長開其戶。」世尊令彼得見諦已即便起去，還本住處安庠而坐告諸苾芻：「僧伽上座所有行法，我今制之：凡於眾首為上座者，所有供食置在眾前，先令一人執持飲食，或先行鹽在上座前曲身恭敬，唱三鉢羅佉多，未唱已來不得受食。當知此言有大威力，輒違受食得惡作罪。（三鉢羅佉多，譯為正至，或為時至，或是密語神呪，能除毒故。昔云僧跋者，訛也。佛教遣唱食前，今乃後稱，食遍非直，失於本意。上座未免其愆，訛替多時，智者詳用）」<p>佛在室羅伐城。時有長者，造一住處修營纔半便即命終。長者之子次紹家業，諸苾芻等就長者宅告其子言：「賢首！汝父造寺功已將半，不幸命終，所有殘功汝可修造。」彼便告曰：「阿遮利耶！寺極宏壯我無力造，若佛見聽減小作者，我當營造。」時諸苾芻以緣白佛，佛言：「不能大造聽其小作。」復有俗人造一住處未了而終，子繼父業，時諸苾芻同前告子，子言：「我愛宏壯，若聽大者我當為作。」佛言：「隨情大作。」復有長者，造小窣覩波造半命終，子知家業，時諸苾芻往詣宅所告其子言：「賢首！汝父先造窣覩波，功已半訖遂便命終，所有殘功汝宜修造。」彼便告曰：「聖者！我愛壯麗，此塔形小，若佛見聽增大作者，我當修造。」以緣白佛，佛言：「如樂大者隨意大作。」復有長者，造大窣覩波，其功已半忽然命過，同前告子，子言：「我今貧乏不能大作，若聽小者我當作之。」佛言：「隨情小作。然造窣覩波，小者得增大，大者不應減小。若有俗人能大作者善，如不能辦，苾芻應可勸化助造。」若塔相輪久故破壞，佛言：「應可修營。」時有先下故輪更造新者，時久不成，佛言：「不應先下，造新者訖，方下故輪。」若佛形像泥塐虧壞，苾芻生疑不敢營飾，佛言：「或增令大，或可相似隨意而作。」諸彩畫壁不分明者，苾芻生疑不敢重畫，佛言：「應可拂除更為新畫。」諸餘葉紙佛經磨滅，苾芻生疑不敢揩拭，佛言：「應拭故者更可新書。」<p>第五子攝頌曰：從像入城中，受吉祥施物，旗鼓隨情設，苾芻皆不應。<p>爾時佛在室羅伐城。是時給孤獨長者請世尊曰：「我欲奉請贍部影像來入城中廣興供養。」佛言：「長者！今正是時。」彼諸苾芻不知誰當從其像入？佛言：「少年苾芻皆可從入。」于時眾少不甚嚴麗，佛言：「應令五眾：苾芻、苾芻尼、正學女、求寂男、求寂女侍從圍繞。」時有淨信婆羅門及諸居士等，以上妙瓶持吉祥水，注苾芻手并授施物，曾無一人輒敢受者，世尊告曰：「長宿耆年諸苾芻輩，應展右手受吉祥水并受施物。」時諸苾芻無有鼓樂引像入城，佛言：「應鳴鼓樂。」鄔波離白佛言：「如世尊說：『應鳴鼓樂』者，不知誰當作之？」佛言：「令俗人作。」復白佛言：「苾芻頗得鳴鼓樂不？」佛言：「不合，唯除設會供養。」佛時告樂人曰：「仁者，汝今應可供養大師，不應無故擊鼓作樂，作者得惡作罪。」<p>第六子攝頌曰：豫先為唱令，五眾從行城，應差掌物人，尼無別輪法。<p>爾時薄伽梵在室羅伐城。世尊既許形像於節會日行入城中，時諸婆羅門居士等共告苾芻曰：「阿遮利耶！形像雖入，我等不知。聖者豫先為告，今者我等隨力，各辦上妙香花吉祥供養，修治道路嚴飾城隍，瞻仰尊儀式修景福。」時諸苾芻以緣白佛，佛言：「去行城時七八日在，應可唱令普相告知：『至某日某時將設法會，仁等至時各隨己力具辦香花，於某伽藍咸申供養。』」于時雖在街衢而為告令，時諸人眾尚有不聞，以緣白佛，佛言：「當於紙素白㲲明書令詞，可於象馬車輿之上街衢要路宣令告知。」至行城日無多侍從，佛言：「應令五眾圍繞隨從而行。」時有淨信婆羅門居士等，以諸雜物施與苾芻，苾芻不知此物誰應合受？如世尊說：「長宿耆年諸苾芻等應可受之。」彼既受已，復自持行，財物既多遂致疲極。世尊告曰：「應令少壯苾芻而擎其物。」既持至寺積成大聚，遂被賊偷，佛言：「應可差人守護其物。應如是差，大眾集已先問彼苾芻云：『汝某甲能為僧伽作掌衣物人不？』答言：『我能。』次令一苾芻應為白二羯磨：『大德僧伽聽！此某甲苾芻，樂與大眾作掌衣物人。若僧伽時至聽者，僧伽應許僧伽今差苾芻某甲當與大眾作掌衣物人。白如是。』次作羯磨，准白應知。」<p>是時苾芻多獲施物，苾芻尼眾作如是言：「大德！今獲施物，應分與我。若不與者，我等尼眾別作朋行。」苾芻聞已遮不許作，尼於異時，遂別為朋旅，隨意而行。時諸俗人問苾芻曰：「阿遮利耶！今此行道為同？為異？」答言：「不同。」俗人告曰：「大師現在遂破僧輪，不相承稟別為聚會。」時苾芻尼亦獲財利，苾芻以緣白佛，佛言：「苾芻尼眾不應別作輪行。若有作者，是破僧方便，得窣吐羅罪。」佛言：「諸苾芻眾所得利物，亦應分與苾芻尼眾，不與者得越法罪。」<p>第七子攝頌曰：應差分物人，上座宜准價，不得輒酬直，索價返還衣。<p>爾時大會事了多獲財物，諸苾芻眾不知云何處分其物？佛言：「應差分物人，當如是差。大眾集已先可問言：『汝某甲！能為僧作分衣人不？』彼答言：『能。』次一苾芻應為白二羯磨：『大德僧伽聽！此苾芻某甲，樂與僧伽作分財物人。若僧伽時至聽者，僧伽應許僧伽今差苾芻某甲當與眾作分財物人。白如是。』羯磨准白應作。」<p>時分衣人，敷座席鳴揵稚為言白已，後集僧伽賣所得衣。苾芻不知誰應賣衣？佛言：「僧伽上座應准衣價。」是時上座遂貴准衣，更無人買，佛言：「初准衣時應可處中，勿令太貴太賤，初准即與。」佛言：「不應待其價極方可與之。」時六眾苾芻，見他准價故增衣價，及至與時，便作是言：「我不須衣，欲為大眾多增衣價。」佛言：「若眾賣衣，其不買者不應故增其價。若故增者得惡作罪。」是時六眾增價得衣，便即披著。見索價直，即還本衣，佛言：「未還價足不應著衣。若未還價而著衣者，得惡作罪。」<p>第八子攝頌曰：寺大減其層，將衣者應用，恐怖若止息，准式用僧祇。<p>如世尊說：「苾芻造寺應為五層，香臺應可七層，門樓亦作七層。苾芻尼造寺應為三層，香臺、門屋並各五層。」者，由其重大遂便頹毀。苾芻以緣白佛，佛言：「應除上層。」由尚頹毀，如是漸次應留以堪為限。從佛世尊現大神通已後，敬信之人乃至邊方亦皆造寺，苾芻住已遂被驚怖。時諸苾芻並皆逃竄，時有賊來盡收衣鉢，令諸苾芻並闕衣服。以緣白佛，佛言：「僧伽臥具不應令失，如要須去應可持行。」時一苾芻見怖緣至，持僧祇帔與諸苾芻相隨而去。既至日暮，有耆宿苾芻告言：「具壽有僧祇帔，我既年大准次合得，汝應與我。」即便持與，彼取而臥。至天明已告言：「具壽！可取帔去。」下座答言：「若須披著即准耆年。」「有怖持行不論年幾，此僧祇帔可自持去。」以緣白佛，佛言：「將去者應用。」後時怖息，苾芻告曰：「此是僧物因何獨用？」答言：「佛教令我受用。」佛言：「我據怖時，暫聽受用僧祇臥具；恐怖既除，應如常式。」<p>第九子攝頌曰：若有大聚會，鳴鼓集眾僧，眾大別為行，撿挍人先食。<p>爾時佛在室羅伐城，給孤獨長者請世尊曰：「我欲於逝多林設大法會，願見聽許。」佛言：「今正是時。」於設會日，六大都城諸苾芻等咸悉來集，人眾既多遂失時候，佛言：「應打揵稚。」雖打揵稚眾鬧不聞，佛言：「應擊大鼓。」聞鼓聲時，應集食處，時諸苾芻可隨大小依次而坐。行飲食時未至行末，日遂過午，時諸苾芻多有絕食。佛言：「人眾若多，應須量准別作行頭，各於上座安置飲食，可一時行。」然諸俗人行餅果時，不能平等，佛言：「應差苾芻看行餅果。」彼既差已受取而行，存意觀察令其周遍，然此苾芻待眾食已，時過絕食，佛言：「若撿挍人，應於齋食先取其分，食之無過。」<p>第十子攝頌曰：凡於尼眾首，應安一空座，為待餘苾芻，孤苦勿增價。<p>爾時佛在室羅伐城。時有眾多苾芻尼，人間遊行遇至一村。時彼村中有一長者，情懷敬信，請諸尼眾就舍而食。時窣吐羅難陀苾芻尼，親為上座。是時有一乞食苾芻，共諸商旅遊歷人間，至斯聚落巡門乞食。時有村人告言：「聖者！有諸尼眾，在長者家受其供養，仁今可往就彼受食。」聞已詣彼，時苾芻尼白言：「尊者！大眾食竟，能為呪願及以說法，應居上座。若不能者，可在一邊食罷而去。」時彼苾芻❥然思曰：「我待食了說法方行者，時既延遲恐失商旅。」遂於一邊食了而去，漸至室羅伐城。時諸苾芻見而告曰：「善來！善來！具壽！所有遊歷安樂行不？」答曰：「寧有安樂，被苾芻尼深見倰辱。」問言：「何意？」即便具告。諸苾芻以緣白佛，佛言：「若一苾芻、一苾芻尼，然此苾芻宜居上首，應先受水及受其食，或二、或三乃至眾多苾芻尼處，若一苾芻亦為眾首，應先受水及以受食。凡苾芻尼所食之處，於上座首留一座處，假令求寂在後來至，就座而食，是上眾故。若不爾者，諸苾芻尼得越法罪。」時給孤獨長者，於逝多林設大會已，妻妾男女悉捨與僧，時諸苾芻不知云何？以緣白佛，佛言：「應問長者。」彼既問已，長者答言：「應可准價賣之。」苾芻共准。是時六眾爭共上價，有一孤苦女人，見增其價遂生愁怖，白長者言：「我是孤苦勿見遺棄。」時諸苾芻以緣白佛，佛言：「孤苦女人性多愁怖，汝諸苾芻！不應增價而買。若增價者得惡作罪。應隨施主敬信淨心，所論酬直當為受取。」<p>目得迦第三別門總攝頌曰：資具衣愚癡，若差不用俗；正作長者施，剃刀窣覩波。餅酪葉承水，及洗鉢等事；此之千二頌，總攝要應知。<p>第一子攝頌曰：十三資具物，牒名而守持，自餘諸長衣，委寄應分別。<p>爾時佛在室羅伐城。時諸苾芻人間遊行，時有苾芻忽然遇病既乏醫藥，遂即命終。時諸苾芻以緣白佛，佛言：「從今已往制諸苾芻畜藥直衣。若遇病時賣以充藥。」如世尊說：「制諸苾芻畜藥直衣。」者，時諸苾芻得已浣染守持而畜，後時買藥全不得價。以緣白佛，佛言：「其藥直衣不應浣染。應持新㲲并留其❥。（西國畜白㲲一雙，此方當絹一匹也）」<p>時具壽鄔波離白佛言：「如世尊說：『諸苾芻等守持三衣，世尊復開畜藥直衣。』者，不知云何？」佛言：「我今開許諸苾芻等得畜十三資具衣。」苾芻不知何者是十三資具衣？佛言：「一、僧伽胝，二、嗢呾羅僧伽，三、安呾婆，娑，四、尼師但那，五、裙，六、副裙，七、僧脚敧，八、副僧脚敧九、拭面巾，十、拭身巾，十一、覆瘡衣，十二、剃髮衣，十三、藥直衣。是名十三資具衣。」時具壽鄔波離白佛言：「如世尊說：『苾芻應畜十三資具衣。』者，云何守持？」佛言：「隨一一衣各別牒名而為守持，應如是說。對一苾芻，『具壽存念！此僧伽胝衣我今守持，已作成衣是所受用。』三說。餘衣守持准此應作，其藥直衣應加為病因緣是所受用。」復白佛言：「此十三衣外更有餘衣，不知云何？」佛言：「應於軌範師及親教師而作委寄分別持之，應如是分別。對一苾芻作如是說：『具壽存念！我苾芻某甲，有此長衣未為分別，是合分別。我今於具壽前而為分別，以鄔波馱耶作委寄者，我今持之。』」（三說）<p>第二子攝頌曰：癡不了三藏，此等十二人；失性復本時，訶言應採錄。<p>具壽鄔波離請世尊曰：「有幾種人不應訶言不採錄？」佛言：「有十二種人。云何十二？一者愚，二者癡，三不分明，四不善巧，五者無慚，六有瑕隙，七界外住，八被捨棄，九言無次緒，十捨威儀，十一失本性，十二授學人。」復問：「世尊！有幾種人應訶？」佛言：「有其三種：一者住本性，二言有次緒，三不捨威儀。」「云何是愚？」佛言：「愚者，謂思其惡思、說其惡說、作其惡作、說難捨事。」「云何為癡？」佛言：「謂不持蘇怛羅、不持毘奈耶、不持摩室里迦。不分明者，謂不明三藏教文。言不善巧者，不善三藏教理。言無慚者，謂於四他勝中隨犯一。戒言有瑕隙者，謂新作鬪諍或舊有怨。嫌言界外者，謂界外住人。言捨棄者，謂是僧伽以白四法而為捨棄。言無次緒者，謂作妄語離間麁獷雜亂語。言捨威儀者，謂捨本座。言失本性者，謂作不應行事於諸學處不知修習。言受學者，謂是犯重不覆藏人，眾作白四授與令學。」復白佛言：「失本性人訶羯磨時不須採錄訶不成訶者；如其此人還住本性，得成訶不？」佛言：「成訶。」<p>第三子攝頌曰：若差十二人，斯語成訶法；受時言我俗，此不成近圓。<p>具壽鄔波離白佛言：「如世尊說：『若為其人正羯磨時，此人許成訶。』者，大眾差遣十二種人作如是語：『諸大德不應差我。』此所出言應採錄不？」佛言：「並須採錄。言不成訶者，我據行治罰時作如是說。」「世尊！如正近圓時，其人自言：『我是俗人。』此人得成受近圓不？」佛言：「設近圓已，自言是俗，尚失近圓，何況受時！此等皆據有心捨戒。」
。
<juan>根本說一切有部目得迦卷第九<p>大唐三藏法師義淨奉<#sp>制譯<p>第四子攝頌曰：不用五種脂，隨應為說戒；因億耳開粥，王田眾應受。<p>爾時佛在室羅伐城。如世尊說：「有五種不淨皮履不應持。」者，時六眾苾芻用五種不淨脂膏以塗皮履。時勝光王象聞脂氣驚怖逃奔，是時六眾作如是語：「君等何不捉持此象？」答曰：「我不能持。」苾芻報曰：「我能為持。」「仁等若能為我持者，我今當酬餅果之直。」是時六眾遂向下風，其象即住諸人報曰：「聖者！仁等解明呪耶？群象驚走我等不禁，仁等如何遂令象住？」六眾報曰：「我實不解誦持明呪，我等但以上象脂用塗皮履。」「聖者！王之好象若傷損者，豈非仁等作無利事？」共生嫌賤。時諸苾芻以緣白佛，佛言：「汝諸苾芻！不應以上象脂膏用塗皮履，若有塗者得惡作罪。上象既然，上馬師子及以虎豹，悉皆不合。」<p>爾時佛在王舍城。頻毘娑羅王詣具壽阿難陀處，頂禮雙足白言：「大德阿難陀！今者豈非聽法之日，復是褒灑陀時，我得聽不？」答言：「大王！當知褒灑陀者，但是苾芻共所作業，非俗合聽。」王即起去。然佛世尊知而故問阿難陀：「何故王來而不聽法即便起去？」彼即具答。佛言：「汝有大失，向者令王得聞此波羅底木叉者，王必倍生深信恭敬，既生淨信能為信首。是故我今聽諸王等及以大臣，有淨信心意樂聞者應可為說。」佛言：「若復有人，雖是尊貴而無敬信，如此之人亦應為說。若有貧人亦應為說，若是貧窮兼不敬信樂欲聞戒，不應為說。」<p>爾時佛在王舍城。具壽說籠拏二十億苾芻，從小以粥長養，由出家後遂不得粥，身體羸瘦痿黃無力。是時世尊知而故問阿難陀曰：「何故說籠拏二十億身極痿黃羸瘦無力？」時阿難陀以緣白佛，佛言：「從今聽許說籠拏二十億苾芻隨意食粥。」時阿難陀即傳佛教，告彼苾芻曰：「世尊開爾隨意食粥。」彼便報曰：「為是總開大眾？為我一人？」答曰：「唯爾一人。」說籠拏二十億曰：「由此因緣諸同梵行譏誚於我：『汝說籠拏二十億，今者出家大有所獲，昔在占波巨富無匹，捨七象王而為出家，乃於今時唯求薄粥。』世尊若許因我開聽大眾食粥，我亦隨食。」時諸苾芻以緣白佛，佛言：「我今因說籠拏二十億為先首故，聽諸大眾咸悉食粥。」是時淨信婆羅門居士等，多持好粥施苾芻等。時影勝王聞佛聽諸苾芻隨意食粥，王以千畝良田奉施大眾。諸苾芻不敢受田，以緣白佛，佛言：「為僧伽故應可受田，所收果實眾應受用。」<p>第五子攝頌曰：俗人求寂等，並不合同坐；兩學有難緣，同處非成過。<p>爾時佛在室羅伐城，具壽鄔波離請世尊曰：「凡諸苾芻合與俗人同褥坐不？」佛言：「不合。必有難緣，同坐無犯。」復白佛言：「得與求寂同座坐不？」佛言：「不合。若與小者及半擇迦污苾芻尼、并犯五逆、外道趣外道者、賊住、別住、不共住人等，亦不合同座。必有難緣，同座無犯。」又問：「得與授學人同褥坐不？」佛言：「不應。必有難緣，隨意同坐。」「得與俗人同枮床一處坐不？」佛言：「不應。必有難緣隨意同坐。如是乃至不共住人咸悉不合，必有難緣同坐無犯。若同床坐廣說如前，若屈氈席以為障者，坐亦無犯。」<p>第六子攝頌曰：正作不令起，隨年坐染盆；應共護僧園，勿燒營作木。<p>爾時佛在室羅伐城。時諸苾芻坐小床座，作浣染縫衣治鉢等事。是時六眾苾芻推起自坐，令他廢闕。時諸苾芻以緣白佛，佛言：「浣染等時苾芻正作，不應令起，遣他起者得惡作罪。」六眾苾芻凡所至處，自恃上座排他令起，時彼苾芻不肯為起，以緣白佛，佛言：「應隨年次依位而坐。」如世尊說：「隨年坐。」者，六眾苾芻見他食時，自在後至遂令他起。時諸苾芻以緣白佛，佛言：「若彼苾芻正食之時，上座後來不令小起。令他起者得惡作罪，可隨處坐食。」具壽鄔波離白佛言：「如世尊說：『正食苾芻不應令起。』不知齊何名食時？」佛言：「下至受鹽或受食葉，皆不合起。」如世尊說：「苾芻受食不應起。」者，六眾苾芻向上座處故先受食。時諸苾芻以緣白佛，佛言：「不應先往上座頭坐故為受食，作者得惡作罪。凡諸苾芻，應善知座次。」僧伽所有貯染汁瓨及諸盆器，有一苾芻先取染衣，六眾苾芻作如是言：「具壽！我年長大先合用之。」瀉却染汁強奪將用，令彼苾芻事便廢闕。以緣白佛，佛言：「但是僧伽煮染之器及以染盆，他正用時不應強奪，事訖方取。未了取者咸得惡作。」如世尊說：「染器污時不應取。」者，是時六眾纔染片衣，故令汁污，意留染器妨彼受用，佛言：「若總以衣內染色中，方名染污，不應少物故作留礙，如有犯者咸得惡作。」<p>緣處同前。時給孤獨長者，作其木柵圍逝多林。時諸俗人毀破木柵盜將草木，苾芻以緣白佛，佛言：「令人遮護。」既令遮護棄木逃去，無人採拾咸悉爛壞。時諸苾芻以緣白佛，佛言：「壞無用者，可入僧厨以充薪用，餘堪用者取付作人。」時六眾苾芻，隨其營作所堪用木，並破燒壞以充煮染。時諸苾芻以緣白佛，佛言：「苾芻不應燒營作人要須雜木。如有犯者得惡作罪。」<p>第七子攝頌曰：長者所施物，問已應留舉；隨處莫廢他，洗身方入寺。<p>爾時佛在室羅伐城。時給孤獨長者請世尊曰：「佛聽許者，我今更欲以逝多林重施僧伽。」佛告長者：「隨意應作。」時彼長者，於逝多林內所有樹木，是男聲者，則為男子衣服而嚴飾之。女聲樹者，作女人服而為嚴飾。乃至寺中庭、經行處、門屋下、浴室內、眾食堂、供病堂、常食堂，悉皆如是為嚴飾已，捨與僧伽。時諸苾芻得此衣服，不知云何？以緣白佛，佛言：「應問長者。」既往問已，長者答曰：「隨所施處物應屬彼。」佛言：「是男女聲樹，乃至遍寺所有衣服，隨其處所各以箱篋藏舉。若於後時，逝多林內人作大會，還隨其處准前嚴飾。在牆壁者，應將畫壁。若在溫煖堂，應買薪以充然用。在浴室者供洗浴事，在貯水堂者以充大眾。時非時漿用，若在供病堂，應與作美膳供養。或時近院或復樓閣簷前、經行處或近門邊，現前僧應分。若寺中庭內者屬四方僧用。」時諸苾芻作斷惑禪堂靜慮之處，修諸善品。是時六眾來至此堂，喚他令起云：「我耆年。」時諸苾芻以緣白佛，佛言：「不應於此而作隨年、令他苾芻輒為起動。若令起者咸得越法罪。」時諸苾芻從座而起暫去經行，六眾遂來坐其座處令他廢事，佛言：「他先坐處不應輒坐，汝等苾芻欲經行，時先以綺帶或僧脚欹留安坐處然後經行。」復有苾芻，於廊庭柱打拍皮鞋，有餘苾芻見而嫌恥，以緣白佛，佛言：「道行軌式我今當制。凡諸苾芻道路行時，欲須入寺隨有水處，安置衣鉢抖擻衣已，次浴身體下至手足，洗灌塵垢添淨水瓶，方以破布拂拭皮鞋，然後披衣容儀詳審，徐行入寺。」<p>第八子攝頌曰：剃刀并鑷子，用竟不應留；便利若了時，無宜室中住。<p>如世尊說：「剃刀鑷子應隨畜。」者，六眾苾芻自取僧伽剃刀鑷子，剃髮既竟他取不還，報云：「後時我更須用。」時諸苾芻以緣白佛，佛言：「汝等苾芻，用眾刀訖不應便留。用刀既然，石鑷刀子及承足物，應知亦爾。」六眾苾芻入小便室，事既了已仍住室中，餘人欲入而故遮止，告言：「莫入！我當在後更擬小便。」故惱於他令生嫌恥。以緣白佛，佛言：「小便若了不應久住，更停住者得惡作罪，於大便處故惱他人，得罪亦爾。」<p>第九子攝頌曰：窣覩波圍繞，廣陳諸聖迹；濁水隨應飲，若醎分別知。<p>爾時給孤獨長者請世尊曰：「我於如來髮爪窣覩波處欲為莊嚴，若佛聽者我當營造。」佛告長者：「隨意應作。」長者不知云何而作？佛言：「始從覩史多天下生贍部，化導有情乃至涅槃，本生聖跡隨意應作。」時諸苾芻隨路而去，見有水渾生疑不飲，佛言：「水中見面應可飲用，若不見面須人授飲；如極渾者，應取羯得迦果葡萄果投中待清，或可以麨而內水中。」諸苾芻便投散麨，佛言：「宜應以水作團投之。」時有醎水生疑不飲，佛言：「若堪作鹽用，受而方飲；若不堪者自取而飲，勿致疑惑。」<p>第十子攝頌曰：飯酪等非污，亦可內瓶中；洗足五種瓨，齊何名口淨。葉手承注口，多疑流鉢中；舉糧持渡河，縱觸非成過。洗鉢應用心，他觸問方受；換食持糧等，無難並還遮。<p>爾時佛在室羅伐城。時有婆羅門及諸居士於逝多林相去不遠芳園之內共為讌會，有諸殘食棄在井中。時諸苾芻欲取水用，以羅濾漉，於水羅中見有飯粒。苾芻生疑不用。并貯水瓨亦生疑念，以緣白佛，佛言：「不由彼緣便成不淨。濾即成淨，不應棄水。」又諸苾芻池中取水，遂見有人洗酥油瓨及以酪瓶。復有苾芻手執膩鉢亦於此洗，膩浮水上漂汎而住，酪瓶餘滓片片下沈。時彼苾芻疑不敢用，以緣白佛，佛言：「非彼能令水成不淨，濾即是淨，用之無犯。」時諸苾芻隨路行時水極難得，至汲水輪所欲取其水，心疑不淨，因此闕事極生疲苦，方入寺中。時諸苾芻以緣白佛，佛言：「可取其水，先應觀察澡漱口已隨意而飲。」或在非時亦不敢飲，佛言：「非時亦飲。」不貯瓶中，佛言：「應貯。」時諸苾芻，於道行時無水可得，崩崖泉水疑不敢飲，以緣白佛，佛言：「應觀而飲。」或於非時疑不敢飲，佛言：「非時應飲。」不敢添瓶，佛言：「應添。」時諸苾芻見黃潦水，疑不敢飲，佛言：「縱令水濁觀之隨飲。」或在非時亦不敢飲，佛言：「時與非時飲用無犯，添貯瓶中亦皆無犯。」於行路時，見皮囊貯水有其酪片，疑不敢飲。時諸苾芻以緣白佛，佛言：「時與非時隨意飲用。汝等苾芻，於急難時我所開者，若無難時並應遮止。若更用者咸得惡作罪。」時有眾多苾芻，遊行人間至牛營處，求水不得，彼以酪漿用充洗足，生疑不用。時諸苾芻以緣白佛，佛言：「無水之處若與酪漿，應持洗足。」時彼復往牧牛人處，從借瓶器欲將取水。苾芻借得酥油之瓶，疑不敢用，事有闕乏。佛言：「汝等苾芻應知有五種瓨器：一者大便器，二者小便器，三者酒器，四者油瓨，五者酥瓨。前之三器不應貯物，設令貯者遠可棄之。後之二瓨應以火燒、或以鹵土、或用牛糞淨洗，瓨則成淨可用貯水，時與非時隨意飲用。」時有苾芻飲非時漿，喉中膩氣遂即變出，生惡作心，世尊告曰：「先淨洗手次漱脣口，既漱口已方可飲漿。」如世尊說：「淨漱口」者，時諸苾芻便用鹵土以揩脣吻，因即皴裂，佛言：「應用牛糞淨洗脣口。」<p>鄔波離白佛言：「如世尊說：『應淨口』者，齊何名淨？」佛言：「有染之口此亦何能令成無染？應以乾淨牛糞撚之令碎，或以澡豆和水揩脣除食膩氣。復以兩三掬水再三漱口，即名為淨。凡諸苾芻若飲若噉，時與非時並應如是然後方飲。如不爾者，隨飲隨咽咸惡作罪。」<p>復有苾芻於非時中以手捉瓶向口注水，蟻先入瓶出便被螫。時諸苾芻以緣白佛，佛言：「不應以瓶注口飲水，先淨洗手及淨漱口，方注瓶水手承而飲。」又復苾芻應作盛君持籠，時彼不知以何物作？佛言：「應用版木或以塼石安置水瓶不令虫入。」如世尊說：「先淨漱手方飲水。」者，道路行時有少許水，佛言：「可於葉中飲。」見是青葉無人摘授，佛言：「枯黃落葉自取飲水。」或時落葉求亦不得，就枝以葉承水飲用，或連條葉轉更難求，佛言：「應就屏處淨漱口已，以瓶注口隨意而飲。」其開遮事廣說如前。<p>時具壽頡離跋底，隨在何處生疑惑心，是故時人遂共號為多疑頡離跋底，見彼瓶水流注下時，生如是念：「他人瀉水連注鉢中，豈非惡觸？」遂便不受。時諸苾芻以緣白佛，佛言：「凡諸流物皆悉向下，不能向上，此應受用，勿生疑惑，並皆無犯。如是乳酪漿等，准此應知。」乃至佛言：「勿生疑惑。」時有苾芻共諸商旅隨路而行，令諸求寂持其路糧在後而來，暫停欲去，告苾芻曰：「為我擎舉。」時諸苾芻不敢擎舉，以緣白佛，佛言：「應為擎舉。」彼復告言：「為我擎下。」苾芻生疑，不與擎下，佛言：「應與擎下。」後時求寂持其道糧隨路而去，負重疲困復白苾芻：「暫為持去，我當歇息。」苾芻不肯，佛言：「可以繩繫令求寂執繩，可為擎持令其暫息。」後遂生疑：「我自手解。」遂不敢食，佛言：「食皆無犯。」<p>時諸苾芻與諸商旅同路而去，忽被強賊劫奪商人，求寂持糧棄之而走，時諸苾芻不取路糧亦棄而去。彼於後時告求寂曰：「汝今可去取彼路糧。」求寂答曰：「今欲令賊殺我耶？我不能去，仁可自取。」苾芻生疑亦不往取，路糧既乏遂闕行途。以緣白佛，佛言：「宜應自取。」既自持來生疑不食，諸苾芻以緣白佛，佛言：「應食無犯。」時有苾芻令求寂持路糧欲渡河水，不知云何？佛言：「應問求寂：『汝能為我持糧并自渡不？』答言：『我但自渡無力持糧。』苾芻應助擎持渡河。求寂若言：『無力自渡豈暇持糧。』苾芻若能擎彼求寂并持路糧者善。若不爾者，先渡其糧後擎求寂。」時諸苾芻生疑不食，以緣白佛，佛言：「應食無犯。」<p>如世尊言：「苾芻於鉢中食。」有一苾芻，洗鉢時見有破處，恐有所犯，佛言：「應可用心再三淨洗，設有破處此亦無犯。」復有苾芻，洗鉢時於彼隙中見有飯粒，疑不用食，以緣白佛，佛言：「應以草莛擿去，將水三灌，隨情受用。」復有苾芻用舊熏鉢盛熱汁時，遂便膩出浮上凝住，生疑不食。以緣白佛，佛言：「應去上膩，宜可食之。」復有苾芻，既洗鉢已置於一處，至第三日而更洗用，遂即破壞，彼便生疑，鉢燒未熟。以緣白佛，佛言：「洗而應食。」復有苾芻乞食歸來置鉢而出，更有苾芻，亦乞食來即便以鉢置彼鉢上。時苾芻見已生疑，以緣白佛，佛言：「若有授食人，受而方食；必若無人，掠去上食，食便非犯。」<p>復有苾芻乞食既還置鉢而出，有俗人來遂便觸著，應可問言：「爾於此食有希望耶？」若言：「我見有蠅、或見草葉拂令去者，應受而食。」若言：「有希望心為斯觸者。」應可分與受而方食。時有苾芻，乞食來已安鉢一處。復有求寂，乞食後至便持鉢飯置苾芻鉢中。苾芻生疑遂便斷食，佛言：「鉢著飯處應可多除，隨意而食。」如世尊說：「凡諸苾芻若道行時應持糧者。」既無俗人又無求寂，佛言：「應勸施主。施主亦無，應自持去，後見俗人共換而食。換處亦無，分為兩分，告俗人曰：『汝取一分。』彼既入手應告彼曰：『汝取我食我取汝分，換易而食。』」此復難求，以緣白佛，佛言：「於第一日應須絕食，若至明日如有授人受取而食。若無授者，自取一彪拳許而食。至第三日還無授者，食二彪拳。至第四日復無授人，隨情自取飽食無犯。」於後路糧罄盡，見有熟果墮地，佛言：「應取作淨受已而食。若淨人難得者，設不作淨受已應食。」授者亦無，佛言：「應可自取，作北洲想持心而食。」樹上果熟未落地者，佛言：「應自上樹搖振令墮自取而食。汝諸苾芻！如上開者，並為難緣。若無難時皆悉制斷。若有違者，咸得惡作罪。」<p>目得迦別門第四總攝頌曰：與田分不應，赤體定物施；僧衣字還往，甘蔗果容裙。<p>第一子攝頌曰：與田分相助，車船沸自取；烏嘴蠅無慚，制底信少欲。<p>爾時佛在王舍城竹林園中。時影勝大王以千畝田施與僧伽，時諸苾芻雖常食噉捨而不問，遂使良田並生茅荻。時影勝王因自出遊見而問曰：「此是誰田並生茅荻？」大臣答曰：「此是大王以千畝田奉施聖眾，彼收田實不為修理，由此荒廢。」王曰：「豈可僧伽不與他分。」答曰：「不與。」諸苾芻聞以緣白佛，佛言：「應與俗人作其分數。」時諸苾芻所有田穀，並與耕人不自取分，佛言：「應准王法取分。」即便取分。然諸作人既得己分，棄穀而去，佛言：「應運稻穀令入寺中。」時諸作人先持自分後持寺分，佛言：「先持寺分，己分方持。」雖後運來賊還偷竊，佛言：「應須掌護，勿令賊盜。」般運入時唯載僧分，車欲傾覆，喚諸苾芻，願見相助。時諸苾芻見是僧車，便不敢觸，佛言：「此應相助。」有病苾芻隨路而去，御車之人告苾芻曰：「聖者！可乘此車。」苾芻生疑而不敢乘，佛言：「但避車軾，乘去無犯。」又復以船運載其物，船既突淺，船師告曰：「聖者！願見相助共我推船。」時諸苾芻以是僧船不敢相助，佛言：「應可助推。」時諸苾芻陸路而去，極生疲困，是時船主告苾芻言：「可共乘船。」時諸苾芻疑不敢上，佛言：「除其柂處，隨意乘船。」或時以擔而摙其分欲暫停息，告苾芻曰：「我欲歇息暫來下擔。」苾芻生疑不敢為下，佛言：「應可為下。」復有擔人中途疲困，欲求止息告苾芻曰：「為我擎擔暫解疲勞。」彼諸苾芻疑不為舉，以緣白佛，佛言：「以繩繫擔令持繩已，方為舉擔。」或時半路棄擔而逃，時有賊來收擔將去，佛言：「應可持行。」苾芻不知遣誰將去？佛言：「應遣俗人，此若無者可令求寂，此亦無者苾芻收取。」諸苾芻等疑不敢食，由自手觸。以緣白佛，佛言：「應食無犯。」僧祇釜鑊然火既多，於中酥酪沸騰出外，淨人若無恐虛損棄，佛言：「此時淨人不應令去，必有要緣須出外者，苾芻即應抽却薪火。沸仍不止，應以杓攪。若煮藥時藥沸騰上，類此應知。汝諸苾芻！我為難緣所開許者，於無難時並應制斷。若有行者，咸得惡作。」
。
<juan>根本說一切有部目得迦卷第十<p>大唐三藏法師義淨奉<#sp>制譯<p>第一子攝頌之餘<p>爾時佛在室羅伐城。多有商人，請佛及僧，就園林中設大齋會，商人持食列在眾前。商客行中忽然火起，彼既見已棄食奔馳。時復臨中無人授食，苾芻念曰：「不知云何？」時諸苾芻以緣白佛，佛言：「彼諸施主捨心已成，作北洲想自取而食，不應生疑。」時有烏來厨邊啄食，時諸苾芻疑不敢食，以緣白佛，佛言：「却嘴四邊食之無過。」苾芻未食烏復來啄，此又生疑便不敢食，以緣白佛，佛言：「棄嘴四邊食亦無犯。」時具壽頡離跋底，入廁室中，見有諸蠅唼其不淨，復向厨內而污飲食，白苾芻言：「我於廁內纔見此蠅，還復飛來污其飯食。」苾芻聞已咸皆不食，佛告苾芻：「凡是飛蠅，行處非處亦不成穢，宜應食之。」苾芻染衣見有眾家酥油瓶器，謂是染瓨以手舉觸，觀察知已遂便棄擲，佛言：「若擎上閣猶未半道，應須倒下置於地上。若過半者，宜應擎上平處安之。」由不詳審瓨轉傾油，佛言：「應以物支，莫令傾側。」時彼苾芻以先觸故生疑不食，佛言：「是淨應食。凡諸苾芻有其二種無曾觸過：一者無慚愧人所觸，二者有慚之人非故心觸。此慚愧人由忘念故，俱淨無犯。」有眾多苾芻遊歷四方巡禮制底，時婆羅門及居士等，以諸塗香、燒香、末香、花鬘、㲲布，寄彼苾芻將奉制底。苾芻遇緣不遂所望，便生疑念：「此物如何？」時諸苾芻以緣白佛，佛言：「四大制底是其定處：一者初生處，二者成正覺處，三者轉法輪處，四者入涅槃處。若施主元心奉餘制底，與此四處亦不相違。若與此四有礙緣者，此四自得相通，不應餘處。」<p>具壽鄔波離請世尊曰：「有二苾芻共生瑕隙，種種異言互相謗讟，於此二人，誰是可信？誰不應信？」佛言：「信持戒者，二俱持戒應信多聞，二並多聞信少欲者，二俱少欲信極少欲者。」「二皆極少欲，此當信誰？」佛言：「若有二俱極少欲而生瑕隙，種種異言互相謗讟者，無有是處。」<p>第二子攝頌曰：不應令賊住，及以黃門等，乃至授學人，行籌破僧眾。<p>時具壽鄔波離請世尊曰：「若以賊住人作行籌者，成破僧不？」佛言：「不成。」「若以五種黃門乃至別住人作行籌者，成破僧不？」佛言：「不成。」「若以犯四重人作行籌者，成破僧不？」佛言：「不成。」「若以授學人作行籌者，成破僧不？」佛言：「不成。」<p>第三子攝頌曰：不赤體披衣，冒雨向厨內，便利宜縫補，和泥福久增。<p>時六眾苾芻，於僧祇臥帔赤體而眠，舒張手足蹴蹋令碎。時諸苾芻以緣白佛，佛言：「僧祇臥具不應赤體而眠，赤體眠者得惡作罪。凡是僧祇所有臥帔，應以物儭，或將五條用意觀察徐徐受用。」時六眾苾芻，披僧臥帔露處經行，被雨霑漬遂便損壞。以緣白佛，佛言：「不應披僧衣帔於空露處冒雨經行，若有用者得惡作罪。」又六眾苾芻，披僧臥具來至厨中煙熏損壞。時諸苾芻以緣白佛，佛言：「不應披僧臥具來向厨中，若有用者得惡作罪。」時有苾芻，著向大小便處，苾芻以緣白佛，佛言：「不應披僧臥具入大小便室，披去者得惡作罪。」時諸苾芻見有破壞僧祇臥具被帔，遂共除棄，以緣白佛，佛言：「不應除棄，若衣欲破應以長線而縫絡之。若見有孔應可補帖，若在內爛兩重幅疊，如總爛壞不堪料理者，應作燈炷，或可斬碎和牛糞作泥，用塞柱孔，或泥牆壁。如是用時，能令施主所捨福田任運增長。若三衣破爛，事亦同此。」<p>第四子攝頌曰：定物施此中，不應餘處食；若有將去者，並須依價還。<p>佛在室羅伐城。時有長者造一住處，所施資緣悉皆充足。時彼長者請餘苾芻，於此寺中為撿挍者，然此苾芻多有弟子在餘寺住，彼為禮覲來至寺中。于時師主告弟子曰：「造寺長者請我於此寺中為撿挍者，汝等且待食竟方去。」弟子白師：「鄔波馱耶！必有食者與我持去，至彼共食。」報言：「隨意。」彼即持飯、或將燈油、或持皮屩、或有擎衣持蓋、或有持樵、有持根莖葉花果藥並皆將去，未久之間所有資具摙運欲盡。時此寺中諸餘苾芻，咸詣造寺施主家，作如是語：「長者知不？仁之寺內所有資生現今闕乏。」是時長者報曰：「無多苾芻住於寺內，僧祇資具未久之間遂言都盡？」時諸苾芻即以上緣具告施主，長者曰：「我豈與彼外寺苾芻耶？」長者嫌恨。以緣白佛，佛言：「苾芻不應於別處住，將此寺食而向餘處，亦復不應將此寺物以供餘處。飯及燈油乃至花果，若施主本意，唯供此處住寺之人不通餘人者，若有來食，並須計物酬其價直。」<p>第五子攝頌曰：僧衣題施主，別人施私記，❥毺許別人，尼夏應修理。<p>爾時佛在室羅伐城。時有兄弟二俱出家，有撿挍苾芻著僧祇帔，便以眾帔寄兄苾芻遂往餘處。其弟苾芻自披己帔來至兄邊，即以己帔與主人衣相近而置，於後去時誤持眾帔，謂是己衣遂著而去。其撿挍人後時來至，見有別衣告言：「具壽！今者僧伽多獲利物。」答言：「不得。」問曰：「此是誰衣？」答：「是汝僧衣。」報言：「我帔寬大此衣陜小，應有餘人來至於此持我衣去，若有人來我今往問。」既到彼已遂見僧衣，問其所以，答曰：「我無故意而將帔來，若是僧衣仁可持去。」苾芻有疑，以緣白佛，佛言：「大眾之衣應為記驗。」苾芻不知云何作記？世尊告曰：「若是眾物宜應書字，此是某甲施主之衣，若別人衣應為私記。」時有織綵❥毺及小班褥持施僧伽，佛言：「我聽大眾，亦許別人。」又有多人以鏇脚大床持施僧伽，世尊告曰：「僧伽聽畜，別人不應。」如世尊說：「夏坐苾芻尼，有緣聽往人間遊行。」彼於住處不為修理，皆共捨去，遂便毀壞。時諸苾芻以緣白佛，佛言：「諸苾芻尼安居之處應須修理，若不爾者咸得惡作罪。」<p>第六子攝頌曰：若還往衣物，送來應為受；為眾取他財，將眾物還價。<p>時有俗人親屬亡沒，為送屍骸往屍林處，所有幡㲲還將歸舍，迴施僧伽。苾芻不受，以緣白佛，佛言：「是送屍衣應須為受。」時有貧人更復來借，佛言：「若貧人來借應暫與去。」彼有疑心却持還與，時諸苾芻不肯為受，佛言：「却送來時應為受取。」時有撿挍苾芻為僧伽事，於俗人邊多貸財物，未久命終。時彼俗人聞苾芻死，急來徵問：「某甲苾芻今何所在？」答言：「已死。」「彼於我處多貸財物。」苾芻報曰：「汝向屍林可從彼索。」俗人報曰：「彼為眾事不為私緣，仁等宜應還我債直。」苾芻白佛，佛言：「若知苾芻為僧伽事者，應將眾物以酬前價。我今為諸營作苾芻制其行法。凡諸營作撿挍苾芻，先報寺中所有耆宿，方可貸人，或為券記保證分明。營作苾芻不依制法，咸得惡作罪。」<p>第七子攝頌曰：甘蔗等平分，不應分口腹；四事無分法，臥具夜不行。<p>佛在室羅伐城。時諸僧伽多獲甘蔗，如世尊說：「諸求寂等三分應與一者。」時諸苾芻分張甘蔗三分與一，是時長行屈頭而坐，乃至行未到世尊前。時具壽羅怙羅最在行末，而食甘蔗瞻仰尊容。世尊見已告曰：「羅怙羅！汝食甘蔗耶？」答言：「已食。」佛言：「汝今更有希望不？」答言：「有。」佛言：「汝得幾許？」答曰：「得第三分。」世尊告曰：「我據衣利而作斯語，不依飲食，是故我今制諸苾芻。若有食利乃至小葉，咸悉平分。若不平分者得惡作罪。」是故多得甘蔗，如世尊說：「莫分食利。」苾芻生疑，現得根果甘蔗，並不敢分，佛言：「應分。」乃至廣說。<p>緣處同前。時有俗人造一住處，有諸苾芻住此寺者，咸是施主供其飲食。時諸苾芻共相議曰：「諸具壽！我等不以飲食為難。然支伐羅現今闕乏，此有食直宜共貨之以充衣服，各自乞食以濟飢虛。」作是議已，無一苾芻往施主家而受其食。諸苾芻等因乞食時，施主見問：「聖者！我為仁等每日供食，何意勞苦而行乞耶？」具以上緣而告施主，長者報曰：「仁等豈合口腹之分大眾共分。」遂生嫌恥。時諸苾芻以緣白佛，佛言：「有四種物不應分。云何為四？一者四方僧物，二者窣覩波物，三者眾家供病之藥，四者口腹之物。若有分者咸得惡作。」是時六眾遊歷人間，日沒星出方入寺中。時諸苾芻隨其親友而為解勞，時彼六眾告諸人曰：「具壽！豈復仁等安然忍可世尊教法而令滅耶？若有慚愧心者，可隨年次應行臥具。」時諸苾芻即依大小次第分給臥具，彼既受已各自眠臥，未至行末遂即天明。六眾報曰：「具壽！收取臥具吾欲進途。」諸人告曰：「何意仁等但求一夜而取身安，令我大眾極生勞苦。」以緣白佛，佛言：「凡諸苾芻日暮至寺，不應令他夜分臥具，強令分者得惡作罪。」<p>第八子攝頌曰：果由藥叉施，淨之方受食；餘者為漿飲，不燒地燈臺。<p>爾時世尊在賊軍國人間遊行至赤色村，於此村中，在大力藥叉神廟而住。是時藥叉來至佛所，禮雙足已而白佛言：「唯願世尊及苾芻僧，受我微請，於此廟中經宿而住。」是時世尊默然而許。藥叉既見世尊許已，遂便化作五百口房，床褥臥枕帔緂方褥悉皆備足，五百火爐炎炭滿中並絕烟焰。時藥叉神先以上房奉世尊已，復以餘房別別分與一一苾芻。時藥叉神來至佛所，而作是言：「復願世尊及苾芻僧，明日於此廟中受我微供。」是時世尊默然而許。此藥叉神於羯濕彌羅國，有大藥叉名達底迦，是舊親友。即令使者報親友曰：「我今請佛及僧，明日家中設其供養。北方果木口味尤多，幸願隨喜助成功德。」時彼藥叉既承信已，即送葡萄、石榴、甘橘、甘蔗、胡桃、渴樹羅等成滿筐籠，命餘藥叉送彼庭中令持供養。諸苾芻見而白佛言：「此北方果，不知如何？」佛言：「以火作淨然後應食。」時諸苾芻一一別淨，佛言：「應為一聚，但三四處以火淨之，食皆無犯。」行與眾已仍有餘長，佛言：「應可捼碎作非時漿隨意而飲。」復更有餘，佛言：「煮已瓨盛，餘日當飲。」苾芻寒月於塼地上隨處然火令塼壞損，佛言：「不應在塼地上輒便然火，應以瓦承。」尚有烟損，佛言：「應作火爐。」於房中作，由被烟壞，佛言：「於門外作。」其烟散入尚熏其目，佛言：「待烟盡已以水微灑方持入房。」是時僧伽得一重燈樹，佛言：「聽畜，別人亦許。」復得二重多重燈樹，佛言：「咸悉聽畜，別人畜亦無犯。」<p>第九子攝頌曰：客舊宜詳審，授受分明付，五開應總閉，肘短可隨身。<p>時有眾多客苾芻來入寺中，舊住苾芻為解勞已，遂便偷竊而去。時諸苾芻以緣白佛，佛言：「舊相識者應為解息，先未曾識勿為除勞。」如世尊說：「未相識者勿為除勞。」時有相識苾芻既令解息，次隨其後有一苾芻先未相識忽然而至，時彼苾芻遇緣暫出，在後來者盜將衣鉢。時舊苾芻作如是念：「應是彼伴。」遂不遮止，賊持遠去。苾芻來至見無衣鉢，告主人曰：「我之衣鉢誰將去耶？」答曰：「汝伴將去。」報曰：「我無同伴。」主人謂曰：「逐汝來者豈非伴耶？」彼便告曰：「汝失我衣急須還我。」彼既失已遂令廢闕。時諸苾芻以緣白佛，佛言：「凡是主人見客來至，先應問彼：『是汝伴不？若索衣鉢與不？』若言：『莫與。』而將與者，應酬彼價。若言：『與。』者，失不須酬。」次復更有客苾芻來，時彼主人為解勞已，續次更有相識苾芻亦復來至。時此主人暫出外嚼齒木，彼後來人盜取衣鉢，新客苾芻作如是念：「此必應是房內主人。」曾不遮止遂被盜去。時彼舊人須臾來入，見無衣鉢而問客曰：「我之衣鉢誰將去耶？」答曰：「房內舊人持物將去。」報曰：「何處得有房內舊人？汝失我衣急須還價。」彼既失已遂交廢闕。時諸苾芻以緣白佛，佛言：「凡客苾芻至他房內，應問主人：『若有人來索衣鉢者可與不？』若言：『莫與。』而與者計直酬價。若言：『與。』者，失不須酬。」時客苾芻，於舊苾芻處寄衣，遇緣欲去告主人曰：「有小苾芻來者，當與此衣。」於後未久小苾芻來至，與所寄衣因即偷去。以緣白佛，佛言：「若客苾芻囑與者，設令偷去亦不應陪，然須明作記驗方與。」遂作顯露囑授之言，傍人既聞詐來索物，因此失財，佛言：「宜應屏處為說記驗，分別顯示寄物之狀，然後與衣。」時有苾芻隨路而行，既至河津乘船欲去，語其伴曰：「過衣袋來。」彼便授與，授受不牢，衣便墮水。苾芻告曰：「還我衣袋來。」彼便不伏。時諸苾芻以緣白佛，佛言：「乃至未受不應輒放，未受而放即應酬價。」有持鉢袋過與餘人，墮彼手中遂便落水，既失鉢袋從彼索陪，以緣白佛，佛言：「乃至未受不應輒放，若故放者應須陪直。」守寺之人被賊偷物，大眾共議，令守寺人陪所失物。時諸苾芻以緣白佛，佛言：「汝等應知！凡授事人閉寺門時有其五別：謂上下轉鳴鎖并副鎖門關及扂，不閉賊偷准事酬直，若闕一者應還一分，乃至若總不著應可全償。若掌寺人存心守護，五並不闕者，設令損失並不應陪。」<p>時鄔波離白佛言：「如世尊說：『凡諸苾芻應取肘量作衣服者，有人肘短身長，亦依肘量而作衣不？』」佛言：「應依身量，不應依肘。」<p>第十子攝頌曰：裙及僧脚敧，香泥污衣洗，取食除多分，須知十種塵。<p>時諸苾芻裙被油污，遂令氣臭。時諸苾芻以緣白佛，佛言：「應畜副裙。」乃至僧脚敧，汗污亦流徹濕污大衣，佛言：「應畜副僧脚敧。」時諸苾芻設大供養，被諸香泥末香及油沾壞衣服，以緣白佛，佛言：「若末香損者應須抖擻然後方披，香泥污者洗已應披。若被油污，應以澡豆灰等洗去油膩然後應披。」時諸苾芻正受食時，未及受得遂便墮地，應更受食，授者若無，應自取已除去多分方可食之。於其羹汁別汁墮中，佛言：「應多瀉却，餘者應食。」時諸苾芻入行乞食，風雨卒至塵墮鉢中，生疑不食。又正食時塵入鉢內，佛言：「汝諸苾芻有五種塵。云何為五？一、觸塵，二、非觸塵，三、淨塵，四、不淨塵，五、微塵。此中觸塵若墮衣者，應可洗除。若墮鉢中，除已方食。復有五塵：一、食塵，二、飲塵，三、衣塵，四、花塵，五、果塵。此等諸塵眼可見者，受已而食，不可見者隨意應食。」