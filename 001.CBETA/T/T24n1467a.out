<juan>佛說犯戒罪報輕重經<p>後漢安息三藏安世高譯<p>如是我聞：<p>一時佛住王舍城迦蘭陀竹園。爾時尊者目連，晡時從禪定覺，往至世尊所，頭面禮足却住一面。時尊者大目連白佛言：「世尊！意有所疑，今欲請問。唯願聽許。」<p>佛告目連：「聽汝所問。當為汝說。」<p>目連即白佛言：「世尊！若比丘、比丘尼，無慚愧心，輕慢佛語，犯眾學戒，如是犯波羅提提舍尼、波夜提、偷蘭遮、僧伽婆尸沙、波羅夷，得幾所不饒益罪？唯願解說。」<p>佛告目連：「諦聽諦聽。當為汝說。若比丘、比丘尼無慚無愧，輕慢佛語，犯眾學戒。如四天王天壽五百歲墮泥犁中，於人間數九百千歲。」<p>佛告目連：「無慚無愧，輕慢佛語，犯波羅提提舍尼。如三十三天壽一千歲墮泥犁中，於人間數三億六十千歲。」<p>佛告目連：「無慚無愧，輕慢佛語，犯波夜提。如夜摩天壽二千歲，墮泥犁中，於人間數二十億四十千歲。」<p>佛告目連：「無慚無愧，輕慢佛語，犯偷蘭遮。如兜率天壽四千歲墮泥犁中，於人間數五十億六十千歲。」<p>佛告目連：「無慚無愧，輕慢佛語，犯僧伽婆尸沙。如不憍樂天壽八千歲，墮泥犁中，於人間數二百三十億四十千歲。」<p>佛告目連：「無慚無愧，輕慢佛語，犯波羅夷。如他化自在天壽十六千歲墮泥犁中，於人間數九百二十一億六十千歲。」<p>時尊者目連聞佛所說歡喜奉行。<p>爾時尊者目連即說偈言：「因緣輕慢故，命終墮惡道；因緣修善者，於此生天上。緣斯修福業，離惡得解脫；不善觀因緣，身壞入惡道。比丘謹慎樂，放逸多憂譴，變諍小致大，積惡入火❥。持戒福致喜，破戒有懼心，永斷三界漏，爾乃得涅槃。戒德可恃怙，福報常隨己，見法為人長，眾遠三惡道。戒慎除恐畏，福德三界尊，鬼龍蛇毒害，不犯持戒人。神仙五通人，造世諸呪術，為諸慚愧者，斷諸無慚愧。如來制禁戒，半月半月說，已說戒利益，稽首禮諸佛。」