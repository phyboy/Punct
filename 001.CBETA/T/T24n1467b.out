<juan>佛說犯戒罪報輕重經<p>如是我聞：<p>一時佛住王舍城迦蘭陀竹園。爾時尊者目連，晡時從禪覺，往至世尊所，頭面禮足却坐一面。時尊者大目連白佛言：「世尊！意有所疑，今欲詰問。唯願聽許。」<p>佛告目連：「聽汝所問，當為汝說。」<p>目連即白佛言：「世尊！若比丘、比丘尼，無慚愧心，輕慢佛說，犯眾學戒，如是犯波羅提提舍尼、波羅提、偷蘭遮、僧伽婆尸沙、波羅夷，得幾不饒益罪？唯願說之。」<p>佛告目連：「諦聽，當為汝說。若比丘、比丘尼，若無慚愧，輕慢佛語，犯眾學戒。如四天王壽五百歲墮泥梨中，於人間數九百千歲。」<p>佛告目連：「若無慚愧，輕慢佛語，犯波羅提提舍尼。如三十三天壽千歲墮泥梨中，於人間數三億六千歲。」<p>佛語目連：「若無慚愧，輕慢佛語，犯波夜提。如夜摩天壽二千歲墮泥梨中，於人間數二十億四十千歲。」<p>佛告目連：「若無慚愧，輕慢佛語，犯偷蘭遮。如兜率天壽四千歲墮泥梨中，於人間數五十億六十千歲。」<p>佛告目連：「若無慚愧，輕慢佛語，犯僧伽婆尸沙。如不憍樂天壽八千歲墮泥梨中，於人間數二百四十億千歲。」<p>佛告目連：「若無慚愧，輕慢佛語，犯波羅夷。如他化自在天壽十六千歲墮泥梨中，於人間數九百二十一億九十千歲。」<p>時尊者目連聞佛所說，歡喜奉行。<p>爾時目連即說頌曰：「因緣輕慢故，命緣墮惡道；因緣修善故，於此生天上。因斯修善業，離惡得解脫，不善觀因緣，身壞入惡道。」