<juan>佛說目連所問經<p>西天譯經三藏朝散大夫試鴻臚少卿傳教大師臣法天奉<#sp>詔譯<p>如是我聞：<p>一時佛在王舍城竹林精舍。爾時尊者大目犍連，於夜後分從自住處往詣佛所。到已，投地頂禮佛足，於一面坐。<p>彼時尊者大目犍連即從坐起，白佛言：「世尊！若有苾芻、苾芻尼，迷醉犯戒，無慚無愧，輕慢律儀，行非法行。世尊！彼等云何而得其福？」<p>世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，行非法行。彼人命終生地獄中，壽等四大王天五百年，計人間歲數九百萬歲。」<p>尊者大目犍連復白佛言：「世尊！若有苾芻、苾芻尼，迷醉犯戒，無慚無愧，輕慢律儀，不依說法。彼等云何而得其福？」<p>世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，若不依說法。彼人命終生地獄中，壽等忉利天一千歲，計人間算數三俱胝六百萬歲。」<p>尊者大目犍連白佛言：「世尊！若有苾芻、苾芻尼，迷醉犯戒，無慚無愧，輕慢律儀，行波逸提法。彼等云何而得其福？」<p>世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，行波逸提法。彼人命終生地獄中，壽等夜摩天二千歲，計人間算數一十四俱胝四百萬歲。」<p>尊者大目犍連白佛言：「世尊！若有苾芻、苾芻尼，迷醉犯戒，無慚無愧，輕慢律儀，犯吐羅鉢底法。彼等云何得多福利？」<p>世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，犯吐羅鉢底法。彼人命終生地獄中，壽命兜率陀天四千歲，計人間算數五十七俱胝六萬歲。」<p>尊者大目犍連白佛言：「世尊！若有苾芻、苾芻尼，迷醉犯戒，無慚無愧，輕慢律儀，犯僧伽婆尸沙法。彼等云何得多福利？」<p>世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，犯僧伽婆尸沙法。彼人命終生地獄中，壽等化樂天八千歲，計人間算數二百三十俱胝四百萬歲。」<p>尊者大目犍連白佛言：「世尊！若有苾芻、苾芻尼，迷醉犯戒，無慚無愧，輕慢律儀，犯波羅夷法。彼等云何得多福利？」<p>世尊告言尊者大目犍連：「若有苾芻、苾芻尼，迷醉犯戒，無慚無愧，輕慢律儀，犯波羅夷法。彼人命終生地獄中，壽等他化自在天一萬六千歲，計人間算數九百一十五俱胝六百萬歲。」<p>尊者大目犍連聞佛說已，心大歡喜，作禮而去。