<juan>沙彌尼離戒文（沙彌尼戒經）<p>東晉失譯<p>善女人字某言：某所受穢惡之身，充弊人流不堪下行。剋己自悔，願為弟子，受持正戒終身奉行。<p>用何等故作沙彌離？用歸命佛、歸命法、歸命比丘僧故。用剃頭、被袈裟故。幾戒？沙彌離有十戒。<p>一、盡形壽不得殺生，不得教人殺生。<p>二、盡形壽不得盜，不得教人盜。<p>三、盡形壽不得婬，不得教人婬。<p>四、盡形壽不得嫁，不得教人嫁。<p>五、盡形壽不得妄語，不得教人妄語。<p>六、盡形壽不得歌舞，不得教人歌舞，不得彈箏吹笛。<p>七、盡形壽不得著香華脂粉，不得教人著脂粉。<p>八、盡形壽不得於高好刻鏤床上臥，不得教人作好床臥。<p>九、盡形壽不得飲酒，不得教人飲酒。<p>十、盡形壽過日中不得復食，不得教人食。<p>威儀七十事。不得著繒綵衣，不得作綵衣與人，不得惡口相調，不得教人作不急語。<p>不得與優婆夷相看形體大笑。<p>不得於避處裸形自弄身體。<p>不得照鏡摩抆面目畫眉。<p>不得瞋恨羞慚恚語。<p>不得思念與男子共交會問優婆夷何如。<p>不得坐毛綿上。不得著鞾履，不應作履。<p>不得貪家錢財強索人物。<p>不得坐他婦女床上開器視衣，言是好彼醜。十六以上應作沙彌離。素無瑕穢貞良完具無所毀辱，父母見聽乃得為道。素不貞良，不應為道。石人匿病，不應為道。<p>不得與比丘僧同室宿。不得共坐。不得相形笑。不得臥沙彌離衣被中。不得錯法衣共器誤著僧衣。不得手授男子物。設欲與物，當置著地却使取之。不得與優婆夷露浴。不得獨至僧房問義。不得說俗事。不得笑經語。不得左右顧視。不得手據机上。<p>受經有五事：當與長老尼共行；去坐六尺；長跪；但得問義；當識句逗。<p>省師病有四事，有親應得省：三人共行；去床六尺；長跪問訊語訖應去，不得論事。<p>夜臥有五事：當頭輸佛；當傴臥不得申脚；不得仰向頻申；不得袒裸自露；不得手近不淨處。<p>至檀越家有五事：當先到精舍禮佛；次禮師僧；優婆夷請乃應入；當報師僧；直視六尺當獨坐床。<p>止檀越家，有五事不應法：不得至婦女房中語戲；不得至竈下坐食；不得與婢共私語；不得獨至舍後、不得與人共上廁；不得上男子廁上。<p>入浴室有五事：不得與優婆夷共洗；不得與婢使共洗；不得與小兒共洗；不得取他成事水；不得自視形體隱處。<p>燒香有五事：不得左右遠視；不得獨與優婆塞共燒香；不得獨與婢使；不掣脚；不得背像。<p>朝起有五事：先當清淨却著法衣；先禮經像；却禮師僧；去六尺問訊；却行出戶。<p>師與語有五事：問經戒義不知當請；若見責當即自悔過；不得覆藏；不得自理；不得惡眼視師。<p>浣衣有四事：當於屏處當長跪；當棄惡水於屏處，不得於人道徑中；當待燥燥應収；不得令墮地。<p>行道有五事：當與三人共行；當與大尼共行；若當與優婆夷共行；當視前六尺；當著法衣。<p>師云：「女人受性，大出雜態姿則憙好婬泆無禮，故為女人。今以自覺，得蒙釋迦文佛大恩，普三界開視道地得值法，其有自識本行，歸命佛者少。<p>「佛言：『觀見人間，上至二十八天、下至十八地獄，皆苦無樂。』故結戒以訓後生。佛告諸弟子：『為道至難，尠能去家斷絕六情。受佛重戒捐棄愛欲，有其然者少。』<p>「佛告諸弟子：『汝慎莫妄度沙彌離。女人姿態難保悅在，須臾以復更生惡意。譬如水泡一起一滅，無有常定。能見人根、觀其大行，見其宿罪今以盡度便得道者，急當度之。自非菩薩阿羅漢，不可度尼。』」<p>除覲說戒節度。<p>維那先具舍羅籌、香火、戒文。淨掃除精舍，却鳴揵槌，燒香禮佛唄呪願竟，呪願鬼子母。各便就坐，整法服叉手靜默。維那便行香火人。各說一偈。維那在戶裏三唱：「白衣出，除覲布薩竟。」三彈指令白衣遠去，莫令聞說戒。音聲訖開戶，維那唱言：「靜坐除覲默，今布薩。」亦三過唱訖。便維那捉籌，上座尼前長跪，布薩人與一籌，亦自取訖，便還斂籌，別著一處。還取未布籌手捉，從上座尼前問：「誰脫不受籌？未得者便當言未，已得者當默。」訖竟，維那數籌有幾人，數知少多。維那唱言：「除覲等若干人，隨年號月，十五便言十五日，月盡便言三十日，於某州某郡某縣某檀越精舍中說戒。願持說戒功德，歸流大檀越眷屬一切安隱，命過者生天人中增益功德，十方厄難普使解脫。」各呪願訖，維那長跪上座尼前，請能說戒人令說戒，復請一人三唄讀經。讀經竟唄，唄訖，上座普呪願，下座尼皆長跪受呪願。維那唱：「皆共禮佛。」禮般若訖，下坐尼皆禮大尼訖，便維那長跪唱言：「隨所安。」<p>請說戒、讀經人共別坐一床上。