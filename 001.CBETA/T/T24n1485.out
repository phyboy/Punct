<juan>菩薩瓔珞本業經卷上<p>姚秦涼州沙門竺佛念譯<p>集眾品第一<p>如是我聞：<p>一時佛重遊於洴沙王國道場樹下成正覺處，復坐如故。昔始得佛，光影甚明，今復放四十二光，光光皆有百萬阿僧祇功德光為瓔珞，嚴好佛身彌滿法界，湛若虛空凝神照寂，樂常住性窮化體神。大用無方法王法主，於一切眾生而作父母，自然百千寶蓮華師子之座，古昔諸佛所坐皆爾，道德威儀相好如一，身意清淨福行普具。光明所徹金剛寶藏，出化無極照人剎土，去來現在無復障礙，化及一切度法與人三世悉等，圓明獨達一切佛等。<p>爾時大會菩薩盡一生補處，神通妙達周遍十方，法身無極導利眾生，開佛法藏示現佛性妙果，寂滅無為要教都入人根。以宿命智訓化，以漸心入無際，解內外要始終無極，等諸佛土無所分別。以大悲口讚揚佛名不可勝極，六道之事靡不貫達，所化之處至皆歎言：「佛念吾等建立大志，乃悉現我諸佛世界所有好惡殊勝之土。佛所遊居闡隆導化，光明神足，教誨我等開示我意。佛本業瓔珞十住、十行、十向、十地、無垢地、妙覺地，為我說要，斷我瑕疵及諸疑妄，悉為我現佛土、佛身、佛神、佛力、佛定。無量變化、四等無畏、無罪三業、三六不共，一切功德無上道法眾事敷教，流入十方一切國土。」東去無極有香林剎，佛名入精進，菩薩字敬首。南去無極有樂林剎，佛名不捨樂，菩薩字覺首。西去無極有花林剎，佛名習精進，菩薩字寶首。北去無極有道林剎，佛名行精進，菩薩字慧首。東北無極有青蓮剎，佛名悲精進，菩薩字德首。東南無極有金林剎，佛名盡精進，菩薩字目首。西南無極有寶林剎，佛名上精進，菩薩字明首。西北無極有金剛剎，佛名一乘度，菩薩字法首。下方無極有水精剎，佛名大精進，菩薩字智首。上方無極有欲林剎，佛名至精進，菩薩字賢首。如是一切法光流入靡不周遍。<p>爾時牟尼佛歎十方諸菩薩等，皆彼國第一，各與無數上人俱來入此大會。頂禮佛足，坐千寶蓮華座。時彼土眾中第一菩薩，名曰敬首，以佛聖力歎言：「快集此會，觀其所止佛國清淨，至於法服、如來德式、修行妙善，四十二賢聖之因，演說經法得佛變通，隨剎清濁度人無極，分流道化靡不周匝。於是他方佛國亦說瓔珞本業無二無別，所開道法與今釋迦所說無異。」是時敬首菩薩入十方剎諸佛神力大師子吼，發問一切佛一切菩薩無量大寶藏海金剛瓔珞法門。<p>爾時釋迦牟尼佛初至樹下，觀視十方法界眾生根緣現故，放大光明悉照佛界，上至四空一時來下入法會中。十八天、六天、四天皆悉集會。無量國土，其一國者，一須彌山、日月圍繞照四天下，東弗于逮、南閻浮提、西句耶尼、北欝單越。大海鐵垣，圍繞國界，上有二十八天，如此者為一小國。周匝十方，合有百億國土。是時佛光悉現其中。及四天王、忉利天、焰天、兜術天、不憍樂天、化應聲天、梵天、梵眾天、梵輔天、大梵天、水行天、水微天、水無量天、水音天、約淨天、無相天、遍淨天、淨光明天、守妙天、微妙天、極妙天、福果天、果勝天、大靜天、空住天、識住天、無所有住天、非想非無想住天，如是諸天皆有大池水，蓮華中生，故名水天。四非色眾生皆以化生。下至五輪際。是為一佛剎，名為大忍法界。<p>釋迦文佛分身百億悉遍其中，為彼國說賢聖本業瓔珞之行。時諸大眾天人，視彼小國佛及菩薩若近相見，皆來集此金剛寂滅道場樹會。<p>菩薩瓔珞本業經賢聖名字品第二<p>爾時他方敬首菩薩，以佛神力故，復以大眾皆是龍王、師子王、二十八天王，眾皆大根大行，受佛神通力故發小問，問佛：「大師！本何修行成佛聖道，身口意淨金剛不壞，一切眾生不得其過，內性明照常住不滅。過一切菩薩之上，出生端正色相無比，圓極自然無為清淨，二種常身度人無量。現六道中常為釋梵所敬，除闇昧如燭火、明天地如日月、度天人如船師，竪過三界為妙覺尊。欲成斯道當如何行？一切賢聖名字何等？」<p>爾時釋迦牟尼佛，以金剛口告敬首菩薩言：「佛子！諦聽諦聽，善思念之，如法修行。我先天上人中廣開一切菩薩無量行願，是法亦是十方三世諸佛快說，決定了義瓔珞佛所行道。今當為此大眾，十四那由他一切人根，開瓔珞本業。汝心可念，志願高遠，極大悲化，慈及十方一切眾生。」<p>佛言：「佛子！欲成斯道當先正三業、習三寶教、信向因果。然即所問，悉可得入一切佛教，為菩薩者得佛不久。必諦受學四十二賢聖名門決定了義，十方三世一切諸佛皆共同說一而無二。<p>「佛子！所謂留伽度（秦言發心住）、留諦迦度（秦言治地住）、留羅伽（秦言修行住）、留摩阿（秦言生貴住）、安婆沙（秦言方便具足住）、毘跋致（秦言正心住）、阿毘跋致（秦言不退住）、必叉伽（秦言童真住）、必阿羅（秦言法王子住）、留止迦（秦言灌頂住）、度伽阿（秦言歡喜行）、度安爾（秦言饒益行）、度只羅（秦言無瞋恨行）、度和差（秦言無盡行）、度利他（秦言離癡亂行）、度生婆諦（秦言善現行）、度沙必（秦言無著行）、度阿訶（秦言尊重行）、度佛何（秦言善法行）、度叉一婆（秦言真實行）、羅諦流沙（秦言救護一切眾生迴向）、羅曇沙（秦言不壞迴向）、必白伽（秦言等一切佛迴向）、法必他（秦言至一切處迴向）、佛度陀（秦言無盡功德藏迴向）、羅叉必（秦言隨順平等善根迴向）、師羅叉伽（秦言隨順等觀一切眾生迴向）、波訶諦（秦言如相迴向）、波羅提弗陀（秦言無縛解脫迴向）、達摩邊伽（秦言法界無量迴向）、鳩摩羅伽（秦言逆流歡喜地）、須阿伽一波（秦言道琉璃離垢地）、須那迦（秦言流照明地）、須陀洹（秦言觀明炎地）、斯陀含（秦言度障難勝地）、阿那含（秦言薄流現前地）、阿羅漢（秦言過三有遠行地）、阿尼羅漢（秦言變化生不動地）、阿那訶（秦言慧光妙善地）、阿訶羅弗（秦言明行足法雲地）、摩訶一和沙（秦言無相無垢地）、娑伽婆伽婆佛陀（秦言妙覺者無上地）。<p>「佛子！是故名門攝一切功德行，佛及菩薩無不入此名門，一切神通、一切因果、一切境界亦入此名門。佛子！是名門十方諸佛所說道同，不增不減，決定師子吼說。當以誓自誓，受持讀誦解釋義味，願一切眾生同入我法、同我等佛。應如是修學。」<p>佛告敬首菩薩：「佛子！吾今略說名門中一賢名門，所謂初發心住。未上住前有十順名字，菩薩常行十心，所謂信心、念心、精進心、慧心、定心、不退心、迴向心、護心、戒心、願心。佛子！修行是心，若經一劫二劫三劫，乃得入初住位中。住是位中，增修百法明門，所謂十信心。心心有十，故修行百法明門。常發無量有行無行大願，得人習種性中廣行一切願。「發住賢人，發廣大願，今生至佛，一切願入。在我願中，無不成就，自致得佛，已願為本。我今行施，當願眾生，捨貪欲意，入空道位。法戒常行，當願眾生，攝行不破，得正解脫。六忍常奉，當願眾生，得無諍心，寂法忍住。大精進力，當願眾生，常行不住，入自覺果。住禪定心，當願眾生，具足神通，無為自安。修正法智，當願眾生，入慧海流，紹菩薩位。行無相願，當願眾生，一切願滿，流入佛海。大慧方便，當願眾生，法河無礙，到二諦際。大力神通，當願眾生，變化在我，得無所畏。邊際智滿，當願眾生，金剛智成，登道場果。入無垢地，當願眾生，坐佛道樹，教化一切。我今已覺，當願眾生，解相續假，滅計斷心。覺照法化，當願眾生，悟法緣成，滅計常心。我得滿體，當願眾生，悟相待法，滅計我心。無緣大悲，當願眾生，解假因生，滅見盜心。第一滅度，當願眾生，悟實法緣，滅戒盜心。得十力果，當願眾生，悟二諦照，滅邪見心以金剛力，當願眾生，悟十二緣，滅疑見心。獨照無方，當願眾生，識法無常，滅貪慳心。五眼三達，當願眾生，修三明覺，滅癡闇心。無礙和合，當願眾生，紹三寶解，滅瞋諍心。得大明慧，當願眾生，入一切空，滅無明藏。三十二相，當願眾生，相相嚴好，滅依報果。得應身用，當願眾生，乘大法船，入佛法海。我因果願，悉已具足，一切行願，攝在其中。二十四願，攝無量行，信願始門，終大慧本。今於諸佛，前受大願，願今已滿，修進餘行。其中功德，行百千劫，我願乃捨，入無量界。一切菩薩，若入是願，無不得入，薩婆若海。<p>「佛子！住是位中發大願已，過外一切凡夫行十信者。今復修行無量功德，所謂十波羅蜜、三空無相無作有無空，空觀成就，即除我、人、主者、眾生，漸捨諸見，常樂我淨、三界繫縛，無明漸破，伏斷一切業習故。厚集一切善法八萬四千般若波羅蜜，一切諸法門攝我心中，念念不去心。<p>「佛子！有十不可悔戒，應受應持。一、不殺人，乃至二十八天諸佛菩薩。二、不盜，乃至草葉。三、不婬，乃至非人。四、不妄語，乃至非人。五、不說出家在家菩薩罪過。六、不沽酒。七、不自讚毀他。八、不慳。九、不瞋，乃至非人。十、不謗三寶。若破十戒，不可悔過，入波羅夷。十劫中一日受罪八萬四千，滅八萬四千生，故不可破。是故佛子！失發心住，乃至二住、三住、十地一切皆失。是故此戒是一切佛、一切菩薩行之根本。若一切佛、一切菩薩，不由此十戒法門得賢聖果者，無有是處。是初住相習種性中第一人，如是下九人法行漸漸增廣，乃至九住、十行、十向、十地、無垢地，亦漸增廣不可思議行。佛子！吾今略說，如海一渧。」<p>菩薩瓔珞本業經賢聖學觀品第三<p>爾時敬首菩薩白佛言：「云何菩薩學觀名字義相？及心所行法復當云何？」<p>佛言：「佛子！汝之所問，同十方佛土中一切佛皆坐道場時能問者，皆名敬首所問無異。諦聽諦聽，思念正觀，如法修行。佛子！一切諸佛皆說六明焰三三昧門、我亦如是說。六種性者，是一切菩薩功德瓔珞，嚴持菩薩二種法身，菩薩所著百萬阿僧祇功德行為瓔珞。若一切菩薩不入瓔珞功德門得入正位者，無有是處。<p>「佛子！性者，所謂習種性、性種性、道種性、聖種性、等覺性、妙覺性。復名六堅，亦名堅信、亦名堅法、亦名堅修、亦名堅德、亦名堅頂、亦名堅覺。復名六忍，信忍、法忍、修忍、正忍、無垢忍、一切智忍。復名六慧，聞慧、思慧、修慧、無相慧、照寂慧、寂照慧。復名六定，習相定、性定、道慧定、道種慧定、大慧定、正觀定。復名六觀，住觀、行觀、向觀、地觀、無相觀、一切種智觀。佛子！一切菩薩及佛，無不入此六種明觀決定了義實相法門。<p>「佛子！汝先言名字者，所謂銅寶瓔珞菩薩字者，所謂習種性中有十人，其名發心住菩薩、治地菩薩、修行菩薩、生貴菩薩、方便具足菩薩、正心菩薩、不退菩薩、童真菩薩、法王子菩薩、灌頂菩薩。<p>「佛子！銀寶瓔珞菩薩字者，性種性中有十人，其名歡喜菩薩、饒益菩薩、無瞋恨菩薩、無盡菩薩、離癡亂菩薩、善現菩薩、無著菩薩、尊重菩薩、善法菩薩、真實菩薩。<p>「佛子！金寶瓔珞菩薩字者，道種性中有十人，其名救護一切眾生離眾生相菩薩、不壞菩薩、等一切佛菩薩、至一切處菩薩、無盡功德藏菩薩、平等善根菩薩、順觀眾生菩薩、如相菩薩、無縛解脫菩薩、法界無量菩薩。<p>「佛子！琉璃寶瓔珞菩薩字者，聖種性中有十人，其名歡喜菩薩、離垢菩薩、明慧菩薩、焰光菩薩、難勝菩薩、現前菩薩、遠行菩薩、不動菩薩、慧光菩薩、法雲菩薩。<p>「佛子！如是百萬阿僧祇功德瓔珞，嚴持菩薩二種法身，是四十人名為學行，入法流水中以自灌注。<p>「佛子！摩尼寶瓔珞菩薩字者，等覺性中一人，其名金剛慧幢菩薩。住頂寂定，以大願力住壽百劫，修千三昧已入金剛三昧，同一切法性，二諦一諦一合相。復住壽千劫學佛威儀，象王視觀，師子遊步，復修佛無量不可思議神通化導之法。是故一切佛法皆現在前，入佛行處、坐佛道場、超度三魔。復住壽萬劫化現成佛，入大寂定等覺諸佛，二諦界外非有非無、無心無色，因果二習無有遺餘。現同古佛但有應名，現諸色心教化眾生。現同古昔諸佛常行中道，大樂無為而生滅為異，而實非佛，現佛神通常住本境。<p>「佛子！水精瓔珞內外明徹，妙覺常性湛然明淨，名一切智地。常處中道一切法上，超過四魔，非有非無一切相盡，頓解大覺窮化體神，二身常住為化有緣。是故佛子！吾今略說賢聖名字，汝等受持現行化人。<p>「佛子！汝先言云何心所行法者？所謂十心：一、發心住；二、治地心住；三、修行心住；四、生貴心住；五、方便心住；六、正心住；七、不退心住；八、童真心住；九、法王子心住；十、灌頂心住。<p>「復次，即十觀心所觀法者：一、厚集一切善根，所謂四弘誓，未度苦諦令度苦諦、未解集諦令解集諦、未安道諦令安道諦、未得涅槃令得涅槃。<p>「佛子！二、修習無量善行，所謂四念處，觀身、受、心、法。若四皆空，四倒則無。不壞假名，一切法故。皆如幻化者，五陰色識受想行、六大識空、四大一切法，無自相、無他相，如虛空故。<p>「佛子！三、善習佛道法，所謂觀十一切入：四大、四色、空處、識處，皆如實相故。<p>「佛子！四、一切佛前受法而行，所謂八勝處：內實五陰中廣相略相二勝處、外假眾生法中廣相略相二勝處、四大法廣略四勝處。如是觀一切法空，無相故。<p>「佛子！五修諸清白法，所謂八大人覺：少欲、知足、寂靜、精進、正念、正定、正慧、不諍論，順一切法故。<p>「佛子！六為諸佛所護，所謂八解脫觀：聞慧得內假外假二相不可得故，一解脫思慧。內五法外一切法不可得故，二解脫修慧。六觀具足色界五陰空，三解脫、四空、五陰及滅定觀皆不可得故。五解脫如相故。<p>「佛子！七、廣正法，所謂六和敬：三業同戒、同見、同行，同入此法和，畢竟空故、住不退位故。<p>「佛子！八、信喜大法，所謂三空：一切因空故無作，一切果空故無相，因空果空復空故空空。如是法，如虛空故。<p>「佛子！九、心住四等法，所謂化眾生教四諦法，三界非樂為苦，無明習因受生無窮，三空道品無為寂滅。四諦無二，一合相故。<p>「佛子！十、好求佛功德，所謂六念：佛、法、僧、戒、捨、天，得一切佛功德。念念入不幻三昧，常所習現前修故。佛子！吾先忉利天說十觀名，初十住凡夫行。若一切菩薩，無不入此門向薩婆若海。<p>「佛子！十行心者，一、歡喜心行；二、饒益心行；三、無瞋恨心行；四、無盡心行；五、離癡亂心行；六、善現心行；七、無著心行；八、尊重心行；九、善法心行；十、真實心行。<p>「復次即十觀心所觀法者，一、為自得一切種智故。所謂四正法：善法未生方便令生、善法已生方便令增廣、惡法未生方便令不生、惡法已生方便令斷。菩薩爾時為求佛果故。<p>「佛子！二、為得自身有大力故。所謂四如意足：念守境、精進馳求、定撿攝、慧照境。得法無生，自在法故。<p>「佛子！三、願無畏具足故。所謂五根：信、念、精進、定、慧，皆無相故。<p>「佛子！四、求具足三寶故。所謂五分法身：戒除形非，定無心亂，慧悟想虛，解脫無累，無累知見一切眾生無縛。為知見解脫故，諸法虛空無二故。<p>「佛子！五為化一切眾生故。所謂八正道：從師生慧名正知見；得法生思名正思惟；策勵不倦名正精進；出家受道得三道分，名正語、正業、正命；入法性空名正定、正慧。於無生無二觀，一合相故。<p>「佛子！六、得大慈悲故。所謂七觀：擇法、念法、精進法、護法、喜法、定法、慧法，是名觀門，入一相故。<p>「佛子！七、為得四無礙故。所謂五善根：正觀、煗觀、頂觀、忍觀、三界空第一觀，能生十地無相大明慧故、聖人胎未變故、第一空平等故。<p>「佛子！八、入一切佛國中行故。所謂四化法：法辯、議辯、語辯、樂說辯。是四名慧性，照一切法無生，入第一義諦中行故。<p>「佛子！九為於一念中照一切法故。所謂三世十二因緣：過去二，無明、諸行。現在，識、名色、六處、觸、受、愛、取、有。未來，生滅。皆假合會成，性實不可得故。<p>「佛子！十、為自在轉大法輪故。所謂菩薩三寶：菩薩爾時於第一義中道，智為覺寶。一切法無生動與，則用為法寶。常行六道與六道眾生和合，故名僧寶。轉一切眾生，流入佛海故。<p>「佛子！吾於焰天，為諸天說凡夫十行。今於此眾略說法要，汝等受持，一切佛亦同是說。<p>「佛子！十迴向心者，一、救護一切眾生離相迴向心；二、不壞迴向心；三、等一切佛迴向心；四、至一切處迴向心；五、無盡功德藏迴向心；六、隨順平等善根迴向心；七、隨順等觀一切眾生迴向心；八、如相迴向心；九、無縛解脫迴向心；十、法界無量迴向心。<p>「復次十觀心所觀法者，一、二諦正直。所謂學習第一義諦，觀一切法相如，不可得故。以慈悲喜捨教授六天人，剃頭被三寶衣，出家菩薩共一切僧，佛法無二故、第一清淨故。<p>「佛子！二、深第一義智。所謂五神通：是慧性差別用，故天名神心，是以天身通。天眼見三世中一切法，見微細色等。天耳得聞十方聲等。天他心智知一切人心故。天宿命智知三世六道命分故。以無生智見一切法故。<p>「佛子！三、淳至。所謂於無生慧中四不壞淨：於佛、法、僧、戒中信不壞故。<p>「佛子！四、量同佛力。所謂三相：諸法本無假名生，已有還無假名滅，不空有法假名住。是故一切通達空而不二名世諦相空，空一諦相故。<p>「佛子！五、善計量眾生力。所謂五陰：色者，異空色集，成大色分故，色相空。剎那剎那成心故，心相空；受想行識無集無散，一相無相故。<p>「佛子！六、佛教化力。所謂十二入：外六境到內六根，為識所入處，故名為入。其慧觀者，不在內、不在外、不在中間，一切法無自無他故。<p>「佛子！七、趣向無礙智。所謂十八界：六境、六根、六識一合相，一切法亦一合相故。<p>「佛子！八、隨順自然智。所謂因果，善惡名因、苦樂名果。所由為因、所起為果。由起相待，通為因果故。因果二空無生無滅，皆一合相故。<p>「佛子！九、能受佛法僧故。所謂二諦空：因緣集故謂之有，非曰有是有。因緣散故謂之無，非曰有是無。故有無無無，般若解脫無二相故。<p>「佛子！十、以自在慧化一切眾生。所謂中道第一義諦，般若處中而觀達一切法而無二，其觀慧轉轉入聖地，故名相似第一義諦觀，而非真中道第一義諦觀。其正觀者，初地已上有三觀心入一切地。三觀者，從假名入空二諦觀，從空入假名平等觀。是二觀方便道。因是二空觀，得入中道第一義諦觀，雙照二諦心心寂滅，進入初地法流水中，名摩訶薩聖種性。無相法中行於中道而無二故。<p>「佛子！是三十心入一乘信，一乘因法非近行可得，廣行大心三阿僧祇劫行伏道忍方始滿足。<p>「佛子！若退若進者，十住以前一切凡夫法中發三菩提心，有恒河沙眾生學行佛法信想心中行者，是退分善根。諸善男子！若一劫二劫乃至十劫修行十信得入十住，是人爾時從初一住至第六住中，若修第六般若波羅蜜正觀現在前，復值諸佛菩薩知識所護故，出到第七住常住不退。自此七住以前名為退分。<p>「佛子！若不退者，入第六般若修行，於空無我人主者，畢竟無生，必入定位。佛子！若不值善知識者，若一劫二劫乃至十劫退菩提心。如我初會眾中有八萬人退，如淨目天子、法才王子、舍利弗等欲入第七住，其中值惡因緣故，退入凡夫不善惡中，不名習種性人，退入外道。若一劫若十劫乃至千劫，作大邪見及五逆無惡不造，是為退相。佛子！吾先第四天中廣開此凡夫十向法，今在此樹下略說法要，汝諸人等善自受行。<p>「佛子！十地心者，一、四無量心；二、十善心；三、明光心；四、焰慧心；五、大勝心；六、現前心；七、無生心；八、不思議心；九、慧光心；十、受位心。<p>「復次，十觀心所觀法者，一、歡喜地住中道第一義諦慧。所謂二十歡喜心、十無盡願，現法身入十方佛土，作五神通入如幻三昧，現作佛化無量功德，不受三界凡夫時果，常入一乘位一心四諦集苦道滅。二種法身變易受生，三觀現前常修其心入百法明門，所謂十信，一信十故百法明門，十三故煩惱畢竟不受，心心寂滅法流水中，自然流入薩婆若海。<p>「佛子！二、金剛海藏法寶。所謂自行十善、教人行十善，讚歎行十善者、讚歎十善法，現千佛土教化一切眾生，無相達觀皆成就故。<p>「佛子！三、入如幻三昧。所謂十二門禪，初覺、觀、喜、樂、一心五支為因，第六默然心為定體。喜、樂、倚、一心四支為因，第五默然心為定體。樂、護、念、智、一心五支為因，第六默然心為定體。不苦不樂、護、念、一心四支為因，因名方便，第五默然心為定體。禪名支林，定名撿攝。經劫不散，故名為定。四空定同有五支，體用相似故方便道同。支者，想、護、正、觀、一心五支為因，第六默然心為定體。從定生四無量心，名四無量定，聖人現同凡夫法故。以自在力，復過是法入無量定，百千佛土教化一切眾生故。<p>「佛子！四、遍行法寶藏。所謂身受心法、正進、如意足、根、力、八正、七覺，是菩薩大行，現億法身化一切眾生故。<p>「佛子！五、入法界智觀。所謂十六諦，有諦、無諦、中道第一義諦、苦諦、集諦、滅諦、道諦、相諦、差別諦、視成諦、說諦、事諦、生起諦、盡無生諦、入道諦、如來智諦。五明論、一切法，盡在一念心中一時行。現無量身一切佛土，受佛法化故。<p>「佛子！六達有法緣故起智。所謂十十二因緣、十種照：一、我見十二緣；二、心為十二緣；三、無明十二緣；四、相緣由十二緣；五、助成十二緣；六、三業十二緣；七、三世十二緣；八、三苦十二緣；九、性空十二緣；十、縛生十二緣。逆順觀故現無量身，入一切佛土化一切眾生故。<p>「佛子！七盡果報無障無礙智。所謂以三空智觀三界二習，色心果報滅無遺餘，一切行功德功用造作以竟，一切變通所為所作不一不二，無不滿足修行開發。一切功德行功用開發，乃至上地一切功德行已修竟，開發功用亦悉具足。一切行根本已十度為本：施、戒、忍、進、定、慧、願、方便、通力、無相慧。十度行法功用已竟，無為無作法流水中心心寂滅，自然流入薩婆若海故。<p>「佛子！八、不思議無功用觀。所謂無相大慧方便大用，無有色習無明亦盡，百萬劫事無量佛土事已一念心一時行，現如佛形、一切眾生形，一念心中一時行已，無功用故。<p>「佛子！九、入法際智。所謂四十辯才一切功德行皆成就，心習已滅無明亦除，一切佛藏一切變通藏已一心中一時行，無量大千世界中作佛形、作眾生形，教化無量眾生法故。<p>「佛子！十、無礙智觀。所謂無量法雲雨澍及一切眾生，二習無明今已盡滅受大職位，神變無量不可具說，現同如佛無相用故。<p>「佛子！如是一切賢人，同入此門修行成覺。<p>「佛子！吾先第六天說十地導化天人，今故略開，汝等受行。<p>「佛子！第四十一地心者，名入法界心。復次心所行法者，所謂勇伏定入法光三昧。入此定中修行十法：一、學佛不思議變通；二、集菩薩眷屬；三、重修先所行法門；四、順一切佛國問訊一切佛；五、與無明父母別；六、入重玄門；七、現同如佛現一切形相；八、二種法身具足；九、無有二習；十、登中道第一義諦山頂。是故無垢菩薩從發心住來，至此一地，經無量劫修四十心無量功德法門，復從喜地修行二種法身無量功德，經百千劫法藏始滿，入相盡三昧成就一切智位，常行佛行故。佛子！吾先於第三禪中集八禪眾，說一生補處菩薩入佛華三昧定百萬億偈，今以略說一偈之義開眾生心，汝等受持。<p>「佛子！第四十二地名寂滅心妙覺地常住一相，第一無極湛若虛空，一切種智照達無生有諦始終。唯佛窮盡眾生根本有始有終，佛亦照盡乃至一切煩惱、一切眾生果報。佛一心念稱量盡原，一切佛國一切佛因果、一切佛菩薩神變，亦一念一時知住不可思議二諦之外獨在無二。<p>「佛子！吾先在此樹下說法界海時，有八萬無垢菩薩現身得佛故。今為此大眾略開佛果行處，汝應頂受。」<p>敬首菩薩白佛言：「世尊！從初地至後一地，有果報神變二種法身：一、法性身；二、應化法身。為何色相？為何心相？」<p>佛言：「佛子！出世間果者，從初地至佛地，各有二種法身。於第一義諦法流水中，從實性生智故，實智為法身。法名自體，集藏為身。一切眾生善根，感此實智法身故。法身能現應無量法身，所謂一切界國土身、一切眾生身、一切佛身、一切菩薩身，皆悉能現不可思議身；國土亦然。<p>「佛子！土名一切賢聖所居之處。是故一切眾生賢聖，各自居果報之土。若凡夫眾生住五陰中為正報之土，山林大地共有名依報之土。初地聖人亦有二土，一、實智土，前智住後智為土；二、變化淨穢經劫數量應現之土，乃至無垢地土亦如是。一切眾生乃至無垢地，盡非淨土住果報故。唯佛居中道第一法性之土。是故我昔於普光堂上，廣為一切眾生說淨土之門。<p>「佛子！初地一念無相法身智身，成就百萬阿僧祇功德法，雙照二諦心心寂滅法流水中。不可以凡夫心識思量二種法身，何況二地三地乃至妙覺地。但就應化道中，可以初地有百身千身萬身乃至無量身。有縛有解，其法身處心心寂滅法流水中，上不見一切佛法，一切果報可求；下不見無明諸見可斷、眾生可化。但以世諦應化法中，見佛可求、諸見可斷、眾生可化。佛子！亦可得言修三堅法入聖人位，但法流水中心心寂滅，自然流入妙覺大海。佛子！乃至三賢十地之名，亦無名無相，但以應化故，古佛道法有十地之名。佛子！汝應受持一切佛法等無有異。<p>「佛子！世間果報者，所謂十住。銅寶瓔珞銅輪王，百福子為眷屬，生一佛土受佛學行，教二天下。銀寶瓔珞銀輪王，五百福子為眷屬，生二佛國中受佛教行，化三天下。金剛寶瓔珞金輪王，千福子為眷屬，入十方佛國中化一切眾生，處四天下。<p>「歡喜地。百寶瓔珞七寶相輪四天王，萬子為眷屬，百法身為百佛國中化十方天下。千寶瓔珞八寶相輪忉利王，二萬子為眷屬。萬寶瓔珞九寶相輪焰天王，眷屬亦然不可稱數。億寶瓔珞十寶相輪兜率陀天王，眷屬亦然不可稱數。天光寶瓔珞十一寶相輪化樂天王，眷屬亦然。摩尼寶光瓔珞十二寶相輪他化天王，眷屬亦然。千色龍寶光慧瓔珞十三寶相輪梵天王，眷屬亦然。梵師子寶光瓔珞大應寶相輪光音天王，眷屬亦然。不可思議寶光瓔珞白雲光寶相輪淨天王，眷屬亦然。百萬神通寶光瓔珞無畏珠寶相輪靜居天王，眷屬亦然。千萬天色寶光瓔珞覺德寶光相輪三界王，一切菩薩為眷屬。無量功德藏寶光瓔珞千福相輪法界王，一生補處菩薩為眷屬。佛子！是上瓔珞相輪，一切佛及菩薩動止俱遊常隨其身，亦化一切眾生，故有如是果報之名數法。佛子！三賢菩薩，伏三界煩惱麁業道、麁相續果，亦不起麁。是見道喜忍伏三道業道。離忍伏人中業道，明忍伏六天業道，焰忍伏諸見業道，勝忍伏疑見業道，現忍伏因業道，無生忍伏果業道，不動忍伏色因業道，光忍伏心因業道，寂滅忍伏心色二習業道，無垢忍伏習果道。習前已除而果不敗亡。是故佛子！三賢名為伏斷喜忍，以上亦伏亦斷。一切煩惱覺忍現時，法界中一切無明頓斷無餘。<p>「佛子！無明者，名不了一切法，迷法界而起三界業果。是故我言從無明藏起十三煩惱，所謂：邪見、我見、常見、斷見、戒盜見、果盜見、疑見七見，見一切處求故說見。從見復起六著心：貪、愛、瞋、癡、欲、慢，於法界中一切時起。<p>「佛子！一切煩惱以十三為本，無明與十三作本，是以就法界中別為三界報。佛子！見、著二業迷法界中一切色欲心，所起報故分，為欲界報。<p>「佛子！見、著二業迷法界中一切色心故，色心所起報分，為色界報。<p>「佛子！見、著二業迷法界中一切定心故，定心所起報分，為無色界報。<p>「是故於一法界中，有三界報。一切有為法，若凡若聖、若見著、若因果法，不出法界。唯佛一人在法界外，然後為復來入法界藏中，為無明眾生示一切善惡道果報差別無量。<p>「佛子！前三賢伏三界無明，而用麁業。何以故？當受生時，善為緣子、愛為潤業，故受未來果，故名息用而不斷愛用。又十一人亦伏法界中三界業果故。初地乃至七地，三界業果俱伏盡無餘，八地乃盡故。從此以上示現作佛，王宮受生、出家得道、轉法輪、滅度，亦現一切佛界，故無子愛三界之報。唯有無明習在，以大願力故變化生。是以我昔天中說生不生義，業生變生。佛子！聖位中二種業：一慧業。無相無生智，心心緣法性而生無照，是名慧業。二功德業。實智出有諦中，有為無漏集百萬阿僧祇功德，故名為功德業。從初聖以上而現受生，以變易故畢故不造新，以願力故住壽百劫千劫變化生一切。」
。
<juan>菩薩瓔珞本業經卷下<p>姚秦涼州沙門竺佛念譯<p>釋義品第四<p>佛告敬首菩薩：「汝先言義相云何者，所謂十住、十行、十向、十地、無垢地、妙覺地義相，今當說。佛子！是金剛海藏瓔珞經中釋賢聖相義，義出體。體者，菩薩體。義名功德。如是二法，一切菩薩為體、為義，故名體義。<p>「佛子！發心住者，是人從始具縛凡夫，未識三寶聖人、未識好惡因之以果，一切不識不解不知。佛子！從不識始凡夫地，值佛菩薩教法中起一念信，便發菩提心。是人爾時住前，名信想菩薩，亦名假名菩薩，亦名名字菩薩。其人略行十心，所謂：信心、進心、念心、慧心、定心、戒心、迴向心、護法心、捨心、願心。復行十心，所謂十善法、五戒、八戒、十戒、六波羅蜜戒。是人復行十善，若一劫二劫三劫修十信，受六天果報。十善有三品：上品鐵輪王化一天下，中品粟散王，下品人中王。具足一切煩惱，集無量善業，亦退亦出。若值善知識學佛法，若一劫二劫方入住位。若不爾者，常沒不出。住退分善根如上說。佛子！發心住者，是上進分善根人。若一劫二劫一恒二恒三恒佛所，行十信心信三寶，常住八萬四千般若波羅蜜，一切行一切法門皆習受行。常起信心，不作邪見、十重、五逆、八倒，不生難處；常值佛法，廣多聞慧多求方便，始入空界住空性位，故名為住。空理智心習古佛法，一切功德不自造，心生一切功德故，不名為地但得名住。<p>「佛子！治地住者，常隨空心淨八萬四千法門，清淨白故，名治地住。佛子！長養一切行故，名修行住。佛子！生在佛家，種性清淨故，名生貴住。佛子！多習無量善根故，名方便具足住。佛子！成就第六般若故，名正心住。佛子！入無生畢竟空界，心心常行空無相願故，名不退住。佛子！從發心不生倒，不起邪魔破菩提心故，名童真住。佛子！從佛王教中生解，當紹佛位故，名法王子住。佛子！從上九觀空，得無生心最上故，名灌頂住。<p>「是故佛子！從灌頂心進入五陰法性空位，亦行八萬四千般若波羅蜜，故名中十行佛子。就中始入法空，不為外道邪論所倒，入正位故，名歡喜行。<p>「佛子！得常化一切眾生，皆法利眾生故，名饒益行。<p>「佛子！法實得法忍，心無我無我所故，名無瞋恨行。<p>「佛子！常住功德，現化眾生故，名無盡行。<p>「佛子！命終之時，無明鬼不亂不濁，不失正念故，名離癡亂行。<p>「佛子！生生常在佛國中生故，名善現行。<p>「佛子！於我無我乃至一切法空故，名無著行。<p>「佛子！三世佛法中常敬順故，名尊重行。<p>「佛子！說法授人動成物則故，名善法行。<p>「佛子！二諦非如非相非非相故，名真實行。<p>「是故佛子！從真實心入眾生空、無我空，二空平等無別，一觀相、一合相。學習百萬億般若波羅蜜空觀故，迴易前後心心，觀唯明明寂滅，長養上地明觀法故迴因向果，復以無量心不捨不受故，十向法如是。佛子！常以無相心中常行六道而入果報，不受而受諸受，迴易轉化故，名救護一切眾生離眾生相迴向。<p>「佛子！觀一切法但有受、但有用、但有名，念念不住故，名不壞迴向。<p>「佛子！三世諸佛法一切時行故，名等一切佛迴向。<p>「佛子！以大願力入一切佛國中，供養一切佛故，名至一切處迴向。<p>「佛子！以常住三寶授與前人故，名無盡功德藏迴向。<p>「佛子！習行相善、無漏善而不二故，名隨順平等善根迴向。<p>「佛子！以觀善惡父母無二，一相一合相故，名隨順等觀一切眾生迴向。<p>「佛子！常照有無二諦，一切法一合相故，名如相迴向。<p>「佛子！以諸法無二、般若無生、二諦平等，過去一合相、現在一合相、未來一合相故，名無縛解脫迴向。<p>「佛子！覺一切法第一義諦中道無相，一切法皆一照相故，名法界無量迴向。<p>「佛子！是三十心，義釋無量無邊，非一切凡智所能思量，十方諸佛一切菩薩之所遊路。<p>「佛子！汝先言云何名地？佛子！地名持，持一切百萬阿僧祇功德；亦名生，成一切因果，故名地。佛子！捨凡夫行生在佛家，紹菩薩位入聖眾中，四魔不到，有無二邊平等雙照，大信始滿。習學無生中道第一義諦觀，上至二地三地乃至十一地，明觀法門心心寂滅法流水中，一相無相、二身無方，通同佛土故，名歡喜地。<p>「佛子！以正無相善入眾生空，現萬佛世界，六通變化空同無為故，名離垢地。<p>「佛子！光慧信忍修習古佛道，所謂十二部經：修多羅、祇夜、毘伽羅那、伽陀、憂陀那、尼陀那、阿波陀那、伊帝目多伽、闍陀伽、毘佛略、阿浮陀達摩、憂波提舍。以此法度眾生，光光變通，故名明地。<p>「佛子！大順無生起忍，觀一切法二諦相，上觀佛功德、下觀六道眾生。大慈觀故說法授樂，大悲觀救三苦眾生，大喜觀喜前人受樂，大捨觀一切眾生，皆入平等、入七觀法，故名焰地。<p>「佛子！順忍修道，三界無明疑見，一切無不皆空。八辯功德入五明論，所謂四辯：因、果、內道、外道辯；五論者，內外方道、因果、鬼師無不通達，故名難勝地。<p>「佛子！上順諸法，觀過去一切法一合相、現在一切法一合相、未來一切法一合相，法界因緣寂滅無二，故名現前地。<p>「佛子！無生忍諸法，觀非有煩惱非無煩惱，一生一滅一果，三界最後一身一入一出，集無量功德，常向上地念念寂滅，故名遠行地。<p>「佛子！是故菩薩無生觀，捨三界報變易果，用入中忍無相慧。出有入無化現無常，自見己身當果、諸佛摩頂說法，身心別行不可思議，故名不動地。<p>「佛子！復入上觀光光佛化無生忍道，現一切佛身，故名妙慧地。<p>「佛子！菩薩爾時入中道第一義諦，大寂忍下品中行，行佛行處、坐千寶相蓮華、受佛記位、學佛化功，二習伏斷大信成就，同真際、等法界，二諦一相，具一切功德入眾生根，無量瓔珞功德一時等現一切形相，故名法雲地。<p>「佛子！菩薩爾時住大寂門中品忍觀，功行滿足登大山臺，入百千三昧，集佛儀用唯有累果，無常生滅心心無為，行過十地解與佛同，坐佛坐處。其智見二常無常一切法境，當知如佛，名為學佛。下地一切菩薩，於此菩薩不能別知。於佛名菩薩，於下菩薩名佛。所以者何？是菩薩以大變力，住壽百劫萬劫現作佛化，初生、得道、轉法輪、入無餘滅度。說八法輪，似佛非佛，一切佛等故。威儀進止一切法同，住是百千三昧中，如是佛行，故入金剛三昧，一相無相寂滅無為，故名無垢地。<p>「佛子！妙觀上忍大寂無相，唯以一切眾生緣生善法，亦自持一切功德，故名佛藏，而寂照一切法，自佛以下一切菩薩照寂。是故佛子！吾昔第四禪中為八億梵天王，說寂照如來無心無色而寂照一切法。佛子！吾今略說義句，為此大眾開善法行。」<p>菩薩瓔珞本業經佛母品第五<p>爾時敬首菩薩白佛言：「佛及菩薩，二初照智從何而生？寂照、寂照之義復云何？二諦法性為一為二？為有為無？第一義諦復當云何？」<p>佛言：「佛子！所謂有諦、無諦、中道第一義諦，是一切諸佛菩薩智母，乃至一切法亦是諸佛菩薩智母。所以者何？諸佛菩薩從法生故。佛子！二諦者，世諦有故不空，無諦空故不有；二諦常爾故不一，聖照空故不二；有佛無佛法界不變故不空，第一無二故不有；無佛有佛法界二相故不一，諸法常清淨故不二；諸佛還為凡夫故不空，無無故不有；空實故不一，本際不生故不二；不壞假名諸法相故不空，諸法即非諸法故不有；法非法故不二，非非法故不一。佛子！二諦義者，不一亦不二、不常亦不斷、不來亦不去、不生亦不滅，而二相即，聖智無二，無二故是諸佛菩薩智母。佛子！十方無極剎土諸佛，皆亦如是說。吾今為是大眾略說明月瓔珞經中二諦要義。」<p>爾時敬首菩薩白佛言：「諸佛菩薩大方便平等慧照諸法界，為頓等覺、為漸漸？云何無明藏？與心為一為異？劫量久近復當云何？」<p>佛言：「佛子！汝於過去七佛法中一一已問，非為不知。直為此大眾十四億人，於此法中便欲令得決了故問。佛子！吾今為十四億大眾，以金剛口說決定了義。佛子！我昔會有一億八千無垢大士，即坐達法性原，頓覺無二一切法一合相。從法會出，各各坐十方界，說菩薩瓔珞大藏。時坐大眾見一億八千世尊，名頓覺如來，各坐百寶師子吼座。時無量大眾亦坐一處，聽等覺如來說瓔珞法藏。是故無漸覺世尊，唯有頓覺如來。三世諸佛所說無異，今我亦然。<p>「佛子。汝先言無明、心一者，是事不然。若解與無明諸見一相者，應無縛解、凡佛非二。所以者何？煩惱同一體相故。何以故？而共一心生滅一時，不別不異故。佛子！若縛解一相者，四大可為一、六味應不異，而大異而味異故，縛解亦如是。佛子！一切菩薩為凡夫時具足一切結，而斷時麁分先去、細分後除。若一心煩惱一者，不應明闇有二。佛子！復以近況遠。凡夫善心中尚無不善，何況無相心中而有無明？佛子！而言善惡一心者，是洴沙王國中外道安陀師偈，明闇一相、善惡一心。<p>「佛子！我法正義而可得言善惡同一行者，有縛有解、有凡有佛。相續百劫同一行者，而不得善惡同一心。古佛常說，無相智火滅無明闇，而善惡二別。而言同一果者，亦無是處。一切善受佛果，無明受有為生滅之果。是故善果從善因生，是故惡果從惡因生，故名善不受生滅之果，唯受常佛之果。佛子！若凡夫聖人一切善，皆名無漏不受漏果。而言受漏果者，佛化眾生行善背惡故，緣因而發有為果報，非為無漏。因者無明，業受果故，是名三受三苦：苦苦、行苦、壞苦。苦受、樂受、捨受，二受善緣因果，苦受惡因果，一切皆苦無明為本。<p>「佛子。汝先言一切菩薩行道劫數久近者，譬如一里二里乃至十里石，方廣亦然，以天衣重三銖，人中日月歲數三年一拂，此石乃盡，名一小劫。若一里二里乃至四十里，亦名小劫。又八十里石方廣亦然，以梵天衣重三銖，即梵天中百寶光明珠為日月歲數，三年一拂此石乃盡，名為中劫。又八百里石方廣亦然，以淨居天衣重三銖，即淨居天千寶光明鏡為日月歲數，三年一拂此石乃盡，故名一大阿僧祇劫。佛子！劫數者，所謂一里二里乃至十里石盡，名一里劫二里劫。五十里石盡，名五十里劫，百里石盡名百里劫，千里石盡名為千里劫，萬里石盡名為萬里劫。佛子！一切賢聖入是數量，修一切法門，時節久近得佛果，其數百劫乃得等覺。若一切眾生入是數者得佛不久，若不入者不名菩薩。<p>「佛子！法門者，所謂十信心，是一切行本。是故十信心中，一信心有十品信心，為百法明門。復從是百法明心中，一心有百心故，為千法明門。復從千法明心中一心有千心，為萬法明門。如是增進至無量明，轉勝進上上法故，為明明法門。百萬阿僧祇功德，一切行盡入此明門。」<p>菩薩瓔珞本業經因果品第六<p>敬首菩薩白佛言：「賢聖正法已說具足。因果二相復當云何？」<p>佛言：「佛子！三世諸佛所行之因，所謂十般若波羅蜜是百萬阿僧祇功德本，佛及菩薩亦攝在中。是故十法為金剛智慧海藏，出一切光明功德之行。<p>「佛子！十般若波羅蜜者，從行施有三緣：一財、二法、三施眾生無畏。戒有三緣：一自性戒、二受善法戒、三利益眾生戒。忍有三緣：一忍苦行、二忍外惡、三第一義諦忍。精進有三緣：一起大誓之心、二方便進趣、三勤化眾生。禪有三緣：一定亂相不起、二定生一切功德、三定利眾生。慧有三緣：一照有諦、二無諦、三中道第一義諦。願有三緣：一自行願、二神通願、三外化願。方便有三緣：一進趣向果、二巧會有無、三一切法不捨不受。通力有三緣：一報通、二修定通、三變化通。無垢慧有三緣：一無相智、二一切種智、三變化智。佛子！從十智生一切功德行。七財：信、施、戒、聞、慧、慚、愧，資用成佛故說財。四攝：利益、濡語、施法、同事。法辯、義辯、語辯、樂說辯，於此四辯法中無障無礙，故名無礙。從無礙智生智名依，故依了經不依不了經、依法不須人、依義不須語、依智不須識。從智生十力、四無畏、六通三明百萬億阿僧祇功德。次第生智，能緣八世諦一切法，四諦、二諦、十二緣。諸法緣成，假法無我，有法相待，一切相虛，相續名一，空不可得，因生集起。即法非緣，實實集有，名生成法。法假造法，受名起用，名聚法。是故八有為法，一切法本，智所照處。復從是智，能除五蓋：貪、瞋、睡、掉、疑。四食：觸、識、思、段食。四生：卵生、胎生、濕生、化生。十惡五逆、八倒三障、八難十三煩惱、六道三界、六十二見、四流四縛四取、九煩惱七識住四結，一切所除皆名不善。佛子！十智境所除一切功德，皆名佛因，汝應受應行。<p>「佛子！汝先言果者，是五賢菩薩修諸道法，證一大果為法性體。其體者，非有非無、非大非小、非身非心、非相非三世、非天非人非名字、非常樂我淨、非六道非六識入、非數量法過一切法相、非福田非鬼神、非動靜非生滅、非第一非五色、非六大非土田、非法界非三界、非縛解、非明闇、非得法，寂然無為一切法外，心行處滅其處難量，就有諦中修劫量行而有果報。<p>「佛子！有二法身：一果極法身、二應化法身。其應化法身如影隨形，以果身常故應身亦常。佛子！古昔諸佛二身道同。佛子！一切菩薩二身俱是無常身。佛子！一切凡夫亦有二身：一報身、二方便身。報身不共有，方便身共一切眾生有。佛子！一切菩薩一切眾生皆有二身，一切諸如來常作如是說，故名決定了義。佛子！佛義功德身者，諸佛道同果法不異，所謂十號：一如來、二應供、三正遍知、四明行足、五善逝、六世間解、七無上士、八調御丈夫、九天人師、十佛陀。具向十德故，為一切眾生所供養。復次十八不共法，所謂：身無失、念無失、口無失、無異想、無不定心、無不知已捨、心念無減、欲無減、精進無減、智慧無減、解脫無減、解脫知見無減、身業隨智慧行、口業隨智慧行、意業隨智慧行、智知過去未來現在無礙無障。復有十力：是處非處力、業力、定力、根力、欲力、性力、果力、天眼力、宿命力、結盡力。慈悲喜捨，我是一切智人，我漏已盡無漏，出煩惱道煩惱障道，天身天眼、天耳、漏盡、宿命、他心。五眼、五分法身。無罪三業：佛寶、法、僧，滅諦解脫靈智一乘，金剛寶藏法身藏、自性清妙藏。三達、三無為、三明。一諦一道，獨法大樂無為。佛子！一切聖果無量功德藏中，不可說不可說果，是果一道。佛子！果體圓滿，無德不備、理無不周，居中道第一義諦清淨國土，無極、無名、無相，非一切法可得。非有體、非無體，其一照相、一合相、一體相、一覺相，淨明無二。佛子！是果獨法圓滿常住。一果體相有無量義，義有無量德，德有無量名。義果者，所謂滅諦常樂我淨、十八不共一切功德，皆名義果，故名果果。佛子！義德名是三，皆教化故，有如是三句之義。若賢人一切眾生有解是三句者，是人已為三世諸佛受佛職位。佛子！其果不可說不可知，而就名相法中說名相法，是故一果名體，義名果果。是義果者，出圓果故，名果果。佛子！吾說此因果，百千劫說不可盡。汝諸大眾，善自受持。」<p>菩薩瓔珞本業經大眾受學品第七<p>爾時敬首菩薩敬禮於諸佛，奉承大眾教，略問於要義七會之所說，信順三寶藏，為法法不絕、不為世名利，願令法久住，白佛言：「世尊！佛上已說若因若果若賢若聖一切功德藏。今此大眾有十四那由他人，誰能不起此坐受學修道，從始至終一一具行次第入菩薩位者？」<p>時釋迦牟尼佛頂髻放一切佛光、一切菩薩光，復集十方各百億佛土其中佛及菩薩。一切皆集已，即於是眾中告文殊師利菩薩、普賢菩薩、法慧菩薩、功德林菩薩、金剛幢菩薩、金剛藏菩薩、善才童子菩薩言：「汝見是大眾中敬首菩薩，能問三觀法界諸佛自性清淨道，一切菩薩所修明觀法門。汝等七菩薩，各領百萬大眾，應受觀學如是法門。佛子！我今更重說如是明觀法，所謂六入次第道。諦聽善思，修諸智慧，戒勅於眾，受用伏行。佛子！若一切眾生初入三寶海以信為本，住在佛家以戒為本。佛子！始行菩薩若信男若信女中，諸根不具、黃門、婬男婬女、奴婢、變化人受得戒，皆有心向故。初發心出家欲紹菩薩位者，當先受正法戒。戒者是一切行功德藏根本，正向佛果道一切行本。是戒能除一切大惡，所謂七見六著，正法明鏡。佛子！今為諸菩薩結一切戒根本，所謂三受門：攝善法戒，所謂八萬四千法門；攝眾生戒，所謂慈悲喜捨化及一切眾生皆得安樂；攝律儀戒，所謂十波羅夷。<p>「佛子！受戒有三種受：一者諸佛菩薩現在前受，得真實上品戒。二者諸佛菩薩滅度後，千里內有先受戒菩薩者，請為法師教授我戒。我先禮足，應如是語：『請大尊者為師，授與我戒。』其弟子得正法戒，是中品戒。三佛滅度後千里內無法師之時，應在諸佛菩薩形像前，胡跪合掌自誓受戒。應如是言：『我某甲白十方佛及大地菩薩等，我學一切菩薩戒。』者，是下品戒。第二、第三亦如是說。佛子！是三攝受、三種受戒，過去佛已說、未來佛當說、現在佛今說。過去諸菩薩已學、未來諸菩薩當學、現在諸菩薩今學。是諸佛正法戒，若一切佛一切菩薩不入此法戒門，得無上道果虛空平等地者，無有是處。」<p>佛告諸佛子：「今正說正戒。善男子善女人當受戒時，先禮過去世盡過去際一切佛、禮未來世盡未來際一切佛、禮現在世盡現在際一切佛。如是三禮已，法僧亦然。佛子！復敬受四不壞信，依止四依法。『從今時盡未來際身，歸依佛、歸依法、歸依賢聖僧、歸依法戒。』如是三說已。佛子！次當教悔過三世罪。『若現在身口意十惡罪，願畢竟不起，盡未來際。若未來身口意十惡罪，願畢竟不起，盡未來際。若過去身口意十惡罪，願畢竟不起，盡未來際。』如是悔過已，三業清淨如淨琉璃內外明照，即與授十無盡戒。汝等善聽。」<p>佛告佛子：「『從今身至佛身，盡未來際，於其中間不得故殺生。若有犯，非菩薩行、失四十二賢聖法。不得犯。能持不？』其受者答言：『能。』『佛子！從今身至佛身，盡未來際，於其中間不得故妄語。若有犯，非菩薩行、失四十二賢聖法。不得犯。能持不？』其受者答言：『能。』『佛子！從今身至佛身，盡未來際，於其中間不得故婬。若有犯，非菩薩行、失四十二賢聖法。不得犯。能持不？』其受者答言：『能。』『佛子！從今身至佛身，盡未來際，於其中間不得故盜。若有犯，非菩薩行、失四十二賢聖法。不得犯。能持不？』其受者答言：『能。』『佛子！從今身至佛身，盡未來際，於其中間不得沽酒。若有犯，非菩薩行、失四十二賢聖法。不得犯。能持不？』其受者答言：『能。』『佛子！從今身至佛身，盡未來際，於其中間不得故說在家出家菩薩罪過。若有犯，非菩薩行、失四十二賢聖法。不得犯。能持不？』其受者答言：『能。』『佛子！從今身至佛身，盡未來際，於其中間不得故慳。若有犯，非菩薩行、失四十二賢聖法。不得犯。能持不？』其受者答言：『能。』『佛子！從今身至佛身，盡未來際，於其中間不得故瞋。若有犯，非菩薩行、失四十二賢聖法。不得犯。能持不？』其受者答言：『能。』『佛子！從今身至佛身，盡未來際，於其中間不得故自讚毀他。若有犯，非菩薩行、失四十二賢聖法。不得犯。能持不？』其受者答言：『能。』『佛子！從今身至佛身，盡未來際，於其中間不得故謗三寶藏。若有犯，非菩薩行、失四十二賢聖法。不得犯。能持不？』其受者答言：『能。』<p>「佛子！受十無盡戒已，其受者過度四魔、越三界苦。從生至生不失此戒，常隨行人乃至成佛。佛子！若過去未來現在一切眾生，不受是菩薩戒者，不名有情識者；畜生無異，不名為人；常離三寶海，非菩薩非男非女非鬼非人，名為畜生、名為邪見、名為外道不近人情。故知菩薩戒有受法而無捨法，有犯不失，盡未來際。若有人欲來受者，菩薩法師先為解說讀誦，使其人心開意解生樂著心，然後為受。又復法師能於一切國土中，教化一人出家受菩薩戒者，是法師其福勝造八萬四千塔，況復二人三人乃至百千，福果不可稱量。其師者，夫婦六親得互為師授。其受戒者，入諸佛界菩薩數中，超過三劫生死之苦，是故應受。有而犯者，勝無不犯，有犯名菩薩，無犯名外道。以是故，有受一分戒名一分菩薩，乃至二分三分四分，十分名具足受戒。是故菩薩十重、八萬威儀戒，十重有犯無悔，得使重受戒；八萬威儀戒盡名輕，有犯得使悔過對首悔滅。一切菩薩凡聖戒盡心為體，是故心亦盡戒亦盡，心無盡故戒亦無盡。六道眾生受得戒，但解語，得戒不失。佛子！三世劫中一切佛常作是說，我今在此樹下為十四億人說，住前信想菩薩初受戒法。佛子！是信想菩薩，於十千劫行十戒法，當入十住心。佛子！當先為諸大眾受菩薩戒，然後為說瓔珞經，同見同行。」<p>爾時眾中有百億人，即從坐起受持佛戒，其名梵陀首王，共無數天子修十戒滿足，入初住位。<p>「佛子！復從是住，修行百法觀門，所謂十信、十進、十發趣、十乘、十金剛、十隨喜、十戒、十願、十護、十迴向。以是百法觀達三界空，假名皆空，一切法無我無人、無受、無因，皆無定性。即滅十三縛，所謂七見六著，如實相入初行位。佛子！復從是行觀修千法明門，所謂十信乃至十向，轉轉入法。法無我、法集法起法道法滅，皆無人受法，法如虛空、如幻如城如焰。一切法無相，百千生滅皆不可得，入初迴向位。佛子！復從是向明明轉照，照智學相似平等觀，觀名無得，無得假得。喻如然燈有炷，非初焰者，非初焰有時中有燒；非離初焰者，非初焰無時中有燒。後亦如之，直以有為諸法二諦皆迭遷，假號故燒，故知始焰非今、今燋非始。今燋非始故，於今方有；始焰非今故，於今無燒。無燒於今，今燒假燒。得平等觀亦復如是，非初心有中有得，亦非初心無中有得，後心亦然。是故始心非今心，今起非始起。今起非始起故，於今方有；始心非今心故，於今無得。無得於今，今得假得。中道第一義諦心，念念寂滅入萬法明門，從十信乃至十向，自然流入平等道。無得一相真實觀，一照相入初地道。<p>「佛子！復從是地正觀一照智中，入百萬阿僧祇功德門，於一相觀中一時行。乃至第十地，心心寂滅自然流入無垢地。佛子！復從是地以一照智，了一切業因業果法界無不一觀。以智知一切眾生識始起一相住於緣，順第一義諦起名善、背第一義諦起名惑，以此二為住地故，名生得善、生得惑。因此二善惑為本，起後一切善惑，從一切法緣生善惑名，作以得善、作以得惑，而心非善惑。從二得名，故善惑二心。起欲界惑，名欲界住地。起色界惑，名色界住地。起心惑故，名無色界住地。以此四住地，起一切煩惱故，為始起四住地。其四住地前更無法起故，故名無始無明住地。金剛智知此始起一相有終，而不知其始前有法無法。云何而得知生得一住地、作得三住地？唯佛知始知終。是無垢菩薩一切智齊知自地，常住第一義諦中，自然流入妙覺海地。佛子！住是妙覺地中，唯現化可名，有無量義、有無量名其出一體，所謂妙果，常住清淨至若虛空、不可思議、不可說、不可名數、不可名，入界分可得。<p>「佛子！我說菩薩次第六入法門無量功德，如是六入法門，一切菩薩無不入者。我今此座有十四億人，不離本座入此六入法門。佛子！我本初得道時，在此樹間說十世界海法門，有九十億人亦入此六入明門。復至普光堂說十佛國土，有百萬億人入此六入明門。復至帝釋堂說十住，有五百萬人入此六入明門。復至焰寶堂說十行，有千萬人入此六入明。門復至第四天法光堂說十迴向，有十河沙人入此六入明門。復至第六摩尼堂說十地，有百萬河沙人入此六入明門。復至祇洹林說入法界品，有十二河沙人入此六入明門。今復至此第八會座，為十方無極大眾敬首菩薩一切眾說六入明門，一切大眾受持若一無二無別。」<p>菩薩瓔珞本業經集散品第八<p>佛告敬首菩薩及此會十四億那由他人大眾：「汝聞上四十二賢聖因果明觀法門，一切大眾皆應發三菩提心。」如是三告：「佛子！應受、應持、應發心。」<p>時諸大眾中有百千天子，聞是法門發初住心，捨凡夫法修行伏忍，得入十住明觀法。復有十千信男信女，入清淨十行法門。復有八萬大梵天王，得初地明觀法。復有八部阿須輪王，各捨本形，入十信心行十善行。復有八萬第十地人現成正覺。「佛子！爾時十方無極佛剎一切大眾，聞佛說瓔珞中六入法門，所謂十住、十行、十向、十地、無垢地、妙覺地，各各發無上菩提心還歸本國。復有色界無色界，各各還修神通，歸本所住處，轉宣菩薩瓔珞法門化授天人。復有六欲天人，還歸本天，廣為諸天人說本行無量。時諸大眾各各受持讀誦解其義味，還本土說菩薩之本行、諸佛之本業，受持已竟。」<p>爾時佛告文殊師利、慧海、金剛藏、道華等八千菩薩，皆為十方諸佛國中第一弟子：「汝應為十方無明眾生，受持讀誦解其義味。為過去未來現在一切眾生，開空慧道入法明門。」<p>爾時有五十萬大菩薩，皆一生補處，從座而起，受持佛語經劫不滅。復有萬梵天王，亦即從座起，受持佛語。復有無量天女，從座而起，受持佛語。爾時他方無極剎菩薩、此國菩薩，已變化神通入如幻三昧，踊在虛空歡喜無量，得聞受持瓔珞功德經，心心受行成佛不捨眾賢聖門。<p>時佛復現百萬變化神通無量光無量清淨身，重囑此金剛藏海瓔珞經：「汝諸大眾！受持受此經法。是經是過去無量百千佛心中所行法，汝等受持供養。」是時一切大眾，一時從座放千光明，照三千大千世界，歡喜受持菩薩不可思議瓔珞經。頂受供養禮佛而退。復有六欲天子、十千國王，聞佛法座離散，一時號泣涕出流慟聲滿三千，無不悲泣從座而去。復有八十億大菩薩，皆以四無量心有無一等無為無相受持佛語，各入無盡法化三昧，歡喜而退。復有十千始行賢者，入九觀定，四禪、四空定、盡滅定，七淨十戒心入定見道度疑，正道行、知見行，斷知見，得入法故，禮佛而退。<p>爾時座中有八千菩薩各從座起，一金剛華菩薩白佛言：「世尊！未來世中說經菩薩法輪下，其聽法者受化奉行法用，復當云何？」<p>佛言：「佛子！快發斯問。佛子！先當為聽法者與授菩薩法戒，然後為說菩薩之本行六入法門。佛子！次第為授四歸法：歸佛、歸法、歸僧、歸戒。得四不壞信心故，然後為授十戒：不殺、不盜、不妄語、不婬、不沽酒、不說在家出家菩薩罪過、不慳、不瞋、不自讚毀他、不謗三寶，是十波羅夷不可悔法。佛子！受十戒已，復為聽者教供養法師，常以天上無量華香、百千燈明、百千天衣瓔珞、百千妓樂、百味飲食屋宅經書，一切所須之物皆悉給與。弘通法師當如敬佛、如事父母、如事火婆羅門法。佛子！如事帝釋父母師僧，日日三時禮敬。為法捨身沒命，乃是佛子。如是求法之人，乃可為說菩薩之本行、百千萬佛轉授瓔珞法門。」時十億大眾歎言：「未來世中無法、無三寶、無賢人，時劫從惡世起故。其說法者、其聽法者，甚難甚難。」復從坐起各各悲泣，號聲大慟，地轉海波、三千倒覆、二十八宿日月不現。是時大眾還攝神力僉然而敬，受持讀誦解說義句，十劫不滅無窮無盡。各各歡喜奉行，作禮而退。