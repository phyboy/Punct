<juan>佛說淨業障經<p>失譯人名今附秦錄<p>如是我聞：<p>一時佛住毘舍離菴羅樹園，與大比丘眾五百人俱，菩薩摩訶薩三萬二千，其名曰壞魔菩薩、神通遊戲光焰菩薩、蓮花身菩薩、放光王菩薩、常調身菩薩、滿眾願菩薩、寶莊嚴堅意菩薩、雜華眼菩薩、淨音聲王菩薩、光照明菩薩、妙真金菩薩、降伏一切諸根境界菩薩、大雷音菩薩、如意光積菩薩、文殊師利法王子，如是等三萬二千菩薩而為上首。<p>爾時有一比丘名無垢光，入毘舍離城次第乞食，以不知故入婬女家。時無垢光入其家已，是時婬女於無垢光起染污心，作是思惟：「我今必當與此比丘共行欲法。若不從我，我將殞命。」作是念已即便閉門，語比丘言：「願與尊者共行欲事。若不從我，我當必死。」時無垢光語婬女言：「且止。大姊！我今不應犯如此事。所以者何？佛所制戒我應奉行，寧捨身命不毀此戒。」<p>爾時婬女復更思惟：「我今當以呪術藥草令此比丘共為欲事。」語比丘言：「我今不能令汝退轉毀犯禁戒，但當受我所施之食。」而入舍內，便呪其食投比丘鉢。呪術力故，令此比丘便失正念，起於欲心展轉增盛。爾時婬女見此比丘顏色變異，即前牽手共為欲事。是時比丘與彼婬女共相愛樂行婬欲已，持所乞食還詣精舍。到精舍已，生大憂悔舉體煩熱：「咄哉！何為破大戒身？我今不應受他信施，我今則是破戒之人當墮地獄。」時無垢光向諸比丘同梵行者說如是言：「我今破戒，非是沙門，必趣地獄。」時諸比丘問無垢光：「有何因緣而破此戒？」時無垢光具說上事。時諸同學語無垢光：「仁者當知，此有菩薩摩訶薩名文殊師利，得無生法忍，善能除滅破戒之罪，亦令眾生離諸蓋纏。我今與汝共詣文殊師利菩薩摩訶薩所，除汝憂悔。」<p>時無垢光猶故未食，與諸比丘詣文殊師利法王子所。到已問訊供養恭敬，即以上事具白文殊師利。文殊師利語無垢光：「汝今且食。食已當共詣如來所問如此事。如佛所說，當共受持。」<p>比丘食已，與文殊師利共詣佛所。到已頂禮佛足却坐一面。爾時無垢光比丘心懷恐懼不敢問佛。於是文殊師利即從坐起整衣服，偏袒右肩右膝著地，合掌向佛，即以上事具白世尊。爾時世尊告無垢光：「汝實爾不？」答言：「實爾。」<p>佛告比丘：「汝本有心欲犯婬不？」答言：「不也。」<p>佛告比丘：「汝本無心，云何而犯？」比丘答言：「我於後時乃生欲心。」「如是比丘！心犯欲耶？」答言：「如是。」<p>佛告比丘：「我常不言心垢故眾生垢，心淨故眾生淨耶？」答言：「如是。」<p>佛告比丘：「於意云何？汝曾夢中受欲之時，心覺知不？」答言：「覺知。」<p>佛告比丘：「汝向犯欲，豈非由心而覺知耶？」答言：「如是。」「若如是者，比丘！寤、夢犯欲有何差別？」比丘答言：「寤、夢犯欲無差別也。」<p>佛言：「於意云何？我先不言一切諸法皆如夢耶？」答言：「如是。」<p>佛言：「於意云何？如夢諸法是真實耶？」答言：「不也。」<p>佛告比丘：「於意云何？寤、夢二心俱真實耶？」「不也。世尊！」<p>佛告比丘：「若非真實，是有法不？」「不也。世尊！」<p>佛告比丘：「於意云何？無所有法，為有生不？」「不也。世尊！」<p>佛告比丘：「若法無生，有滅、有縛、有解脫耶？」「不也。世尊。」<p>佛告比丘：「於意云何？無生之法，當墮阿鼻地獄、餓鬼、畜生中耶？」答言：「世尊！無生之法尚無所有，而當有墮三惡道耶？」<p>佛告比丘：「一切諸法本性清淨。然諸凡夫愚小無智，於無有法不知如故妄生分別，以分別故墮三惡道。」<p>復告比丘：「諸法無實而現種種所應作事，為著貪欲、瞋恚、愚癡凡夫等故分別諸法。不如如故，非是真實。」<p>復告比丘：「諸法虛誑，如野馬故。諸法如夢，本性自然逮清淨故。諸法究竟，如水中月、泡沫等故。諸法寂靜，無生老病死諸過患故。諸法無取，非是色法，不可見故。諸法無聚，如虛空故。諸法無性，過諸性故。諸法甚深，過虛空故。諸法廣大，無處所故。法無所作，究竟寂故。法無所依，境界空故。法無根本，畢竟空故。法離蓋纏，煩惱結使不可得故。法離熾然，性不生故。法無障礙，本性淨故。諸法無報，猶如影故。諸法如幻，不如如故。法無所依，妄分別故。諸法流轉，而諸眾生著諸邊故。諸法不起，諸緣各各性相違故。法無染愛，無所屬故。法無穢污，一切結使不可得故。諸法無垢，淨過空故。法無微相，相寂靜故。諸法調柔，性不生故。諸法如如，初中後際無差別故。諸法解脫，不相屬故。諸法無聞，如瓦礫故。諸法非色，同虛空故。諸法平等，無積聚故。法不可持，猶如虛空不可執故。諸法無得，智者推求不可得故。法無擾動，三世淨故。法無扼縛，破闇冥故。法無荊棘，離諸纏故。諸法安隱，如涅槃故。法無怖畏，過諸畏故。法無彼岸，無此岸故。諸法無量，過算數故。諸法無相，其相空故。諸法無作，斷諸願故。諸法無行，行虛誑故。法無戲論，滅覺觀故。法無窟宅，離住處故。法無有濁，常清淨故。法同涅槃生不可得，空無有故。比丘當知，諸法如是不可宣說，是故我昔坐於道場得無所得，無有一法有出有沒、有縛有解，亦無有法有障有纏、有憂有悔。所以者何？諸法清淨無雜穢故。」<p>爾時無垢光聞說是法，心懷踊躍悲喜交集，即時雨淚叉手合掌一心觀佛，即說偈言：「快哉世尊大功德，諸天世人所歸仰，善覺一切妙勝行，稽首能斷諸苦行。無所依者為作依，無有導者為獎導，安住實道常清淨，稽首世尊大威德。為世闇冥作燈明，諸無目者為作目，深著虛妄能度脫，稽首勇猛大精進。已離染污無瞋恚，於諸縛著得解脫，等於怨親能解縛，稽首真實功德聚。乾竭渴愛及愚癡，破壞諸有除眾苦，生死輪轉久已斷，稽首大力無上乘。於諸分別無所著，解脫妙智難思議，三界最勝離諸垢，稽首清淨無垢人。我今悉求如是道，當脫無依眾生苦，願令我得如是乘，終不小乘盡諸漏。億那由他無量劫，常受眾苦不捨道，如月盛滿顯眾星，我觀如來亦如是。譬如有人入大海，其意下劣求水精，雖遇無量珍寶聚，捨之而取下賤者。如人聞佛無量力，而不生念我當得，大乘廣博所作事，放捨菩提證聲聞。譬如有人見大王，與諸群臣相圍繞，不求王位悕臣佐，當知是意非黠慧。如人聞佛大功德，妙勝智慧所作事，而於小乘生喜樂，是則下劣懈怠心。眾生不應貪小乘，以如闇夜螢火明，當悕日光普大照，能破一切諸黑闇。佛有無量大名聞，聲徹人天諸惡趣，佛光微妙為最上，能照世間諸闇冥。譬如師子處野干，其心好樂野干眾，放捨師子所應作，而更隨逐野干法。如有大人在聲聞，其猶師子在野干，貪樂小法以為足，當知是輩行貧道。若人欲求大乘道，當應常發如是心，利益世間斷眾苦，不應同彼諸聲聞。」<p>爾時眾會聞無垢光所說偈已，四萬二千天子發阿耨多羅三藐三菩提心，即散摩訶曼陀羅華拘茂陀等供養世尊、文殊師利，讚無垢光作如是言：「善哉善哉！無垢！能報佛恩，於菩提道多所饒益。」<p>爾時世尊即時微笑。諸佛常法，若微笑時有五色光從口而出，所謂青、黃、赤、白、紅頗梨色，遍照無量無邊世界上至梵世，蔽於日月所有光明，還至佛所繞佛三匝從頂上沒。爾時阿難即從坐起整衣服，偏袒右肩右膝著地，合掌向佛而白佛言：「世尊！有何因緣而現微笑？諸佛世尊不以無緣而現微笑。」<p>佛告阿難：「此無垢光比丘有大深慧，發阿耨多羅三藐三菩提心，我今當授阿耨多羅三藐三菩提記。」<p>佛告阿難：「此無垢光比丘，於未來世彌勒佛所逮無生忍，亦當供養見賢劫千佛。過是之後復經十劫，供養二十億諸佛已，得成為佛，號名功德蓮華最勝妙行師子雷音如來。」<p>復告阿難：「功德蓮華最勝妙行師子雷音如來、應、正遍知，彼佛世界名無量音，七寶所成，無有緣覺聲聞弟子，純諸菩薩。彼佛世界常轉平等不退法輪。阿難！此無垢光速當得阿耨多羅三藐三菩提。所以者何？所乘妙勝淨佛土故。」<p>爾時世尊復告阿難：「譬如日光所至之處破眾闇冥。如是，阿難！若有眾生得聞此經，當知是處有大照明，能令眾生於一切法得無障礙。」<p>爾時阿難前白佛言：「世尊！云何眾生於一切法得無障礙？」<p>佛言：「且止。阿難！何用問此如是事為？如來若說障與無障，諸天世人皆當驚疑。」<p>爾時文殊師利法王子白佛言：「世尊！願說障礙不障礙法。諸菩薩聞，能於後時五濁惡世，於諸世法不生染著。」<p>佛告文殊師利：「夫障礙者，貪欲是障礙、瞋恚是障礙、愚癡是障礙。布施是障礙、持戒是障礙、忍辱是障礙、精進是障礙、禪定是障礙、智慧是障礙。佛想是障礙、法想是障礙、僧想是障礙。空想是障礙、無相想是障礙、無作想是障礙。無行想是障礙、不生想是障礙。文殊師利！取要言之，若於諸法有縛有解，當知如是皆是障礙。」<p>爾時文殊師利法王子白佛言：「世尊！云何布施、持戒、忍辱、精進、禪定、智慧是障礙法？」<p>佛告文殊師利法王子：「一切諸法性無障礙，而諸凡夫愚小無智自生分別，於布施、持戒、忍辱、精進、禪定、智慧而作障礙。所以者何？文殊師利！凡愚之人行布施時，於慳眾生不生恭敬，以不恭敬便生瞋心，以瞋心故墮大地獄。身自持戒，見犯戒者而生輕慢，說其過惡令他聞之生不恭敬，以不恭敬故墮於惡趣。自修忍辱，以忍辱故而生高心：『我是忍辱，餘人麁惡。』以是忍故而生放逸，當知即是眾罪之本。自行精進，於懈怠者生如是念：『如此愚人，不應食他信施供養，乃至不應受一飲水。』常於己身而起貢高、卑下他人，當知是輩愚小無智。自行禪定，見亂想者發如是念：『我常修定，其餘比丘多諸亂心說於邪論。如此之人去道尚遠，何能得佛？』作是念時，隨所起念，一念一劫還受生死，受生死已甫當更修菩提之道。自恃多聞，於無名法以不真智妄生分別，見有所得起大憍慢：『我說是輩是大愚癡無智之人，諸覺所覆非是大人。』雖復志求大乘之道，作如是言：『我當於世為最為勝。』而於聲聞小乘之人不生恭敬，輕慢惡賤說其過罪，以其惡心說麁語故而墮惡趣。」<p>爾時文殊師利法王子白佛言：「世尊！菩薩不應於佛法中妄宣人惡。」<p>佛言：「如是如是。文殊師利！於意云何？菩薩豈不於諸眾生常起慈心憐愍愛念，不以惡眼而視之耶？」<p>文殊師利言：「如是。世尊。」<p>「復次文殊師利！於意云何？菩薩豈當於一眾生不以聲聞、緣覺、大乘而度脫耶？」「不也。世尊。菩薩未曾捨一眾生而不度脫，常於一切起平等心。」<p>佛告文殊師利：「譬如良醫等療眾病，國王大臣長者居士及諸貧民，常作是念：『云何能令眾生免苦得離諸病？』文殊師利！菩薩亦爾，常於眾生起大悲心發平等意：『云何當令一切眾生受行佛法使不斷絕？』又如良醫所有醫方經書呪術不斷絕時，心生歡喜踊躍無量。文殊師利！菩薩亦爾，諸佛種性不斷絕時，心生歡喜亦復如是。文殊師利！一切眾生不盡如醫能治眾病，設有能者是亦難得。文殊師利！菩薩亦爾，不盡如佛起菩提心而自莊嚴，設有能者是亦難得。又如良醫於諸醫方經書祕術，不應懈怠以修醫法。文殊師利！菩薩亦爾，不應懈怠如羸病人發菩提心。文殊師利！自然無師是為難得，不從他知是亦難得，妙勝之心是亦難得，修行佛法是亦難得。」<p>爾時文殊師利法王子白佛言：「世尊！云何菩薩於一切法心無障礙逮得清淨？」<p>佛告文殊師利法王子言：「若有菩薩觀於貪欲是一切法、瞋恚愚癡是一切法，是則名為淨諸業障。<p>「復次文殊師利！若有菩薩於諸五欲不生愛樂亦不放捨，觀欲實性即是佛法，是則名為淨諸業障。<p>「復次文殊師利！若有菩薩而於五蓋以求菩提，如是觀時不得五蓋及與菩提，是則名為淨諸業障。<p>「復次文殊師利！若有菩薩觀九惱法即是慈心，思惟觀察九惱法時不得他人及與己身，名最上慈，以於諸法無所得故。菩薩觀忍亦復如是，是則名為淨諸業障。<p>「復次文殊師利！若有菩薩觀於犯戒即是不犯、觀非毘尼即是毘尼、觀於繫縛即是解脫、觀於生死即涅槃界，是則名為淨諸業障。<p>「復次文殊師利！若有菩薩觀貪欲界即涅槃界，瞋恚、愚癡亦復如是，是則名為淨諸業障。<p>「復次文殊師利！若有菩薩觀一切法即是佛法，是則名為淨諸業障。<p>「復次文殊師利！若有菩薩觀一切法無有體相亦無根本，是則名為淨諸業障。<p>「復次文殊師利！若有菩薩觀慳及施不作二想、持戒毀戒不作二想、瞋恚忍辱不作二想、懈怠精進不作二想、亂心禪定不作二想、愚癡智慧不作二想，是則名為淨諸業障。<p>「復次文殊師利！若有菩薩觀諸煩惱即是佛法，是則名為淨諸業障。」<p>爾時文殊師利法王子白佛言：「世尊！云何菩薩觀諸煩惱即是佛法？」<p>佛告文殊師利：「於意云何？汝頗見法能還與法作繫縛不？」答言：「不也。世尊！」「文殊師利！於意云何！頗見有法能為諸法作解脫不？」「不也。世尊！」「文殊師利！云何菩薩得無生忍？」文殊師利言：「一切煩惱即無生忍。所以者何？一切煩惱同虛空性。以是義故，我觀諸法無智無斷、無證無修，而諸凡夫障礙所蔽無有佛法，見有斷結修佛法故。」<p>爾時世尊讚文殊師利法王子言：「善哉善哉！文殊師利！善能解說無盡之法。文殊師利！過去久遠無量無邊不可思議阿僧祇劫，爾時有佛號日無垢光如來、應供、正遍知、明行足、善逝、世間解、無上士、調御丈夫、天人師、佛、世尊，出現於世。文殊師利！日無垢光如來壽九十劫，國名眾香。彼佛世界多諸眾生好樂小法，少能修習無上大乘。彼佛世尊般涅槃後，法住千歲分布舍利，如我滅後等無差別。時有比丘名曰勇施，慚愧樂學善修戒身，多聞智慧顏貌端正，成就第一清淨妙色。爾時勇施著衣持鉢入難勝城，次行乞食到長者舍，其家有女容貌端正未適夫主。時長者女見勇施已生愛染心，作如是念：『我若不得勇施比丘以為夫者，當自殞命。』初不向人說如此念，欲心內結遂以成病。爾時勇施乞食得已還詣精舍。而於後時女父命終，爾時其母而問女言：『汝何因緣而致斯病？』女時默然遂不飲食。爾時女母密遣餘女，先來親善同苦樂者，而往問言：『以何因緣而致斯病？』時女答言：『我於先時見一比丘顏貌端正，便生欲心以致斯病。若得從意我病則愈，若不得者便當殞命。』是時餘女聞此事已，還向其母具說上事。其母聞已作是思惟：『今我此女病患如是，若使不得勇施比丘，當作何計？』復作是念：『我今當請勇施比丘數至我家，當使此女從受經法。』<p>「爾時勇施而於異時入城乞食，復至其家。見長者女身體羸瘦，而問之言：『此女何緣而有此病？』時母答言：『而我此女好聽經法。我常固遮不遂其意，以致斯病。』爾時勇施語其母言：『莫遮此女使不聽法。』母還報言：『尊者！若能教授此女經法，我當聽之。』爾時勇施即便許可。其母語言：『從今已往常至我家。』答言：『可。』爾時長者女聞是語已心大歡喜：『我今當作種種方便，令此比丘於我生著。』時長者女語勇施言：『唯願尊者！哀愍我故常至我舍。』爾時勇施默然許可，即受其食還詣精舍。<p>「爾時其母語其女言：『從今已往好自莊嚴，以好栴檀種種雜香以塗其身，更著新好上妙衣服。如是莊嚴可得從意。』其後勇施數到其家轉相親厚，數相見故便失正念而生欲心，即與彼女共行婬法，心遂耽著往來頻數。時彼女夫見此比丘往來頻數，心生疑恚，即設方便欲斷其命。勇施比丘聞是事已，即作是念：『當以毒藥持與彼女令斷夫命。』爾時勇施即以毒藥持與彼女，而語之言：『若必念我，可持此藥以殺汝夫。』時長者女即以毒藥和著食中，勅其婢使：『持此飯食以飯我夫。』夫食飯已即便命終。爾時勇施聞彼命終，心生大悔作是思惟：『今我所作是大重惡。何名比丘，受行婬法又斷人命？我今如是當何所歸？』生大憂惱：『我若命終當墮惡道。誰能免我如是之苦？』以是事故，從一精舍至一精舍，惶怖馳走衣服落地，作如是言：『咄哉怪哉！我今即是地獄眾生。』<p>「時有精舍名曰醯無，中有菩薩名曰鼻揉多羅，勇施比丘即入其房舉身投地。時彼菩薩問勇施言：『何為以身自投於地？』答言：『大德！我今即是地獄眾生。』又復問言：『誰乃令汝為地獄人？』勇施答言：『我作大罪，犯於婬戒又斷人命。』時彼菩薩語勇施言：『比丘莫怖。我今力能施汝無畏。』爾時勇施聞彼菩薩施無畏聲，心生歡喜踊躍無量。爾時鼻揉多羅菩薩即時從地接起勇施牽其右手，將至異處坐林樹中。時鼻揉多羅菩薩湧身虛空高一多羅樹，語勇施言：『今汝於我生深信不？』勇施即時叉手合掌而答之言：『我見仁者，如遇大師亦如世尊。』<p>「爾時鼻揉多羅菩薩即時入於諸佛境界大乘妙門如來寶印三昧。入三昧已，即於身上出無量佛身，皆金色三十二相遍林樹間。爾時諸佛即時同聲說是偈言：「『諸法同鏡像，亦如水中月，凡夫愚惑心，分別癡恚愛。法無作無處，如虛空清淨，亦無有覺知，虛誑不牢固，於內求恚愛，未甞有得者。凡夫生染愛，實無有染著，如於眠夢中，染著於諸色，亦如刀割物，而刀無所知。凡夫亦如是，愚惑妄分別，於愛生染著，於恚增諍訟。世間猶如夢，空無不牢固，如焰空中雲，癡愛寂無相。諸法如草木，心不在內外，愛非壽命人，自性無所有。凡夫見諸法，計從因緣生，無作不可取，性離常寂靜。諸法猶如幻，凡夫生取著，幻性無堅固，貪瞋癡亦然。諸法常無相，寂靜無根本，無邊不可取，欲性亦如是。眾生如鏡像，計著於我所，離如妄分別，無堅固可取。諸法如影響，欲恚無處所，如幻夢水月，實無染恚者。境界不真實，空無不可取，分別法無主，根本常寂靜。譬如幻化人，無有貪恚癡，幻夢等諸法，其邊不可得，如月現於水，而不在水中。凡夫染癡恚，癡愛恚無性，貪瞋恚愚癡；諸緣常空無，無眾生壽命。虛無常寂靜，無眼亦無耳，鼻舌亦復然；凡夫癡無智，虛妄生牢固。如虛空無邊，無盡無去來，諸法亦如是，如手摸虛空。種種分別法，實無分別者，凡愚計諸陰，而實無有生。我觀一切法，性相無所有，無生亦無滅，未曾有聚散。諸法性解脫，寂靜無處所，無能悕取者，解此名為智。』<p>「爾時林中萬二千天子，詣鼻揉多羅菩薩來聽法者，聞說是偈即時皆得無生法忍。勇施比丘見諸化佛神通變現，於諸法中思惟選擇，離諸蓋纏得無生忍。<p>「文殊師利！汝莫生疑。爾時鼻揉多羅菩薩豈異人乎？今彌勒菩薩是也。勇施比丘豈異人乎？寶月如來是也。」<p>爾時文殊師利白佛言：「世尊！勇施比丘已成佛耶？」<p>佛告文殊師利：「今已成佛，在於西方去此佛土恒河沙數諸佛世界，有國名常光，寶月如來於彼成佛。文殊師利！汝觀是法能令眾生離諸業障，受行婬法斷人命根能令現身得無生忍。所以者何？能觀三界如影響故。猶如幻師觀於幻人無有障礙。文殊師利！諸凡夫人於無有法妄生分別，墮諸惡趣受於無量百千萬苦。」<p>爾時文殊師利白佛言：「世尊！若有菩薩得聞是經，受持讀誦書寫供養尊重讚歎，而於現世得何等利？」<p>佛告文殊師利：「於意云何？如日光明照閻浮提，於諸眾生有幾所利？」<p>文殊師利白佛言：「世尊！如日光明照閻浮提，於諸眾生而作利益，無量無邊不可思議。」<p>「文殊師利！當知是經亦復如是，能令菩薩破諸結縛，能生無量智慧光明，亦於諸法得無障礙，速疾能生無礙智辯，若說法時不為眾魔及外道之所破壞、斷其樂說。文殊師利！譬如大火焚燒草木無有遺餘，當知是經燒一切結亦復如是。文殊師利！如雪山王，諸餘黑山不能障翳。若有菩薩得聞是經亦復如是，諸餘外道不能如法而毀壞者。文殊師利！如轉輪王，諸小國王無敢拒逆。若有菩薩得聞是經亦復如是，一切雜論嚴飾章句，如是之人不能抑制。文殊師利！譬如比丘善能持律，能除他人破戒疑悔。當知此經亦復如是，能令眾生離諸憂悔。文殊師利！如日天子所至之處能破眾冥。若有菩薩得聞是經亦復如是，能破一切無明黑闇，能生一切智慧光耀。所以者何？以因是經善修慧故。」<p>爾時惡魔來至佛所白佛言：「世尊！如來大悲憐愍一切常施安樂。唯願世尊莫說此經。所以者何？若說此經，諸魔宮殿皆悉震動，諸憂惱箭入我身中。以此經典行閻浮提故，世尊！我今當令如是經典，無有受持讀誦書寫供養之者，當使此經似如邪道，令諸眾生起於邪見，讀誦方廣大乘比丘心生疑悔誹謗此經。」<p>爾時釋提桓因以佛神力，即於佛前頭面禮足，以天曼陀羅華而散佛上，白佛言：「世尊！惡魔波旬設諸方便欲為此經而作留難。世尊！我當受持讀誦書寫供養恭敬。如來滅後，我與阿難當令此經行閻浮提，普令周遍。我與四王諸鬼神等，常當擁護說是經者。若有受持讀誦書寫供養恭敬是經典者，於諸擁護我為宗主。」<p>爾時世尊告阿難言：「汝當受持讀誦書寫供養恭敬如是經典，亦為他人流布顯現。所以者何？阿難！此經則是諸法之鏡。」<p>阿難言：「如世尊教，我當受持。當何名斯經？云何奉行？」<p>佛告阿難：「此經名為『淨諸業障』，亦復名為『入於諸法無障礙慧』。」<p>說是經時，六十比丘不受諸法漏盡意解，八十菩薩得無生法忍。<p>爾時尊者阿難，文殊師利法王子，及諸天、世人、乾闥婆、阿修羅等，聞佛所說皆大歡喜，信受奉行。