<juan>金剛般若波羅蜜經論卷上<p>天親菩薩造<p>元魏天竺三藏菩提流支譯<p>法門句義及次第，世間不解離明慧，大智通達教我等，歸命無量功德身。應當敬彼如是尊，頭面禮足而頂戴，以能荷佛難勝事，攝受眾生利益故。<p>「如是我聞：一時婆伽婆在舍婆提城祇樹給孤獨園，與大比丘眾千二百五十人俱。爾時世尊！食時著衣持鉢，入舍婆提大城乞食。於其城中次第乞食已，還至本處飯食訖，收衣鉢洗足已，如常敷座結加趺坐，端身而住正念不動。<p>「爾時諸比丘來詣佛所。到已，頂禮佛足，右繞三匝，退坐一面。<p>「爾時慧命須菩提在大眾中，即從坐起，偏袒右肩右膝著地，向佛合掌恭敬而立，白佛言：『希有世尊！如來、應供、正遍知善護念諸菩薩，善付囑諸菩薩。』」<p>論曰：善護念者，依根熟菩薩說。善付囑者，依根未熟菩薩說。云何善護念諸菩薩？云何善付囑諸菩薩？偈言：巧護義應知，加彼身同行，不退得未得，是名善付囑。<p>云何加彼身同行？謂於菩薩身中與智慧力，令成就佛法故。又彼菩薩攝取眾生，與教化力，是名善護念應知。云何不退得未得？謂於得未得功德中懼其退失付授智者。又得不退者，不捨大乘故；未得不退者，於大乘中欲令勝進故，是名善付囑應知。<p>經曰：「『世尊！云何菩薩大乘中發阿耨多羅三藐三菩提心，應云何住？云何修行？云何降伏其心？』<p>「爾時佛告須菩提：『善哉，善哉！須菩提！如汝所說，如來善護念諸菩薩，善付囑諸菩薩。汝今諦聽，當為汝說。如菩薩大乘中發阿耨多羅三藐三菩提心，應如是住、如是修行、如是降伏其心。』須菩提白佛言：『世尊！如是，願樂欲聞。』佛告須菩提：『諸菩薩生如是心：所有一切眾生眾生所攝，若卵生、若胎生、若濕生、若化生，若有色、若無色、若有想、若無想、若非有想非無想，所有眾生界眾生所攝，我皆令入無餘涅槃而滅度之。如是滅度無量無邊眾生，實無眾生得滅度者。何以故？須菩提！若菩薩有眾生相，即非菩薩。何以故非？須菩提！若菩薩起眾生相、人相、壽者相，則不名菩薩。』」<p>論曰：云何菩薩大乘中住？問答示現此義。偈言：廣大第一常，其心不顛倒，利益深心住，此乘功德滿。<p>此偈說何等義？若菩薩有四種深利益菩提心，此是菩薩大乘住處。何以故？此深心功德滿足，是故四種深利益攝取心生，能住大乘中。何等為四種心？一、廣；二、第一；三、常；四、不顛倒。<p>云何廣心利益？如經「諸菩薩生如是心，所有一切眾生眾生所攝，乃至所有眾生界眾生所攝」故。<p>云何第一心利益？如經「我皆令住無餘涅槃而滅度之」故。<p>云何常心利益？如經「如是滅度無量無邊眾生，實無眾生得滅度者。何以故？須菩提！若菩薩有眾生相即非菩薩」故。此義云何？菩薩取一切眾生猶如我身。以此義故，菩薩自身滅度，無異眾生得滅度者。若菩薩於眾生起眾生想，不生我想者，則不應得菩薩名。如是取眾生如我身，常不捨離，是名常心利益。<p>云何不顛倒心利益？如經「何以故非？須菩提！若菩薩起眾生相、人相、壽者相，則不名菩薩」故。此示現遠離依止身見眾生等相故。<p>論曰：自此以下，說菩薩如大乘中住修行。此事應知。<p>經曰：「『復次須菩提！菩薩不住於事行於布施，無所住行於布施：不住色布施，不住聲香味觸法布施。須菩提！菩薩應如是布施，不住於相想。何以故？若菩薩不住相布施，其福德聚不可思量。須菩提！於汝意云何？東方虛空可思量不？』須菩提言：『不也。世尊！』佛言：『如是。須菩提！南西北方四維上下虛空可思量不？』須菩提言：『不也。世尊！』佛言：『如是如是。須菩提！菩薩無住相布施，福德聚亦復如是不可思量。』<p>「佛復告須菩提：『菩薩但應如是行於布施。』」<p>論曰：偈言：檀義攝於六，資生無畏法，此中一二三，名為修行住。<p>何故唯檀波羅蜜名說六波羅蜜？一切波羅蜜，檀波羅蜜相義示現故。一切波羅蜜檀相義者，謂資生、無畏、法檀波羅蜜應知。此義云何？資生者，即一檀波羅蜜體名故。無畏檀波羅蜜者，有二：謂尸波羅蜜、羼提波羅蜜，於已作未作惡不生怖畏故。法檀波羅蜜者，有三：謂毘梨耶波羅蜜等不疲惓、善知心、如實說法故。此即是菩薩摩訶薩修行住。如向說三種檀攝六波羅蜜，是名菩薩摩訶薩修行住。云何菩薩不住於事行於布施？如是等，偈言：自身及報恩，果報斯不著，護存己不施，防求於異事。<p>不住於事者，謂不著自身。無所住者，謂不著報恩。報恩者，謂供養恭敬種種等門。如經「無所住」故。不住色等者，謂不著果報。何故如是不住行於布施？偈言「護存己不施，防求於異事」，若著自身，不行布施；為護此事，於身不著。若著報恩，果報捨佛菩提，為異義行於布施；為防是行，於事不著。<p>自此以下說云何菩薩降伏其心。此事應知。云何降伏心名之降伏？偈言：調伏彼事中，遠離取相心，及斷種種疑，亦防生成心。<p>此文說何義？所謂不見施物、受者及施者。偈言：調伏彼事中，遠離取相心故。如經「須菩提！菩薩應如是布施，不住於相想」故。<p>次說布施利益。何以故？此中有疑：若離施等相想，云何能成施福？彼人如是布施，其福轉多故。<p>次說布施利益。如經「何以故？若菩薩不住相布施，其福德聚不可思量。須菩提！於意云何？東方虛空可思量不？須菩提言：『不也。世尊！』」如是等。何故說修行後，次顯布施利益？以得降伏心故，是以次說布施利益。此義云何？不住相想行於布施，成就義故。<p>自此以下，一切修多羅示現斷生疑心。云何生疑？若不住於法行於布施，云何為佛菩提行於布施？斷彼疑心。<p>經曰：「『須菩提！於意云何？可以相成就見如來不？』須菩提言：『不也。世尊！不可以相成就得見如來。何以故？如來所說相即非相。』<p>「佛告須菩提：『凡所有相皆是妄語。若見諸相非相，則非妄語。如是諸相非相，則見如來。』」<p>論曰：偈言：分別有為體，防彼成就得，三相異體故，離彼是如來。<p>此義云何？若分別有為體是如來，以有為相為第一，以相成就見如來。為防彼相成就得如來身，如經「不可以相成就得見如來」故。何以故？如來名無為法身故。如經「何以故？如來所說相即非相」。偈言「三相異體故，離彼是如來」，彼相成就即非相成就。何以故？三相異如來體故。如經「佛告須菩提：『凡所有相皆是妄語。若見諸相非相，則非妄語。如是諸相非相，則見如來』」，此句顯有為虛妄故。偈言「離彼是如來」，示現彼處三相無故，相非相相對故，彼處生住滅異體不可得故，此句明如來體非有為故。菩薩如是知如來為佛菩提行於布施，彼菩薩不住於法行於布施，成如是斷疑故。<p>自此以下，尊者須菩提生疑致問。<p>經曰：「須菩提白佛言：『世尊！頗有眾生於未來世末世，得聞如是修多羅章句生實相不？』佛告須菩提：『莫作是說：「頗有眾生於未來世末世，得聞如是修多羅章句生實相不？」』佛復告須菩提：『有未來世末世，有菩薩摩訶薩，法欲滅時，有持戒修福德智慧者，於此修多羅章句能生信心，以此為實。』<p>「佛復告須菩提：『當知彼菩薩摩訶薩，非於一佛二佛三四五佛所修行供養，非於一佛二佛三四五佛所而種善根。』<p>「佛復告須菩提：『已於無量百千萬諸佛所修行供養，無量百千萬諸佛所種諸善根，聞是修多羅乃至一念能生淨信，須菩提！如來悉知是諸眾生、如來悉見是諸眾生。須菩提！是諸菩薩生如是無量福德聚，取如是無量福德。何以故？須菩提！是諸菩薩無復我相、眾生相、人相、壽者相。須菩提！是諸菩薩無法相亦非無法相，無相亦非無相。何以故？須菩提！是諸菩薩若取法相，則為著我、人、眾生、壽者。須菩提！若是菩薩有法相，即著我相、人相、眾生相、壽者相。何以故？須菩提！不應取法，非不取法。以是義故，如來常說筏喻法門，是法應捨，非捨法故。』」<p>論曰：此義云何？向依波羅蜜說不住行於布施，說因深義。向依如來非有為體，說果深義。若爾，未來惡世人不生信心，云何不空說？為斷彼疑，佛答此義。<p>如經「佛告須菩提：『莫作是說乃至非捨法故。』」此義云何？偈言：說因果深義，於彼惡世時，不空以有實，菩薩三德備。<p>此義云何？彼惡世時，菩薩具足持戒功德智慧故，能生信心。以此義故，名不空說。又偈言：修戒於過去，及種諸善根，戒具於諸佛，亦說功德滿。<p>如經「佛復告須菩提：『當知彼菩薩摩訶薩，非於一佛二佛三四五佛所修行供養，非於一佛二佛三四五佛所而種善根。』<p>「佛告須菩提：『已於無量百千萬諸佛所修行供養，無量百千萬諸佛所種諸善根』」故。此經文明於過去諸佛具足持戒供養彼佛，亦種諸善根。如是次第，彼持戒具足、功德具足故。又偈言：彼壽者及法，遠離於取相，亦說知彼相，依八八義別。<p>此義云何？復說般若義不斷故。說何等義？明彼菩薩離於壽者相、離於法相故，以對彼相故說此義。偈言「依八八義別」故，此復云何？依四種壽者相，有四種義故；依四種法相，有四種義故。是故依八相，有八種義差別故。此義復云何？偈言：差別相續體，不斷至命住，復趣於異道，是我相四種。<p>此義云何？明壽者相義故。何者是四種？一者我相；二者眾生相；三者命相；四者壽者相。我相者，見五陰差別，一一陰是我。如是妄取，是名我相。眾生相者，見身相續不斷，是名眾生相。命相者，一報命根不斷住故，是名命相。壽者相者，命根斷滅復生六道，是名壽者相。如經「何以故？須菩提！是諸菩薩無復我相、眾生相、人相、壽者相故」。云何及法？偈言：一切空無物，實有不可說，依言辭而說，是法相四種。<p>何者是四種？一者法相；二者非法相；三者相；四者非相。此義云何？有可取、能取一切法無故，言無法相。以無物故，彼法無我，空實有故。言亦非無法相，彼空無物，而此不可說有無，故言無相，依言辭而說故。言亦非無相。何以故？以於無言處依言相說。是故依八種差別義，離八種相，所謂離人相、離法相，是故說有智慧。<p>如經「須菩提！是諸菩薩無法相，亦非無法相。無相亦非無相」故，有智慧便足。何故復說持戒功德？為示現生實相差別義故。云何示現？偈言：彼人依信心，恭敬生實相，聞聲不正取，正說如是取。<p>此義云何？彼人有持戒功德，依信心恭敬能生實相。是以說彼義故，次言「聞說如是修多羅章句乃至一念生淨信者」，是故不但說般若。又有智慧者，不如聲取義，隨順第一義智，正說如是取能生實相。是以說此義故，次言「須菩提！不應取法，非不取法」。不應取法者，不應如聲取法。非不取法者，隨順第一義智正說如是取。彼菩薩聞說如是修多羅章句，生實相故。又經復言「須菩提！如來悉知是諸眾生、如來悉見是諸眾生」如是等，此明何義？偈言：佛非見果知，願智力現見，求供養恭敬，彼人不能說。<p>此義云何？彼持戒等人，諸佛如來非見果比知。云何知？偈言「願智力現見」故。如來悉知是諸眾生便足，何故復說「如來悉見是諸眾生」？若不說「如來悉見是諸眾生」，或謂如來以比智知；恐生如是心故。若爾，但言「如來悉見是諸眾生」便足，何故復說「如來悉知是諸眾生」？若不說「如來悉知是諸眾生」，或謂如來以肉眼等見；為防是故。何故如是說？以有二語故。又何故如來如是說？偈言「求供養恭敬，彼人不能說」故。此義云何？若有人欲得供養恭敬，自歎有持戒等功德，彼人則不能說，是人自知故。諸佛如來善知彼何等人、有何等行，是故彼人不能自說。<p>又「是諸菩薩生如是無量福德聚，取如是無量福德」者，此義云何？生者，能生因故。取者，熏修自體果義故。又「何以故？須菩提！是諸菩薩若取法相，則為著我、人、眾生、壽者」，此義云何？但有無明使無現行麁煩惱，示無我見故。又經言「以是義故，如來常說栰喻法門，是法應捨，非捨法者」，有何次第？偈言：彼不住隨順，於法中證智，如人捨船栰，法中義亦然。<p>此義云何？示修多羅等法中證智不住故，以得證智捨法故，如到彼岸捨栰故。隨順者，隨順彼證智法。彼法應取，如人未到彼岸取栰故。<p>自此以下說何等義？為遮異疑故。云何異疑？向說不可以相成就得見如來。何以故？如來非有為相得名故。若如是，云何釋迦牟尼佛得阿耨多羅三藐三菩提，說名為佛？云何說法？是名異疑，為斷此疑。云何斷疑？<p>經曰：「復次佛告慧命須菩提：『須菩提！於意云何？如來得阿耨多羅三藐三菩提耶？如來有所說法耶？』須菩提言：『如我解佛所說義，無有定法如來得阿耨多羅三藐三菩提，亦無有定法如來可說。何以故？如來所說法，皆不可取、不可說，非法非非法。何以故？一切聖人皆以無為法得名。』」<p>論曰：以是義故，釋迦牟尼佛非佛，亦非說法。此義云何？偈言：應化非真佛，亦非說法者，說法不二取，無說離言相。<p>此義云何？佛有三種：一者法身佛；二者報佛；三者化佛。又釋迦牟尼名為佛者，此是化佛，此佛不證阿耨多羅三藐三菩提，亦不說法。如經「無有定法如來得阿耨多羅三藐三菩提，亦無有定法如來可說」，若爾，何故經言「何以故？如來所說法，皆不可取、不可說」如是等？有人謗言：如來一向不說法。為遮此故，偈言「應化非真佛，亦非說法者」故。「說法不二取，無說離言相」者，聽者不取法、不取非法故。說者亦不二說，法非法故。何以故？彼法非法非非法，依何義說？依真如義說。非法者，一切法無體相故。非非法者，彼真如無我相實有故。何故唯言說、不言證？有言說者即成證義故；若不證者，則不能說。如經「何以故？一切聖人皆以無為法得名」。此句明何義？彼法是說因故。何以故？一切聖人依真如法清淨得名，以無為法得名故。以此義故，彼聖人說彼無為法。復以何義？如彼聖人所證法，不可如是說，何況如是取！何以故？彼法遠離言語相，非可說事故。何故不但言佛，乃說一切聖人？以一切聖人依真如清淨得名故，如是具足清淨，如分清淨故。<p>經曰：「『須菩提！於意云何？若滿三千大千世界七寶以用布施。須菩提！於意云何？是善男子善女人所得福德寧為多不？』須菩提言：『甚多。婆伽婆！甚多。修伽陀！彼善男子善女人得福甚多。何以故？世尊！是福德聚即非福德聚，是故如來說福德聚福德聚。』<p>「佛言：『須菩提！若善男子善女人，以滿三千大千世界七寶持用布施。若復於此經中受持乃至四句偈等為他人說，其福勝彼無量不可數。何以故？須菩提！一切諸佛阿耨多羅三藐三菩提法皆從此經出，一切諸佛如來皆從此經生。須菩提！所謂佛法，佛法者即非佛法，是名佛法。』」<p>論曰：此說勝福德譬喻挍量。示現何義？法雖不可取、不可說，而不空故。偈言：受持法及說，不空於福德；福不趣菩提，二能趣菩提。<p>何故說言「世尊！是福德聚即非福德聚」者？偈言「福不趣菩提，二能趣菩提」故。此義云何？彼福德不趣大菩提，二能趣大菩提故。何者為二？<p>一者受持；二者演說。如經「受持乃至四句偈等為他人說」故。何故名福德聚？聚義有二種：一者積聚義；二者進趣義。如人擔重說名為聚，如是彼福德聚，以有積聚義故，說名為聚。於菩提不能進趣故，名為非福德聚。此二能趣大菩提，是故於彼福德中此福為勝。云何此二能得大菩提？如經「何以故？須菩提！一切諸佛阿耨多羅三藐三菩提法皆從此經出，一切諸佛如來皆從此經生」故。云何說「一切諸佛菩提法皆從此經出」？云何說「一切諸佛如來皆從此經生」？偈言：於實名了因，亦為餘生因；唯獨諸佛法，福成第一體。<p>此義云何？菩提者名為法身，彼體實無為。是故於彼法身，此二能作了因、不能作生因。餘者，受報相好莊嚴。佛化身相好，佛於此為生因，以能作菩提因，是故名因，顯彼福德中此福勝故。如經「何以故？須菩提！乃至皆從此經生」故。云何成此義？偈言「唯獨諸佛法，福成第一體」故。<p>「須菩提！所謂佛法，佛法者即非佛法」者，彼諸佛法，餘人不得，是故彼佛法名為佛法。是故言「唯獨諸佛法」。第一不共義，以能作第一法因，是故彼福德中此福為勝，如是成福德多故。<p>經曰：「『須菩提！於意云何？須陀洹能作是念：「我得須陀洹果不？」』須菩提言：『不也。世尊！何以故？實無有法名須陀洹。不入色聲香味觸法，是名須陀洹。』佛言：『須菩提！於意云何？斯陀含能作是念：「我得斯陀含果不？」』須菩提言：『不也。世尊！何以故？實無有法名斯陀含，是名斯陀含。』『須菩提！於意云何？阿那含能作是念：「我得阿那含果不？」』須菩提言：『不也。世尊！何以故？實無有法名阿那含，是名阿那含。』『須菩提！於意云何？阿羅漢能作是念：「我得阿羅漢不？」』須菩提言：『不也。世尊！何以故？實無有法名阿羅漢。世尊！若阿羅漢作是念：「我得阿羅漢。」即為著我、人、眾生、壽者。世尊！佛說我得無諍三昧最為第一，世尊說我是離欲阿羅漢。世尊！我不作是念：「我是離欲阿羅漢。」世尊！我若作是念：「我得阿羅漢。」世尊則不說我無諍行第一。以須菩提實無所行，而名須菩提無諍無諍行。』」<p>論曰：向說聖人無為法得名。以是義故，彼法不可取、不可說。若須陀洹等聖人取自果，云何言彼法不可取？既如證如說，云何成不可說？自下經文為斷此疑，成彼法不可取、不可說故。偈言：不可取及說，自果不取故；依彼善吉者，說離二種障。<p>此義云何？以聖人無為法得名，是故不取一法。不取者，不取六塵境界。以是義故，名不取。逆流者，如經「不入色聲香味觸法，是名須陀洹」故；乃至阿羅漢不取一法，以是義故，名為羅漢。然聖人非不取無為法，以取自果故。若聖人起如是心：「我能得果。」即為著我等者，此義云何？以有使煩惱、非行煩惱。何以故？彼於證時離取我等煩惱，是故無如是心：「我能得果。」何故尊者須菩提，自歎身得受記，以自身證果？為於彼義中生信心故。何故唯說無諍行？為明勝功德故、為生深信故。何故言「以須菩提實無所行，而名須菩提無諍無諍行」者？偈言「依彼善吉者，說離二種障」故。二種障者：一者煩惱障；二者三昧障。離彼二障，故言無所行。以是義故，說名二種諍。離彼二種障故，名為無諍無諍行。<p>經曰：「佛告須菩提：『於意云何？如來昔在然燈佛所，得阿耨多羅三藐三菩提法不？』須菩提言：『不也。世尊！如來在然燈佛所，於法實無所得阿耨多羅三藐三菩提。』」<p>論曰：復有疑：釋迦如來昔在然燈佛所受法，彼佛為此佛說法。若如是，云何彼法不可說、不可取？為斷此疑，說彼佛所無法可取。如經「不也。世尊！如來在然燈佛所，於法實無所得阿耨多羅三藐三菩提」故。何故如是說？偈言：佛於然燈語，不取理實智；以是真實義，成彼無取說。<p>此義云何？釋迦如來於然燈佛所，言語所說不取證法故。以是義故，顯彼證智不可說、不可取。偈言「以是真實義，成彼無取說」故。<p>又若聖人無為法得名，是法不可取、不可說；云何諸菩薩取莊嚴淨佛國土？云何受樂報，佛取自法王身？云何餘世間復取彼是法王身？自下經文為斷此疑。<p>經曰：「佛告須菩提：『若菩薩作是言：「我莊嚴佛國土。」彼菩薩不實語。何以故？須菩提！如來所說莊嚴佛土者，則非莊嚴，是名莊嚴佛土。是故須菩提！諸菩薩摩訶薩應如是生清淨心，而無所住。不住色生心，不住聲香味觸法生心，應無所住而生其心。』<p>「『須菩提！譬如有人身如須彌山王。須菩提！於意云何？是身為大不。』須菩提言：『甚大。世尊！何以故？佛說非身，是名大身。彼身非身，是名大身。』」<p>論曰：此義如是應知。云何知？偈言：智習唯識通，如是取淨土，非形第一體，非嚴莊嚴意。<p>此義云何？諸佛無有莊嚴國土事。唯諸佛如來真實智慧習識通達，是故彼土不可取。若人取彼國土形相，作是言：「我成就清淨佛土。」彼不實說。<p>如經「何以故？須菩提！如來所說莊嚴佛土者，則非莊嚴，是名莊嚴佛土」故。何故如是說？偈言「非形第一體，非嚴莊嚴意」故。莊嚴有二種：一者形相、二者第一義相，是故說非嚴莊嚴。又非莊嚴佛土者，無有形相，故非莊嚴。如是無莊嚴即是第一莊嚴。何以故？以一切功德成就莊嚴故。若人分別佛國土，是有為形相，而言：「我成就清淨佛國土。」彼菩薩住於色等境界中生如是心，為遮此故，如經「是故須菩提！諸菩薩摩訶薩，應如是生清淨心而無所住。不住色生心，不住聲香味觸法生心，應無所住而生其心」故。前言：「云何受樂報，佛取自法王身？云何餘世間復取彼是法王身？」為除此疑，說受樂報佛體同彼須彌山王，鏡像義故。此義云何？偈言：如山王無取，受報亦復然，遠離於諸漏，及有為法故。<p>此義云何？如須彌山王勢力高遠，故名為大，而不取彼山王體：「我是山王。」以無分別故。受樂報佛亦如是，以得無上法王體，故名為大，而不取彼法王體：「我是法王。」以無分別故。何故無分別？以無分別故。<p>如經「何以故？佛說非身，是名大身。彼身非身，是名大身」故。何故如是說？偈言「遠離於諸漏，及有為法故」。彼受樂報佛體離於諸漏，若如是即無有物，若如是即名有物，以唯有清淨身故，以遠離有為法故。以是義故，實有我體，以不依他緣住故。
。
<juan>金剛般若波羅蜜經論卷中<p>天親菩薩造<p>元魏天竺三藏菩提流支譯<p>經曰：「佛言：『須菩提！如恒河中所有沙數，如是沙等恒河，於意云何？是諸恒河沙寧為多不？』須菩提言：『甚多。世尊！但諸恒河尚多無數，何況其沙！』佛言：『須菩提！我今實言告汝。若有善男子善女人以七寶滿爾所恒河沙數世界以施諸佛如來。須菩提！於意云何？彼善男子善女人得福多不？』須菩提言：『甚多。世尊！彼善男子善女人得福甚多。』佛告須菩提：『以七寶滿爾所恒河沙世界持用布施，若善男子善女人於此法門乃至受持四句偈等為他人說，而此福德勝前福德無量阿僧祇。』」<p>論曰：前已說多福德譬喻，何故此中復說？偈言：說多義差別，亦成勝挍量；後福過於前，故重說勝喻。<p>此義云何？前說三千世界譬喻明福德多，今重說無量三千世界故。何故不先說此喻？為漸化眾生令生信心上妙義故。又前未顯以何等勝功德能得大菩提故，以此喻成彼功德，是故重說勝喻。<p>經曰：「『復次須菩提！隨所有處說是法門，乃至四句偈等，當知此處一切世間天、人、阿修羅皆應供養如佛塔廟，何況有人盡能受持讀誦此經。須菩提！當知是人成就最上第一希有之法。若是經典所在之處則為有佛，若尊重似佛。』爾時須菩提白佛言：『世尊！當何名此法門？我等云何奉持？』佛告須菩提：『是法門名為「金剛般若波羅蜜」，以是名字汝當奉持。何以故？須菩提！佛說般若波羅蜜，則非般若波羅蜜。須菩提！於意云何？如來有所說法不？』須菩提言：『世尊！如來無所說法。』『須菩提！於意云何？三千大千世界所有微塵是為多不？』須菩提言：『彼微塵甚多。世尊！』『何以故？須菩提！是諸微塵，如來說非微塵，是名微塵。如來說世界，非世界，是名世界。』佛言：『須菩提！於意云何？可以三十二大人相見如來不？』須菩提言：『不也。世尊！何以故？如來說三十二大人相即是非相，是名三十二大人相。』」<p>論曰：云何成彼勝福？偈言：尊重於二處，因習證大體；彼因習煩惱，此降伏染福。<p>此義云何？尊重於二處者，一者所說處，隨何等處說此經，令生尊重奇特相故；二者能說人，隨何等人能受持及說，以尊重經論故，非七寶等隨何處捨、隨何人能捨，如是生敬重故，此法門與一切諸佛如來證法作勝因故。如經「須菩提言：世尊！如來無所說法故」，此義云何？無有一法唯獨如來說、餘佛不說故。彼珍寶布施福德是染煩惱因，以能成就煩惱事故。此因示現遠離煩惱因故，是故說地微塵喻。如經「須菩提！是諸微塵，如來說非微塵是，名微塵。如來說世界，非世界，是名世界」故。何故如是說？彼微塵非貪等煩惱體，以是義故名為地微塵，故彼世界非煩惱染因界，是故說世界。此明何義？彼福德是煩惱塵染因，是故於外無記塵，彼福德善根為近，何況此福德能成佛菩提故，及成就大丈夫相福德中勝故。是故受持演說此法門，能成佛菩提勝彼福德。何以故？彼相於佛菩提非相故，以彼非法身故。是故說大丈夫相，以彼相故。此受持及說福德能成佛菩提，是故彼非勝故。又彼福德能降伏珍寶等福，何況此福故能降伏，是故此福最近最勝。如是彼檀等福德中，此福德最，如是成已。<p>經曰：「佛言：『須菩提！若有善男子善女人以恒河沙等身命布施。若復有人於此法門中，乃至受持四句偈等為他人說，其福甚多，無量阿僧祇。』爾時須菩提聞說是經，深解義趣，涕淚悲泣，捫淚而白佛言：『希有婆伽婆！希有修伽陀！佛說如是甚深法門，我從昔來所得慧眼未曾得聞如是法門。』『何以故？須菩提！佛說般若波羅蜜即非般若波羅蜜。』『世尊！若復有人得聞是經，信心清淨則生實相，當知是人成就第一希有功德。世尊！是實相者則是非相，是故如來說名實相實相。世尊！我今得聞如是法門，信解受持不足為難；若當來世其有眾生，得聞是法門信解受持，是人則為第一希有。何以故？此人無我相、人相、眾生相、壽者相。何以故？我相即是非相，人相、眾生相、壽者相即是非相。何以故？離一切諸相則名諸佛。』佛告須菩提：『如是，如是。若復有人得聞是經，不驚不怖不畏，當知是人甚為希有。何以故？須菩提！如來說第一波羅蜜非第一波羅蜜。如來說第一波羅蜜者，彼無量諸佛亦說波羅蜜，是名第一波羅蜜。』」<p>論曰：自下經文，重明彼福德中此福轉勝。此義云何？偈言：苦身勝於彼，希有及上義，彼智岸難量，亦不同餘法。堅實解深義，勝餘修多羅，大因及清淨，福中勝福德。<p>此二偈說何義？捐捨身命，重於捨資生珍寶等。彼如是捨無量身命果報福德，此福德勝彼福。何以故？彼捨身命苦身心故，何況為法捨故。念彼身苦，慧命須菩提尊重法故，悲泣流淚。如經「爾時須菩提聞說是經，深解義趣，涕淚悲泣」故。此法門希有。何以故？尊者須菩提雖有智眼，昔來未曾得聞，是故希有。如經「我從昔來所得慧眼，未曾得聞如是法門」故。又此法門第一，以說名般若波羅蜜故。此云何成？以上義故。如經「何以故？須菩提！佛說般若波羅蜜即非般若波羅蜜」故。何故如是說？彼智岸故。彼智岸無人能量，是故非波羅蜜。又此法門不同。何以故？此中有實相故。餘者非實相，除佛法餘處無實故。以彼處未曾有、未曾生信，以是義故。如經「世尊！若復有人得聞是經，信心清淨則生實相，當知是人成就第一希有功德」故。又此法門堅實深妙。何以故？受持此經思量修習，不起我等相故。又不起我等相者，示可取境界不倒相故。我等相即非相者，示能取境界不倒相故。此二明我空、法空，無我智故。如是次第，如經「何以故？此人無我相、人相、眾生相、壽者相。何以故？我相即是非相，人相眾生相壽者相即是非相。何以故？離此一切諸相則名諸佛」故，如來為須菩提說如是義。驚者，謂非處生懼，是故名驚，以可訶故，如非正道行故。怖者，心體怖故。以起不能斷疑心故，畏者一向怖故。其心畢竟驚怖墮，故遠離彼處。如經「不驚不怖不畏」故。又此法門勝餘修多羅，如經「何以故？須菩提！如來說第一波羅蜜非第一波羅蜜」故。又此法門名為大因，如經「如來說第一波羅蜜者」故。又此法門名為清淨，以無量佛說故。如經「彼無量諸佛亦說波羅蜜，是名第一波羅蜜」故。彼珍寶檀等無如是功德，是故彼福德中此福為勝，如是成已。<p>論曰：自下經文復為斷疑。云何疑？向說彼身苦，以彼捨身苦身果報而彼福是劣。若爾，依此法門受持演說，諸菩薩行苦行，彼苦行亦是苦果，云何此法門不成苦果？為斷此疑故。<p>經曰：「『須菩提！如來說忍辱波羅蜜，即非忍辱波羅蜜。何以故？須菩提！如我昔為歌利王割截身體，我於爾時無我相、無人相、無眾生相、無壽者相，無相亦非無相。何以故？須菩提！我於往昔節節支解時，若有我相、人相、眾生相、壽者相，應生瞋恨。須菩提！又念過去，於五百世作忍辱仙人，於爾所世無我相、無人相、無眾生相、無壽者相。是故須菩提！菩薩應離一切相發阿耨多羅三藐三菩提心。何以故？若心有住則為非住。不應住色生心，不應住聲香味觸法生心，應生無所住心，是故佛說菩薩心不住色布施。須菩提！菩薩為利益一切眾生，應如是布施。』須菩提言：『世尊！一切眾生相即是非相。何以故？如來說一切眾生即非眾生。』」<p>論曰：此示何義？偈言：能忍於苦行，以苦行有善，彼福不可量，如是最勝義。離我及恚相，實無於苦惱，共樂有慈悲，如是苦行果。<p>此二偈說何義？雖此苦行同於苦果，而此苦行不疲惓，以有羼提波羅蜜名為第一故。彼岸有二種義：一者波羅蜜清淨善根體；二者彼岸功德不可量。如經「即非波羅蜜」故。非波羅蜜者，無人知彼功德岸故。言非波羅蜜，是故為得第一法。此苦行勝彼捨身，何況離我相、瞋恚相故。又此行無苦，不但無苦，及有樂，以有慈悲故。如經「我於爾時無我相，乃至無相亦非無相」故。此明慈悲心相應，故如是說。若有菩薩不離我相等，彼菩薩見苦行苦，亦欲捨菩提心，為彼故說。如經「是故須菩提！菩薩應離一切相」等。此明何義？未生第一菩提心者有如是過，為防此過。偈言：為不捨心起，修行及堅固；為忍波羅蜜，習彼能學心。<p>此義云何？為何等心起行相而修行？為何等心不捨相？偈言「為忍波羅蜜，習彼能學心」故。又第一義心者，已入初地得羼提波羅蜜故。此名不住心，如經「是故須菩提！菩薩應離一切相發阿耨多羅三藐三菩提心」故。何以故？示不住生心義故。若心住於色等法，彼心不住佛菩提，此明不住心行於布施。此經文說不住心起行方便，以檀波羅蜜攝六波羅蜜故。云何為利益眾生修行，而不名住於眾生事？為斷此疑，如經「須菩提！菩薩為利益一切眾生，應如是布施」故。此明何義？偈言：修行利眾生，如是因當識；眾生及事相，遠離亦應知。<p>此義云何？利益是因體故。彼修行利益眾生，非取眾生相事故。何者是眾生事？偈言：假名及陰事，如來離彼相；諸佛無彼二，以見實法故。<p>此說何義？名相眾生及彼陰事故。云何彼修行遠離眾生事相？即彼名相相非相，以無彼實體故。以是義故，眾生即非眾生。以何等法？謂五陰名眾生。彼五陰無眾生體，以無實故。如是明法無我、人無我。何以故？一切諸佛如來遠離一切相故。此句明彼二相不實，偈言「如來離彼相，諸佛無彼二」，以見實法故。此說何義？若彼二實有者，諸佛如來應有彼二相。何以故？諸佛如來實見故。<p>經曰：「『須菩提！如來是真語者、實語者、如語者、不異語者。須菩提！如來所得法，所說法無實、無妄語。』」<p>論曰：此中有疑於證果中無道，云何彼於果能作因？為斷此疑，如經「須菩提！如來是真語者、實語者、如語者、不異語者」故。此四句說何等義？偈言：果雖不住道，而道能為因；以諸佛實語，彼智有四種。<p>此義云何？彼境界有四種，是故如來有四種實語。云何四種？偈言：實智及小乘，說摩訶衍法，及一切授記，以不虛說故。<p>此明何義？以如來實智，不妄說佛菩提，及小乘、大乘、授記之事皆不妄說，以是四境故。次第說四語，如經「須菩提！如來是真語者、實語者、如語者、不異語者」故。不妄說小乘者，說小乘苦諦等唯是諦故。不妄說大乘者，說法無我真如故，真如者即是真如故。不妄說授記者，一切過去未來現在授記故。如彼義，如是說，不顛倒故。經復言「須菩提！如來所得法，所說法無實、無妄語」者。何故如是說？偈言：隨順彼實智，說不實不虛；如聞聲取證，對治如是說。<p>此義云何？諸佛所說法，此法不能得彼法。而隨順義故，以所說法不能得彼證法。何以故？如所聞聲無如是義故，是故無實。以此所說法，隨順彼證法，是故無妄語。若爾，何故說如來所得法、所說法？以依字句說故。何故如來前說如來是真語者，復言所說法無實無妄語？偈言「如聞聲取證，對治如是說」故。<p>經曰：「『須菩提！譬如有人入闇，則無所見。若菩薩心住於事而行布施，亦復如是。須菩提，譬如人有目，夜分已盡，日光明照見種種色。若菩薩不住於事行於布施，亦復如是。』」<p>論曰：復有疑，若聖人以無為真如法得名，彼真如一切時一切處有，云何不住心得佛菩提則非不住？若一切時一切處實有真如，何故有人能得、有不得者？為斷此疑，故說入闇等喻。此明何義？偈言：時及處實有，而不得真如；無智以住法，餘者有智得。<p>此義云何？一切時者，謂過、現、未來。一切處者，謂三世。眾生實有真如法，何故不得？偈言「無智以住法」故。彼無智以心住法故。此復何義？不清淨故。以有智者心不住法，是故能得。以是義故，諸佛如來清淨真如得名，是故住心不得佛菩提。又此譬喻明於何義？偈言：闇明愚無智，明者如有智；對治及對法，得滅法如是。<p>此義云何？彼闇明喻者，相似法故。闇者示現無智，日光明者示現有智。有目者明何義？偈言「對治及對法，得滅法如是」故。如是次第，又有目者如能對治法故。夜分已盡者，如所治暗法盡故。日光明照者，如能治法現前故。如經「須菩提！譬如有人入暗，則無所見」如是等故。<p>經曰：「『復次須菩提！若有善男子善女人，能於此法門受持讀誦修行，則為如來以佛智慧悉知是人、悉見是人、悉覺是人，皆得成就無量無邊功德聚。須菩提！若有善男子善女人，初日分以恒河沙等身布施，中日分復以恒河沙等身布施，後日分復以恒河沙等身布施。如是捨恒河沙等無量身，如是百千萬億那由他劫以身布施。若復有人聞此法門，信心不謗，其福勝彼無量阿僧祇，何況書寫受持讀誦修行為人廣說！』」<p>論曰：自下復說何義？偈言：於何法修行，得何等福德？復成就何業？如是說修行。<p>於何法修行者，示現彼行。云何示現？偈言：名字三種法，受持聞廣說，修從他及內，得聞是修智。<p>此說何義？於彼名字得成聞慧。此有三種：一者受；二者持；三者讀誦。此云何知？偈言「受持聞廣說」故。受持修行，依總持法故。讀誦修行，依聞慧廣故。廣多讀習亦名聞慧，此是名字中三種修行。如經「復次須菩提！若有善男子善女人，能於此法門受持讀誦」故。彼修行云何得？偈言「修從他及內，得聞是修智」故。此義云何？為修得相，於他及自身。云何於他及自身？謂聞及修如是次第，從他聞法、內自思惟，為得修行故。向說名字及以修行，此為自身。偈言：此為自淳熟，餘者化眾生；以事及時大，福中勝福德。<p>此義云何？彼名字聞慧修行為自身淳熟故，餘者化眾生廣說法故。得何等福德者，示現勝挍量福德故。偈言「以事及時大，福中勝福德」故，此捨身福德勝於前捨身福德。云何勝？以事勝故、以時大故，即一日時多捨身故，復多時故。如經「須菩提！若善男子善女人，初日分以恒河沙等身布施，乃至若復有人聞此法門信心不謗，其福勝彼無量阿僧祇，何況書寫受持、讀誦修行、為人廣說」故。<p>經曰：「『須菩提！以要言之，是經有不可思議不可稱量無邊功德。此法門如來為發大乘者說、為發最上乘者說，若有人能受持讀誦修行此經廣為人說，如來悉知是人、悉見是人，皆成就不可思議不可稱無有邊無量功德聚。如是人等，則為荷擔如來阿耨多羅三藐三菩提。何以故？須菩提！若樂小法者，則於此經不能受持讀誦修行為人解說。若有我見、眾生見、人見、壽者見，於此法門能受持讀誦修行為人解說者，無有是處。須菩提！在在處處若有此經，一切世間天、人、阿修羅所應供養，當知此處則為是塔，皆應恭敬作禮圍繞，以諸花香而散其處。復次須菩提！若善男子善女人，受持讀誦此經，為人輕賤。何以故？是人先世罪業應墮惡道，以今世人輕賤故，先世罪業則為消滅，當得阿耨多羅三藐三菩提。須菩提！我念過去無量阿僧祇阿僧祇劫，於然燈佛前得值八十四億那由他百千萬諸佛，我皆親承供養無空過者。須菩提！如是無量諸佛，我皆親承供養無空過者。若復有人於後世末世，能受持讀誦修行此經所得功德，我所供養諸佛功德，於彼百分不及一，千萬億分乃至算數譬喻所不能及。須菩提！若有善男子善女人，於後世末世有受持讀誦修行此經，所得功德若我具說者，或有人聞心則狂亂疑惑不信。須菩提！當知是法門不可思議，果報亦不可思議。』」<p>論曰：復成就何業修行者？今顯彼修行業。偈言：非餘者境界，唯依大人說，及希聞信法，滿足無上界。受持真妙法，尊重身得福，及遠離諸障，復能速證法。成種種勢力，得大妙果報，如是等勝業，於法修行知。<p>此三行偈說何等義？有不可思議者，示不可思議境界故。不可稱量者，謂唯獨大人，不共聲聞等，以為住第一大乘眾生說故，此示依止大人故。又說大乘者，最妙大乘修行勝故。以信小乘等則不能聞此，示希聞而能信法故。如經「以要言之，是經有不可思議不可稱量無邊功德，如來為發大乘者說、為發最上乘者說」故。希聞者，謂不可思議等文句。得不可思議等福德，顯滿足性故。以福德善根滿足故，此說不可思議等文句。如經「皆成就不可思議、不可稱、無有邊、無量功德聚」故。如是人等則為荷擔如來阿耨多羅三藐三菩提者，示現受持真妙法故。受持法者，即是荷擔大菩提。如經「如是人等，則為荷擔如來阿耨多羅三藐三菩提」故。在在處處供養者，當知是人必定成就無量功德。如經「在在處處若有此經，一切世間天、人、阿修羅所應供養，當知此處則為是塔，皆應恭敬作禮圍繞，以諸花香而散其處」故。受持讀誦此經為人輕賤者，示現遠離一切諸障故。何故為人輕賤而離諸障？以有大功德故。如經「是人先世罪業則為消滅」故。於然燈佛前供養諸佛功德，於後末世受持此法門功德福多於彼者，此示速證菩提法故，以多福德莊嚴速疾滿足故。如經「若復有人，於後世末世能受持讀誦修行此經，所得功德，我所供養諸佛功德，於彼百分不及一，千萬億分乃至算數譬喻所不能及」故。當知是法門不可思議，果報亦不可思議者，此明何義？偈言「成種種勢力，得大妙果報」故。所謂攝受四天王、釋提桓因、梵天王等，成就勢力故。若聞此事其心迷亂者，以彼果報不可思議甚為勝妙，示非思量智境界故。住彼修行中成如是等功德，是故彼修行等業應知。如經「當知是法門不可思議，果報亦不可思議」故。<p>經曰：「爾時須菩提白佛言：『世尊！云何菩薩發阿耨多羅三藐三菩提心？云何住？云何修行？云何降伏其心？』佛告須菩提：『菩薩發阿耨多羅三藐三菩提心者，當生如是心：「我應滅度一切眾生令入無餘涅槃界。」如是滅度一切眾生已，而無一眾生實滅度者。何以故？須菩提！若菩薩有眾生相、人相、壽者相，則非菩薩。何以故？須菩提！實無有法名為菩薩發阿耨多羅三藐三菩提心者故。』」<p>論曰：何故前說三種修行，今復重說，此有何勝？偈言：於內心修行，存我為菩薩，此即障於心，違於不住道。<p>此義云何？若菩薩於自身三種修行，生如是心：「我住於菩薩大乘，我如是修行，我如是降伏其心。」菩薩生此分別，則障於菩提行。偈言「於內心修行，存我為菩薩，此即障於心」故。障何等心？偈言「違於不住道」故。如經「何以故？須菩提！實無有法名為菩薩發阿耨多羅三藐三菩提心者」故。<p>經曰：「『須菩提！於意云何？如來於然燈佛所，有法得阿耨多羅三藐三菩提不？』須菩提白佛言：『不也。世尊！如我解佛所說義，佛於然燈佛所，無有法得阿耨多羅三藐三菩提。』佛言：『如是，如是。須菩提！實無有法如來於然燈佛所得阿耨多羅三藐三菩提。須菩提！若有法如來得阿耨多羅三藐三菩提者，然燈佛則不與我授記：「汝於來世當得作佛，號釋迦牟尼。」以實無有法得阿耨多羅三藐三菩提，是故然燈佛與我授記，作如是言：「摩那婆！汝於來世當得作佛，號釋迦牟尼。」何以故？須菩提！言如來者即實真如。須菩提！若有人言「如來得阿耨多羅三藐三菩提」者，是人不實語。須菩提！實無有法佛得阿耨多羅三藐三菩提。須菩提！如來所得阿耨多羅三藐三菩提，於是中不實不妄語，是故如來說一切法皆是佛法。須菩提！所言一切法，一切法者即非一切法，是故名一切法。』」<p>論曰：此中有疑，若無菩薩，云何釋迦如來於然燈佛所行菩薩行？為斷此疑，如經「須菩提！於意云何？如來於然燈佛所，有法得阿耨多羅三藐三菩提不？不也。世尊！」如是等。此明何義？偈言：以後時授記，然燈行非上；菩提彼行等，非實有為相。<p>此義云何？於然燈佛時非第一菩薩行。何以故？我於彼時所修諸行，無有一法得阿耨多羅三藐三菩提。若我於彼佛所已證菩提，則後時諸佛不授我記，是故我於彼時行未成佛，故偈言「以後時授記，然燈行非上」故。若無菩提，即無諸佛如來。有如是謗，謂一向無諸佛。為斷此疑，如經「何以故？須菩提！言如來者即實真如」故。實者非顛倒義故，真如者不異不變故。「須菩提！若有人言：如來得阿耨多羅三藐三菩提」者，此示何義？偈言「菩提彼行等」故。此義云何？彼菩薩行，若人言有實者，此則虛妄。如是如來得阿耨多羅三藐三菩提，若人言得者，此亦虛妄故，言「菩提彼行等」故。若如是有人謗言：如來不得阿耨多羅三藐三菩提。為斷此疑，如經「須菩提！如來所得阿耨多羅三藐三菩提法，不實不妄語」故。此義云何？以如來得彼菩提故。偈言「非實有為相」故。有為相者，謂五陰相，彼菩提法無色等相故。此復云何？偈言：彼即非相相，以不虛妄說；是法諸佛法，一切自體相。<p>此義云何？彼即於色等非相，無色等相故，彼即菩提相故。是故偈言「彼即非相相，以不虛妄說」故。「是故如來說一切法佛法」如是等，此義云何？以如來得如是法。偈言「是法諸佛法，一切自體相」故。自體相者，非體自體故。此明何義？一切法真如體故。彼法如來所證，是故言一切法佛法。彼處色等相不住故，彼一切色等諸法非法。如是諸法非法，即是諸法法，以無彼法相，常不住持彼法相故。<p>經曰：「『須菩提！譬如有人其身妙大。』須菩提言：『世尊！如來說人身妙大，則非大身，是故如來說名大身。』」<p>論曰：大身譬喻，示現何義？偈言：依彼法身佛，故說大身喻，身離一切障，及遍一切境。功德及大體，故即說大身；非身即是身，是故說非身。<p>此二偈示何義？畢竟遠離煩惱障智障，畢竟具足法身故。此復云何？有二種義：一者遍一切處；二者功德大，是故名大身。偈言「功德及大體」故。遍一切處者，真如一切法不差別故。偈言「非身即是身，是故說非身」故。如經「世尊！如來說人身妙大，則非大身，是故如來說名大身」故。此說何義？非身者無有諸相，是名非身；大者，有真如體，如是即名妙大身。如經「是名妙大身」故。<p>經曰：「佛言：『須菩提！菩薩亦如是。若作是言：「我當滅度無量眾生。」則非菩薩。』佛言：『須菩提！於意云何？頗有實法名為菩薩？』須菩提言：『不也。世尊！實無有法名為菩薩，是故佛說一切法無我、無眾生、無人、無壽者。』『須菩提！若菩薩作是言：「我莊嚴佛國土。」是不名菩薩。何以故？如來說莊嚴佛土，莊嚴佛土者即非莊嚴，是名莊嚴佛國土。須菩提！若菩薩通達無我無我法者，如來說名真是菩薩菩薩。』」<p>論曰：此中有疑，若無菩薩者，諸佛亦不成大菩提，眾生亦不入大涅槃，亦無清淨佛國土。若如是，為何義故，諸菩薩摩訶薩發心欲令眾生入涅槃，起心修行清淨佛國土？自下經文為斷此疑。云何斷疑？偈言：不達真法界，起度眾生意，及清淨國土，生心即是倒。<p>此義云何？若起如是心即是顛倒非菩薩者，起何等心名為菩薩？如經「須菩提！若菩薩通達無我無我法者，如來說名真是菩薩菩薩」故。此示何義？偈言：眾生及菩薩，知諸法無我，非聖自智信，及聖以有智。<p>此明何義？知無我無我法者，謂眾生及菩薩。何等眾生？何等菩薩？於彼法若能自智信，若世間智出世間智，所謂凡夫聖人，是人名為菩薩。此言攝世諦菩薩、出世諦菩薩，是故重說菩薩菩薩。如經「如來說名真是菩薩菩薩」故。
。
<juan>金剛般若波羅蜜經論卷下<p>天親菩薩造<p>元魏天竺三藏菩提流支譯<p>經曰：「『須菩提！於意云何？如來有肉眼不？』須菩提言：『如是。世尊！如來有肉眼。』佛言：『須菩提！於意云何？如來有天眼不？』須菩提言：『如是。世尊！如來有天眼。』佛言：『須菩提！於意云何？如來有慧眼不？』須菩提言：『如是。世尊！如來有慧眼。』佛言：『須菩提！於意云何？如來有法眼不？』須菩提言：『如是。世尊！如來有法眼。』佛言：『須菩提！於意云何？如來有佛眼不？』須菩提言：『如是。世尊！如來有佛眼。』佛言：『須菩提！於意云何？如恒河中所有沙，佛說是沙不？』須菩提言：『如是。世尊！如來說是沙。』佛言：『須菩提！於意云何？如一恒河中所有沙，有如是等恒河，是諸恒河所有沙數佛世界，如是世界寧為多不？』須菩提言：『彼世界甚多。世尊！』佛告須菩提：『爾所世界中所有眾生若干種心住，如來悉知。何以故？如來說諸心住，皆為非心住，是名為心住。何以故？須菩提！過去心不可得、現在心不可得、未來心不可得。須菩提！於意云何？若有人以滿三千大千世界七寶持用布施，是善男子善女人以是因緣得福多不？』須菩提言：『如是。世尊！此人以是因緣得福甚多。』佛言：『如是，如是。須菩提！彼善男子善女人以是因緣得福德聚多。須菩提！若福德聚有實，如來則不說福德聚福德聚。』」<p>論曰：復有疑，前說菩薩不見彼是眾生、不見我為菩薩、不見清淨佛國土。何以故？以不見諸法名為諸佛如來。若如是，或謂諸佛如來不見諸法。自下經文為斷此疑故，說五種眼。偈言：雖不見諸法，非無了境眼；諸佛五種實，以見彼顛倒。<p>何故說彼非顛倒？為顯斷疑譬喻，是故說我知彼種種心住如是等。此示何義？彼非顛倒，以見顛倒故。何者是顛倒？偈言：種種顛倒識，以離於實念，不住彼實智，是故說顛倒。<p>此義云何？種種顛倒者，彼種種心緣住，是名種種識，以六種識差別顛倒。何故彼心住名為顛倒？偈言「以離於實念，不住彼實智，是故說顛倒」故。如來說諸心住皆為非心住者，此句示現遠離四念處故。此以何義？心住者住彼念處，以離彼念處故云不住。又住、不動、根本，名異義一。若如是不住，是故說心住。此明不住相續不斷行因，是故不住示彼相續顛倒。如經「何以故？須菩提！過去心不可得、現在心不可得、未來心不可得」，以過去未來故不可得，現在心虛妄分別故不可得。如是示彼心住顛倒、諸識虛妄，以無三世觀故。何故依福德重說譬喻？偈言：佛智慧根本，非顛倒功德，以是福德相，故重說譬喻。<p>此說何義？復有疑，向說心住顛倒；若如是，福德亦是顛倒。若是顛倒，何名善法？為斷此疑，示現心住雖顛倒，福德非顛倒。何以故？偈言「佛智慧根本」故。云何示現根本？如經「須菩提！若福德有實，如來則不說福德聚福德聚」故。此義云何？明有漏福德聚是其顛倒，以此福德聚是有漏故，所以如來不說福德聚。又福德聚者，即福德聚。何以故？若非福德聚者，如來則不說為智慧根本，是故福德聚者即福德聚。<p>經曰：「『須菩提！於意云何？佛可以具足色身見不？』須菩提言：『不也。世尊！如來不應以色身見。何以故？如來說具足色身，即非具足色身，是故如來說名具足色身。』佛言：『須菩提！於意云何？如來可以具足諸相見不？』須菩提言：『不也。世尊！如來不應以具足諸相見。何以故？如來說諸相具足，即非具足，是故如來說名諸相具足。』」<p>論曰：復有疑，若諸佛以無為法得名，云何諸佛成就八十種好三十二相而名為佛？為斷此疑，是故說非成就色身、非成就諸相得見如來。又色身攝得八十種好三十二相，如經「何以故？如來說具足色身，即非具足色身，是故如來說名具足色身。何以故？如來說諸相具足即非具足，是故如來說名諸相具足」故。何故如是說？偈言：法身畢竟體，非彼相好身，以非相成就，非彼法身故。不離於法身，彼二非不佛，故重說成就，亦無二及有。<p>此二偈說何義？彼法身畢竟體，非色身成就，亦非諸相成就，以非彼身故。非彼身者，以非彼法身相故。此二非不佛，即彼如來身有故。何者是二？一者色身成就；二者諸相成就。以此二法不離於法身，是故彼如來身成就相好，亦得說有。云何說有？經言「色身成就、諸相成就」故。是故偈言「彼二非不佛」故。是故此二亦得言無，故說非身成就、非相成就。亦得言有，故說色身成就、諸相成就故，偈言「亦無二及有」故。何故如是說？以彼法身中無，即於是義說如來色身成就、諸相成就，以不離彼身故。而法身不如是說，以法身非彼體故。<p>經曰：「佛言：『須菩提！於意云何？汝謂如來作是念：「我當有所說法耶？」須菩提！莫作是念。何以故？若人言「如來有所說法」，則為謗佛，不能解我所說故。何以故？須菩提！如來說法說法者，無法可說是名說法。』」<p>論曰：復有疑，若如來具足色身成就不可得見，若相成就不可得見，云何言如來說法？自下經文為斷此疑，如經「若人言如來有所說法，則為謗佛，不能解我所說」故。此義云何？偈言：如佛法亦然，所說二差別；不離於法界，說法無自相。<p>何故重言說法說法者？偈言「所說二差別」故。何者是二？一者所說法；二者所有義。何故言無法可說是名說法者？偈言「不離於法界，說法無自相」故。此以何義？所說法離於真法界不可得自相見故。<p>經曰：「爾時慧命須菩提白佛言：『世尊！頗有眾生於未來世聞說是法生信心不？』佛言：『須菩提！彼非眾生非不眾生。何以故？須菩提！眾生眾生者，如來說非眾生，是名眾生。』」<p>論曰：復有疑，若言諸佛說者，是無所說法不離於法身，亦是其無；有何等人能信如是甚深法界？自下經文為斷此疑。偈言：所說說者深，非無能信者；非眾生眾生，非聖非不聖。<p>何故言須菩提非眾生非不眾生者？偈言「非眾生眾生，非聖非不聖」故。此以何義？若有信此經，彼人非眾生。非眾生者，非無聖體。非無聖體者，非凡夫體故。非不眾生者，以有聖體故。彼人非凡夫眾生，非不是聖體眾生。如經「何以故？須菩提？眾生眾生者，如來說非眾生，是名眾生」故。如來說非眾生者，非凡夫眾生，是故說眾生眾生。以聖人眾生，是故說非眾生。<p>經曰：「佛言：『須菩提！於意云何？如來得阿耨多羅三藐三菩提耶？』須菩提言：『不也。世尊！世尊！無有少法如來得阿耨多羅三藐三菩提。』佛言：『如是，如是。須菩提！我於阿耨多羅三藐三菩提，乃至無有少法可得，是名阿耨多羅三藐三菩提。復次須菩提！是法平等，無有高下，是名阿耨多羅三藐三菩提，以無眾生、無人、無壽者得平等阿耨多羅三藐三菩提，一切善法得阿耨多羅三藐三菩提。須菩提！所言善法善法者，如來說非善法，是名善法。』」<p>論曰：復有疑，若如來不得一法名阿耨多羅三藐三菩提者，云何離於上上證，轉轉得阿耨多羅三藐三菩提？自下經文為斷此疑，示現非證法名為得阿耨多羅三藐三菩提。此義云何？偈言：彼處無少法，知菩提無上；法界不增減，淨平等自相。有無上方便，及離於漏法；是故非淨法，即是清淨法。<p>此明何義？彼菩提處無有一法可證，名為阿耨多羅三藐三菩提。如經「世尊！無有少法如來得阿耨多羅三藐三菩提法」故。彼復有何義？偈言「法界不增減」，不增減者，是法平等，是故名無上，以更無上上故。如經「復次須菩提！是法平等，無有高下，是名阿耨多羅三藐三菩提」故。又諸佛如來清淨法身平等無差別，於彼處無有勝者，是故說無上。如經「以無眾生、無人、無壽者，得平等阿耨多羅三藐三菩提」故。又彼法無我自體真實，更無上上故，名阿耨多羅三藐三菩提故。又彼法有無上方便，以一切善法滿足故，說阿耨多羅三藐三菩提。餘菩提者，善法不滿足，更有上方便。如經「一切善法得阿耨多羅三藐三菩提故。須菩提！所言善法善法者，如來說非善法，是名善法」者，何故如是說？偈言「及離於漏法」，是故彼漏非是淨法，此即是清淨法故。此以何義？彼法無有漏法故，名非善法；以無有漏法故，是故名為善法，以決定無漏善法故。<p>經曰「『須菩提！三千大千世界中所有諸須彌山王，如是等七寶聚，有人持用布施。若人以此般若波羅蜜經乃至四句偈等，受持讀誦為他人說，於前福德百分不及一、千分不及一、百千萬分不及一、歌羅分不及一、數分不及一、優波尼沙陀分不及一，乃至算數譬喻所不能及。』」<p>論曰：復有疑，若一切善法滿足得阿耨多羅三藐三菩提者，則所說法不能得大菩提。何以故？以所說法無記法故。為斷此疑，重說勝福譬喻。示現何義？偈言：雖言無記法，而說是彼因；是故一法寶，勝無量珍寶。<p>此義云何？雖言所說法是無記，而能得大菩提。何以故？以遠離所說法不能得大菩提。以是義故，此法能為菩提因。又言無記者，此義不然。何以故？汝法是無記，而我法是記。偈言「是故一法寶，勝無量珍寶」故。是故此所說法，勝彼阿僧祇須彌等珍寶故。如經「若人以此般若波羅蜜經乃至一四句偈等，受持讀誦為他人說，於前福德百分不及一」如是等，此示何義？偈言：數力無似勝，無似因亦然；一切世間法，不可得為喻。<p>此說何等義？示於前福德此福為勝。云何為勝？一者數勝；二者力勝；三者不相似勝；四者因勝。是故偈言「一切世間法，不可得為喻」故。數勝者，如經「百分不及一，乃至算數譬喻所不能及」故。以數無限齊故，攝得餘數應知。力勝者，如經「不及一歌羅分」故。無似勝者，此福德中數不相似，以此福德不可數故。如經「數不能及」故。因勝者，因果不相似，以此因果勝彼因果故。如經「乃至優波尼沙陀分不及一」故。又此法最勝，無有世間法可喻此法故。偈言「一切世間法不可得為喻」故。如是此福德中彼福微少，是故無法可喻。<p>經曰：「『須菩提！於意云何？汝謂如來作是念：「我度眾生。」耶？須菩提！莫作是見。何以故？實無有眾生如來度者。』佛言：『須菩提！若有實眾生如來度者，如來則有我、人、眾生、壽者相。須菩提！如來說有我者，則非有我。而毛道凡夫生者，以為有我。須菩提！毛道凡夫生者，如來說名非生，是故言毛道凡夫生。』」<p>論曰：復有疑，若是法平等相無有高下者，云何如來名為度眾生？自下經文為斷此疑。云何斷疑？偈言：平等真法界，佛不度眾生；以名共彼陰，不離於法界。<p>此義云何？眾生假名與五陰共故。彼名共陰，不離於法界，偈言「不離於法界」故。彼法界無差別故，偈言「平等真法界」故。是故如來不度一眾生，偈言「佛不度眾生」故。如經「何以故？實無有眾生如來度者」故。「佛言：須菩提！若有實眾生如來度者，如來則有我、人、眾生、壽者相者」，此明何義？偈言：取我度為過，以取彼法是；取度眾生故，不取取應知。<p>此義云何？若如來有如是心「五陰中有眾生可度」者，此是取相過，以著彼法故。偈言「取我度為過」故。「以取彼法是」者，以取五陰中是眾生故。「取度眾生故」者，欲令眾生得解脫，有如是相故。經復言「須菩提！如來說有我者，則非有我，而毛道凡夫生者，以為有我」者，此義云何？偈言「不取取應知」故。此以何義？以彼不實義，是故彼不取。以不取者，即是毛道凡夫取，而即是不取故，言不取取故。又「須菩提！毛道凡夫生者，如來說名非生」者，不生聖人法故言非生。<p>經曰：「『須菩提！於意云何？可以相成就得見如來不？』須菩提言：『如我解如來所說義，不以相成就得見如來。』佛言：『如是，如是。須菩提！不以相成就得見如來。』佛言：『須菩提！若以相成就觀如來者，轉輪聖王應是如來，是故非以相成就得見如來。』」<p>論曰：復有疑，雖相成就不可得見如來，以非彼體，以如來法身為體；而如來法身以見相成就比知，則知如來法身為福相成就。自下經文為斷此疑。云何斷疑？偈言：非是色身相，可比知如來；諸佛唯法身，轉輪王非佛。<p>此義云何？有人言：福德能成是相果報，以成是相故，則知福德力得大菩提。若如是，如來則以相成就得阿耨多羅三藐三菩提。為遮此故，如經「若以相成就觀如來者，轉輪聖王應是如來，是故非以相成就得見如來」故。此義云何？偈言：非相好果報，依福德成就；而得真法身，方便異相故。<p>此明何義？法身者是智相身，福德者是異相身故。<p>經曰「爾時世尊而說偈言：「『若以色見我，以音聲求我，是人行邪道，不能見如來。彼如來妙體，即法身諸佛，法體不可見，彼識不能知。』」<p>論曰：此二偈說何義？偈言：唯見色聞聲，是人不知佛；以真如法身，非是識境故。<p>此示何義？如來法身不應如是見聞。不應如是見聞者，不應如是見色聞聲。以何等人不能見？謂凡夫不能見故。偈言「唯見色聞聲，是人不知佛」故。如經「是人行邪道，不能見如來」故。是人者，是凡夫人，不能見真如法身。如經「彼如來妙體，即法身諸佛。法體不可見，彼識不能知」故。<p>經曰：「『須菩提！於意云何？如來可以相成就得阿耨多羅三藐三菩提耶？須菩提！莫作是念：「如來以相成就得阿耨多羅三藐三菩提。」須菩提！汝若作是念：「菩薩發阿耨多羅三藐三菩提心。」者，說諸法斷滅相。須菩提！莫作是念。何以故？菩薩發阿耨多羅三藐三菩提心者，不說諸法斷滅相故。須菩提！若善男子善女人，以滿恒河沙等世界七寶持用布施。若有菩薩知一切法無我得無生法忍，此功德勝前所得福德。須菩提！以諸菩薩不取福德故。』須菩提白佛言：『世尊！菩薩云何不取福德？』佛言：『須菩提！菩薩受福德，不取福德，是故菩薩取福德。』」<p>論曰：有人起如是心：「若不依福德得大菩提，如是諸菩薩摩訶薩則失福德及失果報。」自下經文為斷此疑。云何斷疑？偈言：不失功德因，及彼勝果報；得勝忍不失，以得無垢果。示勝福德相，是故說譬喻；是福德無報，如是受不取。<p>此義云何？雖不依福德得真菩提，而不失福德及彼果報。何以故？以能成就智慧莊嚴、功德莊嚴故。何故依彼福德重說譬喻？偈言「得勝忍不失，以得無垢果」故。此義云何？有人起如是心：「諸菩薩摩訶薩得無生法忍，以得出世間智，失彼福德及以果報。」為遮此故，示現福德不失，而更得清淨殊勝功德，是故不失。如經「何以故？菩薩發阿耨多羅三藐三菩提心者，於法不說斷滅相」故。若復有菩薩知一切法無我得無生法忍者，有二種無我，不生二種無我相，是故受而不取。如經「佛言：須菩提！菩薩受福德不取福德，是故菩薩取福德。」故。云何菩薩受福德不取福德？偈言「是福德無報」，如是受不取故。此義云何？取者，彼福德得有漏果報。以有漏果報故，彼福德可訶。如是取者名之為取，如取非道故。「此福德無報」，無報者，無彼有漏報，是故此福德受而不取。<p>經曰：「『須菩提！若有人言「如來若去若來、若住若坐若臥」，是人不解我所說義。何以故？如來者無所至去無所從來，故名如來。』」<p>論曰：若諸菩薩不受彼果報，云何諸菩薩福德眾生受用？偈言：是福德應報，為化諸眾生，自然如是業，諸佛現十方。<p>此義云何？明諸佛化身有用，彼法身諸佛不去不來故。偈言「自然如是業，諸佛現十方」故。此復何義？偈言：去來化身佛，如來常不動；於是法界處，非一亦不異。<p>此明不去不來義故。如經「何以故？如來者，無所至去無所從來」故。此義云何？若如來有去來差別，即不得言常如是住。常如是住者，不變不異故。<p>經曰：「『須菩提！若善男子善女人，以三千大千世界微塵，復以爾許微塵世界碎為微塵阿僧祇。須菩提！於意云何？是微塵眾寧為多不？』須菩提言：『彼微塵眾甚多。世尊！何以故？若是微塵眾實有者，佛則不說是微塵眾。何以故？佛說微塵眾，則非微塵眾，是故佛說微塵眾。世尊！如來所說三千大千世界，則非世界，是故佛說三千大千世界。何以故？若世界實有者，則是一合相。如來說一合相，則非一合相，是故佛說一合相。』佛言：『須菩提！一合相者，則是不可說，但凡夫之人貪著其事。何以故？須菩提！若人如是言：「佛說我見、人見、眾生見、壽者見。」須菩提！於意云何？是人所說為正語不？』須菩提言：『不也。世尊！何以故？世尊！如來說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。』『須菩提！菩薩發阿耨多羅三藐三菩提心者，於一切法應如是知、如是見、如是信，如是不住法相。何以故？須菩提！所言法相法相者，如來說即非法相，是名法相。須菩提！若有菩薩摩訶薩，以滿無量阿僧祇世界七寶持用布施。若有善男子善女人發菩薩心者，於此般若波羅蜜經乃至四句偈等，受持讀誦為他人說，其福勝彼無量阿僧祇。云何？為人演說，而不名說，是名為說。』」<p>論曰：碎微塵譬喻者，示現何義？偈言：世界作微塵，此喻示彼義；微塵碎為末，示現煩惱盡。<p>此明何義？偈言「於是法界處，非一亦非異」故。彼諸佛如來於真如法界中，非一處住亦非異處住，為示此義故說世界碎微塵喻。此喻示現何義？偈言「微塵碎為末，示現煩惱盡」故。此喻非聚集微塵眾，示現非一喻。此義云何？偈言：非聚集故集，非唯是一喻；聚集處非彼，非是差別喻。<p>此義云何？如微塵碎為末非一處住，以無有聚集物故。亦非異處差別，以聚集微塵差別不可得故、以差別不住故。如是諸佛如來，遠離煩惱障，住彼法界中，非一處住亦非異處住。如是三千世界一合相喻，非聚集故。此以何義？如經「如來說一合相則非一合相，是故如來說一合相」故。若實有一物聚集，如來則不說微塵聚集。如是若實有一世界，如來則不說三千大千世界。如經「若世界實有者，則是一合相故，但凡夫之人貪著其事」者，以彼聚集無物可取，虛妄分別，是故凡夫妄取。若有實者，即是正見，故知妄取。何故？凡夫無物而取物。如經「佛言：須菩提！一合相者則是不可說，但凡夫之人貪著其事」如是等，此示何義？偈言：但隨於音聲，凡夫取顛倒；非無二得道，遠離於我法。<p>如經「何以故？須菩提！若人如是言：佛說我見、人見、眾生見、壽者見，如是乃至是名我見、人見、眾生見、壽者見」故。此復何義？偈言「非無二得道，遠離於我法」故。此義云何？非無我無法，離此二事而得菩提。云何得菩提？遠離彼二見故得於菩提。偈言「遠離於我法」故。此復何義？偈言：見我即不見，無實虛妄見；此是微細障，見真如遠離。<p>是故見即不見，無其實義，以虛妄分別、以是無我，是故如來說彼我見即是不見，以其無實。無實者，即是無物。以是義故，說我見即是虛妄見。如是示現我見不見故，見法者亦是不見。如經「須菩提！菩薩發阿耨多羅三藐三菩提心，於一切法應如是知、如是見、如是信，如是不住法相」故。此復何義？以見法相即不見相，如彼我見即非見故。何故此二見說名不見？偈言「此是微細障，見真如遠離」故。此復云何？彼見我見法，此是微細障。以不見彼二故，是以見法而得遠離。偈言「見真如遠離」故。又如是知、如是見、如是信者，此示何義？偈言：二智及三昧，如是得遠離；化身示現福，非無無盡福。<p>此義云何？示現世智第一義智，及依止三昧得遠離彼障，是故重說勝福譬喻。此示何義？偈言「化身示現福，非無無盡福」故。此復何義？雖諸佛自然化身作業，而彼諸佛化身說法，有無量無盡無漏功德故。云何為人演說而不名說是名為說者？何故如是說？偈言：諸佛說法時，不言是化身；以不如是說，是故彼說正。<p>此義云何？若化身諸佛說法時，不言我是化身，是故彼所說是正說。若不如是說者，可化眾生不生敬心。何以故？以不能利益眾生，即彼說是不正說，是故不說我是化佛。<p>經曰：「『一切有為法，如星瞖燈幻，露泡夢電雲，應作如是觀。』」<p>論曰：復有疑，若諸佛如來常為眾生說法，云何言如來入涅槃？為斷此疑，是故如來說彼偈喻。此義云何？偈言：非有為非離，諸如來涅槃；九種有為法，妙智正觀故。<p>此義云何？諸佛涅槃，非有為法亦不離有為法。何以故？以諸佛得涅槃，化身說法示現世間行，為利益眾生故。此明諸佛以不住涅槃、以不住世間故。何故？諸佛示現世間行，而不住有為法中。偈言「九種有為法，妙智正觀故」，此以何義？如星宿等相對法，九種正觀故。此九種正觀，於九種境界應知。觀何境界？偈言：見相及於識，器身受用事，過去現在法，亦觀未來世。<p>云何觀九種法？譬如星宿為日所映，有而不現；能見心法亦復如是。又如目有瞖則見毛輪等色，觀有為法亦復如是，以顛倒見故。又如燈識亦如是，依止貪愛法住故。又如幻所依住處亦如是，以器世間種種差別無一體實故。又如露身亦如是，以少時住故。又如泡，所受用事亦如是，以受想因三法不定故。又如夢，過去法亦如是，以唯念故。又如電，現在法亦如是，以剎那不住故。又如雲，未來法亦如是，以於子時阿黎耶識與一切法為種子根本故。觀如是九種法，得何等功德、成就何智？偈言：觀相及受用，觀於三世事，於有為法中，得無垢自在。<p>此義云何？觀有為法三種：一觀有為法，以觀見相識。二者觀受用，以觀器世間等，以何處住、以何等身、受用何等？三者觀有為行，以何等法三世轉差別？如是觀一切法，於世間法中得自在故。偈言「於有為法中，得無垢自在」故。<p>經曰：「佛說是經已。長老須菩提，及諸比丘、比丘尼、優婆塞、優婆夷，菩薩摩訶薩，一切世間天、人、阿修羅、乾闥婆等，聞佛所說，皆大歡喜，信受奉行。」諸佛希有總持法，不可稱量深句義，從尊者聞及廣說，迴此福德施群生。