<juan>聖佛母般若波羅蜜多九頌精義論卷上<p>勝德赤衣菩薩造<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>般若波羅蜜多智，體積善寶功德聚，所有一切波羅蜜，而彼本來性常住，離諸戲論無對礙，離諸分別得安隱；最上微妙無自性，離諸所有名相等，方便宣說三乘法，而彼三乘所得相，皆是一切智智因。稽首般若波羅蜜，所有勝慧到彼岸。若人樂欲正觀者，應當於彼九頌義，總略如理而思擇。<p>其九頌曰：從業增上生，所謂六處相，即此說復生，所因如影現。如幻所化城，能觀者亦化，如彼所見色，業化世亦然。諸有說法聲，即是聞境界，一切如對響，緣成能所聞。嗅香及了味，觸等境愛著，此一切如夢，雖得無所有。如幻輪成人，諸行作無實，此如彼行作，身輪亦無我。若種種所得，彼極剎那生，此與陽焰等，見即壞無相。所取如影像，無始從心生，而彼相及識，互相如影像。觀自淨種中，若智月出現，彼如水中月，現前無所有。若相應者智，彼即虛空相，是故智所知，皆如虛空相。<p>如前頌言：「所有勝慧到彼岸，若人樂欲正觀者，應當於彼九頌義，總略如理而思擇。」<p>所言「勝慧」者，謂聞思修等相。「彼岸」者，邊際義。「到」者往到，謂到畢竟邊際，離諸分別處所，如是乃至此義終竟。「正觀」者，謂不顛倒相。「樂欲」者，所謂作意希望為性。「彼義」者，謂彼九頌說時所有之義，義即義門。「思擇」者，謂思惟決擇。何所思邪？頌言總略。「總略」者，謂包總含略。此中應問：何故總略說邪？答：為令鈍根之者能解其義故。<p>前標九頌，次第今釋。<p>第一頌言：「從業增上生，所謂六處相，即此說復生，所因如影現。」<p>「業」謂善不善業。「增上」者，謂業增上。由彼諸業增上力故，彼即有生。何所生邪？頌言「六處相」。處謂識所依所生之處，故名為處。此復云何？謂眼等內六處。頌言「相」者，標表為義。若此六處相有所生故，即彼如是復生諸法。此如是說，是義終竟決定成就。<p>問：於勝義諦中云何自性？頌自釋言「所因如影現」，由取影現而為喻故。於影現中諸有作者、作業及所作事悉離性空。此義終竟。<p>復次於外色等六處自性所生，今當一一次第顯示。<p>第二頌言：「如幻所化城，能觀者亦化，如彼所見色，業化世亦然。」<p>猶如幻法所化城邑，後能觀者亦即是化。彼二非有。何以故？不實生性故。然能見、所見彼二色相，外有對礙，皆是業化。世間三界所見，此猶彼故，其義亦然。此如是化，與彼所化無差別性，故下頌言「如聲對響」。為證成此義故，<p>第三頌言：「諸有說法聲，即是聞境界，一切如對響，緣成能所聞。」<p>所言說法，即能說者增上所生，彼所對聲是聞境界。若聞境界此如是故，自餘諸法皆如是生，是故取喻如聲對響。此聲對響與餘法同，此中如是無差別言，乃云「一切」。所言「緣成」者，謂即聞等緣成故聞。若彼所有皆所作性，是故能聞、所聞有所得中悉是緣成，所以有聲皆如對響。如是所說此義畢竟，故下頌云「一切如夢」。為證成此義故，<p>第四頌言：「嗅香及了味，觸等境愛著，此一切如夢，雖得無所有。」<p>言「嗅香」者，謂鼻識境界，諸所作性所嗅香等。「了味」者，謂舌識境界，了諸味等。「觸」謂身識境界，覺諸觸等。於如是等諸境界中，所求所樂而生愛著，於彼彼境各各繫屬，隨所繫屬香味觸等別別所受。若於彼等境中起有所得相即不可得，是故頌言「一切如夢」。「一切」者，此即無差別意。<p>然眼等內處、色等外處亦非不有。若不爾者，云何發起作者所行？為破此疑故，<p>第五頌言：「如幻輪成人，諸行作無實，此如彼行作，身輪亦無我。」<p>譬如幻輪法，用成人身相，彼幻所成人，種種行作皆悉具有。亦復如人假有作者及所作用，又復亦有所行作事去來等相。頌言「諸」者，種種分類所作之義。何所作邪？謂幻所成身。若如是身幻法成故，即彼幻身而實無我。「無」者離義，「我」謂主宰。此言「無我」，謂離我故。所以此中無其作者，於勝義諦中都無所有，是故頌言「諸行作無實」。「無實」者，謂無力能義。今此如是無其力能，謂此作者無主宰故。若幻所成人無其主宰，雖所顯示而無其實。諸法亦然畢竟無實，此中應知無差別意，故下頌言「與陽焰等」。為證成此義故，<p>第六頌言：「若種種所得，彼極剎那生，此與陽焰等，見即壞無相。」<p>「種種」者，謂多種類。「所得」者，謂差別遍計所取境相。彼所取境極剎那生，剎那剎那名極剎那。「生」者起義，謂極剎那有所生起。若極剎那有所生故，彼彼諸法從極剎那之所生者悉是無常，此義終竟。
。
<juan>聖佛母般若波羅蜜多九頌精義論卷下<p>勝德赤衣菩薩造<p>西天譯經三藏朝散大夫試鴻臚卿傳梵大師賜紫沙門臣法護等奉<#sp>詔譯<p>此中應問：彼勝義諦中云何自性？答：頌自喻言「與陽焰等」。<p>其「陽焰」者，謂地塵日光三事假合，如陽焰聚，前見後壞，是故頌言「見即壞無相」。<p>諸有所得別別境界，其義亦然，雖各表了皆無自性。何以故？彼等自性前後不和合故，性不相等故。愚者取著，於一性轉，是故此等皆墮世俗有情趣故。<p>復次此中若能取、所取對礙性空，即自性明亮本來不生，心法發現猶如影像。為釋此義故，<p>第七頌言：「所取如影像，無始從心生，即彼相及識，互相如影像。」<p>此言「所取如影像」者，謂此與彼而相似故。所似云何？如鏡等中見面等像。此復云何？謂從心生，以彼唯心有所生故，心即繫屬有其所取外境相等不捨為性。此義終竟。<p>復次如外所取鏡中面像，即彼諸法以慣習種子領納於心，於無二中取其有二對礙之相。由無始來從心所生如彼影像，或同時異時所緣伺察，彼皆無性非唯心法，亦由所緣之相而能引生能緣識心，是故有相。<p>凡言相者，攝集為義。非唯一法由彼所取如是有相，能取亦然。此中意者，所取無性、能取不實。頌言「互相」。「互相」者，即和合義，互相和合皆如影像。如影像故，能取、所取彼二互相不相離性，即彼二法於無所得中互相從彼心法出現有所得相。<p>此總意者，彼心自性本來明亮，無能取、所取二種之相，本離貪等無明垢染，清淨潔白離諸取著。故下頌云「如水中月」。為釋此義故，<p>第八頌言：「觀自淨種中，若智月出現，彼如水中月，現前無所有。」<p>「觀」者定義，定謂心一境性相。於彼定中有所觀想，心自在故。頌言「自」者，謂自種子淨即清淨。清淨者，離濁之義。從自身語心種子所成，等無間緣出生想。<p>❥紇哩字變成普遍熾焰光明，於是光中從心種子出甘露光廣大照耀，其光復成極大火輪，乘彼火輪出慧方便。復從是生彼❥訶字門。其字振發大聲，於中出現八葉蓮華，訶字處中，內外想布十六分位。復想❥迦字成，星宿眾周匝圍繞。復於相應方位想佛蓮華，彼十六分皆成月輪。如是觀已，復於其上自淨種中想現❥吽字具熾盛光，於其光中出現大火熾盛光焰。當觀自身從智月中生菩提心，復從是生金剛智月。當知月者即金剛智普遍世間，智光照耀一切色相。是故頌言「若智月出現」。<p>彼智金剛成就出生慧及方便無喻涅槃之相，復從慧生金剛界中摩摩枳菩薩相，觀想甚深最上微密三摩鉢底密雲彌布普現光明。其菩薩者，身相青色，八臂三面：正面青色、右面黃色、左面白色；右第一手執劍、第二手執箭、第三手執鉤、第四手執金剛杵；左第一手執輪、第二手執弓、第三手執羂索、第四手執鈴。而彼菩薩理智相合，諸所施作皆順方便。眾相莊嚴，頂戴阿閦佛冠，現於熙怡可愛之相，加趺而坐。如阿多西清淨之華具有日輪最勝圓光，復如大樂自性金剛薩埵之相，灑諸甘露遍於一切。此菩薩身即如來身，從慧方便之所出生。是故頌言「如水中月」。<p>頌言「若」者，即是如義，如水月故。此即是空，從是空法之中出生諸法，其所出生即本來不生性，所以喻言如水中月。<p>此中如是，若於法界自性中取著有性者而實無性。何以故？頌言「現前無所有」故。<p>由彼如是於一切法無所得真如中有所作所證而實不能，若有作有證者皆是方便建立諸法，與虛空等。為證成此義故，<p>第九頌言：「若相應者智，彼即虛空相，是故智所知，皆如虛空相。」<p>所言「相應」，當知即是智之與定二法相應。彼之相應即是金剛，有彼相應法，故名相應者。<p>由彼相應者所有之智，於一切法無所取無二相中，以慧方便生如來身，非如前說蘊處界等戲論自性。此義終竟。<p>然如來身，不動法界自性所成，本來不生。何以故？以如來等自性離故。此即無性，止不可說。<p>「無性」者，謂本來不生，故名無性。是故頌言「如虛空相」。<p>此復云何？謂離一切戲論之性故如虛空，以彼虛空如是相故，而虛空相應當如是如理伺察。「相」者，標表義。復次當知，於一切法無障礙自性中有所作用者，謂由智入三界心、心所相。「如虛空相」，顯示所知無明隨現有情及器二世間相蘊處界等戲論自性，是即所知為智境界。有所作性，此所知境隨有繫屬，覺了所知遍計諸境，是故此說名為所知。所以一切智、一切智智此之二種皆如虛空，應如是觀。為總攝此義故，頌言「皆」。「皆」者無餘義，無餘少分故。<p>此中除彼聲聞人中樂欲取證有餘依涅槃者，彼雖證得人無我理，謂於蘊事取為有故，餘證無餘依涅槃解脫相者今此所攝。如佛所言一切種一切一切有皆空，此中又除一分外道所說之空。以是義故，此中應知世間無復少法可有，一切如彼虛空之相。所言「如虛空相」者，當知即是虛空自性如是真實。<p>此之九頌如所說已，復為顯示諸菩薩等種智果故，總說頌曰：如理思惟此實性，彼一切性無所依，所有菩提勝願心，大智莊嚴當獲得。