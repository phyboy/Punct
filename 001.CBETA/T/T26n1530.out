<juan>佛地經論卷第一<p>親光菩薩等造<p>大唐三藏法師玄奘奉<#sp>詔譯<p>稽首無上良福田，三身二諦一乘眾，我今隨力造此論，為法久住濟群生，覽諸師意我已淨，恐餘劣智未能通，為令彼淨生勝德，故我略釋牟尼地。<p>論曰：<p>《佛地經》者，具一切智、一切種智，離煩惱障及所知障，於一切法、一切種相能自開覺，亦能開覺一切有情，如睡夢覺、如蓮花開，故名為佛地。謂所依、所行、所攝，即當所說清淨法界大圓鏡智、平等性智、妙觀察智、成所作智受用和合一味事等，是佛所依、所行、所攝，故名佛地，能貫能攝，故名為經。以佛聖教貫穿攝持，所應說義所化生故，應知此中宣說佛地饒益有情，依所詮義名「佛地經」，如《緣起經》，如《集寶論》。<p>略說此經所攝義者，謂顯世尊佛土圓滿、功德圓滿、眷屬圓滿，安立佛地五法總別受用和合一味事智，依淨法界具諸功德三身差別。此則次第示現，如來居如是處、具如是德、如是眾俱安立、如是地義差別。如是處者，謂佛淨土，即十八種圓滿莊嚴廣大宮殿。如是德者，謂佛世尊二十一種殊勝功德。如是眾者，謂無數量諸大聲聞、摩訶薩眾，成就種種微妙功德。地義別者，謂大覺地五法總別受用和合一味事等，後當廣說。<p>於此經中總有三分：一、教起因緣分；二、聖教所說分；三、依教奉行分。總顯己聞及教起時，別顯教主及教起處，教所被機即是教起所因所緣故，名教起因緣分。正顯聖教所說法門品類差別故，名聖教所說分。顯彼時眾聞佛聖教歡喜奉行故，名依教奉行分。<p>經曰：如是我聞：一時，薄伽梵。<p>論曰：<p>如是我聞者，謂總顯己聞、傳佛教者，言如是事我昔曾聞。如是總言依四義轉：一、依譬喻；二、依教誨；三、依問答；四、依許可。依譬喻者，如有說言，如是富貴如毘沙門。依教誨者，如有說言，汝當如是讀誦經論。依問答者，如有說言，如是我聞如是宣說。依許可者，如有說言，我當為汝如是而思、如是而作、如是而說。或許可言，是事如是有義，此中唯依許可。謂結集時諸菩薩眾咸共請言：「如汝所聞當如是說。」傳法菩薩便許彼言：「如是當說如我所聞，又如是言信可審定。」謂如是法，我昔曾聞，此事如是，齊此當說定無有異。有義此中亦依問答。謂有問言：「汝當所說昔定聞耶？」故此答言：「如是我聞。」有義，此中通依四種：依譬喻者，謂當所說如是文句，如我昔聞。依教誨者，謂告時眾，如是當聽我昔所聞。餘如前說。我謂諸蘊世俗假者，聞謂耳根發識聽受，廢別就總故說我聞。有義，如來慈悲本願增上緣力，聞者識上文義相生，此文義相雖親依自善根力起，而就強緣名為佛說，由耳根力自心變現，故名我聞。有義，聞者善根本願增上緣力，如來識上文義相生，此文義相是佛利他善根所起，名為佛說。聞者識心雖不取得，然似彼相分明顯現，故名我聞。應知說此如是我聞，意避增減異分過失，謂如是法我從佛聞，非他展轉顯示聞者，有所堪能，諸有所聞皆離增減異分過失，非如愚夫無所堪能，諸有所聞或不能離增減異分。結集法時傳佛教者，依如來教初說此言，為令眾生恭敬信受，言如是法我從佛聞，文義決定無所增減。是故聞者應正聞已，如理思惟當勤修學。<p>言一時者，謂說聽時，此就剎那相續無斷，說聽究竟總名一時。若不爾者，字名句等說聽時異，云何言一？或能說者得陀羅尼，於一字中一剎那頃能持能說一切法門。或能聽者得淨耳根，一剎那頃聞一字時，於餘一切皆無障礙悉能領受，故名一時。或相會遇時分無別，故名一時，即是說聽共相會遇同一時義。時者，即是有為法上假立分位，或是心上分位影像，依色心等總假立故，是不相應行蘊所攝。何不別顯？如下處等，但說一時晝夜時分，諸方不定不可別說。又義不定，或一剎那或復相續不可定說，是故總相但說一時。<p>薄伽梵者，謂薄伽聲依六義轉：一、自在義；二、熾盛義；三、端嚴義；四、名稱義；五、吉祥義；六、尊貴義。如有頌言：「自在熾盛與端嚴，名稱吉祥及尊貴，如是六種義差別，應知總名為薄伽。」<p>如是一切如來具有於一切種皆不相離，是故如來名薄伽梵。其義云何？謂諸如來永不繫屬諸煩惱故，具自在義。焰猛智火所燒煉故，具熾盛義。妙三十二大士相等所莊飾故，具端嚴義。一切殊勝功德圓滿無不知故，具名稱義。一切世間親近供養咸稱讚故，具吉祥義。具一切德常起方便利益，安樂一切有情無懈廢故，具尊貴義。或能破壞四魔怨故，名薄伽梵。四魔怨者，謂煩惱魔、蘊魔、死魔、自在天魔。佛具十種功德名號。何故如來教傳法者，一切經首但置如是薄伽梵名？謂此一名世咸尊重故，諸外道皆稱本師名薄伽梵。又此一名總攝眾德，餘名不爾，是故經首皆置此名。薄伽梵德後當廣說。<p>經曰：住最勝光曜七寶莊嚴，放大光明，普照一切無邊世界，無量方所妙飾間列，周圓無際其量難測，超過三界所行之處。勝出世間善根所起，最極自在淨識為相如來所都，諸大菩薩眾所雲集，無量天、龍、人非人等常所翼從，廣大法味喜樂所持，作諸眾生一切義利，滅諸煩惱災橫纏垢，遠離眾魔、過諸莊嚴。如來莊嚴之所依處，大念慧行以為遊路，大止妙觀以為所乘，大空無相無願解脫為所入門，無量功德眾所莊嚴，大寶花王眾所建立大宮殿中。<p>論曰：<p>此顯如來住處圓滿，謂佛淨土。如是淨土復由十八圓滿事故，說名圓滿，謂顯色圓滿、形色圓滿、分量圓滿、方所圓滿、因圓滿、果圓滿、主圓滿、輔翼圓滿、眷屬圓滿、住持圓滿、事業圓滿、攝益圓滿、無畏圓滿、住處圓滿、路圓滿、乘圓滿、門圓滿、依持圓滿。由十九句如其次第顯示如是十八圓滿，即此圓滿所嚴宮殿名佛淨土，佛住如是大宮殿中說此契經。<p>受用、變化二佛土中，今此淨土何土所攝？說此經佛為是何身？有義，此土變化土攝，說此經佛是變化身。聲聞等眾住此土中，現對如來聞說是經，歡喜信受而奉行故，佛心所現故出三界，淨識為相為說勝法，化此地前諸有情類，令其欣樂修行彼因，故暫化作清淨佛土，殊妙化身神力加眾令暫得見。若不爾者，聲聞等眾應俱不見。有義，此土受用土攝，說此經佛是受用身。此淨土量無邊際故，路乘門等是實德故受用，如是清淨佛土，一向淨妙、一向安樂、一向無罪、一向自在，餘處說故，解深密說三地已上乃得生故，說此經佛具後所說二十一種實功德故，說餘經時不列如是佛功德故。若暫化作如是淨土、如是妙身加眾令見，應如餘經分明顯說。然不說故，是受用土及受用身，聲聞等眾是佛化作，或諸菩薩現作此身，莊嚴佛土說法會故。若爾此是地上菩薩所應見聞，何故於此化佛土中結集流布？傳法菩薩為欲示現，一切智者及所居處，超過一切世間法故，如是示現欲令所化生欣樂故，為令發願當生如是清淨佛土，見如是佛、聞如是法、修彼因故，為生廣大勝解有情及諸菩薩勝歡喜故，欲令增上意樂勝解界堅牢故，結集流布。又是法勝於此宜聞，然處非勝、化身相麁，不可宣說，故受用身居受用土，為初地上諸菩薩說，令傳法者結集流通。若爾，何故不但說彼所說法耶？若不說處及能說者，不知此法何處誰說，一切生疑故須具說。如實義者，釋迦牟尼說此經時，地前大眾見變化身居此穢土為其說法，地上大眾見受用身居佛淨土為其說法，所聞雖同、所見各別，雖俱歡喜信受奉行，解有淺深所行各異。而傳法者為令眾生聞勝悕願勤修彼因，當生淨土證佛功德，故就勝者所見結集，言薄伽梵住最勝等，乃至廣說如來功德。<p>最勝光曜七寶莊嚴者，謂大宮殿用最勝光曜七寶莊嚴，或大宮殿七寶莊嚴故最勝光曜。言七寶者：一、金；二、銀；三、吠琉璃；四、牟婆洛揭婆；五、遏濕摩揭婆；六、赤真珠，謂赤蟲所出名赤真珠，或珠體赤名赤真珠；七、羯雞怛諾迦。就此所重且說七寶，其實淨土無量妙寶綺飾莊嚴，非世所識。放大光明普照一切無邊世界者，謂大宮殿放大光明，普照一切無邊世界；或大宮殿其體周遍無邊界故，放大光明普照一切。由此二句顯佛淨土顯色圓滿。<p>如是淨土顯色圓滿，形量云何？無量方所妙飾間列。謂大宮殿妙飾間列無量方所，或大宮殿無量妙飾方所間列。言無量者，或數無量，或處無量，如慧為先安布間飾，是故說名妙飾間列。云何佛土淨心為相，非外工具世匠所成而有如是，如慧為先安布間飾，謂佛世尊昔菩薩時發巧便慧，如是如是加行誓願莊嚴佛土。由先加行誓願勢力，於果位中雖無如昔戲論覺慧，而佛淨識如是變現，亦令菩薩識如是變，故不相違。餘處亦應依此理說。<p>如是淨土形色圓滿，分量云何？周圓無際，其量難測。謂大宮殿其量周圓無際難測，或大宮殿其量無際周圓難測。又東方等分齊無故，長短等相難可測量。有義，如來受用身土隨所化生所宜而現，或大或小其量無定。雖現廣大亦有邊際，然就地前菩薩智等，說言無際其量難測。有義，如來受用身土，三無數劫所修無邊善根所感周遍法界。地上菩薩及諸如來，亦不能測其量邊際，以無邊故，如無始時。如實義者，受用身土略有二種：一、自受用，謂諸如來三無數劫所修無邊善根所感周遍法界，為自受用大法樂故，從初得佛盡未來際相續無變，如諸功德諸大菩薩亦不能見，但可得聞，如是淨土以無量故，諸佛雖見亦不能測其量邊際；二、他受用，謂諸如來為令地上諸菩薩眾受大法樂，進修勝行隨宜而現，或勝或劣或大或小，改轉不定如變化土，如是淨土以有邊故，地上菩薩及諸如來皆測其量，但就地前言不能測。由是二種差別故言，周圓無際其量難測。<p>如是淨土分量圓滿，為三界處、為不爾耶？超過三界所行之處。謂大宮殿處所方域，超過三界所行之處，非如三界自地諸愛執為己有，所緣相應二縛隨增，是彼異熟及增上果。如是淨土非三界愛所執受故，離二縛故，非彼異熟增上果故，如涅槃等，超過三界異熟果地。若爾淨土非三界攝，便是無漏。若是無漏有為所攝，即是道諦便是善性。云何得用色聲香等為其體性？以十八界十五有漏八無記等餘處說故。有義，十八界通有漏無漏皆有善性，然據二乘境界麁相相似，說言十八界中十五有漏八無記等。有義，淨土定心所變，雖有色等似十界相非十界攝，非諸世間五識所得，如遍處等所緣青等，皆是自在所生色故，法界所攝，是故淨土雖用色等為其體性，是無漏善亦不相違。若爾，菩薩五識不緣受用土耶？雖依彼力自識變異，然相麁妙不相似故，非五境攝。如來五識可不緣耶？佛緣事心作用相似，假名五識實非五識，恒在定故。餘處宣說五識體是自性散亂，無有定故。若爾不從五根生耶？如來五根及色聲等，相同根境假名五根，及色等境定心變故，實是法界自在生色。若爾四智應不同時，無有一時一類多識一身起故，許亦何失。如實義者，如來身土甚深微妙，非有非無、非是有漏亦非無漏、非善非惡亦非無記，非蘊界等法門所攝，但隨所宜種種異說。餘處說言，十八界中十五有漏八無記等，但就二乘異生等境麁相分別，不就諸佛諸大菩薩甚深境界，故餘處說如來非實蘊界處攝，所有善等皆是示現，乃至廣說。<p>如是淨土為與三界同一處所、為各別耶？有義各別，有處說在淨居天上，有處說在西方等故。有義同處，淨土周圓無有邊際，遍法界故。如實義者，實受用土周遍法界無處不有，不可說言離三界處，亦不可說即三界處。若隨菩薩所宜現者，或在色界淨居天上，或西方等處所不定。<p>如是淨土方所圓滿，既超三界異熟果地，如涅槃等應無有因，若有因者應三界攝。若言淨土超過三界，還有超過三界法因，此應當說其相云何？勝出世間善根所起，謂大宮殿用出世間無分別智、後所得智善根為因，而得生起，非是無因，非大自在天等為因。云何淨土超過三界，而用出世無分別智、後所得智，世間淨法為異熟因？不說與彼為異熟因，然為餘因彼得生起，如苦法智忍品世第一法為因。此用本來無分別智、後得無漏善法種子，三無數劫修令增廣，為此淨土變現生因。無分別智名出世間，後得過前說名為勝，用勝出世無漏善根為此生因。或諸聲聞獨覺聖道名出世間，如來善根過彼名勝。此佛淨土如來識中無漏善根為因而生。有義但是增上緣生，以外法故。有義亦是因緣而生，親能生故。若不爾者應無因緣，外法相望非因緣故。一切外法皆用內法熏習為因。若爾外法既是共有，云何有情各別種子共為因緣合生一果？勿以小心測量大法，外物豈是極微合成實有體性多因共感？但是有情異識各變，同處相似不相障礙。如眾燈明，如多所夢，因類是同果相相似，處所無別假名為共，實各有異。諸佛淨土亦復如是，各別識變皆遍法界，同處相似說名為共，如是淨土因相圓滿。<p>果相云何？最極自在淨識為相。謂大宮殿最極自在，佛無漏心以為體相，唯有識故，非離識外別有寶等，即佛淨心如是變現似眾寶等。如前已說，境界相故，如入青等遍處定者識所現相，此即如來大圓鏡智相應淨識，由昔所修自利無漏淨土種子因緣力故，於一切時遍一切處，不待作意任運變現，眾寶莊嚴受用佛土，與自受用身作所依止處。利他無漏淨土種子因緣力故，隨他地上菩薩所宜變現淨土，或小或大或劣或勝，與他受用身作所依止處，謂隨初地菩薩所宜現小現劣，如是展轉乃至十地最大最勝，於地地中初中後等亦復如是。<p>如是淨土果相圓滿，其主云何？宮殿定有主依持故。如來所都謂大宮殿，諸佛世尊為主非餘，以殊勝故唯屬世尊，或唯世尊住持攝受非餘所能。自受用土雖遍法界，一一自變各自為主不相障礙，他受用土雖諸佛變，然一合相亦一相身，攝受為主不相障礙。<p>如是淨土主既圓滿，應有輔翼，主必攝受輔翼者故。諸大菩薩眾所雲集，謂大宮殿常有無量大菩薩僧共所雲集。謂來朝者必為輔翼，既有無數大菩薩僧常來輔翼，故無怨敵能為違害。諸聲聞等無如是事。謂初地上諸菩薩眾，雖不能集諸佛自利受用淨土，而能集會諸佛利他受用淨土。諸佛慈悲於自識上，隨菩薩宜現麁妙土，菩薩隨自善根願力，於自識上似佛所生淨土相現。雖是自心各別變現，而同一處形相相似，謂為一土共集其中。<p>如是地上菩薩淨土，為是有漏為是無漏？有義無漏，謂自心中後得無漏淨土種子願力資故，變生淨土，於中受用大乘法樂。以初地上諸菩薩眾證真如理，得真無漏、處真法流、住真淨土、常見諸佛，故所變土是真無漏道諦所攝。有義有漏，謂自心中加行有漏淨土種子願力資故，變生淨土，於中受用大乘法樂。以彼菩薩雖證真如得真無漏，而七地來煩惱現起，乃至十地猶有修斷煩惱種子及所知障，第八識體能持彼故，現受熏故，猶是有漏無記性攝，有為無漏道諦所攝，決定是善。若十地中，第八識體是無漏善，應如佛地不能執持有漏種子，不應受熏，第八識體既是有漏無記性攝，所變淨土云何無漏善性所攝？又一有情無二實身，其身爾時既是有漏，所依淨土云何無漏？是故十地菩薩淨土是妙有漏苦諦所攝。如實義者，十地菩薩自心所變淨土有二：若第八識所變淨土，是有漏識相分攝故，是有漏身所依處故，雖無漏善力所資熏其相淨妙，而是有漏苦諦所攝，隨加行等所現亦爾。若隨後得無漏心變淨土影像，是無漏識相分攝故，從無漏善種子生故，體是無漏道諦所攝。<p>如是淨土輔翼圓滿，應有眷屬。故次說言，無量天龍人非人等常所翼從。謂大宮殿唯有天等眷屬圍繞，無有餘類。等者，等取藥叉、揵達縛、阿素洛、揭路荼、緊捺洛、莫呼洛伽等。莫呼洛伽即攝大蟒。云何淨土超過三界所行之處，而有天等以為眷屬？天等皆是三界攝故。淨識如是攝受變現，為嚴淨土故不相違。或為成熟所化有情，示現如是變化種類。如為調伏劫比拏王，現化無量轉輪王眾眷屬圍繞。或諸菩薩化作無量天龍等身住淨土中以供養佛，或自化身為天龍等翼從如來，故無有過。<p>如是淨土眷屬圓滿，於中止住，以何任持？廣大法味喜樂所持。謂於此中大乘法味喜樂所持，食能令住是任持義。已說淨土超過三界所行之處，云何有食？又無漏法不應名食，食能長養三有眾生，此斷有故應不名食。是任持因故亦名食，如汝宗中生色界等入無漏定亦應名食，非過去食應名為食，過去無故，此亦應爾，是任持因故說為食。如有漏法雖障無漏，然持有漏得名為食；無漏亦爾，雖斷有漏然持無漏，云何非食？此淨土中諸佛菩薩後得無漏，能說能受大乘法味生大喜樂。又正體智受真如味生大喜樂，能任持身令不斷壞，長養善法故名為食。<p>如是淨土任持圓滿，作何事業？作諸眾生一切義利。謂於此中自能現作一切有情一切義利，或令一切有情自作一切義利。現益名義、當益名利，世間名義、出世名利，離惡名義、攝善名利，福德名義、智慧名利，如是等別雖在寂定，由先所修加行願力，任運能作一切有情一切義利。<p>如是淨土事業圓滿，有何攝益？滅諸煩惱災橫纏垢。謂於此中遠離一切煩惱纏垢及諸災橫，即諸煩惱名為纏垢，如是即名諸災橫因。煩惱纏垢此中無故，所作災橫此中亦無。又煩惱者，謂一百二十八根本煩惱，纏者即是無慚愧等，垢者即是諂誑憍等，災橫即是彼所發業及所得果。若所知障或諸隨眠名為煩惱，即彼現起說名纏垢，本惑名纏，隨惑名垢，所知障等名為災橫。此中何法名為攝益？即離煩惱災橫纏垢名為攝益。如世封主雖不攝受但不為災，封戶亦言主攝益我，此亦如是。又現證得解脫煩惱災橫纏垢，殊勝福智故名攝益。<p>如是淨土離內災橫攝益圓滿，亦應無有外怖畏因，故次示現無畏圓滿，遠離眾魔。謂於此中遠離一切煩惱、蘊、死及以天魔，或能令他遠離四魔，如是四種是怖畏因，由是能生諸怖畏故，此中無彼故無怖畏。煩惱魔者，謂一百二十八煩惱，并隨煩惱。蘊魔者，謂五取蘊。死魔者，謂有漏內法諸無常相。天魔者，謂欲界第六自在天子。如是四種皆能損害諸善法故，說名為魔。由是四魔生諸怖畏，如來永離四種魔故，無諸怖畏。初地已上諸大菩薩，在淨土中離麁四魔無五怖畏。<p>如是淨土無畏圓滿，其所住處亦應殊勝，故次復說住處圓滿，過諸莊嚴如來莊嚴之所依處。謂於此中佛所住處，勝過一切菩薩及餘莊嚴住處，唯是如來妙飾莊嚴為所住處，由勝一切莊嚴住處，是故說名住處圓滿。<p>如是淨土住處圓滿，有何道路於中往來？大念慧行以為遊路。謂於此中大念大慧及以大行為所行路，所遊履故名為遊路，是道異名。聞所成慧名為大念，聞已記持無倒義故。思所成慧名為大慧，依理審思得決定故。修所成慧名為大行，由修習力趣真理故。大者念等緣大乘法而生起故，是彼果故，彼所攝故，履三妙慧淨土往還，故名遊路。此說菩薩因三妙慧，得入淨土，故名遊路。若諸如來大念即是無分別智，由念安住真如理故，大慧即是後所得智分別諸法真俗相故，此二皆有造作淨土增上業用，故俱名行；由此二智通生淨土，故名遊路。或大念行是自利行，內攝記故；大慧行者是利他行，外分別故，如其次第通生如來二種淨土，故名遊路。<p>如是淨土路既圓滿，應有所乘，御彼所乘行此道路。故次說言，大止妙觀以為所乘。止謂三摩地，觀謂般羅若，大義如前，此二等運故名所乘。乘此止觀隨其所應，行前道路，路是總位，位中止觀別名所乘。<p>如是淨土乘既圓滿，應有入門，從彼入門御此乘入，故次說言，大空無相無願解脫為所入門。謂大宮殿，三解脫門為所入處。解脫即是出離涅槃，即大空等名解脫門。依從此門而入淨土，遍計所執生法無我說名為空。緣此三摩地，名空解脫門。相謂十相：一、色；二、聲；三、香；四、味；五、觸；六、男；七、女；八、生；九、老；十、死。即是涅槃無此等相，故名無相。緣此三摩地，名無相解脫門。願謂求願，觀三界苦無所求願，故名無願。緣此三摩地，名無願解脫門。由此空等三解脫門得入淨土，故名為門。大如前說。此淨土中亦應有事路乘門等，為令有情欣樂實德，故就行說。<p>如是淨土門既圓滿，如餘宮殿應有所依，故次復說依持圓滿，無量功德眾所莊嚴，大寶花王眾所建立。謂如地等依風輪等，或如世間宮殿依地，如是淨土無量德眾所嚴。大寶紅蓮花王眾所建立，謂紅蓮花大寶所成，如是大寶無量功德眾善所起，於眾寶中勝故名大，此寶紅蓮，於諸花中最為殊勝，故名花王。或此寶花望諸菩薩善根所起，紅蓮花眾勝故名大，佛是法王，是佛最勝善根所起，故名花王。又此寶花極難得故名為大，寶花中最勝故名花王。此花非一，或花葉多故名為眾。世尊住此花眾建立大宮殿中，說是契經，是故說言大宮殿中。若就如來實受用身所依淨土名大宮殿，量同法界，於中一一佛受用身是能說本，名說此經。若就如來隨菩薩宜現受用身，所依淨土名大宮殿，其量不定。於中諸佛同現一身，正說此經，故此宮殿分量方所不可定說。
。
<juan>佛地經論卷第二<p>親光菩薩等造<p>大唐三藏法師玄奘奉<#sp>詔譯<p>經曰：是薄伽梵最清淨覺，不二現行趣無相法，住於佛住，逮得一切佛平等性，到無障處不可轉法所行無礙，其所成立不可思議，遊於三世平等法性，其身流布一切世界，於一切法智無疑滯，於一切行成就大覺，於諸法智無有疑惑，凡所現身不可分別，一切菩薩正所求智，得佛無二住勝彼岸，不相間雜如來解脫妙智究竟，證無中邊佛地平等，極於法界、盡虛空性、窮未來際。<p>論曰：<p>次顯諸佛異餘大師，故說世尊功德殊勝。又為其餘生淨信故，顯示世尊功德圓滿。應知此中二十一種殊勝功德，顯薄伽梵最清淨覺，謂佛世尊普於一切有為無為所應覺境正開覺故。又於一切所應覺境淨妙圓滿正開覺故。又於一切如所有性盡所有性正開覺故，名薄伽梵最清淨覺。不二現行者，顯示世尊一向無障殊勝功德。謂凡夫二乘現行二障，世尊無故。以諸凡夫現行生死，起諸雜染住著生死；聲聞獨覺現行涅槃，一向棄背利樂他事住著涅槃；世尊無彼現行二障，是故說名不二現行。趣無相法者，顯示世尊調化方便殊勝功德。謂無相法即是涅槃。佛善了知三乘有情，隨彼堪能調化方便，如實為說，令彼趣證無相法故。住於佛住者，顯示世尊觀所調化殊勝功德。謂住大悲，晝夜六時觀世間故。逮得一切佛平等性者，顯示世尊得一切佛相似事業殊勝功德，謂證諸佛相似事業平等性故。到無障處者，顯示世尊永斷所治殊勝功德。謂已證得解脫一切煩惱所知二障智故，及已永斷一切障故。不可轉法者，顯示世尊降伏外道殊勝功德。謂佛正法一切外道不能退轉，降伏彼已顯正道故。所行無礙者，顯示世尊降伏魔怨殊勝功德。謂所行者，即色等境，此所行境，擾亂心故、障礙善故，說名魔怨。諸佛世尊心善安定，極悅意境亦不能亂，所有功德極善成滿，一切惡境不能為礙，以能摧伏一切境界，一切所行不能拘礙，是故說名所行無礙。其所成立不可思議者，顯示世尊安立法教殊勝功德。謂佛安立一切法教，超過一切尋思境故。遊於三世平等法性者，顯示世尊記別三世殊勝功德，謂如現在記別過去未來世事皆無礙故。其身流布一切世界者，顯示世尊現從覩史天宮來下殊勝功德，謂現化身普於一切世界洲渚，同時流下入母胎故。於一切法智無疑滯者，顯示世尊斷一切疑殊勝功德，謂於諸法已得能除一切疑惑，決定智故。於一切行成就大覺者，顯示世尊於一切乘所化有情能隨所應，示現自身殊勝功德，謂遍了知一切有情性行差別，如其所應現自身故。於諸法智無有疑惑者，顯示世尊妙善了達一切法智，能隨所應恒正教誨殊勝功德。謂於諸法懷疑惑者，無有堪能隨應教誨，唯佛世尊證見諸法智善決定，能隨所應無倒教誨，無休廢故。凡所現身不可分別者，顯示世尊能正攝受無染自身殊勝功德，謂諸佛身非是虛妄分別所起，無煩惱業生離染故，以如來身非是雜染分別起故，不可分別。一切菩薩正所求智者，顯示世尊成就佛種不斷方便殊勝功德。謂諸菩薩為令佛種無斷絕故勤修加行，非聲聞等，是故佛智唯諸菩薩正所應求。得佛無二住勝彼岸者，顯示世尊自性身分殊勝功德，謂佛法身無差別相故名無二，佛無二住即是法身，真如為體無差別相，於中一切二相分別皆不現行，緣彼勝定常住其中，故名為住。即無二住名勝彼岸，佛已窮到故名為得。不相間雜如來解脫妙智究竟者，顯示世尊受用身分殊勝功德，謂受用身不相間雜，一切如來受用身體各各別故。如來妙智能令一切眾生解脫，故名如來解脫妙智。佛於此智已得究竟，如是即說如來妙智不相間雜。於淨佛土現受用身亦不相雜，大集會中現種種身，與諸菩薩受用法樂亦不相雜，如來於此智所現身亦到究竟。證無中邊佛地平等者，顯示世尊證真如相殊勝功德。謂真如相無有中邊，遠離一切有為無為中邊相故，遠離方處中邊相故，如是真如即是佛地平等法性。證此佛地平等性故，遍知一切為無為等於中不染。極於法界者，顯示世尊證得果相殊勝功德。謂得窮極清淨法界，如是法界是修道果，次後二種殊勝功德，顯示世尊功德無盡。盡虛空性窮未來際者，顯示世尊自利利他二德無盡殊勝功德。謂如虛空經成壞劫性常無盡，如來一切真實功德亦復如是常無斷盡，如未來際無有盡期，利他功德亦復如是，窮未來際常作一切有情利益安樂事故。<p>復次，此中總別顯示世尊殊勝功德，初句是總，由所餘句開顯其義，如是乃名善說法要；由二十一殊勝功德，是故說名最清淨覺。不二現行者，顯示世尊於所知境一向無障智轉功德。謂聲聞等於諸境界智有障礙，極遠時方無邊差別，諸佛法中無智轉故；如來不爾，一切時方無邊差別，諸佛法中一切種智無障礙轉，於諸法相無知不知二種現行，是故說名不二現行。由此故名最清淨覺，餘句皆應如是配屬。趣無相法者，顯示世尊能入無二殊勝功德。謂自能入永離一切分別自相，解脫一切煩惱纏垢，離有無相清淨真如，亦令他入。住於佛住者，顯示世尊任運佛事不休息住殊勝功德。謂無功用利有情事無有間斷，安住聖天及梵住故。逮得一切佛平等性者，顯示世尊於法身中所依意樂作業無別殊勝功德。謂一切佛真如淨智、一切利益安樂意樂，受用變化二利他事無差別故。到無障處者，顯示世尊已修一切障法對治殊勝功德。謂已修習一切煩惱及所知障對治聖道，已到解脫一切障處，所依所趣故名為處。不可轉法者，顯示世尊不為一切外道所伏殊勝功德，謂教證法皆不為他所退轉故。所行無礙者，顯示世尊雖生世間世法不礙殊勝功德，謂生世間利等八法不能礙故。其所成立不可思議者，顯示世尊安立正法殊勝功德，謂十二分殊勝教法，出過一切尋思所行，非諸愚夫所能測度，宣說一切自相共相故名安立。遊於三世平等法性者，顯示世尊能正記別殊勝功德，謂於三世流轉句義，曾現當生展轉記別無顛倒故，記別去來皆如現在，分明無倒故名平等。其身流布一切世界者，顯示世尊同時普於一切世界，示現受用及變化身殊勝功德。謂於一切無邊世界，隨所化宜現琉璃等妙色身故。於一切法智無疑滯者，顯示世尊斷一切疑殊勝功德，謂自決定乃能令他生決定故。於一切行成就大覺者，顯示世尊入種種行殊勝功德，謂隨所化有情所宜現同類身，令彼入故。於諸法智無有疑惑者，顯示世尊了達當來法生妙智殊勝功德，謂於出過聲聞等境，微細善種如瓦石中細金種子，如是等境無顛倒相皆遍知故。凡所現身不可分別者，顯示世尊隨其勝解如應示現殊勝功德。謂佛世尊雖無分別如末尼珠由諸如來增上力故，亦由自身勝解力故，見如來身如金色等，然諸如來無有分別，無異分別，廣說如經，或同彼類不可分別。一切菩薩正所求智者，顯示世尊無量所依所化有情調伏方便殊勝功德。謂由無量菩薩所依，一切有情調伏方便，此由如來增上力故，得聞正法、思修次第、獲得妙智。異類菩薩攝受付囑，展轉相續無間而轉。得佛無二住勝彼岸者，顯示世尊平等法身波羅蜜多最極成滿殊勝功德，謂於佛地無二法身，一切施等波羅蜜多平等圓滿不相間雜。如來解脫妙智究竟者，顯示世尊隨其勝解示現無雜清淨佛土殊勝功德，謂觀有情勝解差別，示現種種不相間雜金等佛土。證無中邊佛地平等者，顯示世尊三身方處無有分限殊勝功德，謂證平等無初中後，諸佛三身於其佛地佛淨土中，無有一切方處分限。極於法界者，顯示世尊窮生死際，常現起作一切有情利益安樂殊勝功德。謂此法界善清淨故，窮生死際常起等流契經等法，為當來世所化有情，如應如時恒現起作利益安樂。盡虛空性窮未來際者，顯示世尊無盡究竟殊勝功德，謂如虛空常無窮盡，諸佛法界所起功德亦復如是，無窮盡故；如未來際無有盡期，利樂一切有情加行無休息故。<p>諸佛功德為性是常無盡究竟？為性無常相續不斷？無盡究竟不可定說。以佛法身清淨法界理性功德性是常故，受用變化二身功德，雖性無常，無斷盡故無盡究竟。一切如來本發弘願，為有情故求大菩提，若諸有情盡得滅度，爾時諸佛有為功德何不斷滅？諸有情界無有一切盡滅度時，故佛功德無有斷滅。所以者何？由法爾故。無始時來一切有情有五種性：一、聲聞種性；二、獨覺種性；三、如來種性；四、不定種性；五、無有出世功德種性。如餘經論廣說其相，分別建立前四種性，雖無時限，然有畢竟得滅度期，諸佛慈悲巧方便故。第五種性無有出世功德因故，畢竟無有得滅度期。諸佛但可為彼方便示現神通，說離惡趣生善趣法，彼雖依教勤修善因得生人趣，乃至非想非非想處，必還退下墮諸惡趣。諸佛方便復為現通說法教化，彼復修善得生善趣，後還退墮受諸苦惱。諸佛方便復更拔濟，如是展轉窮未來際，不能令其畢竟滅度。雖餘經中宣說一切有情之類皆有佛性皆當作佛，然就真如法身佛性，或就少分一切有情方便而說，為令不定種性有情決定速趣無上正等菩提果故。由此道理，諸佛利樂有情功德無有斷盡，此利他德依自利德乃得無斷，是故如來有為功德從因生故，雖念念滅而無斷盡。由佛功德無盡究竟，是故成就最清淨覺。其餘諸句皆應如是一一配屬。<p>何故先說諸佛淨土，後說世尊如是功德？為顯如是諸佛功德依淨土故，為顯世尊依淨佛土、具如是德說此經故。<p>次顯世尊眷屬圓滿，謂大聲聞及大菩薩，餘經中說調順調順而為眷屬，解脫解脫而為眷屬，是名如來眷屬圓滿。此說無量大聲聞眾、無量菩薩摩訶薩俱，一切調順皆佛子等，皆住大乘、遊大乘等，如其次第聲聞菩薩眷屬圓滿。<p>何故此中先說聲聞後說菩薩？為於大乘生疑惑者除彼疑故，為引不定種性菩薩生定信故，為已清淨諸大聲聞捨於自身尊貴慢故，謂於眾前大聲聞眾近對世尊親受化故，又諸聲聞常隨佛故、形同佛故、內眷屬故，又令菩薩於聲聞眾生恭敬故。如契經言，菩薩不應於聲聞眾不生恭敬，由是讚歎聲聞功德，亦令其餘於聲聞眾生淨信故。於此會中亦有餘眾結集法者，略說二眾以其勝故。如經後言，世間天、人、阿素洛等一切大眾，聞佛所說皆大歡喜信受奉行。<p>前說淨土最極自在淨識為相，云何會中有聲聞等而不相違？有何相違？諸聲聞等同菩薩見，故成相違；若聲聞等亦如是見，可作是說。諸聲聞等雖預此會，障見淨妙，業所礙故。猶如生盲不見如是淨妙境界，不可難言，既不能見不應在眾，以雖不見如是淨妙，而見穢土化身說故。雖同一會，自業力故所見各異，如見真金謂為火等，如於一處四種眾生各別見等。或復如來神力加被，令暫得見聞說妙法，此是如來不思議力，不可難以根地度等，化亦無過，為欲莊嚴說法會故，或佛化作，或諸菩薩之所化作。<p>經曰：與無量大聲聞眾俱，一切調順皆是佛子，心善解脫、慧善解脫、戒善清淨，趣求法樂，多聞聞持其聞積集，善思所思、善說所說、善作所作，捷慧速慧，利慧出慧，勝決擇慧大慧廣慧，及無等慧，慧寶成就。具足三明，逮得第一現法樂住，大淨福田威儀寂靜，大忍柔和成就無減，已善奉行如來聖教。<p>論曰：<p>無量大聲聞眾者，其數甚多難可算計，故名無量。聞佛言音而入聖道，故名聲聞。並出家僧，故名為眾。一切皆是最極利根波羅蜜多種性聲聞，故名為大。有義皆住無學果位故名為大。如實義者，皆是不定種性聲聞，得小果已趣大菩提，故名為大。或眾數多故名為大，如今大眾。一切調順者，有義有學離見所斷一百一十二種分別麁重煩惱，不❥悷故，猶如良馬，名為調順。有義無學離見修斷一百二十八種煩惱，不剛強故，猶如真金，名為調順。如實義者，皆是迴向菩提種性，一切堪能發趣大果，隨佛意轉如聰慧象，故名調順。由佛教力彼聖道生，故名佛子。如說皆從世尊口生，正法生故。有義皆是趣大聲聞，能紹佛種令不斷絕，故名佛子。心善解脫者，離三界貪故，如說離貪心得解脫。慧善解脫者，已離一切染污無明故，如說離於無明慧得解脫。戒善清淨者，如契經說，具足六支名戒善淨，謂住淨尸羅善自防守，別解律儀軌則所行皆悉具足，於微細罪見大怖畏，受學學處，或復皆得無漏戒故，名善清淨。如實義者，住無學位迴向大乘，自分戒淨修菩薩戒，故名善淨。趣求法樂者，求正法時欲趣大樂，謂佛菩提不求餘事，或求法時為令他樂無求過意，離惡威儀。如實義者，此大聲聞專求法樂，不求名聞利養恭敬，無量經典初中後分皆能聽受，故名多聞；隨所聞義皆能憶持令不忘失，故名聞持；數習文義令其堅住，是故說名其聞積集。世間愚夫，惡思所思、惡說所說、惡作所作；出世聖者，超過彼法與彼相違，是故說名善思所思、善說所說、善作所作，三業清淨隨智慧行。於佛所說法毘柰耶，速入其義，故名捷慧。即於此中多入其義，故名速慧，能多行者說名速故。入微細義故名利慧。得能出離生死妙慧故名出慧。此慧能為涅槃了因，是故說名勝決擇慧。勝決擇故名勝決擇，即是涅槃，此慧能為彼了因故，依彼立名。問答決擇無窮盡故，名為大慧。深廣圓滿善通達故，名為廣慧。有本復說甚深妙慧，謂他不能窮其底故。於軟根等諸聲聞眾，此慧勝故名無等慧。此慧能招最上義故，名為慧寶。是諸聲聞具此慧寶，是故說名慧寶成就。具足三明者，謂得無學三種明故。云何名為無學三明？一、宿住隨念智證通明；二、死生智證通明；三、漏盡智證通明。無學利根所得三通，除染不染三際愚故，說有三明。有義明者以慧為性，慧能除闇故說為明。有義無癡善根為性翻無明故，逮得第一現法樂住者，證得不退勝靜慮故。大淨福田者，永離煩惱如世良田，速能生長廣大果故。威儀寂靜者，一切威儀正知住故。大忍柔和成就無減者，於苦堪耐易共住故。已善奉行如來聖教者，諸有所作已圓滿故。如來聖教本為有情出生死苦，是諸聲聞位登無學皆出生死，故善奉行如來聖教。<p>若爾，何故復為說法？為令迴向大菩提故。是諸聲聞皆住無學，盡此一報必入永滅無餘涅槃，寂靜安樂與佛無異，如餘論說。<p>何故引彼趣大菩提長時受苦？變易位中無諸苦受，斯有何過。行苦有故，是為大過。雖經此苦，令得如來三身功德大喜大樂，故無有過。一切大樂不過涅槃。彼已證得，復何所少更求菩提涅槃？雖有寂滅安樂而無受樂，三菩提樂斷受樂等，無量功德何用行苦有為樂耶？有為無漏猶如涅槃，是無漏故，非行苦攝。又若成佛能化無量所化有情出生死故，已成佛者，無此能耶！無始時來眾生法爾，能化所化種性相屬，不相屬者即無化能，是故如來種種方便，化諸有情令得佛果，化彼所化。<p>若爾聲聞或除七生，或除一生，或除上界處處一生，餘一切生得非擇滅，或一切生皆非擇滅。云何更經三無數劫修菩提因而得佛耶？雖諸煩惱所潤分段得非擇滅，而由願力受變易生，三無數劫修菩提因無有過失。非擇滅者，眾緣不具，於此時中畢竟不生，非永不生。彼雖長時住在生死，由定願力資感生因，令其功能多時生果，即此一身展轉增勝乃至成佛，如延壽法更不受生。故論說言。<p>問：迴向菩提聲聞，為住無餘依涅槃界，發趣無上正等菩提，為住有餘依涅槃界耶？<p>答：唯住有餘依涅槃界中可有此事。所以者何？以無餘依涅槃界中，遠離一切發起事業，一切功用皆悉止息。<p>問：若唯住有餘依涅槃界中發趣無上正等菩提者，云何但由一生便能證得無上正等菩提？所以者何？阿羅漢等尚當無有所餘一生，何況當有多生相續？<p>答：由彼要當增諸壽行方能成辦，世尊多分依此迴向菩提聲聞，密意說言：「若有善修四神足已，能住一劫或餘一劫。」餘一劫者，此中意說過於一劫。彼雖如是增益壽行，發趣無上正等菩提，而所修行極成遲鈍，樂涅槃故。不如初心始業菩薩，彼既如是增壽行已，留有根身別作化身，同法者前方便示現於無餘依涅槃界中而般涅槃。由此因緣皆作是念：「某名尊者於無餘依涅槃界中已般涅槃，彼以所留有根實身，即於此界贍部洲中隨其所樂遠離而住，一切諸天尚不能覩，何況其餘眾生能見？」彼於涅槃多樂住故，於遍遊行彼彼世界親近供養佛菩薩中，及於修習菩提資糧諸聖道中，若放逸時，諸佛菩薩數數覺悟。彼覺悟已，於所修行能不放逸。復次，迴向菩提聲聞，或於學位即能棄捨求聲聞願，或無學位方能棄捨，由彼根性有差別故，所待眾緣有差別故。如是若在無學位中迴向菩提，由定願力數數資昔感現身因，令於長時生果相續，漸漸增勝，乃至成佛功能方盡。此報雖親有漏因感，然由無漏定願資助，名不思議變易生死，無漏定願不思議故。若有學位迴向菩提，或隨煩惱感生勢力，感彼生已，於最後生伏諸煩惱，起定願力資後身因，如前道理乃至成佛。或迴心已即伏煩惱，起定願力資現身因，如前道理乃至成佛。諸用無漏定願資助非煩惱者，皆不思議變易身攝。若煩惱力所感異熟分段身攝，若說聲聞是化所作，不須如是問答分別。<p>經曰：復有無量菩薩摩訶薩，從諸佛土俱來集會，皆住大乘，遊大乘法，於諸眾生其心平等，離諸分別及不分別種種分別，摧諸魔怨，遠離一切聲聞獨覺繫念分別，廣大法味喜樂所持，超五怖畏，一向趣入不退轉位，息諸眾生一切苦惱所逼迫地而現在前，妙生菩薩而為上首。<p>論曰：<p>所言菩薩摩訶薩者，謂諸薩埵求菩提故。此通三乘，為簡取大，故須復說摩訶薩言。又緣菩提薩埵為境，故名菩薩，具足自利利他大願，求大菩提利有情故。又薩埵者是勇猛義，精進勇猛求大菩提，故名菩薩。此通諸位，今取地上諸大菩薩，是故復說摩訶薩言。何故讚說菩薩功德？為捨眾生輕慢心故，有作是言：「讚聲聞眾久修梵行，諸菩薩眾應當敬禮。」又令眾生起淨信故，菩薩尚有如是功德，何況如來！於此讚說菩薩德中，顯諸菩薩有三大事名摩訶薩：一者數大，以無量故；二者德大，謂住大乘遊大乘等；三者業大，謂息眾生諸苦惱故，利樂有情是菩薩業。從諸佛土俱來集會者，謂從十方種種佛土，為聽法故俱來集會，亦應有此索訶世界菩薩來集。而結集者但說他方菩薩來集，為欲對治懈怠憍慢不來集會求聞法故。如是菩薩從彼方來，自求聞法非他所引，一切皆具大威神力，尚從他界極遠方來，何況其餘而不來集？前聲聞眾不說來集，在此方故；今說他方俱來集會，故知亦有此方菩薩，但略不說。<p>就德大中應知略說九種德大：一、精進大，謂皆住大乘由精進力，安住大乘拔濟有情令離生死，及自發趣無上菩提。二、因大，謂遊大乘法，即十地等，以聞思修等漸次而遊。三、所緣大，謂於諸眾生其心平等，即於一切有情得自他平等，以大慈等平等方便故。四、時大，謂離諸分別及不分別種種分別，即於一切時猶如一念平等而轉。劫名分別，以於一切劫與非劫分別斷故，以不分別劫與非劫故，能長時修行無厭。五、無染大，謂摧諸魔怨以捨一切所攝受故，能伏魔怨，如說菩薩若於一切所攝受事，知不堅實心不貪求，即能摧伏一切魔怨。六、作意大，謂遠離一切聲聞獨覺繫念分別，即是遠分斷除一切二乘作意。七、任持大，謂廣大法味喜樂所持，即用大乘法味喜樂為食。八、清淨大，謂超五怖畏，即三業清淨出諸怖畏，無犯戒等諸惡趣等怖畏因故。五怖畏者：一不活畏、二惡名畏、三死畏、四惡趣畏、五怯眾畏，如是五畏證得清淨意樂地時皆已遠離。九、證得大，謂一向趣入不退轉位，即得一切智記別地時一向不退，前七地中猶有加行功用運轉，未得不退無功用道，其餘諸地得無加行功用運轉，一向趣入不退轉地，以不退地無功用道一向趣入，是故說名一向趣入不退轉地。<p>就業大中，息諸眾生一切苦惱所逼迫地而現在前者，謂諸菩薩能息一切有情內外苦惱逼迫地位現前，此地中有大悲大慈，由此二種能息一切內病等苦、外貧等惱之所逼迫，此二多作有情利樂，故得此者名為業大。復次，皆住大乘者，謂住初地證得遍滿真法界時，初得真實大乘法故，名住大乘。遊大乘法者，謂第二地修行菩薩三聚戒故，大乘行法即三聚戒。於諸眾生其心平等者，謂第三地得諸勝定，發四無量平等利樂諸有情故。離諸分別等者，謂第四地得三十七菩提分法，離諸分別及不分別種種分別。諸分別者，即見所斷分別我見，初地已離。不分別者，即修所斷俱生我見，此地中離。即此二種相應諸法名種種分別，行解異故，雖前後離，盡處總說，如第四定說離苦樂，如第三果離五下分。有義，此地第七識中俱生煩惱一切遠離。有義，此地第六識中，俱生我見一切遠離，非第七識，以七地來猶有微細煩惱現行。若無第七應無染依，應不似五。第七細惑若已遠離，五六七地六識麁惑應不現行，即違瑜伽解深密說。又如二乘金剛喻定，第七識惑與六識中最細煩惱一時俱斷，云何此中先離第七微細煩惱，後離六識麁煩惱耶？是故四地得無我智，滅意識中俱生我見，未離第七微細煩惱，及六識中餘修斷惑。此說伏離非是永滅，至第十地金剛心時方頓斷滅，修斷種故。摧諸魔怨者，謂第五地觀四聖諦皆平等性，摧伏執取生死涅槃差別魔怨。遠離一切聲聞獨覺繫念分別者，謂第六地觀十二支染淨緣起皆平等性，遠離二乘厭患雜染、欣樂清淨繫念分別。廣大法味喜樂所持者，謂第七地證無相理，於空智中起有勝行，受大法樂。超五怖畏者，謂第八地一切煩惱不復現行，離五怖因名超五怖，五怖畏果初地已離。一向趣入不退轉位者，謂第九地決定趣入第十菩薩眾行圓滿不退轉位。息諸眾生等者，謂第十地得大法身，起大悲雲雨大法雨，息除一切眾生苦惱所逼迫事。復次，如是十句經文，十到彼岸、十大願等，亦應配釋，以初地上一一地中普攝一切諸地行故。妙生菩薩而為上首者，謂能發起圓滿功德諸三摩地，名為妙生。菩薩得此三摩地故，立妙生號，以菩薩名多依法故，如慈氏等。於此眾中妙生菩薩最第一故，名為上首，是故次下唯告妙生發起所說，此經略故唯列一名，所餘眾會但舉其數，結集法者意在略故。
。
<juan>佛地經論卷第三<p>親光菩薩等造<p>大唐三藏法師玄奘奉<#sp>詔譯<p>經曰：爾時，世尊告妙生菩薩：「妙生當知，有五種法攝大覺地。何等為五？所謂清淨法界、大圓鏡智、平等性智、妙觀察智、成所作智。」<p>論曰：<p>如是已說教起因緣分，次當顯示聖教所說分。唯告妙生一菩薩者，由是最勝教所被故。何故不告聲聞眾耶？以諸菩薩專意悕求一切智故，聞如是法生勝解故，生勝解已能趣入故，既趣入已能正行故，正修行已速成辦故，聲聞不能求一切智。雖有能求聞如是法不生勝解，雖生勝解不能正行，雖能正行不速成辦，故不告彼。若爾何故？說此經時預在眾會，為顯時眾最高大故，化作此類，為令迴向菩提聲聞發趣大故，引令入眾，或諸菩薩現作此名故不相違。<p>略由四相安立佛地：一、由數故；二、由攝故；三、由名故；四、由決擇差別義故。今於此中且說數攝及名差別。<p>一由數者，謂有五種法，後說自相，其數自顯。何故說數？為決定故，唯有五法不增不減，法者即是持自相義，非與可愛果異熟義。<p>二由攝者，謂攝大覺地。大覺是佛，具三種身：一者自性、二者受用、三者變化。後當廣說，地謂大覺所依所攝所行境界，安立自相所緣差別，以一切法為境界故；安立所緣，言攝一切；安立自相，唯攝自體合為一故。大覺地中無邊功德，略有二種：一者有為、二者無為。無為功德淨法界攝。淨法界者，即是真如無為功德，皆是真如體相差別。有為功德，四智所攝，無漏位中智用強故，以智名顯。一切種心心所有法及彼品類，若就實義，一一智品具攝一切功德法門。若就麁相，妙觀察智攝四念住，觀察一切身等法故；平等性智攝四正斷及四無量，以四正斷雖用精進為其自性，而由如來平等性智所攝受故，無高下相。四無量者，平等行故，此智所攝。四如意足，以三摩地為自性故，觀察智攝。任持一切陀羅尼門三摩地門，下經說故。如是其餘靜慮、解脫、等持、等至、陀羅尼門、三摩地門，無諍願智通無礙解，如來十八不共佛法、力、無畏等，多分攝在妙觀察智；神境智通多分攝在成所作智。漏盡智通漏盡智力，若說漏盡相續中有四智所攝，若說彼緣漏盡涅槃，多分攝在大圓鏡智平等性智。第七遍行行智力者，四智所攝，慧等諸根慧等諸力，多分攝在大圓鏡智、平等性智，覺支道支多分攝在平等性智。苦等十智真無漏者，多分攝在大圓鏡智、平等性智。無忘失法，多分攝在大圓鏡智。永斷一切習氣相續，多分攝在清淨法界大圓鏡智。波羅蜜多，若是無漏若似有漏，多分攝在後二智中。諸相隨好，多分攝在成所作智。其餘佛法，如其所應隨相應攝。如是四智具攝一切佛地無漏心及心法，若俱有法、若所變現品類差別。清淨法界攝真如上諸相功德，是故五法具攝一切佛地功德。<p>三由名者，謂清淨法界，廣說乃至成所作智。清淨法界者，謂離一切煩惱所知客塵障垢，一切有為無為等法無倒實性，一切聖法生長依因，一切如來真實自體，無始時來自性清淨，具足種種過十方界極微塵數性相功德，無生無滅，猶如虛空遍一切法，一切有情平等共有，與一切法不一不異，非有非無，離一切相，一切分別、一切名言皆不能得，唯是清淨聖智所證，二空無我所顯真如為其自性，諸聖分證、諸佛圓證，如是名為清淨法界。<p>大圓鏡智者，謂離一切我我所執、一切所取能取分別，所緣行相不可了知，不愚不忘一切境界，不分別知境相差別，一切時方無間無斷，永離一切煩惱障垢有漏種子，一切清淨無漏功德種子圓滿，能現能生一切境界諸智影像，一切身土影像所依，任持一切佛地功德，窮未來際無有斷盡，如是名為大圓鏡智。<p>平等性智者，謂觀自他一切平等，大慈大悲恒共相應常無間斷，建立佛地無住涅槃，隨諸有情所樂，示現受用身土種種影像，妙觀察智不共所依，如是名為平等性智。<p>妙觀察智者，謂於一切境界差別常觀無礙，攝藏一切陀羅尼門、三摩地門諸妙定等，於大眾會能現一切自在作用，斷一切疑雨大法雨，如是名為妙觀察智。<p>成所作智者，謂能遍於一切世界，隨所應化應熟有情，示現種種無量無數不可思議佛變化事，方便利樂一切有情常無間斷，如是名為成所作智。<p>復次，建立如是五法，因故果故，果差別故。因者即是清淨法界，是能生長聖法因故。果謂聖智緣彼生故，依止彼故。此聖智果差別有四，隨起建立，謂緣法界任持一切，隨聞法故，於諸有情證得自他平等性故，開示正法勝方便故，利他因故。<p>復次，建立如是五法，佛自體故，因故果故。佛自體者，清淨真如為體相故，及緣此境無分別智為體相故。因謂無量常無間斷，於諸有情平等性智。果謂饒益一切有情。二殊勝智觀察可化不可化故，隨其所宜成所作故。<p>復次，建立如是五法，謂於佛地果位差別，即智斷果為佛地體。斷果即是清淨法界，於中一切障永斷故。智有四種，大圓鏡等，於佛果地諸心心法分位所現諸功德中，智最殊勝，以智為名，總攝一切有為德故。<p>復次，如是所說法門建立五法，總攝佛地一切佛法，總攝無為諸功德故，聞熏成熟任持一切佛地所攝諸功德故，於諸有情常現起佛利益安樂平等事故，陀羅尼門、三摩地門，無邊無量福智莊嚴所隨逐故，能成一切利樂有情變化事故。<p>復次，如是所說四智，轉何法得？《攝大乘》說，轉識蘊得。何故轉心而得心法、非得心法？四無漏心智相應故，假說名智故。論說言：問正智，當言實有，當言假有？答當言俱有。此中智是實有；若智眷屬諸心心法，亦名為智，說之為假，故有二種。此中無漏心心法等智為主故，皆說名智。轉識蘊依得四無漏智相應心，謂大圓鏡心，廣說乃至成所作心。轉第八識得大圓鏡智相應心，能持一切功德種子，能現能生一切身土智影像故。轉第七識得平等性智相應心，遠離二執自他差別，證得一切平等性故。轉第六識得妙觀察智相應心，能觀一切皆無礙故。轉五現識得成所作智相應心，能現成辦外所作故。復有義者，轉第六識得成所作，轉五現識得妙觀察，此不應爾，非次第故，說法除疑、周遍觀察非五用故。如是轉去生死位中，四相應品心及心法，轉得佛果四相應品心及心法，皆說名智。<p>復次，如是所說四智相應心品，為何所緣？大圓鏡智相應心品。若一相說，唯緣真如無分別智，非後得智，所緣行相不可知故。若具相說，緣一切法，《莊嚴論《說，大圓鏡智普於一切所知境界，不愚迷故。此經中說，如依圓鏡眾像影現。如是依止如來智鏡，諸處境識眾像影現。言諸處者，謂內六處。言諸境者，謂外六境。言諸識者，謂六種識。如是智上有十八界眾像影現，故知此智緣一切法。由此鏡智於一切時緣一切法，故說如來具一切智。若不爾者，餘智不定知一切法，如來不應名一切智，如是鏡智，內緣自體功德種子，外緣一切若真若俗所知境界，現身土等一切影像。緣真義邊名無分別智，緣俗義邊名後得智。雖緣一切，行相微細不可了知，如阿賴耶，雖緣三境，以微細故，亦言緣境不可了知。故不應以不可了知證此鏡智，唯緣真如無分別智，非後得智。諸心心法，體雖是一義用有多，隨用差別分為二智亦無有過。要達真理方了事俗，故雖一心義說先後，或似後得名後得智，餘亦如是。平等性智相應心品。有義，唯緣大圓鏡智，如染污意，緣阿賴耶為境界故。有義，唯緣真如實際，緣平等性為境界故。如實義者，此智亦緣一切為境，普緣一切平等性故。《莊嚴論》說，平等性智緣一切有情，自他平等故，隨諸有情勝解，示現佛影像故。此經中說，證得十相平等性故，此平等性通真及俗，故緣一切亦無過失。若不緣俗，即不能隨一切有情勝解，示現諸佛影像。亦不應以染污末那類平等智唯緣鏡智，凡聖異故，違聖教故，餘不類故。妙觀察智相應心品，普觀一切自相共相皆無障礙，故緣一切所知境界。成所作智相應心品。有義，唯緣五種現境，《莊嚴論》說，如來五根一一皆於五境轉故。如實義者，成所作智亦緣一切，於一切境皆無障故。《莊嚴論》說，成所作智於一切界起種種化，無有數量不可思議，作諸有情一切義利。此經中說，成所作智起作三業諸變化事，決擇眾生八萬四千心行差別，宣說對治作四記論，受領去來現在等義。若不普緣一切境界，無此功能。又說佛心無障自在，一一皆能照一切境，但作意力，或緣一法，或緣一切，且說五根於五境轉，不言唯爾故不成證。《集量論》說，諸心心法皆證自體，名為現量。若不爾者，如不曾見不應憶念，是故四智相應心品，一一亦能照知自體。<p>云何不與世法相違？刀不自割、指端不能觸指端故。不見燈等能自照耶？云何得知燈等自照？現見無闇分明顯現。若不自照應有闇障，應不現見，由此故知燈等自照。燈等非闇何須照耶？如瓶衣等體雖非闇，無燈等照邊有闇障，不得現見，燈等照時除彼邊闇，令得現見，說名為照。燈等亦爾，自體生時邊闇障除，令現得見故名自照。諸心心法雖有勝劣，皆能外緣、內證自體，猶如光明既能照他亦能自照，非如刀等諸法，法爾不可一類。此就麁相諸心心法，各有相見二分而說。<p>《集量論》中辯心心法皆有三分：一、所取分；二、能取分；三、自證分，如是三分不一不異。第一所量、第二能量、第三量果，若細分別，要有四分，其義方成；三分如前，更有第四證自證分。初二是外，後二是內，初唯所知，餘通二種。謂第二分唯知第一，或量非量、或現或比。第三自證能證第二及證第四，第四自證能證第三，第三第四皆現量攝。由此道理，雖是一體，多分合成，不即不離，內外並知無無窮過。是故經言：「眾生心二性，內外一切分，所取能取纏，見種種差別。」<p>此頌意言，眾生心性二分合成，若內若外，皆有所取能取纏繞，見有種種或量非量、或現或比多分差別。四智心品雖有多分，然皆無漏現量所攝。此義廣如餘處分別。義用分多、非體有異，如一法上，苦無常等種種義別，而體是一。<p>復次，如是所說四智相應心品，為有相分、見分等耶？定有見分照所照境，有自證分通照見分、證自證分，證自證分照自證分故亦定有。若無如是三分差別，應無所緣，應不名智，相分不定。有義，真實無漏心品無障礙故親照前境，無逐心變似前境相，以無漏心說名無相，無分別故，又說緣境不思議故。有義，真實無漏心品亦有相分，諸心心法法爾似境顯現名緣，非如鉗等動作取物，非如燈等舒光照物，如明鏡等現影照物，由似境現分明照了名無障礙，不執不計說名無相，亦無分別，妙用難測名不思議，非不現影。若言無相則無相分，言無分別應無見分，都無相見應如虛空，或兔角等應不名智，無執計故。言無能取、所取等相，非無似境、緣照義用。若無漏心全無相分，諸佛不應現身土等種種影像，如是則違處處經論。轉色蘊依不得色者，轉四蘊依應無識等，則成大過。<p>有義，無漏無分別智相應心品，無分別故，所緣真如不離體故，如照自體無別相分。若後得智相應心品有分別故，所緣境界或離體故，如有漏心似境相現分明緣照。若無漏心緣離體境，無似彼相而得緣者，《觀所緣論》不應說言五識上無似極微相故非所緣。如是境相同無漏心無漏種起，雖有相似有漏法者，然非有漏。如有漏心似無漏相，非無漏故。且止廣論如是分別，但就世俗言說道理，非就勝義。若就勝義離言絕慮，既無相見，不可言心及心法等，離諸戲論不可思議。<p>復次，如是所說四智相應心品，有幾心法共相應耶？有二十一。謂五遍行、五各別境、十一唯善，於一切處常遍行故，如來恒樂了所知境欲無減故，印境勝解常無減故，了曾受境念無減故，如來無有不定心故，恒決擇故，極淨信等常相應故，無染污故，無睡眠故，無惡作故，現證一切無尋伺故，有漏心品勝劣不定，所緣拘礙心法相應或多或少，無漏心品自在無礙，心法平等互不相障。<p>復次，如是所說四智相應心品，何位初得？何位現行？無漏種性無始本有，依異熟識生滅相續，發心已去由外熏習漸漸增長。大圓鏡智相應心品，金剛喻定現在前時，轉滅一切有漏種子異熟識等。爾時方得最初現行一切佛果無漏種子圓滿依附，盡未來際常無間斷。平等性智相應心品，菩薩初地初現觀時最初現行，從此已去後後地中，修令增長清淨圓滿，無漏觀等現在前時恒常現行，若有漏心現在前時則便間斷。如是展轉乃至十地，最後心時自此已後盡未來際，常無間斷，如有漏位阿賴耶識，恒與末那一識俱起，無漏位中大圓鏡智，亦應常與平等性智一時而起，故平等智亦無間斷。妙觀察智相應心品亦在初地，初現觀時最初現行，從此已後漸修增長。若有漏心正現前時，或無心時，則便間斷，如是展轉乃至佛果。若入滅定亦不現行。成所作智相應心品，有義初地已上諸位皆得現行，墮法流故。如實義者，佛果方起，以十地中有異熟識所變五根非無漏故，能依五識亦非無漏，有漏五根發無漏識曾未見故，於佛果上此智亦不恒現在前，作意起故，數數間斷。<p>如是四智相應心品，種子本有無始法爾不從熏生，名本性住種性。發心已後外緣熏發漸漸增長，名習所成種性。初地已上隨其所應乃得現起，數復熏習轉增轉勝，乃至證得金剛喻定。從此已後雖數現行，不復熏習更令增長，功德圓滿不可增故。持種淨識既非無記不可熏故，前佛後佛功德多少成過失故，如是四智相應心品一向是善、一向無漏，道諦所攝。諸佛無有一切有漏種子法故，雖復現化作生死身、業煩惱等似苦集諦，實是無漏道諦所攝，隨世俗相名五、十二、十八蘊等，而實非是蘊處界攝，離戲論故，離諸相故。如是五法皆通假實，不待名言，此餘根境皆實有故。若待名言，此餘根境皆假有故。又淨法界真如為體，是實有故，依真建立擇滅等相，是假有故，諸心智等青黃色等，是實有故，不放逸等長短色等，是假有故。且止廣論，應釋本文。<p>四由決擇差別義中，略有三分：一者決擇五法差別；二者決擇受用和合一味事智；三者總頌淨法界相具諸功德。三身差別五法別中，如其次第一一決擇。<p>經曰：妙生當知，清淨法界者，譬如虛空，雖遍諸色種種相中，而不可說有種種相，體唯一味。如是如來清淨法界，雖復遍至種種相類所知境界，而不可說有種種相，體唯一味。<p>論曰：<p>次當顯示淨法界相，釋難決擇法界差別。謂有難言：「若諸如來法界為性，法界則用，真如為體，真如即是諸法共相。諸法既有種種差別，法界隨彼，云何無有種種差別？法界若有種種差別，云何清淨？非頗胝迦，種種依止共相應故無種種相。」為釋此難故說最初太虛空喻。譬如虛空，雖遍諸色種種相中者，如世虛空，雖遍一切有形礙色等不等類差別相中，品類差別故名種種，自體集在覺慧等上分明顯現，故名為相。即是行相而不可說有種種相者，而此虛空不可宣說有諸形礙種種色相，由此虛空其性自爾，不應說故名不可說，或不能說名不可說。謂此虛空其性如是，不可宣說有其種種能表色相，亦不可說有其種種所表色相。而見虛空有種種相，及可說有種種相者，此見空中種種色相，非見虛空，及假說有種種色相，如青黃等，或長短等，非實是有，非假說有則有實事。云何遍在一切色中，無種種相體唯一味者，非此虛空由與種種色相應故成種種相，不捨自性體唯有一，無障礙味，無異相故。如是如來清淨法界等者，如世虛空有體無體，雖遍一切形礙色中，而不隨成形礙差別，亦不可說有諸色相。雖亦說有，唯假非實，由此虛空不捨自相取他相故，如雖假說虛空虛空，而虛空性實不可說，清淨法界亦復如是。雖假說言真空真空，而真空性實不可說，由此虛空先所說因種種依止共相應故。如頗胝迦，法界應有種種別者，有不定過。現見虛空雖與種種色相相應，而無諸色種種相故，如烟霧等共相應故。有時見空有種種相，由自虛妄分別力故，但見烟等有種種相，非見虛空，以虛空性不可見故。如是由自虛妄分別增益力故，但見色等有種種相，非淨法界。淨法界中雖無真實種種境界言說法教，而有種種境界法教差別相轉，非由彼有種種相故亦令法界有種種相，以淨法界離名言故。一切名言皆用分別所起為境，然諸法教亦不唐捐，是證法界展轉因故，如見字書解所說義。由此法教是諸如來大悲所流，能展轉說離言說義，如以眾彩彩畫虛空甚為希有；若以言說說離言義，復過於彼。如說海慧，譬如有人以種種色彩畫無色無見無對無表虛空，如牆壁等，甚為希有。諸佛世尊證得甚深離言說法，能以言說為諸有情補特伽羅宣說開示復難於彼。如是廣說。又頗胝迦法界為性亦清淨故，非同法喻，所立因義隨一不成或俱不成。<p>經曰：又如虛空雖遍諸色不相捨離，而不為彼過所染污。如是如來清淨法界，雖遍一切眾生心性，由真實故不相捨離，而不為彼過所染污。<p>論曰：<p>復有難言：「若淨法界遍在一切所知境界，亦與貪等諸煩惱垢共相應故，云何不如所餘有漏心心法品成不清淨？」為釋此難，故說第二太虛空喻。又如虛空，雖遍諸色不相捨離者，無有別處，故名不相捨離。遍在內行，不見出外故。既在內行不見出外，不可定言是一是異。若有別處，是則虛空應有形礙，應是無常。而不為色過所染污者，如太虛空雖遍一切形礙色內，而不為色過失所染。色過失者，謂是生長貪瞋等因，非青黃等種種異相。又於空中所有雲霧黑影色等，能令太虛捨淨相故，及能障礙淨見生故，名色過失。又於心上所增境相名色過失。為順他意故作前說，非太虛空為彼諸色過失所染，自性淨故。如是如來清淨法界，雖遍一切眾生心性，由真實故不相捨離者，如佛自心真實清淨，本性光潔本性淨故，一切眾生心性亦爾，本性真實本性清淨。心本性者，即是真如，一切眾生心平等性。如說由何說心平等？由空性故說心平等。如是廣說。心本性者，即心法性，遍在一切眾生心性，是故說名心平等性。為辯如是心法性故，說由真實不相捨離，由是有情本淨心性，雖本性淨復由今時客塵障垢新遠離故，安立如來其心清淨。又諸有情心平等性，即是真實，是圓成實自性攝故。由諸有情心平等性真實相故，表不捨離諸眾生心；又是心性真實相故，表不捨離一切有情心性而轉。此意說言，由遍轉故不相捨離，而不為彼過所染污者，本性清淨故。過謂貪等，能令心相成過失故，成垢染故，雖為客塵分別所轉，非彼體故，不可全捨，可令清淨。依此密意說如是言，此心本性清淨光潔，心之法性說名為心，非離心法性有異性淨心。云何有情心有貪等？自分別力所任持故，心之顛倒未永斷故，此由無明力所起故。此義意言，譬如虛空本性雖淨，而為眩瞖損肉眼故，顛倒相現似不清淨。如是法界本性雖淨，由自分別所起貪等眾因緣力，無明眩瞖損慧眼故，顛倒相現似不清淨。若一切種清淨慧眼，恒不見穢。又淨法界若無差別一切種淨，則名一切如來法身，亦名如來真實體性，於一切時常無變故。由此法界一切有情心相續中平等有故，說如是言，一切有情是如來藏，一切有情皆有佛性，為引不定種性有情，令心決定趣大乘故。就有如來種性有情，說如是言，一切有情皆當作佛。如有說言一切無常一切皆苦，如是皆說少分一切，非全一切。若不爾者，便違所說五種種性諸佛功德應當有盡，無所度故，則違所說。如來功德常無斷盡，不應無益，常住世間本期度生求佛果故。此淨法界雖遍一切平等皆有，而由自障力所持故，如世生盲不見日月。如有頌言：「眾生罪不現，如月於破器，遍滿諸世間，由法光如日。」<p>由此道理，如先所說，亦與貪等諸煩惱垢共相應故，如餘有漏心心法品。清淨法界成不淨者，有不定過。虛空雖與色垢相應，非不淨故。心心法品雖與貪等煩惱相應，而用清淨法界為性，非不淨故，非同法喻。如說意樂不清淨者，見心不淨，隨彼亦說法界不淨，由清淨相不顯現故。意樂淨者，見與貪等垢相應心本性清淨無垢穢故，法界常淨。彼所立因如前不成。由是法界遍一切故，譬如虛空，非諸有情過所染污，此說法界遍一切者，所執法空普皆有故，不待成立。<p>經曰：又如虛空含容一切身語意業，而此虛空無有起作。如是如來清淨法界，含容一切智所變化利眾生事，清淨法界無有起作。<p>論曰：<p>復有難言：「若諸如來清淨法界真如為體，則無戲論亦無起作，云何得容利有情事因緣智生？若容智生則有起作，云何如來真如為相？」為釋此難，故說第三太虛空喻。又如虛空含容一切身語意業者，如太虛空，雖無作意而能容受有情三業，身語二業有形礙故，可須容受。意業云何？非無形質，有對礙故，須他容受，即以此事名為容受，謂彼生時不為障礙。有對礙物亦以生時無障礙故，說言虛空之所容受。此法亦爾，生時無障而得生故，亦得說言虛空容受。又有對物無對礙時，容受餘物得往來故，依此法上假立虛空。意業亦爾，將欲滅時容受餘物，令得生起，何為不得依此法上假立虛空？若異此者，實有虛空遍一切處。云何容受？若體實有不障礙故，餘法得生名容受者，一切無色實有體法皆無障礙，並能容受應名虛空。餘處說言，唯色無故名虛空者，就世共知麁相而說。是故虛空容受三業亦無過失。而此虛空無有起作者，非此虛空如是分別，我容受此不容受彼，雖無作意而能容受。日月燈等所有光明亦復如是，雖無作意此彼分別，法爾生時能照諸色。如意寶珠亦復如是，雖無作意而能滿足眾生意願。所餘亦爾，且舉虛空類顯一切。如是如來清淨法界，含容一切智所變化利眾生事者，謂諸如來清淨法界任性而住，無有作意，安立一切利眾生事。一切智者，圓鏡智等。一切所變化者，身語意化。一切利眾生事者，謂能成辦一切有情勝利樂事，清淨法界皆能含容，彼法生時為助因故。清淨法界無有起作者，作意名起，能令其心捨餘境界趣餘緣故。心動名作，心慮動搖有所作故。謂淨法界雖無作意、心慮動搖，而能容受諸智變化利有情事。復次，含容一切智所變化。利眾生事者，謂淨法界含容一切受用、變化二身，所作利有情因無窮盡故，極廣大故，無對礙故，雖無分別而增上力能生彼故。此總義言，如虛空等容色生等作用轉時，雖無有我我所作意戲論分別，而法爾力廣作一切差別作用。如是如來住無漏界，雖無一切我我所等作意戲論種種分別，而先所修大願力故，能起一切智所變化利眾生事，如是如來第一難思安住法身，由先願力所任持故，一切相好功德莊嚴，窮生死際劫量相續，雖無分別，而作一切智所變化利眾生事。如來雖無如是分別，我於如是如是事業當作不作，而本願力一切能作，如先發願。或入睡眠、或入滅定，雖無作意，隨所要期覺悟出定，如《海慧經》作如是說，如諸苾芻要期鐘聲而入滅定，不聞鐘聲亦無分別，由要期力應時出定。如是廣說。
。
<juan>佛地經論卷第四<p>親光菩薩等造<p>大唐三藏法師玄奘奉<#sp>詔譯<p>經曰：又如空中種種色相現生現滅，而此虛空無生無滅。如是如來淨法界中，諸智變化利眾生事現生現滅，而淨法界無生無滅。<p>論曰：<p>復有難言：「若淨法界遍在一切所知境界，不相捨離一向隨轉，是則法界應有生滅。若無生滅，不應遍在所知境界，不相捨離一向隨轉。」為釋此難，故說第四太虛空喻。又如空中種種色相現生現滅等者，此義意言，如太虛空遍在諸色，容受色相不相捨離一向隨轉，諸色雖復現生現滅，而虛空性無生無滅。如是如來清淨法界遍一切境，含容一切智所變化利眾生事，不相捨離一向隨轉，智等雖有現生現滅，而淨法界無生無滅。就此密意，契經中說：「曼殊室利！不生不滅故名如來。」乃至廣說。就勝義諦，色等諸法亦無生滅，就世俗諦，施設生滅，是故言現。此意說言，就世俗相現有生滅，非勝義體實有生滅，淨法界中諸智變化利眾生事，亦復如是。<p>經曰：又如空中種種色相現增現減，而此虛空無增無減，如是如來淨法界中，顯示如來甘露聖教有增有減，而淨法界無增無減。<p>論曰：<p>復有難言：「若淨法界遍在一切不相捨離，如來聖教現見有增後當減滅，法界同彼應有增減。若爾法界應不清淨。」為釋此難，故說第五太虛空喻。又如空中種種色相現增現減等者，如來聖教於諸外道一切世間邪劣教中，最為真實殊勝清淨，猶如醍醐亦如甘露，令得涅槃永不死故。如是聖教奉行證聖，得無學果，千載已前多分有故，說佛正法但經千載，非佛教法但住千歲。又聲聞藏雖佛去世百年已後即分多部，而菩薩藏千載已前清淨一味無有乖諍，千載已後乃興空有二種異論。是故說言如來正法但經千載，而淨法界無增無減者，如來聖教就世俗理有增有減，非就勝義法界為性，無增減故。色等亦爾，法界為性無增無減，就勝義理猶如虛空，無增減相。是故言現，謂就世俗識等變現似有增減，非就真性淨法界中，色等諸法皆離戲論分別相故。<p>經曰：又如空中十方色相無邊無盡，是虛空界無邊盡故，而此虛空無去無來無動無轉。如是如來淨法界中，建立十方一切眾生利益安樂，種種作用無邊無盡，清淨法界無邊盡故，而淨法界無去無來無動無轉。<p>論曰：<p>復有難言：「若諸如來法界為體，如來施與一切有情利益安樂，或去或來；法界與彼不相離故，如所餘法應有去來應有生等。若爾法界應不清淨。法界若無去來等事，不應十方施諸有情利益安樂。」為釋此難，故說第六太虛空喻。又如空中十方色相無邊無盡等者，如虛空界無邊無盡，十方世界亦無邊盡，是故其中種種色相亦無邊盡。無一方邊無諸方盡，或就時處，是故說名無邊無盡。而此虛空無去無來無動無轉者，以太虛空含容一切遍一切故，無作用故。如是如來淨法界中，建立十方一切眾生等者，利樂作用無邊無盡，義如前說。清淨法界無邊盡故者，以淨法界無邊盡故，雖無行動，而增上力能於十方無邊世界無邊有情利樂事轉。而淨法界無去無來等者，捨此就彼名去，捨彼就此名來。無動無轉，初標後釋。法界無者，無邊際故，無形礙故。若有邊際形礙諸法，可說異方去來動轉，非無邊際形礙法界，如虛空等，得說去來動轉作業。此總義言，清淨法界是諸如來勝義自體，法界遍在一切有情相續中有，彼諸有情自善種子成熟力故，由淨法界增上緣力，彼識生時如是作用變現而轉，說名如來作諸眾生利益安樂。除此作用，增上緣力更無如來法身能作有情利益安樂事用。如契經言：「善男子！如來都無去來等事。」而言如來去來等者，就受用身及變化身，無相違過。<p>經曰：又如空中，三千世界現壞現成，而虛空界無壞無成。如是如來淨法界中，現無量相成等正覺，或復示現入大涅槃，而淨法界非成等覺，非入寂滅。<p>論曰：<p>復有難言：「若淨法界離去來等，云何無有方所去來，而得正覺般涅槃等？若有去來，還得前過。」為釋此難，故說第七太虛空喻。又如空中三千世界等者，此難不然，譬如世界現壞現成，而虛空界無成壞故。淨法界中雖有諸佛現成正覺、般涅槃等，而淨法界真實無有成等正覺、涅槃等事。若有此事，可為此故有去來等。如虛空中現諸世界滅壞生成，就世俗理非真實義，彼如太虛皆性空故。如是如來清淨法界，現無量相成等正覺或復涅槃，亦由世俗非真實義。成正覺者、入涅槃者，皆無有故，緣生諸蘊非我性故。若淨法界就真實義，有此二者應非真實，以真實法不捨自相取餘相故。若許法界捨非正覺成等正覺，捨非涅槃得般涅槃，則非真實。若有意謂，即以此義名為真實。等正覺者，曾無有時不等正覺；般涅槃者，曾無有時不般涅槃，是故真實。若爾餘事亦應如是，壞劫恒壞無時不壞，成劫恒成無時不成，瓶等無時不是瓶等，如是等事皆應真實。若爾不應修觀行者，度熾火等遍滿世界往餘世界，應被其中火所燒等。獲得增上勝解力者，於其地等應無自在轉變作用，非得勝定自在力者，現等正覺非等正覺，現般涅槃非般涅槃。是故雖有先正覺位、今涅槃位，而淨真如不捨自相，故淨法界非成等覺、非入涅槃。此中二種皆是增益為自相故，非真實有。作者作用，皆是遍計所執相故，俱無所有。而言隨覺一切法故名菩提者，此是出世無分別智成等正覺，此中亦以緣真如智二種分別不現行故，非等正覺、非般涅槃。即依如是密意說言：「天子當知，以一切法皆無生故，諸佛現生無得無證。」乃至廣說。遍計所執無所有故，生等分別亦無有故，由世俗理施設二故，由變化身示現二故，隨順所化有情意故，如來示現如是二事，且舉二事類顯一切。<p>經曰：又如依空種種色相，壞爛燒燥變異可得，而虛空界非彼所變，亦無勞弊。如是依止如來淨界，眾生界內種種學處。身語意業毀犯可得，而淨法界非彼變異，亦無勞弊。<p>論曰：<p>復有難言：「若淨法界遍在一切有情之類，云何有情得有毀犯？非法界中有諸毀犯，性清淨故，制立學處亦應唐捐，以諸有情無毀犯故。若有毀犯應有勞弊，應同二乘非極清淨。」為釋此難，故說第八太虛空喻。又如依空種種色相等者，此難不然，如虛空故。譬如依空諸草木等，種種色相壞等變異種種可得，而淨虛空不為彼物之所變異，雖在其中而無變異，亦無勞弊，無有壞等苦所逼故。如是依止如來淨界，眾生界內雖有種種毀犯可得，而淨法界無有變異，亦無勞弊，雖淨界中現見有情自分別起身語意業二種毀犯，謂在家者害父母等，種種不善毀犯可得。諸出家者隨其所應，亦有種種毀犯可得，及為遮止制立種種學處可得。此皆世俗有所違犯，而淨法界非彼違犯之所變異，無異性故，亦無勞弊，無逼切故。若為苦逼不堪耐故，則有勞弊，如聲聞等；非淨法界不能堪耐一切苦逼，故無勞弊，猶如虛空。又如空中色等諸法雖有壞等，但是世俗而非真實。如是如來淨法界中，雖有毀犯制立學處，但假安立而非實有。所以者何？身等三業不善等性，皆由相應發起勢力，假名建立不由自性，非塊石等由發起力可實建立為不善等。身業亦爾，地等和合所成性故，語業亦如鍾鼓聲等，非不善等諸無表業，唯以不作為其性故，亦非實有。意業亦由相應勢力立不善等，如餘相應亦非實有，因既非實果亦應爾。故法界中若業若果，一切皆是分別所起，世俗識等變現而生，如變現相如是建立，皆非真實。<p>經曰：又如依空大地大山光明水火帝釋眷屬，乃至日月，種種可得，而虛空界非彼諸相。如是依止如來淨界，戒蘊定蘊慧蘊解脫解脫智見諸蘊可得，而淨法界非彼諸相。<p>論曰：<p>復有難言：「若淨法界遍一切法，應無戒等無漏蘊相，不相離故，應如法界亦非蘊性。」為釋此難，故說第九太虛空喻。又如依空大地大山光明水火等者，此難不然，如虛空故。譬如依空地等可得，非與地等共相應故空成蘊性。如是依止如來淨界，雖有戒等諸蘊可得，而淨法界非戒等蘊。當知此中無漏淨戒名為戒蘊，無漏定慧名定慧蘊，無學勝解名解脫蘊，無學正見名解脫智見蘊；前三是因、後二是果。有義，一切皆是無學，緣解脫慧名解脫智見，餘慧名慧。有義，一切通學無學，學位分得，無學圓滿，諸佛菩薩皆具五故。如是五蘊雖依法界，而淨法界不同彼相，彼亦不失五蘊自相，此中亦應說五取蘊，戒等無漏同法界故。且略宣說，淨法界中雖無戒等諸事功德，而有真理功德法門，彼增上緣生長一切有為功德，不同虛空法界真理功德法門，是無為故，非蘊所攝。依之生長一切功德有為生滅，是蘊所攝，無斷盡故亦說名常，非永不滅，生必歸滅一向記故，蘊所攝故，非無為法，有緣慮等作用義故，以其勝故，且說五蘊法界實是一切三乘功德所依。<p>經曰：又如空中種種因緣展轉生起，三千大千無量世界周輪可得，而虛空界無所起作。如是如來淨法界中具無量相，諸佛眾會周輪可得，而淨法界無所起作。<p>論曰：<p>復有難言：「若一切佛法界為體，應無彼此受用差別，云何得有眾會不同？若所受用有差別者，云何諸佛法界清淨？」為釋此難，故說第十太虛空喻。又如空中種種因緣展轉生起等者，此難不然，如虛空故。如虛空中，因緣生起三千界等周匝風輪圍遶可得，虛空雖無我所差別分別思慮，而能容受種種差別世界周輪。如是如來淨法界中。自業增上所起種種眾相圓滿得一切智，灌頂菩薩同一集會周輪可得，別別因緣之所生起，非如一佛眾會因緣，第二第三亦復如是。餘契經中依此故說諸佛淨土種種可得，諸佛眾會種種可得，而淨法界無我我所受用差別，及以造作能取所取分別可得。此總義言，如來法身雖無差別戲論色像，而受用身及變化身，由本願力自勝行力，生起種種眾相圓滿諸佛淨土。諸佛眾會差別可得，皆是淨識如是變現，種種差別非真實有。如轉輪王由宿願力，亦為饒益諸有情故，造作勝行，生女寶等諸妙樂具種種差別。諸佛亦爾，為欲饒益諸有情故造作勝行，自業增上生起種種淨國眾會受用法樂眾具差別，但無分別與前有異。<p>復次，如是已說法界諸相甚深、業用甚深、處所甚深。相甚深者，謂離十種不清淨過，當知即是十清淨相。不清淨過有十種者：一、差別過；二、雜染過；三、有行過；四、有為過；五、增減過；六、行動過；七、斷常過；八、勞弊過；九、積聚過；十、攝眾過。十清淨相者，謂無差別相、無雜染相、非有行相、非有為相、無增減相、無行動相、非斷常相、無勞弊相、非積聚相、無我所相，如其次第。業用甚深，當知即是變化等業。處所甚深，當知即是無有行動眾相圓滿一切如來淨土眾會。於一切處皆以虛空為譬喻者，為顯法界一切麁相同虛空故。如契經言：「乃至所有施設譬喻，喻諸如來戒等功德，一切皆是謗諸如來，唯除一喻謂虛空喻，如來戒等無量功德同虛空故。」乃至廣說。<p>經曰：復次，妙生！大圓鏡智者，如依圓鏡眾像影現。如是依止如來智鏡，諸處境識眾像影現。唯以圓鏡為譬喻者，當知圓鏡、如來智鏡平等平等，是故智鏡名圓鏡智。<p>論曰：<p>已建立斷，當建立智，依此故言。復次，妙生大圓鏡等，應知此中以喻顯示大圓鏡智是能生現諸法影像平等因緣，謂諸如來第八淨識能現能生智等影像，如大圓鏡能現世間一切影像，智相應故，假說名智。言諸處者，謂內六處，即是眼等。言諸境者，謂外六境，即是色等。此內六處、外六境界，即十二處。緣此十二生三智品心及心法，識為主故總名諸識，即此諸識名眾像影，種種行相差別現故。此後經言：「大圓鏡智於一切時依諸緣故，種種智影相貌生起。」如是等文皆說能為智影生因故名鏡智。平等性智以緣生事圓鏡智等為境界故，妙觀察智以一切法自相共相為境界故，成所作智應知亦爾。如是三智相應心品，於內六處、外六境界，一切所緣所取境上，變似一切自相共相，種種影像分明顯現。如是影像皆因如來大圓鏡智而得生起，分明顯了，故名為現。此唯如來智等所現，如來果位平等智等為自性故，智等生時如自所有行相差別皆能證知，唯有如來覺慧分析說示其相，餘無此能。大圓鏡智說名能現，由此為緣生彼影像，猶如明鏡現諸影故。又處、境、識三事各別，處謂六根，境謂六塵，識謂六識，即十八界眾像影現。此眾像影隨其所應三智品現，觀察智等盡所有性、如所有性皆能現故，如來鏡智相應淨識為緣，生此三智影像，故名為現，亦唯如來智等所現，廣說乃至唯有如來覺慧分析說示其相，餘如前說。又十八界皆在如來大圓鏡智相應心品影像顯現，以諸如來鏡智生時，皆能照了一切境故，諸處境識猶如影像，在此智中分明顯現。由此鏡智攝受彼相而生起故，鏡智雖無所取能取、一異分別，而有一切所知影現，如大圓鏡。此智生時如是行相，為自性故。如來雖無所取能取、一異分別，而能現證自心所現，自相共相諸法影像。由證知故，能無顛倒說一切法自相共相。由此影像，如來成就無忘失法，一切所知境界影像，於一切時鏡智等上分明顯現，無忘失故。若不爾者，云何如來名一切智？無鏡智等，不能恒時於一切法自相共相，現證知故。若謂相續，有堪能故名一切智。如有頌曰：「相續有堪能，如火食一切，如是一切智，非頓知一切。」<p>此但虛言，他心智等取一事時，不取餘事，不知餘故，非一切智，就其相續亦不能取知現在故。汝宗一念但知一分諸法共相。若爾如來應假名說為一切智，不可假說非一切智，為一切智即成真實一切智者。又以如來鏡智為緣，餘相續中世出世善諸處境識眾像影現，以諸世間世出世善若無鏡智皆不得生，彼法生時皆由此力，亦能證知。此義意言，如來鏡智增上緣力，一切世間世出世善諸處境識皆得生起，如明鏡中眾像影現。雖諸有情各有因力，而由鏡智為增上緣乃得生起，如雖有種若無地等芽等不生，如雖有質若無鏡等眾影不現。若爾世尊應同妄見，自在天等為世間因，立為世間一切果生平等因故。無此過失，以彼生時唯能為作增上緣故，非作者故，是無常故，於無量劫修集福智二種資糧所生起故，一切眾生善及善緣由此得生。外道妄見自在天等，與諸世間為能作者，其性常住故不相似。若無實影圓鏡中生，云何為喻？有質有鏡和合為緣，如是相現故得為喻。謂諸有情顛倒執著影像熏習成熟力故，鏡面為緣自識變異似面影現，由是世間起增上慢，謂我鏡中見其面影，以無別影鏡中生故。經但說言眾像影現，不言生起，如是應知一切境相皆是自識變異顯現非別實有，以識勝故但言唯識，非無心法亦不說言唯有一識。以諸有情各有八識及心法故。一切色等雖各有種，皆是自識變異熏習，識上功能差別為性，故變現時還不離識。就世俗說別有心法，非真實義，以就勝義諸法皆無定別性故，乃至真如雖非識變，亦不離識，識實性故，識上二空無我共相所顯示故。此唯識言，但遮愚夫橫計一切心、心法外定性色等遍計所執，不遣不離諸心、心法、色等諸法，依他起性、圓成實性，非無有故。由平等故，此二平等，是故說言平等平等。世間圓鏡、如來智鏡俱無分別，皆能現影無有差別，由是因緣名圓鏡智。<p>經曰：如大圓鏡，有樂福人懸高勝處無所動搖，諸有去來無量眾生，於此觀察自身得失，為欲存得捨諸失故。如是如來懸圓鏡智處淨法界無間斷故，無所動搖，欲令無量無數眾生觀於染淨，為欲取淨捨諸染故。<p>論曰：<p>高勝處者所謂高幢，或餘勝處。淨法界者，無垢真如。處謂安處，或依或緣無間斷故。無動搖者，由此鏡智依緣法界窮生死際，恒常隨逐相續無斷，故無動搖。此義意言，大圓鏡智永離一切分別動搖，一得已後盡未來際相續無斷。其餘三智雖無妄計，而有無執作意分別，證得已後或行不行，非不動搖。有義滅定平等性智亦不現行，論說滅定無第七故。又說亦滅一分恒行心心法故。若爾論說於三位中皆無第七，是則初地已上無漏現觀行時，及如來地應無此智，即為大失，違經論故。然說無者意，說無有染污第七，非一切無，未得法空無我智來，法分別執常現依故。如未證得補特伽羅空無我智，彼執恒行，依此識故，〈決擇分〉說阿賴耶識定與末那一識俱轉；若起意識，定與二識一時俱轉；若五識中隨起一識，定與三識一時俱轉；乃至一時若起五識，定與七識一時俱轉。故知聖道滅定無學亦有無染法分別執，平等智俱第七識等行相細故，不違滅定。由此滅定是無漏道所引發故，體無漏故，與染污意我執相違，此一分滅非滅一切，故平等智於佛果上雖恒現行，而十地中證得已後，或起煩惱有漏心時，此智不起，有間斷故，非不動搖。其餘二智於佛果上，亦不常行故，非不動搖。<p>何故安處大圓鏡智在淨法界？為令無量無數眾生觀染淨故。何故觀彼？為欲取淨捨諸染故。染謂煩惱及業生相，捨謂伏斷。由世間道及出世道，暫時畢竟伏斷彼故。淨謂諸善，能令眾生心清淨故。取謂任持，安立長養成熟種子，隨所願求證解脫故。此中意說一切如來昔菩薩位，為欲成辦一切有情一切種相利樂事故，一切有情利益安樂意樂常隨依淨法界，隨所修集福智資糧迴求相續，大圓鏡智方便善巧勤修習故，證得此智依緣法界相續無動。雖無作意分別戲論，而相續轉為增上緣，令諸有情隨所求願安立長養成熟無量善根種子，得世間樂出世解脫。此由如來大圓鏡智起化生用，為諸有情宣說法要，令知染淨取淨捨染，即是利樂有情根本。<p>經曰：又如圓鏡極善摩瑩，鑒淨無垢光明遍照。如是如來大圓鏡智，於佛智上一切煩惱所知障垢永出離故，極善摩瑩，為依止定所攝持故，鑒淨無垢作諸眾生利樂事故，光明遍照。<p>論曰：<p>鑒謂自性極清淨故，淨謂差別離客塵故。言無垢者，總前二種周圓離垢極清淨故。光者由鑒，明者由淨，言遍照者由無垢故。於佛智上等者，即煩惱障及所知障俱名為垢，究竟斷故名永出離，由有永出諸障垢義，故說鏡智極善摩瑩。又煩惱者，謂貪瞋等一切煩惱纏隨眠位，若行不行皆有勢力，障生聖道、障得涅槃，亂身心故名煩惱障。所知障者，於所知境不染無知障一切智，不障涅槃，雖有此障，見聲聞等得涅槃故，即此二障亦名為垢，礙清淨智令不生故，染淨智故。由得對治，客塵障垢畢竟不生，名永出離。由永離障，大圓鏡智恒時極淨，是故說為極善摩瑩。為依止定所攝持故者，是所依止故名依止，大圓鏡智依此生故。依止即定，名依止定。或智依定，名依止定。從此無間解脫道生，極清淨故。此所依定，即是殊勝金剛喻定，由彼定力障永斷故，此智為彼所依止定力所攝持，故名攝持。彼定無間，此智生故。由彼定力最極清淨，離諸分別無有分別，鏡智生故。此智既為所依止定所攝持故，鑒淨無垢自體清淨，故名為鑒。離煩惱障，故名為淨。離所知障，故名無垢。作諸眾生利樂事故，光明遍照者，此智為定所攝持故，亦能起作一切有情諸利樂事，由作此故光明遍照。自性清淨鑒故名光。離煩惱障及所知障，如其次第名明遍照。此中意說，如大圓鏡極善摩瑩鑒淨無垢，為令他見面之得失，為饒益事，是故說名光明遍照。大圓鏡智自性清淨，遠離二障鑒淨無垢，雖不可見而起受用及變化身，能生諸智成辦眾生諸饒益事，是故說名光明遍照。<p>經曰：又如圓鏡依緣本質，種種影像相貌生起。如是如來大圓鏡智，於一切時依諸緣故，種種智影相貌生起。<p>論曰：<p>若圓鏡智是諸有情一切智等影像生因，云何影像相有差別？云何此智體無差別？又一切時常能為因，何不恒時頓生一切眾生及自智等影像？釋此難言，又如圓鏡依緣本質種種影像相貌生起，非影異故鏡體差別，亦非恒時頓生影像，待眾緣故。如是鏡智於一切時，待眾緣故，生智等影種種差別，非彼異故智成青等種種體別，亦非恒時頓生一切眾生及自聖智等影，待時待緣乃能生故。此中意說，大圓鏡智相應淨識有二種用：一、因緣用，謂淨識中具有一切能現能生身土境智淨法種子。若遇外緣，即便變現身土境界種種影像，及能生起平等智等相應心品行相差別；二、增上緣用，謂佛淨識善根願力所生起故。若諸眾生自因緣具，爾時淨識即便資助，令得無障生長成滿。是故鏡智體雖是一，能現能生諸法影像，待外緣故非頓現起。<p>經曰：如圓鏡上，非一眾多諸影像起，而圓鏡上無諸影像，而此圓鏡無動無作。如是如來圓鏡智上，非一眾多諸智影起，圓鏡智上無諸智影，而此智鏡無動無作。<p>論曰：<p>若諸智影於鏡智上先已有體，云何鏡智為緣而生？若先無體，云何能生諸智影像而無動作？不見陶師無有動作，而能生起先無瓶等。釋此難言，如圓鏡上非一眾多諸影像等，如大圓鏡能起諸影，同類數多故名非一，異類無數故名眾多，觀待同類簡一種故說言非一，觀待異類顯無數故說言眾多。如是鏡上雖先無影而起多影，而無思慮分別動作。鏡智亦爾，雖先無有智等影像，而能生起智等種種諸法影像。觀待同類說言非一，觀待異類說言眾多。雖生如是智等影像，而無思慮分別動作。此中意言，如大圓鏡雖無分別，而能生起種種影像。鏡智亦爾，雖無我執及我所執、所取能取作意分別，而能生起種種智等諸法影像。<p>經曰：又如圓鏡與眾影像非合非離，不聚集故，現彼緣故。如是如來大圓鏡智，與眾智影非合非離，不聚集故，不散失故。<p>論曰：<p>若圓鏡智與諸智等影像和合，云何不由彼差別故此成差別？若不和合，云何為因？不見種等與諸芽等，果不和合而能為因，非日光等與石灰等，不共和合而相顯照。釋此難言，又如圓鏡與眾影像非合離等，如世圓鏡雖能為因起眾影像，而不與彼影像和合。彼未生前由未有體不聚集故，非此與彼或俱不俱可名和合。圓鏡與影亦非別離，現彼緣故，即由此義非不和合，要由此有彼得有故。雖與影像為現生因，而非影像有差別故鏡成差別。大圓鏡智亦復如是，雖能為因生智等影，而與智等非合非離，不聚集故，不散失故。言非合者，彼未生前由未有體，不聚集故。言非離者，要有鏡智，智等影生，無則不生，不散失故。離壞無有名為散失，與彼相違名不散失，攝生彼故或不忘失所緣境相名不散失。由鏡智中顯現一切所知相故，三世智等及諸眾生，若不遍知鏡智不生，要知一切此智乃生，是故此智不忘一切所緣境相，名不散失。不散失故，所以非離，雖能為因起智等影，而不由彼有差別故此成差別，如大圓鏡無差別轉。此中意說，如世圓鏡雖能為因起諸影像，而非合離差別所觸。鏡智亦爾，雖能為因起智等影，而非合離差別所觸，種等雖能為芽等因，而亦合離俱不可說。光明細分亦非色等，共相和合以俱有故，令其識上似與色等和合相生，以世現見一切因果，雖非合離而能為因，是故無有因果二相決定和合。
。
<juan>佛地經論卷第五<p>親光菩薩等造<p>大唐三藏法師玄奘奉<#sp>詔譯<p>經曰：又如圓鏡周瑩其面，於一切處為諸影像遍起依緣。如是如來大圓鏡智，不斷無量眾行善瑩，為諸智影遍起依緣，謂聲聞乘諸智影像，獨一覺乘諸智影像，無上大乘諸智影像，為欲令諸聲聞乘人依聲聞乘而出離故，獨一覺人依獨覺乘而出離故，大乘之人依無上乘而出離故。<p>論曰：<p>云何一智於一切時，能生三乘一切智等諸法影像？釋此難言，又如圓鏡周瑩面等。如世圓鏡為遍於中現其面等一切影像，種種加行周瑩其面前後兩邊，於一切處普能為緣現一切影。鏡智亦爾，一切如來為菩薩時，雖有種性而為障覆未能現起，為遍於中生起三乘一切智等諸法影故，精勤修習不斷無量眾行善瑩，金剛喻定現在前時，離一切障清淨圓滿，遍能生起三乘智等一切影像。不斷，就方，無分限故無量，就時，無量時故。此言因位遍一切處，於無量時勤修眾行，除障善瑩大圓鏡智，能生三乘智等影像。又即鏡智遍處恒時離諸垢穢，種種行德圓滿莊嚴極圓淨故，一切處時能起諸影。如說殊勝金剛喻定斷一切障，證得如來大圓鏡智，種種功德圓滿莊嚴，於一切處及無量時能起三乘一切影像。此中意說，各別善根成熟差別勝道生時，大圓鏡智或近或遠，隨其所應為作強緣，決定種性各依自乘而得出離，不定種性或依大乘或依餘乘而得出離。言出離者，即是涅槃。諸三乘人用自種性以為因緣，如來鏡智為增上緣，精勤方便修集資糧引生聖道，除煩惱障及所知障，隨其所應各證涅槃。決定種性聲聞獨覺住無學位，樂寂滅故發業潤生，諸煩惱障永滅除故，先業煩惱所感身心，任運滅已更不受生，無所依故。一切有漏無漏有為諸行種子，皆隨斷滅，唯有轉依無戲論相離垢真如清淨法界解脫身在，名無餘依般涅槃界，常住安樂究竟寂滅，不墮眾數不可思議。同諸如來，但無有為無漏功德所莊嚴故，無有更起利益安樂有情事故。不同如來，不定種性聲聞獨覺住無學位，雖無煩惱樂菩提故，由定願力留身相續修大乘行，乃至獲得金剛喻定，一切障滅證佛三身。雖有有為無漏功德，而無有漏身心在故，證無餘依大涅槃界。依謂三界有漏身心。若諸菩薩斷二障盡得佛果時，即得說名證無餘依大涅槃界。是故二乘先入有餘依涅槃界，後入無餘依涅槃界。菩薩初證如來地時，頓證二種大涅槃界，一切有漏身心盡故，名無餘依。猶有變化似有漏相身心在故，名有餘依。悲智無斷所證得故，亦名無住大涅槃界。涅槃即是真如體上障永滅義，由無漏慧簡擇諦理，斷諸雜染而證得故。亦名擇滅，如是擇滅於真如上假施設有，無別實物。至究竟位說名涅槃，無所趣故，無臭穢故，離編織故，離稠林故，名為涅槃。聲聞獨覺有所知障習氣未滅，云何證得究竟涅槃？所知障習是無知故，非染污故，障菩提果不障涅槃，非煩惱故，不能潤生。若無願力迴心趣大至無學位，盡其壽量必永寂滅。<p>經曰：如圓鏡中大影可得，所謂大地大山大樹大宮舍影，而是圓鏡不等彼量。如是如來圓鏡智上，從極喜地乃至佛地智影可得，及與一切世出世法智影可得，而圓鏡智非彼分量。<p>論曰：<p>若圓鏡智能起智影，應同彼量差別可得。釋此難言，如圓鏡中大影可得，謂大地等。如世圓鏡，雖能為緣起地等影，而是圓鏡不等彼量，一小鏡中眾多山等大影可得，一大鏡中眾多石等小影可得，雖有形礙而不同影大小數量。鏡智亦爾，雖起諸地世出世間諸智影像無形礙故，而不同彼一切智影大小數量，由是因緣諸佛鏡智名大智藏，世出世間智根本故，如說世尊成大智藏鏡智，能生一切智故。應知此中以智名說一切功德，由是鏡智相應淨識具足一切自利利他功德種子，能為因緣生自身中智等影像，為增上緣生他身中智等影像。由此鏡智能變現身生智說法，展轉生他智等影故，或悲願力熏修所成，任運為他智等善法增上緣故，令他身中智等善法易得生長。是故經言：「一切眾生所有善法及殊勝果，皆是如來慈悲願力增上所起。」<p>經曰：又如圓鏡，非處障質影像起緣。如是如來大圓鏡智，非惡友攝聞不正法障礙眾生智影起緣，彼非器故。<p>論曰：<p>若圓鏡智為令三乘得出離故生諸智影，又悲願力熏修所成為增上緣，生世出世諸智影者，云何世間諸外道等正智不生？能生因緣常和合故，諸外道等應無顛倒。釋此難言，又如圓鏡非處障質影像緣等，如世圓鏡雖能為緣現諸影像，而非處在壁障等質影像起緣。如來鏡智亦復如是，雖能為緣生智影像，而非處在惡知識攝、愛樂聽聞邪法障者智影生緣，以彼非是可加被器、聞正法器。是故外道，聖道不生常懷顛倒，善法種子被損伏故，惡法種子遇生緣故。一切眾生無始時來，習善時少造惡時多，是故善法雖遇強緣亦難生長，惡法雖遇少小外緣則便熾盛。<p>經曰：又如圓鏡，非處闇質影像起緣。如是如來大圓鏡智，非處樂惡愚昧眾生智影起緣，彼非器故。<p>論曰：<p>如外緣障智影不生，如是內緣宿習樂惡無明闇障智影不起。諸樂惡者，雖貪瞋等一切煩惱悉皆熾盛，而癡偏重，以不了知善惡因果勝劣事故。世間現有諸佛正法，利益安樂一切眾生，三寶良田生長一切世出世間無量福聚，不欲聽受不樂歸依，而反聽受無利無樂外道邪法，歸依生長能感眾苦，無量惡業種種邪神，豈非無明癡闇障力？是故障善無明最重，當勤修習智慧光明，無明重者非善器故。<p>經曰：又如圓鏡，非處遠質影像起緣。如是如來大圓鏡智，非處不淨感匱法業不信眾生智影起緣，彼非器故。<p>論曰：<p>如是內外二緣障力智影不生：一由先世感匱法業，令於多時不聞正法，謂於前生誹毀正法，由此業障經無量劫不聞佛法，即此不聞諸佛正法，是彼業果障彼智影令不得生不聞正法。其體是無，云何得名謗正法果？云何能障可生智影？不即說彼不聞正法為果為障，然說由彼感匱法業，所得不能聽受正法、不具根等愚鈍身心為果為障。二由不信，謂無種性無涅槃法，不樂涅槃，無有出世聖道種子，於證真如有畢竟障，聞出世法都不信受，畢竟不得三乘涅槃。如是一切身心相續不清淨故，非聖法器，暫時畢竟不生出世功德智影，如濁穢水不能發生月等影像。鏡智亦爾，於彼不能生智影像。<p>如是略說大圓鏡智有九種相，勝所餘智，謂訓詞相、無分別相、障清淨相、依止因緣生智影相、無有我所無攝受相、不忘一切所知境相、遍處恒時生智影相、能生一切智根本相、於非法器不能生相。此有三種非聖法器：一者、親近不善知識聞不正法，暫時有障非聖法器；二者、煩惱癡障所障非聖法器；三者、極重業障所障，及無出世聖道種子，久時畢竟非聖法器。如是三種總名第九於非法器不能生相。<p>經曰：復次，妙生！平等性智者，由十種相圓滿成就。<p>論曰：<p>平等性智由十種相圓滿成就，應知即是十地修果，一一地中略說各證一平等性，修習圓滿成就佛地平等性智，是故說言，平等性智由十種相圓滿成就。若廣說者，一一地中各證無量平等法性，修習圓滿成就佛地平等性智。<p>經曰：證得諸相增上喜愛，平等法性圓滿成故。<p>論曰：<p>諸相者，謂諸大士相及諸隨好，相差別故，皆名為相。如是諸相，遠離遍計所執自性，說名平等。故契經言：「諸大士相，如來即說以為非相，是故說名諸大士相。」增上者，謂富貴自在，色等諸蘊，各別皆非富貴自在，和合亦非富貴自在，即別性故，諸法合時不捨自性，離此無實補特伽羅。是故一切富貴自在，遠離遍計所執自性，說名平等。故契經言：「世尊！我今解了一切以無我故無貧無富。」喜愛者，謂所有喜愛。由遍計力，於順彼法發生歡喜，於違彼法發生憂慼。遍計所執諸法無故，於彼一切遍計所執喜愛亦無，說名平等。達解如是所說諸相增上喜愛平等法性，故名證得。初地菩薩最初證得，後後地中漸漸方便修令增長，最後佛地圓滿成就，從此已後更無增長。由此證得圓滿成故，平等性智圓滿成就。應知此中圓滿成故，於第三處說第五轉，一切應說由圓滿成，義類相似言詞便故作如是說。<p>經曰：證得一切領受緣起，平等法性圓滿成故。<p>論曰：<p>緣起有二：謂內及外。內緣起者，謂無明等十二有支。外緣起者，謂種芽等一切外物。內者應以雜染清淨二分行相順逆觀察；外者應以此有故彼有、此生故彼生行相觀察，謂種等有故、種等生故，芽等得有、芽等得生。此二緣起一切皆由因有故果有、因生故果生。無作用義是緣起義，空無我義、無補特伽羅義是緣起義。如是等義緣起自相，是所領受，故名領受。或假有情能領受故，名為領受。緣起諸法是所領受，如是一切領受緣起，無作用故、空無我故、無補特伽羅故，遠離遍計所執自性，說名平等。達解如是所說一切領受緣起平等法性，故名證得。由此證得，如前修習圓滿成故，平等性智圓滿成就。如是緣起平等法性，即一切法平等法性。如說梵志一切法性即是緣生緣起法性，悟解此故名為菩提。如佛所見，一切法性如此，即是緣起法性。又契經言：「不見少法離緣起性，此中緣起平等法性名緣起性。」依此密意說如是言，若見緣起即見法性，若見法性即見諸佛，緣起實性即勝義法、勝義佛故。平等法性於一切處皆無差別，故作是說。<p>經曰：證得遠離異相非相，平等法性圓滿成故。<p>論曰：<p>色等諸法變壞等相不相似故，名為異相。遠離如是各別異相，即是共相。如是共相以何為相？非相為相。如契經言：「一切法性唯有一相，所謂非相。」非相即是平等法性。達解如是遍計所執一切法性，畢竟永無平等法性。故名證得。由此證得，如前修習圓滿成故，平等性智圓滿成就。復有義者，遠離異相即無有相，遠離非相即無無相，無有無無名平等性，餘如前說。<p>經曰：弘濟大慈，平等法性圓滿成故。<p>論曰：<p>慈有三種：一有情緣；二者法緣；三者無緣。初發心位諸菩薩等，多分修習有情緣慈，多是有漏，以世俗有為境界故。修正行位諸菩薩等，多分修習法緣之慈，亦多有漏，大乘教法為境界故。得無生忍諸菩薩等，多分修習無緣之慈，雖有所緣，緣法界故。譬如眼等異熟諸法，無有分別、不作加行任運轉故，說名無緣平等性智相應大慈。或有義者，唯緣法界，所緣分別永無有故，不緣有情及諸法故，名無緣慈。復有義者，亦緣諸法。如實義者，亦緣有情但無分別，平等行相了知一切假立有情性平等故，緣生等法性平等故，無我真如性平等故，名平等智。此智相應就所緣境得具三慈，但無分別平等行故，說名無緣。如來地中平等性智相應大慈，眾相成滿恒常現行，如來既有無緣大慈，餘二不說自然成就。如來由此三種慈故，平等救濟一切有情，非但於彼少分與樂，普於一切有情諸法無我真如平等性轉，恒常現行救度一切，故名大慈。非如聲聞及異生等，暫時少分與樂行轉，不能救度一切有情。以勝一切聲聞等故，救度一切諸有情故，長時積集福慧資糧所成滿故，說名弘濟。如是所說弘濟大慈，遍一切處無差別轉，故名平等，即此平等說名法性。或即所說弘濟大慈平等法性為所緣故，就境說名平等法性。由此大慈，如前修習圓滿成故，平等性智圓滿成就。<p>經曰：無待大悲，平等法性圓滿成故。<p>論曰：<p>聲聞等悲不能拔濟一切有情，唯緣欲界少分行相暫時而轉。如來大悲普能拔濟一切有情，通緣三界遍滿行相恒時而轉。言無待者，無所觀待恒救不捨，謂無所待，隨其所應拔濟三苦，所苦有情恒轉不捨，猶如長者怜愛一子。於諸有情平等而轉，以有情界無邊際故。成熟有情時無暫廢，成熟有情曾不過時，如來常與大悲相應，不可說言暫起暫轉。如經言：「善男子！不應說言諸佛世尊所有大悲，於諸有情暫起暫轉。何以故？恒常轉故。諸佛世尊乃至大悲無根未立，終不證得無上菩提。如來證得大菩提已，恒作是念：『我當安立一切有情諸善根本。若有未悟一切法者，我當開悟。』如來如是於諸有情常起大悲。」乃至廣說。如契經說：「如來晝夜恒於六時觀察世間。」云何今言大悲恒轉？此說作用六時相續恒無間斷，故不相違。大慈大悲，無瞋不害無癡善根以為自性，與樂拔苦行相有異，俱有三種有情緣等。慈是無瞋、悲是不害，慈緣無樂欲與其樂，悲緣有苦欲拔其苦，無待大悲無差別轉，故名平等，此即法性或緣平等法性為境。由此大悲，如前修習圓滿成故，平等性智圓滿成就。<p>經曰：隨諸眾生所樂示現，平等法性圓滿成故。<p>論曰：<p>隨諸有情樂見如來色身差別，如來示現如是色身。如來雖居無戲論位，由平等智增上力故，大圓鏡智相應淨識，現琉璃等微妙色身，令諸有情善根成熟，自心變似如是身根，謂自心外見如來身。如契經言：「由諸如來慈善根力有所示現，令天人等自心變異見如來身，如金色等。」又如經言：「若所應化無量有情，宜見琉璃末尼寶色，如來即能無礙示現種種琉璃末尼寶色，令彼自心亦如是變。」乃至廣說。如是示現一切如來形相平等，如是平等即是法性，是故說名平等法性。謂諸如來隨同所化有情樂見色身形相，即各示現同處同時同類形相，令彼自心如是變現，作利樂事。如諸有情阿賴耶識共相種熟，各各變現世界等相，同處相似不相妨礙。此亦如是。如色身相，餘事亦爾。由此示現，如前修習圓滿成故，平等性智圓滿成就。<p>經曰：一切眾生敬受所說，平等法性圓滿成故。<p>論曰：<p>若有如是種類語業，能令有情善根成熟，聞生歡喜得淨信樂，如來便現如是語業令彼得聞。如來雖無戲論分別，由悲願力如是示現，所化有情自勝解力如是變異，謂自心外聞佛音聲。如來所出一切語言稱機宜故，諸人天等皆無違逆，故名敬受。若不稱機則不示現，故說諸佛語不唐捐。雖有眾生不順佛語，此是化作或當有益，後必信受。就總為語，故言一切敬受所說，如是語言，由前道理諸佛同現，故名平等。如是平等即名法性。由此示現，如前修習圓滿成故，平等性智圓滿成就。<p>經曰：世間寂靜皆同一味，平等法性圓滿成故。<p>論曰：<p>有漏五蘊說名世間，念念對治二種壞故，即彼息滅名為寂靜。由此於此而寂靜故，即是聖道及以涅槃依他起性，世間寂靜同歸真如，圓成實性故名一味。又世間者，遍計所執，此本性無說名寂靜，如是寂靜所顯真如無差別故，名為一味，此即名為平等法性。由此一味，如前修習圓滿成故，平等性智圓滿成就。<p>經曰：世間諸法苦樂一味，平等法性圓滿成故。<p>論曰：<p>世間諸法略有八種：一、利；二、衰；三、毀；四、譽；五、稱；六、譏。七、苦；八、樂。得可意事名利，失可意事名衰，不現誹撥名毀，不現讚美名譽，現前讚美名稱，現前誹撥名譏，逼惱身心名苦，適悅身心名樂。如是八種總有二品：四違名苦、四順名樂，生欣慼故。或復此中略說最後苦樂一對，聖者居中恒常一味，得利不高、遇衰不下，如是乃至樂而無愛、苦而無恚。如契經言：「聖處世間平等一味猶如虛空，凡愚在世計有差別。由彼遠離遍計所執，世間八法於一切處皆同一味。」即此說名平等法性。由此一味，如前修習圓滿成故，平等性智圓滿成就。<p>經曰：修殖無量功德究竟，平等法性圓滿成故。<p>論曰：<p>功德即是菩提分等諸功德法。熏種長養成熟解脫，說名修殖。平等性智雖無分別，由佛菩薩智增上力如如意珠，令異身中功德生長成熟解脫。言究竟者，能得三乘般涅槃故。既令解脫，令得世樂不說自成。如是智名平等法性，遠離遍計所執性故。或諸菩薩修殖無量菩提分等殊勝功德，乃至究竟，即此名為平等法性。由此功德，如前修習圓滿成故，平等性智圓滿成就。<p>經曰：復次，妙生！妙觀察智者。<p>論曰：<p>依十種因，應知分別妙觀察智。十種因者：一、建立因；二、生起因；三、歡喜因；四、分別因；五、受用因；六、趣差別因；七、界差別因；八、雨大法雨因；九、降伏怨敵因；十、斷一切疑因。<p>經曰：譬如世界持眾生界。如是如來妙觀察智，任持一切陀羅尼門、三摩地門，無礙辯說諸佛妙法。<p>論曰：<p>此中顯示建立因相。譬如世界持眾生界者，如諸有情自心所變下風輪等諸世界相，能持自心所變眼等諸有情界。如是如來妙觀察智，能持一切陀羅尼門，廣說乃至諸佛妙法，與彼相應及能引故。陀羅尼者，增上念慧，能總任持無量佛法令不忘失，於一法中持一切法，於一文中持一切文，於一義中持一切義，攝藏無量諸功德故，名無盡藏。此陀羅尼略有四種：一、法陀羅尼；二、義陀羅尼；三、呪陀羅尼；四、能得菩薩忍陀羅尼。如瑜伽論廣說其相。云何唯於一法等中普能任持一切法等？謂佛菩薩增上念慧不思議力，自心相分一法相中現一切法，文義亦爾。又能示現無量無盡功德法門，見分自體亦具無邊勝功能故，任持一切令不忘失，如是念慧不思議力，名陀羅尼。三摩地者，謂增上定，即健行等諸三摩地，能勝一切世出世間諸三摩地，餘不能勝，故名健行。又佛菩薩健士所行，故名健行。唯第十地菩薩及佛得此定故。餘三摩地。隨經所說應釋其名。即陀羅尼及三摩地俱說名門，如空無願無相三門，以能通生無量同類異類德故。無礙辯說即四無礙：法、義、詞、辯，由此四種能為眾生辯說妙法，故名辯說。諸佛妙法即是如來力無畏等無量佛法、一切之言、一一應說，妙觀察智轉意識得作用寬廣，故能任持一切功德。此智相應第六意識，普與一切功德相應，及能引發諸功德故，說能任持。<p>經曰：又如世界，是諸眾生頓起一切種種無量相識因緣。如是如來妙觀察智，能為頓起一切所知無礙妙智種種無量相識因緣。<p>論曰：<p>此中顯示生起因相，妙觀察智能作頓起一切所知相識因故。世界即是諸器世間。如器世間能為眾生種種地上無量空中相識生因。如是如來妙觀察智，一時頓於一切境界，猶如虛空能了無礙，能為一切種種世間、無量出世所緣境界相識生因。此義意言，一切如來妙觀察智，能頓了知一切境界，似所知境有眾多相，如彩畫色有種種相，見分智體能為如是相識生因。此能現彼說為生因，非親生因，從種生故。此即緣因說名因緣，由見起相或體起用，雖無異體，由不一故亦得為因。如從相分生見分等，此亦如是。<p>經曰：又如世界，種種可玩園林池等之所莊嚴，甚可愛樂。如是如來妙觀察智，種種可玩波羅蜜多、菩提分法、十力、無畏、不共佛法之所莊嚴，甚可愛樂。<p>論曰：<p>此中顯示歡喜因相。如器世間種種可玩園林池等，綺飾間列威光熾盛，令諸有情歡喜愛樂。如是如來妙觀察智，種種可玩波羅蜜多、菩提分等，綺飾間列威光熾盛，令諸菩薩歡喜愛樂。波羅蜜多略有六種，謂布施等。或開為十，更足方便、善巧等四。或復開為八萬四千，如經廣說。若別分別，其數無量。菩提分法略三十七，廣亦無量。言十力者，謂處非處智力等，如來身中慧根所攝，及具知根。言無畏者，謂四無畏，五根所攝，及具知根即信等五。不共佛法有十八種。如經廣說。如是功德多分此智所攝、相應及能引發，是故一切莊嚴此智。<p>經曰：又如世界，洲渚、日月、四天王天、三十三天，及夜摩天、覩史多天、樂變化天、他化自在天、梵身天等，妙飾間列。如是如來妙觀察智，世及出世衰盛因果，聲聞、獨覺、菩薩圓證無餘觀察妙飾間列。<p>論曰：<p>此中顯示分別因相。如器世間無量洲等，妙飾間列不相雜亂。洲謂四大洲，則贍部洲等。渚謂八小渚，則遮末囉等。略舉日月，攝諸星宿。四天王天，謂妙高山第四層級，四面各住。三十三天，謂此山頂四面各有八大天王，帝釋居中故有此數。夜摩天者，謂此天中隨時受樂，故名時分。覩史多天，後身菩薩於中教化，多修喜足，故名喜足。樂變化天，樂自變化，作諸樂具以自娛樂。他化自在，樂令他化作諸樂具，顯己自在。梵身天者，離欲寂靜，故名為梵，身者眾也，等者等取此上諸天。如是如來妙觀察智，普能觀察世及出世衰盛因果、三乘圓證，妙飾間列不相雜亂。惡趣因果名世間衰，善趣因果名世間盛。又世間壞及世間成，如其次第名為衰盛。又損減名衰，增長名盛。二乘因果名出世衰，大乘因果名出世盛。又退名衰，進名為盛。言圓證者，即是果位，前三乘名顯其因位。又圓證者，唯說佛果。妙觀察智觀此諸法法相異故，智如其境行相不雜分明顯現，是故說名妙飾間列。
。
<juan>佛地經論卷第六<p>親光菩薩等造<p>大唐三藏法師玄奘奉<#sp>詔譯<p>經曰：又如世界，為諸眾生廣大受用。如是如來妙觀察智，示現一切諸佛眾會雨大法雨，為令眾生受大法樂。<p>論曰：<p>此中顯示受用因相。如器世間隨有情業增上力故，阿賴耶識共相種子，變生種種共相資具，為令有情廣大受用。如是如來妙觀察智，助平等智為增上緣，擊發鏡智相應淨識，現受用身種種眾會，威德熾盛雨大法雨，為令地上諸大菩薩受大法樂，亦助如來成所作智為增上緣。擊發鏡智相應淨識，現變化身種種眾會，威德熾盛雨正法雨，為令地前所化有情受用法樂。<p>經曰：如世界中五趣可得，所謂地獄，餓鬼，傍生，人趣，天趣。如是如來觀察智上，無邊因果五趣差別具足顯現。<p>論曰：<p>此中顯示趣差別因相。如世界中隨有情業增上力故，阿賴耶識不共相種，變生種種五趣因果差別可得。如是如來妙觀察智，五趣因果為境界故，似其五趣因果二相差別顯現，非生五趣。諸阿素洛種類不定，或天或鬼，或復傍生，故不別說。五趣因者，謂中有身，以與五趣為方便故。趣是所趣，中有能趣故非趣攝。就生類別建立四生，是故中有亦生所攝。有義中有趣方便故，說在趣中。此言因者，業煩惱等，果即五趣。<p>經曰：如世界中，欲、色、無色諸界可得。如是如來觀察智上，無邊因果三界差別具足顯現。<p>論曰：<p>此中顯示界差別因相。如世界中隨有情業增上力故，阿賴耶識共不共相種子，變生三界因果差別可得。此中世界通情非情，謂有情世界及器世界。若不爾者，不應於中有無色界，以彼唯有定所生色，無業生色、無方處故。於世界中，隨其所應建立三界，謂器世界中但有欲色情非情界。有情界中具有三種，唯有情界以器世界通持有情及非情界，有情世界唯能任持有情界故。如是如來妙觀察智，三界因果為境界故，似其三界因果二相差別顯現，非生三界因果，同前二種分別。此中意說，妙觀察智普能觀察一切境故，遍似一切諸界趣生，煩惱業等所感諸行成熟所攝心心法等因果相現。謂諸如來大圓鏡智，增上所生妙觀察智，雖無所取能取執著，遠離一切煩惱所知二垢障故，觀察一切因果等事，及能說故，如淨圓鏡現眾影像，一切境相皆現其中，然無鏡智無差別過。大圓鏡智以於一切皆不愚故，雖能顯現一切影像任運轉故而無分別。此智能現一切境相亦有分別，若無分別則不能觀因果等事，及為眾會說法斷疑。此文定證無漏心等亦有相分，如來智上五趣三界無邊因果具足現故。有說，如來智明淨故，一切境相雖現其中，而此境相非智所變，不清淨故，但是眾生心等所變諸法影像。此不應理，如是影像若是眾生心等所變，云何在佛智上顯現？不可他因生他心相，違正理故。如餘心相，此亦應爾。然此境相如來無漏心所變現，如明鏡中糞穢影像，雖似不淨實非不淨。心及心法緣境法爾。若緣他境，非如鉗燈，無動作故，但如明鏡性本淨故，變似境相而能緣慮。若諸境相非心上現，彼雖有力生心心所，如五根等不名所緣，如餘處說。無分別智亦定爾耶？所緣真如不離智體，不可定爾。後得俗智雖不離真，有分別故不證真體，但自變作真相而緣，故不可難。如諸異生心緣無漏心上所有無漏境相，雖似無漏實是有漏。此亦應爾，唯識道理決定如是，心所變相雖相似有而實無體。若不爾者，應有色等如心心法，不成唯識。若彼實有但不離識名唯識者，心及心法亦不離彼色等諸相，應名唯境，便成大過。<p>經曰：如世界中蘇迷盧等，大寶山王顯現可得。如是如來觀察智上，諸佛菩薩威神所引，廣大甚深教法可得。<p>論曰：<p>此中顯示雨大法雨因相。如器世間，由諸眾生業增上力起諸寶山。如是如來妙觀察智，由諸有情感正法業增上力故，起佛菩薩威神所引深大教法，此教開示諸佛菩薩自在威神，亦能引發彼威神力，是故說名諸佛菩薩威神所引。此說如來妙觀察智能發鏡智相應識上教法影像，或自能現教法影像，由此為緣善根成熟所化有情自心變現。<p>經曰：如世界中，廣大甚深不可傾動大海可得。如是如來觀察智上，一切天魔外道異論所不傾動，甚深法界教法可得。<p>論曰：<p>此中顯示降伏怨敵因相。如器世間，由諸眾生業增上力起諸大海，不可傾動。如是如來妙觀察智，由諸有情感正法業增上力故，起法界教不可傾動。法界則是空無相理，說法界理名法界教。諸外道等皆依諸見，法界空理對治諸見離諸見趣，是故空教彼不能測，不能傾動。前威神教，威神高廣故喻寶山，此法界教法界甚深故喻大海，妙觀察智是能顯照一切境因，故能起說一切法教，略說勝者。是故契經說：「佛世尊名大智日，普能照了一切法故。」<p>經曰：又如世界，大小輪山之所圍繞。如是如來妙觀察智，不愚一切自相共相之所圍繞。<p>論曰：<p>此中顯示斷一切疑因相。如器世界，一妙高山、七大金山、八大海水、四大洲等，總於其外有小輪山周匝圍繞，如是為一，積數至千，復總於外有次輪山周匝圍繞，名小千界。如是為一，復數至千，更總於外有次輪山周匝圍繞，名中千界。如是為一，復數至千，總於其外有大輪山周匝圍繞，有大風輪總持其下，名一三千大千世界。如是名為大小輪山之所圍繞。如是如來妙觀察智，遍知一切自相共相，能斷世間一切疑惑。自共相愚，是疑惑因。知自共相，無此愚故。自無疑惑，能斷他疑。大圓鏡智永離二障，不愚一切自相共相能生此智，攝護此智故名圍繞。鏡智雖能知一切法自相共相，無分別故，不能為他說法斷疑。此智能知。有分別故，能為一切說法斷疑。又此智體能知諸法自相共相二種行相之所圍繞，自相行相如小輪山，共相行相如大輪山，鏡智能持如風持下，如來淨智現量所攝。云何能知諸法共相？若共相境現量所知。云何二量？依二相立。有義二量在散心位依二相立，不說定位。若在定心緣一切相，皆現量攝。有義，定心唯緣自相，然由共相方便所引，緣諸共相。所顯理者，就方便說名知共相，不如是者名知自相。由此道理，或說真如名空無我諸法共相，或說真如二空所顯非是共相。如實義者，彼《因明論》立自共相，與此少異。彼說一切法上實義，皆名自相，以諸法上自相共相各附己體不共他故。若分別心立一種類，能詮所詮通在諸法，如縷貫花，名為共相。此要散心分別假立，是比量境。一切定心離此分別，皆名現量。雖緣諸法苦無常等，亦一一法各別有故，名為自相。真如雖是共相所顯，以是諸法自實性故，自有相故，亦非共相，不可以其與一切法不一不異即名共相，自相亦與一切共相不一異故，是故彼論說諸法上所有實義，皆名自相。此經不爾，故無相違。<p>經曰：復次，妙生！成所作智者。<p>論曰：<p>成所作智，應知成立如來化身。此復三種：一者身化；二者語化；三者意化。第一身化復有三種：一、現神通化；二、現受生化；三、現業果化。第二語化亦有三種：一、慶慰語化；二方便語化；三、辯揚語化。第三意化復有四種：一、決擇意化；二、造作意化；三、發起意化；四、受領意化。成所作智能起如是三業化用，此化三業即是化身。應知此中以用顯體，非此三業即是智體，但是智上所現相分。成所作智增上緣力擊發鏡智相應淨識，令現如是三業化用，自亦能現。當知四智一一能起一切作用，就強多分說平等智起受用身；成所作智起變化身；妙觀察智觀察一切自相共相，陀羅尼門三摩地等；大圓鏡智能現一切諸法影像。如一一根取一切境非無強用，此亦如是。<p>此中經文定證三業心心法等皆有變化，如來智上現此麁相心心法等一切功德，令諸下位能現了知。若不爾者，二乘異生云何能知如來所有心心法等功德差別？云何如來久已成佛，復能現作具貪瞋等種種化身？餘經亦說化無量類皆令有心，又說化身亦名有心亦名無心，有依他心無自依心，故謂化心等依實心，現但實心上相分似有緣慮等用。如鏡中火無別自體，隨眾緣生如餘心等。餘處雖說無化心等，以無實用如實心等。變化色等有實作用，如實色等，故偏說有。由化心等麁相顯現易了知故，乃至猿猴知如來心，若佛實心，諸大菩薩亦不能了。<p>經曰：如諸眾生勤勵身業，由是眾生趣求種種殉利務農勤王等事。如是如來成所作智勤身化業，由是如來示現種種工巧等處，摧伏諸伎傲慢眾生，以是善巧方便力故，引諸眾生令入聖教成熟解脫。<p>論曰：<p>此中顯示現神通化化身業相。令心勇悍故名勤勵。於善性中兼取精進，餘但作意，由此發起勤勵身業，就因為名。由此身業，世間有情作三正事，等者等取其餘雜事。成所作智精進相應起化身業，由此化業為菩薩時，示現種種陶師等類工巧等處，此是智上身業相現，為欲摧伏伎術傲慢，故現斯事善巧方便，即是悲慧平等運道先現神通，初令生信故名引生令入聖教。如現神通度迦葉等，次令調順有所堪能故名成熟，引令長養諸善根故，後令解脫三界惡趣有性無性。如其次第故名解脫。由教化力，有種性者令生聖道解脫三界。無種性者，令修世善常生善趣。念彼善根為說正法，令脫三界，放光息苦安立善趣。又令彼生聞思修慧次第三句。又令彼生順解脫分、順決擇分及生聖道次第三句。又令彼入見道、修道及無學道次第三句，如是等釋應隨相說，後亦如是。<p>經曰：又如眾生受用身業，由是眾生受用種種色等境界。如是如來成所作智受身化業，由是如來往諸眾生種種生處，示同類生而居尊位，由其示現同類生故，攝伏一切異類眾生，以是善巧方便力故，引諸眾生令入聖教成熟解脫。<p>論曰：<p>此中顯示現受生化化身業相。世間有情於諸生處，諸根領納色等境界，故名受用；身有運轉，故名身業。成所作智一切生處，同時現生受用境界，謂現化身於天人中一切生處，示同類生，居剎帝利、婆羅門種，伏諸下類令得利樂。此亦智上身業相現，或擊鏡智、或自顯現，餘例應爾。<p>經曰：又如眾生領受身業，由是眾生領受所作善惡業果。如是如來成所作智領身化業，由是如來示現領受本事本生難修諸行，以是善巧方便力故，引諸眾生令入聖教成熟解脫。<p>論曰：<p>此中顯示現業果化化身業相。身即是業，故名身業。先業果故，果說因名。或身領受先業果時，有運轉用故名身業。由此身業領受先業愛非愛果。成所作智現似化身領受化業，由此業故示受一切本事本生難修諸行。先世相應所有餘事，名為本事。先世所受生類差別，名為本生。如毘濕、飯怛囉等一切本生事。依此本生先所修行種種苦行，名難修行。或於今世依變化身，先修苦行後捨彼行，修處中行方得菩提，名難修行。謂諸眾生計修苦行止惡起善方得菩提，為化彼故先示同彼修諸苦行，為顯非但持戒得淨，要由定慧方得淨故，現捨苦行修處中行方得菩提。有契經說：「如來先世迦葉佛時，作是罵言：『何處沙門剃鬚髮者？有大菩提無上菩提極難得故。』由彼惡業，今受如是難行苦果。」此言亦是為止惡行現化所作。若不爾者，何有繫屬一生菩薩，已曾親事無量如來殖諸善本，性憶宿命更起如是重語惡行？當知此言為欲化度，宜聞此言而得度者，令於佛所離此言故。<p>經曰：又如眾生慶慰語業，由是眾生展轉談論遞相慶慰。如是如來成所作智慶語化業，由是如來宣暢種種隨所樂法，文義巧妙，小智眾生初聞尚信，以是善巧方便力故，引諸眾生令入聖教成熟解脫。<p>論曰：<p>此中顯示慶慰語化化語業相。慶慰即是喜悅差別，語能生彼，故名慶慰。聞此語言，展轉發生大歡喜故。謂諸有情由發語心增上力故，各別識上語業相現為增上緣，令餘識變似語業相，各謂聞他語言生喜。成所作智化作語業，應知亦爾。自現妙音令他心變，謂聞佛語生歡喜故。隨所樂法者，隨彼因力所應樂聞，人天三乘諸差別法。文巧妙者，字句顯美令樂聞故。義巧妙者，理趣分明易解了故。小智眾生初聞尚信者，謂佛言音具六十德，諸凡愚慧暫時得聞尚生信解，何況其餘聰愍者慧。成所作智名慶慰者，能現化語宣說一切巧妙文義，生諸有情歡喜心故，亦能加被善現等輩，以佛言音宣說甚深難測量法，如是此智能加被他一切論者，一切色類乃至虛空，亦能發起化語說法，當知此事不可思議。<p>經曰：又如眾生方便語業，由是眾生展轉指授務專所作，毀惡讚善更相召命。如是如來成所作智，所起方便語變化業，由是如來立正學處，毀諸放逸、讚不放逸，又復建立隨信行人、隨法行等，以是善巧方便力故，引諸眾生令入聖教成熟解脫。<p>論曰：<p>此中顯示方便語化化語業相。如諸世間方便語業更相教示，諸所應作、不應作事，利益親友放逸眾生加行起作，故名方便。如是如來由大悲故，為諸有情安立學處，令伏諸惡、修世間善，安立聖道分位差別，令入正道出離三界，成所作智能發化語，成辦斯事，謂息諸惡、發起諸善，是此語用。<p>經曰：又如眾生辯揚語業，由是眾生展轉開示所不了義，宣諷諸論。如是如來成所作智辯語化業，由是如來斷諸眾生無量疑惑，以是善巧方便力故，引諸眾生令入聖教成熟解脫。<p>論曰：<p>此中顯示辯揚語化化語業相。成所作智隨諸眾生意樂差別現化語業，說種種義斷諸疑惑，謂發一音表一切義，令諸有情隨類獲益。如契經言：「佛以一音演說諸法，眾生隨類各得開解，或有怖畏，或有歡喜，或生厭離，或復斷疑。」此是如來本願所引不思議力所發化語，一音能斷一切眾疑，若作化身亦令眾生一質異見利樂事成。<p>經曰：又如眾生決擇意業，由是眾生決擇可作及不可作。如是如來成所作智決意化業，由是如來決擇眾生八萬四千心行差別，以是善巧方便力故，引諸眾生令入聖教成熟解脫。<p>論曰：此中顯示決擇意化化意業相。成所作智相應意業能起化故，名化意業。此能決擇所化眾生八萬四千心行差別，或復此智相分中現變化意業似，能決擇眾生八萬四千心行，令彼了知得勝義利。云何八萬四千心行？謂諸有情八萬四千諸垢塵勞心行差別，此能障礙八萬四千波羅蜜多、陀羅尼門、三摩地等，如《賢劫經》廣說其相，所謂最初修習行法波羅蜜多，乃至最後分布佛體波羅蜜多，三百五十一一皆具六到彼岸。如是總有二千一百，對治貪瞋癡及等分有情心行八千四百，除四大種及六無義所生過失，十轉合數八萬四千。修習此故復得成就八萬四千陀羅尼門、三摩地等，此猶略說廣則無量。<p>經曰：又如眾生造作意業，由是眾生造作種種諸所起業。如是如來成所作智造意化業，由是如來觀諸眾生所行之行，行與不行、若得若失，為令取捨造作對治，以是善巧方便力故，引諸眾生令入聖教成熟解脫。<p>論曰：<p>此中顯示造作意化化意業相。隨所觀察一切有情所行之行，若諸惡行，不行有得、行即有失；若諸善行，行即有得、不行有失。如是觀察為欲令彼取得捨失，於德造作任持對治，於失造作遠離對治。成所作智相應意業能起化故，名化意業。雖諸如來於一切事無有功用，而令眾生心等變現似有造作，故名造作。或復此智相分中現變化意業，似能觀察一切有情諸行得失，令彼了知得勝義利。<p>經曰：又如眾生發起意業，由是眾生發起諸業。如是如來成所作智發意化業，由是如來為欲宣說彼對治故，顯彼所樂名句字身，以是善巧方便力故，引諸眾生令入聖教成熟解脫。<p>論曰：<p>此中顯示發起意化化意業相。成所作智相應意業，能發身語二種業故，就用說名發起意業。或此意業由智發起，是故說名發起意業，能起化故，或智相分現似彼故。此化意業為欲宣說彼對治者，為說有情諸行對治，此所說法名句字身以為自性，是故顯示名句字身。如來隨彼有情所樂說名身等，令起愛樂發生對治，是則如來成所作智相分中現變化意業發名身等，宣說有情諸行對治。由此力故，令諸有情自心變似佛所說法。深生愛樂發起對治，是故說名發起意業。<p>經曰：又如眾生受領意業，由是眾生受領苦樂。如是如來成所作智受意化業，由是如來於定不定反問置記，為記別故，隨其所應受領去來現在等義，以是善巧方便力故，引諸眾生令入聖教成熟解脫。<p>論曰：<p>此中顯示受領意化化意業相。受相應思能動其心令受苦樂，是故說名受領意業。成所作智受相應思能起化故，名化意業。或相分中現化意業，名化意業。於四記問為記別故，隨其所應如實了知一切問已，領三世等無量法義如實了知，一一自體如實知已，隨其所應一一記別無有顛倒。<p>言四記者：一、一向記；二、分別記；三、反問記；四、默置記。一向記者，如有問言：「一切生者決定滅耶？佛法僧寶良福田耶？」如是等問應一向記，此義決定。分別記者，如有問言：「一切滅者定更生耶？佛法僧寶唯有一耶？」如是等問應分別記，此義不定。反問記者，如有問言：「菩薩十地為上為下？佛法僧寶為勝為劣？」如是等問應反問記，汝望何問？默置記者，如有問言：「實有性我為善為惡，石女兒色為黑為白？」如是等問應默置記，不應記故，長戲論故。<p>應知此中身語化業，或自身相應，或他身相應，或不相應；意化業唯自他相應。由此即釋三種神變，謂神通、教誡、記說神變。此佛化業於一切種恒時隨逐不可思議，作用數量國土差別不思議故，利有情用無休息轉不思議故。一切如來三種化業，為欲成熟有情為先，說名第一方便善巧。是故契經說：「佛世尊名大智藥，能除一切煩惱病故。」<p>經曰：爾時，妙生菩薩摩訶薩白佛言：「世尊！為獨如來於淨法界受用和合一味事智？而諸菩薩亦能如是？」佛告妙生：「菩薩亦能受用和合一味事智。」<p>論曰：<p>今依受用和合一味事智為問。前辯佛地但說如來清淨法界體唯一味，佛鏡智等於中受用和合一味無動無作。妙生菩薩意疑此事，為唯如來？亦通菩薩？故作此問。或前但說有五種法攝大覺地，清淨法界體唯一味，鏡智依此緣此而生無分別故，亦唯一相。平等性智通緣真如離二分別，亦唯一相。其餘二智為饒益他，亦依真如無異分別，亦唯一相。如是唯佛受用和合一味事智，應不通餘，為欲審定故作此問。此中既言，於淨法界受用和合一味事智，證知於餘無有受用和合一味智。能受用、所應受用和合一味真如境界，故名受用。共同一事，故名為和。雖同一事或復離別，為顯於中常不離別，故復言合。所緣能緣平等平等，畢竟和合不離別故。味者堅實，即所受用所緣法界真如一味。事謂事用，智者即是能受用智。正取鏡智、平等性智，兼取餘二，多緣真故。或一味者，能受用智無分別故。事者是果，緣淨法界而生起故。或能受用即是捨受，無苦無樂平等一類，故名一味。事者果也，即此相應圓鏡智等，由彼力生故名彼果。或是行捨無功用相，於一切處一味而轉，能受用智說名事智。或智自能領受己體，故名受用，自他二種分別無故，說名一味，事者果也，從眾因緣，遠離二想恒時轉故。<p>菩薩亦能等者，此中意說，受用和合一味事智非獨如來，若諸菩薩亦能如是。云何但言有五種法攝大覺地？此中意說，佛地唯是五法所攝，不說五法唯攝佛地，亦能攝諸菩薩地故。<p>經曰：妙生菩薩復白佛言：「何等菩薩受用和合一味事智？」佛告妙生：「證得無生法忍菩薩。由彼菩薩無生法中，得忍解時對治二想，由遣自他二種想故，得平等心。從此已上彼諸菩薩，自他異想不復現前，受用和合一味事智。」<p>論曰：<p>為顯示得大乘無生法忍菩薩，或住功用有加行道菩薩，未有受用和合一味事智，故復問言：「何等菩薩受用和合一味事智？」證得無生法忍菩薩，謂從初地已上菩薩，證得二空所顯真如，觀一切法遍計所執本性無生亦無有滅，本來寂靜自性涅槃，受用和合一味事智。非如二乘見道現觀，但證生空所顯真如，未證法空所顯真理，未能現觀諸法平等受用和合一味事智。地前菩薩亦未能證，未見真如，和合一味平等性智未現行故。有義，初地已上菩薩復有三種：一、初發心，謂在初地，已入見道正性離生，真無漏心創現行故；二、已修行，謂上六地，已得修道，進修行故；三、不退轉，謂上三地，修道已滿，離諸功用無加行道任運現前，一切煩惱畢竟不起，念念勝進無退轉故。此中唯取八地已上，觀一切法本來無生今亦不起，得上品忍一向清淨，恒起無漏任運而轉，由得此故說名證得無生法忍。如契經言：「八地已上諸菩薩眾，離法想故無我我所，觀一切法非常無常，無生無起、自他平等。」乃至廣說。由得任運二想對治，於一切處得平等心。從此已上離二想故，離諸功用及加行故，一向無漏極清淨故，無分別智已得自在任運轉故，方得說名受用和合一味事智。初地菩薩雖已證得自他平等，而有功用加行作意，未清淨故而未建立。<p>經曰：妙生菩薩復白佛言：「唯願如來，廣說譬喻，令諸菩薩悟甚深義，隨所化緣廣宣流布，令諸眾生聞已疾悟無生法忍。」<p>論曰：<p>妙生菩薩為令上義因譬喻門明了易見，諸菩薩等聞是法已悟甚深義悟無生忍，故復請問。<p>經曰：佛告妙生：「譬如三十三天未入雜林，終不能於若事若受無我我所和合受用。若入雜林，即無分別隨意受用。由此雜林有如是德，能令諸天入此林者，天諸果報若事若受，無所思惟和合受用。如是菩薩若未證得無生法忍，終不能得平等之心、平等之捨，乃與一切聲聞獨覺無有差別，有二想故，彼不能住受用和合一味事智。若已證得無生法忍，遣二想故得平等心，遂與聲聞獨覺差別，由平等心而能住捨受用和合一味事智。」<p>論曰：<p>三十三天有一雜林，諸天和合福力所感，令諸天眾不在此林，宮殿等事業樂等受勝劣有異，有我我所差別受用。若在此林，若事若受都無勝劣，皆同上妙無我我所，和合受用能令平等，和合受用故名雜林。此由諸天各修平等和合福業增上力故，令彼諸天阿賴耶識變現此林，同處同時同一相狀。由此雜林增上力故，令彼轉識亦同變現，雖各受用而謂無別。如是地前菩薩、二乘，未證二空所顯真如無生法忍，有見道斷差別執故，未離自他差別二想，未得無漏平等性智相應之心平等受捨，或復行捨，故不能住受用和合一味事智。有義，七地已下菩薩，猶有功用有加行道，猶有微細煩惱現行，未清淨故，未得任運無生法忍、妙觀察智相應平等，若心若捨，故不能住受用和合一味事智。<p>經曰：「復次，妙生！譬如種種大小眾流未入大海，各別所依異水少水，水有增減，隨其水業所作各異，少分依持水族生命。若入大海無別所依，水無差別、水無限量、水無增減、所作業一，廣大依持水族生命。如是菩薩若未證入如來清淨法界大海，各別所依異智少智智有增減，隨其智業所作各異，少分眾生成熟善根之所依止。若已證入如來清淨法界大海，無別所依，智無差別、智無限量、智無增減，受用和合一味事智，無量眾生成熟善根之所依止。」<p>論曰：<p>大眾流者，謂殑伽等四種大河。小眾流者，謂餘小河。未入大海各別所依者，種種地方為所依故。異水者，清濁灰美，水差別故。少水者，望大海故。水有增減者，少雨多雨時差別故。隨其水業所作各異者，種種氣味勢力成熟有差別故。少分依持水族生命者，少數少量水族有情所依持故。若入大海無別所依等者，與前所說一切相違，應知其相。廣大依持者，此依數廣量大而說。如是菩薩未證如來法界大海者，未證諸佛清淨法界。各別所依者，別別如來為所依故。異智者，各別勝解所修成故。少智者，望佛智故。智有增減者，諸地相望有勝劣故，及定相望有勝劣故。隨其智業所作各異者，諸菩薩定數量別故，所作各異，隨諸菩薩勝解勢力，緣有情界能有所作。過此不轉，是故各異。少分眾生等者，少數少量成熟善根所依止故，由諸菩薩增上力故，隨分令他善根成熟。諸菩薩定望如來定，數量少故，化諸有情利樂亦少。若證如來法界大海者，已證諸佛清淨法界。無別所依者，清淨真如為所依故，無漏界中不可建立諸佛有異，何況菩薩。智無差別者，圓鏡智等皆相似故，無有自他分別異故。智無限量者，了達無邊所知境故。智無增減者，等清淨故，遍知境界無少多故。受用和合一味事智者，平等智等一切所作皆相似故。無量眾生等者，若數若量皆無量故，福德智慧無盡資糧皆平等故。由得法身，窮生死際一切有情成熟善根所依止故。<p>前後二喻有差別者，有義，前喻說諸菩薩未入已入或歡喜地或不動地；後大海喻，說諸菩薩未入已入或不動地或如來地。有義，二喻同說菩薩未得已得無生法忍，前說菩薩功德稠密喻如雜林，後說菩薩功德無盡喻如大海。
。
<juan>佛地經論卷第七<p>親光菩薩等造<p>大唐三藏法師玄奘奉<#sp>詔譯<p>經曰：爾時世尊而說頌曰。<p>論曰：<p>當說四頌總攝上義，略顯佛地淨法界相。如來地中一切有為無為功德，皆是清淨法界攝持，皆是清淨法界之相，所相能相俱名相故。於四頌中，前三頌半別顯其相，後半總結。別顯相中，有義此中初半顯示清淨法界，次半顯示大圓鏡智，次半顯示平等性智，次半顯示妙觀察智，次半顯示成所作智，次半顯示四智所攝眷屬功德，後半顯示五法所成三身差別。復有義者，此中顯示清淨法界，有六種相，總攝一切佛地功德，謂自性相、因相、果相、若作業相、若相應相、若差別相，如其次第，初有一頌，餘各半頌。<p>經曰：一切法真如，二障清淨相。<p>論曰：<p>有義此顯清淨法界，謂一切法空無我性所顯真如，永離二障本性清淨，今復離染，能為一切善法所依，是故說名清淨法界。一切法者，謂世出世有漏無漏蘊界處等。真如即是諸法實性無顛倒性，與一切法不一不異，體唯一味，隨相分多。<p>或說二種，謂生空無我、法空無我。真如實非空無我性，離分別故，絕戲論故。但由修習空無我觀，滅障真如我我所執而證得，故名空無我。<p>或說三種，謂善、不善、無記。真如是此三法真實性故。<p>或說四種，謂三界繫不繫，真如是此四法真實性故。<p>或說五種，謂心真如，廣說乃至無為真如，亦是五法真實性故。<p>或說六種，謂色真如，廣說乃至無為真如，五蘊無為真實性故。<p>或說七種：一、流轉真如，謂一切行無始世來流轉實性；二、實相真如，謂一切法二空無我所顯實性；三、唯識真如，謂一切法唯識實性；四、安立真如，謂有漏法苦諦實性；五、邪行真如，謂業煩惱集諦實性；六、清淨真如，謂善無為滅諦實性；七，正行真如，謂諸有為無漏善法道諦實性。<p>或說八種，謂不生不滅、不斷不常、不一不異、不來不去，八遣相門所顯真如。<p>或說九種，謂九品道除九品障所顯真如。<p>或說十種，謂於十地除十無明所顯真如，即十法界。如《攝大乘》廣辯名相。<p>如是增數乃至窮盡，一切法門皆是真如差別之相，而真如體非一非多，分別言說皆不能辯。由離一切虛妄顛倒，假名真如。能為一切善法所依，假名法界。離損減謗，假名實有。離增益謗，假名空無。分析推求諸法虛假，極至於此更不可度，唯此是真，假名實際。是無分別最勝聖智所證境界，假名勝義。如是廣說。<p>言二障者：一、煩惱障；二、所知障。惱亂身心令不寂靜，名煩惱障。覆所知境無顛倒性令不顯現，名所知障。煩惱障者，謂執實我薩迦耶見以為上首，百二十八根本煩惱及隨煩惱，若所發業，若所得果，皆攝在中，皆以煩惱為根本故。所知障者，謂執遍計所執諸法薩迦耶見以為上首，所有無明法愛恚等諸心心法，及所發業并所得果，皆攝在中，皆以法執及無明等為根本故。有義，法執及無明等，遍在一切善惡無記有漏心品及與二乘無漏心品，皆不了達法無我故，皆似相分見分起故。有義唯在不善無記有漏心品。<p>《瑜伽師地》說諸無明但有二種：一者不善；二者無記。復有二種：一者染污；二不染污。不言有善，不可非善善心相應，性相違故。又善心品必與無癡善根相應，癡即無明，不可一心癡無癡並，如貪無貪瞋無瞋等不相應故，不可法執不與癡俱，若無無明無倒執，故如執有我定無明俱，此亦應爾。又諸善心性無迷執，皆信等俱順無我解，與二空觀為前方便，不可法執導法空觀，我執未曾見此事故。是故有漏無漏善心，決定不與二執無明愛等相應，違教理故。一切異熟無記心品亦無法執及無明等，分別力劣不能執故。若有倒執成法我見，有無明等阿賴耶識，不應唯與五法相應，見無明等慧等攝故。又若此識有法執者，無所熏故應念念失，不須對治則成大過，煩惱障中無此事故。又法空觀初現前時，此識應斷，障治相違不俱行故。若爾所餘有漏種子應無所依，所修功德應無熏習，無所熏故，不可說言熏習鏡智，相應淨識非無記故，猶未得故。阿賴耶識既無法執，餘轉識中異熟果者，亦應如是，性類同故。於五識中亦無法執，無有猛利分別用故，不推求故。<p>《攝大乘》說，能遍計心唯是意識。故知五識不緣遍計所執自性，如無分別無推求見，不能計我，故亦不能計度諸法。然由意識計我計法起愛恚等，引五識中非見所攝愛恚等起，雖無有見而有愛恚無明等法二障所攝，是故二執分別推求，唯在第六第七意識。若愛恚等非見所攝，不推求者亦在五識，諸我執等煩惱障體，唯在不善有覆無記二心中有。若法執等所知障體，亦在無覆無記心中，二乘無學亦現行故。無學位中無有不善有覆無記，此就二乘名為無覆。若望菩薩是染污故，亦名有覆。故所知障亦名無覆亦名有覆，一體二名所望別故。<p>煩惱障中有所知障，是所依故，必執有法而計我故。體雖無二而用有別，如一識體取境用多，由此熏生一種子體亦有多用。起時雖俱而漸次斷，聖道勢力有分齊故。若所知障就二乘說無覆無記，四無記中何無記攝？異熟生攝，以從異熟識生起故。若爾何者非異熟生？如增上緣，餘所不攝皆此攝故，威儀等心不堅執故，非普遍故，無二障體。若善無覆無記心中無法執者，云何不能了達法空？亦無我執，云何不能了達生空？此既由與第七識中我執俱故。不達生空，亦應由與第七識中法執俱故。不達法空，既似相分見分而起。云何不名法執所攝？諸佛菩薩無漏智等亦有二分，云何非執？是故緣生相分見分依他起攝。若於此上妄計心外，或定性有方名為執。故所知障在第七者，遍與六識三性心俱，非相應品。且止廣諍，應釋本文。<p>清淨相者，謂此真如本性清淨，二障所覆，如淨虛空烟雲等障相似不淨。得出世間證真如道，漸除二障所有種子，猶如大風吹烟雲等，金剛喻定現在前時，滅離一切障種子盡，得淨法界究竟轉依，名清淨相。如是已顯前五法中清淨法界。有義，此顯自性一分法界淨相，即六相中自性一分，文同前釋。<p>經曰：法智彼所緣，自在無盡相。<p>論曰：<p>有義此顯大圓鏡智法者，即是依他起性緣法鏡智名為法智。大圓鏡智亦緣世俗依他起性，現彼影故，不迷彼故。彼所緣者，彼謂真如，非彼法智，雖復隔句義勢相應，故無有過。法智用彼為所緣故，名彼所緣，非謂法智是彼所緣。大圓鏡智亦緣勝義圓成實性，窮生死際內證彼故。此說鏡智緣一切法自相共相，依他起性、圓成實性俱為境故，遍計所執但是凡愚妄心所計，非聖智境，故不說緣。如論中說遍計所執唯凡智境，圓成實性唯聖智境，依他起性亦凡智境亦聖智境，遍計所執以無體故，非聖所證。若爾聖智不知一切，彼既是無智何所知？若知為有，則成顛倒。若知為無，則非遍計所執自性心所現，無依他起攝，真如理無圓成實攝。是故聖智雖知有無而不緣彼，遍計所執自性為境。言自在者，大圓鏡智六到彼岸所修成故，具十自在妙用無礙。無盡相者，窮生死際，無間無斷相續常故。相謂所相，或復能相，表自體故。如是總顯前五法中大圓鏡智。<p>有義此顯自性一分，佛果四智即六相中自性一分。有為功德法者，即是大圓鏡智，由對治力轉去一切麁重所依阿賴耶識，轉得清淨依他起性，遠離一切心慮分別，所緣能緣平等平等不可宣說。緣生法性不增不減，內證行相能現一切諸法影像，於一切境普能照了無分別故。總說名法智者，即是平等性智，由對治力轉去執著眾生及法第七末那，轉得清淨依他起性緣鏡智等，及淨法界平等平等，內證行相故名為智。彼所緣者，即餘二智，由對治力轉去世間分別六識，轉得清淨依他起性，或出世間或世出世。彼後所得緣上真如及法智等，依他起性以為境界，無執分別似所緣現，分別自內所證能證。用彼上說真如法智為所緣故，名彼所緣。如是四智妙用無礙，故名自在。窮生死際常用不息，故名無盡。大圓鏡智平等性智常無間斷，故名無盡。妙觀察智、成所作智，雖有間斷，而暫作意即能現前，數起無窮亦名無盡。相謂體相，皆從緣生，說名清淨依他起性，皆無顛倒說名清淨。圓成實性皆有內證，照境作用似境顯現，說名為智。如是等義能表自體，故名為相。<p>經曰：普遍真如智，修習證圓滿。<p>論曰：<p>有義此顯平等性智，謂初地中初現觀時，得此平等無分別智，觀真如等一切平等。於後諸地漸次修習轉勝轉淨，乃至佛地證得圓滿究竟清淨，證法界等一切理事皆悉平等，如是顯示前五法中平等性智。有義此顯六中因相，謂初地中無分別智，觀初法界見道三心，斷見道斷百一十二根本煩惱及隨煩惱，并滅見斷不染無明分別法執最麁一分，顯初法界智種增長。從此已後於一切地修道位中，無分別智觀餘法界如如，於彼一切法門聞思修等加行智等方便等位漸次修習，如是如是隨其所應，漸伏修斷十六煩惱及隨煩惱，并隨所應漸滅修斷不染無明俱生法執。所餘諸分，顯餘法界智種增長，由此為因乃至佛地，證得法界四智圓滿。<p>經曰：安立眾生二，諸種無盡果。<p>論曰：<p>有義此顯妙觀察智，謂此妙智能為眾生說妙法等，安立眾生利益安樂，故名為二。即此二種有多品類，故名諸種。如是二事窮生死際，常作不絕，故言無盡。此即名果，是智果故。如是顯示前五法中妙觀察智。有義此顯六中果相，謂淨法界及四妙智，皆能安立一切眾生，利益安樂。令修善因名為利益，令得樂果名為安樂。又令離惡名為利益，令其攝善名為安樂。又拔其苦名為利益，施與其樂名為安樂。此世他世、世出世等，應知亦爾，品類眾多故名諸種，窮未來際故名無盡。如是二事諸種無盡，是淨法界及四智果，由此起故。<p>經曰：身語及心化，善巧方便業。<p>論曰：<p>有義此顯成所作智，謂智能起身語心化，稱順機宜故名善巧，加行不絕故名方便，此即名業。或復此智善巧方便，能起身語心三化業，如是顯示前五法中成所作智。有義此顯六中業相，謂淨法界及四妙智，能起身語心三化業，及與善巧并方便業。成所作智起身語心三種化業；妙觀察智起善巧業，觀機宜等極巧便故；其餘二智及淨法界起方便業，以能任運與一切業為方便故。<p>身化三種：一、自身相應，謂化自身為輪王等種種形類，及現種種諸本生事；二、他身相應，謂化魔王為佛身等，變舍利子為天女等，寄他身上示現種種變化形類；三、非身相應，謂現大地為七寶等，或現無量佛化身等，或放光明照無邊界。如是等類，離自他身別現化作，情非情色種種形類，動地放光風香等事，皆為利樂諸有情故，一切皆名佛化身業。<p>如是語化亦有三種：一、自身相應，謂佛自身化現梵音，遍告無邊諸世界等，種種語業；二、他身相應，謂令聲聞大弟子等，以佛梵音宣說大乘甚深法等，是故聲聞諸菩薩等說非己分甚深妙法，皆是如來變化所作，非彼自力；三、非身相應，謂化山海草木等類，乃至虛空，亦出音聲說大法等，如是皆名變化語業。<p>心化唯二，一、自身相應，謂自心上化現種種心及心法影像差別，二、他身相應，謂令他心亦現種種心及心法影像差別，此並相分似見分現。<p>有義定力能令自心解非分法，名化自心。加被有情令愚昧者解深細法，令失念者得正憶念，名化他心。然心無化，無形質故。如論說言，心無形故不可變化。又說化身無心心法，此就二乘及諸異生定力而說，彼定力劣不能化現無形質法。諸佛菩薩不思議定，皆能化現。若不爾者，云何如來現貪瞋等？云何聲聞及傍生等知如來心？云何經說化無量類皆令有心？云何上說諸化意業？云何經說有依他心？但諸化色同實色用，化根及心但有相現，不同實用，又就下類故作是說。若爾云何不化非情令心相現？非情已是心等相分，云何復令有心相現？若心相現則名有情，非非情攝，是故化心但說二種。如前已說，妙觀察智能觀自證陀羅尼門、三摩地等，能觀有情根欲性等，說妙法藥名善巧業，其餘二智及淨法界，與諸功德為所依止，能起種種利有情事，名方便業。<p>經曰：定及總持門，無邊二成就。<p>論曰：<p>有義此顯四智所攝眷屬功德。有義此顯六種相中相應之相，定門即是八萬四千三摩地門。總持門者，八萬四千陀羅尼門。如是二種通生一切有為功德，通顯一切無為功德，通引一切神力作用利眾生事，故名為門。無邊二者，福德、智慧二種莊嚴，於中差別有無量種，八萬四千福德智慧，或無量劫修所成故，說名無邊。前五波羅蜜多名為福德，後五波羅蜜多名為智慧，或隨所應自性眷屬一一具二。如是二門二種莊嚴，四智品中一一具足，恒共相應，亦復依止清淨法界，與淨法界不相捨離，故名成就。<p>經曰：自性法受用，變化差別轉。<p>論曰：<p>有義此顯五法所成，三身差別。有義此顯六種相中差別之相，雖諸如來所依清淨法界體性無有差別，而有三身種種相異轉變不同，故名差別。自性法者，即是如來初自性身體常不變，故名自性。力無畏等諸功德法所依止故，亦名法身。受用即是次受用身，能令自他受用種種大法樂故。變化即是後變化身，為欲利益安樂眾生，示現種種變化事故。體義、依義、眾德聚義，總名為身。如是略釋三身名義。<p>又法身者，究竟轉依真如為相，一切佛法平等所依，能起一切自在作用，一切白法增上所顯，一切如來平等自性微妙難測，滅諸分別絕諸戲論。故契經言：「諸佛法身不應尋思，非尋思境，超過一切尋思戲論。」<p>受用身者，一切功德圓滿為相，一切佛法共所集成，能起一切自在作用，一切白法增上所起，一切如來各別自體微妙難測，居純淨土任運湛然，盡未來際自受法樂，現種種形說種種法，令大菩薩亦受法樂。<p>變化身者，一切神變圓滿為相，一切化用共所集成，示現一切自在作用，一切白法增上所引，一切如來各別化用微妙難測，居淨穢土現種種形說種種法，成熟下位菩薩、二乘及異生眾，令入大地，出離三界脫諸惡趣，如是略釋三身相用。<p>又前五法攝三身者，有義前二攝自性身，中間二種攝受用身，成所作智攝變化身，經說真如是法身故。論說轉去阿賴耶識得自性身，大圓鏡智轉第八得，故知前二攝自性身。此經中說，成所作智起諸化業，《莊嚴論》說，成所作智於一切界發起種種無量難思諸變化事，故知後一攝變化身。平等性智如餘論說，能於淨土隨諸菩薩所樂示現種種佛身。妙觀察智亦如論說，於大集會能現一切自在作用說法斷疑。又說轉去諸轉識故得受用身，故知中二攝受用身。又佛三身皆十義中智殊勝攝，故知三身皆得有智。有義初一攝自性身，四智自性相應共有，及為地上菩薩所現一分細相，攝受用身；若為地前諸菩薩等所現一分麁相化用，攝變化身。諸經皆說清淨真如為法身故。《讚佛論》說，如來法身無生滅故。《莊嚴論》說，佛自性身本性常故。《能斷金剛般若論》說，受持演說彼經功德。於佛法身為證得因，於餘二身為生因故。諸經論說，究竟轉依以為法身，轉依即是清淨真如非對治道，故知法身唯淨法界真如為性。《莊嚴論》說，大圓鏡智是受用佛。《攝大乘》說，轉諸轉識得受用身。然說轉去阿賴耶識得法身者，此說轉去第八識中二障種子，顯得清淨轉依法身，非說鏡智，以說鏡智是受用故。<p>又受用身略有二種：一、自受用，三無數劫修所成故；二、他受用，為諸菩薩受法樂故。是故四智相應共有及一分化為受用身。經論皆說，化身為化地前眾生現種種相。既是地前眾生境界，故知非是真實功德，但是化用。經論唯說成所作智能起化業非即化身，雖三種身智殊勝攝，法身是智所依證故，化身是智所起用故，似智現故假說為智，亦無有過。<p>如是三身受用變化既有生滅，云何經說諸佛身常？由二所依法身常故。又受用身及變化身雖有生滅，以恒受用種種法樂無休廢故，於十方界數數現化無斷絕故，如常受樂，如常施食，故說名常。《莊嚴論》說，常有三種：一、本性常，謂自性身，此身本來性常住故；二、不斷常，謂受用身，恒受法樂無間斷故；三、相續常，謂變化身，沒已復現化無盡故。如是法身雖離一切分別戲論而無生滅，故說名常。二身雖有念念生滅，而依常身無間斷故，恒相續故說名為常。經說如來色受等法一切常住，依此道理非無生滅，無漏種子修習增長所生起故，生者皆滅一向記故，色心皆見是無常故，常住色心曾不見故。<p>如是三身，云何形量？法身清淨真如為體，真如即是諸法實性，法無邊際，法身亦爾，遍一切法無處不有。猶如虛空，不可說其形量大小，就相而言遍一切處。受用身者，有色非色，非色諸法無形質故，亦不可說形量大小，若就依身及所知境，亦得說言遍一切處。色有二種：一者實色；二者化色。言實色者，三無數劫修感色身相好等業，轉五根等有漏色身，得佛無漏五根等色，無量相好莊嚴，其身周遍法界稱實淨土。於生死中業有分限，阿賴耶識所變身形大小不定，且如此界。贍部洲人善業最劣，所得色身極長四肘；東勝身洲善業次勝，身長八肘。如是善業漸漸增勝，所得色身形量漸大，乃至色界色究竟天，感色業中最殊勝故，所得色身一萬六千瑜膳那量。十地菩薩無漏善根所資熏故，身形轉大，如經廣說。金剛喻定現在前時，滅一切障，善根勢力量無邊故，所得色身充滿法界遍實淨土。大圓鏡智相應淨識，所變身土無限量故。諸佛識變同處同時，其相相似不相障礙，盡未來際無間無斷，依此能令諸佛受用廣大喜樂，是故說名受用身土。如是身土唯佛乃知，非諸菩薩五根所證，一一色根能證一切所受境界無障礙故，是故諸佛無見頂相、無邊法音，一切色根作用無限，以遍滿故。<p>言化色者，由悲願力，為入大地諸菩薩眾現種種身、種種相好、種種言音，依種種土形量不定。變化身者，亦悲願力，為化地前諸有情故現變化身，通色非色，非色即是變化意業，力無畏等諸功德相，無形質故無有形量，色者變化身語業等，隨時隨處隨眾所宜，所現身形其量不定，如經廣說。<p>如是三身，一切如來為有差別、為無差別？法身實性，一切如來皆共有故，無有差別，就能證因有差別故，假說差別。其餘二身各別因感、各別自性，實有差別但無別執，同處相似利樂意樂事業平等說無差別。是故說言，一切諸佛由所依止意樂事業，於三種身如其次第說無差別，所依法界無差別故，利樂意樂無差別故，共作事業無差別故。<p>如是三身為有各別諸功德不？如來法身清淨真如轉依為相，真實善有本性清淨，遠離一切雜染法故，一切功德所依止故，一切功德真實性故，說名具足一切功德，無有色心差別功德。佛受用身具足一切色心等法真實功德，及為他現化相功德。佛變化身唯具一切現色心等化相功德。是故三身皆說具有過殑伽沙數量功德。<p>一切如來所化有情為共不共？有義皆共，以一一佛皆能化度一切有情，福德智慧一切平等，三無數劫勤修行願，同為拔濟一切有情求菩提故，如說一佛所化有情即一切佛。有義不共，以佛所化諸有情類本相屬故，是故如來底沙佛時，曾與慈氏同為弟子，佛觀釋迦所化有情善根先熟、慈氏所化善根後熟，又觀慈氏因行先滿、釋迦後滿，遂於一處入火光定，令釋迦見，七日七夜不下一足一頌讚歎，令超慈氏在前成佛。又佛將欲入涅槃時，作如是言：「我所應度皆已度訖。」又契經說：「佛涅槃時觀一所化，現在非想非非想處，當生此間應受佛化，留一化身潛住此界，先所受身現入涅槃。彼從非想非非想沒來生此間，佛所留化為說妙法成阿羅漢，爾時化身方沒不現。」又諸經中處處宣說，能化所化相屬決定，是故諸佛所化不共。如實義者，有共不共。無始時來種性法爾更相繫屬，或多屬一、或一屬多，菩薩因時成熟有情亦不決定，或共不共，故成佛已，或共化度、或別化度。若所化生一向共者，何須多佛？一佛能化一切生故，唯應一佛常住世間教化眾生，餘佛皆應入永寂滅，佛亦不應化餘眾生令趣大乘，以無用故，但應化彼令得三乘入永寂滅，以易得故。誰有智者捨易就難、然燈助日？是故所化非一向共。若所化生一向不共，菩薩不應發弘誓願，歷事諸佛修學大乘，蘇達那等亦不應事多善知識，諸佛不應以己所化付囑後佛，如是等事皆悉相違，是故不應一向不共。雖一一佛有化一切有情功能，然諸有情於無緣佛不肯受化，亦不見聞。雖一一佛盡未來際，常住世間教化無量諸有情類，而隨所宜現種種化，或現等覺或現涅槃，或名釋迦或慈氏等，隨一化相所度有情言皆度訖。生非想者，宜見釋迦化相得度，故留化待亦不相違。若諸如來同一所化，何佛現前而化彼耶？諸佛皆有悲願力故，不可一化餘皆止息，但有緣佛同處同時，後得智上各現一化，其狀相似不相障礙，更相和雜為增上緣，令所化生識如是變，謂見一佛為現神通為說正法，如是等事不可思議，非唯識理不可解了。<p>又自性身寂滅安樂，正屬自利功德所攝，為增上緣益眾生故，兼屬利他，又與二身俱利功德為所依故，二利所攝。受用身者，具有二分：一、自受法樂分，謂三無數劫修自利行，滿足所證色等實身，令自受用微妙喜樂；二、他受法樂分，謂三無數劫修利他行，滿足所證色等化身，為入大地諸菩薩眾，現種種形說種種法，令諸菩薩受大法樂。由此二分，或說此身唯自利攝，或說此身唯利他攝，或說俱攝，皆不相違。變化身者，唯為利他現諸化相，故利他攝。<p>如是三身有四分故，得為四句：一、受用非變化，謂自利分實受用身；二、變化非受用，謂變化身為化地前雜類生故，或麁或妙，或令歡喜或令怖畏，改轉不定，但名變化不名受用，不必令受現法樂故；三、亦受用亦變化，謂為地上菩薩所現種種化身，令諸菩薩受法樂故，隨時改轉不決定故；四、非受用非變化謂自性身。<p>或處說佛有二種身：一者生身；二者法身。若自性身、若實受用，俱名法身，諸功德法所依止故，諸功德法所集成故。若變化身、若他受用，俱名生身，隨眾所宜數現生故。<p>又餘經說，有十種佛：一、現等覺佛；二、弘誓願佛；三、業異熟佛；四、住持佛；五、變化佛；六、法界佛；七、心佛；八、定佛；九、本性佛；十、隨樂佛。前五世俗、後五勝義，隨其所應三身所攝，如是等類隨相應知。<p>經曰：如是淨法界，諸佛之所說。<p>論曰：<p>如是如來清淨法界諸佛同說，具足佛地五種功德三身差別，或自性等六句義相。由此四頌略說佛地一切功德，及前廣說，應知總名聖教所說。<p>經曰：時薄伽梵說是經已，妙生菩薩摩訶薩等，諸大聲聞、世間天、人、阿素洛等，一切大眾聞佛所說，皆大歡喜信受奉行。<p>論曰：<p>此中顯示聞法眾會依教奉行。由佛淨識悲願所引，變似契經增上緣力，時眾自心善根成熟，似彼相現，謂聞佛說皆生歡喜信受奉行。諸聲聞等或現化作或是真實，受用變化二土同處，聽法徒眾所聞雖同、所見各異不相障礙，上亦見下、下不見上，各各利益安樂事成。佛地甚深諸句義，我今隨分已略釋，功德普施諸群生，願速等成無上果。諸有書寫所生福，後後勝善等流果，願此相續盡未來，利益安樂諸含識。