<juan>阿毘曇心論卷第一<p>尊者法勝造<p>晉太元元年僧伽提婆共惠遠於廬山譯<p>界品第一前頂禮最勝，離惱慈哀顏，亦敬順教眾，無著應真僧。<p>說曰：法相應當知。何故應知？法相者常定，知常定相。彼曰：定智有定智相則為決定，以是故說法相應當知。問：世間亦知法相，此極愚亦知堅相地、濕相水、熱相火、動相風、無礙相空、非色相識，如是一切不應已知復知；若已知復知，此則無窮；無窮者，此事不然。云何說法相應當知？答：世間不知法相。若世間知法相，一切世間亦應決定；而不決定法相者常定，不可說知法相而不決定。若然者，不決定亦應決定。但不爾，是以世間不知法相。復次堅相地，無常相、苦相、非我相，若不爾者，堅相應有常相、樂相、有我相。而不爾，是故堅相即無常相、苦相、無我相。若世間於地知堅相者，無常相、苦相、無我相亦應知。而不知，是故世間不知地堅相。問：前說法相應當知，此法云何？答：若知諸法相，正覺開慧眼，亦為他顯現，是今我當說。<p>問：佛知何法？答：有常我樂淨，離諸有漏行。<p>諸有漏行轉相生故離常，不自在故離我，壞敗故離樂，慧所惡故離淨。問：若有常我樂淨離諸有漏法者，云何眾生於中受有常我樂淨？答：計常而為首，妄見有漏中。<p>眾生於有漏法不知相已，便受有常我樂淨。如人夜行，有見起賊相，彼亦如是。問：云何是有漏法？答：若生諸煩惱，是聖說有漏。<p>若於法生身見等諸煩惱，如使品說，是法說有漏。問：何故？答：所謂煩惱漏，慧者之假名。<p>煩惱者說漏，漏諸入故、心漏連注故、留住生死故、如非人所持故，是故說有漏。問：此更有名耶？答：是名為受陰，亦復煩惱諍，是法說盛陰。<p>說勞說諍。問：何故？答：煩受諍起故，是彼應當知。<p>身見等諸煩惱勞於眾生，故說煩惱，惱受身故說受，忿怒心故說諍。從身見等生諸有漏法，是生勞故說勞，生受故說受，生諍故說諍。已說盛陰，陰相今當說：若遠離煩惱，無漏諸有為，一切雜受陰，是陰聖所說。<p>謂法離身見等諸煩惱，亦解脫諸漏，有為從因生故。是一切及前說盛陰，此總說陰。是五陰：色、痛（應云覺也）、想、行、識。問：色陰云何？答：十種謂色入，亦無教假色，是分別色陰，牟尼之所說。<p>十種謂色入者，眼色、耳聲、鼻香、舌味、身細滑。亦無教假色者，如業品說。此色是色陰，分別色陰時，是世尊說。所名曰識陰，此即是意入，於十八界中，亦復說七種。<p>謂識陰即是意入，亦界中七種分別：眼識、耳鼻舌身意識及意。餘則有三陰，無教三無為，謂是說法入，亦復是法界。<p>餘則有三陰者，痛陰、想陰、行陰。無教三無為者，虛空、數緣滅、亦非數緣滅。此總說法入亦復是法界，如是此法說陰界入，但陰一向有為界，及入有為無為。已說陰界入，一一相今當說：界中一可見，十則說有對，無記謂八種，餘則善不善。<p>界中一可見者，色界此可視在此在彼，是故可見；當知十七不可見。十則說有對者，十界有對，眼色、耳聲、鼻香、舌味、身細滑，是各各相對、各各相障礙。處所若有一則無二，是故有對；當知八無對。無記謂八種者，眼、耳、鼻、香、舌、味、身、細滑，此非樂報可記亦非苦報可記，故曰無記。餘則善不善者，色、聲、意、法及六識。善身動是善色，不善身動是不善色，餘色無記。如是聲口動淨心七識界善，不善煩惱相應是不善，餘無記。法界識心相應，彼如心說。若不相應，如雜品說。有漏有十五，餘二三三有，欲有中有四，十一在二有。<p>有漏有十五者，五內界、五外界、五識界，漏止住故。餘二者，意界、意識界。法界，此或有漏或無漏，若漏止住是有漏，異則無漏。三三有者，意、法、識界是三有中可得，欲有、色有、無色有。欲有中有四者、香味鼻識舌識是一向欲有，中攝非色無色有，離欲揣食故一切香味是性揣食。十一在二有者，欲有、色有十一界：內五色、聲、細滑及是境界識，此非無色中，以離色故。有覺有觀五，三行三餘無，有緣當知七，法入少所入。<p>有覺有觀五者，五識界與覺觀俱麁，故覺觀相應。三行三者，意、法、識界此三行。若欲界及初禪是有覺有觀，若中間禪是無覺少觀，是上無覺無觀。餘無者，謂餘界非覺，俱亦非觀，俱不相應故。有緣當知七者，七界有緣，有此緣故，故曰有緣。如人有子謂之有子，彼亦如是。眼識緣色、耳識緣聲、鼻識緣香、舌識緣味、身識緣細滑、意識緣諸法。法入少所入者，若心心數法是有緣，餘則無緣。九不受餘二，為無為共一，一向是有為，當知十七界。<p>九不受者，受名謂若色根數，亦不離根，是心心數法，所行於中止住故。異則不受，於中九界不受，聲心法界非於中心心數法止住。餘二者，五內界若現在是受，於中心心數法止住。過去未來不受，非彼心心數法止住。色香味細滑若不離根及現在是受，如心心數法根中止住，彼中亦爾，不離根故。餘則不受。為無為共一者，一法界有為及無為。於中三種有常，故不可有為。餘法界無常，故有為。有為無為合施設故，是以為無為共一。一向是有為當知十七界者，十七界無常，故一切有為，是故一向有為。問：如是分別法相已，云何攝法？為自性、為他性？答：自性。問：何故？答：諸法離他性，各自住己性，故說一切法，自性定所攝。<p>諸法離他性者，謂眼離耳，如是一切法不應說。若離者是攝，以故非他性所攝。各自住己性者，眼自住眼性，如是一切法應當說。若住者是攝，故說一切法自性之所攝。已施設自性所攝，於中可見法一界一陰一入所攝，如是一切法。復次此義，契經品當廣說。<p>行品第二<p>已說諸法自相。如法生，今當說。問：若諸法自性所攝者，亦當以自力故生。答：至竟無能生，用離等侶故。<p>一切法不能自生。所以者何？諸行性劣無勢力故，如羸病人不能自力起。問：若不自力起，當云何起？答：一切眾緣力，諸法乃得生。<p>如羸病人由他扶起，彼亦如是。如心由伴生，今當說。若心有所起，是心必有俱，心數法等聚，及不相應行。<p>心者意，意者識，實同而異名。此心若依若緣若時起，彼心共俱心數法等聚生。問：何者心數法等聚？答：想欲更樂慧，念思及解脫，作意於境界，三摩提與痛。<p>想者，事立時隨其像貌受。欲者，受緣時欲受。更樂者，心依緣和合不相離。慧者，於緣決定審諦。念者，於緣憶不忘。思者，功德惡俱相違於心造作。解脫者，於緣中受想時彼必有是。作意者，於緣中勇猛發動。定者，受緣時心不散。痛者，樂不樂俱相違緣受。一切心生時，是生聖所說，同共一緣行，亦復常相應。<p>一切心生時是生聖所說者，此十法，一切心生時共生，是故說名大地。同共一緣行者，一切心共俱同一緣行不相離。亦復常相應者，各各共俱及與心俱常相應共行。離增減故，故曰相應。已說心數法，謂通一切心中，不通今當說。諸根及覺觀，信猗不放逸，進護眾煩惱，或時不相應。<p>諸根者，善根無貪、無恚、無愚癡。覺者，於心麁相續。觀者，於心細相續。信者，成實真淨。猗者，善心時於身心離惡故快樂。不放逸者，信善時方便不捨。進者，作事專著。護者，作事行以不行、求以不求，自守無為。眾煩惱者，如使品說。此法非一切心中可得，或時相應或時不相應。問：何故說心數？答：意謂之心，彼眷屬故說心數。已說諸心數法相，如所生今當說。不善心品中，心數二十一，穢污二損減，欲界非不善。<p>不善心品中心數二十一者，不善名若心生欲界諸煩惱，除欲界身見、邊見，是轉成不愛果，故謂不善。此心品中當知有二十一心數法：十大地、覺、觀、二煩惱、無慚、無愧、睡、調、不信、放逸、懈怠。穢污二損減欲界非不善者，謂心品是欲界穢污非是不善，如身見邊見相應心。此品中當知有十九心數法，除無慚、無愧一向不善故。善不共二十，無記有十二，悔及於眠心，是能以為增。<p>善不共二十者，不共名謂心獨一無明煩惱。生是二十心數，除一煩惱，餘如前說。善名謂淨心能轉成愛果，此心共俱當知有二十：十大地、覺、觀、信、進、猗、不放逸、善根、護、慚、愧。無記有十二者，不穢污心品中有十二心數法：十大地、覺、觀。悔及於眠心是能以為增者，悔名事不成，恨為悔，是善不善。彼相應心品中增悔，餘心數法如前說。眠名滅心一向合不自在為眠。是一切五品中生，彼盡增益，餘心數法如前說。若悔眠不行三品中是增二，餘心數法如前說。問：此欲界心相續說，色界云何？答：初禪離不善，餘知如欲有，禪中間除覺，於上觀亦然。<p>初禪離不善餘知如欲有者，初禪無不善，彼中有四品，善、穢污、不共、無記，是如欲界說。善中二十、無記十二、穢污十九。已離不善，當知亦離無慚、無愧，一向不善故。不共有十八。禪中間除覺者，中間禪無覺，彼一向除覺，餘如初禪說。於上觀亦然者，第二第三第四禪亦復無觀，及無色界於中一切除觀，覺前已除。已說心數法由伴生，色今當說。極微在四根，十種應當知，身根有九種，餘八種謂香。<p>極微在四根十種應當知者，謂極微在眼中，是知有十種：地種、水火風種，色種、香味細滑種，眼根種、身根種。耳、鼻、舌極微亦如是。身根有九種者，謂餘身根極微九種，彼有一根種，餘如上說。餘八種者，於中餘非根色中極微有八種。問：此極微何界說？答：謂香，欲界中有香；色界中離香，彼一切除香味種。餘種如欲界說。問：前已說若心生彼中必心數法生及心不相應行。於中已說心數法，心不相應行云何？答：一切有為法，生住變異壞。<p>一切有為法各各有四相：生、住、異、壞。世中起故生，已起自事立故住，已住勢衰故異，已異滅故壞，此相說心不相應行。問：若一切有為法各有四相者，是為相復有相。答：是亦有四相，彼相中餘四相俱生，生為生、住為住、異為異、壞為壞。問：若爾者便無窮。答：展轉更相為。<p>此相各各相為，如生生各各相生，如是住住各各相住，異異各各相異，壞壞各各相壞，是以非無窮。後四相各行一法，前四相各行八法。生者生八法，前三後四及彼法，餘亦如是。已說諸行伴，如由伴生今當說。所作共自然，普遍相應報，從是六種因，轉生有為法。<p>一切因盡在六因中，此因生一切有為行。於中所作因者，生法時不障礙、不留住，由此故生不相似法，如由地萬物得生。共因者，諸行各各相伴，由此故生，如心心數法心不相應行及極微種。自然因者，謂彼自己相似，如習善生善、習不善生不善、習無記生無記，如物種隨類相因。一切遍因者，謂諸煩惱轉相續生，如見我審入計著。由此見故，於我有常無常審入計著；謗陰相審入計著，於陰相猶豫受，有常樂淨等生。諸煩惱如是，說諸一切遍，如使品說。相應因者，心及心數法，各各力於一緣中，一時行相離則不生。報因者，謂行生，於生中轉成果，如善愛果、不善不愛果，由此故生。已說諸因，諸法隨因中生今當說。若心因報生，心數及煩惱，是從於五因，興起應當知。<p>若心心數法因報生，及諸煩惱是從五因生。報因生者，從所作因生，彼生時相似不相似物不障礙故住。從共因生，伴力故生，彼各各相伴。及心不相應行共伴從自然因生，彼有相似前生無記法從相應因生，俱一時一緣中行，從報因生彼善不善。謂此果穢污心心數法。除報因無記故，是從一切遍因生，由此故生。餘四因如前說。是彼不相應，諸餘相應法，除其初無漏，是從四因生。<p>是彼不相應者，若色從報生，及心不相應行是從四因生：所作因、共因、報因、自然因。穢污色及心不相應行，亦從四因生：所作因、共因、自然因、一切遍因。諸餘相應法除其初無漏是從四因生者，餘心心數法，除其初無漏，亦從四因生：所作因、共因、自然因、相應因。謂餘不相應，因生當知三，及諸餘相應，初生無漏法。<p>謂不相應法，前所說於中，餘若有自然因，除初無漏，是從三因生：所作因、自然因、共因。初無漏相應亦從三因生：所作因、共因、相應因，是前無自然。於中不相應，應從二因生，若從一因中，生者必無有。<p>於中不相應應從二因生者，初無漏品中，色心不相應行從二因生：所作因、共因。已說一切有為，於中若從一因生者必無有。已說諸因，如此因如來定知，諸法相覺力教化故說。緣，今當說。次第亦緣緣，增上及與因，法從四緣生，明智之所說。<p>次第緣者，一一心生相續無間。緣緣者，心心數法境界，緣彼故心心數法生。增上緣者，是所作因，一切萬物，萬物生時不作罣礙，但自所作為要，是說增上緣。因緣者，共因、相應因、自然因、報因、一切遍因。已說諸緣，諸法隨緣生今當說。心及諸心數，是從四緣生，二正受從三，謂餘說於二。<p>心及諸心數是從四緣生者，心心數法從四緣生，前開導故生，是彼次第緣；境界是彼緣緣；除其自已，餘一切諸法是彼增上緣。二正受從三者，無想定、滅盡定是從三緣生，於中入定心是彼次第緣；於中自地前生功德是彼因緣，及餘俱生生住異壞亦彼因緣；彼增上緣如前說。謂餘說於二者，離彼餘心不相應行，及色從二緣生：因緣及增上緣。問：以何故此諸法謂之行？答：多法生一法，一亦能生多，緣行所作行，如是應當知。<p>多法生一法一亦能生多者，無有一法能自力生，但一法由多法生、多法亦由一法生，以是故謂緣行所作行如是應當知。<p>業品第三<p>已說諸行己性及由諸因緣生。今謂此有因，能嚴飾果種，生種、生差別可得，今當說。業能莊嚴世，趣趣在處處，以是當思業，求離世解脫。<p>業能莊飾世趣趣在處處者，三世於五趣中，種種身差別嚴飾。是世嚴飾事唯業，是以當思業求離世解脫。身業及口意，有有之所造，從是生諸行，嚴飾種種身。<p>身業及口意有有之所造者，謂身口意業生生所造作，從是生諸行嚴飾種種身。此業相，今當略說。身業教無教，當知二俱有，口業亦如是，意業唯無教。<p>身業教無教當知二俱有者，身業性二種：有教性、無教性。於中有教者，身動是善、不善、無記。善從善心生，不善從不善心生，無記從無記心生。無教者，若作業牢固，轉異心中此種子生。如善受戒人，不善、無記心中，彼猶相隨；惡業人，惡戒相隨。口業亦如是者，口業性亦二種。意業唯無教者，意業性一向無教。所以者何？不現故、思微相續故。問：此五業，幾善、幾不善、幾無記？答：教當知三種，善不善無記，意無教亦然，餘不說無記。<p>教當知三種善不善無記者，身口教說三種：善、不善、無記。於中善身教者，行施、持戒等善心作身動。不善身教者，殺生、不與取、非梵行等不善心作身動。無記身教者，無記心作身動，如威儀工巧伎術。如是口動善者，如不虛言、饒益相應應時言等從善心生。口業不善者，如妄言、兩舌、惡口、綺語等從不善心生。口業無記者，從無記心生。口業意無教亦然者，意業無教亦三種：善、不善、無記。善心相應思是善，不善心相應思是不善，無記心相應思是無記。餘不說無記者，餘有二，身無教及口無教。彼二種：善、不善，無無記。所以者何？無記心羸劣，彼不能生強力業，謂轉異心中彼相似相隨，是故身無教口無教無無記。問：無記業，何業性？何處繫？答：色有無記二，隱沒不隱沒，隱沒繫在色，餘在於二界。<p>色有無記二隱沒不隱沒者，身口業是色性，以業色性故。二種，隱沒及不隱沒。隱沒者，謂煩惱所覆，亦從諸煩惱生；異者是不隱沒。隱沒繫在色者，若隱沒，一向繫色界。所以者何？思惟斷煩惱能起身口業。此欲界思惟斷煩惱一向不善，不以不善煩惱能起無記業。餘在於二界者，不隱沒無記業，亦繫在欲界、亦繫在色界。意業如心說，是餘處分別，故今不說。身口業無教，當知善不善，三相禪無漏，調御威儀戒。<p>身口業無教當知善不善者，業若色性，於中若無教性，是善、不善。三相禪無漏調御威儀戒者，無教戒有三相，無漏禪生調御威儀。無漏者，謂戒道共俱行正語、正業、正命。禪生者，謂禪俱行離惡。調御威儀戒者，謂欲界戒。無教在欲界，教依於二有，當知非心俱，謂餘心俱說。<p>謂欲界無教是非心共俱。所以者何？謂受戒，戒雖善心、不善心、無記心隨行，而不與善、不善、無記共俱。教者，亦在欲界亦在色界，但非心共俱。所以者何？由身故。色界無教及無漏與心共俱。所以者何？由心故。此非餘心中隨行。已分別諸業，若成就業今當說。無漏戒律儀，見諦所成就，禪生若得禪，持戒生欲界。<p>無漏戒律儀見諦所成就者，見諦謂無漏見見聖諦。初生無漏見時，見於欲界苦諦，是故一切聖人成就無漏戒。禪生若得禪者，謂得禪是成就禪戒。持戒生欲界者，若受戒者，故成就欲界戒。已略說成就，如過去未來現在可得今當說。謂住威儀戒，無教在於今，當知恒成就，或復盡過去。<p>謂住威儀戒無教在於今當知恒成就者，若住威儀一，切時成就無教戒，彼終不離至命盡所縛。或復盡過去者，或成就過去無教戒若盡不失，謂初已盡是成就過去，過去者假名為盡。若有作於教，即時立中世，當知成過去，已盡而不捨。<p>若有作於教即時立中世，若作身口教，爾時即成就現在教。現在者假名中世。當知成過去已盡而不捨者，若彼教已盡不失，爾時即成就過去。謂得禪無教，成就滅未至，中若入正受，教亦如前說。<p>謂得禪無教成就滅未至者，若得禪，彼成就過去未來。所以者何？如彼禪成就，戒亦復爾。中若入正受者，現在假名中，彼若入定空，爾時成就現在無教。所以者何？與定俱故。教亦如前說者，如住威儀戒，若作教爾時成就現在教，若不作教爾時不成就教。若盡不失，爾時成就過去；若不盡、設盡便失，爾時不成就。住禪戒亦復如是。悉成就當知，得道若未生，中間在道心，盡不捨前世。<p>悉成就當知得道若未生者，一切得道，成就未來無漏無教。所以者何？如彼無漏心。成就戒亦復爾。中間在道心者，已合道、若入於定，爾時即成就現在。盡不捨前世者，前世是過去，彼於此無教若盡不失，如得聖果及退者成就過去無教。若作惡不善，立戒成就二，至彼纏所纏，盡已盡當知。<p>若作惡不善立戒成就二者，如此住威儀戒、或住禪戒、或住無漏戒，或作不善濁重纏，爾時於不善中起無教，即成就教及無教；若非濁重纏，不起無教。問：幾時成就？答：至彼纏所纏。若纏所纏，隨可得成就。盡已盡當知者，彼纏若盡，教及無教亦隨盡。處不威儀戒，無教成就中，惡而不愛果，亦復過去盡。<p>處不威儀戒無教成就中惡而不愛果者，若住不威儀戒，爾時成就不善無教。不善，名不愛果。亦復過去盡者，滅非不滅。有教現於時，是說成就中，亦復盡過去，善於上相違。<p>有教現於時是說成就中亦復盡過去者，教謂如前說。善於上相違者，如住威儀戒說。不善如是住不威儀，說善至彼善心。若處中所作，即成就中世，亦復過去盡，或二亦復一。<p>處中者，不威儀亦非不威儀住，是居中容，彼如善住說善。或復二有教及無教，或一向教、或善不善、或一。問：云何得色界戒？云何捨？為根本禪得、為餘方便？答：非一向根本禪。色界中善心，得定威儀戒，是失彼亦失，無漏有六心。<p>色界中善心得定威儀戒者，若得色界善心，或離欲或不離欲，彼一切得色界戒。所以者何？一切色界善心中戒常共俱。問：云何失？答：是失彼亦失。問：無漏云何？答無：漏有六心無漏戒，無漏六地心共得。問：云何失？答：是失彼亦失。六地者，未來禪、中間禪、根本四禪。問：此戒幾時捨？答：調御威儀戒，是捨於五時，禪生及無漏，二時覺所說。<p>調御威儀戒是捨於五時者，威儀戒五時捨：罷道、犯戒、死時、邪見增、法沒盡。禪生及無漏二時覺所說者，禪戒二時捨：退及上生。無漏戒亦二時捨，退及得果。問：餘業云何捨？答：不善戒有二，善無色亦然，穢污說一時，若業住於意。<p>不善戒有二者，不作方便及死時。善無色亦然者，善無色業亦二時捨，善根斷時及上生。穢污說一時若業在於意者，穢污意業一時捨，離欲時。已說諸業性及成就。如此業，世尊種種分別，今當說。若業與苦果，當知是惡行，意惡行增上，貪瞋恚邪見。<p>若業與苦果當知是惡行者，謂業是不善，盡說是惡行。不善者，苦果。意惡行增上貪瞋恚邪見者，不善思願是意惡行。復三種說意惡行，貪、瞋恚、邪見。此相違妙行，最勝之所說，若於中最上，是名為十道。<p>此相違妙行最勝之所說者，此相違一切善業及無貪無恚正見。若於中最上是名為十道者，若於不善業中若業最上者，是說業道。如殺生、不與取、邪行、妄言、兩舌、惡口、綺語、貪、恚、邪見。於中殺生者，眾生想、捨眾生意、斷他命、求方便成業。不與取者，物他所有、他想、不與輒取。邪行者，婦女他所有、犯於道；若自所有、時時犯非道。妄言者，異想意、欺誑他說。兩舌者，憎他故、親相離、方便說。惡口者，以瞋於他不愛言。綺語者，不善心無義言。貪者，欲界欲。恚者忿怒。邪見者，謗因果。此是業道，餘者非業道。謂此行方便求及飲酒等不正業，思願者是根本業，此以彼十為道。若業現法報，次受於生報，後報亦復然，餘則說不定。<p>謂業能成現法果，時則不定。問：如世尊說，三業，樂報、苦報、不苦不樂報。此云何？答：若欲界中善，及色界三地，是應有樂報，受者定不定。<p>若欲界中善及色界三地是應有樂報者，欲界善業生報與樂俱，及色界初禪第二第三亦生報與樂俱。此總說樂報。問：此亦是定耶？答：受者定不定，若定若不定是四地中，善一切有樂報。生不苦不樂，謂在於上善，若受於苦報，是說不善業。<p>生不苦不樂謂在於上善者，第四禪地善業及無色中是不苦不樂報，是生報與不苦不樂俱，於中無樂痛。若受於苦報是說不善業者，不善業是苦報，必與苦痛俱。受報此亦定不定如上。問：世尊說四業，黑黑報、白白報、黑白黑白報、不黑不白無報。此云何？答：色中有善業，是白有白報，黑白在欲界，黑報說不淨。<p>色中有善業是白有白報者，色界善業是白報，一向不淨故及離不善故，彼一向極妙報，是謂白有白報。黑白在欲中者，欲界善業黑白黑白報。所以者何？是不善所壞，羸劣故，故說黑白。彼雜受報，愛不愛故，說黑白報。黑報說不淨者，不善謂不淨是黑，增惡故、鄙賤故，是說黑報。若思能捨離，是盡無有餘，彼在無礙道，謂是第四業。<p>謂道能滅此三業是無礙道。若有思，此思是第四業，於中四思，思惟道滅。第二業十三有二道，見諦道四、思惟道九，是無漏思，不增惡故不黑，不五樂故不白。與無窮相違故無報。問：世尊說身口意曲穢濁。此云何？答：曲生於諂偽，穢從瞋恚生，欲生謂為濁，世尊之所說。<p>曲生於諂偽者，若業從偽生，是曲，欺誑故。穢從瞋恚生者，若業從恚生，是穢，一向諍故。欲生謂為濁世尊之所說者，若業從欲生，是濁，一向塵垢故。問：如世尊說三淨：身、口、意。此云何？答：淨一切妙行，滿者是身口，謂無學意滿，即是無學心。<p>淨一切妙行者，若有妙行，是一切淨，離煩惱不淨故。問：滿云何？答：滿者是身口。無學意中身口妙行，是謂滿，善除一切罣礙故。謂無學意滿即是無學心者，若無學意滿，是無學心。所以者何？無學心者，已逮得文尼相故。已說諸業，假名果今當說。善惡不善業，是俱有二果，善或成三果，一果謂餘說。<p>善惡不善業是俱有二果者，善業成二果，所依果及報果。無漏業亦有二果，所依果及解脫果。不善業亦有二果，所依果及報果。善或成三果者，謂善有漏業能除諸煩惱，是三果，所依果、報果及解脫果。一果謂餘說者，謂餘無記業是一果，所依果。無餘。問：造色相是身口業，是業何四大造？答：自地若有大，依於身口業，無漏隨力得，是彼謂之果。<p>自地若有大依於身口業者，若欲界諸業是依於欲界大，此所造故。色界業亦如是。問：無漏諸業云何？答：無漏隨力得是彼謂之果者，無漏色若依四大得，即依彼地。若住欲界得道，彼身口業欲界四大造。如是一切地謂力，除色界欲及無色界。彼若命終生無色中，若未得而得身口業，是身口業即彼地四大造。問：如世尊說三障：業障、煩惱障、報障。是相云何？答：無間無救業，廣能生煩惱，惡道受惡業，障礙亦應知。<p>此三法障礙者，必不受聖法，是故說障礙。問：此業何等最大惡？答：若業壞僧者，是說為極惡。<p>謂業壞僧，是業最惡，是阿鼻大地獄住劫。問：何者最大妙？答：第一有中思，當知彼最大。<p>非想非非想處於有第一，彼地攝思是大妙極大果，彼八萬劫壽報。
。
<juan>阿毘曇心論卷第二<p>尊者法勝造<p>晉太元元年僧伽提婆共惠遠於廬山譯<p>使品第四<p>已說諸業，諸煩惱今當說。一切有根本，業侶生百苦，九十八使者，文尼當說思。<p>譬怨不識則害成，若識則得離。諸煩惱亦然，當知如怨家。問：云何知？答：一切諸使品，當知立二種，見諦所斷種，亦思惟所斷。<p>若有使者，盡見斷及思惟斷。謂從見道是見斷，從思惟道是思惟斷。於中：說二十八使，是繫在見苦，謂當見苦時，斷滅盡無餘。見習斷當知，十九滅亦然，增三見道斷，十說思惟止。<p>是謂九十八使已說，種界今當說。第一煩惱種，在欲當知十，二種種有七，餘八見道斷。在欲界當知，四是思惟斷，謂餘在二界，是亦當分別。<p>在欲界當知四是思惟斷者，此三十六使是欲界繫。謂餘在二界是亦當分別者，餘六十二使，於中三十一色界繫、三十一無色界繫。已說界，諸使今當說。受邊見邪見，及與五我見，二盜應當知，是煩惱說見。<p>從因相續不識諸法性，於中或有常相、或有斷相。斷常是二邊，世尊之所說。於中若見受邊，是謂受邊見。誹謗真實義，此見是邪見。若有情識類愚於中，計我是謂身見。有漏法受第一，此見是見盜。非因見因，此見是戒盜。此五煩惱是慧性，故說見。欲猶豫瞋恚，慢癡說非見，是界差別故，轉行種種名。<p>欲猶豫瞋恚慢癡說非見者，欲名受念想思，於諸行中樂著。猶豫名如前所見，於中或思惟。瞋恚名所作相違忿怒。慢名自舉。癡名所有不識。此五煩惱說非見，是謂一切諸煩惱。是界差別故轉行種種名者，是十煩惱，或從苦行、或從習、或從滅、或從道。於中若從苦行者，是見苦斷，如是至道。餘思惟斷。下苦於一切，離三見行二，道除於二見，上界不行恚。<p>下苦於一切者，下苦是欲界苦，於中行一切十煩惱。凡愚於欲界苦不了因，見斷；不了果，見常；謗果謗苦，邪見；苦受第一，見盜；謂法於法非因計因，戒盜。自見欲、他見恚，從見中或從自見舉慢，不了無明。離三見行二者，習及滅各七行。身見行於現五陰，習者細微不現，是故於中不行。滅亦如是。受邊見者亦行於現，戒盜行於界，彼亦非習滅。道除於二見者，身見邊見不行於道，有漏境界故。戒盜者行於道，似道故，終竟不解至不見正道。上界不行恚者，如欲界分別，色無色界亦爾，除其恚，彼中無恚，意止柔濡故。諸見及疑非思惟所斷，餘欲界四思惟所斷，色界三、無色界二。問：云何彼緣境界？答：普遍在苦因，疑見及無明，是一切種使，樂在一地中。<p>見苦斷種及見習斷。疑見及無明，此煩惱是普遍，一切五種行於自地。所以者何？一切有漏法是苦習性。問：何故行於自地，非他地？答：非境界故，不行於上；離欲故，不行於下。是謂欲界十一一切遍煩惱。色、無色界亦爾。餘不一切遍，自種境界故。初煩惱五種，四說為第二，境界於上界，未離慧所說。<p>欲界見苦斷邪見，謗色無色界苦見盜，受第一戒盜，受解脫方便疑惑，無明不了。見習斷邪見，謗色無色界因見盜，於因受第一，疑惑無明不了。如是色無色界一切地，乃至無所有處。邪疑是俱生，及不共無明，息止道二斷，當知無漏緣。<p>見滅斷邪見謗於滅，是緣滅故無漏緣。如是疑惑於滅，及彼相應無明無漏緣。如是見滅斷不共無明，謂不欲於涅槃，彼亦無漏緣。見道斷亦復如是。是十八使無漏緣。問：云何有漏種諸使所縛？答：若種在欲界，一切諸遍使，緣縛於己地，在上界亦然。<p>諸一切遍使，是於自地中緣使一切種。其餘諸結使，當知自種緣，所使於自界，及是相應品。<p>其餘諸結使當知自種緣所使於自界者，一切不遍使自於種中，緣諸法即彼所使。及是相應品者，一切遍及不一切遍，是一切自品中相應所使。若無漏所行，及他地緣惱，是相應所使，境界解脫故。<p>若無漏所行及他地緣惱是相應所使者，若使無漏緣及上地緣，是自品相應所使，非緣使。所以者何？境界解脫故。此使不緣於境界，無漏諸法解脫一切煩惱，上地諸法解脫下地煩惱。問：此使當言不善、為無記？答：己身見邊見，此相應無明，是欲中無記，色無色一切。<p>己身見邊見此相應無明是欲中無記者，欲界身見邊見及相應無明是無記。所以者何？己身見數數行。若當不善者，欲界眾生應無有樂，多作不善故。復次若不善者，相違於福，此中計我人行福令我得樂。不善者相違於善，是以身見非不善。斷見是無常見，厭於生死是亦非不善，是故非不善。有常見亦不違善，如身見，是故非不善。餘欲界煩惱，一向不善。色無色一切者，色界無色界諸使盡無記。所以者何？正受所壞故。不善者受苦痛報，彼中無苦痛。問：一切諸煩惱，盡縛自所有境界為不？答：貪欲瞋恚慢，知或過去縛，未來受一切，餘二世盡受。<p>貪欲瞋恚慢知或過去縛者，謂過去愛恚慢，是不必於前一切自境界起愛者，不能於前一切法中起，非以不見生故。未來受一切者，謂未來愛恚慢，縛一切有漏法。所以者何？緣一切有漏故。餘二世盡受者，見疑及無明，總緣一切法，是故縛過去未來諸有漏法。現在使不定，故不說。若有者受自相，彼應說如過去。已說諸使境界，次第今當說。次第是轉生，自地於自地，上地亦生下，此事當分別。<p>次第是轉生自地於自地者，一切諸煩惱於自地煩惱次第緣，可得一一次第生一切。上地亦生下此事當分別者，梵天上命終，次第生欲界一切，若彼中穢污心命終，此中一向穢污心相續。如是一切地。<p>已說諸使自相。如此煩惱，世尊教化故多種說，今當分別。問：世尊說七使：欲愛、恚、有愛、慢、見、疑及無明。此云何？答：欲界五種欲，此說欲愛使，色無色如上，有愛當分別。<p>欲界五種欲此說欲愛使者，見苦習滅道思惟斷。色無色如上有愛當分別者，色界愛五種，無色界亦爾。恚即是恚使，五種如前說，憍慢及無明，十五在三界。<p>恚即是恚使五種如前說者，瞋恚亦如是五種。憍慢及無明十五在三界者，慢欲界五種、色界五種、無色界五種，無明亦爾。見使三十六，說普在三界，疑使有十二，此七有異名。<p>見使三十六說普在三界者，欲界十二見，五見苦斷、二見習斷、二見滅斷、三見道斷；色無色界亦爾。疑使有十二者，欲界有四，見苦習滅道斷，色無色界亦爾。此七有異名者，此煩惱說扼受流漏。問：何以等故？答：扼縛及受流，漏一切無窮，諸扼及受流，煩惱是說漏。<p>繫一切眾生故說扼，受生具故說受，流下一切眾生故說流，漏一切無窮故說漏。已說種種相，相應根今當說。諸使在三界，盡護根相應，隨地諸根使，相應於色身。<p>諸使在三界盡護根相應者，一切九十八使盡護根相應，諸煩惱後時依於無求而止。隨地諸根使相應於色有者，梵天及光曜有喜根，彼地諸使喜根相應及護根。遍淨有樂根，彼地諸使樂根相應及護根。邪見及無明，欲界中樂苦，瞋恚疑唯苦，謂餘一向樂。<p>邪見及無明欲界中樂苦者，欲界邪見無明樂根相應及苦，邪見者作惡業為喜、淨業為憂。彼相應，無明亦爾。瞋恚、疑唯苦者，疑，憂慼為本，不決定故。不喜瞋恚亦爾。謂餘一向樂者，欲界餘使一向樂相應非苦，彼歡喜為本。二勳堅著身，見斷唯應意，欲界諸煩惱，此根是相應。<p>二勳堅著，名諸煩惱思惟斷，彼身痛相應心痛。於中身痛者，樂根及苦根。心痛者，喜根及憂根俱有。護根，一切身痛思惟斷意俱有。見斷唯應意者，見諦斷結唯意相應。欲界諸煩惱此根是相應者，是謂欲界諸煩惱。已分別相應根，上煩惱今當說。無慚亦無愧，睡悔及與慳，嫉掉眠煩盛，故設上煩惱。<p>此八事說上煩惱，諸使是煩惱。於中此上、從中起此，是使垢、依於使。問：何者使垢？答：一切煩惱俱，說睡及與掉，無慚不善俱，無愧亦復然。<p>一切煩惱俱說睡及與掉者，掉名於心不止息，是一切煩惱相應。煩惱是不止息。眠雖名沈意，彼亦一切煩惱相應，以沈心使生煩惱。無慚不善俱無愧亦復然者，無慚名行惡時不慚他。無愧名自惡不厭不著。此二上煩惱，一向不善相應，非無記。謂苦在於意，悔思惟所斷，眠唯在欲意，餘各自建立。<p>謂苦在於意悔思惟所斷者，悔名作善作惡事不成而悔，不可說是喜故，一向苦相應。是意憂根相應，從惡行生故。說思惟斷，苦相應故，當知是欲界。眠唯在欲意者，眠意閉故眠，是一向欲界在意地，彼於欲界一切煩惱相應，一切諸煩惱行於眠時。餘各自建立者，謂餘二上煩惱：嫉及慳。嫉名見他樂生熱。慳名守護惜著。彼俱自建立，非餘煩惱相應。問：諸煩惱幾識相應？答：欲瞋恚無明，當知依六識，謂欲思惟斷，色中隨所得。<p>欲瞋恚無明當知依六識謂欲思惟斷者，欲界思惟所斷，愛恚無明六識相應。色中隨所得者，愛無明色界隨所可得。梵天上四識，彼中此二煩惱四識相應，餘煩惱在意識中。已說諸煩惱，如所斷今當說。一時斷煩惱，而於中解脫，無量時所得，正智之所說。<p>一時斷煩惱而於中解脫者，此煩惱無礙道一時斷，非已斷復斷。無量時所得正智之所說者，此得盡數數，如欲界見斷。五時得盡證自分及四沙門果，如是一切如賢聖品說。欲界中解脫，聖說四斷智，離色無色界，當知五斷智。<p>永盡無餘謂之斷智，於中若欲界見苦習所斷、若盡得無餘解脫是一斷智；見滅斷二；見道斷三；思惟斷四。色無色界見苦習斷一斷智；見滅斷二；見道斷三；色界思惟斷四；無色界思惟斷五。問：以何等故於斷分斷智？答：智果故，說斷智。如瞿曇性中，生亦名瞿曇，此亦復爾。問：此諸使，為心相應、為不相應？答：相應。所以者何？心為使煩惱，障礙清淨違，諸妙善可得，當知相應使。<p>心為使煩惱者，若使心不相應，不以煩心。若煩心者，是故相應。障礙名若使心不相應，不障礙諸善法。若障礙者，善法不生。不障礙使生，是故相應淨相違。諸妙善可得者，若使不相應，不與善相違。若不與善相違者，善心亦應生。若不相應，是煩惱性亦不應作患。若相違常相隨不生善，不相隨則生善。因此事故，是相應使。<p>賢聖品第五<p>已說使品，賢聖品今當說。如此聖斷勞，眾恐怖之本，等方便正智，今當說善聽。<p>不亭心者，無能起正見。是以始自身處所，繫縛心令定，亦欲縛識足，及盡煩惱怨，是方便於身，真實相常定，諸痛及此心，法亦如是觀。<p>此身不淨相、無常相、苦相、無我相，是相定真實。彼自身一處繫心離心亂，始真實觀身相，次觀痛、後觀心，彼伴彼依及彼相應餘心數法。觀亦諸心不相應行。如其性、如其相，所有如是，彼身、痛、心、法意正次第生。入法中總觀，同觀諸法相，此四是無常，空無我非樂。<p>入法中總觀同觀諸法相者，入法意止中，彼聖總觀諸行相。觀諸行相已，增長養止，生無垢智眼，一切身、痛、心、法總觀。問：云何？答：此四是無常，空無我非樂。<p>此身、痛、心、法，展轉相生故無常，不自在故空，非主故無我，惡災患故苦。從是名煖法，即是意中生，行是十六行，正觀四真諦。<p>從是名煖法即是意中生者，彼如是觀生善煖，於中當生無漏智火，能燒一切行薪。問：彼何行何境界？答：行是十六行正觀四真諦，彼行是十六行，境界四真諦。四行觀苦諦，此苦性劣，從因緣生故無常，無常力所壞故苦，內離人故空，不自在故無我。四行觀習，此習成相似果故因，行相續習，一切生死無窮可得故有，不相似事相續故緣。四行觀滅，此滅覆一切患盡故滅，除一切煩惱火故止，勝一切法故妙，捨生死故離。四行觀道，此道至非品故道，非顛倒故如，一切聖所履故迹，生死患轉出故乘。是謂彼行十六行境界四真諦。善根謂之煖法。彼起已成立，生頂及于忍，得世第一法，依倚於一相。<p>彼起已成立生頂及于忍者，若已成煖法，於中復於欲界生善根如頂，亦十六行觀四真諦，勝煖法故說頂。已增上頂生，善根名為忍，亦十六行觀四真諦，堪任故說忍。若忍已成立，得世第一法依倚於一相，一切世俗功德中最勝生善根，名世間第一法。開涅槃門故、於凡夫意中最勝故，說第一法。問：以何等故說依倚於一相？答：於凡夫意中，更無有比二功德。若有者，彼亦應開涅槃門而不開，是故說依倚於一相。問：彼幾行、何緣、何地所攝？答：彼行苦四行，說攝依六地。<p>彼行苦者，彼即緣苦諦，非餘。四行者，謂行苦諦境界，無常為首。所以者何？如初無漏心，緣彼亦復爾。說攝依六地者，彼法攝於六地：未來禪、中間禪、根本四禪，非欲界，不定界故；非無色界，無見道故。問：餘善根何地所攝？答：忍亦攝六地，餘則依於七。<p>忍亦攝六地者，諦順忍六地所攝，如世間第一法。餘則依於七者，煖及頂七地所攝，此六及欲界未除欲、欲界已除欲、色界。世第一法次，必興起法忍，忍次生於智，俱觀於下苦。<p>世第一法次必興起法忍者，世間第一法次第生無漏法忍，名苦法忍。彼未曾觀，今觀時堪任，故曰忍，是謂初無漏無礙道。忍次生於智者，彼次第生苦法智，同境界受真實性解脫道。問：彼忍及智何緣？答：俱觀於下苦。下苦者，欲界苦，彼同緣。上苦亦如是，因滅道亦然，是正觀諸法，說十六淨心。<p>上苦亦如是者，上苦是色無色界苦，彼亦如是生忍無礙道智解脫道，苦未知忍及苦未知智。因者是習諦，彼亦如是生四道如苦，習法忍、習法智、習未知忍、習未知智。滅者，滅亦如是生四道：滅法忍、滅法智、滅未知忍、滅未知智。道亦然者，道亦如是生四道：道法忍、道法智、道未知忍、道未知智。是正觀諸法說十六淨心者，是見法。見法者，謂之正觀，是見異名。從法行利根，此在十五意，從信行當知，鈍見亦在中。<p>從法行利根此在十五意者，彼十五心頂，若利根是說從法行。從信行當知鈍見亦在中者，即彼十五心頂，若鈍根是說從信行。未離欲界欲，趣向於始果，捨六趣至二，三向九無漏。<p>未離欲界欲趣向於始果者，彼從信行及從法行趣沙門果時，若未離欲，俱趣須陀洹果。捨六趣至二者，欲界煩惱九種，微微、微中、微上，上中、微中、中中，上上微、上中、上上。彼若凡夫時已離六種，彼於後若趣證，是俱趣第二果。三向九無漏者，若已離九種，是俱趣阿那含果。若至十六心，是名住於果，信解脫濡見，見到說利見。<p>若至十六心是名住於果者，十六心名道未知智心相應，彼生已說住於果。未曾離欲界，欲俱須陀洹；已曾離六品，俱斯陀含；盡離九品，俱阿那含。信解脫濡見見到說利見者，若彼趣時，從信行鈍根是信解脫，若彼從法行利根是見到。未盡思惟斷，極生生死七，家家有三盡，俱在道迹果。<p>未盡思惟斷極生生死七者，彼信解脫及見到，未離欲界思惟所斷煩惱，是生生死七。彼有天上七生及人中，故說極生生死七。家家有三盡者，若三種盡，上微、上中、上上，是說家家。彼天上及人中，或生二家或生三家，後般涅槃，故說家家。俱在道迹果者，極七有及家家，當言俱住須陀洹。六盡一往來，離八謂一種，九滅盡不還，已出欲污泥。<p>六盡一往來者，若有六種盡，上三、中三，是斯陀含。彼餘一生天上一生人中，一往來已般涅槃，故說斯陀含。離八謂一種者，若八品盡是一種，彼餘唯一生，無餘故說一種。九滅盡不還者，若一切九品盡，是阿那含。彼不復來欲界故，說阿那含。所以者何？已出欲污泥。如是九煩惱，若在上八地，彼雙道所滅，世尊之所說。<p>如是九煩惱若在上八地者，如欲界九種煩惱，濡濡至上上；上界亦如是，八地中梵世、光曜、遍淨、果實、無量空處、無量識處、無所有處、非想非非想處。彼雙道所滅世尊之所說者，此一切煩惱欲界，及色無色界雙道所滅，以無礙道滅、解脫道得證。問：此道為世俗、為無漏？答：有垢無垢道，俱能離八地，住中說身證，謂獲滅盡定。<p>欲界地一、色界地四、無色界地三，亦世俗道滅亦無漏。凡夫從世俗道尚得遠離，況復聖住中說身證。謂獲滅盡定者，住於八地無欲中，謂學得滅盡定是身證。所以者何？法似涅槃，身所觸故說身證。金剛喻定次，必逮得盡智，生意我生盡，離於一切漏。<p>金剛喻定次必逮得盡智者，金剛喻定名非想非非想處，離欲時第九無礙道最後學心，於中一切諸煩惱永盡無餘，一切聖行畢竟故，說金剛喻三摩提，此次第生盡智最初無學智。生意我生盡離於一切漏者，彼生定意我一切生盡，彼於爾時無著，解脫於一切漏。問：無著幾種？答：無著有六種，是從信生五，逮得於二智，當知時解脫。<p>無著有六種者，世尊說六無著：退法、念法、護法、等住、必昇進、不動法。於中若濡智及濡進，是得退具便退，故說退法。濡智及濡進數數惡身，惡身已念壞，故說念法。濡智而廣進，進力常自護心，故說護法。中智及等進，是不增不損等，住於中道，故說等住。少利而廣進，彼必得不動，故說必昇進。利智及廣進，是始得不動，故說不動。是從信生五逮得於二智者，於中五曾從信行，彼有二智：盡智及無學等見。當知時解脫者，彼當知時解脫是求時，不能一切時隨所欲學善。不動法利根，是不時解脫，獲得於三智，成就等解脫。<p>不動法利根是不時解脫者，謂一向利根是不動法，彼不時解脫，能一切時隨所欲學善，不求時。獲得於三智者，彼有三智：盡智、無生智、無學等見。成就等解脫者，謂此五無著時解脫是成就等意解脫，謂不動法是成就不動解脫。慧解脫當知，不得滅盡定，唯有俱解脫，成就滅盡定。<p>慧解脫當知不得滅盡定者，此六無著若不成就滅盡定，是說慧解脫，是慧力解脫非定力。唯有俱解脫成就滅盡定者，此六無著若得滅盡定，是說俱解脫，彼俱力：解脫慧力及定力。已說賢聖人，法今當說。從信行諸法，及從法行法，聖道見諦道，是盡同一相。<p>從信行法、從法行法，是說見道。於中諸根法，是名未知根，謂餘有學法，佛說已知根。<p>於中諸根法是名未知根者，於見道法中謂根根數如心及痛信首五根是未知根。謂餘有學法佛說已知根者，離見道學法，諸餘學法中即彼根說已知根。當知無知根，在於無學中，已得果便捨，前道應當說。<p>當知無知根在於無學中者，無學法中即彼根說無知根。已得果便捨前道應當說者，此無漏法昇進得果時，捨無礙道所攝及解脫道。已盡為解脫，得攝於一果，不穢污第九，滅盡應當說。<p>已盡為解脫得攝於一果者，無礙道至解脫道，於其中間得煩惱盡。但得果時，一切煩惱盡，得一解脫果。不穢污第九滅盡應當說者，說諸煩惱九種道所滅，但不穢污第九無礙道一時斷，不漸漸。若有相似名，彼能獲不動，無著及信脫，彼同性增道。<p>若有相似名彼能獲不動者，謂無著不能一切得不動，性必昇進，得彼是相似名。無著及信脫彼同性增道者，謂信解脫一向性必昇進，是增益諸根逮得見到，非餘。問：云何知漸漸見諦？答：建立功德惡，次第見真諦。<p>非以見功德時見惡，亦不以見惡時見功德，亦非初總觀彼惡，亦非一時一切厭，亦非總功德，諸功德亦非一時合，是以建立功德惡次第見真諦。問：云何知有為無為果？答：以無礙道力得有為無為果。無礙道力得有為果及無為果，是故以無礙道力得有為無為果。
。
<juan>阿毘曇心論卷第三<p>尊者法勝造<p>晉太元元年僧伽提婆共惠遠於廬山譯<p>智品第六智慧性能了，明觀一切有，有無有涅槃，是相今當說。<p>謂智賢聖品已略說有無，有境界今當說。三智佛所說，最上第一意，法智未知智，及世俗等智。<p>此三智攝一切智，於中法智名謂境界。於欲界苦習滅道無漏智境界，是初受法相，故曰法智。從法智根現見已，非根現亦見未知智，未知智名謂境界。色無色界苦習滅道無漏智境界，是後受法相，故曰未知智。等智名謂有漏智，是多取等諦智男女長短為首。苦習息止道，二智如可得，此名與四智，解脫師所說。<p>此二智，法智、未知智，若行於諦，如是相似名所說：苦諦境界說苦智，習諦境界說習智，滅諦境界說滅智，道諦境界說道智。解脫師所說。若智觀他心，是從三中說，盡無生智二，境界在四門。<p>若智觀他心是從三中說者，他心智謂有漏境界，是等智境界。欲界道是法智境界，色界道是未知智。盡無生智二者，無學二智：盡智、無生智。於中所作已竟，受無學智，是盡智，不復更作受無學智。是無生智，是亦法智未知智。問：盡智、無生智何諦境界？答：境界在四門，此二智四諦境界：苦、習、滅、道。已說十智，行今當說。二智十六行，法智未知智，如是行或非，是說為等智。<p>二智十六行法智未知智者，法智性是十六行四行受：苦四行、習四行、滅四行、道未知智；色無色界亦爾。如是行或非是說為等智者，煗、頂、忍、第一法中攝等智行，無漏行二諦所攝。十六行第一法攝四行聞思，及餘思惟等智十六行。離此，餘等智非十六行，謂施、戒、慈如是比。四智有四行，決定行所說，正觀他心智，此或是或非。<p>四智有四行決定行所說者，苦智四行如上說，習、滅、道智亦如是。正觀他心智此或是或非者，無漏他心智，四行如道智有漏非。盡智無生智，離空無我行，說有十四行，受相為最勝。<p>盡智無生智離空無我行說有十四行者，盡智無生智十四行，除空、無我行。所以者何？彼行等諦我已作，不復更作，空、無我者不以此行。受相為最勝者，非一切無漏智在十六行，十六行者是總行。更有無漏智受十六相，如身意止是自相智，不在十六行前受十六行，此自相行於諸無漏智前受故勝。已說十六行，如此智所得今當說。第一無漏心，或有成就一，二或成就三，於上增益一。<p>第一無漏心或有成就一者，第一無漏心，苦法忍相應，未離欲成就一等智，已離欲成就他心智。二或成就三者，第二無漏心，苦法智相應，未離欲成就三：法智、苦智、等智，已離欲成就他心智。於上增益一者，於上四時增說一，四時得苦未知智得未知智，習法智得習智，滅法智得滅智，道法智得道智，忍中不得智。問：此智何地所攝？答：九智聖所說，依倚於上地，禪中有十智，無色地中八。<p>九智聖所說依倚於上地者，未來禪、中間禪無他心智，根本禪攝故。禪中有十智者，根本四禪中有十智。無色地中八者，無色中有八智，除法智、他心智。法智者境界，於欲界不以無色境界。於欲界他心智行，乘色無色中無色。已說地，修今當說。修有二種：得修、行修。得修者，謂功德未曾得而得，得已諸餘功德彼所倚，亦得得已後時不求而生。行修者，謂曾得功德今現在前行。問：此諸智云何修？答：若以得為修，智者諸聖見，彼即當來修，諸忍亦如是。<p>若已得為修智者諸聖見彼即當來修者，見諦道中謂智現在前修，即彼當來修法智乃至道智。諸忍亦如是者，忍亦如是，苦法忍現在前修，即苦法忍當來修，非智非餘忍，如是一切。是於三心中，得修於等智，或修七或六，最後心所說。<p>是於三心中得修於等智者，即見諦道中，三心須當來修等智。苦未知智、習未知智、滅未知智，行此三諦時得修等智。所以者何？此三諦習已觀非道諦，謂地見道即彼地等智及欲界。或修七或六最後心所說者，道未知智離欲修七智，謂阿那含果所攝。未離欲修六智，除他心智，彼中非想非非想道得沙門果，是以不修等智。十七無漏心，於上思惟道，當知修於七，六修增益根。<p>十七無漏心於上思惟道當知修於七者，須陀洹果上思惟道，十七心須修七智，此道未來禪所攝，是以無他心智。盡智、無生智是無學，以故無餘七智必修。所以者何？彼意此功德常不空，若不修者曾得已捨復未更得，於其中間應空而不空，是以必修。六種增益根者，增益根名謂信解脫，增益諸根逮得見到。彼有九無礙道、九解脫道，是一切無礙道、一切解脫道修六智。此說未離欲，是以無他心智。爾時學道不學斷煩惱，彼未曾得修功德非已曾得，是以不修等智。得不還果時，遠離於七地，思學諸通道，解脫修習八。<p>得不還果時者，若得不還果修八智，彼中要得根本禪，是以修他心智，餘智如前。遠離於七地者，四禪三無色離欲時，一切九解脫道修八智，於中一切修下地禪。思學諸通道解脫修習八者，三通：如意足、天眼、天耳，一切九解脫道修八智。所以者何？攝根本禪故。此無礙道中，及滅第一有，彼八解脫道，說者修習七。<p>七地離欲時，一切無礙道中修七智，除他心智。所以者何？此無礙道修滅結智，他心智非滅結，以故不修。非想非非想處第一有，彼離欲時，八解脫道中修七智，除等智。所以者何？等智於非想非非想處轉還，以非離故。離於第一有，六修無礙道，乘上應當知，修習於下地。<p>離於第一有六修無礙道者，第一離欲時，九無礙道中修六智，除他心智及等智。乘上應當知修習於下地者，此修一切地，當知修自地諸智及下地所攝。謂依初禪離欲，彼修二地功德，自地所攝及未來禪，如是至無所有處。漏無漏一切，諸地修功德，初無學心中，此未知智意。<p>漏無漏一切諸地修功德初無學心中者，得無著果時，九地及自地，亦一切諸地於中修。所以者何？非想非非想處地煩惱相違。一切地有煩惱意不明淨，無煩惱意明淨，是以離彼修一切。問：此無學初心何智相應？答：此未知智意，是初無學心未知智相應。彼作是念：我生已滅。是非想非非想處生緣。所以者何？最後盡故。是以苦未知智相應。問：又世尊言見、智、慧，此三為一種、為種種？答：此是慧之差別，慧性所有，但以事故，世尊或說見、或說智。問：此義云何？答：謂決定能知，諸忍非智性，盡智則非見，無生智亦然。<p>謂決定能知諸忍非智性者，修行八忍能求故見、能視故慧，但非智，不決定故。所以者何？用始緣故。盡智則非見無生智亦然者，盡智、無生智，視故慧、決定故智，但非見，不求故、無所為故。餘無漏慧種，三性所有：見、智及慧。善俗有漏智，在意及諸見，當知此則見，說一切是慧。<p>善俗有漏智在意及諸見當知此則見者，意識地中善有漏慧，三性：見、智及慧。五見煩惱性，此見所有，觀察故；亦不離智及慧。餘有漏慧種，非見性所有。所以者何？無記意識相應慧種，非見性所有，不觀察故。穢污慧種亦非見性，所有煩惱所壞故。五識相應慧種亦非見性，所有不觀察故；亦不離智性。說一切是慧者，謂前所說離，如忍中離智，盡智無生智離見。除善意識地及五見已，餘有漏慧離見。慧不如是。所以者何？一切智種、一切見種即是慧種故。問：一一智幾智緣？答：法智未知智，曉了於九智，因智及果智，是二智境界。<p>法智未知智曉了於九智者，法智觀九智、緣九智，除未知智。所以者何？未知智者，非欲界果、非欲界因、非欲界滅、非欲界道。未知智亦如是，九智緣，除法智。因智及果智是二智境界者，習智是因智，彼有漏他心智及等智緣同習故，餘非緣，無漏故。苦智亦如是，此即果智。道智是九智，解脫智無緣，餘一切境界，決定智所說。<p>道智是九智者，道智境界九智，不緣等智，有漏故；餘盡緣，同道諦故。解脫智無緣者，解脫智是滅智，非緣智，緣無為故。餘一切境界決定智所說者，餘有四智，緣一切十智。等智緣十智，境界一切法故。他心智亦緣十智，具他心境界故。盡智、無生智亦緣十智，一切有為境界故。問：又世尊言，未知智如離非想非非想處得無著果。未知智是彼道，非以此可知。未知智是彼道非餘耶？答：亦有法智是色無色界道。問：何者？答：若息止及道，法智之所行，是滅於三界，非欲未知智。<p>若息止及道法智之所行是滅於三界者，謂滅法智及道法智，在思惟道是滅於三界結。或有法智離色無色界欲，謂此重見惡，是於欲界思惟滅及道。離色無色界欲，非苦智、非習智。所以者何？不同苦習，同於滅道故。問：頗有未知智滅欲界不？答：非欲未知智。無有未知智能滅於欲界。所以者何？無彼重見惡而非此。問：神通智性所有，彼亦應當說一一幾智？答：如意足等智，天眼耳亦然，六於宿命中，五說他心智。<p>如意足等智天眼耳亦然者，如意足說等智，天眼、天耳亦如是，無漏智不以此行。六於宿命中者，宿命通有六智：法智憶法智分、未知智憶未知智分、等智憶俗、苦智憶過去、苦習智憶過去習、道智憶過去道。五說他心智者，他心智通有五智：法智知他心中法智，及彼相應心心數法；未知智亦如是；等智知他俗心心數法；道智知他無漏心心數法、他心智五。九智漏盡通，聖人之所說，八境界於身，法十九智二。<p>九智漏盡通聖人之所說者，漏盡通無漏九智，一切漏相違故。問：又世尊言，身身觀，意止觀者是慧。此意止何智所有？答：八境界於身八智觀身色假名為身，是八智所知，除他心智及滅智。若智緣色者，是身意止，此二智不緣色。法十者，法意止有十智，離色、痛、心，餘法謂法，是境界有十智自相界，及一切總，如是法意止。九智二者，痛及心九智，除滅智。謂智緣痛是痛意止，謂智緣心是心意止。問：諸如來有智力，云何如來力施設智？及如來四無所畏，智性所有，如所說我等正覺。此諸法，未等正覺不見此相。如是一切此亦應當分別，一一幾智性所有？答：是處非處力，及無畏第一，此是佛十智，餘此中差別。<p>是處非處力及無畏第一此是佛十智者，佛有十智，是處非處力，是處智名，受諸法真實相、真實行，受知此法如是相、如是行，是謂是處智非處智。名諸法他相、他行不可得，則知非此法如是相、如是行，是名非處智。是佛十智，初無畏亦十智，等正受故。餘此中差別者，是處非處力，差別有十力，初無畏差別有四無所畏，處非處智是境界差別，故十種分別。初無畏亦境界差別，故四種分別。問：四辯亦智性所有，此亦應當分別，一一幾智？答：法辯辭辯一，應義辯俱十，願智是七智，智最勝所說。<p>法辯辭辯一者，法辯名覺諸法，名是等智，非以無漏智受名。世俗中名是假號，無漏智不以此行。辭辯名覺正說，此亦等智，是俗中假號。應義辯俱十者，應辯名觀及現無所罣礙方便智是十智。義辯名覺諸法真實，彼亦十智，受真實相故（其人云：辭應二辯應，一等智法義，二辯十智也）。問：願智有幾智？答：願智是七智，智最勝所說。願智有七智，除他心智、盡智、無生智。願智者，利捷疾境界，於三世受一切諸法，是七智性所有（其人云：一等智）。<p>定品第七<p>問：如是知諸智，此智當云何？答：智依於諸定，行無罣礙行，是以思惟定，欲求其真實。<p>智依於諸定行無罣礙行者，如燈依油，離風處光焰甚明。如是智依於定，意離諸亂，智光甚明，必定無疑行於緣。是以思惟定，欲求其真實。決定說四禪，及與無色定，此中一一說，雜味淨無漏。<p>決定說四禪及與無色定者，有八定：四禪及四無色定。此中一一說雜味淨無漏者，初禪有三種味：相應、淨、無漏。如是一切諸定門。云何味相應？云何淨？云何無漏？答：善有漏是淨，無熱謂無漏，氣味愛相應，最上無無漏。<p>善有漏是淨者，謂善是淨，故說淨。無熱謂無漏者，煩惱假名熱，謂定無煩惱是無漏。氣味愛相應者，謂禪無色定愛相應，是具足共相應共行，是說味相應。最上無無漏者，最上非想非非想處，彼中無無漏，不揵疾行故。是有三種，餘各三種。問：禪何性所有？答：五枝有覺觀，亦復有三痛，若干種四心，謂之是初禪。<p>五枝者，謂五枝攝受初禪令堅固，亦從此得名：覺、觀、喜、樂、一心。覺名當入定時生善功德，始麁心思惟。觀名令心細相續相連。喜名於定中悅。樂名已悅於身心中安隱快樂。一心名於緣中心專不散。此種住定時是枝，及入時捨時，是故五枝。初禪有覺觀者，有覺有觀即是初禪。問：以受五枝，今覺觀何用？答：枝者謂善，是於五枝中說穢污及無記，亦有覺有觀而不是善。亦復有三痛者，初禪有三痛：樂根、喜根、護根。於痛中樂根是身痛，喜根是意地，護根在四識。若干種者，梵世中若干種，有上有下，是說具足生處。四心者，初禪有四心：眼識、耳識、身識、意識。謂之是初禪者，此一切諸法謂是初禪。已說初禪，第二今當說。二痛若干種，二禪有四枝，五枝是第三，此禪說二痛。<p>二痛者，第二禪有二痛：喜根及護根。若干種者，於中身有若干種，已離覺觀有若干心，或時入喜根、或時入護根，但喜是根本、邊有護根。二禪有四枝者，第二禪有四枝：內淨、喜、樂、一心。內淨名是信，於離中生信。已得初禪離，便作是念：一切可離。餘枝如前說。此種於第二禪是枝。五枝是第三者，第三禪有五枝：樂、護、念、智、一心。樂者，意識地中樂根。護者，已樂於樂，不求餘（其人云：護雖有義，不應云枝也）念者，是護方便不捨。智者，不令樂。一心者，定。此種於第三禪中是枝。此禪說二痛者，第三禪有二痛：樂根及護根，樂根是根本、護根是邊。離息入息出，第四有四枝，此枝謂說善，亦復分別種。<p>離息入息出者，息入者來、息出者去，是第四禪中無。所以者何？彼由定力故，身諸毛孔合。第四有四枝者，第四禪有四枝：不苦不樂、護、淨念、一心。求離苦樂，不苦不樂；餘如前說。問：何禪是枝相應？答：此枝謂說善。善禪枝相應枝，非穢污亦非無記。亦復分別種者，謂種隨處已說，當知是餘處不應有。如初禪有覺有觀，四心說此種，餘一切地無。第四禪離息入息出，是三中無，不應說。已說四禪四無色定，謂餘今當說。問：如世尊言，有根本依，若未離欲。未有根本依，而有無漏功德。是無漏功德何地所攝？答：未來禪所攝。又世尊所說有三定：有覺有觀、無覺少觀、無覺無觀。於中初禪是有覺有觀，第二禪是無覺無觀。謂無覺少觀定，是何地所攝？答：是中間禪所攝。是未來禪、中間禪相，今當說。相應有覺觀，俱在未來禪，觀相應中間，明智之所說。<p>相應有覺觀俱在未來禪者，未來禪中有覺有觀。觀相應中間明智之所說者，中間禪少有觀而無覺，彼漸漸心息止。無依而二種，除其味相應，中禪有三種，俱為說一痛。<p>無依而二種除其味相應者，未來禪一向善有漏及無漏，有漏者淨，無漏即無漏。中禪有三種者，中間禪有三種：味、淨、無漏，生死居故。俱為說一痛者，未來禪及中間禪俱有一痛護根，非根本地故。已說諸定餘功德，於中攝今當說。三摩提有通，無量修一切，除入及諸智，解脫於中起。<p>三摩提者，三三摩提：空、無願、無相，無漏心繫縛故。有通者，有六通：如意足智、天耳智、他心通智、憶宿命智、生死智、漏盡通智。無量者，四無量：慈、悲、喜、護。無量眾生境界，故曰無量。修一切者，十一切入：地一切入、水火風青黃赤白一切入、無量空處一切入、無量識處一切入，盡具解故一切入。除入者，八除入：內未除色想不淨觀少境界一，無量境界二，除色相少境界三，無量境界四，復除色想青黃赤白觀除入。除淨境界故，故曰除入。及諸智者，諸智有十，如前說。解脫者，八解脫：未除色想不淨思惟一，除色想不淨思惟二，淨思惟三，四無色及滅盡定。境界背不向，故說解脫。於中起者，此諸功德，九地中可得及於中起（其人云：應十地）。已說諸功德，隨地可得今當說。一慧悲及護，慈亦有五通，說遍四禪中，六中有現智。<p>一慧悲及護慈亦有五通說遍四禪中者，一慧謂他心智、三無量及五通，是一切功德，根本四禪中非餘。六中有現智者，現智是法智，六地中有，根本四禪、未來禪、中間禪。除入中說四，於中亦有喜，初解脫及二，功德初二禪。<p>前四除入喜等，初第二解脫，此功德初第二禪中非餘。除入謂有餘，及與解脫一，亦八一切入，佛說最上禪。<p>後四除入淨解脫，前八一切入，是功德第四禪中非餘。餘脫即名說，二一切亦然，滅盡最在後，餘九謂無漏。<p>餘脫即名說二一切亦然者，餘四解脫自名所說，及二一切入亦如是。無量空處解脫，無量空處一切入，於無量空處中所攝，如是至非想非非想處。滅盡最在後者，滅盡定非想非非想處所攝。所以者何？謂未離彼欲亦入。餘九謂無漏者，謂餘無漏法，九地所攝。如三三摩提、七智、漏盡通，是九地所攝。四禪、三無色，未來及中間。等智是十地所攝。此亦非想非非想處可得，以定數故。問：此功德，幾有漏、幾無漏？答：三解脫當知，有漏及無漏，定智已分別，謂餘盡有漏。<p>三解脫當知有漏及無漏者，無量空處、無量識處、無所有處解脫，是有漏無漏。定智無分別者，定，如契經品說。無漏智及諸通，如智品說。謂餘盡有漏者，餘一切功德一向有漏，如三通威儀法故、色聲受相故、無量眾生緣故、一切入意解希望故。三解脫亦如是，非想非非想處非揵疾行故、想智滅離覺觀故、除入亦意解希望故。已說諸功德相，成就今當說。未能度於欲，成就味相應，度下未至上，成就淨諸定。<p>未能度於欲成就味相應者，謂地若未離欲，於彼地成就味相應度。下未至上成就淨諸定者，謂離欲界欲，若未生梵世上地，彼成就淨初禪，及初禪地有漏功德。如是一切盡當知。住上應當知，無漏成就禪，求得諸功德，知非無欲中。<p>住上應當知無漏成就禪者，謂離下地欲彼住上地，亦成就下地無漏。如見諦離欲住梵世上地，成就無漏初禪，及初禪地定等諸無漏功德。如是一切盡當知。世俗功德繫在隨生處，無漏在斷中，是以離生處，捨有漏功德、不捨無漏。求得諸功德知非無欲中者，已說離下地欲成就上功德，當知非一切功德離欲時得。如如意足智、天眼智、天耳智，無記性。所有欲及滅盡定此求得，非離下地欲時得。已說成就，因緣今當說。定種有二十三：八味相應、八淨、七無漏。問：此一一種幾種因？答：妙無漏無染，七種謂之因，淨味相應禪，當知因有一。<p>妙無漏無染七種謂之因者，一一無漏七種：自然因、自地相應因、共因。淨味相應禪當知因有一者，味相應初禪，於味相應初禪因非餘。非善因，不相似故。非餘地穢污因，行相違故。淨初禪於淨初禪因，非穢污因，不相似故。非無漏因，亦不相似故。非餘地淨因，自地果報故及自地繫縛故。如是一切盡當知。已說因緣，次第緣今當說。問：一一次第生幾種？答：無漏禪次第，興起六種禪，七八九有十，起禪亦空定。<p>無漏初禪次第生六種自地淨及無漏，如是第二第三禪無漏。無所有處次第生七：自地二、下地四、上地一。無漏第三禪次第生八：自地二、下地二、上地四。無漏無量識處次第生九：自地二、下地四、上地三。餘無漏次第生十：自地二、下地四、上地四。淨六有七八，九十生十一，味相應諸禪，興二乃已十。<p>淨六有七八九十生十一者，淨非想非非想處次第生六：自地味相應及淨，下地四。淨無漏無所有處、無量識處，非味相應，離欲故。如是一切盡當知，一切自地味相應。味相應諸禪興二乃以十者，味相應禪次第生二：自地味相應及淨，不生餘，各各相違故。如是一切自地二、下地一淨（其人云：不應有下地一淨）。一切味相應死時生。已說次第，緣緣今當說。問：一一幾種緣？答：淨以無漏禪，必緣一切地，穢污相應禪，獨緣於己地。<p>淨以無漏禪必緣一切地者，淨及無漏禪，一切地緣一切種。穢污相應禪獨緣於己地者，味相應禪緣於自地味相應禪及淨，非無漏愛，無無漏緣；亦不樂於他地。無色無有力，緣下有漏地，善有根本地，穢污如味禪。<p>無色無有力緣下有漏地者，無色定不能緣下地有漏法，極寂靜故。問：何謂無色不能緣下地有漏法？答：善有根本地淨，及無漏根本無色，是自地緣及上地，非下地緣。穢污如味禪者，如味相應說，無色亦然。謂餘於色界，無量等功德，是必欲界緣，世尊之所說。<p>謂色界餘功德如無量等，一切入、除入及解脫，唯緣欲界、緣無量苦眾生。青等諸色此則欲界。所以者何？神通二界緣故。問：世尊所說勳禪，是云何？答：勳一切四禪，無漏者勳有漏，是無漏力故，受淨居果報。問：若一切四禪勳者，以何等故下三禪中無淨居果？答：若能勳諸禪，是依第四禪，三地愛盡故，淨居果實中。<p>若得第四禪，是能勳禪。第四禪者先勳，餘者後。謂得第四禪離三禪欲，以是故下地無有。淨居果實中，有問世尊，言有願智。是云何？答謂：無著性不動，是得一切定，彼由定力故，能起頂四禪。<p>於中若彼意生功德，願智不諍辯首諸功德。願智者，如所願入定，或過去或未來或現在、或有為或無為，是一切盡知。不諍者，欲令他意不起諍便不起辯者，諸法義及味決定，無疑不罣礙無所畏。問：是願智不諍及辯，何地攝？答：三地有願智，無諍依五地，法辭辯依二，二辯依於九。<p>三地有願智者，願智三地所攝：第四禪、初禪及欲界。入第四禪，知初禪及欲界。說無諍依五地者，無諍五地可得根本四禪四及欲界，欲令一切不諍。法辭辯依二者，法辯名緣味，是欲界及梵天世，非上地，離覺觀故。辭辯名是味撰智，彼亦二地中可得：欲界及梵天世。二辯依於九者，義辯及應辯，九地中可得：四禪、四無色及欲界。已說初禪，當知已說未來及中間，此是初禪眷屬故。問：云何得此定？答：斷欲亦復生，而得於淨禪，穢污退及生，無漏唯斷欲。<p>斷欲亦復生而得於淨禪者，淨初禪二時得：離欲時及上地沒生梵天世。如是一切盡當知。穢污退及生者，穢污味相應是退時得，若欲界及梵天世纏退，於爾時得。味相應初禪生時得者，若上地命終生欲界及梵天世，於爾時得。味相應初禪，如是一切盡當知。無漏唯斷欲者，無漏唯斷欲時得。謂聖得離欲，於爾時得無漏初禪。如是一切盡當知。問：此功德誰能除煩惱？答：無漏除煩惱，亦復定中間，一切定中間，相應於護根。<p>無漏除煩惱者，無漏初禪八地除煩惱。如是一切盡當知。亦復定中間者，定中間名謂下地除欲，以方便道故，終不得根本生。未得離欲，餘不能除。一切定中間相應於護根者，一切定中間護根相應，終不得喜，至不得義。問：變化心有幾，謂有如意足能變化？答：八，四禪果欲界、四禪果初禪地。問：彼誰成就？答：下地變化意，成就彼種果，若合三種心，上地應當說。<p>下地變化意成就彼種果者，謂若成就禪，是成就彼果下地變化心。問：如說初禪有四心，住於上地欲聞欲見。彼云何見聞？答：<p>梵世地識現在前。問：彼幾時成就？答：若合三種心上地應當說。若時彼識現在前，若眼識、若鼻識、若耳識、若身識，爾時成就彼識；若不現在前即滅，爾時不成就。
。
<juan>阿毘曇心論卷第四<p>尊者法勝造<p>晉太元元年僧伽提婆共惠遠於廬山譯<p>契經品第八<p>已說定品，契經品今當說。一切智所說，契經微妙義，此吾今當說，宜應善心聽。<p>雖有一切阿毘曇契經義，然諸契經應具分別，今當說。世尊說三界：欲界、色界、無色界。問：此云何？答：欲界十居止，色界說十七，無色中有四，三有亦復然。<p>欲界十居止者，此欲界十居止：地獄、畜生、餓鬼、人、六欲天、四王天、三十三天、炎摩、兜師哆、化樂、他化自在。是眾生起欲想，此處所中若可得物盡望婬欲所有，是以說欲界。問：色界云何？答：色界說十七。色界說十七者，居梵、身梵、富樓光、少光、無量光、光曜、少淨、無量淨、遍淨、無罣礙、受福、果實，無想眾生、不煩不熱、善見、善現、色究竟。此處所不起欲想，但成極妙色，非男非女形，是故色界。無色中有四者，無色界四：居無量空處、無量識處、無所有處、非想非非想處。此處所無色，彼離色欲，是以說無色界。問：世尊說三有，欲有、色有、無色有。此云何？答：三有亦復然，謂前三界分別即是三有。問：如世尊所說七識住，是云何？答：善趣是欲界，及色界三地，無色亦如是，慧知諸識住。<p>此欲界中若趣善數，如人及六欲天，色界前三地、無色前三地。初禪地上二禪地三，二禪地上三禪地三，三禪地上四禪地九。於中前三地及無色前三地，是說七識住。何以故？不壞識故、惡趣中苦痛壞故，不得立識住。第四禪無想定壞故，亦不得立識住。非想非非想處，滅盡定壞故，不得立識住，是故不說。第一有無想，眾生居說九，諸有漏四陰，是說四識住。<p>第一有無想眾生居說九者，此七識住及無想眾生、非想非非想處，是說九眾生居。於中眾生居止，是故說眾生居。諸有漏四陰是說四識住者，有漏色、痛、想、行，若識相續有此伴，是故說識住。問：世尊說十二枝緣起。此亦應當說相。答：諸煩惱及業，有體漸漸生，是名說有枝，眾生一切生。<p>於中煩惱，是無明、愛、受。名說業者，行及有。名說體者，餘枝是。一切眾生漸漸生，依體立煩惱，煩惱所作業，業所作體，是故十二種分別。問：此枝為一時行、為漸漸？答：非一時。十二苦陰說十二枝，無明為首。彼是次第立，受於生死中，過去及未來，處中說於八。<p>彼有枝次第立，於中前生時，一切煩惱共有及伴說無明，由此故造業，業造果是行，彼生種心是識，彼共生四陰相續是名色。於中所依眼為首，諸根是六入，根境界心和合是更樂，更樂所生受是痛，痛所著是愛，痛具所煩勞是受，彼所勞造業是有，於中更受果是生，彼生中無量起災患是老死。如是此有枝一切生中，二攝過去世、二未來、八現在生中攝。問：世尊說六界，此云何？答：諸大謂有四，及與有漏識，亦色中間知，是界說生本。<p>諸大謂有四及與有漏識亦色中間知者，四大：地、水、火、風。有漏識及色中間可知，謂眼所受此六法說界。問：以何等故於眾多法中說六界？答：是界說生本。是六法生死之本，此中有士夫想，於中身地所生、水所潤、火成熟、除爛腐臭風所起、空中間飲食、由風行出入識所立。此中起士夫想，是生死性，故說界。問：世尊說四聖諦，此相云何？答：諸行若有果，有漏是說苦，若有因是習，苦盡謂之滅。<p>諸行若有果有漏是說苦者，一切有漏從行因中生，亦作一切苦患，是故一切行說苦諦。若有因是習者，一切有漏行他因，是以一切行說習諦。如一女亦說母、亦說女，前後故。如是有漏行，亦說苦諦、亦說習諦，已生當生故。苦盡謂之滅者，一切有漏行滅、休息、止，謂之滅諦。若有無漏行，是說為道諦，彼為二事故，見著則知微。<p>若有無漏行是說為道諦者，一切無漏行說道諦。何以故？休息苦時盡是具故。問：何以故說諦？答：彼為二事故。二事說諦：自相真實非顛倒，及見彼得非顛倒意。問：如前因後果，以何等故世尊前說果後說因？答：見著則知微。聖諦雖有前習後苦、先修道後得滅，但應前見苦諦後見習諦，如是應先見滅諦後見道諦。何以故？苦麁習細，滅麁道細。是故世尊先說苦諦後說習諦，先說滅諦後說道諦。問：世尊說四聖沙門果，此幾種？答：聖果有六種，最勝在九地，第三在六地，二俱依未來。<p>聖果有六種者，六種四沙門果，無漏五陰及數緣滅。問：四沙門果，何地所攝？答：最勝在九地。最勝是無著果，是九地所攝：根本四禪、三無色、未來及中間。第三在六地者，不還果六地所攝：具足四禪、未來及中，非無色，以無法智故。二俱依未來者，須陀洹果及斯陀含，未來禪所攝，以未離欲故。問：世尊說四道，苦非速通、苦速通、樂不速通、樂速通。此何相？答：從信行諸法，無煩惱遲想，從法行諸法，無煩惱速想。<p>從信行諸法無煩惱遲想者，從信行無漏法是非速，鈍根輩所攝是遲。若受此，當知信解脫、時解脫亦受，同鈍根故。從法行諸法無煩惱速想者，從法行無漏法，利根輩所攝是速。若受此，當知見到、不時解脫亦受，同利根故。根本禪地中，知假名樂想，小及難得故，餘皆是苦想。<p>根本禪地中知假名樂想者，根本四禪中利根及鈍根法說樂道。何以故？止觀導等故及樂行故。小及難得故餘皆是苦想者，餘地攝無漏是苦想。所以者何？以小故。未來禪、中間禪止道小，無色中觀小，是故極苦一向難得及小，故說苦。問：世尊說四不壞淨，於佛不壞淨、於法僧聖戒不壞淨。此云何？答：自覺聲聞法，解脫亦餘因，清淨無垢信，聖戒及決定。<p>自覺聲聞法解脫亦餘因清淨無垢信者，自覺是佛，彼佛無著果所攝。無學功德是佛法，於此法若無漏信，是說於佛不壞淨。已取正證聲聞，彼學無學功德是說聲聞法。於此法若無漏信，是說於僧不壞淨。涅槃中無漏信及餘有為法，如苦諦習諦信、菩薩無漏功德信、學無學辟支佛法信，是說於法不壞淨。聖戒者無漏戒，是說於戒不壞淨。問：以何等故不壞淨一向無漏，非有漏？答：及決定。此是決定，從正見中生故。無漏信、無漏戒，定無漏。有漏信者為不信所壞，有漏戒者為非戒所壞，是以不決定。無漏不壞至後生，是以決定，故不壞淨一向無漏。問：世尊說修定有四，有修定於現法中得樂居、有修定得知見、有修定分別慧、有修定得漏盡。此何相？答：初禪若有善，說現法是樂，若知於生死，是說名知見。<p>初禪若有善說現法是樂者，淨及無漏初禪能得現法樂居。若知於生死是說名知見者，生死智通是說修定知見共依五陰。慧分別當知，求得諸功德，金剛喻四禪，是名為漏盡。<p>慧分別當知求得諸功德者，方便生功德，名欲界戒。聞思修功德，一切色無色界善法。一切無漏有為法，是一切修定分別慧。金剛喻四禪是名為漏盡者，金剛喻名最後學心共相應共有，第四禪所攝，是說修定漏盡。何義？此如來自已說。問：世尊說四如意足、四正斷、四意止。彼亦應當說相。答：善有為諸法，求方便等起，佛說如意足，亦現正意斷。<p>善有為諸法求方便等起佛說如意足者，求方便等起，如前修定分別慧說，是一切如意足，如意乘器故。亦現正意斷者，即此一切功德說正斷。彼亦是意止，四聖種亦然，謂有恩力生，彼聖之所說。<p>彼亦是意止者，即此法亦說意止。問：世尊說四聖種，此云何？答：四聖種亦然，即此法亦說四聖種。問：何以故，此一切功德說意止、正斷、如意足聖種？答：謂有恩力生彼聖之所說。此諸法謂定恩力生、由定住，是故說如意足。精進恩力生，故說正斷。念恩力生，故說意止。少欲知足恩力生，故說聖種。已共分別道品，自相今當說。淨信精進念，喜慧及倚覺，護思惟戒定，是法謂道品。<p>此十法說道品非餘。於中信是信根、信力，精進是四正斷，精進根、精進力、精進覺枝、正方便。念是念根、念力、念覺枝、正念。喜是喜覺枝。慧是四意止、慧根、慧力、擇法覺枝、正見。倚是倚覺枝。護是護覺枝。思惟是正志。戒是正語、正業、正命。定是四如意足、定根、定力、定覺枝、正定。問：何以此法如是多種分別？答：處方便一意，濡鈍及利根，見道思惟道，佛說三十七。<p>處者，正念立緣中，故說意止。方便者，正方便，故說正斷。一意者，立一意，故說如意足。濡鈍意得，故說根。利根者，利根意得故說力。見道者，見道得，故說道支。思惟道者，思惟道得，故說覺支。是謂分別事故。佛說三十七，此十法事故佛說三十七。問：此道品何地所攝？答：禪第二未來，是說三十六，三四三十五，中間禪亦然。<p>禪第二未來是說三十六者，第二禪無正志，未來禪無喜覺枝，餘有三四三十五。中間禪亦然者，第三、第四禪、中間禪，無喜覺枝、無正志，餘有。第一說一切，三空三十一，最上二十一，欲界二十二。<p>第一說一切者，初禪具有三十七。三空三十一者，三空中有三十一。喜、正志、正語、正業、正命、身意止，彼中無，餘有。最上二十一者，非想非非想處，無七覺、八道及身意止。欲界二十二者，除覺枝、道枝，餘有。問：世尊說四食，揣食、更樂食、意思食、識食。是何相？答：諸食中揣食，是欲界三種，識思及更樂，是食謂有漏。<p>諸食中揣食是欲界三種者，欲界揣食三種：香、味、細滑，除飢渴故說食。識思及更樂是食謂有漏者，有漏識、有漏思、有漏更樂。是說食，有何義？後生相續不斷，故說食。問：世尊說三三摩提，空、無願、無相。此三摩提云何，行幾行？答：無願有十行，二行是空定，聖行中四行，說是無想定。<p>無願有十行者，無願三摩提行十行：無常行、苦行、習諦四行、道諦四行。二行是空定者，空三摩提二行：空及無我行。聖行中四行說是無想定者，無想三摩提，滅諦四行。問：世尊說四顛倒，於無常有常想，心顛倒、想顛倒、見顛倒；苦有樂想、不淨有淨想、非我有我想，心顛倒、想顛倒、見顛倒。此何見斷、為何性？答：曉了見苦斷，四種是顛倒，三見性所有，捨見正見說。<p>曉了見苦斷四種是顛倒者，一切四顛倒見苦斷，以行苦處故。三見性所有捨見正見說者，顛倒是見性，三見中最上，即是說顛倒。身見，是說我見我，是我見故。邊見見，有常及斷。見盜，不淨見淨，彼一切行苦處。及見性所有心想，見作亂故，說心顛倒、想顛倒、見顛倒，但非性顛倒。問：世尊說多見六十二，首是何見所攝？答：一切見是五見所攝，身見為首。問：云何知？答：誹謗於真實，此說為邪見，非實而見實，是二見及智。<p>誹謗於真實此說為邪見者，謂見誹謗真實法無，此如說無施無齊無說，如是一切說邪見。非實而見實是二見及智者，五陰中不真實我，見我觀有是實見說身見。非真實樂淨，觀有樂淨，是見見。盜及餘邪智，思惟所斷，如夜有見謂是賊，如竪木人像。淨見謂戒盜，是非因見因，受邊說此見，依斷滅有常。<p>淨見謂戒盜是非因見因者，謂法於法非因見是因，此見是戒盜，如苦行至解脫。受邊說此見依斷滅有常者，謂見無常事見常，是謂有常見；謂因緣相續不識已見斷，是謂斷見，謂之受邊見。建立諸誹謗，因依於二邊，若有事轉行，是正見應斷。<p>建立諸誹謗者，說邪見。彼若誹謗苦是見苦斷、若誹謗習是見習斷、若誹謗滅是見滅斷、若誹謗道是見道斷。身見建立於苦我，是我是見苦斷。見盜建立苦為樂，是見苦斷；若習是見習斷；若滅是見滅斷。不受正法，是故見滅斷；道亦復然。戒盜，若行有漏處，是見苦斷；若行無漏處，是見道斷。見斷滅計常，是亦見苦斷。現五陰受斷滅，計常非不現。此中分別一切諸見。問：世尊說二十二根。此云何？答：諸界在於內，身三及命根，是根生死依，聖人之所說。<p>諸界在於內者，眼、耳、鼻、舌、意。身三者，身根三種：身根、男根、女根。及命根者，命根第九。是根生死依聖人之所說者，此九根，生死依故，說根。眾生是生死想。從痛諸煩惱，信首依清淨，九根謂無漏，是三依於道。<p>從痛諸煩惱者，樂根、苦根、喜根、憂根、護根，是諸痛從此諸煩惱，故說根。信首依清淨者，信根、精進念定慧根，依此解脫，故說根。九根謂無漏是三依於道者，信首五根、三痛及意根。是若無漏依道，故說根。謂從信行、法行，道所攝是未知根，謂思惟道所攝是已知根，謂無學道所攝是無知根。問：此中幾欲界繫、幾色界繫、幾無色界繫？答：欲界四善八，色種性有七，諸心數者十，一心慧所說。<p>欲界四者，男根、女根、苦根、憂根，是一向欲界繫。餘如界品說。善八者，信首五根及三無漏。色種性有七者，色根有七：五色根、男根、女根，餘者非色。問：幾性心、幾性心數、幾非性心非性心數？答：諸心數者，十信首五根及五痛。一心慧所說者，意根是，餘根非性心非性心數。問：幾有報、幾無報？答：一及十有報，是慧之所說，十三中是報，見實者分別。<p>一者憂根一定有報，一向善不善故。現在方便起，是不從報生。非威儀非工巧，是以非無記，故一向有報。及十有報是慧之所說者，信首五根謂有漏是有報，謂無漏是無報。意根及三痛，謂無記及無漏是無報，餘善不善是有報。苦根謂無記是無報，餘有報。問：幾是報、幾非是報？答：十三中是報見實者分別。十三根中，或性是報或非色根七、命根、意根及四痛。無記法者，善不善中生故報。問：生時幾根最初得報？答：二或六七八，謂初時可得，欲中有報相，亦六及上一。<p>二或六七八謂初時可得者，謂漸漸成根，如卵生、濕生、胎生，是最初時二根生：身根及命根。化生無形得六根：五色根及命根。一形七，二形八。欲中有報想者，此說是一向欲界眾生。亦六及上一者，色界最初得六根，無色一根，彼爾時一向穢污心，是以一向穢污得心心數法非報。問：命終時幾根最後捨？答：四捨八與九，或復捨於十，死時漸漸滅，善捨各增五。<p>四捨八與九或復捨於十死時漸漸滅者，無記心漸命終時，最後捨四根：身、意、命、護根。無形一時無記心命終捨八根，一形九，二形十。善捨各增五者，即彼善心加增信首五根。如是色無色界，隨根可得亦如是。問：幾見斷、幾思惟斷、幾無斷？答：二斷無斷四，二種根有六，三微妙不斷，謂餘思惟斷。<p>二斷無斷四者，四根見斷、思惟斷；無斷，意根及三痛。二種根有六者，信首五根及憂根。三微妙不斷者，三無漏是不斷。謂餘思惟斷者，九根思惟斷：命根八及苦根。已說諸經，門今當說。問：世尊說六識，眼識、耳鼻舌身意識。此識識何法？答：若取諸根義，是五種心界，受一切諸法，是謂意識界。<p>若取諸根義是五種心界者，義名五種色是五識識，眼識識色乃至身識識細滑。受一切諸法是謂意識界者，意識識一切諸法，此境界一切諸法。問：有十法，欲界相應不相應、色界相應不相應、無色界相應不相應、有為無漏相應不相應、無為二種、善及無記。此中應分別智，一一智境界幾法？答：五法應當知，法智之境界，未知智為七，他心境界三。<p>五法應當知法智之境界者，五法，法智境界：欲界相應不相應、無漏相應不相應、無為善。未知智為七者，未知智境界七法：色、無色界，及無漏相應不相應、無為善。他心境界三者，他心智境界三法：欲、色及無漏相應。有漏智有十，因果境界六，解脫智一法，道二謂餘九。<p>有漏智有十者，有漏智是等智，彼一切十法境界，一切法境界故。因果境界六者，苦智及習智是境界六法：三界相應不相應。解脫智一法者，滅智境界一法，唯無為善。道二者，道智境界二法：有為無漏相應不相應。謂餘九者，餘盡智、無生智是境界九法，除其無為無記，是謂智解。自地煩惱定，所使於自地，一切遍是種，隨在於彼類。<p>自地煩惱定所使於自地者，欲界諸煩惱所使於欲界，梵世諸煩惱所使於梵世，如是至非想非非想處盡當知。一切遍是種隨在於彼類者，通一切遍，不通一切遍。諸煩惱所使，隨種通一切遍亦他種。如身見，見苦斷，此中苦諦所斷一切使所使。及見習斷，通一切。如是至命根思惟斷，此思惟所斷，一切所使及通一切。三界煩惱定，定在於三界，二界應當知，一界亦復然。<p>三界煩惱定定在於三界者，謂法三界所攝，是定在於三界，此中三界一切使所使。如意根定在三界，此中一切使所使。二界應當知者，謂法二界所攝，是定於二界。此中二界一切使所使，隨界可得。如覺觀定在欲色界，此中欲色界一切使所使。一界亦復然者，謂法定在一界。此中一界一切使所使，如憂根定在欲界一切使所使。此佛說契經，顯示於諸法，識智及諸使，分別此三門。<p>此佛契經中，若說諸法是三門應分別：識門、智門、使門。如欲有中五根義是六識識；色界四識，除鼻識舌識。相應不相應，故七智知。五種，故欲色界使所使。<p>雜品第九<p>已說契經品，雜品今當說。已說隨相應，一一分別法，於上眾雜義，今略說善聽。有緣亦相應，有行或與依，心及心數法，是同一義說。<p>心及心數法此名差別，一切行一緣是故說有緣，更互相應故說相應，境界行故說行，由依生故說依。從緣生亦因，有因及有為，說處有道路，有果應當知。<p>有為法中此名差別，由依緣故說緣，生他故說因，由依因故說有因，由依造有故說有為，多方便善顯現故說處，依過去未來現在道路故說道路，有轉成果故說有果。有惡亦隱沒，穢污下賤黑，善有為及習，亦復名修學。<p>有惡亦隱沒穢污下賤黑者，不善及隱沒無記法此名差別，不可說輩中立故說有惡，煩惱所覆故說隱沒，煩惱垢污故說穢污，凡鄙故說下賤，無智闇亂故說黑。善有為及習者，善有為法此名差別，慧中生故說善，行時能得功德及可行故說習及修。已說心相應行，心不相應行今當說。無思想二定，亦眾生種類，句身味名身，命根與法得。凡夫性所有，及諸法四相，非色不相應，說是有為行。<p>無思想者，生無想天心心數法不起。二定者，無想定、滅盡定。無想定名厭於生死解脫想，由第四禪心相續一時斷。滅盡定名厭於勞務息止想，由非想非非想心相續一時斷。亦眾生種類者，生處已生，於此處眾生依及心相似。句者，名會所說，如所行非常謂興衰法。味者，句會事，廣說如偈及契經。名者，字會說義，如說常。命根者，根及大等相續不斷。得者，成就諸法不捨。凡夫性者，未取正證、離聖法，是凡夫性。所有四相者，生、住、老、無常。非色者，此一切諸法如上所說，非色非色所攝。不相應者，無緣故。說是有為行者，有為造故說有為行。問：此中幾善、幾不善、幾無記？答：善二三種五，七應是無記，二在色當知，一在無色地。<p>善二者，無想定、滅盡定。三種五者，得、生、老、住、無常，善中善、不善中不善、無記中無記。七應是無記者，七無記：無想天、眾生種類、句、味、名、命、凡夫性所有。問：此中幾欲界繫、幾色界繫、幾無色界繫？答：二在色當知，一在無色地。二在色當知者，無想定及無想天是色界。一在無色地者，滅盡定在無色界。二界說於三，謂餘在三界，有漏無漏五，其餘定有漏。<p>二界說於三者，句、味、名亦在欲界亦在色界；非無色界，離言語故。謂餘在三界者；眾生種類、命、得、凡夫性所有，及四相通在三界。問：此中幾有漏、幾無漏？答曰：有漏無漏五其餘定有漏，五者：得、生、老、住、無常，在有漏中有漏、在無漏中無漏。其餘定有漏者，謂餘一切定有漏。問：此離聖法假名凡夫，三界中無記，此云何捨？云何斷？答：初無漏心中，聖不成就捨，凡夫流諸界，離欲時滅盡。<p>初無漏心中聖不成就捨者，第一無漏心中得聖法時得，不成就捨。凡夫流諸界者，流諸界時，謂處所命終，此處所捨。謂處所生，彼處所得，無記故。離欲時滅盡者，謂地凡夫所有，若此地離欲，爾時得滅凡夫性。已說心不相應行，無為今當說。三無為法：數緣滅、非數緣及虛空。於中數緣滅者，解脫諸煩惱。依於數緣滅有漏法、離煩惱、解脫。數緣力智力計挍事有而無，是名數緣滅。無罣礙之相，是名曰虛空，謂不障礙色是虛空。諸法眾緣起，亦從依與緣，不具以不生，此滅非是明。<p>一切有為法從眾緣而生，無緣則不生。如眼識，依眼、依色、依空、依明、依地、依寂然，若此一切共和者便得生，若餘不具便不得生。如眼時眠，一切時生，爾時是餘事不具眼識，不得生。若彼眼識應當生而不生，眼生已終不復更生，離此緣故。是有未來，不復當生。彼起具差違不和，是非數緣滅。如是一切行盡當知。已說無為，因今當說。問：有為法說是因，此中云何因？為誰因？答：前因相似增，或俱依倚生，二因及一緣，一向已生說。<p>前因相似增者，前生法後生相似因轉增，如濡善於自地濡善因，及中因上因中於中因，及上因上唯上因，行法時有住有增終不減，以是故非為濡因。或俱依倚生者，或因俱生，如相應因及共有因。二因及一緣一向已生說者，自然因已生當言因，非不生前者後因，未生者無前後。若為有者，應隨時生不從因，但不爾，是故不有一切。遍因亦如是，及次第緣。問：謂此報者，為是眾生數、為非眾生數？答：報是眾生數，報者眾生數法中說，非不眾生數。所以者何？眾生數者不共有，非眾生數共有，是故非報。問：是果法云何？答：有為解脫果，一切有為法性果，所有由因緣，故無為解脫亦應說道果。問：有緣法云何行緣？答：有緣者，共俱有緣法，是相應、是共俱一緣中行不別。問：何處行？答：行於他境界。他境界中行非自性，離自行及緣差別故。問：心心數法為有處所、為無處所？答：無處所。所以者何？普因故。普因生心心數法。因二眼生一識，若有住處者，應住一眼中一識故。若爾者，第二眼不應見色而見，是故非一眼中住。如是一切盡知。若如是者，以是故無住處。問：世尊說心解脫，云何心解脫？為過去、為未來、為現在？答：生時而解脫，道生時解脫。所以者何？道生時諸煩惱滅，是故生時解脫。問：道生時斷煩惱為不？答：道滅時滅結，明慧之所說。<p>道滅時斷諸煩惱，非生時。所以者何？道生時是未來，未來道者不能行事，以是故無礙道滅時斷煩惱，解脫道生時解脫。問：世尊說有愛無有愛，有愛幾種、無有幾種？答：有愛有五種，無有獨一相。<p>有愛有五種。有愛名於生不生物若愛，是名有愛。此五種，有苦斷、見習滅道斷及思惟斷。無有獨一相者，無有愛名已見斷，樂於斷是名無有愛。此一向思惟斷。所以者何？從見愛思惟斷，此是不轉行相續中愛非愛見，是故思惟斷。問：世尊說三界：斷界、無欲界、滅界。此何相？答：愛處餘煩惱，滅盡是三界。<p>愛斷是無欲界，處斷是滅界，餘煩惱斷是斷界。問：十心欲界，善穢污無記色界，善穢污無記無色界。善穢污無記及無漏，此心幾穢污心中可得？幾善心中可得？幾無記心中？答：穢污心得十，正覺之所說，善心中得六，無記即無記。<p>穢污心得十正覺之所說者，穢污心中得一切十心界，及地來還時三界善穢污及無記，此心一切得，退時得無漏。善心中得六者，善心中得六心，欲界善求學得及身口行。亦變化心無記、色界善變化心無記、無色界善心及無漏。無記即無記者，無記心唯無記，以劣故。問：前已說道品十法，此中幾根性所有、幾非根？答：道品有六法，當知是為根。<p>此中六法根性所有，信首五根及喜，餘者非根所有。問：諸法為自性相應、為他性？答：相應於諸法，是說謂為他。<p>諸法他性相應不自性，非為自性於自性伴。問：若此，解脫當云何？答：緣中解於縛，大仙人所說。<p>諸煩惱於緣中愚即彼不起愚，緣中縛即於中解，不可以相應解相應。所以者何？以空故。問：若斷即是解脫、為異？答：如是若解脫者即是斷。問：頗斷非解脫不？答：有，或斷已故縛。見道及思惟，苦智已生習智未生，見苦所斷煩惱斷，而見習所斷煩惱縛。如是思惟所斷一切種，更互相緣故。問：見四真諦云何得不壞淨？答：二解於三諦，四由見正道，興起清淨信，修習於二世。<p>二解於三諦者，觀苦習滅得於法不壞淨。苦智習滅相應信，是名不壞淨，得是及聖戒。四由見正道興起清淨信者，見道時具得四。問：幾世修？答：修習於二世。諸法修於二世：現在修行、未來者得修。問：心共行法云何？答：一切心數法，說是心共行，此相及餘法，作亦應當知。<p>一切心數法說是心共行者，一切心數法說心共行，心近故。此相者，此心有四相：生、住、老、無常，亦心近故。及餘法者，餘心數法相亦心共行。作亦應當知者，無教戒如前說。問：斷法云何？答：斷諸有漏法。一切有漏法斷，雜惡故。問：知法云何？答：知及諸無垢，有漏及無漏，是一切知法，一切智境界故。問：遠法云何？答：過去未來是說遠，不辦事故。問：近法云何？答：餘說近。現在近，辦事故。無為近，速得故。問：定法云何？答：無間無救業，及諸無漏行，慧者說是定。<p>五無間業是定，必至地獄故。無漏行亦是定，必至解脫果故。餘不定。問：見處云何？答：見處必有漏，一切有漏法見處，五見處所故。問：若成就根，是成就幾根？答：說有十九根，謂成就極多，少成就極八，曉了根所說。<p>說有十九根謂成就極多者，十九根，成就極多，如二形及具根者未離欲見諦。少成就極八曉了根所說者，成就八根，如不具身根斷善根，及生無色中凡夫。問：幾種更樂？答：五種。增有對無明，處中明更樂，聖道俱有二，能興起成果。<p>意識相應更樂，是說增更樂。五識相應更樂，是謂有對更樂。穢污更樂，是說無明更樂。無漏更樂，是說明更樂。有漏非穢污更樂，是說非明非無明更樂。問：何等道德果？為無礙道、為解脫道？答：聖道俱有二，能興起成果。二道共得果：一者解縛，二者得解脫。此二道成果。問：無著住何心般涅槃？答：無著心中得無為涅槃，無著一切事、無所作、無為、無所求住，從報心中便般涅槃。問：幾有？答：生有及死有，根本亦復中。<p>生有者，始生時陰是謂生有。死有者，死時陰是謂死有。根本有者，除生有及死有，於其中間陰，是謂根本有。中有者，有所至陰是謂中有。問：說有厭、有離欲。云何厭？云何離欲？答：諸智在苦因，此忍修於厭，滅欲得無欲，說普在四中。<p>諸智在苦因此忍修於厭者，若智及忍緣苦習，是說厭行厭處故。滅欲得無欲說普在四中者，四諦中智及忍說離欲，能斷欲故。<p>論品第十威儀不威儀，若離復獲得，不由此致勝，能決定者答。<p>答：有，從無色生色。頗得聖果時，一切離諸惡，有為淨善法，得已而不修？<p>答：有，退時得過去。道者興起時，未遠離諸惡，解脫時離惡，願答已必定。<p>答：有，謂當來願。頗光曜煩惱，興起於定時，清淨初禪中，獲得墮衰退？<p>答：有，無著果修及勳修。頗見諦道中，逮得諸善法，是法亦有緣，聖者不見緣？<p>答：有，欲界中修行等智。頗慧有漏果，遠離淨功德，不離從於意，此亦是彼果？<p>答：有，欲界變化心。頗住無礙道，成就於諸滅，諸煩惱從彼，非如無漏見？<p>答：有，修學諸道時。頗結不解脫，無垢者獲得，而不斷煩惱，謂此無垢盡？<p>答：有，從光曜中生梵天時。頗無漏淨地，未曾得已得，不離欲非退，不依於見道？<p>答：有，離色欲取證時，得無漏無色思惟道。頗未得諸法，而逮得此法，不捨彼不得？若能知者答。<p>答：有餘，初無漏心品，得餘無漏功德，捨凡夫事，餘者一切不得。