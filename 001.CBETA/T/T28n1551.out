<p>阿毘曇心論經序<p>今欲解釋阿毘曇心，利益弟子故。問曰：不須解釋。所以者何？古昔論師已釋阿毘曇心利益弟子，故不須釋。答曰：不然，應須解釋。所以者何？古昔論師雖釋阿毘曇心，太廣太略，彼未學者迷惑煩勞，無由能取。我今離於廣略，但光顯修多羅自性，是故須釋。問曰：何故釋阿毘曇心利益弟子耶？答曰：彼中已說不顛倒法相，釋不顛倒法相令彼覺悟真實，是故離諸過惡生諸功德，得勇猛第一義利。問曰：若如是者，隨意解釋。答曰：我當解釋。但諸師造論以吉為初，一切吉中三寶最勝。是故本師為顯三寶少分功德故，於論初先說此偈。
。
<juan>阿毘曇心論經卷第一<p>法勝論大德優波扇多釋<p>高齊天竺三藏那連提耶舍譯（六卷成部）<p>界品第一前頂禮最勝，離熱饒益言，彼言說相應，羅漢見實等。<p>前者，先也。頂禮者，淨信曲躬禮也。最勝者，世尊為應供者之所供養，又於一切法中勝，故名最勝。復次世尊於一切法、於一切種而得自在，故名最勝。離熱者，離燒義也。謂煩惱熱能燒身心，世尊離彼，故名離熱。此是自己智斷成就。彼師如是說者，彰於如來自利滿足。次說饒益言者，世尊言說能饒益一切眾生。饒益者，謂安隱也。安隱、饒益，一義異名。此彰世尊利他滿足。此略說天人師自利利他功德滿足。彼二種，世尊等作究竟，是故應供中勝。彼言說相應者，謂道理義，顯示相應如是功德、相應天人師語，禮敬此者名禮法寶。羅漢見實等者，應受天、人、阿修羅等供養，故名阿羅漢。此說無學。實者，謂四聖諦，以學見者彼名見實。此唯說學。此學無學等，謂第一義僧。禮敬此者，名禮僧寶。問曰：何故禮敬？答曰：佛開覺慧眼，若知諸法眾，亦為他顯現，我今說少分。<p>佛者，知一切法、知一切種，故名為佛。開覺慧眼者，謂無礙智眼義也。若者，若佛所說、所顯、所宣、所釋法也。知者解也。法者持也，持於自性，為他作緣，故名為法。法有積聚，故名法眾。法眾、群聚，一義異名。亦為他顯現者，自覺知己利世間，故為他顯示。或有覺知不為他說，如《昇攝波林經》說。我今說少分者，於彼佛說法中，我今但說少分法相，豈能盡說如是義已。問曰：何法是佛所說而欲說耶？答曰：所謂有漏無漏、有煩惱無煩惱受蔭、有諍無諍、色無色等，我今當說。一切有漏行，離我樂常淨，此受於我等，不見有漏故。<p>一切有漏行離我樂常淨者，諸有漏行，離我、離樂、離常、離淨。彼中世間不能觀察，無明覆障闇智，於此四門顛倒而見，故名顛倒。問曰：何因故知諸有漏行離於我耶？答曰：我事無故屬因緣，故行名為他，非我自性。計我者說：我不屬他。除此更無，是故我性不可得。無我因故，諸行離我。問曰：何因故知諸行離樂？答曰：作逼迫故。諸有漏行是苦自性亦是苦緣，是故逼迫。逼迫名苦，是故離樂。問曰：何因故知諸行離常？答曰：以生滅故。現見諸行生而即滅，無見常者，是故離常。問曰：何因故知諸有漏行離於淨耶？答曰：污染事故。諸有漏事煩惱境界，不淨污染，是故離淨。問曰：如是諸行離於我等，世間何故取我等耶？答曰：此受於我等，不見有漏故。諸有漏行不如實見，世間不能觀察，作我等解。猶如怨家匿藏惡欲，詐出美言遊行家內，實非親友作親友解，我我所覆故不見無我。是故現見行等作業，以迷惑故，無我事中而見於我。對治覆苦事故，於行住等想謂為樂，故於苦受陰中而作樂解。相似相續覆無常事，彼現見色相似相續，記憶宿事誦持經論，故於無常行中而作常解。皮色覆於不淨事，故彼於髮毛爪齒處等少時見淨，於不淨中而作淨解。雖見❥尿、雖復不淨，猶生迷惑：此雖不淨，餘者應淨。猶如野干看緊叔迦華。問曰：何故論初先說顛倒？答曰：為知不顛倒法相故。我先已說，欲令弟子解真實故，以不顛倒心安隱易解，是故論初先說顛倒。問曰：為當但有此離我等諸有漏法，更有餘耶？答曰：更有。若處生煩惱，是聖說有漏，以彼漏名故，慧者說煩惱。<p>若處生煩惱是聖說有漏者，若依、若聚、若緣，若眾生數、非眾生數，生身見等煩惱，是法說有漏。問曰：何故？答曰：以彼漏名故慧者說煩惱。觀察煩惱，為作漏名故。以彼法生於煩惱，依漏起故，名為有漏，如有怖道、有毒食等。應如是說，若事屬漏、為漏所攝，彼名有漏，此說無漏緣生煩惱，非無漏法，屬於煩惱為煩惱攝，無漏法但緣生煩惱。問曰：漏義云何？答曰：從有頂下至無間獄，於其中間六入瘡漏，是故名漏，猶如瘡漏。又留住生死，故名為漏。問曰：此更有名耶？答曰：更有。亦名有煩惱，取蔭及有諍，煩取諍生故，知彼自性說。<p>亦名有煩惱取蔭及有諍者，是有漏法，亦名有煩惱，亦名取蔭，亦名有諍。問曰：何故彼諸名說？答曰：煩取諍生故知彼自性說。諸煩惱、取、諍等，漏之異名，從煩惱生，彼亦生煩惱，故名有煩惱。如是從取生，彼亦生取，故名有取。從諍生，彼亦生諍，故名有諍。問曰：是蔭，世尊所說為取蔭，即是蔭、為離取蔭別有蔭耶？答曰：若取蔭者，彼即是蔭。或有蔭而非取蔭。問曰：何者是耶？答曰：若行離煩惱，此是無漏蔭，及前有取蔭，是蔭聖所說。<p>若行離煩惱此是無漏蔭者，此蔭更有餘說。有二種蔭：無漏、有漏。若行離身見等煩惱，是名無漏，是蔭非取蔭。及前有取蔭是蔭聖所說者，若此無漏蔭，及前所說取蔭，合說為蔭，謂色等五蔭。問曰：蔭義云何？答曰：聚義是蔭義。問曰：若如是者，蔭但假名，無有實事。非但一物得有聚名，和合故名聚。答曰：非但有相，亦有實事。有此事者，便有彼相，故蔭有相。如佛所說礙相是色蔭等。是故有事界等所攝智識使等境界。如四聖諦，故蔭有事，非但假名。問曰：蔭、界、入等有何差別？答曰：十種謂色入，亦名無教色，是分別色蔭，世尊之所說。<p>色有二種：一者微塵積聚色，二者非微塵積聚色。微塵積聚色者，謂十色入，眼乃至觸。非微塵積聚色者，名無教色，法入所攝。彼業品當說。此等一切是色蔭相，入色蔭數，佛說為色蔭。以此觸彼、以彼觸此，是故名色。以此惱彼、以彼惱此義也。如佛所說，如手等觸，觸故名色。問曰：若如是者，除無教色彼非是色，何以故非手等可觸，以無對故。汝意若謂以所依者是可觸故，彼亦是可觸故無過者，受等亦應是色。汝意若謂彼所依四大是可觸故，彼亦是可觸者，我當說言：現見所須作功業事、作畫作泥，若如是者受等心數亦應是色。故汝有過。彼等亦依眼等諸根，彼亦應是可觸。答曰：非但生心心數因。非心心數依眼等根，如光依珠，彼生時眼等作因，如是眼等是觸，彼非觸也。復次造色依大，如光依珠，是故大是觸，故彼亦是觸。問曰：雖如是說，汝相猶自不成。何以故？除過去未來微塵色故。答曰：相不可壞。過去色觸已滅，未來色亦如是相生，如是微塵亦是可觸，以微細故不可得知。是故一切諸色皆是可觸。所名為識蔭，是說為意入，於十八界中，亦說為七界。<p>識蔭者，謂六識身，是十二入中說為意入，於十八界中分別為七心界：眼識界、耳識界、鼻識界、舌識界、身識界、意識界、意界等。識者，能知於緣，故名為識。識者，能取緣義也。餘則有三蔭，無教三無為，是說為法入，彼亦是法界。<p>如前所說受等諸法總為一法入，十八界中為一法界。彼入義者門義，是入義如窓牖。如佛所說：婆羅門！眼為門乃至見色。入字義者是輸義也。能增長心心數法，以是義故名之為入。界義者，性義是界義，如朱砂界、雄黃界等。界字義者，能持自相與他作緣，是故名界。是界事有十七，或復十二。何以故？除六識界更無意界，是故十七即六識身，展轉相續名為意界。如父子名，子展轉相續次第名父。如是除意界外無別六識界，是故十二；依及依者緣差別故，故有十八。彼界、入事等攝一切法，故彼蔭一向但是有為。問曰：蔭中何故不攝無為？答曰：無蔭相故。二種蔭相：共相、別相。共相者，聚義是蔭義，及無常等。別相者，色礙等。是二種相，無為中無，是故不攝無為。餘更有何義？謂非顛倒事及斷方便。無為非顛倒事，及斷顛倒方便。顛倒事故說取蔭，為斷顛倒方便，故說無漏蔭，是故蔭中不攝無為。如是說蔭、界、入境界最廣，故建立於界。欲說種種義，故如是說。界中一可見，十界說有對，八界是無記，餘則善不善。<p>界中一可見者，十八界中當知一界可見，所謂色界。何以故？是眼識境界故，是故可見。復次可示此示彼，是故可見。餘十七種定不可見。十界說有對者，十八界中五內界，謂眼、耳、鼻、舌、身，五外界，謂色、聲、香、味、觸，是等十界說有對。三種有對：所謂障礙有對、境界有對、緣有對。障礙有對者，如手左右手相對。境界有對者，謂根與境界相對。緣有對者，意識於一切法。此中唯取障礙有對，更相障礙，故名有對。彼一切十種界更互相對，若不爾者，彼不增長。如上座鳩摩羅多說，若心欲起時，為他所障礙，當知是有對，相違是無對。餘八界定無對。八界是無記者，十八界中當知八界是無記，所謂眼、耳、鼻、舌、身、香、味、觸。彼無愛不愛果可記，是故無記。餘則善不善者，餘十界說無記、善、不善，謂色、聲界，身、口、意作，是善、不善。何以故？從善、不善心起故。餘者是無記。眼識等七心界，是善、不善、無記。心相應法界，是善、不善、無記。心數法界，是自性相應善、不善、無記。彼自性善者，謂慚、愧、不貪等三善根。相應善者，與彼受等心數相應。自性不善者，謂無慚、無愧、貪等三不善根。相應不善者，與彼受等心數相應。與二相違是無記。不相應法界，雜品當說。無為中一善二無記，數緣是善，虛空、非數滅是無記。於中善攝愛果安隱，故名為善。善攝者，謂道諦苦集諦少分。愛果者，謂苦集諦少分。安隱者，謂滅諦。相違名不善。彼苦集諦少分，除此名無記，無善不善可記，故名無記；無果可記，亦名無記。十五定有漏，餘二三三有，欲有中有四，十一在二有。<p>十五定有漏者，五內界、五外界、五識界，此十五界一向有漏。餘二者，餘有三界：意界、法界、意識界等。彼有二種：有漏、無漏。有漏者，生漏、共漏相應滿足跡處，故名有漏。與此相違是名無漏。略說未知欲知根等，諸無漏根俱生法及彼得，出世間解脫得，及無為是無漏；餘是有漏。三三有者，即此三界於三有中可得。欲有中有四者，香味鼻識舌識界等一向欲界攝，彼非色界離摶食愛故。十一在二有者，五內界色聲觸界，及緣彼三識界，此等十一在欲色界，非無色界無色故。彼為欲界使所繫是欲界繫，為色界使所繫是色界繫，為無色界使所繫是無色界繫。有覺有觀五，三種三餘無，有緣當知七，亦法界少分。<p>有覺有觀五者，五識界一向有覺有觀，與覺觀相應義故。三種三者，意界、法界、意識界，彼有三種：欲界初禪有覺有觀，中間禪無覺有觀，第二禪上乃至有頂無覺無觀。法界有覺有觀者，欲界及梵世除覺觀心數；法界無覺有觀者，中間禪除觀心數；法界無覺無觀者，第二禪上乃至有頂心數法界。中間禪觀一切無教等，不相應法界，欲界梵世觀，此三中不攝，若欲說者應言無觀有覺。餘無者，餘十界無覺無觀，彼與覺觀不相應故。有緣當知七亦法界少分者，七心界及心數法界是有緣，有此緣故名為有緣，彼有境界可取故說有緣。復有餘緣名，如手緣杖，此等世俗言說。當知餘定無緣。九不受餘二，有為無為一，一向是有為，當知十七界。<p>九不受者，九界決定不受受名。若色在根數及不離根、若割截殘壞心心數法，於中受在中住故，異則不受。彼七心界、聲界、法界，此等九界名為不受，彼非心心數法止住處故。餘二者，餘九界二種，五內界若在現在名受、或此現在識雖空亦名有受，以彼種類眾生數攝，故說為受。如是過去未來及非眾生數，名為不受。色香味觸與根不相離，在現在者名受，如根中心心數法止住彼中亦爾；餘名不受。略說若法生而未滅、眾生數、有對、可牽可推，彼名為受。彼生而未滅者，除過去未來。眾生數者，除現在非眾生數。有對者，除生未滅。心心數法可牽可推者，除聲界。有為無為一者，因緣和合作故名為，此能生義也。作者何？有因義也。有因義者有為義也，有為故名作。一法界合有為、無為，此中三種常故無為：虛空、數滅、非數滅。受等三蔭及無作色名有為，一向是有為。當知十七界者，餘十七界有因，故一向是有為。問曰：如是分別法相竟。云何攝法？為自性、為他性？答曰：諸法離他性，各自住己性，是故一切法，自性之所攝。<p>諸法離他性者，謂眼離耳。如是一切事若性離性相攝者，是說不相應，是故非他性攝。彼有何過？若一生滅，餘一切亦生滅。此非道理，是故他性不攝。各自住己性者，眼自住眼性，如是一切法。是故一切法自性之所攝者，是故自性攝一切法。此師所說自相攝義也。此亦二種：生及分齊。生者，色陰攝十色入乃至法入中色，眼界攝眼界。分齊者，此一念攝一念，不攝餘念。若餘攝名者，如臺觀攝基陛梁椽等，是世俗言說。彼眼界一界一入一陰所攝，當知一切法亦如是。<p>行品第二<p>已說諸法相，生差別今當說。問曰：若一切法自性攝者，亦應自力能生耶？答曰：初無一能生，以離伴侶故；一切彼此力，諸法乃得生。<p>初無一能生以離伴侶故者，有為諸行自性羸劣，是故無法自力能生。問曰：云何得生？答曰：一切彼此力，諸法乃得生。有為諸法彼此力生，如二羸人彼此力起。此一切行略說四種，所謂色、心、心數法、心不相應行。彼生亦有四種：作取、作依、作增上、作伴。彼作取者，依果、報果及丈夫果少分。作依者，諸界六入、造色四大。作增上者，一剎那生事一切諸法。作伴者，心、心數法彼此為伴，及諸有為相。如是等有為，我當先說共心俱生作伴。若有心生處，必與心共生，諸心法等聚，及不相應行。<p>心者，心、意、識，義一異名。是心善等分別，界分別、種分別、依分別、無漏等分別，無量種差別。是心若依、若緣、若剎那生，決定共心心數法及心不相應行生。問曰：心心數法云何？答曰：想欲及觸慧，念思與解脫，作意於境界，三摩提受等。<p>想者，於緣能取相貌，謂取男女麁細木杌長短等相。欲者，愛樂，如見己樂等。觸者，依緣心和合，如日光珠異和合生火。慧者，能知於緣，如此是色非味、非是等。念者，繫念於緣。思者，善不善俱相違心轉。解脫者，於緣中心轉不障礙故。作意者，取緣勇健；有人言：心專注義也。三摩提者，取緣時心不亂也。受者，於樂不樂俱相違緣中受也。一切心生時，是生聖所說，同於一緣轉，亦復常相應。<p>一切心生時是生聖所說者，是想等十法共一切心俱生，故名大地；是大心地，故名大地。同於一緣轉者，此十法共一切心俱一緣中轉，不別緣也。有五種同，所謂相貌、緣、時、依、事，同一相貌、一緣、一時、一依、一事。同者，共相應義。亦復常相應者，此常與心相應，彼此俱生，相應取緣，故名相應。已說一切心中相應法，非一切心中相應法今當說。諸根有慚愧，信猗不放逸，不害精進捨，或熱及覺觀。<p>諸根者，不貪、不瞋二善根也。不癡善根，體即是慧。大地共故，此中不說。不貪者，於有無有不著。不瞋者，於眾生數不恚。慚者，尊重己身，於惡羞恥。愧者，尊重世間法。信者，不顛倒因果。信猗者，善心離惡，身中怡泰。不放逸者，調柔方便於可作，不可作捨作方便一向心，此是修善義。不害者，於眾生數不惱心。精進者，捨離過惡，修習功德，守護增長策勵心。捨者，心平等，一切善心俱順道理。此十法，一切善心中可得，故名善大地。或熱者，我見等煩惱，使品當說。心麁名覺，是捷利義。心細名觀，是微少義。此法非一切心中可得，或有可得或不可得。次後若聚乃至心數生，我今當說。此心心數法善等分別有五種聚，所謂不善、不共、善、隱沒無記、不隱沒無記。欲界成就五種，色無色界成就四種，除不善。不善心聚中，心數二十一，三見中滅一，欲二見少三。<p>不善心聚中心數二十一者，不善心者，若心與無慚、無愧相應。此心聚中有二十一心數，謂十大地及覺、觀、二煩惱、貪、瞋、慢、疑，及彼中一無明。貪乃至疑等，彼此不相應，無明與彼相應，與一切煩惱相應故。七種起煩惱，謂無慚、無愧、睡、掉、不信、放逸、解怠。問曰：一切不善心中悉有二十一耶？答曰：不爾。三見中滅一，欲二見少三。不善心聚中邪見、見取、戒取，心相應有二十法，此中除慧。欲二見少三者，欲界身邊二見，相應有十八法，除慧前已說，除無慚、無愧，見是慧性故。見相應聚中無慧，非一聚中有二慧事。身邊二見是無記，無慚、無愧一向不善，是故少三。善心二十二，不共有二十，無記有十二，悔眠俱被增。<p>善心二十二者，十大地、十善大地及覺、觀。不共有二十者，不善心聚二十一中除一煩惱。不共者，唯一無明，非餘使。無記有十二者，不隱沒無記聚中有十二心數，謂十大地及覺、觀。彼中無信等功德、無貪等過惡。何以故？無記故。不隱沒者，非是穢污。悔眠俱被增者，追變名悔，是悔三種：善、不善、無記。於中善不善行作，名善不善。彼四種差別：或有善建立不善，如作施等已悔。或有不善建立善，如作惡已悔。或有不善建立不善，如作惡已悔少。或有善建立善，如作施等善已悔少。若餘威儀等悔，彼是無記，是故與悔相應聚中增悔。餘心數如前說。於中悔人非貪等使轉，非無癡人生悔，是故不善悔相應聚中但一無明是煩惱非餘，是故有二十一種；善悔相應聚中但增於悔，如是二十三種。不隱沒無記者，十三種，此於三聚中轉，謂不共、善、不隱沒無記。眠者寐也，此於一切五聚中轉。何以故？眠者有不善穢污無記心，是故彼中增一眠。餘心數如前說。如是三聚二種悔眠俱轉，彼中增二。此是欲界心法次第。問曰：色無色界云何？答曰：初禪離不善，當知如欲界，中間禪除覺，於上觀亦然。<p>初禪離不善當知如欲界者，初禪離不善聚，離無慚、無愧故。餘有四聚，如欲界說。中間禪除覺者，中間禪除覺，餘如初禪說。於上觀亦然者，二禪以上乃至有頂，除覺觀，餘如初禪說。已說心心數法由伴力生，色法今當說。微塵在四根，十種應當知，身根九外八，謂在有香地。<p>微塵在四根十種應當知者，謂眼根微塵有十種，當知十種不相離義也。謂地、水、火、風、色、香、味、觸、眼根、身根，此等十種常不相離。耳鼻舌亦如是。身根九者，除眼根等，餘悉同前。外八者，非根法中八種微塵，謂四大、色等四塵。問曰：何界微塵如是說耶？答曰：謂在有香地，此是欲界中義，彼有香故。色界微塵離於香味，是故彼中除於香味。餘如前說。問曰：前說若心起時，彼心數法及不相應行生。已說心心數法，不相應行云何？答曰：一切有為行，生住及異壞，是亦有四相，彼此更相為。<p>一切有為行生住及異壞者，一切有為行有四種相：生、住、異、壞。未生生故名生生，已自事立故名住住，已衰變故名異異，已勢滅故名壞。如是說。若有為法得如是相者，名心不相應行。我今當說有為相。此事可知故名相，彼生、住、老、無常。生者有為事生，住者安立，老者衰變，無常者壞也。彼非一時作，生者以生為業，餘者生竟作業。是故有為生住異壞非是一相。問曰：若一切有為法有四相者，此亦是有為，此更有餘相耶？答曰：是亦有四相，是亦有四種相共彼生，謂生生、住住、異異、壞壞。問曰：若如是者便為無窮。答曰：彼此更相為。此相彼此相為生，生生生生，生生生如是。住住住彼此相住，異異異彼此相異，壞壞壞彼此相壞，故非無窮。此後四為一法生生，生生事非餘法。如是住住，住住事非餘法，餘亦如是。前四種相各為八法，生生八法，謂前三相後四起相，及彼所相法。當知餘亦如是。已說諸行共生隨伴故生，無伴不生今當說。所作共相似，普遍相應根，從此六種因，轉生有為法。<p>此六種因轉生有為法。所作因者，若法於餘法生中不作障礙，以此力故彼法得生。如眼生時一切法，除自性。如是耳等，除自性，非自性與自性作因。共因者，諸行與伴共生，如心心數法。心不相應行有為相，如是四大微塵、隨心戒等。相似因者，若義能生相似法，如習善生善、習不善生不善，如習工巧能知工巧、如種麥生麥，如是等。一切遍因者，若諸煩惱必相續生，如執著我見者以見力故，於我執著斷常，謗於陰相疑或取清淨，及最勝慢等過生。餘亦如是一切遍，應當知。相應因者，心心數法彼此力，俱一時一緣中轉。問曰：若心心數法一時，彼共生因與相應因何差別？答曰：不相離義是相應因，同一果義是共生因。如執杖杖業，如渡河牽手不斷等。報因者，謂世間生中受生，相續事果名生，如善愛果、不善不愛果。已說諸因法，若法從因生今當說。報生心心法，及餘雜煩惱，悉從五因生，共生應當知。<p>若報生心心數法，及穢污心心數法等，從五因生。報生心心數法五因者，謂所作因、共生因、相似因、相應因、報因。所作因者，彼法生時相似不相似事不作障礙。共生因者，彼此伴生，彼生等心不相應行伴力生。相似因者，前生無記法。或作是解，是報因生非威儀等。何以故？彼勝故，非勝與劣作因。相應因者，彼此力一時一緣中轉。報因者，彼或善不善業，此則彼果穢污。心心數法無報因。何以故？隱沒非無記果報性故。遍因第五，由彼力故此得生。餘四因如前說。是彼不相應，及餘相應法，除最初無漏，彼從四因生。<p>是彼不相應者，若報生色及報生心，不相應行從四因生，謂所作因、共生因、相似因、報因。穢污色及穢污心，不相應行亦從四因生，謂所作因、共生因、相似因、遍因。及餘相應法除最初無漏從四因生者，餘心心數法除最初無漏，亦從四因生，謂所作因、共生因、相似因、相應因。餘者謂不隱沒無記，除報。若餘不相應，相似當知三，及諸餘相應，最初無漏法。<p>若餘不相應相似當知三者，前所說心不相應及餘，彼餘名餘，彼謂善不隱沒無記，除報。若彼相似因成就，除初無漏從三因生，謂所作因、共生因、相似因。及諸餘相應最初無漏法者，彼初生無漏相應亦從三因生，謂所作因、共生因、相應因。彼無相似前生無漏，故無相似因。彼中不相應，是從二因生，若從一因生，必定無此事。<p>彼中不相應是從二因生者，彼初生無漏聚中色及心不相應行，從二因生，謂所作因、共生因。已說一切有為法。若從一因生必定無此事者，一切法必定從所作因、共生因生，餘因不定，是故無法從一因生。已說因差別。世尊以如是因為化眾生故說緣，我今當說。次第亦緣緣，增上及與因，法從四緣生，世尊之所說。<p>如是四緣生一切有為法。彼次第緣者，心一一生次第相續作容受方便。緣緣者，心心數法境界攀挽方便緣彼故能生。增上緣者，法生時不作障礙，如王自在，即是前說所作因。因緣者，除所作因，其餘五因彼是因緣。問曰：因之與緣有何差別？答曰：或有說者，無有差別，我說因者如種子法，緣者彼持方便，如地糞等。已分別緣，若法隨緣生今當說。心及諸心法，是從四緣生，二正受從三，餘法說於二。<p>心及諸心法是從四緣生者，心心數法從四緣生：前容受此法是次第緣，境界是緣緣，除自性餘一切法是增上緣，共生因、自分因、相應因是因緣，或時有遍因、報因。二正受從三者，無想正受、滅盡正受從三緣生：彼二入定心是次第緣，彼前生正受念及正受心界地善自分名相似因，共生生住異壞名共生因，如此二因是彼因緣，增上緣如前說。餘法說於二者，餘心不相應行及色從二緣生，謂因緣、增上緣。問曰：此法何故名行？答曰：多法生一法，是亦能生多，緣行所作故，名行應當知。<p>多法生一法是亦能生多者，一法以多法力故生，是亦能生多法，如是一切彼此力。緣行所作故名行應當知者，此亦是緣亦是行，故名緣行，緣行所作故名緣行所作，此亦能作緣行是故名行。如是說者，此行為他所作，亦能作他，是故名行。
。
<juan>阿毘曇心論經卷第二<p>法勝論大德優波扇多釋<p>高齊天竺三藏那連提耶舍譯（六卷成部）<p>業品第三<#sp>別譯<p>已說諸行因緣力生，次觀察世間生滅差別。由於煩惱業因故生，當思彼業。師欲廣說於業，是故說此。業莊飾世間，趣趣各各異，是以當思業，求離世解脫。<p>業莊飾世間趣趣各各異者，如是一切世間五趣，種種身生業能莊飾，當思彼業為世間因生種種身。如世尊說，眾生差別，由業所作，謂高下優劣。是以當思業，求離世解脫。彼業自性種地成就善不善差別，為知彼故，當勤思惟。問曰：何者彼業？云何思惟為世間因生種種身？答曰：身口意集業，在於有有中，從彼生諸行，及受種種身。<p>身口意集業在於有有中者，有三種業，謂身、口、意業。彼身所作或業依身名為身業，若口所作名為口業，意相應名為意業，眾生世世造作身口意業。從彼生諸行及受種種身者，彼業生於諸行及外眾具宅舍色力，罪福命等及受眾生種種身。此行有二種，謂眾生數非眾生數共不共。不共者，各各眾生業增上生。共者，一切眾生業增上生。如是地獄等五趣淨不淨，種種業身受苦樂種種差別，以彼眾生種種，是故求解脫者必定應知是業。身業應當知，有教及無教，口業亦如是，意業唯無教。<p>身業應當知有教及無教者，身業二種，謂有教數及無教數。彼有教數者，身動。無教者，身動滅已與餘識相應，彼相續轉，如受戒竟，雖不善無記心，善戒隨生。如捕鳥等，雖善無記心，惡戒隨生。口業亦如是者，口業亦有二種，謂有教性、無教性。意業唯無教者，意業唯無教性，非如色教，此業不可示他故名無教。有言辭故名教。此五業中：有教當知三，善不善無記，意業亦如是，餘不說無記。<p>有教當知三善不善無記者，身教口教當知三種：善、不善、無記。善者，謂行施、受戒等善心起動身。不善者，謂殺生等不善心起動身。無記者有二種，謂隱沒、不隱沒。隱沒者，謂穢污無記心起動身。不隱沒者，非穢污無記心起動身，所謂威儀工巧。口教亦如是應當知。意業亦如是者，意業亦有三種：彼善心相應必善，不善心相應名不善，穢污無記心相應必隱沒無記、非穢污無記心相應名不隱沒無記。餘不說無記者，餘有二業，謂身口無教。彼有二種，謂善、不善。無無記。何以故？羸劣故。以無記心羸劣，故不能起強業。若與餘識俱、與彼事相續，如執須摩那華，雖復捨之猶見香隨。何以故？香勢續生故，非如執木石等。已說彼諸業。色無記二種，隱沒不隱沒，隱沒繫在色，餘在於二界。<p>色無記二種隱沒不隱沒者，若色性業教，無記名前已說，此有二種，當知隱沒、不隱沒。隱沒繫在色者，若隱沒者繫在色界梵世，非上地。何以故？彼無起作心故，非在上地下地煩惱起現在前。何以故？以離欲故。亦不在欲界修道斷煩惱能起身口業。何以故？外門轉故。見道斷煩惱內門行故，不能起身口業。欲界修道斷煩惱但是不善，非不善煩惱能起無記業。餘在於二界者，若不隱沒無記，繫在欲色二界。意業如心說。何以故？彼隱沒、不隱沒通三界故。於中：若教無教戒，略說有三種，無漏及禪生，依順解脫戒。<p>若教無教戒略說有三種者，無教戒略說當知有三種。問曰：云何？答曰：無漏及禪生依順解脫戒。無漏戒者與道俱生，謂正語、正業、正命。禪生戒者與禪俱生，謂離欲不離欲凡夫及聖人。依順解脫戒者，謂眾聚和合，於彼士夫邊啟請受得。此三種戒，攝一切戒。問曰：如是分別有教無教戒竟。何者與心俱生？何者不與心俱生？答曰：無教在欲界，教依於二有，當知非心俱，謂餘心俱說。<p>欲界無教若順解脫戒所攝及不攝，彼一切非心俱，不隨心轉義。問曰：何故不隨心轉？答曰：彼受戒已，不善無記心亦隨生故，不與善不善無記心隨轉。何以故？無心亦隨轉故。教者，欲色二界不隨心轉。何以故？屬身故，餘心亦有故。謂餘心俱說者，餘謂禪無漏戒，彼二種隨心轉。何以故？異心不隨轉故。以彼心力生二種，彼常隨心作，隨順義故。彼二種，過去過去成就，未來未來成就，現在現在成就。已說業差別，若業成就今當說。無漏戒律儀，見實則成就，禪生若得禪，持戒生欲界。<p>無漏戒律儀見實則成就者，謂從初苦法忍及一切聖人成就無漏戒，是戒在於六地：未來、中間、根本四禪，此色地亦無漏。彼未離欲，見諦成就未來地戒。若離欲，一切有學極少成就三地，或有六地，一切阿羅漢成就六地。禪生若得禪者，成就禪戒非餘。是戒在九地，謂禪近地、中間、四禪。若人若得諸地、若凡夫若聖人，是得成就彼地戒。持戒生欲界者，若受戒者，彼成就順解脫戒。是戒欲界人得，非餘趣受。已略說成就差別。隨成就過去未來現在戒，今當說有三種人，謂住戒人、住非戒人、住非戒非非戒人。住戒人者亦有三種，以戒有三種故。彼者：若住解脫戒，彼無教現在，當知恒成就，或盡成過去。<p>若住解脫戒彼無教現在當知恒成就者，若住順解脫戒，彼人從初剎那受無教戒，現在一切時成就彼現在無教，常次第相續乃至命未盡。何以故？要期分齊故。或盡成過去者，或有住順解脫戒，成就過去無教戒，謂已滅不捨。捨事有五因緣，後當說。若有作於教，成就於中世，彼盡而不捨，當知成過去。<p>若有作於教成就於中世者，中世名現在。若人作身口教求受戒時，成就現在教戒。彼盡而不捨當知成過去者，盡者過去義。彼教盡時若不捨者，成就過去教戒。此捨因緣如前說。略說如是初念教時，成就現在教及無教。彼後乃至教未盡未來，成就過去現在教及無教。此教盡已若不捨者，成就過去現在無教。彼但成就於過去教，非現在教。若得禪無教，成就滅未來，中若入正受，教亦如前說。<p>若得禪無教成就滅未來者，若得禪者成就過去未來禪戒。如成就禪，彼人無教雖決定滅，由彼禪力故初如是彼得過去。如禪第二念等三世成就乃至未起禪，若起不捨，成就過去未來無漏戒。與禪同故，此中不說。既說禪戒，亦說彼已。何以故？若有見諦教者，彼人決定得於禪戒，故說禪戒即是說彼。若作不善業，住戒成就二，共煩惱纏俱，當知彼盡盡。<p>若作不善業住戒成就二者，若人住順解脫戒、若住禪戒，彼不見諦，作於不善增上纏時，不善無教便起，彼人爾時成就不善教及無教。問曰：何者住禪戒作不善耶？答曰：若未離欲，依未來禪得作不善。問曰：幾時成就無教耶？答曰：共煩惱纏俱。是人乃至未捨於不善纏，當知彼盡盡。若捨彼纏，彼教無教亦捨。若住非戒處，無教成就中，當知不愛果，或復盡過去。<p>若住非戒處無教成就中當知不愛果者，住非戒者，所謂屠羊殺雞殺猪捕魚捕鳥等，是人於一切時成就現在不善無教。是人初發作業剎那時，即於一切眾生所成就不善戒攝無教。若人初殺生時即得殺生所攝無教。於後隨所殺生，更得殺生所攝無教。非律儀攝戒先已得故，更不重得。或復盡過去者，第二念以去殺生及非律儀攝無教，成就過去現在，乃至不捨剎那謝過去者名盡。若剎那住教，是說成就中，亦復盡過去，善於上相違。<p>若剎那住教是說成就中者，隨住教時成就現在教，剎那現在名剎那住。亦復盡過去者，隨教剎那謝於過去未斷以來，是時成就過去現在，若盡而未捨但成就過去。善於上相違者，如住律儀說不善，如是住非律儀說善。極淨信心作施等善，彼時善無教起，彼捨此亦捨。若處中所作，是說成就中，亦復盡過去，或二亦復一。<p>若處中所作是說成就中者，處中謂非律儀非不律儀。彼若作善，成就現在善教；若作不善，成就現在不善教。亦復盡過去者，是教若滅未斷，亦成就過去現在；若盡已不捨，但成就過去。或二者，或教無教、過去現在，若極欲作，必定方便不捨。亦復一者，方便盡已，但成就現在無教。有人乃至命未盡來，成就現在無教，不欲止故。問曰：已說教順解脫戒。禪無漏戒云何得耶？答曰：色界中善心，得禪律儀戒，是捨彼亦捨，無漏有六心。<p>色界中善心得禪律儀戒者，若有人得色界善心，或時離欲或不離欲，彼一切得禪律儀戒。一切色界，善心戒常隨順，唯除六心，所謂眼、耳、身、識及聞、慧。心臨命終心起作業心，問曰：此云何捨？答曰：是捨彼亦捨。若捨色界善心，亦捨於彼。無漏有六心者，彼無漏戒六心共得，所謂未來、中間、根本四禪，彼捨此亦捨。問曰：如是諸戒，彼何者戒？幾時捨耶？答曰：順解脫調伏，是捨於五時，禪生無漏戒，二時智所說。<p>順解脫調伏是捨於五時者，謂捨自分種類時、捨戒時、斷善根時、二根生時、正法隱沒時捨。或有人說，犯戒根本梵行時捨。罽賓者說，有四時捨，除後二種。禪生無漏戒二時智所說者，禪戒二時捨：退及度界地。無漏戒亦二時捨：退及得果。彼根次第得果相似，故不別說。有人別之彼三時捨。問曰：非律儀云何捨？答曰：非律儀四時，如是善無色，穢污唯一時，是說在於意。<p>非律儀四時者，謂受戒時、得禪戒時、二根生時、捨自分種類時。彼戒非戒於三時捨，謂本勢過、希望止、方便息。是說捨戒非戒，應當觀察。問曰：已說色自性業。無色自性業竟復云何？答曰：如是善無色。善無色業亦四時捨，謂得果時、退時、斷善根時、度界地時。穢污唯一時是說在於意者，穢污意業於一時捨，謂離欲時，隨處處離欲彼彼捨。已說業自性及成就。隨彼業，世尊無量門分別，今當說。若業與苦果，當知是惡行，復有意惡行，貪瞋及邪見。<p>若業與苦果當知是惡行者，若業感不愛果，當知是惡行，謂殺生等所有不善身口意業，及後眷屬，是謂惡行。隱沒無記，無果報故，不說惡行。復有意惡行貪瞋及邪見者，彼不善思是意惡行，如前所說。復有貪、瞋、邪見業分，當知如業，以果成因故，如女為梵行垢。如是等已說。彼相違善行，最勝之所說，於中若增上，聖說十業道。<p>彼相違善行最勝之所說者，與惡行相違，當知悉是善行，謂一切善業意業無貪、無瞋、正見。於中若增上聖說十業道者，彼善行惡行業中，若增上業勝者，說名業道。彼惡行中增上者，名不善業道；若善行中增上者，是善業道。不善業道者，謂殺生等七種及貪、瞋、邪見等。善業道者，謂離殺等七種，及不貪、不瞋、正見。或行方便重非業道，或業道重，故如是說。殺生者，於彼他眾生想、作欲殺意欲害命方便，彼業究竟，是名殺生。不與取者，於他物中作他物解、不與想欲劫奪意、取屬於己，是名不與取。邪行者，於所行處非道非處非時，於非所行處行，是名邪行。妄語者，異想誑他想言說，是名妄語。兩舌者，穢污心欲破壞他語業，是名兩舌。麁惡語者，以瞋忿心，他不愛語說，是名麁惡語。軟見貪等被躓頓，不善語無益語非法語，是名綺語。貪者，愛他資產、惡欲，是名為貪。瞋者，增上惱他壞他，心過惡，是名為瞋。邪見者，謗無因果是名邪見。此為十不善業道。與此相違，名善業道。餘業不名業道，謂此業道後方便，及飲酒打拍等惡行、禮拜等善行，離飲酒思，如是等是業非業道。問曰：業道有何義？答曰：是業是道故名業道，又業之道故名業道，業道業道故名業道。七業亦業亦道，是思之道故；三是業道，此非業義。問曰：何故諸煩惱中，此貪等三說是業道非餘？答曰：增上惡故、自煩惱他故，此極過惡，餘不如是。彼對治不貪等白道，於此業道攝，不攝業。略說二種，謂定、不定。定有二種：報定、時定。時定有三種。問曰：云何？答曰：謂現法果業，次受於生果，後果亦復然，當知時各定。<p>若業於此生作、即此生熟，名現法受業。若業次生熟者，名生受業。過次生後餘生熟者，名後受業。此等三種，名時決定。報決定者，報決定熟，非時決定，若得因緣便熟。餘名不定。問曰：如世尊說，樂受等三業。云何差別？答曰：欲界中善業，及色界三地，是說為樂受，此亦定不定。<p>欲界中善業及色界三地是說為樂受者，欲界中善業能生與樂俱行報，色界初禪二禪三禪地中亦生與樂俱行報，彼總說樂受。問曰：此業亦時定耶？答曰：此亦定不定，若定、若不定。此四地中善業悉名樂受，此是樂受所攝果報，故名樂受。生不苦不樂，彼在於上善，若受於苦報，是說不善業。<p>生不苦不樂彼在於上善者，若第四禪及無色界善業，名不苦不樂受，彼業能生不苦不樂俱行報故。若受於苦報是說不善業者，謂不善業名為苦受。彼業能生苦受俱行報，故此業亦定不定。問曰：如世尊說，黑黑報等四業。云何分別？答曰：若色中善業，是白是白報，黑白欲界中，二黑說不淨。<p>若色界中善業是白是白報者，色界中善業是白，一向無惱故；彼報亦白，一向可愛故。黑白欲界中者，欲界善業雜於不善，故名黑白，彼無一業黑白二報雜受。問曰：若報非黑，云何名黑？答曰：以不愛故名之為黑，愛者名白。二黑說不淨者，不善業名黑，不可愛故，彼黑還生黑報。若思能破壞，彼諸成就業，無礙道相應，是說第四業。<p>若道能斷彼三種業，謂無礙道攝十七學思，是第四業，此不可呵，故名不黑；無有染著，故名不白；與流轉相違，故名無報。彼見道中法智分攝。相應四思及離欲界八無礙道相應八思，此十二思斷黑黑報業。第九無礙道相應一思斷黑白報業。初禪離欲乃至第四禪離欲，第九無礙道攝。相應四思斷白白報業。餘非報業。無色善業此中不數。何以故？無二白事，謂鮮潔白、可憙樂白，故不說白。此經中世尊說中有。問曰：如世尊說，身口意業曲過澁等。何者是耶？答曰：諂生謂為曲，過從瞋恚生，欲生謂為澁，世尊之所說。<p>諂生謂為曲者，方便諂他、覆藏己事，心曲名諂。此在欲界梵世，非上地。彼在意地修道所斷。若業從諂起，以果成因，故世尊說曲，彼非曲性。過從瞋恚生者，從瞋生業，以果成因，故世尊說過。欲生謂為澁者，若業從欲生，果中說因，故世尊說澁。問曰：如世尊說，三種清淨、三種寂靜。彼相云何？答曰：一切妙行淨，無學身口淨，所謂意淨者，即是無學心。<p>一切妙行淨者，所有身口意有漏無漏妙行，一切說淨。問曰：有漏妙行不淨處所，云何說淨？答曰：與煩惱不淨相違故，彼少分淨能引道第一義淨故。問曰：云何名淨？答曰：無學身口淨，無學身口妙行，名身口淨。所謂意淨者，即是無學心，彼無學心名為意淨。得牟尼相，離煩惱語言，斷三界辮髮，揃依有頂煩惱髻。身有起作意不寂靜，是故不說牟尼。牟尼者是寂靜義。為斷樂水洗淨等教，是故說淨。為斷牟尼教故，說身口意牟尼。已說業和合差別，業果差別今當說。善業不善業，是俱說二果，善或成三果，餘一果當知。<p>善業不善業是俱說二果者，善業有二種果，彼有漏善有依果、報果。依果者，前生後生界地自分善。報果者，無記。無漏斷煩惱業有依果、解脫果。依果者，前生聖道後生聖道，一切相似增長不減。解脫果者，謂無礙道斷諸煩惱。彼不善業亦有二果：依果、報果。善或成三果者，若有漏善斷煩惱者，彼有三果：依果、報果、解脫果，如世俗斷結道。餘一果當知者，謂無記業及餘無漏不斷結者，彼有一果，所謂依果。問曰：彼身口業，造色自性四大所起。彼何者業？何四大造？答曰：自地若有大，身口業所依，無漏隨力得，是還依彼力。<p>自地若有大身口業所依者，若欲界身口業，彼但欲界四大造，色界亦如是。無漏隨力得是還依彼力者，無漏身口業隨力所得，還依彼地，如是四大生。若欲界無漏道起，彼還依欲界，如是四大造無漏身口業，應當知。如是色界還依彼地，如是四大造無漏業，應當知。問曰：若生無色界，捨於學戒得無學戒，彼捨依何地戒？得依何地戒耶？答曰：隨依彼地生，隨依彼地滅。依彼地過去戒及依五地未來戒等皆悉捨之，更得依五地未來戒。五地者，謂欲界、四禪。問曰：如世尊說三障，是相云何？答曰：無間無救業，廣生諸煩惱，惡道受惡報，障礙應當知。<p>有三種障，所謂業障、煩惱障、報障。障礙聖道及聖道方便，故名為障。業障者，五無間業，所謂殺母、殺父、殺阿羅漢、破僧、惡心出佛身血。作此業已，必定次生無間地獄，故名無間。殺母、殺父，棄背恩義故，墮無間地獄。其餘三種，壞福田故。煩惱障者，謂勤煩惱及利煩惱。勤煩惱者，數行煩惱。利煩惱者，增上煩惱。現行煩惱名之為障，非成就者。何以故？一切眾生平等成就諸煩惱故。報障者，隨所住報。非聖道器，報過惡故。問曰：彼何者是？答曰：一切惡道、北欝單越、無想眾生，一向是凡夫地故。問曰：此三業中，何者最為大惡？答曰：妄語破壞僧，當知極過惡，有頂世中思，善中最大果。<p>妄語破壞僧當知極過惡者，一切業中破僧妄語最為極惡，彼得阿鼻地獄經一劫住，十三聚火圍遶其身。何以故？彼法非法想、非法法想，亦破壞見法想，破僧起異道故，破壞法輪。是故此業一切業中最為極惡。有二種破僧，謂破法輪及破羯磨。破羯磨者，同一界內別處布薩作羯磨等。問曰：何者善業得最大果？答曰：有頂世中思善中最大果。有頂正受思，一切善中得最大果，彼八萬劫極寂滅故。果報因緣故，有頂中思說為大果。餘金剛喻相應思一切大果，彼一切結究竟盡果故。<p>使品第四<p>業及煩惱因緣流轉，已廣說業。彼業煩惱力故，受種種生，非離煩惱。是故師欲分別煩惱，作如是說。一切有根本，業侶生百苦，九十八種使，牟尼說當思。<p>一切有者，謂欲有、色有、無色有。此等三有，九十八使以為根本。何以故？此為業侶，能生種種受生等苦。彼業由於煩惱力故受生有，力非離煩惱，是故欲求解脫者應當知之，知已遠離。何以故？如不識怨則為所害。經中佛說有七種使，彼界行種分別為九十八使，所謂貪使界分別為三、種分別為五、界種分別為十五。慢、無明使亦復如是。瞋使界分別為一、種分別為五。疑使界分別為三、種分別為四、界種分別為十二。見使界分別為三、種分別為四。行分別為五、行種分別為十二。身邊二見，同見苦斷，故為一種。戒取，見苦見道斷，故為二種。邪見，見取為四種。如是為十二使，界行種分別為三十六使，是故有九十八使。問曰：云何知耶？答曰：一切諸使品，當知立二分，謂見道斷分，及以修道斷。<p>見道所斷乃至修道所斷，唯有此等諸使，更無有餘。見者視也，彼為見所斷，故名見道斷。此言為忍所害義也。修者是數習義，為修所斷故名修道斷。此說為得性道所斷義也。煩惱二十八，當知障見苦，彼當見苦時，斷盡無有餘。<p>彼見道修道所斷九十八使中，二十八使障於見苦故見苦斷，此後當說。見集斷十九，當知滅亦然，增三見道斷，十說修道滅。<p>見集斷十九者，十九使障於見集故見集斷。當知滅亦然者，當知見滅亦斷十九使也。增三見道斷者，二十二使見道所斷。十說修道滅者，當知十使修道所斷。已說使種差別，彼界差別今當說。最初煩惱種，欲界當知十，二中各有七，八種見道斷。<p>最初煩惱種欲界當知十者，如前所說初見苦斷煩惱種類，彼中十使繫在欲界，所謂身見、邊見、邪見、見取、戒取、貪、瞋、慢、疑、無明。二中各有七者，如前所說見集滅斷煩惱種類，彼中各有七使，亦係欲界。當知於此十中，除身見、邊見、戒取為七。八種見道斷者，此欲界係七中增於戒取。欲界應當知，四是修道斷，謂餘上二界，當知同可得。<p>欲界應當知四是修道斷者，謂貪、瞋、慢、無明等如是彼三十六使，係在欲界，應當知。謂餘上二界者，餘六十二使，係在色無色界。當知同可得者，如是三十一使係在色界。三十一使係無色界，三十六中除五瞋使。已說使數種界差別，使自性今當說。所謂有身見，邊見及邪見，二取應當知，此五見煩惱。<p>此五煩惱皆是見性。身見者，彼於五受蔭中執我我所，是名身見。邊見者，於彼計著斷常，是名邊見。邪見者，誹謗四諦，審爾計著，是名邪見。戒取者，於自在等自性、丈夫、中間智等，彼非解脫苦因中妄執為因，取戒等，此中除等名取戒，故名戒取。見取者，於有漏法執為最勝，取見等，此亦除等名，故名見取。此智慧性，故說名見。此等五見攝一切見。此一邪見邪執著故，以行差別故說五種。貪欲及疑瞋，慢無明非見，境界差別轉，說有種種名。<p>貪欲及疑瞋慢無明非見者，貪者，彼於有中愛想樂著，是名為貪。疑者，於諦實義計以為實，或謗實義、彼中猶豫，是名為疑。瞋者，若他侵陵，不能容忍便生惡欲，於眾生所極作逼迫破壞，非處生心惱彼，是名為瞋。慢者，於自他中稱量心舉，是名為慢。無明者，於諦相中不知不淨，是名無明。此五煩惱非慧性故，使不說見。如是一切煩惱境界差別轉說有種種名者，此十煩惱隨於境界差別轉故，立種種名。此中若緣苦轉說見苦斷，如是見集斷等亦爾。不苦於一切，離三見二轉，道除於二見，上界不行瞋。<p>下苦於一切者，欲界中苦是名下苦，彼一切十使與見苦相違。問曰：云何相違？答曰：世間不能觀察，彼於苦陰不如實知，聞說陰苦不喜不樂，此不觀察是名愚癡。以愚癡故於中生疑，為但是陰？為有我耶？起如是心，是名為疑。疑故邪說，或本習故謗言無陰，是名邪見。計有於我，是名身見。見彼相似相續不斷，故生常見。見彼因果相續壞滅，以迷惑故生於斷見。執於斷常，故名邊見。於此見中取以為淨，是名戒取。於此見等取為最上，是名見取。若愛己見，是名為貪。若恚他見，是名為瞋。以此自高，是名為慢。如是次第此十煩惱與苦相違。離三見二轉者，除身見、邊見、戒取，其餘七使集及滅轉。彼於苦因不知，是名無明。癡故生疑，疑於苦因，為有為無？是名為疑。疑故邪說，或因本習謗無苦因，是名邪見。於彼取勝，是名見取。餘如前說。如是於滅諦涅槃不知，是名無明。以愚癡故迷惑，涅槃為有為無？是名為疑。餘如前說。道除於二見者，道除身邊二見，餘八種轉。於彼不信受道，是名無明。餘一切如前說。戒取者，於此諸見、牛戒等中信以為淨。問曰：彼身見等何故不於集滅道中轉耶？答曰：身見於果中行，我我所轉。無有作如是解，於此苦因及滅道等計於我者，是故身見於苦中轉，故見苦實悉斷無餘。邊見從身見生，是故苦緣。若見斷身見者，彼緣彼見亦斷邊見。問曰：若戒取不信於因，計自在因為道，彼云何見苦斷耶？答曰：彼愚於果，計自在等陰名而起，彼常分別，於自在等以作因想，彼時能以無常等行觀察苦諦。計自在等因想即斷，故見苦斷。亦不信道，彼計非道為道，為道故見道斷，見真道故滅中無此。何以故？如是因道滅中無故。上界不行瞋者，色無色界除瞋，餘如欲界說。何以故？彼無損害相故、有善欲故、性寂靜故、心滋潤故，是故無瞋。已說諸使自性差別，緣差別今當說。普遍在苦因，疑見及無明，是使一切品，謂在於一地。<p>見苦見集所斷品中，疑見及相應無明不共無明，此十一使當知界。界自界地中一切遍，此於自地一切五品中，緣使上、不使下。何以故？離欲性故，下不使上。何以故？非境界故，故說使於自地。問曰：一切遍義云何？答曰：緣一切有漏事義，故名一切遍義。彼一切，一切眾生、一切有漏事中本來起故，是名一切遍義。無有一有漏法，若凡夫人本來不取執我我所等者。問曰：何故見苦見集所斷品中說一切遍，非滅道耶？答曰：一切有漏緣故、同一意故，是以堅固一切有漏事苦集諦攝。見滅見道所斷諸使，少分有漏緣、少分無漏緣，非同一意故，非堅固亦非一切緣。問曰：何故貪瞋慢等非一切遍？答曰：此是自相使故，於一眾生少分亦生。一切遍使則不如是，一切遍者緣一切界一切地故。貪等作意起求貪欲，具一切遍者但於他現生惡行，猶如河流。已說自界地一切遍，他界地一切遍今當說。初煩惱五種，四說為第一，於上境界轉，普遍智所說。<p>前說十一一切遍中，除身邊二見，餘九煩惱他界地中說一切遍。彼欲界見苦所斷，邪見，謗色無色界苦果；見取，取勝；戒取，於非苦因取為苦因；疑，彼中猶豫無明迷惑。如是欲界見集所斷邪見，謗色無色界陰因，見取於因事取勝，疑於因事猶豫無明迷惑。如是色界邪見謗無色界苦果，如是應廣說。地亦如是，初禪地謗第二禪苦，如是應廣說，乃至不用處謗非想非非想處。復次無色界異彼無他界一切遍。何以故？上無界故。非想非非想處無他地一切遍，上無地故。問曰：何故身邊二見非他界地一切遍耶？答曰：非異界地生。於異界地陰生我我所，無此理也。無二身事行，此非現見故。彼無我故，無生我所理也。邊見者，於己陰中計存斷常。邪見及與疑，俱生獨無明，見滅道二斷，當知無漏緣。<p>見滅斷邪見謗於滅諦，疑者疑於滅諦，彼二相應無明及獨一無明，無明不見相於滅處轉，此三煩惱緣滅諦故，是無漏緣；道中亦爾。如是三界有十八使定無漏緣。問曰：何故見滅所斷貪等煩惱非無漏緣？答曰：如其無漏緣者，則不見貪過，是故貪使非無漏緣。若貪滅道者，是善法欲，非貪使也。非瞋者，毀呰相不生故、自性柔軟作故。無漏非可慢也。清淨最勝是涅槃道，故非二取。
。
<juan>阿毘曇心論經卷第三<p>法勝論大德優波扇多釋<p>高齊天竺三藏那連提耶舍譯（六卷成部）<p>使品之二（別譯）<p>問曰：彼何者使？何處使？欲界一切種，一切遍使使，緣縛於自地，上地亦如是。<p>欲界一切種一切遍使使緣縛於自地者，欲界一切遍使使。欲界一切種上地亦如是者，色無色界自地亦如是。其餘諸結使，當知於自種，緣使於自地，一切共依品。<p>其餘諸結使當知於自種緣使於自地者，非一切遍使，於自種類自地法中緣使所使，此彼境界。一切共依品者，一切遍使及不遍使，於自種類自品相應法中相應使。若無漏所行，他地緣煩惱，彼相應所使，境界解脫故。<p>若無漏所行他地緣煩惱彼相應所使者，若使無漏緣及他界地緣煩惱，彼相應所使非緣使。問曰：何故？答曰：境界解脫故。此使解脫境界故，無漏諸法解脫一切煩惱。問曰：云何緣而不使？答曰：無住處故。彼對治無漏，是故不得住處。譬如炎熾琉璃蚊蚋等蟲，樂昇其上而不能住。如人履於熱地，以熱觸故不能停足。彼亦如是，上地諸法解脫下地，是故緣而不使。問曰：此使云何？為是不善、為是無記？答曰：身見及邊見，彼俱生無明，是欲中無記，色無色一切。<p>身見及邊見彼俱生無明是欲中無記者，欲界身邊二見及彼相應無明是無記。何以故？與施戒等不相違故。身見常見於施戒修不相違。何以故？欲受未來可愛果故，是故作施等事。不善則與施等相違，是故無記。又諸眾生常行此見。若此煩惱是不善者，欲界應無有一眾生得受樂者。何以故？常行不善故。復次此見愚於自事，不逼迫他，是故身見非是不善。斷見隨順離欲，近於無我，能作厭離無常行，故亦非不善。欲界諸餘煩惱皆是不善。色無色一切者，色無色界所有諸使悉是無記，四支五支三昧所制伏故不能生報。譬如善呪，制伏毒蛇不能為害。彼亦如是。復次不能為報因者，不善能生苦受報。上無苦受，不可欲界受於彼果。問曰：云何一切煩惱決定於自境界中轉？為當不耶？答曰：不也。問曰：云何？答曰：貪瞋慢當知，過去或緣縛，未來說一切，餘一切三世。<p>貪瞋慢當知過去或緣縛者，若過去世貪瞋慢等，彼非一切於自境界中過去世縛。何以故？非不見不聞。不聞不分別事起貪瞋慢。何以故？分齊緣故。或時有人於眼生貪，非餘身分。何以故？自相使故。非貪等使共取境界，如身見等。未來說一切者，若未來世貪瞋慢等，緣縛三世諸有漏法。彼中若五識身，必定生法係縛未來、若不生法係縛三世。及意地生不生法，亦緣縛三世諸有漏法。何以故？彼緣一切有漏法故。餘一切三世者，見、疑、無明是名為餘，彼共相縛故。若過去未來緣縛三世諸有漏法。何以故？彼是共相使故。現在使不定，是故不說。若有者，彼自相使隨現在前，彼現在未來縛。未來縛者，謂意地及不生五識身等。過去世者，若於彼起已滅，不斷於彼中縛。若共相使現在前者，彼縛三世諸有漏法。已說使世差別，次第轉今當說。煩惱次第轉，自地於自地，上地亦生下，次第應當知。<p>煩惱次第轉自地於自地者，謂一切使於自地使次第緣轉，一一次第生於一切。上地亦生下次第應當知者，於梵世地命終次第生欲界，一切彼中染污心命終，次第欲界中陰穢污心生。如是乃至有頂中生，或生如是生，如生無色界還生無色界。問曰：如世尊說貪等七使。云何差別為九十八？答曰：欲界五種貪，此說欲愛使，色無色亦爾，有愛應當知。<p>欲界五種貪此說欲愛使者，所謂見苦集滅道、修道斷等五種欲貪，說欲愛使，此如前說。色無色亦爾有愛應當知者，色界五種，無色界中亦有五種，說有愛使。瞋即是瞋使，五種如前說，憍慢及無明，十五在三界。<p>瞋即是瞋使五種如前說者，欲界瞋有五種，見苦斷等說為瞋使。憍慢及無明十五在三界者，欲界憍慢亦有五種見苦斷等。色無色界亦有五種。此十五種慢說為慢使。無明亦爾。見使三十六，當知在三界，疑使有十二，略說為七種。<p>見使三十六當知在三界者，見使三十六，當知十二係在欲界，謂見苦斷五、見集斷二、見滅斷二、見道斷三，色無色界亦爾。疑使有十二者，四種係在欲界，謂見苦集滅道斷，色無色界亦爾。此十二種說為疑使。略說為七種者，此界性種差別為九十八使，世尊經中略說為七種。問曰：使有何義？答曰：彼微細義是為使義。使微細行，麁者名纏。常隨入義名使，如胡麻摶相。著義名使，猶如小兒著於乳母。相續義名使，猶如鼠毒、如四日瘧病、如責日息、如鐵黑色不捨、如讀誦漸積。如是煩惱，世尊說為扼、流、取、漏、縛。問曰：何故？答曰：厄取及漂流，泄漏與繫縛，以是義故說，厄流取漏縛。<p>苦繫義說厄，此有四種，謂欲厄、有厄、見厄、無明厄。取生生具故說為取，此亦四種，謂欲取、見取等。漂眾生故說流，亦有四種，如厄中說。彼流出義是漏義，一切生中行漏有三種，謂欲漏、有漏、無明漏。能繫縛世間義故名縛。問曰：何者為結？答曰：結有九種，謂愛結、恚結、慢結、無明結、見結、他取結、疑結、慳結、嫉結。已說煩惱名差別，根相應今當說。諸使在三界，盡捨根相應，隨地諸根使，相應至色有。<p>諸使在三界盡捨根相應者，三界一切煩惱盡與捨根相應。何以故？無明與捨根相應，彼隨順一切煩惱及隨順別煩惱，一切煩惱後時悉皆處中而息。隨地諸根使相應至色有者，如梵世有喜根、樂根，彼中諸使與此相應。如光曜天有喜根，彼地諸使與喜根相應。遍淨天亦有樂根，彼中諸使與樂根相應。邪見及無明，欲界中樂苦，瞋恚疑唯苦，謂餘一向樂。<p>邪見及無明欲界中樂苦者，欲界邪見與苦根樂根相應，邪見者作惡業則喜、作善業則憂，無明者與一切根相應。瞋恚疑唯苦者，欲界疑使不定故。不喜故與憂根相應。瞋恚於不愛相轉故，與苦根、憂根相應。謂餘一向樂者，欲界諸餘煩惱與喜根、樂根相應，彼除邪見，謂餘見貪慢等喜轉。謂熏二種身，見斷唯意地，欲界諸煩惱，說諸根相應。<p>謂熏二種身者，修道所斷煩惱名熏。彼與身受心受相應，除慢，唯意地故。彼苦根樂根是說身受，憂根喜根是說心受。捨根二種受：一切身受修道所斷，心受二種斷。見斷唯意地者，見斷煩惱與心受諸根相應，一切見斷煩惱在意地故。欲界諸煩惱說諸根相應者，此必定欲界，煩惱法如是。上地隨地根相應亦如是。疑者色界中唯與喜根、樂根相應。彼疑善助道想與喜相應。已說煩惱，起煩惱今當說。無慚與無愧，睡悔及慳嫉，掉眠煩惱上，故說起煩惱。<p>使者亦說煩惱。彼增上者是起煩惱，此等八法彼中生故，名起煩惱，亦名為纏。彼中睡、眠、無愧三種依於癡起，掉、慳、無慚三種依於貪起，悔依疑起，嫉依瞋起。自身作惡不嫌名為無慚。不顧他不羞名為無愧。睡時令心無所堪能，以眠著故令五根不能轉意不自在。於愛不愛境界生於分別，心不寂靜是名為掉。於可作不作、作不可作想，後退變心熱，是名為悔。見他資產心中不喜，是名為嫉。於法於財福德悋惜，與施相違慳心，是名為慳。一切煩惱伴，當知睡與掉，無慚及無愧，必定不善俱。<p>一切煩惱伴當知睡與掉者，此二起煩惱與一切煩惱相應。何以故？通三界故，一切煩惱不寂靜故，當知掉。煩惱現前，於善無能故，當知睡。無慚與無愧必定不善俱者，此二起煩惱與不善使相應，欲界一向不善故。悔在意說苦，修道之所斷，眠唯在欲意，餘各自建立。<p>悔在意說苦者，悔在意地下劣處生，故與憂根相應。說苦者，當知在欲界，非上界。問曰：為誰所斷？答曰：修道之所斷。悔在善行惡行中，故修道所斷。眠唯在欲意者，眠在欲界意地，眠時一切煩惱共行，是故欲界意地一切煩惱相應。餘各自建立者，餘謂慳、嫉，彼自力轉，不與餘煩惱相應。義除無明，決定修道所斷，與不共無明使相應。問曰：此使與幾識身相應？答曰：貪欲瞋恚癡，當知依六識，謂欲修道斷，上地隨所得。<p>貪欲瞋恚癡當知依六識，謂欲修道斷者，欲界修道所斷，愛恚無明六識相應。若見道斷者，唯在意地。上地隨所得者，色無色界愛無明等，隨所得識身即與相應。如梵世四十四識身可得，彼中二使即與四識身相應。此上唯與意識相應，彼中餘使一向在意地故。已分別煩惱，斷分別今當說。一切斷煩惱，方便智所說，如此得解脫，當知非一時。<p>一切斷煩惱方便智所說者，此諸煩惱謂在無礙道中一時頓斷，不數數斷。彼斷有四種，謂知緣、伴斷、斷緣、自清淨。彼知緣者，謂見苦集所斷自界緣及無漏緣。伴斷者，謂他界緣。斷緣者，謂滅道所斷有漏緣。自清淨者，謂修道所斷，隨彼彼所斷，如是如是自身清淨。如此得解脫當知非一時者，此得解脫，隨彼數數得。如欲界見斷五時作證，謂自分對治時，如見苦斷苦法智。如是乃至見道斷道法智。及四沙門果此前所斷，須陀洹果攝一解脫得生，斯陀含、阿那含、阿羅漢果攝亦如是，色無色界三諦亦如是。此中說自分對治。比智分見道斷者，斷作證決定凡夫聖者。色無色界見道所斷一時斷，是故此中無自分對治。有頂地中見苦集滅斷者，決定五時，如前說。賢聖次第法見道斷者，但四沙門果自分對治，即是須陀洹果決定修道斷。欲界三時謂凡夫地，阿那含果及阿羅漢果一切悉斷法，此自分對治。須陀洹果中不說色界二種，謂自分、對治。阿羅漢果自分、對治者，一切色界離欲、無色界。但阿羅漢果一切斷法。已說滅作證，斷知今當說。欲界中解脫，佛說四斷知，色無色解脫，當知五斷知。<p>因盡斷得無漏解脫，得度界建立斷知。何以故？解脫無餘隨得斷知名。彼有九種，彼中欲界見苦集斷，斷者得無餘解脫。何以故？開一切遍因故斷，故此一斷知見滅斷。第二見道斷、第三修道斷、第四此斷下分分別，色無色界亦爾。見斷三如前說。色界修道斷第四，此無餘離色欲故分別。無色界修道斷第五，此一切結盡分別。於此斷知分別有二，謂得阿那含果及阿羅漢果，以此二處度界得果故。問曰：諸使為與心相應、為不相應？毘婆闍婆提說：心不相應是故生疑。答曰：決定相應。何以故？為心作煩惱，障礙淨法相，諸妙善可得，故非不相應。<p>為心作煩惱者，若使決定心不相應者，不應為心作煩惱，應如色等境界。然為心作煩惱，如說貪欲穢心，以此言故當知相應。障礙者，若使心不相應者，善智生時不應障礙，應如虛空不作障礙。今為障礙，故知相應。淨相違者，若使與心不相應者，便應與善不相違，不相違故則應非過。然為過，故當知相違。若相違者，故知相應。諸妙善可得者，若汝使與善相違心不相應者，使恒相續於中，善應不能得起。現見善法能得起故，是故諸使非不相應，是相應也。<p>賢聖品第五<p>已說流轉次第，不流轉次第今當說。賢聖棄如此，煩惱眾怖獷，精進方便智，彼方便善聽。<p>賢聖者，於人天中應受供養，故名賢聖。棄者，捨離義也。如者，若方便、如是義。此者，次第說使辨其相貌。煩惱者，相續煩勞眾生，故名煩惱。眾怖獷者，謂是一切苦惱因義。正精進者，如法精進義也。方便智者，謂舍摩他，制發捨時智義。方便者，謂彼方便義也。善聽者，謂至心聽，聽智攝持義。方便者，據始業地人乃至無學地人。戒等所作方便行者，始業今當說。始於身一分，行者係自心，係縛於識足，為殺智慧怨。<p>始於身一分行者係自心者，問曰：何處係耶？答曰：若鼻端若眉間，不淨、阿那波那，界入三方便觀故。自身分中說係心，非外法。雖有外緣，方便不說。問曰：何故係心？答曰：係縛於識足。心性躁亂動轉不住，如驚猨猴，此是係一緣中義。問曰：何故係一緣中？答曰：為殺智慧怨。實智怨者，所謂煩惱。為斷彼義，是故一心得觀如實，非亂心也。見如實故，能斷煩惱，以是義故作如是說。此方便於身，真實相決定，諸受及自心，法亦隨順觀。<p>心係一緣故觀身實相。身實相者，謂不顛倒、相如義也。問曰：何者是身實相？答曰：自相及共相。彼自相者，謂十色入及法入中少分色也。彼共相者，所謂無常、苦、空、無我。如是等義不亂心。行者三方便中隨意現前，方便行次第，身實相得決定。此行者觀微塵色念念散壞，是時身念處觀滿。如畦水流法入受念處，無色法中受是最麁，故觀身後次觀於受。是人觀受自相共相，爾時受念處滿。彼受依心，是故受後次觀於心。此處亦自相共相決定意解心念處滿，爾時為觀其餘法故，入法念處。其餘法者，所謂二蔭及無為法。彼亦觀於自相共相，爾時法念處滿。入法中總觀，得法真實相，此四是無常，空無我非樂。<p>入法中總觀得法真實相者，入餘法念處已，行者知分齊，緣念處修方便。於一切法餘共相壞緣念處，數數慣習修身受緣共相法念處。如是身心緣如是三二，當知如是壞緣。數數慣習修已，一切身受心法念處一來總觀。問曰：云何？答曰：此四是無常、空、無我、非樂。總觀一切有為諸法無常等如是義，彼念念展轉壞滅故是無常，虛無故空，不自在故無我，三苦常隨逐故非樂。彼人欲壞煩惱覓其元首，如所見法因果差別，分別於諦。彼中二種因果：有漏、無漏。彼有漏者，集因苦果。彼無漏者，道因滅果。彼人如是分別諦已，初發趣次第聞思念處自相共相，攝取分齊，緣諦中分布。彼時壞緣法，念處四諦中，思惟十六行觀。從是名為暖，於覺法而生，十六行等起，觀察四聖諦。<p>從是名為暖於覺法而生者，行者思惟共法念處，次後最初修事，共法念處相續建立聖者名暖善根。問曰：彼法幾行、何境界？答曰：十六行等起觀察四聖諦。行者以十六行觀察四諦，彼以四行觀察苦諦：此苦本無今有、已有還離故無常，三苦隨逐故苦，內離人故空，不自在故無我。如是亦以四行觀察集諦，此集生相似果故因，能生流轉故集，能牽一切生死故有，能和合不相似事故緣。亦以四行觀察滅諦，此滅與一切生死相違故滅，離一切煩惱火故止，於一切法中勝故妙，能捨生死故離。亦以四行觀察道諦，此道能至非品故道，不顛倒故正，一切聖足所履處故跡，出過生死故出。問曰：暖有何義？答曰：智於所知，如鑽燧相研，能窮盡諸有，生無漏智火。暖為相，故名暖。是法增長已，生頂及於忍，次世第一法，依於一剎那。<p>是法增長已生頂及於忍者，行者入正精進故得善助道，隨順眾具增長勝進力故，暖得增長成就已，彼人修一切苦法念處，生勝善根名頂。問曰：頂是何義？答曰：不動善根。彼住此頂時，離諸過故，能入忍中。彼若不者，還退住暖。如人登山，若不至頂則墮四邊。行者如是，正方便相續，頂增長已，次生善根名順諦忍。是修一切共法念處，勝進彼二法，以十六行觀察四諦。問曰：忍有何義？答曰：彼於四諦無常等行，樂欲增長是故名忍。是故說順諦忍能除四諦增上愚，暖、頂能除四諦下中愚，非增上。忍增長已，次世第一法依於一剎那。忍增長已，一切共法念處勝進，故生如是一切世間功德中最勝善根。彼初開聖道門，故名世第一法。有說，世間中最勝，故名世第一法。此法一剎那起，此行者開涅槃門已，滅與苦法忍次第緣故，一念暖頂忍及彼最上功德，此一切善根皆五陰性。問曰：汝言世第一法與聖道作次第緣，云何是五陰性？答曰：心心數法與次第緣，色心不相應行隨順一果，是故非過。問曰：此世第一法何緣？答曰：苦諦，彼緣苦諦義也。問曰：幾行？答曰：四行。若苦諦境界四行，如上所說，彼行此行。問曰：幾地所攝？答曰：六地生，當知未來、中間、根本四禪。問曰：餘達分善根幾地所攝？答曰：餘亦依六地，彼亦六地，如世第一法。問曰：何故達分善根六地所攝？答曰：從彼能生見道。彼地有見道，有見道處即有此等。何以故？見道眷屬故，是故如是。世間第一法，次必起於忍，忍次生於智，能覺於下苦。<p>世間第一法次必起於忍者，暖等次第生如上因分，乃至能生世第一法，世第一法次第生無漏法。欲界見苦斷十使對治名苦法忍。昔所未見法欲知樂名忍，此最初無漏無礙道。忍次生於智者，苦法忍次第生苦法智，解脫道自性。問曰：此忍智何緣？答曰：能覺於下苦。下苦謂欲界苦。此二種緣，如是義。謂色無色苦，集滅道亦然，此法無間等，從於十六心。<p>謂色無色苦者，色無色界苦亦如是，生忍無礙道智解脫道。聖者亦說苦比忍、苦比智。集滅道亦然者，集滅道亦如是生。四種異義：二忍為無礙道，二智為解脫道。此法無間等說於十六心者，此十六心頃成就無間等。無間等，是見義。此十五心頃是見道，最後一心是修道攝。從此名修地，乃至金剛喻定。此後名所作已辦地。略說三地，謂見地、修地、無學地。隨此地建立人今當說。隨法行利見，此在於十五，隨信行非利，當知亦在中。<p>隨法行利見此在於十五者，見道所攝十五心人，若利根者說隨法行。智慧隨法行，故名隨法行，此障不信於他義也。隨信行非利當知亦在中者，即此十五心人，若軟慧者說隨信行，是信他法得行義也。彼人信現在前慧隨順，與彼相違說法行。未離欲界欲，趣向於初果，第二捨於六，第三九無垢。<p>未離欲界欲趣向於初果者，此隨信行、隨法行人，先未離欲，具一切縛至決定分，名向須陀洹果。第二捨於六者，欲界修道所斷煩惱分別九種，所謂下下、下中、下上，中下、中中、中上，上下、上中、上上。彼信行、法行人在凡夫地，已剗六種煩惱後入決定，是時說向斯陀含果。第三九無垢者，若剗九種煩惱後入決定，是時說向阿那含果。若至十六心，是說住於果，軟見信解脫，淨見說見到。<p>若至十六心是說住於果者，在十六心，道比智相應彼起，若利根若軟根俱說住果。先未離欲，須陀洹果；離六種欲，斯陀含果；離九種欲，阿那含果。軟見信解脫者，若軟根者向地中名信行，彼住三果名信解脫。淨見說見到者，彼利根者住果名見到。未盡修道斷，當知七往來，家家有三盡，彼住須陀洹。<p>未盡修道斷當知七往來者，此人住果未斷修道斷故，當知七生死。彼人中受七生、欲界天中受七生，及中陰二十八生俱受七生，故名七生。如七葉樹、如七處善。家家有三盡者，若住果若凡夫人，欲界修道斷中三種盡，上上、上中、上下，彼說家家。家家者，從家至家往來而入涅槃，故名家家。人中二三家、天中二三家往來，此有二種，謂人家家及天家家。以業根斷煩惱差別，故名家家。業者於凡夫分作，受二三有集業。根者得無漏根。斷煩惱者斷三四種煩惱。彼住須陀洹者，彼七往來及家家，說住須陀洹果。問曰：何故名須陀洹？答曰：須陀名聖道流，洹名為入，若人相續初見修道入彼流中，又是人得須陀洹果，故名須陀洹。如裹孕女兒，以法名人。六盡斯陀含，離八一種子，九品盡不還，已出欲泥故。<p>六盡斯陀含者，若人斷六種盡，謂上品三種、中品三種，是斯陀含。從此命終生於天上，復生人中而般涅槃，名斯陀含。離八一種子者，一生種子義。彼人餘唯一生，若人若天。有一種一種子，謂人一種子、天一種子。或煩惱差別名一種子，彼餘唯一有未盡，故名一種子。是人為阿那含果向，當知斯陀含果中勝道攝。九品盡不還者，若人欲界一切九種煩惱斷，名阿那含。不還來欲界生故，名阿那含。問曰：何故不還來？答曰：已出欲泥故。出愛欲泥，是故不復還來欲界。如是九煩惱，在於上八地，彼雙道所斷，世尊之所說。<p>如是九煩惱在於上八地者，如是欲界修道斷煩惱如前說，九種煩惱下下乃至上上。當知八地亦如是，謂四禪、四無色定，彼雙道所斷。世尊之所說者，彼三界煩惱，當知無礙解脫道斷，無礙道斷結得解脫道證，解脫下下道斷上上種，乃至上上道斷下下種。此略說一百七十八道及見道。問曰：云何決定出世間道斷煩惱？為當不耶？答曰：不也。問曰：云何？答曰：有垢無垢道，俱能勝八地，住彼說身證，謂得滅正受。<p>有垢無垢道俱能勝八地者，有垢者世間道，無垢者無漏道。彼八地：欲界、四禪、三無色定，世間出世間道能過彼有頂中，必出世間道能過彼世俗道，亦無礙道解脫道。彼無礙道三種轉，謂苦、麁、障。解脫道亦三種，謂上、妙、出。世間道如前所說無常行等。住彼說身證謂得滅正受者，彼八地離欲中住學人，若得滅盡定者，彼名身證。身證涅槃相似法故，是名身證。金剛喻三昧，次必生盡智，生意我生盡，羅漢離諸漏。<p>金剛喻三昧次必生盡智者，生有頂離欲第九無礙道，最後學心名金剛喻三昧，猶如金剛無不能壞，次後必生盡智。此初無學心彼二智異，或苦比智或集比智。如彼人從盡智起，作如是緣盡隨順生慧。生意我生盡者，非想非非想處四陰，當知此中生。何以故？最後斷故。羅漢離諸漏者，彼盡智起時，一切漏盡，名阿羅漢。於天人中應受供養，故名阿羅漢。問曰：阿羅漢有幾種？答曰：阿羅漢六種，五從於信生，彼得於二智，當知時離垢。<p>阿羅漢六種者，謂退法、思法、護法、住法、必昇進法、不動法。彼中若人軟智軟方便，最初與退具相應必定退，故名退法。若人軟智軟方便，常厭惡身，念欲壞滅彼死，成就思法。若軟智增上精進，以精進力自護，是名護法。若中智等精進，彼住此道不進不退，故名住法。少利智極精，進必能進至不動，名必昇進法。若利智廣精進，初得不動，是名不動法。五從於信生彼得於二智者，此六種阿羅漢中，前五種本是信行，彼有二智：盡智、無學正見。彼或時退，是故不生無生智。彼盡智或一剎那，若次第無學正見現在前，或增長。若彼現在前，當知時無垢者，彼時解脫。觀察若國土、若時、若伴、若說法、若衣食等，進修善根。此善根分，不一切時隨所欲進修，故名時解脫。不動法利根，是非時解脫，彼得於三智，自解脫成就。<p>不動法利根是非時解脫者，若人一向利根是不動法，當知非時解脫。彼人善分於一切時隨所欲進，不觀於時，故名非時解脫。彼得於三智者，彼生三智，謂盡智、無生智、無學正見。彼是不退法，是故生無生智。是人盡智一剎那，無生智或一剎那，若次第無學正見現在前或時得勝進，便彼現在前。自解脫成就者，彼人成就自相似名解脫。當知時解脫者，彼決定時得解脫。成就不動者，非非彼煩惱之所能動，猶如王印，故名不動。當知慧解脫，不得滅盡定，唯有俱解脫，成就滅盡定。<p>當知慧解脫不得滅盡定者，是六種阿羅漢中，若不得滅盡定者，當知是慧解脫。慧解脫者，彼唯慧力得解脫，故名慧解脫。唯有俱解脫成就滅盡定者，彼六種阿羅漢中，若得滅盡定者，當知是俱解脫。以慧力故，於煩惱障而得解脫；以定力故，於解脫障而得解脫。以是義故，名俱解脫。如上所說賢聖士夫，略說二種，謂學、無學。為斷煩惱故學，是名為學。非斷煩惱，故名無學。何故不學？學已竟故。已分別賢聖人，法差別今當說。若隨信行法，及隨法行法，如是見諦道，是盡同一相。<p>若隨信行法若隨法行法，若見諦，彼同一相。見諦道中信行、法行差別，以法名人。彼中諸根數，是說未知根，諸餘有學法，智者說智根。<p>彼中諸根數是說未知根者，彼見諦道所攝之中若根數法，所謂意根、樂根、喜根、捨根、信等五根，是名未知根。未知欲知，故名未知根。彼見道所攝士夫，當知如是根。諸餘有學法智者說知根者，見道已上，即此諸根數法說為知根。知已復知，故名知根。若修道所攝士夫，當知如是根。於中無學法，當知知已根，得果捨前道，此義應當知。<p>於中無學法當知知已根者，於無學法中即此諸根數法名知已根。知已更無所知，故名知已根。若無學所攝士夫，當知如是根。問曰：此賢聖人一一次第如上所說。彼人一切成就先所得道，為當不耶？答曰：得果捨前道，此義應當知。若此士夫入道已，當知勝進行，此得果已捨於前道。何以故？不欲令彼果向一故。若退根及增進根，彼亦捨道，此中不說。得須陀洹果，捨於見道。得斯陀含果，或捨見道、或捨須陀洹果勝道。得阿那含果，或捨見道、或捨斯陀含果勝道。得阿羅漢果，捨阿那含果、捨阿那含果勝道。若增進根差別者，捨果勝道亦得果。利根所攝學無學，捨果亦得果。若退者，捨勝得劣。問曰：如得果者捨於向道，彼亦捨斷不耶？答曰：捨道非斷。已盡為解脫，得依於一果，不穢污第九，除斷應當知。<p>已盡為解脫得依於一果者，先所斷煩惱，一解脫得，得果攝，是故不捨斷。向道中所有解脫道，得如是解脫。問曰：斷煩惱如前說。彼不穢污，云何斷耶？答曰：不穢污第九除斷應當知，已說九種煩惱九種道斷，彼不穢污，決定第九無礙道時頓，斷非漸漸斷。不穢污者，謂善有漏不隱沒無記行，穢污色亦必定最後斷。問曰：何故煩惱九種斷，非善等耶？答曰：煩惱相違故。聖道與煩惱相違，不與善相違。厭惡煩惱，故亦捨善，同一係縛故。問曰：已說阿羅漢勝進根，云何阿羅漢得不動？答曰：若有相似名，彼能得不動，此人亦信脫，彼性亦增道。<p>若有相似名彼能得不動者，非一切阿羅漢皆能得不動，若功德名相似者彼能得之，謂必昇進。此人亦信脫彼性亦增道者，此語有餘。若信解脫必昇進性，能得見到，非餘。增道者，根增，如是義。問曰：已說次第見諦，未說其因，當說彼因。答曰：功德惡差別，次第見真諦，無礙道力得，有為無為果。<p>功德惡差別次第見真諦者，此中二諦過惡差別、二諦功德差別，非見過惡者見於功德，非見功德者見於過惡。何以故？行緣差別故。非不於諦真實見故而諦無間等，非此一智能總觀諦功德過惡差別。以是義故，次第見諦。問曰：見諦得沙門果，彼云何？為是有為、是無為耶？答曰：無礙道力得有為無為果，若斷煩惱無為，若解脫道有為。彼二種皆無礙道力得，是故二種俱說沙門果。
。
<juan>阿毘曇心論經卷第四<p>法勝論大德優波扇多釋<p>高齊天竺三藏那連提耶舍譯（六卷成部）<p>智品第六（別譯）<p>今欲分別涅槃分智。何以故？以智能斷諸煩惱故。欲廣釋智，故先說此。若智性能了，觀察一切有，有無有涅槃，彼相我當說。<p>有無有者，所謂涅槃，是故智者觀有無有。有者，一切有漏法，謂苦集義。有無有者，謂滅諦也。一切有無有，故名有無有，於彼中無有義也。此說有對治，謂是滅，是故滅非無也。非無物有對治，如滅盡正受，心心數法不行故。對治說滅是有物，如是涅槃一切有對治，是故有。事如除病得無病，彼相謂寂滅。寂滅相等，彼攀緣智，智者觀察於彼，非無境界而有智轉，是故若智觀察此即是道。問曰：彼何者是？答曰：三智佛所說，最上第一覺，法智隨順智，及以世俗智。<p>此三智攝一切智。法智者，若智欲界境界、或欲界滅對治、或境界無漏，彼初取法決定行，故名法智。隨順智者，若智色無色界境界、色無色界滅對治、或境界無漏，次法智後次第隨順，故名隨順智。世俗智者，若有漏智多受俗數，謂男女等，故說世智，如是等名世俗智。苦集及滅道，二智而隨生，如是四種智，牟尼隨名說。<p>法智、隨順智者，隨聖諦轉。世尊隨名說，苦諦境界故說苦智；如是集滅道諦境界，故曰集滅道智。於此苦集二智行差別，苦行轉名苦智、集行轉名集智。緣無差別，同緣五陰，故滅道二智行緣差別。若智觀他心，是從三中說，盡無生智二，當知在四門。<p>若智觀他心是從三中說者，三智中他心智有漏是世智，若欲界對治境界彼是法智，若色無色界對治境界是隨順智，心心數境界彼心心數方便成就，故名他心智。盡無生智二者，盡智、無生智是二智，謂法智、隨順智彼所作究竟受是盡智，不復更作受是無生智。問曰：盡智、無生智何諦境界？答曰：當知在四門，此緣四諦義也，除初盡智，彼緣二諦。已分別十智，行分別今當說。二智十六行，法智隨順智，上已說及餘，是說世俗智。<p>世智十六行轉，前後皆有彼十六行，暖、頂、忍攝，餘聞思修慧第一法攝。四行無間等邊十二行，彼外更有行，謂施、戒、慈等。四智有四行，決定行所說，若知他心智，如是行或非。<p>四智有四行決定行所說者，苦智有四行，集滅道智亦如是。若知他心智如是行或非者，若無漏他心智，彼有四行。如道智是道智少分故，若有漏者行則異，但攝有漏心心數法。盡智無生智，離空無我行，說有十四行，受相為最上。<p>盡智無生智離空無我行說有十四行者，盡智無生智第一義轉，亦親近世智作意我生盡，如是等取我眾生相似行。空行、無我行，定是第一義轉，非世俗緣。是故盡智、無生智，空行、無我行不轉故，有十四行。問曰：所有無漏智，一切十六行攝不耶？答曰：不爾。受相為最上。彼十六行是共行，若復取自相無漏智，如身念處等，彼非十六行攝。已說行差別，得今當說。最初無漏心，或有成就一，二或成就三，於上四增一。<p>最初無漏心或有成就一者，最初苦法忍相應心，未離欲成就一智謂世智；離欲成就他心智，不現在前。非見道次第他心智現在前。何以故？與流轉相違故。二或成就三者，第二無漏苦法智相應心。未離欲成就三：法智、苦智、世智；若離欲成就他心智。於上四增一者，於上四心剎那中，當知一一增苦比智。得比智集法智，得集智滅法智，得滅智道法智，得道智、集滅道比智及忍，不得未曾得智。問曰：在何地？答曰：九智聖所說，此依於二地，當知禪有十，無色地中八。<p>九智聖所說此依於二地者，九智依未來禪、中間禪，除他心智。當知禪有十者，根本四禪各有十智。問曰：何故中間禪、未來禪無他心智？答曰：微細境界故。此境界微細，於他身中心心數法，未來禪少道，非少道能取微細義。彼根本禪道止觀雙行，是強力道，故彼能取。無色地中八者，除法智、他心智。法智者欲界境界，無色界於欲界依對治行緣遠，是故無色界無法智。他心智緣色能生，是故於色界轉，非無色中。餘未來有頂有一世智。何以故？有漏故。已說地差別，修差別今當說。修有六種，所謂得修、習修、對治修、出離修、戒修、觀察修。彼得修者，若於善法不得，得現在未來故。習修者，先所得功德現前修習。對治修者，諸有漏法修對治道。出離修者，若修道時捨離穢法。戒修者，若能調伏諸根道。觀察修者，若觀察身等。此中唯取二修，謂得修、習修。若得修諸智，謂在聖見道，彼即當來修，諸忍亦如是。<p>若得修諸智謂在聖見道彼即當來修者。若見道諸智現前修。彼即當來修。謂苦法智現在修。彼亦未來修。非忍非餘智。如是乃至道法忍。諸忍亦如是者。忍中亦如是。苦法忍現在修。彼亦未來修。非智非餘忍。一切忍亦如是。問曰：何故見道唯修自分道？修道修自分非自分耶？答曰：未修智故，故見道中智未習未練；修道中二種並作。於彼三心中，得修於世智，或修七或六，當知最後心。<p>於彼三心中得修於世智者，彼見道三心中得修世智，謂苦集滅比智。隨彼地見道，即彼地有世智，及欲界世智修。若彼依未來地得決定，彼修未來及欲界世智。如是依第四禪得決定，彼修七地世俗智。問曰：道比智何故不修？答曰：彼無邊故。諦無間等邊成就故，名無間等邊，無能修一切道，於他道不能修，於自身修。乃至未來彼行者自分不現前，於三諦自他俱能知能斷能證，是故隨得邊故能修，是故彼能修非餘。是故法智亦不修。何以故？諦無間等未究竟故。於此諦世俗智本曾作證，是故此智修但有善名，方便猶未得。或修七或六當知最後心者，若離欲界欲道比智，彼修七智，阿那含果所攝，除世俗智、盡智、無生智。若未離欲修六智，除他心智。非想非非想處對治，彼得沙門果，是以不修世智。於彼上修道，十七無漏心，當知修七種，增益根修六。<p>於彼上修道十七無漏心當知修七種者，若未離六種欲，從須陀洹果上修道中，十七剎那當知修七智，此道未來禪攝故。無他心智亦無盡智、無生智，以無學故，是故彼中修餘七智。彼若以世俗道進，彼世俗智現在前，七種未來。若出世間道，四種法智一一現在前，餘七智未來。增益根修六者，增益根者，謂或信解脫練治諸根進得見到。彼增進根，一切無礙道解脫道中得修六智，未離欲故無他心智。又復修道精進非斷煩惱，精進是人，未得修進功德，是故不修世智。得不還果時，出過上七地，熏修諸神通，解脫修習八。<p>得不還果時者，若得阿那含果時必得根本禪，是故修他心智及前說七種。出過上七地者，彼四禪、三無色離七地欲時，九解脫道中亦修八智。若以世俗道修進，彼世俗智現在前，未來八。若出世間道修進，彼時四比智及滅道法智一一現在前，未來八。熏修諸神通解脫修習八者，熏修起一解脫道，彼中八，法智、比智一一現在前，未來八。起神通境界宿命智解脫道中，世俗智現在前，未來八智。他心智，解脫道法智、比智。若世智中，他心智一一現在前，未來八。天耳、生死通，解脫道無記，故不修。此無礙道中，及出第一有，彼八解脫道，當知修於七。<p>七地離欲，一切無礙道中修七智。無礙道中修對治智，是故不修他心智，彼非對治故。熏修起二心，無礙道相似，初是無漏、第二世俗。無漏心中八，法智、比智一一現在前，未來七，除他心智。一切無礙道，不修他心智。世俗道，世俗智現在前，未來亦七。起四神通無礙道中，世俗智現在前，未來定七。他心智有漏亦然。無漏他心智，道法比智一一現前，未來定七。有頂離欲八。解脫道，四比智、二法智一一現在前，未來亦七。世俗智於彼中退，非對治故。世俗智未曾至有頂，彼或時作方便，不決定。出過第一有，無礙道修六，上乘應當知，修習於下地。<p>出過第一有無礙道修六者，第一有離欲九無礙道，修六智，除他心智、世俗智，餘現在前。解脫道前已說。六智，謂四比智、二法智。上乘應當知修習於下地者，一切地中當知修自地智及下地智。若初禪進，彼修自地功德，亦修未來禪攝功德。如是乃至不用處，次第亦如是。若人乃至不用處離欲，依初禪乃至有頂離欲，是人九地無漏智修進。如是一切應當知。無學初心修，諸地生功德，漏無漏一切，此是隨順智。<p>無學初心修諸地生功德漏無漏一切者，得阿羅漢果，一切地漏無漏功德一切修進。問曰：何故此地修一切功德？答曰：斷一切縛，得蘇息故。如來解縛法降伏煩惱，力士眾咸慶快心得自在，首繫解脫絹。如王登祚，諸方萬姓貢上珍寶盡難勝。煩惱怨離，殺怨家故，一切國土人皆歸伏。彼先雖得下地功德，有煩惱相續故不明淨，今除煩惱盡故功德明淨。及入出定心成就，是故熏修。若住欲界得阿羅漢果，法或如是。若住色界得阿羅漢者，彼二界功德修進滿足，是故一界生。如是地地應當知。問曰：無學初心何智相應？答曰：此是隨順智。此隨順智相應，彼作如是意：我生已盡。非想非非想處陰取此中生，彼人緣彼。何以故？最後斷故，是故彼苦比智或集比智。問曰：世尊說若見智慧。此為一、為異耶？答曰：彼是慧性，世尊觀因緣故，故如是說。諸忍則非智，盡無生非見，若餘諸聖慧，當知三種性。<p>諸忍則非智者，八無間等忍非智。何以故？不決定故。決定義是智義，忍不決定，自品對治疑隨生故。忍者求欲轉，智者求欲斷，是故忍非智。盡無生非見者，盡、無生二智，能見示故、慧決定故。智何故非見？無求故、中平故。若餘諸聖慧當知三種性者，餘無漏慧事，見、智、慧性。若善有漏智，在意則是見，煩惱見是智，此及餘說慧。<p>若善有漏智在意則是見者，善有漏意地智能求故，亦說見。煩惱見是智者，若煩惱見自性，謂身見等，彼從測量思覺轉故、推求故名見，彼決定故名智，此及餘說慧者，若已說者，見事、慧事。及餘未說者，如無記意地五見。外穢污意地及五識身相應所有智，一切是慧。當知此中未說者說。彼中若無記，不能測量、不能覺察、不能推求故非見，穢污煩惱所污故。五識身相應不能分別現境界故、一往墮故，諸見不爾。問曰：一一智緣幾智？答曰：法智隨順智，觀察於九智，因智及果智，二智境當知。<p>法智隨順智觀察於九智者，法智緣九智，除比智。比智亦緣九智，除法智。道法智緣一切法智，彼分亦餘智，苦集法智緣欲界世智。如是道比智緣自分比智，苦集比智緣色無色界世智及世俗他心智。問曰：何故法智、比智不更互彼此相緣？答曰：上下緣差別故，如二人觀地、虛空。因智及果智二智境當知者，集智緣有漏他心智及世俗智。何以故？集諦分數故。不緣餘智，餘無漏故。苦智亦爾。道智緣九智，滅智無境界，餘一切境界，決定智所說。<p>道智緣九智者，道智緣九智，除世俗智。何以故？有漏故。餘九智緣。何以故？道諦分數故。滅智無境界者，滅智不緣智。何以故？緣無為故。餘一切境界決定智所說者，餘四智緣十智。世智緣十智。何以故？一切法境界故。如是他心智，一切他心心數境界故。彼有漏他心智緣有漏智，如是無漏緣無漏。彼中法智法智分、隨順隨順智分，地根人度非緣。盡無生智亦如是，一切有為境界故。問曰：如佛說，隨順智若有頂離欲，得阿羅漢果。不盡是隨順智耶？答曰：彼分對治法智斷故，亦有法智彼分對治。問曰：何者是耶？答曰：若彼滅道中，法智之所轉，彼三界對治，非欲隨順智。<p>若彼滅道中法智之所轉彼三界對治者，諸修道中滅道法智亦色無色界對治。彼人生欲界，捨色無色界結，彼自地陰所逼惱。彼中極見其過故，為離彼故求對治。三界中離欲去，彼有頂離欲。但法智無礙道，彼隨順智解脫道。問曰：何故非苦集法智去？答曰：苦集不等故。欲界苦集下劣，色無色上勝，不應觀察下劣厭離於上。有何過？異處惱、異處厭，離滅道相似。是故觀彼厭，離三界欲。此道理說也。問曰：頗有隨順智亦於欲界為對治耶？答曰：非欲隨順智。無有隨順智為欲界對治，無有一人於彼見增上過。無此道理也。若於色無色離欲，然後於欲界離欲者，無有如是理也。或初難斷自地不能離，譬如國王不能降伏自國而欲降伏他國。如王降伏自國然後降伏他國，法智亦爾。問曰：神通何智性？答曰：神足天眼耳，當知一世智，六智憶宿命，五說他心智。<p>神足天眼耳當知一世智者，神足、天眼、天耳是一世智，非無漏智如是轉。彼神足通智能示現種種事，示現種種事是智慧。能天耳通者，天耳識相應慧。生死智通者，天眼識相應慧。六智憶宿命者，憶念過去處神通六智，謂法智憶法智分、隨順智憶隨順智分、世智憶世智分、苦智憶過去苦、集智亦如是、道智出世間行。罽賓論師說但一世智。五說他心智者，他心智通五智，謂法智、隨順智、世智、道智及他心智等。九智漏盡通，決定智所說，八智身中轉，法十九智二。<p>九智漏盡通決定智所說者，漏盡通無漏，九智漏盡智攝故。問曰：如他心智，盡、無生智不攝。云何言攝耶？答曰：無學正見攝故，彼一切三種智說漏盡通。問曰：念處何智性？答曰：八智身中轉。苦有色身名，彼中八智轉，除他心智及滅智。法十者，除色受心，餘法名法念處，彼中十智轉如前說。九智二者，受心中除滅智，九智轉。問曰：如來十力、四無所畏是智性，彼智云何差別？答曰：是處非處力，及以初無畏，當知佛十智，餘此中差別。<p>是處非處力及以初無畏當知佛十智者，若彼是處非處力十智，如是初無畏我正遍知，如是廣說彼亦十智。何以故？正取故。餘此中差別者，處非處力差別餘力，初無畏差別餘無畏。問曰：佛何故差別作多種？答曰：佛隨處化，眾生欲故，差別多種。有人信樂廣說不樂總說，有人樂於略說。力義者，隨自樂欲，能成就義是力義、無障礙義是力義、能制義是力義、無能侵欺義是力義、能映奪他義是力義。彼處非處力者，因果中決定無礙者，是名處非處力。自業智力者，善不善業處事因報，若多若少、若定不定，如是等義中若無礙智，是名自業智力。彼禪解脫三昧正受智力者，此禪等自性名字得方便攝有味淨無漏退住勝達分，如是等義中若無礙智，是名定力。根差別智力者，於眾生下中上根能知，若無礙智，是名根差別智力。種種解智力者，眾生下中上自解知無障礙，是名種種解智力。種種性智力，知眾生性、知法差別性，若無礙智，是名種種性智力。一切至處道力者，一切生死轉業能盡一切生法，知無障礙智，是名至處道智力。憶宿命智力者，自他過去生死展轉，憶知無障礙智，是名憶宿命智力。生死智力者，眾生未來有相續，見無障礙智，是名生死智力。漏盡智力者，若漏盡、漏盡方便，若無礙智，是名漏盡智力。如來十力無畏，如經中廣說。不怯弱義是無畏義，無恐怖義是無畏義，無逃避義是無畏義，不下劣義是無畏義。如師子自力雄猛滿足不假於伴，如師子無畏是無畏義。問曰：無礙現見亦是智性，彼云何差別？答曰。法辯辭辯一，樂義辯俱十，七智是願智，智者之所說。<p>法辯辭辯一者，彼法無礙者，句味現前，若無礙智，是名法無礙，是世智。辭無礙者，言音正不正方便隨方俗語，若無礙智，是名辭無礙，彼亦世智。樂義辯俱十者，樂說無礙者，法辭義相應，任放不怯弱說、種種說，若無礙智，是名樂說無礙，此有十智。義無礙者，於法自相共相，若無礙智，是名義無礙，是亦十智，能受真實相故。問曰：願智有幾智？答曰：願智是七智，智者之所說。願初轉樂欲義轉，故名願智，彼七智。罽賓論師說，除他心智、盡智、無生智。<p>定品第七之一<p>如是知諸智，智依義今當說。智依於三昧，無罣礙而轉，是故思惟定，求於真實相。<p>智依於三昧無罣礙而轉者，如燈依淨油炷，離風動處光焰不動而甚明淨。如是三昧依智，離諸亂風無障礙轉，其心不動。如是義也，轉行於緣無有疑惑。是故思惟定求於真實相者，若無定不能生真實智，無有離真實智能趣涅槃，是故求真實相者必定須知三昧。彼三昧者何？謂善一心，是最勝根義也。如是一根轉自善心相續名一心。最勝者，或云境界名也。如是一緣轉是善心相續名一心。問曰：何者是三昧？云何知耶？答曰：決定說四禪，及與無色定，是中一一說，有味淨無漏。<p>決定說四禪及與無色定者，略說八種三昧攝一切三昧。是中一一說有味淨無漏者，是中一一三昧有三種：味相應、淨、無漏。善有漏名淨，無熱說無漏，有味愛相應，有頂無無漏。<p>善有漏名淨者，彼中若有漏善，當知名淨。無熱說無漏者，若離煩惱者，當知是無漏。問曰：若無漏第一義淨，何故世間煩惱相續說名為淨，不說無漏為淨？答曰：無漏不待言說自知是淨；世間法淨不障，他人不知，為欲成彼故說，離煩惱是名。彼非相違，能牽無漏故，是故說淨。有味愛相應者，若三昧愛相應者是味相應，亦有與餘煩惱相應禪等。見疑增上慢修定者，緣縛力禪等愛相應，非餘煩惱共相應。非餘煩惱能如是緣縛心，如愛為三昧緣縛。有頂無無漏者，有頂有淨、味相應，非無漏，不捷利故；聖道捷利。問曰：此禪何等性耶？答曰：五支有覺觀，亦復有三受，彼種種四心，是說為初禪。<p>五支者，除五支故名五支。問曰：除支更有禪耶？答曰：不然。彼支一一是禪、各各相支，義須分別。分義是支義，如車支、如王支。問曰：何者是支？答曰：覺、觀、喜、樂及一心。彼覺者，正受初分別麁心利義。觀者，麁心隨順相續法說細。心微細，少義也。喜者，入定心悅。樂者，身心樂離麁重，猗息心調柔方便。一心者，心繫一緣有覺有觀。問曰：初說五支，今何故說有覺有觀？答曰：支者善，有覺有觀此說穢污。三受者，此中有三受：三識身樂根、意地喜根、四識身捨根。彼種種者，梵世種種身，彼上下身以覺觀力故生。四心者，彼有四心：眼、耳、身、意識。是說為初禪者，此諸法是說初禪，俱生正受此禪中攝。第二有四支，種種及二受，第三有五支，此禪說二受。<p>第二有四支者，內淨是信義也，離初禪欲決定界地過故，正信、喜、樂、一心。彼無共種種身。何以故？無覺觀故。成就種種心，或時喜根現在前、有時捨根現在前，彼根本喜根、未來捨根。二受者，喜根、捨根必定意地。如是等事說第二禪。第三有五支此禪說二受者，第三禪五支：捨、念、安慧、樂、一心。樂著樂故不求餘名捨，護喜食故名念。恐第二禪地喜牽自地過，一切世間勝樂對治，及正智樂意地樂根，一心名定。二受者，樂根、捨根，此中二受樂根捨根。此等法是說第三禪。離息入息出，第四有四支，支者謂說善，隨事如先說。<p>離息入息出第四有四支者，第四禪無出入息，三昧力故，彼身無孔。四支者，彼不苦不樂受、捨念、清淨、一心。問曰：味相應等，三種禪悉成就耶？答曰：支者謂說善，善禪與支相應，當知非穢污。問曰：穢污中無何者？答曰：初禪中無離生喜樂。問曰：穢污中亦有喜，何故言無？答曰：猗樂彼離生與喜相應，故說離生喜樂。此一向善，故彼無，餘者有喜。於此有喜，彼非支穢污。第二禪無內淨，煩惱濁亂故。猗樂先捨，是故第三禪中無憶念安慧。最勝樂惑心，故無憶念。若彼有念者是失念，失念故非支非安隱，非安隱故非支。捨亦無，一向善故，第四禪中除。何以故？二種等故，第四禪無捨。念清淨非善故無捨，煩惱染污故念不清淨是故非支，彼或失念故非支。隨事如先說者，若事善，禪中已說。穢污禪中不除，彼穢污禪中亦說。彼初禪中覺觀一心，餘人欲立喜者，是故穢污初禪四支。彼第二禪喜一心，餘人欲立信者，是故第二禪三支。第三禪樂一心，餘人欲立念慧，是故第三禪四支。第四禪不苦不樂一心，亦有欲立念者，是故第四禪三支。一切攝故，說支是善。問曰：已說初禪有覺有觀。未來禪、中間禪，初禪攝彼。云何彼中有覺觀？答曰：相應有覺觀，智說未來禪，觀相應中間，明智之所說。<p>相應有覺觀智說未來禪者，未來依有覺觀。觀相應中間明智之所說者，中間禪有觀無覺。何以故？止息地故。次第方便人相續止息。問曰：彼何自性？答曰：未來二自性，或離味相應，中間禪三性，二俱有一受。<p>未來二自性或離味相應者，未來禪淨、無漏二，非味相應，正受愛故說味。厭離欲道，於中無執著，是故無味。受生愛不除。何以故？於彼連節縛故。未來禪連節縛墮。中間禪三性者，淨、無漏、味相應。二俱有一受者，未來禪、中間禪必定一受，謂捨根。問曰：何故未來禪無喜？答曰：有怖畏故、近欲界故。彼行者有怖畏，是故彼中喜不生。所作未究竟故，欲界離故，彼起此未得，是故所作未究竟是人不生喜。又止少故，中間禪亦止少，是故彼中無喜。已說地，彼中功德今當說。三昧通無量，一切入處修，除入及諸智，解脫於中起。<p>三昧者，三三昧：空、無願、無相。彼空有二種：有漏、無漏。有漏者，有漏無漏法空無我思惟。無漏者，有漏法空無我思惟。若三昧無願亦二種：有漏、無漏。有漏者，有為法無常苦因道等行思惟。若三昧無漏者，有漏法無常苦因道等行思惟。若三昧無相者，滅等行思惟。若有漏無漏三昧，此中一向取。無漏當知。通者，六通，如智品說。無量者，四無量：慈、悲、喜、捨。此無量眾生緣故，故名無量。彼慈者，欲令一切眾生得樂，如是想心轉恚對治，是無恚善根性，故說名慈。苦眾生如何得脫？如是想轉害對治，無恚善根性名悲。喜眾生，如是想轉嫉對治喜根名喜。捨者，捨眾生想，如是心轉欲愛瞋恚對治故，無癡善根性是名捨。彼一切共伴共方便，欲界中四陰性、色界五陰性。一切入處修者，十一切入，如修多羅中說。彼中八無貪善根性，貪對治故，及伴及方便。五陰性於上四陰性，相續無間無有空缺，廣作意解，是說一切入處。除入者，八除入，如經中說。彼一切無貪，貪對治故，及伴及方便。欲界是四陰，色界是五陰，能映奪緣，故名除入。極增上、極光曜、極最勝，緣此善根速得除入。如奴雖莊嚴，猶為主欺。或說非一切聖人能欺緣。彼依緣煩惱不能起，是故名除入。智者，十智，如智品說。解脫者，八解脫，如經說。彼初三解脫不貪善根，貪對治故，共伴共方便。五陰性餘四，無色解脫四陰性。滅盡定，不相應行陰性。問曰：解脫有何義？答曰：不現前、斷後心，故名解脫。初三色，貪背捨故淨不淨背捨。於上四種一切行轉背捨，想受滅一切緣轉背捨，及斷後故。於中起者，三昧等解脫邊功德，禪中生當知。已說解脫邊功德，今隨彼彼地可得今當說：五通四禪中，及見他心智，六中有法智，五中三無量。<p>五通四禪中者，五通攝受支，三摩提故。及見他心智者，他心智亦如是。六中有法智者，法智六地：四根本禪、中間及未來。五中三無量者，五地中除喜無量，四禪中及欲界。除入中說四，及與喜無量，亦二種解脫，初禪第二禪。<p>初四除入及喜無量，初第二解脫。初禪第二禪，欲界色貪對治故。初禪中立二解脫，四除入初禪地色貪對治故。第二禪立二解脫，四除入第二禪無色貪。何以故？眼識身無故。是第三不立解脫，是故是中亦不立除入及一切處。欲入解脫中入除入，欲入除入故。入一切處。彼為勝樂所惑，彼不能生如是善根，喜根亦如是。故初第二禪中有，非餘禪。餘有四除入，及與一解脫，亦入一切入，佛說最後禪。<p>後四除入淨解脫及八一切處，在第四禪非餘。餘脫自名說，二一切亦然，滅盡最在後，餘無垢九地。<p>餘脫自名說者，無邊虛空處解脫，乃至非想非非想處解脫。二一切亦然者，餘自名說無邊虛空處、無邊識處。滅盡在後者，決定有頂攝。隨順斷後邊次第下地心心數法斷已，乃至非想非非想地初斷上上，次斷上中，後斷下下，一切斷已彼滅盡定。餘無垢九地者，若餘無漏功德，所謂三三昧、七智及漏盡通，彼九地中：四禪中、三無色中、未來、中間。世智有頂處亦有，是故說遍一切地。三解脫當知，有漏及無漏，定智通已說，其餘悉有漏。<p>三解脫當知有漏及無漏者，無邊虛空處、無邊識處、不用處解脫，當知有漏無漏。定智通已說者，定，修多羅品當更廣說。彼無漏智，神通智品已說。其餘悉有漏者，如是三通威儀故、受色聲自相故、無量眾生緣故，一切除入初三解脫，彼一切信解念處故。非想非非想，非捷利行故。想受滅，無慧故，皆有漏。
。
<juan>阿毘曇心論經卷第五<p>法勝論大德優波扇多釋<p>高齊天竺三藏那連提耶舍譯（六卷成部）<p>定品之二（別譯）<p>已說功德自性，亦說有漏無漏，成就今當說。當知未離欲，成就味相應，離下未至上，成就淨諸定。<p>當知未離欲成就味相應者，若人若此地未離欲，成就此地味相應。離下未至上成就淨諸定者，離欲界欲未生第二禪等中梵世，若離欲若不離欲，成就淨初禪及彼地餘善功德。住上應當知，成就下無漏，方便生功德，當知非離欲。<p>住上應當知成就下無漏者，聖人生梵世上，成就無漏初禪及餘無漏三昧神通及智等諸功德。彼地有漏功德生處縛，無漏斷縛，是故離生處捨有漏非無漏。如是一切地隨其義說。方便生功德當知非離欲者，已說離下地欲成就諸功德，當知說得成就不現在前。方便現在前者，彼非離欲。方便得者，如天眼耳，彼無記故，無漏、淨、味相應不攝，是故得彼三種禪時不得滅盡，是滅盡定者方便故。彼得現前二十三種正受：八味相應、八淨、七無漏。問曰：彼中一一幾種因？答曰：所謂無漏定，一一七種因，味淨相應禪，當知因有一。<p>所謂無漏定一一七種因者，一一無漏七種，無漏中自分因中因自地者，亦相應共生因。味淨相應禪當知因有一者，味相應初禪。味相應初禪因非餘，初禪因不相似故，非餘地穢污因，行相違故。非穢污行相違，亦非自分。如是淨初禪淨初禪因，非穢污、非無漏。何以故？不相似故。非餘地淨因，自地果報故及自地係縛故。如是一切。問曰：一一次第生幾種？答曰：無漏禪無色，逆順超次第，次第生六種，當知乃至十。<p>無漏初禪次第生六種自地淨及無漏，如是第二第三禪，如是超越正受。無漏無所有處次第生七：自地二、下地四、上地一。無漏第二禪次第生八：自地二、初禪地二、上地四。無漏無邊識處次第生九：自地二、下地四、上地三。餘無漏次第生十：自地二、下地四、上地四。或六至十一，謂淨次第生，從二乃至十，當知說有味。<p>或六至十一謂淨次第生者，淨非想非非想處次第生六：自地味相應，及淨下地四淨，及無漏，非味相應，離欲故。淨初禪次第生七：自地三、上地四淨及無漏。淨不用處次第生八：自地三、上地一、下地四。淨第二禪次第生九，無邊識處次第生十，餘十一。如是一切當知，正受時如是說，非死時。是故彼中上下地味相應不攝，生得淨次第上下味相應生。從二乃至十當知說有味者，味相應初禪次第生二：自地味相應及淨，彼此不相違故。有頂味相應次第生十：正受味三、自地二、及下地淨，自地煩惱所惱故，依不用處地淨以自救護。如是一切地下地淨三，及死時上地退下地，一切味相應。問曰：前說正受。煩惱今當說。答曰：淨次第正受煩惱說味相應，及受生煩惱。何以故？煩惱力生非定力。是故此中說一切煩惱淨必定定力，是故說共正受煩惱。問曰：彼中一一緣幾種？答曰：淨及無漏禪，一切地中轉，自地有漏法，味相應所緣。<p>淨及無漏禪一切地中轉者，淨及無漏禪緣一切地、一切事。自地有漏法味相應所緣者，味相應禪緣自地味相應及淨，非無漏。何以故？非無漏緣。有愛亦非愛他地。無色則不行，於下有漏事，若根本彼善，穢污如味禪。<p>無色則不行於下有漏事者，無色正受不緣下地有漏法。何以故？下地不寂滅故。亦緣下地無漏，如比智分。問曰：一切有漏不緣下地耶？答曰：不爾，若根本彼善。若根本無色淨及無漏，彼緣自地及上地，不緣下地。未來禪若緣下地，彼於下地麁想緣厭離。穢污如味禪者，如味相應禪說，無色穢污亦如是。色界若有餘，無量等功德，彼欲界境界，世尊之所說。<p>若色界功德，謂四無量、一切處等，彼緣欲界。何以故除神通說無量等？彼五神通緣欲色界。問曰：如前說熏禪中修智，彼云何熏？答曰：若能熏諸禪，是依第四禪，三地愛盡故，淨居唯廣果。<p>若能熏諸禪是依第四禪者，得第四禪能熏禪非餘。彼人數數入無漏四禪，起無漏數數入有漏禪，復還入無漏、還入有漏，漸略乃至住二剎那。如是方便，若一無漏心，若一有漏心，是時一念有漏、一念無漏。二念一有漏、一無漏，是說成就。問曰：此何處得果？答曰：淨居天中。何以故？三地愛盡故，淨居唯廣果。若得第四禪離三地愛，是故此得第四禪人。淨居廣果中凡夫共修熏禪，不與凡夫共五種者，下、中、上、上中、上上。彼如是五種，不廣天、無熱天、善見天、善現天及色究竟天，是故彼中得果。問曰：如前說七種願智，是云何？答曰：無著不動法，得一切正受，彼三昧智力，能起頂四禪。<p>彼人煩惱不能逼惱，心相續故。一切正受力心相續生故，得三功德：謂願智、無諍及無礙。彼願智者，若欲知過去未來現在及無為，彼時願智邊際住第四禪正受能知。無諍名於他相續中煩惱諍不欲起，此人他相續中不起煩惱諍。無礙名如前說。問曰：願智何地攝？答曰：三地有願智，無諍五地中，二地法辭辯，二辯依九地。<p>三地有願智者，第四禪、初禪及欲界。決定第四禪中得，欲界唯人中能起欲界梵世相應心，記起言說心彼處有，是故說三地。無諍五地中者，根本四禪及欲界。此決定於四禪中得，人中能起非餘處。二地法辭辯者，法辯，欲界、梵世，此五地：根本四禪及欲界。此但名緣，言從名轉，是故起語言道。有覺觀處說辭辯，欲界及梵世。何以故？言語緣故。二辯依九地者，義辯、樂說辯，欲界四禪中及四無色定，未來、中間禪，根本初禪攝。問曰：云何得此正受？答曰：離欲及受生，而得於淨禪，穢污退及生，無漏唯離欲。<p>離欲及受生而得於淨禪者，淨初禪二時得：離欲時得及上地沒生梵世，彼地過捨，如是一切。穢污退及生者，味相應禪退上得下，或第二禪中若欲界纏、若梵世纏退，爾時得。味相應初禪生得者，如上地沒生欲界及梵世，爾時得味相應初禪，如是一切。無漏唯離欲者，無漏禪離欲得。謂聖人離欲界欲，彼得無漏初禪，昔所未得故得，如是一切。問曰：此功德何者能除煩惱？答曰：無漏除煩惱，正受中間者，一切定中間，相應於捨根。<p>無漏除煩惱者，無漏禪無色除煩惱，非世俗。問曰：何故世俗不斷煩惱？答曰：同一係縛故。世俗共煩惱一縛，是故自地煩惱不能斷。如人被反縛不能自解，若彼對治及斷中生。問曰：一切世俗不能斷煩惱耶？答曰：有世俗能斷煩惱。問曰：何者是？答曰：正受中間者。謂未來禪猶未得根本禪，若作方便得離下地欲。彼初禪未來有漏無漏，餘未來一向有漏。為根本禪無色正受，是故說世俗不斷煩惱。問曰：此近禪何處？答曰：一切定中間相應於捨根。一切正受中捨根相應，未得所求故不生喜。問曰：雖說神足境界智證神通，未說幾種變化心今當說。答曰：十四欲界初禪果。初禪地初禪果，欲界二禪果，初禪地二禪果，二禪地二禪果，乃至第四禪亦如是。問曰：彼誰成就？答曰：下地變化心，成就彼種果，隨彼識相應，彼上地成就。<p>下地變化心成就彼種果者，若人成就禪，是人成就彼果下地變化心。如得初禪，是初禪地欲界中初禪果成就，如是一切應當知。問曰：汝先說第二禪等無五識身，若生於上若欲見聞，彼云何見聞？答曰：梵世識現前。問曰：何故上地無此識？答曰：無覺觀故。問曰：彼幾時成就？答曰：隨彼識相應，彼上地成就，乃至彼識相應爾時成就，或眼識或耳識或身識，隨爾時現在前爾時成就。此識滅時名捨。何以故？係屬根故。<p>修多羅品第八<p>一切智口所說最深微細義，此餘我今當說。一切智口說，甚深微細義，我今說少分，修多羅諦聽。<p>問曰：如佛說三界，彼何者是？答曰：欲界十居處，色界說十七，無色界有四，決定唯彼有。<p>欲界十居處者，謂地獄、畜生、餓鬼、人、六欲界天種類。此十居處，當知說欲界，此眾生有欲想轉。若此處，具足彼一切愛欲相應，是故說欲界。色界說十七者，梵身、梵富樓、少光、無量光、光曜、少淨、無量淨、遍淨、無蔭、福生、大果、無想眾生、不廣、不熱、善見、善現、色究竟，此十七居處說色界。此居處欲想不轉，彼極大色，非男女相，是故說色界。無色界有四者，無色界有四居處：無邊虛空處、無邊識處、無所有處、非想非非想處。此居處中色不生。何以故？離色欲故。又次第滅故，若無色中生色者，便無次第滅，然有次第滅；若無者，應色中生欲過，是故無色中不生色，是故說無色。問曰：如佛說三有，欲有、色有、無色有。此云何？答曰：決定唯彼有。前所說界，此即是有。問曰：如世尊說七識住，彼何者是？答曰：善趣是欲界，及色界三地，無色亦三地，當知為識住。<p>欲界善趣數，謂人天；色界前三地、無色界前三地，此七地說識住處。問曰：何故三惡道、第四禪、有頂不說識住耶？答曰：若地為見斷、修斷，若不斷生識，彼說識住。三惡趣中無不斷事，第四禪中無想眾生及淨居天，無見斷事，是故第四禪不攝。有頂一向有漏，若識樂住說識住。三惡道中識不樂住。何以故？苦逼迫故。淨居天向涅槃故，識不樂住。無想眾生亦一向無心，是故第四禪不攝。有頂行不捷利，是故彼亦不攝。三種眾生或樂境界樂、樂樂想。彼中樂境界眾生人及欲界天樂、樂三禪地、樂想三無色，是故彼說識住。問曰：九眾生居云何？答曰：有頂及無想，是說眾生居，四種有漏陰，當知識住處。<p>有頂及無想是說眾生居者，前說七識住，及無想天、有頂，此說九眾生居。問曰：何故惡道、無想眾生外，第四禪不說眾生居耶？答曰：隨何處樂住不欲去，彼處名眾生居。惡道中無此二，廣果中雖欲樂住亦欲樂去。問曰：如佛說四識住，彼云何？答曰：四種有漏陰當知識住處。有漏色、受、想、行，是名陰，說識住。取俱識生住執著長養，故名識住。是故無漏非識住，彼壞有故，彼亦非取和合識住處。問曰：何故識非識住處？答曰：彼因由不成。如王道，王非是道。無住分俱生識名住處，三和合名住處，此識非如是。問曰：無有他識現前緣耶？答曰：自和合不生故，彼亦不成就，彼亦眾生數非眾生數。問曰：云何外識住處事作？答曰：和合俱生依緣住多故無過，彼亦緣住彼自分地界非他分地界。問曰：如世尊說十二緣起，彼有何相？答曰：諸煩惱及業，有事次第生，當知是有支，眾生一切生。<p>無明、愛、取是煩惱，行及有是業，餘支是事。如是此煩惱業事，彼彼生中次第起，故說緣起支。彼中煩惱依事，煩惱作業、業作事。如是。彼諸分建立，謂眾生受生，過去及未來，中間當知八。<p>彼諸分建立謂眾生受生者，此分差別說十二支。問曰：此云何？答曰：過去及未來，中間當知八。於中無明者，過去煩惱。行者，過去業。識者，相續心及眷屬。名色者，已受生相續連縛不滅，未生四種色根六入未具，是名名色。六入者，已生四種色根，未能為觸作所依，是時名六入。觸者，此諸根已能為觸作所依，未能分別苦樂，不能分別利衰，是時名觸。受者，能分別苦樂利衰因，能知差別食、分別愛不起婬欲，是時名受。愛者，於欲具中愛求欲不能求、有分別，是時名愛。取者，能取、有分別。有者，此於彼境界求趣向速疾，廣生諸有趣當來生，是時名有。生者，彼死次第相續連節縛，是時名生。老死者，次後名色、受等是名老死。問曰：世尊說六界，此云何？答曰：所謂四大種，及諸有漏識，亦色中間見，是界說生本。<p>所謂四大種及諸有漏識亦色中間見者，四大及五識身有漏意識，若色孔眼所取虛空數，此說六界。問曰：何故十八界中別說六界耶？答曰：是界說生本。彼法生本，此中丈夫想，地所成立、水和合潤漬、火熟除臭爛、風界推、空中間孔飲食入出、相應識力建立，得名丈夫想。是故此名界想。何以故？是生性故。如世尊說：因六界因緣入母腹胎。修多羅句如是。彼大亦生，是故名大生。如大眾生、如大生，於此中地堅相、水濕相、火熱相、風輕舉相、色邊受色相名虛空界。色者是與思異事也，識者了知相也。問曰：聖諦有何相？答曰：果相似諸行，有漏是說苦，因相似是集，滅諦眾苦盡。<p>果相似諸行有漏是說苦者，一切有漏行從因生逼惱相，是故說苦。因相似是集者，一切有漏行他因相似，是故彼說苦集。如一稻種子前後相望故，亦說果亦說因。如是有漏行觀已生當生故，亦說苦說集。滅諦眾苦盡者，一切有漏行究竟盡滅，是說滅諦。若無漏諸行，是說為道諦，彼二種名故，從麁次第見。<p>若無漏諸行是說為道諦者，一切無漏行說道諦，彼一切苦滅故說道。問曰：何故說名諦？答：彼二種名故。二種事故名諦，謂自相不虛及見彼生不顛倒心覺。問：何故虛空、非數滅非諦攝？答曰：非因果故。此觀察苦盡故，觀察聖諦；彼非苦、苦因、非離苦方便，但欲盡苦故觀察。譬如病因、病藥、病差，如觀察病。問曰：聖諦有何義？答曰：聖者如實覺已為他顯示，故名聖諦。是中逼迫相是苦、生相是集、寂靜相是滅、出離相是道。問曰：如見因有果，何故佛先說果後說因耶？答曰：從麁次第見，如是但見無間等，故世尊前說果。行者先得苦無間等、後苦因、先滅後道。何以故？先知果已後斷因，修智生故。彼行者於苦自性無間已，彼時為斷苦因，故決定智生，是過患因故。如是彼行者先見滅相，彼時為欲證滅，故修方便生決定智，是故先說果。如是，先見麁後見細故。苦麁集細，施設推求故、信故。滅麁道細，是故先說滅後說道。如修多羅說：比丘當為說滅，為趣滅故說道。如是等。是故先求滅後修道。如向城道，先覓道已然後得入。一切皆信滅而不信道，是故欲易知故從麁次第說。問曰：世尊說四沙門果，彼幾事？答曰：聖果事有六，最勝在九地，第三在六地，二種依未來。<p>聖果事有六者，六事說沙門果：五無漏陰及數緣滅。問曰：沙門果何義？答曰：聖道說沙門，彼精進成就，故名沙門果。問曰：世俗道亦精進丈夫得，彼亦得沙門果？答曰：彼見聖道果差別。問曰：此何果何地攝？答曰：最勝在九地，阿羅漢果九地攝：未來、中間、四禪、三無色。第三在六地，阿那含果六地攝，除無色。二種依未來，須陀洹、斯陀含果未來攝。何以故？未離欲故。問曰：跡有何相？答曰：隨信行諸法，無煩惱鈍根，隨法行諸法，無煩惱速相。<p>隨信行諸法無煩惱鈍根者，隨信行人自身無漏法軟分攝者，當知鈍信行攝故。信解脫時解脫亦攝，當知軟根故。隨法行諸法無煩惱速相者，隨法行自身法利根所攝故，當知速相彼攝故，見到不時解脫法亦攝當知。何以故？利根故。彼禪根本中，當知是樂通，小及難得故，當知餘說苦。<p>彼禪根本中當知是樂通者，根本四禪若軟根法及利根法，當知樂跡，止觀等得道故及樂行故。小及難得故當知餘說苦者，餘者無漏地攝道名苦，以少故，彼未來、中間禪止道少。無色中觀少無漏，未來禪難得。何以故？世間從未來得故，得彼故易修禪。中間禪一地中間心心數斷除現前，謂覺斷觀現前成就，如木斷木。無色界微細難成就五陰轉斷，四陰轉現前，彼難如是，難得故說難。非聖道苦，自性非苦受相應，此中建立勝道故。入涅槃城義，故名跡義。問曰：不壞淨云何？答曰：佛及聲聞法，解脫亦餘因，清淨無垢信，聖戒謂決定。<p>佛及聲聞法解脫亦餘因清淨無垢信者，一切種正覺智菩提佛，彼阿羅漢攝功德佛法。當知於彼中若無漏信，彼名佛不壞淨。他教授得正決定聲聞，當知彼中學無學得聲聞法，若彼無漏信，彼是僧不壞信。若於涅槃若無漏信，轉餘有為法中，如苦諦集諦等，信如是無漏，菩薩功德、學無學、辟支佛法，一切法中不壞信，彼苦集中正信清淨、滅道中希求信。無漏戒聖道俱生第四不壞淨。云何名不壞？知已決定清淨信，名不壞信。問曰：何所知不壞？答曰：四聖諦中。問曰：何故無漏不壞信？答曰：決定故。彼實智俱生無漏信及戒決定有漏信者，能障欺呵不信。持戒破戒呵欺障無漏，餘不生能障欺呵，是故決定無漏不壞信差別者。問曰：修定有何相？答曰：初禪若有善，當知現法樂，謂得生死智，是說名知見。<p>初禪若有善當知現法樂者，淨及無漏初禪現法樂住，是名修定得現法樂。謂得生死智是說名知見者，生死智通是說修定得知見。慧分別當知，方便生功德，金剛喻四禪，是名為漏盡。<p>慧分別當知方便生功德者，所有方便生功德，乃至欲界有教戒聞思修功德，三界中隨所有，若有為無漏，彼一切說名修定得分別慧。金剛喻四禪是名為漏盡者，金剛喻定者，最後學心彼共眷屬相應，第四禪地漏盡故，是說修定。此世尊自說己功德，菩薩閻浮提樹影中初禪正受，彼見法樂住。十一起煩惱，清淨天眼智見，如《趺祇羅經》說。彼經說，知受生如是等慧差別，依第四禪無上正真道證漏盡。問曰：如意足何自性？答曰：善有為諸法，方便之所起，佛說如意足，是亦說正燒。<p>善有為諸法方便之所起佛說如意足者，若彼方便所起法已，說彼一切如意器，故說如意足。自心自在起種種功德，成就如意足，名如意足。足、支、具、因，一義也。何者是謂三昧？彼四種增上差別。如欲增上生三昧，名欲三昧。如是精進心增上生，名簡擇三昧。初起欲故欲增上，欲生已欲所求為得，故精進定增上，起精進已不捨精進隨順趣向心，名心定。此欲精進心道理現前，如意足具身中究竟，故名慧三昧。若不簡擇餘，此一心一切成就，一切心中生故。方便差別彼增長故，說餘功德。彼亦說正燒，此如是所說功德，亦說為正燒。依道理能燒煩惱草，故名正燒。或以能斷煩惱故說正斷，入正決定故名正勝。彼捨過惡功德生，守護增長策勤業，名精進正勝。彼四種業差別故。一心建立精進能作四業，現在煩惱得斷、未來不生，於善法容受生故。生已相續不失方便力，彼亦四種差別。彼亦說念處，亦說四聖種，隨其勢力生，以彼名說彼。<p>彼亦說念處亦說四聖種，彼前所說功德說念處，如修多羅。身、受、心、法內外俱自相共相，是名念處，彼四種緣差別故，彼一切緣分齊差別故。身念處身緣，非餘法。如是受念處說受念處，非餘心念處。說心念處，非餘法念處。二種餘法緣，以想陰、行陰有為緣。及壞緣，以身受、身心受。如是等乃至一切法緣。問曰：云何聖種？答曰：聖種亦如是。彼所說功德亦說聖種，聖以此為種故名聖種，此法自性是聖種，故說聖種，於此種中生故名聖種。四種愛生對治故，說四差別。因衣服故愛生，廣說四種，如修多羅。問曰：云何以此功德為如意足乃至四正斷等耶？答曰：隨彼勢力生，以彼名說彼。此法以定力生，故名如意足；精進力生，故說正斷；念增上生，故說念處；知足增上生，故說聖種。已說助菩提分共，此自相今當說。淨信精進念，智慧及憙猗，覺分及與捨，思戒三摩提。<p>如佛所說三十七助菩提分法，彼名有三十七、事有十。於中信等如偈中結集。彼中信根、信力名信。正斷精進、根精進、力精進、覺支正精進，此是精進。念根、念力、念覺支、正念，是名念四念處。慧根、慧力、擇法覺支、正見，是等名慧。喜猗捨覺支、正思惟戒是正語、正業、正命、如意足、定根、定力、定覺支、正定八支，是定支。問曰：何故如是多種說？答曰：處方便一心，軟及利亦然，見道亦修道，故說三十七。<p>處者，正緣處，故說念處。方便者，正方便，說正斷。一心者，一心中住處，是故說如意足。軟根相續見名根利事，此亦是根，利根相續見故名力。彼中增上義是根義，餘不能陵名力。見道得見，故名道分。修道見故，名覺支。說三十七。此十法，如是各各業差別故，佛說三十七。此中覺支一向無漏，餘有漏無漏。問曰：道品云何有漏？菩提是無漏，彼菩提器、菩提眷屬，是故名菩提分。如是此中與菩提遠、有漏，隨順菩提故名菩提分，是故無過。二禪三十六，未來禪亦然，三四及中間，是悉三十五。<p>二禪三十六者，除思。何以故？此地無覺觀故。未來禪亦然者，亦三十六，除喜覺支。何以故？未成就是故無喜，我已先說。三四及中間是悉三十五者，第四、第三、中間，三十五，除喜、除正思惟。初禪說一切，三空三十二，有頂二十二，欲界亦如是。<p>初禪說一切者，初禪中一切三十七。三空三十二，除喜、正思、正語、正業、正命。有頂二十二者，一切無覺支、道支，是故二十二。隨何處覺支次說道分，彼中當知有漏無漏。欲界亦如是者，欲界亦二十二，一向是有漏，二處一向有漏故。問曰：四食何地何性？答曰：諸食中摶食，欲界說三入，識食及思觸，是食說有漏。<p>諸食中摶食欲界說三入者，摶食是欲界三入：香、味、觸。事有十三，十一事是觸：四大、七種造色。所謂澁、滑、重、輕、冷、飢、渴及香、味。問曰：何故色聲非食？答曰：見聞非增長。滿足根大資益義是食義。或見或聞妄分別力故生樂受觸生喜，彼喜不能潤益根大，是故觸為食能利益。非色聲香味離分別亦能資益身。識食及思觸是食說有漏者，識、思、觸是有漏，彼持生相續縛能牽有，是故名食。無漏觸等雖利益諸根大，彼不能牽有，故斷除有，是故非食。有三種事故名食：能牽後有、牽已復牽、攝持自身，是故名食。彼意思識牽未來有。摶食、觸食生已，諸有攝持。或復一切諸食皆能牽有，皆能攝持諸根。問曰：先所說諸三昧，何者三昧？幾種轉？答曰：無願有十行，空二行當知，四行說無相，是說為聖行。<p>無願有十行者，無願三昧總說十行，緣三諦故十行轉：苦中無常苦二行，集中四行如前說，道中四行亦如前說。問曰：何故不緣滅？答曰：不願求故名無願，是不樂求義也。不願何等？謂苦。彼因盡則無，是故彼因亦捨，彼因修道盡，是故緣道。是故此定緣苦因道，不緣滅。或復說於有為不願，是故緣三諦，是中修道如服苦藥。如是如空二行當知，身見近對治故。空三昧有二行。何等為二？空、無我。身見取我我所行見，我對治故，說無我行；我所對治故，說空行。如彼法無我，是故無我。四行說無相者，無相三昧滅四行轉，除有為行，但緣於法。行說無相，此中顯示解脫門，故一向無漏三昧。問曰：顛倒云何斷？何自性？答曰：謂彼四顛倒，當知見苦斷，於彼增上見，見實者廢立。<p>謂彼四顛倒當知見苦斷者，一切四顛倒依苦轉，是故見苦斷，已說三見中。於彼增上見者，此四顛倒，三見中少分，是見自性。經中想心濁故說想心倒。見實者廢立，何以故？增上見中若得增上如是力，顛倒建立。如我見顛倒非我所見，如是邊見常見顛倒非斷見。見取淨樂見顛倒。問曰：誰增上？答曰：推建立一向顛倒，是故顛倒。彼如是想，是故非一切見是顛倒。邪見斷見雖推及一向倒，壞事轉建立。戒取推建立，非一向顛倒取，少淨非勝見勝取少勝。我見力建立我所，是故我所見不立顛倒。問曰：世尊說多見，如六十二見，彼見何見攝？答曰：五見攝。問曰：此云何？答曰：誹謗於真實，此見說邪見，非實而建立，二見及是智。<p>誹謗於真實此見說邪見者，若見謗真實有義，言無所有，如無施等，是為邪見。非實而建立二見及是智者，於陰中非實我所建立身見，非真實樂淨建立見取。若餘非實建立，如見杌建立人想。邪智非邪見。又戒威儀取，非因而見因，若攝受邊見，依常見斷見。<p>又戒威儀取非因而見因者，如自在天因、牛戒見等，生天世間流轉解脫。若攝受邊見依常見斷見者，若見諸行常，是名常見。如說常者，彼不知因果連續，是故於事中立斷，是名斷見。是二見名受邊見。除此更無餘見，是故一切見入此見中當知。問曰：此見何斷、何不斷？答曰：誹謗而建立，因見依二邊，隨於此事轉，若見彼則斷。<p>誹謗邪見已說。彼若謗苦，彼說見苦斷，如是集等建立不實，說二見。彼身見於苦建立見苦斷見取，若見苦斷樂等建立，是故見苦斷當知。如是見集斷等戒取，若依於有漏轉彼見苦斷，若依無漏轉彼見道斷當知。斷見常見依苦轉，是故見苦所斷。
。
<juan>阿毘曇心論經卷第六<p>法勝論大德優波扇多釋<p>高齊天竺三藏那連提耶舍譯（六卷成部）<p>修多羅品之二（別譯）<p>問曰：世尊說二十二根，彼云何？答曰：謂眼等四根，身根有三種，如意根及命，此根生死依。<p>謂眼等四根者，眼、耳、鼻、舌。彼眼根眼識依淨色。於色已見今見，未來或當知此，或復有異彼餘自分。問曰：何謂自分？答曰：彼相似義也，如色不曾見，今不見、當不見，何以故？識空故。如是一切如識自依說。身根有三種者，身根亦如是。彼說三種：身根、男根、女根。如意根，何者意根？若心意識，彼復六識身。若已知法、今知法、當知法。或復是自分彼無生法，如是當來。及命者，命根第九，彼三界壽。此根說生死依，故說根，眾生生死故。受是煩惱伴，信等依涅槃，九根若無漏，此三依於道。<p>受是煩惱伴者，苦、樂、憂、喜、捨受雜煩惱，煩惱伴，依地故說根。信等依涅槃者，信精進、念、定、慧，依寂滅伴，故說根。九根若無漏是三依於道者，信等五、喜、樂、捨、意根等，有漏無漏。此中若無漏，彼依於道三根說，如賢聖品說。如是諸根名二十二、事十七。男根、女根、身根少分，三無漏無異。問曰：何者是根義？答曰：彼增上義是根義。如人主、獸王，一切法有增上主，彼最勝增上主名根，彼取六境界增上主。男女二根，眾生差別分別增上主，初時無差別。命根持眾生身增上，受有煩惱增上，信等涅槃增上，無漏道差別增上。欲界四善八，色種根有七，諸心數有十，一心智者說。<p>欲界四者，如是根，四在欲界，男、女、憂、苦決定欲界相應。問曰：何故色界無男女根？答曰：無受用事故。鼻舌二根亦應無，為端嚴身故生無妨。又男女二根令身醜惡故無。無苦根，非逼迫果故。彼他不惱，故無憂根。何以故無？知生故，彼智知欲界。餘色根意根，界品已說。捨根、信等五根，三界相應不相應。喜、樂根，色欲相應不相應。無漏三根，決定不相應命根，雜品當說。問曰：幾善？答曰：善八。信等五、三無漏，必定是善非不善。餘憂根受等，善、不善、無記。憂根、命根後當說，餘如界品說。如是取色七者，眼等五及男女根。此等是色，餘非色。問曰：幾心性、幾非心性，如是廣說？答曰：諸心數有十，五受、五信等。一心智者說者，意根一種，心。自性無漏。前已說九根，無漏三，餘非心心數決定。問曰：幾有報、幾無報？答曰：一及十有報，此義應當知，十三中是報，見實者所說。<p>一及十有報此義應當知者，憂根一向有報。何以故？善不善故。問曰：何故憂根無記無？答曰：憂根與喜下劣行相違，非身邊見相應故，非隱沒無記；分別轉故，非不隱沒無記。非工巧、報生、威儀等，分別生。若彼分別生，誰在於後？非離欲滅，離欲不斷故。非不隱沒無記，是故非不隱沒無記。憂根信等中，若有漏彼有報，若無漏彼無報。意根及三受，若不善善有漏彼有報，無記無漏無報。苦根善不善有報，無記無報。餘根非有報。問曰：何故不善善有漏有報？答曰：堅固住故資助力。如畦水潤糞覆爛壞堅固種子生，非無漏無資緣故。如在倉中種子，雖堅不生，愛水不潤故。餘煩惱如糞，無故不能爛壞。非無記有報，如爛種子雖置畦中不生。問曰：幾根是報？答曰：十三中是報見實者所說。七色根、意根、命根，除憂根四受是有報。亦有非報色長養非報，餘是報。命根正受果壽行數，彼非報，餘是報。意根及受善穢污非報。威儀、工巧、變化，心數非報。餘是報。餘根決定非報。問曰：幾根最初生時得報？答曰：二或六七八，初念生時得，欲中有報相，色六及上一。<p>若眾生根次第生，卵生、濕生、胎生彼初念二根報：生身根及命根。意根彼是穢污，是故不取。非穢污心為連繫，報非穢污是故非報。捨根亦如是。化生無根六：色根五及命根。一切化生不少眼根等，一根七、二根八，欲中有報根故。此法用欲界眾生當知。色六及上一者，色界得六，無色界一但命根。問曰：死時最後捨幾根？答曰：捨四八與九，亦說捨於十，漸終及頓沒，善捨各增五。<p>捨四八與九亦說捨於十漸終及頓沒者，無記心漸終捨四：身、意、命、捨根。無根一時無記心死捨八，謂眼等根、命、意、捨根。一根九、二根十。不善心亦爾。問曰：善心捨幾根？答曰：善捨各增五，於是中加信等五根，色無色隨所得亦如是。問曰：幾見斷？如是等應當廣說。答曰：二斷無斷四，六根則二種，三無漏不斷，餘則修道盡。<p>二斷無斷四者，意根及三種受，此見斷、修斷。若無漏，無斷。六根則二種者，憂根見、修斷，信等五根修道斷不斷。三無漏不斷者，一向無漏故。餘則修道盡者，餘九根修道斷。彼眼等八不穢污故修道斷，墮生死故非不斷。苦根五識身，是故修道斷。問曰：世尊說六識身，彼取何法？答曰：若取識根義，五種心境界，若取一切法，是則意識界。<p>若取識根義五種心境界者，色等五境界，五識身取。眼識取色色形相，色者謂青等無量種，形相者長等無量種。彼眼等不到取，眼著藥，捭則不見。耳識聲亦不到取。鼻香、舌味、身觸，此到取。一切五識身，能取現在境界。問曰：意識云何取？答曰：若取一切法，是則意識界。若五識身所取彼若不取，過去未來現在法及無為，一切意識取，除彼剎那自體共生相應法。問曰：初知不壞境界。已說此境界，云何十種差別？答：欲界相應不相應，如是色界無色界，如是無漏、有為、無為、善、無記。問曰：十智一一智幾法境界？答曰：五法應當知，法智之境界，七種隨順智，他心境界三。<p>五法應當知法智之境界者，欲界相應不相應及無漏無為善。七種隨順智者，色無色無漏相應不相應善無為。他心境界三者，欲色界無漏相應。有漏當知十，因果智有六，解脫智一法，道智二餘九。<p>有漏當知十者，世俗智一切十種法境界。因果智有六者，苦集智三界相應不相應。解脫智一法者，滅智中一無為善。道智二者，道智有為無漏相應不相應。餘九者，盡智無生智境界九法，除無為。無記使境界如前說。復欲總說故說此。自地諸煩惱，定使於自地，自種一切遍，在彼種類中。<p>自地諸煩惱定使於自地者，欲界一切使所使。欲界乃至有頂地，彼地亦然。勝故、對治故，下地上地不使。離欲現前，上地下地不使。自種一切遍在彼種類中者，自種類法自種類使所使。一切遍，他類亦使，如身見。見苦斷使所使，見集斷等他類亦使。如是一切遍使說。乃至修道斷，修道斷一切使所使，一切遍使。三界定煩惱，如是定三界，如是說二界，一界生亦然。<p>三界定煩惱如是定三界者，三界攝煩惱中，三界使所使。隨方便如意根三界，於中一切三界使所使。如是說二界者，二界所攝法，二界使所使，如方便如覺觀欲界及色界，於中欲界色界使所使。一界生亦然者，一界所攝法，一界使所使。如憂根欲界，於中欲界使所使。此佛所說經，若事我已說，識智及諸使，觀察此三門。<p>此佛所說經中，若我所說法，此三門應宣說：識門、智門、使門。如欲界中根事一切有，是故欲界六識身當知，相應不相應故。七智知，除比智、滅智、道智，五種類攝故，欲界一切使所使。色界三根事，有此四識識、七智知。色無色界一切使所使。無色界無五境界，但一識識、六智知，除他心智、法智、滅智、道智，無色界一切使所使。如是一切應當知。<p>雜品第九已說定相續，種種諸餘法，於上眾雜義，我今當略說。<p>已說定相續種種諸餘法者，已說諸法彼此相續種種聚。於上眾雜義我今當略說者，於上所說廣義今略說。有緣有相應，有行及有依，心及心數等，是說總略義。<p>此是心心數法名，於種種法中攀緣轉，故名有緣，俱同行同方便名相應，境界行作故名有行，依根轉故名有依。從緣生亦因，有因及有為，說事及世道，有果此決定。<p>此是有為法名，彼彼緣和合得生，故名緣生。他法生故、因由因力故，有因諸法和合作，故名有為。多因差別顯示，故名說事。未有有轉自相行，名世。彼有果，名有果。有罪亦隱沒，穢污下賤黑，善有為及習，亦復名修學。<p>有罪亦隱沒穢污下賤黑者，此是不善隱沒無記法種種名。可厭惡故，名有罪。煩惱覆蔽故，名隱沒。煩惱垢污故，名穢污。凡鄙故，名下賤。無智闇分，故名黑。善有為及習亦復名修學者，善有為法如此名也。智中有或相續，此法名智，是故善。如世間說，善巧人歌舞、善巧手。或善者，慧名，彼慧善談說，故名善。攝取如是義也。功德增上成就說習，亦說修心。不相應行此中當說。無想二正受，亦眾生種類，句味與名身，命根與法得，謂彼凡夫性，及諸法四相，非色不相應，說是有為行。<p>無想，名無想眾生生，心心數法不轉。二無心定者，無想定、滅盡定。無想定名厭於生死解脫想，第四禪力心相續次第中間滅。滅盡定名厭散亂心寂滅想，初住想心，思念非想非非想過惡，心心數次第滅。眾生種類，名一趣生眾生，身根長短來去住飲食自共分。句，名字集，隨所欲說義，分齊究竟名句。如婆伽羅那云言說。味者字生，名者隨義名也，如牛馬等，如毘伽羅論言句。命者，隨得根大，心和合事次第相續不壞。因得名得，法到、成就、得，一義也。凡夫性者，未到正決定聚，遠離聖士夫法。四相者，生、老、住、無常，如行品說。非色者，非此法色自性。不相應者，不相應無緣也。說是有為行者，行隱攝故。問曰：此行幾是善，如是等廣說。答曰：二善五種三，當知七無記，二在於色界，一在無色地。<p>二善者，無想正受、滅盡正受，一向是善有報故。無想正受無想報，滅盡正受除命根、有頂四陰。五種三者，得、生、老、住、無常等。善中善、不善中不善、無記中無記。當知七無記者，無想、種類、句、味、名、命根、凡夫性。問曰：幾欲界？如是等應廣知。答曰：二在於色界，無想正受，廣果地故。一在無色地者，滅盡定，非想非非想處攝故。二界三當知，餘在於三界，有漏無漏五，其餘定有漏。<p>二界三當知者，名、句、味，欲界色界，非無色界，離語言故。餘在於三界者，種類、得、命，凡夫相。問曰：幾有漏、幾無漏如是等？答曰：有漏無漏五，得、生、老、住、無常相等，有漏中有漏、無漏中無漏。得者，有漏中有漏，無漏盡為無漏。數滅聖凡夫，有漏無漏。非數緣無為，唯有漏。其餘定有漏者，當知餘行決定有漏。問曰：離聖法名凡夫，彼云何捨？云何斷？答曰：最初無漏心，是聖不得捨，愚夫流轉界，離欲時滅盡。<p>最初無漏心是聖不得捨者，聖者苦法忍捨凡夫性，是捨凡夫對治。愚夫流轉界者，此凡夫事界流轉捨，隨彼處決捨地生隨地得，不隱沒無記故，如是一剎那得。離欲時滅盡者，隨地離欲若凡或聖，彼地凡夫事斷。問曰：三無為已說，彼有何相？答曰：斷煩惱遠離，是名數緣滅，無諸障礙相，是名為虛空。<p>斷煩惱遠離是名數緣滅者，若身見等煩惱數緣力所滅，彼斷次第斷若遠離欲得，彼數分名數滅。無諸障礙相是名為虛空者，容受色無障礙住來去等事得，是名虛空。依於眾緣法，有依及攀緣，若不具不生，此滅非是智。<p>有為法依緣力能生，彼無不生，如眼識，眼、色、明、空，憶彼生和合意，作眼識生餘，闕一則不生。若與餘識相應，念念眼生滅和合，闕此眼識不生。若彼眼依識欲生，彼不生；若彼眼生滅已，彼必定不復生。如是色，彼緣闕，彼眼識未來滅不復生。如是餘識身，如得生說。若彼生滅，彼初非智緣。如是事不數數而滅，名非數滅。略說未來不生法中，緣闕畢竟不生，自然滅，名非數滅。問曰：已說有為法因，彼何法何因？答曰：前因相似增，或俱依倚生，二因及一緣，一向已生說。<p>前因相似增者，前前法如是相似未來因，亦增因非滅因。如軟善根、軟中上，自地善根因中增。增增因修習法住增非減，非勝法為下因。或俱依倚生者，如相應、共有因。二因及一緣一向已生說者，自分因已生說非未生，前生後生自分因說，非未生有前後，如是一切遍因。亦說當知次第緣過去現在。阿羅漢最後心心數，除餘過去現在心心數，彼一切名次第緣一種。一種不差別前聚後聚，次第緣故，名次第緣。問曰：何故色心不相應行非次第緣耶？答曰：眾雜事，色雜如是，一時欲界色界不相應現前。如受戒凡夫及聖人亦不相應行，三界不相應一時現前。心心數不雜事，故得名次第緣。問曰：報為眾生數、非眾生數耶？答曰：報是眾生數，有為解脫果，有緣說俱轉，謂於他相轉。<p>報是眾生數者，眾生數法必定得，名為報。何以故？不共故、非非眾生數共故。問曰：報者何義？答曰：不相似受故，如善不善無記。問曰：果法說何者？答曰：有為解脫果。一切有為法善不善無記果，因緣相依故數緣滅。無為者，彼說道果。問曰：有緣法云何緣中轉？答曰：有緣說俱轉。若法有緣，彼一時緣轉不別異。問曰：何處緣轉？答曰：謂於他相轉，他攀緣義也。非自性自性緣。何以故？自性離自性故。一切事中如眼不自見、指端不自觸、刀不自割。相應不緣。何以故？一緣故。俱生亦不緣，太相近故。如眼著藥捭眼眵，眼睫太近故不見。自依不能緣。問曰：彼有住處、無住處耶？答曰：遍因無處所，欲生時解脫，煩惱智心中，道欲滅時滅。<p>遍因無處所者，此遍因心心數二，眼因生一識。如是耳鼻舌識亦然。若有處所，應一眼中生。若然者，應一眼見，非二眼見，或兩識生。不然，是故無處所。問曰：何心解脫？為過去現在未來耶？答曰：欲生時解脫。欲生時道滅煩惱，是故欲生時得解脫，無學心障中得解脫。問曰：道生時斷煩惱耶？答曰：煩惱智心中，道欲滅時捨、道欲滅時斷。煩惱欲生是未來，未來道不能作事，是故無礙道欲滅時捨煩惱，解脫道欲生時解脫煩惱得。次說煩惱名。問曰：有愛有幾種？答曰：有愛有五種，無有唯一相，愛事餘煩惱，斷離是三界。<p>有愛有五種者，有愛名有中貪著，彼五種，苦集滅道見修道斷。無有唯一相者，無有愛名斷見，自身斷樂，彼亦修道斷。何以故？見愛見道斷，此亦轉愛是故修道斷。此須陀洹雖不斷亦不共行。何以故？斷見所長養故。彼皆上現前彼須陀洹斷盡，因緣相應知故。問曰：如世尊說斷界、離界、滅界，何者是？答曰：愛事餘煩惱斷，離是三界斷愛。離界，彼愛染著相應事，斷滅界彼亦染亦相應。彼若餘煩惱斷，彼斷界，彼相應非染，近對治故如是建立。如是一切。一相十一心，欲界善不善隱沒無記不隱沒無記；色界三，除不善；無色界三亦如是，及無漏。問曰：此中幾穢污心？得幾善幾無記？答曰：穢污心得十，智者如是說，善心必得六，無記即無記。<p>穢污心得十智者如是說者，界地地來還二界善穢污隱沒無記心得相續心，餘無色界善穢污不隱沒無記，彼現前事得。問曰：欲界色界不隱沒無記云何？答曰：變化心色界欲生時得，彼禪力得非餘，是故非無記。得退非無漏，如無學退學得。如是等如是得，故緣次第說，非一人一剎那中得十。善心必得六者，善心得六，如盡智。欲界善無漏心中，變化心亦無記。如是色界無色界善心及無漏。無記即無記者，不隱沒無記心，唯得無記心非餘。現前亦得，前已說，非彼剎那未得心得。問曰：十法菩提分，彼中幾根性？答曰：菩提分六法，當知是根性，諸法若相應，當知是他分。<p>菩提分六法當知是根性者，信等五及喜覺支，餘者非根自性。問曰：為自性相應法、為他性相應法？答曰：諸法若相應當知是他分，他分相應，當知非自性自性伴，一時無二故。問曰：何處得解脫？答曰：緣中得解脫，大仙如是說，亦少斷而縛，見道及修道。<p>緣中得解脫大仙如是說者，緣中離煩惱不能於相應解脫。何以故？一剎那故。煩惱心一念緣中，眾生愚惑；於緣不愚，故解脫煩惱成就。問曰：若不相應亦斷不斷耶？所斷者相應不相應耶？答曰：若不相應亦斷，亦少斷而縛。見道及修道，有少分斷，亦非解脫。如苦智生集智未生，若見苦斷煩惱斷，彼見集斷一切遍煩惱縛。修道中亦一種斷，彼中八種縛乃至八斷究竟下下縛。問曰：見諦云何得不壞淨？答曰：二覺於三諦，四由見正道，能起不壞淨，修習於二世。<p>二覺於三諦四由見正道能起不壞淨者，苦集滅無間等，得法不壞淨及聖愛戒，彼三法自性故。見道一切得四種，佛法僧彼中有故。問曰：幾世法修？答曰：修習於二世，現世修行，未來得修。問曰：何法隨心轉？答曰：一切心數法，說與心俱轉，若心相及餘，作亦應當知。<p>一切心數法說與心俱轉者，一切心數法說與心共行。何以故？共心一緣故。若心相及餘者，此心相生等，彼亦隨心轉，共心一生滅故。及餘者，如是餘心數相，亦隨心轉，一種方便安隱故。作亦應當知者，此業名也，彼中說心數處。已說思身口業。未盡今當說。彼禪道無教戒，彼力生故說作，彼隨心轉，心一果故。心作一事，一切隨心轉說。問曰：斷法云何？答曰：斷諸有漏法，智者亦無垢，滅未來說遠，此餘說則近。<p>斷諸有漏法者，一切有漏法斷，有過故；是故無漏不斷，彼無垢故。無過去垢，故名斷。如衣有垢浣事。問曰：知法云何？答曰：知者亦無垢。若有漏法及無漏法，是一切知法，一切法智境界故。隨方便智，如智品說。問曰：遠法云何？答曰：滅未來說遠，不辦事故。四種遠：作事遠、處遠、相遠、自分遠。不辦事遠者，過去未來世道。處遠者，海此彼岸。相遠者，如地與虛空、濕與暖異。分遠者，善法不善法。欲色無色雖一相，彼亦是遠。此餘則說近者，餘現在及無為，彼當知近，現在能辦事故近。無為隨處速得，數緣、非數緣滅隨處得。虛空者遍一切處。問曰：決定法云何？答曰：所謂無間業，及諸無垢行，慧者說決定，見處是有漏。<p>所謂無間業及諸無垢行慧者說決定者，無間業、邪定如是法，決定將向地獄故。餘亦有惡行，決定能趣地獄，彼不定，無間非不定。已說決定，無垢行正決定得解脫果。除五無間業，餘者不定。有漏及無為不定。問曰：見處法云何？答曰：見處是有漏。一切有漏法是見處，五見相應故。若此法穢污見緣，相應使俱生、伴法中住，彼法名見處。問曰：幾根眾生成就？答曰：說有十九根，謂成就極多，極少成就八，曉了根所說。<p>說有十九根謂成就極多者，若一切多成就，根彼十九。如不斷善根、不缺根二根故。此凡夫，是故彼無無漏根、不缺根。如是未離欲聖人，彼一根，二無漏無。極少成就八曉了根所說者，若一切少成就但八，如餘身根斷善根。彼有身、意、命根五受等。及生無色界凡夫，彼意、命、捨根、信等五根有。問曰：幾種觸？答曰：增語及有對，明無明處中，所謂得果者，是則雙道事。<p>增語及有對明無明處中者，彼意識相應觸增語觸。何以故？增語依轉故。由增語轉，彼名增語。由意識故語轉，是故意識與彼相應觸名增語觸。或增語名彼意識分別境界，非餘五識，是故增語境界相應觸名增語觸，五識身相應觸名有對觸。何以故？有對依緣故。五有對觸：穢污無明觸、無漏明觸、非穢污有漏、非明非無明觸。問曰：云何無礙道得果者？為無礙道解脫道耶？答曰：所謂得果者是則雙道事，雙道俱得果。無礙道斷結得，解脫道得解脫證。如以毒蛇，一手著甕中、一手蔽頭。如怨家，一手推出、一手閉門。問曰：阿羅漢住何心入涅槃？答曰：無著住報心，得入於涅槃，生有及壞有，本有亦復中。<p>無著住報心得入於涅槃者，一切所作事中平住任運心，阿羅漢住報生心中入涅槃，亦住威儀心入涅槃。何以故？任運行故，說住報心入涅槃。彼自然心斷隨順故，住無記心入涅槃。善心中相續彼次第心自息，不善心身離欲時捨穢污心，有頂離欲時捨善無記現前，彼最後心是故住如是無記心入涅槃。問曰：幾種有？答曰：四種有。生有及壞有本有亦復中。彼生有者，生剎那若陰生。壞有者，死時最後陰。本有，名生有死有中間陰名本有。中間有，名死已乃至未受生有，此中間處所陰名中有。或有不立中有者，彼人處所中間不相續。彼言不相應。何以故？心數依處轉見，此心數依處見非餘，彼何所依共報身？此不存中陰者，欲界處相續見行相違心數轉，是故不生相續。若存中陰者，彼依處如是中有陰生見，法不相違心數轉，相應成就處相續故，是故必有中陰。問曰：如佛說有厭離，云何厭？云何離？答曰：諸智在苦因，及忍修於厭，離欲得無欲，說在於四中。<p>諸智在苦因及忍修於厭者，苦集緣智及忍說厭，厭事轉故。離欲得無欲說在於四中者，苦集滅道中智及忍說厭離，能壞欲故。彼中忍見道壞智者，修道無礙道斷煩惱，不復見道智。無礙道修道中有四智。<p>問論品第十離律不律儀，而得於律儀，不因彼得勝？若能知者說。<p>答曰：有無色界沒生色界。凡夫法，彼人界流轉時，捨戒繫屬界故。是人生色界時，得彼禪戒退分故，是故不增。頗得沙門果，聖賢離諸過，得有為善法，不名為修習？<p>答曰：有，如本得退得過去，彼但得不增，是故名不修習。餘習修不能現前，本所得者更得。頗道興起時，未離諸過咎，解脫時離惡？能決定者說。<p>答曰：有，如未來修，如前生現前，盡智除。若餘未來盡智，彼欲生時得，彼時未解脫。何以故？本時障解脫。一切未來無學，相續心解脫故。頗光曜煩惱，起已定相應，清淨初禪中，而得於退法？<p>答曰：有，光曜纏生，退阿羅漢得盡智者，初清淨禪盡智力得，彼時捨彼學無學，或熏修初禪等。頗有見諦道，得於諸善法，彼法是有緣，智者不見緣？<p>答曰：有，欲界中無間等邊得世智，欲界陰不見比智，彼無間邊得世智，是故彼時不見欲界陰。頗果有漏慧，相應淨功德，不相應智慧，彼時得彼果？<p>答曰：有，如欲界離欲，非梵世離欲，彼欲界第四禪果變化心不相應斷故。成就彼於此禪中，彼果彼禪中不相應，慧不斷故。如是色界變化心，說於下上地，離欲不離欲。頗住無礙道，成就於諸滅，障礙彼煩惱，非彼無漏見？<p>答曰：有，如有漏通生住無礙道，隨地通能生，彼地離欲。彼有通離欲斷，是故彼住無礙道，彼遠離成就，常相續得遠離。頗有煩惱滅，無垢者獲得，非捨彼煩惱，於彼無垢盡？<p>答曰：有，如光曜中梵世生，欲生時欲界煩惱遠離得。如是彼前已斷，彼遠離得。世俗故彼地繫屬，是故地流轉捨。又復還來得，彼得名遠離得。頗無垢淨地，未曾得而得，非離欲非退，不依於見道？<p>答曰：有，如色離欲證決定無漏，無色修道中方便得。頗未得法中，而得於勝利，不捨彼不利，若曾學者否？<p>答曰：有，彼初生無漏品，除餘無漏功德，得時彼不捨凡夫事。苦法忍，彼退一切無漏功德，不得凡夫事。<p>大德優波扇多，為利益弟子故，造此阿毘曇心論。