<juan>俱舍論實義疏卷第一（惣二萬八千偈）<p>尊者悉地羅末底造（唐言安惠）
稽首薄伽眾德山，稽首達磨大智海，稽首僧伽和合眾，掣斯論主及吾師。我將螢耀助陽光，隨力弘宣對法藏，為利群生法久住，願以威神見護持。<p>分別界品第一<p>七義，謂智圓滿、斷圓滿、利他圓滿、方便圓滿、應供圓滿、期心圓滿、方便圓滿。<p>由敬法故常樂聽聞，由聽聞故發生聞惠，由聞惠故發思惠故，發起修惠故生無漏惠。由無漏惠能斷諸惑，為諸惑斷故即證❥。故名所為之利益。<p>七義者，頌言一切種冥滅，是知圓滿。諸滅是斷圓滿。拔眾生出生死泥者，利他圓滿。敬禮如是者，應供圓滿。如理師者，方便圓滿。由佛世尊有勝方便，說如理教利有情故。論我者當說者，期心圓滿，欲造論故。對法藏者，立名圓滿，惣攝七義。頌曰：智斷及利他，方便期造論，立名對法藏，惣七義應知。<p>色法、心法、心所有法、不相應法及無為法，於此五法所知境中，世皆不了，唯佛獨悟，永斷諸惑故。極遠時者，謂過去未來三阿僧祇劫外，聲聞獨覺不能知。何以得知？如昔有一人於舍利子邊求出家，時舍利子觀二阿僧祇劫此人無出家善根，遂不許。此人詣佛以求出家，世尊觀之，出僧祇外此人有少善根，遂許出家。說偈言：彼人解脫種，我觀極微細，猶如諸礦中，真金隱茲住。<p>目連觀其母，不知生處。往問佛。佛告：汝母生在摩利支世界三千界外。如是多種分別中，聲聞等智皆不了達。<p>修福及智所得果，皆為利他非自利，猶月光淨照十方，世尊悲願亦如是。又頌云：迴施之福及利己，自修迴施二福德，復因利樂諸有情。如上眾多福智聚，果證非他遂自得，行願福及迴施福，自他俱利不唐捐。<p>如是雖說自利從因及果，亦能利他人。有頌言：乳母甘饍用資身，為子獲安非為己，佛修福智趣菩提，本為利生非為自。<p>頌云：時雨雖普降，無種芽不生，佛雖化世間，緣闕不得果。<p>又頌：善知識者誰？謂佛令生智，離放逸惡行，違此即捨離。<p>對法宜如生得惠，與聞惠為因，聞惠與思為因，思惠與修惠為因，修惠與漏惠為因，漏惠與涅槃為因。以此義故得名對法，以能增長聞等惠故。或諸有為悉皆棄捨，唯樂涅槃故名殊勝。苦集道諦為涅槃惠，佛教依法不依人。頌曰：若離擇法定無餘，能滅諸惑勝方便，由惑世間漂有海，因此德佛說對法。<p>論曰：若離擇法無勝方便能滅諸惑。佛告阿難：我在依於我，我滅度無別所依。應依杖經，勿令忘失。<p>佛云：老耄出家持吾三藏，甚為難得。三藏：一經、二律、三雜藏。<p>昔迦葉佛時有一苾芻，聰明博學具閑三藏，甞以語業毀罵出家在家人等為鵄鵂魚狗諸禽獸等。命終之後，承此業報生於海中，受大魚身，其形甚大，有十八頭，具受眾苦。世尊出世猶未得脫。後有漁人，其數一千，困捕魚次網著此魚，曳之不出。後數千人同共曳出，見其異類多頭形貌可怖。世尊觀見知具報終，遂將大眾至彼海岸敷座，坐已呼彼魚云：三藏！汝豈不是過去佛時三藏苾芻？彼魚聞已涕淚盈目。爾時世尊為說宿因，其魚生悔更不飲噉，因茲命終生於天上。於彼時中聞法之眾，各於自乘獲大法利。<p>五蘊不能攝一切法，是故不依五蘊而說先有染，後要其淨。淨彼染故，以先說有漏之法，後說無漏無為。頌：苾芻意寂靜，於事得永斷，能盡生死際，更不受後有。
。
<juan>阿毘達磨俱舍論實義疏卷第二<p>尊者安惠造<p>論如有頌言：諸佛出現樂，演說正法樂，僧眾和合樂，同修勇進樂。<p>論說：北俱盧洲衣重一兩，四天王眾天衣重半兩，三十三天衣重一銖，夜摩天衣重半銖，覩史多天衣重一銖中四分之一，樂變化天衣重一銖八分之一，他化自在天衣重一銖中十六分之一。已上。<p>色界天衣不可稱，彼界若有重，何言不可稱？色界諸天隨其身量所著衣服，如光皎淨故不可言。表色相今次當說。頌曰：亂心無心等，隨流淨不淨，大種所造性，由此說無表。<p>六失惣說，頌云：初闕相續及假是，無心隨流表相雜，重置等言不簡別，故此說中有六失。<p>（此是眼耳鼻舌身意也說諸心）。<p>六失中自異意故說。頌云：作等餘心等，及無心有記，無對所造性，是名無表色。<p>云地與地界有何差別，論頌曰：地謂顯形色，隨世想立名，水火亦復然，風即界亦爾。<p>論故義品中作如說：趣求諸欲人，常起於希望，諸欲若不遂，惱壞如箭中（說六識）。<p>當說論頌曰：受領納隨觸，想取像為體，四餘名行蘊，如是受等三，及無表無為，名法處法界。<p>三蘊七事，如有頌云：三蘊與無表，及三種無為，此法處所攝，法界亦如是。<p>頌曰：識為各了別，此即名意處，及七界應知，六識轉為意。<p>頌曰：惣攝一切法，由一蘊處界，攝自性非餘，以離他性故。
。
<juan>阿毘達磨俱舍論實義疏卷第三<p>尊者安惠造<p>三科：一聚、二生門、三種族。聚，蘊義。生，門義。心心所法生長門義，生於眼識以眼為門。此經證門義有六，然心所法有十二，故契經說：眼色為緣生於眼識，三和合觸起，俱受想思，如是乃至意法為緣生於意識，三和合。<p>種族義是界義，如一山中有多銅鐵金銀界族，說名多界。如是一身或一相續，有十八類諸法種族，名十八界。眼根現在未來過去是。<p>無明顛倒，頌曰：如魚處泥中，躍水令渾濁，無明中倒想，污患亦復然。<p>蘊名想，頌曰：牟尼說法蘊，數有八十千，彼體語或名，此必行蘊攝。<p>論頌曰：空界謂竅隟，傳說是明闇，識界有漏識，有情生所依。<p>論卷第二<p>十八界中幾有見幾無見？幾有對幾無對？幾善幾不善幾無記？頌曰：一有見謂色，十有色有對，此八除色聲，無記得三種。五無分別，由計度隨念，以意地散惠，意諸念為體。<p>論曰：說分別，略有三種：一自性分別、二計度分別、三隨念分別。由五識身雖有自性而無餘二。說有八種分別，非也。唯有自性分別，而無計度、隨念分別。唯一分別，名無分別。
。
<juan>阿毘達磨俱舍論實義疏卷第四<p>尊者安惠造<p>一剎那，頌曰：內五有熟養，聲無異熟生，八無礙等流，亦異熟生性，餘三實唯法，剎那唯後三。<p>內五即是眼之五界。十八界中幾是見、幾非見？頌曰：眼法界一分，八種說名見，五識俱生惠，非見不度故。眼見色同分，非彼能依識，傳說不能觀，被障諸色故。<p>論曰：眼全是見故。法界一分八種是見，餘皆非見。論：今當略辯此決定相。頌曰：眼不下於身，色識非上眼，色於識一切，二於身亦然。如眼耳亦然，次三皆自地，身識自下地，意不定應知。<p>論：又經中說二十二根，謂眼根、耳根、鼻根、舌根、身根、意根、女根、男根、命根、樂根、苦根、喜根、憂根、捨根、信根、勤根、念根、定根、惠根、未知當知根、已知根、具知根。<p>釋曰：此是何經所說？謂有梵志名曰生測，來詣佛所，歡喜問訊，在一面坐，而白佛言：施設幾根攝諸根盡？佛言：我說二十二根攝諸根盡。若有遮此更說餘根，當知彼說有言無義。
。
<juan>阿毘達磨俱舍論實義疏卷第五<p>尊者安惠造<p>分別根品第二之一（論卷第三）<p>頌曰：傳說五於四，四根於二種，五八染淨中，各別為增上。<p>論曰：眼等五根至聞聲別故。頌云：譬如明眼人，能避現險難，世有聰明者，能離當苦惠。多聞能知法，多聞能離罪，多聞捨無義，多聞得涅槃。<p>頌曰：身由食住，命託食存，食已令心，適悅安泰。<p>若男入胎，於母生愛、於父生恚。若女入胎，於父生愛、於母生恚。由如故知能續後有，皆是染心。是以意根於續後有。<p>經云：父母精血入胎者，識所攝持方能成就羯剌藍也。<p>釋曰：此顯身語隨心轉義。如契經言：心能導世間，心能遍攝受，如是心一法，皆自在隨行。頌曰：了自境增上，惣立於六根，從身立二根，女男情增上。於同住雜住，清淨增上，應知命五受，信等立為根。未當知已知，具知根亦爾，於得後後道，涅槃等增上。<p>論頌云：身不悅名苦，即此悅名樂，及三定心悅，餘處此名喜，心不悅名憂，中捨二無別，見修無學道，依九立三根。<p>頌曰：唯無漏後三，有色命憂苦，常知唯有漏，通二餘九根。<p>言最後三根定是無漏，除此三根之外不通無漏。契經言：爾時世尊成正覺已，作是思惟：我所證法甚深微妙，難見難解、不可思議，非尋思境，是智者所知，非凡愚所及。斯諸眾生久習邪教，愛著諸有，諸見所惑亂故不能解了。以不了故不能信受，及生嬈惱。我所言說無所利益，唐沒劬勞。不如寂法受解脫樂。作是念已默然而住。爾時娑婆世界主大梵天王知佛世尊作如是念，即自思惟：此世界中諸眾生等多所失壞。今佛世尊證無上法，深廣微妙慮諸眾生不能信受，遂處閑寂受現法樂。我應詣彼勸請世尊轉妙法輪。作是念已，譬如壯士屈申臂頃，從梵宮沒，至於佛所。頂禮佛足，遶三匝已，却住一面，合掌恭敬而白佛言：世尊！此世界中諸眾生等久習異教，見惑縈纏，流轉生死，無所歸依、無所救護。世尊曠劫為諸眾生修行❥引，今者得成無上正覺證無上法，出現於世如優曇花。不為有情隨機演說，處於閑寂靜默而住。唯願世尊降大悲心哀愍世間，為諸有情說正法要。有諸眾生諸結微薄，機宜成熟、利根易化，不聞法故自然損減失大法利。唯願世尊為諸眾生開甘露門、說微妙法，令諸有情利益安樂。爾時大梵天王勸請世尊而說偈言：世尊出現為優曇，曠劫難逢今一遇，普為有情獲法利，唯願廣開甘露門。<p>爾時世尊聞梵天王勸請偈已，起大悲心，即以道眼觀諸有情，或有鈍根執著諸有，或有中根少厭生死，或有利根而不放逸。如是世尊觀諸世間一切有情，處在世間或生或長，根有利鈍，或有易化得道。如實知已，受梵王請，許轉法輪，而說偈言：大梵天王善諦聽，我所得法甚微妙，今為汝等廣開演，令於長夜獲安樂。<p>頌曰：命唯是異熟，憂及後八非，色意餘四受，一一皆通二。<p>論：唯一命根定是異熟。釋曰：無一命根非是異熟。頌曰：北洲定千年，西東半日減，此洲壽不定，後十初叵量。<p>等世間有情所餘福業，咸發願言：願我長壽。亦不願言：願我住壽至於百年或住九十八十年等。或有尊人及親友等恒祝之言：願汝長壽。亦不定言爾所時等。以此洲人所作諸業，與貪心俱，作是願。契經中說：苾芻當知，毘婆尸佛時人壽八萬歲，乃至迦葉波佛時人壽二萬歲。我今出世，人壽百歲。少出多減等。壽若無定限者，世尊何故作如是說？劫初諸根大種殊勝，壽即延長。今時漸劣，故壽難至于十歲。福盡即死，不因命也。修故塔寺能延其壽。頌曰：梵行妙成立，聖道已善修，壽盡時歡喜，猶如捨眾病。