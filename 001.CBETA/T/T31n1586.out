<juan>唯識三十論頌<p>世親菩薩造<p>大唐三藏法師玄奘奉<#sp>詔譯<p>護法等菩薩約此三十頌造《成唯識》，今略標所以。謂此三十頌中，初二十四行頌明唯識相；次一行頌明唯識性；後五行頌明唯識行位。就二十四行頌中，初一行半略辯唯識相；次二十二行半廣辯唯識相。謂外問言：「若唯有識，云何世間及諸聖教說有我法？」舉頌詶答，頌曰：<p>「１由假說我法，有種種相轉。彼依識所變，此能變唯三：<p>２謂異熟、思量，及了別境識。」<p>次二十二行半廣辯唯識相者，由前頌文略標三能變，今廣明三變相。且初能變其相云何？頌曰：「<#sp>初阿賴耶識，異熟一切種，<p>３不可知執受，處了常與觸、作意、受、想、思，相應唯捨受。<p>４是無覆無記，觸等亦如是，恒轉如瀑流，阿羅漢位捨。」<p>已說初能變，第二能變其相云何？頌曰：<p>「５次第二能變，是識名末那，依彼轉緣彼，思量為性相。<p>６四煩惱常俱，謂我癡、我見、并我慢、我愛，及餘觸等俱。<p>７有覆無記攝，隨所生所繫，阿羅漢滅定，出世道無有。」<p>如是已說第二能變，第三能變其相云何？頌曰：<p>「８次第三能變，差別有六種，了境為性相，善不善俱非。<p>９此心所遍行、別境、善、煩惱、隨煩惱、不定，皆三受相應。<p>１０初遍行觸等，次別境謂欲、勝解、念、定、慧，所緣事不同。<p>１１善謂信、慚、愧、無貪等三根，勤、安、不放逸、行捨及不害。<p>１２煩惱謂貪、瞋、癡、慢、疑、惡見。隨煩惱謂忿、恨、覆、惱、嫉、慳、<p>１３誑、諂與害、憍、無慚及無愧、掉舉與惛沈、不信并懈怠、<p>１４放逸及失念、散亂、不正知。不定謂悔、眠，尋、伺二各二。」<p>已說六識心所相應，云何應知現起分位？頌曰：<p>「１５依止根本識，五識隨緣現，或俱或不俱，如濤波依水。<p>１６意識常現起，除生無想天，及無心二定，睡眠與悶絕。」<p>已廣分別三能變相為自所變二分所依，云何應知依識所變假說我、法非別實有，由斯一切唯有識耶？頌曰：<p>「１７是諸識轉變，分別、所分別，由此彼皆無，故一切唯識。」<p>若唯有識，都無外緣，由何而生種種分別？頌曰：<p>「１８由一切種識，如是如是變，以展轉力故，彼彼分別生。」<p>雖有內識而無外緣，由何有情生死相續？頌曰：<p>「１９由諸業習氣、二取習氣俱，前異熟既盡，復生餘異熟。」<p>若唯有識，何故世尊處處經中說有三性？應知三性亦不離識，所以者何？頌曰：<p>「２０由彼彼遍計，遍計種種物，此遍計所執，自性無所有。<p>２１依他起自性，分別緣所生。圓成實於彼，常遠離前性。<p>２２故此與依他，非異非不異，如無常等性，非不見此彼。」<p>若有三性，如何世尊說一切法皆無自性？頌曰：<p>「２３即依此三性，立彼三無性，故佛密意說，一切法無性。<p>２４初即相無性，次無自然性，後由遠離前，所執我、法性。<p>２５此諸法勝義，亦即是真如，常如其性故，即唯識實性。」<p>後五行頌明唯識行位者，論曰：「如是所成唯識性、相，誰依幾位？如何悟入？」謂具大乘二種種性：一、本性種性，謂無始來依附本識，法爾所得無漏法因；二、謂習所成種性，謂聞法界等流法已，聞所成等熏習所成。具此二性方能悟入。何謂五位？一、資糧位，謂修大乘順解脫分，依識性、相能深信解。其相云何？頌曰：<p>「２６乃至未起識，求住唯識性，於二取隨眠，猶未能伏滅。」<p>二、加行位，謂修大乘順決擇分，在加行位能漸伏除所取、能取。其相云何？<p>「２７現前立少物，謂是唯識性，以有所得故，非實住唯識。」<p>三、通達位，謂諸菩薩所住見道，在通達位如實通達。其相云何？<p>「２８若時於所緣，智都無所得，爾時住唯識，離二取相故。」<p>四、修習位，謂諸菩薩所住修道，修習位中如實見理，數數修習。其相云何？<p>「２９無得不思議，是出世間智，捨二麁重故，便證得轉依。」<p>五、究竟位，謂住無上正等菩提，出障圓明，能盡未來化有情類。其相云何？<p>「３０此即無漏界，不思議善常，安樂解脫身，大牟尼名法。」