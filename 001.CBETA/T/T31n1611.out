<juan>究竟一乘寶性論卷第一<p>後魏中印度三藏勒那摩提譯<p>教化品第一我今悉歸命，一切無上尊，為開法王藏，廣利諸群生。諸佛勝妙法，謗以為非法，愚癡無智慧，迷於邪正故。具足智慧人，善分別邪正，如是作論者，不違於正法。順三乘菩提，對三界煩惱，雖是弟子造，正取邪則捨。善說名句義，初中後功德，智者聞是義，不取於餘法。如我知佛意，堅住深正義，如實修行者，取同於佛語。雖無善巧言，但有真實義，彼法應受持，如取金捨石。妙義如真金，巧語如瓦石，依名不依義，彼人無明盲。依自罪業障，謗諸佛妙法，如是諸人等，則為諸佛呵。或有取他心，謗諸佛妙法，如是諸人等，則為諸佛呵。為種種供養，謗諸佛妙法，如是諸人等，則為諸佛呵。愚癡及我慢，樂行於小法，謗法及法師，則為諸佛呵。外現威儀相，不識如來教，謗法及法師，則為諸佛呵。為求名聞故，起種種異說，謗法及法師，則為諸佛呵。說乖修多羅，言是真實義，謗法及法師，則為諸佛呵。求利養攝眾，誑惑無智者，謗法及法師，則為諸佛呵。佛觀如是等，極惡罪眾生，慈悲心自在，為說法除苦。深智大慈悲，能如是利益，我說不求利，為正法久住。<p>究竟一乘寶性論佛寶品第二佛體無前際，及無中間際，亦復無後際，寂靜自覺知。既自覺知已，為欲令他知，是故為彼說，無畏常恒道。佛能執持彼，智慧慈悲刀，及妙金剛杵，割截諸苦芽，摧碎諸見山，覆藏顛倒意，及一切稠林，故我今敬禮。<p>究竟一乘寶性論法寶品第三非有亦非無，亦復非有無，亦非即於彼，亦復不離彼，不可得思量，非聞慧境界，出離言語道，內心知清涼。彼真妙法日，清淨無塵垢，大智慧光明，普照諸世間，能破諸曀障，覺觀貪瞋癡，一切煩惱等，故我今敬禮。<p>究竟一乘寶性論僧寶品第四正覺正知者，見一切眾生，清淨無有我，寂靜真實際。以能知於彼，自性清淨心，見煩惱無實，故離諸煩惱。無障淨智者，如實見眾生，自性清淨性，佛法僧境界。無閡淨智者，見諸眾生性，遍無量境界，故我今敬禮。<p>問曰：依何等法有此三寶？答曰：偈言：真如有雜垢，及遠離諸垢，佛無量功德，及佛所作業。如是妙境界，是諸佛所知，依此妙法身，出生於三寶。<p>究竟一乘寶性論一切眾生有如來藏品第五<p>問曰：云何得知一切眾生有如來藏？答曰：偈言：一切眾生界，不離諸佛智，以彼淨無垢，性體不二故。依一切諸佛，平等法性身，知一切眾生，皆有如來藏。<p>又復略說偈言：體及因果業，相應及以行，時差別遍處，不變無差別。彼妙義次第，第一真法性，我如是略說，汝今應善知。<p>此偈明何義？偈曰：自性常不染，如寶空淨水，信法及般若，三昧大悲等，淨我樂常等，彼岸功德果，厭苦求涅槃，欲願等諸業，大海器寶水，無量不可盡，如燈明觸色，性功德如是。見實者說言，凡夫聖人佛，眾生如來藏，真如無差別，有不淨雜淨，及以善淨等。如是次第說，眾生菩薩佛，如空遍一切，而空無分別，自性無垢心，亦遍無分別。如虛空遍至，體細塵不染，佛性遍眾生，諸煩惱不染。如一切世間，依虛空生滅，依於無漏界，有諸根生滅。火不燒虛空，若燒無是處，如是老病死，不能燒佛性。地依於水住，水復依於風，風依於虛空，空不依地等。如是陰界根，住煩惱業中，諸煩惱業等，依不善思惟。不善思惟行，住清淨心中，自性清淨心，不住彼諸法。陰入界如地，煩惱業如水，不正念如風，淨心界如空。依性起邪念，念起煩惱業，依因煩惱業，能起陰界入。依止於五陰，界入等諸法，有諸根生滅，如世界成壞。淨心如虛空，無因復無緣，及無和合義，亦無生住滅。如虛空淨心，常明無轉變，為虛妄分別，客塵煩惱染。菩薩摩訶薩，如實知佛性，不生亦不滅，又無老病等。菩薩如是知，得離於生死，憐愍眾生故，示現有生滅。佛身不變異，以得無盡法，眾生所歸依，以無邊際故。常住不二法，以離妄分別，恒不執不作，清淨心力故。法身及如來，聖諦與涅槃，功德不相離，如光不離日。<p>究竟一乘寶性論無量煩惱所纏品第六萎花中諸佛，眾蜂中美蜜，皮糩等中實，糞穢中真金，地中珍寶藏，諸果子中芽，朽故弊壞衣，纏裹真金像，貧賤醜陋女，懷轉輪聖王，焦黑泥模中，有上妙寶像。眾生貪瞋癡，妄想煩惱等，塵勞諸垢中，皆有如來藏。花蜂糩糞穢，地果故弊衣，貧賤女泥模，煩惱垢相似。佛蜜實真金，寶牙金像王，上妙寶像等，如來藏相似。<p>問曰：華佛譬喻為明何義？答曰：言萎華者，喻諸煩惱。言諸佛者，喻如來藏。偈曰：功德莊嚴佛，住於萎華中，淨天眼者見，去花顯諸佛。佛眼觀自法，遍一切眾生，下至阿鼻獄，具足如來藏。自處常住際，以慈悲方便，令一切眾生，遠離諸障礙。如朽故華中，有諸佛如來，天眼者見知，除去萎華葉。如來亦如是，見貪煩惱垢，不淨眾生中，具足如來藏。以大慈悲心，憐愍世間故，為一切眾生，除煩惱花葉。<p>問曰：蜂蜜譬喻為明何義？答曰：言群蜂者：喻諸煩惱。言美蜜者：喻如來藏。偈言：上妙美味蜜，為群蜂圍遶，須者設方便，散蜂而取蜜。如來亦如是，以一切智眼，見諸煩惱蜂，圍遶佛性蜜，以大方便力，散彼煩惱蜂，顯出如來藏，如取蜜受用。猶如百千億，那由他諸虫，遮障微妙蜜，無有能近者。有智者須蜜，殺害彼諸虫，取上味美蜜，隨意而受用。無漏智如蜜，在眾生身中，煩惱如毒虫，如來所殺害。<p>問曰：糩實譬喻為明何義？答曰：言皮糩者，喻諸煩惱。言內實者，喻如來藏。偈言：穀實在糩中，無人能受用，時有須用者，方便除皮糩。佛見諸眾生，身有如來性，煩惱皮糩纏，不能作佛事。以善方便力，令三界眾生，除煩惱皮糩，隨意作佛事。如稻穀麥等，不離諸皮糩，內實未淨治，不任美食用。如是如來藏，不離煩惱糩，令一切眾生，煩惱所飢渴。佛自在法王，在眾生身中，能示以愛味，除彼飢渴苦。<p>問曰：糞金譬喻為明何義？答曰：糞穢譬喻者，諸煩惱相似。真金譬喻者，如來藏相似。偈言：如人行遠路，遺金糞穢中，經百千歲住，如本不變異。淨天眼見已，遍告眾人言：此中有真金，汝可取受用。佛觀眾生性，沒煩惱糞中，為欲拔濟彼，雨微妙法雨。如於不淨地，漏失真金寶，諸天眼了見，眾生不能知。諸天既見已，語眾悉令知，教除垢方便，得淨真金用。佛性金亦爾，墮煩惱穢中，如來觀察已，為說清淨法。<p>問曰：地寶譬喻為明何義？答曰：地譬喻者，諸煩惱相似。寶藏譬喻者，如來藏相似。偈言：譬如貧人舍，地有珍寶藏，彼人不能知，寶又不能言。眾生亦如是，於自心舍中，有不可思議，無盡法寶藏。雖有此寶藏，不能自覺知，以不覺知故，受生死貧苦。譬如珍寶藏，在彼貧人宅，人不言我貧，寶不言我此。如是法寶藏，在眾生心中，眾生如貧人，佛性如寶藏。為欲令眾生，得此珍寶故，彼諸佛如來，出現於世間。<p>問曰：果芽譬喻為明何義？答曰：果皮譬喻者，諸煩惱相似。子芽譬喻者，如來藏相似。偈言：如種種果樹，子芽不朽壞，種地中水灌，生長成大樹。一切諸眾生，種種煩惱中，皆有如來性，無明皮所纏。種諸善根地，生彼菩提芽，次第漸增長，成如來樹王。依地水火風，空時日月緣，多羅等種內，出生大樹王。一切諸眾生，皆亦復如是，煩惱果皮內，有正覺子牙。依白淨等法，種種諸緣故，次第漸增長，成佛大法王。<p>問曰：衣像譬喻為明何義？答曰：弊衣譬喻者，諸煩惱相似。金像譬喻者，如來藏相似。偈言：弊衣纏金像，在於道路中，諸天為人說：此中有金像。種種煩惱垢，纏裹如來藏，佛無障眼見，下至阿鼻獄，皆有如來身。為令彼得故，廣設諸方便，說種種妙法。金像弊衣纏，墮在曠野路，有天眼者見，為淨示眾人。眾生如來藏，煩惱爛衣纏，在世間險道，而不自覺知。佛眼觀眾生，皆有如來藏，為說種種法，令彼得解脫。<p>問曰：女王譬喻為明何義？答曰：賤女譬喻者，諸煩惱相似。歌羅邏四大中有轉輪王身喻者，生死歌羅邏藏中有如來藏轉輪王相似。偈言：譬如孤獨女，住在貧窮舍，身懷轉輪王，而不自覺知。如彼貧窮舍，三有亦如是，懷胎女人者，喻不淨眾生。如彼藏中胎，眾生性亦爾，內有無垢性，名為不孤獨。貧女垢衣纏，極醜陋受苦，處於孤獨舍，懷妊王重擔。如是諸煩惱，染污眾生性，受無量苦惱，無有歸依處。實有歸依處，而無歸依心，不覺自身中，有如來藏故。<p>問曰：摸像譬喻為明何義？答曰：泥摸譬喻者，諸煩惱相似。寶像譬喻者，如來藏相似。偈言：如人融真金，鑄在泥摸中，外有焦黑泥，內有真寶像。彼人量已冷，除去外泥障，開摸令顯現，取內真寶像。佛性常明淨，客垢所染污，諸佛善觀察，除障令顯現。離垢明淨像，在於穢泥中，鑄師知無熱，然後去泥障。如來亦如是，見眾生佛性，儼然處煩惱，如像在摸中，能以巧方便，善用說法椎，打破煩惱摸，顯發如來藏。<p>究竟一乘寶性論為何義說品第七<p>問曰：餘修多羅中皆說一切空，此中何故說有真如佛性？偈言：處處經中說，內外一切空，有為法如雲，及如夢幻等。此中何故說，一切諸眾生，皆有真如性，而不說空寂？<p>答曰：偈言：以有怯弱心，輕慢諸眾生，執著虛妄法，謗真如實性，計身有神我，為令如是等，遠離五種過，故說有佛性。<p>究竟一乘寶性論身轉清淨成菩提品第八淨得及遠離，自他利相應，依止深快大，如彼所為義。<p>初說佛菩提及得菩提方便。偈言：向說佛法身，自性清淨體，為諸煩惱垢，客塵所染污。譬如虛空中，離垢淨日月，為彼厚密雲，羅網之所覆。佛功德無垢，常恒及不變，不分別諸法，得無漏真智。<p>次說無垢清淨體。偈言：如清淨池水，無有諸塵濁，種種雜花樹，周匝常圍遶。如月離羅睺，日無雲翳等，無垢功德具，顯現即彼體。蜂王美味蜜，堅實淨真金，寶藏大果樹，無垢真金像。轉輪聖王身，妙寶如來像，如是等諸法，即是如來身。<p>次說成就自利利他。偈言：無漏及遍至，不滅法與恒，清涼不變異，不退寂靜處。諸佛如來身，如虛空無相，為諸勝智者，作六根境界，示現微妙色，出乎妙音聲，令嗅佛戒香，與佛妙法味，使覺三昧觸，令知深妙法，細思惟稠林，佛離虛空相。<p>次說第一義相應。偈言：如空不思議，常恒及清涼，不變與寂靜，遍離諸分別，一切處不著，離閡麁澁觸，亦不可見取，佛淨心無垢，<p>次說佛法身。偈言：非初非中後，不破壞不二，遠離於三界，無垢無分別。此甚深境界，非二乘所知，具勝三昧慧，如是人能見。出過於恒沙，不思議功德，唯如來成就，不與餘人共。如來妙色身，清淨無垢體，遠離諸煩惱，及一切習氣。種種勝妙法，光明以為體，令眾生解脫，常無有休息。所作不思議，如摩尼寶王，能現種種形，而彼體非實。為世間說法，示現寂靜處，教化使淳熟，授記令入道。如來鏡像身，而不離本體，猶如一切色，不離於虛空。<p>次說如來常住身。偈言：世尊體常住，以修無量因，眾生界不盡，慈悲心如意，智成就相應，法中得自在，降伏諸魔怨，體寂靜故常。<p>次說不可思議體。偈言：非言語所說，第一義諦攝，離諸覺觀地，無譬喻可說，最上勝妙法，不取有涅槃，非三乘所知，唯是佛境界，<p>究竟一乘寶性論如來功德品第九自利亦利他，第一義諦身，依彼真諦身，有此世諦體。果遠離淳熟，此中具足有，六十四種法，諸功德差別。<p>略說偈言：佛力金剛杵，破無智者障，如來無所畏，處眾如師子，如來不共法，清淨如虛空，如彼水中月，眾生二種見。<p>初說十力。偈言：處非處果報，業及於諸根，性信至處道，離垢諸禪定，憶念過去世，天眼寂靜智，如是等諸句，說名十種力。<p>如金剛杵者，偈言：處非處業性，眾生諸信根，種種隨修地，過宿命差別。天眼漏盡等，佛力金剛杵，能刺摧散破，癡鎧山牆樹。<p>次說四無畏。偈言：如實覺諸法，遮諸閡道障，說道得無漏，是四種無畏。於所知境界，畢竟知自他，自知教他知，此非遮障道。能證勝妙果，自得令他得，說自他利諦，是諸處無畏。<p>如師子王者，偈言：譬如師子王，諸獸中自在，常在於山林，不怖畏諸獸。佛人王亦爾，處於諸群眾，不畏及善住，堅固奮迅等。<p>次說佛十八不共法。偈言：佛無過無諍，無妄念等失，無不定散心，無種種諸想，無作意護心，欲精進不退，念慧及解脫，知見等不退。諸業智為本，知三世無障，佛十八功德，及餘不說者。佛身口無失，若他來破壞，內心無動相，非作心捨心。世尊欲精進，念淨智解脫，知見常不失，示現可知境。一切諸業等，智為本展轉，三世無障礙，廣大智行常。是名如來體，大智慧相應，覺彼大菩提，最上勝妙法。為一切眾生，轉於大法輪，無畏勝妙法，令彼得解脫。<p>次說虛空不相應義。偈言：地水火風等，彼法空中無，諸色中亦無，虛空無閡法。諸佛無閡障，猶如虛空相，如來在世間，如地水火風。而諸佛如來，所有諸功德，乃至無一法，共餘世間有。<p>次說三十二大人相。偈言：足下相平滿，具足千輻輪，跟❥趺上隆，伊尼鹿王踹，手足悉柔軟，諸指皆纖長，鵝王網縵指，臂肘上下❥，兩肩前後平，左右俱圓滿，立能手過膝，馬王陰藏相，身❥相洪雅，如尼拘樹王，體相七處滿，上半如師子，威德勢堅固，猶如那羅延，身色新淨妙，柔軟金色皮，淨軟細平密，一孔一毛生，毛柔軟上靡，微細輪右旋，身淨光圓匝，頂上相高顯，項如孔雀王，頤方若師子，髮淨金精色，喻如因陀羅，額上白毫相，通面淨光明，口含四十齒，二牙白踰雪，深密內外明，上下齒平齊，迦陵頻伽聲，妙音深遠聲，所食無完過，得味中上味，細薄廣長舌，二目淳紺色，眼睫若牛王，功德如蓮華。如是說人尊，妙相三十二，一一不雜亂，普身不可嫌。<p>次說如水中月。偈言：秋空無雲翳，月在天及水，一切世間人，皆見月勢力。清淨佛輪中，具功德勢力，佛子見如來，功德身亦爾。<p>究竟一乘寶性論自然不休息佛業品第十於可化眾生，以教化方便，起化眾生業，教化眾生界。諸佛自在人，於可化眾生，常待時待處，自然作佛事。遍覺知大乘，最妙功德聚，如大海水寶，如來智亦爾。菩提廣無邊，猶如虛空界，放無量功德，大智慧日光，遍照諸眾生，有佛妙法身，無垢功德藏，如我身無異。煩惱障智障，雲霧羅網覆，諸佛慈悲風，吹令散滅盡。<p>次說大乘業喻。略說偈言：帝釋妙鼓雲，梵天日摩尼，響及虛空地，如來身亦爾。<p>初說帝釋鏡像譬喻。偈言：如彼毘琉璃，清淨大地中，天主帝釋身，於中鏡像現。如是眾生心，清淨大地中，諸佛如來身，於中鏡像現。帝釋現不現，依地淨不淨，如是諸世間，鏡像現不現。如來有起滅，依濁不濁心，如是諸眾生，鏡像現不現。天主帝釋身，鏡像有生滅，不可得說有，不可得說無。如來身亦爾，鏡像有生滅，不可得說有，不可得說無。如地普周遍，遠離高下穢，大琉璃明淨，離垢功德平。以彼毘琉璃，清淨無垢故，天主鏡像現，及莊嚴具生。若男若女等，於中見天主，及妙莊嚴具，作生彼處願。眾生為生彼，修行諸善行，持戒及布施，散花捨珍寶，後時功德盡，地滅彼亦滅。心琉璃地淨，諸佛鏡像現，諸佛子菩薩，見佛心歡喜，為求菩提故，起願修諸行。<p>不生不滅者即是如來。偈言：如毘琉璃滅，彼鏡像亦滅，無可化眾生，如來不出世。琉璃寶地淨，示現佛妙像，彼淨心不壞，信根芽增長。白淨法生滅，佛像亦生滅，如來不生滅，猶如帝釋王。此業自然有，見是等現前，法身不生滅，盡諸際常住。<p>次說天中妙鼓譬喻。偈言：天妙法鼓聲，依自業而有，諸佛說法音，眾生自業聞。如妙聲遠離，功用處身心，令一切諸天，離怖得寂靜。佛聲亦如是，離功用身心，令一切眾生，得證寂滅道。於彼戰鬪時，為破修羅力，因鼓出畏聲，令修羅退散。如來為眾生，滅諸煩惱苦，為世間說法，示勝禪定道。<p>一切世間人不覺自過失。偈言：聾不聞細聲，天耳聞不遍，唯智者境界，以聞心不染。<p>次說雲雨譬喻。偈言：知有起悲心，遍滿世間處，定持無垢藏，佛雨淨穀因。世間依善業，依風生雲雨，依悲等增長，佛妙法雲雨。<p>依止器世間，雨水味變壞。偈言：譬如虛空中，雨八功德水，到醎等住處，生種種異味。如來慈悲雲，雨八聖道水，到眾生心處，生種種解味。<p>無差別心。偈言：信於妙大乘，及中謗法者，人遮多鳥鬼，此三聚相似。正定聚眾生，習氣不定聚，身見邪定聚，邪見流生死。秋天無雲雨，人空鳥受苦，夏天多雨水，燒鬼令受苦。佛現世不現，悲雲雨法雨，信法器能得，謗法有不聞。<p>不護眾生。偈言：天雨如車軸，澍下衝大地，雹及礔礰石，金剛爆火等，不護微細虫，山林諸果樹，草穀稻糧等，行人故不雨。如來亦如是，於麁細眾生，相應諸方便，般若悲雲雨，諸煩惱習氣，我邪見眾生，如是種類等，一切智不護。<p>為滅苦火。偈言：知病離病因，取無病修藥，苦因彼滅道，知離觸修等。無始世生死，波流轉五道，五道中受樂，猶如臭爛糞。寒熱惱等觸，諸苦畢竟有，為令彼除滅，降大妙法雨。知天中退苦，人中追求苦，有智者不求，人天自在樂。慧者信佛語，已信者知苦，亦復知苦因，觀滅及知道。<p>次說梵天譬喻。偈言：梵天過去願，依諸天淨業，梵天自然現，化佛身亦爾。梵宮中不動，常現於欲界，諸天見妙色，失五欲境界。佛法身不動，而常現世間，眾生見歡喜，不樂諸有樂。<p>有現不現。偈言：從天退入胎，現生有父母，在家示嬰兒，習學諸伎藝，戲樂及遊行，出家行苦行，現就外道學，降伏於天魔，成佛轉法輪，示道入涅槃，諸薄福眾生，不能見如來。<p>次說日譬喻。偈言。如日光初出，普照諸蓮華，有同一時開，亦有一時合。佛日亦如是，照一切眾生，有智如華開，有罪如華合。如日照水華，而日無分別，佛日亦如是，照而無分別。<p>次第。偈言：日初出世間，千光次第照，先照高大山，後照中下山。佛日亦如是，次第照世間，先照諸菩薩，後及餘眾生。<p>光明輪不同。偈言：色智身二法，大悲身如空，遍照諸世間，故佛不同日。日不能遍照，諸國土虛空，不破無明闇，不示何知境。放種種諸色，光明雲羅網，示大慈悲體，真如妙境界。佛入城聚落，無眼者得眼，見佛得大利，亦滅諸惡法。無明沒諸有，邪見黑闇障，如來日光照，見慧未見處。<p>次說摩尼珠譬喻。偈言：一時同處住，滿足所求意，摩尼寶無心，而滿眾生願。自在大法王，同住於悲心，眾生種種聞，佛心無分別。<p>次說響譬喻。偈言：譬如諸響聲，依他而得起，自然無分別，非內非外住。如來聲亦爾，依他心而起，自然無分別，非內非外住。<p>次說虛空譬喻。偈言：無物不可見，無觀無依止，過眼識境界，無色不可見。空中見高下，而空不如是，佛中見一切，其義亦如是。<p>次說地譬喻。偈言：一切諸草木，依止大地生，地無分別心，而增長成就。眾生心善根，依止佛地生，佛無分別心，而增廣成就。佛聲猶如響，以無名字說，佛身如虛空，遍不可見常。如依地諸法，一切諸妙藥，遍為諸眾生，不限於一人。依佛地諸法，白淨妙法藥，遍為諸眾生，不限於一人。<p>究竟一乘寶性論校量信功德品第十一佛性佛菩提，佛法及佛業，諸出世淨人，所不能思議。此諸佛境界，若有能信者，得無量功德，勝一切眾生。以求佛菩提，不思議果報，得無量功德，故勝諸世間。若有人能捨，魔尼諸珍寶，遍布十方界，無量佛國土。為求佛菩提，施與諸法王，是人如是施，無量恒沙劫。若復有人聞，妙境界一句，聞已復能信，過施福無量。若有智慧人，奉持無上戒，身口意業淨，自然常護持。為求佛菩提，如是無量劫，是人所得福，不可得思議。若復有人聞，妙境界一句，聞已復能言，過戒福無量。若人入禪定，焚三界煩惱，過天行彼岸，無菩提方便。若復有人聞，妙境界一句，聞已復能信，過禪福無量。無慧人能捨，唯得富貴報，修持禁戒者，得生人天中。修行斷諸障，悲慧不能除，慧除煩惱障，亦能除智障。聞法為慧因，是故聞法勝，何況聞法已，復能生信心。我此所說法，為自心清淨，依諸如來教，修多羅相應。若有智慧人，聞能信受者，我此所說法，亦為攝彼人。依燈電摩尼，日月等諸明，一切有眼者，皆能見境界。依佛法光明，慧眼者能見，以法有是利，故我說此法。若一切所說，有義有法句，能令修行者，遠離於三界。及示寂靜法，最勝無上道，佛說是正經，餘者顛倒說，雖說法句義，斷三界煩惱。無明覆慧眼，貪等垢所縛，又於佛法中，取少分說者，世典善言說，彼三尚可受，何況諸如來，遠離煩惱垢，無漏智慧人，所說修多羅。以離於諸佛，一切世間中，更無勝智慧，如實知法者。如來說了義，彼不可思議，思者是謗法，不識佛意故。謗聖及壞法，此諸邪思惟，煩惱愚癡人，妄見所計故。故不應執著，邪見諸垢法，以淨衣受色，垢膩不可染。<p>問曰：以何因緣有此謗法？答曰：偈言：愚不信白法，邪見及憍慢，過去謗法障，執著不了義，著供養恭敬，唯見於邪法，遠離善知識，親近謗法者，樂著小乘法，如是等眾生，不信於大乘，故謗諸佛法。智者不應畏，怨家蛇火毒，因陀羅礔礰，刀杖諸惡獸，虎狼師子等，彼但能斷命，不能令人入，可畏阿鼻獄。應畏謗深法，及謗法知識，決定令人入，可畏阿鼻獄。雖近惡知識，惡心出佛血，及殺害父母，斷諸聖人命，破壞和合僧，及斷諸善根，以繫念正法，能解脫彼處。若復有餘人，誹謗甚深法，彼人無量劫，不可得解脫。若人令眾生，覺信如是法，彼是我父母，亦是善知識。彼人是智者，以如來滅後，迴邪見顛倒，令入正道故。三寶清淨性，菩提功德業，我略說七種，與佛經相應。依此諸功德，願於命終時，見無量壽佛，無邊功德身。我及餘信者，既見彼佛已，願得離垢眼，成無上菩提。<p>論曰：第一教化品，如向偈中已說應知。此論廣門有十一品，中則七品，略唯一品。初釋一品，具攝此論法義體相應知。偈言：佛法及眾僧，性道功德業，略說此論體，七種金剛句。<p>此偈明何義？言金剛者，猶如金剛難可沮壞，所證之義亦復如是，故言金剛。所言句者，以此論句能與證義為根本故。此明何義？內身證法無言之體，以聞思智難可證得，猶如金剛。名字章句以能詮彼理中證智，隨順正道能作根本，故名為句。此復何義？有二義故。何謂二義？一難證義、二者因義，是名為義。金剛字句應如是知。<p>又何謂為義？何謂為字？義者，則有七種證義。何謂七義？一者佛義、二者法義、三者僧義、四者眾生義、五者菩提義、六者功德義、七者業義，是名為義。是故經言：又第一義諦者，所謂心緣尚不能知，何況名字章句故。所言字者，隨以何等名字、章句、言語、風聲、能表、能說、能明、能示，此七種義是名為字。是故經言：又世諦者，謂世間中所用之事，名字章句言語所說故。又此七種金剛句義，如諸經中廣說應知。應云何知？依佛義故，如來經中告阿難言：阿難！所言如來者，非可見法，是故眼識不能得見故。依法義故，如來經中告阿難言，阿難！所言法者，非可說事，以是故非耳識所聞故。依僧義故，如來經中告阿難言：阿難！所言僧者，名為無為，是故不可身心供養禮拜讚歎故。依眾生義故，如來經中告舍利弗言：舍利弗！言眾生者，乃是諸佛如來境界。一切聲聞辟支佛等，以正智慧不能觀察眾生之義，何況能證毛道凡夫。於此義中唯信如來。是故舍利弗！隨如來信此眾生義。舍利弗！言眾生者，即是第一義諦。舍利弗言：第一義諦者，即是眾生界。舍利弗言：眾生界者，即是如來藏。舍利弗言：如來藏者，即是法身故。依菩提義故，經中說言：世尊言阿耨多羅三藐三菩提者，名涅槃界。世尊言涅槃界者，即是法身故。依功德義故，如來經中告舍利弗言：舍利弗！如來所說法身義者，過於恒沙不離不脫不思議佛法如來智慧功德。舍利弗！如世間燈，明色及觸不離不脫；又如摩尼寶珠，明色形相不離不脫。舍利弗！法身之義亦復如是，過於恒沙不離不脫不思議佛法如來智慧功德故。依業義故，如來經中告文殊師利言：文殊師利！如來不分別不分別，無分別而自然無分別，如所作業自然行故。如是等名略說七種金剛字句。總攝此論體相應知。是故偈言：七種相次第，總持自在王，菩薩修多羅，序分有三句，餘殘四句者，在菩薩如來，智慧差別分，應當如是知。<p>此偈明何義？以是七種金剛字句總攝此論，一切佛法廣說其相。如《陀羅尼自在王經》序分中三句，餘四句在彼修多羅，菩薩如來法差別分應知。云何序分有初三句？彼修多羅序分中言：婆伽婆平等證一切法，善轉法輪、善能教化調伏無量諸弟子眾。如是三種根本字句，次第示現佛法僧寶，說彼三寶次第生起成就應知。餘四句者，說隨順三寶因、成就三寶因應知。此明何義？以諸菩薩於八地中，十自在為首，具足得一切自在。是故菩薩坐於道場勝妙之處，於一切法中皆得自在。是故經言：婆伽婆平等證一切法故。以諸菩薩住九地時，於一切法中得為無上最大法師，善知一切諸眾生心，到一切眾生根機第一彼岸，能斷一切眾生煩惱習氣，是故菩薩成大菩提。是故經言：善轉法輪故。以諸菩薩於第十地中，得住無上法王位，後能於一切佛所作業自然而行，常不休息。是故經言：善能教化調伏無量諸弟子眾故。彼善能教化調伏無量諸弟子眾，即彼經中次後示現。是故經言：與大比丘眾俱，如是乃至復有無量菩薩眾俱。如是次第，善能教化聲聞位地及佛菩提、善能調伏一切煩惱，如是畢竟有無量功德。又說聲聞菩薩諸功德已，次說諸佛如來不可思議三昧境界。又說諸佛如來三昧境界已，次說無垢大寶莊嚴寶殿成就。又說大寶莊嚴寶殿成就已，次說大眾雲集種種供養讚歎如來，雨種種衣、雨種種華、雨種種香，如是等示現佛寶不思議事應知。又復次說妙法莊嚴法座。又說妙法莊嚴法座已，次說法門名字及示現功德。此明法寶功德差別應如。又復次說諸菩薩摩訶薩迭共三昧行境界，示現種種功德。此明僧寶功德差別應知。又復次說如來放大光明，授諸菩薩摩訶薩太子法王位職。又復次說與大無畏不怯弱辯才，又復讚歎諸佛如來第一功德，又復次說最上第一大乘之法，示現如實修行彼大乘故，於法中證果。即彼三寶無上功德次第差別，序分中義大都已竟，應如是知。已說自在王菩薩修多羅序分中三寶，次說佛性義。有六十種法，清淨彼功德。何以故？以有彼清淨無量功德性。為清淨彼性，修六十種法。為此義故，《十地經》中數數說金以為譬喻，為清淨彼佛性義故。又復即於此《陀羅尼自在王經》中說如來業已，次說不清淨大毘琉璃摩尼寶喻。是故經言：善男子！譬如善巧摩尼寶師，善知清淨大摩尼寶，向大摩尼寶性山中取未清淨諸摩尼寶。既取彼寶，以嚴灰洗。嚴灰洗已，然後復持黑頭髮衣以用揩磨。不以為足，勤未休息，次以辛味飲食汁洗。食汁洗已，然後復持衣纏裹木以用揩磨。不以為足，勤未休息，次後復以大藥汁洗。藥汁洗已，次後復更持細軟衣以用揩磨。以細軟衣用揩磨已，然後遠離銅鐵等鑛毘琉璃垢，方得說言大琉璃寶。善男子！諸佛如來亦復如是，善知不淨諸眾生性，知已乃為說無常苦無我不淨，為驚怖彼樂世眾生，令厭世間入聲聞法中。而佛如來不以為足，勤未休息，次為說空無相無願，令彼眾生少解如來所說法輪。而佛如來不以為足，勤未休息，次復為說不退法輪，次說清淨波羅蜜行，謂不見三事，令眾生入如來境界。如是依種種因、依種種性，入佛法中。入法中已，故名無上最大福田。又復依此自性清淨如來性故，經中偈言：「譬如石鑛中，真金不可見，能清淨者見，見佛亦如是。」<p>向說佛性有六十種淨業功德。何謂六十？所謂四種菩薩莊嚴、八種菩薩光明、十六種菩薩摩訶薩大悲、三十二種諸菩薩業。<p>已說佛性義，次說佛菩提，有十六種無上菩提大慈悲心。<p>已說佛菩提，次說諸佛如來功德，所謂十力、四無所畏、十八不共法。<p>已說功德，次說如來三十二種無上大業。如是七種金剛句義，彼修多羅廣說體相，如是應知。問曰：此七種句有何次第？答曰：偈言：從佛次有法，次法復有僧，僧次無礙性，從性次有智。十力等功德，為一切眾生，而作利益業，有如是次第。<p>已說一品具攝此論法義體相，次說七品具攝此論法義體相，解釋偈義應知。歸敬三寶者，此明何義？所有如來教化眾生，彼諸眾生歸依於佛，尊敬如來歸依於法，尊敬如來歸依於僧。依於三寶，說十二偈。初明佛寶，故說四偈。
。
<juan>究竟一乘寶性論卷第二<p>後魏中印度三藏勒那摩提譯<p>佛寶品第二佛體無前際，及無中間際，亦復無後際，寂靜自覺知，既自覺知已，為欲令他知，是故為彼說，無畏常恒道，佛能執持彼，智慧慈悲刀，及妙金剛杵，割截諸苦芽，摧碎諸見山，覆藏顛倒意，及一切稠林，故我今敬禮，<p>此偈示現何義？偈言：無為體自然，不依他而知，智悲及以力，自他利具足。<p>此偈略明佛寶所攝八種功德。何等為八？一者無為體、二者自然、三者不依他知、四者智、五者悲、六者力、七者自利益、八者他利益。偈言：非初非中後，自性無為體，及法體寂靜，故自然應知，唯內身自證，故不依他知，如是三覺知，慈心為說道。智悲及力等，拔苦煩惱刺，初三句自利，後三句利他。<p>此偈明何義？遠離有為，名為無為應知，又有為者，生住滅法。無彼有為，是故佛體非初中後，故得名為無為法身應知。偈言：佛體無前際，及無中間際，亦復無後際故。又復遠離一切戲論虛妄分別，寂靜體故，名為自然應知。偈言：寂靜故。不依他知者，不依他因緣證知故。不依他因緣證知者，不依他因緣生故。不依他因緣生者，自覺、不依他覺故。如是依於如來無為法身相故，一切佛事無始世來自然而行常不休息。如是希有不可思議諸佛境界，不從他聞。不從他聞者，不從師聞，自自在智無言之體而自覺知。偈言：自覺知故。既自覺知已，然後為他生盲眾生令得覺知，為彼證得無為法身說無上道，是故名為無上智悲應知。偈言：既自覺知已，為欲令他知，是故為彼說，無畏常恒道故。無畏常恒道者，明道無畏，是常是恒，以出世間不退轉法如是次第。又拔他苦煩惱根本，如來智慧、慈悲及神力，如是三句，刀、金剛杵譬喻示現。又以何者為苦根本？略說言之，謂三有中生名色是。又何者為煩惱根本？謂身見等，虛妄邪見、疑、戒取等。又名色者，是彼所攝，所生苦芽應知。如來智慧慈悲心等能割彼芽，以是義故說刀譬喻。偈言：佛能執持彼智慧慈悲刀故，割截諸苦芽故。又邪見疑所攝煩惱，見道遠離，以世間智所不能知。稠林煩惱不能破壞，如世間中樹林牆等。彼相似法，以如來力能破壞，彼以是故說金剛杵喻。偈言：及妙金剛杵故，摧碎諸見山、覆藏顛倒意及一切稠林故。此六種句，如來莊嚴智慧光明，《入一切佛境界經》中次第顯說應知。應云何知？彼經中言：文殊師利！如來、應、正遍知不生不滅者，此明如來無為之相。又復次說無垢清淨琉璃地中帝釋王身鏡像現等，如是乃至九種譬喻，皆明如來不生不滅。又言：文殊師利！如來、應、正遍知清淨法身亦復如是，不動不生、心不戲論、不分別不分別無分別、不思無思不思議、無念寂滅寂靜、不生不滅、不可見不可聞、不可嗅不可嘗、不可觸無諸相、不可覺不可知。如是等句皆說寂靜差別之相。此明何義？明佛一切所作事中，遠離一切戲論分別，寂靜自然。次說餘殘修多羅。彼中說言如實覺知一切法門者，此明如來不依他故證大菩提。又復次說如來菩提有十六種，是故經言：文殊師利！如來如是如實覺知一切諸法，觀察一切眾生法性不淨有垢有點奮迅，於諸眾生大悲現前。此明如來無上智悲應知。文殊師利！如來如是如實覺知一切法者，如向前說，無體為體。如實覺知者，如實無分別佛智知故。觀察一切眾生法性者，乃至邪聚眾生，如我身中法性法體法界如來藏等，彼諸眾生亦復如是無有差別，如來智眼了了知故。不淨者，以諸凡夫煩惱障故。有垢者，以諸聲聞辟支佛等有智障故。有點者，以諸菩薩摩訶薩等依彼二種習氣障故。奮迅者，能如實知種種眾生可化方便，入彼眾生可化方便種種門故。大悲者，成大菩提，得於一切眾生平等大慈悲心，為欲令彼一切眾生如佛證智如是覺知證大菩提故。次於一切眾生平等轉大法輪常不休息。如是三句，能作他利益，故名為力應知。又此六句次第，初三種句謂無為等功德。如來法身相應，示現自利益。餘三種句，所謂智等，示現他利益。又復有義，以有智慧故證得第一寂靜法身，是故名為自利益。又依慈悲力等二句轉大法輪，示現他利益。已說佛寶，次明法寶。<p>究竟一乘寶性論法寶品第三<p>論曰：依彼佛寶有真法寶，以是義故次佛寶後示現法寶。依彼法寶故說四偈：非有亦非無，亦復非有無，亦非即於彼，亦復不離彼。不可得思量，非聞慧境界，出離言語道，內心知清涼。彼真妙法日，清淨無塵垢，大智慧光明，普照諸世間。能破諸曀障，覺觀貪瞋癡，一切煩惱等，故我今敬禮。<p>此偈示現何義？偈言：不思議不二，無分淨現對，依何得何法，離法二諦相。<p>此偈略明法寶所攝八種功德。何等為八？一者不可思議、二者不二、三者無分別、四者淨、五者顯現、六者對治、七者離果、八者離因。離者，偈言：滅諦道諦等，二諦攝取離，彼各三功德，次第說應知。<p>此偈明何義？前六功德中，初三種功德，不思議、不二及無分別等，示現彼滅諦攝取離煩惱應知。餘殘有三句，淨、顯現、對治，示現彼道諦攝取斷煩惱因應知。又證法所有離，名為滅諦。以何等法修行斷煩惱名為道諦？以此二諦合為淨法，以二諦相名為離法應知。偈言：不思量無言，智者內智知，以如是義故，不可得思議。清涼不二法，及無分別法，淨顯現對治，三句猶如日。<p>此偈明何義？略明滅諦有三種法，以是義故不可思議應知。以何義故不可思議？有四義故。何等為四？一者為無、二者為有、三者為有無、四者為二。偈言：非有亦非無，亦復非有無，亦非即於彼，亦復不離彼故。滅諦有三種法應知者，此明何義？滅諦非可知，有三種法。何等為三？一者非思量境界故，偈言：不可得思量，非聞慧境界故。二者遠離一切聲響名字章句言語相貌故，偈言：出離言語道故。三者聖人內證法故，偈言：內心知故。又滅諦云何不二法者，及云何無分別者，如《不增不減經》中如來說言：舍利弗！如來法身清涼，以不二法故、以無分別法故。偈言：清涼故。何者是二而說不二？所言二者，謂業、煩惱。言分別者，所謂集起業煩惱因及邪念等。以知彼自性本來寂滅、不二無二行，知苦本來不生，是名苦滅諦，非滅法故名苦滅諦。是故經言：文殊師利！何等法中無心意意識行？彼法中無分別，以無分別故不起邪念，以有正念故不起無明，以不起無明故即不起十二有支，以不起十二有支故即名無生。是故《聖者勝鬘經》言：世尊！非滅法故名苦滅諦。世尊！所言苦滅者，名無始無作無起無盡離盡，常恒清涼不變自性清淨，離一切煩惱藏所纏。世尊！過於恒沙不離不脫不異不思議佛法畢竟成就，說如來法身。世尊！如是如來法身，不離煩惱藏所纏，名如來藏。如是等《勝鬘經》中廣說滅諦應知。又以何因得此滅諦如來法身？謂於見道及修道中無分別智，三種日相似相對法應知。偈言：彼真妙法日故。何等為三？一者日輪清淨相似相對法，以遠離一切煩惱垢故。偈言：清淨無塵垢故。二者顯現一切色像相似相對法，以一切種一切智能照知故。偈言：大智慧光明故。三者對治闇相似相對法，以起一切種智對治法故。偈言：普照諸世間故。又以何者是所治法？所謂依取不實事相虛妄分別念，生貪瞋癡結使煩惱。此明何義？愚癡凡夫依結使煩惱，取不實事相念故起於貪心，依瞋恚故起於瞋心，依於無明虛妄念故起於癡心。又復依彼貪瞋癡等虛妄分別，取不實事相念起邪念心，依邪念心起於結使，依於結使起貪瞋癡。以是義故，身口意等造作貪業瞋業癡業，依此業故復有生生不斷不絕。如是一切愚癡凡夫，依結使煩惱集起邪念，依邪念故起諸煩惱，依煩惱故起一切業，依業起生。如是此一切種諸煩惱染、業染、生染，愚癡凡夫不如實知、不如實見一實性界。如彼如實性，觀察如實性而不取相，以不取相故能見實性。如是實性，諸佛如來平等證知。又不見如是虛妄法相，如實知見如實有法真如法界。以見第一義諦故，如是二法不增不減，是故名為平等證智。是名一切種智所治障法，應如是知。以起真如智對治法故，彼所治法畢竟不復生起現前。偈言：能破諸曀障，覺觀貪瞋癡一切煩惱等故。又此得滅諦如來法身，因於見道中及修道中無分別智，廣說如《摩訶般若波羅蜜》等修多羅中言：須菩提！真如如來、真如平等無差別。如是等應知。已說法寶，次說僧寶。<p>究竟一乘寶性論僧寶品第四<p>論曰：依大乘法寶，有不退轉菩薩僧寶。以是義故，次法寶後示現僧寶。依彼僧寶故，說四偈：正覺正知者，見一切眾生，清淨無有我，寂靜真實際。以能知於彼，自性清淨心，見煩惱無實，故離諸煩惱。無障淨智者，如實見眾生，自性清淨性，佛法僧境界。無閡淨智眼，見諸眾生性，遍無量境界，故我今敬禮。<p>此偈示現何義？偈言：如實知內身，以智見清淨，故名無上僧，諸佛如來說。<p>此偈明何義？偈言。如實見眾生，寂靜真法身，以見性本淨，煩惱本來無。<p>此偈明何義？以如實見本際以來，我空法空應知。偈言：正覺正知者，見一切眾生清淨無有我，寂靜真實際故。又彼如實知無始世來本際寂靜無我無法，非滅煩惱證時始有。此明何義？此見自性清淨法身。略說有二種法。何等為二？一者見性本來自性清淨、二者見諸煩惱本來寂滅。偈言：以能知於彼自性清淨心，見煩惱無實故、離諸煩惱故。又自性清淨心本來清淨，又本來常為煩惱所染，此二種法於彼無漏真如法界中善心不善心俱，更無第三心。如是義者，難可覺知。是故《聖者勝鬘經》言：世尊！剎尼迦善心，非煩惱所染；剎尼迦不善心，亦非煩惱所染。煩惱不觸心，心不觸煩惱。云何不觸法而能得染心？世尊！然有煩惱、有煩惱染心。自性清淨心而有染者，難可了知。如是等《聖者勝鬘經》中廣說，自性清淨心及煩惱所染應知。又有二種修行，謂如實修行及遍修行，難證知義。如實修行者，謂見眾生自性清淨，佛性境界故。偈言：無障淨智者，如實見眾生，自性清淨性，佛法身境界故。遍修行者，謂遍十地一切境界故、見一切眾生有一切智故。又遍一切境界者，以遍一切境界，依出世間慧，見一切眾生乃至畜生有如來藏應知。彼見一切眾生有真如佛性，初地菩薩摩訶薩以遍證一切真如法界故。偈言：無閡淨智眼，見諸眾生性，遍無量境界故。如是內身自覺知彼無漏法界無障無閡，依於二法：一者如實修行、二者遍修行。此明何義？謂出世間如實內證真如法智，不共二乘凡夫人等應知。此明何義？菩薩摩訶薩出世間清淨證智，略說有二種，勝聲聞辟支佛證智。何等為二？一者無障、二者無礙。無障者，謂如實修行，見諸眾生自性清淨境界，故名無障。無閡者，謂遍修行，以如實知無邊境界，故名無閡。此明何義？偈言：如實知見道，見清淨佛智，故不退聖人，能作眾生依。<p>此偈明何義？又依初地菩薩摩訶薩證智清淨見道不退地乘，能作見彼無上菩提清淨勝因應知。偈言：如實知見道，見清淨佛智故。此初地證智勝餘菩薩摩訶薩布施持戒等波羅蜜功德，以是義故，菩薩摩訶薩依如實見真如證智，是故能與一切眾生、天龍八部、聲聞、辟支佛等作歸依處。偈言：不退聖人能作眾生依故。<p>問曰：以何義故不明歸依聲聞僧寶？答曰：菩薩僧寶功德無量，是故應供。以應供故，合應禮拜讚歎供養。聲聞之人無如是義，以是義故，不明歸依聲聞僧寶。此明何義？偈言：境界諸功德，證智及涅槃，諸地淨無垢，滿足大慈悲。生於如來家，具足自在通，果勝最無上，是勝歸依義。<p>此偈明何義？略說菩薩十種勝義過諸聲聞辟支佛故。何等為十？一者觀勝、二者功德勝、三者證智勝、四者涅槃勝、五者地勝、六者清淨勝、七者平等心勝、八者生勝、九者神力勝、十者果勝。觀勝者，謂觀真如境界，是名觀勝，偈言：境界故。功德勝者，菩薩修行無厭足，不同二乘少欲等，是名功德勝。偈言：功德故。證智勝者，證二種無我，是名證智勝。偈言：證智故。涅槃勝者，教化眾生故，是名涅槃勝。偈言：涅槃故。地勝者，所謂十地等，是名地勝。偈言：諸地故。清淨勝者，菩薩遠離智障，是名清淨勝。偈言：淨無垢故。平等心勝者，菩薩大悲遍覆，是名平等心勝。偈言：滿足大慈悲故。生勝者，諸菩薩生無生故，是名生勝。偈言：生於如來家故。神力勝者，謂三昧自在神通等力勝，是名神力勝。偈言：具足三昧自在通故。果勝者，究竟無上菩提故，是名果勝。偈言：果勝最無上故。此明何義？有黠慧人知諸菩薩功德無量，修習菩提無量無邊廣大功德，有大智慧慈悲圓滿，為照知彼無量眾生性行稠林，猶如初月，唯除諸佛如來滿月。菩薩摩訶薩知諸聲聞乃至證得阿羅漢道少智慧人無大悲心，為照自身，猶如星宿。既如是知，欲取如來大滿月身，修菩提道，而當棄捨初月。菩薩起心禮拜供養其餘星宿聲聞辟支佛者，無有是處。此復何義？明為利益一切眾生初始發起菩提之心。諸菩薩等已能降伏不為利益他眾生身、為自利益修持無漏清淨禁戒，乃至證得阿羅漢果聲聞之人，何況其餘得十自在等無量無邊功德菩薩摩訶薩，而同聲聞辟支佛等少功德人，無有是處。以是義故，經中偈言：「若為自身故，修行於禁戒，遠離大慈心，捨破戒眾生，以為自身故，護持禁戒財，如是持戒者，佛說非清淨。若為他人故，修行於禁戒，能利益眾生，如地水火風，以為他眾生，起第一悲心，是名淨持戒，餘似非清淨。」<p>問曰：依何等義、為何等人，諸佛如來說此三寶？答曰：偈言：依能調所證，弟子為三乘，信三供養等，是故說三寶。<p>此偈明何義？略說依三種義、為六種人故說三寶。何等為三？一者調御師、二者調御師法、三者調御師弟子。偈言：依能調所證弟子故。六種人者，何等為六？一者大乘、二者中乘、三者小乘、四者信佛、五者信法、六者信僧。偈言：為三乘信三供養等故。初釋第一義，第一第四人，歸依兩足中最勝第一尊佛，示現調御師大丈夫義故，偈言：依能調故。為取佛菩提諸菩薩人故，偈言：為大乘故。為信供養諸佛如來福田人故，偈言：信佛供養故。以是義故說立佛寶，偈言：是故說佛寶故。已釋第一義第一第四人。次釋第二義，第二第五人，歸依離煩惱中最勝第一法，示現調御師所證功德法故，偈言：依所證故。為自然知不依他知深因緣法辟支佛人故，偈言：為中乘故。為信供養第一妙法福田人故，偈言：信法供養故。以是義故說立法寶，偈言：是故說法寶故。已釋第二義第二第五人。次釋第三義，第三第六人，歸依諸眾中最勝第一諸菩薩僧，示現調御師弟子於諸佛如來所說法中如實修行不相違義故，偈言：依弟子故。為從他聞聲聞人故，偈言：為小乘故。為信供養第一聖眾福田人故，偈言：信僧供養故。以是義故說立僧寶，偈言：是故說僧寶故。是名略說依三種義，為六種人故，諸佛如來說此三寶。偈言：依能調所證，弟子為三乘，信三供養等，是故說三寶故。又為可化眾生令次第入，以是義故，依於世諦示現明說立三歸依。此明何義？偈言：可捨及虛妄，無物及怖畏，二種法及僧，非究竟歸依。<p>此偈明何義？法有二種。何等為二？一所說法、二所證法。所說法者，謂如來說修多羅等名字章句身所攝故。彼所說法證道時滅，如捨船栰。偈言：可捨故。所證法者，復有二種，謂依因果二種差別，以依何法證何法故。此明何義？所謂有道有為相攝。若為有為相所攝者，彼法虛妄。偈言：及虛妄故。若虛妄者彼法非實，若非實者彼非真諦，非真諦者即是無常，若無常者非可歸依。又復若依彼聲聞道所得滅諦，彼亦無物猶如燈滅，唯斷少分諸煩惱苦。若如是者則是無物，若無物者云何為他之所歸依？偈言：無物故。僧者凡有三乘之人，三乘人中依聲聞僧常有怖畏，常求歸依諸佛如來求離世間。此是學人所應作者，未究竟故、猶進趣向阿耨多羅三藐三菩提故。所言怖畏者，云何怖畏？以阿羅漢雖盡有漏而不斷一切煩惱習氣，彼於一切有為行相極怖畏心常現在前。是故《聖者勝鬘經》言：阿羅漢有恐怖。何以故？阿羅漢於一切無行怖畏想住，如人執劍欲來害己，是故阿羅漢無究竟樂。何以故？世尊！依不求依，如眾生無依彼彼恐怖，以恐怖故則求歸依。如是阿羅漢有怖畏，以恐怖故歸依如來。故彼若如是有怖畏者，彼人畢竟為欲遠離彼怖畏處求無畏處。以是義故，依遠離彼怖畏之處，名為學者當有所作欲得阿耨多羅三藐三菩提無畏之處，是故聲聞法僧二寶是少分歸依，非究竟歸依。偈言：二種法及僧，非究竟歸依故。此明何義？偈言：眾生歸一處，佛法身彼岸，依佛身有法，依法究竟僧。<p>此偈明何義？如向所說，諸佛如來不生不滅寂靜不二，離垢法身故，以唯一法身究竟清淨處故。又三乘之人無有救者、無歸依者，以唯有彼岸無始本際畢竟無盡是可歸依恒可歸依，所謂唯是諸佛如來故。如是常恒清涼不變，故可歸依。《聖者勝鬘經》中廣說應知。問曰：以何義故佛法眾僧說名為寶？答曰：偈言：真寶世希有，明淨及勢力，能莊嚴世間，最上不變等。<p>此偈明何義？所言寶者有六種相似，依彼六種相似相對法故佛法眾僧說名為寶。何等為六？一者世間難得相似相對法，以無善根諸眾生等百千萬劫不能得故。偈言：真寶世希有故。二者無垢相似相對法，以離一切有漏法故。偈言：明淨故。三者威德相似相對法，以具足六通不可思議威德自在故。偈言：勢力故。四者莊嚴世間相似相對法，以能莊嚴出世間故。偈言，能莊嚴世間故。五者勝妙相似相對法，以出世間法故。偈言：最上故。六者不可改異相似相對法，以得無漏法世間八法不能動故。偈言：不變故。問曰：依何等法有此三寶，而依此法得有世間及出世間清淨生起三寶？答曰：為彼義故說兩行偈：真如有雜垢，及遠離諸垢，佛無量功德，及佛所作業。如是妙境界，是諸佛所知，依此妙法身，出生於三寶。<p>此偈示現何義？偈言：如是三寶性，唯諸佛境界，以四法次第，不可思議故。<p>此偈明何義？真如有雜垢者，謂真如佛性未離諸煩惱所纏，如來藏故。及遠離諸垢者，即彼如來藏轉身到佛地得證法身，名如來法身故。佛無量功德者，即彼轉身如來法身相中所有出世間十力、無畏等，一切諸功德無量無邊故。及佛所作業者，即彼十力等一切諸佛法自然常作無上佛業，常不休息、常不捨離、常授諸菩薩記。彼處次第有四種法不可思議，是故名為如來境界。何等四處？偈言：染淨相應處，不染而清淨，不相捨離法，自然無分別。<p>此偈明何義？真如有雜垢者，同一時中有淨有染，此處不可思議。不可思議者，信深因緣法，聲聞辟支佛於彼非境界故。<p>是故《聖者勝鬘經》中，佛告勝鬘言：天女！自性清淨心而有染污，難可了知。有二法難可了知，謂自性清淨心難可了知，彼心為煩惱所染亦難了知。天女！如此二法，汝及成就大法菩薩摩訶薩乃能聽受，諸餘聲聞辟支佛等唯依佛語信此二法故。偈言：染淨相應處故。及遠離諸垢者，真如非本有染、後時言清淨，此處不可思議，是故經言：心自性清淨。自性清淨心本來清淨，如彼心本體，如來如是知。是故經言：如來一念心相應慧得阿耨多羅三藐三菩提故。偈言：不染而清淨故。佛無量功德者，謂前際後際於一向染凡夫地中常不捨離真如法身，一切諸佛法無異無差別，此處不可思議。是故經言：復次佛子！如來智慧無處不至。何以故？以於一切眾生界中終無有一眾生身中而不具足如來功德及智慧者，但眾生顛倒，不知如來智遠離顛倒起一切智、無師智、無礙智。佛子！譬如有一極大經卷如一三千大千世界，大千世界一切所有無不記錄；若與二千世界等者，悉記二千世界中事；若與小千世界等者，悉記小千世界中事；四天下等者，悉記一切四天下事；須彌山王等者，悉記須彌山王等事；地天宮等者，悉記地天宮殿中事；欲天宮等者，悉記欲天宮殿中事；色天宮等者，悉記色天宮殿中事；若與無色天宮等者，悉記一切無色界天宮殿中事。彼等三千大千世界極大經卷，在一極細小微塵內，一切微塵皆亦如是。時有一人出興於世，智慧聰達具足成就清淨天眼，見此經卷在微塵內，作如是念：「云何如此廣大經卷在微塵內而不饒益諸眾生耶？我今應當勤作方便破彼微塵出此經卷饒益眾生。」作是念已。<p>爾時彼人即作方便破壞微塵出此經卷饒益眾生。佛子！如來智慧，無相智慧、無閡智慧，具足在於眾生身中，但愚癡眾生顛倒想覆，不知不見不生信心。爾時如來以無障閡清淨天眼，觀察一切諸眾生身。既觀察已，作如是言：「奇哉奇哉！云何如來具足智慧在於身中而不知見？我當方便教彼眾生覺悟聖道，悉令永離一切妄想顛倒垢縛，令具足見如來智慧在其身內與佛無異。」如來即時教彼眾生修八聖道，捨離一切虛妄顛倒，離顛倒已見如來智，與如來等饒益眾生故。偈言：不相捨離法故。及佛所作業者，同一時、一切處、一切時自然無分別，隨順眾生心，隨順可化眾生根性，不錯不謬隨順作佛業，此處不可思議。是故經言：善男子！如來為令一切眾生入佛法中故，無量如來業作有量說。善男子！如來所有實作業者，於彼一切世間眾生，不可量不可數、不可思議不可知、不可以名字說。何以故？以難可得與前眾生故、以於一切諸佛國土不休息故、以一切諸佛悉平等故、以過一切諸世間心所作事故、以無分別猶如虛空悉平等故、以無異無差別法性體故。如是等廣說已，又說不淨大毘琉璃摩尼寶珠譬喻言：善男子！汝依此譬喻，應知如來業不可思議故、平等遍至故、一切處不可呵故、三世平等故、不斷絕三寶種故，諸佛如來雖如是住不可思議業中，而不捨離虛空法身。雖不捨離虛空法身，而於眾生隨所應聞名字章句為之說法。雖為眾生如是說法，而常遠離一切眾生心所念觀。何以故？以如實知一切眾生諸心行故。偈言：自然無分別故。依此妙法身出生於三寶者，偈言：所覺菩提法，依菩提分知，菩提分教化，眾生覺菩提。初句為正因，餘三為淨緣，前二自利益，後二利益他。<p>此偈明何義？此四種句總攝一切所知境界。此明何義？初一句者，謂所證法應知，以彼證法名為菩提。偈言：所覺菩提法故。第二句菩提依菩提分知者，以諸佛菩提功德能作佛菩提因故。偈言：依菩提分知故。第三句菩提分教化者，以菩提分令他覺故。第四句眾生覺菩提者，所化眾生覺菩提故。此四種句次第不取相，依此行故，清淨菩提出生三寶應知。偈言：所覺菩提法，依菩提分知，菩提分教化，眾生覺菩提故。以一句因、三句緣故，如來得阿耨多羅三藐三菩提。以得菩提者，十力等諸佛如來法、三十二種諸佛如來作業。依如來業，眾生聞聲依彼法故得清淨因緣出生三寶應知。是故偈言：初句為正因，餘三為淨緣故。
。
<juan>究竟一乘寶性論卷第三<p>後魏中印度三藏勒那摩提譯<p>一切眾生有如來藏品第五<p>論曰：自此已後餘殘論偈，次第依彼四句廣差別說應知。此以何義？向前偈言：真如有雜垢，及遠離諸垢，佛無量功德，及佛所作業，如是妙境界，是諸佛所知，依此妙法身，出生於三寶。<p>此偈示現何義？如向所說，一切眾生有如來藏。彼依何義故如是說？偈言：佛法身遍滿，真如無差別，皆實有佛性，是故說常有。<p>此偈明何義？有三種義，是故如來說一切時一切眾生有如來藏。何等為三？一者如來法身遍在一切諸眾生身，偈言：佛法身遍滿故。二者如來真如無差別，偈言：真如無差別故。三者一切眾生皆悉實有真如佛性，偈言：皆實有佛性故。此三句義，自此下論依如來藏修多羅我後時說應知。如偈本言：一切眾生界，不離諸佛智，以彼淨無垢，性體不二故。依一切諸佛，平等法性身，知一切眾生，皆有如來藏。體及因果業，相應及以行，時差別遍處，不變無差別。彼妙義次第，第一真法性，我如是略說，汝今應善知。<p>此偈示現何義？略說此偈有十種義，依此十種說第一義實智境界佛性差別應知。何等為十？一者體、二者因、三者果、四者業、五者相應、六者行、七者時差別、八者遍一切處、九者不變、十者無差別。初依體因故說一偈：自性常不染，如寶空淨水，信法及般若，三昧大悲等。<p>此初半偈示現何義？偈言：自在力不變，思實體柔軟，寶空水功德，相似相對法。<p>此偈明何義？向說三種義，彼三種義次第依於自相同相。如來法身三種清淨功德，如如意寶珠、虛空、淨水相似相對法應知。此明何義？思者依如來法身，所思所修皆悉成就故。後半偈者示現何義？偈言：有四種障礙，謗法及著我，怖畏世間苦，捨離諸眾生，<p>此偈明何義？偈言：闡提及外道，聲聞及自覺，信等四種法，清淨因應知。<p>此偈明何義？略說一切眾生界中有三種眾生。何等為三？一者求有、二者遠離求有、三者不求彼二。求有，有二種。何等為二？一者謗解脫道無涅槃性，常求住世間、不求證涅槃。二者於佛法中闡提同位，以謗大乘故。是故《不增不減經》言：舍利弗！若有比丘、比丘尼、優婆塞、優婆夷，若起一見、若起二見、諸佛如來非彼世尊，如是等人非我弟子。舍利弗！是人以起二見因緣，從闇入闇、從冥入冥，我說是等名一闡提故。偈言：謗法故、闡提故。遠離求有者，亦有二種。何等為二？一者無求道方便、二者有求道方便。無求道方便者，亦有二種。何等為二？一者多種外道種種邪計，謂僧佉、衛世師、尼揵陀若提子等，無求道方便。二者於佛法中同外道行，雖信佛法而顛倒取。彼何者是？謂犢子等見身中有我等，不信第一義諦、不信真如法空，佛說彼人無異外道。復有計空為有，以我相憍慢故。何以故？以如來為說空解脫門令得覺知，而彼人計唯空無實。為彼人故，《寶積經》中佛告迦葉：寧見計我如須彌山，而不用見憍慢眾生計空為有。迦葉！一切邪見解空得離。若見空為有，彼不可化令離世間故。偈言：及著我故：及外道故。有方便求道者，亦有二種。何等為二？一者聲聞，偈言：怖畏世間苦故、聲聞故。二者辟支佛，偈言：捨離諸眾生故及自覺故。不求彼二者，所謂第一利根眾生諸菩薩摩訶薩。何以故？以諸菩薩不求彼有如一闡提故，又亦不同無方便求道種種外道等故，又亦不同有方便求道聲聞辟支佛等故。何以故？以諸菩薩見世間涅槃道平等故。以不住涅槃心故、以世間法不能染故，而修行世間行，堅固慈悲涅槃心故，以善住根本清淨法中故。又彼求有眾生一闡提人，及佛法中同闡提位，名為邪定聚眾生。又遠離求有眾生中，墮無方便求道眾生，名為不定聚眾生。又遠離求有眾生中，求離世間方便求道聲聞辟支佛，及不求彼二平等道智菩薩摩訶薩，名為正定聚眾生。又除求於無障礙道大乘眾生，餘有四種眾生。何等為四？一者闡提、二者外道、三者聲聞、四者辟支佛。彼四眾生有四種障故、不能證故、不能會故，不能見如來之性。何等為四？一者謗大乘法一闡提障。此障對治，謂諸菩薩摩訶薩信大乘故。偈言：信法故。二者橫計身中有我諸外道障。此障對治，謂諸菩薩摩訶薩修行般若波羅蜜故。偈言：及般若故。三者怖畏世間諸苦聲聞人障。此障對治，謂諸菩薩摩訶薩修行虛空藏首楞嚴等諸三昧故。偈言：三昧故。四者背捨利益一切眾生捨大悲心辟支佛障。此障對治，謂諸菩薩摩訶薩修行大悲，為利益眾生故。偈言：大悲故。是名四種障，障四種眾生。為對治彼四種障故，諸菩薩摩訶薩信修行大乘等四種對治法，得無上清淨法身，到第一彼岸。何以故？依此四種清淨法界修習善法，此是諸佛隨順法子於佛家生。是故偈言：大乘信為子，般若以為母，禪胎大悲乳，諸佛如實子。<p>偈言：信等四種法，清淨因應知故。又依果業故，說一偈：淨我樂常等，彼岸功德果，厭苦求涅槃，欲願等諸業。<p>此初半偈示現何義？偈言：略說四句義，四種顛倒法，於法身中倒，修行對治法。<p>此偈明何義？彼信等四法，如來法身因此能清淨。彼向說四種法，彼次第略說對治四顛倒，如來法身四種功德波羅蜜果應知。偈言：略說四句義故。此明何義？謂於色等無常事中起於常想、於苦法中起於樂想、於無我中起於我想、於不淨中起於淨想，是等名為四種顛倒應知。偈言：四種顛倒法故。為對治此四種顛倒故，有四種非顛倒法應知。何等為四？謂於色等無常事中生無常想、苦想、無我想、不淨想等，是名四種不顛倒對治應知。偈言：修行對治法故。如是四種顛倒對治，依如來法身，復是顛倒應知。偈言：於法身中倒故。對治此倒，說有四種如來法身功德波羅蜜果。何等為四？所謂常波羅蜜、樂波羅蜜、我波羅蜜淨、波羅蜜應知。偈言：修行對治法故。是故《聖者勝鬘經》言：世尊！凡夫眾生於五陰法起顛倒想，謂無常常想、苦有樂想、無我我想、不淨淨想。世尊！一切阿羅漢辟支佛空智者，於一切智境界及如來法身本所不見。若有眾生信佛語故，於如來法身起常想樂想我想淨想，世尊！彼諸眾生非顛倒見，是名正見。何以故？唯如來法身是常波羅蜜、樂波羅蜜、我波羅蜜、淨波羅蜜。世尊！若有眾生於佛法身作是見者，是名正見。世尊！正見者是佛真子，從佛口生、從正法生、從法化生，得法餘財，如是等故。又此四種如來法身功德波羅蜜，從因向果次第而說淨我樂常應知。云何次第從因向果？謂誹謗大乘一闡提障，實無有淨而心樂著取世間淨。此障對治，謂諸菩薩摩訶薩信大乘修行證得第一淨波羅蜜果應知。於五陰中見有神我諸外道障，實無神我而樂著取我。此障對治，謂諸菩薩摩訶薩修行般若波羅蜜，證得第一我波羅蜜果應知。此明何義？一切外道執著色等非真實事以為有我，而彼外道取著我相，無如是我相虛妄顛倒，一切時無我。以是義故，說言如來如實智知一切法無我到第一彼岸。而如來無彼我無我相。何以故？以一切時如實見知不虛妄故、非顛倒故。此以何義？以即無我名為有我。即無我者，無彼外道虛妄神我。名有我者，如來有彼得自在我。是故偈言：如清淨真空，得第一無我，諸佛得淨體，是名得大身。<p>此偈明何義？得大身者，謂如來得第一清淨真如法身。彼是諸佛如來實我，以得自在體、以得第一清淨身。偈言：諸佛得淨體故。以是義故，諸佛名得清淨自在。偈言：是名得大身故。以是義故，依於此義，諸佛如來於無漏界中得為第一最自在我。又復即依如是義故，如來法身不名為有，以無我相、無法相故，以是義故不得言有，以如彼相如是無故。又復即依如是義故，如來法身不名為無，以唯有彼真如我體，是故不得言無法身，以如彼相如是有故。依此義故，諸外道問：如來死後為有身耶、為無身耶？有如是等，是故如來不記不答。諸聲聞人畏世間苦，為對治彼畏世間苦，諸菩薩摩訶薩修行一切世間出世間諸三昧故，證得第一樂波羅蜜果應知。辟支佛人棄捨利益一切眾生樂住寂靜，為對治彼棄捨眾生，諸菩薩摩訶薩修行大悲，住無限齊世間常利益眾生，證得第一常波羅蜜果應知。是名諸菩薩摩訶薩信及般若、三昧、大悲四種修行，如是次第得如來身淨我樂常四種功德波羅蜜果應知。又復有義，依此四種如來法身名為廣大如法界、究竟如虛空，盡未來際。此明何義？信修行大乘，是故諸佛如來常得清淨法界到第一彼岸，是故說言廣大如法界；修行般若波羅蜜，是故諸佛如來成就虛空法身。以器世間究竟無我、以修行虛空藏等無量三昧，以是義故，於一切處一切法中皆得自在，是故說言究竟如虛空。以修行大悲，於一切眾生無限齊時得慈悲心平等，是故說言盡未來際。又此四種波羅蜜等住無漏界中。聲聞辟支佛得大力自在，菩薩為證如來功德法身第一彼岸，有四種障。何等為四？一者緣相、二者因相、三者生相、四者壞相。緣相者，謂無明住地，即此無明住地與行作緣，如無明緣行，無明住地緣亦如是故。因相者，謂無明住地緣行，即此無明住地緣行為因，如行緣識，無漏業緣亦如是故。生相者，謂無明住地緣依無漏業因生三種意生身，如四種取緣依有漏業因而生三界，三種意生身生亦如是故。壞相者，謂三種意生身緣不可思議變易死，如依生緣故有老死，三種意生身緣不可思議變易死亦如是故。又一切煩惱染皆依無明住地根本，以不離無明住地，聲聞、辟支佛、大力菩薩未得遠離無明住地垢，是故未得究竟無為淨波羅蜜。又即依彼無明住地緣，以細相戲論習未得永滅，是故未得究竟無為我波羅蜜。又即緣彼無明住地，有細相戲論集，因無漏業生於意陰未得永滅，是故未得究竟無為樂波羅蜜。以諸煩惱染業染生染未得永滅，是故未證究竟甘露如來法身。以未遠離不可思議變易生死常未究竟，是故未得不變異體。是故未得究竟無為常波羅蜜。又如煩惱染，無明住地亦如是。如業染，無漏業行亦如是。如生染，三種意生身及不可思議變易死亦如是。如《聖者勝鬘經》言：世尊！譬如取緣有漏業因而生三有。如是，世尊！依無明住地、緣無漏業因，生阿羅漢、辟支佛、大力菩薩三種意生身。世尊！此三乘地三種意生身生及無漏業生，依無明住地，有緣非無緣。如是等《勝鬘經》中廣說應知。<p>復次以聲聞、辟支佛、大力菩薩三種意生身中無淨我樂常波羅蜜彼岸功德身，是故聖者《勝鬘經》言：唯如來法身是常波羅蜜、樂波羅蜜、我波羅蜜、淨波羅蜜。如是等故。此明何義？以如來法身自性清淨，離一切煩惱障、智障習氣，故名為淨，是故說言：唯如來法身是淨波羅蜜。以得寂靜第一自在我故，離無我戲論究竟寂靜，故名為我，是故說言：唯如來法身是我波羅蜜。以得遠離意生陰身因，故名為樂，是故說言：唯如來法身是樂波羅蜜。以世間涅槃平等證故，故名為常，是故說言：唯如來法身是常波羅蜜。又復略說有二種法，依此二法，如來法身有淨波羅蜜應知。何等為二？一者本來自性清淨，以因相故；二者離垢清淨，以勝相故。有二種法，依此二法，如來法身有我波羅蜜應知。何等為二？一者遠離諸外道邊，以離虛妄我戲論故；二者遠離諸聲聞邊，以離無我戲論故。有二種法，依此二法，如來法身有樂波羅蜜應知。何等為二？一者遠離一切苦、二者遠離一切煩惱習氣。此以何義？云何遠離一切苦？以滅一切種苦故、以滅一切意生身故。云何遠離煩惱習氣？以證一切法故。有二種法，依此二法，如來法身有常波羅蜜應知。何等為二？一者不滅一切諸有為行，以離斷見邊故；二者不取無為涅槃，以離常見邊故。以是義故，《聖者勝鬘經》中說言：世尊！見諸行無常，是斷見，非正見。見涅槃常，是常見，非正見。妄想見故，作如是見故。以是義故，依如是向說法界法門第一義諦，說即世間法名為涅槃。以此二法不分別故、以證不住世間涅槃故，是故偈言：無分別之人，不分別世間，不分別涅槃，涅槃有平等。<p>後半偈者示現何義？偈言：若無佛性者，不得厭諸苦，不求涅槃樂，亦不欲不願。<p>以是義故，《聖者勝鬘經》言：世尊！若無如來藏者，不得厭苦、樂求涅槃，亦無欲涅槃，亦不願求。如是等此明何義？略說佛性清淨正因，於不定聚眾生能作二種業。何等為二？一者依見世間種種苦惱，厭諸苦故，生心欲離諸世間中一切苦惱。偈言：若無佛性者，不得厭諸苦故。二者依見涅槃樂悕寂樂故，生求心欲心願心。偈言：若無佛性者，不求涅槃樂，亦不欲不願故。又欲者，求涅槃故。求者，悕涅槃故。悕者，於悕求法中不怯弱故。欲得者，於所求法中方便追求故。及諮問故。願者，所期法中。所期法者，心心相行。是故偈言：見苦果樂果，此依性而有，若無佛性者，不起如是心。<p>此偈明何義？凡所有見世間苦果者、凡所有見涅槃樂果者，此二種法，善根眾生有，一切依因真如佛性、非離佛性無因緣故起如是心。偈言：見苦果樂果，此依性而有故。若無因緣生如是心者，一闡提等無涅槃性，應發菩提心。偈言：若無佛性者，不起如是心故。以性未離一切客塵煩惱諸垢，於三乘中未曾修習一乘信心，又未親近善知識等，亦未修習親近善知識因緣，是故華嚴性起中言：次有乃至邪見聚等眾生身中，皆有如來日輪光照，作彼眾生利益、作未來因善根，增長諸白法故。向說一闡提常不入涅槃，無涅槃性者此義云何？為欲示現謗大乘因故。此明何義？為欲迴轉誹謗大乘心、不求大乘心故，依無量時故如是說。以彼實有清淨性故，不得說言彼常畢竟無清淨性。又依相應義故，說一偈：大海器寶水，無量不可盡，如燈明觸色，性功德如是。<p>此初半偈示現何義？偈言：佛法身慧定，悲攝眾生性，海珍寶水等，相似相對法。<p>此偈明何義？以有三處故，次第有三種大海相似相對法，於如來性中依因畢竟成就相應義應知。何等三處？一者法身清淨因、二者集佛智因、三者得如來大悲因。法身清淨因者，信修行大乘器相似相對法，以彼無量不可盡故。偈言：佛法身故，海相似相對法故。集佛智因者，般若三昧珍寶相似相對法。偈言：慧定故，珍寶相似相對法故。得如來大悲因者，大慈悲心水相似相對法。偈言：悲攝眾生性故，水相似相對法故。又修行智慧三昧門寶相似相對法，以彼無分別不可思議有大勢力功德相應故。又修行菩薩大悲水相似相對法，以於一切眾生柔軟大悲得一味等味相行故。如是彼三種法，此三種因和合，畢竟不相捨離，故名相應。後半偈者，示現何義？偈言：通智及無垢，不離於真如，如燈明煖色，無垢界相似。<p>此偈明何義？有三處，次第三種燈相似相對法於如來法界中依果相應義應知。何等三處？一者通、二者知漏盡智、三者漏盡。此以何義？通者，有五通光明相似相對法，以受用事能散滅，彼與智相違，所治闇法能治相似相對法故。偈言：通故、明故。知漏盡智者，無漏智煖相似相對法，以能燒業煩惱無有餘殘，能燒相似相對法故。偈言：智故、煖故。漏盡者，轉身漏盡色相似相對法，以常無垢清淨光明具足相無垢相似相對法故。偈言：無垢故色故。又無垢者，以離煩惱障故。清淨者，以離智障故。光明者，如自性清淨體，彼二是客塵煩惱。如是略說六種無漏智，離煩惱無學身所攝法。於無漏法界中彼此迭共不相捨離，不差別法界平等畢竟，名相應義應知。又依行義故，說一偈：見實者說言，凡夫聖人佛，眾生如來藏，真如無差別。<p>此偈示現何義？偈言：凡夫心顛倒，見實異於彼；如實不顛倒，諸佛離戲論。<p>此偈明何義？向明如來法界中一切法真如清淨明同相，依般若波羅蜜無分別智法門等，為諸菩薩摩訶薩說。此以何義？略明依三種人。何等為三？一者不實見凡夫、二者實見聖人、三者畢竟成就如來法身。是名三種行應知。應云何知？謂取顛倒、離顛倒、離戲論。如是次第，此以何義？取顛倒者，謂諸凡夫三種虛妄想心見故。偈言，凡夫心顛倒故。離顛倒者，以聖人遠離虛妄想心見故。偈言：見實異於彼故。離戲論者，正離顛倒及諸戲論，以煩惱障智障及煩惱習氣，諸佛如來根本永盡故。偈言：如實不顛倒，諸佛離戲論故。自此以下即依此行，餘四種義廣差別說應知。又復即依彼三種人，依時差別故，說一偈：有不淨有淨，及以善淨等，如是次第說，眾生菩薩佛。<p>此偈示現何義？偈言：體等六句義，略明法性體，次第三時中，說三種名字。<p>此偈明何義？謂向所明無漏法性，如來廣說種種法門，彼諸法門略說依於六種句義，所謂攝、聚、體、因果、業相應及行。偈言：體等六句義，略明法性體故。於三時中次第依彼三種名字畢竟應知。偈言，次第三時中，說三種名字故。此以何義？謂不淨時名為眾生，偈言：有不淨故。不淨淨時名為菩薩，偈言：有淨故。於善淨時名為如來，偈言：及以善淨故。以是義故，《不增不減經》言：舍利弗！即此法身過於恒沙無量煩惱所纏，從無始來隨順世間生死濤波去來生退，名為眾生。舍利弗！即此法身厭離世間生死苦惱，捨一切欲，行十波羅蜜，攝八萬四千法門，修菩提行，名為菩薩。舍利弗！即此法身，得離一切煩惱使纏，過一切苦，離一切煩惱垢，得淨得清淨，得住彼岸清淨法中，到一切眾生所觀之地，於一切境界中更無勝者，離一切障離一切礙，於一切法中得自在力，名為如來，應，正遍知故。偈言：如是次第說，眾生、菩薩、佛故。自此以下，即依彼三時明如來法性遍一切處故，說一偈：如空遍一切，而空無分別，自性無垢心，亦遍無分別。<p>此偈示現何義？偈言：過功德畢竟，遍至及同相，下中勝眾生，如虛空中色。<p>此偈明何義？所有凡夫、聖人、諸佛如來，自性清淨心平等無分別。彼清淨心於三時中，次第於過失時，於功德時，於功德清淨畢竟時，同相無差別。猶如虛空，在瓦，銀，金三種器中平等無異無差別一切時有。以是義故，經中說有三時次第。如《不增不減經》言：舍利弗！不離眾生界有法身，不離法身有眾生界。眾生界即法身，法身即眾生界。舍利弗！此二法者義一名異故。自此已下，即依此三時，明如來法性遍至一切處。依染淨時不變不異，有十五偈，此等諸偈略說要義應知。偈言：諸過客塵來，性功德相應，真法體不變，如本後亦爾。<p>此偈明何義？偈言：十一偈及二，次第不淨時，煩惱客塵過。第十四十五，於善淨時中，過恒沙佛法，不離脫思議，佛自性功德。本際中間際，及以後際等，如來真如性，體不變不異。<p>初依不淨時不變不異十一偈者：如虛空遍至，體細塵不染，佛性遍眾生，諸煩惱不染。如一切世間，依虛空生滅，依於無漏界，有諸根生滅。火不燒虛空，若燒無是處，如是老病死，不能燒佛性。地依於水住，水復依於風，風依於虛空，空不依地等。如是陰界根，住煩惱業中，諸煩惱業等，住不善思惟。不善思惟行，住清淨心中，自性清淨心，不住彼諸法。陰入界如地，煩惱業如水，不正念如風，淨心界如空。依性起邪念，念起煩惱業，依因煩惱業，能起陰入界。依止於五陰，界入等諸法，有諸根生滅，如世界成壞。淨心如虛空，無因復無緣，及無和合義，亦無生住滅。如虛空淨心，常明元轉變，為虛妄分別，客塵煩惱染。<p>此虛空譬喻偈示現何義？明如來性依不淨時法體不變。偈言：不正思惟風，諸業煩惱水，自性心虛空，不為彼二生。自性清淨心，其相如虛空，邪念思惟風，所不能散壞，諸業煩惱水，所不能濕爛，老病死熾火，所不能燒燃。<p>此偈明何義？如依邪念風輪起業煩惱水聚，依業煩惱水聚生陰界入世間，而自性心虛空不生不起。偈言：不正思惟風，諸業煩惱水，自性心虛空，不為彼二生故。如是依邪念風災、業行煩惱水災、老病死等火災，吹浸燒壞陰入界世間，而自性清淨心虛空常住不壞。如是於不淨時中器世間相似相對法，諸煩惱染、業染、生染有集有滅，諸佛如來無為之性猶如虛空不生不滅，常不變易示現法體。此自性清淨法門虛空譬喻，如《陀羅尼自在王菩薩修多羅》中廣說應知。彼經中言：諸善男子！煩惱本無體，真性本明淨；一切煩惱羸薄，毘婆舍那有大勢力；一切煩惱客塵，自性清淨心根本；一切諸煩惱虛妄分別，自性清淨心如實不分別。諸佛子！譬如大地依水而住，水依風住，風依空住，而彼虛空無依住處。諸善男子！如是四大地大水大風大空大，此四大中唯虛空大以為最勝、以為大力、以為堅固、以為不動、以為不作、以為不散，不生不滅自然而住。諸善男子！彼三種大生滅相應，無實體性剎那不住。諸佛子！此三種大變異無常。諸佛子！而虛空界常不變異。諸佛子！如是陰界入依業煩惱住，諸煩惱業依不正思惟住，不正思惟依於佛性自性清淨心住。以是義故，經中說言：自性清淨心，客塵煩惱染。諸善男子！所有邪念、所有煩惱業、所有陰界入，如是諸法從於因緣和合而生，以諸因緣壞散而滅。諸善男子！彼自性清淨心無因無緣故無和合，不生不滅。諸善男子！如虛空界，自性清淨心亦復如是。如風大界，不正思惟亦復如是。如水大海，諸業煩惱亦復如是。如地大界，陰界入等亦復如是。是故說言：一切諸法皆無根本、皆無堅實。無住無住本，根本清淨，無根本故。已說不淨時中依無分別相自性清淨心虛空界相似相對法，已說依彼起不正念風界相似相對法，已說依不正念諸業煩惱因相水界相似相對法，已說依彼生陰界入果相轉變地相似相對法，未說彼焚燒死病老等諸過患相火相似相對法，是故次說偈言：有三火次第，劫燒人地獄，能作種種苦，能熟諸行根。<p>此偈明何義？明此三法老、病、死火，於不淨時中不能變異彼如來藏。是故《聖者勝鬘經》言：世尊！生死者，依世諦故說有生死。世尊！死者諸根壞。世尊！生者新諸根起。世尊！而如來藏不生不死不老不變。何以故？世尊！如來藏者，離有為相境界。世尊！如來藏者，常恒清涼不變故。已說依不淨時不變不異，<p>次說依淨不淨時不變不異故，說二偈：菩薩摩訶薩，如實知佛性，不生亦不滅，復無老病等。菩薩如是知，得離於生死，憐愍眾生故，示現有生滅。<p>此偈示現何義？偈言：老病死諸苦，聖人永滅盡，依業煩惱生，諸菩薩無彼。<p>此偈明何義？明此老病死等苦火於不淨時依業煩惱本生，如世間火依薪本生，以諸菩薩得生意生身於淨不淨時畢竟永滅盡。以是義故，諸業煩惱等常不能燒燃，而依慈悲力故示現生老病死，而遠離生等，以見如實故。以是義故，諸菩薩摩訶薩依善根結使生，非依業煩惱結使生。以依心自在力生，依大悲力現於三界，示現生、示現老、示現病、示現死，而彼無有生老病死諸苦等法。以如實見真如佛性不生不滅，是名不淨淨時。如修多羅中依愛無漏業根本煩惱廣說應知。如如來於《大海慧菩薩經》中說言：大海慧！何者能住世間善根相應煩惱？所謂集諸善根無有厭足故，以心願生攝取諸有故、求見一切諸佛如來故、教化一切眾生心不疲惓故、攝取一切諸佛妙法故、於諸眾生常作利益故、常不捨離樂貪諸法結使故、常不捨離諸波羅蜜結使故。大海慧！是名諸菩薩摩訶薩世間善根相應煩惱。依此煩惱，諸菩薩摩訶薩生於三界受種種苦，不為三界煩惱過患之所染污。大海慧菩薩白佛言：世尊！此諸善根以何義故說名煩惱？佛告大海慧菩薩言：大海慧！如是煩惱，諸菩薩摩訶薩能生三界受種種苦。依此煩惱故有三界，非染煩惱三界中生。大海慧！菩薩以方便智力，依善根力故，心生三界。是故名為善根相應煩惱而生三界，非染心生。大海慧！譬如長者若居士等唯有一子，甚愛甚念見者歡喜。而彼一子依愚癡心因戲樂故，墮在極深糞廁井中。時彼父母及諸親屬，見彼一子墮在大廁深坑糞中，見已歔欷悲泣啼哭，而不能入彼極深廁糞屎器中而出其子。<p>爾時彼處眾中更有一長者子或一居士子，見彼小兒墮在深廁糞屎井中，見已疾疾生一子想，生愛念心不起惡心，即入深廁糞屎井中出彼一子。大海慧！為顯彼義說此譬喻。大海慧！何者彼義？大海慧！言極深井糞屎坑者，名為三界。大海慧！言一子者，一切眾生，諸菩薩等於一切眾生生一子想。大海慧！爾時父母及諸親者，名為聲聞辟支佛人，以二乘人見諸眾生墮在世間極大深坑糞屎井中，既見彼已悲泣啼哭，而不能拔彼諸眾生。大海慧！彼時更有一長者子一居士子者，名為菩薩摩訶薩，離諸煩惱清淨無垢，以離垢心現見無為真如法界，以自在心現生三界，為教化彼諸眾生故。大海慧！是名菩薩摩訶薩大悲，畢竟遠離諸有、畢竟遠離諸縛而迴生於三界有中。以依方便般若力故，諸煩惱火不能焚燒，欲令一切諸眾生等遠離諸縛而為說法。大海慧！我今說此修多羅句，依諸菩薩心，為利益一切眾生，得自在力而生三有，依諸善根慈悲心力，依於方便般若力故。是名示現淨不淨時。又菩薩摩訶薩以如實智知如來法身不生不滅故，得如是菩薩摩訶薩功德法體。此修多羅句向前已說，自下次說大毘琉璃摩尼寶喻。佛言：大海慧！譬如無價大毘琉璃摩尼寶珠，善治善淨善光明，墮在泥中住一千年。彼摩尼寶經千年後乃出彼泥，出已水洗，洗已極淨，極淨洗已然後極明，即不失本清淨無垢摩尼寶體。大海慧！菩薩摩訶薩亦復如是，如實知見一切眾生自性清淨光明淨心而為客塵煩惱所染。大海慧！諸菩薩等生如是心：彼諸煩惱不染眾生自性淨心，是諸煩惱客塵虛妄分別心起。而彼諸菩薩復生是心：我今畢竟令諸眾生遠離客塵諸煩惱垢，為之說法。如是菩薩不生怯弱心，轉於一切眾生生增上力，我要畢竟令得解脫。菩薩爾時復生是心：此諸煩惱無有少體。菩薩爾時復生是心：諸煩惱無體、諸煩惱羸薄，是諸煩惱無有住處。如是菩薩如實知諸煩惱虛妄分別而有、依邪見念而有，以正見者諸煩惱垢不能得起。菩薩爾時復生是心：我應如實觀諸煩惱更不復生，以不生煩惱故生諸善法。菩薩爾時復生是心：我若自起諸煩惱者，云何而得為諸煩惱所縛眾生說法令離諸煩惱縛？菩薩爾時復生是心：以我不著諸煩惱故，是故得為諸煩惱縛眾生說法。我應修行諸波羅蜜，結使煩惱相應善根，為欲教化諸眾生故。又復云何名為世間？以三界相似鏡像法故。此明何義？依無漏法界中有三種意生身應知。彼因無漏善根所作名為世間；以離有漏諸業煩惱所作世間法故，亦名涅槃。依此義故，《聖者勝鬘經》言：世尊！有有為世間，有無為世間。世尊！有有為涅槃，有無為涅槃故。又有為無為心心數法相應法故，故說名為淨不淨時。此義於第六菩薩現前地說，彼諸漏盡無障礙般若波羅蜜解脫現前修行大悲，以為救護一切眾生故不取證。如《寶鬘經》中依漏盡故說入城喻。彼經中言：善男子！譬如有城，縱廣正等各一由旬，多有諸門，路嶮黑闇甚可怖畏，有人入者多受安樂。復有一人，唯有一子，愛念甚重，遙聞彼城如是快樂，即便捨子欲往入城。是人方便得過嶮道到彼城門，一足已入一足未舉，即念其子，尋作是念：我唯一子，來時云何竟不與俱？誰能養護令離眾苦？即捨樂城還至子所。善男子！菩薩摩訶薩亦復如是，為憐愍故修集五通，既修集已垂得盡漏而不取證。何以故？愍眾生故捨漏盡通，乃至行於凡夫地中。善男子！城者喻於大般涅槃。多諸門者，喻於八萬諸三昧門。路嶮難者，喻諸魔業。到城門者，喻於五通。一足入者，喻於智慧。一足未入者，喻諸菩薩未證解脫。言一子者，喻於五道一切眾生。顧念子者，喻大悲心。還子所者，喻調眾生。能得解脫而不證者，即是方便。善男子！菩薩摩訶薩大慈大悲不可思議。如是善男子！菩薩摩訶薩大方便力，發大精進、起堅固心，修行禪定得證五通。如是菩薩依禪通業善修心淨，無漏滅盡定現前，如是菩薩即得生於大悲之心，為救一切諸眾生故，現前無漏智通而迴轉不取寂滅涅槃，以為教化諸眾生故，迴取世間乃至示現凡夫人地。於第四菩薩焰地中，為自利益善起精進，為利益他善起堅固心漏盡現前。於第五菩薩難勝地中，依止五通自利利他，善熟心行無漏滅盡定現前。是故於第六菩薩地中，無障礙般若波羅蜜起漏盡現前。是故於第六菩薩現前地中得漏盡自在，說名清淨。是菩薩如是自身正修行，教化眾生令置彼處，得大慈悲心，於顛倒眾生生救護心，不著寂滅涅槃，善作彼方便現前世間門，為眾生故現前涅槃門。為菩提分滿足故，修行四禪迴生欲界，以為利益地獄畜生餓鬼凡夫種種眾生示現諸身，以得自在故。已說依不淨淨時不變不異，次說依善淨時不變不異故，說二偈：佛身不變異，以得無盡法，眾生所歸依，以無邊際故。常住不二法，以離妄分別，恒不熱不作，清淨心力故。<p>此偈示現何義？偈言：不生及不死，不病亦不老，以常恒清涼，及不變等故。<p>此偈明何義？偈言：以常故不生，離意生身故，以恒故不死，離不思議退，清涼故不病，無煩惱習故，不變故不老，無無漏行故。<p>此偈明何義？明如來性於佛地時無垢清淨光明常住自性清淨。以本際來常故不生，以離意生身故。以未來際恒故不死，以離不可思議變易死故。以本後際來清涼故不病，以離無明住地所攝故。若如是者不墮三世彼則不變，是故不老，以離無漏業迴轉故。又復偈言：有二復有二，復有二二句，次第如常等，無漏境界中。<p>此偈明何義？常恒清涼及不變等此四種句，於無漏法界中次第一一句二二本，二二釋義差別。如《不增不減修多羅》中說言：舍利弗！如來法身常，以不異法故、以不盡法故。舍利弗！如來法身恒，以常可歸依故、以未來際平等故。舍利弗！如來法身清涼，以不二法故、以無分別法故。舍利弗！如來法身不變，以非滅法故、以非作法故。<p>已說不變異，次說無差別。無差別者，即依此善淨時本際以來畢竟究竟自體相善淨如來藏無差別故，說一偈：法身及如來，聖諦與涅槃，功德不相離，如光不離日。<p>此初半偈示現何義？偈言：略明法身等，義一而名異，依無漏界中，四種義差別。<p>此偈明何義？略說於無漏法界中依如來藏有四種義，依四種義有四種名應知。何等四義？偈言：佛法不相離，及彼真如性，法體不虛妄，自性本來淨。<p>此偈明何義？佛法不相離者，依此義故，聖者《勝鬘經》言：世尊！不空如來藏，過於恒沙不離不脫不思議佛法故。及彼真如性者，依此義故，《六根聚經》言：世尊！六根如是，從無始來畢竟究竟諸法體故。法體不虛妄者，依此義故，經中說言：世尊！又第一義諦者，謂不虛妄涅槃是也。何以故？世尊！彼性本際來常，以法體不變故。自性本來淨者，依此義故，經中佛告文殊師利：如來、應、正遍知本際以來入涅槃故。又復依此四義，次第有四種名。何等為四？一者法身、二者如來、三者第一義諦、四者涅槃。以是義故，《不增不減經》言：舍利弗言如來藏者即是法身故。又復《聖者勝鬘經》言：世尊！不離法身有如來藏。世尊！不離如來藏有法身。世尊！依一苦滅諦說名如來藏。世尊！如是說如來法身無量無邊功德。世尊言：涅槃者即是如來法身故。後半偈者，示現何義？偈言：覺一切種智，離一切習氣，佛及涅槃體，不離第一義。<p>此四種名，於如來法身無漏界中一味一義不相捨離，是故雖復有四種名，而彼四義不離一法門、不離一法體。此以何義？所證一切法、覺一切智，及離一切智障煩惱障習氣，此二種法，於無漏法界中不異不差別、不斷不相離。以是義故，《大般涅槃經》中偈言：「無量種功德，一切不思議，不差別解脫，解脫即如來。」<p>以是義故，《聖者勝鬘經》言：世尊！言聲聞辟支佛得涅槃者，是佛方便故。此明何義？言聲聞辟支佛有涅槃者，此是諸佛如來方便，見諸眾生於長道曠野遠行疲惓，恐有退轉，為止息故造作化城，如來如是於一切法中得大自在大方便故。故明如是義，世尊如來應正遍知證平等涅槃，一切功德無量無邊不可思議清淨畢竟究竟。此明何義？依四種義，畢竟功德諸佛如來無差別，涅槃相無上果中佛及涅槃一切功德不相捨離。若離佛地果中證智，更無餘人有涅槃法。示現如是義，依一切種智，於諸佛如來無漏法界中譬喻示現。此明何義？《寶鬘經》中畫師譬喻，示現具足一切功德應知。偈言：「如種種畫師，所知各差別，彼一人知分，第二人不知。有自在國王，勅諸畫師言，於彼摽畫處，具足作我身。國中諸畫師，一切皆下手，若不闕一人，乃成國王像。畫師受勅已，畫作國王像，彼諸畫師中，一人行不在。由無彼一人，國王像不成，以其不滿足，一切身分故。所言畫師者，喻檀戒等行，言國王像者，示一切種智，一人不在者，示現少一行，王像不成者，空智不具足。」<p>此偈明何義？以是義故，《寶鬘經》言：善男子！諦聽諦聽！我今為汝說此譬喻。善男子！譬如三千大千世界所有眾生悉善知畫，其中或有善能泥塗、或能磨彩、或曉畫身不曉手足、或曉手足不曉面目。時有國王，以一張疊與是諸人而告之言：凡能畫者皆悉聚集，於此疊上畫吾身像。爾時諸人悉來集聚，隨其所能而共作之。有一畫師，以緣事故竟不得來。諸人畫已持共上王。善男子！可言諸人悉集作不？不也。世尊！善男子！我說此喻其義未顯。善男子！一人不來，故不得言一切集作，亦不得言像已成就。佛法行者亦復如是，若有一行不成就者，則不名具足如來正法，是故要當具足諸行名為成就無上菩提故。又此檀等諸波羅蜜一一差別，唯是如來所知境界。如來知彼種種差別無量無邊應知，以彼算數自在力等不能思議故。以對治彼慳等諸垢，是故得成清淨檀等諸波羅蜜。又以修行一切種一切空智及種種三昧門，於第八菩薩不動地中不分別一切菩薩地，無間無隔自然依止道智修行得無生法忍，成就具足如來無漏戒、成就一切功德。於第九菩薩善慧地中，依阿僧祇三昧陀羅尼海門，攝取無量無邊諸佛之法依止，解一切眾生根智，成就無量無邊功德空智，得無生法忍。於第十菩薩法雲地中，依止一切如來現前蜜智智，成就無量無邊功德聚，得無生空法忍。次後得諸三昧，斷一切煩惱障智障。依止諸解脫門智，成就清淨彼岸功德，具足得一切種一切空智。以如是等四種地智中，非聲聞辟支佛地，以彼聲聞辟支佛等去之甚遠。以是義故，說彼四種成就不差別涅槃界。是故偈言：慧智及解脫，不離法界體，無差涅槃界，日相似相對。<p>此偈明何義？以何等慧、以何等智、以何等解脫？彼三不離法界實體，明彼四種功德成就無差別涅槃界。偈言：無差別涅槃界故。為彼四種義次第故，有四種相似相對法應知。何等為四？一者佛法身中依出世間無分別慧，能破第一無明黑闇，彼光明照相似相對法應知。偈言：慧故，日相似相對故。二者依智故，得一切智智，知一切種、照一切事，放光明羅網相似相對法應知。偈言：智故，日相似相對故。三者依止彼二自性清淨心解脫，無垢離垢光明輪清淨相似相對法應知。偈言：解脫故，日相似相對法故。四者即此三種不離法界、不離實體，不相捨離相似相對法應知。偈言：不離法界體故，日相似相對故。是故偈言：不證諸佛身，涅槃不可得，如棄捨光明，日不可得見。<p>此偈明何義？以如向說，無漏法界中無始世界來諸佛法身中無漏諸法一切功德不相捨離。以是義故，遠離如來無障無礙法身智慧離一切障，涅槃體相不可得見、不可得證，如離日光明無日輪可見。以是義故，《聖者勝鬘經》言：法無優劣故得涅槃，知諸法平等智故得涅槃。平等智故得涅槃、平等解脫故得涅槃、平等解脫知見故得涅槃，是故世尊說涅槃界一味等味，謂明解脫一味故。
。
<juan>究竟一乘寶性論卷第四<p>後魏中印度三藏勒那摩提譯<p>無量煩惱所纏品第六<p>論曰：偈言：向說如來藏，十種義示現，次說煩惱纏，以九種譬喻。<p>此偈明何義？向依如來藏說無始世界來彼法恒常住法體不轉變，明如來藏有十種義。自此以下，依無始世界來煩惱藏所纏，說無始世界來自性清淨心具足法身，以九種譬喻明如來藏過於恒沙煩惱藏所纏，如修多羅說應知。九種譬喻者，如偈說言：萎華中諸佛；眾蜂中美蜜；皮糩等中實；糞穢中真金；地中珍寶藏；諸果子中芽；朽故弊壞衣，纏裹真金像；貧賤醜陋女，懷轉輪聖王；焦黑泥模中，有上妙寶像。眾生貪瞋癡，妄想煩惱等，塵勞諸垢中，皆有如來藏。<p>此偈示現何義？自此以下依此略說四偈句義，餘殘譬喻五十四偈廣說應知。此四行偈總略說，彼廣偈中義應知。又依彼義，略說二偈：華蜂糩糞穢，地果故壞衣，貧賤女泥模，煩惱垢相似。佛蜜實真金，寶牙金像王，上妙寶像等，如來藏相似。<p>此偈示現何義？偈言：華蜂等諸喻，明眾生身中，無始世界來，有諸煩惱垢。佛蜜等諸喻，明眾生身中，無始來具足，自性無垢體。<p>又復略說此如來藏，修多羅中明一切眾生界從無始世界來客塵煩惱染心，從無始世界來淨妙法身如來藏不相捨離。是故經言：依自虛妄染心眾生染，依自性清淨心眾生淨。云何自心染？依自心染有九種喻，謂萎華等應知。偈言：貪瞋癡相續，及結使熏集，見修道不淨，及淨地有垢，萎華等諸喻，說九種相對，無邊煩惱纏，故說差別相。<p>此偈明何義？略說有九種煩惱，於自性清淨如來法身界中，如萎華等九種譬喻，於諸佛等常外客相諸煩惱垢，亦復如是於真如佛性常客塵相。何等以為九種煩惱？一者貪使煩惱、二者瞋使煩惱、三者癡使煩惱、四者增上貪瞋癡結使煩惱、五者無明住地所攝煩惱、六者見道所斷煩惱、七者修道所斷煩惱、八者不淨地所攝煩惱、九者淨地所攝煩惱。此如是等九種煩惱，以彼九種譬喻示現應知。此明何義？世間貪等眾生身中所攝煩惱，能作不動地業所緣，成就色界無色界果報，出世間智能斷，名為貪瞋癡使煩惱。偈言：貪瞋癡相續故。又增上貪瞋癡眾生身中所攝煩惱，能作福業罪業行緣，但能成就欲界果報，唯有不淨觀智能斷，名為增上貪瞋癡等結使煩惱。偈言：及結使故。又阿羅漢身中所攝煩惱，能作無漏諸業行緣，能生無垢意生身果報，唯如來菩提智能斷，名為無明住地所攝煩惱。偈言：熏集故。又有二種學人。何等為二？一者凡夫、二者聖人。凡夫身中所攝煩惱，初出世間心見出世間法智能斷，名為見道所斷煩惱。偈言：見道故。聖人身中所攝煩惱，如先見出世間法修道智能斷，名為修道所斷煩惱。偈言：修道故。又不究竟菩薩，謂從初地乃至七地所攝煩惱，七住地中所對治法，八地已上三住地中修道智能斷，名為不淨地所攝煩惱。偈言：不淨故。又畢竟究竟菩薩身中所攝煩惱，八地已上三地修道智所對治法，金剛三昧智能斷，名為淨地所攝煩惱。偈言：及淨地有垢故。是名略說九種煩惱次第。萎華等九種譬喻，我已廣說應知。又復即此九種煩惱，依八萬四千眾生行故，有八萬四千煩惱差別。如如來智無量無邊故，有如是無量無邊煩惱纏如來藏故，言無量煩惱藏所纏如來藏。是故偈言：愚癡及羅漢，諸學及大智，次第四種垢，及一二復二。如是次第說，四凡一聖人，二學二大智，名為不淨地。<p>此偈明何義？此九種譬喻，於無漏界中如是次第四種譬喻及第五譬喻，後時二二煩惱諸垢依，煩惱垢染故，言不清淨。又復云何知此九種貪等煩惱於萎華等九種譬喻相似相對？又云何知如來藏於諸佛等九種譬喻相似相對？偈言：依佛神力故，有彼眾妙華，初榮時則愛，後萎變不愛。如華依榮悴，有愛有不愛，貪煩惱亦爾，初樂後不樂。群蜂為成蜜，瞋心嚙諸花，瞋恚心起時，生種種苦惱。稻等內堅實，外為皮糩覆，如是癡心纏，不見內堅實。猶如臭穢糞，智觀貪亦爾，起欲心諸相，結使如穢糞。譬如彼地中，種種珍寶藏，眾生無天眼，是故不能見。如是自在智，為無明地覆，眾生無智眼，是故不能見。如子離皮糩，次第生芽等，見道斷煩惱，次第生諸地。以害身見等，攝取妙聖道，修道斷煩惱，故說弊壞衣。七地中諸垢，猶如胎所纏，遠離胎藏智，無分別淳熟。三地知諸垢，如泥模所泥，大智諸菩薩，金剛定智斷。萎華至泥模，如是九種喻，示貪瞋癡等，九種煩惱垢。垢中如來藏，佛等相對法，如是九種義，以三種體攝。<p>此偈明何義？謂依法身、自性清淨心、如來藏等三種實體，有諸佛等九種譬喻相似相對法應知。三種實體者，偈言：法身及真如，如來性實體，三種及一種，五種喻示現。<p>此偈明何義？初三種喻示現如來法身應知。三種譬喻者，所謂諸佛美蜜堅固，示現法身。偈言：法身故。一種譬喻者，所謂真金示現真如。偈言：真如故。又何等為五種譬喻？一者地藏、二者樹、三者金像、四者轉輪聖王、五者寶像，能生三種佛身，示現如來性。偈言：如來性故。又法身者，偈言：法身有二種，清淨真法界，及依彼習氣，以深淺義說。<p>此偈明何義？諸佛如來有二種法身。何等為二？一者寂靜法界身，以無分別智境界故。如是諸佛如來法身，唯自內身法界能證應知。偈言：清淨真法界故。二者為得彼因，謂彼寂靜法界說法，依可化眾生說，彼說法應知。以依真如法身有彼說法，名為習氣。偈言：及依彼習氣故。彼說法者，復有二種：一細、二麁。細者，所謂為諸菩薩摩訶薩演說甚深祕密法藏，以依第一義諦說故。麁者，所謂種種修多羅、祇夜、和伽羅那、伽陀、憂陀那、尼陀那等，名字章句種種差別，以依世諦說故。是故偈言：以出世間法，世中無譬喻，是故依彼性，還說性譬喻。如美蜜一味，微細法亦爾，修多羅等說，如種種異味。<p>此偈明何義？諸佛美蜜及堅固等三種譬喻，此明如來真如法身有二種義：一者遍覆一切眾生、二者遍身中有無有餘殘，示現一切眾生有如來藏。此以何義？於眾生界中無有一眾生離如來法身在於法身外、離於如來智在如來智外，如種種色像不離虛空中。是故偈言：譬如諸色像，不離於虛空，如是眾生身，不離諸佛智。以如是義故，說一切眾生，皆有如來藏，如虛空中色。以性不改變，體本來清淨，如真金不變，故說真如喻。<p>此偈明何義？明彼真如如來之性，乃至邪聚眾生身中自性清淨心無異無差別，光明明了，以離客塵諸煩惱故。後時說言如來法身，如是以一真金譬喻，依真如無差別、不離佛法身故，說諸眾生皆有如來藏，以自性清淨心雖言清淨而本來無二法故。是故經中佛告文殊師利言：文殊師利！如來如實知見自身根本清淨智，以依自身根本智故，知諸眾生有清淨身。文殊師利！所謂如來自性清淨身，乃至一切眾生自性清淨身，此二法者無二無差別。是故偈言：一切諸眾生，平等如來藏，真如清淨法，名為如來體。依如是義故，說一切眾生，皆有如來藏，應當如是知。<p>又復偈言：佛性有二種：一者如地藏、二者如樹果，無始世界來。自性清淨心，修行無上道，依二種佛性，得出三種身。依初譬喻故，知有初法身，依第二譬喻，知有二佛身。真佛法身淨，猶如真金像，以性不改變，攝功德實體。證大法王位，如轉輪聖王，依止鏡像體，有化佛像現。<p>此偈明何義？餘五種譬喻，所謂藏、樹、金像、轉輪聖王、寶像譬喻，示現生彼三佛法身。以依自體性如來之性諸眾生藏，是故說言一切眾生有如來藏。此示何義？以諸佛如來有三種身得名義故。此五種喻能作三種佛法身因，以是義故說如來性因。此以何義？此中明性義以為因義，以是義故經中偈言：「無始世來性，作諸法依止，依性有諸道，及證涅槃果。」<p>此偈明何義？無始世界性者，如經說言：諸佛如來依如來藏，說諸眾生無始本際不可得知故。所言性者，如《聖者勝鬘經》言：世尊！如來說如來藏者，是法界藏、出世間法身藏、出世間上上藏、自性清淨法身藏，自性清淨如來藏故。作諸法依止者，如《聖者勝鬘經》言：世尊！是故如來藏，是依、是持、是住持、是建立。世尊！不離不離智、不斷不脫不異無為、不思議佛法。世尊！亦有斷脫異外離離智有為法，亦依亦持亦住持亦建立，依如來藏故。依性有諸道者，如《聖者勝鬘經》言：世尊！生死者依如來藏。世尊！有如來藏故說生死，是名善說故。及證涅槃果者，如《聖者勝鬘經》言：世尊！依如來藏故有生死，依如來藏故證涅槃。世尊！若無如來藏者，不得厭苦、樂求涅槃，不欲涅槃，不願涅槃故。此明何義？明如來藏究竟如來法身不差別，真如體相畢竟定佛性體，於一切時一切眾生身中皆無餘盡應知。此云何知？依法相知。是故經言：善男子！此法性法體性自性常住，如來出世若不出世，自性清淨本來常住，一切眾生有如來藏。此明何義？依法性、依法體、依法相應、依法方便，此法為如是、為不如是，不可思議。一切處依法，依法量、依法信，得心淨、得心定，彼不可分別為實、為不實？唯依如來信。是故偈言：唯依如來信，信於第一義，如無眼目者，不能見日輪。<p>此偈明何義？略說一切眾生界中有四種眾生，不識如來藏如生盲人。何等為四？一者凡夫、二者聲聞、三者辟支佛、四者初發菩提心菩薩。如《聖者勝鬘經》中說言：世尊！如來藏者，於身見眾生非其境界。世尊！如來藏者，於取四顛倒眾生非其境界。世尊！如來藏者，於散亂心失空眾生非其境界故。此明何義？身見眾生者，謂諸凡夫，以彼凡夫實無色等五陰諸法而取以為有我我所，虛妄執著我我所慢，於離身見等滅諦無漏性甘露之法信亦不能，何況出世間一切智境界如來藏能證能解，無有是處。又取四顛倒諸眾生者，所謂聲聞辟支佛人，以彼聲聞辟支佛等，應修行如來藏常，而不修行如來藏以為常，以顛倒取一切法無常，修行如來藏無常，樂無常修行，以不知不覺故。應修行如來藏樂，而不修行如來藏以為樂，以顛倒取一切法皆苦，修行如來藏苦，樂苦修行，以不知不覺故。應修行如來藏我，而不修行如來藏以為我，以顛倒取一切法無我，修行如來藏無我，樂無我修行，以不知不覺故。應修行如來藏淨，而不修行如來藏以為淨，以顛倒取一切法不淨，修行如來藏不淨，樂不淨修行，以不知不覺故。如是聲聞辟支佛等，一切不能如實隨順法身修行。以是義故，第一彼岸常樂我淨法，非彼聲聞辟支佛等所知境界。如是樂顛倒無常苦無我不淨相等，彼如來藏非其境界。如是之義，《大般涅槃修多羅》中池水譬喻廣明，此義應知。彼經中言：迦葉！譬如春時，有諸人等在大池浴乘船遊戲，失琉璃寶沒深水中。是時諸人悉共入水求覓是寶，競捉瓦石草木沙礫，各各自謂得琉璃珠，歡喜持出乃知非真。是時寶珠猶在水中，以珠力故水皆澄清，於是大眾乃見寶珠故在水下，猶如仰觀虛空月形。是時眾中有一智人，以方便力安徐入水即便得珠。汝等比丘！不應如是修集無常苦無我想不淨想等以為真實，如彼諸人各以瓦石草木沙礫而為寶珠，汝等應當善學方便在在處處常修我想常樂淨想。復應當知，先所修集四法相貌悉是顛倒，欲得真實修諸想者，如彼智人巧出寶珠，所謂我想常樂淨想故。又散亂心失空眾生者，謂初發心菩薩，離空如來藏義，以失變壞物修行，名為空解脫門。此以何義？初發心菩薩起如是心：實有法斷滅後時得涅槃。如是菩薩失空如來藏修行。又復有人以空為有物，我應得空。又生如是心：離色等法別更有空，我應修行令得彼空。彼人不知空以何等法是如來藏。偈言：不空如來藏，謂無上佛法，不相捨離相，不增減一法。如來無為身，自性本來淨，客塵虛妄染，本來自性空。<p>此偈明何義？不減一法者，不減煩惱。不增一法者，真如性中不增一法。以不捨離清淨體故。偈言：不相捨離相，不增減一法故。是故聖者《勝鬘經》言：世尊！有二種如來藏空智。世尊！空如來藏，若離若脫若異一切煩惱藏。世尊！不空如來藏，過於恒沙不離不脫不異不思議佛法故。如是以何等煩惱、以何等處無，如是如實見知，名為空智。又何等諸佛法、何處具足有，如是如實見知，名不空智。如是明離有無二邊如實知空相。此二偈中明如是義。又眾生若離如是空智，彼人則是佛境界外，名不相應，不得定、不得一心，以是義故，名散亂心失空眾生。何以故？以離第一義空智門，無分別境界不可得證、不可得見。是故聖者《勝鬘經》言：世尊！如來藏智名為空智。世尊！如來藏空智者，一切聲聞辟支佛等本所不見、本所不得、本所不證、本所不會。世尊！一切苦滅唯佛得證，壞一切煩惱藏、修一切滅苦道故。如是此如來藏，以法界藏故，身見等眾生不能得見。已說以身見相對治真實法界未現前故。又如是出世間法身如來藏，非顛倒眾生境界。已說以無常等世間法對治出世間法界未現前故。又如是自性清淨法界如來空藏，非散亂心失空眾生境界。已說以煩惱垢客塵染、空自性清淨功德法不相捨離出世間法身得名故。此明何義？又依一味等味法界無差別智門，觀察出世間自性清淨法身，是名如實知見真如。是故經說：十住菩薩唯能少分見如來藏，何況凡夫二乘人等。是故偈言：譬如薄雲中，見虛空有日，淨慧諸聖人，見佛亦如是。聲聞辟支佛，如無眼目者，不能觀如來，如盲不見日。所知一切法，有無量無邊，遍虛空法界，無量智能見。諸如來法身，充滿一切處，佛智慧能見，以無量智故。<p>究竟一乘寶性論為何義說品第七<p>問曰：真如佛性如來藏義，住無障閡究竟菩薩地菩薩第一聖人亦非境界，以是一切智者境界故。若如是者，何故乃為愚癡顛倒凡夫人說？答曰：以是義故，略說四偈：處處經中說，內外一切空，有為法如雲，及如夢幻等。此中何故說，一切諸眾生，皆有如來性，而不說空寂？以有怯弱心，輕慢諸眾生，執著虛妄法，謗真如佛性，計身有神我。為令如是等，遠離五種過，故說有佛性。<p>此四行偈，以十一偈略釋應知。偈言：諸修多羅中，說有為諸法，謂煩惱業等，如雲等虛妄，煩惱猶如雲，所作業如夢，如幻陰亦爾，煩惱業生故。先已如是說，此究竟論中，為離五種過，說有真如性。以眾生不聞，不發菩提心，或有怯弱心，欺自身諸過。未發菩提心，生起欺慢意，見發菩提心，我勝彼菩薩，如是憍慢人，不起正智心，是故虛妄取，不知如實法。妄取眾生過，不知客染心，實無彼諸過，自性淨功德。以取虛妄過，不知實功德，是故不得生，自他平等慈。聞彼真如性，起大勇猛力，及恭敬世尊，智慧及大悲。生增長五法，不退轉平等，無一切諸過，唯有諸功德。取一切眾生，如我身無異，速疾得成就，無上佛菩提。<p>究竟一乘寶性論身轉清淨成菩提品第八<p>論曰：已說有垢如，自此以下說無垢如應知。無垢如者，謂諸佛如來於無漏法界中遠離一切種種諸垢，轉雜穢身得淨妙身，依八句義略差別說彼真如性無漏法身應知。何等為八？偈言：淨得及遠離，自他利相應，依止深快大，時數如彼法。<p>是名八種句義次第。一偈示現八種義者，何謂八種？一者實體、二者因、三者果、四者業、五者相應、六者行、七者常、八者不可思議。實體者，向說如來藏不離煩惱藏所纏，以遠離諸煩惱轉身得清淨，是名為實體應知。偈言：淨故。是故《聖者勝鬘經》言：世尊！若於無量煩惱藏所纏如來藏不疑惑者，於出無量煩惱藏法身亦無疑惑故。因者，有二種無分別智：一者出世間無分別智、二者依出世間智得世間出世間依止行智，是名為因。偈言：得故。果者：即依此得，得證智果，是名為果。偈言：遠離故。業者，有二種遠離：一者遠離煩惱障、二者遠離智障，如是次第故名遠離。如是遠離自利利他成就，是名為業。偈言：自他利故。相應者，自利利他得無量功德，常畢竟住持，是名相應。偈言：相應故。行常不思議者，謂三種佛法身，無始世界來作眾生利益常不休息，不可思議。偈言：依止深快大故。以是義故，略說偈言：實體因果業，及以相應行，常不可思議，名佛地應知。<p>又依實體、依因於佛地中，及得彼方便因故，說三偈：向說佛法身，自性清淨體，為諸煩惱垢，客塵所染污。譬如虛空中，離垢淨日月，為彼厚密雲，羅網之所覆。佛功德無垢，常恒及不變，不分別諸法，得無漏真智。<p>此三行偈，以四行偈略釋應知。偈言：佛身不捨離，清淨真妙法，如虛空日月，智離染不二。過恒沙佛法，明淨諸功德，非作法相應，不離彼實體。煩惱及智障，彼法實無體，常為客塵染，是故說雲喻。遠離彼二因，向二無分別，無分別真智，及依彼所得。<p>此偈明何義？向說轉身實體清淨。又清淨者，略有二種。何等為二？一者自性清淨、二者離垢清淨。自性清淨者，謂性解脫無所捨離，以彼自性清淨心體不捨一切客塵煩惱，以彼本來不相應故。離垢清淨者，謂得解脫。又彼解脫不離一切法，如水不離諸塵垢等而言清淨，以自性清淨心遠離客塵諸煩惱垢更無餘故。又依彼果離垢清淨故，說四偈：如清淨池水，無有諸塵濁，種種雜花樹，周匝常圍遶。如月離羅睺，日無雲翳等，無垢功德具，顯現即彼體。蜂王美味蜜，堅實淨真金，寶藏大果樹，無垢真金像，轉輪聖王身，妙寶如來像，如是等諸法，即是如來身。<p>此四行偈，以八行偈略釋應知。偈言：貪等客煩惱，猶如濁水塵，無分別上智，果法如池水，示現佛法身，一切諸功德，依彼證智果，是故如是說。貪如濁水塵，淨法雜垢染，可化諸眾生，如繞池藕花。禪定習氣潤，遠離瞋羅睺，以大慈悲水，遍益諸眾生。如十五日月，遠離雲羅網，光明照眾生，能除諸幽闇。佛無垢日月，離癡雲羅網，智光照眾生，除滅諸黑闇。得無等等法，能與妙法味，諸佛如蜜堅，遠離蜂糩障。真實妙功德，除斷諸貧窮，能與解脫勢，故說金樹喻。法寶真實身，增上兩足尊，勝色畢竟成，故說後三喻。<p>又向說以二種智依自利利他業。何者為二？一者出世間無分別智、二者依出世間無分別智轉身，得身行因遠離煩惱，得證智果故。又何者是成就自利？謂得解脫，遠離煩惱障、遠離智障，得無障礙清淨法身，是名成就自身利益。又何者是成就他利益？既得成就自身利已，無始世來自然依彼二種佛身示現世間自在力行，是名成就他身利益。又依自利利他成就業義故，說四偈：無漏及遍至，不滅法與恒，清涼不變異，不退寂淨處。諸佛如來身，如虛空無相，為諸勝智者，作六根境界。示現微妙色，出於妙音聲，令嗅佛戒香，與佛妙法味。使覺三昧觸，令知深妙法，細思惟稠林，佛離虛空相。<p>此四行偈，以八行偈略釋應知。偈言：略說二種法，業智應當知，滿足解脫身，清淨真法身。解脫身法身，二及一應知，謂無漏遍至，及究竟無為。煩惱盡無漏，及習氣滅故，無閡及無障，智遍至應知。無為以不滅，實體不失故，不失名為本，恒等句解釋。對於恒等句，有四失應知，死無常及轉，不可思議退。以無死故恒，以常故清涼，不轉故不變，寂靜故不退。彼究竟足跡，淨智白法體，具足色聲等，示現於諸根。如虛空無相，而現色等相，法身亦如是，具六根境界。<p>此偈明何義？經中說言：如虛空相諸佛亦爾者，此依第一義，諸佛如來清淨法身自體相不共法故作如是說。以是義故，《金剛般若波羅蜜經》言：須菩提！於意云何？可以三十二大人相成就得見如來不？須菩提言：如我解佛所說義者，不以相成就得見如來。佛言：如是如是。須菩提！不以相成就得見如來。須菩提！若以相成就觀如來者，轉輪聖王應是如來，是故非以相成就得見如來故。此明何義？以依如來第一義諦清淨法身明如是義。又依相應義故，說二偈：如空不思議，常恒及清涼，不變與寂靜，遍離諸分別。一切處不著，離閡麁澁觸，亦不可見取，佛淨心無垢。<p>此二行偈，以八行偈略釋應知。偈言：解脫身法身，示自利利他，依自利利他，彼處相應義。一切諸功德，不思議應知，以非三慧境，一切種智知。諸眾生佛體，細故非聞境，第一非思思。以出世深密，世修慧不知，諸愚癡凡夫，本來未曾見，如盲不矚色。二乘如嬰兒，不見日月輪，以不生故常，以不滅故恒。離二故清涼，法性住不變，證滅故寂靜，一切覺故遍。不住不分別，離煩惱不著，無智障離閡，柔軟離麁澁。無色不可見，離相不可取，以自性故淨，離染故無垢。<p>此偈明何義？虛空譬喻者，明諸佛如來無為諸功德不離佛法身。於所有諸有得不可思議勝大方便業、勝大悲業、勝大智業，為與一切眾生樂相、無垢、清淨三種佛身，所謂實佛、受法樂佛及化身佛，常不休息、常不斷絕、自然修行，以為利益一切眾生應知。以不共餘人，唯諸佛如來法身相應故。此明何義？以依此身相應諸行差別故，說八偈：非初非中後，不破壞不二，遠離於三界，無垢無分別。此甚深境界，非二乘所知，具勝三昧慧，如是人能見。出過於恒沙，不思議功德，唯如來成就，不與餘人共。如來妙色身，清淨無垢體，遠離諸煩惱，及一切習氣。種種勝妙法，光明以為體，令眾生解脫，常無有休息。所作不思議，如摩尼寶王，能現種種形，而彼體非實。為世間說法，示現寂靜處，教化使淳熟，授記令入道。如來鏡像身，而不離本體，猶如一切色，不離於虛空。<p>此八行偈，以二十五偈略釋應知。偈言：向說佛法身，及一切種智，自在與涅槃，及第一義諦，不可思議法，應供等功德，唯自身內證，應當如是知。彼三身差別，實法報化等，所謂深快大，無量功德身。明實體身者，謂諸佛法身，略說五種相，五功德應知。無為無差別，遠離於二邊，出離煩惱障，智障三昧障。以離一切垢，故聖人境界，清淨光明照，以法性如是。無量阿僧祇，不可數思議，無等諸功德，到第一彼岸。實法身相應，以快不可數，非思量境界，及遠離習氣。無邊等佛法，次第不離報，受種種法味，示現諸妙色。淨慈悲習氣，無虛妄分別，利益諸眾生，自然無休息。如如意寶珠，滿足眾生心，受樂佛如是，神通力自在。此神力自在，略說有五種，說法及可見，諸業不休息，及休息隱沒，示現不實體，是名要略說，有五種自在。如摩尼寶珠，依種種諸色，異本生諸相，一切皆不實。如來亦如是，方便力示現，從兜率陀退，次第入胎生，習學諸伎藝，嬰兒入王宮，厭離諸欲相，出家行苦行，推問諸外道，往詣於道場，降伏諸魔眾，成大妙覺尊，轉無上法輪，入無餘涅槃，於不清淨國，現如是等事。世間無休息，宣說無常苦，無我寂靜名，方便智慧力，令彼諸眾生，厭離三界苦，後入於涅槃，以入寂靜道。諸聲聞人等，有是虛妄相，言我得涅槃。法華等諸經，皆說如實法，般若方便攝，迴先虛妄心，令淳熟上乘，授妙菩提記。微細大勢力，令愚癡眾生，過嶮難惡道。深快及以大，次第說應知。初法身如來，第二色身佛，譬如虛空中，有一切色身，於初佛身中，最後身亦爾。<p>自此以下，即依如是三種佛身，為樂眾生利益眾生。略說二偈：世尊體常住，以修無量因，眾生界不盡，慈悲心如意，智成就相應，法中得自在，降伏諸魔怨，體寂靜故常。<p>此二行偈，以六行偈略釋應知。偈言：棄捨身命財，攝取諸佛法，為利益眾生，究竟滿本願。得清淨佛身，起大慈悲心，修行四如意，依彼力住世。以成就妙智，離有涅槃心，常得心三昧，成就樂相應。常在於世間，不為世法染，得淨甘露處，故離一切魔。諸佛本不生，本來寂靜故，以常可歸依，故言歸依我。初七種譬喻，如來色身常，後三種譬喻，善逝法身常。<p>此偈明何義？諸佛如來依法身轉得無上身，不可思議應知。依不可思議故，說二偈：非言語所說，第一義諦攝，離諸覺觀地，無譬喻可說。最上勝妙法，不取有涅槃，非三乘所知，唯是佛境界。<p>此二行偈，以五行偈略釋應知。偈言：不可得思議，以離言語相，離言語相者，以第一義攝。第一義攝者，非思量境界，非思量境者，以無譬喻知。無譬喻知者，以最勝無上，最勝無上者，不取有涅槃。不取是二者，不取功德過，前五種譬喻，微細不思議。如來法身常，第六譬喻者，以得自在故，如來色身常。<p>究竟一乘寶性論如來功德品第九<p>論曰：已說無垢真如法身，次說依彼無垢真如法身一切功德，如摩尼寶不離光明形色諸相，如來法身無量無邊自性清淨無垢功德亦復如是。以是義故，依佛功德次說二偈：自利亦利他，第一義諦身，依彼真諦身，有此世諦體。果遠離淳熟，此中具足有，六十四種法，諸功德差別。<p>此偈示現何義？偈言：於自身成就，住持諸佛法，故攝第一身，為他身住持。諸如來世尊，故有世諦體，佛無量功德，初身攝應知。十力四無畏，大丈夫相等，彼受樂報體，第二佛身攝。<p>此偈明何義？明十力等六十四種佛身功德。此云何知？依彼義故，略說二偈：佛力金剛杵，破無智者障，如來無所畏，處眾如師子，如來不共法，清淨如虛空，如彼水中月，眾生二種見。<p>自此已下功德品中餘殘論偈，依此二偈次第示現彼十力等六十四種如來功德，如《陀羅尼自在王經》廣說應知。初依十力故，說二偈：處非處果報，業及於諸根，性信至處道，離垢諸禪定。憶念過去世，天眼寂靜智，如是等諸句，說十種力名。<p>又依四無畏故，說三偈：如實覺諸法，遮諸閡道障，說道得無漏，是四種無畏。於所知境界，畢竟知自他，自知教他知，此非遮障道。能證勝妙果，自得令他得，說自他利諦，是諸處無畏。<p>又依十八不共佛法故，說八偈：佛無過無諍，無妄念等失，無不定散心，無種種諸想，無作意護心，欲精進不退，念慧及解脫，知見等不退。諸業智為本，知三世無障，佛十八功德，及餘不說者。佛身口無失，若他來破壞，內心無動相，非作心捨心。世尊欲精進，念淨智解脫，知見常不失，示現可知境。一切諸業等，智為本展轉，三世無障閡，廣大智行常。是名如來體，大智慧相應，覺彼大菩提，最上勝妙法。為一切眾生，轉於大法輪，無畏勝妙法，令彼得解脫。<p>又依三十二大人相故，說十一偈：足下相平滿，具足千輻輪，跟❥趺上隆，伊尼鹿王❥，手足悉柔軟，諸指皆纖長，鵝王網縵指，臂肘上下❥，兩肩前後平，左右俱圓滿，立能手過膝，馬王陰藏相，身❥相洪雅，如尼拘樹王，體相七處滿，上半如師子，威德勢堅固，猶如那羅延，身色新淨妙，柔軟金色皮，淨軟細平密，一孔一毛生，毛柔軟上靡，微細輪右旋，身淨光圓匝，頂上相高顯，項如孔雀王，頤方若師子，髮淨金精色，喻如因陀羅，額上白毫相，通面淨光明，口含四十齒，二牙白踰雪，深密內外明，上下齒平齊，迦陵頻伽聲，妙音深遠聲，所食至喉現，得味中上味，細薄廣長舌，二目淳紺色，瞬眼若牛王，功德如蓮華。如是說人尊，妙相三十二，一一不雜亂，普身不可嫌。<p>此佛十力、四無所畏、十八不共法、三十二大人相略集一處，是名六十四種功德應知。偈言：六十四功德，修因及果報，一一各差別，寶經次第說。<p>此偈明何義？向說諸佛如來六十四種功德因果差別，依此次第《寶女經》中廣說應知。又復依此四處，次第有四種喻，謂金剛杵及師子王、虛空譬喻、水中月等，有九行偈。依彼九偈，略說偈言：衝過無慈心，不共他無心，故說杵師子，空水中月喻。<p>又依十力金剛杵喻故，說二偈：處非處果性，眾生諸信根，種種道修地，過宿命差別。天眼漏盡等，佛力金剛杵，能刺碎散斫，癡鎧山牆樹。<p>此偈示現何義？略說偈言：諸如來六力，次第三及一，所知境界中，離三昧諸障，及離餘垢障，譬如破散截，鎧牆及樹等，亦重亦堅固，亦不可破壞。如來十種力，猶如彼金剛，故說金剛杵。<p>又依四無畏師子王喻故，說二偈。譬如師子王，諸獸中自在，常處於山林，不怖畏諸獸。佛人王亦爾，處於諸群眾，不畏及善住，堅固奮迅等。<p>此偈示現何義？略說偈言：知病苦知因，遠離彼苦因，說聖道妙藥，為離病證滅。遠離諸怖畏，善住奮迅城，佛王在大眾，無畏如師子。以知一切法，是故能善住，一切處不畏。離愚癡凡夫，二乘及清淨，以見我無等，於一切法中，心常定堅固。何故名奮迅？過無明住地，自在無閡處，是故名奮迅。<p>又依十八不共法虛空譬喻故，說三偈：地水火風等，彼法空中無，諸色中亦無，虛空無閡法。諸佛無障礙，猶如虛空相，如來在世間，如地水火風。而諸佛如來，所有諸功德，乃至無一法，共餘世間有。<p>此偈示現何義？略說偈言：聲聞及空行，智者及自在，上上微細法，故示現五大。諸眾生受用，如地水火風，離世離出世，故說虛空大，三十二功德，依止法身有。如世間燈炷，明煖及色相，相應無差別；諸如來法身，一切諸功德，無差別亦爾。<p>又依三十二大丈夫相水中月喻故，說二偈：秋空無雲曀，月在天及水，一切世間人，皆見月勢力。清淨佛輪中，具功德勢力，佛子見如來，功德身亦爾。<p>此偈示現何義？略說偈言：三十二功德，見者生歡喜，依法報化身，三種佛而有。法身淨無垢，遠離於世間，在如來輪中，眾生見二處。如清淨水中，見於月影像，是三十二相，依色身得名。如摩尼寶珠，不離光色相，色身亦如是，不離三十二。<p>究竟一乘寶性論自然不休息佛業品第十<p>論曰：已說無垢諸佛功德，次說諸佛如來作業。彼諸佛業自然而行，常不休息教化眾生應知。此依略說有二種法自然而行。以是義故，依諸佛業自然而行，常不休息常作佛事故，說六偈：於可化眾生，以教化方便，起化眾生業，教化眾生界。諸佛自在人，於可化眾生，常待處待時，自然作佛事。遍覺知大乘，最妙功德聚，如大海水寶，如來智亦爾。菩提廣無邊，猶如虛空界，於無量功德，大智慧日光，遍照諸眾生，有佛妙法身，無垢功德藏，如我身無異。煩惱障智障，雲霧羅網覆，諸佛慈悲風，吹令散滅盡。<p>此六行偈義，以十四偈略釋應知。偈言：以何等性智，何者何處時，作業無分別，是故業自然。以何等根性，諸眾生可度，以何等智慧，能度諸眾生。又以何者是，化眾生方便，眾生以何處，何時中可化。進趣及功德，為果為攝取，彼障及斷障，諸緣不分別。進趣謂十地，功德因二諦，果謂大菩提，攝菩提眷屬。彼障謂無邊，煩惱及習氣，斷障謂大慈，及大悲心等。是名一切時，常種種因緣，如是等六處，次第說應知。如大海水寶，空日地雲風，諸地如大海，智水功德寶，菩提如空界，廣無中後邊，為利益眾生，二種業如日。能悉遍照知，一切眾生界，皆有如來性，如地中伏藏。猶如彼大地，體安固不動，為利益眾生，見彼我無別。客塵煩惱等，本自無體性，一切皆虛妄，如雲聚不實。起大慈悲心，猶如猛風吹，煩惱智障盡，如彼雲聚散。化事未究竟，故常在世間，從本際以來，自然不休息。<p>問曰：如向所說諸佛如來不生不滅，若如是者即無為法，無為法者不修行業。云何自然不休息常教化眾生事？答曰：為示現彼諸佛大事斷諸疑惑，是故依彼不可思議無垢清淨諸佛境界示現大事。故以譬喻說一行偈：帝釋妙鼓雲，梵天日摩尼，響及虛空地，如來身亦爾。<p>依此一行修多羅攝取義，偈九種譬喻。自此以下廣說餘殘六十六偈應知。又復依彼廣說偈義，九種譬喻略說彼義。及以次第廣說如來無上利益一切眾生修行究竟，以十九偈解釋應知。偈言：遠離一切業，未曾見有果，為一切疑人，除諸疑網故，說九種譬喻，彼修多羅名，廣說此諸法。彼修多羅中，廣說九種喻，彼名智境界。快妙智莊嚴，有智者速入，具足佛境界。說彼天帝釋，琉璃鏡像等，九種諸譬喻，應知彼要義，見說及遍至。以離諸相智，身口意業密，大慈悲者得，離諸功用心，無分別寂靜，以智故無垢，如大毘琉璃，帝釋等譬喻。智究竟滿足，故究竟寂靜，以有淨智慧，是故無分別。為成種種義，故說釋等喻，為成彼義者，說九種見等。離生離神通，諸佛現是事，是名為略說，種種義譬喻。先喻解異後，後喻解異前，佛體如鏡像，如彼琉璃地。人非不有聲，如天妙法鼓，非不作法事，如彼大雲雨。非不作利益，而亦非不生，種種諸種子，如梵天不動。而非不淳熟，如彼大日輪，非不破諸闇，如彼如意寶，而非不希有，猶如彼聲響，非不因緣成，猶如彼虛空。非不為一切，眾生作依止，猶如彼大地，而非不住持，一切種種物，以依彼大地，荷負諸世間，種種諸物故。依諸佛菩提，出世間妙法，成就諸白業，諸禪四無量，及以四空定，諸如來自然，常住諸世間，有如是諸業，一時非前後，作如是妙業。<p>究竟一乘寶性論挍量信功德品第十一<p>論曰：向說四種法，自此已下明有慧人於彼法中能生信心。依彼信者所得功德，說十四偈：佛性佛菩提，佛法及佛業，諸出世淨人，所不能思議。此諸佛境界，若有能信者，得無量功德，勝一切眾生。以求佛菩提，不思議果報，得無量功德，故勝諸世間。若有人能捨，摩尼珠珍寶，遍布十方界，無量佛國土。為求佛菩提，施與諸法王，是人如是施，無量恒沙劫。若復有人聞，妙境界一句，聞已復能信，過施福無量。若有智慧人，奉持無上戒，身口意業淨，自然常護持。為求佛菩提，如是無量劫，是人所得福，不可得思議。若復有人聞，妙境界一句，聞已復能信，過戒福無量。若人入禪定，焚三界煩惱，過天行彼岸，無菩提方便。若復有人聞，妙境界一句，聞已復能信，過禪福無量。無慧人能捨，唯得富貴報，修持禁戒者，得生人天中。修行斷諸障，非慧不能除，慧除煩惱障，亦能除智障。聞法為慧因，是故聞法勝，何況聞法已，復能生信心。<p>此十四偈，以十一偈略釋應知。偈言：身及彼所轉，功德及成義，示此四種法，唯如來境界。智者信為有，及信畢竟得，以信諸功德，速證無上道。究竟到彼岸，如來所住處，信有彼境界，彼非可思議。我等可得彼，彼功德如是，唯深信勝智，欲精進念定。修智等功德，無上菩提心，一切常現前，以常現前故，名不退佛子，彼岸淨功德，畢竟能成就。五度是功德，以不分別三，畢竟及清淨。以離對治法，施唯施功德，持戒唯持戒，餘二度修行，謂忍辱禪定，精進遍諸處。慳等所治法，名為煩惱障，虛分別三法，是名為智障。遠離彼諸障，更無餘勝因，唯真妙智慧，是故般若勝。彼智慧根本，所謂聞慧是，以聞慧生智，是故聞為勝。<p>又自此已下明向所說義。依何等法說？依何等義說？依何等相說？初依彼法故，說二偈：我此所說法，為自心清淨，依諸如來教，修多羅相應。若有智慧人，聞能信受者，我此所說法，亦為攝彼人。<p>自此已下，次依彼義故，說二偈：依燈電摩尼，日月等諸明，一切有眼者，皆能見境界。依佛法光明，慧眼者能見，以法有是利，故我說此法。<p>自此已下，次依彼相故，說二偈：若一切所說，有義有法句，能令修行者，遠離於三界，及示寂靜法，最勝無上道，佛說是正經，餘者顛倒說。<p>自此已下，依護法方便故，說七偈：雖說法句義，斷三界煩惱，無明覆慧眼，貪等垢所纏。又於佛法中，取少分說者，世典善言說，彼三尚可受，何況諸如來，遠離煩惱垢。無漏智慧人，所說修多羅，以離於諸佛，一切世間中，更無勝智慧，如實知法者。如來說了義，彼不可思議，思者是謗法，不識佛意故。謗聖及壞法，此諸邪思惟，煩惱愚癡人，妄見所計故。故不應執著，邪見諸垢法，以淨衣受色，垢膩不可染。<p>自此已下，依謗正法故，說三偈：愚不信白法，邪見及憍慢，過去謗法障，執著不了義，著供養恭敬，唯見於邪法，遠離善知識，親近謗法者，樂著小乘法。如是等眾生，不信於大乘，故謗諸佛法。<p>自此已下，依謗正法得惡果報故，說六偈：智者不應畏，怨家蛇火毒，因陀羅霹靂，刀杖諸惡獸，師子虎狼等，彼但能斷命，不能令人入，可畏阿鼻獄。應畏謗深法，及謗法知識，決定令人入，可畏阿鼻獄。雖近惡知識，惡心出佛血，及殺害父母，斷諸聖人命，破壞和合僧，及斷諸善根，以繫念正法，能解脫彼處。若復有餘人，誹謗甚深法，彼人無量劫，不可得解脫。<p>自此已下，依於說法法師生敬重心故，說二偈：若人令眾生，學信如是法，彼是我父母，亦是善知識。彼人是智者，以如來滅後，迴邪見顛倒，令入正道故。<p>自此已下，依彼說法所得功德以用迴向故，說三偈：三寶清淨性，菩提功德業，我略說七種，與佛經相應。依此諸功德，願於命終時，見無量壽佛，無邊功德身。我及餘信者，既見彼佛已，願得離垢眼，成無上菩提。<p>自此已下略說句義。偈言：依何等法說？依何等義說？依何等相說？如彼法而說，如彼義而說，如彼相而說。彼一切諸法，六行偈示現，護自身方便，以七行偈說，明誹謗正法，故有三行偈。六偈示彼因，以二偈示現，於彼說法人，深生敬重心，大眾聞忍受，得彼大菩提，略說三種法，示現彼果報。