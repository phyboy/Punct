<juan>大乘百法明門論本事分中略錄名數<p>天親菩薩造<p>大唐三藏法師玄奘譯<p>如世尊言「一切法無我」。何等一切法？云何為無我？一切法者略有五種：一者心法、二者心所有法、三者色法、四者心不相應行法、五者無為法。一切最勝故、與此相應故，二所現影故，三分位差別故，四所顯示故。如是次第。第一心法，略有八種：一眼識、二耳識、三鼻識、四舌識、五身識、六意識、七末那識、八阿賴耶識。<p>第二心所有法，略有五十一種，分為六位：一遍行有五、二別境有五、三善有十一、四煩惱有六、五隨煩惱有二十、六不定有四。一遍行五者，一作意、二觸、三受、四想、五思。二別境五者，一欲、二勝解、三念、四定、五慧。三善十一者，一信、二精進、三慚、四愧、五無貪、六無嗔、七無癡、八輕安、九不放逸、十行捨、十一不害。四煩惱六者，一貪、二嗔、三慢、四無明、五疑、六不正見。五隨煩惱二十者，一忿、二恨、三惱、四覆、五誑、六諂、七憍、八害、九嫉、十慳、十一無慚、十二無愧、十三不信、十四懈怠、十五放逸、十六惛沈、十七掉舉、十八失念、十九不正知、二十散亂。六不定四者，一睡眠、二惡作、三尋、四伺。<p>第三色法，略有十一種：一眼、二耳、三鼻、四舌、五身、六色、七聲、八香、九味、十觸、十一法處所攝色。<p>第四心不相應行法，略有二十四種：一得、二命根、三眾同分、四異生性、五無想定、六滅盡定、七無想報、八名身、九句身、十文身、十一生、十二老、十三住、十四無常、十五流轉、十六定異、十七相應、十八勢速、十九次第、二十方、二十一時、二十二數、二十三和合性、二十四不和合性。<p>第五無為法者，略有六種：一虛空無為、二擇滅無為、三非擇滅無為、四不動滅無為、五想受滅無為、六真如無為。<p>言無我者，略有二種：一補特伽羅無我、二法無我。