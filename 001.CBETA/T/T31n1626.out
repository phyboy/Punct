<juan>大乘法界無差別論<p>堅慧菩薩造<p>大唐于闐三藏提雲般若等譯<p>稽首菩提心，能為勝方便，得離生老死，病苦依過失。<p>菩提心略說有十二種義，是此論體，諸聰慧者應如次知，所謂果故、因故、自性故、異名故、無差別故、分住故、無染故、常恒故、相應故、不作義利故、作義利故、一性故。此中最初顯示菩提心果，令見勝利；次即說彼所起之因；然後安立此出生相，及顯異名而無差別；於一切位無有染著。常與淨法而共相應。不淨位中無諸功用，於清淨位能作利益一性涅槃。應知如是十二種義，今此論中次第開闡。<p>何者名為菩提心果？謂最寂靜涅盤界。此唯諸佛所證，非餘能得。所以者何？唯佛如來能永滅盡一切微細煩惱熱故。於中無生，永不復生意生諸蘊故；無老，此功德增上殊勝圓滿究竟無衰變故；無死，永捨離不思議變易死故；無病，一切煩惱所知障病及與習氣皆永斷故；無苦，依無始時來無明住地所有習氣皆永除故；無過失，一切身語意誤犯不行故。此則由菩提心為最上方便不退失因，一切功德至於究竟而得彼果，彼果者即涅盤界。何者為涅盤界？謂諸佛所有轉依相不思議法身。以菩提心是不思議果因，如白月初分，故今頂禮。復次頌曰：能益世善法，聖法及諸佛，所依寶處如，如地海種子。<p>復次菩提心如地，一切世間善苗生長所依故；如海，一切聖法珍寶積聚處所故；如種子，一切佛樹出生相續之因故。如是已說菩提心果。<p>云何此因？頌曰：信為其種子，般若為其母，三昧為胎藏，大悲乳養人。<p>復次云何此因積集？應知如轉輪王子，其中於法深信為菩提心種子，智慧通達為母，三昧為胎藏，由定樂住一切善法得安立故。大悲為乳母，以哀愍眾生於生死中無有厭倦，一切種智得圓滿故。<p>云何自性？頌曰：自性無染著，如火寶空水，白法所成就，猶如大山王。<p>復次應知此菩提心因積集已有二種相，謂離染清淨相、白法所成相。離染清淨相者，謂即此心自性不染，又出客塵煩惱障得清淨。譬如火摩尼寶虛空水等為灰垢雲土所覆翳時，雖其自性無所染著，然猶遠離灰等故，令火等得清淨。如是一切眾生自性無差別心，雖貪等煩惱所不能染，然猶遠離貪等故，其心得清淨。白法所成相者，謂如是自性清淨心為一切白法所依，即以一切白淨法而成其性。如說須彌山眾寶所依，即以眾寶而合成故。<p>云何異名？頌曰：至於成佛位，不名菩提心，名為阿羅訶，淨我樂常度。此心性明潔，與法界同體，如來依此心，說不思議法。<p>復次此菩提心，永離一切客塵過惡，不離一切功德成就，得四種最上波羅蜜，名如來法身。如說「世尊如來法身，即是常波羅蜜、樂波羅蜜、我波羅蜜、淨波羅蜜。」如來法身即是客塵煩惱所染自性清淨心差別名字。又如說「舍利弗！此清淨法性即是法界，我依此自性清淨心、說不思議法。」<p>云何無差別？頌曰：法身眾生中，本無差別相，無作無初盡，亦無有染濁。法空智所知，無相聖所行，一切法依止，斷常皆悉離。<p>復次此菩提心，在於一切眾生身中，有十種無差別相。所謂無作，以無為故；無初，以無起故；無盡，以無滅故；無染濁，以自性清淨故；性空智所知，以一切法無我一味相故；無形相，以無諸根故；聖所行，以是佛大聖境界故；一切法所依，以染淨諸法所依止故；非常，以是雜染非常法性故；非斷，以是清淨非斷法性故。<p>云何分位？頌曰：不淨眾生界，染中淨菩薩，最極清淨者，是說為如來。<p>復次此菩提心無差別相故，不淨位中名眾生界，於染淨位名為菩薩，最清淨位說名如來。如說「舍利弗！即此法身為本際，無邊煩惱藏所纏，從無始來生死趣中生滅流轉，說名眾生界。復次舍利弗！即此法身，厭離生死漂流之苦，捨於一切諸欲境界，於十波羅蜜及八萬四千法門中為求菩提而修諸行，說名菩薩。復次舍利弗！即此法身，解脫一切煩惱藏，遠離一切苦，永除一切煩惱隨煩惱垢，清淨極清淨最極清淨，住於法性，至一切眾生所觀察地，盡一切所知之地，昇無二丈夫處，得無障礙無所著一切法自在力，說名如來、應、正等覺。是故舍利弗！眾生界不異法身，法身不異眾生界。眾生界即是法身，法身即是眾生界。此但名異非義有別。」<p>云何無染？頌曰：譬如明淨日，為雲之所翳，煩惱雲若除，法身日明顯。<p>此復云何？於不淨位中現有無量諸煩惱，而不為染。譬如日輪，為雲所覆而性常清淨。此心亦爾，彼雜煩惱但為客故。<p>云何常恒？頌曰：譬如劫盡火，不能燒虛空，如是老病死，不能燒法界。如一切世間，依虛空起盡，諸根亦如是，依無為生滅。<p>復次云何於此現有生老死而言是常？譬如虛空，雖劫災火起，不能為害。法界亦爾，是故經言「世尊！生死者但隨俗說有。世尊！死者諸根隱沒，生者諸根新起，非如來藏有生老死若沒若起。世尊！如來藏過有為相，寂靜常住，不變不斷故。」<p>云何相應？頌曰：如光明熱色，與燈無異相，如是諸佛法，於法性亦然。煩惱性相離，空彼客煩惱，淨法常相應，不空無垢法。<p>復次云何未成正覺而言於此佛法相應？譬如光明熱色等與燈無有異相，諸佛法於法身亦如是。如說「舍利弗！諸佛法身有功德法，譬如燈有光明熱色不離不脫，摩尼寶珠光色形狀亦復如是。舍利弗！如來所說諸佛法身智功德法不離不脫者，所謂過恒河沙如來法也。」復次如說「有二種如來藏空智。何等為二？所謂空如來藏，一切煩惱若離若脫智；不空如來藏，過恒河沙不思議諸佛法不離不脫智。」<p>云何不作義利？頌曰：煩惱藏纏覆，不能益眾生，如蓮華未開，如金在糞中，亦如月盛滿，阿脩羅所蝕。<p>復次眾生法身即與如是功德相應，何故無有如來德用？應知此如蓮未開，諸惡見葉共包裹故。如金墮廁，在於覺觀糞穢中故。如滿月被蝕，我慢羅睺所執取故。如池水被濁，貪欲塵土所混雜故。如金山被翳，瞋恚泥垢所封著故。如虛空被覆，癡愚重雲之所蔽故。如日未出，在無明習氣地中故。如世界未成，在六處水大藏中故。如雲無雨，相違緣現前故。總為頌曰：如蓮金等未開顯，佛體客塵翳亦然，是時功德不自益，反此則能為大利。<p>云何作義利？頌曰：如池無垢濁，如蓮大開敷；亦如上真金，洗除眾糞穢；如虛空清淨，朗月星圍繞，離欲解脫時，功德亦如是。譬如日明現，威光遍世間，如地生眾穀，如海出眾寶，如是益眾生，令從諸有脫。了知諸有性，而起於大悲，若盡若不盡，斯皆無所著。佛心如大雲，住於實際空，三昧總持法，甘雨隨時降，一切諸善苗，因此而生長。<p>此偈中義與前相反，應知則是清淨法身，遠離客塵眾患故、成就自性功德故。證斯法者則名如來、應、正等覺，於常住寂靜清涼不思議涅盤界恒受安樂，為一切眾生之所歸仰。<p>云何一性？頌曰：此即是法身，亦即是如來，如是亦即是，聖諦第一義。涅盤不異佛，猶如冷即水，功德不相離，故無異涅盤。<p>若如來法身異涅盤者，經中不應作如是說。如彼頌曰：「眾生界清淨，應知即法身，法身即涅盤，涅盤即如來。」<p>復次如有經言「世尊！即此阿耨多羅三藐三菩提名涅盤界，即此涅盤界名如來法身。世尊！無異如來、無異法身，言如來者即法身也。」復次應知此亦不異苦滅諦，是故經言「非以苦壞名苦滅諦。言苦滅者，以從本已來無作無起、無生無滅、無盡離盡、常恒不變無有斷絕、自性清淨遠離一切煩惱藏、具足過恒河沙不離不脫智不思議諸佛法，是故說名如來法身。世尊！即此如來法身，未離煩惱藏，說名如來藏。世尊！如來藏智是如來空智。世尊！如來藏者，一切聲聞獨覺本所不見、本所不證，唯佛世尊永壞一切煩惱藏、具修一切苦滅道之所證得。」是故當知佛與涅盤無有差別，譬如冷觸不異於水。復次應知，唯有一乘道。若不爾者，異此應有餘涅盤故。同一法界豈有下劣涅盤、勝妙涅盤耶？亦不可言由下中上勝劣諸因而得一果，以現見因差別果亦差別故。是故經言「世尊！實無勝劣差別法證得涅盤。世尊平等諸法證於涅盤，世尊平等智、平等解脫、平等解脫見證得涅盤。是故世尊！涅盤界者名為一味，所謂平等味解脫味也。」