<juan>入大乘論卷上（本無闕第一品名目）<p>堅意菩薩造<p>北涼三藏法師道泰等譯<p>今欲解入大乘義。問曰：何故說入大乘義？答曰：我為眾生欲遮苦因故，汝今當知。或復有人近惡知識，為惡所誤，偏執己法、專著邪見、顛倒思惟，不解實義、不順佛智，誹謗聖說、誹謗聖說者，則壞正法。壞正法者，得大罪報，如世尊說：謗法之罪，重於五逆，惡道長遠久受苦報。如偈說曰：「誹謗大乘法，決定趣惡道，此人受業報，實智之所說。生墮地獄中，大火熾然身，焚燒甚苦痛，業報罪信爾。熾然大鐵犁，具滿五百數，而耕其舌上，遍碎身苦惱。若從地獄出，復受餘惡報，諸根常缺漏，永不聞法音；設使得聞者，復生於謗法，以謗法因緣，還墮於地獄。」<p>謗法眾生聞如是說，於大乘中便生疑心，如尊者提婆所說偈：「薄福之人，不生於疑；能生疑者，必破諸有。」<p>若有疑者皆應聽法，聞已意解便得開悟，得開悟已即生信心，生信心已便生喜樂，生喜樂已如是次第生聞思修，乃至具足得一切種智。因謗大乘而墮惡道，亦由大乘起諸善業，如人因地故倒，還依地而起。又因於智趣菩提道，亦與眾生共和合有，若離眾生則無有得菩提道者。從眾生界出生一切諸佛菩提，如尊者龍樹所說偈：「不從虛空有，亦非地種生，但從煩惱中，而證成菩提。」<p>問曰：汝說善入摩訶衍論。如是功德云何名為摩訶衍耶？答曰：菩薩藏處名摩訶衍。<p>問曰：佛不說三乘亦摩訶衍乎？答曰：如是。此大乘中亦說三乘即名三藏。如《菩薩藏經》中說，佛告阿闍世王：族姓子！藏有三種。何等為三？謂聲聞藏、辟支佛藏、菩薩藏。族姓子！非以聲聞乘故名為三藏，亦非以辟支佛乘故名為三藏，唯諸菩薩所學大乘得名三藏。何以故？夫說法者具足三乘乃名三藏。以菩薩說法能具三乘故，是故我說名三藏耶。族姓子！有三種學人：聲聞學、辟支佛學、菩薩學。聲聞乘者不學辟支佛乘。何以故？非所解故。辟支佛乘者不學菩薩乘。何以故？亦非所解故。族姓子！唯諸菩薩雖學聲聞、辟支佛乘，而不證於聲聞、辟支佛道。學菩薩乘，深知菩薩所行之法，常樂隨順。以是義故，菩薩乘者名為三藏，非謂聲聞、辟支佛乘。於餘經中以具分別，是故我今但略說耳。如汝意謂非三藏者，汝今但以《增一阿含》、《中阿含》、《長阿含》、《雜阿含》百千等偈以為一藏，毘尼、阿毘曇二百千偈名為二藏，盡具修習，名為三藏。若如是說，不名三藏。所以者何？諸餘經等則非佛說，有如是過。阿含、毘尼、阿毘曇等亦是三藏。雜藏、舍頭羅經、胎經、諫王本生、辟支佛因緣，如是八萬四千法藏，尊者阿難從佛受持者，如是一切皆有非佛語過。若無過者，當知一切盡是佛說。如是所說若皆是藏，此則便有百千等藏。汝言三藏，是語自壞。復有阿難所不受者，佛成道二十年後方於僧中自言：我年老大，須供給人。若能為我作給侍者，當自言能。爾時大眾和合，即差阿難為佛侍者。阿難便語同梵行人：如來有八萬四千法聚，我今悉能受持。唯先二十年中，有二比丘所受持者，皆悉不了。以是義故，當知阿難所受持者，不名多聞。佛所說法中，阿難實有不任器者，如《中阿含》說，釋提桓因語欝多羅言：尊者！我得他心智，觀閻浮提一切眾生，無有盡能受持佛法；唯除尊者，餘不能了。以是因緣，當知阿難非悉能持一切佛法。聲聞弟子及以阿難不任法器，諸大乘經已具廣說。如《首楞嚴經》中，佛為淨月藏天子說：阿難所持少不足言，不受持者乃有無量。我所知法百千億分不說其一，阿難於我所說法中百千億分不持其一。善男子！我於一日一夜，十方世界梵、釋、四天王、天、龍、夜叉、乾闥婆及諸菩薩一切來集，為說智慧修多羅偈頌章句，眾生所行諸波羅蜜，及說聲聞辟支佛乘厭惡生死、讚歎涅槃、滿足諸波羅蜜，乃至為諸天子廣演說法一日一夜，假使滿閻浮提如微塵數多聞智慧皆如阿難，於一日一夜百千億分亦不能持具足一分。乃至復滿十方微塵世界皆如阿難，不能盡持亦復如是。處處經中亦說，阿難不任法器。以是義故，當知阿難不能盡持一切佛法。<p>問曰：如來世尊不說阿難於多聞中為第一耶？答曰：佛於聲聞眾中假說阿難以為第一，非謂菩薩。又復汝等於阿難所持尚不盡聞，況於大乘具足深義！汝意若謂是聲聞乘即大乘者，此事不然。何以故？因果異故。若聲聞乘因與大乘因而不異者，果亦應不異。現見果異故，當知因亦異。何以故？聲聞學者但斷結障、觀無常行、從他聞法。菩薩所斷微細諸習，乃至空竟觀一切法，不從他聞得自然智、無師智。以是義故，非以聲聞乘同大乘也。<p>問曰：佛不說解脫無異也。答曰：聲聞解脫時，頗能令使須彌山等盡向道場、悉皆曲躬，光明遍照十方世界，八十由旬一切魔眾悉來降不。菩薩解脫，如上所說悉能為之。以是義故，佛於餘經雖說解脫相等無異，大小實殊。猶如虫嚙芥子中空，雖有空名，當與十方世界中空得為一不？空雖不異，大小有別。又如熒火欲等日月，亦如蚊子比金翅鳥。如娑留枝比丘說佛本行偈：「一切諸光明，燈焰與掣電，星月照差別，日光最第一。飛行諸禽獸，蚊蟻及與蜂，眾鳥飛各異，金翅最不同。」<p>以是故，雖少相似，大小有殊。當知因既有異，果豈同耶？汝言解脫無異，如是觀察解脫不同。聲聞解脫名愛盡解脫，非一切解脫，但為鈍根少智眾生假分別說；大乘解脫，斷煩惱習一切都盡，為利根菩薩廣分別說。如汝今說聲聞解脫即大乘解脫者，如來則非一切種智。有如是過。如佛小疾，遣目連詣耆毱所，當須何藥。是時耆毱已亡七日，生忉利天，目連即便詣彼天所。爾時耆毱將入後園，即便問言：如來有疾，當須何藥？答曰：用酥。如來身者猶如金剛，諸惡已滅豈有疾乎而問耆毱？如婆拘羅比丘，於九十劫前以一藥果施同梵行者，於九十劫中身常無病。於最後身，年至八十初無微病。正以此一訶梨勒果微施因緣尚得無病，況復如來億百千萬阿僧祇劫具足檀波羅蜜、備諸功德，乃至截身手足髓腦血肉而施病者，以是因緣豈得疾耶？如經所說則現如來非一切智。如來又時入城乞食，空鉢還歸。為度於提婆達多令使出家，如《枯樹經》說，見大火聚，爾時諸比丘中便有生退心者。為度馬師、滿宿故，數數罵婆羅門、奪賴闍。薩遮、尼乾。孫陀利等。於九十日中受食馬麥，目連、舍利弗入於陶室，乃有如是等事。汝意若謂有餘業者。此則不然。何以故？如來已盡一切諸惡、具滿一切無量功德。有餘惡業則有大過，汝曾不聞諸經中說如來永斷一切煩惱業結習耶？如摩陀遮離所說偈讚：「一切結習盡，唯有救世者，一切智所有，功德悉成滿。」<p>有三種習，所謂業習、煩惱習、威儀習，此三種習如來永盡。以是因緣，若有餘業此則大過。汝今若謂是方便者，此亦不然。何以故？汝意先謂佛身是實，不言方便及與應化。汝常自言佛身是一，何得復有方便應化？汝於何經聞說方便及應化耶？汝經中說唯有後邊身，不言別有法身與應化方便身異。而我《十住經》中所說別有法身，不與方便應化身同。是故大乘經中說佛是一切智，則無有過；汝小乘中說一切智，則有大失。若謂聲聞乘即是大乘，此事不然。大乘者與聲聞乘則有差別，以廣大故。汝意若謂聲聞乘中顯示大乘，是亦不然。何以故？理相違故。聲聞乘者從他聞法，大仙之乘紹三寶種不斷絕故。如毘琉璃寶終不出於水精之中，體差別故。是故大乘微妙甚深，其心廣大。菩薩摩訶薩次第修學，始從初地乃至十地，具足一切功德智業，是故佛說名為摩訶衍乘。若聲聞乘從摩訶衍出，則有是理。是故菩薩修學十地，具滿一切諸波羅蜜故，能出生三乘善法。如《十地經》說，金剛藏菩薩語解脫月菩薩言：佛子！譬如字章，字本為初，一切文字皆出字本。如是佛子！一切佛法亦復如是，以地為初，亦從於地而得究竟成自然智。是故大乘名曰甚深，出生一切聲聞功德，非謂小乘能出大也。佛說十地，猶如金聚具足無失，云何不受？如來以慈悲力，為鈍根故說聲聞乘。而汝信受，便自偏執受行小法，不信大乘平等正教。是故當知佛說大乘名最吉勝。<p>問曰：世尊昔說：於我滅後當來世中，多有眾生起諸諍論，此是佛說、此非佛說。是故如來以法印印之，若義入修多羅、隨順毘尼、不違法相，是名佛說。答曰：佛亦不言聲聞乘者非是我說，乃至菩薩大乘亦復如是。佛說不異，等一相故，以法印印。汝言入者，為是義入修多羅、為文字入耶？若以文字入者，無有是處。何以故？十二部經一切文偈章句各異，是故當知非文字入。若以義入，理不相違。義者，若順修多羅義，與法相相應其義顯現，是故名為順修多羅耶。若顯示聲聞法，名聲聞乘，隨順入修多羅。若顯示辟支佛法，名辟支佛乘，隨順入修多羅。若顯示菩薩法，名菩薩乘，隨順入修多羅。若我顯示十地功德、明菩薩行，是名真說，隨順入於大乘。但汝意偏黨，獨謂入小乘三藏。大乘三藏中我已說入，是故三藏即是大乘。何以故？十二部中說毘佛略即是大乘。如《中阿含》說，云何名丘丘？所謂知法，以能善解十二部經，修多羅乃至憂婆提舍。毘佛略者是摩訶衍。何以故？毘佛略經為諸眾生說修對治法故名毘佛略，亦有眾多乘故名毘佛略，亦以多莊嚴具故名毘佛略，亦能出生無量大果報故名毘佛略，非是稱量所能知故名毘佛略，除斷一切諸邪見故名毘佛略。若汝意謂，我聲聞法中廣說修多羅偈頌章句亦名毘佛略者，無有是處。何以故？汝依阿含說為毘佛略，但有言語。若但言語，此非可信。若《阿含經》中必有斯義，何處章句為聲聞說是毘佛略？若無定文，是故當知毘佛略者顯發大乘，非謂聲聞小乘說也。汝聲聞經一部所說，終無百千偈讚文句，況復當有億萬廣說。如來世尊教諸聲聞，唯示無常令厭生死，使知苦本速求涅槃。從初如是乃至奉行，句味尠少，則無甚深廣大之義。大乘經說菩薩所為，其事深廣。如《大喻經》、《賢劫三昧經》、《解脫經》、《華首經》如是等，悉是摩訶衍，皆名毘佛略。如《結解脫經》中，善財童子詣善知識海幢比丘所，十二年中入大海三昧，白海幢言：此三昧中深廣無邊，更有法門大此三昧不？說是語已，於大海三昧中見大蓮華，佛從中出，即以右手摩海幢頂，讚言：善哉善哉！善男子！更有普眼法門，汝當受持。海幢即受普眼法門章句，次第為他廣說，告善財言：善男子！我於一剎那頃所可受持普眼法門，用大海水盡以磨墨，積大紙聚猶如須彌山，天下草木持以為筆，三千世界水陸眾生悉為書師，於一剎那頃所受法門百千分中猶不能書盡其一分，況復一日一夜乃至十二年中所受甚深無量無邊大分要義。善財童子於一善知識所，從聞法已能如是無量無邊過億千數，況復諮問微塵世界諸佛等邊，及善知識所受教法。以是因緣，具足大乘名毘佛略，無量無邊非聲聞耶。此義甚深，是故一切聲聞所修行法悉入摩訶衍道，最為大吉，是名隨順修多羅義。今當復說隨順比尼。三乘聖道皆同斷貪欲、瞋恚、愚癡，名為比尼。修多羅者，分別因果。阿毘曇者，分別法相亦斷煩惱。摩訶衍者，亦說斷除貪欲瞋恚愚癡煩惱一切惡法。佛教聲聞淨己三業名為比尼。為菩薩說淨己三業，乃至成佛，兼及眾生滿足一切尸波羅蜜。菩薩所持是自性戒，發菩提心得真實果。是故當知摩訶衍者隨順比尼。不違法相者，三乘經說不違十二因緣，大乘亦不違十二因緣。善觀察者能知大乘即三法印，若不善觀察則無大乘亦不具三乘。若誹謗摩訶衍者是大過罪，汝今若言此是魔說，佛所不說。然諸經中實無此語，若但口言為大乘者，是魔所說終不可信。汝意若謂是佛說者，猶如師子身中生虫則還食師子。三乘皆爾，不獨大乘。是故當如摩訶衍者非魔所及，唯佛能說。<p>問曰：汝非魔說，我是魔乎？答曰。我與汝等俱非魔耶。<p>問曰：若謂我與汝等俱非魔，說言魔說者此則應遮。答曰：我大乘法利及與眾生、順於法相，故多魔事，是故如來於大乘中說言遮魔。汝小乘法唯能自度，魔不擾惱，何須遮乎？是以如來昔於《法華》及《般若經》中說，於當來世，多有眾生喜起嫉妬故遮誹謗，墮於惡趣。汝所誦習，於何部經中言摩訶衍是魔所說？若汝經中不言摩訶衍魔所說者，自言魔說此亦叵信。汝意若謂聲聞法中亦有遮斷，但事已久滅難可證據。此亦不然。何以故？非處所故。若假令遮，佛以神力則能守護此法，經劫亦不墜沒。是故當知汝言久者，但有言語。假令魔說，能除惑障、不違正法，雖曰魔說即是正法，與佛語不異。何以故？如佛所說依法不依於人，是以我今但從正理、不取名字。又我等所求能滅智障、煩惱障者，即是世尊，若實魔者終不能說菩薩之法。何以故？魔不能知菩薩從禪定生聞思修慧。厭離欲惡不善之法是大乘義，唯佛能說。從於初地乃至十地，如是次第，四禪、四無量心、四無色定、滅受想定、菩提心、諸波羅蜜，隨宜方便成熟攝眾生法。十善道、戒、聞、智慧、不放逸、離世八法、八聖道、轉法輪、堅持頭陀具足功德、苦空無常無我寂滅、十二因緣、出入諸禪、三解脫門、諸陀羅尼、三十七品助道之法、諸神通門、實諦四辯、禪智二輪以自莊嚴皆悉和合，遊戲諸法而於生死涅槃等中不背生死亦不向涅槃，心常厭惡，正觀諸地出離諸地，不墮聲聞、辟支佛地，淨佛國土，隨順法忍、無生法忍，不退轉地、受正位地，力、無畏、不共法、相好法身，為眾生故住於生死，順轉決定轉，隨順不轉決定不轉。如是等因果次第法、不共法、非覺法，魔不能說，非魔境界故。魔有四種，若言陰魔作是說者，我終不說佛有陰身。又復若言實是魔說，如斯語者，彌勒菩薩亦應遮止。又尊者賓頭盧、尊者羅睺羅如是等十六人諸大聲聞，散在諸渚，於餘經中亦說有九十九億大阿羅漢，皆於佛前取籌護法住壽於世界。東方弗婆提渚、麥渚、粟渚、師子渚、閻浮渚、大閻浮渚、跋提梨伽處、罽賓乃至阿耨大池，諸賢聖等皆住，守護佛法。若言摩訶衍是魔所說者，則為佛法之大患也，諸賢聖等悉應遮斷。是故當知言魔說者，皆是妄語，空作斯說。又大菩薩諸賢聖等皆護大乘，是摩訶衍紹三寶種不令斷絕。<p>問曰：如汝所說，若摩訶衍是三寶種，皆悉擁護菩薩聲聞。如今云何於誹謗大乘者何不遮止，使斯人輩不墮地獄、不趣惡道、不壞佛法。答曰：業報決定，不可除斷。業有二種，一者決定增長、二者決定受報，非諸菩薩聲聞賢聖所能除滅。造作惡業決定受報，不可救止。如瞿迦離比丘誹謗摩訶衍經是魔所說，當知是人必墮地獄，無能拔者。<p>問曰：汝言謗摩訶衍能入惡道。亦是麁語，我未信耶。答曰：汝言佛說摩訶衍是魔語者，即是誹謗三世諸佛，亦是一切眾生大怨。所言甚麁獷，當受惡口不善重報，如佛偈說：「人生於世間，如斧在口中，自斬害其身，斯皆由惡業。」<p>汝謗摩訶衍，如是麁語非我所說。我今但欲令汝不起誹謗，為利益故便作是說。猶如病人食不應食，良醫瞻病，禁斷不聽，為憐愍汝妄作綺語，言摩訶衍是魔所說。過去諸佛已說摩訶衍、未來諸佛當說摩訶衍、現在諸佛今說摩訶衍，是名遮斷誹謗摩訶衍論。菩薩為斷誹謗大乘，是故演說初入摩訶衍論品。<p>問曰：汝已遮他不令誹謗，今當云何入摩訶衍行？答曰：菩薩當先具種性，隨順善行，所解廣大、內心廣大、界分廣大、種性廣大。性既具足，其心調柔，漸損煩惱、少貪瞋癡，好修諸善、精勤誦習。如是眾生六根廣大，能發大願欲求佛道。種性相貌，如佛所說：下根、下性、下發道意，所願亦下；中根、中性、中發道意，所願亦中；上根、上性、上發道意，所願亦上。是故諸佛隨其根性，則以慈心分別教授。<p>問曰：若諸眾生各有根性，云何應為隨根說法？答曰：上根眾生為說菩薩深妙法藏，以知根性堪菩薩行故說菩薩藏。<p>問曰：為菩薩藏者當住何地？答曰：有十種行到解脫地。能聽菩薩藏時得十種法行，離解脫行便得入於菩薩之行。何等為十？一者修菩薩解脫行，若多若少皆悉修習。二者菩薩所有之法，若多若少皆悉書寫。三者菩薩藏法，若多若少皆悉供養。四者菩薩之法，若多若少皆悉轉讀。五者菩薩之法，若多若少皆悉聽受。六者菩薩之法，若多若少，皆悉受持。七者菩薩之法，若多若少皆悉習誦漸漸通利。八者菩薩之法，若多若少皆悉為他分別演說。九者菩薩之法，若多若少皆悉思惟善解義趣。十者菩薩之法，若多若少獨處思惟修集增明。是名菩薩十行。第八者是菩薩聞慧，第九者是菩薩思慧，第十者是菩薩修慧。<p>問曰：菩薩得是聞思修已，當入何行？答曰：為得己地入解脫門，如是次第聞思修生。為見法界、得於己地，修三解脫門。<p>問曰：何等名為三解脫門？答曰：行空、無相、無願。<p>問曰：云何為空？答曰：觀我人眾生無有自體、性相常寂。<p>問曰：云何解了？答曰：當入十二因緣。<p>問曰：是空解脫異十二因緣法耶？答曰：空與十二因緣等無異相，空即十二因緣、十二因緣即是空。何以故？因緣假起無有自體。如尊者龍樹所說偈：「十二因緣空，我今欲解說，假名因緣法，此即是中道。」<p>一切諸法悉皆空寂。何以故？皆屬因緣，無自性故。<p>問曰：若一切法因緣生者，何故說言無體性耶？答曰：所言因緣，世諦故說。第一義諦則無體性亦無有生，既無有生亦無有滅，無生無滅即真寂滅，真寂滅者即是一切諸法寂滅，是故我說一切諸法無有體性。如《老母經》中世尊所說：姊！譬如因人因桴因鼓，眾緣和合便有聲出。如此之聲，不在三世，亦非內外及在中間。其性空寂，無生無滅。姊今當知一切諸法體性亦然。《老母經》中佛自說空，是故菩薩於無量劫，修集福德、禪定、智慧，悉入三解脫法門。善觀生滅皆悉空寂，猶如幻、炎、乾闥婆城，皆同夢化。如佛說言：「初覺十二緣，眾生皆悉空，剎那頃所得，幻炎乾闥城。」<p>如是次第入空解脫門，其心快樂，逮得義利。<p>問曰：外道各著我見，云何遮斷？答曰：如是外道，於內外色皆生染著，取我我所、順生死流。彼著我者，我能施與飲食財利。如是種種依止我見、眾生等見。彼我我所者，我之造作是我，瓶物如是等名依止我所。彼所作業，若一、若異、若一異、若不一不異，取著偏執，但以言語誑惑於世及以己身。以是義故流轉生死，不解因緣諸法性空。<p>問曰：是諸外道不解因緣而起四執，何者為過？答曰：僧佉所說，有計一過。作與作者一、相與相者一、分與有分一，如是等皆名為一。優樓佉計異，尼健陀計一異，若提子計非一非異，一切外道及摩他羅等異計，皆悉不離如是四種。<p>問曰：僧佉人言作與作者一，有何過？答曰：語有二故，不名為一。作是因、作者名果，是事不同，云何說一？若實異言一，此則顛倒。何以故？以作者即是作故。作與作者前後時異，云何為一？<p>問曰：前後一用，如種生芽。時雖前後，但相似相續故名為一。答曰：此亦有過。若作在先、作者在後，生、未生異，云何為一？譬如有瓶終不得並，如牛角不相因生，作以作者亦復如是。復次所以作與作者不得為一，聲別義別、因緣別時別、字別體別。若如是者，則有多過。若但一者，不應二名；聲義體相先後異故，不得為一。若作與作者一，如取泥團，陶師、輪繩、酥酪等物皆悉應得。以不得故，當知非一。如我心不得為一，若是一者，心無常故我亦應無常。以是故作與作者、相與相者、量與量者、分與分者悉同是破，有一瓶等亦應破遮。如色與瓶一，及白㲲青葉、長短方圓，如是等物作悉應遮。<p>問曰：比舍師計異，有何過耶？答曰：若作與作者異，亦有大過。<p>問曰：云何為過？唯願說之。答曰：若瓶與泥異，作瓶時應取縷、作㲲時應取泥。以作瓶不取縷故，當知不異。復次泥團因微塵成，瓶因泥團成。若瓶異泥團者，瓶則無體。泥團成瓶故，不得為異。泥團於微塵為作者、於瓶為作，若作與作者異，泥於微塵瓶但名異，不應有二。以是故作與作者不得為異。因縷成㲲、因蒲成席，皆亦同是說。復次若有一瓶異，則一切法壞。何以故？若有一非瓶，離應有瓶。若有一是瓶，則為多瓶。有一非故，異亦應非，是則無瓶。以是義故，汝計異者即壞一切法。<p>問曰：如此說者非壞一切法。何以故？有一依瓶立，是故有一瓶等皆成。答曰：若有一與瓶合，有一應是瓶。若瓶與有一合，瓶亦應名有一，以有一合故不得為異。復次有一異者，猶如白㲲，此亦有過。何以故？白則非㲲、㲲亦非白，白與㲲異，餘物亦然。如燒㲲時白不應燒，若㲲燒時白亦燒者，不得為異。汝今以言物異相異，此事不然。汝先言六事各異，此則應遮。<p>問曰：尼健陀先言一異，有何過耶？答曰：汝所謂一異者，或說作以作者一，或說作以作者異，此亦多過。<p>問曰：有何過耶？答曰：若作即是作者，事則不成。若作與作者異，事亦不成。何以故？因果各異，云何為一？以眾緣成果故，不得為異。作相作者相亦皆如是。<p>問曰：如瓶相破而體不破，以體不破故，亦得為異，以見體在而相破故。若破瓶時，本成體無，不得為異。答曰：若言一，同僧佉破。若言異，同比舍師破。如葉青㲲白，亦皆俱破。<p>問曰：若提子計不一不異，有何過耶？答曰：前三計者各有所執。汝說不一，應當是異；若說不異，即應是一。何所執故而言不一不異？若無所執妄有所說則壞法相。<p>問曰：汝說大乘亦無所執，汝亦應壞一切法相。答曰：我之所執，世間現見是因緣法。汝之所說，但是顛倒不順法相故。<p>問曰：何者是法相，而說我壞法相耶？答曰：無體相者即是體相。<p>問曰：云何無體相為體相耶？答曰：空名無體相。<p>問曰：云何名空？以有為空、以無為空耶？答曰：我不以有義故名空，亦不以無義故名空，以離於有無故名為空。如尊者龍樹所說偈：「執有名為常，計無則為斷，若離於有無，是名真實空。」<p>復次如龍樹《中論》中說偈：「執有取體相，執無著無體，不存於有無，是名真實觀。」<p>以是故，以離有無名空，離斷常故名為中道。若能覺悟如是法相，故名為佛。是故十二因緣義，名之為空。<p>問曰：十二因緣以何為證而知為空？答曰：譬如瓶，泥團輪繩及以陶師眾緣和合，然後成瓶。非即泥團是瓶，亦非離泥團有瓶。但假名說瓶，屬眾因緣，無有體相。無體相故無生，無生故體相寂滅。因緣所成，是故無體。若諸法定有自體、不假因緣，則無是處，以無自相故無瓶，瓶無故一切法亦無。如尊者提婆所說偈：「一法若有體，諸法亦復然，一切法本無，因緣皆悉空。真實觀一法，諸法不二相，諦了是空已，則見一切空。」<p>問曰：因緣生法即是體相。答曰：是事不然。何以故？若有體相、若無體相，非汝所及。如汝所說，以因緣為體相者，因緣從他生故，云何有體？言體相者，自性而起，不屬因緣。若屬因緣則無自性，譬如假借非自有也。是故因緣假他而成，無有自體。如尊者龍樹所說偈：「因緣所生法，是即無自性，若無自性者，云何有體相？」<p>問曰：諸法體相，世間現見。云何無耶？答曰：是事不然。凡愚妄見，此非可信。生滅之法皆悉是空，生滅流速無暫停時，相似相續故妄見為實，猶如燈炎念念生滅，凡夫愚人謂為一炎，亦如駃流、影、響、幻、炎。如佛所說，幻及幻者都無所有，而妄見者謂之為實。若是實者，餓鬼不應見水為火、沙石膿血。而諸眾生以善惡故，隨業所見，若有淨心利根眾生則能見空，夜叉餓鬼遠見其水近則見火。便生疑惑：若物有實，不應二見。以二見故，則知非實，但妄見故。當知一切諸法皆無體相，以無體相故都無生滅。<p>問曰：若一切法無生無滅，云何得有來去計、斷常過？答曰：以見種子故便計來去，若得法空則離斷常。如因種子有芽莖枝葉花果，次第而見芽生故種子滅，是以不斷。乃至果生故花滅，亦無常過。如尊者提婆所說偈：「諸法相續有，則非是斷滅；因滅故果生，不得名為常。」<p>以是故，見因緣空即離斷常。<p>問曰：癡因緣行，云何而得離於斷常？答曰：因無明故有善惡行，乃至因生故有老死。凡夫不解因緣相續，妄計為實。無明體空故行亦體空，乃至生體空故老死體空，以世間假名有相續故無斷滅過，念念不住無有常過，以凡夫眾生死此生彼相似相續故。如佛所說，第一義中無有眾生死此生彼，但以世諦假名說故。識為種子，行業為田，以慢土覆，無明為糞，愛水為潤，父母精氣，眾緣和合生名色芽，是故名色無有自體，猶如床脚相假而用。初名歌羅羅，二名安浮陀，三名肉段，四名堅實，五名諸炮開張，六名為觸，生法次第相假而有，不名為斷。菩薩善解因緣法故即知其空，以因緣空故一切法空，解法空故無斷常過。如《出胎經》中佛所說偈：「隨假名字，而得諸法；名中無法，是則真實。」<p>以是故，非言說故有法。若隨名字有諸法者，法則多體。猶如空法，無一、無多。<p>問曰：若一切法無體，汝言有過，現見有故。答曰：若法是有，言無則過。法既非有，云何言過？以是故，諸法如初，後亦復然。若諸法定有體相，後涅槃時應是斷滅。若先非是空，後言空者，則是邪見，壞於正法亦無解脫。如尊者提婆所說偈：「不空而見空，我應得涅槃；邪見非涅槃，如來之所說。」<p>諸法本空故恒見是空，如過去佛所見空相，今亦復然。是故我說因緣法空，是則無過。如是先立第一義諦，後分別世諦，我及眾生、作與作者，乃至一異，則無過失。如尊者龍樹所說偈：「不說分別諦，不得於實諦，若不得實諦，則無得涅槃。」<p>復次說偈：「諸佛演說法，常依於二諦，分別於世諦，及與第一義。若不能分別，真俗二聖諦，如是則不知，佛法甚深義。」<p>是故因緣法空，名為真如、法性、實際，是名修習第一義禪。見因緣空，即是空解脫門。若見空者，則不見諸法相，是名無相解脫門。見無相故，無所願求，是名無願解脫門。安住如是三解脫門，識種子於三界內則更不生名色等芽。識無取著，滅三有苦。三有滅故，得寂滅涅槃。如尊者提婆所說偈：「識是種子義，遊行於六處；若見諸塵空，有芽則斷滅。」<p>問曰：菩薩度空出於生死，云何能得勝於聲聞？答曰：菩薩得世間利、出世間利，度爾炎地故，雖出世間，能住世間教化眾生。聲聞不然，怖畏生死，求速滅度，以出世間道見於法界，見法界已到涅槃岸。菩薩不爾。何以故？菩薩見眾生苦，起大悲心，為欲度彼堅住莊嚴，於阿僧祇劫修行出世間道，於一念頃觀一切法界。觀法界已，眾生緣故，不取果證，乃能度脫。如佛《阿耨大池經》中說，譬如二人欲墮山頂，一人有力、善巧方便，以巧便故，雖墮還起，得昇山頂。一人力少復無方便，即住退墮，不能復起。菩薩於無為法中不證不著，如善巧人得昇山頂。聲聞之人以證著無為故，如少方便者墮而不起。譬如長者唯有一子，以飢儉故遠至他國，經數十年。長者後時住一大城，其家巨富多積珠珍，漸得傭力故還來本國。菩薩有無量無邊阿僧祇功德，到爾炎地，向於涅槃，以愍眾生故還入生死，於阿僧祇劫久受勤苦。菩薩摩訶薩乘大苦乘，求無上果不可思議，出過一切聲聞、辟支佛上，具足一切功德智慧，是故超度爾炎之地。云何菩薩乘大苦乘？譬如有人乘船入海，遇大惡風濤波如山，有如是等無量眾難。諸伴心急，生大恐怖。是時船師巧持帆故，能度眾難。有福德人得度難已，獲大珍寶。菩薩摩訶薩處生死海亦復如是，為惡知識不信所難，趣向惡道。第一阿僧祇劫修治淨地行，求淨解脫；第二阿僧祇劫修淨禪定行；第三阿僧祇劫修淨智慧行，除爾炎地障。是故菩薩名乘苦乘。滿足十地，得無礙無障一切行具足故，得阿耨多羅三藐三菩提，是故以爾炎智得成大果。
。
<juan>入大乘論卷下<p>堅意菩薩造<p>北涼三藏法師道泰等譯<p>譏論空品第二<p>問曰：汝先說調順乘、大苦乘得妙果報，菩薩所得境界甚難了知。答曰：菩薩行處微妙甚難，於三阿僧祇劫乃可成就。無量百千萬億那由他劫在凡夫中，無有出世之法。如尊者提婆所說偈：「無量億劫中，常在凡夫地，汝今應當知，未來亦如是。」<p>是故菩薩行處甚大，亦復難得。散亂眾生得聞甚難、能說亦難，況復修行。如尊者提婆所說偈：「生得值法難，聽說亦復難，生死雖無際，聽法故有邊。」<p>問曰：尊者先所說十地，願時為我分別演說，何等為菩薩十地？答曰：初歡喜地、二離垢地、三名明地、四名焰地、五難勝地、六現前地、七深遠地、八不動地、九善慧地、十法雲地。云何名歡喜地？出過凡夫，得不思議出世間道，心生歡喜故，名歡喜地。云何名為離垢地？離破戒垢故，名為離垢地。云何名明地？依十二門禪，得明智慧故，名為明地。云何名焰地？得增上覺意分別道品，燒煩惱薪，功德熾然，故名焰地。云何名難勝地？修習十智，雖伏煩惱，未能勝故，名為難勝地。云何名現前地？能逆順觀十二因緣，得法現前故，名為現前地。云何名深遠地？愛佛功德智慧次第不間餘心，深入法相故，名深遠地。云何名不動地？離色等相，堅固難動故，名為不動地。云何名善慧地？入四辯才，解一切音聲，隨其所問，於一剎那頃悉皆能答故，名善慧地。云何名法雲地？能受一切佛法，猶如大雲能注法雨故，名法雲地。是名菩薩具足十地。如是十地，是菩薩安住行處，亦能滿足一切智慧。如《十地經》中之所廣說。若能如是知菩薩十地者，是名善知安住行處，亦名善知菩薩廣大功德處所，亦能善知如來無量功德廣大處所。若不能如是知者，我今立決定誓，當知是人於菩薩法及如來法皆悉不了。菩薩摩訶薩從初發意乃至十地，常修四行，如《寶頂經》中說，善知無明行、諸波羅蜜行、分別道品行、成熟眾生行。如是四行，總入二輪，所謂福輪、智輪。菩薩諸地悉具二種，智果、福果。<p>問曰：云何成就二果？答曰：初地福果為閻浮提王；第二地福果為轉輪聖王，主四天下；第三地福果為天帝釋；第四地福果為焰魔天王；第五地福果為兜率陀天王；第六地福果為化樂天王；第七地福果為他化自在天王；第八地福果為千世界梵；第九地福果為二千世界梵；第十地福果為三千大千世界淨居天王，如《花嚴經》廣說。如來出生果報及攝受世界，是名菩薩福輪。云何名菩薩智輪？初地菩薩於一剎那頃得百三昧，見百諸佛神通，能過百佛國土，能動百佛世界，光明遍照百佛世界，能成就百眾生，能知過去百劫、未來百劫，能入百法門，能現百身、復為一身，以百菩薩莊嚴眷屬。若以願力，復過於此百千萬億無量無邊，亦非算數譬喻所知。若身力，若光明力，若神通力，若眼力，若聲力，若行力，若莊嚴力，若住持力，若解脫力，造眾善業，是名初住菩薩於剎那頃成就如是無量功德。二住菩薩得千三昧，如是廣說。三住菩薩得十萬三昧，餘亦如初住廣說。四住菩薩得億三昧，餘亦如初住廣說。五住菩薩得千億三昧，餘亦如初住廣說。六住菩薩得萬億三昧，餘亦如初住廣說。七住菩薩得億百千那由他三昧，餘亦如初住廣說。八住菩薩得十三千大千世界微塵數三昧，餘亦如初住廣說。九住菩薩得十佛世界百千阿僧祇微塵數三昧，諸餘功德如初住廣說。十住菩薩得十佛世界不可說不可說億百千那由他微塵數三昧，諸餘功德如初住廣說。於一剎那頃乃至見十佛世界不可說不可說億百千那由他微塵數諸佛，如初住菩薩於一剎那頃見百佛世界乃至成就百眾生，十住菩薩亦復如是。<p>問曰：如佛所說，一世界中無二佛出。云何菩薩見十佛世界不可說不可說億百千那由他微塵數諸佛？答曰：諸佛說言一世界中無二佛者，為彼鈍根小心眾生，不為利根大心者說。如汝經中說，一世界無二轉輪聖王、無二佛出。然諸四天下實有眾多轉輪聖王，諸佛出世亦復如是。<p>問曰：釋迦牟尼佛亦能遍一切佛國，何必餘佛？答曰：若如汝言，但一佛能遍滿一切世界者，不應有過去大釋迦牟尼佛、七佛出世得成正覺。是以我言多佛無過。假使釋迦牟尼佛神力能遍一切世界，今無量諸菩薩等廣修萬行，功德滿足皆當成佛；無有一人獨成正覺，而障諸菩薩使不成佛，無有是處。如《阿含》、《枯樹》、《法輪》及餘諸經，說是經時有六十比丘漏盡意解，俱得阿羅漢果。菩薩亦爾，功行齊等同時成佛，當知十方有無量諸佛。又《金沙》、《阿含》二部經說，有佛始成、有佛現在、有佛滅度。復次說偈：「過去無量佛，未來亦復然，及今成佛者，皆滅於愁憂。一切尊重法，今本皆修行，未來亦復然，正覺法如是。」<p>曇無毱多亦說是偈：「頂禮一切佛，漏盡無有上，無量諸佛身，正覺最勝尊。正覺所生處，并及得菩提，能轉正法輪，入無漏涅槃。若住若經行，如來之所坐，臥如師子王，我今皆悉禮。上下諸世尊，方面及四維，法身與舍利，敬禮諸佛塔。東方及北方，在世兩足尊，厥名曰難勝，彼佛所說偈。若以此偈誦，常讚於世尊，生死百劫中，終不墮惡道。」<p>如佛為尊者目連說言：非汝退神足，但是舍利弗以神通力，用其衣帶繫難勝坐。如是等佛而汝經中自作此說，況摩訶衍辯明諸佛無量無邊，等於法界、同虛空界諸佛世界悉有諸佛。初地菩薩身行清淨，雖有結使而不能擾。七住菩薩不名斷結，亦不名有結。云何名不有結不斷結？以不為結使所擾故名為無結，愛佛功德故名為有結。第二阿僧祇劫滿足得於八地，一切行具足無有所作，一切結使盡故得成菩提，空靜住處得滅盡定如阿羅漢。如是得無生法忍，若諸佛不勸請者，即於彼定入無餘涅槃。如經中說，得無生法忍，離煩惱障，如阿羅漢。得寂滅無餘，離於生死，得十自在。何等為十？壽命自在、得心自在、眾具自在、作業自在、生處自在、解脫自在、神通自在、願自在、法自在、智自在。得如是自在，善修如意足故。降伏四魔。何等為四？陰魔、煩惱魔、死魔、天魔。為眾生故皆悉一味，得無緣慈。猶如如意藥樹，隨眾生所願，皆使成就。<p>問曰：云何菩薩自身作業，能令眾生隨願令得？答曰：菩薩以慈心為體，猶如見毒而能殺人，眾生見菩薩故便得利益。<p>問曰：八住菩薩以盡結使，云何最後身菩薩生羅睺羅？答曰：誠如所言。若最後身菩薩有實欲者，乃至無佛可得，況羅睺羅。<p>問曰：云何無佛？答曰：若毀戒，無尸波羅蜜。若無尸波羅蜜，則無諸波羅蜜。如佛所說，若無戒則無施，無施則無忍，無忍則無精進，無精進則無禪定，無禪定則無智慧，無智慧則無一切諸功德，無一切諸功德則無佛，無佛則無羅睺羅。汝何以疑生羅睺羅有結無結？八住菩薩無諸煩惱，如阿羅漢，以方便力故現受五欲、作諸過惡，捨四天下轉輪王位，令使眾生得厭離心。猶如娑留枝比丘說佛本行偈：「一身為多身，作已極為勝，非實亦非虛，各各令喜悅。放恣生欲意，盛壯狂所亂，現同行於欲，引令到彼岸。禪智能燒滅，欲界諸結使，欲結甚狂逸，能示現其心。」<p>菩薩觀欲知如幻夢，是故以此令轉其意，大悲菩薩作諸幻術而化其心。<p>問曰：云何作此幻術誑惑眾生？答曰：菩薩常以四攝法方便教化一切眾生。同事利益，為破結使故。如翅燒菩薩本事因緣，以欲狂心擔負死尸走喚歌舞。菩薩方便亦現同彼，為除彼女熾欲憂患故現同事，不名妄語。一切菩薩方便同事，皆非妄語。世間幻術少有利益，菩薩得無量解脫如幻三昧門，諸有所為能大利益成就眾生，故無有過。<p>問曰：羅睺羅為是應化、為真實耶？答曰：二俱無過。菩薩身者即是天身。如《本起經》說，佛告阿難：如來為眾生故出現於世，不以天身轉於法輪。何以故？欲令眾生不懈怠故。佛以天身得成正覺，非我凡夫之所能成。以是故天中天為憐愍眾生故，示現世間，有其父母妻子眷屬。若是幻化現有羅睺羅，此亦無過。若是實人，亦無有過。菩薩方便得不思議解脫，住於大地，成就眾生，互為化生父母兄弟妻子。<p>問曰：羅睺羅是菩薩耶？答曰：不但羅睺羅獨是菩薩，住迦毘羅衛城諸釋種童子，阿難、難陀、提婆達多、阿㝹樓馱等，皆是大力不退轉菩薩。如婆羅樓志於本行經中所說偈：「或是大丈夫，或是佛所化，提婆達多者，大仙之同伴。或復為父子，常作內眷屬，菩薩有大力，權變能為此。共佛及餘人，菩薩諸大仙，阿難難陀等，那律釋摩南，跋陀與桎沙，憂波桎麗等，作父子眷屬，咸皆共圍遶。」<p>問曰：提婆達多於五百身中，常與菩薩而作大怨。云何復言名菩薩耶？答曰：提婆達多非佛怨耶。何以故？若提婆達多是佛怨者，菩薩修善，提婆達多恒造諸惡，云何世世得與菩薩共俱相值？以是義故，提婆達多非菩薩怨。譬如二人各行，一人趣東、一人向西，步步相遠而常違背，云何為伴得相值耶？若提婆達多是菩薩怨者，如來世尊應有大過。<p>問曰：有何過耶？答曰：若爾者，佛非一切智、亦無神力、是為愚癡、則不能得擁護眾生、非金剛身、如來便應有餘業不能斷盡。云何知佛非一切智？如來在耆闍崛山，為提婆達多推石所壓而不覺知，是故當知如來非一切智。云何名為無有神力？提婆達多持杵打害，不能禁制，以是當知無有神力。云何名為愚癡。現見害至而不知避，是以當知為愚癡也。云何名為不能擁護眾生？提婆達多作五逆罪而不救度，以是當知不能擁護眾生。云何名非金剛身？轉輪聖王以少福報而無怨害，何況如來轉法輪王為石所壓身血流現，當知如來非金剛身。云何名有餘作業不能斷盡？為他所打，當知如來餘業不盡。若欲令佛無是過者，如來便應悉滅怨敵。但以善巧方便，欲令眾生起厭惡心，現作逆害墮於地獄，欲示業報不可壞故。又復欲為墮地獄者，歸依如來、請佛救護。又為來世豪貴之人入佛法中，若有恃其勢力，復以鞭杖加打於人，令此眾生便作是念：如來之身猶被毀害，況我凡夫薄福德者。汝言逆罪，但是菩薩善權方便。如是逆罪名雖有五，而實有二：破僧、害佛，如是等業世間所無。提婆達多是大賓伽羅菩薩，為遮眾生起逆罪故，現作二業墮於地獄。菩薩摩訶薩隨所應作以化眾生，乃至現同魔業，令魔波旬以三玉女顯現如來無欲之相。又雨刀劍、一切鉾矟，顯現如來無瞋恚相，亦無貪愛及愚癡相。<p>問曰：天魔來意，欲壞如來正覺之心。汝云何言欲顯如來無貪瞋耶？答曰：不為遮斷。何以故？若如來出過魔界，猶為魔遮者，大梵天王亦出魔界，云何不遮菩提？是道之妙果，無能奪者亦無與者，故不可壞。言魔擾亂，凡有二義。何等為二？一者實有惡業，為魔所擾；二者為進新學令心堅固，為魔逼試，實是菩薩真善知識現作魔來增益功德。譬如道路，以恐畏故疾度嶮難；猶如好牛，以少鞭杖則得調利。<p>問曰：天魔亦有是菩薩耶？答曰：非但此世界魔是菩薩，十方世界魔王者多是菩薩。如《維摩詰經》中所說，十方世界作魔王者，多是住不可思議解脫菩薩。能乞手足頭目髓腦，如是言者，皆是住不可思議解脫菩薩。何以故？若非菩薩者未堪斯事。譬如香象蹴踏非驢所及，唯諸菩薩乃能行耳。如彼廣說。以是義故，當知菩薩善知眾生種種所行，為欲顯其功德智慧方便力故，或現作殺殺者、作乞乞者。<p>問曰：若羅睺羅實是菩薩者，云何復言聲聞阿羅漢耶？答曰：菩薩亦名聲聞，亦名阿羅漢。何以故？令一切眾生聞阿耨多羅三藐三菩提，故名聲聞。於一切天、人、阿修羅應受供故，名為應供。菩薩摩訶薩為化眾生故，現作聲聞阿羅漢。<p>問曰：諸餘聲聞亦是菩薩耶？答曰：諸餘聲聞亦有是菩薩者，如《法華經》中舍利弗等五百弟子悉是菩薩，皆當作佛。一切聲聞皆是阿鞞跋致菩薩，如《不退轉法輪經》中廣說。以是故，當知菩薩皆現為聲聞。<p>問曰：一切聲聞皆成佛不？答曰：聲聞成佛，此亦無過。<p>問曰：云何無過？答曰：先斷結障，後斷智障，淨治諸地向一切智，是以無過。<p>問曰：燒滅結使，如焦穀芽。云何得佛？答曰：若如汝言，斷滅結使不得成佛者。汝及一切眾生皆具諸煩惱，即應是佛。汝意若謂具煩惱人非是佛者，離煩惱者應當得佛。汝言燒煩惱結如焦穀芽而不成佛，亦無是處，我不欲令具煩惱種生佛法芽。汝癡無智、顛倒解故，謂煩惱為佛法種。阿羅漢初斷煩惱，後除智障，修菩提道得成正覺。阿羅漢中有少斷智障者、有不斷者，有得無諍三昧者、有不得無諍三昧者，有得五神通者、有不得五神通者，有得四辯者、有不得四辯者，有得禪出入自在者、有不得禪出入自在者。何以故？不斷一切智障故。<p>問曰：云何名為智障？答曰：出世間無明名為智障。猶如娑羅留枝本行中說偈：「無明有二種，世間出世間，世間無明行，賢聖已遠離。愚癡無妙解，不能如實知，依止此心識，法界諸嶮處。未能及本原，云何決定出？法身證涅槃，唯佛能了知。」<p>佛婆伽婆乃能知其體性智慧，及大悲斷結，是名聲聞所斷智障。聲聞有二種，一者勤修禪定，是鈍根人；二者迴向菩提，能斷智障，是利根人。樂行禪者，如《寶良經》說，猶如水精，終不能成摩尼寶珠。聲聞修禪亦復如是，終不能成菩提果也。此是諸佛境界，非我所知。一乘多乘，今但略舉其義，以明佛教不相違背。我未能了。譬如長者遠行疲極，現作化城。此經中說，但有一乘，實無有三。佛亦自說，唯有一乘，更無二三。<p>問曰：如來以何行得斷結使而成佛耶？答曰：經中說言，佛告阿難：能修四如意足者，若住一劫若住多劫，乃盡生死。一切諸經皆同是說。若汝言無煩惱者，我亦如是。若有親愛信歸於我，當為汝說。<p>問曰：云何住壽？答曰：阿羅漢無煩惱，與八住菩薩同，善修如意足故，能隨意住世，乃至盡於生死。羅睺羅、賓頭盧等盡住於世，為以此身住世、為更有餘身住？若以實身而住世者，則無其義。若變化身住壽多劫，斯有是處。亦如僧祇中說青眼如來等，為化菩薩故，在光音天與諸聲聞眾無量百千億那由他劫住，如彼天中聲聞住壽多劫。當知此界亦有聲聞能如是住。聲聞無結能如是住者，當知八地菩薩亦能如是盡生死住。<p>問曰：佛言彌勒菩薩一生補處。以是因緣當知菩薩有生耶？云何得名無生乎？答曰：言有生者是戲論法。菩薩摩訶薩以方便力示現受生，非是真實。如維摩詰語彌勒菩薩言：無生可得，云何如來授仁者記一生當得阿耨多羅三藐三菩提？為過去生、未來生、現在生？若以過去生，過去生已滅。未來生，未來生未至。現在生，亦無住故。如觀過去未來現在生皆不可得，是故我說八住菩薩於第二阿僧祇劫盡有作行、住無作行，如阿羅漢斷結使而說偈言：「從初發意來，方便行諸地，得到第八地，自在盡諸結。」<p>順修諸行品第三<p>問曰：如向所說，八地菩薩善斷煩惱一切結使，云何成佛得一切智？答曰：菩薩摩訶薩除身諸惡、寂滅結使，離於生死、遊戲自在，金剛力士常隨護助，獲得清淨金剛之身，如《如來藏經》中廣說。得四辯智，淨治第九地，於二千梵中得自在力，能善說法為大法師，能入如來祕密之藏。淨治第十地，得無量無邊禁呪方術，能令一切自在無礙，作摩醯首羅天子，亦為一切世間依止。<p>問曰：所言摩醯首羅者，為同世間摩醯、更有異耶？答曰：是淨居自在，非世間自在。汝言摩醯首羅者，名字雖同而人非一，有淨居摩醯首羅、有毘舍闍摩醯首羅。其淨居者，如是菩薩隣於佛地猶如羅縠障，於一剎那頃，十方世界微塵數法悉能了知，能以口吹十方世界皆大震動。又以一身遍一切佛國，亦如皇太子初受職時，以己業力故大寶蓮華自然化出，受一切種智位，坐寶蓮華王座，有無量菩薩亦坐蓮花上而自圍遶。坐寶蓮花已，十方世界諸佛放大光明照此菩薩受灌頂位，如轉輪聖王長子受王位時。受灌頂已，即於彼座斷除智境微細之障，得首楞嚴三昧、毘楞嚴三昧、法華三昧，得一切實法決定三昧、不可思議解脫三昧、甚深無畏海水三昧、微妙清淨離垢三昧、諸法平等無言說三昧乃至金剛三昧。得如是諸三昧已，悉無障礙，一切行滿足，覺一切智境，成阿耨多羅三藐三菩提。成正覺已，得如來十力；得四辯智、十八不共法，能遍至一切佛國；得一切諸佛不壞法身，遍滿一切法界；一切身口意業相皆悉除滅；得無為寂滅處。登如來地有二因緣，一於一切世間顯現色身，悉以本願無作業力；二以眾生分別想異，是故能作種種色像皆悉應之。是名如來無礙法身。<p>問曰：如經中說，從初出家能住佛法名為法身。答曰：此事不然。汝若以是名為法身，唯法無佛，則無三歸。若欲令具三歸依者，始從初地乃至十地在淨居天成於正覺，自在應化名為法身，具足三寶。<p>問曰：若以如是名法身者，虛誑無實。何以故？如來具足功德，捨兜率天、降閻浮提生於王宮，於後邊身得成菩提。云何而言於淨居天得成佛道名為法身耶？答曰：非閻浮提成佛，十地功德非欲界法，況於閻浮提得成正覺。我先不言八住菩薩盡一切結漏能作千世界梵王，九住菩薩作二千世界梵王，十住菩薩作三千大千世界梵王。以誓願力故生淨居天，斯有是處。於閻浮提實身成佛者，則非其義。以是義故，當知淨居天成佛，非閻浮提乎。<p>問曰：假使生於閻浮提得成佛者，亦能於三千大千世界而得自在。答曰：此事不然。何以故？福德果報決定有處，汝不知故而作是說。若釋迦牟尼佛生閻浮提，於三千大千世界得自在者，於一切十方世界亦應自在。<p>問曰：縱令十方皆使自在，復有何過？答曰：若爾者，但是一佛世界，十方諸佛則無依果。復次如諸經說，皆謂釋迦如來王領三千大千世界，不言乃至十方世界。若如汝語，則無因果。如經中說，諸佛出世，國土眾生皆是依報，各有齊限。是故當知，在淨居天成於正覺，領三千大千世界，非閻浮提。<p>問曰：若佛非閻浮提成正覺者，如來四塔則無利益。答曰：我先不已說耶。若以結使因緣受身，則無成道、無尸波羅蜜，若無尸波羅蜜則無諸波羅蜜，若無諸波羅蜜則無佛，若無佛則無四塔。<p>問曰：汝之所說皆非義理。何以故？一切諸部論師皆說，一切諸佛皆從閻浮提出。而釋迦如來生於林彌尼園，在伽耶城坐於道場成等正覺，於波羅㮏而轉法輪，拘尸那城入般涅槃。是故汝言非也。答曰：此事不然。何以故？我意不欲令諸如來於此而出，在首陀會天而成正覺。若首陀會成正覺者，則無王宮生亦無出家亦無成道。何以故？若爾，如來便無親族，亦無生處亦無有滅。如《法華經》、《智照經》、《如來出生經》皆廣說，如來不生不滅。迦葉亦自說言，我依一切種智出家。當知此義即是示現如來不生；於金棺內而出其脚，迦葉致禮，則明如來不滅。是故當知如來法身不生不滅。<p>問曰：如來都無少生滅耶？答曰：我今依理正說如來實無生滅，非為虛妄。如來但以方便示現生滅，皆是不可思議，為化眾生故。如佛於《修賴經》中說，我於娑婆世界若以實身現者，則無一人而受我化。是故此處最為甚深，亦是祕密，亦名顯現，皆為下根眾生智慧微淺，不能得知甚深之法，是故方便為現斯事。以偈頌曰：「大乘甚深廣，顯現易可說，鈍智心狹劣，聞則懷驚疑。真是佛子者，能知其甚深，今乃真實說，但為求佛者。成就於二乘，人天諸利根，受福乘此乘，是名大乘道。大乘能出生，聲聞緣覺道，若遮大乘者，云何得諸果？猶如諸字本，離本則無字，若離摩訶衍，亦無一切乘。鈍根少智者，不信於大乘，以不能信故，則無一切乘。自利而兼他，是名無上乘，是故當親近，乃至成佛道。」<p>是義甚深、難可顯現，不應處處而為人說。<p>問曰：雖不得一切處說，應為能解者說。若發大心增長智慧，應為是人具足分別如前所說。答曰：有四不思議，所謂佛不思議、禪定不思議、龍神不思議、業報不思議。佛不思議應顯現法，唯有利根眾生，從盧舍那佛以來所說諸法悉能堪受。<p>問曰：云何得從彼佛以為次第乃至今耶？答曰：如來法身為化眾生有四方便。何等為四？一者多檀多羅波羅比地、二者多檀多羅尼比致、三者阿亶多波羅比致、四者阿亶多羅比致（此四深妙，秦言無以譯之，故存梵本耳）。問曰：若如來法身常是寂滅無相無為，云何而得隨順有相？答曰：以本願力故。如入滅盡定比丘，雖無心相，以先要心，若打揵搥聲發至耳，隨其聲發即得出定。菩薩亦復如是，發菩提心本誓願力：若使我得寂滅法身，爾時心識雖復無相，以無作力故教化眾生。是故如來無相法身，便能普應隨順有相。如三千大千世界百億兜率天、百億炎摩天，皆悉俱時示現色身。現色身已，或復捨壽、或現入胎、或現初生、或作釋梵四天王等接事左右、或現行七步、或現師子吼、或復自言天上人間最尊最上、最後邊身斷生老病死，或現童子、或現入宮、或現出家、或現苦行、或現坐道場、或現降魔、或現初成佛、或現覺悟眾生、或現久成佛、或現釋梵請轉法輪、或現成熟不成熟眾生、或現度脫已成熟者、或現當入涅槃、或現已入涅槃、或現閻浮提全身舍利分身舍利、或現兜率下來，乃至現度脫成熟眾生，隨應所見皆為現形，或復數數示現、或復暫時示現。如是說者，名真實義。終不三阿僧祇劫修行諸波羅蜜而成，四十五十年果便滅盡耶？云何當說，因如須彌只羅山等，果如芥子微塵分許。是故汝說即是顛倒。如我法中，乃可令使因如芥子，果如須彌只羅大山，此合斯義。是故三阿僧祇因，得盡一切生死果報，應化眾生法身常存，如《法花．壽量》所明，亦如〈文殊師利授記品〉中說也。彼云何名為多但多羅尼比致？如佛所說：我作佛事已竟。語諸比丘：我涅槃時到。如是十方諸佛亦復如是，為化眾生故作如是語，其實不滅。一切佛國神通變化，皆與虛空法界齊等。是故當知，法身是常，色身應化故無常。若以色身觀佛者，不名見如來。如佛說偈：「若以色見佛，音聲求如來，是人行邪道，不名為見佛。」<p>以是義故，以法身觀佛，名真見如來。如蓮花比丘尼見佛色身，便作是念：我最先見佛。佛言：汝不先見我。唯須菩提識於法身，已先見我。是故當知，位階十住名見法身。若禮法身，即禮一切色身。如佛於《法華經》中說，若人稱名供養觀世音法身者，勝供養六十二億諸佛色身。何以故？以其位階十地，得佛法身，亦名菩薩亦名為佛。以是故知，法身為本，無量色身皆依法身而現化出。是故佛便假說六十二億恒河沙色身，不如供養一法身乎。如佛於《寶積經》中所說，如是迦葉！如世間人，月初出時恭敬禮拜，至其盛滿而不恭敬。何以故？從初以至滿故。如是迦葉！若善男子欲恭敬我者，先當敬禮菩薩。何以故？以佛從菩薩地得滿足故，乃至經歷生死變化色像利益眾生。以是義故，彼已得佛果，是佛實說，非虛妄也。<p>問曰：若未入菩薩地者，受具戒比丘得為禮不？答曰：得禮，以初發心菩薩勝於一切聲聞辟支佛故。如尊者羅睺所說偈：「若發深心，必生菩提，故為一切，之所恭敬。」<p>問曰：云何受具足戒比丘而禮不具足戒未入正位菩薩耶？答曰：應禮菩薩。何以故？聲聞戒要須受得盡壽便捨；菩薩發心成就自性第一義戒、解脫戒，是故聲聞雖受具足戒，猶應禮彼未入正位菩薩。以菩薩體性不殺、遠離刀杖，乃至虫蟻盡無殺心而有慚愧。如是廣說，體性不盜，乃至體性不邪見。如波羅提木叉戒，命終時捨、罷道時捨；菩薩大士性戒成就，乃至道場終不中捨。以是義故，雖受具戒，應為作禮。<p>問曰：成就體性戒者乃可供養，不應禮拜。答曰：不然。以有戒功德故，亦應禮拜，豈但供養。汝言不受戒菩薩不應向禮，我今復當為汝廣說，不但以白四羯磨故而受具足戒。如比尼毘婆沙中說，有十種受具足戒，菩薩有種種受戒。何等為十？如佛自言善來比丘，自然已得受具足戒，如摩訶迦葉。自誓因緣受具足戒，如憍陳如。見諦故受具足戒，如波闍波提比丘尼。以八法受具足戒，如達摩提那比丘尼。遣使受具足戒，如須陀尼耶沙彌。論義受具足戒，如耶舍比丘等。善來受具足戒，如拔陀羅波楞伽。三歸受具足戒，如邊地第五律師受具足戒。中國白四羯磨受具足戒。是以菩薩常受具足戒，未曾捨離。<p>問曰：若被法服菩薩得禮白衣菩薩不？答曰：菩薩方便具足五通，隨順眾生一切形相而同其服，亦隨一切眾生入於諸趣同其狀類。大菩薩等隨眾生業報變化受身，如尊者拘摩羅陀所說偈言：「諸趣悉變化，唯除淨居天，隨業種種轉，無處不受生。」<p>以是故知，諸菩薩常同利益，隨其受生而化導之，以方便力但為眾生，不隨煩惱業報所繫。如尊者提婆所說偈：「或現作師長，或復為弟子，以種種方便，為化諸凡愚，自在於諸趣，常為眾恭敬；若不恭敬者，是大憍慢業。」<p>是以菩薩雖形服在俗，應得禮敬。猶如如來為化眾生，作若干種形。亦如化弗迦沙王，作老比丘形、作瓦師形、作力士形、作琴瑟伎術師形，亦現種種在家人形。雖為種種無量形狀，一切皆應恭敬禮拜。是故雖同俗服，應加禮敬。如佛所說偈：「嚴飾諸行而寂滅，調伏決定修梵行，於諸眾生捨刀杖，是名沙門婆羅門。」<p>是以於諸菩薩，不應取其形狀相貌而生分別。菩薩但為三界眾生作大舍宅，或化為佛、或化為天人，乃至化為種種畜生，一切皆應禮彼菩薩功德妙聚；不應作心禮其狀貌，如彼世人致禮形像。遠敬法身，豈在金石泥團土木而尊事乎？是故菩薩以諸方便作內外形利益眾生，禮無咎耶。是以如來非是涅槃、非不涅槃，如羅睺羅所說偈：「生死苦長遠，應當入涅槃；以大慈悲力，久住而不捨。」<p>是故當知，隨生死久遠，法身常住、色身應現，猶如燈滅，是故菩薩法身勝於諸佛色身。諸佛色身於欲界而成正覺，菩薩法身住於淨居。菩薩法身住於諸佛一切種智，諸佛色身為化眾生，令諸釋梵、四天王等皆悉恭敬。是以佛說，供養六十二億恒河沙諸佛色身，不如供養菩薩一法身也。如《集一切福德三昧經》中所說，喜樂正法。終不說佛入於涅槃，如《法華經》中說偈：「常在靈鷲山，及餘諸住處；凡愚無智者，雖在而不見。」<p>如《入一切世界大莊嚴三昧經》中說，告善男子：汝見如來法身不？白言：世尊！唯然已見。於一毛孔見億百那由他諸佛世界，身口業等遍滿一切諸佛世界。又如來密藏中說持速疾菩薩觀如來頂，上至無量諸佛世界猶不能見。如目連尋如來說法音聲，乃至野馬世界猶不能盡於佛音聲。如《首楞嚴經》中所說，如來處於宮中，而現無量世界初生、轉法輪、入涅槃。如《密藏經》中說，如來法身住於一切眾生身中，光影外現，猶如淨綵裹摩尼珠，無所障蔽亦復如是。是故當知，如來法身遍在一切諸眾生中。如佛所說，乃至枯樹焦木亦悉皆入不應生害，況復餘類。是故不應稱量眾生，除諸如來無能知者。如維摩詰所說，一切佛土皆悉嚴淨，此娑婆世界亦是。大心眾生有如來藏故，釋迦如來以善方便，令諸聲聞大弟子等現五濁世。諸外道等雖計一異，如是人等一切身中亦有法身，悉從菩薩善方便生，皆為顯發摩訶衍道。是故當知，菩薩於三千大千世界教化眾生故，種種不同，若利根眾生，為讚大乘而無譏嫌，令心易解；若鈍根眾生，入邪見林、著愚癡網，得見諸佛菩薩因緣故，滅諸邪見乃入大乘。是故摩訶衍於諸乘中最為根本。若有眾生受持信解此大乘者，當知是人業報煩惱皆悉消除，如世尊為阿闍世王解諸疑悔經中所說，光相！勿作是言。何以故？汝於餘佛世界十劫修諸禪定，不如於此娑婆世界能一食頃修行慈心。何以故？於餘世界斷除煩惱，亦復不如於此娑婆世界一食頃中修習善業。如與文殊師利授記中說，及餘諸經皆具分別。若有眾生誹謗正法，如《般若經》及《法花》中廣說其謗法過逆罪；若能受持信解大乘，乃至五無間等皆悉消盡。如佛所說偈：「所作重惡業，能深自悔責，敬信大乘法，拔除諸罪根。」<p>佛說如是真實法相，信心次第相續連注皆悉空寂，先所造惡即能消滅。如世尊解除疑悔經中說也。大王！觀察汝心，以何心殺父？為過去心、未來心、現在心耶？若過去心，過去心已滅，若心已滅則無方所亦無住處。若未來心，未來心未至。若現在心，現在心不住。譬如幻化，非青黃赤白紫頗梨色，體性純淨，乃至非相非可見。如是廣說，即得勝趣。是故當知，摩訶衍者是根本乘。如《彌勒莊嚴經》中說發菩提心事，解菩提心、住菩提心，得大利益、不墮惡趣。解菩提心、淨菩提心，從地至地漸漸增益而得法身，能現神通如盧舍那佛所作變化。而說偈言：「若得無垢身，色像則無量，或出於閻浮，或處於兜率。從於定光佛，乃盡生死際，知時與非時，當知定光化。非是形色處，亦復非無相，悉由於本行，亦如水中月。身口意皆密，悉是不共法，一切諸世界，色身現解脫。持世諸天人，欲觀見佛頂，無邊不思議，過於億世界。目連諸弟子，至心求佛聲，亦過百千界，尋聲無邊際。法身功德業，一切無能知，不可以形類，言辭巧宣說。」見聞唯佛力，非我之境界，念報佛恩者，頂戴信奉行。今我所說法，迴施諸眾生，悉滅煩惱結，得證無上道。