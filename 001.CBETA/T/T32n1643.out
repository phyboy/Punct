<juan>尼乾子問無我義經<p>馬鳴菩薩集<p>西天譯經三藏朝散大夫試鴻臚少卿宣梵大師賜紫沙門臣日稱等奉<#sp>詔譯<p>爾時尼乾子等，心懷異見發起疑惑，尋求往詣解大乘者所。到已作禮，合掌恭敬問無我義，使除暗鈍。「如佛所說為我開示。若說此身無有我者，彼最上我亦無所有，何故身中現見啼笑嬉戲、忿怒我慢、嫉妬兩舌等事？於有於無不能決了，唯願仁者為我除斷。」解大乘者謂尼乾子言：「汝先所執最上我者，決定虛妄。以何名有、以何名無？於此二中都無所得。若以自身髮甲皮肉筋骨脂髓膓胃手足一切身肢為最上我，內外尋求何有可見？」時尼乾子白智者言：「我以肉眼故不能見，餘有天眼彼可得見。」智者曰：「亦非天眼之所能見。彼非顯色亦非形色，自性空故，何有可見？」尼乾子言：「彼定無耶？」智者曰：「若說無者，云何現見從因緣生啼笑等相？或說為有、或說為無，二皆邪妄，非其正理。」尼乾子言：「若有若無俱不應說，如何此身現有所住？」智者曰：「無有少分見所住相。」尼乾子言：「若無住著，即同虛空。」智者曰：「如汝所說，如虛空故。」尼乾子言：「若爾，啼笑等相當云何遣？」智者曰：「於是義中而有二種，一者世俗、二者勝義。依世俗說，則有自、他、命者、士夫、補特伽羅、作者、受者、財寶、妻子、親眷、朋屬如是差別。依勝義說，則無自他命者乃至朋屬等事，亦無少分差別等相。若世俗說，則有生滅善惡果報；若勝義中，則無生滅善惡果報。彼真如法自性清淨，無有煩惱、無有染污亦無覺了，本來寂靜。此說是名真如自性。」重明此義，以偈頌曰：「世俗勝義諦，二種今當說，世俗即世法，勝義無過上。有情依世俗，增長於煩惱，久處於輪回，不了勝義法。由依世俗故，自他生遍計，起分別疑惑，而受諸苦惱。彼愚癡凡夫，長時受逼迫，不修出離因，何知解脫理？愚人常依止，世間生滅法，馳流五趣中，相續而不斷。由不達勝義，則無滅苦要，展轉受輪迴如蠶自纏縛。亦如於日月，旋轉無休息，眾生三有中，來往亦如是。諸行悉無常，剎那而遷變，遠離世俗法，當求勝義諦。乃至住諸天，及乾闥婆等，不免彼無常，此皆世俗果。夜叉鬼神等，得持明成就，不免墮惡趣，此皆世俗果。帝釋轉輪王，福報無與等，不免墮傍生，此皆世俗果。人天五欲樂，決定當棄捨，於彼菩提心，以惠常觀察。自性無所著，一切悉皆空，超越所戲論，是菩提心相。非剛非柔軟，非熱亦非冷，非觸非執受，是菩提心相。非長及非短，非圓亦非方，非微細非麁，是菩提心相。非白及非紅，非黑亦非黃，非形色顯色，是菩提心相。非色非光明，非動非纏縛，非住如虛空，是菩提心相。離思惟觀察，非外道境界，與般若相應，是菩提心相。無似無對待，無等常寂靜，自性本凝然，是菩提心相。如聚沫浮泡，如幻化陽焰，無我亦無常，一切非堅固。是身如坏器，虛幻而充滿，與三毒相應，畢竟空無有。如月處雲中，剎那而不現，以甚深般若，達有為如幻。眾生器世間，一切皆如夢，由自心分別，彼心亦如夢。若人依正理，以惠而修習，棄背諸障染，速得無上道。此最勝般若，諸佛所稱讚，智者善籌量，勤求無上法。離有為過失，證真常勝德，由此解脫故，一切無染著。」時彼外道眾，聞已生歡喜，善觀察除疑，得悟大乘智。