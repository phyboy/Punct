<juan>四諦論卷第一<p>婆藪跋摩造<p>陳天竺三藏真諦譯<p>思擇品第一般若遍諸法，大悲攝眾生，無相說正道，頂禮人天尊。大聖栴延論，言略義深廣，大德佛陀蜜，廣說言及義，有次第莊嚴，廣略義相稱，名理互相攝。我見兩論已，今則捨廣略，故造中量論，利益說受者，正法得久住。若人達四諦，四信處難動，不更視他面，永離四惡道，八等人天識，後必至苦際，故造四諦論，不由求慢等。緣起義多種，句味前後次，他難及救義，總別相應理，證義及譬喻，依此說四諦，願眾生知此，得天道涅槃。<p>聖諦有四，此言是經。何因何緣佛世尊說如此經？云何聖諦有四，不增不減？云何聖義及與諦義？若以聖故名為諦者，前二不應名諦；若言聖家諦故名為諦，義則不定。復有經說：諦唯是一無有第二。云何四義而不破壞？復有經說：一切行法是名為苦。故唯二諦，四諦義不成。復次《增一》中說：安立諸法，從一至二乃至眾多。云何諦義獨不增一？復次四相既其不同，云何一時而得並觀？復次四相婆羅門諦，及與聖諦，有何差別？持散偈曰：云何四聖諦，非諦不定境，唯二增並觀，淨聖諦何別。<p>云何諸佛於四諦中同有一意？云何唯以四諦為諸佛上品正說？云何同觀四諦為境，智慧平等而果有差別？云何阿羅漢於四諦中智圓無餘，不同諸佛得一切智？若不同者，於四諦中應有無明。若一切法四諦中攝，《勝奢波葉譬經》應須救解，若不救解應有五諦，若無五諦餘法非諦。若苦等四名聖諦者，又說一苦具足聖諦，如是等經則不須說。若四諦智說名為苦，是義不然。若知一諦亦知餘諦者，說後三諦則為無用。云何在先說於苦諦？若未說因先說果者，何得不違一二緣生？云何說滅諦後說道諦？持散偈曰：一意上果異，一切智葉譬，四違一無用，先苦因緣滅。<p>聖諦有四，云何佛世尊說此經？答：有諸弟子應得聖道，先在外道稟受邪法，或事常行外道，或不住一處道、護命道、相違道、老聲聞道、思瞿曇道、鳥翅衣道、事水道、編髮道、事火道、裸形道等，如是諸道各讚己法。唯有我法真實無餘、諦不相違、無死為果，他法不爾。聞此言已無決定智，如是等法何者真實？何者不實？是諸弟子於諦非諦起無明惑，為顯實諦，是故大仙說如是經。譬如有人為偽瓔珞之所欺張，令其得見真實瓔珞。復次有諸別法說如此義：若捨俗飾持沙門相，住阿蘭若處行頭陀法，值遇白法減捨財物，守護慚羞登上戒車、控制根馬、磨練聞仗被服定鎧。因此等行，自謂我等是真沙門。是諸人等起沙門增上慢，令其得見真實沙門故，佛世尊說如是經。為顯此義、為通達四諦，於聖法中成實沙門，不由餘行。如《沙門經》說：若有如此具如經說實沙門者，由四諦觀故得成立，不由世間修行究竟共得有流而名沙門。如裸形偈說。<p>復次已免九難。前佛已生其厭離因法，以善根香熏習其心，已長聖道資糧、意行俱淨，應通達聖諦。是勤行心，為令服聖諦智藥故，佛世尊而說是經。如可治病，醫則施藥。復次聞惡道苦最極難忍生厭怖心，為如此人顯不墮惡道因緣，故說此經。何以故？八地獄中受生眾生，六方火焰之所圍遶，舉體洞然如融金色，其出入息皆是火焰受燒熱苦。復有諸人飢食鐵丸、渴飲銅汁，或剉或斫、或破或抽受種種苦，有眾色狗及鐵嘴鳥等之所噉食。或受餓鬼，生飢渴苦恒隨逼身。咽如針孔，恒欲食飲，終無飽足；渴行求水，宿業所逼，若近河邊便見河燥，或見膿血屎尿臭穢遍滿；值花果樹變成空林。如偈說言：月炙如夏日，風觸如火焰，雨渧如洋湯，履地如熱灰。<p>是故餓鬼受苦最劇。或生畜生道，恒被籠繫斫破鞭打，互相吞食更相疑畏，心恒不安，受如此苦。或生脩羅，怨結慳悋慢觸犯，受是等苦。佛諸弟子聞諸惡道有如是苦，畏自墮彼；欲顯四諦知見不是墮因緣，故說此經。如人應墮海底，施以船筏令其得濟。如經中說：若有眾生於如是苦能如實見，則得解脫四種惡道及生老病一切諸苦。復次為令眾生遠離五種邪欺誑語，一能生眾惡、二惡人受行、三賢人遠離、四能發起煩惱、五欺誑為體。為令他說利益眾生五分正語，一自德相應、二善人受行、三生長善根、四令離生死蕀刺稠林、五令至實樂。離五邪言、行五正語，故說此經，譬如令捨偽寶取真寶。如經中說：莫說實邪惡言。若僧聚集應行兩事，一聖默然、二聖正法言。復次有諸凡夫，各自執著諸別異諦，我執是實、他執為非，由此執故互相鬪諍，如生盲見象。欲顯最勝無死、鬪諍無更起、無顛倒是聖諦智慧，故說此經。為現此意，執著斷常說我諸人互相鬪諍，見四諦人則不如是，了達真空故。如《佉多柯經》說。復次依正師長住空閑處，受頭陀行減損生具，守護六根節量飲食，初後夜覺樂一心聽，如理思量正說及誦，端坐寂定數息觀門，由此因緣成熟相續，心地靜細或聚動弱。為如是人令得通達，故說此經，如潤滑人施其利藥。若真實義，唯以智根名為通達，應知此根緣四聖諦。是通達經，此中應說。復次為破四惑、顯兩方便，故說此經。如偈所說：生起滅離闇，種種諸邪執，六十二種見，因果中無明。為破此等惑，欲顯不動理，及繫解脫緣，故佛說此經。<p>復次梵等、諸天仙等、諸人婆利等、脩羅道龍等、說藥叉等、神閻摩等，猶不見四聖諦故，不出三界獄，如蠶處繭。迴轉六道猶如車輪，漫走闇中墮深坑嶮受大燒熱。若見四聖諦則破無明闇、得智光明，解脫四惡道，則不仰觀諸道。由是四聖諦真實無二、無倒無諍，能成如來出世勝用。欲顯此義，故說此經。論主欲顯四諦義無與等者，故說首盧柯：知外諦不離，律理行勝負，不能度生老，死憂悲大海，則此聖智人，貪瞋引鬪諍。智者求解脫，外諦不應知，若人見聖諦，免惡道勝法，離過無染濁，常行四等心。眾苦所遍滿，解脫三界獄，聰慧求涅槃，應須見聖諦。<p>持散偈曰：弟子及沙門，免難畏惡道，過失與邪執，師尊破顯梵。<p>云何聖諦唯有四種，不減不增？答：此問非問，一切處如是無窮故。復次身見、斷見、常見、無事見，為對治此四，是故聖諦有四。復次為對治四倒故說四諦，猶如四念處。復次為離四種邪執事故，由一切眾生有四種邪執。何者為四？謂果、因、解脫、方便邪執。一、果邪執者，我見念愛業所生陰界入等，不淨臭穢猶如死狗，三苦火隨燒、無常金剛之所破壞，我我所者、使作者、受者、使受者之所遠離，此中淨樂常我執是果邪執。為離此執，故說苦聖諦。二、因邪執者，謂世主梵王自在人，雙時自性定自然，非因宿業亡尊曰宿藥、地水火風、隣虛空等。此非因、不平等因執為生因，是名因邪執。為離此執，故說集諦。三、解脫邪執者，歸五入毘紐體、極入空，至世俗住無苦上獨存離我德、三定果暫捨永捨，如是等執解脫者，非定非永名解脫執。為破此執，故說滅諦。四、方便邪執者，謂遠離五塵、飲食衣服臥具住處，風水花果根芽枝葉米麵油滓牛糞，以此等物為飲食故；樹皮茅藤板編草青鹿皮，用此等物以為衣服；或復捨此，地上並杵板刺灰聚，臥此等上；或首下脚上、或隨向日熱炙身，恒著濕衣、恒住水中，大行投巖赴火永沒水，依時節業盡無因，由此等行謂得涅槃，是名方便邪執。為離此執，故說道諦。以事四故，故說四諦，猶如聖道。復次為分別希有法故。聖諦有四。何以故？取陰是眾生依著處故，說苦應知不可依著。由貪愛故無有寂靜，貪愛滅故則有寂滅。苦滅者我慢寂滅，心苦對治故。由修道故無明寂滅，道能對治無明故。復次一切求解脫人，滅苦得樂是其勝用。滅苦云何？由集滅故。得樂由修道故、聖諦有故。復次經論師說：若人觀見生死過失、觀涅槃功德，則入正定聚。生死過失云何？謂受生識起失。此識起因即是貪愛。涅槃功德云何？謂識不起樂。此識不起方便，即是聖道。故說四諦。復次分別世出世因果，故說四諦。復次通達四種故。復次依住四種故說四諦。復次別相四種故說四諦。<p>問：聖義及諦義云何？答：聖義有八。一、自在，若繫屬他則不自在，名為僕隷，不名為聖。諸佛及弟子，於心及法二處自在，故名為聖。二、免貪愛好，如許自在人出家。三、聖種生故，名為聖人，如生婆羅門種。四、於聖地生，地者謂真實無生，譬如生中國地。五、行離生死，如婆羅門。六、不乘生死車，如捨則無著。七、不更生故，猶如陳種。八、恭敬應往，以福德故，猶如皇帝。持散偈曰：自在離貪奴，聖種聖地生，行離不乘車，不生恭敬往。<p>諦義有七。一、不倒是諦義，譬如火相。二、實有是諦義，如經中說。三、無變異是諦義。四、無二行是諦義，譬如樹提伽蛇耶達多行。五、不更起是諦義，從此智不更起，不同火輪智。六、不相違是諦義，譬如業及聖戒。七、文義相稱是諦義。何以故？言苦者必苦為義。由此七義，故名為諦。<p>汝問，若以聖故名為諦者，前二不應名諦；又若言聖家諦故名為諦者，義則不定者。答：諦是聖因，能生聖故，譬如梵住。故名聖諦。如經中說：四足為聖，與義相應。復次聖人所說，故名聖諦，如導師路。如經中說：若諸如來已正當說，皆說四諦。問：若以聖說名聖諦者，凡夫亦說應名凡諦。答：承佛神力說故、成立佛正教故，非凡諦，如舍利弗行因緣。復次聖人故、先所了故，譬如仙藥。復次聖人依真實見，故名聖諦，譬如世諦。問：凡夫依不實義見，應非聖非諦。答：無清淨眼則不能見，譬如生盲擇真似寶、如翳眼人謬見多月。凡夫醉狂不得見，此譬如草頭百象。復次《智習論》說：以體聖故，故說聖諦，譬如烏蛇赤米。復次經中說：無上聖慧所照了故，故說聖諦。<p>汝問，復有經說諦唯是一，無有第二。云何四義而不破壞者。答：以無倒義故一，品類異故四，譬如四倒。復次由諦義故一，譬如聖道；事用異故四，譬如道分。復次法相通故一，譬如色；相別故四，譬如四大。復次無我平等故一，無我者一切平等，譬如同異。復次無變異故，依心解脫說諦唯一，更無第二。何以故？苦等聖諦皆有變異。如經中說：一切有為空虛，是破壞法。是一。真實無壞心解脫，如變異相相應皆實不虛。四義亦爾，是故聖諦有四。<p>汝問，復有經說：一切行法是名為苦。故唯二諦，四義不成者。答：分別部說意，一切有為法無常故苦，不由第一諦義故苦。為離此故，於世尊所修清淨梵行，是名苦諦。後當廣說。是故四義不壞。復次三苦種說種經：一切有為分分攝，有為苦者說具足分。如依苦苦說苦種、苦根、苦界、苦受等。依壞行苦說亦如是。依一切受說苦。若無常是苦，故說一切有為。或依行苦說生起是苦，有生是苦，色生即是苦生。或說是苦諦，以種種意說苦，是故皆不相違。復次無變異故，依涅槃說一切有為苦，苦田故、苦相相應故。故苦四諦義不失。<p>汝問，復次《增一》中說：安立諸法，從一至二乃至眾多。云何諦義獨不增一者。答：義真實故、無顛倒故，佛說一切皆名為諦。雖一二三名為增一，諦無增一，為分別諦觀故說有四，為安立智及相故，如四念處。如前因緣成立四諦，是義應知為知聖諦故四。知苦有因，即得見法，如經中說：若人見十二緣生名為見法，通達出世十六相，皆由見諦故。繫屬因緣是無常義，譬如鼓聲，以難陀經為證。若無常是苦，若苦是無我，若無我是空。若人知此，則得見法，通達十六相，得滅惑離苦。以是義故，聖諦有四。復次最上品故、不共智境界故，故無增一。<p>如問：復次四相不同，云何一時而得並觀者。答：由想故，經中說：修習無常想，拔除一切貪愛。是想境界即是苦諦，一切貪愛即是集諦，拔除即是滅諦，無常想即是道諦。以是義故，雖四不同，一時得見。復次由思擇故，如經言：因無常等想，思擇五陰，貪愛未生不得生、已生則滅。此中五陰即是苦諦，貪愛即集諦，不生及滅即是滅諦，無常等思擇即是道諦。以是義故，一時得見四諦。復次由觀失故，如經言：觀結處過失貪愛即滅。結處即苦諦，貪愛即集諦，滅即滅諦，過失觀即是道諦。以是義故，一時見諦。復次一時見諦，譬如火。火者是可燒等物，一時燒熟熱照；觀者亦爾，害生靜出各各自相，離滅證修同在一時。復次譬如日，日者是可乾等物，謂水種闇花各各異相，乾熟破開同在一時；觀諦亦爾。復次譬如燈，燈者是可燒等物，謂炷油闇物各各異相，燒乾破照皆是一時；觀諦亦爾。復次譬如船，船者是可到等不同相物，謂彼此兩岸物流到離載斷皆在一時；觀諦亦爾。分別部說：若聚苦相觀達生滅，心厭有為，修無願解脫門。若觀有為唯有生滅，不見餘法，修空解脫門。若觀寂靜，不見有為及生滅相，修無相解脫門。此中苦相即是苦諦，相生是煩惱業即是集諦，相滅即是滅諦，是法能令心離相見無相即是道諦。若見無為法寂離生滅，四義一時成；異此無為寂靜是名苦諦。由除此故，無為法寂靜是名集諦，無為法即是滅諦，能觀此寂靜及見無為即是道諦。以是義故，四相雖別得一時觀，後更思量，故不廣說。持散偈曰：相思擇過失，火日燈船譬，苦相脫門故，一時觀四諦。<p>汝問，婆羅門諦及聖諦有何差別者。答：世尊真聖、真婆羅門，此諦故無差別，譬如釋與、天帝與。復次婆羅門諦，道諦所攝。聖諦者道果，對治道境界所攝。復次一向善是婆羅門諦，善惡無記是聖諦。復次唯道是婆羅門諦，道果是名聖諦。<p>汝問，云何諸佛於聖諦中同有一慧者。答：通達無餘法相平等故，譬如淨眼觀色。復次證見法故，譬如火熱明，此事世間一慧所共證故。復次熟磨法鏡故，諸佛通達法界，知此一切三世皆如現在，譬如眾多水鏡月面影一。持散偈曰：兩人一無異，道善果故異，無餘證見故，法鏡故同慧。<p>汝問，云何唯以四諦為諸佛上品正說者。答：能拔眾生度生死海，譬如出世法。復次諦中最勝故，譬如諦勝。復次能攝一切諸法真實故，猶如勝奢波葉譬。復次梵釋等諸天不曾見故，樂行健力毘搜紐天等智足未履故，智勤遠行諸外仙人所得故。復次無分別智境界故，若能知此一切功德之所莊嚴，如舍利弗等及佛世尊。復次義具足故，由不共故此說功德最勝。是故四諦名上品正說。<p>汝問，云何同觀四諦為境故，智慧平等而果有差別者。答：不由境同故智慧同，譬如定及貪欲等。復次由智慧差別故，故果有差別，譬由業差別故，果有差別。復次修道異故，故得果不同，譬如種子不同，果有差別。復次觀過失下中上品故，故得果不同。<p>汝問，若阿羅漢於四諦中智圓無餘，與一切智則應無異；若不然者，於四諦中應有無明者。答：阿羅漢不知四諦外諸佛境界，非是無明。所以者何？但有說故。若阿羅漢不知四諦外言說非是無明，如《勝奢波葉譬經》說。復次佛世尊已決判故，於苦等諦不知是名無明，不知四諦外四皮陀皮陀分等不名無明。復次正對，諦智對治煩惱說名無明，非是不知一切智者四種別說為無明。何以故？自苦一分識相續各各異，依約無始生死，阿羅漢亦不能見是心。如是已生，由如此增上緣緣等，及思惟等、善惡無記等，如是因所生、緣所攝。在如此地跡位時中，次復第二心、次復中後心。如此方法，始自剎那、羅婆牟休多、日夜半月一月時節年數，生變及滅自相續中，阿羅漢亦不能見，何況能見一切一切種自苦。若自苦尚其不見，何況能見他苦？是故阿羅漢不能見一切智境界、四諦中總別，非是無明。復次離四諦無明對治智境界外，復有餘法在，聲聞境界有阿羅漢亦不能見。如舍利弗言：我不見有人天能見知我入初定觀，及稱量我、令我退起，唯揀世尊。此寂定名，乃至目連亦不能解是舍利弗所入所起。乃至化度陀難蛇耶婆羅門，及其外生優波低舍。如定，智慧辯說修習等，他不能及。如舍利弗，迦葉波亦爾。是故離四諦無明等對治，是名非智，非是無明。<p>汝問，若一切法四諦中攝，《勝奢波葉譬經》應須救解，若不救解應有五諦，若無五諦餘法非諦者。答：自然滅等不出諦外，識境界故、非所觀故。云何非所觀？若知此法不得流盡及苦盡故，不離仰視外道面故非諸見，不能動如帝釋幢。若通達此，不得稱為微細通達，如射破髮端不可遍行故，是故不須修學。復次餘論師說：一切法由相故皆入諦攝。雖然皮陀及皮陀分宿傳世本量判，僧佉愉伽實廣論、欲塵論，鞞世師論、醫方論、相論、算數論、時智論、獸論、鴉域論、明論、歌舞莊嚴論、人舞論、天舞論、天仙王傳等論。外道論，常行外道等乃至九十六種。復有草藥藤樹等、皮根心花果葉等、力熟德味等。復有世間不可思議希有四大變異業果報等。有論能分別此，佛依此論說勝奢波葉譬。如是等義不為汝說，不生功德故、能起諸惑故、增長有為故，是故不說，譬如毒藥相憎藥反質。呪幻化皮多羅論等，以損惱他故，佛所不說，非為四諦外故所以不說。<p>汝問，若苦等四名聖諦者，又說是苦具足聖諦，如是等經則不須說。又若汝言於苦諦是名苦者，是義不然。答：是經說智為苦諦，如境無分別故，如說四量。復次由境界安立故，智得成立，譬如六識。復次由功能故，智體唯一，約能為四，如四正勤，智亦如是。復次四聖諦智為總故，於四諦觀說智為勝。由此義故，說智如境。復次欲顯決定出離是四諦功德故，隨說一苦具足聖諦、與義相應。若了義說者，苦等是了義諦。何以故？佛說苦等有生等相故、安立四種觀故。若不如此，唯有一觀名為修習。若取此經分別諸諦，唯有一諦，所謂道諦，謂說無為諦故。是經非證此義，依阿毘達磨及藏論故得成立。<p>汝問，若知一諦亦知餘諦，說後三諦則為無用者。答：我不說見苦諦即見餘諦，我說一時見四諦，一時離、一時除、一時得、一時修故。說餘諦非為無用，譬如說苦諦。復有為境界數量故，如說道數量。復次四中隨知一已即通餘諦，如知一粒則通餘粒。是故四諦並皆有用。復次入觀門故，觀取陰即離捨愛念，如知怨家。取陰者是苦諦，愛念即集諦，離捨即滅諦，知是道諦。依苦觀門，其義如此。知貪愛已即捨，由此苦不生。貪愛即集諦，所貪愛即苦諦。苦不生即滅諦，知即道諦，依集諦觀門如此。知有為寂滅已，若人證此，無明即滅，有為貪渴即寂靜，有為寂滅即是滅諦。此所離法即是苦諦，無明貪愛即是集諦，知即道諦，依滅諦觀門如此。知助道法即生修習，煩惱障與其相違即捨，由捨此故有更生。助道者是道諦，有即苦諦，煩惱業即集諦，捨此及有不生是即滅諦，依道諦觀門如此。由諸諦觀門故，雖復觀一，說於餘諦非為無用。<p>汝問，云何在先說苦諦者。答：為止息苦修四諦觀，及出家住於梵行，故先說苦。復次生老死等眾苦無邊、念念恒逼，行人觀此求覓苦因，譬如師子。復次外緣不能治，無始時節是根本病，行人觀此求覓病因，譬如醫師。復次遍滿三界災橫疾惱，行人觀此求覓其因，如尋毒樹。復次麁故、失故、厭惡依止故、驚怖處所故，故先說苦。<p>汝問，若未說因先說果者，何得不違十二緣生者。答：生次第故，十二緣生先因後果；思擇次第故，於四諦中先果後因，是故二說皆不相違。復次果中有迷，緣因計果，如經言：若此有彼亦有，由此生彼亦生。若因中有迷，緣果計因，如經言：老死等有何法令有？由此義故，各有所破，皆不相違。逆順說故，二說不同。逆說緣生，是名四諦，是故不違十二緣生。<p>汝問，云何先說滅諦後說道諦者。答：有二種義，一順、二逆。如經中說：戒清淨為心清淨，心清淨者為慧清淨，乃至解脫知見及明解脫。是名順說。逆說者，解脫者以離欲為緣，離欲者厭惡為緣，厭惡者以實見為緣，乃至無憂悔者以戒清淨為緣。<p>四諦論思擇品究竟。<p>四諦論略說品第二<p>問：四諦次第云何？答：麁橫重結所，依道怖事果，病火怨依債，熱毒逼害境。<p>欲顯麁大境故說苦諦。得苦相已，此法何因生？故說集。此法盡何處？次說滅。此法因何得？故次說道。復次無始橫網是名苦，橫根名集，永離橫根是名為滅，能拔除者說名為道。復次極重名苦，執重名集，捨名滅，能滅執名道。復次結處名苦，是結名集，結盡名滅，觀過名道。復次取亦如是。復次依處名苦，世間凡夫雖為取陰所害，猶起依著，如依怨家謬為親友。依所安愛名集，因此安愛住三有獄不求出離，譬如狂囚。無依愛名滅，無方所依止故。如《瞿提經》說：能滅依愛名道，觀依過故，如觀燒屋。復次六道名苦，以無樂故，猶如穢廁。業煩惱名集，為道因故。離道名滅，無假名物故，譬如火滅。如《鹿頭經》說：能引出諸道，故名為道。如《婆羅呵馬王經》說。復次怖畏名苦，我愛名集，無畏處名滅，上實樂故運至無畏處名道。復次作事名苦，事因名集，拔除事因名滅，能拔名道。復次似果名苦，似種子名集，似種子壞名滅，似種子壞因名道。復次苦如病，集如病因，滅如無病，道如治病藥。復次苦如火，集如薪，滅如火盡，道如火盡因。復次似怨名苦，結恨名集，除結恨名滅，能除因名道。復次似衣名苦，似塵名集，塵淨名滅，淨因名道。復次苦如債，集如貧，滅如離貧，道如財物。復次苦如燒熱，集如燒熱因，滅如清涼，道如涼具。復次苦毒發，集諦如毒，滅如離毒，道如阿伽陀。復次苦如逼惱，集如能惱，滅如離惱，道如離惱因。復次苦如殺害，集如能害者，滅如離殺，道如離殺因。復次苦應知，集應除，滅應得，為此三事故修聖道。次第如此。四諦體相云何？偈曰：似真理足品，有為相影識，虛妄一切三，逼有等十二。<p>有諸法師說真似二諦：生者貪愛果，故名為真苦；道者業果，名為似苦。生因貪愛，名為真集；牽六道業；名為似集。生因愛盡，名為真滅；六道因盡，名為似滅。能滅生因正智，名為真道；戒等方便能離道因，說名似道。又理足論師說：識為真苦，與此相應色等亦名為苦；自愛名真集，與此相應業等亦名為集；自愛盡為真滅，由此盡故餘盡亦名為滅；正見名真道，若此不生餘不至滅，由此生故餘亦名道。又假名部說：諦有三種，一苦品、二品諦、三聖諦。苦品者，謂五取陰苦。品諦者，逼惱為相苦。聖諦者，是苦一味。集品者謂貪愛集，品諦者能生為相，集聖諦是集一味。滅品者謂沙門果，滅品諦者寂靜為相，滅聖諦者一味為相。道品者謂八分聖道，道諦者直離為相，道聖諦者一味為相。又分別部說：一切有為皆苦，由無常故，非初諦故苦。為離此故，於世尊所修淨梵行，是苦聖諦。一切因皆名集，以能生故，非第二諦故集。為斷此故，於世尊所修淨梵行，是集聖諦。一切有為寂離名滅，由寂靜故，非第三諦故滅。為證此滅，於世尊所修淨梵行，是滅聖諦。一切善法皆是道，能出離故，非第四諦故道。為習此道，於世尊所修淨梵行，是名聖諦。又說執相為煩惱，煩惱及煩惱所起業名集，若從此有有名集聖諦，有生名苦聖諦，如此從第二諦生第一諦。若心捨離執相達無相界，由此因故煩惱，煩惱所起業斷，由此斷故無復因緣，有不更生，此不更生名滅聖諦。此法能令心捨離執相證無相界，是正見等名滅道聖諦。如執相，餘影似道妄分別等亦如是。又《分別論》中說：世尊不依一切苦假說苦諦。若爾，何為為顯無記果？執取陰性體相故假說苦諦、假說苦因法。為別離此故，於世尊所修淨梵行，是真苦諦。不依一切因假說集諦，為顯能生後有因性體相故，假說集諦、假說集因法。為斷此故，於世尊所修淨梵行，是真集諦。不依一切滅假說滅諦，為顯輪轉道斷性體相故，假說滅諦、假說滅因法。為證至故，於世尊所修淨梵行，是真滅諦。不依一切道假說道諦，為顯能除惑道性體相故，假說道諦因法。為修此故，於世尊所修淨梵行，是真道諦。又《藏論》說：略明苦有二種，一與憎會、二與愛離。此二二處，一身、二心。因愛三種故，則成三苦。集諦有三，愛、見及業。愛見二惑名為後集，由此已有業麁妙集。滅諦有三，一見一處惑滅、二欲一處惑滅、三有一處惑滅。道諦有三，一見道、二修道、三成守道，此三即三根。復說：苦者逼相，集者生相，滅者寂靜相，道者能出離相。復說：苦者有相，集者能有相，滅者離相，道者能離相。<p>四諦論分別苦諦品第三之一<p>何者為苦諦？略說如此已，云何廣分別？於苦聚中云何說生為初？云何為生？云何生相？云何生事？云何生緣？生云何苦？若生是苦，三種樂生義則不成。生之與起云何為異？阿羅漢五陰未滅，云何說生已盡？云何為老？云何老相？云何老事？云何老緣？云何老苦？齒落相等不皆遍有，苦非不遍。云何說老是苦聖諦？有為不住，念念滅故，云何有老？持散偈曰：分別初四生，苦三及差別，盡四老并苦，齒落等念滅。<p>云何為病？云何病相？云何病事？云何病緣？云何病苦？若由病故身恒苦者，云何不違此偈？無病第一利，知足為勝財，無疑為上親，涅槃無比樂。<p>若天道無病，一切眾生以病為法，此言應救。《正道論》說：病為業果。是業果苦，非苦聖諦，佛說苦名為病。又偈說飢為第一病，如此二說云何為異？云何為死？云何死相？云何死事？云何死緣？云何死苦？放逸死、破戒死、生緣死，此三何異？又有覺無覺死、有悔無悔死、有放逸無放逸死、有著無著死、有調伏不調伏死少分調伏死，其義云何？五陰念念自滅，他害等死云何得成？云何為怨憎會？云何怨憎會相？云何怨憎會事？云何怨憎會緣？云何怨憎會苦？若怨憎類有聚會者，永不相離此義應至。云何為親愛離？云何親愛離相？云何親愛離事？云何親愛離緣？云何親愛離苦？老等聚會即怨憎會，少壯等離即親愛離，更說怨會愛離，云何非重說耶？云何所求不得？云何求不得相？云何求不得事？云何求不得緣？云何求不得苦？欲塵即苦、至得亦苦，求之不得云何為苦？以何因緣求之不得？云何略說五取陰為苦，略義云何？諸陰何相？陰有何義？是色識等同有為相，云何說五陰與取陰？云何為異？云何說取陰為苦，陰不名苦，陰者何義？隨正見一苦已即通達苦諦，何用廣說諸苦相耶？經中亦說：色樂亦在樂處。若取陰是苦，經則相違。云何此經獨說略言，餘經說色苦乃至識苦取陰？復何因緣苦，總略義云何？<p>汝問，何者為苦諦，略說如此已，云何廣分別者。答：有諸弟子樂略正教，如舍利弗等開智受化，是故略說。有諸弟子樂聞廣說，如難陀及弗迦婆等廣分別智，故為廣說。復次有諸弟子因力最強，如大迦葉，已增長善根，故為略說。緣力弱者，如莎提等，未增長善根，故為廣說。復次利根，如鴦崛摩羅等，故為略說。鈍根受化，如蛇奴等，故為廣說。復次多聞弟子，如阿難等，能持聞藏，是故略說。少聞弟子，如周羅般陀等，智慧鈍弱，故廣分別說。復次富聖言勝德，如離婆多等，數習內觀，故為略說。未有聖言及勝德，如闡那等，未習內觀，為廣分別說。<p>汝問，於苦聚中云何說生為初者。答曰：苦始故，老病死等諸苦，生為最初，譬如無悔等，世出世法以戒為初。如是老病死等，生為足所，故說生為初，不相離故。復次由生能故，若生已有老病死等，能害身根心等，譬如火，若火已成則有燒熟照等，非不有火；生亦如此，是故先說。復次不相離故，假使眾生得離老病，決不離生，以行苦故、是愛果故、道所治故，故先說生。復次平等過失故，一切眾生同受生害，譬如無常殺鬼。復次隨逐一切有分故，生者遍無明等十二有分，譬如毒乳。復次遍三界故，生者遍三界，如牛同異，故先說生。復次苦根故，生者根苦，老病死等為枝葉苦，如經中說：一切諸苦以生為本、以生為因。如經廣辯，故先說生。持散偈曰：苦始能不離，等失隨有分，遍三界苦根，是故先說生。<p>云何為生者？答：偈言：生五經等說，得陰初續心，生分與諸伴，胎位及五種。<p>釋曰：如經、阿毘達磨藏論十二緣生等、心思擇論中廣說生應知。復次業增長品，隨眠為伴，引接生因緣法，聚集所得種種眾生處，得陰入界等，是名為生。復次臨續生時，初識受生，是名為生。如經說：由識入故，名色和合。若說生次第，識初起名生。復次餘論師說：生分初識與伴俱起，是名為生。復次生有多種，謂柯羅等胎位差別，乃至出胎，如《受生經》說。復次生有五種，如偈言：得聖法名生，胎位姓家成，聚同異及有，唯有名為生。<p>釋曰：得聖法名生，如經中說：已免奴位，從我口生。復次有已生聖法律中，如《鴦崛摩羅經》說。復次住胎位名生，謂柯羅囉、頞浮陀、伽訶那等，譬如種子芽莖枝等。復次姓家成名生，如金寶等剎利等生。復次聚同異類名為生，形相有異，謂人象馬等，譬如婆羅多羅等樹。復次有名為生，謂陰入界等有，是名為生，如說有花有子等。此論唯說有為生。何以故？本故、貪愛果故，故言唯有名為生。<p>云何為生相？云何為生事？云何為生緣者。答：有顯是生相，種種苦為事業有為生緣。<p>云何苦者。答：三苦，火所燒故。是受生處，非所愛樂、非福行果、聚同異類苦苦所燒；所受生處，是所愛樂、是福行果、聚同異類壞苦所燒；所受生處，不動行果，聚同異類行苦所燒。譬如野火燒繞大樹，故說生苦。復次眾苦所依故，若有生者身心眾苦之所依集，非不生時，譬如鹿苑眾仙所依。復次陰入界等有顯，名生處。處生已，斫破刺擘解析分離墮失等苦平等隨生，以無常怨不可遮故，如王子境及以坏器，故說生苦。復次生者是諸苦藏，憂悲惱生非苦根本，老死因緣諸病發起，痛入失類，諸惡依止，礙壞所踐，疲極城門，怨具庫府，煩惱續流。此生是闇非燈可治，深坑難出，無火大燒，是怨難覺，是抂不疑。是痛無藥，是縛非繩，蕀林無導，無有光火，嬰兒讚歎、慧人毀訾，樂有所愛，諸佛菩薩引大悲因，有學所離、無學除盡、諸佛自覺，立名為苦。故說生為苦。復次胎位苦故，臨受生時赤白和合，有識來託受雜穢苦，次柯羅囉、頞浮陀、伽那、卑尸等位，受轉熟苦，如癰熟苦。既堅實已身分生時，受迫大苦，如大家苦。在胎臥時兩藏重逼，譬如罪人下蒸上壓受大困。由母飲食威儀失度，若走若跨若行泅水、伸屈役力被打痛惱、服相違食，由此威儀飲食故，支節如解受種種苦，如犯王法受諸拷楚，故生為苦。臨出胎時，其身柔軟如芭蕉心，產門迮逼如壓油車，受壓迮苦。又初出胎時身如新瘡，手水衣觸如熱灰灌、如刀劍解，受難忍苦，故說生苦。<p>若生是苦，三種樂生義則不成者。答：為分別業報異故、為安三界差別故、為顯有三受故。由此應知三安樂生。行苦所攝故、是苦諦故、苦所逼故、苦眾多故，故生是苦。復次有福行果故，有三樂生。如偈說：福德果報樂，隨意得成就，速得最寂靜，如願般涅槃。<p>無常惡毒所雜故，苦如雜毒食，雖具百味色香觸好，若有食者決得死報。一切生死亦如是，雜無常毒故說為苦。復次為生時樂、住時樂故說樂生，此安樂生壞時苦故，聖人厭此壞苦如憎糞穢，故說生苦。<p>生之與起云何為異者。答：化生一名起，餘三名生。復次入胎名生，出胎名起。復次有分次第生名生，一時具生名起。藏論中說：生者屬識，託胎種子故。起者屬業，能散置識諸道中故。<p>阿羅漢五陰未滅，云何說生已盡者。答：有既滅故，說生已盡。復次因緣滅故，此生無後生法，故說生盡，譬如由貪愛滅故說苦諦滅。復次為拔除生根本說已盡，譬如有樹已斷根故，雖富花葉等亦說已滅，生盡亦爾。復次當來應盡故說生盡，譬如山頂棄擲坏器，雖未至地已說其破，生盡亦爾。故說羅漢生盡。<p>云何為老者。答：少壯滅失，次第度位，四大衰損，諸行變異，身緩節疎、色形麁醜、諸根羸弱、念識智行無所能為，歸向死門，是名為老。復次微細過根遍入物中，後時方了減損變異，此法名老。何以故？老若入齒則現落相，若入皮中皮則緩皺百種黎黮，若入毛髮則現脫白，若入四大大則疎弱，若入根門則根無力，若入身形形體戰動舉止不安，若入於心心則掉蕩忘失憶智，若入背脊則僂屈，若入支節支節蹉戾，少壯軟滑悉皆失故，現故壞相。復次老有二種，一依減失、二能依減失。一、依減失者，諸大血肉膏骨髓等稍就減失，由此減失得相似果，謂走跳跨駟申屈去來勤力擔負等並皆損失。二、能依減失者，謂眼耳等根、見聞等用皆不分明，由不分明得相似果，念智意滅心地勤力擔負等並皆損失。如經及藏論十二緣生論中廣說，是名為老。<p>云何老相、云何老事、云何老緣者。答：減變熟壞故等，名為老相。少壯損失、軟滑去離、憎惡事來，名為老事。陰界入生，是名老緣。此老又為憂悲等之處。<p>云何老苦者。答：此老能生眾生憎惡相已，奪可愛色、勤力憶智，引就死王。如犯王法禁伺劓刖付殺者處，老亦如是，故說老苦。復次眾生辯言身力根能取持思量棄擲，識及智力無間無眴，老日逼奪。如熱時日解脫五翳，盛光普照小坑淺水皆悉乾竭，老亦如是，故說老苦。復次老者，令色形醜陋能奪愛德，除滅少壯及無病樂，勤力擔負念智忍門思識悉能損奪，諸根羸弱無復勢用，如羅剎女吸人精氣趣向死處，故說老苦。復次少身蓮華親心所愛，色形端政悅他心眼，為老霹靂之所變異卷縮破壞，自心不悅他人憎惡，故說老苦。復次能壞身根念智，故說老苦。由身壞故，行住坐臥屈申轉側等皆不自在；由根壞故，見聞嗅甞觸等皆不分明。又有說言：我聞不明還似嬰兒，由念壞故更事不憶，不了所說曾見不識本，故說為老猶如行相。又跋私弗部說有為諸法實有暫住，此住有異，是有為相，說名為老。如經中說：此身得住百年。或說有四識住。以是義故說名為老。<p>若有為法實念念滅，少壯不成亦無命根，云何為病者。答曰：身界不平等生長，乖違不平等生長時，說名身病。若平等時說名無病，如佛世尊因耆婆說：如來身界今至平等。復次自性更互相違、不識恩養，身界毒蛇觸忤名病。復次病有二種，一身、二心。身病復有二種，一因界相違，名緣內起；二因他逼觸，名緣外起。是身病者，由名、因、處有差別故，品類多種。名差別者，謂漏癩癰疽氣❥腫癖瘧風狂等。因差別者，謂痰風膽及等分病，或單或二或三或四，如是痰等有六十二為病家因。處差別者，謂頭眼耳喉心腹等。是名身病。若廣解者有四百四。心病者因邪妄起，謂憂煩等。此病亦有二種，一緣內境，名內門惑；二緣外為境，名外門惑。由名、因、處有差別故，品類多種。名差別者，謂貪瞋慢癡見疑諂曲欺誑等。因差別者，謂淨相失相有無等相為心病因。處差別者，謂色等六塵。如經說：色愛乃至法愛。此中所明，但論身病不說心病。<p>云何病相、云何病事、云何病緣者。答：病者逼惱身為相，苦憂為事，本界不平等是緣。<p>云何病苦者。答：世間聰明人，隨其自能欲有造作，由疾病故並不成就，違願故苦，是故疾病能為苦因。如火為燒因、日為光因，老死等亦爾，為苦因故苦。復次能害本故，故說病苦，譬如蕉竹蘆葦。復次生痛受故，能害命際，令壽終故，如火毒伏，故說病苦。復次苦苦所攝故，生及相續中，眾生不能忍受，譬如象子落野火中，是故病苦。復次不得自在故，若人遭病，於四威儀及想皆不自在，其身低垂不能申屈行動等事，譬如木人關戾斷絕。復次能捨壽命故，如人遭病不能忍痛，求火毒伏自捨壽命，譬如陀尼柯羅漢。復次一切方便不可療治來，命必終故，故說病苦，譬如頞底仙人斷痢湯藥。復次所憎厭故，逼害為性起，長無明故、智慧恐種故、困苦為體故、不安依處故，無學情忘。由智壞故，選擇取捨之所遠離，不識是事非事，猶如愚人。以此義故，故說老苦。如大德佛陀蜜說：諸佛世尊無量數劫生長善根，具足十力、有十自在，勝破四魔、得四無畏，平等能觀一切方便，秋時淨空圓月可愛，那羅延堅固身節身力，形皮膚等相為老所損，故說老苦。此義佛在阿羅毘國，優陀夷比丘依佛說偈：惡老汝可患，侵污愛妙色，是身悅眾心，由汝故變異。
。
<juan>四諦論卷第二<p>婆藪跋摩造<p>陳天竺三藏真諦譯<p>分別苦諦品第三之二<p>齒落相等不皆遍有，苦非不遍，云何說老是苦聖諦者。答：遍滿三界諸行變異，說名為老，是苦聖諦，如壽命滅。如經言：一切眾生以老為法。復次諸天身形微妙稍損變害，前後異故，非無有老，細故難知，猶如其身。復次住前後異，是有為相遍滿諸行，說名為老，如牛同異。<p>有為不住，念念滅故，云何有老者。答：一切有為法，剎那剎那滅，實無有住。依相續住，故說老相，如江、燈、雨。是江水流，念念不住，見相續不斷，世人說言此江流急，或言江長。燈、雨亦爾。復次生死中間說名為老。何以故？初五陰起是名為生，最後陰壞是名為死，是二中間諸陰變異，病對治故、死生挍具故，說病為苦。<p>若由病故身恒苦者，云何不違此偈：無病第一利等。答：冷熱等病來逼迫故，說身恒病；免癩漏等重疾病故、遊戲威儀讀誦思修有力有能，故依此身說於無病為第一利。復次行苦火所燃故，說身恒病；暫離苦故，說無病為第一利。復次恒治助故說常病；身界暫調故，說無病為第一利。<p>若天道無病，一切眾生以病為法，此言應救。答：陰生為苦，遍滿三界，是天道病。如經中說：色生是苦生，諸病依處故。如色，餘陰亦爾。又經說：比丘！若說病者，是五陰別名，乃至癰刺等。又餘師說：天將退時，身心麁動，是名天病。<p>《正道論》說：病為業果，是業果苦非苦聖諦者。答：是業果報不離愛果，是故說業果報即說愛果，貪愛不離業故，如燈與光。業愛我見識果，苦為性故，苦諦所攝故，不相違佛說苦名為病。<p>又偈說飢為第一病，如此二說云何為異者。答：若說病苦，重中輕病皆悉被攝，飢則不爾，故二說有異。復次不可治故，說飢為第一病。何以故？飢苦難治，治不窮故，如間日瘧病；若眼病等則不如此。復次無止際故，是飢病者，從生至終永無暫息；餘病不爾。復次飢病恒須治故，如朽弊屋相似無病、如怨詐親遍一切處故。揣食眾生並患飢苦，如地獄品說，是故飢病最為第一。<p>云何為死者。答：命根斷絕說名為死，遍一切眾生故。由有火大能消飲食，身界毒蛇相乖違故，其性盡滅；由此滅故，諸根無食隨火而滅。心及心法根為上緣，以根滅故心法隨滅，暖命及識捨離身根，是時名死。如偈說：煖命及意識，若捨離於身，眠尸委在地，如枯木無知。<p>復次同聚所得陰界入等相續斷絕，是名為死。死有二種，一自性死、二橫死。自性死者復有二種，一由業盡、二由命盡。橫死亦有二種，一者自橫、二者他橫。復次死有三種，一隨剎那死、二橫死、三因盡死。隨剎那死者，從託胎以來，乃至柯羅邏等十一位，無眴無息剎那謝。如偈說：從初夜眾生，愛託住於胎，無礙自然去，一向往不迴。<p>又如經說：比丘！汝等剎那剎那生老及死。是名隨剎那死。橫死者，毒火刀杖等，自作或他作，因此命根斷，是名橫死。因盡死者，感長壽業盡滅無餘，是死貞實，唯羅漢有，猶如燈盡。是名因盡死。<p>云何死相、云何死事、云何死緣。答：命根斷絕，是名死相。捨離本道，是名死事。生為死緣。<p>云何死苦者。答：怖畏苦故，是人臨終為死金剛之所破壞，應往他方，非所究悉，將離親友，我之愛熱所護身屋崩破壞時，永離所作生重怖畏，故說死苦。復次火燒熱故，若人曾經作惡不樂行善，將命終時破戒因故，見未來生惡道相現，起大憂悔身心焦惱，如《死法經》說，故名死苦。復次劇胎苦故，是人在胎中時恒受重苦，或母飲食相違威儀疲極，他所逼苦，雖受大苦而不失命。若死苦來，頓奪前苦，命根即絕。出胎亦爾，雖受大苦亦不失命。死苦若來，奪此生苦，命根即滅。復次在少壯位，受用六塵不知厭足，與所愛親共住未久，由少壯無病、性力自在、財物勝故，恒起醉慢。是時若死，其苦無比。若人過少壯位，財寶巨富穀帛資生皆悉具足，或被王重罰、或遭困病，作是思惟：我必應死。其心已決，眼滿熱淚咽喉噤塞，觀愛親屬目不暫眴。死王將去，何苦劇此？是死至者如大山來，行四方便亦不能制，如大力怨不可摧伏，食噉一切如馬口火，燒曝一切如劫末日，一切眾生所不能度。如海水動不能過岸，如金剛霹靂碎五陰山，如大猛風拔倒身樹，如伽樓羅吞噉陰龍，如飲味鬼伺人過失，如大怨賊恒奪命寶，如重罪人心無安樂，如惡國王重罰難謝，如春等時必定當有，以是義故說死名苦。<p>放逸死、破戒死、生緣死，此三何異者。答：慧命斷故，名放逸人死。戒清淨命破壞失故，名破戒人死。壽命根斷故，名生緣死。復次退惰正法名放逸死，失比丘性名破戒死，退聚同分名生緣死。<p>又有覺無覺死、有悔無悔死、有放逸無放逸死、有著無著死、有調伏不調伏死少分調伏死，其相云何。答：行善凡夫、聖及菩薩，正起憶念捨壽命根，名有覺死；異此名無覺死。破戒人死名有悔死，持戒人死名無悔死。由五醉故，不恭敬行法律學處，名放逸死；異此名不放逸死。於父母妻子等起愛著心而捨壽命，名有著死；異此名無著死。阿羅漢等在六恒住調伏六根，捨壽命根，名調伏死；行惡凡夫散漫心死，名不調伏死；有學聖人捨壽命根，名少分調伏死。<p>五陰念念自滅，他害等死云何得成。答：諸陰實念念滅，相續恒流。依相續故，他害等死得成，如約相續，故說燈滅。復次諸根無事能故，譬如破瓶。復次壽命根壞故。有人說言：壽命根非剎那剎那滅。何以故？若念念滅，壽命亦無。時死、非時死、他害死等皆不得成，三種病亦不得成，是故命根非念念滅。<p>云何為怨憎會者。答：怨憎親愛不定故。若塵是所憎怨，是其聚會亦是所憎，如人於猪食。外曰：若爾，苦諦不成立，以不定故。答：不為怨親塵不定故，怨憎會所生苦不定。如境界不定，生善則定，惡亦如是，怨憎會苦亦復如是。復次宿世惡業相似果聚集，名怨憎會，立名為苦。復次怨憎會苦者，約苦受及資糧說。何以故？一切眾生愛樂憎苦故，是受會，名怨憎會。復次惡友共聚多過失故，名怨憎會苦。如偈所說：與惡友共聚，非聚多過失，是功德最大，離則無憂悔。善友共聚價，我思難判決，分離時是苦，是共聚等價。<p>復次修淨戒人，觀細失、怖畏犯，受惡戒事是其怨憎，生悔熱故，惡覺觀起。是修行人，憎怨能枯滅善法故，煩惱燒燃是聖人怨，能逆心靜故。此中說惡業法煩惱果相應，是名怨憎會。<p>云何怨憎會相、云何怨憎會事、云何怨憎會緣者。答：非所愛聚為相，心憂為事，業煩惱為緣。<p>云何怨憎會苦者。答：逼惱為體故，如惡隣里。為苦因故，如獸見狼。逼身心故，如毒刺在體。瞋恚緣故，如見本怨。無安因故，如無憂王傳。復次與種種重苦品類相應能害自身故，如阿難宿傳。非愛相應多生求欲，求欲因緣生種種苦，如偈言：愛苦人求。復次由惡友故生大驚怖，如鹿見獵師。如人坐臥天衣所覆寶床，燒赤鐵針以刺其身，身心戰動生大困苦，是故名為怨憎會苦。<p>若怨憎類有聚會者，永不相離，此義應至者。答：一時境界性用相續，共相連知諸法恒相聚會。怨憎聚會異此義故，難不得成。<p>復次苦受是名怨憎，此受不離於心，如是義者順難。答：如經中說，如攝有多種，會義亦然。如持散偈言：一分具分心，道用類相應，類處及自性，經說名法攝。<p>如攝有多種，會亦如是。謂一境不相離、相對、相著等，是故此難違順皆得。<p>云何為親愛離者。答：是親愛塵，或名眾生或非眾生，與其別離，名親愛離。復次少壯，無病壽命家色形富貴自在親友相離，亦名愛別離。復次善業果報六入觸攝，是退失，名愛別離，如退天道。復次樂受破壞，名愛別離。何以故？此樂受是愛著處，由此愛著於色等境亦生愛著。是樂受伴，謂想行識等，亦所愛著。若論實義，唯樂受壞名愛別離。<p>云何親愛離相、云何親愛離事、云何親愛離緣者。答：離愛類為相，心憂悲為事，遭敗為緣。<p>云何親愛離苦者。答：因愛別離，是諸眾生憂悲內然，猶如空樹野火燒腹。如經說：若天退墮，愛別離苦劇於地獄，如目連宿傳。復次若眾生疑聞見憶念親愛別離，憂悲苦生，是故名愛別離苦。復次父母妻子所愛眷屬別離因故，如併失財懊悔失心、如著鬼狂漫語啼哭悶絕戰掉、如臨死人、如失王位重苦所逼、如無識無知癡亂默然、如船舶破沒憂悲海，故名愛別離苦。<p>老等聚會即怨憎會，少壯等離即親愛離，更說怨會愛離，云何非重說者。答：老等聚會、少壯等離，如此二苦羅漢亦有，唯無憎會。如偈：若一切永無，怨憎及親愛，無憂無染心，是人得涅槃。<p>以此義故，不名重說。復次由老病等無分別苦，與羅漢共，如前偈說：惡老汝可患等。怨憎會苦及愛別離，因分別起，皆屬心苦，未離欲人則有此苦。復由老病等名依內苦，怨會愛離名依外苦，故非重說。<p>何所求不得者。答：遠離苦與苦不會，則得歡樂與不相離；求此不得，名求不得苦。復次與生中老病死等諸苦求不相會而不能得，是生定法故，故名求不得苦。復次求與怨憎不會、親愛不離，既不能得故，名求不得苦。外曰：此苦在前二苦已顯現，何用重說？答：非所愛共聚名怨憎會，是所愛分離名愛別離，今求怨不會、求親不離，翻前二種立此為苦，故非重說。復次已得未捨、與所憎塵共聚，名怨憎會。已得未捨、與所愛塵不得共聚，名愛別離。未得未捨、是所愛塵求不能得，名求不得苦。由三世安立，故非重說。<p>云何求不得相、云何求不得事、云何求不得緣者。答：求不得者，違逆意欲為相，以憂渴為事，現無功用宿不作善為緣。云何求不得苦者？猶如如意瓶等破故，失求王位等願。復次苦因緣故，是所求欲五塵由不能得，欲火所然，如述波伽等燒然成灰，故名求不得苦。復次三時中能生苦故，是所求利我應不得、今不得、已不得，由此生憂悲等苦故，名求不得苦。<p>命塵即苦、至得亦苦，求之不得云何為苦者。答：以不定故，得者未必皆苦。何以故？若得信根不名為苦。復次是厭憂依止故，求不得者能生求者厭惡憂惱心，得五塵利則不如是，是樂想故。復次如少壯身老為後故，說名為苦。如是得五塵利敗，為後說名為苦。如取陰為苦，依止說名為苦；得五塵利說名為苦，義亦如是。<p>以何因緣求之不得者。答：因緣不具故。譬如種子若無有緣，芽不得生。由宿世慳悋嫉妬邪見瞋故壞大家因，今求不得，如欝多羅比丘等宿傳。因惡法故，離苦受樂求不能得，譬如阿鼻地獄眾生。求不得者，略說三因，一無宿世善、二自無功用、三他不愛敬。<p>云何略說五陰為苦？答：為攝初中後苦故。生為初苦，死為後苦，老等憂悲等名為中苦。復次為攝有間苦故，有間苦者如老病死等，無間苦者恒隨一切有分。復次為攝各各自相無邊眾苦故，故說五取陰名通相苦。何以故？諸苦別類無邊故，假使如來於無量劫廣說苦相亦不能盡。復次生等諸苦如火，五取陰如薪，如《燒然經》說。復次五取陰為生等諸苦田地。何以故？取陰生苦名生取陰，變異苦名老取陰，逼惱苦名病取陰，破壞苦名死取陰，非愛聚苦名怨憎會取陰，親離散苦名愛別離取陰，所須不遂名求不得。略義云何？答：有三種，一多、二異、三一處。謂三世分散種類不同，攝在一處，故名為略。復次略有二種，一義略，以一義攝多義，譬如真寶；二名句偈略，能攝略義，如真寶器。如是苦有多義多名，但以一義一名攝之，皆盡說名為略。問：諸陰何相？陰義云何？諸陰同一行相，云何不立一陰？陰及取陰二種云何？答：如是等問，《五陰論．思擇品》中已廣分別。問：云何說取陰名苦，不直名陰苦？答：欲分別諦有四相故，說取陰為苦。若直說陰是苦，則二諦不成。何以故？明陰戒定等五陰皆成苦諦故。問：取陰何義？答：愛欲是取義：此陰能生取，為取所生與取相應，取所隨逐能有取故，故名取陰。問：隨觀一苦則通達苦諦，何用廣分別諸苦相耶？答：行人須廣觀眾苦生厭離心，生厭心已能觀通苦得入正觀，為此用故應須廣說。復次為分別生老等苦生思擇智，得此智已觀苦一義，決無分別智因此得生，此智以平等為境，不勞功用自然而流無有覺觀，名第八智，依法境生，如寶象譬。問：如經中說名為樂是樂依止，云何而說取陰為苦？答：如偈言：執對治樂故，顛倒欲故樂，經說為苦故，正見故無樂。<p>此義如《五陰論》廣說，於輕品苦中及苦對治中起於樂想，實唯是苦。問：此經中云何說略，餘經廣辯色為苦？答：為多聞慧人，是故略說取陰為苦。若無聞慧，則為廣說色取等為苦。如是為見光未見光人，故廣略說。問：云何說取陰為苦？答：苦盛逼故。如人處七寶樓種種嚴飾，可愛五塵能悅其心生大歡樂；小針所刺即生苦受，忘失前樂如醎酸味。復次苦最多故。謂老病死、愛別離、怨憎會、求不得，憂悲苦惱、覓守失苦、逼害苦等，取陰中最多樂少，虛妄如壞井水。問：略說八苦，其義云何？答：眾苦依止，故生名苦。能令變壞，故老名苦。能逼困身，故病名苦。能滅諸根，故死名苦。非愛共聚，故怨憎會名苦。可愛相遠，故愛別名苦。悕望不遂，故求不得名苦。是眾苦相，故取陰名苦，譬如射堋。復次有者是真實苦，有即是生。生是何法？謂名及色。色為老病死所害，名為別離、怨憎會、求不得苦所害，取陰為眾苦所害。復次老病死名為身苦，以無分別故；愛別離等三名為心苦，由分別起故；生及取陰是身心二苦。復次由生說行苦，由死說壞苦，所餘五句說名苦苦，此三苦以取陰為因。復次取陰有起名生，六道出現故。身變熟名老，以萎悴故。身界不平等及增長名病，令相違故。命終陰壞名死，離本道故。非愛受因共聚，怨憎會，乖意相應故。愛受因相遠，名愛別離，與愛不共故。所欲不遂，名求不得，如願不成故。為一切苦種本田故，取陰名苦。諸苦自生，無功用故。婆藪跋摩法師分別苦諦品究竟。<p>思量集諦品第四<p>說苦諦已，云何次第說於集諦？集者何義？云何自問及答？是渴愛何者？渴愛何相、何事、何緣？是渴愛是言勝義，云何渴愛即集此言自足？說渴愛已，何用復說能感後有？能感後有其義云何？能感後有決定憙欲相，隨處處愛著。云何作多種說憙欲？何義隨義？云何處處愛著重言？云何有諸別惑能作集相？云何但說渴愛為集？何因獨說渴愛為集，不說諸業？若貪愛等亦是業煩惱集，云何說但苦集耶？無明緣觀味、緣三受、緣等愛，其異云何？已說四大觸名色各為諸陰因，復說渴愛為因，此二說云何不相違？渴愛、無明、我慢、業、食皆為苦因，此等異相云何？憙欲、欲欲等，其義云何？藤林等是貪別名，其義云何？<p>汝問，說苦諦已，云何次第說集者。答：已決心信果，未識信因，令識信因故次說集，為顯苦諦隨屬因緣。復次為受化者迷十二緣生，故說苦諦依因緣生。復次苦諦猶如機關，隨屬因緣故，自性羸弱及無我相。復次世間貪愛堅鎖之所繫縛，不能出離生死牢獄，故顯所縛能縛。復次有諸眾生作如是計：此苦諦者無有始終，難可除滅。由此執故不修正勤，是故佛說苦雖無始，由因緣生，故可除滅，譬如種子。故應修正勤。<p>汝問，集何義者。答：平等、聚、生是名為集，離此三義則不成因。復次令起有本泉源，能成能現，遮因緣是名集義。<p>汝問，云何自問及答者。有諸弟子不解怯畏定心，護此三事故。佛自答者，為破難邪因、顯立正因。有諸異執，謂梵王自在及天人時性四大空隣虛等，以為正因。為破邪執、欲顯正因，故佛自答。復次於十二緣生等諸經已說多種集，有諸弟子未知此經定以何法為苦集，故佛自答，為欲令得決定智力。復次為覆智受化不通達略教中義，為令開覺，故佛自答。復次為勝智受化覺觀多故不執持，令智堅固，故佛自答。復次為了智受化令得決定智力，故佛自答。復次為分別智弟子令得了別，猶如燃燈，故佛自答。<p>汝問，是渴愛何者？渴愛何相、何事、何緣者。答：是諸眾生恒觀有為法功德，依有用資糧心無厭足，故名渴愛，如飲醎水。如人盛夏晝日光照熱渴所逼，周遍覓水來飲醎海，醎海有竭此渴無盡。如是世間凡夫，常為生死資糧愛欲焦然其心，邪妄分別令生熱渴，一向專求五欲快樂，眼耳身識及心憶持所受用物，已得未得永無厭足，故說此法名為渴愛。復次不知厭足名為渴愛，如火草薪果蘇蠟等是所燒燃，於取類中無有厭足。世間凡夫貪愛然心，於人天中上妙五塵念念受用不知厭足，如項生王。復次渴愛，類、見、性別異故，各為二種。類異者，於取陰中起我執我愛，是名緣內類貪；於非取類中起我所執，是資糧愛，名緣外類貪。見異者，依因有見、願有勝生，是名有愛；依無有見、願樂我斷，名無有愛。性異者，貪愛倒起覆藏為事，猶如雲網，故名上心；貪愛隨眠隨逐為事，猶如躡毒，名離心愛。復次渴愛，因、依、緣、業別異故，各為三種。因異者，願樂未曾得塵，是愛名求覓苦因；於已得塵心生貪著，是愛名守護苦因；於已失塵心生懊惱，此愛名憂悲內熱苦因。依異者，謂眾生、處所、受具。眾生者，樂得未來陰，求欲生故，名依眾生愛；處所者，樂三有道，常求此處，名依處所愛；樂好聲觸色味香等塵境界，求欲受用，名依受具愛。緣異者，謂貪愛能作煩惱業苦緣，及緣此三起。業異者，謂平等、不平等、相續渴愛。平等愛者，依道理求覓受用，名平等愛；翻此名不平等愛；相續愛者，隨眠貪愛無始相逐，名相續愛。復次渴愛，取、道對治、資糧別異故，各為四種。取異者，於欲界中欲憙迷悶渴愛貪著，名為欲取。於我、言、見、戒等中渴愛著亦爾。道對治異者，謂四聖性所對治故。資糧異者，謂飲食衣服臥具醫藥。復次渴愛依三受別異故為五種，於樂受中生二種愛，謂聚集愛及不相離愛；於苦受中亦生二種，謂不聚會愛及相離愛；於捨受中起無明愛。復次渴愛以事異故離為五種，謂未得求得以願為事、二生願樂已求覓為事、三求覓得已增長為事、四增長已守護為事、五既守護已後時失壞憂悲為事。復次渴愛依五陰故五、依六根故六，依六根各有三受故成十八。復次依結及離結故三十六。如是等是貪愛樹，隨眠為根，我愛資糧，受為身幹，三界貪愛為其高大，六愛聚為枝，愛行為茂葉，百八愛為花，生等為惡果。如此渴愛為苦集因，為苦生因名為渴愛。此中應知渴愛相者，心憙為相。事者，無厭足等十一種為事。緣者，觀有為功德為緣。<p>汝問，是渴愛是言勝義，云何渴愛即集，此言自足者。答：渴愛多種，若能感後生乃是定集，餘則不取；若不爾者，聞正法等亦應為集。復次是渴愛能感未來，若不能感則非所取。復次是渴愛若與憙欲相隨則名為集，若不爾者則非所取。復次為欲簡除似集諦法故，言是渴愛。復次是守為顯證量，如現世苦因渴愛生，證量所得，當知去苦。生不離渴愛，如《郁伽長者經》說。<p>汝問，說渴愛已，何用復說能感後有者。答：渴愛者，此言未了，故說能感後有，顯定渴愛。若但說渴愛是集，則阿羅漢渴愛水等亦應是集。若有渴愛能為滅渴愛依止，亦應成集。<p>汝問，能感後有，其義云何者。答：能令識等陰著後有故。何以故？我及我所是所執處，如是渴愛能令識等執著此處，如塵著濕衣種子著濕田。復次能生未來有故，如母生子。復次能為未來生食故，如識食、觸食。復次能引能愛故，故說能感後有。又有往昔耆舊諸師釋佛說渴愛有四因緣能感後有：一、能使相緣，如經言：隨眠貪愛未被拔除，是苦恒生恒續，猶如龍池。二、能攝諸道故，如經言：比丘！若於色等境界起貪欲愛著，是識隨依色住，受想行亦如是。三、能結能續，如經言：能結能縫不捨境故，令未來世三有得生。四、能令受生，如經：於此四食處若有愛欲，名色即生。<p>汝問，能感後有，決定憙欲相隨處處愛著，云何作多種說者。答：此三句皆是渴愛別名，譬如人手名為頞悉多、亦名柯羅、亦名波尼。復次果、伴、境界別異，是故多說。能施未來果故，說能感後有。憙欲為伴故，說憙欲相隨。取種種境故，說處處愛著。復次有法但感後有，不與喜欲相隨，如隨眠貪愛。有法但與喜欲相隨，不能生有，如不墮界貪，故應具說多名。<p>汝問，喜欲何義者。答：喜者於有資糧中心生安樂，說名為喜樂；此中生欲，名為喜欲，譬如色欲。復次喜種類，欲名為喜欲，譬如寶瓶。復次是樂有染名喜、心著名欲，合此二種故名喜欲，譬如名色。復次喜欲更互相生，故名喜欲，如菴羅子等。<p>汝問，相隨義云何者。答：共義名隨。此隨眠與上心為伴，能生後有。復次外愛共行故，說內愛與喜相隨，譬如愛取。復次隨者，得地為義。復次分別部說：相隨有四種，一境界相隨、二相應相隨、三間雜相隨、四緣起相隨。境界相隨者，如經說：若人起覺觀分別與色相隨。相應相隨者，如經言：此心與慈相隨。間雜相隨者，如經言：是人修習信根與慈相隨。復次有經說：染著憎恚相隨、思惟相隨。緣起相隨者，如經言：修習正見與無放逸相隨。此論所明喜欲，即是間雜相隨。<p>汝問，處處愛著，重言云何者。答：於三有中愛著種種諸界，於諸界中愛著種種生處，於諸生處愛著種種眾生聚，於眾生聚中愛著種種諸根，於諸根中愛著種種諸塵，於諸塵中愛著種種諸業。復次心猴行境不定，恒樂取塵，隨逐渴愛種種諸有及有資糧，由隨攝捨處處愛著。復次觀著求處行不定故，如偷稻牛。復次棄取餘塵亦不離欲，譬如五囚人母欲說處處愛著。<p>汝問，有諸別惑能作集相，云何但說渴愛為集者。答：為最勝故。若渴愛王所至之處，一切惑眾皆同聚集。復次由渴愛攝故，若渴愛不令餘惑噉味，餘惑則滅。若諸惑不起，貪愛亦不起。何以故？無分別依故。復次設無餘惑但有貪愛，生死亦起，如手摶濕沙。復次難分別故，由此渴愛亦入善法，但觀口故如內怨家。復次至門不入故，如阿那含至涅槃門，由貪愛故不能得入成上流人。問：無明亦勝，何故不立？答：不然。無明盲人由渴愛故墮陰坑苦，譬如盲象。求欲後生故受來報，不由無明，譬如生盲入諸門。以是義故，故說渴愛為集。<p>汝問，何因獨說渴愛為集，不說諸業者。答：煩惱勝故。何以故？貪愛等是實生因，業不如此。云何知耶？業雖具在，為貪愛盡故，諸阿羅漢無復後生。前來已說有真似集，貪愛等能為有因故是實集諦，業為引有因故說為相似集。復次貪等由道所滅，業則不爾。何以故？諸佛等究竟修道已，猶聞有殘業在。復次業不墮界故，不名真集。<p>汝問，若貪愛等亦是業煩惱集，云何說但為苦集者。答：有如是義，此中為立四諦，故說為苦集。何以故？於聖諦中簡擇真實因故，說渴愛等為苦諦集。復次有及生陰渴愛為集，是渴愛於現世中與生等諸緣共作煩惱業集，不如渴愛獨為苦集，故但說渴愛為苦諦集。復次定以隨眠渴愛為苦諦集，為顯此義，佛說偈言：如樹根未拔，雖斷猶更生，隨眠愛未除，苦體恒相續。<p>約緣內渴愛，說緣愛起取；約緣外渴愛，說緣取起求覓業。<p>汝問，無明緣觀味、緣三受、緣等愛，其異云何者。答：經說無明為愛，緣此愛為煩惱緣起。經說觀味親境起常邪等見，因此起愛，是愛為業緣起。經說由貪愛故得三種受，是愛為受緣起。復次一切煩惱無明為緣，此貪愛緣無明起故，說緣無明愛。一切諸見為諸業緣，緣此諸見起貪愛，此愛名業緣愛。一切諸苦三受為體，緣此起愛名苦緣愛。復次不信了為因，名緣無明愛。觀有為法樂常等味邪智為因，名緣觀味愛。餘類為因，名緣愛愛。此愛為緣起，及界有三，由境界有六。<p>汝問，已說四大觸名色，名為諸陰因，復說渴愛為因，此二說云何不相違者。答：為顯有因故，說渴愛有已；為顯等分因，故說四大；為顯種種因，故說於觸，為觸不一故受有三。為堅信因，故說名色，如《大緣生經》說：阿難！若識不託母胎，是迦羅囉得結實不？不得。世尊！阿難！若無迦羅囉，是識能託胎不？不能。世尊！由此二法更互相持，故得堅住。復次無始時因名渴愛；一期因，謂四大剎那因，謂觸及名色；具二因，謂宿世因及現功用因。復次五陰宿世因，謂渴愛於受生中四大為初因，如迦羅囉為頞浮陀等因，俱起因名觸，先時及俱起因名為色。<p>汝問，渴愛、無明、我慢、業、食皆為苦因，此等異相云何。答：渴愛為無別異因，業為別異因，食為引持苦因，無明及我慢為一切因。復次渴愛能為有因，業為道因，食為平等因，無明及我慢為更互因。復次渴愛為苦真正因，是苦根本故；所餘因為資糧，集助貪愛故。<p>汝問，喜欲欲等，其義云何。答：塵已到故心生歡喜，由喜生愛故名喜欲。求未得塵名欲，因此生愛名為欲欲。<p>汝問，藤林等是貪別名，其義云何。答：欲塵為境界，能染於心，故說欲染。貪著四定及果，是名色欲。貪著三摩跋提及果，是名有欲。能障涅槃行說名為刺，能燒熱心說名欲火，能垢污心說名欲塵，能令心濁說名欲垢，能纏繞心說名欲辮，無思計故說名欲縛，令癡迷故說名欲悶。心沈名欲著，隨有行故說名隨流，常悕望故說名無厭，得無飽足故說名為貪，障出離故說名為蓋，能覆藏故說名煩惱，令不離有故說名為結，不正思惟所觸惱故說名為錐，能縈朿刺故說名為藤，向上轉增故說名大，欲周普界道叢根塵勝樂等故說名為遍，著種種塵起種種著說名愛著，於生死資糧未得及得心生歡喜說名喜欲無厭，積聚欲塵利養名為渴愛，如是方便輪迴送引不離生死說名欲將，遊煩惱水結愛行繩說名欲網，從上下流入生死海說名愛河，譬如變異渴病所逼入塵海。由此無有飽足故名渴，如海吞流、如火燒薪等此惑無滿，說名無休。能結死生前後無間，故名為縫。此渴愛在，能令生死相續不斷，或由自由他能受六道生死故，於餘惑中說名為集。具如大有品中廣說。此品解貪愛有十一種應知，一名、二義、三體、四用、五因、六對治、七淨、八不淨、九生次第、十立難、十一救義。若行人識此起觀，自行教他不迷道理，故說此義。思量集諦品究竟。
。
<juan>四諦論卷第三<p>婆藪跋摩造<p>陳天竺三藏真諦譯<p>分別滅諦品第五<p>經說苦滅，云何此言？何所因起？何法為滅？何相、何事、何緣？滅名何義？無餘滅。離滅捨斷棄，此七義何異？云何盡無餘名為滅諦，不說念念滅等？若渴愛滅名為滅諦，無餘涅槃則非滅諦，渴愛盡者應名集滅。云何說苦滅？若由渴愛盡故苦滅者，無渴愛人即應無苦；現見有苦，此理云何？十結惑中但說渴愛滅為滅諦，安立四果云何得成？十二緣生中說滅有十二種，云何但說渴愛盡為滅？持散偈曰：何節及前義，七義與念滅，界他滅羅漢，十結十二滅。<p>汝問，經說苦滅云何？此言何所因起者。答：由是法生故是法有，是法滅故是法無，譬如燈。復次已說苦諦渴愛為因，今說由渴愛盡故顯苦滅，譬如病緣滅故疾病不起。復次是渴愛流遍滿三有，無始時起，欲對治有故，故阿羅漢無渴愛滅。為破外道如此邪執，故說苦滅云何。<p>汝問，何法為滅？何相、何事、何緣者。答：滅有多種，一中間滅、二念念滅、三相違滅、四無生滅等。中間滅者，如施戒定三摩跋提能滅三有，由此施等隨得免離所對治法，謂貪瞋等暫時不起，名中間滅。念念滅者，一切有為隨剎那謝，名念念滅。相違滅者，此有為法與相違因其性相乖，相續滅故，名相違滅。此三名相似滅。無生滅者，有因滅盡故，五陰應生不復得生，此名真滅。又餘師說：因及有因，渴愛後有不生名滅。復次與渴共除，煩惱愛業苦不生名滅。復次是真實用，經無所有離有離無，是般涅槃，名為滅諦，如瞿曇傳說。復次滅有二種，一非擇滅、二擇滅。非擇滅者，有為諸法自性破壞，名非擇滅，如空石墮。擇滅者，由智火故惑薪燒，是名擇滅，如因火薪盡。復次滅有三種，一未有滅、二伏離滅、三永離滅。若惑未生未得緣地，名未有滅。若惑已生已得緣地，由世出世道現時不起，名伏離滅。若惑已伏、離滅因，滅無餘故，未來決不生，是名永離滅。如經言：未生欲欲未來永不復生，亦知此滅。又分別部說：滅有三種，一念念滅、二相違滅、三無餘滅譬如燈滅。又餘師說：滅有四種，一自性滅、二無生滅、三中間滅、四永離滅。不由因滅，名自性滅。如偈言：諸行悉無常，生滅是其法，若有生還滅，此寂滅是樂。<p>又經言：若法有生是法必滅。不由功用，如物輕重自然浮沈，名自性滅。由因無故果不得生，名無生滅，如經言：由無明滅故三行不起。如七流中種芽，因壞果則不生，名無生滅。由定力者名中間滅，如經言：伏離上心惑，名有時心解脫。九種次第滅，如難提柯比丘緣事為證，名中間滅。由八聖道滅，名永離滅，如經言：若人修無常想，能滅一切結及隨眠惑，以明生故無明永滅，名永離滅，猶如覆器及被燃炬。此論正辯永離滅。何相、何事、何緣者。無所有為滅相，心不燒熱為事，通達實際為緣。大德說寂靜為相，心安止為事，極解脫知見為緣。<p>汝問，滅名何義者。答：此滅名尼盧陀，尼者訓無盧、陀訓遮障，渴愛等法能障，此中永無故，名尼盧陀，相違法生起故。渴愛流永不更生，如熟燒坏赤色生故，本青色相永不更生。<p>汝問，無餘、滅、離、滅、捨、斷、棄，此七義何異者。答：此皆是涅槃別名。此七名依器故說，如涅槃有六十別名。復次上心及隨眠俱盡，如樹拔根，名無餘滅。次第滅盡，如斧柯喻，故名為滅。昔縛著處，由道力故無有縛著，如富貴人不著貧賤，是名為離。勝異昔退，如聖人離惡盡，故名為滅。又如前義名尼盧陀，是名為滅。若法與惑相離，譬如捨物，是名為捨，現世是與，未來永不相續，譬如內根，是名為斷滅。不更取，如覆水器，是名為棄。復次一切渴愛品類淨盡，故名無餘。漸壞名滅。由觀過去不起著心，名為遠離。行斷結盡，緣起亦無，故名為滅。解脫煩惱，是名為捨。緣智初惑永滅，是名為斷。先取我執今則置捨，故名為棄。<p>汝問，云何盡無餘名為滅諦，不說念念滅等者。答：由無餘滅故，未來苦不更生，不由念念滅等，故說無餘名為苦滅，不說念念滅等。若觀無餘滅寂靜等相能滅諸惑，念念滅等則不如是。復次隨屬道故、勝餘法故、真實善故、不共得故、煩惱不能壞故、不違言故、安心緣故，故說無餘名為苦滅，不說念念滅等。<p>汝問，若渴愛滅名為滅諦，無餘涅槃則非滅諦者。答：餘論師說，清淨梵行果故，故煩惱滅名為滅諦。一切假名滅，名無餘涅槃。此論所說無餘涅槃界是真滅諦。何以故？為得此滅修淨梵行，如富樓那七車譬經中說。諸阿羅漢惑盡無餘，而老病死、寒熱飢渴、害縛等苦猶尚未免，是故無餘涅槃界是真滅諦。此真滅諦由因盡故得，故說渴愛盡是真滅諦。優波及多《道理足論》說：能令至無餘涅槃界故，故貪愛盡得名滅諦。雖然，有餘、無餘二涅槃界皆名滅諦。何以故？因滅名為有餘，果滅名為無餘。由因滅故，故有因滅，如燈盡故光盡，是故二滅皆名滅諦。<p>汝問，渴愛盡者應名集滅，云何說苦滅者。答：苦火以渴愛為薪，若無渴愛苦薪，苦火即滅，如薪盡火滅。復次苦諦以愛食得住，由愛食斷故苦諦即盡，故說苦滅。復次耆舊師說：不為離過去及現在苦，於世尊所修淨梵行。何以故？過去自性已滅，與現在決應相離；未來有苦為令不生，於世尊所修淨梵行，是苦不生。由渴愛盡故，約後際苦盡，說愛斷苦滅。<p>汝問，若由渴愛盡故苦滅者，無渴愛人則應無苦；現見有苦，此理云何者。答：憂悔熱苦寂靜故，如手長者經說。復次永離心病故，如已拔心刺。復次求欲苦斷故，如富足六塵。由渴愛滅故，諸阿羅漢永離心苦，故不違理。復次非過去未來現在苦名為苦諦，亦非聖道所破。何以故？過去已盡、未來未有，與現世決定應相離故。但由通達實際故，渴愛滅盡。由離渴愛故，為後際苦不生修八聖道，以是義故說阿羅漢無苦，如渴病譬。<p>汝問，十結惑中但說渴愛滅為滅諦，安立四果云何得成者。答：貪愛有四種，須陀洹果道等所破。由此滅故，餘結共起一時俱盡，說名滅諦。是故安立四果，於理不失。復次同一相一味故，若說渴愛盡則說一切結盡。如說八聖道即說一切道品，以同相故、共成一事故。復次有諸餘惑亦能立集諦相，而渴愛正能續未來生、能令後有，以是義故獨說渴愛名為集諦。如是一切惑盡皆入滅諦相，但有因滅盡是渴愛滅，名為滅諦。<p>汝問，十二緣生中說滅有十二種，云何但說渴愛盡為滅者。答：如前問，此難自遣。復次如道、斷、愛盡、欲滅、涅槃，此五名義一但更互相顯，是故由說渴愛盡故即說十二道斷。復次渴愛盡為通滅，十二道等滅名為別滅。問：涅槃別名有六十六句，其義云何？答：無為等一切句，相貌讚歎因立對治違反等，應廣解釋何因如此？是涅槃無生無長無滅，非因緣所作，違反有為，故說無為（其一）。高出三界、離於偏低，無與等者，故說無下（其二）。永離諸流，諸流不生，非流跡處，故說無流（其三）。非虛妄、非顛倒、非相違，故說真諦（其四）。不疑諸界毒蛇怖畏，窮三有際捨功用處，度生死海，故說彼岸（其五）。極智所了，故說聽細（其六）。如優曇花世間希遇，故說難見（其七）。不老不破，故說無壞（其八）。無動本有，故說恒在無爭（其九）。對治除，法體不虧，故說無失（其十）。過眼境界，無法與等，故說無譬（其十一）。無有貪愛諸見慢執，故無戲論（其十二）。惑火滅盡，故說寂靜（十三）。過死王界，故說甘露（十四）。是極美味寂靜可愛，故說極妙（十五）。寂靜無苦，故說為止（十六）。真實善法，故說為安（十七）。無燒熱渴，故說愛盡（十八）。生他歎訝，故說希有（十九）。於生死中未至此德，說未曾得（二十）。老等諸橫所不能害，故說無枉（二十一）。內無所少、外無惡障，故說無災（二十二）。無後有生苦，究竟安樂，故說涅槃（二十三）。異有無相，故說難思（二十四）。與離生過失樂相應，故說不生（二十五）。四魔不至，故說無跡（二十六）。不由因成，故說非作（二十七）。非悲行處，故說無憂（二十八）。一得不退，故說名住（二十九）。無法能似，故說無等（三十）。永離取欲，故說無求（三十一）。無前後際，故說無邊（三十二）。難可通達，故說微細（三十三）。無有可逼，故說無損（三十四）。無惑染著，故說離欲（三十五）。無諸過失，故說名淨（三十六）。結縛皆斷，故說解脫（三十七）。離依止，故說非住（三十八）。無有二法，故說非對（三十九）。無等等，故說為等（四十）。諸入沒處，故說無害（四十一）。外人不得，故說甚深（四十二）。離佛正教不可了知，故說難解（四十三）。觀此功德令到彼岸，故說能度（四十四）。上法之定上，故說無上（四十五）。攢搜法海所獲貞實，上人所得，故說為勝（四十六）。萬行所得最上無價，故說聖果（四十七）。離恐怖因，故說無畏（四十八）。聖愛堅固，故說不捨（四十九）。凡聖等有，故說遍滿（五十）。功德難稱，故說無量（五十一）。不屬六道，故說無數（五十二）。體極貞固，故說不破（五十三）。諸法無首，故說為尊（五十四）。最淨可稱，故說應讚（五十五）。眾聖所栖，故說為舍（五十六）。能救眾苦，故說歸依（五十七）。戰鬪寂靜，故說無爭（五十八）。本有非作，故說無假（五十九）。離欲瞋癡，故說無垢（六十）。除無明闇，故說為燈（六十一）。諸受寂靜，故說為樂（六十二）。免色等墜，故說無墮（六十三）。四流不沒，故說為洲（六十四）。散心不證，故說不動（六十五）。遣蕩十相，說無所有（六十六）。無所依故，說名無著。經部問曰：何法名思擇滅？答：結離名思擇滅。問：結離何法？答：是思擇滅。若爾，此二互相釋，終不能顯二法體相。是故應別方便說其體相。聖人無分別證智所知，是其體相，如是可說為善異於餘物，或說名結離，或說思擇滅。諸經師說：一切無為，非是物有。何以故？不如色受有於別物。何者？唯以無觸名為虛空。如經言：闇中無礙無覆名為虛空。由般若力與現在隨眠惑體性相違，餘後不生，名思擇滅。離此思擇，因緣不具餘不得生，是名非思擇滅，譬如一期中間橫死殘果不續。異部師說：隨眠煩惱後不得生，是思擇力故，名思擇滅。由緣不具後苦不生，是中思擇無力，故說非思擇滅。論曰：是義不然。若離思擇此滅不成故，知屬思擇滅。又諸部說：若法已生、生後自滅，自性滅故，名非思擇滅。若如此執非思擇滅，應是無常。何以故？法未壞時未有滅故。難曰：若爾，思擇滅亦應無常。何以故？思擇在先，後得滅故。答：此滅不以思擇為先。何以故？未生法不生，在思擇後無此義故。所以者何？未思擇時，未生不生法本來已有，是法應生，思擇正起後不得生。由思擇力，此惑昔來未有生障，今斷其生。思擇力，外曰：若定以不生為涅槃者，云何通釋《國譬經》？經云：修數習多行信等五根，能滅過去現在未來苦。滅者名涅槃不生，唯屬未來非現在過去。答：有如此經，義不如文。何以故？能緣三世苦惑滅，故說苦滅。如餘經說：汝等應捨是色愛欲。由愛欲滅，汝等色陰則滅離，乃至識陰亦爾。以此義故，滅三世苦其義應爾。外曰：若說苦滅，其義可然。又《國譬經》云：修習五根能滅過去現在未來世惑。云何不違此經？答：如前解釋。又有別解，過去惑者宿世所攝，現世惑者今生所攝。此二世惑，於相續中已成種子，能生未來惑芽。由此種子滅故，故說三世惑滅。如果報盡，說業因盡。是未來苦及惑，由種子無故永不更生，是故經中說三世惑滅。若不如此，過去現在有何所滅？何以故？於已滅法及向滅法，功用何施？外曰：《上勝經》說：一切有為無為法中，是離欲法因是不有。云何不有？勝餘不有。答：我不說無為定是不有。如我前說，如是故有。如世人言：聲有先無，聲有後無。不由此有言使無物成有，當知無為其義亦爾。雖同是無，而有無可讚勝於餘。無如一切災橫畢竟不生，此無為勝最可讚歎。為受化者起願求心，故佛讚歎。外曰：若無為唯是無法，是滅則成聖諦。何以故？無所有故。答：若爾，諦是何義？外曰：無顛倒是諦義。答：是二法，聖人觀皆無顛倒苦。如相苦相，無如無相，以是義故何乖聖諦？外曰：云何無物為第三諦？答：立為聖諦，已如前說，依第二後次說故為第三。外曰：若無為唯是無法智緣，虛空及與涅槃則無境界。答：我不說一切智以有法為境。若緣有為非去來世，則有物為境；若緣餘法，則無法為境。外曰：若汝許無為有物，何所有？答：若我許無為有物，何所有？外曰：若汝許者，我義被守。答：諸天應守，若許可守，汝許不實。何以故？是無為法不如色受其性可證，不如眼等其事可見。是物是滅，云何可別？是無為與有為事不相關。何以故？互非因果故。但違反渴愛是其道理，如說是惑本無，名曰無為。外曰：若立無為是有，由此惑至得斷故，可說此滅是此惑滅。若說無為是無法者，此無為何因能決至得？經言：是比丘已至得現法涅槃。若涅槃是無，何可至得？答：由對治起得相續，與惑後生畢竟相違，故說至得現法涅槃。又諸阿含說：唯以無法是名涅槃。經言：是苦滅、無餘、捨、窮盡。及離欲苦不來續不生，是靜是妙。何者捨？一切取并渴愛盡及般涅槃。外曰：何故不許於中餘物不生，說此不生名為涅槃？答：我見此執無有勝能。汝謂於中餘物不生者，為是有故餘物不生？為由得故餘物不生？若是有故餘物不生，涅槃恒有，三有應永不生。若由得故餘物不生，諸阿羅漢得證此時，陰即應滅。若如汝執有此過失，故知但無所有名為涅槃。如偈說：譬是正道理。偈言：譬如燈光滅，心解脫亦爾。如燈光滅非是有物，佛心解脫亦復如是。<p>分別滅諦品竟。
。
<juan>四諦論卷第四<p>婆藪跋摩造<p>陳天竺三藏真諦譯<p>分別道諦品第六<p>經說道諦云何？此言何所因起？若道能滅渴愛，則不應說行至苦盡。若不爾者，是言相違。若俱滅集苦，云何經中不具足說？若道能盡苦，修道辦人應無品苦。若不爾者，則不應言行至苦盡。若有為法於無為中無有行至，云何說言行至苦盡正行義。言正行者八聖道是，決言何用聖名何義。云何但說道名為聖，不說餘助道？若道異分應說其相。若言道唯是分，則具分與分無有差別，道名何義？云何此經說於具分，餘經不具？若道是有為，云何佛說本昔已有？若是無為，云何說言有為？若道是一，一人修時餘人應得，譬如衣等；若不爾者，則不應說由此一道。若諸聖人同得一道，云何智慧不同？若智慧不同，云何解脫平等？若道非心，無情等物亦應有道。若心非心法，修則不具；若是心法，諸相違法云何一心並有？若道至除惑，則相違法一心並有；若不至者，於他相續云何不除？若分俱起則有多作意，若次第起則但有一分，云何止立八分不增不減？云何不取欲等餘法？云何一法作三種說？中道能滅福惡行至盡苦，云何說正見為初？云何說先行正見，有何義？見者既無，孰為能見？正見與十善正見兩異，云何？若由正見一時見諦，應有多境；若不爾者，非念念滅。若正見已了諸諦，餘分何用？正覺何義？云何三法成一？若依二定證得流盡，正覺不具，道分有闕，此義應救。正言何義？若有語言，道修無定。何以故？佛說定以聲為刺。若無不成道分，正業何義？一切分皆是正業，云何說一名為正業？若離名正業，離則非作，云何成業？離撾打等，云何不說名為道分？正業正命與十善正業正命兩異，云何？正命何義？正命若身口業攝，云何別立？何者正精進？何相、何用、何緣、何義？若但滅惡是善，則無二精進；若非善者，滅諦則非善。若一心修正勤即具足者，則無四正勤。若次第修者，則助道修不具。何者正念？何相、何用、何緣、何義？諸有為法剎那不住，云何成念？何以故？他見他憶，無此義故。若一切諸法皆是念處，念根即是念處，則義不相應。若念猶自不能守一法者，云何經說有念一守？云何有時能憶、有時不憶？何者三摩提？何相、何用、何緣、何義？正定若是定，須陀洹人應無欲瞋；若不爾者，則違道理。<p>汝問，經說道諦云何？此言何所因起者。答：此問不為開智人說。何以故？由聞其名已了義故。從大悲所起，辯涅槃道顯隱覆義，欲廣說言燈，為分別智弟子，故佛自問。何以故？由先問後解多有利益。廣辯緣起，已如前說。復次受化弟子問諸外道、聞種種道，未能決了是道邪正，為除疑倒無明等心故，佛自問自答。何者為道？是八聖道，如疑路人導之善道。<p>汝問，若道能滅渴愛，則不應說行至苦盡；若不爾者，是言相違者。答：聖人從初發心，是修行用欲除滅苦。為此起道故，說行至苦盡。是苦盡由因滅得成，是故除因，譬如師子。復次諸佛觀一切眾生墮於苦難，發心修道，為除他苦。是修行用，如《國譬經》說。又餘經說：苦盡是出家修梵行用，如《七車譬經》。又如來出世為三事故，令他苦盡是最第一，故言行至苦盡。復次一切有為無常故苦，離有為法故說苦盡，如《筏喻經》說：法尚應捨，何況非法。復次由八聖道能除取陰，是故通說二滅，言不相違。<p>汝問，若俱滅集苦，云何經中不具足說者。答：是渴愛滅，由苦盡得顯。復次因盡非是正用，以苦盡為正。復次聖道能滅有為及與取陰，故說苦盡通渴愛滅。<p>汝問，若道能盡苦，修道辦人應無品苦；若不爾者，則不應言行至苦盡者。答：依因緣盡故說苦盡，如說火盡名為灰盡，亦如根滅說為樹滅。復次聖道能滅邪分別苦，而不除宿業報苦及界地及苦，譬如氣噓旃陀羅及優波斯那等。復次聖道於有餘涅槃能滅心苦，於無餘涅槃能滅身苦。復次聖道能滅後有陰苦，但宿行所作隨逐未滅，如輪及箭。<p>汝問，若有為法於無為中無有行至，云何說言行至苦盡者。答：涅槃無行道亦無行，雖俱不由歸向涅槃，令得涅槃故說行至苦盡，譬如國路。復次是方便言，如說諸流行沒水渧行盡。流及水渧於盡中無行，而世說有行，行至苦盡亦復如是。<p>汝問，正行何義。答：由此了知實義，故說正行。又以進趣為行，如說行一切處道。又能往安隱處，故說為正行。復次正是不背義，行是歸向義，由此不背歸向涅槃故名正行。<p>汝問，正行者是八聖道，是決言何用者。答：為反餘道，為成立一切處行道，為顯不往餘處。復次能窮一切道苦、能遮一切煩惱業報燒熱、能除自他惡罵重罰惡道死等怖畏、能除積骨如毘富羅山、能乾乳血淚，以此功用故說決言。<p>汝問，聖名何義者。答：由體無流一味解脫眾生，依此相續得名聖人，譬如善法。如經中說：是聖正見。復次聖人所行，故名為聖，譬如王路。復次聖人所說，故名為聖，譬如師路。復次聖眾所事，故名為聖，譬如牛路。復次令至極聖，故名為聖，譬如國路。如經說：聖正解脫。<p>汝問，云何但道名為聖，不說餘助道者。答：同一相故，皆名為聖，譬如火性。復次同一解脫味故，譬如海水同一醎味。復次八道最為上首，能攝餘助道，如《象跡譬經》說。<p>汝問，若道異分，應說其相。若言道唯是分，則具分與分無有差別者。答：是具分與分差別之相，亦可見可說，譬如五分三昧。亦如五分比丘住五分處，道亦如是。與分有異、是分平等，說名為道。何以故？是八種分若至平等位能除煩惱，若沈若起則不除惑，猶如調絃。復次是分圓滿說名為道，能辦事故，譬之如車。雖然，若真實義分中說具分，譬如五分音樂及五分定。道亦如是，唯分為道。今論所說，唯分是道，六義證成。一說道，經言：五根是道，行至涅槃。此五根即是道分，故知唯分為道。二為，經言，三身攝道、三身唯分。三由滅，經言：正見行於滅，離道無滅。四由除，經言：若修習正見，能除欲等，若離於道則不能除。五由出離，經言：正見等諸分能出離此，若非道不能出離。六由清淨道，經言：般若是道，為得清淨。般若即正見，故知分是道。<p>汝問，道名何義。答：道以求覓為義。何以故？由此能得真實義故，亦以行為義故。亦以行為義者，如世間言：此道行向舍衛國等。道亦如是，歸向涅槃。復次真實義門方便行生理，如此等皆是道義。<p>汝問，云何此經說於具分，餘經不具者。答：《法藏論》說：假名有二種，一自在假名、二依他假名。說自體諸分名，是自在假名，如正見等道分。依他假者，如念等門及餘助道分。何以故？此道品修，非是散修。復次為勝逼故，念處等中隨一法勝逼故。念處等中隨一法勝，餘同一名，譬如醎酸等味，有諸餘味，隨勝得名。又如諸界隨一勝故，餘隨得名。復次於欲界中說道具分。色無色界或五或四，為滅自體四對治故，餘或增減，隨界地故。以此義故，有具不具。<p>汝問，若道是有為，云何佛說是古昔道；若是無為，云何復說是有為法者。答：由此古言道是有為。何以故？有為之法有新有故，譬如穀等。若是無為，不應此言，譬如虛空及以涅槃。如說身是昔業而非無為，如說聖種及法諸師，是故由此古言道非無為。今論所辯道是有為。何以知之？由廣分別故。如《諦相應經》及答達磨塵那問。由有為相故，如經言：依正思惟，若道未生得生、已生得增長。有生長故知是有為。由捨除故，又如經言：法尚應捨，何況非法。滅是無為則不可捨。緣內起故，如經言：是道依內起，此歸依難得。若是無為，不依內起。由業名故，如經言：是道非黑白業，能滅諸業。若是業者，非無為法。由有食故，如經言：七菩提分以食為因。若無為者不須食因，以此義故道是有為。<p>汝問，若道是一，一人修時餘人應得，譬如衣等；若不爾者，則不應說由此一道者。答：多道非一。何以故？果不同故。由道異故，故果有異，如路異故行異。復次體異故道異，謂見道修道等，亦如四苦樂遲速。復次根異故道異，謂九學、九無學、辟支佛、佛，由根差別，是故有異。依種性故說由一道，如世說一穀，如經言：三世諸佛若觀若說是此四諦，而苦等三諦體實不常。由一道言亦復如是。<p>汝問，若諸聖人同得一道，云何智慧不同？若智慧不同，云何解脫平等者。答：觀一切一切種境界得成正覺，是故佛道不同二乘。如經言：若人當知一切一切種境界，當知是人名為世尊，通達平等道故。唯滅本惑三乘人等，如經言：解脫五陰與解脫無異，如多種火各燒然薪灰盡無異，由火不同熱觸光明威德有異。如是智慧差別，所滅惑除解脫是同，故佛定智威德及恩，由道差別難可思量。如《大輪經》說。<p>汝問，若道非心法，無情等物亦應有道。若心非心法，修則不具；若是心法，諸相違法云何一心並有者。答：心是生死分、是世間法，道是出世法，兩不相應。如法非法故，說道非心法。依境名心，求能名道，兩若一體則自性自知；為免此失，故說道非心法。譬如壽命及無想、無心等定，雖非心法，而壁等中無，道亦如是。道雖有心，非心處位，達皆有故，無不具修。復次修有三種，謂守、習、研，故無不具。然道亦可說是心法。何以故？與正思惟同生滅故，譬如一心。如經言：以心作增上故得一心，是名心定，即是道分。同一出離、同成一事，故共一心而不相違。<p>汝問，若道至除惑，則相違法一心並有；若不至者，於他相續云何不除者。答：道不至惑而能除惑。如道不至破戒，能除自破戒、不除他破戒，除惑亦爾。於自他相續雖俱不至，但除自惑，不能除他惑。分別部說：非至非不至，此時除惑，以不生為滅故。譬如治病，苦受已至，醫不能治。何以故？不可轉苦為樂故。苦受未至，醫亦不治。何以故？無所有故。若爾，為何所治？但作違緣，令未生苦永不得起。道能除惑，亦復如是。<p>汝問，若分俱起則有多作意，若次第起則但有一分者。答：由成一事故得俱起，非緣別境故，無多意相雜俱起，由功能故差別可見，譬如欲等。<p>汝問，云何止立八分不增不減者。答：此問不窮，是故置答。復次對治八邪分，故說八分。<p>復次為攝三身。復次為對治三刺、三結、三火、三毒，故說八分。復次藏論中說：能成八功德心，故說八分。由得正見故心清淨，由得正覺故心鮮潔，由得正言故心平但，由得正業故心無悔，由得正命故心軟滑，由得正精進故心隨教，由得正念故心安住，由得正定故心不動。<p>汝問，云何不取欲等餘法者。答：但取勝法，或取強用、或取能任重擔、或俱攝盡正言正業正命，是須陀洹分，信為三攝故。須陀洹具四智信，欲即是信。復次此信亦正見攝，須陀洹人得智信故。喜猗捨正定所攝。是故八分攝諸分盡。<p>汝問，云何一法作三種說，或說中道能滅福惡行至盡苦者。答：由三勝事故。譬如日能破闇名光，能分別晝夜名日，能分別剎那等故名時本。聖道亦爾，能離二邊故名中道，能除黑白二業名滅福惡，拔除身心苦故故說行至苦盡。或除三世道，故說行至苦盡。<p>汝問，云何說正見為初者。答：為上首故，譬於王，如經言：一切有為法中般若最勝。復次能作勝功德故，若智慧勝，諸德皆勝，如舍利弗由正見故不觀他面，如首羅長者由正見故其心難動，如阿輸柯王由此正見他不能引，如質多羅長者能拔除災橫本故。如經言：由明起故，無明滅盡。是故正見為初。<p>汝問，云何說先行者。答：由得正見，餘分得出世、得無流、得不共。或說由正見力，餘分得解脫道名。如經言：比丘！是正見人，身口意業為得可愛勝美果故，如經廣說。故以正見為先行。<p>汝問，正見有何義者。答：謂不倒證照為見，自所依止真實種類無倒證照。復次真如名正，觀名為見，如實觀聖諦故名正見。復次正者可讚歎義，見者光明義，可讚光明故名正見。如經言：諸光明中此光最勝，所謂正見。復次勝德境智行，是名正見。何以故？是正定位說名正見，如《種子譬經》說。復次《理足論》說：由境正故智正，不由智正故境正。有為有流相相應，故一切唯苦。決定知此，是名正見，如佛為大迦旃延說。又藏論說：對治無智、疑智、倒智，能度苦等，真實此智名為正見。<p>汝問，見者既無，孰為能見者。答：眾緣聚集共成此見，無別一物為其見者，譬如花果。又如偈說：有見無能見，何法為見者？從緣和合生，見色言是虛。是法集時見，合散無能見，但因緣所作，如戾人無者。<p>法從緣生，不可說屬一，如佛為破求那說：我不說識為能識。何以故？此名具分假名所作故。<p>汝問，正見與十善正見兩異云何者。答：俗智在十善，真智在八正。能感後生，以苦為果，觀業為境，如此正見在十善法。能滅三有，涅槃為果，緣諦為境，如此正見在八聖道。<p>汝問，若由正見一時見諦，應有多境；若不爾者非念念滅者。答：一時能成四事，故說一時，不為境異故。《理足論》說：修觀行人，以聖智慧通達毛孔，能斷諸惑。又餘經說：若通觀三受，諸事已辦，無更所作。由通相法諦無我相，是故一時通觀四諦。如次第觀中，緣無常苦無我一時通苦諦。<p>汝問，若正見已了諸諦餘分何用者。答：一切諸分能滅自對治，各各有用，如吐下方。<p>復次一切諸分。於自事中各為上首共成一事。譬如車分及車車分。各有自事共成運載。道分及道亦復如是。汝問。正覺何義者。答未曾有計今日如生。是名正覺。復次是平等法，由想行緣起故。復次體相境界果共相扶合，故名正覺。復次如見隨擇不捨，名為正覺，如牛呞食。<p>汝問，云何三法成一者。答：同一相故，如餘道分。復次善聽，計平等故，譬如定分。復次緣涅槃為境，如無相定，故三成一。<p>汝問，若依二定證得流盡，正覺不具，道分有闕，此義應救者。答：若依二定修八正道，但無初定覺觀分，非無道分中覺，譬如初定及三摩提無有覺觀。復次由事成，故說有正覺，不由體在故，如有學五根。復次能拔除對治故，說有正覺，譬如正言。<p>汝問，正言何義者。答：永受誓不破，名為正言，如瞿師羅傳。復次是言清淨，由除願取垢滅故。復次法然所得永善行，是名正言。正言戒有二種：一不令知，如經言：是人離妄語等。二令知，如經言：是人時語實語等。<p>汝問，若有語言，道修無定。何以故？如佛說定以聲為刺。若無，不成道分者。答：道分故非刺，譬如正覺喜覺分等。復次聲刺不定，如見女人。經言：數見女人為修梵行刺。然非阿羅漢刺，已除刺故。又經言：大象說在定，行立等亦靜。若觀行人正思說法，心則有定，不由有言故無定。經部師說：但離四言即是正言。如世間說：已離如正作。如說：此馬快行、此人善續。<p>汝問，正業何義者。答：經說：離身惡業，名為正業。又經說：是身業不析、不流、不頒，自在無取，能生寂靜，是名正業。復次由觀過失遠離殺生，不作不行、遮止不樂，是名正業。<p>汝問，一切分皆是正業，云何說一名為正業者。答：若離此名別名不顯，如法界法入等。非眼識等所緣故，不令他知，說名正業。一切諸業所依止故，譬如業基。<p>汝問，若說離作名為正業，離則非作，云何成業者。答：不作故起惡業、作守護善，應知是業。如經言：我說作，我說不作。復次能除黑白二業，故說不作。能作對治業，故說名作。復次正業亦名正業除，由此名故，作不作義此名得成。譬如由眼說見，由眼亦說不見。若不作，云何知有此業？答：有多因緣此業可知。由經言：色有三種，一有見有礙、二無見有礙、三無見無礙。又說有無流色。又說由七福德利故。又說由教他亦有十業道。又說比丘有法非十一入攝，謂無見無礙，不說無色。<p>復次若無此業，八分聖道則不具足。何以故？正入觀時不行三業故。難曰：是義不然。何以故？在方便中已修三業故。如經言：是人如是見、如是知是正見，得修圓滿及正覺、精進、正念、正定。先時正言、正業、正命先已清淨。答：依世間離欲道戒，故說此言。復次波羅提木叉戒亦不應有。何以故？當受時有，後在異心，不應說名比丘比丘尼。又經說：此業名為堤塘，能遮破戒故。若無，不能止惡。經部師說：此證殊多。甚為希有義不如此。何以故？汝言，由說三色故，知有無作者。是義不然。諸觀行師目連、阿尼樓馱等說，有定境色由定力得，此色非眼根境界故說無見，不障處所故名無礙。若汝言：若爾，云何名色者？此與無作等故，還難汝義。汝言：由說無流色，知有無作者。是義不然。此色亦是定力生，由定無流，故色亦無流。又諸師解阿羅漢色亦是無流，非流依止故。難曰：此義不然。如經言：何者有流法？謂一切眼、一切色等。此色非流對治，故說有流。若爾，此色或有流或無流。答：若爾，何有？難曰：相相雜故。答：如有流相、無流相，不知有何相雜？復次若色入一向有流，云何經中偏簡擇說不通途說？經曰：有流色者，謂有取心堅覆藏所依故，名有流色。汝言，由七福德利故知有無作者。此義不然，經部師說：如汝受用施主施物，由受者功德被利益故，施主雖在異心，由前施作意熏修相續次第轉勝，由此勝故能生未來隨多少報，依此相續說施主功德生長。若汝言，由他相續勝負及隨用故，若在異心是相續轉勝，云何得成者。是義不然。何以故？與無作等故。汝執無作，由他相續勝負，及隨用因他相續，云何得成？問：不增長福德種類中無教，云何恒生？答：由數習緣戒定作意故，乃至眼中增長隨逐。問：若爾，《郁伽長者經》其義云何？經言：若比丘持戒行善，受用施主衣食等，已修無量心定，身證此定入林中住，由此受用，施主福德善樂增流無量，應當信知。此中有何作意，故知相續轉勝是正道理？汝言，若無作無教如他作業業道，云何得成者。經部師亦作此說，由此教故，他或離或受殺害等苦，故能教者於微細相續善惡增勝，由此轉勝能生未來隨多少報。若人自作，隨事成時相續轉勝，名為業道。是義應知，果假因名故。是身口事果，假身口名義亦如是，如意身口無教。有大德說：依眾生取陰，由三時作意，得殺生罪，謂當為我殺、正殺、殺已。此解亦不然。雖有三意，業道未必得成。何以故？未斷母等命根，起三意，人無逆罪故。若人自害他命，由此三意，得罪可然。難曰：等不可見。何故憎嫉誹謗，無教而信受，相續轉勝。答：無此憎嫉，但由心運，身業道事成。若謂行者有別法異心，我所不喜。由心加行，是事得成。此事成故，相續轉勝。是義可喜。何以故？由心相續果得成故。汝言，法入佛不說無色，知有無教者。此義已答，如定境界色。汝言，若無此業八道不成，故知有無教者。此義應辯，朋友汝應為說，入諦觀人正言正業正命云何得有？此人在觀，為有言說作業求覓四事，故有此三；為當不爾？答：不然。何者？正在觀時，得此三種無教。由此得故，若出觀後不在邪言等中，但住正言等。是故因中假得果名，故說無教名正言等。論主答：是中何不執如此。若正在觀中，離於無教，得在如是意、得如是依。由得此故，後出觀時不在邪言等中，但住正言等。是故因中假得果名，故說相續轉勝名正言等。以此義故，道有八分。<p>又上座部說：但不作惡，名為三分。何以故？由聖道力法決定不作，依止無流道，故名無流。未必一切處被數法皆真實有，如八世法。謂得不得、名無名、譽毀、樂苦。是中不得，更無別法。<p>又餘師說：波羅提木叉戒是三道分。依先方法作信受意，由此作意能防身口、遮所作惡，說名波羅提木叉戒。若汝言，人在異心則無守護者。是義不然，由數習故，犯戒緣來，作意即至。說此作意，名為堤塘。何以故？由憶先誓差不作惡，為有此用故須受戒。<p>復次若如汝立，有別無教能遮破戒者。則不應有失念犯戒，不須廣辯。若爾不爾，決定應知。八正道中戒有三分，為道基故，譬之如地；以先行故，譬如王；能度生死蕀刺稠林，故譬足。可愛香故如天檀葉，清淨傳傳能到涅槃，如七車譬。又餘師說：引經為證，是道果故、恭敬利養因緣故、非守護對治故、翻令知所得故，知有此戒。又餘師說：云何無教是色而非身受？答：無教屬身口業，為色所攝。身受者與心相應，為名所攝。復次無教是身業故屬身，受是心法故屬心。<p>復次無教亦戒亦色，色陰所攝。身受心法，受陰所攝。今論所辯，此法心業所依故，由身口成就假得其名。此法與受何異？答：受陰所攝，此法通諸陰攝。何以故？依相續故。<p>汝問，離撾打等云何不說為道分者。答：有學聖人未寂靜故，譬如制罪。以不遍故，如非梵行。以不定故，如布踈陀分。為資糧故，譬如施等。今論所辯分明八戒，此中說名三聖道分。<p>汝問，正業正命與十善正業正命有異云何者。答：可壞除、不可壞除。從出世正見起，無流甘露為果；從世正見起，有流取陰為果。能生福德是名業道，能離福德名為道分。<p>汝問，正命何義者。答：正命有二種，一白衣離五種販賣、二出家人出離五種邪命。復次依理求覓受用衣食等四緣。復次知足無失聖種所攝，及守護身口。復次先因智慧遠離身心邪具，是名正命。<p>汝問，正命若身口業攝，云何別立者。答：通在二攝，由義異故別立可知。譬如諸陰通是行攝，由義異故別立四陰。復次體有二故，譬如身觀，經言：於身觀身住。復次正命異前二分，譬如惑數。<p>汝問，何為精進者。答：行於處處，隨地差別，為得種種善法，策起身心不捨荷負。復次為滅惡法證於善法，常行勇猛，是名精進。復次修行是處不倒身心勤力，是名精進。<p>汝問，何相、何用、何緣、何義者。答：策起身心為相，不退墮為用，起精進類為緣。藏論中說：精進者勇猛為相，不沈為用，四正勤為緣，勝利行為義。若懈怠人行，無勝利行。復次難勝力故。若人有精進，於煩惱戰鬪有難勝力，若懶惰人則無此事。復次此行能散破除捨，是精進義。<p>汝問，若滅惡是善，則無二精進；若非善者，滅諦則非善。答：滅惡者唯是無物，善則不爾，故精進有二。復次滅惡名真實善，所餘即三善。何以故？有四善故。離破戒臭名為滅惡，戒香發起名為生善，譬如熱靜異於冷生。<p>汝問，若一心修正勤即具足者，則無四正勤；若次第修者，則助道修不具。答：一心得修四正勤，譬如一心通觀四諦。何以故？由此修故，未生諸惡不得生，已生諸惡不得住，善法未生得生，已生得堅住。是故精進由體故一，由用故四。又分別部說：若持戒觀行人，為除定對治修四正勤，已生之惡能障定，由精進故滅。未生破戒後不得生，未生定得生，已有淨戒得堅固住。以是義故，精進唯一，事用有四。復次有說：四正勤次第起，譬如得定。何以故？有正勤但能破上心惑，有餘正勤能拔隨眠惑，又有正勤能生未生根，又有正勤能令已生堅固。故道品修非是散修，有正勤故。<p>汝問，何者正念者。答：不忘先所知境，是名正念，猶熟取相。如經言：心悎心繫等，是名為念。<p>汝問，何相、何用、何緣、何義者。答：境界後憶為相，心境不離為用，六念為緣，自憶令憶名為念義，譬如菩提自覺令覺。復次藏論說：心澄淨為相，不忘失，若失還現。復次能守境界是智依止，故名為念。復次念有四種，一隨執名句味、二能隨所執義、三能隨所思義、四能隨通達所思義。今論所辯正明第四。<p>汝問，諸有為法剎那不住，念云何成。何以故？他見他憶，無此義故者。答：若知者異，念則不成，如張見王憶。若智相續異，念亦不成，如見牛不憶馬等。若智一念亦不成，無後智故。及此三義則名為念。又釋，若不相關，則他見他不得憶，如此人見彼人不憶。若因緣相關，則他見他得憶，譬如童子少壯老弱智，念得隨逐生。復次譬如種子，不相關故，麥種不生穀芽。若因果相關而有異者，是穀類等種子，芽莖支節葉位得隨逐生。若一念亦不成，因果不立故，如種子恒一芽則不生。由相關不異不一，故念得成。<p>汝問，若一切諸法皆是念處，念根即是念處，則義不相應。答：今論所辯念根，即四念處，但不以境界分別根故，譬如智根智量。復次念處有三種，一自性念處，但生憶念，譬如王。二雜念處，若法能助於念亦名為念，如王臣佐亦得王名。三境界念處，由念緣此起亦得名念，如王住處。是故念根即是念處，義不相違。<p>汝問，若念獨自不能守一法者，云何經說有念一守者。答：念是守護中第一增上緣，故說一守，譬如王勝。如經言：一切諸法念為增上緣，為守護故。復次一念能護一切行，故說一守。如經言：是念行一切處。復次一切念能守六根，如當門人。復次是念能錄一心，如人手捻陰陽筒口。復次能守一相續故名一守，如護一子。復次六根被繫於一念柱不散住自境，如六眾生同繫一柱。是故經言：有念一守。<p>汝問，云何有時能憶、有時不憶者。答：有三因緣故能生念，一數習，由數習身口意如夢中見；二相，由順逆相憶似不似境；三澄清，由心澄淨念即得起，如淨器水得見面像。若反此三則不得憶。又臨死及初生重苦所逼，忘失本念，故不憶宿命。復次有六因緣能生於念。如偈言：順逆及數習，一處共會聚，定力及因力，此六為念因。<p>順者，如見他似兒便憶自子。逆者，由觸熱故憶昔時冷。數習者，如所串行事自然憶。一處會聚者，如人見菴羅樹憶其酸味。定力者，如得三明人憶宿住事。因力者，猶如聖人及大行善人憶過去生。<p>汝問，何者三摩提。答：經說心定住靜名三摩提。又阿毘達磨藏說：能攝法不散，名三摩提。復次是心相續，煩惱惡風所不能動，如密室燈。復次三摩提有二種，謂世間、出世間。世間者，能生世間果報，與覺分相離，能伏上心惑。出世間者，能令度離世間，與覺分相應，能拔隨眠惑。今論所辯是出世定。<p>汝問，何相、何用、何緣、何義者。答：心定住為相，伏對治為用，依心學為緣。復次藏論說：一心為相，不散為用，四定為緣，安心令直為義，如箭師調簳。世間說為三摩提箭，此言調直箭。如是調直心相續，名三摩提。如偈言：心跳擲散動，難守亦難遮，智人使調直，如箭師調簳。<p>復次能安心平等，譬如馭車取平坦路避嶮曲道。觀行人亦如是，能安置心於平等處門境相行，能遮不平等惡故，名三摩提。復次五蓋病銷，如人不病名三摩提。<p>汝問，正定若是定，須陀洹人應無欲瞋；若不爾，則違道理者。答，所對治定在，由得果故驗其得定，譬如五根。復次專心向定故，譬如蜂雖繫穢處心慕蓮花，故知恒在花處。聖人亦爾，雖處欲塵，心樂寂靜，故知恒在定。復次如須陀洹人，無明雖在而明不失。復次如佛婆伽婆，雖有覺觀不出散心，恒在定故。須陀洹人定亦爾，故不違理。問：聖道八分次第云何？答：由能依理觀聖諦故，先立正見。於所觀法執視不捨，次立正覺。從此次立正言、正業、正命。於所觀法為離為得，次立精進。於所離得永不忘失，次立正念。由念不失，於所見境心不散動，次立正定。<p>復次若八法俱起則無次第，而次第說不無道理。若人欲起涅槃，應先求正見，如人欲行必須有眼。如所見理執視簡擇，次立正覺。如所擇說次立正言。何以故。若有語言，依覺觀故。如言而行，次立正業。此二清淨，次立正命。是人住戒，若起勤策，次立精進。有精進故則念不失，次立正念。由有念故心一不散，次立正定。<p>復次阿毘達磨藏說：此行以智慧為根本。何以故？四諦境深，非智不了，故先立正見。心觸此境，次立正覺。由此二分，於四諦中對自令知，次立正言。由前二分，如言發行，次立正業。由前兩分，口說身行受用四諦，次立正命。身心勤策為進諦理，次立精進。由此精進，於四諦境心用澄淨，次立正念。由此正念，於四諦境心及諸法永不散動，次立正定。復次由正見故，是觀行人不墮增上慢中，能如實分別自所得故。由正覺發起正言，是自所得能傳至他。由此正言能立能破能決，令他信有智慧。由有正業，寧捨壽命不犯非法，故令他信有聖所愛戒。依法如量求用四緣故，由正命令他信有聖種知足。復次由正見、正覺及因正言，能師子吼。由正業、正命能顯所說義。由正精進，未得令得、未滅令滅。由有正念，沈起平時不忘三相，故定無障。由有正定滅除定障，能引六通諸德，故後俱解脫。<p>復次阿毘達磨藏說：由正見故說信根、信力及欲。何以故？由有智慧，信欲成故。由精進故，能攝正勤及精進、根、力、覺分。由正定故，攝心如意足及定根、定力、喜猗捨定覺分等。以是義故，當知三十七品是八道內攝。復次正見及正念，是毘婆舍那分，由此滅無明故，慧解脫為果。所餘道分屬奢摩他分，由此離欲故，心解脫為果。是故略說道有二分，一毘婆舍那、二奢摩他。復次藏論說：正言、業、命三為戒聚，由有此戒，拔除瞋惡根本。正覺、精進、正定三為定聚，由此拔除貪欲惡根。正見、正念二為慧聚，由此拔除無明惡根。以此義故，道有三分。<p>復次道有四，一方便道者，由此無礙道生，無礙道前皆名方便。二無礙道者，正能除障礙對治故、惑不礙故，名為無礙。三解脫道者，解脫無礙道所礙之惑，初起名為解脫。四勝道者，從解脫道後所餘諸道，皆名勝道。問：此四云何名為道？答：由此進至涅槃，故名為道。若爾，解脫及勝云何名道？答：道種類故、轉勝故、令前至後故、能至無餘涅槃故，說名為道。復次道有四種，一苦道遲智、二苦道速智、三樂道遲智、四樂道速智樂道者。謂依止四定具分故、定慧平等故、無功用行故，以是義故，名為樂道；離此皆名苦道，謂依止未來定、中間定、三空定等，不具分故、定慧不等故、有功用行故。未來定者有慧少定，三空有定少慧，中間定者分不具故，定慧皆少，以是義故名為苦道。此之二道，若信根人得名為遲行，若智根人得名為速行。是八分聖道，約定約根故有四行。復次聖道或說三十七助覺。何法為覺？以盡智、無生智名之為覺。由三種人成三品覺，謂聲聞菩提、辟支菩提、無上菩提，能滅無明令無餘故。是自事已作不復更作，如實覺故，是名為覺。助者，三十七法，隨從盡智、無生智，故名為助。由名故說三十七，不由於體。今論所辯體唯有十，謂信、精進、念、定、慧、喜、輕安、捨、戒、覺。阿毘達磨師說：體有十一，即開戒為二，所謂身、口。復有阿毘達磨師說：體有十三，謂足欲及心故。經一切所得法，皆是助覺，但此十既勝，故偏舉之。言三十七者，謂四念處、四正勤、四如意足、五根、五力、八聖道、七覺分。問：此七科助覺安立何處？答：凡有四位，一初發行位、二通達位、三見位、四修位。問：次第云何？答：是觀行人已住於戒，已能了別生死過失、涅槃功德，離四諦觀無別方便，能了知此過失功德，為攝多境散心令住一處，為生對治伏四顛倒，令心如理入四諦觀，是故在先觀四念處。由四念觀已別諸法可取可捨，為取善捨惡故，次修行正勤。因四念觀正勤得成，由正勤觀惑障已淨，助法已立心隨意住故，次立四如意足。由此定力，於不疑境心有增上。由此信故，於不懈怠心有增上。由此精進所得善心，有助無障，於不忘境心有增上，由此念故攝在一境，於無散中心有增上。由此定故，如實觀境心有增上，由當體增上故，於不退位心有增上，由不退故於通達分心有增上，故次立五根。是五根增長至最上上品故、下惑不能破故、餘世間法不能勝故、無流心次第緣故、不退聖位故，以是義故，次立五力。已見彼此得失、已得真路、已得決心、已得眼、已得足，由五力故得出世行，故次立八聖道。由八聖道破見諦惑已，得近盡智、無生智故，轉此道名七覺分。是故次第立三十七。四念處觀是初發行位即解脫分，四正勤名忍位，四如意足是名位，五根名相位，五力名第一法位，此四通名決了位。八聖道名見位，七覺分名修位，盡智、無生智名究竟位，是果非因，故不立為道。復次此道或說名梵輪。梵輪者，佛世尊及弟子所轉故。此聖道有六種義，譬之如輪。一速疾行，謂或一心、或十二心、或十五心，遍行三界四諦，故名速疾。二捨此到彼，謂捨世間到出世間等。三上下行故，謂或在法忍，或在類忍等。四從此至彼，謂從師師相續解，至弟子相續解。五轂輻輞相似故。戒有三分為轂，正見、正覺、正精進、正念為輻，正定為輞。六聖王輪，未伏能伏、已伏能守護。由無礙道能伏，解脫道能守，以是義故名為梵輪。復次此八聖，正見有五分。戒有六種，謂三業教無教。精進有九分。正念有八分。正定亦八分。此聖道若廣說則有三十七分，若中說則有八分，若略說或三分，或二分。偈言：若人求涅槃，滅止及妙離，應常行精進，聽思修四諦。