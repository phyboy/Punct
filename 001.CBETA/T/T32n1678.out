<juan>佛三身讚（西土賢聖撰）<p>西天譯經三藏朝散大夫試光祿卿明教大師臣法賢奉<#sp>詔譯<p>法身我今稽首法身佛，無喻難思普遍智，充滿法界無罣礙，湛然寂靜無等等，非有非無性真實，亦非多少離數量，平等無相若虛空，福利自他亦如是。<p>報身我今稽首報身佛，湛然安住大牟尼，哀愍化度菩薩眾，處會如日而普照，三祇積集諸功德，始能圓滿寂靜道，以大音聲談妙法，普令獲得平等果。<p>化身我今稽首化身佛，菩提樹下成正覺，或起變現或寂靜，或復往化於十方，或轉法輪於鹿苑，或現大光如火聚，三塗苦報悉能除，三界無比大牟尼。<p>迴向如是佛身無漏智，我常信解淨三業，以無量慧大福行，一心垂愍諸群生，以今頌讚三身佛，所獲無漏功德種，願我速證佛菩提，盡引眾生歸正道。