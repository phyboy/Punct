<juan>賓頭盧突羅闍為優陀延王說法經<p>宋天竺三藏求那跋陀羅譯<p>欲樂味甚少，憂苦患甚多。是以智者，應修方便，速離眾欲，勤行淨行。我昔曾聞，千福王子名優陀延，紹父王位，住拘舍彌城。其城殊妙寬博嚴淨，晃爛宮觀映飾綺麗，窓牖通疎交絡珠網。樓觀千萬莊挍此城。街巷相當，阡陌齊整，市肆充盈，多諸珍寶。其城周匝有好林苑，樹木翠蔚，花果茂盛，泉流清潔，生眾蓮華，青黃赤白文色相映。鴻鴈鴛鴦、孔雀鸚鵡、迦陵頻伽命命之鳥，其聲相和猶如樂音。壯麗之盛，如奇羅娑山王，崇巖峻岳而自莊嚴，又像帝釋所居喜見之城。優陀延王，形貌端正威相具足、聰明黠慧、武勇絕倫，才伎兼備靡所不知。善能呪象，令諸山象咸來赴集，又能控御皆令調順。又善彈琴，和雅中節、宮商相應，鳥獸率舞。合眾香丸用降怨敵，香氣所及盡來歸順。善能刻畫，曲得相貌，其所圖像，真形無異。六十二藝悉皆備具，衣服飲食不尚豐奢，矜窮敬老、存恤民庶，正法治國日夕忘倦，禮儀法律一依古典，如昔哲王什奢之等，國富民殷、庫藏盈溢，福德之人集生其國，受王風化咸皆修善，博通經學、明解諸論，世間典籍無不綜練；勇健雄武，如羅摩延、阿純之等。由王先身辟支佛所種諸善根，獲報如是。王之威德，隣國畏伏，道化光被聲聞天下。<p>時輔相子，名賓頭盧突羅闍。姿容豐美世所希有，聰明智慧、博聞廣識、仁慈汎愛，志存濟苦，勸化國民盡修十善，信樂三寶出家學道，得具足果。遊行教化，還拘舍彌城，欲度親黨，遍行乞食。乞食已訖，於林樹下結跏趺坐，思惟入定。<p>時有一人識賓頭盧，來白王言：「昔輔相子賓頭盧者，今近在此林中樹下。」王聞歡喜，心懷敬仰，便勅嚴駕，將諸宮人眷屬僕從詣尊者所。問訊既竟，命王就坐。王即思惟：「所有疑事，今當問之。」而作是言：「賓頭盧！今我與爾少小知舊，汝之祖先世為輔相，聰明智達常為國師。今既相造，欲問疑事，非相惱觸。為我說不？」<p>尊者答言：「恣爾所問，我當為王分別解說。」<p>王以偈問曰：「一切世人，貪著五欲，縱情放逸，以自娛樂。如汝今者，獨處空閑，捨離恩愛，有何榮樂？」<p>尊者答言：「我觀因緣皆悉無常，是故出家。以割情愛，樂於林藪，猶如野鹿。專心勤修，永斷煩惱，以智慧斧破愛樹枝，心無戀著、毒果消滅，諸結駛流生死瀑河我已得渡，更無憂患。譬如飛鳥得免羅網，陵虛遠逝，名曰解脫。」<p>王聞斯語，語賓頭盧：「今我勢力能伏諸國，威德暉赫有如盛日，首戴天冠、瓔珞盛服、婇女侍衛，如天帝釋。汝今獨處，頗羨我不？」<p>尊者答言：「我無羨心。」<p>王復問言：「何故於我而不願羨？」<p>尊者答言：「我於今日欲泥已乾，諸有結縛今已解脫，乃至帝釋諸妙天女尚不生羨，況汝人間鄙穢者乎！誰有智者得離魔縛、渡生死岸，得淨慧眼、壞無明闇，而羨王耶？何有明眼羨於盲者？何有強健而羨病患？何有無罪而羨獄囚？何有巨富羨於貧窮？何有高貴而羨奴僕？何有智者羨於愚癡？何有勇健羨於儜弱？」<p>王聞是已心懷懊惱，而作是言：「汝作方喻一何苦劇！我寧困劣乃如是乎？」<p>尊者答言：「王無慧眼，煩惱所病、四取駛流之所漂沒，失於勇健、不能精勤。如斯嬰愚，不識真諦、沈淪苦海，是王之分。於五欲中生希有想，如此之想實違淨行。」<p>王復問言：「有何等過而言違失？」<p>尊者答言：「此五欲者眾苦之本，害於眾生所有善根如雹害苗，螫惱眾生甚於毒蛇，亦如熾火能燒功德，亦如野馬誑惑凡夫，亦如幻化迷亂惑者。欲詐親善過於怨家，欲如老牛沒溺污泥，欲如大網纏裹三界，欲如劍道難可履踐，欲能繫閉殺害眾生，一切過患皆從欲起。如往古時有婆須天，由欲因緣，為婆利阿修羅之所繫縛，擲沸湯中。婆勒天壞阿修羅城墎，殄滅其民，惱觸苦婆羅王種，八純提王及彼百子悉皆誅滅。鼻多羅阿修羅，害於千眼羅摩、害十頭羅剎及數千億羅剎之眾。羅漫害因陀羅且翼叉王，摩羅支王滅多摩羅質種族，迦帝毘王為閻摩尼婆羅門所殺，毘那悉那害提頭賴吒眷屬，班細五子殺十八億人，弼匿安毒多羅蹭伽王種、俱羅王種、彌絺羅檀特伽王種。是等人王，皆為欲故，更相殘滅。」即說偈言：「王位雖尊嚴，代謝不暫停，輕疾如電光，須臾歸磨滅。王位極富逸，愚者情愛樂，衰滅死時至，苦劇過下賤。王者居高位，名聞滿四方，端正甚可愛，種種自嚴身，譬如臨死者，著花鬘瓔珞，餘命未幾時，王位亦如是。王者譬如烏，常懷諸恐怖，行住及坐臥，乃至一切時，於其親踈中，恒有疑懼心。臣民宮妃后，象馬及珍寶，國土諸所有，一切是王物，諸王捨命時，皆棄無隨者。人王及天王，阿修羅王等，威力逼人民，斧鉞相殘害，不識無常苦，橫增貪嫉惱。譬如妙華林，金蛇睡在中，愚人謂珍寶，盛裏齎歸家，蛇覺縱毒火，焚燒其屋宅。王位如華林，災患如金蛇，愚人以為貴，智者所不樂。譬如以揣肉，置四衢道頭，狐狼烏鷲等，競來諍食之，王位亦如是，眾共諍取之。鳥獸以嘴爪，抓爴共鬪諍，王者以刀矛，相害諍榮位。亦如彼鳥獸，愚癡等無異，我寧食灰土，草菜以自存。此身如癰瘡，會歸當潰爛，云何為此故，造作眾惡業？如食欽婆果，香味悉具足，及其果消時，身體盡爛壞，王位如彼果，失滅生苦惱。譬如有方土，災疫行疾病，有智諸勝人，宜應速遠離。若不遠離者，如逆風執炬，不捨必自燒；如渴飲醎水，無有飽足時。如十頭羅剎，城郭及眷屬，為欲因緣故，滅壞無有餘。又如寄越王，兄弟有百人，為欲因緣故，亦皆盡敗滅。日種槃趙王，及提頭賴吒，如是諸王等，盡為欲所滅。<p>「當知國土猶如羅網，亦如羂弶，如深淤泥，亦如洄波，又如海浪，如林被燒，亦如危岸，猶如地獄，何有智者當樂貪著？如是大苦，何有智者當生樂想？如是大王！嗚呼怪哉，被欺乃爾！被誑乃爾！猶如空拳誑於小兒，速疾不停猶如幻化，五欲欺誑亦復如是。猶如猿猴在高山頂，見雲彌布以為堅實，謂為是地便以身投，墮百丈巖喪其身命，一切碎滅。亦如野干見甄叔迦樹其果似肉，見落地時便往欲食，知其非肉，更復生念：『今此非肉。彼樹上者必當是肉。』遂便守之，為其所困。五欲誑王亦復如是。亦如商估以偽珠誑人，五欲誑王亦復如是。又如嬰愚嗜味貪歡喜丸，人以泥團而來誑之，謂為真實，走逐疲苦乃得泥團，如熱時焰誑渴愚夫。猶如眾人前竪於幻橛，能使時眾見種種事；若拔幻橛，色像即滅，猶如畫匠及機關師。如狗吠井自見形影，怒眼竪毛，謂井底影欲共己鬪，橫生瞋忿投井而死。大王！宜善觀察，何有五欲而得常者？何有王位而得久停？尊豪威勢無得住者。何有國界而不遷壞？何有珍寶而不散失？何有欲樂常恒不變？苦之封授必受衰滅。何有合會而不別離？一切五欲體性實苦，皆從妄想而生於樂。何有諸行不似芭蕉、揵闥婆城？大王！云何處生老病死衰禍恐怖逼迫之中，云何能為國土少樂生愛樂想？如林中鹿四邊火起，如鳥在籠，如魚處網，如龜吞鉤，如師子毒箭入心，如龍處呪場，如人在屋中四邊火起，如處危朽華堂速疾崩墜，如好華池有水羅剎噏食於人。」重說偈言：「生老病死患，於中未解脫，無明愛毒箭，猶未得拔出，人帝汝云何，而生樂著想？如象處林中，四邊大火起，處此急難處，云何有歡喜？大王應當知，榮位須臾間，智者深觀察，不應於此事，而生希有想。汝何故錯解？實是愛奴僕，而生高貴想；捨上妙財寶，而生大富想；不善解方便，橫生智慧想；為眾煩惱患，橫生無病想；未脫生死胎，橫生無畏想；處十二刺林，橫生無刺想；欲賊劫諸根，橫生無賊想。<p>「大王！而此身者必歸敗壞，尊豪榮貴必有衰滅，財寶庫藏必有散失。大王！如佛言曰：『榮位如夢，恩愛暫有。』汝於五欲生於希有難遭之想，賢德於此豈得名為能善觀察？何以故？榮位恩愛必有別離，如眾飛鳥，夜栖一樹，晨則四散。又如客舍，夕則聚賓，明各異路。亦如乘船，異人同載，既至岸已各自殊道。亦如駛流漂集眾木，須臾之間隨流分散。猶如浮雲，須臾散滅。作音樂處男女聚集，作樂已後各自散去。宮人婇女端正美妙，無常理會，會歸捨棄。譬如華樹蜂集其上，花凋落盡諸蜂遠離。如花池枯涸，牸象不入。如大池水鵠樂遊居，及其乾竭更不復近。福盡之家，榮利不近。如密雲聚集，電光暫現；如風吹雲，電光不現。彼不捨汝，汝必捨之。如似夏盡，孔雀毛羽悉皆自落。如寒既至，鴻鵠遠池。如阿輸伽樹花葉盛時，人所愛樂及其枯悴；無有花葉，人不顧視。猶如花幢，貴者愛敬，華萎縷絕而便棄之。」即說偈言：「無常不堅固，如芭蕉水沫，亦如浮雲散，天王尊勝位，危脆亦如是。人帝應當知，貪利極速駛，如水澍深谷；嗜欲極輕疾，動轉如掉索；愚癡染為欲，不覺致墮落。」<p>尊者言：「大王！我今為王略說譬喻，諸有生死著味過患，王至心聽。昔日有人行在曠路，逢大惡象，為象所逐，狂懼走突無所依怙，見一丘井即尋樹根入井中藏，有白黑鼠牙齧樹根，此井四邊有四毒蛇欲螫其人，而此井下有大毒龍。傍畏四蛇、下畏毒龍、所攀之樹其根動搖，樹上有蜜三渧墮其口中，于時動樹❥壞蜂窠，眾蜂散飛唼螫其人，有野火起復來燒樹。大王當知，彼人苦惱不可稱計。」<p>王愁憂厭惡而言：「彼人得味甚少，苦患甚多。其所味者如牛跡水，其所苦患猶如大海，味如芥子、苦如須彌，味如螢火、苦如日月，如藕根孔比於太虛，亦如蚊子比金翅鳥，其味苦惱多少如是。」<p>尊者言：「大王！曠野者，喻於生死。彼男子者，喻於凡夫。象，喻無常。丘井，喻於人身。樹根，喻人命。白黑鼠者，喻晝夜。齧樹根者，喻念念滅。四毒蛇，喻四大。蜜者，喻五欲。眾蜂，喻惡覺觀。野火燒者，喻老。下毒龍者，喻死。是故當知，欲味甚少、苦患甚多。生老病死於一切人皆得自在，世間之人身心勞苦無歸依處，眾苦所逼輕疾如電，是可憂愁，不應愛著。大王？今我語王，言雖麁惡，實是利益。」<p>王聞是語，衣毛皆竪，悲喜交集，涕泣流淚。即起合掌，五體投地，白尊者言：「我之嬰愚無有智慧，我之下賤作斯狂言，如是狂言聽我懺悔。」<p>尊者言：「我於今者以忍出家，無不忍受。我心清淨，猶如秋月淨無雲翳。王今懺悔，願使大王猶如天帝得見道跡。」<p>王大歡喜，與諸眷屬作禮還宮。