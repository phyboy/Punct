<#sp>江東住侶大谷門人某誌焉
<#sp>一、勸進念佛門<#sp>二、自力他力門<#sp>三、念佛得益門<#sp>四、已得往生門<#sp>五、挍量功德門<#sp>六、挍量齋福門<#sp>七、疑謗得罪門<#sp>八、誓願證教門<#sp>九、廣攝諸教門<#sp>十、釋眾疑惑門（復分六門）<#sp>十一、念佛出三界門<p>第一、勸進念佛門<p>夫佛者三界大師，四生慈父。歸信者，滅罪恒沙；稱念者、得福無量。凡欲念佛，要起信心，若當無信，空無所獲。是故經言：「如是」者，信相也。夫信為入道之初宗；智為究竟之玄術。初稱如是，信也；後曰奉行，智也。故《阿彌陀經》云：「若有信者，應當發願，生彼國土。」此是本師釋迦牟尼勸信之處。彼經又言：「汝等當信是稱讚不可思議功德。」此是六方諸佛勸信處。又經言：「隨順此經，以信得入。」此是《法華經》勸信處。又云：「若人種善根，疑則華不開，信心清淨者，華開即見佛。」此是《十住論》勸信處。又「人無信而不立，車無輗軏不行。」此是外書勸信處。又「信則所言之理順，順則師資之道成，經無豐約，非信不傳。」此是肇法師勸信處。大行和上曰：「念佛法門不問道俗、男女、貴賤、貧富，唯要具信。」此是大行和上勸信處。<p>問云：「既言道信，未知信何等法？」<p>答曰：「信意者，信依經中說，念佛定生淨土，信念佛定滅諸罪，信念佛定得佛證，信念佛定得佛護，信念佛臨命終時佛自來迎，信念佛不問眾生同信之人皆得往生，信念佛生淨土定得三十二相，信念佛生淨土定得住不退地，信念佛生淨土定得自在快樂莊嚴，信念佛生淨土定得不死之地，信念佛生淨土與諸菩薩一向為伴侶，信生淨土更不離佛，信生淨土華臺化生，信彌陀佛現在說法，信生淨土不墮三塗地獄，所以遣念佛。念佛一口，准《觀經》說，定滅八十億劫生死重罪，還得八十億劫微妙功德，所以勸信。是故大行和上遣念佛人，心唯信佛，佛則知之，佛得他心通故；口唯稱佛，佛則聞之，佛得天耳通故；身唯敬佛，佛則見之，佛得天眼通故。此是大行和上勸信念佛處。又喻信心，猶如深栽果樹，樹根深故風吹不動，後著果實濟人饑渴。念佛之人亦復如是，要由深信得到西方，成等正覺廣濟危難。若當無信，空無所獲。是故經言：『十住菩薩一起信心念佛，已後縱逢惡緣喪身斷命，寧當即死不退信。』故《維摩經》云：『深信堅固猶如金剛，法珍普照如雨甘露。』念佛之人要須深信。<p>「又《無量壽經論》云：『念佛有五種門。何者為五？一者、禮拜門，身業專禮阿彌陀佛；二者、讚歎門，口業專稱阿彌陀佛名號；三者、作願門，所有禮念功德，唯願求生極樂世界；四者、觀察門，行住坐臥唯遣觀察阿彌陀佛，速生淨土；五者、迴向門，但念佛、禮佛功德，唯願往生淨土，速成無上菩提。』此是《無量壽經論》中念佛法門。又彼經云：『有四種修行。何等為四？一者、長時修，自一發念佛心以來，直至得生淨土成佛，終不退轉；二者、敬處修，正向西方，專想不移；三者、無間修，唯專念佛，無別雜善而來間隔，亦無貪、嗔煩惱雜惡來間；四者、無餘修，無餘雜善而來間。何以故？雜善修道多劫乃成，由自力故；唯專念佛一日、七日，即生淨土，位居不退，速成無上菩提，乘阿彌陀佛本願力故，速得成就，故名無餘修。』又准《觀經》中勤念佛人：『上品上生者，若有眾生願生彼國者，發三種心即便往生。何等為三？一者、至誠心；二者、深心；三者、迴向發願心。具三心者必生彼國。』何者至誠心？身業專禮阿彌陀佛，口業專稱阿彌陀佛，意業專信阿彌陀佛，乃至往生淨土，成佛已來不生退轉，故名至誠心；深心者，即是真實起信，專念佛名，誓生淨土，成佛為期，終不再疑，故名深心；迴向發願心者，所有禮、念功德，唯願往生淨土，速成無上菩提，故名迴向發願心。此是《觀經》中，上品上生法。又《文殊般若》經：『不觀相貌，專稱名號，作一行三昧。欲得速成佛，亦作此一行三昧；欲具一切智，亦作一行三昧；欲得見佛，亦作一行三昧；欲得速生淨土，亦作一行三昧。』此是《文殊般若經》中念佛往生法。<p>「又《阿彌陀經》云：『舍利弗！若有善男子、善女人，聞說阿彌陀佛，執持名號，若一日、若二日，乃至若七日，一心不亂。其人臨命終時，阿彌陀佛與諸聖眾現在其前，是人終時，心不顛倒，即得往生阿彌陀佛極樂國土。』」<p>問曰：「若念佛一日往生淨土，何須七日？」<p>答曰：「一日、七日，皆是臨命終時往生淨土，疾則一日，遲則七日，此是《阿彌陀經》中，上品往生法。又准《觀經》：『下品下生者，或有眾生，作不善業——五逆、十惡——具諸不善，如此愚人以惡業故，應墮惡道，經歷多劫，受苦無窮。如此愚人臨命終時，遇善知識教，念阿彌陀佛十口，除罪往生。』此是《觀經》中，下品下生法。又准《無量壽經》云：『乃至一念即生淨土。』並是下品往生法。」<p>問曰：「一種念佛，一念、十念即下品下生；一日、七日何故得上品上生？」<p>答曰：「一念、十念，為念數少，功德亦少，所以下品下生；一日、七日，為念數多，功德亦多，所以上品上生。又一念、十念，喻晚發心人；一日、七日，喻早發心人。所以一念、十念，一日、七日即生淨土，位居不退，直至無上菩提。<p>「又念佛喻如孩子哭聲，父母聞之急來相救，飢即與食，寒即與衣，熱即與涼，是父母力，非是子能。念佛之人亦復如是，唯知念佛，佛大慈悲尋聲即救，所有罪業佛與滅却，所有病患佛與差却，所有諸障佛與拂却，猶如父母養子相似。故《法華經》云：『一切眾生皆是吾子，我即是父，汝等累劫眾苦所燒，我皆濟拔令出三界。』修道之人要勤念佛。《維摩經》云：『欲除煩惱，當修正念。』」<p>第二、自力他力門<p>問云：「論諸法門，其數無量，何法自力？何法他力？」<p>答云：「如來雖說八萬四千法門，唯有念佛一門是為他力，餘門修道總為自力。」<p>又問：「自力修道，准佛經教，何時得成？他力修道何時得熟？」<p>答：「自力，准佛經教，從初發心，經一大阿僧祇劫，始到初地；又經一大阿僧祇劫修道，乃至八地菩薩，皆是自力。他力者，准念佛法門《阿彌陀經》，疾則一日，遲則七日，念阿彌陀佛往生淨土，即是八地菩薩。何以故？為乘阿彌陀佛本願力故。《阿彌陀經》中：『眾生生者，皆是阿鞞跋致。』既是阿鞞跋致，即是八地菩薩。」<p>又問：「自力、他力如何？」<p>答：「喻自力者，猶如小兒年始三歲，宅去京地向經千里，遂遣小兒自行向京，以求官職，無由得到。何以故？為幼小故。餘門修道，亦復如是，要須多劫修道乃成。猶如小兒，自力向京不可得到，由自力故。言他力者，猶如小兒雖小，依父母及象、馬車乘力故，不久到京，遂得官職。何以故？由他力故。念佛修道亦復如是，臨命將時乘阿彌陀佛願力，如一念頃往生西方，得不退地。猶如父母將象、馬車乘載小兒，不久到京覓得官職。又自力者，猶如貧人還與貧人家客作，用力雖多，得錢極少。餘門修道，亦復如是，用力極多，功德極少，如似貧家客作相似。又他力者，如向王家客作，用力極少，得錢無量。何以故？為乘王力故。念佛亦復爾，為乘佛願力故，用功極少，功德無邊，一日、七日專心念佛，速生淨土，早證無上菩提，猶如王家客作相似。又自力、他力者，猶如蟻子寄在翅鳥之上，遂將蟻子在須彌山，蟻子昇高受諸快樂。凡夫念佛亦復如是，乘佛願力速生西方，受諸快樂，猶如蟻子乘翅鳥力上山相似，此之他力；餘門修道，猶如蟻子自力行上山，不可得到，此乃自力。自力者猶如蝦䗫，他力者猶如大龍，有諸蝦䗫㘅著龍鱗，龍帶蝦䗫速入大海，由念佛故，將於眾生速到西方。又自力者，猶如凡夫脚足損壞，不能速行；他力者，如轉輪王飛騰虛空，往四天下，為乘輪寶力故。乘佛願力亦復如是，一念之頃，即得往生西方，住不退地。餘門修道，猶如陸地步行；念佛修道，猶如水路乘船，里數極多而復不固。念佛往生亦復如是，用功極少，早證菩提。念佛法門，由乘阿彌陀佛本願力故，速疾成佛，超過餘門百千萬倍。」<p>第三、念佛得益門<p>問曰：「念阿彌陀佛，往生殊勝淨土，總得幾計利益？」<p>答曰：「准善道闍梨集，念佛法總有二十三種利益。何者是？一、滅重罪障益；二、光明攝受益；三、大師護念益；四、菩薩冥加益；五、諸佛保護益；六、八部防衛益；七、功德寶聚益；八、多聞智慧益；九、不退菩提益；十、奉覲大雄益；十一、感聖來迎益；十二、慈光照觸益；十三、聖友同讚益；十四、聖友同迎益；十五、神通空駕益；十六、身色殊姿益；十七、壽命長劫益；十八、得生勝處益；十九、面覩聖眾益；二十、常聞妙法益；二十一、證無生法忍益；二十二、歷事他方受記益；二十三、還歸本國得陀羅尼益。此是西京善道闍梨《念佛集》中利益。<p>「又准大行和上念佛，總有十種利益。何等為十？一則佛力；二則易作；三則功德最多；四則自他極喜；五則速得見佛；六則定得不退；七則定生極樂；八則更不離佛；九則壽命長遠；十則與聖無異。<p>「又准諸經念佛往生，總有三十種利益。何等是？一、滅除諸罪；二、功德無邊；三、諸佛法中勝；四、諸佛同證；五、諸佛同護；六、十方諸佛同勸信念；七、所有疾患念佛總除；八、臨命終時心不顛倒；九、念佛一法攝多法；十、命終之時佛自來迎；十一、用少功德速生淨土；十二、華臺中化生；十三、身黃金色；十四、壽命長遠；十五、長生不死；十六、身有光明；十七、具三十二相；十八、獲六神通；十九、得無生法忍；二十、常見諸佛；二十一、與諸菩薩共為伴侶；二十二、香華音樂六時供養；二十三、衣食自然長劫無盡；二十四、任運進道直至菩提；二十五、常得少年無有老相；二十六、常得強健無有病時；二十七、更不重墮三塗地獄；二十八、受生自在；二十九、晝夜六時常聞妙法；三十、住不退地。此依諸經，念佛生淨土，總有三十種利益。<p>「又准《涅槃經》文：『有五百群賊，為曠野劫盜，波斯匿王捉得已後，排其兩目、斷其手足，棄在坑中。時賊眾中一人，曾向佛邊聞說念佛救人苦難，遂轉相教，齊心念佛。爾時諸賊同發願言，三稱佛名，眼目平復，手足如故。』所以知念佛利益不可思議。又彼經中說：『天竺國中有一優婆夷，信敬三寶，常好供養一切眾僧。中有一比丘，身患重病，良醫診瞻，須用人肉作❥，服之其病乃差。時優婆夷為敬三寶故，遂割身肉，供養比丘。比丘食已，病即得差。其優婆夷身瘡苦痛，不能忍受，即便念佛，苦痛總除，身瘡平復如故。』所以知念佛利益不可思議。<p>「又准《月燈三昧經》云：『非但身瘡平復，一切病苦、痛患，專心念佛，病苦總除。』故彼經云：『若遇垂死重病，苦痛逼迫無可療治，念佛三昧不捨，一切病苦悉除。』所以善導闍梨、大行和上在日，有數箇疾病人，念佛總差，自餘諸病念佛差者，無量、無邊，不可具說。非但念佛病得除差，近來此處有人念佛，前後感舍利數粒，每常供養，故知念佛利益難思議。」<p>第四、已得往生門<p>問：「准《阿彌陀經》云：『若已生、今生、當生。』上來雖勸念阿彌陀佛，未知現今往生許說多少數，自得生已不？」<p>答：「准淨土經云：『娑婆世界已有六十七億不退菩薩，念阿彌陀佛往生；他方國土亦復如是，往生者無量、無邊。』又准《華嚴經》云：『德雲比丘念阿彌陀佛，往生淨土。』又准《阿彌陀經》，阿難、舍利弗等聞佛所說，歡喜信受，即得往生。又准《觀經》，韋提希與五百侍女念阿彌陀佛，往生淨土，俱非菩薩、聲聞往生。<p>「又近來，北都有綽禪師人，又有律師，西京善道闍梨、懷感法師、大行和上，并僧法會等數百餘僧人，念阿彌陀佛往生淨土。非但僧等往生，西京、東京及餘諸處有數箇尼師，得往生淨土；非但尼得往生，西京、東都及餘諸處亦有數箇白衣賢者并優婆夷等，念阿彌陀佛，臨命終時，得好境界，往生淨土。如是品類不可具說，如《往生傳》。此即是已往生者，有念佛法門，凡夫、二乘及諸菩薩同行之教。」<p>第五、挍量功德門<p>問曰：「准《阿彌陀經》中：『不可以少善根、福德、因緣，得生彼國。』未知何者是少善根？何者是多善根？」<p>答曰：「如來八萬四千法門，若望念佛法門，自餘雜善，總是少善根；唯有念佛一門，是多善根、多福德。何以得知？准《觀經》中，下品下生人，十念成就即生淨土，一聲念佛定得滅除八十億劫生死之罪。一念既能滅八十億劫生死之罪，明知還得八十億劫微妙功德。故知念佛一法，即是多善根。又自餘雜善是自力，修行之者多劫乃成；念佛修道乘阿彌陀佛本願力故，疾則一日，遲則七日，便生淨土住不退地。故《阿彌陀經》中：『若有善男子、善女人，聞說阿彌陀佛，執持名號，若一日、若二日，乃至七日，一心不亂。其人臨命終時，阿彌陀佛與諸聖眾現在其前，是人終時，心不顛倒，往生阿彌陀佛極樂國土。』故知念佛一法，即是多善根、多福德。」<p>問曰：「念佛一口能滅八十億劫生死之罪，不知幾許是劫？」<p>答：「一劫者，不可數得之為劫。准教，取四十里石厚薄縱、廣各四十里。忉利天上有諸天衣，輕重三銖為一分，取三銖天衣，三年一迴，拂盡無石總作微塵，乃為一大劫。有一箇人廣造罪業，或殺、盜、邪行，妄語、兩舌、惡口，貪、嗔、邪見，五逆、不孝，誹謗大乘，一切惡業墮地獄中，經八十億劫。若念佛，生死之罪總皆消滅，還得八十億劫微妙功德。故知念佛一法是多善根、多福德。又算劫數，十千劫乃成一萬劫，十萬劫乃成一億劫，從十億劫至八十億劫功德。有人一日念十萬口阿彌陀佛者，或有人一日念得二十萬口，准《阿彌陀經》，一日、七日念佛，功德無量、無邊，由多功德往生淨土，往生淨土，即是八地已上菩薩。所以《彌陀經》中，十方諸佛同皆讚歎不可思議。自餘雜善思得畔際，算得頭數，故名少善根，是可思議；念佛功德廣大無邊，非心所思，非口所議，是故經云不可思議。故知念佛一法是多善根，非餘善根所能及也。<p>「又挍量念佛功德，分為三等：一、挍量一念；二、挍量十念；三、挍量念一日、七日。准《觀經》中，念佛一口滅八十億劫生死之罪，還得八十億劫微妙功德。唯一劫功德尚不可思議，何況百劫？百劫功德尚不可思議，何況千劫？千劫功德尚不可思議，何況萬劫？萬劫功德尚不可思議，何況一億劫？乃至八十億劫功德，不可知數，故言不可思議功德。所以《觀無量壽經》中，廣造五逆、謗方等經罪，臨命終時，念阿彌陀佛十口，即生淨土。此是下品下生法。一念功德尚自無量，何況二念乃至十念。准《觀經》中，其人謗方等經，用常住僧物，廣破諸戒，世間惡業盡造。臨命終時，稱念一口阿彌陀佛功德，所造罪業總皆消滅盡，往生淨土。所以經言：『於一念中滅八十億劫生死之罪。』此是下品中生法。」<p>又問：「罪障既多，何故念佛十口乃能除滅多劫等罪？」<p>答：「十口佛名，定能除滅多劫等罪。何以得知？舉喻釋者，譬如有人積薪千日，起火焚之，不經半日燒薪總盡。罪業煩惱猶如柴薪，念佛功德猶如猛火，無量劫來罪障由念十口阿彌陀佛功德，一切罪障總皆消滅。又罪障猶如闇室，念佛猶如明燈，千年闇室明燈纔照，其闇悉除。念佛功德亦復如是，無量劫來罪障，由念阿彌陀佛功德，一切罪障悉消滅。故知念佛定能滅除多劫等罪。故《觀經》云：『汝稱佛名故，諸罪消滅，我來迎汝。』<p>「又念佛十口功德尚自無邊，何況有人一日念得十萬口阿彌陀佛？一日念得二十萬口阿彌陀佛者？一日念佛功德尚自無邊，何況二日乃至七日念佛功德？准《阿彌陀經》，臨命終時，疾則一日，遲則七日，念佛即往生淨土。又云：『眾生生者，皆是阿鞞跋致。』即是八地菩薩。此是上品上生法。何以得知？喻如世間戶次相似，財寶多者作上上戶，財寶少者作下下戶，念佛功德最多者，生淨土作上上品；念佛最少者，作下下品。如來雖說諸善功德八萬四千法門，唯有念佛一門是最上法。如來雖說諸善功德，唯有念佛一法是多善根、是多福德。自餘雜善，若望念佛，總是少善根、少福德，念佛法門實非餘門所及也。故知念佛一門是多善根、多福德。<p>「又念佛法，准諸經說，極甚難值。何以得知？《大阿彌陀經》云：『過去有一國王，能起信心，擬作念佛要法，遂至善知識所，志求念佛要法。爾時善友報大王言：「此念佛要法極理難聞，大王貴聖，豈能學？」王報大師：「若能為我說念佛要法者，吾當終身供給走使。」爾時善友報大王云：「王擬修念佛要法者，宜捨國位，此處供給，多時不退，即為王說念佛要法。」爾時大王遂捨國位，即隨善友供給所須。時世人民壽命無量，經八千歲，苦處先登，不避勞倦，不生退轉，於其中間，兩度聞說念佛三昧，於後世後時得值二萬八千諸佛，並為王說念佛三昧，其王聞念佛法故遂得成佛。』何況今時得聞，至誠信念，豈不往生極樂世界？億億眾生沈淪惡道，不得成佛，只為不逢念佛法門，故知念佛極難逢。」<p>第六、挍量齋福門<p>問：「念佛法門亦復持齋已不？」<p>答：「念佛之法亦須持齋，大行和上一食持齋，長時無闕。」<p>問：「持齋得幾功德？」<p>答：「《大雲密藏經》、《齋法清淨經》、《挍量齋福利經》中所說，齋有五時：寅時齋者，得八萬四千億歲餘糧；卯時齋者，得八萬億歲餘糧；辰時齋者，得六萬億歲餘糧；巳時齋者，得四萬億歲餘糧；午時齋者，得五百日餘糧。午時後不得成齋，得罪，無一分功德。言餘糧者，餘則不盡，故言餘糧。今生多足衣食，皆是過去持齋所獲。所以大行和上說：『念佛之人要須持齋。』又譬如一日得糧食，尚不可思議，何況十年糧食？十年糧食尚不可思議，何況百年糧食？乃至百億、千億、萬億、八萬億糧食？既准經說，故知持齋功德不可思議，念佛人要須持齋。」<p>第七、疑謗得罪門<p>問：「讚歎念佛得何功德？誹謗念佛得何罪？」<p>答：「准《雜集經》說：『一度謗念佛人，千劫墮泥梨地獄；一度讚念佛人，滅却身中百劫極重惡業。』大行和上說：『人不志心念佛，亦謗佛，故遂即謗法，直入阿鼻獄中，受諸苦痛，無有出期。』」<p>又問：「阿鼻地獄如何莊嚴？」<p>答：「阿鼻地獄者，《觀佛三昧經》說：『縱、廣正等八千由旬，七重鐵城、七重鐵網，有七鐵幢，八萬四千劍林，八萬四千熱湯，銅狗、鐵蛇、鐵烏滿此獄中，一人入獄，亦皆遍滿；多人入中，亦復不窂。一墮此獄，長時受苦，無有出期，無有間隔，經八萬大劫，然後得出，復墮畜生。由謗念佛法故，墮地獄中受無間苦。若不迴心念佛，無間等罪無由得出；若能志誠念佛，無間等罪並皆消滅。』又准《法華經》中『見有讀誦、書持經者，輕賤、憎嫉而懷結恨，即墮無間地獄。』何況謗念佛之人，其人罪重，於謗誦經、讀經書經人，百千萬倍。所以大行和上，違情能忍、打罵莫報，恐招罪故。《遺教經》云：『劫功德賊，無過嗔恚，甚於猛火，常當防護，無令得入。』猛火能燒世聞諸珍寶，嗔心猛火能燒七聖財，是故念佛之人亦須忍辱。又《華嚴經》云：『一念嗔心起，百萬障門生。』又准《觀經》『讚歎他好，自得功德，以罵他惡，自得罪報。』何以得知？《報恩經》云：『均提沙彌為罵上座，音聲如狗吠。』均提沙彌由一惡言，五百生中常作狗身。故知罵他，還自得罪。又《雜阿含經》中說：『有一人讚歎修道人善事勝妙，五百生中常得端正，形貌殊好，口氣常香，遍體香潔，如優鉢羅華香氣，逆風四十里聞香。』故知讚他並得善報，念佛人兼須讚善。准《法華經》云：『不說他人好惡、長短。』唯專念佛，速生淨土，不果沈淪。」<p>第八、誓願證教門<p>問：「既專念阿彌陀佛，定生淨土，定得無量功德，未審有何保證，令不遣信耶？」<p>答：「大有保證！准《阿彌陀經》中『六方諸佛恒河沙數，出廣長舌相，遍覆三千大千世界，說誠實言。』不誑眾生，當信是本師釋迦牟尼佛說，念佛定得無量功德，一日、七日稱念阿彌陀佛，定得往生淨土。一依此教不生淨土，誑汝，口中出舌已便當壞爛，不還入口。此是六方諸佛以願證處。<p>「又准《大寶積經》：『阿彌陀佛作法藏比丘時，發四十八大弘誓願中說：「若我得成佛時，十方天人聞我名字，不得菩薩無生法忍諸法總持者，不取正覺；生我國土不得三十二相者，不取正覺；十念成就不生我國者，不取正覺；若生我國中，更重墮地獄及三塗惡道者，不取正覺；生我國土，形貌不平，一有好醜者，亦不取正覺；生我國中，不得天眼、天耳，六通自在者，不取正覺；十方眾生稱我名字，不得十方諸佛，咨嗟讚歎我名者，不取正覺；若女人厭惡女身，求生我國，臨命終時，不轉女身成男子，復受女身者，不取正覺。」』言正覺者亦明菩提，若一切眾生乘我願力，不得如上果報，我即不證無上菩提，即是誑諸眾生，我誓當在惡道中，不得無上菩提。此是阿彌陀二立誓願處。<p>「又《阿彌陀經》云：『說經之日，阿彌陀佛成佛已來，於今十劫。』阿彌陀佛既得成佛，念佛定得往生。又本師釋迦說，專念佛名亦為難事，我行此念佛得無上菩提。說《阿彌陀經》意者，為本師釋迦因中發願。是故《法華經中》說：『我本立誓願，欲令一切眾，如我等無異，如我昔所願，今者已滿足，化一切眾生，皆令入佛道。』此是釋迦佛立誓願處。<p>「又《觀音經》云：『弘誓深如海，歷劫不可思議，侍多千億佛，發大清淨願。』此是觀世音菩薩發願處。<p>「又善導闍梨在西京寺內，與金剛法師挍量念佛勝劣，昇高座遂發願言：『准諸經中世尊說，念佛一法得生淨土，一日、七日，一念、十念阿彌陀佛定生淨土，此是真實不誑眾生者，即遣此堂中二像總皆放光。若此念佛法虛，不生淨土，誑惑眾生，即遣善導於此高座上即墮大地獄，長時受苦，永不出期！』遂將如意杖指，一堂中像又皆放光。此是善導闍梨立誓願處。<p>「又大行和尚言：『若有人，能依《阿彌陀經》念佛，不取相貌，心唯信佛、口唯稱佛、身唯敬佛，違情能忍，惡衣先著，麁食先喫，孝義并仁慈，專心念佛，逢緣不退，至死不移，雜善及惡亦皆不作，唯專念佛。能如是者，大行皮中剝與作衣服著，肉中截割與作飯食喫。若依經念佛不生淨土，念一口佛，不滅八十億劫生死之罪，不得八十億劫微妙功德，不剝皮與著，不割肉與喫，誑惑眾生，使大行立請交報，六根壞爛遍體生瘡，使人眼見苦痛難忍，當來直入地獄更不再出！』此是大行和上立誓願處。<p>「又喻誓願猶如寶車，有諸寶車多載珍寶，擬上國王求官職。車載寶物，要須繩索縛束牢固，然始到京，不被傾側，珍寶不失，王得寶物，遂與官職。念佛亦然，要須誓願，行始得成，不失念佛功德珍寶，乃至淨土早證菩提。若當無願所修行，行無由得成，故《阿彌陀經》：『若有信者，應當發願，生彼國土。』」<p>第九、廣攝諸教門<p>念佛總持，辯才無礙，布施、持戒、忍辱、精進、禪定、智慧，及方便、願、力、智無不具足。由念佛故，猶如如意寶珠所求皆得。若自能念佛，布施他人，教他念佛，此即當布施；由念佛故滅除諸罪，即是持戒；惡法不生即是忍辱；行、住、座、臥念佛名字不離心口，即是精進；深信不疑，志誠念佛，所生淨土不生退轉，即是禪定；由久用功念佛名號，一切經教披文即解，此即智慧。是故念佛總持，辯才無礙。<p>又准念佛，攝六度果報。何以？由念佛故往生淨土，衣、食自然，財寶總足，即攝布施；由念佛故往生淨土，得男子身，具六神通，即攝持戒；由念佛故往生淨土，得端正可喜三十二相、八十種好，即攝忍辱；由念佛故當生淨土，水鳥、樹林、佛及菩薩總皆說法，聞是音已，皆自然生念佛、念法、念僧之心，即是精進；由念佛故生彼國已，更無異緣，常住三昧故，即是禪定也；生彼國已，自然解了一切諸法，即是智慧。故念佛一法攝六度果報，過於財施百千萬倍。所以《涅槃經》云：「念佛一口分作十六分功德，若有一人布施一世界眾生經三月，只將念佛十六分中一分功德，亦復勝彼。」故知念佛過於財施百千萬倍。
<#sp>一、念佛對三階門<#sp>二、念佛對彌勒門<#sp>三、念佛對坐禪門<#sp>四、念佛對講說門<#sp>五、念佛對戒律門<#sp>六、念佛對六度門<p>一、念佛對三階門<p>問：「三階法中，不坐僧床，不喫僧食。念佛法中，未知許喫僧食、坐僧床，及過齋已不？」<p>答：「念佛法中，通許僧食及坐僧床并過齋。何以故？為念佛猶如國王，亦如王子，堪受國王祿抍，堪受如來作廕；又佛猶如父母，念佛人猶如男女，合得父母飯食、衣服、床榻、臥具，所以通坐僧床及喫僧食并復過齋。難云：不坐僧床、不喫僧食，即是修道者，邊地下賤可應是修道人。何以故？邊地下賤不坐僧床、不喫僧食，彼邊地下賤既是非曰道，故此三階亦非修道。」<p>問：「三階稱惡眾生，念佛是好眾生，為當亦是惡眾生彼？」<p>答：「不是惡眾生。何以得知？准一經云：『若念佛者，是人中芬陀利華。』此華者，諸華中極好；若念佛者，一切人中最好，故以為喻。滅除諸罪故，是好眾生；三階為罪不滅，所以是惡眾生。難云：罪惡眾生即是修道者，疾患之人應是修道。何以故？是惡眾生故，彼等患人非是修道，此等三階亦非修道。」<p>問：「三階法不許入寺，念佛法許入寺已不？」<p>答：「念佛法中，許住持寺觀。何以故？現在住持好處，當來擬生好國，擬證菩提，所以令住持寺，亦入伽藍寺舍好處。難曰：伽藍精舍好處，下惡眾生不令住；無上殊勝妙果，下惡眾生不可得。」<p>問：「三階法中，見形像及以諸經，不多恭敬，為是泥龕；四生眾生是真佛故，所以恭敬。念佛法中，未知敬佛像及經已不？」<p>答：「念佛法曰：『見佛形像及經，並遣恭敬。』何以故？准《報恩經》中所說：『釋迦牟尼佛向忉利天，為母摩耶夫人說法，經九十日。優填大王憶念世尊，不能得見，遂遣巧匠造世尊形像一軀，一倣世尊。世尊從天下來至閻浮提，其優填大王與諸群臣遂去迎佛，其形像佛亦迎世尊。世尊共形像佛，一處並立，兩佛相似，遂將手摩形像佛頂，語形像言：「我將不久入涅槃，留汝久住世間，教化眾生。」』世尊尚自敬佛形像，罪惡眾生豈不敬耶？又准《十輪經》云：『獵師被袈裟，象為起恭敬。敬袈裟功德，命終生忉利諸天，九十一劫受諸快樂。』何以故？為相似故。諸佛形像亦復如是，為相似故，恭敬之者感得尊貴榮華，生天淨土。所以《佛名經》中，有盧舍那佛敬形像佛。盧舍那佛尚自敬形像佛，何況凡夫豈不敬耶？又《華嚴經》云：『念佛三昧當得見佛，命終之後生於佛前。』彼人臨命終時，勸令念佛，為示尊像令瞻敬故，故知《華嚴經》中有遣恭敬形像佛，云何三階難云：『一切形像是埿龕，食來不合喫；一切牛驢是真佛，食來即合喫。一切形像是埿龕，衣服供養不合著。』一切眾生是真佛，昆虫上得衣，云何合著？一切眾生是真佛，不合損，一年之中損生無頭數，殺佛之罪如何除得？一切眾生是真佛，身合安置勝妙處，自身既在好房舍，佛在下惡處，豈成平等？」<p>問曰：「三階念地藏菩薩功德多少，如念阿彌陀佛？」<p>答曰：「念阿彌陀佛功德，多於念地藏菩薩百千萬倍。何以得知？准《觀音經》，有一人供養六十二億恒河沙菩薩，乃至一時，不如禮拜供養觀世音菩薩。《十輪經》云：『一百劫念觀世音，不如一食頃念地藏菩薩。』《群疑論》曰：『一大劫念地藏菩薩，不如一聲念阿彌陀佛。』何以故？佛是法王，菩薩為法臣，如王出時，臣必隨從，大能攝小。佛是覺滿果圓，超諸地位，所以積念者功德最多，過於地藏百千萬倍。菩薩未屬佛地，果未圓滿，故功德最少。」<p>問曰：「念佛是一乘，三階非是一乘。何以故？」<p>「若是一階，容可是一乘；既言三階，豈成一乘義？又准《法華經》云：『十方佛土中，唯有一乘法，無二亦無三，除佛方便說。』言無二者，若望菩薩，即無緣覺；言無三者，若望緣覺，即無聲聞。又言無二者，若望佛說，即一乘，無聲聞、緣覺。何以故？二乘極果大乘初地，所以言無二；言無三者，即無菩薩乘，為十地因果未極故，所以無三。准《法華經》中：『唯有一佛乘，息處故說二，今為汝說實，汝所得非滅，為佛一切智，當發大精進。』故知佛者，覺滿果圓，超諸地位，是最上乘，稱究竟位，是名一乘，實非餘乘之所及也。故大行和上當在之日，亦有數箇三階，捨三階法，歸依和上念佛。」<p>第二、念佛對彌勒門<p>問：「念阿彌陀佛功德，多少念於彌勒？」<p>答：「念阿彌陀佛功德，多於念彌勒百千萬倍。何以得知？准經中說，阿彌陀佛現是覺圓果滿，超諸地位，所稱念者功德最多；彌勒現是菩薩位中，未超諸地果未圓，故稱念之者功德狹少。」<p>問：「何故不念彌勒生兜率天？云何念阿彌陀佛往生淨土？」<p>答：「為兜率天不出三界，天報既盡，還墮閻浮提，所以不願生天；若往生淨土，出過三界，直截五道，一生彼國，直至菩提，更不墮落，所以願生。又兜率天，少時受樂；彌陀佛國中，樂最勝，故名為極樂，長時受樂無有限期。以是因緣，勝於兜率百千萬倍。何以得知？經中所說，一則、身相勝，彌陀佛國眾生生者，皆具三十二相；兜率天人則無此相。二則、徒眾勝，既生淨土，與諸菩薩共為伴侶，受男子身，無女人相；兜率天上男、女雜居，不同菩薩。三則、壽命勝，兜率天上壽命四千歲，已還復却來，重墮閻浮提；彌陀佛國一去直至佛果，更不再來。四則、神通勝，彌陀佛國菩薩總六神通；兜率天上人無神通。五則、果報勝，彌陀佛國眾生，衣服、飲食、香、華、瓔珞一切供具，自然化成不須造作，長時受用無有窮盡；兜率天上造作方成，縱有自然衣服，不得多時，四千歲已命欲終時，有五衰相：一則、頭上華萎；二則、腋下汗出；三者、起坐不定；四者、氣力衰微，諸天免其眷屬；五者、多諸掉舉，不如極樂世界百千萬倍。」<p>問：「當來彌勒下生之時，三會說法，度諸眾生，得阿羅漢果。何以不願求生？云何求生彌陀佛國？」<p>答：「彌勒未下生來，不可待得。何以得知？經中所說，釋迦牟尼佛入涅槃後，經五十六億七千萬歲，然始下生，人壽八萬四千歲時，彌勒乃出，准《法王本記》，釋迦涅槃已來，始有一千七百餘年，全未擬來，不可候待。眾生命短，恐沈苦海，多劫受殃，不值彌勒。唯阿彌陀佛現在說法，住極樂世界，廣度眾生，歸依西方早證道果，勝於彌勒百千萬倍。設值彌勒三會，說法廣度諸人，得阿羅漢，小乘極果，若望大乘，始到初地，億億眾生不逢彌勒佛。念阿彌陀佛求生淨土，即是八地已上菩薩，疾則一念、十念，遲則一日、七日，稱念阿彌陀佛即生淨土，實過彌勒百千萬倍。又復本師說彌陀經之日，彌勒菩薩亦在會中，阿逸多菩薩是也。彌勒尚念阿彌陀佛，何況未來諸眾生豈不念耶？大行和上在日，數箇彌勒業人，迴心念阿彌陀佛。又念佛法，准佛經教，後末法時，諸法總滅，特此念佛正法，止住百年，教化眾生。故知念佛不可思議。」<p>第三、念佛對坐禪門<p>問：「念阿彌陀佛，何如坐禪看心，作無生觀？」<p>答：「念阿彌陀佛往生淨土，速成佛果，勝於無生觀門百千萬倍。何以得知？准《維摩經》言：『譬如虛空造立宮室，終不能成；地上造作隨意無礙。』無生看心亦如是。何以故？無生即是無相，無相即是虛空，所以難成；念佛之法，事、理雙修，猶如地上造立宮室，所以易成。如貧人少乏財寶，學他王家造立舍宅，雖辦得少分材木，從生至死終不能成。後時材木爛壞，虛費功程無有成就。無生亦爾，為功德法財不得成就，枉用功夫無有成益。念佛法門則不如是，由念佛一口，滅除八十億劫生死之罪，還得八十億劫微妙功德。如富兒造宅立便成就。所以《觀經》云：『然彼如來宿願力故，有憶想者必得成就。』不同無生。何以故？又《法華經》云：『大通智勝佛，十劫坐道場，佛法不現前，不得成佛道。』不現前者即是無生，既是十劫不得成佛，故知成佛遲；如念佛，遲則七日，疾則一日，速生淨土，即是八地已上菩薩。何以故？乘佛願力故。」<p>問：「看心功德，多少於念佛功德？」<p>答：「看心功德，少於念佛功德百千萬倍。何以知之？准《觀經》云：『念佛一口，滅八十億劫生死之罪。』得八十億劫微妙功德。一度看心，未知滅幾許罪，得幾許功德？不言滅幾億生死之罪，地獄悉滅，往生淨土。故知少於念佛功德百千萬倍。」<p>問：「念佛往生得何果報？無生觀成得何果報？二種何者為勝？」<p>答：「念佛往生得三十二相，具六神通，長生不死，超過三界，直至成佛，更不墮落，菩薩聖眾共為伴侶，阿彌陀佛親自說法；無生觀成生長壽天，經八萬大劫還墮惡道。無生觀，萬中無一得成就者，為不時宜。假令得成生長壽天，不出三界。剋十而論，不如淨土百千萬倍。」<p>問曰：「准無生觀，唯遣看心，其心為赤？為白？為青？為黃？觀者為當成？不成？」<p>答曰：「無生看心非青、非白、非赤、非黃，非不言成、不成，心不相貌，復無成就，虛費功夫、徒勞何益？難云：『看心之時即得成佛者，看衣即得暖，看食應得飽，看金應得寶用，看心之時亦得道者。』看衣不著，不廢寒；看心之時，亦不得果。又准《像法決疑經》說：『坐禪不是末法時。』何以故？彼經云：『佛滅度後，正法五百年，持戒堅固；像法一千年，禪定堅固；末法一萬年，念佛得堅固。』准《法王本記》：『入末法來二百餘年，是念佛時，不是坐禪時。』所以大行和上在日，數箇禪師門徒，從和上教授，迴心念佛者多。」<p>第四、念佛對講說門<p>問：「念阿彌陀佛功德，多少於聞經功德？」<p>答：「念佛功德，多於聞經功德百千萬倍。何以得知？《觀經》下品上生人無惡不作，由造惡故，命欲終時，地獄眾火一時俱至。遇善知識，為說十二部經。彼人聞已，滅除千劫等罪。聞經力小，地獄猶未滅，得智者教，念阿彌陀佛十口，滅除八十億劫生死之罪。」<p>問：「讀經功德，多少於念佛功德？」<p>答：「讀經功德，亦少於念佛功德。大行和上說：『不念佛修行讀經，猶如讀藥方，念佛猶如服藥。』讀藥方，病即難除；服藥，病則易差。讀經修道功德，亦少於念佛功德，正是修道，以此事故功德最多。」<p>問：「講經功德，多少於念佛功德？」<p>答：「講經功德，亦少於念佛功德百千萬倍。何以故？講經猶如數寶，念佛猶如用寶，數寶雖多，不除貧苦，不言滅罪，不言得功德；用寶雖不多，能濟身命，得功德無量，明知少於念佛功德百千萬倍。又講經如磨石，雖獲少分利益，盡與他人，自損無量，為受禮拜供養，大損果報。所以論云：『譬如貧窮人，晝夜數他寶，自無半錢分，多聞亦如是。』故知講經功德，亦少於念佛功德百千萬倍。何以得知？如《唯識論》多破計我，講論之者口雖說法，心多計我，不起我者萬中無一。所以《法華經》云：『我慢自矜高，諂曲心不實，於千萬億劫，不聞佛名字，亦不聞正法，如是人難度。』由是事故，講論不如念佛百千萬倍。所以上世有惠感法師、智仁法師、蘊法師，皆捨講論，同歸念佛。」<p>第五、念佛對戒律門<p>問：「念佛功德，多少於持二百五十戒、五百戒等功德？」<p>答：「念佛功德，多於持戒功德百千萬倍。何以得知？准經說，持戒證小果，始到初地；准《彌陀經》，若一日、七日念阿彌陀佛往生淨土，即是八地已上菩薩。所以經云：『眾生生者，皆是阿鞞跋致。』故知功德多於持戒功德百千萬倍。又准經中說：『如今不是持戒時，是念佛時。』何以得知？准《像法決疑經》說：『本師滅度，正法五百年，持戒得堅固；像法一千年，坐禪得堅固；末法一萬年，念佛得堅固。』自從佛入涅槃已來，准釋迦碑文，已有一千七百餘年，入末法來二百餘年，故知是念佛時，不是持戒時。縱有持戒者，准戒經文，即得名譽及利養，死得生天上，無證得阿羅漢果；縱得生天，不出三界。就持戒人中，萬箇無一具戒者。何以故？為戒細人麁，數多難持；若望念佛，數少易行，得多功德。」<p>問：「念佛得益，多少於持戒得益？」<p>答：「念佛能益無損，持戒損多益少。何以得知？准《目連問經》：『破初篇戒，取長壽諸天，計人間九百一十五俱胒六百萬歲，墮地獄。』准戒文中，有五篇、七聚。依挍量：第一篇重挍量第二篇一倍；第二篇重挍量第三篇一倍；第三篇重挍量第四篇一倍；第四篇重挍量第五篇一倍；第五篇最輕，犯突吉羅，九百萬歲墮地獄中，一夜不懺者捨本利。准破戒罪，無量、無邊，持戒萬中無一，故知損多益少；念佛一口，除八十億劫生死之罪。所以有破戒罪，念阿彌陀佛，總得除滅。何以得知？准《觀經》文：『下品中生人，或有眾生，毀犯五戒、八戒及具足戒，如此愚人，應墮地獄，經歷多劫，受苦無窮。臨命終時，遇善知識為說阿彌陀佛十力威德，為讚彼佛光明、神力，教令念佛。彼人聞已，滅除八十億劫生死之罪，往生淨土。』故知破戒罪，亦得消滅。又准《群疑論》中說：『破戒者護復，失道者導，盲冥者眼。』故知念佛純益無損。承前北都有律師，捨戒律業迴心念佛，往生西方極樂世界。准《觀經》中說言，中三品人，律師念佛往生淨土。故知念佛門，持戒、苦行不及也。」<p>第六、念佛對六度門<p>問：「念佛功德，多少於六波羅蜜？」<p>答：「念佛功德，多六波羅蜜百千萬倍。何以得知？准《維摩經》說：『念定總持人，自求生淨土，總得往生，一切不問。』」<p>問曰：「有人復疑，念佛猶如口打鼓，如何解釋？」<p>答曰：「亦如口打鼓。何以？因口誦心記，乃打由成；若無心口，無由得成。念佛亦爾，心信口稱，乃生淨土，速證無上菩提；若無心口，無由往生，所以如口打鼓。」<p>問：「何故不念本師釋迦，但念阿彌陀佛？」答曰：「念彌陀者，本師教念，然始解修。猶如父、母生得子已，遂付師教，學問乃成，皆由師立。彌陀亦爾，本師說經，慇懃勸念阿彌陀佛，令生淨土，早證菩提。將念佛名，稱為難事，本師自說：『我行此念阿彌陀佛難事，得無上菩提。』本師釋迦自亦念佛。勸汝等一切眾生，若能稱念阿彌陀佛，定生淨土，早證菩提，是為甚難希有之事，本師遣念阿彌陀佛。又復念佛，猶如父、母多諸子息，當居儉處，將去遂豐，然始養得，不被餓死；本師亦爾，為娑婆濁惡不堪久住，恐畏沈淪墮於地獄，將諸眾生同歸淨土，受諸快樂，不被沈淪，是故偏令思念阿彌陀佛，不念本師。非但釋迦因念佛得成佛，十方三世諸佛皆因念佛三昧當得成佛。故《月燈三昧經》云：『十方三世一切過去、未來及現在佛，皆學念佛，速證無上菩提。』故知三世諸佛皆因念佛當得成佛。」<p>問曰：「何故不念十方諸佛，偏念阿彌陀佛？」<p>答曰：「現在十方佛中，彌陀最勝、最尊、最慈；又十方佛中，彌陀佛與眾生結緣最深；於現在十方佛中，彌陀佛願力攝眾生最多；又十方佛淨土中，彌陀佛淨土最好，韋提希等選得；又十方淨土中，彌陀淨土最近；十方諸佛名號中，念阿彌陀佛名號功德最多。所以專念彌陀佛，不念餘佛。」<p>問曰：「何故念佛是一法，乃能廣攝諸門？」<p>答曰：「念佛雖是一法，定能廣攝諸門。何以得知？舉喻釋者，念佛猶如如意寶珠，雖是一箇寶珠，能攝一切寶物。故《法華經》中說：『龍女為獻寶珠，速得成佛。』雖是一法，增長一切功德，感得生淨土，速證無上菩提。一法包含一切法，所以《維摩經》云：『念定即總持，包含一切法。』故一法中乃含諸法。」<p>第十一、念佛出三界門<p>問曰：「淨土為出三界，為在三界中？」<p>答曰：「淨土定出三界，不在三界之中。既言三界，何等為三？一者、欲界，從此閻浮上至六天，總名欲界；二者、色界，六天已上，梵眾天等一十八天，名為色界；三者、無色界，又有四天，空處乃至非想、非非想處天等，總名無色界。又復三界向上非非想處二十八天，向下即是無間地獄，人在中間住，猶如牢獄之中相似。所以《法華經》云：『三界無安，猶如火宅。』常有生、老、病、死憂患，如是等火熾然不息。是故韋提希厭娑婆世界，五濁惡處。何等為五？一者、劫濁，謂疫病、飢饉、刀兵等劫；二者、煩惱濁，一切眾生多諸煩惱；三者、命濁，壽命短促；四者見濁，誹謗不信；五者、眾生濁，無其人行，又有地獄、餓鬼、畜生盈滿，不善聚集。是故遣厭，欣樂西方極樂世界。所以經云：『能於三界獄，勉出諸眾生，普智天人尊，哀愍群盲類，能開甘露門，廣度於一切。』又論云：『超出三界獄，目如青蓮葉，聲聞眾無數，是故稽首禮。』又《往生論》云：『觀彼世界相，勝過三界道，究竟如虛空，廣大無邊際。』又准《群疑論》中說：『淨土竪超三界，橫截五道，一得往生，更不墮三界牢獄，直至無上菩提。』故知彌陀淨土定離三界，不在三界之中，所以念佛法門頓出三界。<p>「若欲念阿彌陀佛速生淨土者，要須三業成就：第一、心唯有信；第二、口唯有念；第三、身唯有敬，不問有人、無人，尊卑、老少，晝、夜常不懈慢，名為敬成就。不議他人長、短，說食數寶；唯口念佛，聲聲不絕，名為念成就。不墮貪、瞋等煩惱及鬪亂、打罵，怨恨、嫉妬，殺、盜、婬妄，是墮三塗因，與念佛法不相應故。唯有信念佛，不揀道、俗，不問男女、貴賤，不問罪有輕、重，唯信為本。若成就者，萬病皆差，不假世間醫藥；萬善自成，不假世間教經，頓能成就。其萬善成事，非是己能，亦非修行力。若據經文，從凡位至初地經一大阿僧祇劫，若三寶力，不假多劫。又依經文：『聞說阿彌陀佛，乃至一心、一念，歡喜踊躍，志心迴向即得往生，住不退地。』《法華經》云：『諸有智者，以譬喻得解。』世間之中唯有母力，能令其子身得安穩；出世間中唯有諸佛，能令眾生出三界苦，得生淨土見佛、聞法。又依經文，佛有慈、悲、喜、捨。慈能與樂，悲能拔苦。不問地獄、餓鬼、畜生及人中苦，若問即不名大慈悲。又如其母，世間之母，於子有種種苦，終不辭勞，無疲倦，以樂為本。豈容諸佛大聖、大悲，不問怨親、道俗、男女，平等普皆救？救護何等苦？世間之苦與地獄苦百千萬倍，諸佛即救，況人中極輕，若不相救，即與經教相違。<p>「人中諸苦，發心悔過，作諸戒行，作諸功德，諸苦頓除，信始成就，生死退失，委知地獄不再入。人中諸苦，苦即不滅，病即不差，千無一信者；縱有信者，不過旬月，尋即還退，不見經文，以不知未來之苦，其心不定，現在之苦，復不得滅，眾生謗起。又依經文，現在之苦定滅，未來之苦必無。今現世人有誦得經者，及有異行與國王相應者，頭髮即落，袈裟著身，亦無戒行。在世間內，上至國王，下至父母，皆反致敬，是誰之力？盡豈不是三寶之力？世間之內，亦有不問貴賤、男女，皆令自在，衣、食自然，見者恭敬，不辭勞倦。以是義故，當知三寶之力，唯信乃知；不信之人如盲、如聾，等無有異。故知念佛之人，聲聲不絕，無病不差，無罪不滅，定不驚怕，亦不轉退。日日之中，心眼自開，轉加作意，並與經教相應，行、住、坐、臥，心終不散，亦不失威儀。縱聞諸經、論，並與心行相應，轉加歡喜，遞相接引有信之人，如母救子不辭勞倦。無信之人，寧當噤口而死，不得出言令他起謗，非是謗人，直謗於佛。當說《彌陀經》時，釋迦難解之法為一切眾生說，若有信者，是六方諸佛知甚難信之法，恐後眾生生疑謗，故舒舌作證，表此經文定不虛妄。又聞此近來諸行者等，咸生驚疑及有誹謗者，以是義故，諸佛再三懸知，末法世不信眾生，若有信者，一切諸佛共所護念。自不信佛語，自無善可得。住不退轉地，皆《彌陀經》語。若不作業，自障聖道，彼此經教，皆是佛說。自修行之教，善神護助之法，深生信敬，修行不捨，諸佛護助。復是諸佛本願力教，現在聞而不信，直入地獄，無有出期，豈不謬哉？<p>「若見此經文，再三思量，審有經教，方始相應念佛，戒行斷除法門，但能決定深信，至誠不退者，念念不絕，聲聲喚佛，不問道俗、貴賤、貧富、好醜、男女，罪有輕重，唯取信心成就。若不信諸佛慈悲，縱是父、母亦無救處，不得往生；唯有信心成就，諸佛常住不滅，亦無退轉。信佛大聖，一切賢聖最上、最勝、最大，是名世尊。不問過去、未來、現在所有眾生，不問大小、善惡、之心，多少皆知。若有人信佛大慈、大悲，能救眾生過去、未來、現在所有眾多惡業罪障，發心悔過，並悉知之，尋即往救，亦不過時度，名為大慈、大悲。如世間母，見子在糞穢中及饑寒、苦痛，終不再離，名為慈悲母。在世之人，無能報母恩德是小，慈母於子尚不辭疲倦；諸佛大慈、大悲與救百千萬倍，不唯救世間之苦，能救生死大苦。是故世間有能信者即救，亦不問罪有輕、重。謹依《法華經》文：『佛言：「一切眾生皆是吾子，我則是父，汝等累劫眾苦所燒，我皆濟拔令出三界。」』又不問道俗、男女、貴賤、老少、好醜、貧富及罪輕重，以是義故，唯論信者，能悔過者，深信成就，聲聲不絕，念佛名字。經云：『一切諸佛共所護念，皆得不退轉。』又云：『難信希有之法。』唯取信心，不云罪人。亦不得言：『女人不得往生。』唯論信者。若是戒行成就者皆悉往生，即非難信，亦非希有。善男子、善女人能信不昧，不問罪有輕、重，是病皆除，是罪皆滅，不論遠、近，唯取信心，頓斷疑惑，頓覺念佛，如母救子，故名難信希有之法。說此經時，六方恒河沙諸佛，各各出舌證明，即知過去、未來、現在眾生，聞者並皆生疑起謗，不信佛有如是力，故言難信希有之法。是恒沙諸佛並皆舒舌，遍覆三千大千世界，為作證明，有能信者，不言怨親。《觀經》云：『念一口阿彌陀佛，滅八十億劫生死之罪。』又經云：『一切諸佛共所護念。』諸佛慈悲等心普救，不問道、俗，悔過迴向發願，定不過時，是名諸佛平等救眾生。念若成就，無罪不滅，無病不差，無苦不除，無憂不喜，驚怕之者尋即自定，晝夜精進，忍辱成就，戒即不破，睡即策懃，亦不疲倦，所出言語，一依正教，令人樂聞，所行之行。故用孝養之人皆倣習，如是等中心貞志節自在無礙，非是己能修習力，皆是世尊慈悲力也。若有人，聞即悔、即學、即行、即念佛，是諸佛力。<p>「能信之人，方始覺知：第一、身業，不得殺、盜、婬，亦不得打害他一切眾生，亦不得觸世間細滑好華、綾羅、錦繡、繒綵、緋紫等，縱逢嚴寒，隨寒即死，終不再著。此物能障當來業道，能沈沒苦海，能令世間疑謗，亦令人怨恨，令人起愛心。女子著好衣，出入遊行，好塗粧粉，令放逸多男子數數頻看不捨，父母多憂便起嗔怒，兄弟懷愁起大嗔怒，世人略見即生疑謗，師僧若見即破淨戒，賊人見時即起盜心，如是等障皆好衣過患，不可盡說。若是孝行者，至死不著好衣，孝行俱成，身行正行，禮讚不虧，迴旋出入，不得擺手急行，亦不得迴頭反視，亦不得抑睛戾眼，若坐不得舒脚，亦不得托地，不得欹睡倚物，唯老、病不在此例。若論眠時，不得脫衣服，亦不得仰眠舒脚及語，此是放逸懈怠，唯除老、病及困時即暫得。苦策懃，晚眠早起，日日如健，神情變利，智慧日日增。若不行依，即名放逸不信之人，罪復不滅，萬事不成，何況病、苦？亦不得往生。<p>「第二、口業，不得飲酒、食肉及五辛、糟醋、酒酵、麨麵、乳酪、酥、密、粳糯世間上味飯食。如是等食，縱逢大饑，寧當忍饑即死，更不再食。殺、盜、婬、妄語、嫉妬語、嗔恚語、我慢語、欺凌語、怨恨語、疑謗語、求財語、兩舌語、說他人長短鬪亂語、諂曲語、毀呰愚癡語、惡呪語如是等語，若欲說時無有盡期。但是聞人善、惡言語，皆不得說，此是無盡、無益，鬪諍語多著魔，亦令人病發。若不再說，與佛教相應，不勞讀經書，唯加念佛，行、住、坐、臥不礙生活，聲聲不絕，念佛不移，唯急喚大作聲，復須分明道字，此教猶如小兒喚母，急急不得散。外去惡緣，此是定心。坐禪念佛定。各有多門道、俗，但得心清淨，不問男女、貴賤，唯取信敬、孝養之人，但能皆得病苦消滅，道業成就。以是義故，六方諸佛出廣長舌相，證明不虛。又云：『能信、專念不捨之人，一切諸佛共所護念。』此是《彌陀經》文，現在流行，處處不絕。<p>「第三、意業，不得非理貪、癡，不得心生疑謗，不得心生蛆姤怨，不得心生殺、盜、婬、妄想惡緣，不得心生我慢貢高、輕蔑他人、自是非他、耽財愛色，若起如是之心，放逸自恣，詐嗔、虛喜，不實之心，諸佛必知，不來相救。如有道俗、貴賤、貧富，皆須平等，不問怨、親，與佛教相應。若無此心，發露懺悔，盡形為期，死、生不移，如是等人前念迴向，後念即覺，如子憶母養子，不辭勞倦，不避辛苦，尋即往看。若能如是者，始大慈悲，意業清淨，平等如虛空。三業、六根如是等行，依戒律如法修行。所違觸者，不可一一具陳。<p>「唯願正念、正迴向，慈悲深信決定，至誠不退。若與言教不相應，縱令念佛，共不能救，罪亦不滅，病苦難除。貪財敗德，及禍之基，取之非理，為惡之本。一切惡誓願斷，一切善誓願修，恒沙功德誓願滿，無上佛道誓願成。」<p>弟子（某甲）等稽首和南，盡虛空遍法界一切諸佛十二部經，諸大菩薩、聲聞、緣覺一切賢聖，受弟子等請，來入道場證明，弟子今日今時蒙善知識教，弟子發露懺悔，未覺悟時，及覺悟已來，於其中間，三業造罪，身業不善，殺害眾生不可知數；偷盜財物廣若恒沙；婬欲熾盛污諸淨行；口業不善，妄語、綺語、惡口、兩舌，誹謗三寶鬪亂無邊；意業不善，貪名求利如海吞流，嗔恚猛火燒諸功德，十惡業罪無明所作，自作教他，見、聞隨喜，無問大小，不敢覆藏，今總懺悔。願佛慈悲證明攝受，莫違人願。今日今時所懺諸罪，隨懺即滅。弟子持此念佛功德，報恩家債主恩，受取功德，近相捨離同生淨土，志心歸命，頂禮阿彌陀佛。「從來生死界，未識佛僧時，所造眾惡業，因此願消滅。塵含佛剎土，剎中過現佛，我以三業淨，久住剎舍中。凡聖虔誠者，皆知淨國土，喜心咸頂禮，普禮念佛人。書此念佛鏡，喜集無上因，迴向眾生類，共生安樂國。從今至圓滿，在在受生時，常憶於宿命，不轉念佛人。「淨土往生不易聞，頓超沙劫證玄門，子呼慈父須來生，但慮稱心恐不真。」<p>修西方十二時<p>平旦寅，被衣出戶整心神，合掌焚香望極樂，慇懃遙禮紫金身。<p>日出卯，不應念佛論多少，安在專心繫一緣，勿為妄境相侵擾。<p>食時辰，念佛先須伏我人，若將念佛恃人我，何始何成淨土因。<p>禺中已，進修淨土須決志，如喰甘露自知甜，且莫謗人道不是。<p>正南午，想念吾師如目覩，無邊業障自然消，豈要云為枉辛苦。<p>日昳未，浩浩生死誠堪畏，不取西方速疾門，塵沙劫海須沈墜。<p>晡時申，急急須持淨土因，闐健不能懃念佛，一朝虛作世間塵。<p>日沒酉，想知光景何能久，看看無常即到來，莫教佛字離心口。<p>黃昏戌，勿使身心多過失，十惡雖然亦往生，何如上品蓮開疾。<p>人定亥，深心念佛真三昧，十地高人尚爾修，將知不信寧非罪。<p>夜半子，朝朝念佛常如此，皆乘蓮華一往生，從茲決定無生死。<p>雞鳴丑，壯盛俄然即衰朽，忙忙剎海更無親，唯有彌陀獨招乎。<p>修西方十勸<p>勸君一，長時念佛須真實，歸依佛語莫生疑，制護心猿無放逸。<p>勸君二，唯思念佛無餘事，澄心決定願西方，臨終自見如來至。<p>勸君三，念佛先須斷愛貪，臨終心淨見如來，似月清光照碧潭。<p>勸君四，莫令念佛心移忘，臨終極樂寶華迎，觀音勢至俱來至。<p>勸君五，莫辭念佛多辛苦，思惟長劫生死輪，更向何人求出路。<p>勸君六，念佛時中恒相續，假使不念順凡情，何日得離生死獄。<p>勸君七，念佛莫令三業失，專專敬禮願西方，去見彌陀無上日。<p>勸君八，教修念佛牟尼法，應須遵奉本師言，命盡得往彌陀剎。<p>勸君九，念佛真心為上首，臨終化佛共來迎，七寶蓮華隨願誘。<p>勸君十，念佛常須心口急，思量業海苦輪深，生死忙忙悔難及。<p>重鍥念佛鏡敘<p>象緯麗天，晃曜莫踰於桂魄；波瀾疏河，源流悉匯於滄溟。是以萬法唯心，功實存于一念；千車合轍，道不出乎總持。具最勝之妙門，脫輪迴之捷徑，其唯念佛乎？蓋自彌陀剎現，慈航超積劫之淪，淨土門開，法界結無遮之會。勢至念之而證圓通，能仁稱之而悲堪忍，大海會同歸，寶樹林中搖眾樂，十八賢共社，白蓮香裡顯真宗，悲、智雙行，聖、凡俱攝。蓋醫王護世，僊方道訣皆靡；慧日當空，黑室昏衢頓破。變世界為黃金，位登不退；坐蓮華而見佛，果證無生。譬夫九曲明珠，雖寸絲而可貫；百川眾味，甞一滴以皆通。欲枯業海，須念彌陀。彼教綱森羅，博之頗難契理；禪那寂照，修之恐涉岐途。豈若繫念彼佛，不勞彈指到西方？（如賢）欲弘法施，用廣是書，迺募貲於檀那，以重輝於剖劂，極知固陋，濫贅其文云。萬曆癸丑春眾華現瑞日，蓮山國歡崇福禪院釋子如賢和南謹識。惟心淨土宜承當，自性彌陀觸處彰，無苦無憂真極樂，勿憎勿愛即西方。恒沙功德本來具，妙寶莊嚴不可量，好個主人無量壽，見聞聲色露堂堂。