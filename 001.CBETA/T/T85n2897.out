<juan>佛說天地八陽神呪經<p>唐三藏法師義淨奉詔譯<p>聞如是：<p>一時，佛在毘耶達摩城寥廓宅中，十方相隨四眾圍繞。爾時，無礙菩薩在大眾中，即從座起而白佛言：「世尊！此閻浮提眾生遞代相生，無始已來相續不斷，有識者少，無識者多；念佛者少，不念佛者多；神通者少，不神通者多；持戒者少，破戒者多；精進者少，懈怠者多；智慧者少，愚癡者多；長壽者少，短命者多；禪定者少，散亂者多；富貴者少，貧賤者多；柔軟者少，剛強者多；布施者少，慳貪者多；信實者少，虛妄者多。被使世俗淺薄，官法荼毒賊役煩重，百姓窮苦取求難得，良由信邪倒見獲如是苦。唯願世尊為諸邪見眾生說其正見之法，令得悟解免於眾苦。」<p>佛言：「善哉，善哉！無礙菩薩！汝大慈悲，為諸邪見眾生問於如來正見之法，不可思議。汝等諦聽！善思念之！吾當為汝分別演說天地八陽之經。此經過去諸佛已說，未來諸佛當說，現在諸佛今說。夫天地之間為人最勝、最上者，貴於一切萬物。人者，真也，正也，心無虛妄身行正真。左❥為真，右乀為正，常行正真故名為人。是知人能弘道以潤身，依道依人皆成聖道。<p>「復次，無礙菩薩！一切眾生既得人身，不能修福，背真向偽，造種種惡業，命將欲終必沈苦海受種種罪。若聞此經信受不逆，即得解脫諸罪之難出於苦海，善神加護無諸障礙，延年益壽而無橫夭；以信力故獲如是福，何況有人盡能書寫、受持、讀誦，如法修行；說其功德不可稱、不可量，無有邊際，壽終之後並得成佛。」<p>佛告無礙菩薩摩訶薩：「若有眾生信邪倒見，即被邪魔外道、魑魅魍魎、鳥鳴百怪、諸惡鬼神競來惱亂，與其橫病、惡種、惡注，受其苦痛無有休息。遇善知識為讀此經三遍，是諸惡鬼皆悉消滅，病即除愈身強力足，讀經功德獲如是福。若有眾生多於婬欲、瞋恚、愚癡、慳貪、嫉妬，若見此經信敬供養，即讀三遍，愚癡等惡並皆除滅，慈悲喜捨得佛法分。<p>「復次，無礙菩薩！若善男子、善女人等興有為法，先讀此經三遍，築牆動土、安立家宅，南堂北堂、東廂西廂、厨舍密屋、門戶井竈、碓磑庫藏、六畜欄圂，日遊月殺、大將軍太歲、黃幡豹尾、五土地神、青龍白虎朱雀玄武、六甲禁諱、十二諸神、土府伏龍、一切鬼魅皆悉隱藏遠屏四方，影銷影滅不敢為害，甚大吉利得德無量。善男子！興功之後，堂舍永安屋宅牢固，富貴吉昌不求自得。若遠行從軍，仕官興生甚得宜利，門興人貴百子千孫，父慈子孝男忠女貞，兄恭弟順夫妻和睦，信義篤親所願成就。若有眾生忽被縣官拘執、盜賊牽挽，暫讀此經三遍即得解脫。若有善男子、善女人受持讀誦、為他書寫八陽經者，設入水火不被焚漂，或在山澤，虎狼猛獸屏跡不敢，善神衛護成無上道。<p>「若復有人多於妄語、綺語、惡口、兩舌，若能受持讀誦此經，永除四惡過得四無礙辯而成佛道。<p>「若善男子、善女人等父母有罪，臨終之日當墮地獄受無量苦，其子即為讀此經七遍，父母即離地獄而生天上，見佛聞法悟無生忍以成佛道。」<p>佛告無礙菩薩：「毘婆尸佛時，有優婆塞、優婆夷心不信邪敬崇佛法，書寫此經受持讀誦，所作所為須作即作一無所問，以正信故，兼行布施、平等供養，得無漏身成菩提道，號曰普光，如來、應、正等覺，劫名大漏，國名無邊。但是人民行菩薩道，無所得法，以是經威德獲如是報。<p>「復次，無礙菩薩！此八陽經行在閻浮提，在在處處有八菩薩、諸梵天王、一切明靈圍繞此經，香華供養如佛無異。」<p>佛告無礙菩薩摩訶薩言：「若善男子、善女人等為諸眾生講說此經，深達實相得甚深理，即知身心佛身法心，所以能知即是智慧。眼常見種種無盡色，色即是空，空即是色，受、想、行、識亦空，即是妙色身如來；耳常聞種種無盡聲，聲即是空，空即是聲，即是妙音聲如來；鼻常嗅種種無盡香，香即是空，空即是香，即是香積如來；舌常了種種無盡味，味即是空，空即是味，即是法喜如來；身常覺種種無盡觸，觸即是空，空即是觸，即是智明如來；意常思想，能分別種種無盡法，法即是空，空即是法，即是法明如來。<p>「善男子！觀此六根顯現，人皆空口常說之。若說善語，善法常轉，即成聖道；若說邪語，惡法常轉，即墮地獄。善男子！善惡之理，不得不信。善男子！人之身心是佛法器，亦是十二部大經卷也，無始已來轉讀不盡不損毫毛。如來藏經、唯識心，見性者之所能知，非諸聲聞凡夫所能知。善男子！讀誦此經，深解真理，即知身心是佛法器。若醉迷不醒，不了自心是佛法根本，流轉諸趣墮於惡道永沈苦海，不聞佛法名字。」<p>爾時，五百天子在大眾中聞佛所說，得法眼淨，皆大歡喜，即發無等等阿耨多羅三藐三菩提心。<p>無礙菩薩復白佛言：「世尊！人之在世生死為重，生不擇日，時至即生；死不擇日，時至即死。何因殯葬即問良辰吉日然始殯葬？殯葬之後還有妨害，貧窮者多，滅門者不少。唯願世尊為諸邪見無智眾生說其因緣，令得正道除其顛倒。」<p>佛言：「善哉，善哉！善男子！汝實甚能問於眾生生死之事、殯葬之法。汝等諦聽！吾當為汝說智慧之理、大道之法。夫天地廣大清，日月廣長明，時年善美實無有異。善男子！人王菩薩甚大慈悲，愍念眾生皆如赤子，下為人主作蓬民父母，順於俗人教於俗法，造作曆日頒下天下，令知時節為有平、滿、成、收、開、閉、建、除、定、執、破、危之文，愚人依字信用無不免其凶禍。又使邪師厭鎮說是道非，謾求邪神拜餓鬼，却福招殃自受苦。如斯人皆返天時逆地理，背日月之光明沒闇室，違正道之廣路，恒尋邪徑顛倒之甚也。善男子！產生時讀此經三遍，兒即易生，甚大吉利聰明智慧，福德具足而不中夭；死時讀此經三遍，一無妨害得福無量。善男子！日日大好日，月月大好月，年年大好年，實無間隔，但辨即須殯葬。殯葬之日讀此經七遍，甚大吉利獲福無量，門榮人貴延年益壽，命終之日並得成聖道。善男子！殯葬之地莫問東西南北，安穩之處，諸人愛樂，鬼神愛樂。即讀此經三遍便以修榮，安置墓內永無災障，家富人興甚大吉利。」<p>爾時，世尊欲重宣此義而說偈言：「營生善善日，休殯好好時，生死讀誦經，甚得大利益。月月善明月，年年大好年，讀經即殯葬，榮花萬代昌。」<p>爾時，眾中七萬七千人聞佛所說，心開意解捨邪歸正，得佛法分永斷疑惑，皆發阿耨多羅三藐三菩提心。<p>無礙菩薩復白佛言：「世尊！一切凡夫皆以婚媾為親，先問相宜後取吉日然始成親。成親之後，富貴偕老者少，貧窮生離死別者多。一種信邪如何而有差別？唯願世尊為決眾疑。」<p>佛言：「善男子！汝等諦聽！當為汝說。夫天陽地陰，月陰日陽，水陰火陽，女陰男陽。天地氣合，一切草木生焉；日月交通，四時八節明焉；水火相承，一切萬物熟焉；男女允諧，子孫興焉。皆是天之常道、自然之理、世諦之法。善男子！愚人無智，信其邪師卜問望吉，而不修善、造種種惡業，命終之後復得人身者如指甲上土，墮於地獄、作畜餓鬼者如大地土。善男子！復得人身正信修善者如指甲上土，信邪造惡業者如大地土。善男子！欲結婚親莫問水火相剋、胎胞相厭、年紀不同，唯看祿命書，知福德多少以為眷屬。呼迎之日即讀此經三遍而以成禮，此乃善善相因、明明相屬，門高人貴子孫興盛，聰明利智孝敬相承，甚大吉利而無中夭，福德具足皆成佛道。」<p>是時有八菩薩，承佛威神得大總持，常處人間和光同塵，破邪立正。其名曰：跋陀羅菩薩漏盡和、羅隣竭菩薩漏盡和、憍曰兜菩薩漏盡和、那羅達菩薩漏盡和、須彌深菩薩漏盡和、因桓達菩薩漏盡和、和輪調菩薩漏盡和、無緣觀菩薩漏盡和。<p>是八菩薩俱白佛言：「世尊！我等於諸佛所，受持得陀羅尼神呪而今說之，擁護受持讀誦八陽經者永無恐怖，使一切不善之物不得侵損讀經法師。」即於佛前而說呪曰：<p>「阿佉尼（一）<#sp>尼佉尼（二）<#sp>阿毘羅（三）<#sp>曼隸（四）<#sp>曼多隸（五）<#sp>娑婆訶。」<p>「世尊！若有不善者欲來惱法師，聞我說此呪，頭破作七分如阿梨樹枝。」<p>爾時，無邊身菩薩即從座起前白佛言：「世尊！云何名為八陽經？唯願世尊為諸聽眾解說其義，令得覺悟速達本心，入佛知見永斷疑悔。」<p>佛言：「善哉，善哉！善男子！汝等諦聽！吾今為汝解說。八陽之經者，八者分別也，陽者明解也，明解大乘空無之理，了能分別八識因緣空無所得。云何八識名為經，八陽名為緯？經緯相交以成經教，故名八陽經。八者八識，云何名八識？眼是色識，耳是聲識，鼻是香識，舌者是味識，身是觸識，意是分別識。六根是六識，含藏識、阿賴耶識，是名曰八識。明了分別八識根源空無所得，即知兩眼是光明天，光明天中即現日月光明世尊；兩耳是聲聞天，聲聞天中即現無量聲如來；兩鼻是佛香天，佛香天中即現香積如來；口是法味天，法味天中即現法喜如來；身是盧舍那天，盧舍那天中即現成就盧舍那佛、盧舍那鏡像佛、盧舍那光明佛；意是無分別天，無分別天中即現不動如來、大光明佛；心是法界天，法界天中即現空王如來。含藏識天，演出《阿含經》、《大般涅槃經》；阿賴耶識天，演出《大智度論》經、《瑜伽論》經。善男子！佛即是法，法即是佛，合為一相，即現大通智勝如來。」<p>佛說此經時，一切大地六種震動，光照天地無有邊際，浩浩蕩蕩而無所名，一切幽冥悉皆明朗，一切地獄竝皆消滅，一切罪人俱得離苦，皆發無上菩提心。<p>爾時，大眾之中八萬八千菩薩一時成佛，號曰空王如來、應、正等覺，劫名離苦，國號無邊。一切人民皆行菩薩六波羅蜜，逮無所得法。六萬六千比丘、比丘尼、優婆塞、優婆夷，得大總持入不二法門。無數天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等，得法眼淨行菩薩道。<p>「復次，善男子！若復有人得官登位日，及入新宅之時，暫讀此經三遍，甚大吉利善神加護，延年益壽福德具足。善男子！若讀此經一遍，如讀一切經一部；若書寫一卷，如書寫一切經一部。其功德不可稱、不可量，等空無有邊際，如斯人等即成就聖道。<p>「復次，無邊身菩薩摩訶薩！若有眾生不信正法、常生邪見，忽聞此經即生誹謗，言非佛說，是人現世得白癩病，惡瘡膿血遍體交流，腥臊臭穢人皆憎嫉，命終之日即墮阿鼻無間地獄，上火徹下下火徹上，鐵槍鐵叉遍體穿穴，融銅灌口筋骨爛壞，一日一夜萬死萬生，受大苦痛無有休息。謗斯經故獲罪如是。」<p>佛為罪人而說偈言：「身是自然身，五體自然足，長乃自然長，老乃自然老，生乃自然生，死乃自然死，求長不得長，求短不得短，苦樂汝自當，邪正由汝己。欲作有為功，讀經莫問師，千千萬萬世，得道轉法輪。」<p>佛說此經已，一切大眾得未曾有，心明意淨歡喜踊躍，皆見諸相非相，入佛知見、悟佛知見，無入無悟、無知無見，不得一法即涅槃樂故。此諸菩薩聖眾、天神地祇皆悉歡喜奉行。