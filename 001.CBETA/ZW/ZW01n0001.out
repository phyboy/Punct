<p>〔錄文〕
。
<juan>天竺國菩提達摩禪師論一卷<p>禪門之法，如經論所說，乃有多義，非直一名。一名禪定門，亦名制心門，亦名照心門，亦名覺心門，亦名察心門，亦名正心門，亦名知心門，亦名了心門，亦名達心門，亦名徵心門，亦名息心門，亦名定心門，亦名悟心門，亦名住心門，亦名安心門。<p>何名「安心門」者？由常看守心故，熟看諸境種種相貌，一切境界悉知不從外來。迷是自心變作，知境界唯是自心作此，觀自然漸合唯識觀智。唯識者，遮詮為義。遮卻雜染虛妄之法，詮取真如佛性者。不去不來，不生不滅，不取不捨，不垢不淨，無為無染，無有自性，清淨湛然，常名唯識觀智。故言「亦名安心門」。此出《唯識論》。<p>又言「住心門」者，由常看守心故，心即不起。無動故，心即安住。《維摩經》云：「心常安住，無礙解脫。」故言「住心門」。<p>言「悟心門」者，由久看，心不起動，即自心體，即與道合。心虛空寂，無礙為道。故言「悟心門」。<p>言「定心門」者，由常看守心故，於五欲境界，不亂不惑。由看心故，中不令亂。故《維摩經》云：「念定總持，辯才不斷。」故云「亦名定心門」。<p>言「息心門」者，由常看守心故，息妄緣念，歸真寂定，故云「亦名息心門」。<p>言「徵心門」者，由常看守心故，即見心中心、心數法，舉緣妄想，卻徵緣心，虛妄不可得故。故云「亦名徵心門」。<p>言「達心門」者，由常看守心故，漸達自心，本性清淨，不為一切煩惱諸垢之所染污，猶如虛空。故云「亦名達心門」。<p>言「了心門」者，由常看守心故，了自己心，無障無礙，靈通迅速，而體常住不動，畢竟寂滅，即涅槃相。故云「亦名了心門」。<p>言「知心門」者，由常看守心故，知心去來，知心生時，知心滅時；知過去心已滅不可得，未來心未至不可得，現在心不住不可得。由常看守心故，知心去、來、生、滅悉常善。故云「知心門」。<p>言「正心門」者，由常看守心故，不令妄念輒生，正念不移。故云「亦名正心門」。<p>言「察心門」者，由常看守心故，察煩惱賊，六根之中六個頭首大賊。六賊者，眼愛美色，耳貪好聲，鼻貪好香，舌貪美味，身貪滑細，意貪六塵。六塵者，色、聲、香、味、觸、法也。若貪著生愛，即為所燒。故智者察六塵賊，不令得入。譬如關令守門，端坐專察，門中有人來去，悉須察慮，不得一人輒盜來去。察心亦爾。所云「察」者，即是覺察之義，覺察心口善惡等念，悉無遺漏。若有善念，即隨生滅；若有惡念，急手覺察，挫制斷除。常自覺察身心過失，故云「察心門」。<p>言「覺心門」者，由常看守心故，即覺自心體性真如，無色無形，非常非斷，非外非內，亦非中間，離諸色相，不出不沒，不來不去，不生不滅，不垢不淨，亦非方圓、大小、長短，離有離無，畢竟空寂。此是自家真如心、本性清淨心，不可以言說分別顯示。《維摩經》云：「如自觀身實相，觀佛亦然。」心亦前際不來，後際不去，今則不住。與佛同體，與法相應。自體無為，即合僧義，即是僧寶。動成物執，即為法義，即是法寶。常覺，即為佛義，即是佛寶。照見心中三寶，復覺道在身中，若心內覓，不久見佛；若著相外求，累劫施功，去道轉遠。《華嚴經》云：自歸依佛，自歸依法、僧，此是心中一體三寶。《維摩經》云：「若自觀者，名為正觀；若他觀者，名為邪觀。」正觀者，謂自觀身心，得禪定解脫道，故名正觀。邪觀者，謂身心之外，妄取境界，或見諸佛、菩薩、青、黃、赤、白、光明等事，並是想心妄見，與道相違。故名邪觀。又言覺心者，是覺悟之心，即是真佛，即是菩提。《無量壽觀經》云：「是心是佛，是心作佛。」《念佛三昧經》云：「念佛祇是念心，求心即是求佛。」所以者何？心識無形，佛無相貌。《維摩經》云：「煩惱即是菩提。」謂覺煩惱性空，無有處所，名為菩提。故名「覺心門」。<p>亦名「照心門」者，慧日明朗，照自心源。不以日月所照為明。《觀世音經》云：「慧日破諸闇。」故名「照心門」。<p>言「制心門」者，心為身之主，成敗之事，皆由自心，造惡並是心作，善則天堂所攝，惡則地獄所收，不離生死。大士發心，善惡俱斷，降伏自心，入無生正觀。《遺教經》云：「制心一處，無事不辨。」故云「亦名制心門」。<p>言「禪定解脫心門」者，禪定能絕念，定即無思。心無思念，體性明淨，離諸結縛，名為解脫。《法華經》云：「禪定解脫等，不可思議法。」故云「禪定解脫心門」。<p>此大聖無相禪觀門，並是往古大德禪師所作，一依經論修學，非是今時謬說。<p>問曰：禪有大小以不？<p>答曰：禪觀門有數種。一、大乘觀門，二、小乘觀門。小乘聲聞觀法，即數息安般。安般即有次第：第一禪、第二禪、第三禪、第四禪，即有所求，即有所見，即有所得。得生人天，得生非想非非想天，受快樂，報盡還墮三塗。即聲聞觀法。若依大乘觀法，無求無慾，無言無說，寂然無相；不生不滅，不來不去，無漏無為，湛然常住。若依菩薩五門觀法，行時定、住時定、坐時定、臥時定、偃息時定、著衣時定、喫食時定、語笑時定，一切時中，無有間念。若依小乘觀法，身心俱動，即有出定，即有入定。若依菩薩觀法，無有出入，湛然一相，無有變異，身雖動作，心常不動。《維摩經》云：「心常安住，無礙解脫。」人身喻如何物？喻如車輪。人有十八識，車有十八輻。輪行千里轉，車軸恒如故，鉤心常不動。若無鉤心，車即破壞，不能運載。《頭陀經》云：「五陰以為車，無相以為牛，調御以為心，運載諸群生，趣向般若洲。」人亦如是，亦如十八識。車輪者，人身也。車有十八輻，人有十八識。車鉤心者，佛法也。車軸，人心也。內有六根，外有六塵，中間有六識。六根者，眼、耳、鼻、舌、身、意，名為六根。六塵者，色、聲、香、味、觸、法，名為六塵。六識者，眼識、耳識、鼻識、舌識、身識、意識，名為六識。六根、六識、六塵各六，共為十八，亦名十八界。雖行住坐臥，舉動施為，心王常不動。心王若動，即流浪生死，不能運載法之財寶。《維摩經》云：「不著世間如蓮花。常善入於空寂行，達諸法相無罣礙，稽首如空無所依。」蓮花雖在淤泥中生，不被泥之所污染。行人雖在五欲煩惱泥中坐，不被煩惱所染。<p>偈贊云：「如蓮花，不著水，心清淨，超於彼。」彼者，彼岸。浮囊者，心。守城者，不令賊入。賊者，六根是也。守護心，不令賊入。<p>〔錄文完〕。