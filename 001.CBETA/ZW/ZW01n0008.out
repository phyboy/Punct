<p>〔錄文〕
。
<juan>佛為心王菩薩說頭陀經<p>五陰山空寺惠辯禪師註<p>若夫至道圓明，虛無湛極。慈悲普攝，濟生死之深河。浮大寶舟，廣度四生之難。恩霑大道，迥拔三界之牢。慧鏡長懸，照無明之巨夜。法王慈愍，接引多方。眾苦之病無窮，設藥之途非一。故有照明大士，垂音五濁之中，悲愍群生，勸請如來設教遵。<p>首稱：「佛為心王菩薩說頭陀經」者，以為王心為身之主，耳目處其外，任持六根，不壞善惡種子，使之不亡。乍去乍來，無有限礙，自在如王，故言「心王」。「菩薩」，解脫之別稱，得道之異名。以覺合機，故稱「佛說」。「頭陀」者，西國之語，此土往翻名為「抖擻」。煩惱不生，寂然無相，故曰「頭陀」。「經」者，常也。人能悟道，永離生死，故號為常。<p>爾時（時無有二，行人發意之時，故云「爾時」也。）佛（「佛」者，覺也。自覺虛凝，離心、意、識，蕩寂空無，神變自在，故名為「佛」也。）在大林藪山。（五陰煩惱，是「大林藪」。無明厚重，不能覺察，名之為「山」也。）山形大小，縱廣八萬四千由延。（五陰、三毒，合為八萬；地、水、火、風，名曰四千。「由」者，從也。「延」者，長也。其身心造不善業，迄至於今，不能改悔，故名「由延」也）。其山四方，有無量夜叉、羅剎、虎、狼、師子、毒蛇、惡鬼，煞害眾生，啖人精氣。（「四方」者，四大是。四大假合，共成此身，故曰「四方」。煩惱數多，故言「無量」。緣境不住，故名「夜叉」。取捨心起，名為「羅剎」。無明熾盛，吞食善法，名之為「虎」。貪心造罪，不生厭離，名之為「狼」。惡性盛猛，能壞善根，名之為「師子」。「毒蛇」者，貪、瞋、癡是，能壞法身、慧命。煩惱亂其身心，不得自在，名之為「惡鬼」。萬行法門，自然消滅，故云「煞害眾生」。「啖人精氣」者，煩惱是也。）其山四維，復有無量賢善大士，修學大乘。（眼、耳、鼻、舌，自性清淨，無所染著，名曰「四維」。一切煩惱，自然改變，故言為智慧「賢善大士」，亦名「修學大乘」。不簡怨親，通同普載，名為「大乘」，亦名「無乘」，名曰「大乘」也。）於佛法中，決定生信。（佛、法、僧寶，本是一心，更無別異，故名為「信」。「信」有十心：一者，信知此身無常、無我；信三寶常住不滅，設有變滅，信知示現之相，非是實滅。是名「信心」。二者念心，非是生滅之念，色心不二，自性不動，守本不移，是名「念心」。三者，進求涅槃，是名「進心」。四者慧心，覺了自性，空寂無二，是名「慧心」。五者定心，常住法性，是名「定心」。六者不退心，進趣般若，不為生死之惑，是名「不退心」。七者迴向心，觀行淳熟，流入法河，是名「迴向心」。八者護法心，護諸眾生而成就之，護己善根而不失之，是名「護法心」。九者，戒斷生死，永捨俗緣，是名「戒心」也。十者，志願滿足六波羅蜜，超生死輪，趣涅槃岸，是名「願心」。故曰「生信」也。）護持禁戒，如淨明珠。（清淨心是。）守護心城，摧伏外道。（涅槃為城，城諸妄想，不令漏失。經曰：以無心意、無受行，而悉能摧伏諸外道也。）五峰神仙，最居山頂。（色陰、想陰、識陰、受陰、行陰。「陰」者，蓋也。能掩其心，令不明了。形礙為色，領納是非為受，妄情思慮為想，歷緣諸境為行，了別名稱為識。無明黑闇長生，故曰「神仙」，亦名「長受」。仙人我慢，高於五嶽，故曰「最居高頂」也。）仙人我慢，五欲自恣，不悟無常。（色欲、聲欲、香欲、味欲、觸欲，五處受生，貪是名為「五欲」。隨所染著，任情即造，故曰「自恣」。生、老、病、死，念念遷謝，故曰「無常」也。）佛與迦葉、諸大菩薩，側塞虛空，前後圍繞。（佛者，心也。心王自在，能使識不起。異念即是弟子，故曰「迦葉」。既隨教命，心得解脫，名為「菩薩」。法身廣大，包括十方，故言「側塞虛空」。無處不遍，故曰「圍繞」也。）四部弟子，一時共會。（眼、耳、鼻、舌，名為「四部」。心王所制，不染色、聲、香、味，故言「弟子」。俱登正覺，故曰「一時」。身心不二，即是「共會」。「會」，合也，合一相一理也。）<p>爾時世尊在大眾中，（「世」以寂滅為義；「尊」以覺證為能。覺知一切煩惱無所有，故號「世尊」。八萬四千煩惱之中，悟平等道，故曰「眾中尊」也。）坐寶蓮華，（觀行已畢，至無功用，寂休閑居，名之為「坐」。「寶」者，道也。道體明淨，塵垢不染，故曰「蓮華」也。）結跏趺坐，（此為入定也。端其身即心真；正其念即慮靜也。）嬉怡微笑。（悟道性情，美名之「嬉」。「怡」之言悅。悅樂心神，故「微笑」之也。）威德光明，普照一切。（煩惱消滅名「威」，識了無生曰「德」，故曰「威德」。清淨是「光明」。「普照一切」者，謂陰、入、界一切法。陰者，五陰，色、受、想、行、識是。入者，十二入，內有六根：眼、耳、鼻、舌、身、意；外有六塵：為色、聲、香、味、觸、法，名十二入。界者，中間六識、六根、六塵，即是十八界。是以五陰、十二入、十八界是「一切」。行人觀之，空無所有，名之曰「照」。故云「普照一切」也。）<p>佛告心王菩薩：（「告」之言發，發開生死心，見法身相，虛凝不動，自在無礙，即是心王菩薩也。）「汝當為諸大眾，宣說甚深無上妙法。（「宣」，猶吐也。從無明地吐出。法身寂寥，無相平等。平等不二，故言「甚深」。「妙」者，要妙之法，佛所說也。）令諸眾生，識煩惱性空無所有。（眾生迷故，為有煩惱，覺已知無。故言「空無所有」也。）令頭陀正法，苦樂一相。」（生死是「苦」，涅槃為「樂」。生死既空，涅槃非有。平等無生，故言「一相」也。）<p>心王菩薩承佛神力，身昇虛空，變現自在。（「承」者，受也。受佛神力，自覺身心本無所有，故云「虛空」。「變現自在」者，轉妄以入真，萬物不動，故云「自在」也。）於大眾中，放大智光。光如百千萬億日月，清涼調適。（「清涼」是光。光相不動，說名為「如」。「百」者，百波羅蜜；「千」者，千法明門；「萬」者，行也。定慧雙照，明同日月，故言「百千萬億日月」也。煩惱火滅，故言「清涼」。喜怒不生，名為「調適」也。）隨諸眾生，所求皆得。（聖化無礙，故云「皆得」。）普照十方，招集有緣諸來大眾。（「十方」者，十惡也。「招集」者，四諦是。「有緣」者，十二因緣是。煩惱非一，名曰「諸來」。「來」之言「會」。煩惱交會，共造一心，故言「大眾」。體寂空明，名之「照」也。）天龍八部、護法善神、（心淨為「天」；智慧為「龍」；五陰、三毒，合為「八部」。不起異念，名為「護法善神」也。）四天王等，（眼、耳、鼻、舌，名為「天王」。見聞、覺知，二相不起，名之曰「等」。）上至有頂，下極空際，（「頂」是實也。實相之理，圓空不動，故言「有頂」。上下無二，曰「極」。「極」者，空也。「空際」，名為佛性也。）六道四生，蒙光喜悅，（眼、耳、鼻、舌、身、意，名為「六道」。地、水、火、風，名為「四生」。神光照蕩，空寂無生，故云「喜悅」也。）皆來聽法，（理性虛無，湛然不動，名為「聽法」也。）大眾雲集。（言此妄身，猶如雲集，暫有還散，究竟無實也。）<p>菩薩摩訶薩大慈所薰，（「菩薩」者，西國語，此云「道心眾生」是。「摩訶薩」者，亦是西國語，此云「大道心眾生」是。慈能拔苦，苦惱不生，名曰「大慈」。「薰」者，香也。香薰我身，煩惱滅盡。此是無價寶香，非是世間草木之香，故云「大慈所薰」也。）復放六百萬億最勝光明。（「六百」者，六根是。一根一百，故曰「六百」。「萬」者，萬行之門戶也。「億」者，總持之大名。見道轉深，故名曰「最勝」也。）其光明中宣說：「一切眾生本性清淨、（了眾生相，即是實相。故言「本性清淨」也。）無生無滅、（妄想不起，是名「無生」；善法常住，是名「不滅」。）無垢無淨。（分別是「垢」；無分別是「淨」。垢性自空；淨性非有也。）無生死際，無涅槃際。（生死性空，涅槃非有。）二際平等，等諸法空故。（二際俱空，空故平等。諸法亦然也。）閑居靜住，即是頭陀。（因成果就，故曰「閑居」。淳一無雜，名為「靜住」。）寂然念道，絕斷攀緣，（見道性空，攀緣即滅。）不生分別。（識性體空，本無分別也。）何以故？生死、涅槃，不一不二。（法身不動，離諸名數，故云「不一不二」也。）但假名說，接引愚夫。（涅槃方便，是佛權教。指方陳說，令識道性體空，生死如夢、如電。愚夫不了，為生死可捨，為涅槃可得。於空之中，妄生染著。眾自覺歎，迷來日久，故言「假說」也。）上品眾生，體達法相，不入涅槃，不出生死。（法性體空，空無出入。）中品眾生，捨於生死，貪求涅槃。（捨生死是聲聞行，貪求涅槃是凡夫行。不捨、不求是菩薩行也。）無方便慧，實際為家。（不識生死、涅槃皆是虛空幻化，是無方便慧。經曰：「有慧方便解，無慧方便縛」也。）下品眾生，無明癡住，（心無智慧，名曰「無明」。不能發起道心，故言「癡住」也。）不覺不知，沉淪苦海。」（恒在生死，故曰「沉淪苦海」。常以八苦：生苦、老苦、病苦、死苦、求不得苦、愛別離苦、怨憎會苦、憂悲之苦。憶想不住，念念分別，名為「生苦」。「老苦」者，煩惱惱亂身心，不得自在，故言「老苦」。攀緣妄想，馳散外逸，心神躁擾，名曰「病苦」。菩提之性理，在煩惱之中，不覺不知，名為「死苦」。非本所求，妄生追念，念不離意，名為「求不得苦」。佛是眾生慈父，愛念眾生，猶如赤子。眾生皆叛，輪迴生死，故云「愛別離苦」。五陰為怨，惡業為憎，煩惱交會，隱藏無地，故曰「怨憎會苦」。大道之門被塞，佛性未由顯現，故曰「憂悲之苦」。苦苦無際，名之為「海」也。）<p>「諸菩薩等，汝當諦了，如是光明，從何而來？內外推求，都無生處。（內外根塵，空無自性，故曰「都無生處」也。）從心化生，湛然常一。（從定生慧，故曰「化生」。言「心」者，非是生滅之心，乃是無相之心。名字雖多，其體不異。故曰「常一」也。）一相光明，觸眾生身，從毛孔入。（「觸」之言照。「眾生身」，內外虛通。眾生心納，猶如毛孔。一相光明，無處不遍，名之曰「入」也。）眾生遇者，入無量定。」（「入」之言觸。觸此身心，猶如虛空，本來不動也。）<p>「光觸眼者，入妙色三昧；（眼雖見色，妄識不起，與物合故，名為「妙色三昧」也。）光觸耳者，入音聲三昧；（耳雖聞聲，不得聲相，識不分別，名曰「音聲三昧」也。）光觸鼻者，入香林三昧；（鼻雖聞香，不得香體，即是空。空無分別，故言「香林三昧」也。）光觸舌者，入法喜三昧；（舌雖觸味，不得味相。味相自空，識無分別，名為「法喜三昧」也。）光觸身者，入智明三昧；（身雖知寒、熱、澀、滑等，不得觸相，識不分別，故名為「智明三昧」也。）光觸心者，入法明三昧。」（六識體空，無能分別，狀若韻音。六根是同一根，故名為「法明三昧」也。）<p>「光遍十方。仙人蒙光，我慢即除，（無相之光，照除我相，人相、眾生相、壽者相自然消滅也。）身心清淨，悟無生忍。（清淨之心，是無生忍也。）惡鬼、毒蛇、夜叉、羅剎、啖人精氣者，皆發菩提心。（身心空寂，是發菩提心也。）二見牛頭，鬥諍心息。（善惡二見，名曰「牛頭」。生滅不住，名之為「鬥」。畢竟不生，名之為「息」也。）波旬魔王，開地獄門，施清涼水。（生死魔、煩惱魔，魔力威大，自在如王。無明閉塞，名為「地獄」。豁然悟解，萬象參羅，本無所有，名為「地獄開」。「施」，言捨。捨離諸見，妄想不生，即是法。「清涼水」即是法水，湛然清淨也。）飢餓眾生，自然飽滿，（心生煩惱，憶想妄緣，名為「飢餓」。禪定無生，法喜無滿，故名為「飽」也。）發清淨心，飡法喜食，身心解脫，（味道心和，名為「法喜」。不住有無，自然解脫也。）深入法性，自在無為。」（實相之理，名曰「深入」。體性不動，言入逍遙自在，故曰「無為」也。）<p>「雖得無為，察心不住。（不住而住，住於不住也。）學方便故，（所化之緣，曰「方」。能化之智，曰「便」也。）以法為妻，化生一子，名為法王子。處在深宮，正念思惟。（「妻」者，定也。定能生慧，故曰「化生」。「一子」者，菩薩是也。實相云遠，窺而莫睹，故曰「深宮」。空寂無生，名為「正念」也。）學大方便，不捨有為，不住無為。（性離有無，平等不二，是「大方便」也。）二慧方便，念念具足。（一既不存，二從何立？慧亦無體。言下有名，解了還無。故曰「方便」。前念猶淺，後念轉深。深相平等，名為「具足」也。）其年雖小，常樂出家，學無上道。（初入定門，道行未成，名為「年小」。心無間念，曰「定」。從定起慧，名為「出家」。「學」者，學性平等，故曰「無上道」也。）不樂世事，常修少欲知足之行。（端心自守，五陰消亡。故曰「不樂世事」。意滿無求，名為「知足」。）修六和敬，眼與色和。（心滅境亡，體無分別。色心不二，合一相理也。）何以故？心不緣色，妄識不生，即是和義。（「和」者，合也，合一切空故。空故名「義」，「義」即是佛也。）餘如上說。（耳、鼻、舌、身、意等，此之五根，義同眼釋。故言「餘如上說」也）。動靜常一，守護心城，不令賊入。」（道心堅固，六塵之賊，無由得入也。）<p>「外道六師，多方巧術，詐為親善，（六賊向外取塵，名為「外道六師」。取捨難易，故曰「多方」。強生分別，名為「巧術」。塵性本空，取不可得，迷惑不了，言「詐親善」也。）語王子言：『世有極樂，自恣歡娛，長養王身。（六識馳騁，誘引心王，追求六塵，縱逸自在，喜悅身心，名為「極樂」。生死不住，名為「歡娛」。五陰熾盛，故言「長養」。）既受樂已，天上伎樂，種種饌膳，自然來至。（眾生愚癡，見惡歡喜，如觀伎樂。妄想無數，故言「種種」。貪癡食，名為「饌膳」。舉心即是，故曰「自然來至」也。）五欲天女，巧轉王心，所求皆得。』（心迷五欲，五欲本空。愚夫不了，妄生染著心，名為「天女」。執情取相，任意即造，故云「皆得」也。）王子聞已，似悲復喜：（心迷故悲，悟解還喜。）『我從昔來，祇為愛網，網我身心，（「昔」者，古也。從古以來，五欲羅網，籠罩佛性，不能得出，故曰「愛網」也。）不能自拔，何能救他？（為無慧眼，不見根本，故曰「不能自拔」。佛性既不顯現，煩惱云何能遣？故曰「不能救他」也。）今日何緣，復作斯語，誑惑於我？』（心開悟道，卻語無明本無實事，云何誑我？「我」者，佛性是。佛性者，無來無去，無住無著，無為無相，無生無滅，猶如虛空，湛然不動也。）一念返源，即為心師，（一念無生，即是心師也。）不師於心。（妄心不得自在，故言「不師於心」。）即知虛妄，不受其語。（生死本空，何曾有「語」？法性湛然，故言「不受」。）外道六師，徒黨眷屬，自然磨滅。」（「磨」者，盡也。「滅」，猶死也。煩惱本假，名曰「滅盡」也。）<p>「王子心地，決斷猛利，猶如金剛。（能斷煩惱，名為「猛利」。永定不動，故名「金剛」也。）見諸法性，體明淨故。（識煩惱性，即知明淨。）設有惡念，即便覺知，入一相門。（若能覺者，惡念自滅，名「入一相門」也。）其一相者，即是大道之無蓋也。（「蓋」者，是大道體性空寂，包含一切也。）一是法海母，能生諸佛。（「一」者，定也。定是海母，能生子義也。義即是佛也。）諸菩薩等，（佛與菩薩，同體異名，故言「等」也。）常生柔和，質直其心，不邪不曲。（安心境定，猶若須彌。慧眼常明，邪曲自滅也。）常樂坐禪，修空三昧。（「坐禪」者，西國之語。此云「功德叢林」。三世諸佛，皆從禪生，故云「功德叢林」。又云：法性虛凝，清淨無染，是「樂坐禪」。「三昧」者，西國語，此云「調直其心，令入正定」也。）居有不有，入有空三昧，破諸常見。（「居」者，住也。住有不有，不著有見。見性自空，常見即滅也。）一切煩惱、無明之父。（煩惱、無明，是佛慈父也。）居無不無，入空有三昧，破諸斷見。（住無不著空見，心性自離，斷見斯亡。）一切煩惱、恩愛之母。（煩惱、恩愛，能生菩提。故曰為母也。）入有空三昧，莊嚴法身。（「有」即是體，「空」即是花。煩惱空花，本來寂淨，名之「莊嚴」也。）入空有三昧，莊嚴色身。（「空」即體有，「有」即空花。有此智慧之花，而自莊嚴微妙色身也。）色身即具三十二相，（八解脫、八聖道、八菩薩、八王子，四八三十二。無相心中而自莊嚴，不同化身之相也。）為度三十二相知見鬼神。（貪為一十，瞋為二十，癡為三十，善惡兩心，名三十二惡相。以此煩惱，名為「知見鬼神」。行者觀之，空無所有，畢竟不生，名之為「度」也。）法身具無量相，（「無量相」者，一無相也。無相不相。）為度微塵愛法眾生。入一實道，（度無量無邊眾生，而無眾生可度。是名「入一實道」也。）達煩惱性。開闡法幢，（「幢」者，高相。相是無相，無相是相。入微妙境，絕意亡識，假喻世高，永超三界也。）摧挫我見，增長聖道。（我見消亡，聖道即長也。）翻五陰賊，具五分身。（「翻」者，破也。破五陰賊，成五分身者，為戒身、定身、慧身、解脫身、解脫知見身也。）不隨三毒，三明現前。（「隨」者，順也。不順三毒。三毒消滅，即是「三明」。心常清淨，故名曰「現前」也。）八邪不起，入八解脫。」（五陰、三毒，縱橫亂起，即是「八邪」。行人觀，空無所有，即是「八解脫」，亦名「八聖道」也。）<p>爾時會中有一菩薩，名曰照明。（心淨故曰「照」，解脫之理故「明」，為「照明」也。）愍念今世五濁眾生，（五陰亂起，名為「五濁眾生」。）不修少欲知足之行，命終即墮三惡道中。（善心滅盡，即是命終。貪瞋癡起，是名「三惡道」也。）勸請如來，說頭陀法，開化眾生，（涅槃明鏡，照了眾生，彼此俱通，名曰「開化眾生」也。）於閻浮提廣作佛事。（「閻浮提」者，是己之身，心是行人，觀煩惱性，畢竟空寂，是為「佛事」也。）<p>佛告照明菩薩：「善哉！善哉！（「善」之言定，「哉」之言慧。定慧雙滅，故曰「善哉」也。）善男子，我適命心王菩薩，普為大眾說斯妙法。（無生正智名「男」，解心非一名「子」。故言「善男子」。）汝今復問，今當廣說。」<p>「其頭陀者，從正月十五日至三月十五日，從八月十五日至十月十五日，二時頭陀。三世諸佛，常行此法。眾行中上。（「二時」，春秋是。初悟心時，猶如春日，百草競生。法眼開明，亦復如是。「秋」者，熟也。道心淳熟，收斂煩惱，入無盡藏。無盡藏者，空靜心是。故曰「二時」。「三世諸佛」者，覺也。能覺心源，名之為「佛」。覺妄想心已滅，名為過去佛。覺未來心不行，名未來佛。覺現在心不動，名為現在佛。同一心體，更無別異。故曰「常行」。愚夫不識，騎驢覓驢。愚迷眾生，一何太甚也！）吾今得道，常行此法，況汝凡夫！勸諸學人，不得懈怠，（學心之人，少時妄念，名為「懈怠」也。）縱恣六情，造作諸惡。（六情妄起，染著外塵，名為「造作」。）何以故？凡夫壽命，稟道氣生，（不識是非曰「凡」，廣受生死曰「夫」。故曰「凡夫」。「稟」者，受也。「道氣」者，佛性是也。佛性者，不生不滅，不來不去，猶如天地，湛然不動。一切眾生，喻如草木，有生有滅。大地無滅，佛性亦復如是。其佛性體，量同虛空，等空法界。眾生依佛性中生，佛性中滅。識其佛性者，實不生不滅。猶如虛空，遍滿一切處。身中亦滿，身外亦滿，處處皆滿。非是散動，遍一切處，自性不動，常住不變。作此解者，身即無常，佛性是常。故言佛性猶如大地，眾生譬如草木。為此眾生稟道氣而生也。）法無有定。（生死之法，本性無定。無住無著，故言「不定」也。）以不定故，聖亦不定。何以不定？（「聖」者，正也。正體是常，言說流轉，故言「不定」也。）法如幻故，（無而見有，名之為「幻」。）寂滅無為（。緣慮已盡。）法如化故，（雖有而無，名之為「化」。）冥寂無心。（入無漏智。）幻生於化，（五陰如幻，生於四大，四大是化。故言「幻生於化」也。）化生於幻。（四大是化生，四大生五陰。故言「化生於幻」也。）化生、幻死，各不相知。（「化生」為四大緣合，「幻死」為五陰分離。諸法無自性，是以各不相知。）眾生愚癡，織生死網，自纏自縛。（不識道理，名為「愚癡」。生死不住，名之為「織」。未得解脫，是大羅網。「纏」是十纏：一者無慚、二者無愧、三者睡眠、四者無悔、五者慳、六者妒、七者嫉、八者瞋、九者覆、十者三界。眾生於中縛繫，未得解脫，故言「自縛自纏」也。）十二地獄，身居其中。（六根、六塵，二六十二。閉塞其心，不得解脫。故名「地獄」也。）四大毒蛇，同共一室。（地大、水大、火大、風大，此之四大，能害法身，名之為「蛇」。「一室」者，虛妄心是。）十八識賊，遍羅諸道。（六根、六塵、六識，三六十八。劫人功德，名之為「賊」。煩惱非一，蔽障「諸道」也。）設有善念，隨生隨滅。（眾生無常，善根微弱，惡業強盛。前念生善，後念生惡，未聞少善。故云「隨生隨滅」也。）何有智者，不返斯源。（智人反照，凝神守一，故言「斯源」也。）六識為根，心識為本。（六識依心識生，是以心為根本。）無明波浪，心識常動。（無明心昏，遍緣諸境，名之「波浪」也。）遊戲六情，造生死業，至死不捨。（「六情」者，六識是也。取捨不息，名為「遊戲」。生死不捨，死復更生，故言「不捨」也。）無能制者，自在如王。（經曰：制之一處，無事不辨。眾生不覺，妄心流注，故言「如王」也。）是故我言，生死魔王，念念傷害。（生滅不住，傷害法身。）眾生不覺，輪迴生死，何由得出？（覺即解脫，不覺即輪迴也。）善男子，汝當正信三寶。（真如佛性，性廣非無，湛然常住，不生不滅，名為「佛寶」。口中演說，示道群生，令去是非，歸心一路，名為「法寶」。四大之身，東西行化，毀譽不動，等心無二，名為「僧寶」。三同是心體，故名之異，理理同於如。如是解者，名為「正信」也。）道從信生，求善知識。」（信是道根，非信不生。故言「道從信生」也。）<p>照明菩薩白佛言：「世尊，何者名善知識？」<p>佛言：「心王菩薩是一切眾生真善知識。（心王菩薩，能破煩惱，永離生死，法性常寂，名「善知識」也。）汝當歸依，請求救護。（歸心空寂，識了了無生，名為「救護」也。）心王菩薩神力無量，能拔汝苦。」（能拔三毒，名為「神力」。五陰不生，即是拔苦。）<p>照明菩薩合掌白佛：「心王菩薩今在何處？我當普為一切眾生請求救護。」（「掌」之言了，了合於道，道合於心，故言「合掌」。本性清淨，故言「白佛」也。）<p>佛言：「心王菩薩不近、不遠，不在中間。（「不近」，不在六根中間。「不遠」，不在六塵中間。「不在」，不住六識中間。愚人迷惑，不能了解，為言有內、外、中間。智者觀之，空無所有也。）若欲得見，當觀五陰、十二入、十八界。身心端直，正念思惟。心王菩薩當至汝所，解煩惱結。（觀心空寂，滅煩惱結。「菩」之言「結」，「薩」之言「散」。能解煩惱結散，名為「菩薩」也。）如是念念，精勤不捨，身心清淨。心王菩薩即至其所，如應說法。」（「如」者，空也。「應」，猶慧也。內外身心，空無所有，名之為「說法」也。）<p>「諸菩薩等，我本與汝及一切眾生同一性相，一體無異。（眾生身是佛，佛身是眾生身。同體異名，故言「無異」也。）汝自生心，強起分別，為言我異。我實不異。（迷故言異，悟即無別。）何以故？是煩惱性，性無所有，即涅槃性。涅槃之性，性無所有，即煩惱性。（煩惱性自空，涅槃亦如是。）二性不二，名為正性，名為法性，（譬如眼目，同體異名，故言「不二」也。）佛所行處。（不二之性，是佛行處。經曰「行我行處，坐我坐處」是也。）是故我言，本無有異。」（眾生未悟，為言身與佛別體，悟即同體。舊來不異，非由今悟，始不異也。）<p>照明菩薩言：「若本不異，一切眾生，煩惱即是涅槃？」<p>答曰：「不然。我言煩惱，性無所有，為涅槃耳。（要須慧眼，識煩惱性，畢竟空寂，名為而作涅槃。非是肉眼所識煩惱而作涅槃也。）若言煩惱即是涅槃，何得以涅槃還惱涅槃？（識即是涅槃，不識即是煩惱也。）行人善巧方便，觀察身心，得空慧力，（空寂無生，名為「慧力」。）行頭陀法。靜亂不二，正念思惟。攢煩惱性，得性心淨。生無漏火，燒煩惱薪。名不動慧。不動而動，名方便慧。」（「不動」是定，而「動」是慧。故言「方便慧」也。）<p>心王菩薩語照明菩薩言：「我於爾時，入佛性海（海納百川，喻無分別。多出珍寶，即喻智慧。故言「入佛性海」也。）甚深三昧，名法輪慧。（見現理不住，名為「法輪慧」也。）不可思議煩惱之中，出生諸佛。」（煩惱名眾生，悟解即是佛。故言「出生諸佛」。又曰：「凡夫與聖人，本來祇是一。解知即作佛，迷故凡夫是」也。）<p>照明菩薩言：「何名方便慧？何名不動慧？何名法輪慧？」<p>答曰：「六識心常動，其相如車輪，名為方便慧。（雖轉而無分別所用，六識亦復如是。終日輪而未曾轉，終日動而常靜。虛空無動，轉動亦皆是空也。）心王常不動，其相如車軸，名為不動慧。（車雖運載，流轉不住，軸常不動。身遊東西，隨緣作務，心常不動。其義亦爾也。）一根中具六，六六三十六，其相如車輻，名為法輪慧。（一根是心，心緣六根。眼中有眼識、耳識、鼻識、舌識、身識、意識。耳根中亦有眼、耳識、鼻識、舌識、意識。鼻識中亦有眼識等。身識中亦有眼識等。舌識中亦有眼識等。意識中亦有眼識等。四大本來空，六識何曾有？智者巧分別，皆是空中立名字。名字無常定，名為「法輪慧」也。）五陰以為車，無相以為牛，調御以一心，運載諸群生，趣向波若洲。」（「波若洲」者，佛地也。又，「洲垣」者，涅槃是。涅槃者，波若是。波若者，能生佛。佛是波若智。智者巧分別，同一心體也。）<p>「諸菩薩等，汝當修行。一切眾生，常為客塵煩惱之所覆蔽，不見佛性。（色、聲、香、味、觸、法，名為「客塵」。眾生不覺，名為覆蔽。「蔽」猶塞也。「塞」猶斷也。塞斷佛性智，使不現故，名為「覆蔽」也。）如竹不鑽，火即不出。煩惱亦爾。若鑽煩惱，佛性顯現。要須在定。心在定故，定力、慧力乃能鑽插。」（如來說法，義有多端。處要之方，莫過定慧。其足是即佛身。故言「定慧力能鑽插」也。）<p>「譬如穀子，糠皮盡淨。雖蒙時節，雨水調適，芽不能生。（糠皮喻煩惱。不生喻涅槃。）凡夫亦爾。若遇善友、諸佛、菩薩，示其方便，以大乘法杖，鞭分別心。心蟲既死，內外清淨，毒害不生。加功磨瑩，心性調善。（「鞭」者，打也。打破無明，智慧流出。又言：五陰、三毒，諸見妄想，名為「心蟲」。行人觀之，空無所有，一時清淨，名之為「死」。身四威儀，性常空寂，見法漸明，故言「磨瑩」。道法平等，去離是非，為「調善」也。）所作真妙，常合聖道。（施為舉動，皆合大道。）蕩除塵垢，破無明殼。雖在生死，愛水澆灌，識芽種子，自然不生。身心清淨，生法王家，入菩薩位。（不住有無，是菩薩位。）四弘不捨，（眼不取色，是一弘；耳不取聲，是二弘；鼻不取香，是三弘；舌不取味，是四弘。「弘」，猶「通」也。觀是四塵，本性自空，故言名為「不捨」也。）有大方便，巧度眾生。」<p>照明菩薩言：「云何名眾生？」<p>答曰：「煩惱愛結，名為眾生。若能攝心，寂然無念，無生、無滅，妙慧成就，度脫眾生。」（識眾生無眾生，名為「度眾生」也。）<p>照明菩薩言：「觀煩惱性，內度眾生，其相可解。外法云何？」<p>心王菩薩言：「如是！如是！如汝所問，內外不異。雖復不異，要先觀內。一煩惱淨，眾多法淨。（一心清淨，八萬四千煩惱悉皆清淨。經曰：心淨則佛土淨也。）何以故爾？內是外根源，（內心是外根。無明株杌既斷，六師自然消滅也。）眾聖之源。（前佛後佛，皆同此悟。故云「眾聖之源」也。）得斯要法，法度眾生。」（煩惱是眾生，清淨是法。故言「法度眾生」也。）<p>「眾生無盡，佛身無盡；眾生無邊，佛身無邊；眾生之性即虛空性，虛空之性即眾生性。由有眾生，即有佛生。若無眾生，佛亦不生。（離眾生無佛，離佛無眾生。轉妄入真，即是佛生。有佛、有眾生，聲聞見。無佛、無眾生，菩薩見也。）是故我言：『諸佛菩薩，常度眾生。（佛者，覺也。覺煩惱性，本來清淨。「淨」即是佛。故言「佛度眾生」也。）有因緣故，方便巧說，眾生度佛。』（轉眾生身作佛身，故云「眾生度佛」也。）我常宣說：『諸法平等，無有二相。佛度眾生，眾生度佛，始名平等。』」（佛性本來空，眾生性亦空。一空無有二，故號為平等。）<p>佛告心王菩薩言：「善哉！善哉！（「佛告心王菩薩」，達平等性是也。）汝入究竟陀羅尼慧，無礙大辯。（心不來不去，不生不滅，不取不捨，名為「究竟」。「陀羅尼」者，西國語也，此土往翻作「總持」。若達實相，故言為「總持大辯」也。）於諸菩薩大眾之中，作師子吼，顯平等法。我於餘經竟未說之，（前心證粗，細尋未盡。故言「餘經竟無說之」也。）今於頭陀大乘方等。心王菩薩，大眾純熟，智慧明淨，（眼見一切十方，不起二相，等同一虛空，亦辨東西南北也。）大慈大悲，利根大士，堪聞大法。菩薩方便，所以說之。（法體無言，菩薩慈悲，所以說。接引眾生，令入言說也。）法相深邃，難信難解。（真法無形，非凡夫之所見，是以「難信」。理性幽玄，玄而頗識，故言「難解」。修學大乘，有眼慧者，乃能信解也。）二乘凡夫，鈍根小智，雖聞妙法，無慧方便，不生信樂。」（聲聞、緣覺，名為「二乘」。聲聞之人，不見玄門，唯見聲、香、味、觸、法，深生繫著，妄生逆觀，從香味推至微塵，從微塵推至虛空。色心不起，名為「涅槃」。獲羅漢果，名為「鈍根」。凡夫、緣覺之人，不識本性，妄觀十二因緣，名為「數不起」。將為究竟，即取辟支佛果，是名為「小智」。由執相故，聞空妙理，如盲如聾，都無所見，故言「不生信樂」也。）<p>「善男子，我滅度後，多有眾生，放逸自恣，或犯四重、五無間罪。（癡恚嫉妒，名為「四重罪」。不用他好，名為「癡」；瞋不出口，名為「恚」；恐人勝己，名為「嫉」；見他好彰其美，名為「妒」。亦名「四蛇」。五陰妄生，是「五無間重罪」也。）作一闡提，無歸依處。（一向空見，謂無罪福，名「一闡提」。不識本性，流浪生死，故言「無歸依處」也。）當念心王菩薩，學頭陀法。（空淨心是。）心王菩薩，大慧方便，慈悲眾生，怨親不二。（聲聞之人，以五陰為怨，涅槃為親。厭苦求樂，名曰「聲聞」。菩薩慈悲，苦樂因體，故云「不二」也。）若有信心，即開方便。示實相門，說法巧妙，令人易解。（巧則易受，妙則易解。）眾生聞已，不生異念。」（忘懷絕慮，湛若虛空處。故云「不生異念」也。）<p>心王菩薩即為說法，諸菩薩等正念聽受。「諸法實相即眾生相。（深達實相，名為「聽受」。）若心取捨，即遠實相。（取求涅槃，捨於煩惱，是「遠實相」也。）實相曰道，道字無為。（虛寂心是也。）無為曰一，一是慧刀，割斷諸見。（解了無生，諸見自滅，故言「割斷」也。）見根不生，名為解脫，解脫名空。（「空」即是佛也。）空虛身心，清淨無染，名為波若。（「波若」，佛之異名。）波若名慧，慧名心光，照陰、入、界。闇室開明，明明無盡。無盡心光，名涅槃智，智能巧慧。四大城邑，五陰精舍。（四大無我，假喻城邑。五陰空寂，是佛精舍。）善惡心起，名為調達。（法本無生，妄起善惡，名為「調達」也。）色心不二，名曰如來。（身即是色，色與心合，名為「色心」。色心平等，心等虛空，色亦如是。色身本來性是虛空，眾生不悟，謂色是真。其色本來性是虛空。四大從香味生，香味從微塵生，微塵從虛空生。空即虛空，生微塵空，空亦是空。微塵生香味，香味亦是空。香味生四大，四大亦是空。四大成是其身，身亦是空。色之與心，無非虛空一合之相。一切眾生，共迷心色。謂心是有，謂色是真。故名為「生」。智者觀之，無非虛空一合之相。名曰「如來」。無無眾生，故離眾生垢。既無眾生，亦無涅槃。是故經曰：不住世間，不住涅槃，名為「解脫」也。）徒眾眷屬，八萬四千，寂寞清虛，湛然清淨。（八萬四千煩惱，名為「眷屬」。行人悟之，悉皆清淨。即是八萬四千波羅蜜，亦名八萬四千三昧，亦名八萬四千法門，亦名八萬四千菩薩，亦名八萬四千寶塔，亦名八萬四千師子之座也。）各各護持，菩薩淨戒。」（清淨無生，是菩薩戒。）<p>爾時照明菩薩即從座起，頂禮佛足，（「座」者，空也。從空生慧，目之為「起」。「頂」者，極；「禮」者，體也。我身心真極不動，名為「佛足」也。）普為當來眾生諮啟二事：（「當來眾生」者，後念心是。「諮」者，請也。「啟」，猶「開」也。請開定、慧兩門，故言「二事」也。）「諸菩薩等行頭陀時，受持何戒？云何名持，云何名犯？」<p>佛告照明菩薩：「汝大慈大悲，入他心三昧。（觀煩惱，知煩惱性空，是「他心三昧」也。）當來眾生無有慧明諮問於我。汝今諦聽，當為汝說。」<p>「行頭陀時，前作方便，斷內外賊，翻邪歸正。（內有六根，外有六塵。行人觀之，空無所有，名曰「斷賊」也。）七日七夜，澄淨身心。（初學心人，七日七夜，澄靜身心，使不散亂，令識性息。七識流注，昏闇不明，目之為夜。七識微靜，湛然常住，慧眼分明，照之如日也。）端坐一室，正念思惟。（空寂無生，名之為「室」。）觀身實相，受佛心戒，（「觀」者，看也。看其身心，猶如虛空，無有相貌，名為「心戒」也。）名曰法叉戒。（「叉」謂除煩惱，「戒」能斷生死。）戒有二種：內戒、外戒。何名為內戒？覺觀心動，即犯內戒，破內頭陀。（戒性如虛空，無有動念。動念起者，名「破內戒」也。）覺有身相，即犯外戒，破外頭陀。（身如木石，本無所覺。妄見身相，名「破外戒」。）若犯內戒，毀滅法身。（攀緣心是。）若犯外戒，傷害色身。（貪瞋癡也。）犯內外戒，非我弟子。雖復多聞，分別講說十二部經，二時頭陀，不能守護佛法寶城。（多聞講說，心緣外境。不行無生，焉能守護也！）心散外逸，念念誹謗，名極重罪，名一闡提。」思想亂起，不念無生，名「誹謗」。妄緣轉多，名「極重罪」。心無依止，口妄說空，不識空體，名「一闡提」也。<p>照明菩薩即白佛言：「凡夫愚癡，貪名求利，不依聖教，（不識真理，名曰「愚夫」。名相本空，妄想貪著，名為「求利」。不念無生，違佛聖教也。）不遇善友，破頭陀戒。唯願世尊大慈大悲，哀愍眾生，示其正道。」<p>佛告照明菩薩：「善哉！善哉！汝為眾生，巧問斯事，我今當說。」<p>「三界虛妄，皆心所作。（貪為欲界，瞋為色界，癡為無色界。「界」，猶「隔」也。不見佛性，名之為「界」。行人觀之，空無所有。名為「出三界」，亦名「三解脫」。）若欲懺悔，五蓋樹下，靜坐思惟。（經曰：一切業障海，皆從妄想生。若欲懺悔者，端坐念實相，是名第一懺。「五蓋」者。貪欲蓋、瞋恚蓋、睡眠蓋、掉悔蓋、疑蓋。能覆佛性，名之為「蓋」。行人觀之，空無所有，名為「懺悔」也。）正觀身內，與心論議，捔智慧力。（生死不住為「論」，寂滅不生為「議」。法與煩惱相競為「捔」，體達無相，名為「智慧力」也。）煩惱論師，歸依受化。（妄想不生，名為「受化」。）息諍訟業，起於真心。（心體清虛，離諸生滅，名為「息諍」。）於諸菩薩四眾之前，各觀心性。（生、老、病、死，名為「四眾」。各觀心性自空，無我、人、眾生、壽者也。）性非內外，亦非中間。（三處皆空，空無內、外、中間也。）心性離故，罪垢亦離。（行人自觀，心性自離，心性本空，空故無罪。是名為佛也。）如是念念，行法成時，法性智水，空中灌注。（法水凝靜，湛然無相。不見內外，名為「灌注」。）洗浣罪垢，戒根即生。」（洗生滅之罪垢，識法體之無生。故名「戒根」也。）<p>「頭陀法戒，清淨如本。（「如」是不動，「本」即是心。心生於道，道生萬物。故言「如本」也。）如是懺悔，千劫萬劫，極大重罪，一念消融。（貪煩惱名「千劫」；瞋煩惱名「萬劫」；癡煩惱名「極重罪」。行人諦觀無所有，合一相理，故曰「消融」。）如是觀時，不見罪性在內、在外，不住中間。於諸觀中，最為第一。（此觀明空遣陰，諸相平等無生，故為「第一」也。）無心無緣，前後際斷。（平等無二，故言「際斷」。）心、心數法，畢竟不生。（無漏心是。）學波若心，名為正觀。（言語道斷，心行處滅，名為「正觀」也。）大慈大悲，滅煩惱種，生菩提芽，（初證菩提，道果未成，名「菩提芽」。）慧方便觀。」（了煩惱性，即是菩提。智者巧說，故言「方便」也。）<p>「其頭陀師，先調心馬，善巧調御，轡勒其心，不令馳散。常好坐禪，（靜念無緣，名為「轡勒」。「馳」者，速也。速走散亂，名為「眾生」。空寂無心，即是「坐禪」。）在空閑處，澄停不亂。心鏡明淨，（心不緣境，境不攝心，心心攝境，自在無礙，故曰「空閑」。佛性光明，超過定亂，名為「心鏡」。一切皆照，故曰「明淨」也。）進止安詳。所有慧解，不從他聞，自從心樹，發生利智。（自悟取道，心眼圓明，發生利智，故云「不從他聞」也。）降內外賊，摧破四魔。（眼見色是一魔；耳聽聲是二魔；鼻嗅香是三魔；舌知味是四魔。「魔」者，相也。行人度之，悉皆清淨，故言「摧破四魔」也。）觀解現前，（心性清淨，見理分明，恒無錯謬，故曰「現前」也。）身心清淨，與道相應。（心合於道，道合於心，故曰「相應」。）善達法相，隨觀講經，不依文字。（悟達之人，不誦舊語。法眼開明，自然能說。說破道理，名曰「講經」。故言「道不依文字」也。）設有言說，猶如虛空。（虛空無邊，法亦無邊。虛空無盡，法亦無盡。故言「猶如虛空」也。）直語、真語，不誑眾生。（「直」者，定也。「語」，猶「慧」也。故言「直語」。體無虛假曰「真」，智談妙理曰「語」，故言「真語」。眾生得道有實，故言「不誑眾生」。）令諸聽者開發慧眼。（常入空寂，名為「聽」法；見理分明，是名「慧眼」也。）助佛揚化，使盲冥眾生一時醒悟。（迷心頓解，名為「醒悟」。）功德、智慧，二種莊嚴，法利具足。」（能除煩惱名「功」，妙識無生忍曰「德」，故曰「功德」。善知一切，名之為「智」；識達空源，目之為「慧」。無想心中，而自莊嚴，名之曰「具足」。）<p>「其頭陀師，內解三藏，方乃為師。戒藏、定藏、慧藏。何名戒藏？藏名貪相，貪相不生，善惡不二，不二之性，即具尸羅，名為戒藏。何名定藏？藏名瞋相，瞋相不生，靜亂不二，究竟寂滅，即具禪那，名為定藏。何名慧藏？藏名癡相，癡相不生，不生而生，生真實慧，即具波若，名為慧藏。通達此三者，名為三藏師，始名師子吼；能破三毒，入一相門，名師子吼。貪瞋癡無，名大法師，（貪瞋不生，名「法師」。非是名聞講說，名為「法師」也。）大頭陀師，（空淨心是。）大精進師，（心無動念曰「精」，轉加深妙曰「進」。）不誑眾生師，大清淨師，（無心生是。）大解脫師，（煩惱不生名「解」，免生死苦為「脫」。故云「大解脫師」也。）無繫縛師，大持戒師。（虛無心是也。）善為眾生方便說法，一一開解（種種演說，皆合無心。從一生多，多不異一。故云「開解」也。）不生滅心，（常住心是。又曰：道體虛無，離諸生滅也。）說實相法。（了眾生相，名為「實相」也。）不妄語師。」（真如心是。又曰：生滅永除，即非妄語也。）<p>「出家、在家，四部弟子，修行此法，（不著三界，名曰「出家」。空寂無生，故曰「出家」。）十八種物，自隨己身。（「十八種物」者，十八界是。「隨」者，煩惱。慎己法身，清淨無染也。）常行乞食，少欲知足。（心常念寂，故曰「常行」。「乞食」，無上正智之食。「少欲知足」者，謂不念內外諸法也。）正中一食，不二時食。（中道正觀，一相之食。「不二食」者，無善惡兩心，故云「不二時食」也。）從頭陀時，日日十二時移，（「時」者，行人悟道之時。「移」者，轉也。轉卻生死十惡，根塵自然無著。故曰「時移」也。）不樂本處。（永離生死之處，常行空寂之道。）遠離聚落，（內外根塵，名為「聚落」。觀身空寂，即是「遠離」也。）不近不遠，（心遊外散，將知「不近」。迴心念寂，故言「不遠」也。）空閑靜處，塚間樹下，繫念思惟。（一切煩惱盡，理入涅槃。「塚間」，不捨煩惱，不入涅槃，名曰「塚間」。亦曰「樹下」，亦心為樹，樹大無相，遍覆三千參羅萬象，陰蓋眾生，清涼解脫，故言「樹下」。）一心禪寂，觀身實相，雜念不生。（萬法虛融，本無所動，故云「不生」也。）巧慧方便，凝靜心王，令身調善。（惡從心生。心靜無緣，入深三昧，自然調善也。）震大法鼓，摧伏異學，（學大法鼓，響以遠聞。入微妙境，境絕意識。異學斯亡也。）外道邪師。入佛性海，（六根，「外道」；三毒是「邪師」。行人觀之，空無所有。名「入佛性海」也。）煩惱風息。波浪不生，妄識不起。種性清淨，生如來家。（心清意淨。「如」者，不動；「來」者，會也。會合無生，是「如來家」也。）與諸菩薩，論頭陀法。」（法性衝玄，無生不動，是「頭陀法」也。）<p>爾時心王菩薩語諸菩薩言：「頭陀淨法，是法微妙，甚深玄奧，（寂滅無生，是名「玄奧」也。）諸行中上。（法門雖多，空寂第一。）我等云何敢問斯事？今當承佛大威神力。」即從座起，合掌向佛。（無生不動名「威」；智慧無礙曰「神」，故言「威神力」。「即從座起」者，引《觀音註》，簡三種心：凡夫心、聲聞心、菩薩心。凡夫心浮造惡業，沒在三有，不能得起。聲聞之人，但見於空，不見不空，不行中道，不見佛性，沉心住空，不能得起。菩薩心不沉不浮。不沉故不同小乘；不浮故不同凡夫。離此二行，是菩薩行。故云「即從座起」也。）却住一面。（「卻」者，迴也，返照。「住」言不動。凝靜神明，故云「一面」也。）先澄停心海，（行人心不入煩惱大海，不能得無價寶珠。靜心之水澄，猶如虛空，湛然不動。名為「心海」，亦名「寶珠」。珠喻佛性也。）入無盡三昧。（不捨煩惱，而入涅槃，名「無盡三昧」也。）從三昧起，知大眾疑。即向佛說：「何故頭陀止取正月十五日至三月十五日？復何因緣，取八月十五日至十月十五日？何者名『頭』？何者名『陀』？新學諸菩薩咸有疑心，願為大眾，慈悲解釋疑網垢累，令得解脫。」<p>爾時世尊告心王菩薩：「汝能巧問，我今善答，令眾喜悅。善男子！汝等審聽。汝心令無異念，當為汝說。」<p>「頭陀正法取正月十五日者，眾生垢重，無量劫來，心常邪曲。令思惟五陰，空無所有。調適得所，法性因緣，發自然慧。五分法身，具一切智。照諸黑闇邪曲眾生，心地正直，常入三昧。明見法相，猶如春日。故言正月十五日。」<p>「至三月十五日者，諸法無性，各不相知。前心隨生，後心不緣。無故留心，心相不生，即是實相。（心性本空，空無所動，非是抑留。故云「無故留心」也。）三毒清淨，究竟無染，名三解脫。故言三月十五日。」<p>「取八月十五日者，正為眾生，於八聖道，起八邪風，心地波動，無生妙藥，沒在深叢。（「無生」是「妙藥」，煩惱是「深叢」。）行人善巧，尋其根本。（澄心內觀曰「尋」，究竟無生曰「本」。故曰「根本智」也。）本既無生，心性清淨，不動如山。法王妙藥，自然還出。（法性空明，照諸黑闇。故名「還出」也。）眾生服藥，八風病息，（勤觀空相，名為「服藥」。煩惱不生，故曰「病息」也。）八解脫現前。故言八月十五日。」<p>「至十月十五日者，行人修道，十念成就，長養聖胎，具諸根力，無惱無熱。（八邪滅，人我不生，名為「十念成就」。初悟聖道，得果未成，名「養聖胎」。禪定名「根」，智慧為「力」，定慧雙照，惱熱消亡也。）如明淨月，郁蒸清涼，煩惱見息。故言十月十五日。」<p>「『頭』者，行人初破煩惱，擊大法鼓，吼煩惱賊，得其頭主。賊民無主，無所依止，（無明是「頭主」。無明之心既破，六賊自然消亡。故云「無所依止」也。）即求出家，為我弟子。（一切煩惱，隨心所化，究竟清淨，名佛弟子也。）攝心學道，身心清淨，悟無生忍。故言『頭』也。『陀』者，後心行人，善巧方便。雖得前心，後念多失。（前心初定，名之為「得」。後漸懈怠，是以「多失」也。）既失其後，即是漏心，名為煩惱。行人勤加精進，前心注後，後心注前，前後不二，名為正法。即是阿難受持佛語，無有遺漏。是故言『陀』。（「阿難」者，西國語。此云「歡喜」。證無漏智，是以歡喜也。）又復『陀』者，陀汰煩惱。如陀金沙，先除粗者，真金始現。」（「粗」者，貪瞋癡是。「真金」者，佛性是。新得悟道，故云「始現」。）<p>爾時大眾，聞佛如來慈悲解釋，諸結煩惱，自然爛壞。（五陰盤結，空寂無生，名為「爛壞」。）無明藏開，自然踴出無量無邊如意寶珠，（法身無相，等同虛空。故云「無量無邊」。諸法相似曰「如」，一物無私曰「意」，道性恒明曰「寶」，圓寂無心曰「珠」。故云「如意寶珠」也。）不可稱數。化在身上，以為瓔珞。（道理無窮，故云「不可稱數」。一切諸法皆從心生，故云「化在身上」。戒、定、智慧，以為瓔珞也。）<p>菩薩爾時復自思念：「如是妙寶，昔所不得，而今得之。（流轉生死，名為「不得」。今悟無生，是以「得之」。）十方諸佛，甚深法藏，不可思議。並是如來慈悲願力，使我悟道。」還以此寶，奉獻如來。如來不受，還施菩薩。（初心入道，注心守一，以一為寶。道體性離，無一無寶，名為「不受」也。）何以故？爾時佛身究竟，不受其功。見於佛性，而得明了。菩薩籍一入道，道心未明，捉一自守，見於佛性，而不明了。（悟見佛性，性離一切，無道無爾，還同於如來，而不受寶也。）<p>善男子，此處難明。直是最上利根菩薩，聞一悟解，初發心時，便成正覺。（自覺心所為，皆不合道；並覺諸識。故言：自覺、覺他，名為「正覺」也。）不由次第，等覺、妙覺。（計有十地而修道者，此是鈍根人。大士學道，發心則是。故云「不由次第」。初學道時，學有是非。又修純熟，一切平等，不見高下。無是無非，等若虛空，名為「等覺」。「妙覺」者，圓明內融，窮鑒法性，體無終始，窮微盡極，故名「妙覺」也。）前念為因，後念為果，（生死為「因」，涅槃為「果」。）金剛聖體，種智現前。（大清淨心是也。）涅槃城中，證究竟果。（無證、無涅槃，名為「究竟果」。）<p>爾時照明菩薩問心王菩薩言：「何故眾生本性清淨？以何因緣而生妄想，失其本心，煩惱所纏，不能得出？云何方便，轉此虛妄？」<p>心王菩薩即答言曰：「眾生之性，即是法性。法性常淨，具諸相好。從本以來，無得無失。從本以來，無出無沒。從本以來，性常真實，亦無虛妄。從本以來，無有煩惱，亦無涅槃。從本以來，不增不減，究竟清淨。不可宣說，言語道斷，無有文字，猶如虛空。（虛空離有無，心性亦如是也。）云何問言『眾生妄想』？如是問者，名為邪問。」<p>照明菩薩言：「如是！如是！甚深！甚深！真淨妙法，不可思議。誰能信者？利根大士，研心盡淨，乃能生信。」（「研」，猶「窮」也。「窮」，猶「盡」也。煩惱盡淨，故云「無生」也。）<p>心王菩薩復更為照明菩薩說本業因緣：「一切眾生，從無始以來，祖父無明，恩愛為母，常策使我，不得自在。眾生背道日久，雖聞法言，都不開解。何以故？此等眾生，知見垢心，閉塞昏闇，不能得悟。猶如明鏡，塵垢汙染，不見面像。凡夫亦爾，常為八風，汙染其心。法鏡不明，亦復如是。世法八風，清淨妙藥，揩拭眾生心鏡塵垢。眾生不受，當如之何？一念起心，八萬四千煩惱郎主使役其身。身心破裂，（煩惱亂起，損害法身，名為「破裂」也。）身器淋漏，（妄想流注，即是「淋漏」也。）瘡瘢深厚。（攀緣妄想，是大「瘡瘢」。未證無生，名為「深厚」也。）雖聞醫言，不肯信受，非如來咎。」（諸佛慈悲，有大方便，療治眾生，煩惱重病。眾生雖聞，不能深信，非如來咎也。）<p>照明菩薩言：「云何為郎主？」<p>答曰：「法無有貪，貪郎役使，不得自在，貪鬼縛我。法無有瞋，瞋郎役使，不得自在，瞋鬼縛我。法無有癡，癡郎役使，不得自在，癡鬼縛我。求名、求利，分別取捨。無明郎主，其數無量，說不可盡。諸菩薩等，汝當精勤，隱處山林諸見樹下，修行正念。先觀四大，何者是我？地、水、火、風，一一推求，究竟無我。因緣和合，妄生於我。此念成時，四大三昧，自然現前。即覺身心，湛然入定，內外清淨，無有相貌。身與定合，不動如山。身戒、心慧，不由他教，自然開解。五陰、十二入、十八界、八萬四千塵勞，為大般若諸波羅蜜甚深法門。」<p>是時大地六種震動，諸天散花，作眾伎樂，以供養佛。爾時菩薩具二種智：一者實智；二者方便智。實智離凡夫地；方便智離聲聞地。<p>「諸菩薩等，汝當修學二種方便甚深法藏，何以故？十方諸佛之所行處，能令行人安心得所。不為六師外道天魔之所沮壞，皆是行者頭陀功德，念念融鑄真金。真金像現，分身散體，普遍十方，教化眾生。」<p>微塵菩薩，其數無量，勸請心王菩薩轉正法輪。<p>心王菩薩言：「我乘如來威神之力，為大眾說，令汝開解，無復疑悔。法輪名一，一道清淨，名正法輪。正念思惟，觀身實相，不生不滅，名正法輪。常修慈心，怨親不二，苦樂一相，名正法輪。有佛無佛，性相常住，不生疑心，名正法輪。能師子吼，吼諸煩惱，究竟清淨，名正法輪。觀察五陰，空無所有，煞諸結賊，名正法輪。觀生、老、病、死，性常清淨，名正法輪。正行心處，不生邪曲，名正法輪。攀緣心息，覺觀盜賊，畢竟不生，名正法輪。放心隨順，不畏生死，名正法輪。諸菩薩等，汝當修行如是甚深最上最妙法，究竟清淨無染法輪，得此法時，不依生死，不住涅槃，超然解脫，放任沉浮。即身如虛空，容受一切。心如金剛，護持諸戒。真佛弟子，即是頭陀。蘭若住處，始名出家。以智慧刀，剪煩惱髮。念念無間，得解脫智。具足二忍：一眾生忍；二法忍。聽法因緣，獲究竟忍。」<p>爾時心王菩薩欲重宣述，以偈贊曰：「震吼法鼓降四魔，內外怨賊悉清淨。五欲毒箭變為花，遍散虛空供養佛。如來受已放大光，眾生蒙光即解脫。無明闇室光照了，慧燈授記成正覺。了達法相一如如，凡聖究竟無差別。雙林樹下得成道，即是導師方便說。若能勤行心王法，頭陀禪定常寂滅。一心普為貪眾生，三轉法輪成佛道。如是甚深佛境界，學心大士乃能了。十八種物常隨身，行住常觀十八識。一日一夜十二時，常從不住十二入。雖在六塵不染著，皆是心王菩薩力。專求無上佛菩提，守護諸根不放逸。不畏生死如虛空，身心清淨無所染。我從今日始悟解，頂禮無上大覺尊。遍觀諸法如幻化，佛與菩提亦復然。內鑄真如無相佛，世法金泥磨瑩身。巧轉凡夫成正覺，頂禮大慧無著人。五陰一相是如來，貪瞋即是三解脫。護持淨戒無所犯，心性明珠不變異。我今隨分贊嘆佛，唯願大悲哀納受。」<p>爾時佛告心王菩薩：「善哉！善哉！善能稱嘆頭陀行法，勸諸學人勤行修習諸波羅蜜，莊嚴身戒、心慧。身戒名息世譏嫌戒。何以故？息諸煩惱，不生愛結。愛結若生，即犯斯戒。心慧名性重戒。何以故？沉心住慧，無有方便，犯性重戒。若犯斯戒，雖復出家，頭陀苦行，常坐不臥，日常一食，講經說法，教化眾生，不名師子，名為野干。非我弟子，我非其師。」<p>「善男子，我昔為凡夫時，學頭陀法，常處山林，觀身不淨，安那波那，深心專修此法。經無量劫，不能得道。徒自疲苦，勞我精神，不能得道。爾時遇善知識，學心不二，隱五陰山。守一不移，精神不散，萬靈扶衛。思惟正念十八大城，心王直住十二大國。太子居中，遊戲三門，出城學道。出貪瞋癡（貪瞋癡，名三空山）城，學無貪瞋癡道。出知見城，學無知見道。出生死城，學無生死道。出八風城，學八聖道。出五陰城，學五分法身道。出分別城，學無分別道。出高下城，學平等道。出眾相城，學無相道。出凡聖城，學無凡聖道。出十二入、十八界、八萬四千城，學八萬四千波羅蜜道。我於爾時出虛偽城，入真實道。超凡夫地，種性清淨。正念思惟，念薩婆若。學大方便，入法性城。」<p>「爾時世尊放法性光，入法性三昧，坐金剛座，從三昧起，即為我演說微妙法。說『煩惱性即是我身，汝今見我，與我無異。』我於爾時，聞斯妙法，悲結雨淚，心自慚愧。無量劫來，迷失聖道，今日始聞。聞已即悟，道心開發，次第遊觀，入涅槃城。爾時如來放涅槃光，入滅除三昧，坐法王座，從三昧起，普為大眾說摩訶衍。言諸眾生身心清淨，不生不滅，不去不來，湛然常住。我聞法已，諦心聽受，慧解轉深，入究竟城。爾時如來慈悲普覆，入平等三昧，坐師子座，究竟如來，身如虛空。所有眷屬，亦復如是。從三昧起，無言無說，寂然無聲，教化眾生。於念念中，一一微塵，出生諸佛。轉正法輪，不可思議。」<p>「我於爾時，聞究竟法，即成阿耨多羅三藐三菩提。身心喜悅，得未曾有。道薰我身，生慈悲心，神變自在，現種種禪。調伏眾生，利益一切。入布施禪，令諸眾生慳心休息。入持戒禪，令諸眾生尸羅清淨。入忍辱禪，令諸瞋恚眾生發慈悲心。入精進禪，令懈怠眾生察心不住。入寂滅禪，令散動眾生入無量定。入智慧禪，令愚癡眾生開發慧眼。入地輪禪，令諸眾生身心不動，猶如山王。入雲雨禪，雨大法雨，滅諸眾生瞋恚猛火。入火光禪，燒諸眾生煩惱薪垢。入風輪禪，鼓動眾生法芽增長。入雷震禪，震動眾生無明癡心。入希有禪，令諸眾生虛心渴仰。入巧慧禪，令小乘人得大乘食，有慧方便。入禪神通禪，拔出眾生三毒等箭。入八聖禪，令修道人世法不染，猶如蓮花於水不著。入無相禪，令諸眾生分別心息。入甘露禪，令諸眾生飡法喜食。入藥王禪，遍施眾生清淨妙藥。入方便禪，引導眾生學無上道。」<p>「善男子，汝當次弟修行染淨法門。心無所作，自閑自靜，調伏諸根。尋善知識，學平等行。無相無礙，正直清淨之心，放心。心靜，靜故不亂，不亂故清淨，清淨故寂滅，寂滅故無為，無為故解脫，解脫故涅槃，涅槃故一相，一相故平等，平等故不可言說。善男子，莫隨虛妄，憶想分別。當以無漏智慧之火，燒諸動念。消融諸見，即會無生。凡夫之人，未遇善友，不解安心、除欲、制心，心水即動，動即羅網。生死大樹，因動而生。無明皮厚，凡夫不覺，我見覆蔽，飲雜毒酒，重昏長寢，云何得悟？六識羅網，知見獵師，是非貪狗，念念狂逸，難可制御。我今得道，明見斯事，慈心示語，使得開解。」<p>佛復告心王菩薩：「我今以是頭陀正法，付囑於汝。我見當來眾生，無有信心。出家、在家，多營世俗。貪求名利，學廣知見。起諍鬥業，自是非他。聞諸法空，謂言：『我解！行於大乘，學無分別。正法之性，非空非有。』而諸眾生，一向作解。身口不節，恣心縱逸。著空名字，實未一念。修空三昧，遊心法性，善入無為，安神學道。憶想分別，生滅垢心。心與行違，口是心非。為舌根賊，詐為親善。長養無明，取捨不息。以利求利，心為羅剎。貪著美味，愛染為池。錢作羅網，念念求捕。眾生身份，肉、血、骨、髓，飴六塵賊等。貪心鬼王，住其身內，六根狂醉。生死魔王，催其作惡。遍緣諸法，念念不住。不能制心，心馬放逸，沒在生死。隨心所作，貪欲狂癡。行道之人，慈悲眾生，尚恐生惱，何況啖食，不知饜足？言『學大乘，無有分別，食者無罪』，即惡取空，罪復彌重。不覺不知，雖受人身，行畜生業。或見他人，行菩薩道，即生嫉妒。如斯之輩，著外道空，飲無明酒，六識迷醉，純行惡業。諸佛菩薩，慈悲攝受，無捨離心。法相是一，說種種名，開示眾生，令得悟解。」<p>「若有信心，受持讀誦，燃無生香，日日供養。不見身相，禮拜恭敬。波若法水，洗除心垢。若讀、若誦，稱贊講說，念念之中，功德無量。薰練身心，五藏調適，無復惡夢，恐畏災害。何以故？十方聖眾，苦行頭陀，成等正覺。雖成佛道，不捨眾生。示同凡夫，頂戴恭敬，護念此經。因由斯法，滿菩提願。以是因緣，令諸眾生，所求皆得。若善男子及善女人，欲得現身即凡為聖，莫著文字邪見。外相是非，吾法滅矣。當自內求，行空寂行。不染內外，信心具足。學我妙術，讀《頭陀經》。如說即行，靜坐思惟。精進察心，不令間念。煩惱見息，智慧方便，降伏龍王。龍王心水，澄停清淨。貪瞋癡海，出佛性珠。珠威神力，變現自在，說微妙法。眾生聞已，道心開發，即見我身補處如來。諸菩薩等，當知聖道近在身內。凡夫不解，馳騁外求。無有方便，念念遠道，不可思議。一切眾生，若能勤心，三毒不生。法輪三轉，龍華三會，廣度眾生。眾生心淨，前念出家，後念成道。道精淳一，樸實無聞。凡夫好聞，學世間智。智生偽出，是非心起，五陰橫生。如是之人，云何合道？愚智不生，佛如是生。唯吾一人，獨返其無。」<p>「諸菩薩等，勤心修習諸波羅蜜。頭陀居山，一心禪寂。修行正法，少欲知足。常行乞食，不樂本處。糞掃三衣，取得而足。不樂世事，攝念思惟。悟世無常幻化，四氣地、水、火、風，共相擊成，究竟無我。正念思惟，隱我見山、煩惱叢林。修學神通：宿命、他心，即知此身，化生無實。色身粗重，未能輕舉，遠到飛行，教化眾生。菩薩即學方便，結跏趺坐，常入虛空三昧。觀粗重身，作輕空想。如是念念不捨，此觀行法成時，色身自在，無相無礙。如鏡中像，亦如水中月。身心不動，普遍十方，不可思議。尋善知識，見心王菩薩，善為說法要。法水灌心，心垢即淨，乃能生信。尚非六度菩薩，二乘境界，豈是凡夫六識所知！菩薩爾時悲喜俱至。何以故？悲者，我從昔來，常於此身，生無量漏。真如實相，沒在知見六識海中，沉淪生死，不能得出。故言悲也。喜者，菩薩爾時遇善知識，正心真學平等無礙一相大乘。六波羅蜜之所薰修，念念無間，即入法流，明見佛性。故言喜也。菩薩即轉此身，成無上道。是時大地六種震動。當動之時，妙色身佛從眼根三昧安詳而出；妙音聲佛從耳根三昧安詳而出；香積如來從鼻根三昧安詳而出；智明如來從身根三昧安詳而出；法喜如來從舌根三昧安詳而出；法明如來從心根三昧安詳而出。何以故？六自在王，性清淨故，各各自有微塵菩薩以為眷屬。教化眾生，行頭陀法。故言喜也。」<p>佛告心王菩薩：「一切眾生，正信者少，邪見者多。我今現在正法弘通。眾生聞已，如說修行，即得悟道。我滅度後，愚癡眾生若見、若聞，出家、在家，永割親愛，捨離家業，不為名利，求無上道，頭陀苦行，尸陀林中、塚間、樹下、鬼神住處，繩床自居，常坐不臥。信家非家，出家學道。思惟正法，觀身一相。不惜身命，修行我法。邪見眾生，無有慧眼，雖受人形，畜生無異。六識生盲，不見聖道。憎嫉賢善，反生誹謗。如斯罪人，長墮地獄，阿鼻劫住。遇善知識，生少信心。設復得人身，諸根闇鈍。雖聞大乘《頭陀經》法，多生疑心，輕毀不信。生此念時，現身破裂，還墮阿鼻地獄之中。苦痛萬端，難可言說。」<p>佛復告心王菩薩：「我所囑累，唯有此經。勤加精進，守護斯經。若四部弟子：比丘、比丘尼、優婆塞、優婆夷受持、讀誦，如說修行。依經方法，於二時頭陀，冬夏坐禪。真我弟子，我是其師。於惡世中，修行我法，在在處處，多所利益。國主、人王，獲得法利，身心安樂。群臣、百官、一切人民，溫毒、疾病、惡夢、災害，自然消滅。何以故？頭陀正法，微妙藥王，威神力故。他方怨賊，亦使退散。五穀豐登，人民喜樂。佛日重興，賢聖出世。」<p>爾時眾中無量眾生聞佛如來說頭陀法，深心信解，發大乘心。八萬四千菩薩摩訶薩即轉此身，成無上道。復有微塵菩薩，其數無量，發菩提心。或得無生忍者；或得一生補處者；或得法眼淨者。無量諸天，於虛空中，歌詠贊歎，合掌散花。各相謂言：「未曾有也！」即發誓言：「願我來世，亦得如是增長善根，利益不少。」一切大眾，聞經悟道，敬心奉行。<p>〔錄文完〕。