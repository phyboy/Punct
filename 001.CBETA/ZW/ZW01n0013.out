<p>〔錄文〕
。
<juan>大方廣華嚴十惡品經<p>大覺世尊將欲涅槃，若住一劫，若減一劫，為諸眾生除諸病苦，可分別不？<p>佛告迦葉：「為諸眾生在於世界，分別有二。何以故？生苦為樂，生樂為苦。」<p>佛告迦葉：「諦聽！諦聽！吾當為汝說正法要。何以故？譬如有人身遇重病，寢臥床褥，心念大乘，常不放捨。譬如有人遠到他方，空山迥野，有恐懼之心，心念大乘，常不放捨。譬如有人繫在獄中，枷杻著身，心念大乘，常不放捨。譬如有人貧窮，衣不蓋形，食不充口，心念大乘，常不放捨。如是之人，是真菩薩，則非凡夫。諸善男子！譬如國王，統領國事，多饒金銀、真珠、摩尼、車渠、瑪瑙、珊瑚、琥珀、珍寶、瓔珞，不念大乘，死入地獄。譬如凡夫，在於世界，多饒奴婢，象馬牛羊、絹帛布疋、大小穀豆，皆以具足，不念大乘，死入地獄。是故，今日生苦為樂，生樂為苦。」<p>迦葉菩薩白佛言：「世尊！實如聖教！實如聖教！」<p>迦葉菩薩復白佛言：「世尊！何者為善？」<p>佛告迦葉：「一切眾生若修善根：一者，不害眾生；二者，不行放逸；三者，不飲酒；四者，不食肉；五者，常行大慈。如是之人不斷善根。」<p>迦葉菩薩白佛言：「世尊！如佛所說，受佛教者，不聽飲酒。」<p>佛告迦葉：「善哉！善哉！汝解我意。一切眾生不飲酒者，是我真子，則非凡夫。善男子！飲酒者，或君不識臣，或臣不識君；或子不識父，或父不識子；或弟不識兄，或兄不識弟；或姊不識妹，或妹不識姊；或妻不識夫，或夫不識妻；或師不識弟子，或弟子不識師；或不識內外眷屬。善男子！現前顛倒，何況未來？善男子！一切眾生不食酒、肉者，得發阿耨多羅三藐三菩提心。」<p>爾時，世尊告諸大眾言：「善男子！汝好諦聽！諦聽！舍婆提國有吉槃陀女，為人沽酒，釵梳落在井中。八萬羅漢圍繞井住，汲水飲之，即便昏醉，不識如來。爾時，如來為諸羅漢演說法要。是諸羅漢既聞法已，酒便得醒，來至佛所，白佛言：世尊！我今修道，得四道果，何故今日不識如來？佛告諸善男子：舍婆提國有吉槃陀女，為人沽酒，釵梳落在井中，汝今飲水以便昏醉。我今為汝除卻顛倒，汝今見我，汝生恐心。吉槃陀女為人受苦，墮鋸床地獄，鋸此女身作其百段，吹令微塵，還復聚合。受形訖竟，身長三尺，顏色青黑，頭上無毛，兩耳閉塞，復無兩目，亦無鼻孔，下唇蹇哆，手無十指，腳無兩足。皆由沽酒，豈況飲酒之人？雖先飲酒，又乃發露，心生重悔，如懷慚愧，又莫更飲。譬如有人身遇重病，乃值良師繼藥塗之，因藥得瘥。懺悔之人亦復如是，心生重悔，又莫更飲，得發阿耨多羅三藐三菩提心。」<p>爾時，世尊告諸大眾言：「比丘、比丘尼、優婆塞、優婆夷，若受五戒者，若受二百五十戒者，若受威儀具足戒者，若受戒者，不聽飲酒！飲酒者，犯波羅提木叉罪。比丘、比丘尼若犯此者，即入地獄；若凡夫人犯突吉羅罪，八萬劫中入於地獄。」<p>迦葉菩薩白佛言：「世尊！酒亦無命，如來何故誡酒為苦？」<p>佛告迦葉：「舍婆提國有鴦崛魔羅，飲酒醉亂，淫匿其母，煞戮其父。其母復與外人共通，持刀害之。是故，今日誡酒為苦。」<p>爾時，世尊告迦葉菩薩言：「佛子！我誡諸白衣及出家等受我戒者，不聽酌酒與人，不聽到酒家，不聽強勸人酒，不聽共人麴釀。聲聞弟子，亦復如是。菩薩摩訶薩制心，聲聞制形。善男子！不聽酌酒與比丘！若與者，五百世無臂。共比丘麴釀酒，五百世耳聾，耳聽隔絕，常不聞聲句。語比丘酒家者，五百世為啞，口不能語。強勸比丘酒者，墮截膝地獄，縱廣八萬由旬，縱廣正等，其中力士其數五百，造其刀劍，截其兩膝；強勸比丘酒者，亦復如是。」<p>迦葉菩薩白佛言：「世尊！食肉者得何等罪？」<p>佛告迦葉：「善哉！善哉！一切眾生不食肉者，是吾遺腹子，則非凡夫。善男子！一切眾生若受大乘大般涅槃。善男子！一切眾生若住一劫，不聽食肉！若食肉者，即食父母、眷屬肉。」<p>迦葉菩薩白佛言：「世尊！食肉者墮何處地獄？」<p>佛告迦葉：「食肉者墮阿鼻地獄。縱廣正等八萬由旬，四方有門，一一門外各有猛火，東西南北交過徹地，周匝鐵牆，鐵網彌覆，其地赤鐵，上火徹下，下火徹上；鐵枷、鐵鈕、鐵❥、鐵鏟，持火燒之。驅食肉之人入此地獄，受其大苦，心生重悔而懷慚愧，又莫更食。猶如濁水，置之明珠，以珠威力，水即為清。如煙雲除，月則清明。作惡能悔，亦復如是。」<p>佛告迦葉：「一切眾生食肉者，斷大慈種；不食肉者，有大功德，百千萬分不如其一。」<p>迦葉菩薩白佛言：「世尊！煮肉、炙肉、斬肉、煞生之人，分別幾處？」<p>佛告迦葉：「煮肉者墮鑊湯地獄。縱廣五百由旬，其中有水，其下有火，持火燒之，潰潰乃沸。驅煮肉之人入此地獄，受其大苦。炙肉之人墮炙床地獄，縱廣八萬由旬，其上有鐵床，其下有火，持火燒之。驅炙肉之人臥之在上，肉乾燋爛，受其大苦。斬肉之人墮剉碓地獄，其中力士其數五百，斬令萬段，吹令微塵，還復受形，即還斬之，受其大苦。」<p>迦葉菩薩白佛言：「世尊！食肉者，非如來弟子，即是外道眷屬也。」<p>佛告迦葉：「食肉者，不覺不知，不聞不見。若當食肉，或臣食君肉，或君食臣肉；或子食父肉，或父食子肉；或弟食兄肉，或兄食弟肉；或妹食姊肉，或姊食妹肉；或妻食夫肉，或夫食妻肉；或食內、外眷屬肉。」<p>佛告迦葉：「食肉之人，即食父母、眷屬肉。」<p>迦葉菩薩白佛言：「世尊！食肉者墮何處地獄？」<p>佛告迦葉：「食肉者，墮糞穢地獄。縱廣正等八萬由旬，其中有糞，乃深萬丈。驅食肉之人入此地獄，受其大苦，五百萬世無有出期。善男子！食肉者，猶如群狗爭骨，各各貪多。食肉之人亦復如是。善男子！斬肉者即斬其父，割肉者即割其母。譬如父死，必作牛羊，持刀害之，即是其父。一切眾生，心則顛倒。食肉者即食父肉，嚙骨者即嚙父骨，若飲肉汁者即飲父血。善男子！一切眾生若有慚愧，不應食肉！雖先食肉，又能發露，心生重悔，亦發阿耨多羅三藐三菩提心。」<p>迦葉菩薩白佛言：「世尊！唯願如來為我解說，破齋者墮何處地獄？」<p>佛告迦葉：「破齋者墮餓鬼地獄。其中餓鬼身長五百由旬，其咽如針，頭如太山，手如龍爪，朝食三千，暮食八百，一呼三萬。驅破齋之人入此地獄，受其大苦；復離此地獄，繞其太山，猶如須彌；持火燒之，猶如緋色。驅破齋之人將背倚之，肉乾燋爛，受其大苦；復離此苦，轉形更受。善男子！若食齋訖者，或裹服齋食與父母、兄弟、君臣、師長、朋友、知識，未來世中墮鐵輪地獄，左腋入，右脅出，融銅灌口。若受齋食者，亦復如是。」<p>佛言：「食雞肉者，當墮地獄；三人共償倍半，相迎同入地獄。」<p>迦葉菩薩白佛言：「世尊！實如聖教！實如聖教！」<p>迦葉菩薩白佛言：「世尊！唯願如來為我解說，不飲酒、不食肉者，得幾所福？」<p>佛告迦葉：「假使有人，象馬牛羊、琉璃、珍寶、瓔珞、國城、妻子，持用布施，猶亦不如有人能斷酒、肉，百千萬分不如其一。復置是事，假使有人，百千兩金遍滿三千大千世界，持用布施，猶亦不如有人能斷酒、肉，百千萬分不如其一。復置是事，假使有人，能鑄金為人數百，持用布施，猶亦不如有人能斷酒、肉，百千萬分不如其一。復置是事，假使有人，造作幡華寶蓋，遍滿三千大千世界，猶亦不如有人能斷酒、肉，百千萬分不如其一。復置是事，假使有人，造大浮圖寶塔，簷簷相次，如稻麻竹葦，上至梵天，不如有人能斷酒、肉，百千萬分不如其一。善男子！不食肉者，現世菩薩，則非凡夫。善男子！不食肉者，常無肉想；食肉之人已見豬、羊、雞、雉，即生肉想，見而生害。以是義故，不聽食肉！」<p>迦葉菩薩白佛言：「世尊！實如聖教！實如聖教！」<p>佛告迦葉：「一切眾生，譬如有人年已八十，貧窮孤老，後生一子，極甚憐愍，一手把金，一手把飯，二團俱授，如過與子，嬰兒爾時不識其金而取其飯。一切眾生亦復如是。我愍一切眾生，猶如慈父。眾生不受我戒者，非我咎也。」<p>〔錄文完〕。