<p>〔錄文一〕
。
<juan>大般涅槃摩耶夫人品經<p>京安國寺大德安法師譯<p>南無佛陀，南無達磨，南無僧伽。<p>所以三稱三寶，三喚佛名，嗚呼！哀哉！苦哉！痛哉！舉手拍頭，捶胸大喚：「何其如來臨般涅槃！」<p>爾時如來臨般涅槃時，密跡力士、阿難、迦葉、目連等遞相為言：「我等大師今欲滅沒，無上慈父當般涅槃。我等徒眾奈何存活？我等徒眾當供養誰？」異口同音：「何其如來臨般涅槃！」<p>時於其眾中喚言：「優波離！優波離！我今一生所有正法，今欲付囑於汝。一切經藏付囑阿難，清淨戒律付大迦葉。迦葉來時，道吾不見。汝可昇天，告我母知。阿難比丘，今在何所？」<p>橋梵波提如䠒跪合掌白言：「世尊，我小弟子阿難比丘今在裟羅林外，去此十二由旬，為六萬四千億魔之所圍繞。深入邪見，甚大苦惱。唯佛一人，無能救者。」<p>爾時世尊即於眾中命文殊師利，喚言：「文殊！文殊！汝今持我陀羅尼咒，往救阿難。」<p>爾時文殊承佛聖旨，敬諾而去。即到阿難之所，喚言：「阿難，我持陀羅尼咒，故來救汝。汝可諦聽，善思念之。吾當為汝分別解說。」魔聞咒已，退散還宮。<p>爾時阿難至世尊所，爾時世尊謂問阿難言：「汝何為魔所縛，身體不能為㮦慳勞耶？」<p>「憶念大德世尊入般涅槃，益我愁惱。我今不用住世一劫，唯願隨佛如般涅槃。」<p>如是我聞：<p>爾時如來於拘尸那城拔提河側，二月十五日，倚臥雙林，告諸大眾：「吾今背痛，不久涅槃。一切經書，付囑阿難。戒律文章，悉付迦葉。」次後即告優波離：「汝往昇天，告吾母知，道吾背痛，不久涅槃。願母慈悲，降下閻浮，禮敬三寶。」<p>爾時摩耶夫人正在忉利天上歡喜園中，種種莊嚴，受諸快樂。忽於其夜，遂作六種不祥之夢：一者夢見猛火來燒我心；二者夢見兩乳自然流出；三者夢見須彌山崩；四者夢見大海枯竭；五者夢見摩竭大魚吞啖眾生；六者夢見夜叉、羅剎吸人精氣。作此夢已，愁憂不樂。須臾之間，即見告人優波離形容憔悴，面無精光，復無威德，狀似怯人。<p>爾時摩耶夫人喚言：「優波離！汝更前著，我共汝語。我昨夜作六種不祥之夢。汝從南閻浮提來時，知我悉達平安好在以不？」爾時優波離含悲告言：「佛母！佛母！爾時如來昨夜子時捨大法身，入般涅槃。故遣我來告諸眷屬。」<p>爾時摩耶夫人聞此語已，渾搥自撲，如太山崩。悶絕躃地，猶如死人。有一天女，名曰「普光」，將水灑面，良久乃蘇。與諸天女，靉靆雲飛，直至裟羅林間。正見如來金棺銀槨，殯斂已迄。香木萬束，以用焚身。白氈千端，用將纏繞。正見聲聞、緣覺之類，金剛、獅子之流，咸以五體崩傷，六精酸楚。唯見鉢盂錫杖，空掛樹間；僧伽梨衣，疊在棺側。爾時摩耶夫人手持此物，作如是言：「我子在時，恒持此物。分身教化，和同人天。今捨我入般涅槃。此物無主，去也！」便即散髮，繞棺三匝。喚言：「悉達！悉達！汝是我子，我是汝母。汝昔在王宮，始生七日，我便命終。姨母波闍，長養年歲。逾城出家，三十成道，覆護眾生。今捨我入般涅槃，不留半句章偈。悉達！痛哉！苦哉！」<p>爾時如來聞母喚聲，以神力故，金棺銀槨豁然自開；妙兜羅錦颯然而下。遂踴身在七多羅樹間，紫磨黃金色身，坐寶蓮花，為母說法。喚言：「慈母！慈母！一切眾生，會有崩絕；一切叢林，會有摧折；一切江河，會有枯竭；母子恩愛，會有離別。」說斯語已，還復沒矣。<p>爾時摩耶夫人聞教敕已，心開悟解，求哀懺悔。不轉女身，證阿羅漢果。將諸天女，還坐本宮。未到處所，半天之中，空裡百鳥皆作哭聲：「痛哉！苦哉！何其今日，母子分張，永不相見。去也！」<p>爾時迦葉在雞足山賓鉢羅窟流泉浴池，百鳥悲鳴，甚可愛樂。迦葉於中坐禪，觀見如來有不祥之相。從禪起，則下山所，而欲禮覲世尊。於其前路，遙見一外道梵志，手執白花，隨路而來。迦葉喚言：「梵志！梵志！汝從何來？把汝師花？」梵志報言：「不是我師花。我從拘尸那國來，此花本是我許。」迦葉報言：「汝從彼來，知我大師平安已否？」梵志報言：「不識汝師定是誰也？」迦葉報言：「我大師十九出家，三十成道，無上大聖瞿曇是也。」梵志報言：「瞿曇沙門入般涅槃來已經七日。諸天雨花，我於彼處，拾此花來。」迦葉聞已，悶絕躃地。<p>爾時迦葉於世尊所，見佛金棺銀槨，赫然在地。千端白絲以用纏身，殯斂已迄。爾時迦葉繞棺三匝，即於棺前䠒跪合掌，喚言：「大師！大師！知弟子來已否？」爾時迦葉兩手捧足，作如是言：「千輻輪相滿足，何時還我世間？」所以如來現兩足者，謂今末世，法律奉行。<p>〔錄文完〕。