<p>〔錄文二〕
。
<juan>大般涅槃經佛母品<p>（前殘）<p>摩耶夫人將諸天眾…莊嚴，受諸快樂。爾時佛…作六種不祥之夢：一者夢見須彌山崩，四大海水枯竭；二者夢見獅子來咬我身，兩乳自然流出；三者夢見猛火來燒我身；四者夢見寶幢摧折，幡華崩倒；五者夢見磨竭大魚吞啖眾生，又見夜叉、羅剎吸人精氣；六者夢見眾生如蜂失王，周章漫走。作此夢已，憂愁不樂。<p>爾時佛母說夢未了，即見告人優波離從空而來。<p>爾時佛母口問：「聖人從何方而來太劇？形容憔悴，面色無光，狀似怯人，復無威德？」<p>爾時優波離哽咽告言：「佛母！佛母！我從南閻浮提來。如來大師昨夜子時捨大法身，入般涅槃去也。故使我來告諸眷屬。願母早來，禮敬三寶。」<p>爾時佛母聞是語已，心生哀切：「痛哉！苦哉！」渾搥自撲，狀如五須彌山崩。遍體血現，如波羅奢華。悶絕躃地。有一天女，名曰「芬葩」，以將冷水灑面，良久乃蘇。<p>爾時摩耶夫人與諸天眾，恭敬圍繞，從忉利天上頓身而下。靉靆雲飛，直至裟羅林間。正見如來在金棺銀槨，殯殮已迄。香木萬束，擬欲焚身。白氈千端，以將纏繞。十大弟子，悲號震天；四果聖人，摧身叩地。乃至聲聞、緣覺之類，金剛、獅子之流，咸以五體崩傷，六情酸楚，身毛皆豎。唯見缽盂錫杖，掛於林間；僧伽離衣，疊在棺側。爾時摩耶夫人手持此物，而作是言：「此是我子生存之日恒持此物，化導眾生。今既入般涅槃，此物今無主也。」<p>爾時佛母將頭叩棺，便即散髮捶胸，繞棺三匝，却住一面，捫淚而言，喚言：「悉達！悉達！汝是我子，我是汝母。昔在王宮，始生七日，我便命終。姨母波闍乳養。始年七歲，逾城出家。三十成道，覆護眾生。今既入般涅槃，云何不留半偈之法？悉達！悉達！」<p>爾時如來聞母喚聲，以神通力，金棺銀槨豁然自開，妙兜羅錦颯然而下。踴在空中，高七多羅樹間，現紫磨黃金色身，却坐千葉蓮華般若之台，手把優鉢羅華，為母說法：「世間苦空：一切恩愛，會有離別；一切江河，會有枯竭；一切叢林，會有摧折；母子之情，會有離別。」<p>說是語已，便已沒矣。<p>爾時佛母聞是妙法，心開意解，不轉女身，證得阿羅漢果。爾時摩耶夫人將諸天眾，前後圍繞，還歸本天。未至天所，住立虛空，心生慈悲，嗚呼大哭。天地震動，淚下如雨。雲中百鳥，皆作哭聲：「痛哉！苦哉！何期如來入般涅槃，永不相見！去也，大師！」<p>〔錄文完〕。