<p>〔錄文四〕
。
<juan>大般涅槃經佛為摩耶夫人說偈品經<p>爾時世尊欲般涅槃，倚臥雙林，告諸大眾：「吾今背痛，欲般涅槃，不見阿難及吾迦葉。來時語道：吾與汝不相見也。」<p>即使優波離往詣忉利天宮：「告吾母知。舉身疼痛，不可思議。願母早來，禮敬三寶。」<p>爾時佛母於其中夜作六種惡夢：一者夢見須彌山崩；二者夢見四海枯竭；三者夢見五月下霜；四者夢見寶幢摧折，幡花崩倒；五者夢見四火來燒我身；六者夢見兩乳無故自然流出。<p>爾時佛母說夢未了，正見優波離從空而來。爾時佛母即問：「聖人從何而來太劇，顏容憔悴，面色無光，狀似怯人？」爾時優波離哽咽聲嘶，良久不語，告言：「佛母！佛母！我如來三界大師昨夜子時，捨大法身，入般涅槃。故使我來告諸眷屬。」<p>爾時佛母聞是語已，捶胸自撲，狀似五須彌山崩；遍體血現，如波羅奢花；悶絕擗地。時有二天女，將水灑之，良久乃蘇。<p>爾時佛母將諸天眾，恭敬圍繞，從忉利天宮下至娑羅雙樹間。正見如來殯斂已訖，唯有僧伽離衣疊著棺邊。瓶盂錫杖掛其樹上。有二獅子自縊而死。十大弟子以手拍頭，向天號哭。爾時佛母手攜此物，而作是言：「此是我子住世之日，將此瓶盂錫杖，處處化導眾生。此物今無主也。」<p>爾時佛母繞棺三匝，却住一面，捫淚而言，告言：「悉達！悉達！汝是我子，我是汝母。汝今入般涅槃，云何不留半偈之法？是為平等？」<p>爾時如來聞母喚聲，金棺自開，却坐千葉蓮華臺上，為母說偈：「世間苦空：諸行無常，是生滅法。生滅滅已，寂滅為樂。」<p>爾時佛母聞是妙法，心生歡喜，還歸本天。未至天所，住立虛空，心生慈悲，嗚呼大哭。天地震動，淚下如雨。雲中百鳥，皆作哭聲：「一切恩愛，會有離別；一切江河，會有枯竭；一切叢林，會有摧折。何期如來三界大師入般涅槃。」<p>〔錄文完〕。