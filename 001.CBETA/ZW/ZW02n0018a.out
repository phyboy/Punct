<p>〔錄文一〕
。
<juan>天竺國菩提達摩禪師論一卷<p>禪門之法，如經論所說，乃有多義，非直一名。一名禪定門，亦名制心門，亦名照心門，亦名覺心門，亦名察心門，亦名正心門，亦名知心門，亦名了心門，亦名達心門，亦名徵心門，亦名息心門，亦名定心門，亦名悟心門，亦名住心門，亦名安心門。<p>何名「安心門」者？由常看守心故，熟看諸境種種相貌，一切境界，悉知不從外來。迷是自心變作，知境界唯是自心作，此觀自然，漸合唯識觀智。唯識者，遮詮為義。遮卻雜染虛妄之法，詮取真如佛性者。不去不來，不生不滅，不取不捨，不垢不淨，無為無染無著，自性清淨湛然，常名為唯識觀智。故言「亦名安心門」。此出《唯識論》。<p>又言「住心門」者，常看守心故，心即不起。無動故，心即安住。《維摩經》云：「心常安住，無礙解脫。」故言「住心門」。<p>言「悟心門」者，由久看，心不起動，即自心體，即與道合。心虛空寂，無礙為道。故言「悟心門」。<p>言「定心門」者，由常看守心故，於五欲境界，不為亂惑。由看心，中不令亂。故《維摩經》云：「念定總持。」故言「定心門」。<p>言「息心門」者，由常看守心故，息妄緣念，歸真寂定，故言「息心門」。<p>言「徵心門」者，由常看守心故，即見心、心數法攀緣妄想，卻徵緣心，虛妄不可得。故云「徵心門」。<p>言「達心門」者，由常看守心故，漸達自心本性清淨，不為一切煩惱之垢之所染污，猶如虛空。故云「達心門」。<p>言「了心門」者，由常看守心，了自己心無障礙，靈通迅速，如體常住不動，畢竟寂滅，即涅槃相。故云「了心門」。<p>言「知心門」者，由常看守心故，知去來，知心生時，知心滅時。復常知過去心已滅不可得，未來心未至不可得，現在心無住不可得。由常看守心故，知心去、來、生、滅悉常善。故云「知心門」。<p>言「正心門」者，由常看守心故，不令妄念輒生，正念不移。故云「正心門」。<p>言「察心門」者，由常看守心故，察煩惱賊，六根之中六個頭首大賊。六賊者，眼愛美色，耳貪好聲，鼻貪美香，舌貪美味，身貪滑觸，意內貪塵弊、聲、香、味、觸也。若貪著生愛，即為所燒。是故智者察六塵賊，不令得入。譬如關令守門，端坐專察，門中有人來去，悉須察慮，不得一人輒盜來去。察心亦爾。所言「察」者，即是覺察之義。覺察心口善惡等念，悉無有偏。若有善，即隨生有滅；有惡念，總守覺察，挫制斷除。常自察慮身心過失，故云「察心門」。<p>言「覺心門」者，由常看守心故，即覺自心體性真如，無色無形，非常非斷，非內非外，亦非中間，離諸色相，不出不沒，不來不去，不生不滅，非垢非淨，亦非方圓、大小、長短，離有離無，畢竟空寂。此是自家真如本性清淨心，不可得以言說分別顯示。《維摩經》云：「如自觀身實相，觀佛亦然。」心亦前際不來，後際不去，今則不住。與佛同體，與法相應。自體無為，即合僧義，即是僧寶。動成物執，即為法義，即是法寶。常覺，即為佛義，即是佛寶。覺照見心中三寶，復覺道在身中，若心內覺，不久見佛；若著相外求，累劫彌遠，去道轉遙。《華嚴經》云：「自歸依佛，自歸依法、僧，」此是心中一體三寶。《維摩經》云：「若自觀者，名為正觀；若他觀者，名為邪觀。」謂自觀身心，得禪定解脫道，故名正觀。邪觀者，謂身心之外，別取境界，惑見諸佛、菩薩、青、黃、赤、白、光明等事，並是相心妄見，與道違。故名邪觀。又言覺心者，是覺悟之心，覺悟自心，即是真佛。《無量壽觀經》云：「是心是佛。」《念佛三昧經》云：「念佛祇是念心，求心祇是求佛。」所以者何？心識無體相。《維摩經》云：「煩惱即是菩提。」謂覺煩惱性空，無有處所，名為菩提。故名「覺心門」。<p>言「照心門」者，慧日明朗，照自心室。不以日月所照為明。《觀音經》云：「慧日破諸闇。」故云「照心門」。<p>言「制心門」者，心為身主，成敗之事，皆由自心，造惡並是心作，善即天堂所近，惡即地獄所收，不離生死。大士發心，善惡俱斷，降伏自心，入無生正觀。《遺教經》云：「制心一處，無事不辨。」故名「制心門」。<p>言「禪定解脫心門」者，禪定能絕念，定即無思。心無思念，體性明淨，離諸結縛，名為解脫。《法華經》云：「禪定解脫等，不可思議法。」故云「禪定解脫心門」。<p>〔錄文完〕。