<p>〔錄文二〕<p>（前殘）<p>寂，無礙為道。故名「悟心」。<p>言「定心」者，由常看守心故，於五欲境界，不亂不惑。由看心故，中不令亂。故《維摩經》云：「念定總持，辯才不斷。」故云「亦名定心」。<p>言「息心」者，由常看守心故，息妄緣，歸真心寂定，故云「亦名息心」。<p>言「徵心」者，由常看守心故，即見心中心、心數法，攀緣妄想，卻徵緣心，虛妄不可得故。故云「亦名徵心」。<p>言「達心」者，由常看守心故，漸契自心，本性清淨，不為一切煩惱諸垢之所染污，猶如虛空。故云「亦名達心」。<p>言「了心」者，由看心故，了自己心，無障無礙，靈通迅速，而體常住不動，畢究寂滅，即涅槃相。故云「亦名了心」。<p>言「知心」，由看心故，知心去來，知心生時，知心滅時；知過去心已滅不可得，未來心未至不可得，現在心不住不可得。由常看守心故，知心去、來、生、滅悉常善。故云「知心」。<p>言「止心門」者，由常看守心故，不令妄念輒生，止念不生。故云「亦名止心」。<p>言「察心」者，由看守心故，察煩惱賊，六根中六個頭首大賊。六根者，眼愛美色，耳貪好聲，鼻貪好香，舌貪美味，身貪滑細，意貪六塵。六塵者，色、聲、香、味、觸、法也。若貪著生愛，即為所燒。是故智者察六塵賊，不令得入。譬如關令守門，端坐專察，門中有人來去，悉須察慮，不得一人輒盜來去。察心亦爾。所云「察」者，即是覺察之義，覺察心口善惡等念，悉無遺漏。若有善念，即隨生滅；若有惡念，急手覺察，挫制斷除。常自覺察身心過失，故云「察心」。<p>言「覺心」者，由看守心故，即覺自體性真如，無色無形，非常非斷，非外非內，亦非中間，離諸色相，不出不沒，非方非圓、大小、長短，離有離無，畢竟空寂。此是自家真如心、本性清淨心，不可以言說分別顯示。《維摩經》云：「如自觀身實相。」與法相應。自體無為，即合僧義，即是僧寶。動成物執，即為法義，即是法寶。常覺，即為佛義，即是佛寶。照見心中三寶，復覺佛在身心，若內覓，不久見佛；若著相外求，累劫施功，去道轉遠。《維摩經》云：「若自觀者，名為正觀。」正觀者，謂自觀身心，得禪定解脫道，故名正觀。若他觀者，名為邪觀。邪觀者，謂身心之外，妄取境界，或見諸佛、菩薩、青、黃、赤、白、光明等事，並是想心妄見，與道相違，故名邪觀。言覺心者，是覺悟之心，即是真佛，即是菩提。《無量壽觀經》云：「是心是佛，是心作佛。」《念佛三昧經》云：「念佛祇是念心，求心即是求佛。」所以者何？心識無形，佛無相貌。《維摩經》云：「煩惱即是菩提。」謂覺煩惱性空，無所有處，名為菩提。故名「覺心」。<p>言「亦名照心」者，慧日明朗，照自心源。不以日月所照為照明。《觀世音經》云：「慧日破諸闇。」故名「照心」。<p>言「制心」者，心為身之主，成敗之事，皆由自心，造惡並是心作，善則天堂所攝，惡則地獄所收，不離生死。大士發心，善惡俱斷，降伏自心，入無生正觀。《遺教經》云：「制之一處，無事不辨。」故云「亦名制心」。<p>言「亦名禪定解脫心」者，觀心自在，不被生死繫縛，解脫無礙。故《法華經》曰：「禪定解脫等，不可思議法。」乃是智者所知，非是凡情所測。<p>此大聖無相禪觀門，並是往古大德禪師所作，一依經論修學，非是今時謬說。<p>問曰：禪有大小以不？<p>答曰：禪觀門有數種。一、大乘觀門，二、小乘觀門。小乘聲聞觀法，即數息安般。安般即有次第：第一禪、第二禪、第三禪、第四禪，即有所求，即有所見，即有所得。得生人天，得生非想非非想天，受快樂，報盡還墮三途。即聲聞觀法。若依大乘觀法，無求無欲，無言無說，寂然無相；不生不滅，不來不去，無漏無為，湛然常住。若依菩薩五門觀法，行時定、住時定、坐時定、臥時定、偃息時定、著衣時定、喫食時定、語笑時定，一切時中，無有間念。若依小乘觀法，身心俱動，即有出定，即有入定。若依菩薩觀法，無有出入，湛然一相，無有變異，身雖動作，心常不動。《維摩經》云：「心常安住，無礙解脫。」人身喻如何物？喻如車輪。人有十八識，車有十八輻。輪行千里轉，車軸恆如故，鉤心常不動。若無鉤心，車即破壞，不能運載。《頭陀經》云：「五陰以為車，無相以為牛，調御以為心，運載諸群生，趣向般若洲。」人亦如是，亦如十八識。車輪者，人身也。車有十八輻，人有十八識。車鉤心者，佛法也。車軸，人心也。內有六根，外有六塵，中間有六識。六根者，眼、耳、鼻、舌、身、意，名為六根。六塵者，色、聲、香、味、觸、法，名為六塵。六識者，眼識、耳識、鼻識、舌識、身識、意識，名為六識。六根、六識、六塵各六，共為十八，亦名十八界。雖行住坐臥，舉動，施為，心王常不動。心王若動，即流浪生死，不能運載法之財寶。《維摩經》云：「不著世間如蓮花。常善入於空寂行，達諸法相無罣礙，稽首如空無所依。」蓮花雖在淤泥中生，不被泥之所污染。行人雖在五欲煩惱泥中坐，不被煩惱所染。<p>偈贊云：「如蓮花，不著水，心清淨，超於彼。」彼者，彼岸。浮囊者，心。守城者，不令賊入。賊者，六根是也。守護心，不令賊入。<p>〔錄文完〕。