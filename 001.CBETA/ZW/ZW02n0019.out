<p>〔錄文〕
。
<juan>淨名經集解關中疏卷上<p>中京資聖寺沙門道液集<p>昔漢明中，法教始流於蔥左，肇建塔像，翻譯尚阻。爰及魏晉，創啟宣傳，而所出諸經，猶詞疏理蹇。蓋習學者未融於大觀，傳譯者闕通於方言。既為大法浸微，未可量其得失。自秦弘始三年冬羅什入關，先譯《大品》、《智論》，爰及《中觀》、《門》、《百》，使陶染至理；然後重譯即經及《法花》等，所以文切理詣，無間然矣。日者傳習多疏道尚學以瞻異端，致使大宗蕪蔓真極。而關中先製，言約旨深，將傳後進，或憚略而難通，蓋時移識昧，豈先賢之闕歟！道液不揆庸淺，輒加裨廣。《淨名》以《肇註》作本，《法花》以《生疏》為憑。然後傍求諸解，共通妙旨。雖述而不作，終愧亡羊者哉！於時上元元年，歲次困敦。永泰初祀，又於長安菩提道場，夏再治定。庶法鏡轉明，慧燈益照者矣。<p>維摩詰經序<p>釋僧肇作<p>維摩詰不思議經者，蓋是窮微盡化，妙絕之稱也。其旨淵玄，非言像所測；道越三空，非二乘所議。超群數之表，絕有心之境，眇莽無為而無不為，罔知所以然而能然者，不思議也。何則？夫聖智無知，而萬品俱照；法身無像，而殊形並應；至韻無言，而玄藉彌佈；冥權無謀，而動與事會。故能統濟群方，開物成務，利現天下，於我無為。而惑者睹感照因謂之智，觀應形則謂之身，覿玄藉便謂之言，見變動而謂之權。夫道之極者，豈可以形、言、權、智而語其神域哉！然群生長寢，非言莫曉；道不孤運，弘之由人。是以如來命文殊於異方，召維摩於他土，爰集毗耶，共弘斯道。此經所明，統萬行則以權智為主，樹德本則以六度為根，濟蒙惑則以慈悲為首，語宗極則以不二為言。凡此眾說，皆不思議之本也。至若借座燈王，請飯香土，手接大千，室包乾像，不思議之跡也。然幽關難啟，聖應不同。非本無以垂跡，非跡無以顯本。本跡雖殊，而不思議一也。故命侍者標以為名焉。<p>大秦天王雋神超世，玄心獨悟，弘至治於萬機之上，揚道化於千載之下。每尋翫茲典，以為栖神之宅。而恨支、竺所出理滯於文，常恐玄宗墜於譯人。北天之運，運通有所在也。以弘始八年歲次鶉火，命大將軍常山公、右將軍安城侯，與義學沙門千二百人，於長安大寺，請羅什法師重譯正本。什以高世之量，冥心真境，既盡環中，又善方言。於時手執胡文，口自宣譯。道俗虔虔，一言三復。陶冶精求，務存聖意。其文約而詣，其旨婉而彰。微遠之言於即顯然。余以闇短，時預聽次。雖思乏參玄，然粗得文意。輒順所聞，為之註解。略記誠言，述而不作。庶將來君子異世同聞焉。<p>維摩詰所說<p>叡曰：夫經或以人為名，或以法為名者，自非佛所說，多隨人為名；佛之所說，非唯一經，故隨所說法以為名。此經總人、法二名者，以人為名則明法之所由，以法為名則略經之大體，所以兩存耳。什曰：維摩詰，秦言「淨名」，即五百童子之一人也。從妙樂國來遊此境，所應既周，將還本土。欲顯其淳德以澤群生，顯跡悟時要必有由，故令同志詣佛而獨不行。獨不行則知其疾也。何以知之？同志五百共遵大道，至於進德修善，動靜必俱。今淨國之會，業之大者，而不同舉，明其有疾。有疾，故有問疾之會。問疾之會由淨國之集，淨國之集由淨名方便。然則此經始終所由，良有在也。若自說而觀，則與聖齊功。推本而尋，功由淨名。原其所由，故曰「維摩詰所說」也。肇曰：維摩詰，秦言「淨名」，法身大士也。其權道無方，隱顯殊跡。釋彼妙喜，現此忍土。所以和光塵俗，因通道教。常與寶積俱遊，為法城之侶。其教緣既畢，將返妙喜，故欲顯其神德，以弘如來不思議解脫之道。至令寶積獨詣釋迦，因留現疾，以生問疾之端，建微言之始。妙唱自彼，故稱其說也。生曰：維摩詰者，梵音「無垢稱」也。其晦跡五欲，超然無染，清名遐佈，故致斯號。貴名求實者，必重其說。說本表實，重之，則終得所求。因斯近接有過聖言矣。<p>經<p>梵云「修多羅」，此譯云「契」，謂契理之言，當根之教，返迷證實，萬聖同規。亦曰為「常」，故肇師云：經，常也。古今雖殊，覺道不改。群邪不能沮，眾聖不能異也。<p>一名不可思議解脫<p>此約法受名也。下文云「佛為增上慢人說離淫、怒、癡為解脫。若無增上慢者，淫怒癡性即是解脫」，此談體也；「或就悲願，處染不染，非道通道」，此約用名之。以昔教權引三乘言同解脫，今將返權歸實，故特號「不思議」也。即大經百句解脫、《華嚴》諸善知識解脫，皆同此也。什曰：亦名三昧，亦名神足。或令修短改度，或鉅細相容，變化隨意，於法自在，解脫於閡，故名解脫。能者能然，物不知所以，故曰不思議，亦云法身大士。念則隨應，不入禪定，然後能也。心得自在，不為不能所縛，故曰解脫也。若直明法空，則乖於常習，無以取信，故現物隨心變，明物無定性。物無定性，則其性虛矣。菩薩得其無定，故令物隨心轉，則不思議乃空之明證。將顯理宗，故以為經之標也。肇曰：微遠幽深，二乘不能測，不思議也。縱任無礙，塵累不能拘，解脫也。此經自始於淨土，終於法養，其中所明雖殊，然其不思議解脫一也，故總以名焉。上以人名經，此以法名經。以法名經，所以標榜指歸；以人名經，所以因人弘道者也。生曰：無垢之稱，或止形跡，心不安然。故復言其解脫，更為一名。不可思議者，凡有二種：一曰理空，非惑情所圖；二曰神奇，非淺識所量。若體夫空理，則脫思議之惑。惑既脫矣，則所為難測。維摩詰今動靜皆神奇，必脫諸惑。脫惑在乎體空，說空是其所體。是以無垢之名，信而有徵。名苟有徵，其求愈到。到於求者，何患不悟乎？叡曰：菩薩無心，應物有說。眾生但睹其教，莫測所由，故名所說為不思議。雖說而無心，故不閡於有；雖無心而能說，故不閡於無。空有所不能累，故名之為解脫。<p>佛國品第一<p>什曰：經始終由於淨國，故以佛國冠於眾篇也。真應二土會以平等，廣如下文。然十四品經大分三別：初，此品半，為未信令信，故名序分；次，十一品半，信已令悟，故名正宗分；三，後二品盡經，悟已應傳，名流通分。初序分中復有三別：初列時方處等，是集經者引事證信；次合蓋現土，是說經者駭物令信；後稱歎讚揚，是聞經者使仰德生信也。初文又六：一、信經辭，二、傳經旨，三、聞經時，四、說經者，五、聽經處，六、聞經眾。<p>如是<p>此初，信經辭也。肇曰：「如是」，信順辭也。夫信則所言之理順，順則師資之道成。經無豐約，非信不傳，故建言「如是」。<p>我聞：<p>此二，傳經旨也。肇曰：出經者明己親承聖旨，無傳聞之謬也。<p>一時<p>此三，聞經時也。眾生信重為感，如來悲願為應。感應道交，故曰「一時」。肇曰：法王啟運，嘉集之時也。<p>佛<p>此四，說經者。梵音云具言「佛馱」，此翻為「知者」。《大品》云：知諸法實義故。《大論》云：菩提名智，佛名智者。是即解圓、德備、言誠、物信也。<p>在毗耶離<p>此下五，列聽經處，有通有別。通為遠者知，別為近不謬。此初，通處。肇曰：毗耶離，國名也，秦言「廣嚴」。其土平廣、嚴事，因以為名。又云：好稻土之宜也。<p>菴羅樹園，<p>別處。肇曰：菴羅，樹名也。其果似桃而非。先言「奈氏」，失也。事在他經。園者，住處之通稱，梵云「僧伽藍摩」，此云「眾園」。言伽藍者，略也。<p>與大比丘眾八千人俱，<p>此下六，列同聞經眾，證非己謬傳。眾有三別：初列聲聞，形心俱勝，證信最親，故先列也；次列菩薩，心同形異，證信小疏，故次列也；後列天龍，形心俱乖，證信最疏，故後列也。初列比丘。「與」者，共也。「大」，即極果。「比丘」，人名。「眾」，言和合。肇曰：比丘，秦言或名「淨乞食」，或名「破煩惱」，或名「能持戒」，或名「能怖魔」。天竺一名賅此四義，秦無一名以譯之，故存其義名焉。<p>菩薩<p>此下二，列菩薩眾。文五：一、舉名，二、辯數，三、歎德，四、列名，五、總結。此初也。肇曰：菩薩，正音云「菩提薩埵」。菩提，佛道也。薩埵，秦言「大心」。眾生有大心入佛道也。謂以大悲智、無邊行願，為物求道，故以名之。什曰：大士凡有三種：一者出家，二者在家，三者他方來。復次，一者結業身，二者法身也。此中菩薩多是法身。然應感之形，與物同跡。物或齊其所見，而生劣想。故舉大數，然後序德也。<p>三萬二千，<p>二，辯數也。<p>眾所知識，<p>此下三，歎德也。文三：初、總歎，次、別歎，後、結歎。總歎又三。此初，歎外化也。聞名欽風為知，睹形飲化為識。肇曰：大士處世猶日月昇天，有目之士誰不知識。<p>大智本行皆悉成就，<p>二，自行也。大智，歎解；本行，歎行。肇曰：大智，一切種智也。此智以六度六通眾行為本，諸大士已備此本行。<p>諸佛威神之所建立。<p>三，結釋也。肇曰：天澤無私，不潤枯木。佛威雖普，不立無根。所建立者，道根必深乎！叡曰：凡有二種：或以神化所加，令其暫悟，名為建立；或以妙法啟心，化之同己，亦名建立。<p>為護法城，受持正法。<p>此下二，明別歎。文三：初、約護法歎，次、約修行歎，後、就近果歎。初文又三，謂護法、護人、結釋。護法復二。此初，歎修因也。肇曰：外為護法之城，內有受持之固也。什曰：法城，即實相法也。使物無異見，故言護也。復次，一切經法皆名法城，護持宣佈，令不壞也。有能持正法，亦兼護之也。叡曰：真理為法，文字為城。城塹固則內不害，文字存則理不虧也。<p>能師子吼，名聞十方。<p>二，歎功成也。肇曰：師子吼，無畏音也。凡所言說，不畏群邪異學，喻師子吼，眾獸下之。行滿天下，故稱無不普。<p>眾人不請，友而安之。<p>此二，歎護人。亦二。此先，歎心也。肇曰：真友不待請，譬慈母之赴嬰兒也。<p>紹隆三實，能使不絕。<p>二，歎功圓也。肇曰：繼佛種則三寶隆。非直顯明三寶，宣通經法之謂也。謂能積善累功，自致成佛。成佛則有法，有法則有僧。不絕之功，事在來劫。今言不絕，則必能也。又於其中間自行化人，人亦化物。物我俱成，三寶彌興。眾生無盡，故寶亦不絕也。<p>降伏魔怨，制諸外道。<p>此三，釋歎。肇曰：魔，四魔也。外道，九十六種外道也。天台云：禪定伏愛，得通以降眾魔；智慧破見，發辯以制外道。如《問疾品》明。<p>悉以清淨，<p>此下二，歎修行。文即二別：自行、化他也。前自行復二：初、歎斷德，後、歎智德。斷德文三。此初，總歎也。<p>永離蓋纏。<p>二，別歎也。肇曰：蓋，五蓋。纏，十纏，亦有無量纏。身口意淨，三業悉淨，則蓋纏不能累也。五蓋者，一貪欲蓋，二瞋恚蓋，三睡眠蓋，四掉悔蓋，五疑蓋。初二障戒，睡眠障慧，掉悔障定，疑障解脫及知見。十纏者，無慚、無愧、慳、嫉、悔、眠、掉舉、惛沈及忿、覆也。叡曰：凡夫止結，暫滅還生；二乘雖滅，證處猶存；大士了虛，情塵俱寂，滅處盡根，生無所寄，法身居然不論，故云也。<p>心常安住，無礙解脫。<p>三，結歎也。什曰：不思議解脫，即其類也。於物無礙，故名也。肇曰：七住所得。得此解脫，則於諸法通達無閡，故心常安住。<p>念、定、總持、辯才不斷。<p>此下二，歎智德。亦三。此初，總歎也。肇曰：念，正念。定，正定。總持，持善不失，持惡不生，無所漏念，謂之總持。辯才，七辯也。《大論》云：「一、捷疾辯，二、利辯，三、無盡辯，四、不斷辯，五、隨應辯，六、義辯，七、世間最上辯。」此四是大士之要用，故常不斷。叡曰：念不忘則慧逾增，定不捨則心常一，持善不失則強憶識，而惡不生、辯不絕則化無閡。備此四門，可以官府萬行，故曰也。什曰：菩薩得此四法也，深入堅固，經身不失，歷劫逾明，故言不斷也。<p>布施、持戒、忍辱、精進、禪定、智慧及方便力，無不具足。<p>二，別歎智德。肇曰：具足，謂無相行也。七住已上，心智寂滅。以心無為，故無德不為。是以施極於施而未嘗施，戒極於戒而未嘗戒。七德而殊功，其相不異，乃名具足。方便者，智之別用耳。智以通幽窮微，決定法相，無知而無不知，謂之智也。雖達法相而能不證，處有不失無，在無不捨有，冥空存德，彼我兩濟，故曰方便也。<p>逮無所得，不起法忍。<p>三，約位結也。肇曰：忍，即無生慧也。以能堪受實相，故以忍為名。得此忍，則於法無取無得，心相永滅。故曰「無所得，不起法忍」也。<p>已能隨順，轉不退輪。<p>此下二，明化他行。文二：初、明內具化行，後、明行化利物。內行復三：初、明說法德，次、明無畏德，後、明名聞德。初說法文二。此初，舉堪能轉不退輪。肇曰：無生之道，無有得而失者，不退也。流演圓通，無繫於一人，名輪也。諸佛既轉此輪，諸大士亦能隨轉也。<p>善解法相，知眾生根。<p>二，釋堪能隨轉。肇曰：諸法殊相無不解，群生異根無不知也。謂由知病識藥，故能隨轉也。<p>蓋諸大眾，得無所畏。<p>此下二，明蓋眾無畏德。文二。此初，標也。肇曰：菩薩別有四無所畏：一、得聞總持；二、知眾生根；三、不見能難己，使不能答者；四、隨問能答，善決眾疑。有此四德，故能暎蓋大眾。<p>功德智慧以修其心，相好嚴身色像第一，捨諸世間所有飾好。<p>此二，釋也。什曰：明備此德，所以無畏。肇曰：心以智德為嚴，形以相好為飾。嚴心所以進道，飾形所以靡俗。亦為尊形者示嚴相耳，豈俗飾之在心也。<p>名稱高遠，逾於須彌。<p>此下三，明具名稱德。是即凡以名壞行，聖以名化物。文二。此初，標也。肇曰：名自有高而不遠，遠而不高。前聞十方取其遠，今逾須彌取其高。高，謂高勝也。<p>深信堅固，猶若金剛。<p>二，釋名高所以，由信固也。肇曰：七住已上無生，信不壞也。<p>法寶普照，而雨甘露。<p>此下二，明正化益物。文三：一、明生善益，二、明破惡益，三、明獲果益。生善又三。此初標二喻，況說法應根，普生物善也。肇曰：法寶光無不照，照癡冥也。澤無不潤，潤生死也。喻海有神寶，能放光除冥。亦因光能雨甘露，潤枯槁也。<p>於眾言音，微妙第一。<p>二，法合也。謂出世善言，故稱第一。肇曰：殊類異音，既善其言，而復超勝。<p>深入緣起，斷諸邪見，有無二邊，無復餘習。<p>三，釋也。凡夫不了緣生，故執無因、邪因；二乘不了緣滅，故滯涅槃。皆非深也。菩薩悟生非生，證滅非滅，使、習俱亡，故名深入。故經云：無無明，亦無無明盡也。肇曰：深入為智，深解也。解法從緣起，則邪見無由生。有無二見，群迷多惑；大士久盡，故無餘習。<p>演法無畏，猶師子吼；其所講說，乃如雷震。<p>此下二，明破惡益。文二：初、舉二喻，二、總結。又前喻破見，後喻破愛。見以迷理，愛以滯事。固其見則眾惑無由喪，縶其愛則善芽莫能發。故什曰：上明一切時無畏，此明說法無畏。上師子吼德音遠振，此明能說實法，眾咸敬順，猶師子吼威攝群獸也。又肇曰：法音遠震開導萌芽，猶春雷之動百草。<p>無有量，已過量。<p>此二，結歎。然智依理髮，德與智冥，理智無邊，德何可量！肇曰：既得法身，入無為境，心不可以智求，形不可以像取，故曰無量。六住已下名有量也。<p>集眾法寶，如海導師。<p>此下三，明獲果益。文二。初，標導師得寶喻也。六師邪導，不獲真果；八正利物，必至涅槃。故借喻焉。肇曰：導眾生入大乘海，採眾法寶，使必獲無難。猶海師善導，商人必獲夜光。<p>了達諸法深妙之義，善知眾生往來所趣及心所行。<p>此下二，釋能導所以，以具權智故也。智達深義，能住菩提，權悟眾生往來如幻，所以悲利有情而物不能累。大士之德，其在茲焉。故《楞伽經》云：智不得有無而興大悲心。<p>近無等等佛自在慧，十力、無畏、十八不共。<p>此下三，明近果歎德也。文三。此初，明自證也。肇曰：佛道超絕，無與等者，唯佛自等，故言無等等。所以辨其等者，明一大道，理無不極，平若虛空，豈昇降之有也。自在慧者，十力、四無畏、十八不共即其事也。大士雖未全具佛慧，且以近矣。<p>關閉一切諸惡趣門，而生五道以現其身。<p>此二，明化益。文二：初、明不生而生，後、明應生利物。此初，證無相故諸趣自閉，不捨大悲而現生五道。五道者，三趣、人、天也。肇曰：法身無生而無不生。無生，故惡趣門閉；無不生，故現生五道。<p>為大醫王，善療眾病。應病與藥，令得服行。<p>二，明所以應生。非己業繫，但為利他作醫王耳。肇曰：法藥善療，喻醫王也。<p>無量功德皆成就，<p>此三，總結歎也。文四。此初句，正報滿也。肇曰：無德不備。<p>無量佛土皆嚴淨。<p>二，依報滿也。肇曰：群生無量，所好不同。故修無量淨土，以應彼殊好也。<p>其見聞者，無不蒙益。<p>三，利物德滿。肇曰：法身無形聲，應物故形聲耳。豈有見聞而無益哉！叡曰：法身無身，無身故感而後應；感而後應，則無應而不會。故使其見聞者無不蒙益。<p>諸有所作，亦不唐捐。<p>四，自行德滿。肇曰：功不虛設。叡曰：法身無為，為不由己；為不由己，則動無非時；動無非時，故能「諸有所作，亦不唐捐」。<p>如是一切功德，皆悉具足。<p>此三，總結也。<p>其名曰：等觀菩薩，<p>此下四，列名。叡曰：此諸菩薩，或以功行為名，亦有因相得稱，非唯一途。亦如今人字耳，宜為可望文消息，無定義也。什曰：等觀，四等觀眾生也。<p>不等觀菩薩，<p>智慧分別諸法也。<p>等不等觀菩薩，<p>兼此二也。<p>定自在王菩薩，<p>什曰：於諸定中自在。<p>法自在王菩薩，<p>什曰：說法中自在。<p>法相菩薩，<p>什曰：功德法相，現於身也。<p>光相菩薩，<p>什曰：光明之相，現於身也。<p>光嚴菩薩，<p>什曰：光明莊嚴身也。<p>大嚴菩薩，<p>什曰：明其身相大莊嚴也。<p>寶積菩薩，<p>什曰：積聚智慧寶也。<p>辯積菩薩，<p>什曰：積聚四辯也。<p>寶手菩薩，<p>什曰：手中能出無量寶也。<p>寶印手菩薩，<p>什曰：印者，相也。手有出寶之相，亦云有寶印也。<p>常舉手菩薩，<p>什曰：現己大慈之手，撫慰眾生，令不恐畏，是以常舉手，向人唱言「勿怖」。<p>常下手菩薩，<p>什曰：現常垂下其手，現慈心屈下，無傷物之像。<p>常慘菩薩，<p>什曰：悲念眾生也。<p>喜根菩薩，<p>什曰：喜根，喜等也。亦於實相法中生喜及隨喜也。<p>喜王菩薩，<p>什曰：喜有二種：一、不淨喜，受也；二、清淨法喜，故言王也。<p>辯音菩薩，<p>什曰：辭辯也。<p>虛空藏菩薩，<p>什曰：實相慧藏，如虛空也。<p>執寶炬菩薩，<p>什曰：執慧寶炬，除眾冥也。<p>寶勇菩薩，<p>什曰：勇於德寶，亦得寶，故能勇。<p>寶見菩薩，<p>什曰：以慧寶見諸法。<p>帝網菩薩，<p>什曰：幻術，經名帝網也。此大士神變自在，猶如幻化，故借帝網以名之。又曰：大士施化，如帝王法網也。<p>明網菩薩，<p>什曰：明網自說手有網縵，放光明也。<p>無緣觀菩薩，<p>什曰：觀時不取相，故無緣；亦深入觀，莫見其所緣。<p>慧積菩薩，<p>什曰：積聚慧也。<p>寶勝菩薩，<p>什曰：功德寶超於世也。<p>天王菩薩，<p>什曰：一、假名天，人王名天也；二、生天，諸天也；三、賢聖天，大士皆現生也。<p>壞魔菩薩，<p>什曰：行壞魔道。<p>電得菩薩，<p>什曰：因事為名。<p>自在王菩薩，<p>什曰：於諸法自在，如王之於人。<p>功德相嚴菩薩，<p>什曰：功德之相，莊嚴身也。<p>師子吼菩薩，<p>什曰：以大法音，令眾生伏也。<p>雷音菩薩，<p>什曰：所說法能令天人歡喜，群邪振悚，猶若雷音，聞者喜懼也。<p>山相擊音菩薩，<p>什曰：以大法音，消伏剛強，音聲振擊，若兩山相搏。<p>香象菩薩，<p>什曰：青香象也，身出香風。菩薩身香，亦如此也。<p>白香象菩薩，<p>什曰：其香最勝。大士身香，亦如是。<p>常精進菩薩，<p>什曰：始終不退。<p>不休息菩薩，<p>什曰：求善不止。<p>妙生菩薩，<p>什曰：生時有妙瑞也。又曰：從法化生為妙。<p>華嚴菩薩，<p>什曰：以三昧力現眾花，遍滿虛空，大莊嚴也。<p>觀世音菩薩，<p>什曰：世有危難，稱名自歸，菩薩觀其音聲，即解脫也。亦名觀世念，亦名觀世自在。<p>得大勢菩薩，<p>什曰：有大勢力也。以大神力，飛到十方。所至之國，六返振動，惡趣休息。<p>梵網菩薩，<p>什曰：梵，四梵行：慈、悲、喜、捨。網，言其多。<p>寶杖菩薩，<p>什曰：或物寶，或法寶，以為杖。<p>無勝菩薩，<p>什曰：功德超勝也。<p>嚴土菩薩，<p>什曰：淨國土。<p>金髻菩薩，<p>什曰：金在髻。<p>珠髻菩薩，<p>什曰：如意寶珠，在其髻中，悉見十方世界及眾生行業、果報、因緣。<p>彌勒菩薩，<p>什曰：姓也，此曰「慈氏」。阿逸多，字也，此云「無勝」。南天竺婆羅門子也。<p>文殊師利法王子菩薩，<p>什曰：秦言「妙德」。以法身遊方，莫知其所生，又來補佛處，故言「法王子」也。<p>如是等三萬二千人。<p>此五，結眾數。肇曰：歎德列名，所存名以證經也。<p>復有萬梵天王尸棄等，從餘四天下來詣佛所而聽法。<p>此下三，列雜眾。此梵王眾。肇曰：「尸棄」，梵王名，秦言「頂髻」。<p>復有萬二千天帝，亦從餘四天下來在會坐。<p>此帝釋眾，忉利天主也。肇曰：一佛土百憶四天下，一四天下，各有梵釋，故言餘。亦或從他佛土來也。<p>並餘大威力諸天，<p>此諸天眾，肇曰：除上梵釋，餘大天也。<p>龍，<p>此下八部眾也。肇曰：龍有二種：地龍、虛空龍。種有四生也。<p>神，<p>肇曰：神受善惡雜報，其形勝人劣天，身輕微，難見也。<p>夜叉，<p>肇曰：秦言「輕捷」。有三種：一在地，二在虛空，三天夜叉。居下二天，守天城門閤。<p>乾闥婆，<p>此云「香蔭」。肇曰：天樂神也。居地上寶山中，天須樂時，此神體上有異相現，然後上天也。<p>阿修羅，<p>肇曰：秦言「不飲酒」。此神類，男醜女端正，有大威力，能與天共鬥也。<p>迦樓羅，<p>肇曰：金翅鳥神也。<p>緊那羅，<p>肇曰：秦言「人非人」。其形似人，而頭上有一角，遂稱為「人非人」。亦天樂神，小不如乾闥婆。<p>摩睺羅伽等，悉來會坐。<p>肇曰：蟒神也。此八神皆有大神力，能自變形，在座聽法。<p>諸比丘、比丘尼，<p>此下四眾也。肇曰：比丘，義同上。尼，女名也。上八千比丘，別稱得道者。<p>優婆塞、<p>肇曰：義名「信士」。又曰：五戒為近事男，八戒為近住男。<p>優婆夷，俱來會坐。<p>「夷」者，女也。准上可知。<p>彼時，佛與無量百千之眾恭敬圍繞，而為說法。<p>此二，明佛現神變，駭物令信。投人夜光，鮮不按劍，況乎深妙，未信而傳。凡物易以相從，難以理悟，故神化無方，使受行也。文有二別：初、明佛現勝身，後、明寶積獻蓋。前文三：法、喻、合也。此即初現勝身也。昔說小乘法微而相劣，今將說大乘法勝而相勝。《法華》云「著弊垢衣，執除糞器」，此表昔說小乘現劣相也；又云「於其門內，踞師子床，羅列寶物」，此表說大乘現勝相也。故下偈文「目淨修廣」等，歎勝相；「說法不有不無」等，歎勝法；「始在佛樹」等，歎劣相；「三轉法輪」等，歎權法也。<p>譬如須彌山王，顯於大海。安處眾寶師子之座，蔽於一切諸來大眾。<p>「須彌山」等，喻也。「安處眾寶」等，合也。肇曰：須彌，秦言「妙高」，山處大海之中，水上方高三百三十六萬里。如來處四部之中，威相超絕，光蔽大眾，猶金山之顯溟海也。<p>爾時毗耶離城有長者子，名曰寶積，與五百長者子俱持七寶蓋，來詣佛所。頭面禮足，各以其蓋，共供養佛。<p>此二，明獻蓋現瑞，表說淨土之相也。文三：初、獻蓋，次、合蓋，後、歸信。此初，獻蓋表大慈蔭物。淨土化生，即大慈之事也。肇曰：寶積，亦法身大士也，常與淨名俱詣如來，共弘道教。而今獨與里人詣佛者，將生問疾之由，啟茲典之門也。<p>佛之威神，令諸寶蓋合成一蓋，遍覆三千大千世界。<p>此二，合蓋。文二：初合蓋，表內慈無緣，絕於彼我；二外現淨土，表應物差別，淨穢不同。此初也。彼我未亡，寶積等蓋殊而慈局；執亡性一，諸佛所以蓋合而慈覆三千。什曰：現此神變，其旨有二：一者，現神變無量，顯智慧必深；二者，寶積獻其所珍，必獲可珍之果，來世所成，必若此之妙，明因小而果大。<p>而此世界廣長之相，悉於中現。又此三千大千世界，諸須彌山、雪山、目真鄰陀山、摩訶目真鄰陀山、香山、寶山、金山、黑山、鐵圍山、大鐵圍山、大海、江河、川流、泉源及日月、星辰、天宮、龍宮、諸尊神宮，悉現於寶蓋中。<p>二，外現差別。前合蓋既表法身平等，慈覆不殊。此差別者，亦表應身隨緣，國土不一。文二：初、現此界，二、現十方。此中文三：初、十山表陸居眾生住處，二、大海表水族居處，三、日月等表空居住處。然此三類，等以慈覆，故俱現蓋中。肇曰：蓋亦不廣而彌八極，土亦不狹而現蓋中。<p>又十方諸佛，諸佛說法，亦現於寶蓋中。<p>二，現十方。《吳本》云：「十方諸佛，佛國嚴淨，及十方佛所在說法，皆現寶蓋中。」此即現相，明宗旨可見矣。肇曰：將顯佛土殊好不同，故通現十方也。諸長者子皆久發道心，而未修淨土，欲悅其來供之情，啟淨土之志，故因其蓋而現焉。<p>爾時一切大眾睹佛神力，歎未曾有。合掌禮佛，瞻仰尊顏，目不暫捨。<p>此三，睹瑞三業歸信也。什曰：信樂發中，現相於外也。<p>長者子寶積，即於佛前，以偈頌曰：<p>此下三，明問經者，稱揚佛德，使物歸信，為啟問之由。肇曰：形敬不足以寫心，故復讚之詠之。三十六行偈述歎。文四：初、歎大乘勝應，二、歎小乘劣應，三、歎現瑞表發，四、歎佛三密功德。前文又三：初、兩行總歎內德，二、兩行明神通，三、五行歎說法。此初也。<p>目淨修廣如青蓮，<p>此初四句。此句歎形。肇曰：五情百體，目最為長，瞻顏而作，故先歎目也。天竺有青蓮花，其葉修而廣，青白分明，有大人目相，故以為喻也。<p>心淨已度諸禪定，<p>此句歎心。肇曰：形長者，目；主德者，心。歎目則攝眾相，歎心則攝萬德。故作者標二為頌首。禪定之海，深廣無際，自非如來清淨真心，無能度者。<p>久積淨業稱無量，<p>此句歎因。肇曰：於無數劫，積三歎業，故名「稱無量」。<p>導眾以寂故稽首。<p>此句歎果。言與眾同遊八正，至寂滅涅槃，故敬禮也。肇曰：寂謂無為，寂滅之道也。<p>既見大聖以神變，普現十方無量土。其中諸佛演說法，於是一切悉見聞。<p>此二，歎神通也。以見蓋中國土淨穢不同，為下致問之由也。肇曰：既見合蓋之神變，已不可測，方於中現十方國土及諸佛演法，於是忍界一切眾會悉遙見聞，為希有也。<p>法王法力超群生，常以法財施一切。<p>此三，歎說法。文三。此初，標法施也。肇曰：俗王以俗力勝民，故能澤及一國；法王以法力超眾，故能導濟無疆也。<p>能善分別諸法相，於第一義而不動。<p>此二，兩行歎法王義。肇曰：第一義為諸法一相義，雖分別殊相，而不乖一相。此美法王莫易之道，動為乖矣。<p>已於諸法得自在，是故稽首此法王。<p>肇曰：世王自在於民，法王自在於法。法無定相，隨應而辨。為好異者辨異而不乖同，為好同者辨同而不乖異。同異殊辨，而俱適法相，故得自在。<p>說法不有亦不無，<p>此三，釋歎所說大乘二空法也。此初明因緣有故，即有非有，為法空也。不同小乘捨有證空。此即不亡於空，故名法執也。肇曰：欲言其有，有不自生；欲言其無，緣會則形。會形非謂無，非自非謂有。且有有故有無，無有何所無？有無故有有，無無何有有？然則自有則不有，自無則不無。此法王之正說也。<p>以因緣故諸法生。<p>此句釋也。肇曰：有亦不由緣，無亦不由緣。以法非有無，故由因緣生。論曰：法從緣，故不有；緣起，故不無也。<p>無我無造無受者，<p>此下偈明我本不有，即無無我，入不二門。不同二乘捨我住無我也。又我、造、受三，計我之別名。此明由業遷形，豈有常我主其異形哉？肇曰：諸法皆從緣生耳，無別有真宰主之者，故無我也。夫以有我，故能造善惡，受禍福。法既無我，故無造、無受者。<p>善惡之業亦不亡。<p>此句釋也。肇曰：若無造、無受者，則不應有為善獲福，而為惡致殃。然眾生心識相傳，美惡由起，報應之道，連鎖相襲，其猶聲和響順，形直影端。此自然之理，無差毫分，復何假常我而主之哉？<p>始在佛樹力降魔，得甘露滅覺道成。<p>此二，八偈歎昔說小乘權現劣身益物也。文四：初兩行明得道，二兩行明轉法輪，三兩行明得益，四兩行怨親平等。此初，先明降魔證滅。謂如來應跡王宮，割愛逾城，歷試邪道，捨邪坐樹，誓取菩提，魔宮振動。先摧色貪，次伏怨敵。外魔既散，方證涅槃，甘露擇滅，結習內魔，於茲永盡。佛樹者，菩提也。始，言初也。<p>已無心意無受行，而悉摧伏諸外道。<p>此釋伏外也。一解云：昔六行修禪及苦行等，菩薩無心受彼邪法，但為示同調伏耳。又，肇曰：心者何也？染有以生。受者何也？苦樂是行。至人冥真體寂，虛空其懷，雖萬法普照而心未嘗有，苦樂是經而不為受。物我永寂，豈心受之可得？此無心於伏，而物無不伏。受者，受著也。<p>三轉法輪於大千，其輪本來常清淨。<p>此二，明詣鹿野菀轉法輪也。道成即化物，故次說法。文二。此先，明轉法也。三轉者，示相轉、勸修轉、引證轉也。謂初示四諦法相也；次勸修行此四諦也；復言我已獲證，令信受也。大千者，佛一化境也。肇曰：法輪常淨，猶虛空也。雖復古今不同，時移俗易，聖聖相傳，其道不改。<p>天人得道此為證，三寶於是現世間。<p>此二，明功成。肇曰：初轉法輪時，俱輪等五人、八萬諸天得道。此常清淨之明證。覺道既成，佛寶；法輪既轉，法寶；五人出家得道，僧寶。於是言其始也。五人者，憍陳如、摩訶男、阿濕卑、婆提、婆敷也。<p>以斯妙法濟群生，一受不退常寂然。度老病死大醫王，當禮法海德無邊。<p>此三，明得益。明斷見、修惑，得涅槃益也。肇曰：九十六種道，上者亦能斷結，生無色界天。但其道不真，要還墜三途。佛以四諦妙法濟三乘眾生，無有既受而還墜生死者，故曰一受不退。永畢無為，故常寂然也。又生老病死患之重者，濟以法藥，故為醫王之長也。此則法輪淵曠難測，法海流潤無涯，德無邊也。<p>毀譽不動如須彌，<p>此四，歎平等。文三。此初，八風不動也。肇曰：利、衰、毀、譽、稱、譏、苦、樂，八法之風，不動如來，猶四風之吹鬚彌也。<p>於善不善等以慈。<p>此二，違順不動。肇曰：截手不慼，捧足不忻。善惡自彼，慈覆不二。又，順法、違法及不違順，心平等也。<p>心行平等如虛空，孰聞人寶不敬承。<p>三，結釋也。肇曰：在天為天寶，在人為人寶。寶於人天者，豈天人之所能！故物莫不敬承也。<p>今奉世尊此微蓋，於中現我三千界。諸天龍神所居宮，乾闥婆等及夜叉，悉見世間諸所有，十力哀現是化變。眾睹希有皆歎佛，今我稽首三界尊。<p>此下四行，頌上獻蓋等三。「奉微蓋」等，獻蓋也。「於中現」等，合蓋也。「眾睹」等，眾歎也。肇曰：微，微小也。所奉至微，所見至廣。此是如來哀愍之所現。十力者，是如來別稱耳。<p>大聖法王眾所歸，淨心觀佛靡不忻，各見世尊在其前，斯則神力不共法。<p>此下第四，歎佛三密利物功德。此初，身密也。法王慈惠，眾庶懷歸，淨信有殊，佛亦隨應。肇曰：法身圓應，猶一月昇天，影現百水，不與二乘共也。<p>佛以一音演說法，眾生隨類各得解，皆謂世尊同其語，斯則神力不共法。<p>此下六行歎口密四辯。此初二行，法、詞二辯也。「隨類各解」，諸法名字不同，此法辯也。「皆謂世尊同其語」，此詞辯也。佛得一切眾生語言陀羅尼，無言之言，不與二乘共也。<p>佛以一音演說法，眾生各各隨所解，普得受行獲其利，斯則神力不共法。<p>此兩行歎義辯也。凡夫示以因果善惡之義，二乘示以無常寂滅等義，大乘示以不生不滅實相之義。肇曰：好施者聞施，好戒者聞戒。各異受異行，獲其異利：或人天樂果，或二乘涅槃，或究竟菩提。一雨所潤，三草不同，豈二乘共也！<p>佛以一音演說法，或有恐畏或歡喜，或生厭離或斷疑，斯則神力不共法。<p>此二行樂說辯也。肇曰：眾生聞苦報則恐畏，聞妙果則歡喜，聞不淨則厭離，聞法相則斷疑。不知一音何演，而令歡畏異生，此豈二乘所能共也！<p>稽首十力大精進，稽首已得無所畏，稽首住於不共法，稽首一切大導師。<p>此下七行歎心密。文三：初兩行歎智德，次兩行明斷德，後三行明恩德也。智與理冥，相如心寂，不可以慮知辯，不可以名數定。言十力、無畏等者，蓋示物方便耳。智不可屈，力也。不懼外難，無畏也。二乘所無，不共也。名數如別。<p>稽首能斷眾結縛，稽首已到於彼岸。<p>此下歎斷德也。二乘自斷，大聖兼度。此初，自斷結縛。結謂九結。愛、恚、慢、無明、疑，此五鈍使。見結，身、邊、邪三見也。取結，戒取、見取也。此二結，五利使也。慳結、嫉結，十纏中二纏也。縛者四縛：貪欲縛、瞋恚縛、戒取縛、見取縛。亦云貪、瞋、癡三縛。又一念取相，頓迷真理，萬惑從起，皆名結縛，即一切煩惱皆名為結，皆名為縛也。<p>稽首能度諸世間，稽首永離生死道。<p>此明自度結，即能度諸世間，離生死也。<p>悉知眾生來去相，善於諸法得解脫。<p>此下三，明無緣悲化，即恩德也。此行知生去來，於法無著。肇曰：眾生行往來於六趣，心馳騁於是非，悉知之也。又我染諸法，故諸法縛我。我心無染，則萬縛斯解。<p>不著世間如蓮花，常善入於空寂行。<p>此行知世如幻，而大悲不捨。肇曰：出入自在，而不乖寂，故常善入也。<p>達諸法相無罣礙，稽首如空無所依。<p>此行明解諸法而不取著。肇曰：萬法幽深，誰識其涘？唯佛無閡，故獨稱達。而聖心無寄，猶空無依。<p>爾時長者子寶積說此偈已，白佛言：世尊！是五百長者子，皆已發阿耨多羅三藐三菩提心。<p>此下明正宗。前序分既合蓋駭心，讚揚信發，故此當根啟悟，證果獲益。文三：初、《佛國》半品，法王命宗；二、《方便》下九品，大士助佛揚化；三、《菩薩行》、《見阿閦》二品，宣揚事訖，還歸印定。如王宣正令，大臣行事，事訖朝尊之類也。初文二：初、寶積請說，二、如來酬答。初請文二。初、明發心即堪聞法之根也。肇曰：阿耨多羅，秦言「無上」。三藐三菩提，秦言「正遍知」。道莫之大，無上也。其道真正，無法不知，正遍知也。<p>願聞得佛國土清淨。<p>此請問。文二：先問果，後問因。此初也。佛昔說小乘，以丈六一身為真身，亦丘陵一國為真土。今將返小歸大，故於諸方等經，明佛身應物無量，悟丈六之非真。於此經合蓋，見諸佛國殊，亦了丘陵之非實，故因現蓋有此問焉。又眾生業異，身殊處別；諸佛道一，身土合同。現蓋既國土有殊，故願聞其所以。肇曰：諸長者子久發無上心，而未修淨土，所以寶積俱詣、如來現蓋，皆啟其萌也。既於蓋中見諸佛淨土殊好不同，志在崇習，故願聞佛所得殊好之事也。<p>唯願世尊，說諸菩薩淨土之行。<p>此二，問因。肇曰：土之所以淨，豈校飾之所能？淨之必由行，故請說行。凡行必在學地，故菩薩此問，乃是如來現蓋之微旨，寶積俱詣之本意也。<p>佛言：善哉！寶積乃能為諸菩薩問於如來淨土之行。<p>此下二，如來酬答。文四。此初，佛讚也。<p>諦聽諦聽！善思念之，當為汝說。<p>此二，明誡許也。諦聽者，聞慧也。善思者，思慧也。念之者，修慧也。<p>於是寶積及五百長者子，受教而聽。<p>三，受教也。<p>佛言：寶積！眾生之類，是菩薩佛土。<p>此四，明如來答。文四：初、答二問，二、身子疑問，三、指按現淨，四、時眾得益。答二問中，佛先答果，有法、喻、合。法中又三：標、釋、結也。此初，標章總答。下經云「雖知諸佛國土永寂如空，而現種種清淨佛土」，又云「諸佛如來功德平等，為教化眾生故，而現佛土不同」。明鏡無像，即以所照面為像；亦法身無處，即以化眾生處為國土。是以所化眾生之類，是如來應物之國土。肇曰：夫至人空洞無像，應物故形。形無常體，況國土之有恆？夫以群生萬端，業行不同，殊化異被，至令報應不一。是以淨者應之以寶玉，穢者應之以石沙。美惡自彼，於我無定。無定之土，乃曰真土。然則土之淨穢，繫於眾生，故曰「眾生之類，是菩薩佛土」。或謂土之淨穢繫於眾生者，則是眾生報應之土，非如來土。此蓋未喻報應之殊方耳。嘗試言之，夫如來所修淨土以無方為體，故令雜行眾生同視異見。異見，故淨穢所以生；無方，故真土所以形。若夫取其淨穢，眾生之報也；本其無方，佛土之真也。豈曰殊域異處，凡聖兩土，然後辨其淨穢哉？<p>所以者何？菩薩隨所化眾生，而取佛土；<p>此二，明列釋四句。文四。此初，明佛國寬狹不同所以。肇曰：此下釋所以眾生即佛土也。佛土者，即眾生之影響耳。夫形修影長，形短影促，日月使之然乎？形自然耳。故隨所化眾生之多少，而取佛土之寬狹也。是以佛土，或以四天下，或以三千，或以恆沙為一國也。<p>隨所調伏眾生，而取佛土；<p>此二，明佛土淨穢不同。肇曰：隨所調伏眾生之深淺，而取佛土之好醜。<p>隨諸眾生應以何國入佛智慧，而取佛土；<p>此三，明聞法入慧之差別。如香積根熟，而淳說大乘；娑婆根鈍，乃先三後一之類也。肇曰：眾生自有見淨好慕而進修者，亦有見穢惡厭而進修者，所好殊方而言之耳。所因雖異，然其入佛慧一也。<p>隨諸眾生應以何國起菩薩根，而取佛土。<p>此下四，明起根不同。如香為佛事，即於鼻起菩薩根；聲為佛事，即於耳起根之類也。起根謂信等諸善根，即是發菩提心也。又云：或有忻淨起根，厭穢起根。如前。<p>所以者何？菩薩取於淨國，皆為饒益諸眾生故。<p>此三，結釋所以也。肇曰：法身無定，何國之有？美惡斯外，何淨可取？取淨國者，皆為彼耳，故隨其所應而取焉。<p>譬如有人，欲於空地，造立宮室，隨意無閡，<p>此二喻，文二。此初，喻菩薩因化眾生，故有淨土。肇曰：淨土必因眾生，譬立室必因地。無地無眾生，室土無以成。<p>若於虛空，終不能成。<p>此喻二乘不化眾生，故無淨土也。肇曰：二乘澄神虛無，不因眾生，故無淨土也。<p>菩薩如是，為成就眾生故，願取佛國。願取佛國者，非於空也。<p>此三，合文可見。<p>寶積當知：直心是菩薩淨土。<p>此二，答行因也。文二：前橫約一十七行，明行淨不同，致果各異；後豎約一十三位，明行既從粗階妙，國土亦漸微轉淨。此初也。理實萬行，遍是淨因。文列十七行者，略標宗旨耳。又此諸行，皆上半明行因；「菩薩成佛」等，皆舉果釋因。復次，自行直心，自招法身正報之果；化人行直心，感善眷屬得淨土之果。又云「自行直心，教人行直心，讚歎直心法，隨喜行直心」者，備此名淨土行也。准此直心，餘行亦爾。肇曰：土之淨也，必在眾生。眾生之淨，必因眾行。上直舉眾生以釋土淨，今備舉眾行明其所以淨也。夫行淨則眾生淨，眾生淨則佛土淨，此必然之數，不可差也。「直心」等者，此約三心明淨土。肇曰：土無窪曲，乃出於心直，故曰「直心是菩薩淨土」。此即因說果，猶指金為食也。直心者，謂心質直無諂。此心乃萬行之本，故建章有之。<p>菩薩成佛時，不諂眾生，來生其國。<p>此下舉果釋因。肇曰：化彼同己，自土既成，故令同行斯集。此明化緣相及，故果報相連，佛土之義顯也。自下因果相對，或前後異名，或前略後廣，或前因後果，類同行耳。<p>深心是菩薩淨土。菩薩成佛時，具足功德眾生，來生其國。<p>肇曰：樹心眾德，深固難拔，深心也。又自心既深，則所化亦深；道因既深，則所感國土自然功德具足也。<p>大乘心是菩薩淨土。菩薩成佛時，大乘眾生，來生其國。<p>《法華》云「若有眾生，從佛聞法，殷勤精進，求一切智、如來知見、力、無畏等，愍念安樂無量眾生，利益天人，度脫一切，是名大乘」。以此化物，成佛之時，國土無二乘之名，香積佛土即其事也。<p>布施是菩薩淨土。菩薩成佛時，一切能捨眾生，來生其國。<p>此下約六度明淨土行也。一切能捨者，肇曰：外捨國財身命，內捨貪恚慳嫉，名一切能捨也。<p>持戒是菩薩淨土。菩薩成佛時，行十善道滿願眾生，來生其國。<p>肇曰：十善，菩薩戒也。亦有無量戒，略舉十耳。戒具則無願不得，故言滿願也。<p>忍辱是菩薩淨土。菩薩成佛時，三十二相莊嚴眾生，來生其國。<p>肇曰：忍辱顏和，故繫以容相耳，豈直形報而已哉？<p>精進是菩薩淨土。菩薩成佛時，勤修一切功德眾生，來生其國。禪定是菩薩淨土。菩薩成佛時，攝心不亂眾生，來生其國。智慧是菩薩淨土，菩薩成佛時，正定眾生，來生其國。<p>肇曰：得正定慧，決定法相，三聚眾生中名正定聚也。依《仁王經》，未發菩提心為邪定聚，十信為不定聚，十住已去為正定聚。<p>四無量心是菩薩淨土。菩薩成佛時，成就慈、悲、喜、捨眾生，來生其國。<p>此慈、悲、喜、捨也。肇曰：此四心周被無際，故名無量也。此下雜就萬行明也。<p>四攝法是菩薩淨土。菩薩成佛時，解脫所攝眾生，來生其國。<p>肇曰：以四事攝眾生，為四攝也。一者，惠施財法，隨彼所須；二者，愛心和言，隨彼所適；三者利行，隨彼所利，方便利之；四者同事，遇惡同惡而濟惡，遇善同善而進善。菩薩以此為解脫生死而攝眾生，不同凡夫為恩愛、名利、王法等相攝縛也。<p>方便是菩薩淨土。菩薩成佛時，於一切法方便無閡眾生，來生其國。<p>肇曰：方便，巧慧也。積小德而獲大功，功雖就而不為證，無為而無所不為，此方便無礙也。復次，菩薩自行善巧，不退善根；化他善巧，能進物善。故云無礙方便也。<p>三十七道品是菩薩淨土。菩薩成佛時，念處、正勤、神足、根、力、覺、道眾生，來生其國。<p>肇曰：念處，四念處。正勤，四正勤也。神足，四神足。根，五根也。力，五力也。覺，七覺意也。道，八正道。菩薩以此正道化物，故成佛時，正修眾生同生其國，外道邪修土所無也。<p>迴向心是菩薩淨土。菩薩成佛時，得一切具足功德國土。<p>迴己功德普施眾生，同向菩提不住餘果，此大士迴向也。復次，施等善行招人天報，若能迴向，俱到菩提，此迴向為大利也。復次，事即世善，理即菩提，若能即事悟理，此真迴向也。故下文云「布施性即是迴向一切智性」，此之謂歟！又迴向菩提，何德不具也。<p>說除八難是菩薩淨土。菩薩成佛時，國土無有三惡八難。<p>八難者，三塗、北洲、無想天、世智邪辯、佛前、佛後、生聾、生盲也。有說願生善處輪，除初五難；發正願輪，除世智辯聰；值善人輪，除佛前、佛後；深種善根輪，除生聾、生盲也。又諸經明，或聞佛名、菩薩名、相好名、經名、陀羅尼名、常住二字等，皆除三惡八難，見佛聞法也。且八難，患之極；能除，利之最。行不至艱，功濟甚大。凡諸學者，可不勉歟！<p>自守戒行，不譏彼闕，是菩薩淨土。菩薩成佛時，國土無有犯禁之名。<p>肇曰：犯禁惡名，出於譏彼而不自守也。<p>十善是菩薩淨土。菩薩成佛時，命不中夭、大富、梵行、所言誠諦、常以濡語、眷屬不離善和諍訟、言必饒益、不嫉、不恚、正見眾生，來生其國。<p>肇曰：不中夭，不煞報也。大富，不盜報也。梵行，不淫報也。誠諦，不妄語也。軟語，不惡口。不離、和諍，不兩舌也。饒益，不綺語也。不嫉、不恚、正見，嫉、恚、邪見，心患之尤者，故別立三善也。<p>如是，寶積！菩薩隨其直心，則能發行；<p>此下二，明豎約諸行相資至極淨土也。叡曰：上但廣明眾行因果相對；此明諸行自為始終，階粗至極，始於菩薩自行直心，終國土眾生一切都淨也。肇曰：夫心直則信固，然後能發跡造行。然始於萬行者，其唯直心乎！此章明行之次漸，微著相因，是以始於直心，終於淨土。譬猶殖栽絲髮，其茂百圍。直心樹其萌，眾行因而成，故言隨。復次，有以位名配此經句，經文雖不明說，理亦無違。則直心配十住，乃至功德淨配法雲可知。<p>隨其發行，則得深心；<p>肇曰：既能發行，則道情彌深。<p>隨其深心，則意調伏；<p>肇曰：道情既深，則意無粗獷也。<p>隨意調伏，則如說行；<p>肇曰：心既調柔，則聞斯能行也。<p>隨如說行，則能迴向；<p>肇曰：聞既能行，則能迴其所行，標心勝境。<p>隨其迴向，則有方便；<p>肇曰：既迴向大乘，則大方便之所由生也。<p>隨其方便，則成就眾生；<p>肇曰：方便之所立，期在成眾生也。<p>隨成就眾生，則佛土淨；<p>肇曰：眾生既淨，則無穢土也。<p>隨佛土淨，則說法淨；<p>肇曰：既處淨土，則有淨說。<p>隨說法淨，則智慧淨；<p>肇曰：既有淨說，則有淨智慧生。<p>隨智慧淨，則其心淨；<p>肇曰：淨智既生，則淨心轉明也。<p>隨其心淨，則一切功德淨。<p>肇曰：積德不已者，欲以淨心。心既淨，則無德不淨。<p>是故寶積，若菩薩欲得淨土，當淨其心。隨其心淨，則佛土淨。<p>肇曰：結成淨土義也。淨土，蓋是淨心之影響耳。夫欲響順，必和其聲；欲影端，必正其形。此報應之大數也。<p>爾時舍利弗承佛威神，作是念：若菩薩心淨則佛土淨者，我世尊本為菩薩時，意豈不淨，而是佛土不淨若此？<p>上佛答二問，既不悟解，故次第二託緣生論。文二：初、身子生疑，後、梵王見異。初中又四：一、生疑，二、質問，三、奉對，四、解釋。此初，明聲聞不知真土穢淨斯亡，應土穢淨隨物，謂佛實報丈六，依報丘陵，故示執果疑因。因若必淨，土不應穢；如其穢也，不應成佛。故疑問焉。肇曰：土之淨穢，固非二乘之所能及也。如來將明佛土常淨，美惡生彼，故以威神發其疑念，以生言端，故言承也。<p>佛知其念，即告之言：於意云何，日月豈不淨耶？而盲者不見。<p>此二，舉喻質問。<p>對曰：不也。世尊！是盲者過，非日月咎。<p>此三，對以盲過也。<p>舍利弗！眾生罪故，不見如來佛國嚴淨，非如來咎。舍利弗！我此土淨，而汝不見。<p>此下四，明解釋。肇曰：日月豈不明？不見自由瞽。佛土豈不淨？罪穢故不睹。豈唯凡夫不睹，身子二乘智眼亦不見。<p>爾時螺髻梵王語舍利弗：勿作是意，謂此佛土以為不淨。所以者何？我見釋迦牟尼佛土清淨，譬如自在天宮。<p>此下二，明螺髻見淨。文三。此初，梵王同天見淨。什曰：佛國清淨，階差不同。或如四天乃至如六欲天，或如梵天乃至淨居，或有過淨居，唯補處菩薩生此國也。稱適眾心，故現國不同。肇曰：佛土真淨，超絕三界，豈直如天宮世淨而已哉？此蓋齊其所見而為言耳！舍利弗在人而見土石，梵王居天而見若天宮，自餘所見亦各不同。佛土殊應，義存於此也。<p>舍利弗言：我見此土，丘陵坑坎，荊蕀沙礫，土石諸山，穢惡充滿。<p>此二，身子執穢。<p>螺髻梵言：仁者心有高下，不依佛慧，故見此土為不淨耳。舍利弗！菩薩於一切眾生，悉皆平等，深心清淨，依佛智慧，則能見此佛土清淨。<p>此三，釋二見所以。先明身子，次辨梵王也。下文云：「雖知諸佛國及與眾生空，而常修淨土，教化於群生。」身子不了淨穢隨緣，不依佛慧，忻淨厭穢，心有高下，非真見也。大士了此淨穢應現，名依佛慧；知生如幻，故皆平等。既淨穢常一，名真見也。<p>於是佛以足指按地，即時三千大千世界，若干百千珍寶嚴飾，譬如寶莊嚴佛無量功德寶莊嚴土。一切大眾歎未曾有，而皆自見坐寶蓮花。<p>此三，明如來現淨。文四。此初，指按現淨，文有現淨、況淨、眾見也。前佛答二問，身子生疑，梵王啟論，眾既不悟，故假現變，使知淨穢無定，返權悟實矣。生曰：現此變者，示無定相，以遣封穢之情，使取為淨之旨。肇曰：寶莊嚴土，淨土之最，故以為喻也。自見坐花可解。<p>佛告舍利弗：汝且觀是佛土嚴淨。<p>此二，勸觀淨也。生曰：且觀，且寄嚴淨以明無穢，於實乃現，亦無事淨土矣。<p>舍利弗言：唯然世尊！本所不見，本所不聞，今佛國土嚴淨悉現。<p>此三，對佛。昔在小乘法會，不見淨土，亦不聞說；今屆茲會，方見嚴淨。<p>佛語舍利弗：我佛國土，常淨若此。為欲度斯下劣人故，示是眾惡不淨土耳。<p>此下四，釋今昔淨穢所以也。文三。此初，法說也。肇曰：自佛而言，故常淨若此；外應下劣，故不淨同彼也。<p>譬如諸天共寶器食，隨其福德，飯色有異。<p>此二，喻也。肇曰：飯在器色一，在手不同。飯豈有異？異自天耳。佛土不同，方此可知。故下文云：「諸佛如來功德平等，為教化眾生故，而現佛土不同。」<p>如是，舍利弗！若人心淨，便見此土功德莊嚴。<p>三，合文可見。<p>當佛現此國土嚴淨之時，寶積所將五百長者子，皆得無生法忍；<p>此大段第四，時眾得益。文中大小二乘，各有深淺二益也。此深悟無生也。《大品》即色明空，悟空色不二，亦證無生法忍。《法花．壽量》即伽耶短壽明長壽，悟法身非長非短，亦悟無生忍。此經即穢明淨，寶積等悟淨穢不二，亦得無生忍。以此而觀，眾經殊唱，會歸同致。肇曰：佛國之興，其正為此。無生忍，同上「不起法忍」也。<p>八萬四千人發阿耨多羅三藐三菩提心。<p>此淺者發心也。<p>佛攝神足，於是世界還復如故。求聲聞乘三萬二千天及人，知有為法皆悉無常，遠塵離垢，得法眼淨。<p>此二，小乘益。既不悟淨穢應緣，故執實有，為見無常也。肇曰：國土穢而可淨，淨而復穢，因悟無常，故得法眼。法眼，名須陀洹道也。始見道跡，故得法眼名。塵垢，八十八結也。<p>八千比丘，不受諸法，漏盡意解。<p>肇曰：無著之道，於法無受、無染、漏盡。九十八結漏既盡，故意得解脫，成阿羅漢也。<p>方便品第二<p>此下第二，淨名助佛闡揚淨土之化。九品經文，大分為二：初三品室外訶彈，後六品室內攝受。又先折仕庶，次訶聲聞，後訶菩薩，三品淺深之次也。此以歎淨名益物方便，故目品也。<p>爾時毗耶離大城中，有長者名維摩詰，<p>肇曰：此經之作，起於淨名。其微言幽唱，亦備之後文。出經者欲遠存其人，以弘其道教，故此一品，全序其德也。品文二：先、歎德，次、益物。初中歎本跡二身：法身十德，本也；應身三業，跡也。天台云：西方貴人稱為長者，皆具十德。今淨名法身長者，十德亦然。十德如科文。<p>已曾供養無量諸佛，深殖善本；<p>第一，姓貴者，值佛聞法，從法化生也。肇曰：樹德先聖，故善本深殖也。<p>得無生忍；<p>二，證位高也。三賢業生。七地願生。八地已去，法身無生，名無生忍。此法身大士，名龍象也。<p>辯才無閡，遊戲神通，逮諸總持；<p>此三，業德藏，名大富也。辯才，口業；神通，身業；總持，心業。曠劫積修，三輪德滿，功濟庶物，莫大於即。<p>獲無所畏，降魔勞怨；<p>四，威勢。肇曰：菩薩四無畏也。四魔勞我，故為怨也。<p>入深法門，善於智度，通達方便，大願成就，明了眾生心之所趣，又能分別諸根利鈍；<p>五，二智深也。實智深入，智度圓滿；權智方便，弘誓成就。此自行二智也。了眾生心，同歸本覺，見真也；分別利鈍，隨根教化，照俗也。此二化他二智也。<p>久於佛道，心已純淑，決定大乘；<p>六，年耆。百千僧祇，積修妙智；八地法身，決定真偽。此年耆也。<p>諸有所作，能善思量；<p>七，行無失。肇曰：身口意有所作，智慧恆在前，故所作無失也。<p>住佛威儀，心大如海；<p>八，禮儀備也。肇曰：舉動進止，不失聖儀。海有五德：一、澄淨不受死凜；二、多出妙寶；三、大龍降雨，渧如車軸，受而不溢；四、風日不能竭；五、淵深難測。大士心淨，不受毀戒之屍；出慧明之寶；佛大法雨，受而不溢；邪魔風日，不能虧損；其智淵深，莫能測者。故曰「心大如海」。<p>諸佛咨嗟；<p>九，上人嗟歎。一念淨信，為佛稱揚，況法身哉？<p>弟子、釋、梵、世、主所敬。<p>此十，下人歸敬。弟子，聲聞也。釋，帝釋也。梵，梵王也。世，護世四王也。主，諸國主也。伏其首，則群下從之。<p>欲度人故，以善方便，居毗耶離。<p>此下第二，歎跡化之德。文三：初、標益物處，次、列三業益物，後、結歎。初標可見。<p>資財無量，攝諸貧民；奉戒清淨，攝諸毀禁；以忍調行，攝諸恚怒；以大精進，攝諸懈怠；一心禪寂，攝諸亂意；以決定慧，攝諸無智。<p>此第二，列三業方便。初六度攝物，心密方便；次「白衣」下十八事，身密方便；後「長者中尊」下十一事，口密方便。品目之作，其在茲焉。初「資財」等六度者，肇曰：至人不現行六度。現行六度者，為攝六蔽耳。此中非慳、非施等，法身本；布施、奉戒等，化物跡。非本不可以證真，非跡不可以化物。此初，六度方便也。<p>雖為白衣，奉持沙門清淨律行；<p>此下身密方便。雖現白衣之儀，而不乖法身之本。法身寂滅，即佛所持大沙門律行也。肇曰：秦言義訓「勤行」，勤行趣涅槃也。亦曰「休息」，息生死往來也。<p>雖處居家，不著三界；<p>三界，生死之家。知如幻，故不著。<p>示有妻子，常修梵行；<p>肇曰：梵行，清淨無欲行也。又曰：患慾淤泥故。<p>現有眷屬，常樂遠離；<p>肇曰：在眾若野。又曰：覺愛別離故。<p>雖服寶飾，而以相好嚴身；<p>肇曰：外服俗飾，而內修相好也。<p>雖服飲食，而以禪悅為味；<p>肇曰：外食世膳，而內甘禪悅。<p>若至博弈戲處，輒以度人；<p>傳云：博弈，圍棋也。空棄光陰，無裨來業。肇曰：因戲止戲。<p>受諸異道，不毀正信；<p>肇曰：同於異者，欲令異同於我耳，豈正信之可毀！受，謂受學道法也。<p>雖明世典，常樂佛法；<p>肇曰：世典雖盡明，所樂在真法。<p>一切見敬，為供養中最；<p>肇曰：含齒無不敬，淨養無不供。故曰為致養之最也。<p>執持正法，攝諸長幼；<p>肇曰：外國諸部曲皆立三老，有德者為執法人，以決鄉訟、攝長幼也。淨名現執俗法，因通道法也。<p>一切治生諧偶，雖獲俗利，不以喜悅；<p>肇曰：貪生圖業，有身皆患。世利稱心，彌增流浪。大士誡之，不以喜悅。<p>遊諸四衢，饒益眾生；<p>肇曰：四衢要路，人所交集。隨彼所須，而為益焉。<p>入治政法，救護一切；<p>肇曰：治政法，律官也。導以正法，使民無偏枉，救護一切也。<p>入講論處，導以大乘；<p>外道二乘，執見異論。大士攝伏，導以大乘，令其解脫。<p>入諸學堂，誘開童蒙；<p>肇曰：學堂，童蒙書學堂也。誘開，如太子入學現梵書比也。<p>入諸淫舍，示欲之過；<p>肇曰：外國淫人，別立聚落。凡預士流，目不暫顧。大士同其欲，然後示其過。<p>入諸酒肆，能立其志。<p>肇曰：酒致失志，開放逸門也。<p>若在長者，長者中尊，為說勝法；<p>此下三，明口密益物。肇曰：凡人易以威順，難以理從。大士每處其尊，以弘風靡之化。長者豪族望重，多以世教自居，不求出世勝法，永處輪迴。<p>若在居士，居士中尊，斷其貪著；<p>肇曰：積財一億，入居士里，寶貨彌殖，貪著自纏，豈思出離。<p>若在剎利，剎利中尊，教以忍辱；<p>肇曰：剎利，王者種也，秦言「田主」。劫初人食地味，轉食自然粳米。後人情漸偽，各有封殖，遂立有德，處平分田，此王者之始也。其尊貴自在，多強暴怒，恣意傷害，自取輪迴，故教以和忍。<p>若在婆羅門，婆羅門中尊，除其我慢；<p>肇曰：秦言「外意」，以道學為業，或在家，或出家苦行，多恃己道術，我慢自蔽，沒生死流。<p>若在大臣，大臣中尊，教以正法；<p>肇曰：正法，治正法也。教以正法治國，以道佐時。亦令知身如泡，不保榮祿。<p>若在王子，王子中尊，示以忠孝；<p>為臣須忠，為子應孝。肇曰：所承處重，宜以忠孝為先也。<p>若在內官，內官中尊，化正宮女；<p>什曰：外國法取歷世忠良、耆長有德為內官，化正宮女。嗜色之業，報以女身。若不正修，豈能出離！<p>若在庶民，庶民中尊，令興福力；<p>肇曰：福力微淺，故生庶民。衣食尚乏，安能進道！<p>若在梵天，梵天中尊，誨以勝慧；<p>肇曰：梵天多有禪福，不求出世勝慧。<p>若在帝釋，帝釋中尊，示現無常；<p>無常者，滌欲愛之神湯，凡未離欲界者，豈不銘心哉！什曰：「梵」，垢薄而著淺，故為說勝慧；「釋」，愛重而著深，故現無常也。<p>若在護世，護世中尊，護諸眾生。<p>「護世」，四天王也。東方持國主，主二部：揵闥婆、毗舍闍。南方增長主，主二部：鳩槃荼、薜荔多。西方雜語主，主二部：龍及富單那。北方多聞主，主二部：夜叉、羅剎。護諸世間也。<p>長者維摩詰以如是等無量方便，饒益眾生。<p>此第三，結歎也。肇曰：法身圓應，其跡無端，故稱無量。上略言之耳。<p>其以方便，現身有疾。<p>此下第二，現疾益物。文四：一、明方便現疾，二、諸人參問，三、因為說法，四、聞法得益。此初也。肇曰：雖復變現殊方，妙跡不一，然此經之起，本於現疾，故作者別序其事也。<p>以其疾故，國王、大臣、長者、居士、婆羅門等，及諸王子並餘官屬，無數千人，皆往問疾。<p>此下第二，著有眾生因集參問也。<p>其往者，維摩詰因以身疾，廣為說法。<p>此三，明因疾說法。文二：初、勸厭凡身，二、勸求佛身。前文復二：前、明緣理正觀，後、辨緣事對治觀。此總標也。肇曰：同我者易信，異我者難順。故因其身疾，以明有身之患。什曰：欲明履道之身未免斯患，況於無德而可保耶！<p>諸仁者！是身無常、無強、無力、無堅，速朽之法，不可信也。<p>此下次，正說無常、苦、空、無我四觀文也。此初，無常觀。夫無常者，悟身有為，體性生滅，此理無常也，可階道果。若四時代謝，形變色衰，此是事轉，非真悟也。肇曰：身之危脆，強力不能保，孰能信其永固者？此無常義也。<p>為苦為惱，眾病所集。諸仁者！如此身，明智者所不怙。<p>此二，苦觀。法身常樂，無漏因生；則知漏因生身，性本自苦。見此苦理，道果從生。若待鞭撻傷害方見苦者，非苦理也。病惱相仍，明智不怙。怙，恃怙也。<p>是身如聚沫，不可撮摩；<p>此下十喻明空觀。身者，因是妄惑，果是偽報。觀察此理，名悟空也。復次，四大虛偽，不真故空，亦非毀滅代謝之空哉！肇曰：撮摩聚沫之無實，以喻觀身之虛偽。此下至電喻，明空義也。<p>是身如泡，不得久立；<p>肇曰：不久似明無常義。然水上泡，以虛中不實，故不久立，猶空義也。<p>是身如焰，從渴愛生；<p>肇曰：渴見陽焰，惑以為水；愛見四大，迷以為身。<p>是身如芭蕉，中無有堅；<p>芭蕉之草，唯葉無幹。<p>是身如幻，從顛倒起；<p>肇曰：見幻為人，四大為身，皆顛倒也。<p>是身如夢，為虛妄見；<p>妄心所計，虛誑如夢。<p>是身如影，從業緣現；是身如響，屬諸因緣；<p>肇曰：身之起乎業因，猶影響之生形聲。<p>是身如浮雲，須臾變滅；是身如電，念念不住。<p>肇曰：變滅不住，似釋無常。然皆取其虛偽不真，故速滅不住，猶釋空義也。<p>是身無主，為如地；<p>此下六界觀無我也。肇曰：夫萬事萬形，皆四大成。在外則為土石山河，在內則為四支百體。聚而為生，散而為死。生則為內，死則為外。內外雖殊，然其大不異，故以內、外四大，類明無我也。外地，古今相傳，強者先宅，故無主也。身亦爾，眾緣所成，緣合則起，緣散則離，何有真宰常主之者！主、壽、人即是一我，義立四名耳。地性能持，妄計為主。<p>是身無我，為如火；<p>火性炎上，妄計為我。肇曰：縱任自由，謂之我。而外火起滅由薪，火不自在；不自在，火無我也。外火既無我，內火類可知。<p>是身無壽，為如風；<p>風息通命，妄計為壽。肇曰：常存不變，謂之壽。而外風積氣飄鼓，動止無常；動止無常，風無壽也。外風既無壽，內風類可知。<p>是身無人，為如水；<p>水性隨物，妄計為人。肇曰：貴於萬物，而始終不改，謂之人。而外水善利萬形，方圓隨物，窪隆異適，而體無定。若體無定，則水無人也。外水既無人，內水類可知。<p>是身不實，四大為家；<p>此身骨肉等，地大；血髓等，水大；煖氣等，火大；喘息等，風大。不了四大，妄計為身，假會為家，非實身也。<p>是身為空，離我、我所；<p>此五，空界觀。身之呻吟，猶橐籥哉！聲動因空，空無我所。既無我所，何異外空耶？<p>是身無知，如草木瓦礫。<p>此六，識界觀也。草木隨氣，變化萬形；識身隨業，受報非一。既緣變無常知，何異草木？又草木隨氣榮枯，識亦隨緣生滅。生滅無定知，何異草木？肇曰：身雖能觸而無知，內識能知而無觸。自性而求，二俱無知。既曰無知，何異瓦礫？<p>是身無作，風力所轉。<p>此破作者也。身隨業風，巧拙異動，無作者也。肇曰：舉動事為，風力使然，誰作之者？<p>是身不淨，穢惡充滿。<p>此下明緣事對治觀，破思惟惑也。肇曰：三十六物，充滿其體，此不淨想也。<p>是身為虛偽，雖假以澡浴衣食，必歸磨滅。<p>肇曰：雖復澡以香湯，衣以上服，苟曰非真，豈得久立？此虛偽想也。<p>是身為災，百一病惱。<p>肇曰：一大增損，百一病生。此災患想也。<p>是身如丘井，為老所逼。<p>丘井者，故破村落丘墟故井也。謂人物宮室，移就新居，井不可改，日見崩壞。人老亦然，盛力少色，皆悉遷移，衰老形骸，留此散壞。此老壞想也。肇曰：神之處身，為老死所逼；猶危人之在丘井，為龍蛇所逼也。緣在他經。<p>是身無定，為要當死。<p>死苦。肇曰：壽夭雖無定，不得不受死。此必死想也。<p>是身如毒蛇，如怨賊，如空聚，陰、界、諸入所共合成。<p>此總明不可樂想也。肇曰：四大喻四蛇，五陰喻五賊，六情喻空聚，皆有成喻在他經。五陰、十八界、十二入，三法假合成身，猶若空聚，無可寄也。<p>諸仁者！此可患厭，當樂佛身。<p>此下第二，勸求佛身。文四：第一舉勸，第二徵勸，第三釋勸，第四結勸。此初，舉厭勸忻。肇曰：吾等同有斯患，可厭久矣，宜共樂求佛身也。<p>所以者何？<p>此二，徵勸意。肇曰：近見者，謂佛身直是形之妙者，未免生死寒暑之患，曷為而求？將辨法身妙極之體。<p>佛身者，即法身也。<p>此三，釋勸。文三：初、辨果體，二、明修因，三、總結。此初也。肇曰：經云法身者，虛空身也。無生而無不生，無形而無不形。超三界之表，絕有心之境。陰入所不攝，稱謂所不及。寒暑不能為其患，生死無以化其體。故其為物也，微妙無像，不可為有；備應萬形，不可為無。彌綸八極，不可為小；細入無間，不可為大。故能出生入死，通洞乎無窮之化；變現殊方，應無端之求。此二乘之所不議，補處之所未覿。況凡夫無因，敢措思於其間哉！聊依經誠言，粗標其玄極耳。然則法身在天而天，在人而人，豈復近捨丈六而遠求法身乎！<p>從無量功德、智慧生。<p>此二，明修因。肇曰：夫妙極之身，必生乎妙極之因。功德、智慧，大士二業也。此二蓋是萬行之初門，泥洹之關要，故唱言有之。<p>從戒、定、慧、解脫、解脫知見生。<p>肇曰：五分法身也。<p>從慈、悲、喜、捨生。<p>四等也。<p>從布施、持戒、忍辱、柔和、勤行、精進、禪定、解脫、三昧、多聞、智慧諸波羅蜜生。<p>肇曰：禪，四禪。定，四空定。解脫，八解脫。三昧，三三昧。此皆禪度之別行。<p>從方便生。從六通生。<p>肇曰：自非六通、方便生其無方之化，無以成無極之體。<p>從三明生。<p>肇曰：天眼、宿命智、漏盡通為三明。<p>從三十七道品生。從止觀生。<p>三十七品如下。什曰：始觀時繫心一處名止，靜極則明，明則慧，慧名觀。<p>從十力、四無所畏、十八不共法生。<p>名數如常。自非剋圓勝德，何能證茲法身！<p>從斷一切不善法、集一切善法生。<p>肇曰：必斷之志，必集之情，此二心行之綱目也。<p>從真實生。從不放逸生。<p>肇曰：真實，善根所以生；不放逸，功業所以成。此二心行之要也。<p>從如是無量清淨法生如來身。<p>此總結也。<p>諸仁者！欲得佛身，斷一切眾生病者，當發阿耨多羅三藐三菩提心。<p>此四結勸，起悲願也。肇曰：發無上心，豈唯自除病，亦濟群生病。<p>如是，長者維摩詰為諸問疾者如應說法，令無數千人，皆發阿耨多羅三藐三菩提心。<p>此四，結益也。<p>弟子品第三<p>此二，明弟子因命問疾，寄宣訶辭，挫小進大，故目品焉。<p>爾時，長者維摩詰自念寢疾於床，<p>品文二：初、自念疾，後、佛命問疾。此初，先自念也。生曰：自念寢疾者，自傷念疾也。夫有身則有疾，此自世之常耳。達者體之，何所傷哉！然毗耶離諸長者子皆覲佛聽法，維摩詰事應是同，而礙疾不預，理在致傷。故託以崇法，招佛問疾也。<p>世尊大慈，寧不垂愍。<p>此念問。肇曰：世尊大慈，必見垂問，因以弘道，所濟良多，此現疾之本意也。<p>佛知其意，即告舍利弗：汝行詣維摩詰問疾。<p>此二，命問疾人。先別命十人，此初章也。文二：初命，後辭。此初，命也。肇曰：至人懸心默通，不先形言，冥機潛應，故先敕也。如其知諸人不堪而猶命者，將顯淨名無窮之德，以生眾會悕仰之情耳。「舍利」，此名身，其母名也。「弗」，秦言「子」。天竺多以母名名子。<p>舍利弗白佛言：世尊！我不堪任詣彼問疾。<p>此二，辭也。文四：一、奉辭不堪，二、略出所以，三、廣引彈事，四、結辭不堪。此即初也。生曰：有以致辭，非拒命也。託不拒命之辭，以取推維摩詰義。<p>所以者何？憶念我昔曾於林中宴坐樹下，<p>此二，「所以」下，徵釋不堪所由也。宴，安也。禪定安心，故云宴坐。聲聞入定，不過八地定及滅盡定，皆是厭下粗動，忻於上定。故示隱身於林，息亂於定，此非真宴寂。<p>時維摩詰來謂我言：唯！舍利弗！不必是坐為宴坐也。<p>此三，「時維摩詰」下，引所彈事。文三：總、別、結也。此初，總訶不必此坐為真坐也。夫心體離念，性本寂滅。體此安住，名真宴坐。豈同二乘，厭亂忻定，而為宴寂哉！<p>夫宴坐者，不於三界現身意，是為宴坐。<p>此二，「夫宴坐」下，別訶。文六。此初，訶形神不寂失。夫三界性空，未嘗不寂；身心如幻，何時不定？豈有厭忻哉！肇曰：今舍利弗猶有世報生身，及世報意根，故以人間為煩擾而宴坐林下，未能形神無跡，故致斯訶。<p>不起滅定，而現諸威儀，是為宴坐。<p>二，訶寂用相乖失。小乘滅受想心，名為滅定，故滅而無用也。菩薩體心性常寂滅，名滅盡定，故寂而常用。肇曰：小乘人入滅盡定，則形猶枯木，無運用之能。大士入實相定，心智寂滅而形充八極，順機而作應會無方，舉動進止不捨威儀。其為宴也，亦以極矣！<p>不捨道法，而現凡夫事，是為宴坐。<p>三，訶真俗異緣失。《仁王》云：「雙照二諦平等道。」照真故道法，照俗故凡事。肇曰：小乘障隔生死，故不能和光。大士美惡齊旨，道俗一觀，故終日凡夫，終日道法也。淨名之有居家，即其事也。<p>心不住內，亦不在外，是為宴坐。<p>四，訶心住內外失。心生則內外相生，心寂則內外相滅，此無住為住也。肇曰：身為幻宅，曷為住內？萬物斯虛，曷為在外？小乘防念，故繫心於內；凡夫多求，故馳想於外；大士齊觀，故內外無寄也。<p>於諸見不動，而修行三十七品，是為宴坐。<p>五，訶乖中起行失。肇曰：諸見，六十二諸妄見也。夫以見為見者，要動捨諸見以修道品。大士觀諸見真性即是道品，故不近捨妄見而遠修道品也。如小乘觀身不淨，破淨倒，名見動。大士觀身性空，非垢非淨，名為不動。念處既爾，餘品例然。<p>不斷煩惱，而入涅槃，是為宴坐。<p>六，訶染淨未融失。肇曰：七使、九結，惱亂群生，名為煩惱。煩惱真性，即是涅槃。慧力強者，觀煩惱即是入涅槃，不待斷而後入也。<p>若能如是坐者，佛所印可。<p>此三，結也。肇曰：此平等法坐，佛所印可。豈若仁者有待之坐乎！<p>時我，世尊！聞是語已，嘿然而止，不能加報。故我不任詣彼問疾。<p>此四，結不堪也。肇曰：理出意外，莫知所對。<p>佛告大目揵連：汝行詣維摩詰問疾。<p>文二。此初，命也。目揵連，此云採菽，姓也，輔相之族。字拘律陀，此樹名也。禱樹求之，因以名也。肇曰：弟子中神通第一。生曰：夫人才有長短，所能不同。舍利弗自可不能，餘何必然？故不抑之而不告也。復得因以廣維摩詰之美。<p>目連白佛言：世尊！我不堪任詣彼問疾。<p>二，辭也。文四，如前。此初也。<p>所以者何？憶念我昔入毗耶離大城，於裡巷中，為諸居士說法。<p>此二，不堪之由。此說小乘無常等法也。肇曰：當是說有為善法，施戒之流也。<p>時維摩詰來謂我言：唯！大目連！為白衣居士說法，不當如仁者所說。<p>此三，辨所彈事。文三：初、訶偽，次、示真，後、訶益。此初，總訶。「不當」，此順方言，應云「仁者所說不當」。法唯一實，餘二非真，故云不當。<p>夫說法者，當如法說。<p>此示真也。文二：初、理本無說，二、示說方軌。前中又三：標、釋、結也。此初，標也。肇曰：法，謂一相真實法也。<p>法無眾生，離眾生垢故。<p>二，釋法。此初，約無我明實相義。肇曰：自此下辨真法義也。夫存眾生，則垢真法。若悟法無眾生，則其垢自離。又解：此明法性本無眾生，不同二乘斷眾生相也。下三句類然。<p>法無有我，離我垢故。<p>生曰：我者自在，言主耳。<p>法無壽命，離生死故。<p>肇曰：生死，命之始終耳。始終既離，則壽命斯無。諸言離者，皆空之別名也。<p>法無有人，前後際斷故。<p>肇曰：天生萬物，以人為貴。始終不改，謂之人。故外道以人名神，謂始終不變。若法前後際斷，則新新不同。新新不同，則無不變之者。無不變之者，則無復人矣。<p>法常寂然，滅諸相故。<p>此下約法空辨實相義也。法性常寂，無生滅相也。不同小乘妄執有為，有生異滅相。<p>法離於相，無所緣故。<p>肇曰：緣，心緣也。相，心之影響耳。夫有緣故有相，無緣故無相。<p>法無名字，言語斷故。<p>名生於相，相空則名亡。肇曰：名生於言，言斷誰名？<p>法無有說，離覺觀故。<p>執名相說，從覺觀生；假名相說，覺觀自離。肇曰：覺觀粗心，言語之本。真法無相，故覺觀自離。<p>法無形相，如虛空故。<p>肇曰：萬法萬形，萬形萬相。解曰：此明一法萬形，無定形故無形；亦一體多相，無定相故無相。<p>法無戲論，畢竟空故。<p>肇曰：真境無言。凡有言論，皆是虛戲。妙絕言境，畢竟空也。<p>法無我所，離我所故。<p>肇曰：上直明無我，此明無我所。自我之外，一切諸法，皆名我所。<p>法無分別，離諸識故。<p>妄法有相故，識有分別；真法無相故，智無分別。肇曰：分別生於識。<p>法無有比，無相待故。<p>此下約絕待辨實相義。肇曰：諸法相待生，猶長短比而形。<p>法不屬因，不在緣故。<p>妄法有生，故屬因緣；真法無生，故不屬因緣。肇曰：前後相生，因也；現相助成，緣也。諸法要因緣相假，然後成立。若觀法不在緣，則法不屬因也。<p>法同法性，入諸法故。<p>隨事則相殊，悟理則同性。肇曰：諸法殊相，誰能遍入？遍入諸法者，其唯法性乎！<p>法隨於如，無所隨故。<p>肇曰：法自無法，誰隨如者。以無所隨故，名隨如也。<p>法住實際，諸邊不動故。<p>肇曰：有邊故有動，無邊何所動。無邊之邊，謂之實際，此真法之所住也。<p>法無動搖，不依六塵故。<p>肇曰：情依六塵，故有奔逸之動；法本無依，故無動搖。<p>法無去來，常不住故。<p>肇曰：法若常住，則從未來到現在，從現在到過去。法一逕三世，則有去來也。以法不常住，故法無去來也。<p>法順空，隨無相，應無作。法離好醜。法無增損。法無生滅。法無所歸。<p>肇曰：同三空。又解：實相性離，故不違三脫。性無分別，故離好醜、增損、生滅等也。即體自真，故無別歸趣。<p>法過眼、耳、鼻、舌、身、心。法無高下。<p>肇曰：超出常境，非六情之所及。法性平等，故無高下。<p>法常住不動。<p>肇曰：真法常定，賢聖不能移。<p>法離一切觀行。<p>肇曰：法本無相，非觀行之所見。見之者，其唯無觀乎！<p>唯！大目連！法相如是，豈可說乎！<p>此三，結也。肇曰：心觀不能及，豈況於言乎！<p>夫說法者，無說無示。其聽法者，無聞無得。<p>此下第二，示說方軌。文二：初、安住無說，次、為物故說。初文有法、喻、結。能說如幻，故無說無示。聽者如幻，故無聞無得。肇曰：無說豈曰不言，謂能無其所說；無聞豈曰不聽，謂能無其所聞。故終日聞而未嘗聞也。示，謂說法示人。得，謂聞法所得。<p>譬如幻士，為幻人說法，<p>喻也。<p>當建是意，而為說法。<p>結也。<p>當了眾生根有利鈍，<p>此第二，為物故說。無名相中，假名相說。文三。此初，了根利鈍，隨病而化。<p>善於知見，無所罣礙。<p>二，了法無相而隨物說相也。肇曰：說有不辨空者，由其於諸法無閡知見未悉善也。無閡知見，即實相智也。<p>以大悲心讚於大乘，念報佛恩，不斷三寶，然後說法。<p>三，結說益也。肇曰：夫大悲所以建，大乘所以駕，佛恩所以報，三寶所以隆，皆由明瞭人根，善開實相。而目連備闕斯事，故以誨之。<p>維摩詰說是法時，八百居士發阿耨多羅三藐三菩提心。<p>三，聞訶得益。<p>我無此辯，是故不任詣彼問疾。<p>第四，結成不堪。<p>佛告大迦葉：汝行詣維摩詰問疾。<p>文二，同上。此初，命也。迦葉，此云龜，亦曰飲光，皆取其明義。肇曰：迦葉，弟子中頭陀苦行第一，出婆羅門種，姓迦葉也。<p>迦葉白佛言：世尊！我不堪任詣彼問疾。<p>此下二，奉辭。文四。此初，辭也。<p>所以者何？憶念我昔於貧里而行乞，<p>二，略明所以也。詣貧二意：一少欲故，二大悲故。亦以迦葉於弟子中，此二最勝，故訶也。生曰：大迦葉少欲行，頭陀中第一也。得滅盡三昧亦最勝。凡得滅盡定者，能為人作現世福田也。其以自業，能使人得現法報，而貧有交切之苦，故以大悲心欲拔之也。乞食是其頭陀之業。又至貧里，有會少欲之跡。<p>時維摩詰來謂我言：唯！大迦葉！有慈悲心而不能普，捨豪富，從貧乞。<p>此下第三，廣引彈事。文三：初、訶悲劣，二、明頭陀不真，三、捐伏。此初也。迦葉因苦生悲，故不普。菩薩了生如幻，苦樂一如，等起大悲而無緣念，故能普也。<p>迦葉！住平等法，應次行乞食。<p>此二，約乞食示真頭陀，明小乘頭陀不真。頭陀，此云抖藪。小乘抖藪，其心不著房舍、臥具、湯藥四事，名為頭陀。大乘頭陀抖藪，其心一切不著，不著生死，不住涅槃，生滅垢淨等，廣如《善住意天子經》明。於中文五：一、欲乞止貪法，二、入聚離染法，三、示正法食，四、結成法食，五、斥二乘也。此初四段，檢乞食心。若為修定慧，資長法身，名真頭陀。若為愛養世報而乞食者，非抖藪也。住平等者，為求平等法身。而乞食者，應觀無相，貧富一如，次第行乞，不應取貧富相，壞真抖藪也。<p>為不食故，應行乞食。<p>法身不食。肇曰：不食即涅槃法。涅槃無生死、寒暑、飢渴之患，其道平等，豈容分別？應以此平等心而行乞食，使因果不殊也。<p>為壞和合相故，應取摶食。<p>壞五陰名法身。肇曰：五陰、摶食，俱和合相耳。壞五陰，名為涅槃。應以此心而取摶食也。若然，則終日摶食，終日涅槃也。<p>為不受故，應受彼食。<p>法身不受生死也。肇曰：不受亦涅槃法也。夫為涅槃而行乞者，應以無受心而受彼食。若然，則終日受而未嘗受，是乃受也。<p>以空聚想，入於聚落。<p>此二，入聚離染法。既為法身，不受毒身，而乞食者，聚落六塵，能傷正觀；入聚乞食，何以獲全？故示聚落無相，真空抖藪。文三：初、觀外聚，次、觀內根，三、結真頭陀。此初也。肇曰：空聚，亦涅槃相也。凡入聚落，宜存此想。若然，則終日聚落，終日空聚也。<p>所見色，與盲等。<p>此二，觀內根頭陀也。見色如盲者，肇曰：二乘惡厭生死，怖畏六塵，故誡以等觀也。盲，謂不見美惡之異，非謂閉目也。<p>所聞聲，與響等。<p>聲如幻也。肇曰：未有因谷響而致喜怒者也。<p>所嗅香，與風等。<p>香如幻也。肇曰：香臭因風，風無香嗅也。<p>所食味，不分別。<p>味如幻也。什曰：法無定性，由分別取相，謂之為味。若不分別時，則非味也。雖食，當如本相也。<p>受諸觸，如智證。<p>觸如幻也。肇曰：得盡智、無生智，自證成道，舉身柔軟快樂而不生著。身受諸觸，宜若此也。<p>知諸法如幻相。<p>法無定相，隨心而變，故云如幻也。<p>無自性，無他性。本自不然，今則無滅。<p>三，結真頭陀。若能知此六塵無自無他，不燃不滅，名真頭陀也。肇曰：諸法如幻，從因緣生，豈自他之可得也？<p>迦葉！若能不捨八邪，入八解脫，<p>此下三，示正法食。既得食已，應思禪悅法喜食也。文二：初、示法食，後、令施食。此初也。小乘捨八邪入八解脫為禪悅，大乘不捨而入也。肇曰：八邪八解，本性常一。善觀八邪，即入八解，曷為捨邪更求解乎？若能如是者，名入解也。<p>以邪相入正法，<p>此法喜食也。小乘捨邪相入無相，大乘相、無相不二。肇曰：若本性常一者，則邪正相入，不乖其相也。<p>以一食施一切，供養諸佛及眾賢聖，然後可食。<p>此明悲施。肇曰：因誨以無礙施法也。若能等邪正，又能以一食等心施一切，然後自食。若得法身，則能實充足一切，如後「一鉢飯」也。<p>如是食者，非有煩惱，非離煩惱；非入定意，非起定意；非住世間，非住涅槃。<p>四，明法食已，得法身益。文二。此先，明受施益。肇曰：有煩惱食，凡夫也。離煩惱食，二乘也。若能如上平等而食者，則是法身之食：非有煩惱而食，非離煩惱而食也。又定亂一如，世、出世等，平等法喜，同資法身也。<p>其有施者，無大福，無小福；不為益，不為損。<p>二，能施益。肇曰：若能等心受食，則有等教；既有等教，則施主同獲平等。不計福之大小，己之損益也。<p>是為正入佛道，不依聲聞。迦葉！若如是食，為不空食人之施也。<p>此五，結斥也。肇曰：平等法食，自利利人，故正入佛道，不依聲聞。又名真應供，故不空施福也。<p>時我，世尊！聞說是語，得未曾有，即於一切菩薩深起敬心。<p>此三，捐伏。始知菩薩頭陀行勝也。<p>復作是念：斯有家名、辯才、智慧乃能如是，其誰不發阿耨多羅三藐三菩提心。<p>肇曰：時謂在家大士智辯尚爾，其誰不發無上心也。<p>我從是來，不復勸人以聲聞、辟支佛行。<p>肇曰：始知二乘之劣，不復以勸人也。<p>是故不任詣彼問疾。<p>四，結不堪也。<p>佛告須菩提：汝行詣維摩詰問疾。<p>肇曰：秦言善吉，弟子中解空第一。文二。此初，命也。<p>須菩提白佛言：世尊！我不堪任詣彼問疾。<p>二，辭。文四。此初，辭也。<p>所以者何？憶念我昔入其舍，從乞食。<p>二，略釋所以。生曰：須菩提得無諍三昧，人中第一也。維摩詰機辯難當，鮮有敢窺其門者。而須菩提既有此定，又獨能詣之，跡入恃定矣。便有恃定之跡，而致詰者，豈不有為然乎！又若善吉詣貧，貧無物施，心則有諍。今既詣富，為施不難，故順無諍行也。<p>時維摩詰取我鉢，盛滿飯，<p>此三，廣引彈事。文五：一、取鉢，二、訶詰，三、置鉢，四、安慰，五、聞益。此初也。生曰：維摩詰跡在居士，有吝惜之嫌。若未與食便詰之者，物或謂之然矣，故先取鉢盛滿飯也。而不授之者，恐須菩提得鉢便去，不盡言論勢也。<p>謂我言：唯！須菩提！若能於食等者，諸法亦等；諸法等者，於食亦等。如是行乞，乃可取食。<p>此下二，明訶詰。善吉入四禪定，不忤物心，名為無諍；大士入實相定，萬法平等，名為無諍。又善吉捨有觀空，名為解空；大士有空平等，名為解空。住此平等，名真福田，乃可取食。文中有四：一、法食等，二、染淨等，三、邪正等，四、損益等。此初也。小乘內心見生死、涅槃苦樂不等，故外行乞食，見於貧富亦不等也。大士內住實相，苦樂平等，故外化無緣，大悲亦平等也。肇曰：萬法同相，准一可知。若於食等者，諸法亦等；諸法等者，於食亦等。以此行乞，乃可取食耳。曷為捨貧從富，自生異相乎！<p>若須菩提不斷淫、怒、癡，亦不與俱；<p>此下二，明染淨等。文三：初、約無生四諦問，二、就人凡聖問，三、結成可食。初文四句，此初，了惑無生為集諦。肇曰：斷淫、怒、癡，聲聞；淫、怒、癡俱，凡夫。大士觀淫、怒、癡即是涅槃，故不斷不俱。若能如是者，乃可取食也。<p>不壞於身，而隨一相；<p>二，悟陰無相為苦諦也。肇曰：萬物齊旨，是非同觀，一相也。然則身即一相，豈待壞身滅體，然後謂之一相乎！身，五陰身也。<p>不滅癡愛，起於明脫；<p>三，漏即無漏為道諦也。肇曰：聲聞以癡曀智，故滅癡而明；以愛繫心，故愛解而脫。大士觀癡愛真相即是明脫，故不滅癡愛而起明脫。<p>以五逆相而得解脫，亦不解不縛。<p>四，縛本不生，今則無滅，為滅諦也。肇曰：五逆真相，即是解脫，豈有縛脫之異耶！五逆，罪之尤者；解脫，道之勝者。若能即五逆相而得解脫者，乃可取人之食。<p>不見四諦，非不見諦；非得果，非不得果。非凡夫，非離凡夫法；非聖人，非不聖人。<p>此下二，就人凡聖問也。凡夫不見四諦；初果見諦；大士無見無不見，見第一義諦也。二乘有證有得，故得果；大士無所得，故非得果也。此則凡聖一如，豈有分別哉！<p>雖成就一切法，而離諸法相，乃可取食。<p>此三，結真福田可食也。肇曰：不捨惡法而從善，則一切諸法於何不成！諸法雖成而離其相，以離其相，美惡斯成矣。若能備如上說，乃可取食也。<p>若須菩提不見佛，不聞法，<p>此下三，明邪正等。文三：初、總明背正，次、別明同邪，後、結令取食。此初也。肇曰：猶誨以平等也。夫願能齊是非、一好醜者，雖復上同如來，不以為尊；下等六師，不以為卑。何則？天地一旨，萬物一觀。邪正雖殊，其性不二。豈有如來獨尊，而六師獨卑！若同彼六師，不見佛，不聞法，因其出家，隨其所墮，而不以為異者，乃可取食也。蓋窮理盡性，極無方之說也。善惡反論而不為其常，邪正同辯而不喪其真，斯可謂平等正化，莫二之道乎。天台意云：已前證真，故可食此，敬田也。此下為同惡，故食即悲田也。<p>彼外道六師：富蘭那迦葉、<p>此二，明同六師。肇曰：姓迦葉，字富蘭那。其人起邪見，謂一切法斷滅性空，無君臣父子忠孝之道。<p>末伽梨拘賒梨子、<p>肇曰：末伽梨，字也。拘賒梨，其母名也。其人起邪見，謂眾生苦樂，不因行得，自然爾耳。<p>那闍夜毗羅胝子、<p>肇曰：那闍夜，字也。毗羅胝，其母名也。其人謂道不須求，經生死劫數，苦盡自得，如轉縷丸於高山，縷盡自止，何假求也。<p>阿耆多翅舍欽婆羅、<p>肇曰：阿耆多，字也。翅舍欽婆羅，粗弊衣名也。其人著弊衣，自拔髮，五熱炙身，以苦行為道。謂今身併受苦，後身常樂也。<p>迦羅鳩馱迦旃延、<p>肇曰：姓迦旃延，字迦羅鳩馱。其人謂諸法亦有相亦無相也。<p>尼揵陀若提子等，是汝之師。<p>肇曰：尼揵陀，其出家總名也，如佛法出家名沙門。若提，母名也。其人謂罪福苦樂本有定因，要當必受，非行道所能斷也。此六師，佛未出世時，皆道王天竺也。<p>因其出家，彼師所墮，汝亦隨墮，乃可取食。<p>此三，結取食也。肇曰：若能同彼六師，不懷異想者，乃可取食。<p>若須菩提入諸邪見，不到彼岸。<p>此下四，明損益等也。文三：初、明損益等，次、明福非益性，後、明罪非損性。此初也。肇曰：彼岸，實相岸也。惑者以邪見為邪，彼岸為正，故捨此邪見，適彼彼岸耳。邪見、彼岸，本性不殊，曷為捨邪而適彼岸乎？是以入諸邪見不到彼岸者，乃可取食也。自「六師」已下，至乎「不得滅度」，類生逆談，以成大順。庶通心君子，有以標其玄旨，而遺其所以是也。<p>住於八難，不得無難。<p>肇曰：夫見難為難，必捨難而求無難也。若能不以難為難，故能住於難；不以無難為無難，故不得於無難也。<p>同於煩惱，離清淨法。<p>肇曰：夫能悟惱非惱，雖惱而淨；若以淨為淨，雖淨而惱。是以同惱而離淨者，乃所以常淨也。<p>汝得無諍三昧，一切眾生亦得是定。<p>此下明福非益性。法性妙禪，定亂一旨。善吉、群生，不容有二。如不二也，則罪福無主，誰福非福？孰墮不墮？故經云：非福田，非不福田；非應供養，非不應供養。肇曰：善吉之與群生，性常自一，曷為善吉獨得，而群生不得乎？此明本不偏也。<p>其施汝者，不名福田。<p>肇曰：我受彼施，令彼獲大福，故名福田耳。由大觀之，彼我不異，誰為種者？誰為田者？<p>供養汝者，墮三惡道。<p>肇曰：五逆之損，供養之益，大觀正齊，未覺其異。若五逆而可墮，供養亦可墮也。<p>為與眾魔共一手，作諸勞侶。汝與眾魔及諸塵勞，等無有異，<p>此下三，明罪非損性。魔王者，誘人入生死也；法王者，化人住涅槃也。若生死、涅槃性平等者，魔佛二化，同一手也。既曰為同，等無異也。肇曰：既為其侶，安得有異？又曰：夫以無異，故能成其異也。<p>於一切眾生而有怨心，謗諸佛，毀於法。<p>肇曰：怨親之心，毀譽之意，美惡一致，孰云其異？苟曰不異，亦何為同？<p>不入眾數，終不得滅度。汝若如是，乃可取食。<p>夫見聖諦者，入聖眾數；斷煩惱者，得至滅度。實相無見無不見，故不入眾數；寂滅無得無不得，故不得滅度。若能如是住真平等，此真應供，乃可取食。肇曰：夫捨惡從善，人之常情耳。然是非經心，猶未免於累，是以等觀者以存善為患，故捨善以求宗；以捨惡為累，故即惡而返本。然則即惡有忘累之功，捨善有無染之勳，故知同善未為得，同惡未為失。淨名言意，似在此也。<p>時我，世尊！聞此茫然，不識是何言，不知以何答。便置鉢，欲出其舍。<p>此第三，置鉢也。天台云：進非其敬，退非其悲，故置之也。肇曰：淨名言逆而理順，善吉似未思其言，故不識是何說，便置鉢而出也。<p>維摩詰言：唯！須菩提！取缽勿懼。於意云何，如來所作化人，若以是事詰，寧有懼不？<p>此下四，淨名安慰。文三：初慰問，次答，後釋。此初也。肇曰：淨名欲令善吉弘平等之道，無心以聽，美惡斯順。而善吉本不思其言，迷其所說，故復引喻以明也。<p>我言不也。<p>此二，答也。<p>維摩詰言：一切諸法如幻化相，汝今不應有所懼也。<p>此三，釋也。文三：初標，次釋，後重釋也。肇曰：若於弟子中解空第一，既知化之無心，亦知法之如化。以此而聽，曷為而懼也。<p>所以者何？一切言說，不離是相。<p>此二，釋也。肇曰：是相即幻化相也。言說如化，聽亦如化，以化聽化，豈容有懼。<p>至於智者，不著文字，故無所懼。<p>肇曰：夫文字之作，生於惑取。法無可取，則文相自離。虛妄假名，智者不著。<p>何以故？文字性離，無有文字，是則解脫。解脫相者，則諸法也。<p>三，重釋也。肇曰：解脫，謂無為真解脫也。夫名生於不足，足則無名。故無有文字，是真解脫也。「則諸法」者，肇曰：名生於法，法生於名。名既解脫，故諸法同解也。<p>維摩詰說是法時，二百天子得法眼淨。<p>此五，得益也。<p>故我不任詣彼問疾。<p>四，結不堪也。<p>佛告富樓那彌多羅尼子：汝行詣維摩詰問疾。<p>文二。此初，命也。肇曰：富樓那，字也，秦言滿願。彌多羅尼，其母名，秦言知識。通母名為字。弟子中辯才第一。<p>富樓那白佛言：世尊！我不堪任詣彼問疾。<p>此二，辭。文四，此初也。<p>所以者何？憶念我昔於大林中，在一樹下，為諸新學比丘說法。<p>二，略釋也。<p>時維摩詰來謂我言：唯！富樓那！先當入定，觀此人心，然後說法。無以穢食，置於寶器。<p>三，廣引彈事。前訶目連說不稱理，此訶滿願不識根性。文七：一、說法失機，二、結過訶責，三、令識宿命，四、大志開發，五、更為說法，六、得不退轉，七、尊者敬捐。初文四別，此初，勸觀心。心本性淨，不應以小乘穢法污其本也。肇曰：大乘自法身已上，得無礙真心，心智寂然，未嘗不定。以心常定，故能萬事普照，不假推求，然後知也。小乘心有限礙，又不能常定，凡所觀察，在定則見，出定不見。且聲聞定力深者，見眾生根，極八萬劫耳；定力淺者，身數而已。大士所見，見及無窮。此新學比丘，根在大乘，應聞大道。而為說小乘法，故誨其入定也。又曰：穢食充飢，小乘法也；盛無上寶，大乘器也。<p>當知是比丘心之所念，無以琉璃同彼水精。<p>二，勸觀心念。念雖生滅，而性無生滅，此真寶也。說生滅者，偽寶也。肇曰：當識其心念之根本，無令真偽不辨也。<p>汝不能知眾生根原，無得發起以小乘法。彼自無瘡，勿傷之也。<p>三，大乘信根稱本無瘡，示小乘法名為傷也。肇曰：彼大乘之體自無瘡疣，無以小乘之刺損傷之也。<p>欲行大道，莫示小徑，無以大海內於牛跡，無以日光等彼螢火。<p>四，總舉喻也。肇曰：大物當置大處，曷為迴龍象於兔徑，注大海於牛跡乎？日光者，肇曰：明昧之殊，其喻若此，而欲等之者，何耶？有說大道法性，喻法身也；大海廣納，喻般若也；日光破闇，喻解脫也。<p>富樓那！此比丘久發大乘心，中忘此意，如何以小乘法而教導之？我觀小乘智慧微淺，猶如盲人，不能分別一切眾生根之利鈍。<p>此二，「富樓那」下結過訶責也。肇曰：未得無生忍，心皆有退忘。<p>時維摩詰即入三昧，令此比丘自識宿命，曾於五百佛所殖眾德本，迴向阿耨多羅三藐三菩提，<p>此三，令識宿命。肇曰：淨名將開其本意，故以定力令諸比丘暫識宿命，自知曾於五百佛所殖眾德本，曾已迴此功德向無上道。此其本意。<p>即時豁然，還得本心。於是諸比丘稽首禮維摩詰足，<p>此四，大志開發，感恩致敬也。<p>時維摩詰因為說法。<p>此五，更為說法。定力暫加，事不可久。欲令自悟，要因說法。<p>於阿耨多羅三藐三菩提，不復退轉。<p>此六，聞法悟理，於無上道獲不退也。<p>我念聲聞不觀人根，不應說法。<p>此七，自念敬伏也。<p>是故不任詣彼問疾。<p>此四，結也。<p>佛告摩訶迦旃延：汝行詣維摩詰問疾。<p>肇曰：迦旃延，南天竺婆羅門姓也。以本姓為名，弟子中解義第一。有說迦旃延，此云文飾也。又云剃髮種也。<p>迦旃延白佛言：世尊！我不堪任詣彼問疾。<p>二，辭。文四。此初，辭也。<p>所以者何？憶念昔者，佛為諸比丘略說法要，<p>二，略釋。文二。此初，佛先略說。肇曰：如來常略說有為法無常、苦、空、無我，無為法寂滅不動。此二言總一切法盡，故言「略」也。生曰：為悟所津，若出由戶也。<p>我即於後敷演其義，謂無常義、苦義、空義、無我義、寂滅義。<p>二，迦旃延廣演。義者，義理。小乘以無常等五為理，大乘以一實相為理。由悟此理，證道非餘，故云要也。肇曰：如來言說未嘗有心，故其所說法未嘗有相。迦旃延不喻玄旨，故於入室之後皆以相說也。何則？如來去常故說無常，非謂是無常；去樂故言苦，非謂是苦；去實故言空，非謂是空；去我故言無我，非謂是無我；去相故言寂滅，非謂是寂滅。此五者，可謂無言之教、無相之談。而迦旃延造極不同，聽隨心異。聞無常，則取其流動；至聞寂滅，亦取其滅相。此言同旨異，迦旃延所以惑也。生曰：存旨而不在辭，故曰演其義也。<p>時維摩詰來謂我言：唯！迦旃延！無以生滅心行說實相法。<p>此三，廣引彈事。文三：初、總訶，次、示真，後、得益。此初也。見法生滅，小乘義也。悟生滅本不生滅，實相義也。肇曰：心者何也？惑相所生。行者何也？造用之名。夫有形必有影，有相必有心；無形故無影，無相故無心。然則心隨事轉，行因用起。見法生滅，故心有生滅；悟法無生，則心無生滅。迦旃延聞無常義，謂法有生滅之相。法有生滅之相，故影響其心，同於生滅也。夫實相幽深，妙絕常境，非有心之所知，非辯者之能言，如何以生滅心行而欲說乎？<p>迦旃延！諸法畢竟不生不滅，是無常義。<p>此二，示真實相義也。此下五義破執，名殊而實相之理一也。肇曰：小乘觀法生滅為無常義，大乘以不生不滅為無常義。無常名同，而幽致超絕。生曰：夫言無常者，據事滅驗之也。終苟有滅，始無然乎？始若果然，則生非定矣。生不定生，滅孰定哉？<p>五受陰洞達，空無所起，是苦義。<p>肇曰：有漏五陰，受染生死，名受陰也。小乘以受陰起則眾苦生，為苦義。大乘通達受陰，內外常空，本自無起，誰生苦者？此真苦義。大經云：凡夫有苦無諦，二乘有苦有諦，菩薩解苦無苦而有真諦。餘義例此可見。<p>諸法究竟無所有，是空義。<p>肇曰：小乘觀法緣起，內無真主，為空義。雖能觀空，而於空未能都泯，故不究竟。大乘在有不有，在空不空，理無不極，所以究竟空義也。<p>於我、無我而不二，是無我義。<p>肇曰：小乘以封我為累，故尊於無我。無我既尊，則於我為二。大乘是非齊旨，二者不殊，為無我義也。又曰：諸義例此，亦同不二，為實相也。<p>法本不然，今則無滅，是寂滅義。<p>肇曰：小乘以三界熾然，滅之以求無為。夫熾然既形，滅名以生。大乘觀法本自不然，今何所滅？不然不滅，乃真寂滅也。<p>說是法時，彼諸比丘心得解脫。<p>此三，得益也。<p>故我不任詣彼問疾。<p>四，結也。<p>佛告阿那律：汝行詣維摩詰問疾。<p>肇曰：阿那律，秦言「如意」，剎利種也，弟子中天眼第一。又云「無滅」，一燈照佛，九十劫來善根不滅。今得天眼第一，又常受如意報，故生剎利種，乃至得道。<p>阿那律白佛言：世尊！我不堪任詣彼問疾。<p>二，辭。文四。此初也。<p>所以者何？憶念我昔於一處經行。時有梵王，名曰嚴淨，與萬梵俱放淨光明，來詣我所，稽首作禮，問我言：幾何，阿那律！天眼所見？<p>二，略釋。文二。此初，梵王問也。阿那律修證天眼，梵王業報天眼，欲比其優劣，故致問也。<p>我即答言：仁者！吾見此釋迦牟尼佛土三千大千世界，如觀掌中菴摩勒果。<p>二，阿那律答也。肇曰：時手執此果故，即以為喻也。<p>時維摩詰來謂我言：唯！阿那律！天眼所見為作相耶？無作相耶？<p>此下三，廣引。文五：一、難偽，二、受屈，三、問真，四、申述，五、發心。初文二：先雙定，後雙難。此初，定也。《吳本》云：為受相耶？無受相耶？此難意云：天眼所見為取相耶？為不取相耶？小乘依俗禪得天眼，故取相見；大乘依實相定得天眼，故見而不取相也。肇曰：三界報身，六情諸根從結業起，名為有作相也。法身出三界，六情諸根不由結業生，名為無作相。夫以有作，故有所不作。以法身無作，故無所不作。<p>假使作相，則與外道五通等。<p>此二，難也。二乘依四禪得五通，與外道等也。肇曰：外道修俗禪得五通，然不能出凡夫見聞之境也。此有作相也，欲等之乎！<p>若無作相，即是無為，不應有見。若菩薩實相三昧得真天眼，所見十方皆是無為，不應有分別之見。<p>肇曰：若無作相，即是法身無為之相，豈容見聞近遠之言。天台云：二乘依四禪得五通，則與外道等。若觀四諦斷惑擇滅無為，雖異外道，則無有見。<p>世尊！我時默然。<p>二，受屈也。肇曰：欲言作相，則同外道；欲言無作，則違前見意。故不知所答。<p>彼諸梵聞其言，得未曾有，即為作禮而問曰：世孰有真天眼者？<p>此三，梵王歎問。肇曰：諸梵謂天眼正以徹視遠見為理，而淨名致詰殊違本途，疑有真異，故致斯問者也。<p>維摩詰言：有佛世尊得真天眼，常在三昧，悉見諸佛國，不以二相。<p>此四，答真也。肇曰：真天眼，謂如來法身無相之目也。幽燭微形，巨細兼睹；萬色彌曠，有若目前。未嘗不見而未嘗有見，故無眼、色之二相。二乘在定則見，出定不見；如來未嘗不見，故常在三昧也。叡曰：如來天眼，入佛眼中，雖緣無緣，故不以二相。有說不以淨穢二相，有說不以動寂二相也。<p>於是嚴淨梵王及其眷屬五百梵天，皆發阿耨多羅三藐三菩提心。禮維摩詰足已，忽然不現。<p>此五，聞勝發心。肇曰：其所發明，成立若此。<p>故我不任詣彼問疾。<p>四，結也。<p>佛告優波離：汝行詣維摩詰問疾。<p>秦言「上首」，弟子中持律第一。<p>優波離白佛言：世尊！我不堪任詣彼問疾。<p>二，辭。文四。初辭也。<p>所以者何？憶念昔者，有二比丘犯律行，以為恥，不敢問佛。來問我言：唯！優波離！我等犯律，誠以為恥，不敢問佛。願解疑悔，得免斯咎。<p>二，略釋。文二：初來問，後為解。此初也。肇曰：愧其所犯，不敢問佛。以優波離持律第一，故從問也。<p>我即為其如法解說。<p>二，為解。持律有二：一、法身性淨之律，二、陰身身口之律。今優波離持身口之律，見罪生滅，壞法身無相之律，故為訶也。肇曰：如法，謂依戒律決其罪之輕重，示其悔過法也。<p>時維摩詰來謂我言：唯！優波離！無重增此二比丘罪。當直除滅，勿擾其心。<p>此三，廣引。中文二：初、彈訶，二、二比丘歎伏。初訶文六：初、直訶勸，二、解釋所以，三、引證，四、問答，五、分別，六、結成。此即初訶無重增，兼勸直滅。小乘以犯戒為罪生，大乘以取相為罪生。既令見罪懺悔，是名重增。又二比丘迷於實相，妄見罪生；今來懺悔，又見罪滅。重增滅見，故云重增。肇曰：二比丘既犯律行，疑悔情深，方重結其罪，則封累彌厚；封累彌厚，則罪垢彌增。當直說法空，令悟罪不實，封累情除，則罪垢斯滅矣。天台云：懺悔法有三：一者戒門，依律法懺是；二功德門，謂禮佛、誦經般舟方等道場法是；三無生門，令悟罪性空，若達罪性與福無異是也。今淨名示此無生懺也。<p>所以者何？彼罪性不在內，不在外，不在中間。<p>此二，解釋也。肇曰：夫罪累之生，因緣所成；求其實性，不在三處。如煞因彼我，彼我即內外也。自我即非煞，自彼亦非煞。彼我既非，豈在中間！眾緣所成，尋之悉虛也。<p>如佛所說，心垢故眾生垢，心淨故眾生淨。心亦不在內，不在外，不在中間。如其心然，罪垢亦然，諸法亦然，不出於如。<p>此三，引佛語證。文有引、有釋、有結、有類也。肇曰：逆知其本也。夫執本以知其末，守母以見其子。佛言眾生垢淨皆由心起，求心之本不在三處。心既無在，罪垢可知也。「諸法亦然」者，肇曰：萬法云云，皆由心起，豈獨垢淨之然哉！故諸法亦然，不離於如。如，謂如本相也。<p>如優波離以心相得解脫時，寧有垢不？<p>此四，問答，比小明大也。文有問、答、釋三。肇曰：得解脫時，謂其初成羅漢得第九解脫。爾時心冥一義，無復心相。欲以其心，類明眾生心，故先定其言也。<p>我言：不也。<p>二，答也。<p>維摩詰言：一切眾生心相無垢，亦復如是。<p>三，比釋也。肇曰：群生心相，如心解相。生曰：眾生心相無垢，理不得異。但見與不見為殊耳。<p>唯！優波離！妄想是垢，無妄想是淨。<p>此五，分別本性無垢。文三：初、明妄垢非垢，次、明諸法不住，後、明內心妄見。此初也。生曰：垢實無也，在妄想中是垢耳。若無妄想，垢即淨也。妄想者，妄分別之想也。<p>顛倒是垢，無顛倒是淨。<p>倒心見垢，離倒則非垢。生曰：見正轉也。見轉於內，則妄分別外事也。<p>取我是垢，不取我是淨。<p>取我即著垢，離我則無垢也。肇曰：見罪則存我也。<p>優波離！一切法生滅不住，如幻、如電。諸法不相待，乃至一念不住。<p>二，明諸法不住，故無自性。肇曰：成前無相常淨義也。諸法如電，新新不停，一起一滅，不相待也。彈指頃有六十念過，諸法乃無一念頃住，況欲久停。無住則如幻，如幻則不實，不實則為空，空則常淨。然則物物斯淨，何有罪累於我哉！<p>諸法皆妄見，如夢、如焰、如水中月、如鏡中像，以妄想生。<p>此三，明妄見也。肇曰：上明外法不住，此明內心妄見。俱辨空義，內外為異耳。夫以見妄，故所見不實；所見不實，故無相常淨也。上二喻取其速滅，此四喻取其妄想也。<p>其知此者，是名奉律。其知此者，是名善解。<p>此六，結也。若能悟罪無生，知心不住，是名真解，奉持法身無相之律也。肇曰：若能知此乃名善解。不知此法而稱持律第一者，何耶？今知優波離謬教意也。<p>於是二比丘言：上智哉！是優波離所不及，持律之上而不能說。<p>此下第二，歎伏。文三：初、比丘歎，二、尊者伏過，三、比丘發心。此初，歎也。肇曰：二比丘悟罪常淨，無復疑悔，故致斯歎。<p>我答言：自捨如來，未有聲聞及菩薩能制其樂說之辯。其智慧明達為若此也！<p>二，歎伏也。自佛已還，無能制其大乘妙辯，況我持律哉！<p>時二比丘疑悔即除，發阿耨多羅三藐三菩提心，作是願言：令一切眾生皆得是辯。<p>三，明除疑發心。法身妙律，諸佛所持。悟解除疑，因之發趣。什曰：有罪則憂怖自生，罪無則疑悔自滅。<p>故我不任詣彼問疾。<p>此四，結也。<p>佛告羅睺羅：汝行詣維摩詰問疾。<p>肇曰：羅睺羅，秦言「覆障」。六年為母胎所障，因以為名。弟子中持戒第一。又云密行第一。故《法華經》云：羅睺羅密行，唯我能證知。<p>羅睺羅白佛言：世尊！我不堪任詣彼問疾。<p>二，辭。文四。此初，辭也。<p>所以者何？憶念昔時，毗耶離諸長者子來詣我所，稽首作禮，問我言：唯！羅睺羅！汝佛之子，捨轉輪王位，出家為道。其出家者，有何等利？<p>此下二，略釋。文二。此初，問也。諸長者子心慕出家，父母所制。睹羅睺羅捨轉輪王十善之化而剃落從道，必有大利，勝在家修，故從而問焉。<p>我即如法為說出家功德之利。<p>二，答也。出家有二：一者，深厭生死，樂求涅槃，有證有得，有利可說，名為小乘；二者，悟三界如幻，無生無滅，無證無得，無利可說，此名大乘。今羅睺羅謬讚小乘涅槃之利，既有利可說，非密行也。未若大乘不取不捨，無得無證，無利可說，真密行也。生曰：世榮雖樂，難可久保。出家之理，長樂無為。豈可同年語其優劣哉！<p>時維摩詰來謂我言：唯！羅睺羅！不應說出家功德之利。<p>此下三，廣引彈事。文五：一、訶不應說，二、解釋所以，三、示真出家，四、結真出家，五、勸修真出家。此初，總訶也。體本法身，三界如幻，不生不滅，名為出家。此則損益兩亡，無利可說，故訶不應也。<p>所以者何？無利無功德，是為出家。<p>二，徵釋所以。文二。此初，略釋也。肇曰：夫出家之意，妙存無為。無為之道，豈容有功德利乎！<p>有為法者，可說有利有功德。夫出家者為無為法，無為法中，無利無功德。<p>次二，廣釋也。第一義諦名法性無為，森羅萬像同歸此理。悟此理者，無得無證，名真出家。非二乘擇滅有得證者，名出家也。肇曰：夫有無為之果，必有無為之因。因果同相，自然之道也。出家為無為，即無為之因也。無為無利無功德，當知出家亦然矣。<p>唯！羅睺羅！夫出家者無彼無此，亦無中間。<p>此三，示真出家。肇曰：上直明出家之義，自下明出家之事。雖云其事，然是無事事耳。則出家者以去累為志，無為為心。以心無為，故所造眾德皆無為也。文三。此初，內證德也。肇曰：偽出家者惡此生死，尊彼涅槃，故有中間三處之異。真出家者遣萬累，忘彼此，豈有是非三處之殊哉！<p>離六十二見，處於涅槃。<p>肇曰：既無彼此，則離眾邪見，同涅槃也。「六十二見」者，《大品》云：外道依過去計神及世間常無常等四見，依未來世計神及世間邊無邊等四見，依涅槃計有如來無如來等四見，依此十二見歷五陰成六十見。又計身與神一斷見，身與神異常見，為六十二見也。<p>智者所受，聖所行處。<p>肇曰：賢智聞之而從，眾聖履之而通，可謂真出家之道乎？<p>降伏眾魔，<p>此二，約降魔顯德。見實相則蘊魔自空，蘊空則諸魔自伏。肇曰：眾魔者，四魔也。正道既夷，邪逕自塞。<p>度五道。<p>肇曰：五道，非無為之路。又云：生死五道，性是涅槃，故名度。<p>淨五眼，得五力，立五根，<p>體實相則垢曀永亡，曀亡則五眼自淨，五力、五根亦自然增長。<p>不惱於彼。<p>肇曰：道超事外，與物無逆，何惱之有？<p>離眾雜惡，<p>肇曰：俗善雖善，由雜不善。道法真淨，故純善不雜也。<p>摧諸外道。<p>三，伏外道也。肇曰：日月不期去闇，而闇自除；出家不期摧外道，外道自消。<p>超越假名。<p>肇曰：萬事萬名，虛假以生。道在真悟，故超假名。<p>出淤泥，無繫著。<p>肇曰：出生死愛見之淤泥，無出家受道之繫著。<p>無我所，無所受。<p>肇曰：出家本乎無我，離著則諸受永亡。肇曰：無受也，欲受、我受、戒受、見受。<p>無擾亂，內懷喜。<p>肇曰：夫擾亂出於多求，憂苦生於不足。出家寡欲，擾亂斯無，道法內充，故懷喜有餘。<p>護彼意，隨禪定，離眾過。<p>住實相則不忤物心，不違禪定，生滅不起，焉有過患哉？<p>若能如是，是真出家。<p>此四，結真出家。肇曰：若能不違上說，乃應出家之道，非存利之所能也。<p>於是維摩詰語諸長者子：汝等於正法中，宜共出家。<p>此五，形既緣礙，勸心出家也。文四：一勸，二辭，三釋勸意，四得意出家。此初，勸悟理出家也。<p>所以者何？佛世難值。<p>肇曰：淨名知其不得出家而勸之者，欲發無上道心耳。<p>諸長者子言：居士！我聞佛言，父母不聽，不得出家。<p>二，不悟勸意，辭有礙也。肇曰：非不欲出家，不敢違親耳。<p>維摩詰言：然。汝等便發阿耨多羅三藐三菩提心，是即出家，是即具足。<p>三，釋勸意。肇曰：雖為白衣，能發無上心者，便為出家，具足戒行矣。<p>爾時，三十二長者子皆發阿耨多羅三藐三菩提心。<p>四，得意心發。<p>故我不任詣彼問疾。<p>此四，結辭也。<p>佛告阿難：汝行詣維摩詰問疾。<p>肇曰：阿難，秦言「歡喜」，弟子中總持第一。<p>阿難白佛言：世尊！我不堪任詣彼問疾。<p>二，辭。文四。此初，辭也。<p>所以者何？憶念昔時，世尊身小有疾，當用牛乳。我即持鉢，詣大婆羅門家門下立。<p>此二，略釋所以。叡曰：現身有疾者，亦不可一途而論，特以淺識之流取信耳。因於如來身而起劣相，故彰阿難不達，使惑同眾人。淨名高訶，以開法身之唱，使見形之徒，悟應感難期，無方莫測。兼寄跡取乳，除彼貪求，假過阿難，以明小乘之劣。<p>時維摩詰來謂我言：唯！阿難！何為晨朝持鉢住此？<p>此三，廣引彈事。文三：初、問乞意，二、訶彈，三、恥愧。初中文二。此初，問也。生曰：晨朝非乞食時，必有以也。<p>我言：居士！世尊身小有疾，當用牛乳，故來至此。<p>二，答。如來為物受生，有疾用乳。阿難侍佛，故行求乞。<p>維摩詰言：止止！阿難，莫作是語。<p>此二，彈訶。文四：初、略止二謗，二、略顯真身，三、廣止二謗，四、廣顯真身。此初，略止二謗也。天台云：無病言病，增謗也；德圓言減，損謗也。佛身無生，應物現生，有身則有疾，小乘執實，故云謗也；大乘知應，故非謗也。豈復離此現疾，別有不謗之法身哉？<p>如來身者，金剛之體，諸惡已斷，眾善普會，當有何疾？當有何惱？<p>二，略顯真身。金剛體者，喻不生不滅常住法身也。諸惡斷，解脫也。眾善會，般若也。肇曰：夫病患之生，行業所為耳。如來善無不積，惡無不消，體若金剛，何患之有？<p>嘿往，阿難！勿謗如來，莫使異人聞此粗言。<p>三，廣止二謗。先止增謗也。文三。初，勸嘿也。謗佛粗言，異人聞之，必蔓說，故令嘿往。生曰：苟云是實，為謗佛也。又曰：病為常近粗之極也。不達聞之，必謂然矣！<p>無令大威德諸天及他方淨土諸來菩薩，得聞斯語。<p>二，智聞必哂。威德諸天、淨土菩薩以己福慧，不受疾報。方於如來，知應現也。生曰：以彼推己，無疾必達佛矣。而此言實病，不亦哂斯語之不得乎！<p>阿難！轉輪聖王以少福故，尚得無病。豈況如來無量福會，普勝者哉！<p>三，近事驗之。轉輪聖王乃不及欲界諸天，但以人中少福，尚得無病。豈況如來，普勝三界，而有病哉？<p>行矣！阿難！勿使我等受斯恥也。外道梵志，若聞此語，當作是念：何名為師？自疾不能救，而能救諸疾人？可密速去，勿使人聞。<p>此下二，明損謗也。苟執不去，非徒佛有斯謗，我等亦受其恥。肇曰：正士聞則謂汝不達，邪士聞則謂佛實病，何名為法之良醫？身疾不能救，而欲救人心疾乎？<p>當知，阿難！諸如來身，即是法身，非思欲身。<p>此下四，廣顯真身。初就四德顯真，此初。無相法身，大悲應現，非思業、貪欲之所牽生，自在應物，是我德也。三界有待之形，名思欲身也。生曰：如來身從實理中來，起不由彼，應有何病耶？<p>佛為世尊，過於三界。<p>二，明三界受生，苦也。悟界如幻，不受生故，樂也。生曰：既以思欲為原，便不出三界，三界是病之境也。佛為悟理之體，超越其域，應有何病也？<p>佛身無漏，諸漏已盡。<p>三，明惑染生身，漏也。智證法身無漏，無漏即性淨也。肇曰：夫法身虛微，妙絕常境，情累不能染，心想不能議，故曰諸漏已盡。<p>佛身無為，不墮諸數。<p>四，明有為之身四相所遷，數也。佛身無生，離生滅相，常也。肇曰：法身無為而無不為，無不為故現身有病，無為故不墮有數也。<p>如此之身，當有何疾！<p>二，結也。如此常、樂、我、淨金剛法身，當有何疾！<p>時我，世尊！實懷慚愧，得無近佛而謬聽耶？<p>此下三，明恥愧。文三。初，阿難慚愧。佛身理然，不合有疾。奉命聞疾，應是謬聞。近佛多聞，以此懷愧。肇曰：受使若此，致譏若彼，進退懷愧，或謂謬聽也。<p>即聞空中聲曰：阿難！如居士言。但為佛出五濁惡世，現行斯法，度脫眾生。<p>二，空聲舉應顯真。疾身，應物也；無為，本真也。肇曰：以其愧惑，故空聲正之「如居士言」。何有無漏之體，嬰世之患？但為度五濁群生，故現斯疾，取乳勿慚也。五濁者，劫濁、眾生濁、煩惱濁、見濁、命濁。<p>行矣！阿難！取乳勿慚。<p>三，若知權化現疾，即非謗佛，取乳勿慚也。<p>世尊！維摩詰智慧辯才，為若此也！是故不任詣彼問疾。<p>此四，結辭也。<p>如是五百大弟子，各各向佛說其本緣，稱述維摩詰所言，皆曰：不任詣彼問疾。<p>此二，總述辭也。<p>菩薩品第四<p>此三，明折伏方便菩薩，令歸圓妙。前既聲聞致辭，故次命菩薩。然發菩提心總名菩薩，而根有利鈍，教有漸頓。或事修而未悟於理，或悟偏而未進於圓，或漸證而未極於頓。今將迴事以向理，折偏以進圓，斥漸而詣頓，故因命問疾以調伏之。皆菩薩佛事，故名品焉。文二。先別明四大士。此初，慈氏也。<p>於是佛告彌勒菩薩：汝行詣維摩詰問疾。<p>文二，如前。此初，命也。彌勒，此云「慈氏」。肇曰：彌勒，南天竺婆羅門姓，出此姓即以為名。五百弟子皆以不任，故復命菩薩者，將備顯淨名難酬之德也。<p>彌勒白佛言：世尊！我不堪任詣彼問疾。<p>此二，辭。文四。此初，辭也。<p>所以者何？憶念我昔為兜率天王及其眷屬說不退轉地之行。<p>此二，略釋所以。什曰：此天以彌勒將上為天師，預懷宗敬，故常來聽法也。又云：不退轉地者，或六度行滿，名為不退；或證初地，名為不退。天王雖已發心，然內有五欲，外有勝境，恐其退轉，因以勸之。肇曰：下訶云「實無發心，亦無退者」，以此推之，似存不退之行，勸發無上心也。雖曰勝期，猶未免乎累，教跡不泯，故致斯訶。然經云補處大士心無不一，智無不周，應物而動，何闕之有？是由得失同懷，修短迭應，利彼而動，無計諸己。故彌勒假有以啟始，淨名居宗以濟終，互為郢匠，器彼淳朴。雖復跡同儒墨，致教不一，然相成之美，實存其中矣。<p>時維摩詰來謂我言：彌勒！世尊授仁者記，一生當得阿耨多羅三藐三菩提。<p>此三，廣引彈事。文五：一、先定得記，二、破執授記，三、舉例返破，四、顯菩提相，五、聞真得益。此初，定也。生曰：阿耨多羅者，無上也。三藐三者，正遍也。菩提者，彼語有之，此無名也，實即體極居終智慧也。一生者，無復無量生，餘一生也。<p>為用何生得授記乎？過去耶？未來耶？現在耶？<p>此下二，正破授記。文三：初、就生門彈，次、就無生門彈，後、就平等門彈。初中文三：一、先定三世，二、難破三世，三、引證。此初，定也。肇曰：發無上心，修不退行，授記成道，彌勒致教之本意也。今將明平等大道以無行為因，無上正覺以無得為果，故先質彌勒，明無記無得；然後大齊群生，一萬物之致，以弘菩提莫二之道也。夫有生即有記，無生即無記。故推斥三世，以何生而得記乎？<p>若過去生，過去生已滅；<p>二，難破也。肇曰：別推三世，明無生也。過去生，已滅法，不可謂之生也。生曰：無復有也。<p>若未來生，未來生未至；<p>肇曰：未來生未至，未至則無法，無法以何為生也？生曰：竟未有也。<p>若現在生，現在生無住。<p>肇曰：現法流速不住，以何為生耶？若生滅一時，二相俱壞；若生滅異時，即生時無滅。生時無滅，則法無三相；法無三相，即非有為也。盡有三相，即有無窮之名。三世既無生，於何而得記乎？生曰：生時已去，未始暫停，豈可得於中成佛耶？<p>如佛所說：比丘，汝今即時亦生、亦老、亦滅。<p>三，引證。肇曰：證無住義。生曰：新新生滅，交臂已謝，豈待白首然後為變乎！<p>若以無生得授記者，無生即是正位。於正位中亦無授記，亦無得阿耨多羅三藐三菩提。云何彌勒受一生記乎？<p>此二，約無生門彈。文二：初、約理破，二、約行破。此初也。肇曰：上推有生無記，此推無生亦無。無生即七住無相真正法位也。此位為理無記無成，彌勒於何授一生記乎？<p>為從如生，得授記耶？為從如滅，得授記耶？<p>此二，約行破。文二。此初，雙定。為見如智生授記，為見如惑滅授記耶？肇曰：如雖無生滅，而生滅不異如。然記別起於生滅，冥會獨於即真，故假如之生滅，以明記別之不殊也。什曰：夫授記要由得如。本未得而今得，似若有起；如起即累滅，亦似有物於中滅。故先問其起滅，以明無起滅也。<p>若以如生得授記者，如無有生。若以如滅得授記者，如無有滅。<p>二，明雙破生滅。若見如智生，如體不生，智亦無生。若見如惑滅，如體無滅，惑亦不滅。智無生即本覺，惑無滅即寂滅。此不生不滅，豈有授記哉！肇曰：如非不生滅，非有生滅。非不生滅，故假以言記；非有生滅，以知無記。<p>一切眾生皆如也，一切法亦如也，眾聖賢亦如也，至於彌勒亦如也。<p>此三，約平等一如破。文二。初，總舉平等也。一切眾生，有情也。一切法，無情也。眾聖賢，二乘也。彌勒，大乘也。肇曰：萬品雖殊，未有不如。如者，將齊是非，一愚智，以成無記無得義也。<p>若彌勒得授記者，一切眾生亦應授記。所以者何？夫如者不二不異。<p>此下二，別約三德平等破也。此初，約真如理等法身德破也。彌勒眾生，理如無二，會如授記，豈有得、不得之二哉！肇曰：凡聖一如，豈有得失之殊哉！生曰：二者，直二事也。異者，二相殊也。<p>若彌勒得阿耨多羅三藐三菩提者，一切眾生皆亦應得。所以者何？一切眾生即菩提相。<p>二，約本覺平等智德破也。菩提，此云覺，亦云智，謂無相極智、平等本覺也。若煩惱即菩提，則一切眾生皆菩提相，豈彌勒獨得之耶？肇曰：無相之相，是菩提相。生曰：菩提既是無相理極之慧，言得之者，得是菩提相也。<p>若彌勒得滅度者，一切眾生亦當滅度。所以者何？諸佛知一切眾生畢竟寂滅，即涅槃相，不復更滅。<p>三，約平等寂滅解脫德破。涅槃，此云滅度。若法本不生，今即無滅。為寂滅者，即一切眾生本來滅度，豈彌勒獨證之耶！肇曰：本性常滅，今復何滅？生曰：然終既至滅，始滅驗矣。始若果滅，終豈滅哉！然知眾生即涅槃相，不復更滅，是盡為滅而不滅也。<p>是故，彌勒！無以此法誘諸天子。實無發阿耨多羅三藐三菩提心者，亦無退者。<p>此下三，舉例返破平等。菩提果尚無記，豈有初心及不退行耶？肇曰：平等之道，實無發心，亦無退者。而以不退之行誘其發心，示其美記者，何耶？<p>彌勒！當令此諸天子捨於分別菩提之見。<p>四，顯真菩提相。文三。此初，勸捨分別。無相平等，是菩提相。若分別始終，有退不退，是見分別，非見菩提。肇曰：菩提以寂滅為相，生死同相，而諸天子卑生死、尊菩提，雖曰勝求，更生塵累。宜開以正路，令捨分別。曷為示以道記，增其見乎？<p>所以者何？菩提者，不可以身得，不可以心得。<p>此二，略徵釋。身心無所得相，是菩提相也。肇曰：自此下大明菩提也。道之極者，稱曰菩提，秦無言以譯之。菩提蓋是正覺、無相之真智乎？其道虛玄，妙絕常境。聽者無以容其聽，智者無以運其智，辯者無以措其言，像者無以狀其儀。故其為道也，微妙無相，不可為有；用之彌勤，不可為無。故能幽鑑萬物而不曜，玄軌超駕而弗夷，大包天地而罔寄，曲濟群惑而無私。至能道達殊方，開物成務，玄機必察，無思無慮。然則無知而無不知，無為而無不為者，唯菩提大覺之道也。此無名之法，固非名也，不知所以言，故強名曰菩提。斯無為之道，豈以身心而得乎？<p>寂滅是菩提，滅諸相故。<p>此三，歷法廣顯菩提相。亦可前是能破，此是能立；又前破而不斷，此立而不常；又前破而不滅，此立而不生；又前會而不一，此別而不異；又前亡而不去，此存而不來。斯妙道之無方也。觀夫聖人體極，因物立名，所以教名悉檀。理窮實相，非夫久殖善本，莫能究其深廣哉！是故，前以無生滅故，無菩提記；此以無生滅故，證寂滅，名寂滅菩提。寂滅無緣故不觀，寂滅無念故不行，寂滅無見故斷，寂滅無妄想故離，寂滅無願求故障，寂滅無著故無入，寂滅即真如故順理，寂滅即法性故安住，寂滅返生滅之際故至實際。諸句例然，不復廣說。肇曰：妙會真性，滅諸法相，故菩提之道與法俱寂。<p>不觀是菩提，離諸緣故。<p>肇曰：觀生於緣，離緣即無觀也。<p>不行是菩提，無憶念故。<p>肇曰：行生於念，無念故無行。<p>斷是菩提，捨諸見故。離是菩提，離諸妄想故。<p>肇曰：諸見斷，妄想離，乃名菩提也。<p>障是菩提，障諸願故。<p>肇曰：真道無欲，障諸願求也。<p>不入是菩提，無貪著故。<p>肇曰：入，謂受入可欲也。<p>順是菩提，順於如故。住是菩提，住法性故。至是菩提，至實際故。<p>肇曰：不異三空，菩提義也。隨順本相謂之如，故計之以順。常住不變謂之性，故計之以住。到實相彼岸謂之際，故計之以至也。<p>不二是菩提，離意法故。<p>肇曰：意與法為二。菩提無心，何法之有也！<p>等是菩提，等虛空故。<p>肇曰：無心於等而無不等，故謂若虛空。<p>無為是菩提，無生、住、滅故。知是菩提，了眾生心行故。<p>肇曰：菩提不有，故無生滅。菩提不無，故了知眾生心也。<p>不會是菩提，諸入不會故。<p>肇曰：諸入，內外六入。俱空，故諸入不會；諸入不會，即菩提相。<p>不合是菩提，離煩惱習故。<p>肇曰：生死所以合，煩惱之所纏。離惱故無合，無合即菩提也。<p>無處是菩提，無形色故。假名是菩提，名字空故。<p>肇曰：外無形色之處，內無可名之實。<p>如化是菩提，無取捨故。<p>肇曰：菩提無取捨，猶化人之無心也。<p>無亂是菩提，常自淨故。<p>肇曰：內心既常靜，外亂無由生。<p>善寂是菩提，性清淨故。<p>肇曰：性無不淨，故寂無不善。善寂，謂善順寂滅、常淨之道也。<p>無取是菩提，離攀緣故。<p>肇曰：情有所取，故攀於前緣；若離攀緣，即無取也。<p>無異是菩提，諸法等故。<p>肇曰：萬法同體，是非一致，不異於異者，其唯菩提乎！<p>無比是菩提，無可喻故。<p>肇曰：第一大道，無有兩正，獨絕群方，故無以喻也。<p>微妙是菩提，諸法難知故。<p>肇曰：諸法幽遠難測，非有知之所知。以菩提無知，故無所不知；無知而無不知者，微妙之極也。<p>世尊！維摩詰說是法時，二百天子得無生法忍。<p>此五，明悟真記不記，真得不得，獲益也。<p>故我不任詣彼問疾。<p>此四，結也。<p>佛告光嚴童子：汝行詣維摩詰問疾。<p>文二，如前。此初，命也。<p>光嚴童子白佛言：世尊！我不堪任詣彼問疾。<p>此二，辭也。文四。此初，辭也。<p>所以者何？憶念我昔出毗耶離大城。<p>此二，略釋所以也。光嚴接近，故託閑林為道場。淨名詣理，故諠靜一如為道場。出入之跡，其在即也。生曰：託在常出，實有以也。<p>時維摩詰方入城。我即為作禮而問言：居士從何所來？<p>此下三，明廣引彈事。文五：一、禮問，二、略答，三、重問，四、廣答，五、眾益。此初也。生曰：城門是人所湊處，故得因廣化功也。「作禮」者，跡同鄉黨現修長幼之禮。「而問」，以取其來自有從也。<p>答我言：吾從道場來。<p>二，略答。肇曰：閑宴修道之處，謂之道場也。光嚴志好閑獨，每以靜處為心，故出毗耶，將求道場。淨名懸鑒，故現從外來，將示以真場，啟其封累。故逆云「吾從道場來」者，以明道無不之，場無不在。若能懷道場於胸中，遺萬累於身外者，雖復形處憒鬧，跡與事鄰，乘動所遊，非無道場也。又曰：實相理遍為場，萬行通證為道。生曰：得佛之處也。<p>我問：道場者，何所是？<p>三，重問。肇曰：會其所求，故尋問也。<p>答曰：直心是道場，無虛假故。<p>此下三十句廣約諸法明道場。此初，約心辨也。肇曰：修心進道，無亂之境，是道場耳。若能標心為主，萬行為場，不越方寸，道自修者，乃真道場，曷為近捨閑境而遠求空地乎？直心者，謂內心真直，外無虛假。斯乃基萬行之本，坦進道之場。自此已下備列諸行，儘是修心之閑地、弘道之靜場也。又解，如世間和䴬之麥，皆詣場鞭打，䴬去麥全。修道亦然，佛性精粹，雜煩惱䴬，將修行者正見實相為場，對治萬行為鞭打，斷惑證真為颺篩。如直心以虛假為糠䴬，布施以慳貪為糠䴬。諸句例知。<p>發行是道場，能辦事故。<p>肇曰：心既真直，則能發跡造行；發跡造行，即事業斯辦者也。<p>深心是道場，增益功德故。<p>肇曰：既能發行，即樹心彌深；樹心彌深，則功德彌增者也。<p>菩提心是道場，無錯謬故。<p>肇曰：直心入行，轉深則變為菩提心也。此心真正，故所見不謬。凡弘道者要始四心，四心既生，則六度眾行無不成也。<p>布施是道場，不望報故。<p>此下十六約行，明住實相真場，行皆造極。肇曰：施不望報，無相行也。夫言有不失無，言無不失有，有無異說而不乖其本者，其唯大乘道乎？然即萬行雖殊，以無相為體，無而不無，故即有為實；有而不有，故施戒為一。此經前後至於辨列眾行有無不同，苟能領其所同，則無異而不同也。<p>持戒是道場，得願具故。<p>肇曰：未有戒具而願不具者。<p>忍辱是道場，於諸眾生心無礙故。<p>肇曰：懷忿則心礙。<p>精進是道場，不懈退故。禪定是道場，心調柔故。智慧是道場，現見諸法故。<p>肇曰：萬法彌曠，現若目前，智慧之能也。又曰：即事見理，為現見也。<p>慈是道場，等眾生故。<p>肇曰：等心怨親，欲其安樂，慈行也。<p>悲是道場，忍疲苦故。<p>肇曰：見苦必赴，不避湯炭，悲行也。<p>喜是道場，悅樂法故。<p>肇曰：以己法樂，樂彼同悅，喜行也。<p>捨是道場，憎愛斷故。<p>肇曰：人慈生愛，愛生著，著生累；悲生憂，憂生惱，惱生憎。慈悲雖善而累相已生，故兩捨以平等觀，謂之捨行。<p>神通是道場，成就六通故。<p>四禪世定，但發五通；實相真禪，得漏盡也。<p>解脫是道場，能背捨故。<p>解脫，八解脫。二乘八解，背捨八邪；大乘八解，邪正俱背。深證實相，背捨萬累也。<p>方便是道場，教化眾生故。四攝是道場，攝眾生故。<p>肇曰：方便起乎弘化，四攝生乎來眾也。<p>多聞是道場，如聞行故。<p>肇曰：聞不能行，與禽獸同聽也。<p>伏心是道場，正觀諸法故。<p>木非繩不直，心非理不正。故心之調也，必正觀實相。肇曰：心之性也，強梁即觀邪，調伏即觀正也。<p>三十七品是道場，捨有為法故。<p>此下三科約法明道場。什曰：道品斷受生故，名捨有為。肇曰：三十七品，無為之因也。又曰：無為即涅槃也。<p>諦是道場，不誑世間故。<p>什曰：小乘中說四諦，大乘中說一諦。今言諦，是即一諦實相也。<p>緣起是道場，無明乃至老死皆無盡故。<p>緣起，十二因緣相生起也。小乘觀十二緣，無明滅即行滅，非實相真場。大乘觀因緣不生不滅，無無明，亦無無明盡，此實相真場也。<p>諸煩惱是道場，知如實故。眾生是道場，知無我故。一切法是道場，知諸法空故。<p>此下三科約所治惑明道場，謂迷即眾惑，悟即真場。肇曰：煩惱之實性，眾生之無我，諸法之空義，皆道之所由生。<p>降魔是道場，不傾動故。三界是道場，無所取故。師子吼是道場，無所畏故。<p>此下諸科約佛果德，明坐菩提樹，住寂滅場，不著三界，不惑四魔，能師子吼也。肇曰：降魔兵而不為所動，遊歷三界而不隨其趣，演無畏法音而無難。<p>力、無畏、不共法是道場，無諸過故。三明是道場，無餘礙故。<p>法身無過，即眾德自顯；心無餘翳，則慧明普照。肇曰：佛具三十二業而無一闕，三明通達而無礙，斯皆大道之所由生也。<p>一念知一切法是道場，成就一切智故。<p>什曰：二乘法以三十四心成道。大乘唯以一念，則礭然大悟，具一切智也。肇曰：一切智者，智之極也。朗若晨曦，眾冥俱照；澄若靜淵，群像並鑒。無知而無所不知者，其唯一切智乎！何則？夫有心則有封，有封則有疆。封疆既形，則其智有涯；其智有涯，則所照不普。至人無心，無心則無封，無封則無疆。封疆既無，則其智無涯；其智無涯，則所照無際。故能以一念一時必知一切法也。一切智雖曰行標，蓋亦萬行之一耳。會萬行之所成者，其唯無上道乎！故所列眾法皆為道場也。生曰：一念無不知者，始乎大悟時也。以向諸行終得此事，故以名焉。以直心為行初義，極一念知一切法，不亦是得佛之處乎？<p>如是，善男子！菩薩若應諸波羅蜜教化眾生，諸有所作，舉足下足，當知皆從道場來，住於佛法矣。<p>此下三，結成。肇曰：若能應上諸度以化天下者，其人行則遊道場，止則住佛法。舉動所之，無非道場。<p>說是法時，五百天人皆發阿耨多羅三藐三菩提心。<p>此五，明得益也。<p>故我不任詣彼問疾。<p>四，結也。<p>佛告持世菩薩：汝行詣維摩詰問疾。<p>文二。此初，命也。<p>持世白佛言：世尊！我不堪任詣彼問疾。<p>二，辭。文四。此初也。<p>所以者何？憶念我昔住於靜室。<p>此下三，略釋。文五：一、住靜室，二、魔來，三、不識，四、施女，五、不受。此初，持世避諠住靜，捨惡化善，皆跡示方便，軌之初學。<p>時魔波旬從萬二千天女，狀如帝釋，鼓樂弦歌來詣我所，與其眷屬稽首我足，合掌恭敬於一面立。<p>此二，魔作帝釋來也。肇曰：波旬，秦名煞者，或名極惡。斷人善根，因名煞者；違佛亂僧，罪莫之大，極惡也。什曰：帝釋是佛弟子。知其不疑，故作釋形來也。持世不作意觀他心，故不見也。天台云：方便菩薩不知魔來，有三意：一、未能魔佛二界一如等真，故不知；二、緣觀有出入之間，故不知；三、未能善惡齊化，心有去取，故不知也。<p>我意謂是帝釋而語之言：善來，憍尸迦！雖福應有，不當自恣。當觀五欲無常，以求善本，於身命財而修堅法。<p>此三，持世不識，謬為說法。誡之以自恣，厭之以無常，修之以三堅。生曰：從女弦歌，是自恣法也。福有而自恣者，覆為罪之根者也。五欲者，五情所欲也。用為自恣，寶之必深。覺其無常，然後能以之求善本矣。肇曰：三堅法，身、命、財寶也。若忘身命、棄財寶、去封累而修是者，必獲無極之身、無窮之命、無盡之財。此三天地焚而不燒，劫數終而不盡，故名堅法。以天帝樂著五欲，不慮無常，故勸修堅法也。<p>即語我言：正士受是萬二千天女，可備掃灑。<p>此四，魔更施女為亂也。生曰：因其說法故，可說以從善，實欲以女亂之矣。<p>我言：憍尸迦！無以此非法之物，要我沙門釋子，此非我宜。<p>此五，不受。女非順道之緣，故捨而不受。若法身正觀，萬品一如，無非不順。肇曰：持世菩薩時為比丘也。<p>所言未訖，時維摩詰來謂我言：非帝釋也。是為魔來嬈固汝耳！<p>此三，廣引彈事。文中有八：一、覺悟，二、乞女，三、欲隱，四、勸捨，五、魔捨，六、說法，七、誘女，八、還女。此初，淨名覺悟。肇曰：以持世不覺，故發其狀也。<p>即語魔言：是諸女等，可以與我，如我應受。<p>此二，淨名索女。肇曰：將化諸女，故現從其索。我為白衣，應受此女，曷為以與沙門釋子乎？<p>魔即驚懼，念：維摩詰將無惱我。欲隱形去而不能隱，盡其神力亦不得去。<p>此三，魔欲隱去。肇曰：淨名神力之所制也。<p>即聞空中聲曰：波旬！以女與之，乃可得去。<p>四，空聲勸捨女也。肇曰：淨名以魔迷固，故化導之也。<p>魔以畏故，俛仰而與。<p>此五，魔捨女。生曰：推輕重，留女故當勝自不得去也。<p>爾時維摩詰語諸女言：魔以汝等與我，今汝皆當發阿耨多羅三藐三菩提心。即隨所應而為說法，令發道意。<p>此六，淨名為女說法也。文二。此初，令發心也。肇曰：在魔故從欲，在我宜從道教。<p>復言：汝等已發道意，有法樂可以自娛，不應復樂五欲樂也。<p>此下二，勸修行。文三：一勸，二問，三答。此初，勸樂法捨欲也。肇曰：女人之性，唯欲是樂。以其初捨天樂，故示以法樂。夫能以弘道為美，積德為忻者，雖復經苦履難而不改其樂，天地所重無易其忻。以此自娛，樂之極也，豈五欲之足存！自此已下備列諸行，以明超世之道，至歡之所由生也。<p>天女即問：何謂法樂？<p>二，不解故問也。<p>答曰：樂常信佛，樂欲聽法，樂供養眾，樂離五欲。<p>三，淨名答。文四。此初，樂生四信，謂歸三實及厭欲持戒。肇曰：信而後悅，莫若三寶。「樂離五欲」者，什曰：是信戒也。<p>樂觀五陰如怨賊，樂觀四大如毒蛇，樂觀內入如空聚。<p>此二，樂厭苦報也。什曰：如《方便品》中說也。肇曰：善惡必察，何樂如之也。<p>樂隨護道意，樂饒益眾生，樂敬養師。<p>此三，明樂修出道。文三。此初，內護道意，下益眾生，上敬養師，並行本也。肇曰：將護無上道心，令無差失。<p>樂廣行施，樂堅持戒，樂忍辱柔和，樂勤集善根，樂禪定不亂，樂離垢明慧。<p>此二，明六度正行也。什曰：世俗慧中，不能生樂。要得無漏慧，離塵垢，即至樂自生也。<p>樂廣菩提心。<p>此下三，遍修萬行。肇曰：彼我兼得，謂之廣也。<p>樂降伏眾魔。樂斷諸煩惱。<p>魔怨散而惑病消，故樂也。<p>樂淨佛國土。樂成就相好，故修諸功德。<p>依報淨而正報圓，何樂如也！<p>樂莊嚴道場。<p>嚴萬行之因場，詣道樹之果場。<p>樂聞深法不畏。<p>什曰：心無近著，心不邪疑，又能信諸佛有不思議法，故能聞深法，心不生畏也。肇曰：樂法之情不深者，聞深法必生畏也。<p>樂三脫門，不樂非時。<p>肇曰：三脫，空、無相、無作也。縛以之解謂之脫。三乘所由謂之門。二乘入三脫門不盡其極而中路取證，謂之非時。此大士之所不樂也。<p>樂近同學。樂於非同學中，心無恚礙。<p>肇曰：異我自彼，曷為生恚？非同學，外道黨也。<p>樂將護惡知識，樂近善知識。<p>護惡不捨大悲，近善能成大智。<p>樂心喜清淨。<p>肇曰：清淨是實相真法喜。<p>樂修無量道品之法。<p>適化無方，故道品無量。肇曰：法樂無量，上略言之耳。<p>是為菩薩法樂。<p>此四，結也。<p>於是波旬告諸女言：我欲與汝俱還天宮。<p>此下七，波旬誘女也。文二。此初，誘也。肇曰：先聞空中聲，畏而言與，非其真心，故欲俱還也。<p>諸女言：以我等與此居士，有法樂，我等甚樂，不復樂五欲樂也。<p>二，女辭也。肇曰：已屬人矣，兼有法樂，何由返也？<p>魔言：居士！可捨此女。一切所有施於彼者，是為菩薩。<p>此八，還女。文五：一、索女，二、還女，三、請法，四、為說，五、隨還。此初，索也。肇曰：淨名化導既訖，魔知其不吝，故請也。菩薩之道，一切無惜，想能見還也。<p>維摩詰言：我已捨矣，汝便將去。令一切眾生得法願具足。<p>二，還女也。肇曰：因事興願，菩薩常法也。以女還魔，願具滿故，因以生願。「一切眾生得法願具足」，如魔之願滿也。<p>於是諸女問維摩詰：我等云何止於魔宮？<p>三，弟子辭師，故請法也。肇曰：昔在魔宮，以五欲為樂；今在菩薩，以法樂為樂。復還魔天，當何所業耶？<p>維摩詰言：諸姊！有法門名無盡燈，汝等當學。<p>四，大士為說無盡燈法。<p>文三。此初，標名勸也。肇曰：將遠流大法之明，以照魔宮癡冥之室，故說此門也。<p>無盡燈者，譬如一燈然百千燈，冥者皆明，明終不盡。如是，諸姊！夫一菩薩開導百千眾生，令發阿耨多羅三藐三菩提心，於其道意亦不滅盡，隨所說法而自增益一切善法，是名無盡燈也。<p>二，釋勸，法、喻、合可見。肇曰：自行化彼，則功德彌增。法光不絕，名無盡燈。<p>汝等雖住魔宮，以是無盡燈，令無數天子、天女發阿耨多羅三藐三菩提心者，為報佛恩，亦大饒益一切眾生。<p>三，結勸學也。肇曰：報恩之上，莫先弘道。<p>爾時天女頭面禮維摩詰足，隨魔還宮，忽然不現。<p>五，致禮辭還。<p>世尊！維摩詰有如是自在神力、智慧辯才，故我不任詣彼問疾。<p>此四，結辭不堪也。<p>佛告長者子善得：汝行詣維摩詰問疾。<p>文二。此初，命也。梵云「須達多」，亦云「善得」，亦云「善施」，即給孤獨也。因緣如別。<p>善得白佛言：世尊！我不堪任詣彼問疾。<p>二，辭。文四。此初，辭也。<p>所以者何？憶念我昔自於父舍設大施會，供養一切沙門、婆羅門及諸外道、貧窮下賤孤獨乞人，期滿七日。<p>二，略釋也。在家大士，故於父舍行施，化同類也。生曰：婆羅門法，七日祠梵天，行大施，期生彼也。言已承嫡繼業於父舍然也。寄之可以致，明法施大矣。什曰：所以乃至第七日方來譏者，欲令其功德滿、心淳熟也。<p>時維摩詰來入會中，謂我言：長者子！夫大施會不當如汝所設。<p>此三，廣引彈事。文六：一、彈訶，二、請說，三、略說，四、重請，五、廣說，六、得益。此初，彈也。肇曰：天竺大施會法，於父舍開四門，立高幢告天下，諸有所須，皆詣其舍，於七日中傾家而施，以求梵福。時淨名以其俗施既滿，將進以法施，故先譏其所設，以明為施之殊也。<p>當為法施之會，何用是財施會為？<p>肇曰：夫形必有所礙，財必有所窮。故會人以形者不可普集，施人以財不可以周給。且施既不普，財不益神，未若會群生於十方而即之本土，懷法施於胸中而慧無不普。以此而會，會無不均；以此而施，施不遺人。曷為置殊方而集近賓，捨心益而獨潤身乎？<p>我言：居士！何謂法施之會？<p>此二，請問也。<p>法施會者，無前無後，一時供養一切眾生，是名法施之會。<p>此三，略答也。什曰：若一起慈心，即十方同緣。施中之等，莫先於此，故曰無前後也。肇曰：夫以方會人，不可一息期；以財濟物，不可一時周。是以會通無隅者，彌綸而不漏；法澤冥被者，不易時而同覆。故能即無疆為一會，而道無不潤；虛心懷德，而物自賓。曷為存濡沫之小慧，捨夫江海之大益；置一時之法養，而設前後之俗施乎？<p>何謂也？<p>此四，重問也。肇曰：群生無際，而受化不俱。欲無前無後、一時而養者，何謂也？<p>謂以菩提起於慈心，<p>此下五，廣就萬行明法施。文五。此初，四等也。肇曰：夫財養養身，法養養神。養神之道存乎冥益。何則？群生流轉以無窮為路，冥冥相承莫能自返。故大士建德不自為身，一念之善皆為群生。以為群生，故願、行俱果。行果則己功立，願果則群生益。己功立，則有濟物之能；群生益，則有返流之分。然則菩薩始建德於內，群生已蒙益於外矣！何必待哺養啟導，然後為益乎？菩提者，弘濟之道也。是以為菩提而起慈者，一念一時，所益無際矣。<p>以救眾生起大悲心，<p>肇曰：大悲之興，救彼而起，所以悲生於我，而天下同益也。<p>以持正法起於喜心，<p>肇曰：欲令彼我俱持正法，喜以之生也。<p>以攝智慧行於捨心；<p>肇曰：小捨捨怨親，大捨捨萬有。捨萬有者，正智之性也。<p>以攝慳貪起檀波羅蜜，以化犯戒起屍波羅蜜，以無我法起羼提波羅蜜，<p>此二，明六度法施。大士以一毫之善，普施眾生，永除六蔽，圓滿六度。肇曰：忿生於我，無我即無競。<p>以離身心相起毗離耶波羅蜜，<p>肇曰：精進之相，起於身心，而云離身心者，其唯無相精進乎？復次，愛著身心，不能精進。能精進者，其在亡身心乎？<p>以菩提相起禪波羅蜜，<p>肇曰：菩提之相，無定無亂，以此起禪，亦同相也。<p>以一切智起般若波羅蜜。<p>肇曰：在佛名一切智，在菩薩名般若，因果異名也。然一切智以無相為相，以此起般若，般若亦無相。因果雖異名，其相不殊也。<p>教化眾生而起於空。<p>此三，約三脫明法施。肇曰：存眾生則乖空義，存空義則捨眾生。善通法相，虛空其懷者，終日化眾生，終日不乖空也。<p>不捨有為法而起無相。<p>肇曰：即有而無，故能起無相；即無而有，故能不捨。不捨故萬法兼備，起無故美惡齊旨。<p>示現受生而起無作。<p>肇曰：作，謂造作生死也。為彼受生者，非作生而生也。是以大士受生，常起無作。<p>護持正法起方便力，以度眾生起四攝法。<p>此四，遍約萬行明法施。肇曰：非方便無以護正法，非四攝無以濟群生。<p>以敬事一切起除慢法，於身命財起三堅法，於六念中起思念法，於六和敬起質直心。<p>息諸慢以修敬，厭三偽而修三堅，內思六念，外順六和，此之謂法施。「六念」者，肇曰：念佛、法、僧、施、戒、天，六念也。「六和」者，肇曰：以慈心起身、口、意業，為三也；四，得重養與人共之；五，持戒淨；六，修漏盡慧。非直心無以具六法，非六法無以和群眾。群眾不和，非敬順之道。<p>正行善法，起於淨命。<p>肇曰：凡所行善，不以邪心為命也。<p>心淨歡喜，起近賢聖。不憎惡人，起調伏心。<p>「心淨」者，信也。信樂賢聖，常近三寶，不憎惡人，能調不善。肇曰：近賢聖，生淨喜。見惡，無憎心也。<p>以出家法起於深心。<p>厭患三界，誓求菩提。大事因緣，非小志之所為也。肇曰：出家之法，非淺心所能弘也。<p>以如說行起於多聞。<p>肇曰：聞不能行，非多聞也。<p>以無諍法起空閑處。<p>法性平等，名為無諍。棲心此理，是住空閑。肇曰：忿競生乎眾聚，無諍出乎空閑。<p>趣向佛慧，起於宴坐。<p>肇曰：佛慧深遠，非定不趣。<p>解眾生縛，起修行地。<p>理圓無漸而解縛者，必修之以次位。肇曰：己行不修，安能解彼！<p>以具相好及淨佛土，起福德業。知一切眾生心念，如應說法，起於智業。<p>肇曰：大乘萬行分為二業，以智為行標，故別立智業；諸行隨從，故總立德業。凡所修立，非一業所成。而眾經修相好淨土繫以德業，知念說法繫以智業。此蓋取其功用之所多耳，未始相無也。<p>知一切法不取不捨，入一相門起於慧業。<p>肇曰：決定審理謂之智，造心分別謂之慧。上決眾生念定諸法相，然後說法，故繫之以智；今造心分別法相，令入一門，故繫之以慧也。<p>斷一切煩惱、一切障礙、一切不善法，起一切善業。<p>肇曰：無善不修，故無惡不斷。<p>以得一切智慧、一切善法，起於一切助佛道法。<p>肇曰：一切智慧，智業也。一切善法，即德業也。助佛道法，大乘諸無漏法也。智、德二業非有漏之所成，成之者，必由助佛道法。<p>如是，善男子！是為法施之會。若菩薩住是法施會者，為大施主，亦為一切世間福田。<p>此下五，結成法施。肇曰：若能備上諸法，則冥潤無涯。其為會也，不止一方；其為施也，不止形骸。不止形骸，故妙存濟神；不止一方，故其會彌綸。可謂大施，可謂大會矣。<p>世尊！維摩詰說是法時，婆羅門眾中二百人，皆發阿耨多羅三藐三菩提心。<p>此六，明時眾得益。文二。此初，婆羅門發心也。<p>我時心得清淨，歎未曾有，稽首禮維摩詰足，即解瓔珞價直百千，以上之。<p>二，明善得心淨。肇曰：心累悉除，得清淨信也。文四。此初，心悟上瓔珞也。生曰：七日施而此物在者，最所重也。而以上維摩詰者，現崇法施情也。<p>不肯取。<p>二，讓不受。什曰：本意為說法故，亦為譏財施故，懷此二心，所以不受。<p>我言：居士！願必納受，隨意所與。<p>三，重請受隨施也。<p>維摩詰乃受瓔珞，分作二分。持一分施此會中最下乞人，持一分奉彼難勝如來。<p>四，並名受已迴施。文四。初，迴施二田也。肇曰：上直進以法施，未等致施之心。故施極上窮下，明施心平等，以成善得為施之意也。<p>一切眾會，皆見光明國土難勝如來，又見珠瓔在彼佛上變成四柱寶臺，四面嚴飾，不相障蔽。<p>二，佛現化。生曰：分作二分者，欲以明等也。現神力者，驗法施也。變成四柱寶臺，豈財施能為之乎？是法施會然也，故能無不周耳。<p>維摩詰現神變已，作是言：若施主等心施一最下乞人，猶如如來福田之相，<p>三，勸令等心。文二：一、有相等，二、無相等。此初也。施佛神通，若此施貧。初無善事，施者未能亡於分別，故淨名示之以平等。什曰：施佛以地勝，故心濃；施貧以地苦，故悲深。是以福田同相，致報一也。<p>無所分別，等於大悲，不求果報，是則名為具足法施也。<p>二，無相等也。肇曰：若能齊尊卑，一行報，以平等悲而為施者，乃具足法施耳.<p>城中一最下乞人，見是神力，聞其所說，皆發阿耨多羅三藐三菩提心。<p>此四，得益也。<p>故我不任詣彼問疾。<p>四，結不堪。<p>如是諸菩薩，各各向佛說其本緣，稱述維摩詰所言，皆曰不任詣彼問疾。<p>此是大段第二，總明諸菩薩奉辭。肇曰：三萬二千菩薩皆說不任之辭，文不備載之耳。<p>〔錄文完〕。