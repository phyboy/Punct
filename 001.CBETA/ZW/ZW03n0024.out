<p>〔錄文〕
。
<juan>大乘起世論<p>詳真諦之門者，三世諸佛之要路也。亦有多覺而不知者；亦有多學而不知者；亦有博識多能而不知者；亦有世智辯聰而不知者；亦有慈悲喜捨而不知者；亦有禪定智慧而不知者；亦有常修戒行而不知者；亦有行六波羅密而不知者；亦有久處閑靜而不知者；亦有常近善知識而不知者。所以者何？是以妙門幽秘，實相難量。非聖者能知，而證者所及。但覺人彌眾，悟者全希。縱久處空閒，盡歸邊教。住邊者雖出三界，不離二乘；存有者生天人，皆牢達。況凡夫狹劣，常在愛河。名纏有相之門，身染無安之宅。黑闇崖下，長夜睡眠，未曾修一念善因。想教示理，造諸惡業。見他修福，卻起謗心。行煞盜淫，眾皆稱美。贊顯語小，談他非。己過牢藏，何曾自說。害眾生，作眉手方，覓空名，圖他財貨，專營勢利。不知命如霜露，氣若浮泡。殊無恐怖之心，豈懼未來之業。波波覓利，急急求名。名利俱未稱情，不覺無常來至。一身虛度，冥路長居，三途苦身，悔將何及！觀諸仁者，念念須驚，莫信狂人，道無地獄。既有善惡，即有聖凡，須歸聖道。聲聞緣覺，行各不同，殊別，不測妙門，未聞佛智。願學者遠癡友，近良朋。先須安心，不久當證。弘大願，發大心，起大念，行大施，興大慈，立大至，有大疑，問大法。亦有善人，人不知善；亦有惡人，人不知惡。惡人語則善，行乃粗；善人語則粗，行乃細。要須智者，乃可辨之。愔久在山澤，積有歲年，親近良朋，頗識真教。測三世諸佛意，敢曉五乘；貪八聖之玄門，粗閒四智。請十方俊者，眾共詳之者，八輩上人，同觀見解。謹造《大乘起世論》，願學者同示，未學者披之，有疑者尋之，不決者問之。<p>問：以上十種人，並是學道者，云何而不知？<p>答：為不逢真善知識。<p>問：何者是真善知識？<p>答：真善知識者，善解諸法，順正理人。<p>問：何者是順正理人？<p>答：常說一切法空無所有，是順正理人。<p>問：何者是理？<p>答：道是理。<p>問：云何道是理？<p>答：一切修學者盡皆求，總不見道，俱不見理。<p>問：云何是道？云何是理？<p>答：心是道，心是理。答：不起妄是道，不行顛倒是理。<p>問：何者是妄？何者是顛倒？<p>答：不識自心是妄，起種種境界是顛倒。<p>問：何者是自心？何者是妄心？<p>答：分別是妄心，不分別是自心。<p>問：分別心從何生？不分別心從何生？<p>答：分別心從顛倒生，不分別心從正智生。<p>問：顛倒、正智，俱從何生？<p>答：顛倒、正智，俱無生處。<p>問：既無生處，云何稱有顛倒？云何稱有正智？<p>答：不識即顛倒，識即正智。<p>問：識與不識，阿誰生？<p>答：識從悟生，不識從妄生。<p>問：一切眾生，總在妄想，何曾有正智者？<p>答：一切眾生，原在正智，實不妄想。<p>問：我今現在妄想，云何道在正智？<p>答：你原來無妄。你今日稱「妄」者，如人食莨菪，虛空覓針，虛空實無針。如渴人見陽炎，言為是水，實非水。<p>問：既原來無妄，令人斷何物而求道？<p>答：不斷一物，無道可求。<p>問：既無道可求，無物可斷，云何經文說斷妄想？<p>答：我實不遣你斷妄。<p>問：經文現說斷妄想！<p>答：說斷妄想者，眾生自有妄想。世尊隨眾生說妄想，世尊實不說妄。譬如良醫，對病說藥；若無病，不說藥。<p>問：世尊既原不說妄想，其妄想阿誰造作？<p>答：眾生自造作。<p>問：何為不造作正智？何為造作妄想？<p>答：不識正智，即有妄想。若識正智，即無妄想。<p>問：既有正智，即合有妄想。何事說無妄想？<p>答：眾生實原無妄想。<p>問：既無妄想，即無凡聖？<p>答：有凡聖。<p>問：云何是凡聖？<p>答：分別是凡，不分別是聖。<p>問：若分別是凡，不分別是聖，可不易？如嬰兒，亦不分別；如癡人，亦不分別。是聖乎？<p>答：你若起此意，大罪過人。如嬰兒幼稚，不識好惡；如癡人，不識尊卑。豈得是不分別？會須於真如現中，常行分別，得不分別智。<p>問：作何物生，是不分別智？<p>答：你但看心起處，即須覺知心從本以來清淨，不被外緣染，見因緣性空。因緣不空，世間參羅萬像，君臣父母，仁義禮智信總不空。是世法，不得壞。若壞，是凡夫人，是生死人。知眾緣之中，各各無主，和合之時，亦無主立，體不可得，即是見性人。於分別中得分別智。常行分別得不分別，此是不壞世法，得第一義；不壞威儀，得第一義。<p>問：云何不壞威儀，得第一義？願一切示其要。<p>答：《維摩經》云：「常求無念實想智慧，於世間法少欲知足，於出世間法求之無厭。不壞威儀而能隨俗。起神通慧，引導眾生。」此是妙印。我示你其要。<p>問：《維摩經》說「常求無念實相」，何為經說布施、持戒、人天之福？即是有念說法因緣。何令一切學者狐疑不信？願示之。<p>答：你莫不信，你莫不解事。佛說布施、持戒、人天之福，為眾生在妄想，世尊說妄想法。人天之福是方便，非究竟門。你若不信，我與你引經。《法華》云：「我此九部法，隨順眾生說。入大乘為本。」又云：「十方佛土中，唯有一乘法。」又云：「但以假名字，引導於眾生。」又云：「終不以小乘，濟度於眾生。」又云：「勿親近小乘三藏學者。」又云：「唯此一事實，餘二即非真。」《諸法無行》云：「若人分別戒，是則無有戒。若有見戒者，是即為失戒。」明諸佛說究竟門，不說人天。說人天者方便，引眾生令入佛慧。過去、現在聖人說心得自在，說心得解脫，心得聖。此是三世諸佛印，破汝疑，須知之。<p>問：諸佛若說一乘，教化眾生，如今總得悟盡，何須說三乘，惑亂眾生，豈不罪過耶？<p>答：你莫起此意。諸佛大慈悲故，緣眾生落三惡道者眾，所以開方便門。說六波羅密，說人天三乘，一不罪過。<p>問：若不罪過，與我分析六波羅密。<p>答：六波羅密，布施、持戒、忍辱，行此三事，離三惡道，人天往來。精進、禪定、智慧，修此三事，離生死苦，當來作佛。<p>問：過去諸佛說三乘？為當現在諸佛說三乘？為當未來諸佛說三乘？<p>答：過去、現在、未來諸佛總說。<p>問：云何得知？<p>答：《法花》云：「若但贊一乘，眾生沒在苦，不能信是破法。不信故，墮於三惡道。我寧不說法三乘？」明過去諸佛，並說三乘，引眾生，令入一乘。<p>問：何者是一乘？<p>答：心是一乘。<p>問：云何心是一乘？<p>答：了見心空無所有，是一乘。<p>問：了見心空無所有是一乘，得聖耶？<p>答：得聖。<p>問：有凡耶？<p>答：有凡。<p>問：凡聖有異乎？<p>答：無異。<p>問：云何無異乎？<p>答：見性從本以來清淨無染，故知是一。<p>問：誰知無染？<p>答：心知無染。<p>問：心云何知無染？<p>答：三世諸佛說心無形體。<p>問：何得知無染？<p>答：只為無形體，故知不染。若有形體，還有染。<p>問：心總有幾種心？<p>答：在凡有數種心，在聖唯有一。<p>問：凡心何為多？聖心何為一？<p>答：凡心起種種邪見，聖心原不動。<p>問：何者是凡心？何者是聖心？<p>答：取想是凡心，離想是聖心。<p>問：取想心故不取心以想，願示其要。<p>答：一切修學學者，見來去心、見長短心、見好惡心、見憎愛心、見瞋喜心、見邪正心、見凡聖心、見自在心、見不自在心、見涅槃解脫心、見佛菩薩心、見究竟心、見知解不知解心。如此種種心，並是凡心、妄想心。<p>問：云何是聖人心？<p>答：不起一念，不見一物。都無如許心，是聖人心。<p>問：汝得聖人心耶？<p>答：我不得聖人心。<p>問：既不得聖人心，云何知「都無如許，是聖人心」？<p>答：我語你道「得聖人心」，我即是罪過人，即是顛倒人。<p>問：你語我道「得聖人心」，即是罪過人；你不語我道「得聖人心」，豈亦不是罪過人耶？<p>答：我不語你道「得聖人心」，即無罪過。<p>問：云何道得聖人心，即罪過；道不得，即無罪過？<p>答：聖人心無得，所以知無罪過。<p>問：云何知聖人心無得？<p>答：《維摩經》云：「若有得有證，即於佛法為增上慢。」是以知聖人心無得。《金剛》云：「過去、現在、未來心，三世俱不可得，」是聖人心。又云：「無有少法可得，是名阿耨多羅三藐三菩提。」《般若》云：「以無所得故，菩提薩埵。」<p>問：可得是何心？<p>答：是凡心。<p>問：既不可得心是聖，一切聖人有何知解？<p>答：聖人實不立知解。<p>問：既不立知解，云何稱有三世諸佛？有究竟涅槃？有常樂我淨？有解脫方便？<p>答：為不立知解，即得究竟涅槃，解脫方便。若立知解，即不得。<p>問：立知解即不得究竟涅槃、解脫方便，不立知解卻得，豈不是顛倒法？<p>答：不顛倒。<p>問：云何不顛倒？<p>答：你有所得心，即有顛倒；無所得心，即無顛倒。<p>問：修學人總有所得心？總無所得心？<p>答：修學人總有所得。<p>問：既有所得，是合道耶？是不合道耶？<p>答：有所得即不合道。<p>問：有所得即不合道，云何三大阿僧祇劫修萬行，得涅槃？<p>答：若道三大阿僧祇劫修涅槃樂，即是誑惑你，即是下脫你，即是嫌你，我是慢語人。實無修得。莫起癡心，莫起狐媚心，莫起希望心。若於佛法中起毫毛心，總是妄想顛倒心。若見證見聖，即是見鬼人。但莫起心，我即憐你，我將接你到涅槃樂。<p>問：過去諸佛總不起心，得涅槃，為當獨自教我不起心？<p>答：過去諸佛總不起心，得涅槃。<p>問：云何得知？<p>答：《文殊般若》云：「無知無解是佛所知。」此是法印，豈虛言哉！無知，煩惱障斷；無解，所知障除。二障既除，法我俱空。若立知立解，見好見惡，見青見黃、赤、白，即流浪生死，作凡夫人，不得自在。但不立知解，不見一物，即是了事人，即是有精神人，真大夫，出三界外，得如如心。<p>問：不立知解，不見一物。此即是究竟法？非究竟法？<p>答：此是究竟法。<p>問：究竟法無本，阿誰知？無本，阿誰解？<p>答：無本是佛知，無本是佛解。<p>問：無本，天生有❥佛？為當修得成佛？<p>答：修得成佛。<p>問：云何無本是佛知？無本是佛解？<p>答：只緣修得，始知佛知、佛解；未解得，不知佛知、佛解。<p>問：究竟法，佛向誰邊得？<p>答：向佛邊得。<p>問：向阿那佛邊得？<p>答：向如如佛邊得。<p>問：如如佛在何處？<p>答：如如佛遍法界。<p>問：如如佛既遍法界，云何眾生不見？<p>答：眾生盲不見。<p>問：眾生總盲不見？亦有見者？<p>答：亦有見者。<p>問：何等人見？何等人不見？<p>答：如日月，盲人不見，不盲人見。<p>問：佛得法成？為言法向佛邊得？佛與法豈無先後耶？<p>答：無先後。佛與法一時起。<p>問：云何一時？<p>答：一切法無先後。如仰與覆，如拳與手，如醉與醒，如波與水。並一時無先後。<p>問：若道一切法無先後、無來，亦無佛、亦無法。<p>答：阿誰語你道有佛？阿誰語你道有法？<p>問：若無佛無法，云何經文遣我久受勤苦，乃可得成？<p>答：經文為你在凡二乘，不達佛性，遣你會三歸一，所以語你道「久受勤苦」。若達佛性，即達性空；若達性空，即是歸一；若達歸一，即名一時。更不勞你久受勤苦。<p>問：若遣我歸一，還與我作障礙。<p>答：你不須愁，你莫作障礙。但達佛性，即是歸一。經云：「十方佛土中，唯有一乘法，無二亦無三，」合一亦不立。此是法印。你何須強立一？不關你事！《維摩經》云：「從無住本，立一切法。」又云：「菩提者，不可以身得，不可以心得。」寂滅是菩提。<p>問：身又不得，心又不得。何須比來，漫受辛苦！<p>答：你今日大解事。我觀你比來常立睡，如今始覺也。<p>問：我今日以後，不作一事，不為一事，得不得？<p>答：你若一事不作，一事不為，是牆壁木石。<p>答：你但覺性從本以來，清淨無染，無取無捨，無好無惡，無是無非。身共世間種種同心，不染世間，即是寂滅人、得心人。行住坐臥，所作所為，都無滯礙。<p>問：今日以後，不作諸見解，止依若見解，得不得？<p>答：你若依我見解，即是蟲蛆漢子，我即禮遇你。<p>問：你何為禮遇我？<p>答：你是了事人，得無為心。<p>問：為當我獨自道我是了事人？更有稱揚我者？<p>答：三世諸佛，總稱揚你。<p>問：云何乃知？<p>答：《諸法無行經》云：「常處無為空寂行，恆沙佛藏一念了。」此是諸佛菩薩真語、實語、如語、不誑語。此是印處，須知之。<p>問：實有心可印？實無心可印？<p>答：若有心可印，即是凡夫；若無心可印，即是外道斷見人；若見非有非無心可印，即聲聞人；若見不有不無心可印，即是緣覺人。《般若順中論》云：「迦葉見有，著常見，即是斷見。」是故，黠慧者不依止有無。又云：「迦葉有是一邊，無是一邊，中者非有非無，以無處所。」此義應知，明過去、未來、現在三世諸佛得虛無心。住有亦不得，住無亦不得，住非有非無亦不得，住不有不無亦不得。經云：「若菩薩心住於法，如人入暗，即無所見。」任你自容易取，莫咬我。我不耐煩，我無法答你。<p>爾時疑眾亦無問可問，豁然大悟。一時長歎，聲徹十方：善哉！我等長夜，常處迷津，共守邪途，習學邪教。流浪三界，不了一乘。恆懷速出之心，未達性空之心。過去諸佛、菩薩及善知識演希有法，令我得聞，令我得解，令我得悟。豈期今日寶藏自開，往願皆從，無求立至。三毒八苦，迴作菩提；四大色身，即是常住。降六賊，破魔軍，見法王，封爵祿。賞摩尼妙寶，賜如意明珠。分施眾生，善能隨順。開方便教，起大慈悲。幻盲迷人，入安樂國，一時見性，同證無生。苦和合僧到事等禮如如佛，行如如法，住如如宅，坐如如床，臥如如褥，著如如衣，食如如味，飲如如漿，見如如父母，共如如兄弟妻兒眷屬，常疑如如佛究竟。齊以偈贊曰：為求大法闡大義，普願眾生速受記。廣開方便度泥黎，疾證菩提無上智。<p>〔錄文完〕。