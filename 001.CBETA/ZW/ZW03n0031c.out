<p>〔錄文三〕
。
<juan>佛說觀佛三昧海藏經本行品第八<p>佛如來頂上髮肉髻團圓踴起，猶如合拳。其上平偃，猶如天蓋。（三念佛。）<p>佛如來頭上有八萬四千髮，長一丈三尺五寸，猶如黑絲分劑分明，四顧分明，毛皆兩扉，右旋而生，如紺琉璃。右旋婉轉，卷螺文。在佛頭上，一一毛孔，旋生五光，入諸光中。（三念佛。）<p>佛如來頭皮黃金色，亦生眾光，入腦光十四色中。（三念佛。）<p>佛如來頭頂骨其色正白如頗梨，雪山不得為譬。（三念佛。）<p>佛如來腦紅頗梨色，有十四脈，眾畫具足，一一畫有十四色，分明了了，於腦脈中，旋生諸光，上衝頭骨，乃至髮際，光有十四色，圍繞眾髮。（三念佛。）<p>佛如來髮際如赤真珠色，婉轉下垂，有五千光，間錯分明，皆向上扉，圍繞諸髮，從頂上出生諸化佛。（三念佛。）<p>佛如來額廣平正，額上諸毛皆上靡。其毛根下，梵磨尼色，毛端流光，如融紫金光相。上靡入於髮際。婉轉下垂至耳輪邊，然後布散入諸髮間，圍繞螺文數百千匝，從枕骨出如金蓮，花日照開，敷適眾生意。（三念佛。）<p>佛如來白毫相，長一丈六尺，十楞分明，如白琉璃筒，中外俱空，右旋婉轉，在佛眉間，圍如三寸，如白頗梨珠，十方光現，映蔽眾目，如萬億日不可具見。於其毛端，出五色光明，還入毛孔。（三念佛。）<p>佛如來左右二眉，形如初月，繞生諸毛，稀稠得所，眉光兩靡，散入諸髮，其色艷紫紺青琉璃蜂翠，孔雀色無以類，猶如聚墨，比琉璃光，眉下三畫及眼眶中旋生四光：青、黃、赤、白，皆向上焰出，入眉骨中，出眉毛端。（三念佛。）<p>佛如來眼睫上下各生五百毛，柔軟可愛，如優曇鉢華鬚。（三念佛。）<p>佛如來眼如四大海水，青白分明，白者白於白寶，青者勝青蓮花，上下俱瞬，如牛王目，目雙眥頭，旋生二光，如青蓮華。（三念佛。）<p>佛如來耳普垂埵相，兩耳孔中，旋生七毛。輪❥眾相，如寶蓮華，懸處日光，兩耳內外出生蓮華及耳孔七毛，流出諸光，光有五百支，支有五百色。（三念佛。）<p>佛如來方頰車相，頰上六畫，中左右正等，有妙光色，輝焰倍常，如淨金色，譬如和合百千日月。（三念佛。）<p>佛如來鼻高修直如鑄金鎚，當於面門，其孔流光，上下灌注。（三念佛。）<p>佛如來髭鬚如科斗形，於其毛端頭，開敷三光，紫紺紅色直從口邊旋頸上照，圍繞圓光作三種畫，其畫分明，色中上者。（三念佛。）<p>佛如來師子欠相，佛張口時如師子王，口方正等，口兩吻邊，流出二光，其光金色。（三念佛。）<p>佛如來唇色赤好如頻婆果，於上下唇及齦腭間，和合出光，其光團圓，猶如百千赤真珠貫從佛口出，入於佛鼻，從佛鼻出，入白豪中，從白豪出，入諸髮間，映飾諸華。（三念佛。）<p>佛如來口四十齒，齒印文上生光，其光紅白，光光相照四十齒，令四十齒齦然齊白如頗梨壁，上下齊平無參差者，齒間諸畫流出諸光，赤紅白色如是眾色，佛在世時，映曜人目。（三念佛。）<p>佛如來上腭八萬四千畫，了了分明，下齦如優曇鉢花莖色。（三念佛。）<p>佛如來廣長舌相，佛舌出時，如赤蓮華葉，上至髮際，遍覆佛面，其舌根下及舌兩邊有二寶珠流注甘露，滴舌根上，諸天世人十地菩薩無此舌相，亦無此味，其舌根上五畫五彩分明如寶印文。其舌根下十脈眾光流出，如此上味入印文中，流注上下，入琉璃筒，諸佛笑時，動其舌跟此味力，故舌出五光，五色分明。（三念佛。）<p>佛如來咽❥相，光淨可愛如金翅鳥眼。（三念佛。）<p>佛如來喉嚨如琉璃筒，狀若累蓮華，節節相重。（三念佛。）<p>佛如來心如紅蓮華，金華映飾，妙琉璃筒懸在佛胸，團圓如心，開如不開，合如不合，紅華金光有八萬四千脈，猶如天畫，一一脈有八萬四千光，一一光有八萬四千色，一一色中有無量微塵數化佛，一一化佛坐金剛臺，其金剛臺放金色光，是諸化佛游佛心間，徑往五道度苦眾生。（三念佛。）<p>佛如來頸臃圓相，三約分明，有二種光，其光萬色。（三念佛。）<p>佛如來咽喉有三點相，分明猶如伊字，一一點中流出二光。（三念佛。）<p>佛如來缺盆骨，兩手兩足及項後七處皆平滿相，光明遍照十方世界，作虎珀色。（三念佛。）<p>佛如來兩肩膊圓滿相。（三念佛。）<p>佛如來臂臃纖圓如象王鼻。（三念佛。）<p>佛如來肘骨如龍王髮，婉轉相著節頭蟠龍不見其迹。（三念佛。）<p>佛如來手十指纖長，參差不失其所，於一一指節端有十二輪相現。（三念佛。）<p>佛如來赤銅爪，其爪八色，了了分明。（三念佛。）<p>佛如來手十指端各有萬字相，萬字點間有千輻輪相現。（三念佛。）<p>佛如來手合縵掌，斂指不見，張時即現，如真珠網，分明可愛。（三念佛。）<p>佛如來手掌文蘭成如自在天宮，其掌平正，人天無類，當於掌中，生千輻輪相現，於十方面開摩尼光。（三念佛。）<p>佛如來手背毛皆向上靡，如紺琉璃，流出五色光，入網縵中。（三念佛。）<p>佛如來手足柔軟如天劫貝。（三念佛。）<p>佛如來手內外握。（三念佛。）<p>佛如來上身胸臆廣厚如師子王。（三念佛。）<p>佛如來胸德字萬印相，中放三摩尼光。（三念佛。）<p>佛如來腋下平滿，懸生五珠，如摩尼珠，上柱於腋，有五百色光明，共相映發。三念佛。<p>佛如來腹小不見相。（三念佛。）<p>佛如來齊如毗楞伽寶珠，於其齊中，有萬億寶花，一一寶花有萬億那由他葉，一一葉有萬億那由他色，一一色有萬億那由他光。（三念佛。）<p>佛如來脅肋左右大小正等，婉轉相著。（三念佛。）<p>佛如來諸骨枝節蟠龍相結，其間密緻。（三念佛。）<p>佛如來鉤鎖骨卷舒自在不相妨礙，其骨色鮮白如頗梨，雪山不得為譬，上有紅光，間錯成文，凝液如脂，皆出金色。（三念佛。）<p>佛如來馬王藏相，身根平滿，狀如滿月，有金色光，猶如日輪。（三念佛。）<p>佛如來兩䏶周圓，漸次而斂。（三念佛。）<p>佛如來兩膝骨圓著好。（三念佛。）<p>佛如來伊尼鹿王腨相。三念佛<p>佛如來足跟圓，如有梵王頂相，眾類不異，各生一花，其花微妙，猶如淨國優鉢羅花。（三念佛。）<p>佛如來兩足踝不見相。（三念佛。）<p>佛如來足趺高平相。（三念佛。）<p>佛如來足趺上色如閻浮檀金色，毛皆上靡及身諸毛，隨一毛孔，一毛旋生，柔軟可愛。（三念佛。）<p>佛如來足指網間如羅文彩，於其文間，眾色玄黃，不可具名。（三念佛。）<p>佛如來足十指纖圓斜齊赤銅爪，於其爪端有五師子口相。（三念佛。）<p>佛如來腳十指端螺文相，如毗尼羯摩天所畫之印。（三念佛。）<p>佛如來足下平滿，不容一毛。佛足下千輻輪相，轂輞具足，魚鱗相次，金剛杵相。（三念佛。）<p>佛如來那羅延力合已成身，結跏趺坐，坐百寶蓮華座。（三念佛。）<p>若欲觀佛圓光相者，世尊在日，若行之時，頂光照地。前一由旬純黃金色，後一由旬純黃金色，左一由旬純黃金色，右一由旬純黃金色。有人近佛左右行者，其人臭穢皆悉不見。人遠望之，同為金色。有人諦觀佛項光相者，前行看者見佛在前，從後看者見佛在後，左邊看者見佛在左，右邊看者見佛在右。八方人來，遙見世尊項光，各作是言：瞿曇沙門在金山中遊行，自在來向我所。如是眾生各各異見，此是項光相。（三念佛。）<p>若我滅度後，諸佛弟子捨離諸惡，去憒鬧相，樂少語法，不務多事。晝夜六時，能於一時中分為少分之，能須臾間念佛白毫相，令心了了，無錯謬亂相，分明正住，住相不息。念佛白毫者，若見相好，若不得見，如是等人，除卻九十六億那由他恆河沙數微塵數劫生死之罪。設復有人但聞白毫，心不驚疑，歡喜信受，此人亦除卻八十億劫生死之罪。<p>佛告阿難：如來有三十二大人相、八十種隨形好。金色光明，一一光明無量化佛，身諸毛孔一切變現及佛色身。略中說略者，我今為此時會大眾及淨飯王略說相好。佛生人間，示同人事。因人相故，說三十二相；勝諸天故，說八十種好；為諸菩薩，說八萬四千諸妙相好、佛寶相好。我初成道摩伽陀國於寂滅道場，為普賢賢首等諸大菩薩於雜華經已廣分別。此尊法中所以略說，為諸凡夫及四部弟子謗方等經、造五逆罪，犯四重禁、偷僧祗物、婬比丘尼、破八戒齋、作諸惡事，種種耶見。如是等人若能至心一日一夜繫念在前，觀佛如來一相好者，諸惡罪障皆悉不現。是故如來名婆伽婆、名阿羅訶、名三藐三佛陀、名功德日、名智滿月、名清涼池、名除罪珠、名光明藏、名智慧山、名戒品河、名迷衢道、名邪見燈、名破煩惱賊、名一切眾生父母、名大歸依處。若歸依佛世尊者，稱名者除百千劫煩惱重障，何況至心修念佛定。<p>佛告阿難：如來往昔於無量無邊阿僧祗劫，以智慧火，燒煩惱薪，修無想定，不非時證，是故獲得如是勝相。一一相中，無量化佛，何況多相。能繫心觀一毛孔，是人名為行念佛定。以念佛故，十方諸佛常立其前，為說正法。此人即能生世諸佛如來種，何況具足念佛色身。如來亦有無量法身，十力無畏，三昧解脫，諸神通事如妙處，非汝凡夫所學境界，但當深心起隨喜相。起是相已，當復繫念佛功德。念佛功德者，所謂戒、定、智慧解脫、解脫知見，金色三十二隨形好，十力、四無所畏、十八不共、大悲、三念處。若有眾生一聞佛身如上功德相好，光明億億千劫不墮惡道，不生耶雜穢之處，常得正見，勤修不息。但聞佛名，獲如是福，何況繫念觀佛三昧。<p>〔錄文完〕。