<p>〔錄文〕<p>大方便佛偈語假使熱鐵輪，於我頂上旋，終不以此苦，退失菩提心。<p>大方便佛報恩經<p>大藏《佛說大方便佛報恩經》：<p>如是我聞：<p>一時佛在耆闍崛山中，大眾圍繞。時阿難入城乞食，城中有一男子，孝養父母，家中蕩盡，擔父母行乞，好者奉親，惡者自食。阿難偈贊男子：「供養父母，時特難及。」<p>有六師徒執著邪論，踐滅正法，心懷嫉妒，語阿難言：「汝師釋種，自言孝好，有大公德，唯有空名，而無實行。捨父母出城，不知恩分，是不孝人。」<p>阿難聞已，心懷慚愧。謂佛白言：「佛法中頗有孝養父母不？」佛言：「誰教汝問？」阿難言：「乞食逢六師徒見毀罵辱。」如上所陳。<p>世尊微笑，放五色光至十方如來所。彼國菩薩同音：「何緣有此光明？」彼國佛言：「有娑婆界，佛號釋迦，為大眾說《大方便佛報恩經》，欲令眾生孝養父母，故放斯光明。」<p>爾時如來身中現五趣身，一一身中現無量微塵數不思議形類一切眾生，具足受身。以受身故，一切眾生曾為如來父母，如來亦曾為一切眾生作父母。故常修難行苦行，難捨能捨，勤修精進，具足萬行，不休不息，心無疲倦。為孝養父母故，今得速成無上菩提，由孝德也。<p>佛因地修行捨身濟虎<p>大藏佛言：<p>薩埵太子捨身濟虎。父母聞已，奔至捨身之處。時虎食肉已，惟有骸骨狼籍在地。父母扶其頭足，哀號悶絕。<p>時太子命終生兜率天，天眼見前父母悲悼。「啼哭過甚，或喪生命，我當往諫。」即從天下，住於空中，種種言詞解諫父母。<p>父母仰問：「是何神耶？」天曰：「我是太子摩訶薩埵，我由濟虎生兜率天。父母當知：有法歸無，生必有終，何不自覺。」父母言：「汝行大慈，恩及一切。」於是天人復以偈句報謝父母，令得醒悟。皆是如來神智通達，不可思議。時薩埵即是我也。<p>釋迦因地割肉供父母<p>大藏經云：<p>佛告阿難：昔有國王生一太子，字曰須闍提，身黃金色。時羅㬋惡逆，王驚抱太子出投鄰國。糧盡猶遠，飢渴所逼。太子白言：「就子身上日割三斤肉，分作三份。二份奉上父母，一份自食。」父母聽子，割而食之，隨路而去。太子誓言：「假使熱鐵輪，於我頂上旋，終不以此苦，退於無上道。若我欺狂，身瘡不合；若不爾者，平復如故。」即時身體端正倍常。佛告阿難：「彼父母者，今父母是。爾時太子，即我身是。」<p>釋迦因地鸚鵡行孝<p>大藏《雜寶藏經》云：<p>有一鸚鵡，父母俱盲，常採花果，先奉父母。時有田主，初種穀時而作誓言，所種之物與眾生共。時鸚鵡採取稻穗以供父母。是時田主，按行苗稼，見剪稻穗，忽生瞋怒，網捕鸚鵡。鵡告言：「先有好心，施物無吝。如何今日而見網捕？」田主問言：「汝取此穀，意復何為？」鸚鵡答言：「有盲父母，願以奉之。」田主歡喜，遂放而去。<p>爾時世尊而說偈言：「善哉鸚鵡有智慧，能懷孝養供父母。我從今日以稻施，任汝供養於二親。如是過去無量事，無有苦行而不作。未曾有懷疲厭意，以求無上清淨道。」<p>釋迦因地行孝剜睛出髓為藥<p>大藏經云：<p>忍辱太子，知其父王，身嬰重病，命在旦夕，求藥療治。太子問言：「藥是何物？」大臣答曰：「是不瞋人眼睛及其人髓。若得此藥，即全王命。」太子言：「但使父王病得校者，捨百千身亦不為難，況此穢身也。」即呼旃陀羅剜其雙目，斷骨出髓。爾時大臣，合藥奉王，服即病瘥。太子命終，以牛頭旃檀闍維身骨，起塔供養。是知如來行孝報恩，歷塵沙劫，不可思議。<p>釋迦佛因行孝證三十二相<p>大藏經云：<p>文殊白佛言：「座中菩薩見佛三十二相、八十種好，端正無比。有何因緣，得如是乎？」佛言：「我於世世喜燃燈於佛寺及師、父母前。用是因故，佛身光明，殊妙無比。我於世世奉事師長、父母，四威儀中飲食臥具。用是因故，諸天鬼神普持世間所有珍寶，以用上佛。三十二相、八十種好，一一相好皆是由我從初發心，堅固菩提，知恩報恩，是故今得無上菩提。視諸眾身猶如父母，以是因緣，得是種相。使我疾得阿耨多羅三藐三菩提，由孝德也。」<p>大藏《佛說大方便佛報恩經》，釋迦因地雁書報太子<p>大藏佛言：<p>善友太子入海採寶，留滯他國。未入海時，養一白雁。時母夫人往語：「太子昔時常共汝俱，今入大海，生死未分。汝今云何不念太子？」雁即報言：「欲覓太子，不敢違命。」時夫人作書，繫在雁頸。其雁飛空，至於大海，遙見太子，斂身而下。太子取書，撥封披讀，即知父母追念太子，兩目失明。尋即歸國。父母歡喜。王與夫人目瞑，不見太子形容，以手捫摸，作如是言：「父母念汝，憂苦如是。」太子問訊起居事訖，持珠發願：「此是如意寶者，令父母兩目明淨如故！」作是願已，尋即平復。父母見子，歡喜無量。時善友太子者，亦是如來。<p>釋迦因地剜肉<p>大藏佛言：<p>爾時轉輪聖王為求佛法，故遍處宣令：「誰解佛法？」皆云言無。<p>有婆羅門解知佛法，時王出迎，請入正殿，敷王御座，前請大德：「願坐此座。」爾時大王，見師坐已，合掌白言：「大師解佛法耶？」師言：「吾解佛法。」王言：「為我解說。」師言：「王大愚也！吾學是法，久受勤苦，因乃得成。大王云何直欲得聞？若能就王身上剜作千瘡，燃燈供養，吾為汝說。不爾，吾去。」爾時大王即自思惟，報大師言：「所需供養，當速辦之。」<p>時王入宮，報諸夫人、五百太子：「今共汝別。今我請師，相許供養，不得違錯。夫為孝子，不違父意。」<p>王詣師所，端身正坐，告諸大臣：「誰能剜吾千瘡？」時旃陀羅前語王言：「欲剜身者，我能為之。」王聞歡喜：「汝今真是我無上道伴。」時旃陀羅持刀剜已，馳走而去。爾時大王，於身瘡灌油，取細氈為炷。爾時大師見是事已，告大王言：「精進如是，難為能為，修此苦行，今當為王宣說半偈。」云：「夫生輒死，此滅為樂。」王聞法已，告諸人民：「應為我憶持是法。其見聞者，速發無上菩提心。」爾時大王，燃燈供養，其明遠炤。一切眾會，皆發道心，歡喜而去。是故轉輪聖王即是如來。<p>釋迦佛因地為睒子行孝<p>大藏《佛說睒子經》云：<p>佛告阿難：「昔有菩薩，名曰慈惠，孝養父母、師長。時迦夷國中，有一長者，孤無兒子，兩目皆盲，心願入山，求無上慧。菩薩念言：『此人入山學道，我若命終，當為汝子。』菩薩命終，即便往生盲父母家，字曰睒子。睒年十歲，隨父母入山採果汲水。時國王出獵，箭誤中睒胸，被毒命終。王心怖懼，詣盲父母所，具言上事。父母令王：『牽我二人至於子所。』捫摸睒箭，仰天呼言：『睒子至孝，天地所知，箭當拔出！』作是言已，感帝釋與藥，更生如故。父母聞已，兩目皆開。王大歡喜。睒語王言：『欲具福者，安慰人民，當令奉戒。』」<p>佛告阿難：「彼睒子者，我身是也。」<p>釋迦佛因地修行捨身求法<p>大藏佛言：<p>過去世，我修菩薩行，能通達一切外道經論；修寂滅行，不為外道破壞受持。常樂我淨，求索大乘。雪山坐禪，經無量歲，亦不聞如來出世、大乘經名。我修如是苦行。<p>時帝釋諸天，心生驚怖，集會說偈：「雪山大士唯求菩提，是人當來世中作善逝者，除滅無量熾燃煩惱，實為難信。我今試之，堪任荷負菩提重擔不？」即現羅剎形，下至雪山說半偈：「諸行無常，是生滅法。」我聞半偈，心生歡喜：「誰能說是半偈，啟悟我心？如是半偈義，是過去、未來、現在諸佛之正道也。」羅剎答言：「問我是義，我不食多日，饑惱心亂。非我本心所知，為求食不得，故說是語。」我問羅剎：「所食何物？」答言：「我食人暖肉熱血。」「但為我說偈，當以此身供養。我設命終，此身無用。我為菩提，捨不堅身，得金剛身。願為我說，令得具足。」羅剎即說：「生滅滅已，寂滅為樂。」我若若樹，壁道書偈，即上高樹捨身，以報偈價。未至地時，羅剎復帝釋，接取菩薩。釋、梵諸天稽首贊曰：「真是菩薩，利益眾生，無明暗中，燃大法炬。我愛如來大法，故相嬈惱，願聽懺悔。汝必定成阿耨菩提，願見濟度。」時帝釋諸天禮菩薩足，辭退而去。<p>雪山坐禪捨全身，是求半偈：「生滅滅已，寂滅為樂。」<p>釋迦牟尼佛詣父王所看病<p>佛在王捨城耆闍崛山中，光明如日。時淨飯王四大俱，殘害其體，喘息不定。種種療治，無能愈者。告諸王曰：「我今雖逝，不以為苦。但恨不見我子悉達。」如來已知父王欲終，要見諸子。告難陀曰：「淨飯王者，是我曹父。能生聖子，利益世間。今宜往詣，報育養恩。」世尊放大光明，光照王身。王身患苦得安，言：「是何光也？脫是我子悉達來也！」王見佛來：「惟願手觸我身，令我得安。我今得見世尊，痛恨即除。」佛即以手著父王額：「王應歡喜，不宜煩惱。常諦思念諸經法義。」時王聞已，喜不自勝，即以手捉佛手著於心上。王於臥處合掌心禮，命盡氣絕。佛告眾言：「父王淨飯捨此身，已生淨居天。」眾會聞已，即捨愁毒，不可思議。<p>釋迦牟尼佛為末世眾生設化故擔父王棺<p>大藏佛言：<p>父王終已，至闍維時，佛共難陀等喪頭前肅恭而立，阿難、羅云在喪足後。阿難白佛言：「惟願聽我擔伯父棺。」羅云復言：「惟願聽我擔祖王棺。」世尊慰言：「當來世人皆凶暴，不報父母養育之恩。為是不孝眾生設化法故，如來躬欲擔於父王之棺。」即時世界六種震動，一切諸天龍神皆來赴喪，四天王眾皆共舉喪，白佛言：「佛為當來不孝父母者故，以自身擔父王棺。我等是佛弟子，從佛聞法，得須陀洹。是故我曹宜擔父王之棺。」即變為人。一切人民莫不啼泣。世尊躬身自手執香爐在前，行於墓所，令千羅漢取種種香木，以火焚之。爾時諸王收骨置金剛函，便共起塔而為供養。大眾人民作禮奉持。<p>〔錄文完〕。