<p>〔錄文〕<p>（前殘）<p>又普告一切施主，各各以此無盡善根，令一切眾生自然具足十六種無盡果。<p>第九、明所度眾生得益淺深者。位判有五：<p>一者，同行人得十六法無盡。<p>二者，隨喜人得十六法無盡。<p>三者，見人得十六法無盡。<p>四者，聞人得十六法無盡。<p>五者，受供養人得十六法無盡。<p>第十、明無盡藏種子多少者。法別有兩：<p>一者，田無盡。所謂供養佛、法、僧及眾生，日日常不斷是。<p>二者，種子無盡。此明能施人日日佈施，相續不斷，是無盡藏。<p>第十一、明作無盡藏人進、退，有罪、無罪義者。於內有兩子段：<p>一者，明別功德作者唯得進，不得退。何以故？別功德不通自他，所以與奪有罪。<p>二者，明普功德隨人進退。進者得福，退者無罪。何以故？普功德體通自他，所以退者一向無罪，唯除退菩提心。雖退猶勝本不作。<p>又，所捨之物若自不用轉與他人，別有兩失：一者，有捨常樂、入苦空失。二者，復有違信之愆。<p>此十一段義文裏，唯明有義，不出空文。然解義之徒見有達空，並知不少。普別義亦如是，唯明諸大乘經裏普行法，不出其別。普法者，如《摩訶衍經》四攝等，廣明普施法。別法者，普遍一切修多羅，略明少分：或說善惡一處損益多少法，明持戒之人與破戒者同其事業，二俱不免地獄。或道持戒人不得與破戒人共一河飲水。或道持戒人不得向破戒人禮拜，如《涅槃經》說。或明遠惡近善遲疾法，教眾生遠惡知識如怖怨賊，近善知識。一者苦樂同，二者身命財等不惜，三者眷屬不惜，如《阿含經》說。或明遠惡近善遠近法，有四法當急走避之，去百由旬。一由旬，四十里；百由旬，四千里。四法者，一者惡友，二者惡眾，三者或多語、或戲笑，四者或瞋或❥。何以故？釋出罪相輕重義，寧斫截三千世界眾生，不於初發心菩薩所起瞋心。或明不得與說出家人等過者往來，如《方等經》三十五種護戒法廣說。又，《寶雲經》不聽向破戒家乞食。又，《法華經》四「安樂行品」教佛去世後末法，法師說法，法於內明遠惡近善法，義最具足。總而言之，如諸經律戒品廣說。又，末法凡夫學捨邪入正，《涅槃》最顯。捨慈入善、捨小入大，《十輪經》最顯。<p>無盡藏法略說盡。<p>開皇三年歲次癸卯十一月二十日，相州光嚴寺僧信行普為過去、未來、現在皇帝陛下、臣僚百官、諸師、父母，乃至一切眾生頓捨身命財屬十六種。常樂我淨法等一切法，於內有五段明義：一者，明學行常樂我淨行多少義。二者，明常樂我淨行所用財物定不定義。三者，明常樂我淨行行之先後義。四者，明常樂我淨行度眾生淺深義。五者，明常樂我淨行能行人。<p>第一，明學行常樂我淨行多少義者，於內有十六段。<p>一者願施禮佛無盡，日日不斷，乃至成佛。<p>二者願施轉經無盡，日日不斷，乃至成佛。<p>三者願施眾僧無盡，日日不斷，乃至成佛。<p>四者願施眾生無盡，日日不斷，乃至成佛。<p>五者願施坐禪無盡，日日不斷，乃至成佛。<p>六者願施十二頭陀無盡，日日不斷，乃至成佛。<p>七者願施飲食無盡，日日不斷，乃至成佛。<p>八者願施食器無盡，日日不斷，乃至成佛。<p>九者願施衣服無盡，日日不斷，乃至成佛。<p>十者願施房舍無盡，日日不斷，乃至成佛。<p>十一者願施床坐無盡，日日不斷，乃至成佛。<p>十二者願施燈燭無盡，日日不斷，乃至成佛。<p>十三者願施鐘鈴無盡，日日不斷，乃至成佛。<p>十四者願施香無盡，日日不斷，乃至成佛。<p>十五者願施柴炭無盡，日日不斷，乃至成佛。<p>十六者願施洗浴無盡，日日不斷，乃至成佛。<p>造像、造經、誦經、講經亦應有。如未見，不敢玄說。除十六法，餘一切法或續、不續，亦願至佛不斷。<p>第二，明常樂我淨行所用財物定不定義者，於內有兩段：<p>一者，明普施法，法法不定。<p>二者，明別施法，法法各定。<p>第一明普施法，法法不定者，或迴或減，禮佛轉經物，作餘十四種用，乃至或迴或減，餘十四種物，作禮佛轉經用，亦如是。如十六既通，互用不定，乃至法界行亦如是。所以普施法雖為十六法施，如得一處，共用無罪。<p>第二明別施法，法法各定者，若餘十六法各各別施者，唯得還依十六法各各別用。不得互用，互用有罪。所以於十六法各各別施者，唯得更餘處作功德，一向不得共普施者一處。<p>第三，明常樂我淨行，行之先後者，所有財物莫問多少，會待十六行等得成相續，然後餘用終不得廢。修常樂我淨相續行，先作苦空無常不相續功德，壞他菩提行，大得罪。<p>第四，明常樂我淨行，度眾生淺深義者，於內有五段：<p>一者，明於十六行同行人，得十六種常樂我淨果。<p>二者，明於十六行生隨喜人，得十六種常樂我淨果。<p>三者，明見行十六行人，得十六種常樂我淨果。<p>四者，明聞行十六行人，得十六種常樂我淨果。<p>五者，明受供養人，得十六種常樂我淨果。<p>第五，明常樂我淨行能行人者，今現有四人：一者，相州光嚴寺僧惠定；二者，並州嚴淨寺僧道進；三者魏州貴鄉縣黨孫浪彪下俗人王善行，年三十；四者，趙州癭陶縣黨王鳳邕下俗人王善性，年十九。此四人普為一切眾生，頓捨身命財屬十六種。常樂我淨等一切法，日日不斷，乃至成佛。<p>常樂我淨行具出竟。<p>答呼修營功德啟。<p>信行啟：信行自思量，無始生死，徒致羈纏，皆由無知，不依聖典。今得遭逢，還復不依，恐增生死，永無解脫。所以今日隨力隨分，依傍大乘，具足真軌，如說修行。大乘法者，義雖塵沙，大判不過有四：一者境盡；二者行周；三者人是；四者處當。第一境盡者，所謂佛、法、僧及盡眾生界。第二行周者，所謂六波羅蜜等法界行。第三人是者，法別有三：一者解真；二者行深；三者病輕。三乘根機無與等者。第四處當者，處通十方。何以故？盡有多種。一者從總入別，此就行說。明新學之徒但得總盡，未能及別。二就人明，從本至末，一一普遍。三者窮盡，盡此之一階，唯是諸佛。降斯以還，普未究竟。此大乘法，但能廢別就總，一處得成，則眾處不少。若也廢總隨別，雖得見在少益，還復不免來生，彼此皆不具足。既蒙重意，無以能報。故附微心，仰願照知。謹啟。<p>十月十五日某甲啟<p>禮佛法用功至大。<p>第一須食，若官府聽乞食，食自乞，一向不須食。若官府不聽乞食，先須得食。<p>第二大須炭。<p>第三大須柴。<p>第四須內衣，多少任意。<p>第五須香，多少任意。<p>第六大須澡豆。<p>第七大須灰水。<p>第八大須楊枝。<p>第九須四人。兩人供灰水，兩人作食。<p>第十須屋三口。一口禮佛，一口消息，一口坐禪。<p>又若能禮佛、坐禪者，復須知行之法用。坐禪者常坐，莫問晝夜，一向不得臥。禮佛者，各各須得淨衣，一日一夜，三時洗浴。莫問晝夜，常禮不息。除半夜一時臥，晝日一時食。食之多少，坐禪、禮佛，一種唯得一食。<p>既知行之法用，能者同行，不能者任意。何以故？末世凡夫懈怠者多，精進者少。若三品一處作業，上者不立，所以隨分隨力。學行大乘常樂我淨行者，唯得取上，不及次下。又，能禮佛者，莫問道俗。有籍者得，無籍者不得。<p>一乞聽行四種無盡行。<p>一乞聽隨喜助施。<p>一乞聽依十二頭陀，常行乞食。<p>一乞聽依《法華經》，學行不輕行。<p>第一，四種無盡行者。<p>一願禮一切佛，日日不斷，乃至成佛。<p>二願轉一切經，日日不斷，乃至成佛。<p>三願供養一切眾僧，日日不斷，乃至成佛。此唯少分，不絕如已。<p>四願供養一切眾生，日日不斷，乃至成佛。此唯少分，不絕如已。<p>開皇七年正月十日，相州光嚴寺沙門信行白州知事檀越：信行少小患心勞損，由是不堪坐禪，亦不堪講誦。自從十七以來，求善知識。至今四十八歲，積滿三十二年，唯得相州光嚴寺僧慧定、並州嚴淨寺僧道進、魏州貴鄉縣黨孫浪彪下王善行、趙州癭陶縣黨王鳳邕下王善性等四人。誓願頓捨身命財，直到成佛，修行上事，相續不斷。此既有助王國，饒益群生，乞為奏聞。賜垂聽許。謹白。