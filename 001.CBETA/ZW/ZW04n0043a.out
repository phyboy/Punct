<p>〔錄文一〕
。
<juan>佛在金棺上囑累經<p>如是我聞：一時佛在拘屍那城裟羅雙樹間說涅槃訖竟，垂入金棺，欲焚其身，偏坐金棺楯上，雙目出淚。無量大菩薩、眾天龍八部等悉皆生疑。解…眾仰請決疑，不審聽不？」佛言：「任說。」<p>須菩提言：「世尊，如來恒說涅槃常樂，永無生死，何由今坐金棺楯上，涕淚交流，令眾疑也？」佛言：「須菩提，吾今欲說，汝已請問。吾亦不為涅槃生苦而懷泣耶。汝等諦聽！善思念之，吾今為說。我去世後當來末劫之時，比丘、比丘尼、優婆塞、優婆夷、善男子等所造經像悉不如法，是故愍之。」<p>須菩提言：「世尊，何者是法，何者非法？」佛言：「若未來世四眾、善男子等所造經像，望顏逐意，濫取匠手，雖造經像極多，獲福甚少；若有精誠，所造雖少，獲福甚多。」<p>須菩提言：「世尊，何故造多福少，造少福多？」<p>佛言：「善男子，造經像法：嚴持淨室，香湯灑地，懸繒幡蓋。經像之師別作淨衣，大小便利，澡浴入室，燒香禮拜，然後捉筆捉鑿之具，寫典刊容。是法，酒肉五辛永乖勿，妻室之宮，亦莫近之。歲三、月六，不得有闕。如是，經像之師真是大士，合消供養。經像主莫論道雇，經像之匠莫云客作，造訖佈施，二人獲福，不可度量。欲說其福，窮劫不盡。受吾約制，是佛真子。」<p>須菩提白佛言：「世尊，比丘之中作經像師合取直不？」<p>佛言：「不得取價直！賣父母取財，逆過三千，真是天魔，急離吾佛法，非我眷屬。善男子，安經案處、安像處，方圓百由旬，諸天擎華香，四廂供養，肉眼不見。若造經像精誠敬心，經至一偈，像如拇指，其福最大。佛不妄語。善男子等若欲造經像，先誦此典，然後營造，得福無量。善男子，當來末劫五濁惡世，四眾、善男子、善女人等所造經像直欲解願，所有匠手覓財。不取上勝賢善之人，直取不識法相者以為師匠。飲酒、食肉、五辛之徒，不依聖教，雖造經如微塵數，造像如微塵數，其福甚少，蓋不足言。劫燒之時，不入海龍王藏。勞如功少，不敬之坐，死入地獄。主匠二人無益，諸天不皊，不如不造。直心禮拜，得福無量。善男子，經主、像主、…悉是過去人士，但由耽著惡識，不記宿命，吾今欲說，永劫不盡。入涅槃時至，不得久居，略說遺言，大眾流通，莫生懈怠。」說此經。說已，金棺忽開，火起焚影。菩薩大眾悲號咽絕。於即如來聲止滅去，大地傾動，眾生失蔭。大眾奉行。<p>〔錄文完〕。