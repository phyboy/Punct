<p>〔錄文二〕
。
<juan>如來在金棺囑累清淨莊嚴敬福經一卷<p>新西方胡國中來，出皇涅槃中。<p>如是我聞：一時佛在拘屍那城娑羅雙樹間說涅槃訖竟，垂入金棺，欲焚其身，偏坐金棺楯上，雙目出淚，放光動地。無量大菩薩眾、天龍八部等悉皆生疑。<p>爾時，須菩提白佛言：「世尊，今欲普為大眾仰請決疑，不審聽不？」佛言：「任汝所請。」<p>須菩提白佛言：「世尊，如來恒說涅槃常樂，永無生死。何由今坐金棺楯上，涕淚交流，令眾疑也？」<p>佛言：「須菩提，吾今欲說，汝已請問。吾亦不為涅槃生苦而懷泣耶。汝等諦聽！善思念之，吾今為汝等說。我去世後當來末劫之時，比丘、比丘尼、優婆塞、優婆夷等所寫經造像悉不如法，是故愍之。」<p>須菩提言：「世尊，何者是法，何者非法？」<p>佛言：「若未來世四眾、善男子等所寫經造像，望顏逐意，濫取匠手，雖寫經造像極多，獲福甚少；若有精誠，所造雖少，獲福甚多。」<p>須菩提言：「世尊，何故造多福少，造少福多？」<p>佛言：「善男子，寫經造像法：嚴治淨室，香湯灑地，懸繒幡蓋。經像之師，別作淨衣，大小便利，澡浴入室，燒香禮拜，然後捉筆捉鑿之具，寫典刊容。造幡華亦爾清淨。是法，酒肉五辛永不得近，妻室之宮，亦莫近之。歲三、月六，不得有闕，長齋最上。如是，經像之師真是大士，合消供養。經像主莫論道雇，經像之匠莫云客作，造訖佈施，二人獲福，不可度量。欲說其福，窮劫不盡。受吾約制，是佛真子。如是精誠，造少福多。」<p>須菩提白佛言：「世尊，比丘、居士之中作經像師合取直不？」<p>佛言：「不得取價直！賣父母取財者逆過三千，真是天魔，急離吾佛法，非我眷屬。比丘尼、優婆夷亦如是。其若還直，得罪無量。何以故？由吾出家，得免王使故。善男子，安經案處、安像處，方圓百由旬，諸天擎華香，四廂供養，肉眼不見。若寫經造像，精誠敬心，經至一偈，像如拇指，其福最大。佛不妄語。善男子等若欲寫經造像，先誦持此典，然後營造，得福無量。善男子，當來末劫五濁惡世，四眾、善男子、善女人等所寫經造像直欲解願，所有匠手覓財。不取上勝賢善之人，直取不識法相者以為匠。飲酒、食肉、五辛之徒，不依聖教，雖寫經如微塵數，造像如微塵數，其福甚少，蓋不足言。劫燒之時，不入海龍王藏。勞如功少，不敬之坐，死入地獄。主匠二人無益，諸天不祐，不如不造。直心禮拜，得福無量。如向所列，造多福少。」<p>須菩提白佛言：「世尊，經像、邑義所有財物、牛驢合生息不？」<p>佛言：「不合。其若取者，時還得福；稽留得罪，邑人有愆，不如不造。」<p>須菩提白佛言：「世尊，邑人有物若多若少，或豐或儉，一人欲得造經作像，一人不欲得作經像，待物貴造作，是理合不？」<p>佛言：「不合，遮止。其若遮止，世世惠目。止得進造，莫問多少，造成得福。若規世利，死入地獄。人身不恒，劫變不定。脫有水火、盜賊，虛失福物，結果不就，幾許誤哉！第一速造，慎莫出息。」<p>須菩提白佛言：「世尊，若有國主、宰相、貴勢之徒抑於細民，所造經像，不還施直，得福德不？」<p>佛言：「若免其王使，即是細民價值；其若不免王使，必還佈施，當經像師心，得福無量。若欲具說，窮劫不盡。」<p>須菩提白佛言：「世尊，經像師不論價直，經像主不還佈施，得福德不？」<p>佛言：「善能具問。道徒喜生現孤人情者，何名修福人也！」<p>佛言：「善男子，吾直以方便使二人獲福，不使論其價直，遂即不酬佈施，敗人善心，善何獲乎！量其巧功，依法施之。吾先於經中說：『一點一畫，價直娑婆』，何得賤寶虛施？」<p>須菩提白佛言：「世尊，末世惡人雖有福物，自多潤用，所有財者無多。經像師營福以訖，佈施不稱匠心，又無券書可記，福就不還，有善果不？」<p>佛言：「譬如有人無耳無鼻，眼復❥瞎，何假明鏡睹其面像？必有地獄重受，何待問也。」<p>佛言：「善男子，吾今囑累專為末世眾生食經像時返逆者。眾營多虛少實，道心華薄，福財覓利，多求名聞。我今造福，勝於餘人割截福物所造齋會，羅門斷戶，無意食人。吾見此末世，垂淚說此遺言。善男子，當來末世劫欲盡時，割截福物人不用聞此言；比丘、居士客作經像師，不用聞此言。吾慮眾生❥苦者多，出溺者少；在六畜者多，在人道者少；飢貧者多，富樂者少；殘患者多，具相者少；短命者多，長壽者少；愚癡者多，黠利者少；造惡者多，作善者少；在地獄居者多，生天者少。何以故？實由眾生前業，不敬三尊，雜行不善，致有差別也。汝須菩提，汝向所問寫經造像，本無券書，又不布施，善哉有理。後代惡人，虛假無實，敗善根人所寫經造像，雖不置券，仰好作施名。不得論物多少，以防有虛。凡夫根淺，未得實根。善男子，我本在定光佛末法之中作遊行經生，至天羅城邑，寫經不論價直。其時經主許施金錢一萬寫《般若波羅蜜》。我寫經已訖，其經主名那梨，違本自心，施我半錢。吾心歡喜，祝願受之。那梨在後，本契不具，落在地獄五千劫，寫《般若》因緣，得出惡趣。善男子，雖不作券，但置施名，異於俗法，得福無量。善男子，所寫經造像，不…合相就，不遠地獄，…善男子，經生之法，不得顛倒、乙字、重點，五百萬世中墮迷惑道中，不聞正法。…若像師造像不具相者，五百萬世中諸根不具。第一盡心為上，妙果先昇。」<p>須菩提白佛言：「世尊，當何名斯經，云何奉持？」<p>佛語須菩提：「此經名《如來在金棺涕泣囑累》，亦名《清淨莊嚴敬福經》，如是受持。今涅槃時至，不得久居，略說遺言。大眾流通，莫生懈怠。」<p>說此經說已，金棺忽開，火起焚影。菩薩、大眾悲號咽絕。於即如來聲止滅去，大地傾動，眾生失蔭。大眾奉行。<p>〔錄文完〕。