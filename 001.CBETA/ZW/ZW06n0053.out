<p>〔錄文〕
。
<juan>銷釋金剛經科儀<p>隆興府百福院宗鏡禪師述
眾等皈依，金剛堅固力。漢朝感夢，白馬西來意。摩騰化時，鳩摩羅什譯。秦宗奧典，佛日照昏衢。法身無相，不時掛心懷。得見如來，文殊在五台。給孤長者，祇園布黃金。說法化導，果證紫金身。<#sp>信禮常住三寶<p>夫金剛般若，能開解脫之門；玉偈波羅，善入菩提之路。行行而非空非有，句句而無去無來。《金剛經》說三十二分，分分而功德難量；須菩提聞四句妙偈，偈偈而殊因莫測。書寫讀誦，當生華藏之天；為人演說，定達涅槃之路。般若乃菩提佛母，信心即功德道源。長養聖胎，出生妙法。大抵看經通義，問道窮源，啟淨信心，具擇法眼。分句讀貫通之理，明問酬辯論之文。心心無間理全彰，念念不忘文自現。或問酬深妙，而句義玄微。詳究元因，略陳數段。庶一問一答，其文明若日星；重辯重徵，其義曉如白黑。義隨文而文隨義，左右逢源；珠走盤而盤走珠，縱橫無礙。信解受持者，洞明真性；見聞隨喜者，咸悟菩提。流通天上人間，普遍微塵剎海。太虛無際，法施何窮？以斯般若功勛，總報四恩三有。<p>觀夫空如來藏，碎祖師關，獨露真常，無非般若。三心不動，六喻全彰；七寶校功，四句倍勝。若乃循行數墨，轉益見知，宗眼不明，非為究竟。嗚呼！微宣奧旨，石火電光；密顯真機，銀山鐵壁。瞥生異見，滯在中途；進步無門，退身迷路。聊通一線，俯為初機。良馬見鞭，追風千里矣。阿彌陀佛法中王，祇在西方極樂邦。演說《金剛經》一卷，普天匝地放毫光。<p>阿彌陀如來<#sp>（毫光接引）<p>切以幻身不久，浮世非堅。不久則形軀變異，非堅則火宅無安。由是輪迴六趣幾時休，遷轉四生何日盡？若不念佛求出離，畢竟無由得解脫。豈不忙然省悟，火急修持，盡報為期，誓生安養？高超三界證真空，迥出四流無苦趣。釋迦文佛大奇哉，居士龐公棄家財。真武不統王宮位，雪山迎請世尊來。<p>釋迦如來<p>證盟功德<p>詳夫百年光景，全在剎那；四大幻身，豈能長久？每日塵勞汩汩，終朝業識茫茫。不知一性之圓明，徒逞六根之貪慾。功名蓋世，無非大夢一場；富貴驚人，難免無常二字。爭人爭我，到底成空；誇會誇能，畢竟非實。風火散時無老少，溪山磨盡幾英雄。綠鬢未幾而白髮早侵，賀者纔臨而弔者隨至。一包膿血，長年苦戀恩情；七尺髑髏，恣意慳貪財寶。出息難期入息，今朝不保來朝。愛河出沒幾時休？火宅憂煎何日了？不願出離業網，祇言未有工夫。閻羅王忽地來追，崔相公豈容展限？回首家親都不見，到頭業報自家當。鬼王獄卒，一任欺凌；劍樹刀山，更無推抵。或攝沃焦石下，或在鐵圍山間。受鑊湯則萬死千生，遭銼磕則一刀兩斷。饑吞熱鐵，渴飲熔銅。十二時甘受苦辛，五百劫不見頭影。受足罪業，復入輪迴。頓失舊時人身，換卻這迴皮袋。披毛戴角，銜鐵負鞍。以肉供人，用命還債。生被刀砧之苦，死遭湯火之災。互積冤愆，遞相食啖。那時追悔，學道無因。何如直下承當，莫待今生蹉過。<p>釋迦文佛，捨皇宮而直往雪山；居士龐公，將家財而悉沉滄海。真武不統王位，惟務修行；呂公既作神仙，尚勤參請。蘇學士常親佛印，韓文公終禮大顛。裴公奪笏於石霜，房相問法於國一。妙善不招駙馬，成佛無疑；六祖相遇客人，聽經頓悟。禪道若無況味，聖賢何肯皈依？華林感二虎隨身，投子有三鴉報曉。李長者解經而天廚送食，須菩提打坐而帝釋散花。達摩隻履西歸，普化搖鈴騰去。羅漢來參於仰山和尚，嶽帝受戒于思大禪師。徑山至今，猶是龍王打供；雪峰往昔，能使木人開山。此皆已驗之因由，切莫自生於退屈。野狐尚聽百丈法，螺螄猶護《金剛經》。十千游魚，聞佛號化為天子；五百蝙蝠，聽法音總作聖賢。蟒聞懺以生天，龍聽法而悟道。彼物尚能頓悟，況人何不回心？或有埋頭喫飯而空過一生，或有錯路修行而不省這意。豈識菩提覺性，個個圓成；爭知般若善根，人人具足。莫問大隱小隱，休別在家出家。不拘僧俗而祇要辨心，本無男女而何須著相。未明人妄分三教，了得底同悟一心。若能返照迴光，皆得見性成佛。又況人身易失，佛法難逢，欲超六道之周流，惟有一乘之徑捷。需求正見，莫信邪師。悟了方是入頭，行得始能脫俗。步步踏著實地，頭頭頂掛虛空。用時則萬境全彰，放下則一塵不立。超生死不相關之地，了鬼神覷不破之機。是凡是聖而同個路頭，或冤或親而共一鼻孔。如斯實悟，尚滯半途。休沉向上三玄，要了末後一著。且道：即今喚那個做末後一著？青山低處見天闊，紅藕開時聞水香。棄卻瓢囊擊碎琴，如今不戀汞中金。自從一見黃龍後，始覺從前錯用心。始知生死事無常，莫道先從老者亡。大限到來無定準，後生年少也提防。富貴貧窮各有由，宿緣分定莫剛求。不曾下得春時種，空守荒田望有秋。<p>修唎修唎。摩訶修唎。普供養，我牟尼。將欲誦經，先安土地。金剛菩薩，擁護壇儀。云何梵畢？發願謹受持。一相元無垢，體性離塵緣。專心持四句，且要誦真言。<p>《金剛經》啟請<p>若有人受持《金剛經》者，先須至心念淨口業真言，然後啟請八金剛、四菩薩名號。所在之處，常當擁護。<p>淨口業真言<p>修唎修唎。摩訶修唎。修修唎。薩婆訶。<p>安土地真言<p>南無三滿哆。母馱喃。唵。度嚕度嚕。地尾薩婆訶。<p>虛空藏菩薩普供養真言<p>唵。誐誐曩。三婆嚩。韈日囉斛。<p>恭聞法身無相，非相可觀；至理絕言，非言所及。蓋以因興四願，果滿三身。酬願現身，彰言化物。我釋迦聖主，利物情深。愍娑婆流浪之鄉，贊嚴土常樂之界。國名極樂，佛號彌陀。四十八願弘深，百萬行門廣大。雙明真化，應接高低。地前地上皆生，是聖是凡俱往。彌陀緣願，於是彰焉；淨土真詮，由斯顯矣。經來自久，久缺宣傳。奉報佛恩，當明經旨。透關妙達如來境，及第高登本分鄉。佛在靈山莫遠求，靈山祇在汝心頭。人人有個靈山塔，好去靈山塔下修。外道天魔皆拱手，梵王帝釋為呈祥。願今合會諸男女，同證金剛大道場。早起忙忙直到昏，不愁生死祇愁貧。饒君使盡千條計，直至無常不稱心。<p>般若大教，六百餘卷。佛如來，金口宣。六朝翻譯，東土流傳。頻頻持誦，四句真詮。無為福勝，果報利人天。稽首三界主，大孝釋迦尊。累劫報親恩，積因成正覺。<p>奉請八金剛<#sp>（至）四菩薩<p>此經乃大乘教，菩薩摩訶薩人之所修。般若為六波羅蜜之最勝者也，所以名為般若波羅蜜。故下經云：「如來為發大乘者說，為發最上乘者說。」以此《佛說大般若經》，有六百卷，凡一十六會。此經乃第五百七十七卷，給孤獨園第二處第九會說也。所以道：昔日如來金口演，至今拈起又重新。此經佛說數千年，無量人天得受傳。憶得古人曾解道，更須會取未聞前。人間陽壽真難得，一寸光陰一寸金。莫待老來方學道，孤墳儘是少年人。在家菩薩智非常，鬧市叢中作道場。心地若能無罣礙，高山平地總西方。金剛般若體如如，翠竹黃花滿路途。八百餘家呈妙手，大家依樣畫葫蘆。<p>金剛般若，人人本具，割斷智為初。白雲散處，一輪顯露。影落千江，無來無去。諸人薦取，凡聖一同居。摩訶大法王，無短亦無長。本來非皂白，隨處現青黃。<p>發願文<#sp>開經偈<#sp>云何梵<p>《金剛般若波羅蜜經》<p>宗鏡云：祇這一卷經，六道含靈，一切性中，皆悉具足。蓋為受身之後，妄為六根六塵，埋沒此一段靈光，終日冥冥，不知不覺，故我佛生慈悲心，願救一切眾生，齊超苦海，共證菩提。所以在捨衛國，為說是經大意，祇是為人解粘去縛，直下明瞭自性，免逐輪迴，不為六根六塵所惑。若人具上根上智，不撥自轉，是胸中自有此經。且將置三十二分，於空間無用之地，亦不是過。如或未然，且聽山野，與汝打葛籐去也。夫《金剛經》者，自性堅固，萬劫不壞。況金性堅剛也；般若者，智慧也。波羅蜜者，登彼岸義也。見性得度，即登彼岸；未得度者，即是此岸。經者徑也，我佛若不開個徑路，後代兒孫，又向甚麼處進步。且道：這一步又如何進？看取下文提綱，此經深旨，無相為宗，顯妄明真，提綱要旨。劍鋒微露，掃萬法之本空；心花發明，照五蘊之非有。直得雲收雨霽，海湛空澄，快登般若慈舟，直到菩提彼岸。且道：心花發明在甚麼處？太湖三萬六千傾，月在波心說向誰？法王權實令雙行，電捲風馳海嶽傾。霹靂一聲雲散盡，到家元不涉途程。西方淨土人人有，不假修持已現前。諸上善人如見性，阿彌陀佛便同肩。無始無明幻色迷，夢魂生死幾千迴。一條直路超三界，但念彌陀歸去來。<p>法會因由，教起根源。如是法，我佛宣。舍衛國中，乞食為先。次第乞已，本處安然。結跏趺坐，終日默無言。金剛般若智，個個體如然。白雲消散盡，明月一輪圓。<p>法會因由分第一<#sp>（入《金剛經》）<p>調御師親臨舍衛，威動乾坤；阿羅漢雲集祇園，輝騰日月。入城持鉢，良由悲愍貧窮；洗足收衣，正是宴安時節。若向世尊未舉已前薦得，猶且不堪，開口已後承當，自救不了。宗鏡急為提撕，早遲八刻。何故？良馬已隨鞭影去，阿難依舊世尊前。乞食歸來會給孤，收衣敷坐正安居。真慈洪範超三界，調御人天得自如。西方寶號能宣演，九品蓮台必往生。直下相逢休外覓，何勞十萬八千程。百歲光陰瞬息迴，其身畢竟化為灰。誰人肯向生前悟，悟取無生歸去來。<p>善現啟請，頓起疑心，合掌問世尊：云何應住，降伏其心？佛教如是，仔細分明。冰消此岸，無花休怨春。金剛般若智，莫向外邊求。空生來請問，教起有因由。<p>善現啟請分第二<#sp>（入經）<p>昔奇哉之善現，讚希有之慈尊。悲憐濁世眾生，咨決菩提心要。可謂一經正眼，三藏絕詮。千聖不傳，諸祖不說。如是降伏，扁舟已過洞庭湖。護念叮嚀，何啻白雲千萬里？為甚麼如此？毗婆屍佛早留心，直至而今不得妙。問處孤高答處深，妙圓真淨不須尋。瞥然如是知端的，默契菩提大道心。阿彌陀佛元無相，遍界明明不覆藏。文潞尚然修淨土，東坡猶願往西方。纔出胞胎又入胎，聖人觀此慟悲哀。幻身究竟無香潔，打破畫瓶歸去來。<p>大乘正宗，指示叮嚀，空生意分明。如是應住，降伏其心。四生六道，無我無人。誰歸滅度？拈來卻在心。獨坐寂寥寥，平地起波濤。風來波浪起，水漲見船高。<p>大乘正宗分第三<#sp>（入經）<p>涅槃清淨，盡令含識皈依；四相俱忘，實無眾生滅度。如斯了悟，便能脫死超生。其或未然，依舊迷封滯殼。會麼？生死涅槃本平等，妄心盡處即菩提。頂門具眼辨來端，眾類何曾入涅槃？絕後再甦無一物，了知生死不相干。七重寶樹人人有，九品蓮花處處開。不涉一程親見佛，圓音時聽悟心懷。擲卻閻浮似草鞋，更無一物可開懷。靈明一點輝千古，超日月光歸去來。<p>妙行無住，日月分明，本體離根塵。四維上下，朗耀無窮。世尊指教，一一分明。空生信受，鶯來處處春。摩訶般若宗，性相體皆同。四生並六道，盡在默然中。<p>妙行無住分第四<#sp>（入經）<p>住相佈施，猶日月之有窮；不著六塵，若虛空之無際。自他俱利，福德難量。豁然運用靈通，廓爾縱橫自在。且道：還有住著處麼？妙體本來無處所，通身何更有蹤由。運心檀度契真常，福等虛空不可量。無影樹頭花爛熳，從他採獻法中王。步步頭頭皆是道，彌陀元不住西方。法身遍滿三千界，化佛權為十二光。道過邙山古墓排，淮陰功業事堪哀。貧富貴賤皆如夢，夢覺來時歸去來。<p>如理實見，分明說破，空生意如何？地水火風，四大和合。雲來雲去，本更無他。漚生漚滅，元非一與多。如如真妙理，湛湛自然觀。圓明真實見，隨處得安然。<p>如理實見分第五<#sp>（入經）<p>金身顯煥，巍巍海上孤峰；妙相莊嚴，皎皎星中圓月。雖然如是，畢竟非真。經云：真非真恐迷，我常不開演。且道意在於何？一月普現一切水，一切水月一月攝。報化非真了妄緣，法身清淨廣無邊。千江有水千江月，萬里無雲萬里天。人命無常呼吸間，眼觀紅日落西山。寶山歷盡空迴首，一失人身萬劫難。稽首彌陀真聖主，身乘七寶紫金台。四十八願常無間，攝受眾生歸去來。<p>正信希有，一念無差。心內外，休取法。心若取法，凡聖皆差。心若無念，卻被雲霞。圓明一點，春來樹樹花。邪心俱蕩盡，正信勿生疑。念念無差別，處處發真機。<p>正信希有分第六<#sp>（入經）<p>因勝果勝，信心明瞭無疑；人空法空，真性本來平等。直饒名相雙泯，取捨兩忘。要且猶存筏見。咦！彈指已超生死海，何須更覓度人舟。善根成熟信無疑，取相求玄轉背馳。一念頓超空劫外，元來不許老胡知。頻伽尚能知皈向，孔雀猶聞得化生。時節因緣休蹉過，樓頭畫鼓恰初更。勢至觀音悲滿懷，寶瓶楊柳灑三災。誓隨淨土彌陀主，接引眾生歸去來。<p>無得無說，誰為安名？空生意分明。如來所說，無始無終。雲生晚谷，月照長空。千法萬法，皆從一法生。取捨皆難得，無心體自然。本來常寂寂，無說亦無傳。<p>無得無說分第七<#sp>（入經）<p>得亦非，說亦非，能仁機輪電掣。取不可，捨不可，空生舌本瀾翻。且道無為法為甚麼有差別？萬古碧潭空界月，再三撈漉始應知。雲捲秋空月印潭，寒光無際與誰談？豁開透地通天眼，大道分明不用參。西方勝境無明暗，不比人間夜半深。五鼓分明當子位，一輪正滿對天心。休插龍釵與鳳釵，莫將胭粉污唇腮。法身清淨元無垢，體露堂堂歸去來。<p>依法出生，法法皆真，元從一法生。四生六道，情與無情。山河大地，體露分明。泥牛吸水，黃河徹底清。山河如掌平，無壞亦無成。千差與萬別，金剛界內生。<p>依法出生分第八<#sp>（入經）<p>寶滿三千，財施有盡；偈宣四句，法施無窮。發生智慧光明，流出真如妙道。所以稱揚德勝，了達性空。徹諸佛之本源，豁一經之眼目。還見四句親切處麼？真性洞明依般若，不勞彈指證菩提。徒將七寶施三千，四句親聞了上根。無量劫來諸佛祖，從茲超出涅槃門。慧燈不滅魔難入，智鏡常明夢不侵。堪歎浮生瞌睡漢，從他萬劫恣昏沉。頭髮焦然乾竹釵，兩肩擔水又擔柴。一生貧賤多辛苦，厭惡女生歸去來。<p>一相無相，本自如然，不在口宣傳。五果四向，誰後誰先？絲毫不掛，萬法周圓。圓明彌滿，無心照大千。五果並四向，本體元無相。兩目不相似，鼻孔都一樣。<p>一相無相分第九<#sp>（入經）<p>人天往返，諸漏未除。道果雙忘，無諍第一。超凡入聖，從頭勘證。將來轉位，回機透底，盡令徹去。還委悉麼？勿謂無心云是道，無心猶隔一重關。果位聲聞獨善身，寂然常定本非真。回心頓入如來海，倒駕慈航逆渡人。樓頭畫鼓五更闌，爭奈眾生被眼瞞。不見性天光燦燦，但於夜後黑漫漫。極樂國中真快樂，永無八難及三災。常聞天樂空中響，敢勸西方歸去來。<p>莊嚴淨土，錦上添花，徒勞任算沙。燃燈昔日，授記無差。因風吹火，末後拈花。誰人會得，迦葉便笑他。莊嚴生淨土，金粟眼中沙。初生全洩漏，末後又拈花。<p>莊嚴淨土分第十<#sp>（入經）<p>如來續焰燃燈，實無可得之法；菩薩莊嚴佛土，應無所住之心。諸妄消亡，一真清淨。昔究法華妙旨，親感普賢誨言。清淨身心，安居求實。冥符奧義，豁悟前因。直得心法兩忘，根塵俱泯。且道：莊嚴個什麼？彈指圓成八萬門，剎那滅卻三祇劫。正法眼中無所得，涅槃心外謾莊嚴。六塵空寂無人會，推倒須彌浸玉蟾。百歲光陰一剎那，凌晨淨口念彌陀。看經讀誦無休歇，必免當來過奈河。造論弘經大辯才，馬鳴龍樹及天台。圭峰乃至清涼老，總勸西方歸去來。<p>無為福勝，四句堪誇，如塵比數沙。住相佈施，凡聖皆差。無來無去，月照簾下。無根樹子，常開四季花。四句絕堪誇，河沙數漸多。算來無一法，淨處娑婆訶。<p>無為福勝分第十一<#sp>（入經）<p>滿積恒沙七寶，周回佈施三千。福德分明，因果不昧。能宣四句之偈，勝前萬倍之功。用真智以照愚，如急流而勇退。且道：退後如何？象踏恒沙徹底過，大千沙界百雜碎。重增七寶滿恒沙，如棄甜桃覓苦瓜。豁悟真空元不壞，百千三昧總虛花。百歲光陰燃指間，奔馳不定片時閑。煩君點檢形骸看，多少英雄去不還。勢至悲光絕點埃，塵塵剎剎現如來。真心量與觀音等，接引眾生歸去來。<p>尊重正教，誰敢輕慢？塔廟在身邊。人人本有，個個皆然。金剛寶藏，體自周圓。若還信受，拈來自檢看。起坐皆尊重，常親塔廟前。如如元不動，處處得安然。<p>尊重正教分第十二<#sp>（入經）云云<p>慈愍三根，隨說乃人天敬仰；受持四句，皆應如塔廟尊崇。常行無念之心，實為希有之法。如何是最上第一句？非但我今獨達了，恒沙諸佛體皆同。說處隨宜不滯空，勸持四句為流通。天龍覆護尊如塔，功德無邊贊莫窮。百歲光陰老盡人，青山綠水至如今。開眸認取來生路，莫學愚頑錯用心。念佛臨終見寶台，寶幡寶蓋滿空排。彌陀勢至觀音等，合掌相隨歸去來。<p>如法受持，誰敢謾他？須菩提，於意如何？我今為汝，一一言破。白雲散處，月照禪河。文殊不遠，休巡山禮土坡。如法謹受持，福勝等須彌。白雲消散盡，明月始光輝。<p>如法受持分第十三<#sp>（入經）<p>大覺尊，本來不立一字，而直指人心；須菩提，無端特請標名，而強生枝節。縱使析微塵如世界，無相可求；施身命等河沙，無法可說。且道：奉行個什麼？金剛寶劍倚天寒，外道邪魔俱腦裂。個裏本無元字腳，空中誰敢強安名？等閒點出金剛眼，照破魔王八萬城。百歲光陰不自驚，老來何物作前程？祇憑經卷三千藏，莫把虛華過一生。般若現前無罣礙，橫身宇宙莫疑猜。虛空拶破難藏覆，大道分明歸去來。<p>離相寂滅，誰為分別？有口也難說。五百世中，割截支節，而無一念，妄生虛說。成道證果，雲散家家月。離相即非說，古今常寂滅。而無一念心，任汝分支節。<p>離相寂滅分第十四<#sp>（入經）<p>空生聞說是經，解義趣而悲流兩淚；仙人垂慈弘忍，笑雪刃而謾斬虛空。如是印可其詞，能離一切諸相。未審感悟處有何奇特？豁開慧眼明如日，返照微塵世界空。善吉親聞徹見源，悲欣交集贊慈尊。心空法朗超真際，堪報從前不報恩。百歲光陰石火光，回頭何不早思量？無常相請宜推托，免向閻君論短長。真樂真常真淨土，寶池寶樹寶花開。無寒無暑無凋變，歸去來兮歸去來。<p>持經功德，福多難比，三時喻不齊。住相佈施，終須有退。無漏智慧，頓證菩提。花開花謝，日東月落西。此經功德勝，誰人解受持？寒山逢拾得，拍手笑微微。<p>持經功德分第十五<#sp>（入經）<p>佈施千萬億劫之身，福深於海；為發最上大乘者說，擔重如山。慶快撩起便行，且請依前放下。何故？大力量人元不動，等閒抹過上頭關。倒握吹毛掃異蹤，頓令心地盡開通。鋒鋩獨露毗盧頂，凡聖齊教列下風。百歲光陰燭在風，誰人心與佛心同？修行速往西方去，足下蓮花步步生。十念圓成一念回，三心果滿九蓮開。塵勞念佛同時去，歸去來兮歸去來。<p>能淨業障，塵體雙亡，五百億難量。恒沙諸佛，承事供養。而今成道，萬法齊彰。圓明果滿，春來日漸長。業障本來無，心差轉見殊。若悟三空理，何處不如如？<p>能淨業障分第十六<#sp>（入經）<p>宿業緣而墮惡道，今人賤而罪即消。供諸佛，誦此經，功德勝而喻莫及。祇如無著無相底，還有果報也無？妄心滅盡業還空，直證菩提超等級。惡因誰作罪誰招？真性如空不動搖。曠劫無明俱蕩盡，先天後地寂寥寥。百歲光陰似水流，無窮無盡幾時休？不如先證菩提路，悉免輪迴得自由。歸去來兮歸去來，一靈休更入胞胎。化身花上身金色，目擊金容歸去來。<p>究竟無我，四大全空，五蘊假立名。通達萬法，處處皆空。青山綠水，雲起長空。諸人薦取，黃鸝啼曉風。授記本無言，真慈大覺宣。四相非四相，菩提果自鮮。<p>究竟無我分第十七<#sp>（入經）<p>妄盡還真，眾生何曾滅度？法空無我，菩提本自圓成。直饒遇燃燈印證而不疑，已隔來世；況釋迦重審而方悟，轉涉途程。且道：不涉途程底人，腳跟還點地也麼？丈夫自有衝天志，不向如來行處行。直指單傳密意深，本來非佛亦非心。分明不受燃燈記，自有靈光耀古今。百歲光陰一夢中，老來不與舊時同。眾生好似風無定，搖落桃花滿地紅。不知誰解巧安排，捏聚依前又放開。莫謂如來成斷滅，一聲還續一聲來。<p>一體同觀，萬法無差，凡聖共一家。如來五眼，照耀塵沙。三心洞徹，本性無涯。春來日暖，無樹不放花。如來具六通，三心不可窮。算沙無億數，到此體皆同。<p>一體同觀分第十八<#sp>（入經）<p>五眼悉圓明，如揭日耀恒沙之世界；三心不可得，似撥火覓滄海之浮漚。縱使窮諸玄辯，竭世樞機，到此總須茫然。且道：是何標格？直饒講得千經論，也落禪家第二籌。心眼俱通法界周，恒沙妙用沒蹤由。雲收江湛天空闊，明月蘆花一樣秋。荒郊日落草風悲，試問骷髏你是誰？或是英雄豪傑漢，回頭能有幾人知？末法娑婆入苦災，互相食啖惡如豺。刀兵疫病遭饑饉，厭離閻浮歸去來。<p>法界通化，似有還無，個個本無殊。圓明一點，無來無去。搬柴運水，好用工夫。松稍月朗，衣穿露寶珠。珍寶滿盈剎，福德等難量。若到無福地，方知滋味長。<p>法界通化分第十九<#sp>（入經）<p>佈施因緣，實人天有漏之果；無為福德，超凡聖通化之功。噫！有為雖偽，棄之則功行不成；無為雖真，擬之則聖果難證。且道：不擬不棄時，如何是聖諦第一義？達磨當機曾直指，廓然元不識梁王。寶施寰中福倍常，花開錦上最難量。就中拶倒空王殿，露柱燈籠盡放光。郊園又是一番春，骷髏縱橫白似銀。日炙風吹休懊惱，骷髏總是利名人。淨土永無三惡道，寶旛寂靜不輪迴。金繩界道經行處，好念彌陀歸去來。<p>離色離相，無住無依，法界普光輝。無言無說，無是無非。無來無去，無相無為。澄潭月朗，石人戴帽歸。知得如來意，玄空不復尋。具足非具足，聲色兩分明。<p>離色離相分第二十<#sp>（入經）<p>有相有身，如來莊嚴具足；分賓分主，空生解辨親疏。直得賓主兩忘，色相俱離。如何是主中主？君臣道合無回互，認得分明不是渠。端嚴相好紫金身，正眼看來總不真。要會問酬親的意，蘊空無我亦無人。圓音唱處響清清，試誦金剛一卷經。薦取眾生方外句，秤錘是鐵太分明。陌上桃花春又開，風吹殘杏雪飛垓。紛紛落處誰人悟？笑指靈雲歸去來。<p>非說所說，不在分別，本性離言說。潺潺綠水，出廣長舌。圓音落落，無間無歇。休將耳聽，紅爐飛片雪。我心本非有，無心說向誰？所說非所說，為被上乘機。<p>非說所說分第二十一<#sp>（入經）<p>如來無所說，慈雲甘露灑濛濛；慧命未嘗聞，明月清風空寂寂。正恁麼時，且道是何境界？欲得不招無間業，莫謗如來正法輪。道本無言喚不醒，藥因救病出金瓶。可憐億萬人天眾，依舊獃獃側耳聽。鼓聲集眾下林泉，莫學金剛問普賢。高坐猊台傳秘要，妙通一指老僧禪。有病有危終退墮，不生不滅不輪迴。西方淨土常安樂，無苦無憂歸去來。<p>無法可得，情識難量，本體露堂堂。包含法界，相與無相。行住坐臥，仔細參詳。知音勘破，炎天降雪霜。無為所得法，得法何所持？無有少法故，三藐三菩提。<p>無法可得分第二十二<#sp>（入經）<p>法無可得，是名阿耨菩提；道無可傳，直指涅槃正眼。祇如得而無得，傳而不傳，畢竟是何宗旨？三賢尚未明斯旨，十聖那能達此宗。從來無說亦無傳，纔涉思惟便隔關。語默離微俱掃盡，寥寥獨坐古靈山。爐中裊裊試拈香，普請天龍降道場。功德無邊應有報，莊嚴淨土事難量。六欲諸天具五衰，三禪尚自有風災。直饒修到非非想，也則不如歸去來。<p>淨心行善，休教點污，此法離凡愚。是法平等，萬法皆如。青山綠水，與我何殊？金生麗水，蟾光滿太虛。淨心平等行，無下亦無高。善法非善法，何須口叨叨？<p>淨心行善分第二十三<#sp>（入經）<p>法無高下，故諸佛心內眾生，時時成道；相離我人，故眾生心內諸佛，念念證真。所以道：念佛不礙參禪，參禪不礙念佛。至於念而無念，參而不參。洞明本地風光，了達惟心淨土。溪山雖異，雲月皆同。那裏不是平等之法？要知縱橫不礙處麼？處處綠楊堪繫馬，家家有路透長安。山花似錦水如藍，莫問前三與後三。心境廓然忘彼此，大千沙界總包含。口裏叨叨念彌陀，心頭人我似干戈。其心若不從頭改，磕破髑髏當得麼？世上愚人無智慧，唯知愛慾及貪財。何如一筆都鉤斷，好念彌陀歸去來！<p>福智無比，二法周圓，塵沙結良緣。功行累劫，果滿因緣。智燭普照，一月當天。圓明朗朗，無心鑒大千。般若真空性，福慧兩雙修。四句無為法，持念片時周。<p>福智無比分第二十四<#sp>（入經）<p>福等三千，施須彌之七寶；經持四句，耀智海之明珠。能令識浪澄清，頓使義天開朗。弘慈普濟，廣利無邊。夜半正明，還在何處？三身四智體中圓，八解六通心地印。寶聚山王算莫窮，還如仰箭射虛空。洞明四句超三際，絕勝僧祇萬倍功。一毛頭上為拈花，笑倒傍邊老作家。要問相逢端的意，摩尼達哩吽癹吒。我憶彌陀如父母，彌陀觀我似嬰孩。心心念念常無間，父子相隨歸去來。<p>化無所化，機分小大，空生莫疑猜。四生六道，去往還來。迴光返照，面目明白。疑心頓歇，紅霞遍九垓。大乘深奧理，解悟有多般。實我實無我，仔細好生觀。<p>化無所化分第二十五<#sp>（入經云云）<p>無我無人，眾生自成正覺；不生不滅，如來說非凡夫。雖然個事分明，爭奈當機蹉過。昔有僧問翠岩云：「還丹一粒，點鐵成金；至理一言，轉凡成聖。學人上來，請師一點。」師云：「不點。」僧云：「為什麼不點？」師云：「恐汝落凡聖。」且道：不落凡聖底人，具什麼眼？直饒聖解凡情盡，開眼依前在夢中。到岸從來不用船，坦然大道透長安。了知元不因他悟，面目分明總一般。前三三與後三三，擬議商量總不堪。饒汝識情俱絕斷，三生九劫更重參。白髮雙親齒漸衰，勤供甘旨莫遲迴。試學昔日能仁氏，奉事尊堂歸去來。<p>法身非相，不在心懷。絕中間，與內外。聲色見我，未出輪胎。若離聲色，難見如來。徒勞遠覓，文殊在五台。有相即無相，無相亦非真。兩處俱不立，一體是方親。<p>法身非相分第二十六<#sp>（入經）<p>妙相莊嚴，聖王相即如來相；法身周遍，如來身異聖王身。若向這裏見得徹去，鷺倚雪巢，兔棲月殿。其或未然，石火一揮天外去，癡人猶看月邊星。公案現成重審問，愛情翻款錯承當。不應聲色行邪道，結罪無因見法王。九年面壁自知非，不若抽身隻履歸。莫道少林消息斷，白雲依舊擁柴扉。三界忙忙何日省？六塵擾擾幾時休？西方一路超生死，齊念彌陀到地頭。<p>無斷無滅，自古長存，不滅更不生。山河成壞，這個安寧。無來無去，耀古騰今。人人本具，鍮石不換金。不生亦不滅，無斷亦無常。常樂並我淨，非不好商量。<p>無斷無滅分第二十七<#sp>（入經）<p>相非具而本具，常自莊嚴；法雖傳而不傳，何曾斷滅？昔世尊於靈山會上，人天眾前云：「吾有清淨法眼，涅槃妙心，付囑飲光，廣令傳化。」且道：當時傳個甚麼？青蓮目顧人天眾，金色頭陀獨破顏。一燈能續百千燈，心印光通法令行。千聖不傳吹不滅，聯輝列焰轉分明。一點靈光塞太虛，也非禪教也非儒。打成一片誰人會？具眼還他大丈夫。天樂簫韶花雨飛，他方遊歷聖初回。如雲海眾相迎接，目繫金容歸去來。<p>不受不貪，知足常足，無罪亦無福。隨緣過日，且忌分訴。千家一鉢，衲子活路。雖無一物，與眾生贈福。不覺塵緣起，貪愛轉見深。若得迴光照，當生即不生。<p>不受不貪分第二十八<#sp>（入經）<p>有求有苦，八風五欲交煎；無著無貪，三明六通自在。便恁麼去，水邊林下，月冷風清。不恁麼去，橋斷路窮，別通消息。還委悉麼？老僧笑指猿啼處，更有靈蹤在上方。數行梵字雲中雁，一曲無生澗底琴。德勝河沙渾不用，清風明月是知音。春來秋去幾時休？堪歎眾生又白頭。東廓郊中多古墓，北邙山下有骷髏。白侍文章世間稀，尚求兜率厭輪迴。我今奉勸文章士，念佛西方歸去來。<p>威儀寂靜，塔丈心路，不用巧分訴。行住坐臥，無盡無餘。無所從來，亦無所去。若人會得，全不費工夫。人人具四大，我見萬法空。行住並坐臥，來去與真同。<p>威儀寂靜分第二十九<#sp>（入經）<p>坐臥經行，本自無來無去；威儀不動，寂然非靜非搖。要解如來所說義否？隨緣赴感靡不周，而常處此菩提座。巍巍不動法中王，那有獼猴跳六窗。笑指真空無面目，連雲推月下千江。蘆花影裏一骷髏，半臥黃沙半土坵。骷髏但有心頭氣，爭名奪利幾時休？漢末殘唐甚苦哉，人心上下極相乖。貪婪虛偽那堪說，亂世如麻歸去來。<p>一合理相，不在分別，處處任宣說。九年面壁，斬釘截鐵。神光三拜，花開時節。分明點破，秤錘原是鐵。三千界微塵，俱來一念心。如來一合相，推倒大虛空。<p>一合理相分第三十<#sp>（入經）<p>以世界，碎如微塵，慈尊喻巧於玄要；立權名，談其實相，凡夫意絕於貪求。與麼會得，返本還源，背塵合覺。不與麼會得，智同諸佛，悲合眾生。總不與麼？巨靈擡手無多子，分破華山千萬重。一段生涯六不收，從前萬法盡非儔。輕輕擘破三千界，直得恒河水逆流。九曲黃河直指君，分明全不涉途程。不知白日青天裏，開眼許多迷路人。東晉遠公曾結社，遺民房翥總奇才。淵明入會多耽飲，今晚休杯歸去來。<p>知見不生，返照還源，本性離言詮。見聞覺知，無正無偏。無垢無淨，無缺無圓。靈光皓皓，杲日正當天。知見度眾生，眾生亦復盲。如來非法相，方到涅槃城。<p>知見不生分第三十一<#sp>（入經）<p>若著見聞覺知，不解如來妙義。悟無我人壽命，還同陽焰空花。《楞嚴》云：知見立知，即無明本；知見無見，斯即涅槃。祇如法相不生時，還信解麼？大千沙界海中漚，一切聖賢如電拂。法空非我道非親，樹倒籐枯笑轉新。風掃止啼黃葉盡，千林全體露天真。朝日忙忙暮日忙，眾生何不早思量？人如春夢終須短，命若風燈豈長久？淨土緣生稱本懷，一靈更不墮胞胎。法身解脫俱齊等，瞥地回頭歸去來。<p>應化非真，如露如電。有為法，不牢堅。住相布施，果報人天。持經四句，入聖超凡。頻頻轉念，金剛體最堅。演說四句偈，六度以為初。縱橫無罣礙，般若自如如。<p>應化非真分第三十二<#sp>（入經）<p>施七寶，滿僧祇，福有求而即妄；持此經，演四句，德雖勝而非真。宴坐水月道場，成就空花佛事。度幻化之含識，證寂滅之菩提。凡情聖解俱空，生死涅槃如夢。昔梁武帝請傅大士講經，大士揮案一聲，便乃下座。如斯洪範，千古分明。不悋弘慈，當機辨著。噫！大士揮尺講經，猶是曲垂方便。美則甚美，了則未了。若論最上頓宗，直是不通凡聖。以金剛王寶劍，盡情掃蕩無餘。一任渠明來暗來，四方八面來；普教他休去歇去，一念萬年去。然雖如是，且道：末後一句，誰堪奉行？直得虛空悉消殞，天龍八部遍流通。空生疊疊窮迷妄，大覺重重說偈言。末後了然超百億，明如杲日耀乾坤。直截根源說與君，了無些子涉情塵。奈何蹉過西來意，猶道休境景示人。極樂家鄉甚妙哉，無諸憂苦樂常諧。因談果海圓音徹，時禮金容歸去來。<p>金剛般若，六度根源，內外最牢堅。三千大千，萬古流傳。雙林默語，祖祖重宣。開示悟入，眾生大有緣。說破無生話，決定往西方。彌陀極樂國，常聞般若香。<p>佛說是經已<#sp>（入經）<p>觀之為言，內心覺照。其在《般若心經》，則首云：觀自在菩薩，行深般若波羅蜜多時，照見五蘊皆空。在此經，則終以如是觀，如發菩提心者，印證諸法空義。學者勿以肉眼觀之而會之，則為親參黃面矣。凡諸聞者，莫不頓然開悟，無量歡喜，信而受之，奉而行之。且道：信受奉行個甚麼？觸目對揚真般若，山河全露法王身。五千來字妙難量，八百餘家解漫詳。珍重諸人休外覓，回光直下自承當。鬼神稽首聽經聲，妙悟圓通萬法明。從此諸人如會得，這回更不問前程。人身得處最為難，莫把浮生過等閒。須藉金剛三昧力，直教打破死生關。<p>三十二分，分分全真，言下好惺惺。四流浪息，六國安寧。朝看暮轉，拔楔抽釘。春雷震響，推倒望舟亭。見色非干色，聞聲不是聲。色聲不礙處，親到法王城。<p>（般若無盡藏真言<#sp>（至）普迴向真言<#sp>云云）<p>今同善眾，共閱最上乘經。慶幸今宵佛事，時當滿散，普集良因，莊嚴會首之福田，成就無窮之善果。此事且止，試問諸人：這一場公案，作麼施行？還會得麼？拈起則佛覷不破，展開則法界難藏。若能直下承當，管取本來具足。雖然如是，猶涉途程。且道：即今兩手分付，又作麼生道？言言見諦言非有，句句超宗句本無。金剛本體湛然虛，把斷牢關一物無。若要山僧通線路，諸人收取護身符。閻王本是平等君，不愛民財祇取人。陰司若用錢打當，貧者先亡富者存。西方極樂景幽深，寶網光騰百萬尋。菩薩為鄰談妙旨，聲聞作伴演圓音。<p>良緣眾等，略聽些個，般若大摩訶。行住坐臥，不離這個。人人本具，非我非他。諸人薦取，今生莫蹉過。摩訶空最大，最大是摩訶。般若波羅蜜，撒手見彌陀。<p>摩訶般若波羅蜜多心經<#sp>（入經云云）<p>夫欲了最上大乘，須具金剛正眼，看釋迦老與須菩提。顯大機，施大用。聚須彌山王等七寶，碎大千沙界若微塵，盡僧祇劫，布施將來。獨最上乘，無法可得。直得人天膽喪，魔外心寒。俱能捨命承當，依舊白雲萬里。所以解此經者，八百餘家；頌此經者，不滿屈指。蓋古人錯答一字，尚墮野狐；謬誦此經，應入地獄。宗鏡自惟：不入地獄，何由拯濟群生？既能為法忘軀，豈避彌天逆罪？橫按寶劍，重說偈言。摧涅槃心，滅正法眼。掃除知見，截斷命根。堪報不報之恩，用酬難酬之德。眼前雨洗千山翠，腳下蓮花一樣生。四十九年成露布，五千餘卷盡言詮。妙明一句威音外，折角泥牛雪裏眠。阿彌陀佛色光輝，白毫宛轉五須彌。頂上旋螺青絲髮，三十二種相巍巍。銷唱金經滿散緣，回施今辰福無邊。合會眾等齊修證，見聞薰種已周圓。<p>道場圓滿，不可思議，人人用心機。銷唱金經，佛聖遍知。上祝皇帝聖壽萬歲，法界有情同生極樂國。道場圓滿佛回程，幢幡寶蓋空裏迎。腳踏金蓮千萬朵，空中音樂響鈴鈴。<p>南無一乘宗，無量義，真空妙有，《金剛般若經》。伏願經聲琅琅，上徹穹蒼；梵語玲玲，下通幽府。一願刀山落刃，二願劍樹鋒摧，三願爐炭收焰，四願江河浪息。鍼喉餓鬼，永絕饑虛；鱗甲羽毛，莫相食啖；惡星變怪，掃出天門；異獸靈魑，潛藏地穴；囚徒禁繫，願降天恩；疾病纏身，早逢良藥；盲者聾者，願見願聞；跛者啞者，能行能語；懷孕婦人，子母團圓；征客遠行，早還家國。貧窮下賤，惡業眾生，誤殺故傷，一切冤尤，並皆銷釋。金剛威力，洗滌身心；般若威光，照臨寶座。舉足下足，皆是佛地。更願七祖先亡，離苦生天；地獄罪苦，悉皆解脫。以此不盡功德，上報四恩，下資三有。法界有情，齊登正覺。<p>川老頌云：如饑得食，渴得漿，病得瘥，熱得涼。貧人得寶，嬰兒見娘；飄舟到岸，孤客還鄉。旱逢甘澤，國有忠良；四夷拱手，八表來降。頭頭總是，物物全彰。古今凡聖，地獄天堂；東西南北，不用思量。剎塵沙界諸群品，盡入金剛大道場。三塗永息常時苦，六趣休隨汩沒因。恒沙含識悟真如，一切有情登彼岸。乃至虛空世界盡，眾生及業煩惱盡。如是四法廣無邊，願今迴向亦如是。十方三世一切佛，諸尊菩薩摩訶莎。聲聞羅漢賢聖僧，摩訶般若波羅蜜。願以此功德，普及於一切。誦經保平安，消災增福壽。三壇登事，六度齊修。無漏果因，共成佛道。<p>〔錄文完〕。