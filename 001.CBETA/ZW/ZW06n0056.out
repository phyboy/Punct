<p>〔錄文〕<p>進新譯大方廣佛花嚴經表<p>沙門弘景等言：竊以理不自得，籍教而悟；教不自弘，因人以闡。然研精妙道，豈聲聞之智力；幽贊大乘，蓋菩薩之能事。雖十聖與三賢異位，千馬將七寶殊途，莫不大開方便之門，廣務紹隆之業。<p>伏惟天冊金輪聖神皇帝陛下積因成德，乘權降靈。受灌頂而垂衣，膺轉輪而馭宇。無偏無黨，運慈悲而育黔庶；雖休勿休，當囑累而弘正法。四人以之安樂，三寶由其住持。<p>恭惟《大方廣佛花嚴經》者，斯乃滿藏之圓旨，一乘之❥說。理無大而不包，義無微而不顯。一言一句，皆自在之法門；無始無終，悉甚深之境界。見聞者猶其不易，悟解者將知實難。自非道出二乘，位階五忍，得文殊之護念，成普賢之願力，孰有能擊揚真實，弘宣隱奧？<p>陛下以聖智潛通，至靈昭咸。故能使等三千之經卷，發自殊方；包十萬之頌文，來臻魏闕。香函始屆，甘露夢而夕灑；貝牒初開，良雨應而朝洽。<p>陛下又親臨法座，煥發序文，自運仙毫，首題名品。七曜垂象，景麗於三明；八體成文，光敷於五義。法寶分行而錯落，淨花入貫而昭彰。九會真詮，詞中悉現；百城奧旨，字下皆明歟。夫十翼之光啟繇辭，七觀之昭宣雅誥。彼局名言之域，此超心智之境，欲云校美，詎可同年？<p>弘景等幸以凡庸，忝承恩命，俾續傳譯，令終卷部。想生、融之茂范，始愧當仁；顧澄、什之遺風，終慚策蹇。但以十王帝力巍哉俯被；六時日用妙矣難知。積月累年，將勤補拙。傳度云畢，裝繕又了。依常字寫，勒成八十卷；大字寫，分為二百卷。並目各一卷。謹即緘之寶藏，承以花台，望闕遄趍，叩閽奉進。雖一言三覆，誠無惰於曩賢；而事重人輕，慮有虧於妙典。伏希聖哲，特為詳覽。冀微言不墜，了義皆存。慧日將舜日俱懸，法雲共堯雲等布。皇基峻極，體固須彌之山；景曆延長，數越微塵之劫。幸甚！幸甚！無任慊款屏營之至。<p>謹奉表陳進以聞。弘景等誠惶誠恐謹言。<p>〔錄文完〕。