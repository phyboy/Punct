<p>〔錄文〕<p>清涼答順宗將釋《心要》，文三（甲一）初釋問答人二（乙一）初釋帝主<p>（「順宗」者，《歷帝記》云：「大唐第十一代順宗皇帝是也。」）（乙二）後清涼<p>（「清涼」者，佳號也。准碑文云：師本越州人，俗姓夏候氏。十一便投師體真寶林寺，年滿具尸羅，解通三藏義等。其問答義在向下也。）<p>圭峰蘭若沙門宗密注（甲二）二釋疏主<p>順宗皇帝所問心要法門（甲三）三釋問答義二（乙一）初順宗問二（丙一）初通釋<p>（「心」者，所證之理也；「門」者，能生之文也；「法」者，軌生物解也。因文生智，以為軌則，悟此心地，誠為要哉。）（丙二）後引證<p>（裴公云：「觀」者，見法之眼；「門」者，通智眼，令見法之門也。）<p>華嚴疏主清涼國師澄觀答（乙二）後清涼答三（丙一）初正答四（丁一）初標旨<p>至道本乎其心。（諸佛眾生，迷悟本也。）（丁二）二釋心之相<p>心法本乎無住。（萬法之宗，本乎無住。即心體也。《淨名經》云：「依無住本，立一切法。」）（丁三）三體用<p>無住心體，靈知不昧。（瑩淨之理。）性相寂然，（性即空，空絕迹相，即星象粲然。）包含德用，（性包含於神用，具塵沙之無邊；）該攝內外。（相該攝於內外，亦不在於中間。）能廣（無外也。）能深，（無內也。）非有非空，（妙有不空，真空不有。）不生不滅，（非四相所遷也。）無始無終，求之不得，棄之不離。（明一真心地，絕取捨之情。）（丁四）四出因五（戊一）初釋迷悟<p>迷現量則惑苦紛然，（迷本逐末。）悟真性則空明廓徹。（返本還源。）（戊二）二縱奪除疑<p>雖即心即佛，唯證者方知。（凡聖一真，猶來見隔。見在即凡，情忘即佛。智與理冥，境與神會者方知也。）（戊三）三釋迷相<p>然有證有知，則慧日沈沒於有地；（若存證知，則棄內而外求，即滯於有。）若無照無悟，則昏雲掩蔽於空門。（若忘智忘照，即外忘緣而內忘照，即滯於無。）（戊四）四釋悟相<p>但一念不生，前後際斷。（妄心不生，二際俱斷。）照體獨立，物我皆如。（真智現前，我及我所，悉皆同體。）直造心源，無智無得，（至理虛玄，言忘慮絕。不可以識識，不可以行得。）不取不捨，（性自天真，本無取捨。）無對無修。（本非對待，豈有修作？）（戊五）五通妨難六（己一）初通妨<p>然迷悟更依，真妄相待。（迷即六凡，悟則四聖。真智生，妄念滅。妄若起，真智隱。）（己二）二喻<p>若求真去妄，如避影以勞形；（若有取捨，勞形役智。）若體妄即真，似處蔭而影滅。（妄無自性，舉體即真。）（己三）三反合前喻<p>若無心忘照，則萬累都捐；（既忘心照，煩惱自空。）若任運寂知，則眾行爰起。（起即體之用。用而無用，何假因耶？）（己四）四顯無礙相<p>放曠任其去住，（不著彼此。）靜鑒見其源流。（動靜不失理也。）語默不失玄微，（語默全真。）動靜豈離法界。（去住合道。）（己五）五就觀釋四（庚一）初止觀雙泯<p>言止則雙忘知寂，（止觀俱泯。）（庚二）二止觀雙彰<p>論觀則雙照寂知。（止觀齊彰。）（庚三）三正明中道<p>語證不可示人，（寂然之理，不可說示。）說理非證不了。（唯證相應。）悟寂無寂，（智與理泯。）真知無知。（真知之理，泯能知智。）以知寂不二之一心，（以即理之智也。）契空有雙融之中道。（證不二之理也。）（庚四）四展轉拂迹入玄<p>無住無著，（二邊不立，中道不安。）莫攝莫收，（任法界性，延促無礙。）是非兩忘，能所雙絕。斯絕亦絕，般若現前。（法界真性，思慮叵窮。若絕能所，則真智現前也。）（己六）徵釋所以四（庚一）初徵釋<p>般若非心外新生，（不從外得。）智性乃本來具足。（非新新有。）然本寂不能自見，實由般若之功。（理非智不能顯也。）（庚二）二理智相資<p>般若之與智性，翻覆相成；（智非理不能生。）（庚三）三雙泯<p>本智之與始終，兩體雙絕。（本末俱泯。）（庚四）四了達果相釋成問二（辛一）初明證果<p>證入則妙覺圓明，（體無瑕翳。）（辛二）二因果交徹<p>悟本則因果交徹。（凡聖相入。）心心作佛，無一心而非佛心；（念念全真。）處處證真，無一塵而非佛國。（即染而淨。）真妄物我，舉一全收。（二而不二。）心佛眾生，炳然齊致。（不二而二。）（丙二）次通結四（丁一）初結迷悟<p>迷則人隨於法，法法萬差而人不同；（迷真逐妄。）悟則法隨於人，人人一致而融萬境。（物象無體。）（丁二）二結拂迹<p>言窮慮絕，何果何因；（本離言念。）（丁三）三雙結體用<p>體本寂寥，孰同孰異？（非同異境。）唯忘懷虛朗，消息沖融。（佩道之士，契之即神。）（丁四）四喻顯<p>其猶透水月華，虛而可見；（喻之也。）無心鏡像，照而常空矣。（虛心之鑒。）（丙三）後偈頌三<p>心要法門頌（丁一）初頌頌迷欲達心源淨，（所迷之理。）須知我相空。（萬物自虛。）形容何處實，（緣生本無。）念慮本無蹤。（起處不真。）（丁二）次頌頌悟豁爾靈明現，（似日初出。）翛然世界通。（即無障礙。）真金開伏藏，（情忘理現。）赫日出暝曚。（智起惑忘。）（丁三）後半真妄、體用同時試將心比佛，（性無異故。）與佛始終同。（真妄無別。）<p>注心要法門<p>〔錄文完〕。