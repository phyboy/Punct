<p>〔錄文〕
。
<juan>佛說淨度三昧經卷第一<p>聞如是。<p>一時佛在羅閱祗神鳥山中，與大比丘眾俱。比丘二萬五千，皆阿羅漢。神通已達，脫於恐畏，已過諸畏，畏無所畏，三脫無礙。空無三昧、無相三昧、無願三昧，其心空寂，皆入空慧，辯才無礙。菩薩七萬八千，皆住無畏三昧、普光三昧。有還淨戒三昧者、已得不動三昧者、已得了生三昧者、有得法雨三昧者。<p>大尊明士漚和拘舍羅智積無限，辯才無侶，智度無極，已藏七寶。心空無礙，淨如水月。無心意識，已脫死地。度無恐畏，畏無所畏。五眼明達，觀三界五道，轉化受形顛倒。羅網圍繞，罪福自追，圍繞其身，廻流不絕。人物之屬、有識之類，沒溺愛海，苦痛愁惱都無覺知，而自謂為樂。遭逢苦厄不知迷行，致之而反怨天。遂益愁憂，毒心亂起，噁心滋甚。沒命經入三塗，考治萬端，五毒兼備，受罪數千億劫。形罪雖竟，化成惡形，更受百畜之身。出一身入一身，出一識入一識。忘本識，周旋五道，終而復始。輪轉無際，廻流不絕。目視三界生死苦畏，為六欲所溺，甚於須彌山。沒溺大海，無有出期。雖爾天地衰老，劫盡大燒，海水幹竭，須彌山猶有出期。三界之群生，為六欲所溺，甚於須彌山。<p>菩薩大士，觀見審諦愍傷愚蠢凶騃之人，未見生死參差。世尊開演正法，恤化三界，齊渡五道。斷諸徑路，滅生死火，開虛無門。安入泥洹宅，現自在之制，無我結解。見生死之縛、十二癡本、六十二見，令眾結解脫無罣礙。<p>世尊導化，善安利業。諸天、人民、菩薩大士，輔佐世尊。蕩除三界，閉絕三塗，開三善路。世尊現變，感動魔眾。盡一佛境界，天地六返震動。人天易色，魔眾、一切鬼神、龍、阿須倫、官屬，悉感動不安。諸天、龍、鬼神、阿須倫等，各各官屬，皆自於所惶怖，自歸命佛。<p>佛悉愍傷，放白毫相光，往而安之。光明徹照三十二天，下照十八地獄，極佛境界。薑場、左右，莫不歡喜，尋光即到佛所。諸天、帝釋、天子、王女、天上諸大尊、神妙諸天神、魔王，及諸官屬、司錄、司命、三十二鎮王、柱天將軍、特進兵王、律法義都、曰公科車赤符郎、功曹使者、天侯太一、四天大王、太子、使者，一時悉皆尋光至佛所，稽首歸命，皆禮佛足，繞佛七匝。禮佛訖，懸住空中。諸龍王、阿須倫王、將官屬尋光而至，稽首歸命，禮佛畢訖，侍佛後面。諸天神王、釋、梵、四天王，上至三十三天，及諸天子、輔天將軍，皆持天上華香寶玉、赤真珠、摩尼珠、辟玉、金、銀、水精、流離、車渠、馬瑙、幡彩、琦珍、寶蓋、名香、雜香、澤香、搗香、珍琦寶物，盡天上所有，賷持供養世尊及諸尊、菩薩、大弟子。十八地獄皆悉休息，監官屬皆尋光而至，歸命稽首，繞佛百二十匝，叩頭悔過。禮拜畢訖，住佛右面。地獄監官玄都王、聖都王、廣武王、晉平王、玄陽王、武陽王、公陽王、平陽王、廣進王、都陽王、延慰王、平胡王、璉石王、水官都督、鐵官都督、天官都督、仙官都督、土官都督、十八使者，各將諸官屬尋光而至，頭面禮佛足，三自歸命，悔過拜謝，繞佛七十匝，稽首而立。國王洴沙將十億眾，來詣佛所。清信士、清信女二百萬五千人，皆來會坐。凡人數千萬，皆來會坐。別坐左面，聽佛說經。時國人皆疾疫，及臣民行惡凶危。佛慈愍之，恐墮三塗，沒溺苦毒，欲度脫之故，還處靈鷲山，現變感動，無不蒙度。<p>佛告四部眾，及諸天、龍、鬼神、阿須倫、閱叉、真陀羅、摩睺勒、鬼神，及閻羅、官屬：「悉皆明聽。」<p>各言：「唯諾，唯諾，今受佛教。願聞聖化，重哀教戒。當奉行之。」<p>佛言：「三界眾生，食福無行，還墮地獄。含毒害生，死入地獄。論諂欺誑，死入地獄。貪利不止，心懷嫉妒，憍慢自用，更相伺侯，共相中害，死入地獄。中正相嫉，佞諂相讎，邪常自正，死入地獄。殺、盜、婬、欺、妄言、兩舌、惡口、罵詈、咒咀，死入地獄。飲酒迷亂，食色嗜欲，害生可口，死入地獄。慳食獨食，死入餓鬼。多諸瞋恚，喜怒無時，死為賤人。負債不償，借貸不歸，持頭抵觸人，後為畜生。論諂，後為鬼神。無所倚屬，種福多怒，含毒瞋恚，後則為龍蛇。戒羸自尊，好為人主，五度不純，死主地獄。五戒完堅，死則為人。十善行羸，生忉利天以下。十善堅強，好欲，生六天以下。一禪生色天，二禪生無色天，三禪不解空，生二十四天以上，不離於地獄苦。一切諸身形類之屬，各自從心生，種行得之。諸天、人民，作天行則得天身，作人行則得人身。龍、鬼神，平生為人時，含毒瞋恚，好著巾角叉樹，是為龍行，死則為龍。作鬼神行，則墮鬼神中。作畜生行，墮畜生中。作奴婢行，墮奴婢中。作餓鬼行，墮餓鬼中。作地獄行，則墮地獄。忍辱得端正，人所樂見。瞋怒得醜陋，恭敬得長且尊，憍慢得矬小且賤。種苦得苦，種樂得樂，作是得是，不作是則不得是。汝等各自種行，隨行受報。乃今有若干種類，受形各異。尊卑、貴賤、好醜、長短，不等者何？由心所生。心念不同，故致是報。」<p>諸天、龍、鬼神、地獄王、人民、四輩、菩薩摩訶薩，聞佛所說正真大法。罪福證驗，實如世尊慈化之教。形類各異諸神等，無量各自本來身心。各言：「受教奉行，原除愚癡。從今更始，立行為本。」<p>佛言：「能行四恩、四等，無相、無願，入空定，立八正行、八維務禪、九次第禪，除九思，行十定法者，則離生死，得出三界，不畏三塗之難。履刃不傷，蹈火不燒，處欲不汙，在禍不殃，致平等覺。」<p>舍利弗離坐，正衣服，叉手長跪，白佛言：「諸天、人民、鬼神、龍、阿須倫、閱叉、真陀羅、迦樓羅、甄多羅、摩睺勒、餓鬼、地獄、飛鳥、走狩，識神一等，行地不同，志趣不齊，罪福所應云何？」<p>佛言：「眾生受形，隨行獲其果報。所墮之處，各隨所習，以致殃福。」<p>文殊師利白佛言：「諸法本淨，何因有罪有福？法本無二，心本本無，寧有三也？二千本無，尚無一，何況二也？<p>「心無本，心無男女，心無大小，心無尊卑，心無若干。心空空，如泥洹空。心如本無空。心之無形，其心為神舍。神亦無形。神神去，法空空，如神空，神空如本無。三界空，五道空，萬物空，四大空，地水火風空，等無有異。吾我空，眼耳鼻口身心意識，此八本空。<p>「本來空，本清淨。色本空，清淨。痛癢思想生死識本空，清淨。吾我本清淨，身心本清淨，三界本清淨，人物本清淨，眼耳鼻口身心六事本清淨，地水火風空本清淨，青赤白黑本清淨，文字亦空本清淨，一切諸法空清淨，般若波羅蜜本清淨。<p>「三界如幻，人亦如幻。色痛癢思想生死識如幻，五陰、六衰亦如幻。色生色死，色起色滅，無常如幻。痛癢思想生死識，識生識滅，無常如幻。生老病死，無常如幻。饑渴寒熱，無常如幻。四大非真，色滅速朽，皆歸無常。<p>「計本來無色，痛癢思想生死識亦本無。吾我本無，五陰、六衰本無。地水火風空本無。諸法本無，三界本無，人物本無。有我世、無我世、我所、非我所本無。有想、無想本無。有佛想住，如故本無。<p>「佛哀世故，化現佛身，欲還眾生，使還神本無。本無無住，無來無去，無捨無取，無著無縛，無生無死，不存不滅，寂若虛空。不起不滅，無增無減，無苦無樂，無憂不憂。心法本無，是為還神，還歸本無。<p>「譬如人遠客遊，在他邦窮困，積有年歲。數在他邦犯事，閈繫牢獄。獄吏難惡，酷毒掠治，五毒兼備。冀望意氣，孤獨一身，僑在他鄉。身在獄中見閈，保身無賈用，外無知識、父兄、妻子。遠在故，鄉里既無知者。受罪窮厄，饑不得食。困得脫出，今復歸家，身得安隱，不乏衣食，快樂無極。<p>「人從生死，恐畏生老病死，痛地獄之苦。而得歸還本無，休神泥洹。寧不喜耶？」<p>佛言：「如是，如是。眾生從苦得樂，從痛得愈，從饑得飽，從寒得溫，從熱得涼，從死得生，從貧得富。其人乃更諸苦，各若干返，然後脫此諸苦，事事快樂。其人寧喜不？」<p>文殊師利白佛言：「其人前苦今樂，甚大歡喜不可言。」<p>佛言：「人出大生死得度，至泥洹無為，快樂無極，所願已得。心即從計：『所作已辦，離諸熱惱，無復生死。神存自在，長得解脫。』」<p>爾時，大眾在坐者諸天、人民，聞文殊師利說本無，時千比丘意解漏盡，皆得應真。八千菩薩皆得無所從生法忍，八萬天人皆得不起法忍，五千天人發無上正真道意，八百清信士皆得歡喜忍，五百比丘發無上正真道意，六十比丘尼漏盡意解，百萬天人得諸法法眼淨，二百清信女皆得道迹。說是法時，大人八種聲，上至梵天，下聞三塗。地獄、餓鬼苦痛休息，聞法寶音，盡發無上正真道意。畜生、飛鳥、走狩，聞法之音，心發善念：「畢此一身得人道者，我當作沙門行佛道。」地獄王監、官屬，皆發無上正真道意。天、龍、鬼神盡發慈心，國中人民，其得病者，即皆歸命，亦發無上正真道意。<p>文殊師利白佛言：「諸天、人民、群萌之類，皆更三塗之苦，今皆發慈心。因其善心，盡可得度？」<p>佛告：「天人、雜類心意識淨者，便可盡度也。」<p>佛即放身相光。五色曄曄晃晃，盡恒邊沙佛剎。其見光者，諸法法眼淨。尋光得六法證，盡入律行。地獄、餓鬼、走狩、飛鳥，尋光發意，願畢形壽，得為沙門，奉行清化，當求佛道。諸天、人民，皆得清淨戒。凡人二萬二千，皆得道迹，求五戒，為清信士女。佛即許五戒。<p>地獄王閻羅起正衣服，正心正意頭面著佛足，長跪叉手，白佛言：「我所典治百三十四獄，其一大泥犁中，有數千億百萬罪人男女，不可計數。大泥犁有八中泥犁，中泥犁有三十小泥犁，小泥犁有九十六小泥犁。有千里、二千里、四千里、八千里、萬六千里者、數千萬里者，罪人滿中。復有監官、小王、令長、都督、五官、使者，盡屬我。天中天世尊，大赦大千蒙度。我壽未盡，當何所統攝耶？」<p>佛告泥犁王：「盡赦百三十四獄！」<p>因並諸餓鬼、鬼神、龍、阿須倫、飛鳥、走狩，盡放之。如是不久，王獄隨滿，不過一日。<p>「王莫愁耶？王當發慈心，愍傷眾生，不可求名。與天王、魔王、阿須倫，共諍求名。不可以主民多為尊，欲求累劫尊貴。約五從戒，行六度、四恩、四等、四禪、四諦，忍辱、柔和、布施、調意、寬仁，慈愍眾生，救濟苦人，卑下天下。捐棄強粱憍慢之心，滅除貪婬，斷絕婬鬼之種，立清潔之行。王當觀察泥犁中罪人。坐何等而見考治？泥犁中不治善人，但治惡逆無行，無義無仁，無慈無禮，無信慳食，不信三尊，無反復。唯治貪婬嫉妒愚癡人耳。不問豪尊卑賤，罪同一統。不問男女少老好醜，有識之屬，作罪得罪，作福得福，為罪福所錄。無有地方所、海水山石間，脫止不受死。」<p>王言：「唯唯，受教！輒奉持之，不失尊教。常宣正法，教化罪人，令發善心，使得解脫憂苦。」<p>法自在菩薩白佛言：「三界眾生，豈得自在？欲至無上正真大道以成阿耨多羅三藐三菩提者，斷滅三塗生死之熱惱，欲求除己之殃，拔地獄之罪名，削棄五官之赤籍，濟度三界往來之難，拔生死之根，滅除五處名籍，還神本無，蕩除三界之想垢，淨六神宅，平治泥洹之徑路，為眾生開泥洹門，閈塞三流之川，斷絕生死之徑，難易云何？」<p>佛告法自在菩薩：「汝慈心多愍，能為一切眾生重任。憂念天下人、雜類，乃作是問，欲度人故耳。」<p>佛告法自在菩薩及眾生：「大士，皆悉明聽。善思念之，內著心中！」<p>佛言：「愚夫樂生死，如豬居溷中。恣情放心意，自種生死根。輪轉更五道，因立五處籍。繫綴在五道，廻行不休息，皆由心所種。貪婬為死徑，愚癡為泥塗，沒溺不得出。嫉妒為罪本，貪利為自衰。<p>「老不止婬，夙夜不學，有財不施，不受佛言。有此八者，為自侵欺。放逸入三塗，百罪從心生。心為泥洹君，道在身中。自心致之，不從他人求，何有難乎？從他人得者，爾乃為難。心之出入，往來無門。周流遊洋，住止無處。心無端底，亦無端緒，無形無像，無遠無近，無彼無此，無大無小，無老無少，無好無醜，無男無女。心之自然，生死自然，罪福自然，道法自然，泥洹自然。自然者，自爾也。自然從心生，故謂自然。高士制御心意，法自然泥洹，順敘聖諦。入八正行，卻八邪業，除九思，求十慧。致十神力、四無所畏、十八不共。積功致泥洹寂然無為。不動不搖，無生不生，無死不死，獨拔特出，滅三界苦，除五處籍，獨步無畏，得無比行，入大總持門，得無邊底三昧，則得成阿耨多羅三藐三菩提。」<p>法自在菩薩白佛言：「心得自在，何因有若干種類，為五道主所見錄籍，生死名不除？」<p>佛言：「心者，心不見心，有心不知心。心之自然，心尊心使。中心念善，即言即行；中心念惡，即言即行。心無黠計，心迷行惑，心癡意愚。計身有常，親愛是身，謂是我許。沭浴、櫛梳、好衣、美食，先欲與之。東西走作，勤苦思慮，求索財寶、官爵、奉祿，香華、瓔珞莊餝是身，以求榮名。名字定空，空無所有。三界不了空，怨求空名，為名色、六入、更樂、痛癢、思想、生死、識、五陰、六衰所誤。種生死惑，生沒迴旋，往來不絕，繫名五道。皆求貪欲恩愛，為生死本。是法無常，人亦不住，如水常流。猶如幻化，忽生忽死；亦無常形，又無常名。放心在欲行，嗜欲增其惑。貪色日夜長禍，離愛則無患。貪欲意為田，無厭行為種。斷貪除利業，離愛無憂患。從是拔苦根，棄苦昇紫堂。永離生死惱，終始不復更，長存得自在。五處為都滅，神籍不復用。制命為人尊，宗仰如帝王。尊獨無能過，是故稽首禮。」<p>佛說是時，坐中萬菩薩皆得阿惟顏；八百比丘皆得無所從生法忍；七萬天人皆得法樂忍；三十萬天人發無上正真道意；三十萬清信士皆得柔順法忍；十萬清信女皆得歡喜忍；五千比丘尼皆發無上正真道意；六十萬鬼神、龍王皆逮總持門；司隸、司命、三十二鎮臣、特進兵王、輔天將軍、太子、使者皆得淨光三昧；侍從盡得不還道；五道大王與眷屬具足得往來道；地獄王、小王、凡有百三十七人，意平等，悉得阿惟越致；官屬臣下，凡十億得信忍；凡士、凡女合十億，皆得道迹，莫不過度。病疾除愈，盲者得視，聾者得聽，痾者能語，拘躄者得手足，女人懷妊，母子俱安。飛鳥、走狩，其聞法者，盡其壽命，皆生天上。諸天、帝釋，皆持七寶蓮華、名香、搗香、澤香、雜香、繪彩、華蓋、天幡綩綖，以為供養。天人、天子、玉女，各各持華香，幡彩、珍琦、雜寶，皆散佛上，及諸菩薩大比丘上。天尊威變，化成大殿。莫不歡喜，發於無上正真道意，皆禮佛足。<p>爾時國王洴沙，與大臣長者三百人離坐，叉手長跪白佛言：「吾等久在大生死，沒溺穢海，五毒苦樂，諸道皆更，為老病死恐所司，愁苦叵言。」<p>佛言：「一切眾生，其在大生死中者有十習苦。何謂為十習？一者生苦，二者老苦，三者為病苦，四者為所愛別苦，五者一切不可意為苦，六者怨憎共居苦，七者愁憂苦，八者饑渴苦，九者寒貧苦，十者死苦。復有三苦。一者地獄苦，二者餓鬼苦，三者畜生苦。復有二苦。一者鬼神龍苦，二者不得自在苦。皆由習所致苦。習諸盡者，則苦滅。是十習行，事屬五官。五官屬閻羅，閻羅屬佛。」<p>洴沙王白佛言：「我有併父昆弟流沙，無戒。不知屬何官府，有何罪事，得病三年，於今不差？世尊難遭，願聞其意。若令罪大，得病當即死。罪小者，不應久病。天地間盡，有幾許台閣、官府、監司？幾部人犯？幾過為罪？何者為小罪？犯何過為大罪？人死不同。有老而死者，有壯而死者，有少死者，有病死者，有卒死者，為官府所殺者，賊殺者，燒死者，水死者，餓死者，凍死者，渴死者，牛馬所殺者。若干種死，魂神所歸云何？願佛垂衰，開示盲冥，令知禁防。有可避者不？」<p>佛告王曰：「凡人無戒，復無七事行者，死屬地獄，為五官所司錄，命屬地獄天子。天子名閻羅，典主三界。諸天、人民、鬼神、龍、飛烏、走狩，皆盡屬天子。天子有八大王，八大王復有扶容王三十國，扶容王各復有小統九十六國，各各所主不同。復有外監、五官、都督、司察、司錄、八王使者、司隸等，與伏夜大將軍、都官、唐騎承天帝符，與五道大王共於八王日風行，覆伺案行諸天、人民、夷狄、雜類、鳥狩，以知善惡。分別種類若干，億萬里數，分部疆界所屬。司征君王、臣民，疏善記惡，以奏上扶容王。扶容王轉奏八王，八王復轉奏大王，大王奏天子。人民所犯凡二十事，最重亡失人身，死不復生，遂墮三塗，永以不還。億千萬不可計劫，乃出為畜狩。二十惡行引人，著三十八大苦處大泥犁中。三十八大苦處泥犁各有城廓，有八大王，有小王三十。<p>「第一平胡王，典主阿鼻摩訶泥犁。中有大釜，准廣縱四十里，其深亦爾。罪人滿中，但坐殺生、婬盜、不孝、不忠。<p>「第二晉平王，典治黑繩地獄。中有鐵繩，有三刃者、四孤者、八孤者。拼直人身，鋸解之。或斧斫人身，或四方、或八角。但坐犯五逆殺生，矛杖刀斧害人及畜狩、婬盜、嫉妒、恚癡。<p>「第三莽都王，典治鐵臼獄。治榨人身，如榨麻油。但坐鎮沓殺人及諸眾生。<p>「第四輔天王，典治合會獄。中有大鐵釘。釘人身百節，痛徹遍人身。空中自然雨大石，碎破人身，身小如麵。但坐誹謗聖道，毒念向佛、真人、菩薩，反逆不孝，斷法斷功德，輕慢父母、師友及所尊，殺生無道，以致斯殃。<p>「第五聖都王，典治太山獄。人適入山，山自然合，破碎人身骨肉。屎尿合碎，如榨蒲陶汁。但坐犯五逆罪、嫉妒、愚癡、瞋恚，尊己賤人，不順父母、師友、君父正教，朋黨賊盜，婬欺殺生所致。<p>「第六玄都王，典主火城獄。火燒人身，燋燃盡。但坐欺中人，無信；衣食他人衣食，貪利；不肯布施凍倮人；使身貪好服所致。<p>「第七廣武王，主治劍樹獄。獄中刀劍亂風吹，斫破人身，無完皮。復大鷲所食噉。但坐屠殺射獵，心心為惡，故受此殃。<p>「第八武陽王，典主嚾吼獄。中有狗，斷人頭，飲血噉肉。但坐心、口、身行殺人及殺畜狩類，倩人殺，教人殺，故致此殃。<p>「第九平陽王，主治八路獄。中有利劍遍地，間無空。人走其上，截足斷趺。但坐喜行無慈心，齋日相使致其然，破壞法橋，損眾生，強教人犯禁，故致斯殃。<p>「第十都陽王，典治刺樹獄。獄中樹刺長三丈。人適上樹，刺下逆人；人適下樹，刺上逆貫刺人；身皆破傷。但坐無戒，受人信施服餝、珍玩，常矛刀所刺，分攫鉆鈐。人念愛身，賤他人，陰嫉害眾生，使獲此極殃。<p>「第十一消陽王，主治沸灰獄。獄中有熱沸灰河。入其中，身悉爛壞。但坐得豬羊雞害生，可口。飲酒迷亂，臥沙門被枕中，口出惡語，無有慈心，以獲此殃。<p>「第十二延慰王，典治大噉獄。鐵城覆蓋，閉其門戶，大火四起，燒其罪人。但坐誣謗三尊及良善人，焚燒山澤，害眾生命，剝脫人衣，讒害人，不孝三尊及其二親，憍慢自恣，無戒信，故致此極殃。<p>「第十三廣進王，典主大阿鼻獄。五毒治人，破解人身，披挓人身，如張牛皮。大釘釘之，心手足支節皆遍，及眼舌耳鼻皆通徹。但坐犯五逆十惡並五戒，以致此殃。<p>「第十四高都王，主治鐵車獄。獄中人鐵犁耕舌上，車轢人身。但坐虛欺兩舌無信，輕慢善人，役人三刀，自謂應然，故致斯殃。<p>「第十五公陽王，主治鐵火獄。炭火燃至人膝。坐舍正入邪，不信善人、沙門、師友父正教，數行來蹈殺蟲蟪，不持齋戒，或心持齋卻行，以致此殃。<p>「第十六平斛王，主治沸屎獄。廣長極深，罪人入中，身體熟爛，蟲鑽人身，徹髓筋，臭穢。坐不布施，強迫人，殺生養身，以致斯殃。<p>「第十七柱陽王，主治地燒獄。人足到地即燋燃。坐入律戒不能忍，坐數行來白衣舍，齋日卻行來害眾生所致。<p>「第十八平身王，典治彌離獄。獄中有蟲，嘴如鐵錐，喙人肌骨，皆令盡。但坐捕撮眾生肌汁，殺生養身，故致其殃。<p>「第十九璉石王，主治山石獄。獄中有石，利如刀刃，與人膝等，或高五寸。足蹈走上，或上或下，截足斷趺，剝腳斷筋，石利如刀。坐八王日不行道，心雖念善，足行遊逸，令六神飛揚。天官所察，以致斯殃。<p>「第二十狼耶王，主治多洹獄。獄中有熱風。與人相逢，吹人辟地。嗚呼之極，求死不得，求生不得，生時。坐惱人所致。<p>「第二十一都官王，主治犁洹獄。獄中有大噉人鬼。身中出六十刺而貫人身。身中出火，燒人食之。但坐婬妹，犯人婦女及畜生，殺眾生，故致斯殃。<p>「第二十二玄陽王，主治飛蟲獄。蟲飛來，食人不置，四面來無數。但坐射獵蚊虻之對，故致斯殃。<p>「第二十三太一王，主治湯河獄。流河水熱，過於世間沸麻油。但坐殺生，羅網捕魚，易卵飲酒，亂失十五行，故受此殃。<p>「第二十四合石王，主治大磨獄。廣縱二千里，磨磨人如面。但坐殺生可意，研殺眾生，垣石相填，可殺蚤蟣，故致此殃。<p>「第二十五涼無王，主治寒雪獄。獄中罪人寒凍。但坐凍殺眾生，殺後剝脫他人衣，禁固眾生，著寒中，不施和溫之所致，故受斯殃。<p>「第二十六無原王，主治鐵杵獄。燒杵正赤，刺人咽中，唇舌腸胃皆悉燋爛。但坐惡口求味，身行惡，心念惡之所致，故受斯殃。<p>「第二十七政始王，主治鐵柱獄。燒柱正赤，令人抱之。或臥燒鐵床上，為婬鬼所食。但坐心口身婬所致，故受斯殃。<p>「第二十八高遠王，主治膿血獄。坐血食食生，不淨施人，貪婬所致。<p>「第二十九都進王，主治燒石獄。燒石正赤，令人吞之，燋爛腸胃。俱坐無戒，食人信施食，不持齋戒，斷絕人福，以為己有之所致，故受斯殃。<p>「第三十原都王，主治鐵輪獄。燒輪正赤，自然出人頭上。但坐騎度父母、師長、君王、夫主及所尊，持頭抵觸人，弄沙門頭形，笑蹇吃禿人，蹈師友父影，火燒人頭，故致此殃。<p>「是為三十大劇苦泥犁。犯是二十大過者，皆更遍三十泥犁，積不可計劫。大泥犁形竟，次入百四小泥犁。終劫竟，從地獄出。當更餓鬼、畜生、奴婢、下賤，積億億萬劫萬恒邊沙數。一沙為千劫，盡萬恒沙數，乃復為人。雖得為人，口中恒臭，口舌妄來，多病不利，為人短命。犯是二十事者，今現世不利，當為諸天地獄所司。<p>「神明聽察，疏記罪福，不問尊卑。一月六奏，一歲四覆。四覆之日皆八王日。八王日者，天王案比諸天、人民、雜類之屬，考校功最。有福增壽，有罪減壽奪算。<p>「天地浩浩，黎庶無數。諸天、地獄、五道大王、司命、都錄、五官、都督、四鎮王、使者、承天、大將軍等，春秋冬夏承天統攝，禁察非法。總持眾生名藉，制命長短，毛分不差。人民盲冥，了不知天地五官所記。不能自知生所從來，死至何所。不能自知命之長短。不知為五官所收錄。不知豫作善求安，不知豫作功德救罪。亦不曉依附三尊，求後世救。不曉求守戒明經道士，從求度世道。如牛老敗不中用，大家言：『此牛老敗不中用。煩勞牧養，久已無益我家。但當早殺。可得肉食之，亦可除煩勞。』人亦如是。不奉持戒禁，亦不作功德，如牛煩勞大家甚多。不益大家，又不能自活。人依道生，道氣養之。不肯奉道，亦不能自度。為五官所收，死付地獄，盡屬三十王所治如是。」
。
<juan>淨度三昧經卷第二<p>屏沙王白佛言：「何謂為八王日者，當何以知之？」<p>佛告王：「八王日者，諸天、帝釋、參佐鎮臣三十二人、四鎮大王、司命、司錄、五羅大王、八王使者，盡出四布覆行，持四王十五日、三十日所奏文書，案校地方人民、八夷鬼神、飛鳥、走狩、立行善惡，知與文書同不。地獄王亦遣輔臣、小王、都錄、監司、廷尉、郵公、伏夜將軍、五帝使者，同日同時俱出，承天竹使符，統攝眾生，禁檢非法，捕惡賞善。有罪即效，重犯者即收神錄命。福多者移書，關下天上、地獄，增壽益算，除死定生。一歲八出，故謂八王日。<p>「欲知日者，立春、春分、立夏、夏至、立秋、秋分、立冬、冬至，此日最急。歲終事畢，考課結定罪福，決死定生為急。終到立冬屬春。立冬、冬至是為八王日。前一日夜半竟後一日夜半，是其時也。重犯者謂從前齋八王日犯過。福彊有救，安隱無他。天帝、將軍、鎮王、使者、司命、主者，用福故，原貰過之。到後齋王日復犯。是為重犯者。」<p>王白佛言：「何等為五官者？」<p>佛告王曰：「五官者亦大分治黎庶。天上五官主賞善。地獄中亦有五官，與主五道。大鬼神王收捕罪人。<p>「六事罪屬五官。一者行五逆罪，二者行十惡，三者不行五戒，四者不敬三尊，五者不畏天禁。何謂五官。一者仙官主禁殺。二者水官主禁盜。三者鐵官主禁婬。四者土官主禁兩舌。五者天官主禁飲酒。犯罪屬地獄。五官呼名，各自有時。好殺無慈，心口行惡，為仙官所錄。命在春。好盜貪求無厭劫人，為水官所錄。命在冬。好婬欲，為鐵官所錄。婬鬼食其不淨，並飲心血。病在心肝腎頭目。命在秋。好酒醉亂，仁義不行，禮教廢，為天官所錄。命在夏。好妄言、兩舌、惡口、傳舌讒人、誹謗聖道，為土官所錄。命在季月。五官主人根，人根從五事生，故有五官。乃自然之王也。五官及輔臣、小王、都錄、監司、廷尉、郵公、伏夜將軍、五帝使者，收捕罪人錄命收神。死者不同。皆依本罪，故令不同。」<p>屏沙王白佛言：「流沙俗人，本所不知，本所不曉，肉眼濁翳，不見天神、鬼王，監伺來時，云何避之？」<p>佛言：「欲避天神、鬼王，以救大難者，則為欲求無量安穩無極之福。諦聽思念，內著心中，莫忘莫失。」<p>王及大眾皆言：「受教！一心奉持。」<p>佛言：「未得道者持五戒。上至具戒人，名曰戒眼。貪著吾我，不見聖諦。貪求益得，走作思慮，東西南北，四出治生。更相欺中，婬蕩無度，殺生可口，酒亂無禮，不奉聖化，不畏禁忌，行來至趣，放心恣意。從其所欲，可足諸情。心亂如蘊，不覺行入三苦。自許以道，死後受殃，悔無所及。今得自在，欲求何道，隨心得之。求大得大，求小得小。三乘之寶藏，譬如海水，取者便得。三塗之災，亦復如是。六藏俱然。三善三惡，俱無吏將守也，求者便得。作罪得罪，作福得福，求道得道，自作自得。以心為本，身為行首，審諦求道。不欲與三惡道從事，不欲為地獄惡鬼所錄，欲削除地獄名籍者，當追明師，從受五戒，具足奉行。九齋、八王之日，守持十事，立志令堅。何謂為十。一者齋日當詣佛寺，燒香散花，繞塔禮拜三尊，種道根栽。二者當從師受齋，如法持之，隨師教令。三者堅持五戒。四者專心念道。五者閈諸情欲。六者念佛、念慧、念師恩重。七者不得念妻子、居家、財寶。一不得念，持心如真人。八者不得妄行來。九者深自責本罪。十者不得念一切人惡。當施立功德本，消滅殃罪。是為十事。<p>「九齋日者，先前一日，當自嚴設，斷絕因緣，男女別坐，飲食香潔。至其齋日，令得清淨，齋戒完具。八王日者，當先前一日，男女異處，守持十法，齋竟後一日夜半。所以爾者，諸天、帝釋、四鎮、輔臣、司命、使者，當下覆伺。竈君在人左右肩上，有左右契。左神男，右神女。男神疏善，女神記惡。先前一日夜半，盡共上天，校定罪福。各自求功，諍了罪福，毛分不錯。諸天亦自有歲盡，簿書分明。竈君左右契重。復持九齋所記，校四王所結，知為同不。校事三日，決死定生。罰謫了定，事諾聽還。罪數多者，滅壽奪算，條名尅死。歲月日時，關下地獄。地獄承書，即遣獄鬼，持名錄召。鬼無慈心，死日未到，鬼隨不遠推排，強使作惡，欲速其命。或五年，或三年，一年，半歲，百日，一月，十日，三日，一日。罪惡之人，為鬼所使，妄作非法，稍近死地，命日促盡。其福多者，增壽益算，天遣善神營護其身，條名關移地獄，拔除罪名，除死定生。後得上天，為諸天所尊，生天地獄，各有迎人。人病欲死時，眼自見來迎者。應生天上者，天人持天衣、伎樂來迎之。應生他方者，眼見尊人為說妙言。應墮地獄者，眼見兵士持刀楯、矛戟、鐵索圍繞之。所見不同，口不能言。各隨行所作，得其果報。罪輕微者榜擿之，謫者錄神受罰，其人即病。各有日數、輕重不同，所繫官亦不同。隨行所屬，天無枉濫，平直無二。隨其所作，天網治之。」<p>屏沙王白佛言：「流沙受何罪徒謫，形竟何時？繫在何官？願示所在、罪過輕重、竟不竟。」<p>佛告王：「流沙所犯過，無花實，唯有根莖節。罪從心生，意惡嫉妒，毒心施人，意惡懷毒。天上所屬星，被對下人，即病。星者天之光，人之精。精神被問，繫在土官，受謫千七百九十日，罪乃竟。」<p>屏沙王白佛言：「我見人，日日犯惡，強健無病者何？天神豈不知邪？犯大過亦無死者，犯小過亦無受病謫者，復有守善，死亡不利，疾病縱橫，更相注瀆，善惡不分。孩兒無過，復有病者、死者。何因復爾？願釋所疑，令知本罪。」<p>佛告王曰：「所問大善。善思念之。當為一切解釋愚癡，令得開解。」<p>佛言：「三界顛倒，甚難了理。非阿羅漢、辟支佛之所能知。人根深遠，受形無數。或尊或卑，或貴或賤。或父為子，或子為父，或母為女，或女為母，或母為婦，或婦為母，或兄為父，或父為兄，或姊為母，或母為姊，或姊為婦，或婦為姊，或弟為父兄，或父兄為弟。或師為弟子，或弟子為師，或師為父，或弟子為子。或君為子，或子為君，或君為臣，或臣為君，或父為君，或君為父，或父為臣。或母姊為君婦，或君婦為母姊，或己婦為君婦，或君婦為己婦。或兄為君、弟為臣，或弟為君、兄為臣，或師為君，或弟子為臣，或太父為君父，或師為太父，或弟子孫子臣為太父。或怨家為子，或為父兄，或怨家為兄弟，或怨家為父母，或怨家為婦及姊妹，或怨家為君為臣，或怨家為伯叔，或為外家內親，或怨家為奴婢僮僕，或怨家為朋友親厚知識，或怨家為將主，或部民，或怨家為鄰里。或父殺子，或子殺父，或兄殺弟，或弟殺兄，或母殺子，或子殺母，或夫殺婦，或婦殺夫，或姑殺婦，或婦殺姑，或母殺女，或女殺母。或君殺臣，或臣殺君，或奴婢殺大夫，或大夫殺奴婢，或奴婢殺大家，或大家殺奴婢。或祖父母殺孫子，或孫子殺祖父母，或師殺弟子，或弟子殺師。或父食子肉，或子食父肉，或兄食弟肉，或弟食兄肉，或母食子肉，或子食母肉，或夫食婦肉，或婦食夫肉，或君食臣肉，或臣食君肉，或師食弟子肉，或弟子食師肉，或婦食弟肉，或弟食婦肉，或怨家相食肉，或大夫食奴婢肉，或奴婢食大夫肉。如是顛倒。或奴婢為父母兄弟，或父母兄弟為奴婢，或伯叔為奴婢，或奴婢為伯叔，或奴婢為君將主，或君將主為奴婢。或父母為牛馬驢騾雁膚豬羊犬，或兄弟為牛馬豬羊犬，或為驢騾雁馱，或子為雁馬驢騾牛羊豬犬。<p>「人在生死海顛倒。或高或下，或尊或卑，或貴或賤，或親或疏。幡覆顛倒，更相茹食、乘騎，無有上下。宿命相讎嫉，更相殺害，共相食噉。因為怨結，或在鬼神中，來相殺害；或天上來，為民主識宿命；或在龍、阿須倫中識宿命；或在地獄中識宿命；共相遭逢。對有大小，德行各有厚薄，德有勝貧。宿對惡責，適相遭逢，惡心自起，便欲相殺，以報宿怨。雖受天身，十結未解，得對便起。宿命福強，今雖行惡，宿福退救，不逢苦厄。未遭宿怨，其罪未熟。至其熟時，自受其殃。貞良現禍，以宿福薄，為故世罪所追，遭逢宿怨。對至不救，其福未熟。至其德熟，自受其福。殃福自追，如形影逐人，都無與者。作是得是，自作自得，不作是即無對，亦無所得。一切皆由因緣生。孩兒無過，而有病者、死亡者，當知是人宿命。故世魚獵、探撈、破卵、殺生眾多。故得短命，過生而去。<p>「一切罪福，命之長短，苦樂憂喜，皆由種生，獲其類報。種福得福，種罪得罪，種長命得長命，種短命得短命，種好得好，種醜得醜。如人種麥得麥，種粟得粟，種麻得麻。隨其本種，生其類報。人之種行，亦復如是。王不足疑也。<p>「持一戒完者，一天令五神護之，持五戒具者，令二十五神營救門戶。上至六天，凡有百五十神，番代擁護，不令衰耗。」<p>諸天歡喜皆言：「善哉。當共護之。」<p>「如是持戒完具者，十方現在諸佛皆稱歡。是善男子善女人臨壽終時，佛皆分身往迎之，不使墮惡道。若戒羸者，當益作福德：布施、持戒、忍辱、精進、一心、智慧，燃燈、燒香、散花、禮拜。益持齋戒，亦復得度。戒不完者，諸天善神稍遠離之。犯一戒者，二十五神去之；犯五戒者，百五十神盡棄離遠之。惡鬼稍嬈近，因衰病之，耗亂其家。遂致衰喪不利，財物不聚，所向不偶，死入地獄。雖戒完具，不持九齋，如六畜不生乳，樹無果實，婦不生子，種穀不滋，治生無利，折耗失本。作吏無衣幘，使者無傳，寧有信用者不？不持齋者，如人裸身，無有四時衣。如人倮形無衣，寧可用入眾貴人中不也？」<p>王曰：「不可也。」<p>佛言：「弟子不持齋，齋不如法，無清淨福。戒倮無護，為無輔助，如人孤獨，無有臣子。倮形無衣，露居無舍，必有恐畏。<p>「不持齋，有五事勤苦。何謂五事苦也？一者恒生穢濁處。二者所生之處雖得人身，難與三尊會。三者更生信道難。四者更生求師難得。五者世世求道難得定。是為五事苦。復有五事苦。一者恒生多事處。二者生多驚怖處。三者生五從殘處。四者恒生劇苦地。五者生邊地無福之處。是為五事苦。合為十苦劇也。<p>「復有五事自侵欺。一者不用佛教。二者不用師教。三者言我持齋，不從師、明經道士受齋。四者不受法化。五者持齋不完。為自侵欺，亡失大福。復有五事，亡失大福。何謂為五？一者恒生愚家。二者難得出家。三者所生貧匱家。四者不得昇入道場。五者頑愚難化。是為五事。<p>「復有五事難。何謂為五？一者生中國難。二者生貴人家難。三者求作沙門難。四者求智慧難。五者求解脫難。復有五事難。何謂為五？一者生佛前難。二者求安隱難。三者求三昧定難。四者斷絕生死難。五者求清淨難。復有五事難。何謂為五？一者若後罪畢得為人主，安國難。二者若後為天，度人難。三者除罪難。四者求六度難。五者解十結離著難。是為五難。<p>「不持齋者，有是三十五難，難得度脫。」<p>佛言：「末世時人，作佛弟子，為世事所逼，役荷民窮，衣食不充，熱惱自隨，不得從心。所願不成，皆宿命不持齋，不精進，懈慢不從師教令。或持齋，或不持齋，或有布施，或不布施，有無多少，各隨所作德本，受其殃福。或在他方清淨佛國，不行清淨，漏行所致，福不還生天，罪不應墮地獄，.謫來生閻浮提續人種，令不斷絕。或從天上來生閻浮提，或從人道中來生，或從三惡道中罪畢，得生為人。五道中生死交符，更相換代，晝夜往來，日日不絕，譬如天雨，以續人種，故不斷絕。皆由宿命齋戒不如法，謫來生是家。衰末五燒，毒燃濁世，受是十苦之惱、十自侵欺之患，墮十五綴礙之難。廻流三界，十二輪轉生死不絕，受苦無竟。但坐宿命不奉大人重訓，棄正行邪故，受是三十五苦惱，不得度脫。」<p>無盡意菩薩白佛言：「世尊每授人戒，並持九齋。皆言盡形壽。今復教弟子齋日，更受齋法，何因得爾？經法至重，如是為慢法弟子耶？」<p>佛告無盡意菩薩：「佛授人戒，欲度脫。居家修道，當持五戒行。歲三齋除三毒，月六齋制六賊，九齋除九惱，滅九思，愈九病，閈絕十二惡道，開十二門，令至泥洹。士女持齋戒，常令究竟，盡畢形壽。然弟子受戒以後，故有欲著，經營居家。畜養妻子，縣官之緣，奴婢，債主役使，衣食之求，販賣治生，墾地種殖，殺生萌類。貪求無厭，放心恣意。三毒猛盛，六神各逐所欲，心垢積厚。垢穢之罪引人入冥室，受苦無竟。已聞道門，當令閉塞三塗八難之處，令得至泥洹清淨無為。猶如長者有大寬堂舍，以圈牛馬羊豬，滿中作糞。節日已逼，貴客當來。無餘坐堂，不及除掃。即以沙土而覆糞上，喚客前坐。主人設好美食，種種香美食客。至暮時，客還去。主人續圈牛馬豬羊，屎尿滿圈。上至七日，雜畜眾多，屎尿以厚。有遠方貴客來，不及除糞。如前以沙土覆上，復用過客。遭年六中，凡百二日，過客百日過，蘊圂糞各有百二重。弟子齋日不從師、明經道士受齋，便言我已見經，曉解齋法了了。自於舍持齋，專精勤進，念道不懈，清淨無欲，已滅穢念，持心如真人而無瑕垢。譬如長者，以好沙土覆糞屎尿上。善男子善女人，受佛五戒、十戒為尊者子，當令如法。人身譬如大堂舍，馬牛豬羊譬如外五欲之利，糞譬如惡念也。至自持齋清淨者，如土覆糞上。用不從師受，自淨齋日，自言我曉齋法，因自持齋，如法奉行清淨齋日。猶如沙土覆屎尿不淨。罪福相累，重數分明。後當受罪福之報，一一不失。一念受一身，善念受天上、人中身，惡念受三惡道身。百念受百身，千念受千身。一日一夜種生死根，後當受八億五千萬雜類之身。百歲之中，種後世栽，甚為難數。魂神遂種受形，遍三千大千剎土中，地間無有空地。於是佛愍念十方，哀傷弟子廻流沒溺，沈沒愛海，生死苦惱。故設法橋，化度無福，令得解脫。弟子心迷習俗，勞垢日生。佛以三淵法水，洗治弟子六衰之垢，令得解脫。前齋日已過，七日之中罪垢復生，重復齋福。罪垢未厚，復到後齋。大慈愍傷，開法惠水，洗去欲垢，令得清淨。猶如除糞到本淨地，香潔可居。弟子齋日，恭肅清淨，驚怖監司，畏懼神明。齋日當棄家居緣務，就詣塔寺，禮拜三尊，從師受三自歸、八關齋，於廟堂如法持之，猶如除糞到淨地。齋過後，男女更相染汙，到後齋悔過、三自歸，思惟前齋，七日、或五日，其間所施行身口意，凡犯幾過。至心懇懇，首過三尊，慎無覆藏著恥。須臾之間而不自首過，後長受痛，無竟已時。悔過、首罪，更受三自歸，受清淨齋。齋福相接，間無罪垢，清淨得度。」<p>無盡意菩薩白佛言：「世尊慈恩，愍念弟子，劇如慈母念其赤子。子不念母育養之恩，弟子亦復如是。」<p>佛言：「如是如是。但用愚癡無黠故。」<p>佛說是時，八百比丘漏盡意解，三百菩薩入淨光三昧，三萬天人發無上正真道意，三萬二千清信士，萬二千八百清信女皆見道迹，千億天人皆遠塵離垢，三十億凡士、二十億凡女悉得法眼，前受五戒，莫不歡喜。作禮皆言：「幸賴得聞清淨妙法，以救生死，制斷三流，四瀆，澆滅三毒之熾火，蕩滌六情之垢，漸近清淨，守齋無為，漸近泥洹。」<p>無盡意菩薩白佛言：「善男子善女人，受佛五戒、十戒，得為尊者子。應在尊者坐次不耶？」<p>佛言：「若善男子善女人，受佛十戒、五戒，得為尊者子。居家臭穢，不得共尊者、比丘同床席坐，應當別坐。尊者、比丘坐復尊過於國王、太子、長者之坐。皆有大尊天神衛侍左右。白衣不應共坐。正使出家持十戒作沙彌，亦不應共坐起、飲食。正使具戒大沙門，犯戒，心不清淨，尚不應共坐。何況白衣持五戒、十戒者。亦不應與白衣凡人共坐起，汙尊者子。殺生、婬盜、兩舌、醉亂、無禮無義，屠兒偷僧物，不當往來交易借貸。與之薩瀆，虧損道行，共相汙染，引人入地獄門，自作留難，墮隧惡道。為人證任，繫綴三界，不得時度。愁苦憂惱，痛不可言。<p>「如人與盜賊為友，其賊有罪，王收捕著獄，五毒治之。獄吏問賊：『卿與誰為友？具說意狀。』囚言：『我與某長者為友。』即便聞王，王即下外部錄召長者。長者來到。王便問曰：『聞卿好人，貴人之種，何不自愛，擇善人為友，反與不肖惡人為友？今日為此死罪囚所引。卿復作囚，云何？』長者白王言：『此囚亦好人君子，與我中外兄弟，或言婚親士大夫。邂逅遇事耳。』王言：『此無罪人，與同罪者，亦當死。卿欲云何？』長者對曰：『實自不知。雖與囚為友，實不見不知。願王聖心採察明。某口口守善，未曾犯惡。某有為佛弟子。』王言：『卿為智人，何不教令禁檢？縱而置之，卿為已共，同心作賊。坐與為友，或教之，或為作方便。卿雖不能禁止者，何不遠避之？且往詣獄。罪人若不怨卿，辭不及卿者，放卿使去。』<p>「弟子與凡人凶愚無戒行者、犯戒者共相交往，後為俗人所引，入地獄。地獄主問弟子：『卿為佛弟子，何不持佛經戒，教卿知識、鄰里、朋友、親族？卿為智人，縱而置之，無有慈心，不念眾生。今此罪人引卿云：何不教我？我愚癡不曉佛道。謂死生不屬佛，謂天云為大，死生屬天，不知有地獄。不教我，不度我如是。罪人怨亂云：卿無慈心，不相念度。卿促人為罪。卿不能教度者。何不遠避之？』弟子對曰：『我謂但自持戒，守善為佳。德行不高，實不能度。人又不用我言。願王原救，除我過罪。我是佛弟子，尊者子也。』」<p>佛言：「清信士女，當自慎護，令清淨。慎無與凡人為友、為侶，引人入地獄中也。」<p>無蓋慈菩薩白佛言：「凡夫士女，前世持佛五戒，今得人身，依道而生。貧富貴賤，好醜長短，苦樂不同，安危事異。或有復還信佛者、不信者。其意云何？願釋所疑，當令大眾而得開解。」<p>佛言：「善哉善哉。憂念人民乃爾。」<p>佛告無蓋慈菩薩：「人有六事，得生富貴家。何等為六？一者用善師教。二者喜布施。三者持九齋、五戒不犯。四者行忍辱。五者一切行恭敬。六者孝事二親，禮拜三尊。是為六事。生豪富家復有十事。生則知道，信佛、三尊。一者立願。二者精進持九齋不廢。三者不行八邪業。四者不使巫師卜問解除。五者不祠天求福。六者不事外道，不稱歎外道。七者不為邪業。八者不為蠱道。九者不行幻術。十者不與夷人從事。是為十事。行恒生中國，便能信佛、三尊，後世昇天福堂，累劫無患。人不能奉行此十事者，生墮邊方八難處、貧賤家。又不信道，或不值佛世，常在冥室，陷墮六川，累劫不出。」<p>無蓋慈菩薩白佛言：「持五戒，行布施，得生富貴家，當得老壽。復有少死者何？」<p>佛言：「殺生作施，雖富不壽。」<p>無蓋慈菩薩白佛言：「貧富癡黠不別。富而癡者，貧而黠者，長短不同，好醜亦爾。其意云何？」<p>佛言：「皆由宿命作人時，修行所致，種德不同。故布施不行忍辱，不喜聞經，後世富且愚。持戒、讀經、行忍辱，不布施，後世聰明、黠慧、辯才、多智、端正且貧。長短不同者。好喜廣學，廣智慧，廣教人起立迎人，後世得好身形，智慧中王。不能廣智慧，有慧乍欲語人，乍不欲語人，起立迎人，短且愚。人之種行隨本種，自得其報。」<p>說是語時，二千萬比丘漏盡意解，十萬菩薩皆得信忍，四十萬天人皆入六度三昧定，四方菩薩、弟子、行者、諸天、人民不可計數。從四方稍來，滿八十里廣縱間無空地，聞佛說經，莫不歡喜。三十萬清信士、七萬清信女皆得六慧智度無極，八千比丘尼皆得柔順忍，二十億天人發無上正真道意，百萬鬼神、龍、阿須倫、乾沓和、閱叉等皆發無上正真道意，地獄王官屬千億重發無上正真道意，願畢形壽，得作沙門，奉行清化，福度眾生。<p>爾時法意菩薩下坐，長跪叉手白佛言：「多陀阿竭為如本無法，隨法度，無人民。」<p>佛告法意菩薩：「多陀阿竭不見本無法，亦不見隨法度者，亦不見有三界，亦不見有諸天人民，亦不見有人，亦不見無人，亦不見生，亦不見滅，亦不見度，亦不見度者，亦不見吾我，亦不見五陰、六衰，亦不見身心意識，亦不見地水火風空，亦不見四大合時，亦不見不合時，亦不見色痛癢思想生死識，亦不見諸法來時，亦不見諸法去時，亦不見色痛癢思想生死識本，亦不見地水火風本、無有本。」<p>說是三昧時，八萬菩薩皆得阿惟顏，如本無無所有。七萬菩薩得不退轉，二十萬比丘逮得無所從生法忍，百萬天人得不起法忍，五百清信士得淨意解脫三昧，七千萬清信士下髮作沙門，皆得信忍，十億凡士、三十萬凡女皆發無上正真道意，前受五戒，八百龍王皆發無上正真道意。<p>爾時大忍菩薩白佛言：「多陀阿竭以大慈哀念十方諸天人民，法雨三界，潤澤群黎，莫不得過度者。多陀阿竭用意淨故，所說清淨，言辭清淨，如法清淨。忍者無猗，空無處所，心無端底。忍大勤勞，忍伏諸情，忍大生死，以無蓋慈救眾人病，令一切諸天、帝釋、梵忍天、勝英、天子、國王、臣民、龍、鬼神莫不忍，棄諸欲態惡。忍本淨根，根生莖節，莖節轉生花實。生花實，復還本無無所有，忍守根門。以法化導，令入泥洹」<p>佛告大忍菩薩：「一切大聖皆行大忍，自致成本無。如來化導眾生，忍不視色，眼則清淨；忍不受聲，耳則清淨；忍不受香，鼻則清淨；忍不受味，口則清淨；忍不求細滑，身則清淨；忍不多念，則心清淨；忍不思想，則意清淨。忍不分別上中下、好惡，識別萬物為作名字，心無所著，意無所想，識無所別，則為識清淨。外六事本清淨，內六事本清淨。外六事為泥洹，內六事為身本。外六入內，內六喜樂受之。受之者為不淨，故使隧三塗。譬如婬妷女人，雖不行求男子，視外如貞，內常思念。有男子從遠方來，寄宿外堂。夜人定靜，時彼失聲，不在遠方。男子因往，親近主人婦。婦人得男子，心中獨喜，因留三日。外六、內六更相婬汙，諸情各受所習。婬婦女習愛男子，留三日者，謂心意識婬著情。外六為男子，內六為婦人。留者謂外六事與心意識共相可入。因種生死，婬於六欲，種罪根本。菩薩常行大忍，不婬六欲，內外清淨，如本無清淨。心意識清淨無瑕穢，自致得佛道。」<p>解脫菩薩白佛言：「諸法無著無縛無脫。色無著無縛無脫，色之自然故。痛癢思想生死識本無，無著無縛無脫。何以故？本淨故。地水火風本無，無著無縛無脫，本淨故。吾我本無，無著無縛無脫。身心意識四事本空，無著無縛無脫。何以故？因沒溺四瀆水流，漏入三苦，不得解脫。」<p>佛言：「善哉善哉。解脫菩薩，如汝所說無有異。皆佛威神之所致。諸法如本無，無著無縛無脫。色痛癢思想生死識如本無，無著無縛無脫。地水火風如本無，無著無縛無脫。薩云若如本無，無著無縛無脫。多陀阿竭如本無無說經，無著無縛無脫。佛心與眾生心等無有異。多陀阿竭本在凡夫。時心如凡夫，心無有異。亦六欲所溺，廻流三界，隨四顛倒，受形無數。更生更死，或男或女，或尊或卑，或貴或賤，受身周遍三千大千國土。持針刺地，皆中我故身。後見寶蓮花如來、至真、等正覺、明行成為、善逝、世間解、無上士、道法御、天人師、號佛世尊。住世二十中劫時，佛為諸天人民說六度大法。我時儒童，往而觀之，聞佛所說，心開意解，前受五戒、三自歸命，持九齋，不失教法，行之不廢，功積致佛。」<p>佛言：「欲求道遠離罪門者，當奉佛經戒，追事明師，給事所須。當隨師教，數數講論。三潤之法水洗心垢穢，心淨得度。一切眾生擾擾，但諍咽喉不急之事，萬罪還自纏繞。或相害傷，忿怒成仇，皆由貪生，競諍利欲。群迷雷同，不識道義。老死日加，常與罪對。溺于五陰、六衰、侵漏三苦，受罪無竟。是身如聚骨，連鎖支柱，筋束而立。內盛臭處，外強文餝。身如畫瓶，外以五彩餝之，內盛膿血、屎尿不淨。愚者保之，長處生死，不得解脫。苦劇終身，囚繫在於牢獄，無有出期。眾生樂於生死，自沈五江，沒於三瀾，無有出期。但坐隨六情，逐世榮名，噓天雅步，尊身重名，虛偽無信。眾態在內，如鐵生垢，自消其形，都不覺知。人為六情所消，消滅人形，死不復生。諦觀如是，當行布施，以戒神水澆除五陰之垢。建志求生，除死滅憂，關閉獄戶，斷絕苦本，便得泥洹。故心之自然，棄除五陰、六衰，解脫無有憂苦。」<p>淨度白佛言：「阿耨多羅三藐三菩提、阿惟三佛，用一切眾苦故，愍念眾生永處七痛，變惶累劫，無有終竟。故演尊妙經典之要，等度一切三界群生，莫不解脫，安至泥洹。心空意淨，六情澄清，澹然不起。蕩除三界，三塗盡度，地獄虛空，莫不歡喜。逮入道門，無不獲安，此彼無二，等度一切。德尊巍巍，恩蓋天地。尊極無過佛者。」<p>佛告淨度及四部眾：「各各明聽。吾當說之。一切諸天、人民、鬼神、龍、阿須倫、閱叉、乾沓和等，受佛重戒，治心穢病，求度世道者，持五戒，上至五百戒，為入律弟子。能與諸情諍者，乃為信順道化，審諦畏罪。志欲求道者，勤持律行。畏順縣官，奉上敬下，如奴事大夫，朝廷肅清。以智教愚，以黠教癡。愚癡者，當勤詣智黠者問受，受則奉行，不得缺犯。若缺犯者，當尋聚眾，隨實至誠首過，不得隱廻。有所畏難，居神著泥梨中，後悔無益。若有知法律者，見人有過，不糾舉治之，為與同罪。何以故？坐共同一處故也。」<p>淨度白佛言：「何謂為淨？何謂為不淨？何者可同一處，何者不可共一處？」<p>佛言：「人於生死地，持戒不犯如毛分者為淨，犯戒者為不淨。淨者可共一處，不淨者不可共一處。」<p>淨度白佛言：「實爾！天中天。四部弟子，從生死急難之地，持五戒求人道，持十戒求羅漠道，持具戒求菩薩道。獨立甚難，持律立行。自可不犯道禁，奈何禁他人？惡人犯戒，善人終不犯戒。善人奈何正惡人？」<p>佛言：「我法中不受大惡人。末世時，我弟子不承至法，用名譽故，取求弟子，至令有惡人耳。惡人犯戒，放逸傲慢，不畏禁戒者。持法律者，案法治之。小過笞之一百，中過笞之二百，福罰之。大過笞之三百，福罰之。不改、不首過者，長擯棄之。」<p>佛告四部眾：「不知法律者為未作沙門，為未持戒，非佛弟子。已知法律，不當慢法。受人意氣，縱人入罪，死後共入鐵城獄中。」<p>淨度白佛言：「末世時人眾，不用法律。一人之力那眾何？而伏之？」<p>佛言：「能感佛恩，愍傷眾生，福度一切，令得解脫者，大法欲危，沒命濟之。便以律戒，示天子、國王，以正佛法。<p>「不能爾者，為不行大慈，愛少棄多。且行忍辱，出群愚之眾，獨處山澤、樹下、塚間，日慎一日。結伴不良，不如獨行。獨善無憂，奚用伴為？結友不固，久則成怨。今微相尅記，後成大怨。天神所識，生生相值。智者避之，愚者近之。延智曰明，延愚曰惑；習智成聖，習愚失行。一世能正心，三世受吉祥；一世心不正，三世受惱患。」<p>淨度白佛言：「持法律沙門，當云何正居士，戒耶？」<p>佛言：「如父正子，如君正臣。不亦易耶？白衣居士，不如法教者，亦當持法律度之。」<p>淨度白佛言：「白衣居士，悉應用法律罰治耶？」<p>佛言：「四部之眾，盡用法律共相整頓，如長者恒賷不死之藥。若飲食為病，若寒熱為病，若中風為病，若鬼神所病，尋時服藥，病則除差，長存不死。為佛弟子亦復如是。得持法律人，共相遭值，如見佛不異。常以三時，督厲弟子，不令罪生，如長者尋服不死之藥。良藥苦口以愈百病，苦言逆耳以利身行，此之謂也。」<p>淨度白佛言：「佛每教弟子常默不語，今復設是教耶？」<p>佛言：「弟子之法，求道之初常默。是法所以持法律者，當語，用正眾人故耳。」<p>淨度白佛言：「不語者則為善，語則為不善。不善難居，善者易居。誰欲為不善乎？」<p>佛言：「大慈人乃能持法律，憂念一切令度脫，言如法語。如法者，是則為善；不偷、不諂、不二意，是則為善；不囚懷，不失正，是則為善；糾舉奸非，令眾度脫，是則為善。不謂默然。從而入罪門者，為不善也。度人者為善，不度人者為不善。捨小慈行大慈者為善。正真道教勸厲眾生令發無上正真道意，是為最善。」
。
<juan>佛說淨度經卷第三<p>佛言：「末世時人，獷強群凶，賤善尊惡，正法棄，邪事苦有餘。中正放逐，佞諂寵位，君子為蠻夷，小人居朝坐，大夫食糟糠，僮僕食粳糧。眾怨速疾，大命將至，時到變生，禍及門族。生此怨來久矣，非適今也。皆由宿命群凶殺生，貪利，快意歡喜。歡喜作罪，啼哭受報，強健作惡，羸露受殃，罪福所錄，生。但是故，人當慮報應，守善勿疑。」<p>佛告大會及諸弟子：「但遺後世福，勿遺後世罪。若弟子中，或有惡沙門、惡比丘尼、惡優婆塞、惡優婆夷，來相壞亂，當覺知魔為，但相和解。魔欲破壞法橋，欲令墮落，魔亂我意耳。為佛弟子棄惡，當如糞掃，滲洗去垢，勿遺其餘，作後世緣，勤求至法，親敬明師。穢弱者當依附勇健者，病者當依仰強健者，無目者當依有目者，蹇者當依有腳，欲行賈當依有本者。人民依沙門，沙門依佛，佛依人民。人民依仰沙門，得若干種福，亦可得道。得福、得道與侍佛身，正等不異。」<p>佛告淨度大士及四部眾：「道尊且貴。道以清白為首，領梵行為道信。齋戒淨如水月，是道之性。若有不堪任清淨戒者，不當自極強。欲入海洗除眾垢，竟未洗垢，而反溺死。弟子中有不能守護經戒身口意者，不當強入弟子輩中，更相染汙。共同利者，其罪同等。慎之則為福。」<p>淨度白佛言：「世尊弘演大慈，愍傷眾生，盡度一切十方諸天、人民、三塗之屬，莫不過度者。今復為未來者，垂訓教化，為後生者，深垂恩覆蓋。願禮如來無量覺。」<p>佛告淨度：「一切諸天、人民，欲自度故，乃受佛教戒，如法奉行。依佛慧，自得福德，得度得道。佛實不度人，人自度耳。」<p>淨度白佛言：「佛開甘露門，演六度無極、四禪、四等、四諦。大慈令一切依慧，施行六度，莫不免難，度脫生死者。佛說淨度等尊法，如我目所睹見。不可計百千之眾，莫不從佛得度者。」<p>佛告淨度：「如汝所言，一切依佛三尊，佛授與經戒，盡可度之。若有愚人，作惡甚健，不受聖化。佛說萬章，罪人不信。不受佛教，不能強度。若復有宿惡之人，多罪少福，不憂死後神入惡道，但念治生。四出求利，以為家業，給與妻子。齋日不肯入塔寺受持齋戒，亦不念作福施。導師教戒語之，罪人端自謂為是，而語師言：『道是我心中！戒與法亦是我心中！佛亦人，師亦人，我亦人。人相似，有何異？』多辭云云也。」<p>佛告淨度：「如是輩人，心無恭恪。億佛不能療，何況一佛。是故人為自度，佛不度人。」<p>淨度白佛言：「何等人，聞教即奉行，自憂後世？何等人，聞教而不奉行，亦不憂後世？」<p>佛告淨度：「人從三惡處，罪未竟。大慈菩薩若師為救。因假來出，寄生休息，惡鬼常護其人，恒使其人心中注強愁念，多怒惡性，不可觸近。其人不自覺知，但知目前一世之事，不知恒為獄收鬼司守。不置邊人久以知行違道，檢其人故，謂行足，自許以道，死墮地獄，甚可愍傷。人從三善處來生，聞教即奉行。乃能自憂，求度世道。」<p>淨度白佛言：「人從三惡處來生者，為無反復，籠戾難化那？」<p>佛言：「如是。人從三惡處來生者，惡心未歇，獷強意未滅。不仁無義，骨肉相疏，不好學問，妒賢嫉能，證入人罪，語欲勝人。又不肯奉持齋戒。師父呵語欲使順戒奉法，其人言：『戒法在我心中，但念佛及師、經戒，行坐臥起不去心口，復欲使我為那？』師日：『九齋之日，何不詣塔寺齋戒耶？』其人言：『我非沙門，何必塔寺？一月持六齋，一年之中妨廢家計百餘日。吾寧可止不生活耶？我知當爾，我不受戒，亂我心不得生活。』師曰：『吾但欲使卿得脫惡道耳。不益吾身也。致吾何為也？』其人言：『寺中諸沙門，何不盡得道去？故復與我曹相似。塔寺、我舍，復何異乎？道在我心中，不在塔寺、眾人中得也。』如是人輩，當知地獄家，假使來小休息耳，獄鬼屯守不置。其人不自知為惡鬼所守，不知死後當入大泥梨中，無有出期。」<p>淨度白佛言：「其人為自知從泥梨中來出不？自知死後，當還入泥梨中不？」<p>佛言：「人在胞胎中時，端識宿命。欲生時，從逕道中到地，神識亂忘失宿命，不復識事。」<p>淨度白佛言：「吾我人，來踐迹者，盲聾如群羊，不知命在何時。戀著妻子，積聚財寶。修治園圃，遺與妻子。作罪求利，賤命重財，好得惡與。師教作福，其人言『和上不知我曹，官私百端，適不能死，但道閑事。和上閑居，但思美食好衣；不知我曹官私百事不可諧活。官家亦有役使、發調，佛家當差，亦復甚於官家。我受戒直為更求役調。』師曰：『吾但欲使卿自得後世福。福可救，罪當棄。』其人言：『我今交欲餓死，妻子飢窮無知者。那知後世也？』凡布施之福，自發心乃為福。不在他人勸強也。」<p>佛言：「如是人輩，罪之所致，不受勸厲之諫。但自用，心慳貪無信，死入地獄，五毒治之，妻子財寶盡在世間，了無福救。受罪苦痛，無復竟已。悔言：『我平生之時，愚癡不知益作布施，不知益作諸善。』悔不益持齋戒，悔已無益。」<p>淨度白佛言：「其人已脫地獄，來生為人。不欲還入地獄可得爾不？」<p>佛言：「可得爾。當求明師，受佛戒，行歲三齋、月六齋，齋日如法,益作福施，勤加散華、燒香、燃燈、禮拜、悔過，用師教令，數數講論,常從師問度世之道，隨師節度，死不復歸三苦處。恣意所欲，所生之處常在福地。」<p>淨度白佛言：「其人地獄家。假使來小休息，當還受餘罪，那得生福地？」<p>佛言：「猶如大長者，任獄囚出之。囚自知餘罪未竟，囚黠慧不惜所有，依因長者廣作道地，後亦得脫。人亦如是。地獄雖有餘罪待之，其人依因三尊作功德，何憂不生善處？」<p>蓮華淨菩薩白佛言：「人已得為佛弟子，如法清淨奉持齋戒，自可長離三惡趣。行之既易，無所作為無煩勞，不損功德力。閑居無為，何有難乎？而憂三趣也。<p>「我自憶念，從本無中始出時，得為人，常保三道：天上、人間、十方佛前。至於今日未曾更三趣、三惡冥路。何所志樂而受患害？」<p>佛告蓮華淨：「而眾生樂於欲，為色聲香味細滑所誤，猶如鷹師持一鴿捕數鷹。人亦如是。求六情利，竟未歡樂，長夜受罪誅。貧富數已定，愚者謂可益，智者任宿福。如耕有限量，春種多秋收多，種少秋收少。人之貧富皆由宿種。今不可力也。世人不了是，貪求無厭。欲千錢利，未有百錢益十倍。稍零落，歡曰不足，言憂惱甚大多。坐是入三苦，永失于神路。」<p>相淨菩薩白佛言：「何謂為五戒相？何謂為十戒相？何等為具戒相？」<p>佛告相淨菩薩及諸會者：「明聽內著心中。」<p>佛言：「守戒不犯，心口恒淨，不說師父短，不證入人罪，死死不犯戒，堅住須陀洹地者，五戒相也。十戒相者，謂捨世八事：利、衰、毀、譽、稱、譏、苦、樂，難動如地。禪求三脫，與神同道，道氣同無真人地，十戒相也。具戒相者，樂戒閑居，節少行來，知足不求，少欲易可，慈愍眾生，如母愛子，欲令度脫，心住阿惟越致地。是具戒相。」<p>佛說是時，百萬菩薩得不退轉，五十萬比丘得三萬三昧門，十億天人發無上正真道意，八萬士女皆得道迹。<p>長老摩訶迦葉、摩訶迦旃延、摩訶目犍連、須菩提、舍利弗等五百弟子，離坐頭面作禮，長跪叉手，同白佛言：「何謂為淨？何謂為不淨？」<p>佛告諸弟子：「不持戒者為淨。何以故。淨不為諸情動。外不入內，內不著外。用不著故為淨。以淨故，故不持戒。不淨者持戒，以不淨故持戒。檢諸情，使向本無，向本無淨。是故持戒者為不淨。」<p>縛色長者聞佛大會，廣度天、人民、雜類、尊天、釋、梵，盡共大會坐。長者有五百美女。甚重愛之，常以嚴餝諸女，如待賓客。以自娛樂不離食息。妒心在內，欲留美女，情中不能離欲；與共俱行，恐人眾觀；狐疑不決。佛力感致，即將五百美女，俱至佛所，禮拜揖讓，畢訖就坐。而坐聽佛清化，殊非流俗所用，其事盡及長者。意疑離坐，禮佛足叉手，長跪白佛言：「色者光目耀身，人之所尚。好聲者悅耳之音，忘憂除患。色聲香味細滑，最是天下快樂之本。佛皆反之耶？」<p>佛告長者：「就坐諦聽，內著心中。信五色令人目盲，愛色婬奔，令人無色，恒為婬鬼所守。食噉五藏，飲人心血，令人髓消腦騫，視聽不聽，老病速至，死入地獄。有何樂哉？五音陷耳之錐，國家用之，亡國破家。臣下用之，亂朝失位而身危亡家。庶人用之，男女多婬，破家滅亡，死入地獄。有何樂哉？」<p>長者白佛言：「天下之人，以何為好？」<p>佛告長者：「頭澤衣帛不為好，面首端正不為好，細色好身形不為好，立行巧步不為好，工言綺語不為好。心端意正，行合道化，死得上天，爾乃為好。」<p>長者白佛言：「天下之人，以何為樂？」<p>佛告長者：「不謂藏積穢寶。行則車乘，坐則帷帳，美女恣情，飲食可口，文彩服餝，眾伎自娛，坐呼立至，應心所欲，不為樂也。謂奉持五戒、十善行、十法本齋、四恩、四等，入八聖諦、空無相願，死而得泥洹。是為最樂。」<p>長者聞經，欲垢漸薄，五百美女結解，發無上正真道意。爾時外復有豪族長者七萬人，來欲禮世尊。前來長者，使人閈門。言：「內有宮人美女。外人聞此有上妙婦女，欲來觀我婦女耳。我何為將美女來，用示人眾？人眾共觀我美女。」<p>佛化作大城宮殿，竟不能閈門。外長者眾通問得聽，便至佛所。<p>坐中長者語諸美女：「皆伏地！勿為人所觀！」<p>諸妙首婦女盡伏地。七萬長者禮佛畢訖，即詣坐次而坐。<p>於是佛告先來長者：「卿莫慳貪迷惑女色，以心度他人心，以意度他人意。謂心等意同，乃復不爾。卿自謂美女好無比，吾觀從頭至足盡醜，無一好者。譬如革囊。內滿不淨身體骨幹，肉塗血澆，皮覆以蔽汙露。汙露在內，外強以餝，幻人耳目。樂家縛獄，貪世不斷，是種苦本。色妒害賢，禁止他人善心，死受重殃。」<p>長者白佛言：「婦人情貪，為他男子所觀，更相婬汙，遂種罪根，故禁之耳。」<p>佛言：「正使人萬劫中熟觀美女，能使美女媚好損滅不？正使男女俱相悅色，對共相視身不相到，能有損益不耶？愛色增獄苦，離色無憂患。妻為鋃當，子為杻械，舍為牢獄，財為繫閈，是四為地獄種。無著乃解脫，離愛則近道，近愛增苦本。婬樂自纏，如蠶作繭。黠者能解婬縛，不婬除眾苦。心念放逸，行見婬，以為淨，恩愛意熾盛，從是造獄牢。覺意滅婬火，常念欲不淨，從是出獄牢，能斷老死患。愛欲自覆蓋，自恣可情意，自縛詣獄門。如魚入鉤口，為老死所司。一日過去，人命稍盡。譬如牽牛向屠。牛舉一腳，稍近死地，可哀無救。人亦如是。寸陰以過，人命亦減。人生則有死對，強健則有病對，丁壯則有老對。四怨共居。苦皆從愛欲生。一由愚癡，二由貪婬，三由瞋恚。除此三者，四怨則滅，無復生老病死痛，得長解脫，無憂患。」<p>長者意解，即得道迹，前受五戒，為清信士。愛縛以解，獄苦以滅，死昇梵天。<p>長者告諸美女：「吾已得道，意已離汝。從汝所宜，吾不拘汝。」<p>五百美女，皆得道迹，發於無上正真道意，求作沙門。<p>聖眾比丘僧皆言：「不聽此人大好。若聽為沙門，罪人不少。」<p>長者聞五百美女發意，亦甚歡喜，長跪叉手白佛言：「願垂大慈，聽為沙門！」<p>五百女人解身瓔珞珠寶，散佛上及菩薩大弟子上，化成寶蓋。其一寶蓋下有一化佛，皆言：「聽為沙門！」<p>於是五百女人頭髮自然墮，袈裟便著身，以成沙門。其女歡喜，化成男子，皆得阿惟越致。五百沙門繞佛七匝，頭面禮佛足下並大弟子眾。報恩已訖，歡喜和顏悅色，叉手長跪白佛言：「請問四事所疑。若見聽者，乃敢發問。」<p>佛告五百沙門：「自恣所問。佛當為汝解釋所疑。」<p>五百新沙門俱同一念，白佛言：「我等蒙佛重恩，今得過度，出於死地，還見四事：人及鳥狩，身神一等，受形不同；狩著甲戴角；鳥角作啄；我等何緣去女為男。願釋所疑。」<p>佛告五百沙門：「諦聽，內著心中。狩所以著甲戴角，皆由宿命種行致之。前世為人時，喜著木屐入寺舍講堂及沙門房中，死後入地獄。燒地熱如赤鐵，其足到地皆燋燃盡，毒痛不可言。積數千萬劫，罪之未盡，故使不死。死復入鐵刃獄。足行其上，地生鐵刃，利如剃頭刃。人走其上，斷趺折骨。亦積若干億萬劫罪，竟從地獄中來，復作著甲狩、戴角者。喜著步搖、華樹、巾角，持頭觝觸人，死後入大鷲獄。鷲立人兩肩上，嘴如鐵錐，啄人頭，發骨食腦。積不可計劫，乃復得出，為戴角蟲。鳥所以著角嘴者，平生為人時，喜口強辭，寬傳舌，闘亂盲人。死入鐵鉀獄。獄鬼燒鉀正赤，以鑠其舌。復燒鐵鉤正赤，鉤有三刃利如鋩，獄鬼以鉤，鉤斷其舌。復以利刃削其舌，細如縷。舌適還生，復以犁耕之。復以燒鐵杵刺其咽中。罪過未盡，故不死。積不可計劫，形竟得出為鳥，以角為嘴。若說君主師父，其罪未殃，墮五不請。」<p>佛言：「汝所以於佛前，去其女身為男子者，惟昔定光佛之時，國中有一梵志。字彌蘭，博學多知，國中儒學者皆師仰之。梵志彌蘭常將五百弟子以為左右，常修梵行。時適講堂，菩薩過之，一一解釋經中要事，令五百人各得開解。終日竟夜，門徒皆悅，菩薩捨之而去。後日同時俱見錠光佛，佛授菩薩決，五百梵志亦發無上正真道意。爾時受莂菩薩者，今我釋迦文身是。爾時彌蘭者，今長者優多羅身是。爾時五百弟子者，今汝五百沙門是。雖修梵行，恣態不除，故受女身。宿師相遭，結解得成男子。汝等五百人卻後十六中劫當得作佛，號寶手如來、至真、等正覺、明行成為、善逝、世間解、無上士、道法御、天人師，號佛、世尊。共同一字。國名妙樂，人民熾盛。但有菩薩眾，無小道證。其佛住世十有六劫，像法亦住十六中劫。其時國中豐熟，快樂難量。」<p>佛說是時，三十萬比丘得不退轉，四十億菩薩得阿惟顏，九十億天人皆得無所從生法忍，八千清信士求作沙門。佛即聽為沙門。十萬凡士、七萬凡女前受五戒，六十億清信女皆得柔順忍，二十萬比丘皆發無上正真道意，二百萬天人亦發無上正真道意。<p>恐畏長者白佛言：「我身更是千痛萬毒已遍。今欲遠避之。何等為五不請罪，何等為十不救罪，何等為五無竟罪？願佛加恩解說。」<p>佛告恐畏長者：「受持勿忘。五不請罪者，惡意向佛，破塔壞佛像，盜三尊財物，闘亂比丘僧，證入師父罪。為臣不忠，為子不孝，弟子不謹慎。師為弟子除殃滅罪，教去惡就善，恩倍於親，百有餘分。然弟子不深解經律藏，濁眼觀其外，動記師過。若師有實事，弟子悔過，師為咒願，其過得除。師無實事，弟子罪重。師雖以佛故，慈心療救弟子，天網以設，不得赦。三尊極尊，度人無量。而誣謗之。父母生之膝下，推燥居濕，慈感神祗，血化為湩，乳哺養育。至其長大，教詣師氏，禮義成之。其恩重天地，而更背恩，不奉父母。君主仰授，能令人尊貴，能使人貧賤，能殺人活人。而反不忠。天下有三大難事。何謂三大？一曰佛、法、眾師，二者父母，三者君主、王侯。得歎其善，不得說其惡。罪成不可救。」<p>恐畏長者白佛言：「君主、父母、師友有過，我欲諫之云何？」<p>佛言：「大善。大欲諫者，自可諫君及父母耳。雖爾，當詳審其事，乃可諫。師有可諫者、不可諫者。已知得道者不論。未得道者有二輩。一者憙行來不畏禁戒，數見犯法者，亦當詳審審諦，乃可❥處竊諫三過。不止當自引，不直悔過而退，不得轉為他人說。二者守戒畏死，兢兢念道，出入少尠，不數犯禁。如是內外無過缺，雖時有過失，或欲戒人，或知人有過不得噵說，故深求佛意，漚和拘舍羅度人。是輩不可諫，但當自責我曹。弟子曰：『弟子中誰有不如法者？願尊師當為我曹罪戾之人原除罪事。』師曰：『弟子盡來。』即具香火。師問弟子：『卿戒淨不？』戒淨者燒香禮佛。」<p>佛言：「戒淨懺悔而退，戒不淨者首過如事說。師當教悔過，過乃除滅。不實守萬劫，罪不除。是為五不請罪。<p>「十不救罪，一者貪無厭足。二者婬無厭足。三者瞋恚難諫曉。四者愚癡所為，無道難與共語。語之正事，反引邪事為喻，不信正法。五者嫉惡他人。六者憎妒他人。七者主求他人短，不自見過。八者禁固他人，使不得聞經、行道、布施為福。九者不信罪福。十者習惡不止。是為十不救罪。<p>「五無竟罪者，一者殺生，心口念殺，受罪無竟。二者貪利劫盜，心貪意念，受罪無竟。三者婬嫉無厭，受罪無竟。四者兩舌、惡口、妄言、綺語、傳舌相闘，受罪無竟。五者嗜酒貪味勃亂無禮，受罪無竟。是為五無竟罪。」<p>恐畏長者白佛言：「人處世間甚為危險。度世大難，我甚憂怖。唯有作沙門，閉房自守，不豫世事，雖不得道，足免苦地。我今年已過，妻兒累重，情中戀戀，生相棄復劇。這住家，眾罪日滋。云何自度？」<p>佛告恐畏長者：「汝乃能自憂度世道，能減我憂，何甚快。汝今遇大福德，遭值佛世，尚復可可耳。乃得復聞淨度三昧，其福功德無以為喻。十方須彌山，段段解稱量，可知斤兩銖數；十方各十萬恒河沙佛剎海水，可量知斛斗升合數；其聞是尊經三昧，歡喜奉行如法者，其福尊無比。是皆非凡人行。如中事不失毛分者，尊過十方天上世間，德無能與等者。汝莫憂，行者得度。雖不能出家作沙門，居家亦可修道。堅持五戒，行九齋，使如齋法，齋日詣塔寺受齋，蕩滌六垢，論講道化，求度世道，自可得度。何憂之有耶？」<p>恐畏長者白佛言：「我所居處，去王舍國五百里。遠田既無塔寺，亦無沙門。佛行度人非一處住。我翼從三十餘人，我年復老，或復小弱，不能行遠道者。既到塔寺行齋一日，妨廢五日，所得既少，所損甚多。目月久長，於生死意久則疲厭墮落，續入惡道。當云何？」<p>佛告恐畏長者：「人身難得，度身急事。人來生時，不手將妻子來也，死去亦不將去。我且非我。何況妻子財。且自憂身。身自未度，那何度他人？自不能泅，莫負他渡水，兩死水中耳。自未能得度，戀念妻子，枯並不度。求道，身中急事也。男女各自當盡心敬意。不避勤苦，乃可免難。自作自得，不與他人計日疑難也。若彼聚落賢眾少，不能起塔寺居沙門者，當棄頑闇之群，馳就賢者之眾。孩兒可度，何況成人任戒者。八歲男、十歲女可行千里，各自有腳。欲求度身，不當疑難。」<p>恐畏長者白佛言：「已解。居聚落無佛弟子，但有俗人。我當從業移，近善友塔寺，我自得其福。」<p>阿難白佛言：「是尊三昧，度人乃爾。眾生之類，有識之屬，莫不得度者。尊巍巍，諸經中最，眾行之首，立道之元，百福之王，尊妙乃爾。名為何經，云何奉持？」<p>佛告阿難：「是經名斷諸苦本，一名總持諸法門三昧。又名淨度三昧。度諸天、人民、鬼神、龍、阿須倫，下及三塗，莫不度脫。淨諸情、淨三界，故名淨度。過去諸佛皆奉行是淨度三昧，自致得佛；現在諸佛從是三昧，自致得佛；當來諸佛亦當學是三昧，從中得佛。當奉行之。阿難，供養是三昧，復當過於六度。阿難，是經從生死大難中拔度眾生，恩重不可量。阿難，當念報恩。阿難，諷誦說是經處，魔皆愁毒。劇如人一朝亡失妻子、父母、財產、寶物，身復在牢獄，號哭愁毒如是。魔恒司便，欲斷是法。當堅持之，勿為魔得便。阿難，我滅度後，當廣為一切諸天、人民，布露演說，令得度脫，如我今日。阿難，我周遍說法，一人不度，終不捨去。阿難，我般泥洹後，末世時人，少有信佛奉行經戒者，倚法倚界難名。設有奉法者，皆言：『是狂人！』耳。一日不作，百日不食。云何不作？正使沙門萬萬，未有能樂戒究竟者也。」<p>阿難白佛言：「人道難得。已得為人，復得聞佛經戒，何故不精進？」<p>佛告阿難：「有四輩弟子，無本心故不精進。何謂為四？一者家居貧苦，來受佛戒，冀望富樂。二者疾病，來作佛弟子，趣求一時利。三者強教人，來受佛戒。四者聞作佛弟子，後脫地獄，可得生天，謂直一受戒，後得所願，不知行之委曲。是為四輩。人愚癡，不曉求後世濟神離苦，唯求目前利。其人既不精進，乍前乍卻，反為魔得便。所向不偶，謂呼受戒，反得其殃。不知自行違所致，用無本心故。<p>「復有四輩人能精進。一者畏三惡道。二者從人道中來。三者從天上來。四者從他方佛國來，便能精進。<p>「沙門亦有四輩，無本心不承至法。一者避世間苦，來作沙門。二者避官役，來作沙門。三者不能得衣食，來作沙門。四者避病，來作沙門。無本心故，不能精進，亦不能免三苦。<p>「復有四輩人作大精進。一者念生老病死痛。二者宿世沙門中來。三者天上來。四者他方佛國來，乃能精進。<p>「我般泥洹後千歲欲末，若有沙門、若清信士，中有守戒精進如律行者，此非凡人。或是文殊師利、或維摩詰、或惠法大士、或颰陀和菩薩、或彌勒輩，示現作沙門，建立懈廢之人。清信士女中有能殷勤齋戒，死死不缺犯者，亦他方上士。或罪謫來生閻浮提，或因緣來生閻浮提。亦非凡人也。」<p>阿難白佛言：「弟子於閻浮提五燒、五毒、愁苦之世、眾雨之中，奉行淨度三昧一日一夜，其福何所為喻？」<p>佛告阿難：「若有菩薩，起七寶塔滿閻浮利，作七寶講堂，一一堂上，施設金銀水精流離車渠馬瑙珊瑚真珠，作床坐、床綩綖、坐具，遍諸床榻上，繪綵華蓋，燒好雜香、澤香、搗香，供養百劫。其福寧多不？」<p>阿難言：「甚多甚多，天中天。」<p>佛言：「不如活一人福倍多。阿難，不可為比。活滿四天下人，不如自守一日福倍。復倍相去甚遠，不可為譬喻。人能於是五燒毒燃之中，清淨自守齋戒，如法一日，其福隆盛，轉身得度不久。」<p>阿難白佛言：「若弟子中有精進如法者，後自可度，不須師耶？」<p>佛告阿難：「弟子精進，雖足免難，非師不度。師為重任。如人生無父母難名，又無所寄屬，云何名字之？」<p>阿難白佛言：「如佛言者，末世時，弟子皆共更相放效，不奉律行。已為廢棄，尚不能自度，何能度弟子？」<p>佛告阿難：「人欲求度世道者，當求明師。譬如人欲渡海，當隱視船，為可任用不？足能到彼岸不？船師為本船師不？為新來也？船完堅、師本故師，便可度無憂。船有不牢，師復新人，如是者不可強度。當觀師戒行完不？堪任我師不？我行可師意不？我中師弟子不？師為有律行不？師法難易耶？我能堪任奉事師不？我為能持師戒不？若觀中師者，當奉敬如事神明，當護師意。師為我曹故勤苦。我曹亦不當於師有所愛惜。當知師性所喜不喜，語言不得觸師，諱傷師意，師意微恨，後成大罪。慎之慎之。是為求法。」<p>阿難白佛言：「末世之人，不用正化，律行者少，國中無持戒律者，可止不作佛弟子不？人身難得一爾，當更劫數，云何？」<p>佛告阿難：「經法所到之處，時時往往，有持律行沙門，出繼佛種不絕。域中凡有若干億萬菩薩弟子、若干億萬清信士女。十方諸佛一日一夜各三時放道眼，普視諸天人民幾許精進，幾許不精進，幾許為俗，幾許為道，幾許為惡，幾許為善，佛盡知之。從五戒上至具戒，入律行者，十方佛悉皆稱譽受作弟子。不入律行者，十方諸佛亦自不受。是為棄人耳。是故，四部弟子當念精進，晝夜各三時禮拜首過。雖不能日日三時禮拜，莫失齋日勤修，講誦淨度三昧。信樂受持，眾垢漸少，心明意淨，稍近泥洹。若人布施萬億劫，不如一日諷誦是三昧，其德出彼福上。施萬億劫，心無懈倦想，不如讀是經。一竟思惟解慧，其德正直等。是經累汝，阿難。是經度人無量，阿難。是經中有大尊天神，與是經俱。」<p>爾時四天大王，自與眷屬俱白佛言：「是經所在之處，我自擁護持經之人。」<p>第二忉利天、帝釋與諸官屬俱白佛言：「若後有善男子善女人執持經卷者，我自護是善男子善女人。」<p>鹽天、兜率天、不憍樂天、化應聲天、梵天、大梵天、梵輔天，上至不入慧天等，皆白佛言：「若善男子善女人，信樂執持是經卷者，我自護是善男子善女人。」<p>諸天結願已，各作禮而還。<p>佛告阿難：「如是經卷所止之處，當令有五清淨。一者枰閣令清淨。二者掃灑令清淨。三者香火供養令清淨。四者讀是經，當用鮮潔手巾。五者齋戒清淨，無食葷辛。是為五清淨。初聞是經者，心意不堅。魔憙亂欲，斷是經法。讀是經時，若男子，若女人，持異種不好語來聞善男子、善女人耳者，不當受。當逆呵之：『卿欲亂我意耳』。受者魔已深入，為魔得便。知是善男子、善女人不久得聞法，聞亦不能究竟。以為魔得便，以失善師意。師與第子已有瑕釁，師案法律行事。沙門欲得情淨無勞垢者，一時一從，則無塵勞。久則生垢，敬意以盡，慢意以生，兩不得福。俗人不知清信士女法，清信士女不知沙彌法，沙彌不知沙門法，展轉不相知行事。不能承用法教者，但種罪根，俱墮惡道。不如早解，後可無對。」<p>佛說經竟，諸天、阿須倫、鬼神、龍王、地獄官屬、國王、臣民、四輩弟子、不可計菩薩眾莫不歡喜，作禮而去。<p>（方廣錩譯）。