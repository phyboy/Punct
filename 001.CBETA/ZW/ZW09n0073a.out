<p>〔錄文一〕
。
<juan>《金剛經讚》一卷<p>依無著論科判七義句者空生初請問，善逝應根酬。先答云何住，後教如是修。胎生濕卵化，咸令悲智收。若起眾生見，還同著相求。一大阿僧祇，萬行俱齊修。既悟人無我，長住聖道流。二空方漸證，三昧任遨遊。創居歡喜地，常樂逐無憂。尸羅得清淨，無量劫來因。妄想如怨賊，貪愛若參辰。在欲而無欲，居塵不染塵。權依離垢地，當證法王身。忍心如幻夢，嗔境若龜毛。常能作此觀，逢難轉堅牢。無非亦無是，無下亦無高。若滅貪嗔賊，須行智惠刀。進修名焰地，良為惠光舒。二智心中遣，三空境上祛。無明念念滅，隨眠漸漸除。觀心如不間，何啻至無餘。禪河隨浪淨，定水逐波清。澄神生覺性，息慮滅迷情。遍計虛分別，由來假立名。若了依他起，無別有圓成。惠燈如朗日，蘊界若乾城。明來暗便謝，無複暫時停。妄心猶未滅，仍見我人形。妙智圓光照，唯得一虛名。施門通六度，六度速三檀。資生無畏法，聲色勿相干。二邊俱莫立，中道不須安。欲覓無生性，背境向心看。若論無相施，福德極難量。慈悲濟貧乏，果報不相忘。凡夫情行劣，初請略稱揚。欲知檀相貌，如空遍十方。如來舉身相，為順世間情。恐人生斷見，權且立虛名。假言三十二，八十亦空聲。有身非覺體，無相乃真形。因深果亦深，理密實難尋。當來末代後，唯恐法將沉。空生情未達，聞義恐難任。如能作此觀，定是曉人心。信根成一念，諸佛盡能知。修因於此日，證果未來時。三大經多劫，六度久安施。熏成無漏種，方號不思議。人空法亦空，二相本來同。遍計虛分別，依他礙不通。圓成沉識海，流轉若飄蓬。欲證無生性，心外斷行蹤。有為無假號，無為有假名。有無無別體，無有有無形。有無無自性，妄起有無情。有無如谷響，勿外取空聲。渡河須用筏，至岸不須船。人法知無我，悟理詎勞詮。中流仍被溺，誰論在二邊。有無但取一，即被汙心田。菩提離言說，曾來無得人。須依二空理，當證法王身。有心俱是妄，無執乃為真。若悟非非法，高步出情塵。人法俱名執，了即二無為。菩薩能齊證，聲聞悟一非。所知煩惱障，空中無所依。常能作此觀，得聖定無疑。寶滿三千界，齎持作福田。唯成有漏業，終不離人天。經中取四句，與聖作良緣。欲入無為海，須乘般若船。舍凡修得聖，煩惱漸輕微。斷除人我執，創始證無為。緣塵及身見，今者乃知非。七返人天後，一去更不歸。無生亦無死，無我亦無人。永除煩惱障，長辭後有身。境亡心亦滅，無復起貪嗔。少悲偏用智，業果獨能真。昔時稱善惠，今日號能人。看緣緣似妄，識體體無真。法性非因果，如理不從因。後得燃燈記，方知是舊身。掃除心裏垢，名為淨土因。無論福與智，先自離貪嗔。莊嚴絕能所，無我乃名真。斷常俱不得，迥脫出囂塵。須彌高且大，將喻法王身。七寶齊圍繞，六度次相鄰。四色成山相，慈悲作佛因。有形俱是妄，無相乃名真。恒沙為比量，分別六種多。持經取四句，七寶詎能過。法門遊處多，供養感修羅。經中稱最上，尊高似佛陀。名中無有義，義上復無名。金剛喻真智，能破惡堅貞。波羅稱彼岸，入理出迷情。智人於內覓，愚人外求聲。積塵成世界，析界作微塵。界喻人天果，塵為有漏因。塵因因不實，界果果非真。因果知如幻，超然物外人。施命如沙數，人天業轉深。既掩菩提相，能障菩提心。如猴投水月，莨菪拾花針。愛河浮更沒，苦海出還沉。經中稱四句，應知不離身。迷人看是妄，智者見唯真。法性非前後，如中非故新。蘊空非實法，權示敬經人。聞經深解義，心中喜且悲。昔除煩惱障，今能離所知。遍計於先了，圓成證此時。示同今始悟，方便勸人持。未有無心境，曾無無境心。境亡心亦滅，心滅境無侵。經中稱實相，妙理悟能深。證真唯有佛，小聖詎能任。空生聞妙理，如蓬植在麻。凡流信此法，如火出蓮花。恐人生二見，大聖預開遮。如能離諸相，定入法王家。如能發心者，應當離二邊。涅槃無有相，菩提離所詮。無來亦無去，人法兩俱捐。欲達無生路，終須識本源。波羅稱彼岸，於中十種名。高卑猶妄識，次第為迷情。燄裏尋求水，空中覓響聲。真如何得失，今始號圓成。異處誰無道，時稱歌離王。逢君出遊獵，仙人橫被傷。頻經五百世，前後極時長。乘仙忍辱力，今乃證真常。菩薩行深智，何曾不帶悲。投身飼餓虎，割肉濟鷹饑。精勤三大劫，曾無一念疲。如能行此行，皆作人天師。眾生與蘊界，名別體非殊。了知如幻夢，迷情見有無。真言言不妄，實語語非虛。始終無變異，法性本來如。證空便謂實，執我乃成虛。非真亦非假，誰有復誰無。對病應施藥，病盡藥還祛。常依般若觀，迥脫出無餘。眾生與人我，蘊上假名真。如龜毛不實，似兔角無形。捨身由妄識，施命為迷情。未離人我執，何日證圓成。所作皆依性，修成功德林。終無取寂意，唯有濟群心。行悲悲廣大，用智智慧深。利他兼利己，小聖詎能任。先身有罪障，今日受持經。暫被人輕賤，重障復還輕。若了依他起，能除遍計情。常依般若觀，何慮不圓成。空生重請問，無心為自身。欲登菩薩者，當見現前因。行悲直似妄，用智乃言真。度生權有我，證理即無人。人與法相稱，二相本來如。法空人是妄，人空法亦祛。人法俱不實，授記可非虛。心色皆同幻，誰言得有無。天眼通非礙，肉眼礙非通。法眼唯觀俗，惠眼直緣空。佛眼如千日，照異體還同。誰能作此觀，直入法王宮。依他一念起，俱為妄所行。見分六十二，煩惱亂縱橫。過去滅無滅，當來生不生。常能修此觀，真妄坦然平。八十隨形好，相分三十二。應物萬般身，理中非一異。人法雙俱遣，色心齊一棄。所以證菩提，實由諸相離。水陸同真際，飛行體一如。理中何彼此，法上豈親疏。自他分別遣，高下執應除。了斯平等性，同共入無餘。涅槃含四德，唯我契真常。齊名八自在，獨一最靈長。非色非聲相，心識豈難量。看時不可見，無見亦真常。施寶如沙數，唯成有漏因。不如無我觀，了妄乃名真。欲證無生忍，要假離情塵。須依二空理，當證法王身。界塵何一異，報應亦同然。非因亦非果，誰後復誰先。事中通一合，理即兩俱捐。欲達無生性，當須達本源。如星翳燈幻，皆為喻無常。漏識修因果，誰能得久長。危脆同泡露，如雲影電光。饒經八萬劫，終竟落空亡。<p>〔錄文完〕。