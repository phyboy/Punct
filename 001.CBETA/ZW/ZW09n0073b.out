<p>〔錄文二〕<p>（前殘）忍心如幻夢，嗔境若龜毛。常能作此觀，逢難轉堅牢。無非亦無是，無下亦無高。若滅貪嗔賊，須行智惠刀。進修名焰地，良為惠光舒。二智心中遣，三空境上祛。無明念念滅，隨眠漸漸除。觀心不染著，何啻至無餘。禪河隨浪淨，定水逐波清。澄神生覺性，志慮滅迷情。遍計虛分別，由來假立名。若了依他起，無別有圓成。惠燈如朗日，蘊界若乾城。明來闇便謝，無復暫時停。妄心猶未滅，仍見我人形。妙智圓光照，唯得一虛名。施門通六行，六行束三檀。資生無畏法，聲色勿相干。二邊純莫立，中道不須安。欲覓無生福，背境向心看。若論無相施，福德極難量。行悲濟貧乏，報果不相忘。凡夫情行劣，施者著稱揚。若論檀相貌，如空遍十方。<p>第三欲得色身住處<#sp>從「可以身相」至「即見如來」。如來見身相，為破世間情。恐人生斷見，權且立虛名。假號三十二，八十也空聲。有身非覺體，無相乃真形。<p>第四欲得法身住處<#sp>從「彼有眾生」至「以此為實」。果因俱稱妙，理密秘難尋。當來末世後，唯恐法將沉。空生情未達，聞義畏難任。如能信此說，一念佛知心。<p>從「當知是人」至「淨信」。信心成一念，諸佛悉皆知。克因於此日，證果未來時。三大經多劫，六度久安施。熏成無漏種，方號不思議。<p>從「若唯法相」至「我人眾生壽者」。人空法亦空，二相本來同。遍計虛分別，依他礙不通。真如沉識海，流轉若飄蓬。欲證無生性，心外斷行蹤。<p>從「不應取」至「不應取非法」。有因無假號，無因無實名。有無無別體，無有有無形。有無無自性，妄起有無情。有無如谷響，勿著有無聲。<p>從「以是義故」至「何況非法」。渡河須用筏，至岸不須船。人法知無我，悟理詎能詮。中流仍被溺，誰論在二邊。有無但取一，即被汙心田。<p>從「如來所說法」至「非法非非法」。菩提離言說，曾來無得人。須依二空理，然證法王身。有心俱是妄，無執可名真。若悟非非法，高步出情塵。<p>從「一切賢」至「而有差別」。人法俱名執，了即二無為。菩薩能齊證，聲聞悟一非。所知煩惱障，空中無所依。常能作此觀，得聖定無疑。<p>從「若人以七寶」至「不如一四句偈為他人說」。寶滿三千界，齎特作福田。唯成有漏業，終不離人天。經中取四句，與聖作良緣。欲入無為海，須乘般若船。<p>第五於修道中得勝無慢住處<#sp>從「須陀洹於意」至「是名須陀洹」。舍凡初至聖，煩惱漸輕微。斷除人我執，創始證無為。緣塵及身見，今者乃知非。七返人天後，一去剩無歸。<p>從「阿羅漢能作是念」至「阿蘭那行」。無生亦無滅，無我亦無人。斷除煩惱障，長辭後有身。境亡心亦滅，無復起貪嗔。少悲偏用智，逍遙獨任真。<p>第六不離佛出時住處<#sp>從「如來在燃燈佛所」至「實無所得」。昔時稱善惠，今日號能仁。尋緣緣似妄，識體體無真。法性非因果，如理不從因。後得燃燈記，應知是舊身。<p>第七願淨佛土住處<#sp>從「菩薩莊嚴佛土」至「而生其心」。掃除心意地，名為淨土因。無論福與智，先且離貪嗔。莊嚴絕能所，無執乃名真。斷常俱不得，自在脫囂塵。<p>第八成熟眾生住處<#sp>從「譬如有人身如須彌」至「是名大身」。須彌高且大，將喻法王身。七寶齊圍繞，六度次為鄰。四色成山相，慈悲作佛因。有身非聖體，無相乃名真。<p>第九遠離隨順外散亂住處<#sp>從「如恒河中」至「如來無所說」。恒沙為比量，分為六種多。持經四句偈，七寶詎能過。弘揚隨所在，供養感修羅。經中稱最上，尊高似佛陀。<p>第十色及眾生身搏取觀破相應行住處<#sp>從「三千大千世界」至「是名世界」。積塵成世界，析界作微塵。界喻人天果，塵為有漏因。塵因因不實，界果果非真。因果皆如幻，超然物外人。<p>第十一供養如來給侍住處<#sp>從「若人以恒河沙身命施」至「其福甚多」。施命恒沙數，人天業轉深。既掩菩提相，無障涅槃心。獼猴投水月，莨菪取花針。愛河浮更沒，苦海出還沉。經中取四句，應知不離身。迷人看似妄，智者了唯真。法性無前後，知非故復新。空無實法，權示敬經人。<p>從「涕淚悲位」至「得聞如是之經」。聞經深解意，心中喜且悲。昔除煩惱障，今能離所知。遍計於先了，圓成證此時。乘因今始悟，方便勸人持。<p>第十二遠離利養疲惱不精進及退等住處<#sp>從「得聞是」至「說名實相」。未有無心境，曾無無境心。境亡心亦滅，心滅境非侵。經中稱實相，語妙理能深。證真唯有佛，小聖豈堪任。<p>從「我今得聞」至「甚為希有」。空生聞妙理，如蓬植在麻。凡流言此說，同火出蓮花。恐人生異見，大聖預開遮。若能離此相，定入法王家。<p>從「離一切相即名諸佛」。如能發心者，應當離二邊。涅槃無有相，菩提離所詮。無乘及乘者，人法兩俱捐。欲達無生性，應當絕本源。<p>從「佛言如是」至「第一波羅蜜」。波羅稱彼岸，於中十種名。高卑緣妄識，次第為昏情。燄裏尋求水，琴中覓曲聲。真如何得失，今始號圓成。<p>第十三忍苦住處<#sp>從「如我昔為歌利王」至「應生嗔恨乃至無壽者」。行因求聖果，修道在山藏。逢王出遊獵，無殃橫被傷。頻經五百代，前後極時長。乘先忍辱力，今乃證真常。<p>從「離一切相」至「發阿耨多羅」。如能發心者，應當離二邊。涅槃無有相，菩提離所緣。有無終不著，中道二須蠲。欲達無為路，唯當識本源。<p>從「不應住色生心」至「不應住色布施」。菩薩行深智，何曾不帶悲。投身飼餓虎，割肉濟鷹饑。精勤三大劫，曾無一念疲。如能同此行，皆作死生師。<p>從「真語」至「不異語」。眾生與蘊界，名別體非殊。了心知是幻，迷情見有無。真言言不妄，實語語非虛。始終無變異，性相本來如。<p>從「如來所得法」至「無實無虛」。證空便謂實，執我乃成虛。非真復非假，誰有復誰無。對病應施藥，病癒藥還除。常依般若觀，凝寂契真如。<p>第十四離寂靜味住處<#sp>從「初日分以恒河身命布施」至「其福勝彼」。眾生與人我，蘊上執虛名。如龜毛不實，似兔角無形。捨身緣妄識，施命為愚情。未離人我執，何以證圓成。<p>從「如來為發大乘」至「最上乘」。所作皆依性，修成功德林。終無趣寂滅，唯有濟群心。行悲悲廣大，用智智能深。利他兼自利，永不被升沉。<p>第十五於證道時遠離喜動住處<#sp>從「受持讀誦此經」至「當得三菩提」。先因有報障，今日受持經。暫被人輕賤，轉重卻為輕。若滅依他起，先除遍計情。常能作此觀，何愁道不成。<p>從「云何應住」至「無有眾生樂滅度者」。空生重請問，無心為自身。今發菩提者，當了現前因。行悲疑似妄，智照乃名真。度生權有我，證現即無人。<p>第十六求教受住處<#sp>從「須菩提於意云何」至「號釋迦牟尼」。人法兩相待，二法本來如。住空人是妄，人空法亦祛。人法齊俱寂，受記可非虛。心色皆如幻，須言法有無。<p>第十七得聖道住處<#sp>從「肉眼」至「佛眼」。天眼通非礙，肉眼礙非通。法眼唯觀俗，惠眼直緣空。佛眼如千日，照異體還同。圓明廓塵界，無礙不含容。<p>從「過去心」至「未來心」。依他一念起，俱為妄所行。見分六十二，煩惱亂縱橫。過去滅無滅，當來生不生。常能修此觀，真妄坦然平。<p>（後殘）<p>〔錄文完〕。