<p>〔錄文五〕<p>（前殘）咸令悲智收。若起眾生見，還同著相求。<p>頌菩薩應無所住<#sp>檀波羅蜜是彼岸下六度如頌受之一大阿僧祇，萬行俱齊修。既悟人無我，長依聖道流。二空方漸證，三昧任遨遊。創居歡喜地，常樂遂亡憂。尸羅得清淨，無量劫來因。妄想如怨賊，貪愛若參辰。在欲而無欲，居塵不染塵。權依離垢地，當證法王身。忍心如幻夢，嗔境若龜毛。常能修此觀，逢難轉堅牢。無非亦無我，無下亦無高。若滅貪嗔賊，須行智惠刀。進修名燄地，良為惠光舒。二智心中盡，三空境上祛。無明念念滅，隨眠漸漸除。觀心如不間，何啻至無餘。禪河隨浪淨，定水逐波清。心地生覺性，智照滅迷情。遍計虛分別，由來假立名。若了依他性，無別有圓成。惠燈如朗日，蘊界若乾城。明來暗便謝，無暇暫時停。妄心猶未滅，仍見我人形。妙智圓光燭，唯得一虛名。<p>總頌六度施門通六行，六行束三檀。資生無畏法，聲色不相干。二邊純莫立，中道不須安。欲覓無生處，背境向心觀。<p>頌東方虛空可思量不若論無相施，功德極難量。行悲濟貧乏，果報勿須望。凡夫情行劣，先且略稱揚。欲知檀貌狀，如空遍十方。<p>頌可以身相見如來不如來舉身相，為破世間情。恐人生斷見，權且立虛名。假言三十二，八十也空聲。有身非覺體，無相乃真形。<p>頌頗有眾生聞說是經法生實信不因深果亦深，理密實難尋。當來末後世，唯慮法將沉。空生情未達，聞義恐難任。如能信此說，定是覺人心。<p>頌乃至一念生實信者信根生一念，諸佛盡能知。生因於此日，證果未來時。三大經多劫，六度久安施。熏成無漏種，方號不思議。<p>頌無復我相眾生相人空法亦空，二相體還同。遍計虛分別，依他礙不通。圓成沉識海，流轉若飄蓬。欲識無生性，心外斷行蹤。<p>頌知我說法如筏喻者渡河須用筏，至岸不須船。人法知無我，悟理詎勞詮。中流仍被溺，誰論在二邊。有無但取一，即被汙心田。<p>頌如來得阿耨多羅三藐三菩提菩提離言說，曾來無得人。須依二空理，當證法王身。有心俱是妄，無執可名真。若悟非非法，逍遙出六塵。<p>頌一切聖人皆以無為法得名人法俱名執，了即亦無為。菩薩能齊證，聲聞離一非。所知煩惱障，空中無所依。常能作此觀，得聖定何疑。<p>頌三千大千七寶布施寶滿三千界，賷持作福田。唯成有漏業，終不離人天。持經四句福，與聖作良緣。欲達無為路，須乘般若船。<p>頌須陀洹至阿那含捨凡初至聖，煩惱漸輕微。斷除人我執，創始證無為。緣塵及身見，今者乃知非。七返人天後，一去不知歸。<p>頌阿羅漢無生亦無死，無我亦無人。永除煩惱障，長辭後有身。境亡心亦滅，無復起貪嗔。少悲便用智，蕭然獨任真。<p>頌如來昔在燃燈佛所昔時稱善惠，今日號能人。看緣緣似妄，識體體無真。法性非因果，如理不從因。謂得燃燈記，焉知號舊身。<p>頌嚴佛土掃除心意地，名為淨土因。無論福與智，先且離貪嗔。莊嚴絕能所，無我乃成真。斷常俱不得，穎脫出囂塵。<p>頌須彌山須彌高且大，將喻法王身。七寶齊圍繞，六度次相鄰。四色成山果，慈悲作佛因。有形終不大，無相乃言真。<p>頌恒河中所有沙恒河為比量，分為六種多。持經為四句，七寶詎能過。法門遊履處，供養感修羅。經稱法最勝，尊高似佛陀。<p>頌當何名此經名中無有義，義上復無名。金剛喻真智，能破復堅貞。波羅稱彼岸，入理出迷情。不解心中覓，向外逐空聲。<p>頌三千大千世界所有微塵施命如沙數，人天業轉深。既掩菩提相，能障涅槃心。猿猴探水月，莨菪聚花針。愛河浮更沒，苦海出還沉。<p>頌受持四句偈經中四句偈，應知不離身。迷人看似妄，智者乃唯真。法性非因果，如中非故新。蘊空無實法，焉得有塵人。<p>頌涕淚悲泣而白佛言聞經深解義，心中喜且悲。昔除煩惱障，今能離所知。遍計於先了，圓成證此時。示同今始悟，方便勸人持。<p>頌則生實相未有無心境，曾無了境心。境無心亦滅，心滅境無侵。經中稱實相，語妙理能深。證知唯有佛，小聖詎堪任。<p>頌我今得聞如是經典信解受持不足為難空生問此理，如蓬植在麻。凡流信此說，因火出蓮花。恐人生二見，大聖預開遮。如能離諸相，定入法王家。<p>頌第一波羅蜜非第一波羅蜜波羅稱彼岸，於中十種名。高卑猶妄識，次第為迷情。燄裏尋求水，空中覓響聲。真如何損壞，今始號圓成。<p>頌離一切諸相如能發心者，應當了二邊。涅槃無有相，菩提離所詮。非我及我者，人法兩俱捐。欲達真如理，應當識本源。<p>頌歌利王暴虐離無道，時稱歌利王。逢伊出遊獵，仙人橫被傷。頻經五百代，前後極時長。承仙忍辱力，今乃證真常。<p>頌利益一切眾生菩薩懷深智，何曾不帶悲。投身憂虎餓，割肉恐鷹饑。精勤三大劫，曾無一念疲。如能同此行，皆得作天師。<p>頌實語真語眾生與蘊界，名別體非殊。了心知似幻，迷情見有餘。真言言不妄，實語語非虛。始終無變易，性相本來如。<p>頌如來所得此法無實無虛證空便為實，執我乃成虛。非空亦非有，誰有復誰無。對病應須藥，無病藥還無。常依二空理，穎脫出無餘。<p>頌三時捨身命眾生與壽者，蘊上假虛名。如龜毛不實，似兔角無形。捨身由妄識，施命為迷情。未離人我執，何日證圓成。<p>頌如來為發大乘者說所作皆依性，修成功德林。終無趣寂意，唯有濟群心。行悲悲廣大，用智智慧深。利他兼利己，小聖詎勘任。<p>頌為人輕賤先身有報障，今日受持經。暫被人欺賤，轉重罪還輕。若了依他起，能除遍計情。常依般若觀，何慮不圓成。<p>頌應云何降伏其心空生重請問，無心為自身。欲發菩提者，當了現前因。行悲疑似妄，用智乃成真。度生權用我，證理即無人。<p>頌如來於燃燈所於法有所得不人與法相待，二相本來無。法空人是妄，人空法亦空。人法俱不實，受記可非虛。一切皆如幻，誰言得有無。<p>頌五眼天眼通非礙，肉眼礙非通。法眼唯觀俗，惠眼直緣空。佛眼如千日，照異體還同。圓照法界內，無處不鑒容。<p>頌過去心不可得依他一念起，俱為妄所行。便分六十四，九百亂縱橫。過去滅無滅，當來生不生。常能作此觀，真妄坦然平。<p>頌具足相見不八十隨形好，相分三十二。應物萬般身，理中無一異。人法雙俱遣，色心齊一棄。所以證菩提，實由諸相離。<p>頌是法平等水陸同真際，飛行體一如。法中何彼此，理上豈親疏。自他分別遣，高下執情除。作斯平等觀，咸共入無餘。<p>頌若以色見我涅槃含四德，唯我契真常。齊名八自在，獨一取虛長。非色非聲相，心識豈能量。看時不可見，無見乃形彰。<p>頌恒河沙七寶布施施寶如沙數，唯成有漏因。不如無我觀，了妄乃名真。欲證無生忍，要假離貪嗔。人法知無我，逍遙出六塵。<p>頌無我得成於忍及一合相界塵何一異，報應亦同然。非因亦非果，誰後復誰前。事中通一合，理上兩俱捐。欲達無生路，應當識本源。<p>頌如翳燈幻如星翳燈幻，皆喻為無常。漏識修因果，誰能得久長。<p>（下殘）……<p>〔錄文完〕。