<p>〔錄文七〕<p>梁朝傅大士頌金剛經序<p>金剛經歌者，梁朝時傅大士之所作也。武帝初請志公講經，志公對曰：「自有傅大士，善解講之。」帝問：「此人今在何處？」志公對曰：「見在魚行。」於時即詔大士入內。帝問大士：「欲請大士講金剛經，要何高座？」大士對曰：「不用高座，祗須一具拍板。」大士得板，即唱經歌四十九頌，終而便去。志公問武帝曰：「識此人不？」帝言：「不識。」志公告帝曰：「此是彌勒菩薩，分身下來，助帝揚化。」武帝忽聞，情大驚訝，深加珍仰，因題此頌，於荊州寺四層閣上，至今現在。<p>夫金剛經者，聖教玄關，深奧難測，諸佛莫不皆由此生。雖文疏精研，浩汗難究，豈若茲頌，顯然目前。遂使修行者，不動足而登金剛寶山；諦信者寂滅識而超於涅槃彼岸。故書其文，廣博無窮，凡四十九篇，列之於後。所謂慧日流空，照如來之淨土；禪刀入手，破生死之魔軍。既而人法雙祛，有無俱遣，快哉斯義，何以加焉！<p>有一智者，不顯姓名，資揚五首，以申助也。其層閣既被焚燒，恐文隳墮，聊請人賢，於此閣見本，請垂楷定。<p>若有人持誦金剛般若波羅蜜經者，先須至心念淨口業真言，然後啟請八金剛、四菩薩名號所在之處常當擁護。<p>淨口業真言：<p>修唎修唎<#sp>摩訶修唎<#sp>修修唎<#sp>薩婆訶。<p>虛空菩薩普供養真言：<p>唵<#sp>誐誐曩<#sp>三婆嚩<#sp>襪日囉斛。<p>云何梵：云何得長壽？金剛不壞身。復以何因緣，得大堅固力？云何於此經，究竟到彼岸？願佛開微密，廣為眾生說。<p>發願文：稽首三界尊，十方無量佛。我今發弘願，持此金剛經。上報四重恩，下濟三塗苦。若有見聞者，悉發菩提心。盡此一報身，同生極樂國。<p>奉請八金剛：<p>第一奉請青除災金剛<p>第二奉請辟毒金剛<p>第三奉請黃隨求金剛<p>第四奉請白淨水金剛<p>第五奉請赤聲金剛<p>第六奉請定除災金剛<p>第七奉請紫賢金剛<p>第八奉請大神金剛<p>奉請四大菩薩：<p>第一奉請金剛眷菩薩<p>第二奉請金剛索菩薩<p>第三奉請金剛愛菩薩<p>第四奉請金剛語菩薩<p>金剛般若波羅蜜經<p>法會因由分第一
如來涅槃日，娑羅雙樹間。阿難沒憂海，悲慟不能前。優波初請問，經首立何言。佛教如是著，萬代古今傳。<p>如是我聞，一時佛在舍衛國祇樹給孤獨園，與大比丘眾千二百五十人俱。爾時世尊食時，著衣持缽，入舍衛大城乞食，於其城中，次第乞已，還至本處，飯食訖，收衣缽，洗足已，敷座而座。<p>善現啟請分第二<p>時長老須菩提，在大眾中即從座起，偏袒右肩，右膝著地，合掌恭敬，而白佛言：「希有世尊，如來善護念諸菩薩，善付囑諸菩薩。世尊，善男子、善女人發阿耨多羅三藐三菩提心，應云何住？云何降伏其心？」佛言：「善哉善哉！須菩提，如汝所說：『如來善護念諸菩薩，善付囑諸菩薩。』汝今諦聽，當為汝說。善男子、善女人發阿耨多羅三藐三菩提心，應如是住，如是降伏其心。」「唯然世尊，願樂欲聞」。<p>大乘正宗分第三<p>佛告須菩提，諸菩薩摩訶薩應如是降伏其心，所有一切眾生之類，若卵生、若胎生、若濕生、若化生、若有色、若無色、若有想、若無想、若非有想非無想，我皆令入無餘涅槃而滅度之，如是滅度無量無數無邊眾生，實無眾生得滅度者。何以故？須菩提，若菩薩有我相、人相、眾生相、壽者相，即非菩薩。<p>彌勒頌曰：空生初請問，善逝應機酬。先答云何住，次教如是修。胎生卵濕化，咸令悲智收。若起眾生見，還同著相求。<p>妙行無住分第四<p>復次須菩提，菩薩於法應無所住行於布施，所謂不住色布施，不住聲、香、味、觸、法布施。須菩提，菩薩應如是布施，不住於相。何以故？若菩薩不住相布施，其福德不可思量。<p>檀波羅蜜<#sp>布施<p>彌勒頌曰：施門通六行，六行束三檀。資生無畏法，聲色勿相干。二邊純莫立，中道不須安。欲覓無生處，背境向心觀。<p>尸波羅蜜<#sp>持戒<p>彌勒頌曰：尸羅得清淨，無量劫來因。妄想如怨賊，貪愛若參辰。在欲而無欲，居塵不染塵。權依離垢地，當證法王身。<p>羼提波羅蜜<#sp>忍辱<p>彌勒頌曰：忍心如幻夢，辱境若龜毛。常能修此觀，逢難轉堅牢。無非亦無是，無下亦無高。欲滅貪嗔賊，須行智慧刀。<p>毗離耶波羅蜜<#sp>精進<p>彌勒頌曰：進修名焰地，良為慧光舒。二智心中遣，三空境上祛。無明念念滅，高下執情除。觀心如不間，何啻至無餘。<p>禪波羅蜜<#sp>禪定<p>彌勒頌曰：禪河隨浪靜，定水逐波清。澄神生覺性，息慮滅迷情。遍計虛分別，由來假立名。若了依他起，無別有圓成。<p>般若波羅蜜<#sp>智惠<p>彌勒頌曰：慧燈如朗日，蘊界若乾城。明來暗便謝，無暇暫時停。妄心猶未滅，乃見我人形。妙智圓光照，唯得一空名。三大僧祇劫，萬行具齊修。既悟無人我，長依聖道流。二空方漸證，三昧任遨遊。創居歡喜地，常樂遂忘憂。<p>須菩提，於意云何？東方虛空可思量不？不也世尊。須菩提，南、西、北方，四維上下，虛空可思量不？不也世尊。須菩提，菩薩無住相布施福德，亦復如是，不可思量。須菩提，菩薩但應如所教住。<p>彌勒頌曰：若論無相施，功德極難量。行悲濟貧乏，果報不須望。凡夫情行劣，初且略稱揚。欲知檀貌狀，如空遍十方。<p>如理實見分第五<p>須菩提，於意云何？可以身相見如來不？不也世尊，不可以身相得見如來。何以故？如來所說身相，即非身相。佛告須菩提：凡所有相皆是虛妄，若見諸相非相，則見如來。<p>彌勒頌曰：如來舉身相，為順世間情。恐人生斷見，權且立虛名。假言三十二，八十也空聲。有身非覺體，無相乃真形。<p>正信希有分第六<p>須菩提白佛言：世尊，頗有眾生，得聞如是言說章句，生實信不？佛告須菩提：莫作是說，如來滅後後五百歲，有持戒修福者，於此章句能生信心，以此為實。<p>彌勒頌曰：因深果亦深，理密奧難尋。當來末法世，唯慮法將沉。空生情未達，聞義恐難任。如能信此法，定是覺人心。<p>當知是人，不於一佛二佛三四五佛而種善根，已於無量千萬佛所種諸善根。聞是章句，乃至一念生淨信者。須菩提，如來悉知悉見是諸眾生得如是無量福德。<p>彌勒頌曰：信根生一念，諸佛盡能知。生因於此日，證果未來時。三大經多劫，六度久安施。熏成無漏種，方號不思議。<p>何以故？是諸眾生無復我相、人相、眾生相、壽者相、無法相、亦無非法相。何以故？是諸眾生，若心取相，則為著我、人、眾生、壽者；若取法相，則著我、人、眾生、壽者；何以故？若取非法相，即著我、人、眾生、壽者。<p>彌勒頌曰：人空法亦空，二相本來同。遍計虛分別，依他礙不通。圓成沉識海，流轉若飄蓬。欲識無生性，心外斷行蹤。<p>是故不應取法，不應取非法。<p>彌勒頌曰：有因名假號，無相有馳名。有無無別體，無有有無形。有無無自性，妄起有無情。有無如谷響，勿著有無聲。<p>以是義故，如來常說汝等比丘，知我說法如筏喻者，法尚應捨何況非法。<p>彌勒頌曰：渡河須用筏，到岸不須船。人法知無我，悟理詎勞筌。中流仍被溺，誰論在二邊。有無如取一，即被汙心田。<p>無得無說分第七<p>須菩提，於意云何？如來得阿耨多羅三藐三菩提耶？如來有所說法耶？須菩提言：如我解佛所說義，無有定法名阿耨多羅三藐三菩提。亦無有定法如來可說。何以故？如來所說法皆不可取不可說，非法非非法。<p>彌勒頌曰：菩提離言說，從來無得人。須依二空理，當證法王身。有心俱是妄，無執乃名真。若悟非非法，逍遙出六塵。<p>所以者何，一切賢聖皆以無為法而有差別。<p>彌勒頌曰：人法俱名執，了即二無為。菩薩能齊證，聲聞離一非。所知煩惱障，空中無所依。常能作此觀，得聖定無疑。<p>依法出生分第八<p>須菩提，於意云何？若人滿三千大千世界七寶以用布施，是人所得福德寧為多不？須菩提言：甚多世尊，何以故？是福德即非福德性，是故如來說福德多。若復有人於此經中受持乃至四句偈等為他人說，其福勝彼。何以故？須菩提，一切諸佛及諸佛阿耨多難三藐三菩提法，皆從此經出。須菩提，所謂佛法者，即非佛法。<p>彌勒頌曰：寶滿三千界，賷持作福田。唯成有漏業，終不離人天。持經取四句，與聖作良緣。欲入無為海，須乘般若船。<p>一切無相分第九<p>須菩提，於意云何？須陀洹能作是念：我得須陀洹果不？須菩提言：不也世尊。何以故？須陀洹名為入流，而無所入，不入色、聲、香、味、觸、法，是名須陀洹。須菩提，於意云何？斯陀含能作是念：我得斯陀含果不？須菩提言：不也世尊。何以故？斯陀含名一往來，而實無往來，是名斯陀含。須菩提，於意云何？阿那含能作是念：我得阿那含果不？須菩提言：不也世尊。何以故？阿那含名為不來，而實無不來，是故名阿那含。<p>彌勒頌曰：舍凡初至聖，煩惱漸輕微。斷除人我執，創始至無為。緣塵及身見，今者乃知非。七返人天後，趣寂不知歸。<p>須菩提，於意云何？阿羅漢能作是念：我得阿羅漢道不？須菩提言：不也世尊。何以故？實無有法名阿羅漢。世尊，若阿羅漢作是念：我得阿羅漢道，即為著我、人、眾生、壽者。世尊，佛說我得無諍三昧，人中最為第一，是第一離欲阿羅漢。世尊，我不作是念：我是離欲阿羅漢。世尊，我若作是念：我得阿羅漢道。世尊則不說須菩提是樂阿蘭那行者。以須菩提實無所行，而名須菩提是樂阿蘭那行。<p>彌勒頌曰：無生即無滅，無我復無人。永除煩惱障，長辭後有身。境亡心亦滅，無復起貪嗔。無悲空有智，蕭然獨任真。<p>莊嚴淨土分第十<p>佛告須菩提：於意云何？如來昔在然燈佛所，於法有所得不？不也世尊，如來在然燈佛所，於法實無所得。<p>彌勒頌曰：昔時稱善慧，今日號能仁。看緣緣是妄，識體體非真。法性非因果，如理不從因。謂得然燈記，寧知是舊身。<p>須菩提，於意云何？菩薩莊嚴佛士不？不也世尊。何以故？莊嚴佛土者，則非莊嚴，是名莊嚴。是故須菩提，諸菩薩摩訶薩應如是生清淨心，不應住色生心，不應住聲、香、味、觸、法生心，應無所住，而生其心。<p>彌勒頌曰：掃除心意地，名為淨土因。無論福與智，先且離貪嗔。莊嚴絕能所，無我亦無人。斷常俱不染，穎脫出囂塵。<p>須菩提，譬如有人，身如須彌山王，於意云何？是身為大不？須菩提言：甚大世尊。何以故？佛說非身，是名大身。<p>彌勒頌曰：須彌高且大，將喻法王身。七寶齊圍繞，六度次相鄰。四色成山相，慈悲作佛因。有形終不大，無相乃為真。<p>無為福勝分第十一<p>須菩提，如恒河中所有沙數，如是沙等恒何，於意云何？是諸恒河沙寧為多不？須菩提言：甚多世尊。但諸恒河尚多無數，何況其沙？須菩提，我今實言告汝，若有善男子、善女人，以七寶滿爾所恒河沙數三千大千世界，以用布施，得福多不？須菩提言：甚多世尊。佛告須菩提：若善男子、善女人，於此經中乃至受持四句偈等，為他人說，而此福德勝前福德。<p>尊重正教分第十二<p>復次須菩提，隨說是經乃至四句偈等，當知此處一切世間，天、人、阿修羅，皆應供養，如佛塔廟。何況有人盡能受持讀誦？須菩提，當知是人成就最上第一希有之法。若是經典所在之處，則為有佛，若尊重弟子<p>彌勒頌曰：恒沙為比量，分為六種多。持經取四句，七寶詎能過。法門遊歷處，供養感修羅。經中稱最勝，尊高似佛陀。<p>如法受持分第十三<p>爾時須菩提白佛言：世尊，當何名此經？我等云何奉持？佛告須菩提：是經名為《金剛般若波羅蜜》，以是名字汝當奉持。所以者何？須菩提，佛說般若波羅蜜，則非般若波羅蜜，是名般若波羅蜜。<p>須菩提，於意云何？如來有所說法不？須菩提白佛言：世尊，如來無所說。<p>彌勒頌曰：名中無有義，義上復無名。金剛喻真智，能破惡堅貞。若到波羅岸，入理出迷情。智人心自覺，愚者外求聲。<p>須菩提，於意云何？三千大千世界所有微塵是為多不？須菩提言：甚多世尊。須菩提，諸微塵，如來說非微塵，是名微塵。如來說世界，非世界，是名世界。<p>彌勒頌曰：積塵成世界，析界作微塵。界喻人天果，塵為有漏因。塵因因不實，界果果非真。果因知是幻，逍遙自在人。<p>須菩提，於意云何？可以三十二相見如來不？不也世尊，不可以三十二相得見如來。何以故？如來說三十二相，即是非相，是名三十二相。須菩提，若有善男子、善女人，以恒河沙等身命布施。<p>彌勒頌曰：施命如沙數，人天業轉深。既掩菩提相，能障涅槃心。猿猴探水月，莨菪拾花針。愛河浮更沒，苦海出還沉。<p>若復有人於此經中乃至受持四句偈等，為他人說其福甚多。<p>彌勒頌曰：經中持四句，應當不離身。愚人看似夢，智者見唯真。法性無前後，無中非故新。蘊空無實法，憑何見有人。<p>離相寂滅分第十四<p>爾時須菩提聞說是經，深解義趣，涕淚悲泣，而白佛言：希有世尊，佛說如是甚深經典，我從昔來所得慧眼，未曾得聞如是之經。<p>彌勒頌曰：聞經深解義，心中喜且悲。昔除煩惱障，今能離所知。遍計於先了，圓成證此時。宿乘無礙慧，方便勸人持。<p>世尊，若復有人得聞是經，信心清淨，則生實相。當知是人，成就第一希有功德。世尊，是實相者，則是非相，是故如來說名實相。<p>彌勒頌曰：未有無心境，曾無無境心。境忘心自滅，心滅境無侵。經中稱實相，語妙理能深。證知唯有佛，小乘詎勘任。<p>世尊，我今得聞如是經典，信解受持不足為難。若當來世後五百歲，其有眾生，得聞是經信解受特，是人則為第一希有。何以故？此人無我相、人相、眾生相、壽者相。所以者何？我相即是非相，人相、眾生相、壽者相即是非相。何以故？離一切諸相，則名諸佛。<p>彌勒頌曰：空生聞妙理，如蓬植在麻。凡流信此法，同火出蓮花。恐人生斷見，大聖預開遮。如能離諸相，定入法王家。<p>佛告須菩提，如是如是，若復有人得聞是經，不驚不怖不畏，當知是人甚為希有。<p>彌勒頌曰：如能發心者，應當了二邊。涅槃無有相，菩提離所緣。無乘及乘者，人法兩俱捐。欲達真如理，應當識本源。<p>何以故？須菩提，如來說第一波羅蜜，非第一波羅蜜，是名第一波羅蜜。<p>彌勒頌曰：波羅稱彼岸，於中十種名。高卑緣妄識，次第為迷情。焰裏尋求水，空中覓響聲。真如何得失，今始號圓成。<p>須菩提，忍辱波羅蜜，如來說非忍辱波羅蜜。何以故？須菩提，如我昔為歌利王割截身體，我於爾時無我相、無人相、無眾生相、無壽者相。何以故？我於往昔節節支解時，若有我相、人相、眾生相、壽者相，應生嗔恨。須菩提，又念過去，於五百世作忽辱仙人。於爾所世，無我相、無人相、無眾生相、無壽者相。<p>彌勒頌曰：暴虐唯無道，時稱歌利王。逢君出遊獵，仙人橫被傷。頻經五百代，前後極時長。承仙忍辱力，今乃證真常。<p>是故須菩提，菩薩應離一切相，發阿耨多羅三藐三菩提心，不應住色生心，不應住聲、香、味、觸、法生心，應生無所住心，若心有住則為非住，是故佛說菩薩心不應住色布施。須菩提，菩薩為利益一切眾生，應如是布施。<p>彌勒頌曰：菩薩懷深智，何時不帶悲。投身憂虎餓，割肉恐鷹饑。精勤三大劫，曾無一念疲。如能同此行，皆得作天師。<p>如來說一切諸相即是非相。又說一切眾生則非眾生。須菩提，如來是真語者、實語者、如語者、不誑語者、不異語者。<p>彌勒頌曰：眾生與蘊界，名別體非殊。了知心似幻，迷情見有餘。真言言不妄，實語語非虛。始終無變異，性相本來如。<p>須菩提，如來所得法，此法無實無虛。須菩提，若菩薩心住於法而行布施，如人入暗則無所見。若菩薩心不住法而行布施，如人有目，日光明照，見種種色。須菩提，當來之世，若有善男子、善女人，能於此經受持讀誦，則為如來以佛智慧悉知是人，悉見是人，皆得成就無量無邊功德。<p>彌勒頌曰：證空便為實，執我乃成虛。非空亦非有，誰有復誰無。對病應施藥，無病藥還祛。須依二空理，穎脫入無餘。<p>持經功德分第十五<p>須菩提，若有善男子、善女人，初日分以恒河沙等身布施，中日分復以恒河沙等身布施，後日分亦以恒河沙等身布施，如是無量百千萬億劫以身布施。若復有人聞此經典，信心不逆，其福勝彼。何況書寫受持讀誦為人解說。<p>彌勒頌曰：眾生及壽者，蘊上假虛名。如龜毛不實，似兔角無形。捨身由妄識，施命為迷情。詳論福比智，不及受持經。<p>須菩提，以要言之。是經有不可思議、不可稱量、無邊功德。如來為發大乘者說，為發最上乘者說。若有人能受持讀誦廣為人說，如來悉知是人、悉見是人，皆得成就不可量、不可稱、無有邊、不可思議功德，如是人等，則為荷擔如來阿耨多羅三藐三菩提。何以故？須菩提，若樂小法者，著我見、人見、眾生見、壽者見，則於此經不能聽受讀誦為人解說。須菩提，在在處處，若有此經，一切世間、天、人、阿修羅所應供養，當知此處則為是塔。皆應恭敬作禮圍繞以諸華香而散其處。<p>彌勒頌曰：所作依他性，修成功德林。終無趣寂意，唯有濟群心。行悲悲廣大，用智智慧深。利他兼自利，小聖詎能任。<p>能淨業障分第十六<p>復次須菩提，若善男子、善女人受持讀誦此經，若為人輕賤，是人先世罪業應墮惡道，以今世人輕賤故，先世罪業則為消滅，當得阿耨多羅三藐三菩提。須菩提，我念過去無量阿僧祇劫，於然燈佛前得值八百四千萬億那由他諸佛，悉皆供養承事無空過者。若復有人於後末世，能受持讀誦此經所得功德，於我所供養諸佛功德，百分不及一，百千萬億分乃至算數譬喻所不能及。須菩提，若善男子、善女人於後末世，有受持讀誦此經，所得功德我若具說者，或有人聞心則狂亂狐疑不信。須菩提，當知是經義不可思議，果報亦不可思議。<p>彌勒頌曰：先身有報障，今日受持經。暫被人輕賤，轉重復還輕。若了依他起，能除遍計情。常依般若觀，何慮不圓成。<p>究竟無我分第十七<p>爾時須菩提白佛言：世尊，善男子、善女人，發阿耨多羅三藐三菩提心，云何應住？云何降伏其心？佛告須菩提：善男子、善女人發阿耨多羅三藐三菩提心者，當生如是心，我應滅度一切眾生，滅度一切眾生已，而無有一眾生實滅度者。何以故？須菩提，若菩薩有我相、人相、眾生相、壽者相，則非菩薩。所以者何？須菩提，實無有法發阿耨多羅三藐三菩提心者。<p>彌勒頌曰：空生重請問，無心為自身。欲發菩提者，當了現前因。行悲疑似妄，用智最言真。度生權立我，證理即無人。<p>須菩提，於意云何？如來於然燈佛所有法得阿耨多羅三藐三菩提不？不也世尊。如我解佛所說義，佛於然燈佛所無有法得阿耨多羅三藐三菩提。佛言：如是如是。須菩提，實無有法如來得阿耨多羅三藐三菩提。須菩提，若有法如來得阿耨多羅三藐三菩提者，然燈佛則不與我授記，汝於來世當得作佛，號釋迦牟尼。以實無有法得阿耨多羅三藐三菩提，是故然燈佛與我授記，作如是言：汝於來世當得作佛，號釋迦牟尼。何以故？如來者，即諸法如義。若有人言：如來得阿耨多羅三藐三菩提。須菩提，實無有法，佛得阿耨多羅三藐三菩提。須菩提，如來所得阿耨多羅三藐三菩提，於是中無實無虛，是故如來說一切法皆是佛法。須菩提，所言一切法者，即非一切法，是故名一切法。須菩提，譬如人身長大。須菩提言：世尊，如來說人身長大則為非大身，是名大身。須菩提，菩薩亦如是，若作是言：我當滅度無量眾生，則不名菩薩。何以故？須菩提，實無有法名為菩薩，是故佛說一切法無我、無人、無眾生、無壽者。須菩提，若菩薩作是言：我當莊嚴佛士，是不名菩薩。何以故？如來說莊嚴佛士者，即非莊嚴，是名莊嚴。須菩提，若菩薩通達無我法者，如來說名真是菩薩。<p>彌勒頌曰：人與法相待，二相本來如。法空人是妄，人空法亦祛。人法兩俱實，授記可非虛。一切皆如幻，誰言得有無。<p>一體同觀分第十八<p>須菩提，於意云何？如來有肉眼不？如是世尊，如來有肉眼。須菩提，於意云何？如來有天眼不？如是世尊，如來有天眼。須菩提。於意云何？如來有慧眼不？如是世尊，如來有慧眼。須菩提，於意云何？如來有法眼不？如是世尊，如來有法眼。須菩提，於意云何？如來有佛眼不？如是世尊，如來有佛眼。<p>彌勒頌曰：天眼通非礙，肉眼礙非通。法眼唯觀俗，慧眼直緣空。佛眼如千日，照異體還同。圓明法界內，無處不鑒容。<p>須菩提，於意云何？恒河中所有沙，佛說是沙不？如是世尊，如來說是沙。須菩提，於意云何？如一恒河中所有沙，有如是沙等恒河，是諸恒河所有沙數佛世界，如是寧為多不？甚多世尊。佛告須菩提：爾所國土中，所有眾生若干種心，如來悉知。何以故？如來說諸心，皆為非心，是名為心。所以者何？須菩提，過去心不可得，現在心不可得，未來心不可得。<p>彌勒頌曰：依他一念起，俱為妄所行。便分六十二，九百亂縱橫。過去滅不滅，當來生不生。常能作此觀，真妄坦然平。<p>法界通化分第十九<p>須菩提，於意云何？若有人滿三千大千世界七寶以用布施，是人以是因緣，得福多不？如是世尊，此人以是因緣，得福甚多。須菩提，若福德有實，如來不說得福德多，以福德無故，如來說得福德多。<p>離色離相分第二十<p>須菩提，於意云何？佛可以具足色身見不？不也世尊，如來不應以具足色身見。何以故？如來說具足色身，即非具足色身，是名具足色身。須菩提，於意云何？如來可以具足諸相見不？不也世尊，如來不應以具足諸相見。何以故？如來說諸相具足，即非具足，是名諸相具足。<p>彌勒頌曰：八十隨形好，相分三十二。應物萬般形，理中非一異。人法兩俱遣，色心齊一棄。所以證菩提，實由諸相離。<p>非說所說分第二十一<p>須菩提，汝勿謂如來作是念：我當有所說法。莫作是念，何以故？若人言：「如來有所說法，」即為謗佛，不能解我所說故。須菩提，說法者無法可說，是名說法。爾時慧命須菩提白佛言：世尊，頗有眾生於未來世，聞說是法生信心不？佛言：須菩提，彼非眾生，非不眾生。何以故？須菩提，眾生眾生者，如來說非眾生，是名眾生。<p>無法可得分第二十二<p>須菩提白佛言：世尊，佛得阿耨多羅三藐三菩提，為無所得耶？佛言：如是如是，須菩提，我於阿耨多羅三藐三菩提，乃至無有少法可得，是名阿耨多羅三藐三菩提。<p>淨心行善分第二十三<p>復次須菩提，是法平等無有高下，是名阿耨多羅三藐三菩提。以無我、無人、無眾生、無壽者，修一切善法，則得阿耨多羅三藐三菩提。須菩提，所言善法者，如來說：非善法，是名善法。<p>彌勒頌曰：水陸同真際，飛行體一如。法中無彼此，理上豈親疏。自他分別遣，高下執情除。了斯平等性，咸共入無餘。<p>福智無比分第二十四<p>須菩提，若三千大千世界中，所有諸須彌山王，如是等七寶聚，有人持用布施，若人以此般若波羅蜜經，乃至四句偈等，受持讀誦、為他人說，於前福德，百分不及一，百千萬億分乃至算數譬喻所不能及。<p>彌勒頌曰：施寶如沙數，唯成有漏因。不如無我觀，了妄乃名真。欲證無生忍，要假離貪嗔。人法知無我，逍遙出六塵。<p>化無所化分第二十五<p>須菩提，於意云何？汝等勿謂如來作是念：我當度眾生。須菩提，莫作是念。何以故？實無有眾生如來度者，若有眾生如來度者，如來則有我、人、眾生、壽者。須菩提，如來說有我者，則非有我，而凡夫之人以為有我。須菩提，凡夫者，如來說即非凡夫，是名凡夫。<p>法身非相分第二十六<p>須菩提，於意云何？可以三十二相觀如來不？須菩提言：如是如是，以三十二相觀如來。佛言：須菩提，若以三十二相觀如來者，轉輪聖王則是如來。須菩提白佛言：世尊，如我解佛所說義，不應以三十二相觀如來。爾時世尊而說偈言：若以色見我，以音聲求我。是人行邪道，不能見如來。<p>彌勒頌曰：涅槃含四德，唯我契真常。齊名八自在，獨我自靈長。非色非聲相，心識豈能量。看時不可見，悟理則形彰。<p>無斷無滅分第二十七<p>須菩提，汝若作是念：如來不以具足相故，得阿耨多羅三藐三菩提。須菩提，莫作是說：如來不以具足相故，得阿耨多羅三藐三菩提。須菩提，汝若作是念，發阿耨多羅三藐三菩提心者，說諸法斷滅相。莫作是念，何以故？發阿耨多羅三藐三菩提心者，於法不說斷滅相。<p>不受不貪分第二十八<p>須菩提，若菩薩以滿恒河沙等世界七寶，持用布施；若復有人知一切法無我，得成於忍；此菩薩勝前菩薩所得功德。何以故？須菩提，以諸菩薩不受福德故。須菩提白佛言：世尊，云何菩薩不受福德？須菩提，菩薩所作福德不應貪著，是故說不受福德。<p>威儀寂靜分第二十九<p>須菩提，若有人言：如來若來、若去、若坐、若臥，是人不解我所說義。何以故？如來者，無所從來亦無所去，故名如來。<p>一合理相分第三十<p>須菩提，若善男子、善女人，以三千大千世界碎為微塵，於意云何？是微塵眾寧為多不？甚多世尊，何以故？若是微塵眾實有者，佛則不說是微塵眾，所以者何？佛說微塵眾，則非微塵眾，是名微塵眾。世尊，如來所說三千大千世界，則非世界，是名世界。何以故？若世界實有者，則是一合相，如來說一合相，則非一合相，是名一合相。須菩提，一合相者，則是不可說，但凡夫之人貪著其事。<p>彌勒頌曰：界塵何一異，報應亦同然。非因亦非果，誰後復誰先。事中通一合，理則兩俱捐。欲達無生路，應當識本源。<p>知見不生分第三十一<p>須菩提，若人言：佛說我見、人見、眾生見、壽者見。須菩提，於意云何？是人解我所說義不？不也世尊，是人不解如來所說義。何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。須菩提，發阿耨多羅三藐三菩提心者，於一切法，應如是知、如是見、如是信解，不生法相。須菩提，所言法相者，如來說：即非法相，是名法相。<p>應化非真分第三十二<p>須菩提，若有人以滿無量阿僧祇世界七寶，持用布施；若有善男子、善女人，發菩薩心者，持於此經乃至四句偈等，受持讀誦為人演說，其福勝彼。云何為人演說，不取於相，如如不動。何以故？一切有為法，如夢幻泡影。如露亦如電，應作如是觀。<p>彌勒頌曰：如星翳燈幻，皆為喻無常。漏識修因果，誰言得久長。危脆同泡露，如雲影電光。饒經八萬劫，終是落空亡。<p>佛說是經已。長老須菩提及諸比丘、比丘尼、優婆塞、優婆夷，一切世間，天、人、阿修羅，聞佛所說，皆大歡喜，信受奉行。<p>金剛般若波羅蜜經<p>頌遍計：妄計因成執，迷繩為是蛇。心疑生暗鬼，眼病見空花。一境雖無異，三人乃見差。了茲名不實，長馭白牛車。<p>頌依他：依他非自立，必假眾緣成。日謝樹無影，燈來室乃明。名因共業變，萬像積微生。若悟真空色，翛然去有情。<p>頌圓成：相寂名亦遣，心融境亦亡。去來終莫見，語默永無方。智入圓成理，身同法性常。證真還了俗，不廢示津梁。<p>大身真言：<p>那謨薄伽筏帝，鉢喇壤，鉢羅弭多曳，唵，伊利底，伊室利，輸盧馱，毗舍耶，毗舍耶，娑婆訶。<p>隨心真言：<p>那謨婆伽筏帝，鉢喇惹，婆羅蜜多曳，怛姪他，唵，吽，筏折羅，韈麗，娑婆訶。<p>心中心真言：<p>唵，嗚倫泥沙，娑婆訶。<p>金剛經一卷<p>〔錄文完〕。