惟萬幾之暇景，屏千慮於岩廊。元英移其暮節，白日黯其斜光。鬱金階兮起霧，碧玉宇兮流霜。延複道於阿閣，啟重門於建章。爾乃崇基回構，危簷閑出。暑結冬台，寒濃夏室。望雕軒之拱漢，觀鏤檻之擎日。柱引桂而圓虛，芬舒蓮而倒實。霞觀近兮紅逼，煙樓遙兮翠密。念作者兮為勞，愧居之而有逸。
於是慨然自思，情懷不怡，雖移新之建址，實從故而裁基。鑒前王之禦世，亦因機而化之。換卑宮於穴處，改巢樹於茅茨。何燥濕之殊致，乃澆淳之換時。有前前之累改，無後後之相師。則若阿房初制，窮八荒之巧藝；甘泉始成，極三秦之壯麗。工靡日而不勞，役無時而暫憩。加以長城亙地，絕脈遐荒，疊鄣峙漢，層簷映廊，反是中華之弊，翻資北狄之強。烽才煙而已備，河欲凍而先防。玉帛殫於帑藏，黎庶殞於風霜；噴胡塵於渭水，騰朔馬於漁陽；罄有限之賦斂，給無厭之豺狼。
既陵轢於千古，乃虔思於百王。屬虛躬之纂武，登皇圖而禦宇。宏三策於廟堂，變千機於狂虜；頓王綱於沙漠，制雲羅於海浦。移種落，殄凶渠，卷毳帳。埽穹廬。門無關於地軸，戶不納於天樞，肆黎元於耕鑿，一文軌於車書。循今蹤兮覽前跡，俯層城兮臨太液。鑒高深之外固，蕩心神而內益。有土木之二勞，非幹戈之兩役。雖複重基數仞，異細柳之初營；疊岸盈丈，開上林而玩兵。彼露台之一儉，乃延德於蒼生；此崇基之漸泰，方起謗於黎，利懷小而忘大，害棄重而思輕。是猶蜀侯之貪金，喪其國於岷峨；智伯之縱辯，迷自灌於洪波。鑒損益而為寡，殊禍福而成多。故庸愚之尚誌，豈賢達之殊智，至若膏雨雲飛，八紘廣被。信觸類而流澤，非有求於報施。故謂施而不自矜者，亦成功之大義；受而不知感者，乃悖德之深累。澄遣心意，坐怡情抱，一德是珍，萬物非寶。不避辱於真惡。豈求榮於偽好？既同德而同心，共流芳於王道。
余將問罪東夷，言過洛邑，聊因暇景，散慮郊畿。流盼城闕之閑，睹弱齡遊觀之所。風雲如故，卉木維新，少壯不留，忽焉白首。追思曩日，緬成異世，感時懷舊，撫轡忘歸。握管敘情，賦之云爾。
惟端扆之餘隙，屬凝陰於暮年。時觀兵於九伐，聊息駕於三川。登臨原隰。悵望郊壥，覽綺紈之遊踐，觀疇昔而依然。地不改其城闕，時無異其風煙；想飛蓋於河曲，思解佩於芝田；挾彈銅駝之右，連鑣金谷之前。薪指倏其代謝，舟壑俄而貿遷。屬隋季之分崩，遇中原之喪亂。濯龍變為汙池，平樂化為京觀。天地兮厭黷，人神兮憤惋。遂收袂而電舉，乃奮衣而雲翔。據三秦兮鳳跱，出九谷兮龍驤；揮寶劍之虹彩，回雕戈於日光；掃欃槍兮定六合，廓氛沴兮靜八荒。昔總戎於藩屏，今拱已於巖廊。營餘故柳，壘有殘墻。懷壯齡之慷慨，撫虛躬而自傷。觀世俗之飄忽，鑒存亡於宇宙。林何春而不花，花非故年之秀；水何日而不波，波非昔年之溜。豈獨人之易新，故在物而難舊。歲月運兮寒復暑，日月流兮夜還晝。信造化之常經，孰聖賢之可救。於是停輿郊郭，極眺山川，信茲都之壯麗，乃卜宅於姬年。興亡兮代襲，隆替兮相沿。惟在德而為故。實棄道而難全。仰煙霞兮思子晉，俯浩汗兮想張騫。嘆高蹤之靡覿，嘉令譽之空傳。聊憑軾而靜慮，懷古人而悵焉。況復氣結隆冬，歲窮餘律；對洛景之蒼茫。聽寒風之蕭瑟；雲散葉而無蒂，雪凝花而不實；霧嶺斷兮疑連，煙林疏兮似密。節物同於前載，歡憂殊於曩日。扣沈思而多端，寄翰墨而何述。
何四序之交運，轉三陽之暮時。風辭暄而入暑，樹替錦而成帷。想蓬瀛兮靡覿，望昆閬兮難期。抗微山於綺砌，橫促嶺於丹墀。啟一圍而建址，崇數尺以成丕。既無秀峙之勢，本乏雲霞之資。承墜宇之殘露，掛低空之斷絲。爾乃參差絕巘，葳紆短逕，風暫下而將飄，煙才高而不暝。寸中孤嶂連還斷，尺裏重巒欹復正。岫帶柳兮合雙眉，石澄流兮分兩鏡。爾其移芳植秀，擢幹抽莖；鬆新翠薄，桂小丹輕。細影雜兮俱亂，弱勢交兮共縈。才有力以勝蝶，本無心而引鶯。半葉舒而岩暗，一花散而峰明。何纖微之同景，亦卑細以相成。於是換浮歡於沈思，賞輕塵於勝地。俯蟻垤而有餘，仰終南而多愧。非為固於九折，庶無虧於一簣。聊夕玩而朝臨，足攄懷而蕩誌。
若夫素秋開律，碧沼凝光，引涇渭之餘潤，縈咫尺之方塘。竹分叢而合響。草異色而同芳。徘徊躑躅，淹留自足。疊風紋兮連復連，折回流兮曲復曲。映垂蘭而轉翠，翻輕苔而動綠。牽狹鏡兮數尋，泛芥舟而已沈。湧菱花於岸腹，擘蓮影於波心。減微涓而頓淺，足一滴而還深。於時景落池濱，霧黯疏筠：舒卷澄霞彩，高低碎月輪；露宿鳥之全翮，隱遊魚之半鱗。岸隨年而或故，流與日而終新。雖有慚於溟渤，亦足瑩乎心神。
有一威鳳，憩翮朝陽。晨遊紫霧，夕飲元霜。資長風以舉翰，戾天衢而遠翔。西翥則煙氛色，東飛則日月騰光。化垂鵬於北裔，訓群鳥於南荒。弭亂世而方降，膺明時而自彰。俯翼雲路，歸功本樹，仰喬枝而見猜，俯修條而抱蠹。同林之侶俱嫉，共榦之儔並忤。無桓山之義情，有炎州之凶度。若巢葦而居安，獨懷危而履懼。鴟鴞嘯乎側葉，燕雀喧乎下枝。慚已陋之至鄙，害他賢之獨奇。或聚咮而交擊，乍分羅而見羈。戢淩雲之逸羽，韜偉世之清儀。遂乃蓄情宵影，結誌晨暉。霜殘綺翼，露點紅衣。嗟憂患之易結，歡矰繳之難違，期畢命於一死，本無情於再飛。幸賴君子，以依以恃，引此風雲，濯斯塵滓。披蒙翳於葉下，發光華於枝裏，仙翰屈而還舒，靈音催而復起。盼八極以遐翥，臨九天而高峙。庶廣德於眾禽，非崇利於一已。是以徘徊感德，顧慕懷賢，憑明哲而禍散，讬英才而福延。答惠之情彌結，報功之誌方宣。非知難而行易，思令後以終前。俾賢德之流慶。畢萬葉而芳傳。
臣聞聖人與天地合其德，與日月合其明。含吐陰陽之氣，彈壓山川之精。葉吹萬以亭育，總得一而為貞。我所以誕膺明命，大寶鴻名。❥惟皇唐之獨運，冠風聲之往初。練五氣於圓蓋，張四極於方輿。定群雄之逐鹿，拯方割之為魚。在炎靈之交喪，屬皇輿之敗德。降薦瘥於上元，恣咆哮於中國。無小無大，圖帝圖王；匹夫匹婦，為蝥為賊。舉率土而鹹棄，雖同舟而作慝。彼獨夫之肆誌，何汨典而亂常？固違道而滅德，實罔念而作狂。始結怨於庶黎，終自絕於彼蒼。八荒九有，山潰川竭。天軸且回，地維將絕。文章鹹蕩，風雅鹹缺。在忠良而必焚，罄冠晚而同裂。或滔天而嫁禍，或觸山而作孽。極殷區以陸沈，盡漢塗而喋血。天縱神武，景屬上皇。自白水而龍躍，肇參墟而鳳翔。在中塗而聽誦，將再駕而翦商。惟神機之獨運，乃撫翼而高驤。命蒼兕而臨河曲，殺黑龍而濟冀方。指牧野而大誓，師鳴條而悔亡。惟聖德之懷遠，敷彝倫於絕漠。在窮發而畢冠，伊左衽而俱削。戎亭虛警，守大荒之外，地陰悉平，夷中國之軼，合綦會而作貢，極遐方而獻琛，薦環裘而委質，候風海而發心。周八荒而率俾，重九譯而相尋。效狻猊於昧穀，維神屏於鄧林。應鹹池而率舞，遊上苑而懷音。竭寶用而鹹競，罄虛心而畢舉。乍鳴觀閣，時遊林籞。文表仁義，聲諧律呂。下神雀於帝台，道甘泉於神渚。龜書龍匣，河洛將遊。東鰈西鶼，雲亭載佇。其餘藏山秘澤之珍，摭實排虛之侶。俱葉契於圖牒，差無得而稱序。昔天靈之八萬千歲，姬周之三十六王。蓋曆數之眇小，曾不足以揄揚。惟聖朝之期運，符上帝之會昌。臣下拜而稽首，獻福壽之無疆。資卜年與卜曆，共地久而天長。
鑿開徑路，名魁大醫。羽翼三聖，調和四時。降龍伏虎，拯衰救危。巍巍堂堂，百代之師。
覽讀所陳，實悟心膽，今日成我，卿之力也。明珠兼乘，豈比來言？當以誡心，書何能盡。今賜卿黃金四十錠，以酬雅意。
依禮，二名義不偏諱。尼父達聖，非無前指。近世以來，曲為節制。兩字兼避，廢闕已多；率意而行，有違經語。今宜依據《禮》典，務從簡約，仰效先哲，垂法將來。其官號、人名及公私文籍，有世及民兩字不連讀者，並不須避。
昔楚國尊賢，崇道光於申穆；梁邦接士，楷德重於鄒枚。鹹以著範前修，垂芳後烈，顧惟菲薄，多謝古人，高山仰上，能無景慕。是以芳蘭始被，深思冠蓋之遊；丹桂初叢，庶延髦俊之士。既而場苗蓋寡，空留皎皎之姿；喬木從遷，終愧嚶嚶之友。所冀通規正訓，輔其闕如。故側席無倦於齊庭，開筵有待於燕館。屬以大行台司勳郎中杜如晦、記室考功郎中房元齡、於誌寧、軍諮祭酒蘇世長、天策府記室薛收、文學褚亮、姚思謙、太學博士陸德明、孔穎達、主簿李道元、天策倉曹李守素、王府記室參軍虞世南、參軍事蔡允恭、薛元敬、顏相時、宋州總管府戶曹許敬宗、太學助教蓋文達、諮議典簽蘇勖等，或背淮而至千里，或適趙以欣三見。鹹能垂裾邸第，委質藩維，引禮度而成典則，暢文詞而詠風雅，優遊幕府。是用嘉焉。宜令並以本官兼文館學士。
二王之後，禮數宜崇。寢廟不修，廩餼多闕，非所以追崇先代，式敬國賓。可令所司，量置國官，營立廟宇。
突利可汗阿史那什缽，誌懷英果，識機能斷，情深獨悟，實惟先覺。往在北蕃，位在兼重。早知慕化，特布款誠。及漠北降災，龍荒兆亂，潛圖決策，棄難歸朝，披露膽肝，備陳丹赤，轉禍為福，厥義可嘉。宜有襃隆，用彰寵渥。錫茲茅土，職參戎禁。可右衛大將軍，封北平郡王，食邑千戶。
高秩厚禮，我屬茂勳，貴德崇讓，用光彝典。尚書右僕射代國公靖，器識恢宏，風度衝邈，早申期遇，夙投忠款。宣力運始，效績邊隅；南定荊揚，北清沙塞。皇威遠暢，功業有成。及參聞政本，職重端副，綢繆翌讚。勤勞宴績。知無不為，歲寒彌厲。既懷衝挹，以疾固辭，表疏懇至，情理難奪。煩以吏職，有乖養賢，宜加優寵，申其雅誌。可特進勳如故，並賜帛一千段。尚乘馬兩匹，祿賜國官府佐及親事帳內防閤等，並依舊給。患若小瘳，每三兩日至門下中書平章事，患若未除，任在第攝養。
朕以不造，惸惸在疚。日月如流，星靈浸遠，霜露所感，觸目殞絕。宗廟之制，有國大典，皇運之始，且事因循。今山陵有日，遷祔非遠，宜允舊章，永世作則。可令所司與禮官等詳議奏聞。
門下，膏腴之地，允屬茂親，藩屏之重，寄深盤石。鄶王元裕，譙王元名。並器懷韶令，業尚明敏，望兼梁趙，譽冠酆郇。並建之議可歸，按部之職斯重。加茲寵命，仰惟國章。元裕可使持節鄧州諸軍事鄧州刺史，改封鄧王；元名可持節壽州刺史，改封舒王。食邑並如故。
司會政本，執法任隆，曆選攸難，惟賢是屬。特進尚書申州刺史上柱國申國公高士廉，器宇衝邈，機神峻遠，材稱棟幹，望重搢紳。地惟姻婭，乃誠著於疇昔；業預經綸，嘉庸彰於夷險。出總方嶽，入讚機衡。獻替之情，譽光八舍；銓總之美，聲洽九流。啟沃是寄，鹽梅斯在，宜貳端右，允副式瞻。可尚書左僕射。特進刺史勳官封如故。
秘書望華，史官任重，選眾而舉，曆代攸難。守秘書監顏師古，體業淹和。器用詳敏。學資流略，詞兼典麗，職司圖書，亟經歲序。朱紫既辨，著述有成。宜正名器，允茲望實。可秘書監。
明兩之重，實固宗祧；輔導之職，莫先師保。是以呂望、召奭，勝芳於有周；叔孫、元成，繼美於隆漢。司徒趙國公無忌，器範宏邈，風鑒秀遠。材稱棟幹，地兼姻戚。佐命之功，勒乎鍾鼎；論道之譽，穆乎台槐。股肱是屬，邦國攸賴。教諭少陽，僉望斯在。司空梁國公玄齡，體業忠肅，識具宏通。誠著霸圖，功宣鼎業。奉上之節，所懷必盡；益國之事，知無不為。必能厲茲六行，審喻三善。特進宋國公瑀，操行清約，識局貞正。夙受先遇，早升朝右。立身之操，必在於直道；體國之心，無忘於忠義。輔翼儲貳，望實攸歸。無忌可太子太師，玄齡可太子太傅，瑀珂太子太保。
門下：維翰之寄，允屬茂親；藩屏之重，必資令望。鄧州刺史鄧王元裕襟神韶令，理識清確。壽州刺史舒王元名，體業夷雅，誌尚淹和。並夙膺朝寵，早蒞藩任，政令著於謠俗，嘉譽洽於搢紳。宜加榮命，允茲朝典。元裕可梁州刺史。元名可許州刺史，封並如故。
門下：體國經邦，資懿親而作屏；設官分職，俟方嶽以宣風。用能式固本枝。克隆盤石。前安州都督吳王恪等，並識量明允，體業貞固。禮高彝器，望重維城。學藝之譽日新，忠孝之風早茂。分命有典，僉議攸歸。可依前件。
門下，牧伯之重，莫先畿甸，周衛之職，任切巡警。詳求今古，必俟賢戚。揚州大都督魏王泰，器業凝遠，文藻夙成。好學見稱，樂善不倦。入作卿士，抑有前規。重司文武，允膺僉政。可雍州牧。
大行皇帝奄棄普天，痛貫心靈，若寘湯火。思遵大孝，不敢滅身，永慕長號，將何逮及？粵以孤眇，屬當元嗣，荷構乾儀，若臨冰穀。思勵虛薄，康濟黎元，敬順唯新，仰昭先德。宜布凱澤，被乎億兆，可大赦天下。內外文武賜勳官一級。諸年八十以上賚以粟帛，雍州及諸州比年供軍勞役尤甚之處，並給復一年。
襃崇賢戚，有國彝典，厚秩清階，式隆朝望。左武衛大將軍上柱國淮安王神通，宗室之長，德品優宏；締構之初，早樹勳績。右武衛大將軍上柱國燕郡王藝，夙著嘉庸，誌懷強毅，久司戎禁，見稱貞確。宜加榮寵，式允具瞻。並可開府儀同三司。
爰始正家，刑於四海，王者內職，取象天官。上備列宿之序，下供掃除之役。肇自古昔，具有節文，末代奢淫，搜求無度。朕嗣膺寶曆，撫育黔黎，克己厲精。庶幾至理。顧省宮掖，其數實多，恐茲幽閉，久離親族。一時減省，各從罷散。歸其戚屬，任從婚娶。
城彼朔方，周朝盛典；繕治河上，漢室宏規。所以作固京畿，設險邊塞，式遏寇虐，隔礙華戎。自隋氏季年，中夏喪亂，黔黎凋盡，州城空虛。突厥因之，侵犯疆場，乘閑幸釁，深入長驅，寇暴滋盛，莫能御製。皇運以來，東西征伐，兵車屢出。未遑北討，遂令胡馬再入，至於涇渭。蹂踐禾稼，駭懼居民，喪失既多，虧廢生業。朕分命師旅，挫其鋒銳，頻獲名王，每夷渠帥。然而凶狡不息，驅侵未已，禦以長算，利在修邊。其北道諸州，所置城寨，粗已周遍。未能備悉。今約以和通，雖雲疲寇，然蕃情難測，更事修葺，僉曰宜之，朕以版築之功，方資力役，畚鍤之用，興發且多。念彼劬勞，用深怵惕，加以普給優復。詔書始下，旋即科召，有若食言，百姓將疑，謂予不信。但民為邦本，本固邦寧。醜虜馮陵，實為民患。其城寨鎮戍，須有修補，審量遠近，計度功力，所在軍民。且共營辦。所司具為條式，務使成功，宣示閭裏，明知此意。
襃賢昭德，昔王令典；旌善念功，有國彝訓。吏部尚書上黨縣公長孫無忌、中書令臨淄縣侯房元齡、右武侯大將軍尉遲敬德、兵部尚書建平縣男杜如晦、左衛將軍全椒縣子侯君集等，或夙參謀謨，綢繆幃幄，竭心傾懇，備申忠益；或早從任使。契闊戎麾，誠著艱難，績宣內外。義冠終始，誌堅金石，誓以山河，實允朝議。無忌封劉國公，元齡封刑國公，敬德封吳國公，如晦封萊國公，君集封潞國公。邑各三千戶。
立人之道，曰仁與義；為國之基，德歸於厚，自有隋馭宇，政刻刑煩，上懷猜阻之心，下無和暢之誌。遂使朋友遊好，慶吊不通，鄉土聯官，請問斯絕。至有裏門相接，致胡越之乖；患難在身，忘救恤之義。風頹俗弊，一至於此，化民以德，豈斯之謂。朕纂曆膺斯，思宏至道，因兆民之所賴，求萬國之歡心。凡厥庶寮，鹹使輯睦，君臣之際，期於無隱，永言前失，特宜敦勵。自今內外官人。須相存問，勿致疑阻。有遇疚疾，遞加詢問，為營醫療，知其增損，不幸物故，及遭憂恤。隨事慰省，以申情好，務從篤實，各存周厚。朝廷無拘忌之節，交遊有久要之歡，遵道而行，率履不越。斯則上下交泰，品物鹹亨，惠政所加，達於四表，布告天下，鹹知朕意。
尚書奏議：以為少陽作貳，元良治本，虔奉宗祏，式固邦家。中山王承乾。地居嫡長，豐姿峻嶷；仁孝純深，業履昭茂，早聞睿哲，幼觀《詩》、《禮》；允茲守器，養德春宮。朕欽承景業，嗣膺寶位，憲則前王，思隆正緒，宜依眾請，以答僉望。可立承乾為皇太子。
宣尼以大聖之德，天縱多能。王道藉以裁成，人倫資其教義，故孟軻稱生人以來，一人而已。自漢氏馭曆，魏室分區，爰及晉朝，暨於隋代，鹹相崇尚，用存禋祀。朕欽若前王，憲章故實，親師宗聖。是所庶幾，存亡繼絕，抑惟通典。可立孔子後為襃聖侯，以隋故紹聖侯孔嗣悊嫡子德綸為嗣，主者施行。
朕遐觀方冊，曆選前王，大道既隱，至公斯革，莫不思樹風聲，用隆鼎命。太皇膺籙受圖，功成治定，鄙聖人之餘事，顧天下而窅然。永言俗累，高居物表。爰以大寶，俯授微躬。自肅奉神器，亟移灰律，屬三正在旦，萬國來庭，長世之術既宏，惟新之命方始，體元居正，今則其時。可改武德十年為貞觀元年。
昔周公治定制禮，垂裕後昆，命媒氏之職，以會男女，每以仲春之月，順時行令。蕃育之禮既宏，邦家之化攸在。及政教淩遲，諸侯力爭，官失其守，人變其風，致使謠俗有失時之譏，鰥寡無自存之術。漢魏作教，事非師古，道隨世隱。義逐時乖。重以隋德淪胥，數鍾《》、《剝》，五都俱覆，萬方鹹蕩。暨參墟奮旅，救彼艱危，區縣削平，總斯圖籍。顧瞻禹跡，提封尚存；乃眷周餘，掃地鹹盡。痛心疾首，寤寐無忘。蓋惟上元之大備曰生，蒸民以最靈為貴，一經喪亂，多餌豺狼。
朕肅奉天命，為之父母，平定甫爾，劬勞未堪。厚生樂業，尚多疏簡，永言亭育，用切於懷。若不申之以婚姻，明之以顧復，便恐中饋之禮斯廢，絕嗣之釁方深。有懷怨曠之情，或致淫奔之辱。憲章典故，實所庶幾。宜令有司，所在勸勉，其庶人之男女無室家者，並仰州縣官人，以禮聘娶。皆任其同類相求，不得抑取。男年二十女年十五已上，及妻喪達制之後，孀居服紀已除，並須申以媒媾，令其好合。若貧窶之徒，將迎匱乏者，仰於其親近，及鄉里富有之家，襃多益寡，使得資送以濟。其鰥夫年六十寡婦年五十已上，及婦人雖尚少而有男女。及守誌貞潔者，並任其情願，無勞抑以嫁娶。刺史縣令以下官人。若能使婚姻及時，鰥寡數少，量準戶口增多，以進考第。如其勸導乖方，失於配偶，準戶減少，以附殿失。
朕恭膺寶命，撫臨率土，永鑒前王，憲章典故。雖文質遞變，沿革不同，而發號施令，殊途一揆。皆所以成當世之典謨，開生民之耳目，納之軌度，令行禁止。自律令頒下，積有歲時，內外群官，多不尋究，所行之事，動乖文旨。此乃臣有所隱，民不見德，與夫不令而誅，何以異也？斯豈守道履正徇公奉法者乎？自今以後，官人行事與律乖違者，仰所司糾劾，具以名聞。
望隆朝右，任重國鈞，尚想風猷，義惟賢戚。吏部尚書齊國公長孫無忌，識量宏遠，神情警發。道照搢紳，才資文武。樽俎之策，電斷風馳；干戈所指，雲銷霧散。幾深之慮彌著，忠義之節以彰。斯固立德佐時，降靈輔闕，宜以翼讚。授之端揆。可尚書右僕射。
周氏設官，分掌邦事；漢家創制，允定章程。故使百工鹹理，五材異用。雖沿革有時，而此途莫爽。但欽明之後，役自子來，昏亂之朝，期盡民力。或祁寒隆暑，未獲小康；或俾夜作明，繼之以燭。淫費不已，凋喪為期。朕祗奉明命。撫臨億兆，愛育之心，發於寤寐。每諮謀卿士，詢訪芻蕘，何嚐不以節儉為懷。憂矜在念，自非田疇耘獲，軍國資須，未嚐別使一人，輒求一物，每有丁匠之所。常申戒作之司，令其寬大功程，務從閑逸。少府僚屬，莫不聞知，而營造矛鎧。催督非理，竭人之力，以求己功。朝夕左右，尚乖期約，遠方勞役，何以克堪？雖四海之內，無煩經始，然繕治器械，修葺城隍，及堤防浸決，橋梁壞毀，事不獲已，必藉人功。須慰彼民心，緩其日用，宜頒告天下，知朕意焉。
蟲霜為害，風雨不時，政道未康，咎徵斯在。朕祗奉明命，撫育黔黎，憂閔之至，實切懷抱。輕徭薄賦，務本勸農，必望民殷物阜，家給人足。而陰陽不和，氣候乖舛，永言罪己，撫心多愧。河北燕趙之際，山西並潞所管，及蒲虞之郊，豳延以北，或春逢亢旱，秋遇霜淫；或蝥賊成災，嚴凝早降。有致饑饉，慚惕無忘，特宜矜恤，救其疾苦。可令中書侍郎溫彥博、尚書右丞魏徵、治書侍禦史孫伏伽、檢校中書舍人辛諝等，分往諸州，馳驛檢行。其苗稼不熟之處，使知損耗多少？戶口乏糧之家存問，若為支計，必當細勘。速以奏聞，待使人還京，量行賑濟。
齊故尚書仆射崔季舒、給事黃門侍郎郭遵、尚書右丞封孝炎，昔仕鄴中，名位通顯。誌存忠讜，抗疏極言。無救社稷之亡，遂風龍逢之酷。其季舒子剛、遵子雲、孝炎子君遵，並以門遭時譴，淫刑濫及。宜崇褒獎，特異常倫，可免內侍，量才別敘。
昔東漢功臣，莫任機密；西京戚裏，或存退讓。故能長守富貴，不懼危殆。尚書右僕射齊國公無忌，神識清舉，風彩凝映，賢戚之望，朝野所推。比軒禁不虞，釁生慮表，倉卒之閑，厥功以茂。自居樞要，聲實俄遠。然以椒掖之親。處權衡之地，深知止足，有戒滿盈。收衽之言，情詞懇切，宜遂其心，以厲貪競。可解尚書右僕射，仍進散位開府儀同三司。
宥過肆眚，列聖所以垂風；一面三驅，至人所以被物。故知畫冠化俗，義在無刑；擊磬求情，誌存疏網。然去聖滋遠，淳風漸薄，上陵下替，獄訟繁興。罪名日積於簡書，深文亟陳於嘉石。自非帝堯臨政，皋陶作師，觀色聽聲，哀矜靡失，雖復三章兩造，能無冤濫？自新改過，其道何由？朕以虛薄，恭膺大寶，虔對三靈，君臨九服。昧旦求衣，夜分忘寢，履薄乘奔，未足為喻。兢兢業業，懼弗負荷。是以詳詢卿宰，下及芻蕘，務求切直，救其不逮。推赤心於萬物，罄誠言於多士，惟以蒼生在念，豈矜黃屋之尊。嗟四海之未寧，慮一物之失所，飭躬厲己，無忘晷刻。率斯道也。庶感幽明，思與群辟，俱興至治。而世教未康，元風尚鬱。去歲霖雨，既損秋場；今茲旱蝗，又傷宿麥。萬姓嗷然，懸罄已甚。此皆朕之不德，兆庶何辜？將由視聽弗明，刑罰失度，遂使陰陽舛謬，時序乖違。矜物罪己，載懷憂惕。若使年穀豐稔，天下乂寧，移災朕身，以存萬國，是所願也。甘心無吝。此言之信，有同日。故披露胸臆，義在無隱，八方率土，想見朕心。今東作方興，而膏澤不降，仰彼雲漢，翹心何已？宜布寬大之恩，以順雷雨之德，可大赦天下。
隋運將盡，群凶鼎沸，干戈不息，饑饉相仍，流血成川，暴骸滿野。朕往因軍旅，周覽川原，每所臨視，用傷心慮。自祗膺寶命，義切哀矜，雖道謝姬文，而情深掩骼。諸有骸骨暴露者，宜令所在官司，收斂埋瘞，稱朕意焉。
天地定位，君臣之義以彰；卑高既陳，人倫之道斯著。是用篤厚風俗，化成天下。雖複時經治亂，主或昏明，疾風勁草，芳芬無絕，剖心焚體，赴蹈如歸。夫豈不愛七尺之軀，重百年之命？諒由君臣義重，名教所先，故能明大節於當時。立清風於身後．至如趙高之殞二世，董卓之鴆宏農，人神所疾，異代同憤。況凡庸小豎，有懷凶悖，遐觀典策，罔不誅夷。辰州刺史長蛇縣男裴虔通，昔在隋代。委質藩僚。煬帝以舊邸之情，特相愛幸，遂乃忘蔑君親，潛圖弑逆。密伺間隙，招結群醜，長戟流矢，一朝竊發。天下之惡，孰雲可忍？宜其夷宗焚首，以彰大戮。但年代異時，累逢赦令，可特免極刑，投之四裔，用明逆順之理，以獎君臣之義。可除名削爵，遷配州。
尚齒重舊，先王以之垂範；還章解組，朝臣於是克終。釋菜合樂之儀，東膠西序之制，養老之義，遺文可睹。朕恭膺大寶，憲章故實，乞言尊事，彌切深衷。然情存今古，世踵澆季，而策名就列，或乖大體。至若筋力將盡，桑榆且迫，徒竭夙興之勤，未悟夜行之罪。其有心驚知足，行堪激厲，謝事公門，收骸閭裏。能以禮讓，固可嘉焉。內外文武群臣，年高致仕，抗表去職者，參朝之日，宜在見任本品之上。
昔自帝王受天明命，其有二儀感德，百靈效祉，莫不君臣動色，歌頌相趨。朕恭膺大寶，情深夕惕，每見表奏符瑞，慚恧增懷。且安危在乎人事，吉兇系於政術。若時主肆虐，嘉貺未能成其美；如治道休明，咎徵不能致其惡。以此而言，未為可請。自今已後，麟鳳龜龍大瑞之類，依舊表奏。自外諸瑞應奏者，惟顯在物色目及出見處，更不得茍陳虛飾，徒事浮詞。
門下，刑期無刑，皇王之令典；以戰止戰，列聖之通規。是以湯武干戈，濟時靜亂，豈期不愛黔首，肆行誅戮，禁暴戢兵，蓋不獲已，朕自隋末創義，誌存拯溺，北征東伐，所向平殄。然黃鉞之下，金鏃之端，凡所傷殪，難用勝紀。雖復逆命亂常，自貽絕殞。惻隱之心，追以愴憫。生靈之重，能不哀矜？悄然疚懷，無忘興寐。竊以如來聖教，深尚慈仁，禁戒之科，殺害為重。永言此理，彌增悔懼。今宜為自征討以來。手所誅翦，前後之數，將近一千，皆為建齋行道，竭誠禮懺。朕之所服衣物，並充檀舍。冀三途之難，因斯解脫，萬劫之苦，藉此宏濟。滅怨障之心，趣菩提之道。
