太原之地，興運所階，全晉之人，義深惟舊。自朕恭膺寶曆，二紀於茲，何嘗不御扆長懷，想崤陵之風雨；臨軒遠感，念大麓之雲雷。當於此時，乃忘身而拯溺，實賴同德，並贏糧而樂推。役不逾年，遂清區域，諒繇成都之眾，謳訟闡虞帝之功；戰牧之徒，歌舞興周王之業。仗茲協力，竟至升平，懷彼勤勞，何忘晷刻。既因垂拱之暇，再省創業之方。周曆郊原，宛如疇昔，訪其父老，已多長謝。不見所識，魏後遂以興嗟；恤彼故人，漢皇因而式宴。前王是日，哀樂交懷，在朕深衷，義符於此。是用具陳廣樂，共申高宴，取譬還譙之賞，同彼幸代之情。仍曲赦并州管內，大辟已下係囚見徒，皆赦除之。常赦所不免者，不在赦例。
朕粵自眇年，時逢首喪，懷生之類，盡塗原野。是用痛心疾首，攘袂救焚。以戰場為俎豆，以干戈為章服。夕不遑息，寧濟四方，饑不及餐，推移一紀。幸賴上元幽讚，下土宅心，承天嗣曆，勵精求政。蠲百王之積弊，振千祀之頹綱，旰食宵衣，百齡行半。洎乎至道方泰，荼蓼遽侵。自十九年以來，亟罹哀恤，又屬高麗逆亂。毒被韓夷。微物不安，無忘隱惻。遂復躬行吊伐，遠涉遐荒。時曆暄寒，體親風雨，雖復澄氛海外，有慰深衷，久倦征途，乃多虛弊。方今兆庶殷阜，六合廓清，垂拱無為，允在茲日。而皇太子治令德遠彰，所有機務，可令斷決，百辟卿士，咸宜受其節度。朕當親調五藥，暫屏萬機，三數月間，且自怡攝。
朕拯溺師旋，省方禮畢，四海無事，百揆多閑。遂因暇日，詳觀典府，考龜文於羲載，辨鳥冊於軒年。不出岩廊，神交千祀之外；穆然旒纊，臨睨九皇之表。是知右史序言，繇斯不昧；左官詮事，曆茲未遠。發揮文字之本，導達書契之源，大矣哉蓋史籍之為用也。
自沮誦攝官之後，伯陽載筆之前，易代史臣，皆有刪著。仲尼修而采《檮杌》，倚相誦而闡邱墳。降自西京，班馬騰其茂實；逮於東漢，範、謝振其芳聲。蕞爾當塗，陳壽敷其國誌；眇哉有宋，沈約裁其帝籍。至若梁陳高氏。朕命勒成，惟周及隋，亦同甄錄。莫不彰善癉惡，振一代之清芬；襃德懲凶，備百王之令典。惟晉氏膺運，制有中原，上帝啟元石之圖，下武代黃星之德。及中朝鼎謝，江右嗣興，並宅寰區，累重徽號，足以飛英麗筆，將美方書。但十有八家，雖存記注，而才非良史，書虧實錄。榮緒煩而寡要，行思勞而少功。叔寧課虛，滋味同於畫餅；子雲學海，涓滴堙於涸流。處叔不預於中興，法盛莫通於創業。洎乎幹、陸、曹、鄧，略紀帝王；鸞、盛、廣、鬆，才編載記。其文既野，其事罕傳。遂使典午清塵，韞遺芳於簡策；金行曩誌，闕繼美於驪騵。遐想寂寥，深為歎息。宜令修國史所更撰《晉書》，詮次舊文，裁成義類，俾夫湮落之誥，咸使發明。其所須，可依修五代史故事。若少學士，亦量事追取。
朕聞獯獫強暴，曆代憑陵，結晦關都，凝氛大漠。家山宅野，時獸聚而禽分；幕毳廬氈，乍蜂屯而蟻集。退因利飽，進為財饑，前王弊其貪殘，中夏憚其薦食。然而三策短慮，非為禦寇之方；千里長城，豈謂靜邊之計。故以百王靡服，千古不賓，種落實繁，奸回孔熾。武德之際，飲馬渭濱；貞觀之初，敢姿淩逼。朕載懷慷慨，命將出師，旗鼓一臨，沙漠大定。雪涇陽之周恥，報白登之漢讎。截瀚海以開池，籠天山而築苑。其餘鬼類，自已羈縻勞我邊，軫餘遐念，將奮鈇鉞，受命上元。
延陀惡積禍盈，今日夷滅。鬼徒內潰，凶黨外離。契送款來降，其餘相率歸附。惟仆骨同羅，猶懷假息。冰消雹碎，匪夕伊朝，豈朕威德所懷，故乃蒼旻之惠。觀賊此勢，何能自全。今不乘機，恐貽後悔，故欲暫往靈州，親自招撫。安邊靜亂，下固基，一軌同文，永宏家業。使萬里之外，不有半烽；百郡之中，猶無一戍。永絕鎮防之役，豈非黎元樂見。雖復去歲東征，士馬勞倦，甫旋京邑，曾未逾年。今秋復行，理多疲頓。但以良藥苦口，非病者甘焉，而必飲之，思去膏肓之疾；私種弊力，豈農夫樂焉，而必履之，求其倉庫之益。斯皆忍小惡而成大美，就輕害而得殊功。朕積疾累時，今尚虛惙，必欲牽屙就路，以赴天機，百辟士庶，幸勿辭也。遼東從兵，皆不差發，布告天下，悉朕意焉。
高明之天，資星辰以麗象；博厚之地，藉川嶽而成形。況於帝王，體元立極，臨馭萬物，字養生靈者乎！所以致治之君，遠讒佞，近忠良，屈己以伸人，故能成其化；為亂之主，親不肖，疏賢臣，虐下以恣情，用能成其亂。明君遵彼以興國，暗主行此以亡身。是以馭朽臨冰，銘心自戒。宵興旰食，側席思賢。庶欲博訪邱園，搜采英俊，弼我王道，臻於大化焉。可令天下諸州，明揚側陋，所部之內，不限吏人。其有服道棲仁，澄心礪操，出片言而標物範，備百行以綜人師。質高視於琳琅，人不聞於曾閔，潔誌邱園，揚名裏閈；或甄明政術，曉達公方。稟木鐸於孔門，受金科於鄭相，奇謀間發，明略可以佐時，識鑒清通，偉才長於幹國；或含章傑出，命世挺生，麗藻遒文，馳楚澤而方駕，鉤深睹奧，振梁苑以先鳴，業擅專門，詞高載筆；或辨雕春囿，談瑩秋天，發研機於一言，起飛電於三寸，蓄斯奔箭，未遂揚庭：並宜推擇，咸同舉薦，以禮將送，具狀表聞。限以今冬並與考使同赴，庶使焚林之舉，咸矯翼於岩廊；尺木之階，方振鱗於遊霧。翹心俊乂，稱朕意焉。
省書，具悉來意。法師夙標高行，早出塵寰，泛寶舟而登彼岸，搜妙道而辟法門，宏闡大猷，蕩滌眾罪。是故慈雲欲卷，舒之而蔭四空；慧日將昏，朗之而照八極。舒朗之者，其唯法師乎。朕學淺心拙，在物猶迷，況佛教幽微，豈能仰測。請為經題，非己所聞。新撰《西域記》者，當自披覽。
周室姬公，陪於畢陌，漢庭蕭相，附彼高園。寵錫墳塋，聞諸上代；從窆陵邑，信有舊章。蓋以懿戚宗親，類同本之枝幹；元功上宰，猶在身之股肱。哀榮之義實隆，始終之契斯允。今宜聿遵故實，取譬拱宸，庶在鳥耘之地，無虧魚水之道。宜令所司，於昭陵南左右廂封境取地，仍即標誌疆域，擬為葬所，以賜功臣。其有父祖陪陵子孫欲來從葬者，亦宜聽允。
朕勞形育物，盡敬承天。蠢動不安，櫛風而罔倦；荒隅未靜，救焚而靡息。獨運方寸，貫徹上元，凝想冕旒，化行戎狄。是知惟天為大，合其德者弗違；謂地蓋厚，體其仁者光被。故能彌綸八極，輿蓋兩儀，振絕代之英聲，畢天下之能事。彼匈奴者，與開辟以俱生，奄有龍庭；共上皇而並列，僭稱驕子。分天街於紫宸，仰應旄頭；抗大禮於皇極，公犯帝座。流殃構禍，乃於運初，憑陵障塞，連年壓境。射雕馳騎，亟飲灞川；逐鹿騰氛，頻驚渭汭。貽先皇之動色，俾黎庶之塗原。社稷為虞，軫情何已。
自朕御天下，二紀於茲。曩者聊命偏師，遂擒頡利；今茲始宏廟略，已滅延陀。雖則麾駕出征，未逾郊甸，前驅所藺，才掩塞垣。長策風行，已振金微之表；揚威電發，遠讋沙場之外。遂使雁山之北，無復單于；龍燭之南，大開封域。其契苾車必俟斥及鐵勒諸姓、回紇胡祿俟利發等，總統百餘萬戶，散出北漠，遠遣使人，委身內屬，請同編列，並為州郡。引領翹足，暴十日而行油雲；延首求哀，沈九泉而請營魄。朕當暫幸靈州，親撫歸附，宏茲肆赦。加以施生。頒惠天隅，曜威雲朔。收其瀚海，盡入提封；解其辮發，並垂冠帶。混元以降，殊未前聞，無疆之業，永貽來裔。古人所不能致，今既吞之。前王所不能屈，今咸滅之。斯實書契所未有，古今之壯觀。豈朕一人，獨能宣力，蓋繇上靈儲祉，錫以太康；宗廟威靈，成茲克定。即宜備禮，告於清廟，仍以大慶。頒示普天。俾與黎元，同茲有賴。
朕聞物之順也。雖異質而成功；事之違也。亦同形而罕用。是以舟浮楫舉。可濟千里之川；轅引輪停，不越一毫之地。故知動靜相循易為務，曲直相反難為功，況乎站上下之宜，君臣之際者矣。
朕以無明於元首，期托德於股肱，思欲去偽歸真，除澆反樸。至於佛教，非意所遵，雖有國之常經，固弊俗之虛術。何則？求其道者，未驗福於將來；修其教者，翻受辜於既往。至若梁武窮心於釋氏，簡文銳意於沙門，傾帑藏以給僧祗，殫人力以供塔廟，及乎三淮沸浪，五嶺騰煙，假餘息於熊蹯，引殘魂於雀鷇，子孫覆亡而不暇，社稷俄頃而為墟，報施之徵，何其繆也？而太子太保宋國公瑀，踐覆車之餘軌。襲亡國之遺風。棄公就私，未明隱顯之際；身俗口道，莫辨邪正之心。修累葉之殃源，祈一躬之福本，上以違忤君主，下則扇習浮華。往前朕謂張亮云：「卿既事佛，何不出家？」瑀乃端然自應，請先入道。朕即許之，尋復不用。一回一惑，在於瞬息之間；自可自否，變於帷扆之所。乖棟梁之大體，豈具瞻之量乎？朕猶隱忍至今，瑀尚全無悛改。宜即去茲朝闕，出牧小藩，可商州刺史，仍除其封。
高麗餘燼，謂能悔禍，故遣停兵，全其巢穴，而凶頑成性，殊未革心，前後表聞，類多不實。每懷詭誑，罪極難宥，見朕使人，又虧蕃禮。所令每云莫擾新羅，口云從命，侵淩不止。積其奸惡，嘗包禍心，蓋天攸棄，豈宜馴養。自今已後，勿聽朝貢。
朕因東行憂勞，幸靈州綏撫，冒寒來往，稍覺疲弊。今欲至歲暮以來怡攝，宜暫簡靜。其祭祀及諸方表疏，蕃客兵馬宿衛，應行魚契給驛，授五品以上官。及五品以下官降解，斷死罪等事，依常式奏聞。自餘並取皇太子治處分。
朕念遠役初寧，頗須休息。深知所請，甚合機宜。即事省方，恐生勞擾。俟百姓閑逸，可徐議之。
自古受命而王者，曷嘗不封泰山禪梁父，答厚德告成功三代之前，率繇斯義。自魏晉已降，迄至周隋，帝典闕而大道隱，王綱弛而舊章缺，千載寂寥，封崇莫嗣。物極而復，天祚我唐，武文二後，應圖受籙。洎於高宗，重光累盛，承至理，登介邱，懷百神，震六合，紹殷周之統，接虞夏之風。中宗宏懿鑠之休，睿宗穆粹清之道，巍巍蕩蕩，無得而稱者也。朕昔戡多難，稟略先朝，虔奉慈旨，嗣膺丕業。是用創九廟以申孝敬，禮二郊以展嚴禋，寶菽粟於水火，捐珠玉於山谷，兢兢業業，非敢追美前王，日慎一日，實以奉遵遺訓。至於巡狩大典，封禪鴻名，顧惟寡薄，未遑時邁，十四載於茲矣。今百穀有年，五材無眚，刑罰不用。禮義興行，和氣氤氳，淳風淡泊，蠻夷戎狄，殊方異類，重譯而至者，日月於闕庭。奇獸神禽，甘露醴泉，窮祥極瑞者，朝夕於林籞。王公卿士，罄乃誠於中，鴻生碩儒，獻其書於外，莫不以神祗合契，億兆同心。斯皆烈祖聖考，垂裕餘慶，故朕得荷皇天之景祐，賴祖廟之介福，敢以眇身，而顓其讓？是以敬承群議，宏此大猷，以光我高祖之丕圖，以紹我太宗之鴻業。永言陟配，祗感載深。可以開元十三年十一月十日，式遵故實，有事泰山。所司與公卿諸儒，詳擇典禮，預為備具，勿廣勞人，務存節約，以稱朕意。所比封神儀注，兵馬陪集，並皆條奏，布告遐邇。
朕聞堯舜之君，自愚而益智；桀紂之主，獨智以添愚。故異順逆於忠言，則殊榮辱於帝道。朕登躡宇宙，字育黔黎，恐大備之或虧，懼小瑕之有累，候忠良之獻替，想英傑之謀猷。而諫鼓空懸，逆耳之言罕進；謗木徒設，悸心之論無聞。唯昔魏徵，每顯餘過，自其逝也。雖有莫彰，豈可獨非於往時，而皆是於茲日。故亦庶僚苟順，難觸龍鱗者歟？所以虛己外求，披衷內省。言而不用，朕所甘心；用而不言，誰之責也？自斯已後，各悉乃誠。若有是非，直言無隱。
門下，朕聞天大地大，首播黎元；媧皇燧皇，肇恭元籙。是知施生為德，處崇高而不言；亭毒攸資，委欽明以司契。洎乎三正迭建，五運相遷，休烈存乎典墳，至道流乎雅頌。曆茲十代，咸宅九州，逖聽風聲，抑可知矣。其有仰齊七政，俯會百神，察靈眷於祥符，報元功於昭告，莫不罄情梁岱，繼踵雲亭。對越兩儀。盡先聖之能事；揚蕤三統，垂曩哲之尊名。懸鏡天衢，罔不繇於此也。自中陽絕紐，堙白水於窮流；宮孽紹興，阻黃星於天塹。永嘉東播，化金馬以為牛；道武南徂，飛蒼鵝以登祚。周吞嶽裔，逮三葉而巢傾；隋並舜後，及二帝而舟覆。莫不以凶易亂，譬畏跡而橫奔；以暴代昏，同抱薪而止燎。咸資攸斁之道，冀及淳化之源，各肆巨壑之心，規享上靈之佑。卻行求進，其可得乎？繇是寂寥千祀，無懷之風不嗣；泯棄七經，子長之言殆絕。遂使成山日觀，久闕升中之儀；汶上明堂，疇聞類帝之義。顧瞻禮樂，深有可嗟。
朕幼踐危機，湣斯窮運，上同附翼。下靡息肩。化感天狼，虔劉帝，鴻波蕩嶽，溺橫流而罔訴；大浸稽天，墊重昏而莫拯。惴惴黔夏，各垂餌於鯨鯢；籍籍僵屍，並糜肌於猰窳。上靈慈惻，爰啟朕心，景命潛通，秉其仁育之性；陰符煥發，導以戡翦之功。夜間負荷休徵，援旗鞠旅，肅恭儲祉，吟雲躍鱗。順朱鳥以行誅，騫丹鳳而遐舉，射九鳥而懸日月，區品物以煦陽和，練五石以造乾坤，濟厥角以全眉壽。於是尊奉先帝，凝旒於廟堂；躬履兵鋒，憂勤於燮輔。既而仰逼威命，俯順樂推，越自唐侯，言膺下武。深惟憂責之重，自勖若厲之懷，遂致靈貺無涯，翦旄頭而降錫；遊魂削衽，盡窮發以開疆。東苑蟠桃，西池昧穀，咸覃正朔，並充和氣。較凝旒於往代，窮今古而罕聞；考光宅於前皇，罄油緗而莫睹。
方今六合之表，擊壤傳聲；四海之隅，菑畬歲稔。食氣者靡乖其性，稟命者相賀其生，豈朕眇身，勤勞所逮，諒繇高明垂鑒，祚此隆平。今茲三事大夫，百僚庶尹，各述天人之意，請躡封禪之蹤。顧惟寡薄，推而不有，杜絕群言，至於數四。中外之情尤切，企佇之望逾深，朕又詳思，荷財成於穹昊，自古賢哲，並歸功於大帝。迫斯至理，弗獲固辭，展禮上元，實增慚懼。可以貞觀二十有二載仲春之月，式遵故實，有事於太山。諸內外臣僚，嶽牧卿士，既相敦喻，將事告成。各罄乃心，無虧政道，恪居所職，務協時邕。所司宜與縉紳先生載筆圓冠之士，詳求通典，裁其折中，深加嚴敬，稱朕意焉。其今年朝集使宜集洛陽宮，應朝集依十五年三月八日敕，諸王並聽來朝。其北蕃自磧以南，大首領赴會。仍令天下諸州，明揚仄陋。其有學藝優洽，文蔚翰林，政術甄明，才膺國器者，並宜知日申送，限以來年二月一日總集太山。庶令作賦擲金，不韞天庭之掞；被褐懷玉，無溺屠釣之間。務得英奇。當加不次，主者施行。
左邱明、卜子夏、公羊高、穀梁赤、伏勝、高堂生、戴聖、毛萇、孔安國、劉向、鄭眾、杜子春、馬融、盧植、鄭元、服虔、何休、王肅、王弼、杜元凱、範甯等二十有一人，並用其書，垂於國胄。既行其道，理合襃崇。自今有事太學，可與顏子俱配享孔子廟堂。
隋末喪亂，邊疆多被抄掠。今鐵勒並歸朝化，如聞中國之人，先陷在蕃內者，流涕南望，企踵思歸。朕聞之惕然，深用惻隱。宜遣使往燕然等州，知見在沒落人數，與都督相計，將物往贖，遠給程糧，送還桑梓。其室韋鳥羅護靺鞨等三部，被延陀抄失家口者，亦令為其贖取。
朕聞上代無為，簷茅而砌土；中季華用，玉而台瓊。燥濕之致雖同，奢儉之情則異。朕承皇王之緒，執造化之綱，包萬類於心端，圖八紘於目際。夷夏一軌，區宇大同，雖則德有劣於難名，道方參於至義。若乃制服垂裳之後，服牛羈馬之君，弦弧剡矢之奇，運車浮舟之制，濟時為美，功亦大焉。至若浩浩九齡。炎炎七載，融山坼地，滔天襄陵，生人之艱勞亦極矣。彼數德者，功莫高乎吞狄；此兩災者，勞又甚乎裁宮。今雖菲食卑宮，有慚於曩哲；安人濟難，不恧於前賢。然而人皆輕見重聞，貴耳賤目。德雖微也。以其古而為大，功雖巨也。以其今而成小，不亦謬哉？每流鑒於前經，嘗披懷而自勖。思所以收驕閑逸，卷欲除華。而頃年已來，憂勞頓結，暨至茲歲，風疾彌時。嗟乎！濟世之威，患攢躬而靡制；回天之力，痛沈已而難移。重以景熾流金，風揚溽暑，回幾席，旭暮增勞。俯仰岩廊，寢興添弊，雖冀廓景延涼，蕩茲虛惙。
近因群下之誌，南營翠微，本絕丹青之工，才假林泉之勢。峰居隘乎蚊睫，山逕險乎焦原，雖一己之可娛，念百僚之有倦。所以載懷爽塏，爰制玉華，故尊意於樸淳，本無情於壯麗。尺版尺築，皆悉折庸；寸作寸功，故非虛役。猶恐遐邇乖聽，方輿怨谘，非其樂勞人而竭力，好峻宇而雕牆。但以養性全生，不獨在私在己；怡神祈壽，良以為國為人。比者屢有征行，非無疲頓，前歲問罪遼左，去秋巡幸靈州，皆以翦害除凶，懷柔服叛，豈欲矜轍跡騁盤遊而已哉。今復土木頻興，營繕屢動，永言思此，深念人勞。一則以為慚，一則以為愧。何則？匈奴為患，自古弊之。十月防秋，人血丹於水脈；千里轉戰，漢骨皓於塞垣。當此之疲，人不堪命，尚興未央之役，猶起甘泉之功。今則毳幕穹廬，取為郡縣，天山瀚海，分為苑池。去已往之長勞，成將來之永逸。譬迥一年力役，創此新宮，想誌士哲人，不以為言也。布告黎庶，明此意焉。
門下：朕聞探元賾者，先實而後賓；體至公者，本仁而末禮。名歸於已，往哲存而弗務；德利於人，前聖徇而為急。是用範圍天地，權輕重以會時宜；取則陰陽，適通變以從眾欲。繇是古之封禪，無奪事機。所謂奉天，咸資務隙。
朕仰窺前誌，曆選哲王，無懷有巢，緬逾繩契之表；龜文鳳紀，越在俎豆之先。扣寂寞以傳疑，故可略而言也。至如三元立統，百物正名，步驟之軌蜚遙，損益之源挹。雖堯心廣運，局疆域於流沙；禹跡遐宣，限要荒於碣石。猶且先宏即敘。次展玉帛之儀；首創賓門，方備雲亭之典。告成之義，罔弗繇茲。況朕奄有方輿。閫域該於千古；仰承靈眷，降福超於百王。巨海所環，莫非臣妾，長河攸括，並入封疆。日者夷夏同文，貞符狎至。謂可鳴鑾日觀，勒牒仙閭，許以來春，親行告禪。
而今延陀一姓，流竄西陲，控弦萬計，初歸正朔，亡其沙塞之地，遊魂戴鬥之鄉。一物之微，猶驚心於夕惕；九夷乃陋，豈忘懷於施生。新就縶維，理須安置。又以朕往歲躬勤拯溺，至於炎月，沿比不安。公卿庶僚，各陳誠請，遂有翠微之役，非無版築之勞。既而山谷阻深，朝宗有礙，重披丹懇，請建玉華。朕以寸心，經綸億兆，冒茲隆熱，貽朝野之深憂；允乃誠忱，副率土之僉望。遂復頻有興造，恐致勞煩，兼聞河北數州，頗傷淹澇。朕為人父母，思濟黎元，順動升中，理無兼遂。其介邱大禮，宜且權停。前追諸王，及四方嶽牧，並蠻夷酋長。令以明年二月會泰山者，今並宜停。其朝集使及選舉人等，前令詣洛陽宮，可依常年集限，並赴京師。諸為封禪事舉人營造轉運等，亦宜並詔停。其玉華宮所立制度，前已下詔，務從菲薄。今乃庶事減省，更令卑陋，示免風雨，稱朕意焉。可分道馳驛，散頒天下，主者施行。
皇天理物，蓄嚴厲於積陰；大塊厚生，騰殺氣於秋序。故霆霓震曜，聲懾八紘，繁霜凝肅，威加萬類。朕既承茲介福，超上皇王，憂責在躬，情兼列代。昆蟲不理，猶且納隍；戎羯未寧，豈宜安席。
逷矣西土，自古遊魂；昔與北場，本同根蒂。乘戎致鬩，遂爾攜離，雞田戴鬥。是其祭天之地；雁塞幹雲，上應分術之野。疆逾瀚海，局距塞垣，總其銜燭之鄉，並為征賦之俗。惟有鳥孫舊境，罝罝所漏，本既先拔，末豈能全。皮尚不存，毛將安附？侵軼旅獒之壤，剽掠巨雀之藩。播此凶荒，曆年茲久，積其愆禍，崇凶貫盈。凡厥氈裘，不勝焦爛，蠢茲板屋，盡苦侵漁。膜拜錦車，思拯溺以延首；重譯蠻邸，叫嚴閽而委命。裂裳裹足，驟請天誅。朕乃眷西顧，深悼於懷，舍此弗圖，孰祗靈命。是以求衣待旦。對懸亡食，哀彼綴旒，義增投袂。雖臨軒而獨對，慮疑謀之罔從，乃命鼎司，陰籌遠略。言才出於唇吻，應已昭於上元。昧旦臨朝，太史奏曰：昨宵甲夜，纖阿蝕昴。考靈台之秘簡，徵渾象之舊文。月者陰精，用刑之兆也；星躔胡分，數終之效焉。是知天道雖高，去人非遠，至誠仰達，應不逾時。奉以恭行，理當無惑。
今便躬行推轂，制詔夏官；祃社出車，發明秋令。殲斯巨猾，救彼蒼黎。可遣使持節昆邱道行軍大總管左驍衛大將軍阿史那社爾、副大總管左驍衛大將軍契何力、金紫光祿大夫行安西都護郭孝恪、司農卿清河郡公楊宏禮、行軍總管左武衛將軍李海崖等，總挈黿斬蛟之士，帥曳牛佩豕之曹，莫不感義長驅，誓探巢穴之誌；循躬距躍，將謝肉骨之恩。又發鐵勒兵牧十有三部，突厥侯王十餘萬騎，沸湧動沙場之地，呼吸振廣漠之風。道自金微，會於蔥嶺。又遣吐蕃君長，逾元菟而北臨；步搖酋渠絕昌海而西騖。齊飛白羽，周設天羅。鏦金懸米之源，掩河津而電擊；沫赭崦山之嶠，驅日域以雷奔。取彼渠魁，委於司寇，拯其萌隸，賜以營魂。俾夫六騾泛駕，免覆車而伏皂；十角摧鋒，與共抵而俱獻。豈非有名動眾，本為除殘，以義出師，貴能懲惡。是以倒戈必宥，事表於前經；輿櫬不誅，理昭於往誥。其有去危投款，悔禍求哀：毳幕酋豪，宜錫長纓之寵；韋韝種落，惠以飲喙之娛。且夫察微興事者機也。勞己安人者義也，天與則取，可謂乘機；眾欲斯從。是名敦義。踐機而必作，戴義以行之。今此一勞，永康四表，折兵難再，或失時宜。以朕之懷，速頒天下。
昔平仲雲亡，齊後深股肱之慟；太真既沒，晉君悲社稷之臣。故悼往飾終，義存追遠，襃忠錄舊，事本因心。故開府儀同三司上柱國申國公士廉，德範宏深，風猷遠著，道高廊廟，望重勳賢。職在銓衡，穆九流而馳譽；位居端右，總百揆而騰芳。班職台儀，具瞻允集，忠謀令範，遇物必彰。造膝危詞，類多宏益，瞻風力以齊軌，軼伊呂而長騖。朕爰在弱齡，早敦姻戚，綢繆眷遇，多曆年所。方期翊茲景化，永讚隆平，曾不憖遺，忠良奄及。感惟永往，震動厥心。儀形莫追。徽音日遠，宜崇禮命，式表哀榮。可贈司徒使持節都督並、汾、箕、嵐四州諸軍事并州刺史，給班劍四十人，及羽葆鼓吹，賻絹布二千段，米粟二千石。陪葬昭陵，令攝鴻臚卿監護。
昔周武慶天，克瑤台而靡處；漢高作極，獲萯陽而不居。散服桃林，革命先於卜雒既遷疏社，創制肇於疏龍。朕禦九成，有乖斯義，以茲撫事，尤須改作。何者？文營仁壽，概日臨雲，煬起乾陽，銜珠帶璧。比阿房而競爽，猶且有加；擬傾宮而騁麗，全為具體。隋德雲謝，其徵在茲。朕悼於懷，為日既久，故違其侈義，顯茲令辰。加以心懷濟育，事切於肌膚，亟犯風霜，疾纏於腠理。每至隆曦屆序，大火摛芒。雖對寒泉，如升頭痛之阪；式居珍簟。若涉炎火之林。繇是嶽牧憂惶，公卿駭懼。累陳丹懇，請建山宮。曆載既深，竊愛百金之費，詳其至理，宜順萬姓之心。朕往冒兵凶，為黔首而忘己，今茲清暑，豈勞人而取安。但以上奉宗祧，下寧兆庶。身非己有，不可自輕。敬思休攝之方，兼履古先之道，發明二指，創此一宮。即澗疏隍，憑岩構宇，土無文繢。木不雕鎪，矯金鋪以荊扉，變綺窗於甕牖，負扆協幽貞之賞，垂纊嘉遁世之情。振此衝規，方垂帝範。
今既成之不日，賴洽普天。宜順發生，宏茲霈澤。可曲赦宜君縣官及百姓並督作官人丁匠等大辟罪已下，常赦所不免者，不在赦例。其營造監當官人量加品秩，及衛士以上並節級賜物，先在宮苑內住移出外者給復三年。
悼往飾終，實惟茂典，高班縟禮，允屬名臣。故特進宋國公瑀，稟粹挺生。含章秀出，慶傳積備，道映搢紳。登朝膺務，多曆年所，出綜機揆，雅道光於廊廟；入司綸綍，讜言聞於帷扆。行歸恭儉，志存靜退，輔德無閑，逝川奄及。嶽惟既往，震悼良深，宜錫寵章，式光幽穸。可贈司空使持節都督荊、峽、嶽、朗、灃五州諸軍事荊州刺史，官封如故。陪葬獻陵，宜令使人持節冊命，贈絹布五百段，並賜東園秘器。
輟膳流哀，悲深棟幹，徹懸興感，悼切股肱。是知縟禮飾終，道先彝冊，贈章追遠，事本因心。故司空梁國公玄齡，蹈義挺生，資忠秀出，功宣翼讚，誠著艱難。推轂代藩，參六飛之馭，沃心皇極，均十亂之重。恪居端揆，亟積暄寒。九功繇其日用，百辟於焉仰止。若乃恭儉周慎之心，奉國忘私之誌，足以抗衡上列，獨英終古。方申倚寄，永讚隆平，曾不憖遺，摧梁奄及。永惟良輔，是用震慟於厥心，宜加寵靈，式旌泉路。可贈太尉使持節都督并、箕、嵐、勝四州諸軍事守并州刺史，所司備禮冊命。給班劍四十人，及羽葆鼓吹，賻絹布二千段，米粟二千石。陪葬昭陵，賜東園秘器，仍令工部尚書閻立德攝鴻臚卿監護。
昔隋季失禦，天下分崩，四海塗炭，八埏鼎沸。朕屬當戡亂，躬履兵鋒，亟犯風霜，宿於馬上。比加藥餌，猶未痊除，近日已來，方就平復，豈非福善所感，而致此休徵耶。京城及天下諸州寺宜各度五人，宏福寺宜度五十人。
朕聞以德下人者昌，以貴高人者亡。是以五嶽淩霄，四海亙地，納汙藏疾，無損高深。志沖欲以匹夫解位天子，朕若有罪，是其直也；若當無罪，是其狂也。譬尺霧障天，不虧於大，寸雲遮日，何損於明。今卿等皆欲致以極刑，意所不忍，可更詳議，任流遠方。
皇太子治，業隆三善，道兼四學，惟忠孝是資，寬仁在慮，興言獄犴，每切於懷，以春陽方動，請行寬宥。惻隱之辭，屢聞旒扆，宜順其所請，曲流恩降。雍州長安萬年兩縣及諸司見禁囚徒，三年已下差降杖罪，並放免徒罪已上。徵銅未輸從降例。
昔興殷解網，動嘉惠於生靈；惟堯肆赦，播深仁於四海。撫名嶽，登甘泉，流長河，揖儀鳳，惟皇祚惠，此為常範。朕敻越前古，祗膺寶位，雖復十角之寇，久變衣冠；而乃三韓之野，尚興車甲，言念艱勤，無忘鑒寐。兼以去冬無雪，獻歲愆陽，陳尊俎於四衢，免租田於百郡。昔成湯七載，始聞兢惕；朕今三月，實懼於懷。是以政令除殘，商羊繼舞，昭回停詠，纖阿銜畢，密雨高飛，傾河驟瀉，至誠無爽，天意非遙。宜布寰瀛，同滋愷澤。可大赦天下，大辟罪已下，無輕重咸赦。常赦所不免者，不在赦限。其有亡官失爵，宜量收敘，八十已上，各賜粟帛。鰥寡煢獨及篤疾者，量加賑貸。
昔晉羊公雲逝，名都為之罷市；鄭子產斯亡，在機於焉投杼。故開府儀同三司上柱國衛國公李靖，蘭畹騰芳，釣川揚佐，氣淩關外，誌溢戎場。興言締構，十角將三吳咸偃；披勳王府，閩禺與渾塞同揮。澄妖氛於下瀨，闡皇猷於高門。舟楫遐宣，台儀近曜，官稱載靜，休有餘芳，蘊茲高誌，歸乎樂善。遊赤鬆於艾服之年，訪黃綺於杖鄉之歲。語默之趣，儔今罕匹；進退之道，對古為朋。逝川東馳，高舂西靡，眷言永往，情深哀悼。昔帷堂始事，荀公有追贈之文；郊平既穸，祭遵致容車之禮。式旌泉壤，以備哀榮。可贈司徒使持節都督並、汾、箕、嵐四州諸軍事，所司備禮冊命。給班劍四十人，及羽葆鼓吹，陪葬昭陵。賜東園秘器，仍令攝鴻臚寺卿享監護，羽儀送至墓所。
吐蕃鬼類，背約孤恩。頃等同嫉寇讎，為國展效，深入賊境，久冒艱危，至於勤勞，豈不知委。頃聞在彼，小有喪敗，卿等非不盡力，自是主將無謀。古之用兵，在於責帥，王昱緣此，亦已貶官。卿等但須悉心，不可因茲阻氣。遞相激勵，以保功名。戰亡之人，深可憫惜，並申吊祭，用慰幽魂。其病醫及陣亡之家。宜委陳繇與州縣相知優恤。
