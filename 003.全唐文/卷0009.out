朕以隋末亂離，毒被海內，率土百姓，零落殆盡，州裏蕭條，十不存一，寤寐思之，心焉若疚。是以日昃忘食，未明求衣，曉夜孜孜，惟以安養為慮。每見水旱降災，霜雹失所撫躬責己，自慚德薄。恐貧乏之黎庶，不免饑餒，傾竭倉廩，普加賑恤。其有一人絕食。若朕奪之，分命庶僚，盡心營救。去年關內六州及蒲、虞、陝、鼎等，復遭亢旱，禾稼不登糧儲既少，遂令分房就食。比聞刺史以下及百姓等，並識朕懷，逐糧戶到，遞相安養。回還之日，各有贏糧，乃另齎布帛，以申贈遺。如此用意，嘉歎良深。一則知水旱無常，彼此遞相拯贍，不慮凶年，二則知禮讓興行，輕財重義，四海士庶，皆為兄弟，變澆薄之風，敦仁慈之俗，政化如此，朕復何憂。其安置客口，官人支配得所，並令考司，錄為功最。養戶百姓，不恡財帛，已敕主者免今年調物。宜知此意，善相勸勉。
比來有司斷獄，多據律文，雖情在可矜，而不敢違法。守文定罪，或恐有冤。自今門下省視，有據法當死而情在可矜者，錄狀奏聞。
配德元良，必俟邦媛，作儷儲貳，允歸冠族，秘書丞蘇亶長女，門襲軒冕，家傳義方，柔順表質，幽閑成性，訓彰圖史，譽流邦國，正位儲闈，寔惟朝典。可皇太子妃，所司備禮冊命，主者施行。
夫建官之道，實資明德，列爵之義，必俟茂親。故晉鄭佐周，功宣於寅亮；閑平輔漢，業崇於藩屏。惟爾業尚忠肅，器懷恭懿，幼稟庭訓，早膺朝寵。仁恕聞於封畿，廉平著於方策。荊衡作鎮，江漢為紀，包括巴濮之域，跨躡吳越之郊。褰帷永諧，分珪僉屬。是用備茲令典，錫以休命，奄有楚甸，代為唐輔可不慎歟。
故禮部尚書文懿公虞世南，德行純備，文為辭宗，夙夜盡心，誌存忠益，奄從物化，忽移時序。昨因夜夢，倏睹斯人，兼進讜言，有若平生之日。追懷遺美，良用悲悼，宜資冥福，申朕思舊之情。可即其家齋五百僧，造佛像一軀。
禮經殘缺，其來已久，漢代戴聖，爰記舊聞。古今所宗，條目雜亂，先儒傳授，多曆年所，鹹事因循，莫能厘正。特進鄭國公徵，文高翰林，學綜冊府，服膺典禮，有誌討論。乃依聖所記，更事編錄，以類相從，別為篇第，並更注解，文義粲然。遂得先聖微言，因茲重闡後之學者，多有宏益。宜付秘書。
觀卿書不如尋常，憂忱之情，切朕懷意。處卿至此堂，為宏濟黎元經圖達化耳，豈為朕一人而已，何事果來相謝。
不見數日，憂憤甚深，自顧過已多矣。言已失矣，行已虧矣。古人云：「無鏡無以鑒須眉」可謂實也。比欲自往，恐勞卿，所以使人來去。若有聞知，此後可以信來具報。
朕少尚威武，不精學業，先王之道，茫若涉海。覽所撰書，博而且要，見所未見，聞所未聞，使朕致治稽古，臨事不惑。其為勞也。不亦大哉！
近來疹病何似，漸得可未？卿患日久，言麵已賒，理國立家，方知難耳。比日自為，勞思委頓，始驗任人則逸，自任則勞，非虛言也。此懷公想知之，可以意得。書何盡心，略而言耳。
漢之太子，四皓為助，我之賴公，即其義也。知公疾病，可臥護之。
夫選賢之義，無私為本，奉上之道，當仁是貴。列代所以宏風，通賢所以葉力。卿忠肅恭懿，明允篤誠，草昧霸圖，綢繆帝道。儀刑禮閣，庶政惟和，輔翼春宮，望實斯在。而忘彼大體，徇茲小節，雖恭教諭之職，乃辭機衡之務，豈所謂弼餘一人，共安四海者也。宜聽此懷，無煩固讓。
玄齡德為時秀，位隆朝右，業履恭儉，志懷衝退，頻表陳誠，固辭執法。朕昃食思治，虛己欽賢，方資啟沃，共康兆庶，豈得申其雅尚，用虧彝典，便可斷表，即令攝職。
丹陵啟聖，華渚降祥，葉德神居，克隆鴻業。朕丕承大寶，奄宅域中，遠藉郊禋之慶，仰惟樞電之祉。思園之禮既宏，撫鏡之情徒切，而永懷慈訓，欲報無從，靜言因果，思憑冥福。通義宮皇家舊宅，制度宏敞，以崇神祠，敬增靈祐，宜舍為尼寺，仍以興聖為名。庶神道無方，微伸凱風之思，主者施行。
朕聞為官擇人者治，為人擇官者亂。竇誕比來精神衰耗異常時。知不肖而任之，睹屍祿而不退，非唯傷風亂政，亦恐為君不明。考績黜陟，古今常典，誕可光祿大夫還第。
昔年師旅，卿常入幕，今茲遐伐，君已懸車。倏忽之間，移三十載，眷言疇昔，我勞如何。今將遂良東行，想公於朕，不惜一兒於膝下耳。故遣陳離意，善居加食。
神道設教，慈惠為先，元化潛通，亭育資始。朕恭膺大寶，撫愛黎元，矜湣之心，觸類而長。是用旁求冥貺，幽讚明靈，所冀九功惟敘，五福斯應。比嚴霜早降，秋實不登，靜言寡薄，無忘慚惕。今百穀滋茂，萬寶將成，猶恐風雨失時，字養無寄。敢藉聖明，介茲多祉，宜為普天億兆，仰祈嘉祐。可於京城及天下諸州寺觀，僧尼道士等七日七夜轉經行道。每年正月七月，例皆準此。
以卿兼資文武，誌懷貞確，故委藩牧，當茲重寄。比在州鎮，聲績遠彰，念此忠勤，無忘寤寐。使遣獻鷹，遂不曲順，論今引古，遠獻直言，披露腹心，非常懇到，覽用嘉歎，不能已已。有臣若此，朕復何憂，宜守此誠，始終若一。《詩》云：「靖共爾位，好是正直。神之聽之，介爾景福。」古人稱一言之得，侔於千金。卿之此言，深足貴矣。今賜卿金壺瓶金碗各一枚，雖無千鎰之得。是朕自用之物。
卿立志方直，竭節至公，處職當官，每副所委。方大任使，以申重寄，公事之閑，宜觀典籍。賜卿荀悅《漢紀》一部。此書敘致簡要，論議深博，極為政之體，盡君臣之義。今以賜卿，宜加尋閱。
兵者凶器，不得已而用之。故漢光武云：「每一發兵，不覺頭須為白。」自古以來，窮兵極武，未有不亡者也。苻堅自恃兵強，欲必吞晉室，興兵百萬一舉而亡。隋主亦欲必取高麗，頻年勞役，人不勝怨，死於匹夫之手。至如頡利，往歲數來侵我國家，部落疲於征役，遂至滅亡。朕今見此，豈得輒即發兵，但經曆山險，土多瘴癘。若我兵士疾疫，雖克翦此蠻，亦何所補。言語之間，何足介意。
夫天命之重，綠錯奉其圖書；天子之尊，赤縣先其司牧。而功兼造化，橋山之樹已陰；業致昇平，蒼梧之駕方遠。至於平寇亂，安黎元，灑洪災，攘大患，黃帝之五十三戰，商湯之二十七征，以此申威，曾何足算。
昔者亂階斯永，禍鐘隋季，罄宇凝氛，曀昏辰象，綿區作梗，搖蕩江河。朕拂衣於舞象之年，抽劍於斬蛇之地。雖復妖千王莽，戮首軘車；兇百蚩尤，釁屍軍鼓。垂文暢於炎野，餘勇澄於鬥極。前王不辟之土，悉請衣冠；前史不載之鄉，並為州縣。再維地軸，更張乾絡。禮義溢於寰瀛，菽粟同於水火。破舟船於靈沼，收干戈於武庫。辛李衛霍之將，咸分土宇；縉紳廊廟之材，共垂帶綬。至於比屋黎元，關河遺老，或贏金帛，或齋倉儲：朕於天下士大夫，可謂無負矣；朕於天下蒼生，可謂安養矣。自櫛風沐雨，遂成弭沴，憂勞庶政，更起沈屙。況乃漢苦周勤，禹胼堯臘，以矜百姓之所致也。道存物往，人理同歸，掩乎元泉，夫亦何恨矣。
皇太子治，大孝通神，自天生德，累經監撫，熟達機務。凡厥百僚，群公卿士，送往事居，無違朕意。屬纊之後，七日便殯。宗社存焉，不可無主，皇太子即於柩前即皇帝位，依周漢舊制，軍國大事，不可停闕，尋常閑務，任之有司。文武官人，三品已上，並三日朝晡哭臨，十五舉音，事畢便出。四品已下，臨於朝堂，其殿中當臨者，非朝夕臨，無得擅哭。諸王為都督刺史任者，並來奔喪。濮王、萊五，不在來限。其方鎮嶽牧，在任官人，各於任所，舉哀三日。其服紀輕重，宜依漢制，以日易月。園陵制度，務從儉約。昔者霸陵不掘，則朕意焉。遼東行事並停。太原元從人見在者，各賜勛官一級。諸營作土木之功，並宜停斷。
吾與如晦，君臣義重，不幸物化，追念勳舊，痛悼於懷。卿體吾此意，為之制碑文也。
殷薦祖考，以崇功德。比雖加以誠，潔而廟樂未稱，宜令所司，詳諸故實。制定奏聞。
虞世南與我，猶一體也，拾遺補過，無日暫忘。當代名臣，人倫準的，吾有小失，必犯顏而諍之。今其雲亡，石渠東觀之中，無復人矣，痛惜豈可言耶。
往者如來滅後，以末代澆浮，付囑國王大臣，護持佛法。然僧尼出家，戒行須備。若縱情淫佚，觸塗煩惱，關涉人間，動違經律，既失如來元妙之旨，又虧國王受付之義。《遺教經》者，是佛臨涅槃所說，誡勸弟子，甚為詳要。末俗緇素，並不崇奉，大道將隱，微言且絕，永懷聖教，用思宏闡。宜令所司，差書手十人，多寫經本，務在施行。所須紙筆墨等，有司準給。其官宦五品已上，及諸州刺史，各付一卷。若見僧尼行業，與經文不同，宜公私勸勉，必使遵行。
朕才謝珪璋，言慚博達，至於內典，尤所未閑。昨制序文，深為鄙拙，唯恐穢翰墨於金簡，標瓦礫於珠林。忽得來書，謬承襃讚，循躬省慮，彌益厚顏。善不足稱，空勞致謝。
佛道形像，事極尊嚴，伎巧之家，多有造鑄。供養之人，競來買購，品藻工拙，揣量輕重。買者不計因果，止求賤得；賣者本希利潤，唯在價高。罪累特深，福報俱盡，違犯經教，並宜禁約。自今已後，工匠皆不得預造佛道形像賣鬻。其見成之像，亦不得銷除，各令分送寺觀，令寺觀徒眾，酬其價直。仍仰所在州縣官司檢校，敕到後十日內使盡。
卿輩皆以封禪為帝王盛事，朕意不然。若天下乂安，家給人足，雖不封禪，庸何傷乎。昔秦始皇封禪，而漢文帝不封禪，後世豈以文帝不及始皇耶。且事天掃地而祭，何必登泰山之巔，封數尺之土，然後以展其誠敬乎。
晚來腫勢漸歇，肉色如故，體中亦自勝常。昨日恐卿等為憂，略此相報敕。
維貞觀某年月日，皇帝遣使某官某持節冊命曰：於戲！惟爾前魏王府諮議參軍楊恭道第三女，門襲鍾鼎，訓彰禮則，幽閑表質，柔順為心。備職後庭，寔惟通典，是用命爾為婕妤。往，欽哉！其光膺徽命，可不慎歟！
維貞觀某年月日，皇帝使某官某副使某官某持節冊命曰：於戲！惟爾兼徐州都督府司馬崔宏道長女，門稱著姓，訓有義方，婉順為質，柔明表行。宜升後庭，備茲內職，是用命爾為才人。往，欽哉！其光膺徽命，可不慎歟！
維貞觀年月日云云，於戲！惟蕭鏗第二女，幼習禮訓，夙表幽閑，胄出鼎族，譽聞華閫。宜遵舊章，授以內職，是用命爾為才人。往欽哉！其光膺徽命，可不慎歟！
維貞觀年月日云云，於戲！蕭鑠第二女，稟訓冠族，著美家聲，習禮流譽，鏡圖有則。宜升後庭，允茲令典，是用命爾為美人。往，欽哉！其光膺徽命，可不慎歟！
維貞觀十七年，歲次甲辰四月某朔日，皇帝若曰：於戲！惟爾并州都督右武候大將軍晉王治，忠肅恭懿，宣慈惠和，仁孝出於自然，信義備於成德。禎祥夙著，睿哲日新，永言少陽，匕鬯是寄。疇谘朝列，卿士協從，是用命爾為皇太子。往，欽哉！爾其思王道之艱難，遵聖人之炯戒，勤修六德，勉行三善。無或舉非法度，忘恭儉而好驕奢；無或理乖彝倫，遠忠良而近邪佞。非履道無以彰名，非任賢無以成德。爾身為善，國家以安；爾身為惡，天下以殆。睦九族而禮庶僚，懷萬邦而憂遐裔。兢兢業業，無怠無荒，克念爾祖宗，以寧我宗社，可不慎歟！
於戲！惟王建都，惟聖垂範。安兆民者，實敦親戚；固鴻業者，必樹藩衛。惟爾使持節都督徐譙泗三州諸軍事徐州刺史徐王元禮，器能明敏，業履詳和，幼聞《詩》、《禮》，早膺車服。海岱及淮，俗兼齊魯，胙土按部，僉曰爾諧。是用斟酌前代，率由令典，俾屏乃辟，傳爾後昆。朕聞曰：「友於兄弟，施於有政。」 「弗學牆麵，蒞事惟煩。」緬求大訓，茲為要道。往欽哉！爾其執心於忠孝，踐行於儉約，無好逸豫，以犯非禮。無縱嗜欲，以邇宵人，明率舊章，以保疆土。可不慎歟！
維貞觀某年某月某日甲子，皇帝若曰：「於戲！昔在哲後，受命君臨，並建茂親，以為藩衛。然則古之列國，今之按部，循名或異立政實同，皆所以共治黎元。俱獎王室，克隆鼎祚，鹹悉由之。惟爾雍州牧左武侯大將軍越王泰，生而韶敏，幼而好學，樂善不倦，才德日新，地則維城，禮優分器，惟彼三魏，實號五都。非親勿居，夾輔攸屬。是用命爾為使持節都督相衛黎魏洺邢貝七州諸軍事相州刺史，改封魏王，傳之子孫，長為藩翰。古人有言：」皇天無親，惟德是輔；民心無常，惟惠之懷。「往欽哉，爾其監此格言，無自驕奢，無邇邪佞，兢兢業業，以保爾茅土，可不慎歟？
惟爾秘書丞蘇亶長女，族茂冠冕，慶成禮訓，貞順自然，言容有則。作合春宮，實協三善，曰嬪守器，式昌萬葉。備茲令典，抑惟國章。是用命爾為皇太子妃。往，欽哉！其光膺徽命，可不慎歟！
維貞觀年月日，冊命曰：於戲！惟爾兼太常卿扶風郡開國男韋挺長女，地胄高華，質性柔順，訓彰禮教，譽表幽閑。作儷藩闈，實惟朝典。是用命爾為齊王妃。往欽哉！
維貞觀年月日，皇帝遣使持節冊命曰：於戲！惟爾刑部尚書彭城縣開國公劉威德第二女，地胄清華，誌懷婉順，訓彰圖史，譽聞邦國。式遵典禮，作儷大藩，是用命爾為虢王妃。往欽哉！其光膺徽命，可不慎歟！
維貞觀某年月日甲子，皇帝若曰：於戲！開府儀同三司齊國公無忌，設官分職，允代天工，致治興邦，實資台輔。永覽前哲，鹹在得人，故能成寅亮之功，宏變理之業。惟爾識宇衝邈，風範光昭，才稱棟幹，器惟瑚璉。協讚皇基，克隆鼎業，譬彼舟楫，同茲魚水。任重禮闈，則璣衡以穆；位班職袞，則風雨不愆。固已同軌前烈，齊聲往彥，襃德美功，有國常典。經邦論道，僉曰爾諧，是用命爾為司空。往，欽哉！其光榮寵命，可不慎歟！
維貞觀某年月日甲子，皇帝若曰：於戲！昔周建五等，漢班六條．經邦之制既宏，載祀之祚惟永。是以樊侯申伯，功成藩翰；喬卿叔節，績宣刺舉。惟爾特進吏部尚書許國公高士廉，識宇宏正，風鑒秀激，地惟姻戚，才稱棟幹。雲雷在運，參霸圖於艱難；龜鼎有歸，奉王猷於獻替。廊廟推重，縉紳佇德。總方牧之寄，勝殘播美；綜銓衡之職，得人流詠。固已聲高多士，功書太常，桐柏作鎮，長淮設險，形勝之地，允屬勳賢。是用命爾為使持節申州諸軍事申州刺史，改封申國公。傳之子孫，世為唐輔。往，欽哉！率循典禮，勉固誠節，垂裕來葉，以保黎庶。可不慎歟！
維貞觀某年月日甲子，皇帝使某官持節冊命曰：於戲！列爵者必俟茂勳，設官者鹹資懿德。所以翼讚王室，宏宣帝載，惟爾光祿大夫行并州大都督府長史太子左衛率曹國公李勣，識量恢宏，風略閎遠，忠以奉上，信以立身。獻款西歸，比阝鄘風美，分麾東略，虢鄭景從。預艱難於藩邸，參經綸而方麵。南定維揚，北清大漠，威振殊俗，勳書冊府。及入司禁旅，出帥藩鎮，勞勤表於夙夜，功用成於期月。蘄黃之地，濱帶江淮，鎮捍之得，允屬功烈。是用命爾為使持節蘄州諸軍事蘄州刺史，改封英國公。任重六條，地優五等，為朕藩屏，傳爾子孫。往，欽哉！其祗膺朝命，克固臣節，勤恤黎元，垂裕後世。可不慎歟！
維貞觀某年月日甲子，皇帝使某官某副使某官某持節冊命曰：於戲！蓋宣條作牧，胙土建侯，共治長寄，藩翰斯在。惟爾左領軍大將軍檢校原州都督宿國公程知節，誌懷銳穎，氣幹強果，業預艱難，效宣行陣。入司禁衛，勤誠著於軒陛；出鎮方隅，惠化洽於黎俗。疇庸有典，式隆寵命。是用命爾為使持節朗州諸軍事朗州刺史，改封盧國公。傳之子孫，長是藩屏。往，欽哉！爾其戒典謨之訓，固臣子之節，勤修政道，以貽爾後。可不慎歟！
維貞觀某年月日甲子，皇帝若曰：於戲！夫經邦之道，必資長策，利建之義，式固無窮。是以周之列國，祚世藩屏；漢之功臣，永垂帶礪。惟爾兵部尚書潞國公侯君集，體業貞固，識量恢凱，任切腹心，寄深文武。草昧伊始，奉一匡於藩朝；光華在運，典九伐於禮樂。入陪禁中，出臨閫外，讚嘉謀於樽俎，掃逋寇於遐荒。誠量歲寒，勳勒庸器，宛邱之地，實惟舊鎮，胙土作牧，允屬朝望。是用命爾為使持節陳州諸軍事陳州刺史，改封陳國公。傳之子孫，世為唐輔。往，欽哉！爾其克固臣節，思勖王度，夙夜匪懈，無替典則。可不慎歟！
維貞觀某年月日甲子，皇帝若曰：於戲！夫計功裂土，量能分職，所以光讚王室，康乂黎元。惟爾左驍衛大將軍樊國公段誌元，理懷沈毅，氣幹強雄，蜀漢委質，早效忠款。潁川從我，備盡心力，預艱虞於藩朝，陪戎征於閫外。勤宣階陛，功表旌旗，西城之地，襟帶巴蜀，藩翰之重，實俟勳庸。是用命爾為使持節金州諸軍事金州刺史，改封襃國公，傳之子孫，世為藩輔。往，欽哉！爾其勉固一心，勖茲六行，克勤政術，無斁彝典。可不慎歟！
於戲！突厥部眾，代居沙漠，元戎才舉，龍城克定。三部種類，十角酋渠，鹹襲冠帶，俱為臣妾。朕光宅六合，亭育萬品，爰降大造，存其亡國。既復故庭，乃樹君長。惟爾右武候大將軍化州都督懷化郡王李思摩，器量明遠，識用宏通，地稱貴種，望高賜姓。忠孝之節，簡於朕心，明智之材，重於蕃落。朕用是命爾為乙彌泥孰俟利可汗。傳之子孫，為唐藩屏。上鑒自古，下觀近代，守誠節者，鹹保其國人；為凶惡者，必及於覆敗。往，欽哉！爾其鑒茲往事，祗聽朕言，奉國以丹赤為先，禦下以信義為本。勉正爾身，勤恤爾眾，無昵邪佞，無遠忠良，無恣驕奢，無趨貪暴，兢兢業業，以綏爾疆土。可不慎歟！
臣聞至敬無文，至誠不飾。地居臣子，不以小忠撓志；情兼家國，不以細行嬰心。臣蒙獎厲，擢居天策。戰必以死，寔深湣於黎庶；奮不顧命，願無忝於宗社。規摹指麾，皆稟聖算，人心神誘，遂得成功，安敢貪天，自稱己力。前以聖人大寶，濫鍾愚懦。臣謂肅成理務，禮通監撫，日慎一日，不敢推辭。今奉茲詔，更垂獎予，以四海乂安，褰裳紫極，歸尊軒轅，天下幸甚。臣自當啟誦，不覺厚顏。頃者陰陽尚愆，嘉穀未稔，政治有虧，刑典不措。恐眇身多罪，以及萬方，伏願天慈，仍安太極。待民知堯力，玉燭順序，網開湯祝，金科削編，然後降輦西宮，於事非晚，付臣宣室，亦敢當仁。臣志在忘私，冒陳丹款。
