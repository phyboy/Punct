帝諱顯，高宗第七子，顯慶元年生。二年封周王，儀鳳二年徙封英王，改名哲。就隆元年八月立為皇太子。宏道元年十二月即位。嗣聖元年，武後廢帝為廬陵王，房州安置。聖曆元年復立為皇太子，仍名顯。神龍元年正月復辟，十一月上尊號應天皇帝，三年八月加尊號應天神龍皇帝。立二年被廢，復位四年，年五十五。諡曰孝和皇帝，廟號中宗，追尊太和大聖大昭孝皇帝。集四十卷。
顧以虛庸，早向墳典。每欲研精政術，極意書林，但往在幼年，未閑將衛，竭誠耽誦，因即損心。比日以來，風虛更積。中奉恩旨，不許重勞。加以趨侍含元，溫凊朝夕，承親無自專之道，遵禮以色養為先，所以屢闕坐論，時乘學緒。公潛申雅勖，式薦忠規。敬尋來請，良符宿誌。自非精思審諭，義均弼諧，豈能盡此藥言。形於簡墨，撫躬三省，感愧兼深。
門下：九重嚴邃，非閭閻之可聞；萬邦遐曠，因表疏而方達。朕尊居黃屋，心念蒼生。微物不安，每切納隍之慮；一人失業，更縈宵旰之懷。思欲下情上通，無令壅隔，所以明四聰者也。其官人百姓等，有冤滯未申，或獄訟失職，或賢才不舉，或進獻謀猷，如此之流，任其投匭。凡百士庶，宜識朕懷。
朕聞唯天為大，所以上序三宗；唯帝為尊，於是宏開七廟。故知肇興衢室，爰申宗祀之規；為建明堂，或廣嚴禋之禮。莫不八窗四達，分氣候於炎涼；復廟重簷，定尊卑於昭穆。實為國之洪訓，乃經邦之茂典。我國家睿祖神宗，重光累葉，道軼羲農之上，功侔造化之初。冠今昔而居尊，掩寰區而作大。朕承天撫運，纘聖開元，披鳳曆而乘時，握龍圖而建極。春秋變易，每增霜露之心，日月推移，倍切蒸嚐之思。然而城臨丹鳳，清廟久安，水控元龜，神基未立。金輿往幸，空展望於瑤祠；玉輦來巡，實幸親於碣石。三川帝裏，八水皇州。豈都邑之相誇，而郊畿之有謝。所以交風奧壤，還開候雁之庭；揆日明區，更置馴龍之室。巍巍紫座，無虧薦鮪之途；奕奕彤宮，遂得獻羔之所。加以總章霧辟，重屋煙披，懸晦日於梅梁，掛晴虹於桂棟。是以用斯珪璧，奠彼牲牢，唱孤竹之簫管，奏空桑之琴瑟。爰於祔享之日，乃至禋宗之辰，景色殊常，煙雲冠古。或凱風南至，縈喜氣而分輝，或驟雨東來，引祥雲而合向。固可以作樂崇德，殷薦上帝，而碧海遙澄，覺三邊之霧卷；丹霄上廓，看九野之塵清。祖宗之靈貺昭然，宇宙之神心可見。虔誠既展，盛禮斯宏。宜覃作解之恩，以廣奉先之德。
但赦者，小利而大害，始泰而終否。著小人之幸，非君子之幸。今歲已來，頻敷渥命，徒長僥幸。愈犯憲章，非所以宏獎風猷，發揮名教，深慮無知者因茲獲罪，有識者緣此致譏。遐思管仲之篇，緬想吳漢之說，恐負丕構，慨然長想。昔孔明相蜀，王猛佐秦，咸以數赦為言，俱稱肆眚非便。朕惟新闡政，方事澄源，期望古而裁規，具修今而布澤。伏以禮申崇祔，情展泰禋，式流曠蕩之恩，兼明懲勸之道，可大赦雒州境內。天下諸州，見禁囚徒，罪應致死者，特宜免死，配流者入徒，餘並原宥。京文武三品以上賜爵一級，四品以上各加一階，外文武官九品以上賜爵一轉。皇親嗣王，仍特許佩金魚袋。內外職事官三品以上及四品清官，並中書門下五品官父已亡者，並量加追贈。自宏道以前，經任相三年以上，及秦府晉府僚佐四品以上，並食實封。功臣雖經罪責，不至破家，子孫無任京官者，特宜優與一官。英府、周府舊寮五品以上，子孫亦宜準此。天下百姓為父後者，各賜右爵一級，大酺三日。
鸞台：尊王子弟，分裂山河，式優征賦，永固藩屏。并州牧左衛大將軍太子左千牛衛率兼安北大都護相王旦，地惟茂親，躬此明德，性安卑薄，誠切衝讓。頃以所食相州，願入天府，章表懇到，至於再三。朕難違固請，曲成美誌。然以王國所費，觸類宏多，漢晉已來，寵錫彌盛，或食邑五萬戶，或連城數十里，豈可遂其攬分之情，忘其推恩之典。宜於相州加實封一萬戶，進號安國相王，主者施行。
鸞台：睦親之序，誠有節而難逾；襃善之方，諒無和而不洽。太平公主延祥紫極，稟慶彤闈。月至漸宮，下金娥而毓照；星分漢渚，回寶婺以凝姿。踐素依仁，更緝柔閑之範；聞詩蹈禮，還表婉順之容。毓悟發於天機，聰明協於神授。所以特鍾先愛，偏荷聖慈，動輒承恩，言必中旨。故秦台下鳳，禮越於常儀；魯館乘龍，榮該於美選。自蜃軒即路，蛩岩寢，途遙千里，時亢九炎，攀從莫由，荒號孰寄？公主親承委屬，代申悲苦。涉履山川，念徒行而彌切；奠奉明夕，哀獨薦而逾勤。宮務畢脩，闈容胥備，中外咸允，情理兼極。朕以其雖有殊效，蓋是恒途，而凡典樞機，固事奏請，豈可以私親之嫌，累夫公道之分。宜增湯沐之榮，以表肅雍之譽，可加實封五千戶，進號鎮國公主。
鸞台：相王旦長女、第三女、第四女等，毓靈河漢，稟訓天人，蕙問清淑，蘭儀婉順。徽章所披，抑有旦❥之封，式開湯沐之邑。長女可封壽昌縣主，第三女可封淮陽縣主，第四女可封壽光縣主。
鸞台：某王某第幾女，疏芳桂苑，發豔椒庭。繡衽初笄，已觀於婉淑；瑤筐載弄，更表於柔閑。韶容將寶婺分暉，惠質與瓊娥比秀。承規蹈禮，既漸訓於河洲；延賞推恩，宜加榮於湯沐。可封永年縣主。
鸞台：相王第五女，資靈桂魄，稟訓蘭宮。六行昭宣，四德淳備。夭桃穠李，既挺淑令之姿；紅綬青緺，宜開湯沐之邑。可封仙源縣主。
忠正之臣，自昔攸尚，褒贈之典，舊章所重。故贈大理卿徐有功，節操貞勁。器懷亮直，洵古人之誌業，實一代之賢良。司彼刑書，深存敬慎。周興、來俊臣等，性惟殘酷，務在誅夷，不順其情，立加誣害。有功卓然守法，雖死不移。無屈撓之心，有忠烈之議。當其執斷，並遇平反，定國釋之，何以加此，朕惟新庶政，追想前跡，其人既沒，其德可稱。追往贈終，慰茲泉壤。可贈越州都督，仍遣使就家吊祭。賜物百段，授一子官。
門下：建侯之典，豈獨於懿親；茅土之榮，必覃於茂績。侍中上柱國齊國公敬暉、侍中上柱國譙郡開國公桓彥範、銀青光祿大夫守中書令兼修國史上柱國漢陽郡開國公張柬之、銀青光祿大夫中書令博陵郡開國公崔元暐、中書令兼檢校安國相王府長史上柱國南陽郡開國公袁恕己等：早竭忠讜，夙罄腹心。在身喻於股肱，在物均於舟楫。除凶而殄逆，更安社稷之基；策命而襃崇，爰申建侯之寵。敬暉可封為平陽郡王，彥範可封為扶陽郡王，仍賜姓韋，柬之可封為漢陽郡王兼特進，勳及食實封各如故。元暐可封為博陵郡王，恕己可封為南陽郡王。仍令準例朔望朝參，便即不須推讓。主者施行。
古之禦天下者，以大寶為公器，以崇高為外物。仰則乾行，順性命之理；俯思坤載，成博厚之德。將以財成至道，保邦靜人，用清三微，以齊七政。能臻夫此者，豈一人之力哉，實賴韋方，共康庶績。自季葉淪替，偭棄公道，官匪其人，教無所習。懷才修潔者，則依違以自容；通方宏偉者，則放蕩以求利。繇是淳化日消，澆風歲長，典章訛弊，俗凋殘，逶迤陵頹，莫能振理。朕以薄備，丕承寶命，夙夜惟寅，憂勞無怠。昧旦端冕，心被寰瀛；日晏罷朝，念周黎庶。頃者勵精推擇，傍求牧宰，冀聞善政，惠康乃乂，虛己勵勤，美化猶怠。貪官傲吏，屢黷於爰書；失職流亡，幾淪於版籍。豈刑賞之柄，不協其中；將仁恩之誠，未孚於下。永言國本，良深軫悼。
古者天子巡狩，省方觀俗，而錫鑾備駕，或以為煩。故分命軒，博彩謠頌，將以彰善癉惡，激濁揚清，散皇明以燭幽，揭仁風以被物。實資令德，允屬通才，惟懷永圖，式鑒成憲。宜於左右台及內外五品以上官，識理通明，立性堅白，無所詘撓，志在澄清者二十人，分為十道巡察，使二周年一替，以廉按州部，俾其董正群吏，觀撫兆人，議獄緩刑，扶危拯滯。若能抗辭直筆，不憚權豪，仁恕為懷，黜陟咸當，別加獎擢，優以名器。如脂韋苟全，籧篨戚施，高下在心，顧望依附者，將遷削屏棄，肅以憲章。咸竭乃心，以副朕意。
共理天下者，在良二千石。宜令中書門下於內外揀擇，必取材望兼優，公清特著，可以宣風導俗，具以名聞。
門下：朕聞展禘祖，昊穹著其成命；就陰即陽，墳典明其大節。故豺獺有祭，下不隔於微品；犧牲畢陳，上以光於嚴配。軒皇用事，則雍旁五祠；漢帝潔齊，則城南七里。用能使敬而不黷，求而不匱，祈穀則九載可登，焚柴則三載無闕。是知上靈大德，不私於亭毒之仁；正直聰明，有感於馨香之薦。瞻高欲語，無易茲道。我高祖神堯皇帝開階立極，配永循機；太宗文武聖皇帝仗金策而清四方，運璿璣而齊七政；高宗天皇大帝與乾坤合其德，與日月合其明；則天大聖皇后建補天立極之功，受河圖洛書之統，五精歸運，四葉重光。朕虔順樂推，欽承眷命，紹宏基於累聖，日慎斯兢；執大象於群生，夙興加勵。遠人殊俗，占風而集蠻邸；美瑞休符，係月而輝史筆。故得三邊靜柝，五兵銷刃，寰宇大寧，人神式序。而德慚被物，誠謝動天，水旱尚臻，陰陽猶舛，永以憂懼，無忘鑒寐。然則事天事地，莫盛乎禋祀；弗躬弗親，孰申乎誠敬。
朕自臨四海，於今五年，幸承祧社之靈，未展郊丘之謁。方今朔風候律，南至登辰，乘上日而恭饗，奉高禋而肅事，揚宗祖之休命，酌壇場之令典，百神受職，三才合契，備殷薦之容，行昭報之禮，豈惟靈光所燭，但驗其徵，方冀後先不違，實受其福。至若五刑之屬，十惡為重，自頃恩赦，罕聞該及。朕以眇身，膺乎大寶，下人不足，每切如子之傷；上帝所臨，敢逃在予之責？閑居三月，未弭厥愆，靜念終朝，載增寅畏。侑神伊始，與物維新，用宏曠蕩之恩，以答高明之貺。可大赦天下。
聖人布化，用百姓為心；王者垂仁，以八荒無外。故能光宅遐邇，財成品物。繇是隆周理曆，啟柔遠之圖；強漢乘時，建和親之義。斯蓋禦長策，經邦茂範。朕受命上靈，克纂洪業，總三才而統極，混六合以為家。聲教所覃，建木棗林之外；提封爰亙，弱水流沙之表。悠然至道，高詠薰風，載戢干戈，大張禮樂，庶幾前烈，克致和平。眷彼吐蕃，僻在西服，皇運之始，早申朝貢。太宗文武聖皇帝德侔覆載，情深億兆，思偃兵甲，遂通姻好，數十年間，一方清淨。自文成公主往嫁其國，因多變革。我之邊隅，亟興師旅，彼之蕃落，頗聞彫弊。
頃者讚普及祖母可敦酋長等，屢披誠款，積有歲時，思讬舊親，請崇姻好。鑫在公主，朕之少女，長自宮闈，言適遠方，豈不鍾念。但朕為人父母，誌恤黎元。若允誠祈，更敦和好，則邊土寧晏，兵役休息。遂割深慈，為國大計，受築外館，聿膺嘉禮。彼吐蕃讚普即以今月二十七日進發，朕親自送於郊外。
卿操烈寒松，心橫勁草，累遷臺閣，咸播聲猷。不屈二兇之威，獨全一至之節，每念嘉嘆，無忘寢興。但青璅位隆，黃樞寄切，爰奪苴麻之禮，擢居審省之曹，朝命已行，即宜斷哀。
念功之典，《書》有明訓；贈終之數，《禮》著彝式。党項大首領故右監門衛將軍員外置同正員使持工節洫等一十二州諸軍事兼靜邊州都督仍充防禦部落使拓跋思泰，頃者戎鬼違命，爰從討襲，躬親矢石，奮其忠勇。方申翦馘之勳，俄軫喪元之痛。壯節彌亮，美名可嘉。宜崇寵章，俾慰泉壤。可贈特進兼左金吾衛大將軍。賜物五百段，米粟五百石。仍以其子守寂襲其官爵。
門下：❥宿揚輝，爰稱婺女；絳河分彩，是曰天孫；柔德所資，乃生淑媛。長寧公主等，孕靈圓魄，稟粹方儀，載極幽閑，用光婉順。皇基再造，景命維新，凡在懿親，咸申禮命。肅雍之地，未展徽章，宜正此銀宮，署茲金榜。並開湯沐，廣宣朝慶，可依前件。
駙馬都尉楊慎交，分榮戚裏，藉寵公門，恭肅著於立身，恪勤效於從政。鳳凰樓上，宛符琴瑟之歡；烏鵲橋前，載協鬆蘿之契。宜覃茅土，式廣山河。
君臣朝序，貴賤之禮斯殊；兄弟天倫，先後之儀亦異。聖人之制，率繇斯道。朕臨茲寶極，位在崇高，負扆當陽，雖受宗枝之敬，退朝私竭，仍用家人之禮。近代以來，罕遵軌度，王及公主，曲致私情，姑叔之尊，拜於子侄，違法背禮，情用惻然。自今已後，宜從革弊。安國相王及鎮國太平公主，更不得輒拜衛王重俊兄弟及長寧公主姊妹等，宜告宗屬，知朕意焉。
門下：長寧公主、安樂公主等，金波毓彩，寶婺凝輝，蘊《詩》、《禮》於心台，暢柔明於性府。肅雍成德，婉娩居懷。非弄玉之能方，豈修瑤之是美。特荷掌中之愛，尤鍾膝下之慈。宜錫寵榮，再崇湯沐。可更加食實封一千戶，通前滿二千戶。
故李昭德，勤恪在公，強直自達，立朝正色，不吐剛以茹柔；當軸厲詞，必抗情以曆詆。墉隍府寺，樹勣良多，變更規模，歿而不朽。道淪福善，業虧嫉惡，名級不追，風流將沫。式旌壤樹，光被幽明，可贈左御史大夫。
朕凝懷紫宙，滌想丹闕，考千古之澆淳，稽百王之治亂。蒿宮茅柱，實興國之清猷；玉席珠衣，乃危邦之弊化。朕自承天纂運，佩日披圖，希齊鷇飲之年，願躡鶉居之代。漢文提舄，少小留心；晉武焚裘，生平措意。頃為皇符肇建，寶廟初登，眷彼王公，多為進奉，莫不龍歌令節，蛟食芳辰。椒花獻頌之時，菊蕊浮觴之日，或雕金鏤玉，采六合之珍奇；或翦翠裁紅，飾三春之草樹。上行延納，下務徵求，鄽閈紛紜，公私逼迫。昇平欲濟，蠹害非輕，言念於茲，深無所謂。即宜懲革，勿至因循。
門下：紫極八座，非德勿居；丹屏六曹，惟賢是擇。金紫光祿大夫李承嘉，靈襟岐嶷，識宇嚴明。早聞通德之名，夙有大臣之望。雄才逐日，共騏驥而齊驅；迅翼搏風，與鵷鴻而並翥。柏台憲府，高膺弄印之榮；芝甸神州，獨著題輿之任。堅同白玉，直若朱繩，台閣風生，權豪氣懾。洪材可重，茂秩須崇，宜加曳履之班，式獎從橋之對。
避車要秩，非德靡升；專席雄班，惟賢是屬。侍中楊再思，衣冠舊齒，廊廟宏才。寒暑不易其心，始終弗虧其度。在明時而有立，居暗室以無欺。投水陳謨，邁漢朝之三傑；霑沙作相，掩虞日之五臣。森乎抱松柏之心，凜乎貫冰霜之氣。佇因獻替，兼肅權豪，宜分務於鸞扃，俾效能於烏署。
絳衣近侍，秩亞貂蟬；青瑣崇班，職參鴛鷺。實神化之有寄，信賢才之攸重。通議大夫韋嗣立，忠規奕葉，孝緒蟬聯。家匡元燕之朝，人輔彤雲之代。芝蘭並秀，見謝砌之階庭；麒麟齊驅，有劉山之昆季。入光振鷺，譽滿三台；出攄憑熊，聲流十部。近者命茲鸞渚，已抉雁行，才出芸扃，奄歸蒿裏。永言荊樹，坐折連枝，眷彼恒山，空餘一鳥。俾遷榮於皂蓋，宜襲寵於黃樞。
明光畫省，務總樞要，建禮仙門，職惟喉舌。尚書左丞張錫，白虹良寶，紫電雄鋒。家傳鵲印之祥，世襲貂冠之緒。文遒吐鳳，思縟騰蛟。質映南金，材逾東箭。自提綱左轄，執簡中台，奏郭奕而無慚，射崔洪而不愧。紫樞佇俊，彤管須賢，宜升賜劍之榮，式表委珠之潔。
禮防君子，自昔通規；律禁小人，由來共貫。朕情存革務，志在懲愆，欲申作解之恩，慮開僥幸之路，非所以納人軌物，垂裕後昆。既屬陽和之辰，宜敦耕稼之業。三農啟候，方陳敬愛之規；百姓為心，爰軫泣辜之念。將申慮降，再釋狴牢，庶無滯禁之冤，仍示小懲之誡。其都城之內見禁囚徒，朕特親慮，令所司具為條例聞奏。
烏台峻秩，望總鐵冠；蒼佩崇班，威高石室；誠副相之榮級，實次卿之通任。前岐州蘇向，詞吞楚澤，量湛黃陂。既光大廈之材，堪入巨川之用。西京展驥，道掩題輿；右輔憑熊，風超露冕。朱帷霧撤，初停州縣之勞；白簡霜凝，宜屏權豪之氣。
朕聞將帥興功，本期於邦國；帝王懸賞，用答於疇庸。持節朔方道大總管右屯衛大將軍張仁願，器宇端雅，風神秀傑，謀韜玉帳，寄重金壇。故得累司文武，曆參邊鎮。薊州作牧，既紓東顧之憂；榆塞總兵，方釋北垂之慮。而乃躬先士卒，負土築城，橫卻月於天街，劃長雲於地脈。宜列河山之賞，式崇帶礪之榮。進封韓國公，賜物三百段，及衣裳一副。
門下：悼往興哀，事極於理義；飾終追遠，禮著於經國。故邵王重潤，漸履雲霄，分輝日月，體謙恭之質，蘊忠順之誠。愛敬盡於宮闈，仁孝聞於區。地居長嫡，允膺崇樹。天不憖留，奄隨運往。朕丕膺寶命，乃眷承祧，瞰朱邸而無從，傃青方而結欷。宜加贈典，正位元儲。可贈皇太子，所司備禮改葬。主者施行。
門下：朕聞古之教者，家有塾，黨有庠，術有序，國有學，蓋立訓之基也。故上務之則敦本，下由之則成俗，豈可使顓門殆絕，或乖其義，入室將廢，莫知其道乎？朕承百王之末，接千歲之統，虛心問政，早朝晏罷，勵精求古，忘寢與食，思所以奉前聖之典謨，矯茲深弊；致後生於軌物，遵我大猷。去歲京畿不稔，倉廩未實，爰命樂群，暫停課藝，遂令子音罔嗣，吾道空歸。居無濟濟之業，行有憧憧之歎，雖日月以冀，而歲時迭往。今者逋治（疑）嚐麥，且周於黎獻。就言釋菜，寧於生徒，每用惕然，良非所謂。其國子監學生等，麥熟後並宜追集，務盡師資，諸州牧宰，亦倍加導誘。先勤學教，必使俊造無濫，名實有歸。庶博士弟子，京邑由斯日就；鴻生钜儒，海內為之風化。有司可即詳下，稱朕意焉，主者施行。
門下：《易》著鳴謙，《禮》稱辭貴。以崇讓而退滿，推心自得，其道彌光。前昭容上官氏，相門積善，儒宗雅訓，文學冠時，柔嘉順則。內守恬淡，外防奢侈，發於少長，持以周旋。樂無靡嫚，衣必汗濯，珠璣不珍，墳籍為寶。故能誠切一室，功宣兩朝。讜議日聞，屢授楚筆，忠規歲納，方輕漢輦。惟此邦媛，郁為宮師。遂能德綜十倫，孝高百行。頃罹創巨，爰命權奪。秩茂左嬪，思被光寵；誌齊班女，懇陳捴挹。而賢明之業，經濟之才，素風逾邁，清輝益遠。不成厥美，將蔽斯言，今依表奏，以憲圖史。可起復婕妤，主者施行。
門下：子喬羽化，或留連於故祠；康成道存，尚延佇於舊邑。矧夫跡膺仙籙，名偶聖朝，追想遺塵，載殷遠念。故玉清觀道士贈太中大夫昇真先生王遠知，性與道合，神從化遊，初窮帝解之微，自得天倪之理。時曆三代，韞秘術以韜光；年逾十紀，屬睿圖之啟運。藏往知來，察幽鑒遠，亟符先渥，緬惟贈恤之恩；聿申後命，宜峻襃崇之禮。可贈金紫光祿大夫昇元先生，餘如故。主者施行。
朕聞大隱忘情，不去朝市，至人無跡，何所凝滯。王高標峻尚，雅操孤貞，有咸一之用，宏體二之德。學究深遠，理詣精微，草芥貂蟬，錙銖纓紱。蔭鬆山而辭竹苑，去朱邸而就清溪。逍遙林壑，傲睨箕潁，有年歲矣。朕虔膺聖鑒，重闡皇基，保乂邦家，輯寧區宇，求賢采彥，俯穀窺山。王之所居，接近嵩嶽，長望高烈，思滿風煙，將令移蹕具茨，追尋大隗；鳴鸞峒岫，詢問廣成。機務殷繁，有懷莫遂。今遣國子司業杜慎盈以禮命徵辟，掃夔龍之第，虛稷契之筵，神化丹青，朕之誌也。豈以黃屋之貴，傾彼白雲之心，通變之宜，希從降誌，延佇閶闔，若在汾陽。
敦夷齊之行，可以激貪；尚顏閔之道，用能勸俗。新除太子中舍人王友貞，德義泉藪，人倫茂異。孝愛始於事親，忠信表於行己。富有文史，廉於財貨。久曆官常，累聞課績。有古人之風，保君子之德。乃抗誌塵外，棲情物表，深歸解脫之門，誓守薰修之戒。頃如徵命，作護儲闈，固在辭榮，累陳情懇，堅持淨義，不登於車。服惟悅於禪糸向，味靡求於珍饌。朕方崇獎廉退，懲抑澆浮，雖思廊廟之賢，豈違山林之願。宜加優秩，仍遂雅懷。可太子中舍人員外，置給全祿，以畢其身。任其在家修道，仍令所在州縣，存問四時，送祿至其住所。
故紀王女東光縣主，忠性純孝，雅操貞烈。感興運之方啟，痛亡靈之不追。休戚是同，悲喜交集，發言鯁塞，因致殂謝。聞之傷惋，震於予懷。忠孝之情，深可嘉尚。宜命史官，編入國史。
虢州人故楊初成，往者運屬殷憂，志懷忠讜。將迎六飛之駕，奄罹五刑之罰。身既伏誅，家又從坐，言念誠節，深可哀矜。宜有襃榮，式旌忠順。可贈左騎衛左一府郎將。
卿履謹尚遜，忌盈戒滿，詞誌勤勤，請謝王位。然懸爵所以勸善，申至公也；裂土所以疇庸，非徇私也。故漢德之盛，異姓而王者八人；魏祚之隆，同功而邑者千戶，今卿列爵之貴，未越於漢圖；食邑之豐，才半於魏制。而遽形簡牘，一何甚也。朕承三代之丕業，荷七廟之威靈，惟唐據承祧之尊，於周保元良之重。至於復予休命，配天大業，雖曆數有歸，亦謳歌所繼。然狐鼠不掘，終貽城社之憂；頑凶未除，實負朝廷之懼。卿誠亮白日，忠勵秋霜，懷直道以立身，固一心而徇國。自二凶構患，潛圖不軌，惡跡初彰，釁萌始露，卿之大節，義在不虧。烈士之首，期於必碎。及難作宮禁，禍生肘腋，卿上銜天命，外發兵符，行正卯之戮，既於兩觀；磔蚩尤之屍，俄成四塚。曾不延晷，鬱成大功。分壤錫珪，固其宜矣。行當勉以自愛，享此眉壽，乘几杖之榮，極鄉園之樂，崇讓小節，念勿為也。
則天大聖皇后往以憂勞不豫，凶豎弄權，暉等因興甲兵，剗除妖孽，朕錄其勞效，備極寵榮。自謂勳高一時，遂欲權傾四海，擅作威福，輕侮國章，悖道棄義，莫斯之甚。然收其薄效，猶為隱忍，錫其郡王之重，優以特進之榮，不謂谿壑之誌，殊難盈滿。既失大權，多懷怨望。乃與王同皎窺覘內禁，潛相謀結，更欲稱兵絳闕，圖廢椒宮，險跡鬼詞，驚視駭聽。屬以帝圖伊始，務靜狴牢，所以久為含容，未能暴諸遐邇。自同皎伏法，釁跡彌彰，儻若無其發明，何以懲茲悖亂？跡其巨逆，合寘嚴誅，緣其昔立微功，所以特從寬宥。咸宜貶降，出佐遐藩。暉可崖州司馬，柬之可新州司馬，恕己可竇州司馬，元暐可白州司馬，並員外置。
郭山惲業優經史，識綜古今。八索九邱，由來遍覽；前言往行，實所該詳。昨者因有豫遊，式延朝彥，既乘歡洽，咸使詠歌，遂能志在輔時，雅申諷諭，謇謇之誠爾切，諤諤之誌愈明。宜有褒揚，美茲鯁直。可錫時服一副。
中天竺國大首領大野迷地羅梵摩等，殊邦慕德，重譯來朝，是加襃獎，用益誠心。可果毅都尉，賜緋袍銀帶，放還蕃。
卿等累覃邦化，多曆年所，城池郡邑，冠蓋相望。往緣邊牧非人，遂令卿等失業。念彼雄藩，鞠為茂草。今卿等削摧異俗，歸誠本朝，頻獻封章，益明忠款，克復州鎮，宛如平昔。失活將尚公主，永為藩臣。入拜闕庭，良深慰喜。卿等涉路遠來，得平安好否？近屬節假，不得早與卿等相見，且向曹司安置，待後進止。
國之大綱，惟刑與政。刑之不中，其政乃虧。劉光業、王德壽、王處貞、屈貞筠、鮑思恭、劉景陽等，庸流賤職，奸吏險夫。以粗暴為能官，以凶殘為奉法。往從按察，害虐在心，倏忽加刑，呼吸就戮。暴骨流血，其數甚多，冤濫之聲，盈於海內。朕惟新布澤，恩被人祇，撫事長懷，尤深惻隱。光業等五人，積惡成釁，並謝生涯，雖其人已殂，而其跡可貶。所有官爵，並宜追奪。其枉被殺人，各令州縣，以禮埋葬，還其官蔭。劉景陽身今見在，情不可矜。特以會恩，免其嚴罰。宜從貶降，以雪冤情。可棣州樂單縣員外尉。自今內外法官，各宜敬慎。其文深刺骨，跡徇凝脂，高下任情，輕重隨意，必置岩典，以彰癉惡。其酷吏邱神勣、來子珣、萬國俊、周興、來俊臣、魚承煜、王景昭、索元禮、傅遊藝、王宏義、張知默、裴籍、焦仁亶、侯思立、郭霸、李仁敬、皇甫文備、陳嘉言等，共人已死，其垂拱已來枉濫殺人，有官者並令削奪，唐奉一依前配流，李秦授、曹仁哲並與嶺南惡處。
故司空勣，往因敬業，毀廢墳塋。朕追想元勛，永懷佐命。昔竇憲干紀，無累安豐之祠；霍禹亂常，猶全博陸之祀。罪不相及，國之通典。宜特垂恩禮，令所司速為起墳，所有官爵，並宜追復。
