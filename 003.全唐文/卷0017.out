臨歧感愴，深惻朕懷，勉慎行鑣，佇足還轡。但正直之士，為邪佞所憎，慮有不逞之徒，知卿在路無備，因茲射險，忽肆凶狂，萬一損卿，追悔無及。縱加鼎鑊，何補於卿？朕心口為憂，明發不寐。今故遣千騎四人，緩急任卿驅使。
日本國遠在海外，遣使來朝。既涉滄波，兼獻方物，其使真人莫問等，宜以今月十六日於中書宴集。
敕：昔有獻高寢，禮遵於仲月；將上原陵，昏達於中夜。所以銜悲罔極，申敬如在。鑒於前史，抑有舊章。朕以寡昧，早罹酷罰，屬遠安邇肅，慶承於七廟；霜來露往，感積於四時。頃回旆洛師，停輿京邑，蓋非省風俗，希先王徯后之言；伏以瞻山園，奉聖人因親之教。有司已具，成命必行。渭北衣冠，預嚴於法駕；陵東松柏，傍蔭於清道。先陳翼翼之詩，後展蒸蒸之慕。孟冬屆序，計日數程，義在因心，不忘寢寐。但以近郊井隧，有時水旱，賦於納秸，未瞻圭田。取彼盈箱，曾徵寶稟，而公卿常自獻書立議，咸以為明察敬事，撫臨愛育。若萬乘不備其禮，固非敬也；百姓不勝其勞，故非愛也。況駿奔執豆，夙夜於象居；攀戀遺弓，載勤於奉邑。以眇身之兼願，殊先志之恤隱。是則乖於濟物，咎必在予。所不忍言，諒非獲已，俯順眾情，逾增遠思。前以今年十一月二十日親謁乾陵者且停。
彼州往緣寇盜，戶口凋殘，委任失材，乃令至此，卿處事強濟，遠邇寧靜。築城務農，利益已廣。隱栝綏輯，復業者多，宜須政成，安此黎庶。況百姓又有表請，不須來也。
朕叨居寶位，惟新闡政，再安宗社，展恭禋之大禮，降雷雨之鴻恩，爰及緇黃，兼申懲勸。如聞天下諸道觀，皆畫化胡成佛變相，僧寺亦畫元元之形，兩教尊容，二俱不可。敕到後，限十日內，並須除毀。若故留，仰當處官吏科違敕罪。其《化胡經》，累朝明敕禁斷。近知在外仍頗流行，自今後，其諸部《化胡經》，及諸記錄有化胡事，並宜除削。若有蓄者，準敕科罪。
朕承天宰物，光宅中區，嗣祖宗之丕基，承聖善之洪業。向明負扆，實奉成規。往自永淳，至於天授，奸臣稱亂，鼎運不安。則天大聖皇后思顧托之隆，審變通之數，忘己濟物，從權禦宇，四海繇其率順，萬姓所以咸寧。唐周之號暫殊，社稷之祚斯永，天保定爾，實繇於茲，朕所以撫璿璣，握金鏡，事惟繼體，義即纘戎。其若文叔之起舂陵，少康之因陶正，中興之號，理異於茲。宜革前非，以歸事實。自今已後，更不得言中興。其天下大唐中興寺觀，宜改為龍興寺觀。諸如此例，並即令改。
卿列霜簡，忠在觸邪，遂能不懼權豪，便有彈射，眷言稱職，深領乃誠。然楚客等大臣，須存禮度。朕識卿姓名，知卿鯁直，但守至公，勿有回避。
晝巡周衛，夜驚岩廊，既曰爪牙，實稱心腹。左金吾衛大將軍成王千里，聲高沛獻，德邁二南。以磐石之崇班，當執金之重寄。察奸無對，討猾若神。固以威動千廬，勤宣五校。近者衙仗之內，輒有詐偽之人。曾不斯須，遽令擒獲。能官之目，久已馳芳，稱職之名，從茲著號。可賜衣一副，兼賜物一百段。
朕以匪躬，忝承丕業，雖撫寧多失，而平恕實專。矧夫三聖重光，元元統序，豈忘老教，偏意釋宗。朕志款還淳，情存去偽，理乖事舛者，雖在親而亦除；義符名當者，雖有怨而必錄。頃以萬幾餘暇，略尋三教之文，至於道德二篇，妙絕希夷之境；天竺有空二諦，理秘真如之談。莫不敷暢元門，闡揚至賾，何假化胡之偽，方盛老君之宗。義有差違，文無典故，成佛則四人不同，論弟子則多聞舛互。尹喜既稱成佛，已甚憑虛，復雲化作阿難，更成鳥合。鬼穀、北郭之輩，未踐中天；舍利、文殊之倫，妄彰東土。胡漢交雜，年代亦乖。履冰而說涅槃，曾無典據；蹈火而談妙法，有類俳優。誣詐自彰，寧煩縷說。經非老君所制，毀之則匪曰孝虧；文是鄙人所談，除之則更彰先德。來言雖切，理實未安。宜愁朕懷，即斷來表。
朕嚐因暇景，博覽前修，帝籍皇圖，略稽其跡。至若二靈肇判，三才聿興，驪連栗陸之辰，尊盧大庭之日，時猶樸略，未著圖書。洎乎出震應期，畫八卦而成象，炎皇禦曆，播百穀以興農。車服創於軒轅之朝，曆象建於唐堯之代。封建之事，闕爾無聞。自周漢己亞，方崇藩屏，至於三微更王，五運迭興，以古揆今，事跡有爽。
比者別宗撫曆，異姓興邦。伏以則天大聖皇帝內輔外臨，將五十載，在朕躬則為慈母，於士庶即是明君。往者垂拱之中，嗣皇臨政，當此之際，魯衛並存。及乎全節興妖，琅琊構逆，災連七國，釁結三監，既行大義之懷，遂有泣誅之事。周唐革命，蓋為從權，子侄封王，國之常典。卿等表云：天授之際，武家封建，唐家藩屏。豈得並封者？至如千里一房，不預逆謀，還依姓李，無改舊惠，豈非善惡區分，申明逆順矣。今以聖上乖豫，高枕怡神，委政朕躬，纂承丕緒。昨者二月之首，攸暨等屢請削封。朕獨斷襟懷，不依來請。昔漢祖以布衣取天下，猶封異姓為王，況朕以累聖開基，豈可削封外族。群公等以天無二日，土無二王，抗表紫庭，用申丹懇者。然以賞罰之典，經國大綱。攸暨三思，皆悉預告凶豎，雖不親冒白刃，而亦早獻丹誠。今若卻除舊封，更慮有功難勸。
學生在學，各以長幼為序。初入學，皆行束脩之禮於師。國子太學各絹三匹，四門學絹二匹，俊士及律書、算學，州縣各絹一匹。皆有酒脯。其束脩三分入博士，二分助教。又每年國子監所管學生，國子監試州縣學生，當州縣並選藝業優長者為試官監試。
皇帝問洛州滎陽縣令盧正道，卿才行早著，清白有聞，夙夜在公，課最居首。使車昇獎，朕甚嘉之。今贈卿祿秩，以襃善政，勉勖終始，無替嘉聲。
維神龍元年，歲次乙巳，五月己卯朔十五日癸巳，皇帝若曰：谘！古者之命官也，有德尊以爵，有功尊以祿，用能百揆時序，庶績共凝。詳其利建之跡也，異姓則鬻熊封之於楚，宗子則召奭宅之於燕，惟皇作極，率由前典。谘爾銀青光祿大夫中書令監修國史漢陽郡王張柬之，效祉星辰，資靈川嶽。負佐時之略，有經邦之材。以忠孝為己任，以仁義為事業。頃者巨猾未殄，常思克清，一朝奮臂，二凶行翦。竟燃臍於東市，終掛膽於西州。遂得聖祚中興，皇運光啟，乾坤再辟，日月重明。刑白馬而書功，未足雲答；指青山之比礪，曾何足酬。是用命爾為特進漢陽郡王。爾其靖共乃職，咸允具瞻。使厚秩尊官，永全於長代；春蘭秋菊，無絕於終古。往，欽哉！可不勉歟，可不慎歟！
維神龍元年，歲次乙巳，六月己酉朔六日甲寅，皇帝若曰：谘！德懋懋官，功懋懋賞，萬古常行之則，千載不刊之典。故五十一之啟漢，三十一之中興，或舉代趙如拾遺，或取秦隴如偃草。結丹青之誓，蒞白馬之盟。祚土包茅，與洪河而永固；分珪錫社，共天壤以俱隆。緬考舊章，率由此道。爾中書令上柱國博陵郡王崔元暐，夙負雄圖，早懷英毅，蘊公輔之量，有王佐之才。頃者元凶構奸，圖危社稷，遂能懷忠抱義，奮不顧身，重國輕生，意全王室。艱難既濟，國家永清，勤亦至矣，功亦大矣。昔賞及於鬻熊，聿封於楚；功尊於臧綰，乃建於燕。異姓封王，抑惟前典；憲章故事，庶載疇功。是用命爾為博陵郡王，用旌誠效，宣其忠節，鬆竹無渝。往，欽哉！汝諧，可不慎歟！
維神龍元年，歲次乙巳，六月己酉朔六日甲寅，皇帝若曰：谘！夫母以子貴，妻以夫榮，聞諸通古，列在方策。惟爾博陵郡王崔元暐妻盧氏，筮惟福允，歸乃慶餘，備嫻《詩》、《禮》，夙擅言辭。斷織捐金，道姆師之雅訓；采蘋銘菊，遵女史之明規。向時王室艱難，逆臣放命，敬暉等忘家殉國，翦暴除凶。二曜重朗，萬姓相歡，爰命疇庸，聿予茂賞。大名隆器，已錫於所天；徽號寵章，宜覃於齊體。今遣銀青光祿大夫行尚書右丞上柱國蘇瑰、副使通議大夫守太常少卿韋叔夏持節齎冊，於是命爾為博陵郡王妃。爾其無違藩守，務於和理，而使家可長久。聖人重之，可不美歟！敬之哉！
維景龍三年，歲次己酉，九月甲寅朔二十三日丙子，應天神龍皇帝若曰：昔孔某雲歿，魯哀由其作誄；晏嬰既往，齊景為之行哭。且謂陪臣，義由存此，甫懷良相，情則過之。谘爾故尚書右僕射同中書門下三品監修國史上柱國鄭國公楊再思，河嶽粹靈，廟堂神器，率由百行，能具九德。自弼諧庶績，師長群寮，清白所以樹風，丹青所以成化。有若巫咸之保乂，傅說之欽承，故能宣慈惠和，邁跡垂憲。而運同過隙，悲深撫幾，興言軫悼，載想謨猷。發金縢之舊銘，詢葬亳之前訓。俾加印綬，秩齊於子真；式奉園陵，誌畢於元凱。是用增寵命於端揆，茂徽章於連帥。今贈爾持節并州大都督，遣太府少卿韋璿持節備禮冊命。方使五公門閥，二臣邱壟，魂而有靈，懿茲榮贈。嗚呼哀哉！
維景龍四年，歲次庚戌，二月❥❥朔二十二日，應天神龍皇帝若曰：谘爾故開府儀同三司知軍國重事上柱國芮國公致仕豆盧欽望，朕聞古之哲王，必有賢佐。其存也俾乂，謂之奮庸；其歿也不朽，謂之立德。可不然與？爾十紀羽儀，三朝冠冕。專直為操，非法不言；溫謙在容，非禮勿履。故能揆路斯穆，台階以平，而韋賢罷歸，疏廣辭退。致虛守靜，方密道樞，居常待終，竟從冥錄。是用輟朝增歔，趨仰興懷，榮以建旗，正其服袞。今贈司空并州大都督，持節備禮冊命，則二儀式奉，九原可作。冀爾魂魄，嘉夫寵數。嗚呼哀哉！
門下：聞天地盈虛，四時有消息之度；皇王興替，五運有遷革之期。稱號斯殊，驪原亦異。受明命者，罔不由茲。我大唐高祖神堯皇帝聖期首出，天與神器，有大功於區夏，有大造於生靈。太宗文武聖皇帝道則繼明，業推構極，類商湯之起亳，若姬發之承周。彈壓九皇，牢籠萬古。高宗天皇大帝上聖御圖，大明司契，手調元氣，心運洪爐。齊五緯而平太階，應三神而登日觀。綱羅開闢，包冠羲胥，大猷備闡，能事斯畢。仙駕不追，逆臣開釁，敬業挺災於淮甸，務挺潛應於沙場。天柱將搖，地維方撓，非撥亂之神功，不能定人之危矣。則天大聖皇帝亶聰成德，濬哲應期，用初九之英謨，開太一之宏略。振玉鈐而殆封豕，授金鉞而斬長鯨。受河洛之圖書，當昊羲之歷數。惠育黎獻，並登仁壽。既而凝懷問道，屬想無為，以大寶為勞生，遂復忝於明闢。且有後命，俾承先緒。光啟大唐之圖，用崇興復之基。交際在辰，情深感慰。奉高祖之宗廟，遵太宗之社稷，不失舊物，實在於茲。業既惟新，事宜更始，可改大周為唐。社稷宗廟，陵寢郊祀，禮樂行運，旗幟服色，天地等字，台閣官名，一事已上，並依永淳已前故事。其神都依舊為東都，北都依舊為并州。大都督府永昌、來庭兩縣，並從廢省，其百姓依舊分屬河南、洛陽兩縣。周朝宗廟陵寢及官，宜令所司，商量處分。朕之遠系，出自老君，靈佑所資，貽慶長久，宜依舊上尊號為元元皇帝。省司差使，冊告天下。村落佛堂，並令開門灑掃，不得因茲聚斂，創加修葺。庠序之規，風教之首。京都兩學，尚且闕修，欲令四方，何以取則。其京都學館。及先聖廟堂，所有破壞未營造者，逐要修葺，速令畢功，不得浪有勞擾。樂府之設，國風所系，豈惟易俗，抑且和神。至若絲竹繁聲，倡優雜伎，深乖禮則，並宜量事減省。國之禮儀，已經改撰，隨時逐變，務在宏通，宜令禮官，重加詳審。於行事有不便者，即從損益，制敕刪定，處分已久，宜從易簡，務速施行。設官固須量才稱職，比來委任，稍亦乖方，遂使鞠獄推囚，不專法守，撰文修史，豈任秘書。營造無取於將作，勾勘罕從於比部。多差別使，又著判官，在於本司，便有曠位。並須循名責實，不得越守侵官。皇家親屬籍沒者，則天大聖皇帝雖已溥暢鴻恩，其先有任五品以上官枉遭陷害者，並宜改葬，式遵典禮。若有後嗣，還其資蔭。其別敕安置並左貶者，亦復其屬籍，量還官爵。仍遣諸流移人，除犯贓賄及畜蠱毒造偽避讎反逆緣坐勘會不免者，餘並放還。天下軍鎮，不要者多。轉輸艱辛，府庫虛耗，事須改弊，不可循常，宜簡。內外官人，有才識者，分遣充使。巡邊按覆須留鎮遏，及應減一事以上，並委使人共所管詳度，還日具利害聞奏。其應支兵，先取當土及側近人，仍隨地配割，分州定數，年滿差替，各出本州，就為格例，不得逾越。五品以上致仕曾伏事先朝者，賜爵一級。曾任州府幕府及任洛州牧日官人，並勘責奏聞。經任東宮官僚，見任六品官計階應入五品者，特宜不拘年限，餘依常例。三衛細引主帥直司行署番官七絕等，通前各減二年勞，考滿者各加勛一轉，合得官者稍與處分。中書門下官人計階考入五品者，優量令史番官准羽林例處分。分直省及外司官與二十二日誅賊之時緣祗承在中書省者各賜勛一轉，諸司有品直司宜加一階，無品直司賜勛一轉。禮官緣即位修執儀注者各賜物二十段。正月當番三衛監門等於武成衙內明福門外南衙及諸門者賜物十段。左右羽林及東宮北門廚供膳及匠，准例各賜物二十段。正月量追三衛細引監門細引直長飛騎雜技飛騎各賜物十段。東宮北門官及三衛細引監門直長各賜物二十段。仍類例功夫多少奏聞。其引玉冊及轝冊、讀冊等官人各賜物五十段，授冊使人賜物一百段，書冊人各賜物十段。其轝腰轝官人賜物二十段，飛騎各賜物十五段，其轝香蹬三衛及轝寶人各賜物二十段。頃者戶口逃亡，良田差科繁劇，非軍國切要者，並量事停減。若要和市和雇先依時價付錢，自非省支勒索，不得輒有進送。諸貢物皆須任土，當處無者，不得別求，仍於常數，每事量減。緣百姓間所有不穩便者，並委府州具狀奏聞，朕當親覽，亦為厘革。天下百姓，並免今年租及地稅。自今以後，租庸准符配定，更不須徵折腳價錢，其已前未徵得者，亦即免放。天下宗姓，並准舊式，房州百姓，宜給復三年。其諸司官員，並雜色役掌幕士門役之徒，兼音聲人丁匠等，非灼然要籍，並量事減省，所司速為條制。廄馬數多，皆須秣飼食人之粟，日費滋深，殿中諸閒廄馬，量支留以外，抽送外州馬坊及本監牧。其東宮諸王公主等馬應官供者，亦令隨事減省。奢淫伎巧，實為蠹弊，皆因節日，宗屬婚親，王公妃主，競相賀遺，或造珍麗，妄為進奉，錦彩異飾，雕鏤奇文，假撰樓台，偽裝禽獸，諸如此類，深是害時，宜明敕格，嚴加禁斷。衣服採章，一准令式。夫鄒纓齊服，尚且變俗移風，朕率先百僚，必期化成兆庶，東都正月當上番兵，年至五十五即放出，前赦及今制處分有不盡者，並令所司類例續奏。布告遐邇，咸使知聞。主者施行。
竊聞星回日薄，懸象著明之謂天；龍躍鳳翔，握鏡乘時之謂聖。天以不言為德，非言無以暢其神；聖以無名會道，佇名然後筌其用。營窟橧巢之代，猶昧典章；如雲類海之君，方崇號諡。所以闡揚功美，榮鏡古今。伏惟大行皇帝稟樞電以降靈，應星虹而延睿。以大聖而乘聖，克昌寶曆之基；由至德而纂德，載廣金圖之運。對日之歲，窮象外之微言；弄田之辰，盡天下之能事。逮入膺儲副，養德春闈。恒侍禁中，問安之道斯極；長居膝下，候色之誠逾勵。因心隆於愛敬，率性感於神明，此先聖之孝德也。洎乎正位旒扆，光宅區縣，孚俗軫如傷之念。負重懷若厲之心，求瘼恤隱，寒扇渴漿。追夏禹之焚甲，襲殷湯之解網。一物有違，則滿堂興慮；一夫弗獲，則推溝寘懷。此先聖之仁德也。無幽不察，觀六合於目前；無遠不昭，視八紘於掌內。循機授政，則旁燭於九圍；命將出師，則坐知其萬里。此先聖之明德也。寅畏上元，肅雍清廟，以義制事，以禮制心。提衡均馭朽之危，履石同蹈冰之懼，雖處泰乘❥休而勿休。此先聖之恭德也。卑宮菲食，土簋茅簷，身好弋綈之衣，手無金玉之玩，翬裘必燼，羊袂安撤，❥士星（疑）莫施劫於影而勿馭，此先聖之廣德也。榮河綠錯，授宸鑒而生知，溫洛丹清，澡璿襟於性奧。汾水秋風之唱，仰天翰而扶輪；媯汭叢雲之歌。欽睿詞而擁篲，此先聖之文德也。以德敷化，無遠而不懷；以我伐戎，有征而必伏。提封所亙，拓地位於鄒瀛；正朔所通，辟境逾於亥步。此先聖之威德也。❥為於無事，嗚鑾訪道，敬拜小童之言，修道就❥載感大庭之夢。此先聖之元德也。體至道而調一氣，舒卷陰陽；運衝和而契兩儀，發揮風雨。將百靈以交際，與萬物而通誠，珍瑞普彰，休徵畢應。此先聖之神德也。以茲九德，上則九元。顧連陸於後塵，掩胥燧而高視。若乃茂育群方之惠，財受貺於符，封嶽沒（疑）金，復推功於文（疑）帝。巍巍蕩蕩，無得而名。
方冀千祥翊聖，萬瑞讚德。長居北極之尊，永契南山之壽。豈謂十枝墜景，遽淪懸晷之輝，八柱傾天，奄落闓陽之構。雲輿在禦，仙路方遙。攀號無再奉之期，摧殞深百年之痛。鼎湖弓劍，逾增日遠之悲；璿寢衣冠，空愴月遊之感。顧以虛菲，夙承乾蔭，既忝彰明之地，常懷輔佐之誠。薦螢燭以助光，引鶴露而添海。而聖心虛受，無來不應，每聽覽餘暇，侍奉誥言，論道德則洞啟元樞，語忠孝則廣通心極。敘軒頊之淳化，積若神交；述堯禹之清風，宛成晤對。在位三十五載，功超七十二君。傳象所莫傳，開辟所不睹。罄楚越之竹，書善未窮；極泉雲之才，頌德難盡。自賢猷（疑）厭俗，緹律亟移，禍變相仍，荒梗彌切。正惟憑幾之夕，爰及啟廞之際。神情湛正，顧托殷勤。痛道範之既遠，懼先聖之無述。所以偷延荒息，強終彝倫，望霄漢以興摧，瞻扆筵而永慕。今者龜謀既襲，蛩遂將臨，敬上尊號之儀，燕葉大名之典。謹按自然覆育曰天，明一合道曰皇，無所不包曰大，謹狀上議曰天皇大帝，廟稱高宗。
昨奉嘉命，廣開正路。翳已燔矣。褶亦去焉。師傅之言，實獲我心。
我與突厥，素通婚好，和親之道，豈自今日。頃為小女，且緩其期，亦可汗之久無報也。今者若真心誠請，來歲未賒，任自擇日，當遣公主出嫁。可汗遣一王子來此宿衛，以申兩國之好，豈不美耶！
朕請安秀二師宮中供養，萬幾之暇，每究一乘。二師並推讓，云：南方有能禪師，密受忍大師衣法，可就彼問。今遣內侍薛簡馳詔迎請，願師慈念，速赴上京。
蓋聞大乘奧典，光秘賾於瓊編；三藏元樞，著靈文於寶偈。斯乃牢籠係象，演暢幽深。雖第一義空，名言之路雙絕；諸法無相，聽說之理兼忘。然則發啟善根，實資開導，宏宣妙旨，終寄顯揚。至若鹿野初開，儼尊容於常住；龍宮載辟，緘舍利於將來。所以地湧全身，為證說經之兆；空懸寶殿，爰標闡法之徵。八萬四千，分布閻浮之境；三十六億，莊嚴平等之居。敷演一音，則隨類而解；廣陳三句，則劫壽難窮。自夜掩周星，宵通漢夢。玉毫流彩，式彰東漸之風；金口傳芳，遂睹後秦之譯。修多祗夜之秘躅，因緣譬喻之要宗，授記之與本生，方廣之與論議，雖立名差別，而究理不殊。同歸實相之源，並湊涅槃之會。
朕幼崇釋教，夙慕歸依。思欲運六道於慈舟，迥超苦海；驅四生於彼岸，永離蓋纏。窮貝牒之遺文，集蜂台之秘籙，今於大福先寺翻譯院所更譯斯經。所言入定不定印經者，此明退不退之心，前二後三，雖有遲速，如來設教，同趣菩提。既顯神咒之功，莊嚴最上；爰述下生之記，說法度人。
三藏法師義淨等，並緇俗之綱維，紺坊之龍象。德包初地，道藺彌天，光我紹隆之基，更峻住持之業。以久視元年，歲次庚子，五月五日繕寫畢功，重開甘露之門，方布大雲之蔭。所冀芥城數極，鳥筆猶傳，拂石年窮，樹經無泯。宏濟覃於百億，遷拔被於恒沙，部帙條流，列之於左。
粵以景龍三年賓鴻九月，乘紫機之餘暇，曆翠籞以寅遊，爾乃氣肅商郊，風驚兌野。波收元灞，澄霽色於林塘；雲斂黃山，藹晴暉於原隰。銜蘆送響，疑傳蘇武之書；化草翻光，似臨車允之帙。於時詔懿戚，命朝賢，屬重陽之吉辰，呈九皋之嘉瑞。萸房薦馥，辟邪之術爰彰；菊蕊含芬，延年之攸著。人以酒屬，喜見覆於金杯；文在茲乎，盍各飛於玉藻。淵明抱菊，且浮九醞之觀；畢卓持螯，須盡一生之興。人題四韻，同賦五言。其最後成，罰之引滿。
戒珠皎潔，慧流清淨。身局五篇，心融八定。學綜真典，觀通實性。維持法務，綱統僧政。律藏異兮傳芳，象教因乎光盛。
宿植明因，專求正真。庵園晦跡，蓮界分身。闡揚釋教，拯濟迷津。常流一雨，恒淨六塵。辨圃方開，言泉廣濬。護持忍辱，勤修精進。講集天華，微符地震。運斯法力，殄茲魔陣。爰標十觀，用契四禪。普斷煩惱，遐祛蓋纏。心源鑒徹，法鏡澂懸。慧筏周運，慈燈永傳。名簡紫宸，聲流紺域。梵眾綱紀，僧徒楷則。鎮洽四生，曾無懈息。播美三千，傳芳百億。
