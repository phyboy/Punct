敕：建立州縣，列樹官司，所以導俗宣風，懲奸息暴。頃以承平既久，中外晏安，人懷弛慢之心，官無警覺之意，遂使潁、宋二州，屢奏亂常之黨，荊、並兩府。頻言構逆之徒。發露雖復數州，包藏猶慮未絕。此等妖，尋自伏誅。旬日之間，驚害良善，誠由按察寬縱，禁止不明，或使無辜，陷於非命，興言及此，深用隱惻。自今以後，所在州官縣僚，各宜用心檢校：或惰於農作，專事末遊；或妄說妖訛，潛懷聚結；或棄其井邑，逋竄外州；或自衒醫占，誘惑愚昧。諸如此色，觸類旁求，咸須防糾，勿許藏匿；又屬當首夏，務在田蠶，雖則各解趨時，亦資官府敦勸。若能肅清所部，人無犯法，田疇墾辟，家有餘糧，所由官人，宜加等第。功狀尤異者，別外加擢。若為政苛濫，戶口流移，盜發罕能自擒，逆謀為外境所告，輕者年終貶考，甚者非時解替。御史及台郎出使，審加訪察，各以狀聞，宜宣示諸州，各令所在知悉。
門下：朕克纘丕業，誕膺景命，憲章昔典，欽若前王。克己勵精，緬思至道，宵衣旰食，勤修庶政，夙夜寅畏，匪遑底寧，若涉泉水，罔知攸濟。頃屬殷憂啟運，多難興邦，禮章載復，品物咸茂。思欲致萬姓於仁壽，歸六合於昇平，永言政途，庶幾沿革。猶恐學校多闕，賢俊罕登，牧宰不存政理，農桑末加勸導，樽俎之儀不習，冠婚之禮莫修。朕所以當寧興嗟，載懷兢惕者矣。
庠序者，風化之本，人倫之先，仰州縣勸導，令知禮節。每年貢明經進士，不須限數，貴在得人。先聖廟及州縣學，即令修理。春秋釋菜，使敦講誦之風。天下有奇才異行，沈伏不能自達，及官人百姓，有能諫言時政得失者，並令本州，責狀封進。鄉飲禮廢，為日已久，尊德尚齒，弘益極深，宜令諸州，每年遵行鄉飲之禮，令有勸慕，王公卿士，務存訓獎。子弟成立，則有冠婚。婚禮糟粕或存，冠禮久為廢闕。自今以後，並行冠義，責以成人之道，使知負荷之難。食為人天，農為邦本，綏撫萌庶，勸課農桑，牧宰之政，莫過乎此。刺史縣令，有課最尤異，委廉察使名聞。當別加甄擢。縣令字人之本，明經為政之先，不稍優異，無以勸獎。縣令考滿，考詞使狀有清字，無負犯；明經及第，每至選時，量加優賞，若屬停選，並聽赴集。真如設教，理歸清淨，黃老垂範，道在希微。僧尼道士女冠之流，並令修習真寂，嚴持誡行，不得假讬功德，擾亂閭閻，令州縣嚴加檢察，私度之色，即宜禁斷。諸州縣官，有不因選序，別犯贓賄，非時除授官等，皆依倚形勢，恣行侵剝，如有此色，仰州長官錄事參軍，速勘責奏聞訖，宜停務待進止，仍委吏部兵部速勘責處分。諸州百姓，多有逃亡，良由州縣長官，撫字失所。或住居側近，虛作逃在他州，橫徵鄰保，逃人田宅，因被賊賣。宜令州縣，招攜復業。其逃人田宅，不得輒容賣買。其地任依鄉原例租，納州縣倉，不得令租地人代出租課。寺觀廣占田地，及水碾磑侵損百姓，宜令本州長官檢括，依令式以外，及官人百姓，將莊田宅舍布施者，在京並令司農即收，外州給貧下課戶。凡此數事，或宜區分，係乎風俗，義存獎勸。刺史縣令等，各申明舊章，勉思撫輯，罷彫弊之務，歸淳厚之源，訓導黎蒸，宣我朝化。《書》不云乎：「德惟善政，政在養民。」布告天下，咸知朕意。
寅亮天工，弼諧庶績，宰臣之任也；彰善癉惡，激濁揚清，御史之職也；政之理亂，實繇此焉。朕丕膺鴻緒，三年於茲，日旰而食，夜分而寢，萬乘非樂，四海為憂。思欲小康蒸人，允答群望，懲勸之詔，歲月相仍。然耳不聞彈劾之聲。目未睹剛正之舉，豈內外寮吏，咸未循公耶？將有司回避，隱惡不聞耶？每念於此，惄焉如疚。言而不行，責在薄德；知而不奏，誰其過歟？御史等不樹朝綱。合從屏黜，但緣未親處分，志在含忍，宜許自新，以圖遠效。內外文武官，有老弱疾患，貪暴侵漁，不舉職事，材職不相當者，三日內各錄狀進。外州刺史上佐，多不簡擇，內外之職，出入須均。京官中有材幹堪理人者，量與外官；有清慎者，與京官。
皇帝敬問天台山司馬煉師：惟彼天台，淩於地軸，與四明而蔽日，均八洞而藏雲，珠闕玲瓏，琪樹璀璨，九芝含秀，八桂舒芳，赤城之域斯存，青溪之人攸處。司馬煉師德超河上，道邁浮邱，高遊碧落之庭，獨步青元之境。朕初臨寶位，久藉徽猷。雖堯帝披圖，翹心齧缺，軒轅禦曆，締想崆峒，緬維彼懷，寧妨此顧。夏景漸熱，妙履清和，思聽真言，用祛蒙蔽。朝欽夕佇，跡滯心飛，欲遣使者專迎，或遇煉師驚懼，故令兄往，願與同來，披敘不遙，先此無恙，故敕。
煉師道實徵明，德惟虛寂，淩姑射之遐軌，激具茨之絕風。自任煉藥名山，祈真洞壑，攀地肺之紅壁，坐天台之白雲，廣成以來，一人而已。足可發揮仙圃，黼藻元關，海嶽為之增輝，風霞由其動色。弟子緬懷河上，側佇岩幽，鶴馭方來，鳳京爰降。對安期之舄，聞稷邱之琴，順風訪道，諒在茲日。所進明鏡，規制幽奇。隱至道之精，含太易之象，藏諸寶匣，銘佩良深。故敕。
先生道風獨峻，真氣孤標。餐霞赤城之表，馭風紫霄之上，遁俗無悶，逢時有待。蹔謁蓬萊之府，將還桐柏之岩，鴻寶少留，鳳裝難駐。閑居三月，方味廣成之言；別途萬里，空懷子陵之意。然行藏異跡，聚散恒理，今之別也，亦何恨哉！白雲悠悠，杳若天際，去德方遠，有勞夙心。敬遣代懷，指不多及。故敕。
朕聞司牧兆人，有國彝訓，敦敘九族，前王令典。念此宗枝，久遭沈翳，近從班命，庶展才能。或授外藩，或居內職，留念訪察，屬想風謠。罕立嘉聲，或聞蠹政。當官不存於職務，處事多陷於偏私。禽荒酒德者蓋多，樂善敬賢者全少。將性之昏昧，違此義方，豈朕之不明，成爾薄德。當從戒慎，勉遂悛改。如迷而不復，自速愆尤，己實為之，悔之無及。即宜遞相告示，以副朕懷。
敕：台州始豐縣界天台山廢桐柏觀一所，自吳赤烏二年葛仙翁已來，至於國初，學道壇宇，連接者十餘所。聞始豐縣人，毀壞壇場，砍伐松竹，耕種及作墳墓。於此觸犯，家口死亡。不敢居住，於是出賣。宜令州縣準地數畝酬價，仍置一小觀，還其舊額。更於當州取道士三五人，選擇精進行業者，並聽將侍者供養。仍令州縣與司馬煉師相知，於天台山中辟封內四十里，為禽獸草木長生之福庭，禁斷采捕者。
景雲二年六月二十三日，皇帝敬憑太清觀道士楊太希，於名山斫燒香供養，惟靈蘊秘凝真，含幽綜妙，類高旻之亭育，同厚載之陶鈞。蓄泄煙雲，蔽虧日月，五芝標秀，八桂流芳，翠嶺萬尋，青溪千仞。裳戾止，恒為碧落之庭；鶴駕來遊，即是玉京之域。百祥覃於遠邇，五福被於黎元。往帝所以馳心，前王由其載想。朕恭膺寶位，嗣守昌圖，恐百姓之不寧，慮八方之未泰，式陳香薦，用表深衷，實冀明靈，降茲休祉。所願從今以後，浹常安。朕躬男女六姻，永保如山之壽；國朝官僚萬姓，長符擊壤之歡。魚鳥遂性於飛沈，夷狄歸心於邊徼。實希靈鑒，用副翹誠。今因煉師，遣此不悉。
朕念卿家門，忠於王室，奪卿情禮，以展殊思。屢表固陳，詞理懇至，循環省覽，有足可矜。今遂所請，用勸浮薄，待卿情理云畢，更俟後命。
頃以賊臣結黨，後族擅權，扇動宮闈，肆行鴆毒，靈祗所感，奸惡伏誅。今則宗社乂安，天地交泰，卿久厭簪紱，早慕林泉，守道不回，見幾而作，興言高尚，有足嘉稱。但怒用不遷，罪無相及，為善有驗，卿之謂與，或慮驚疑，故令慰謝。
昔重華嗣德，格於文祖，高密陟後，至於神宗，蓋所以敬履端之元，申孝享之道。皇帝初嗣大寶，允膺休命，歡洽人靈，慶溢宗社，宜躬祗祀典，用展肅雍。可以今月四日謁享太廟，所司準式。
先王省方，所以觀風設教；聖人順動，所以刑清服。故葉時同律，《虞典》之常道；喬嶽翕河，周《詩》之盛德。自王風不競，茲禮遂亡。兩漢本朝，有時於邁，三國以降，日不暇給。我皇家開元首出，十代重光，寰宇大寧，車書無外。文祖神宗之德，洽於人心。考祥展義之規，昭於國典。朕祗若丕構，寅奉慶靈，夙懷箕潁之心，取遂汾陽之志。皇帝天錫英武，神與聰明，純孝極於安親，大功深於濟代。自陟元後，實總朕師。時政益明，彝倫攸敘，而邊遐阻，藩服悠曠。式慰來蘇之懷，實允卜征之義。加以頃年邊將，授任或乖，師律以虧，軍威不振。今盛德在水，元冥禦辰，天道成於積陰，王制崇於大閱。皇帝宜順時巡狩，親幸邊陲，掌圖修考事之儀，典樂具陳《詩》之禮，西洎河塞，東疏燕朔，望秩名山，肆覲群後，休農問老，誓師訓卒。其有牧州典郡，功施於人，杖節擁旄，隱若敵國者，當崇進律之賞，加以分麾之命。若郡政不舉，軍令莫修，聚斂苛細，侵削戰士者，宜明茲典憲，肅以天誅。然後七萃騰裝，三軍按節：合符釜山之典，覽軒帝之遺風；勒騎單于之臺，踐漢皇之故事。使陰山罷祲，大漠無塵。其供帳所資，儲擬之費，皆令有司支備，不得煩人。
往者皇運伊始，戎政肇修，兩置軍旅，初分府衛，計戶充兵，才足周事，遂使二十一年入募，六十出軍。既憚劬勞，咸規避匿，不有整革，將何置理？其天下衛士，取年二十五以上者充，十五年即放出。頻經征鎮者，十年放出。自今已後，羽林飛騎，並於衛中簡補。
恤刑緩獄，古之通義，務本勸農，國之常典。今陽和布氣，膏澤順時，凡厥黎萌，咸事東作，而疲人嬰法，自滯圜扉。言念於此，有軫於懷，宜從寬宥，使營稼穡。其京城內見禁囚，除死罪以外，並時放免營農。天下諸州，亦宜準此。
朕恭己無為，留神元默，俯順曆數，僉謀公卿，式命元子，祗膺寶位。今庶政逌新，光華肇啟，但恐天下至廣，未達朕心，故臨遣使臣，宣揚朝典。宜以膳部郎中蕭瑗為河南道宣勞使，諫議大夫楊虛受為河北道宣勞使，讚善大夫薛植為淮南道宣勞使，殿中丞薛麟為隴右道宣勞使，宗正卿薑晞為河東道宣勞使，司門郎中李誠為關內道宣勞使，工部郎中高紹為劍南道宣勞使，太子右諭德蕭憲為山南道宣勞使，宋王府司馬裴綱為江南道宣勞使，諫議大夫甯悌原為嶺南道宣勞使。
皇帝乳母蔣氏莫氏等，行藉柔良，心惟靜順。繈褓祗事，夙效於勤勞，井邑分封，宜申於寵命。蔣氏可封吳國夫人，莫氏可封燕國夫人。
天步時艱，王業多難，亂常幹紀，何代無之。我國家累聖膺期，重光繼統，戎蠻慕義，遐邇無虞。朕以寡昧，嗣守丕祚，響明而理，昃景忘劬。冀內之小康，庶群生之遂性。又使家知禮讓，人盡忠良，不謂奸宄潛謀，蕭牆作釁。逆賊竇懷貞、蕭至忠、岑羲、薛稷、李猷、常元楷、唐睃、唐昕、李晉、李欽、賈膺福、傅孝忠、僧惠範等，咸以庸微，謬承恩幸，未申毫髮之效，遂興梟獍之心。共舉北軍，突入中禁，將欲廢朕及皇帝，以行篡逆。朕令皇帝率眾討除，應時殄盡。元惡既戮，奸黨畢殲，宗社乂安，人神胥悅。務申寬大之典，宜覃肆宥之恩，可大赦天下。自大辟罪已下，無輕重咸赦除之，其逆人魁首未捉獲及應緣坐者，並不在赦限。自餘黨類往還，一無所問。布告遐邇，咸使知聞。
大寶之尊，諒非為己，神器之重，必在與能。自昔興王，率繇茲道。我國家運光五聖，業盛百齡，大賚洽於人心，淳風偃於區外。而道不常泰，時更小屯。朕以菲薄，屬茲多難，仰讓王之宿誌，順公議於群情。丕業既康，天保斯定。皇帝神武攸縱，睿哲克躋，安宗社於綴旒，拯生人於在溺，用遵內禪，令總朕師，夙夜在勤，政刑益理。昨者奸臣構釁，潛發禁闈，凶黨布於蕭牆，飛變聞於帷扆，朕慮深倉卒，受命討除。皇帝遂與岐王範、薛王業等，勵茲孝心，率彼義勇，戮鯨鯢於闕下，掃欃槍於天路。元惡大憝，罔不伏誅。人神用康，功業彌廣，信可總璿衡之大政，守國家之鴻緒。能事備矣，朕又何憂？自今已後，軍國政刑，一事已上，宜並取皇帝處分。其歧王範、薛王業，宜各加實封一千戶。朕方閑居大庭，緬懷汾水，無為養誌，以遂素心。凡百卿士，以洎黎庶，宜體朕懷，各盡誠節，布告遐邇，咸使聞知。
昆季恩深，歡娛共被。汝為留愛，天倫其睦。斯乃萬方有慶，九族延休。言念仁慈，固多忻慰。
王者建邦，設內輔之職；聖人作則，崇陰教之道。式清四海，以正二儀。皇帝妃王氏，冠藎盛門，幽閑令德，藝兼圖史，訓備公宮。頃屬艱危，克揚功烈，聿興昌運，實賴讚成。正位六宮，宜膺盛典。可冊為皇后。
《關雎》之化，始於國風；貫魚之序，著於《大易》。用能輔助王道，葉宣陰教。皇帝良娣董氏、良娣楊氏、良媛武氏等，門襲鍾鼎，訓彰禮則，器識柔順，質性幽閑。美譽光於六寢，令範成於四教。宜升徽號，穆茲朝典。董氏可貴妃，楊氏可淑妃。武氏可賢妃。
昔在姬劉，分王子弟，用能本枝碩茂，算祀遐長。皇帝元子嗣直、嗣謙等。若木分輝，咸池疏派，孝愛成性，佩服天經。岐嶷誕靈，風儀遐舉。奉聞《詩》之寶訓，資樂善之芳規。錫命惟崇，已申綠車之寵；登庸在運，宜開朱邸之藩。嗣直可封為郯王，嗣謙可封為鄂王。
皇孫之寵，禮絕於諸侯；帝王之制，封殊於列國。爰自前代，茲義存焉。皇帝第三子嗣昇，岐嶷夙成，聰明天假。東海壽街之封，昔未云奇；琅琊日遠之談，今可連類。允宜胙茲茅土，光被磐石，永固鴻業，式繼維寧。可封為陝王。
誥：朕聞古之建皇極承大序者，雖創業垂統，則至公之器，固不可違；而居常侍終，則必至之期，固不可易。況朕以薄德，累承聖緒，常願致虛守靜，用遂其真誌。於崇高富貴，本非所重，故三為天子，三以天下讓。蓋從人之欲，方禦於萬邦，知子既明，復傳於七廟。爰命皇帝，寄之司牧，觀其體自舜禹，以成厥政，則朕窅然汾陽，無負於時。何嘗不問寢以侍膳，候顏而順色？孝已達於神明，愛已兼於君父，成朕之誌，何慶如斯？然朕頃感舊病，焉大漸。聖賢共爾，修短其分，古無不歿，同謂之歸。付託得人，夫復何恨，屬纊之後，三日便殯，以日易月，行之自久。厚葬傷生，可以深誡。其喪紀及山陵制度，一依漢制故事。社稷務重，皇帝不可諒闇自居，小殮之後，宜即別處視事。軍將及嶽牧等，所在發哀，並不須來赴。百辟卿士，孝子忠臣，送往事居，無違朕意，主者施行。
維唐隆元年，歲次庚戌，七月庚戌朔二十日己巳，皇帝若曰：天有丕命，集寶位於朕躬，所以奉若天道，建茲元嗣，其明聽朕言。谘爾平王隆基，幼而聰允，長而寬博，有夙成之量焉。夫禮以修外，樂以修內者，是務於文也，春夏學干戈；秋冬學羽籥者，是兼於武也；係於百姓，聞於天下者，是由於仁也；一日三朝，嚐藥侍膳者，是資於孝也。爾有文武仁孝之德，以知父子君臣之道，朕甚休之，間者賊臣構逆，窺竊神器，則我有唐之祚，危若綴旒。爾義寧家邦，忠衛社稷，誅其凶惡，以之康濟，主匕鬯者，非爾而誰？是用命爾為皇太子。古人有言曰：「爾身克正，罔敢不正。」爾罔不忠，惟爾之忠。昭昭臨下，不可不畏。慎簡乃僚，允迪瑞士。恭儉惟德，遠於憸人。則萬邦以貞，答揚我四聖之鴻烈，敬之哉！
維景雲元年，歲次庚戌，十月戊寅朔二十九日景午，皇帝若曰：谘！爾故皇太子重俊，業隆繼體，才膺守器。辨日高視晉儲，防年遐吞漢兩。撫軍監國，皇基攸固，齒胄問安，聖圖惟永。頃以讒邪浸潤，恩禮疏薄，外迫伊戾之謀，中啟驪姬之譖。彼則凶計斯甚，搖動元良；爾乃誠心密運，掃除悖德。興晉陽之甲，以罪荀寅；擁漢闕之兵，而誅趙虜。嗚呼！逆首雖殄，凶黨未清，屬投杼生疑，亂兵旋及。朕代天理物，推亡固存，近剿四凶，緬懷三善。言徵備禮，以慰冥魂。銀榜山門，畫堂泉室。三年遂遠，上賓之馭不留；千載猶生，全節之名長在。存著徽烈，歿有餘裕，誌業若此，痛悼良深。宜加寵號，用旌不朽。今冊諡爾曰節湣太子。魂而有靈，嘉茲茂典。嗚呼哀哉。
景雲二年，歲次辛亥，十月庚寅，皇帝若曰：於戲！谘爾故桂陽王妻楊氏，誕承華緒，光襲懿風。性識柔明，言容婉嫕，觀《詩》著範，蹈《禮》成規。往應高禖，作嬪英邸。謹環珮之節，珊有其章；勵蘩藻之誠，恭而式序。遣使人某持節冊命爾為桂陽郡王妃，爾其克保彝訓，率由茂則，以正於家，無替厥命。往，欽哉！
門下：朕聞大事在祀，禮極乎郊丘；大德曰生，道存乎赦宥。故至誠斯感。允接神明之休，盛典聿修，必敷雷雨之施。古先代帝，躬祠后土，所以崇兼載之功，配博臨之義。有虞氏之合禘，遍於山川；成周氏之徒祀，逮於林澤。西漢汾陰之脽，東洛翠媯之墠，雖制度未備，而道有可觀。曹魏以還，數百餘載，蓋設儀而不復，或誠信而未孚，有其廢之，莫得能舉。
我國家之受命也，承百王之季，啟三統之元。高祖神堯皇帝膺籙受圖，繼天立極；太宗文皇帝吊人伐罪，南征北怨。是用拯生靈於塗炭，登人物於休和。高宗天皇大帝惟睿作聖，垂衣而理；大聖天後受讬從權，當寧而化。中宗孝和皇帝允恭克讓，守文禦武，能致刑措，於變時雍。朕以眇身，恭荷丕構，常恐政理乖中，風雨愆期，惕慮周於萬戶，疚懷心於一物。幸乾坤交泰，宗社降靈，氣無疵羞之災，物遂生成之性。呼韓慕化，侍子來庭；月支請職，名王入貢。大荒同軌，瀛海無波，俯循涼德，載懷寅畏。故以歲首，肅事禋宗，爰撰令辰，親祀方澤。采黃圖之舊制，定黑畤之前基，心謀取則於禮經，宥密同規於《詩》頌。三祖登配，群望畢從，咸池之舞在列，合鍾之管斯應。祥風入候，當乎八變之殷；瑞日揚暉，屬乎三獻之始。臣工助而胥悅，兆庶觀而相趨，誠敬克申，感慶交集。頃緣郊籍，已肆眚災，貸宥之道，未應累降。但精享雲缺，既曠代而方循；福厘所被，思寰宇之同沐。宜因大典，式暢洪恩，可大赦天下，改太極元年為延和元年。五月十三日昧爽以前，大辟罪以下，咸赦除之，其十惡及劉誠之胡太宰徒侶，官人受贓，並不在赦限。文武官預大禮，各賜勳一轉。桓彥範、敬暉、崔元暐、袁恕己、張柬之等，特還其子孫實封二百戶，大酺五日。
臣以宗社事重，家國情深，誅鋤巨逆，奉戴嗣主。今承制旨，猥推宸極，在臣虛薄，不敢祗膺。循環震驚，無任感哽。
昔漢以關中之事，專仗蕭何。今者讬公，亦猶於古。所希耆德，敬勖乃誠。
我國家創開天地，再造黎元，四夷來王，萬邦會至，置州立郡，分職設官。貞觀永徽之前，皇猷惟穆；咸亨垂拱之後，淳風漸替。征賦將急，調役頗繁，選吏舉人，涉於浮濫。省閣台寺，罕有公直，苟貪祿秩，以度歲時。中外因循，紀綱弛紊，且無懲革，弊乃滋深。為官既不擇人，非親即賄；為法又不按罪，作孽寧逃。貪殘放手者相仍，清白潔己者斯絕。蓋由賞罰不舉，生殺莫行，更以水旱時乖，邊隅未謐。日損一日，徵斂不休，大東小東，杼軸為怨。就更割剝，何以克堪？昔聞當官，以留犢還珠為上；今之從職，以充車聯駟為能。或交結富豪，抑棄貧弱；或矜假典正，樹立腹心。邑屋之間，囊篋俱委；或地有椿榦梓漆，或家有畜產資財；即被暗通，並從取奪。若有固恡，即因事以繩。粗杖大枷，動傾性命，懷冤抱痛，無所告陳。比差御史，委令巡察，或有貴要所吃囑，未能不避權豪；或有親故在官，又罕絕於顏麵。載馳原隰，徒煩出使之名；安問狐狸，未見埋車之節。揚清激濁，涇渭不分，嫉惡好善，蕭蘭莫別。官守既且若此，下人豈以聊生。數年已來，凋殘更甚。卿孤潔獨行，有古人之風。自臨蜀川，弊化頓易。覽卿前後執奏，何異破柱求奸，諸使之中，在卿為最。並能盡節似卿，如此百郡何憂乎不理，萬人何慮乎不安。卿當益堅，勿為後顧。嘉卿直道，今賜袍帶並衣一副。
頃者王室不造，中宗厭代，外戚專政，奸臣擅國。將傾社稷，幾遷龜鼎。朕躬與王公，皆將及於禍難。卿見危思奮，在變能通，翊讚儲君，協和義士，殄殲元惡，放殛凶徒。我國家之復存，係茲是賴。厥庸甚茂，朕用嘉焉。故委卿以衡軸，胙卿以茅土。然征賦廣，寵錫猶輕。昔西漢行封，更擇多戶，東京定賞，復增大邑。故加賜卿實封二百戶，兼舊七百戶，使夫高岸為穀，長河如帶，子子孫孫，與國無絕。又以卿忘軀徇難，宜有恩榮，故特免卿十死罪，並書諸金鐵，俾傳於後。卿其保茲功業，永作國楨，可不美歟！
卿器局堅正，才識高遠，公忠彰其立身，貞固足以幹事。類張騫之出使，同魏絳之和戎。職綰文武，功申方麵，勤於王家，是為國老。頃者顧斯側景，願言勇退，深惜馬援之能，未遂祁奚之請。然章疏頻上，雅懷難奪。今知脫屣歸閑，拂衣高謝，固可以激勵頹俗，儀刑庶僚，永言終始，良可嘉尚。宜善攝養，以介期頤。
朕聞天之為大也高，上下之容可紀；地之為大也廣，縱橫之數可推。則知無去無來，不生不滅，拯沈淪於沙劫，救焚灼於塵區。毒龍懼其威光，醉象憚其神力。其大則包於宇宙，其小則隱於毫芒。七十二君，先在陶鈞之內；萬八千載，即為俄頃之間。漢日載其通暉，周星彰其降誕。鷲頭峰下，演金口之微言；雞足山中，舒玉毫之瑞色。干戈不用，梵誌摧鋒；甲胄無施，波旬潰旅。辟圓明之淨域，啟方便之禪門。慧晷耀於昏衢，慈雲清於朽宅，無得而稱者，其惟正覺乎。然則教自西方，法流東夏。馬鳴龍樹，肇闡瓊編；羅什道安，承宣寶偈。關中道俗，雖傳貝葉之文；江左黎元，未極蓮華之旨。又以元魏迷於釋典，宇文扇於魔風。開皇之初，暫為修建；大業之末，遽即分崩。
我大唐之有天下也，睿聖重光，文思禦曆，吞沙靜{薛女}，煉石稱神，巢燧執鞭，羲農擁篲，懸法王之鏡，轉梵帝之輪，被正朔於蟠桃，混車書於細柳。三藏沙門菩提流誌者，南天竺國淨行婆羅門種姓迦葉氏也。年十有二，外道出家。事波羅奢羅，學聲明僧法等倫，並曆數、咒術及陰陽等，年逾耳順，遽乃心歸。知外法之乖違，悟釋教之深妙，隱居名嶽，積習頭陀。初就耶舍瞿沙三藏學經論，其後遍遊五天竺國。高宗天皇大帝聞其遠譽，挹其道風。永淳二年，遣使迎接。天後聖帝應乾司契，當寧披圖，令住東都，居大福先寺，譯《佛境界》、《寶雨》、《華嚴》等經一十一部。
中宗孝和皇帝循機履運，配永登樞。神龍二年，令住京下，於大崇福寺翻譯此經。俄屬靈佑虧徵，綿區集禍，喬嶽之仙長往，茂陵之駕不還。朕以庸虛，謬膺丕構，敬遵前旨，勖就斯編。法師尋繹故文，發揮新句，炎涼不懈，曉夕忘疲，舊翻新翻，凡有四十九會，總其部帙一百二十卷成，以先天二年四月八日畢功進內。法師戒珠在握，慧炬明心，為法門之棟梁，啟僧徒之耳目。伏願上資七廟，八百之祚長延；下及萬方，億兆之氓恒逸。遠邇寧謐，朝野歡娛，致澆俗於淳源，歸迷生於壽域。暫乘紫機之暇，聊題緗帙之前。所有會名，具於其目云爾。
原夫一氣凝真，含紫虛而構極；三清韞秘，控碧落而崇因。雖大道無為，濟物歸於善貸；而妙門有教，滅咎在於希聲。景龍觀者，中宗孝和皇帝之所造也。曾城寫質，閬苑圖形。但名在騫林，而韻停鍾虡。朕翹情八素，締想九元，命彼鼓延，鑄斯無射。考虞倕之懿法，得晉曠之宏規。廣召鯨工，遠徵鳧匠，耶溪集寶，麗壑收珍。警風雨之辰，節昏明之候。飛廉扇炭，屏翳營爐，翥鶴呈姿，蹲熊發狀。角而不震，侈而克揚，庶其曉散靈音，鎮入鵷鸞之殿；夕騰仙韻，恒流鳷鵲之闈。聾俗聽而咸痊，迷方聞而永悟。洪鈞式啟，寶字攸鐫。其銘曰：
紫宸禦曆，青元樹因。傾岩集寶，竭府收珍。杜夔律應，張永規陳。形包九乳，儀超萬鈞。上資七廟，傍延兆人。風嚴韻急，霜重音新。自茲千歲，從今億春。縣玉京而薦福，侶銅史而司辰。
猗歟夫子，實有聖德。其道可尊，其儀不忒。刪《詩》定《禮》，百王取則。吾豈匏瓜，東西南北。
爰有上德，生而長年。白髮遺象，紫氣浮天。函關之右，經留五千。道非常道，元之又元。
天造草昧，雄圖糾紛。赫赫高祖，應若興云。秦原鹿喪，沛澤蛇分。大風一起，南面稱君。
仲達猜忌，狼顧為人。稱疾迷謬，形神不親。辛毗仗節，蜀將貽巾。委質北面，終為魏臣。
緬惟梁武，九五居尊。何為自屈，沈冥釋門。災興佛寺，兵纏帝閽。竟罹凶逼，天道寧論。
