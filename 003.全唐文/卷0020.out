帝諱隆基，睿宗第三子，垂拱元年生。三年封楚王，長壽二年降封臨淄郡王。韋後矯詔稱制，帝定策討亂，拜殿中監。唐隆元年進封平王。睿宗即位，立為皇太子監國。延和元年七月即位，累加尊號開元天地大寶聖神文武孝德證道皇帝。至德元載七月禪位，冊為上皇天帝。在位四十五年，年七十八。諡曰至道大聖大明孝皇帝，廟號玄宗。
仰重華於齊政，步文命之彝倫。何天道之雲遠？亦明徵之在人。迄中夏而自春，遘愆陽而為亢。雲重結而復解，雨才滴而還障。山祠植珪而不答，田畯倚耒而怊悵。京兆來奏，音官撰曲，將土龍而矯首，請神巫而頓足。彼有憑而可舉，予何抑而未許，恐歲凶之及人，寧天譴於我身。爾乃潔齋壇墠，五精是祠，暴立炎赫，三日為期。上帝臨我，衷誠不欺。重泉蒸潤，觸石吐滋。平雲黯而鋪幕，密雨森其散絲。無雷無電，不震不眩；匪疾匪徐，乍合乍疏；泛草泊樹，垂珠點露；過闕入樓，含煙雜霧；或噴薄而攢集，或淋漓而灌注；亂積水之圓文，拂微風之斜度。寰海浹而康樂，畎畝欣而相顧。絲管合兮夜將曉，芙蓉開兮日未暮。原夫雨之為德也：無小大之異情，無高卑之不平，無華朽之偏潤，無臭薰之隔榮。喜夫雨之今應也，起一言而不舍，經累辰而廣瀉；納清陰之浮涼，同顥氣之飄灑；感作霖於殷命，諷其滂於周雅。家尚知乎禮節，國有望於豐霸。小陽台之神人，卻大宛之走馬。觀雲行而雨施，吾何事乎天下？
朕之兄弟，唯有五人，比爲方伯，歲一朝見，雖載崇藩屏，而有暌談笑，是以輟牧人而各守京職。每聽政之後，延入官掖，申友于之志，詠常棣之詩，邕邕如，怡怡如，展天倫之愛也。秋九月辛酉，有鶺鴒千數，棲集於麟德殿之庭樹，竟旬焉，飛鳴行搖，得在原之趣。昆季相樂，縱目而觀者久之。逼之不懼，翔集自若。朕以爲常鳥，無所志懷。左清道率府長史魏光乘，才雄白鳳，辯壯碧雞，以其宏達博識，召至軒檻，預觀其事，以獻其頌。夫頌者，所以揄揚德業，褒讚成功，顧循虛昧，誠有負矣。美其彬蔚，俯同頌云。
比嚐聞公正直，信亦不虛。寡人近日，頗尋典籍，至於政化，偏所留心。女樂之徒，亦擬禁斷。公之所言，雅符本誌。
夫談講之務，貴於名理，所以解疑辯惑，鑿瞽開聾，使聽者聞所未聞，視者見所未見。爰自近代，此道漸微。問《禮》言《詩》，惟以篇章為主，浮詞廣說，多以嘲謔為能，遂使講座作俳優之場，學堂成調弄之室。嗇夫利口，可以驤首先鳴；太元俊才，自當俛首垂翅。舍茲確實，競彼浮華，取悅無知，見嗤有識。假令曹張重出，馬鄭再生，終亦藏鋒匿銳，閉關卻掃者矣。寡人今既親行齒胄，躬詣講筵，思聞啟沃之談，庶葉溫文之德。其侍講等，有問難釋疑，不得別構虛言，用相淩忽。如有違者，所司量事糾彈。
門下：繼明嗣德，王者所以承天，尊祖奉先，聖人所以崇孝。敬上之禮，著乎重華；月朔之祠，襲乎文命。猗歟作頌，發流濬哲之祥；清廟升歌，思表配天之業。曆選前載，可得而言。我國家首出開元，繼文膺統。七代觀德，至道洽於生人；三後在天，垂裕光於後嗣。太上皇帝道超寰表，功軼帝先，名言不測於乾行，仁智不知於日用。累讓神器，非以黃屋為尊；俯膺大寶，蓋為蒼生屈誌。黎人於變，淳化斯登，載懷脫屣，疇谘菲薄。竭讓德之誌，天眷莫回，陳拜首之誠，中襟逾邈。遂以寡昧，祗踐宸居，循顧紹庭，載深寅畏。爰撰初吉，躬展肅雍，虔肆獻之儀，申大號之典。神保之饗斯洽，介福之道攸宣。億兆同歡，人祗同慶。恭承聖訓，申茲霈澤。可大赦天下。
卿所進《獵渭濱》十韻，三復研精，良增歎美。夫詩者誌之，所以寫其心懷，實可諷諭君主。是故揚雄陳《羽獵》，馬卿賦《上林》，爰自風雅，率由茲道。予頃向溫泉，觀省風俗，時因暇景，掩渭而畋。方開一面之羅，式展三驅之禮，躬親校獵，卿以從禽，豈意卿有箴規，輔予不逮。自非款誠夙著，其孰能繼於此耶？今賜卿物五十段，用申勸獎。
卿以宰臣，往知大選。官人之委，情寄尤切。遂能端本革弊，忘私徇公，正色而行，厝心不撓。鏡已澈則妍媸必鑒，衡已舉則輕重罔違。朕遠聞之，益用嘉歎。今賜衣裳一事，以示所懷。
先王務本，君子知教；化人成俗，理國齊家；必由於學矣。朕往在儲宮，旁求儒雅，則張說、褚無量等為朕侍讀。《詩》不云乎：「如切如磋，如琢如磨」，斯之謂也。咸能發揮啟迪，執經尊道，以微言匡菲德者，朕甚休之。自虔奉聖訓，祗膺大寶，冀天下學士，靡然向風，實獲我心。登於近侍，復欲勉聽虛佇，論思獻納。孔子曰：「德之不修，學之不講，是吾憂也。」豈食而不知其旨，耕而不知其耨，將何以因於義，求於善，補朕之闕，誨人罔倦哉？宜令銀青光祿大夫守中書令上柱國燕國公張說、銀青光祿大夫右常侍崇文館學士兼國子祭酒上柱國舒國公褚元量等，公務之暇，於中書與兩省侍臣講讀，其有昌言至誠，可體要經遠者，仍令銀青光祿大夫行黃門侍郎昭文館學士上柱國中山郡開國公李乂、銀青光祿大夫行中書侍郎兼知制誥上柱國成安縣開國男蘇頲與左右起居隨事編錄，三兩❥進朕將親覽，庶施乎海內，始自京師，鳳沼擅鴻都之遊，中書有稷下之事，應須紙筆鋪設等，令中書檢校供擬。
門下：王佐之重，師兵之任，旁求棟幹，膺此具瞻。同州刺史姚元之，宏略冠時，偉才生代，識精鑒遠，正詞強學。有忠臣之操，得賢相之風，累踐台衡，匡益斯在。頃居藩郡，循良是屬。載懷一德，分命六官，訏謨允歸，文武兼濟。式憑帷幄之算，宜事韜鈐之委，可兵部尚書同中書門下三品。
門下：疏爵列土。是稱王制，大功盛德，必建侯封。銀青光祿大夫大理卿張暐，守道恭懿，飭躬明哲，誠亮邦國，實繁於華。愛同君親，忠出於孝。比者潛申翊戴，屢挫凶慝，故以議存謀始，防在慮先。披荊之效不渝，采葛之讒遂起。粵自荒裔，升於王朝。追朱佑之前言，深啟於天命；指蕭何之舊事，獨高於人傑。思宏賞內，用載盟書，惟鄧樂郡，陪京奧壤。宜賜茅社，就旌采地，可封鄧國公。賜實封三百戶，餘如故。主者施行。
門下：咸有其德，委廊廟之宰；知無不為，歸掖垣之成務。銀青光祿大夫檢校中書令上柱國燕國公張說，含和育粹，特表人師，懸解精通，見期王佐。立言布文武之用，定策勵忠公之典，才冠代而不有，功至大而若虛。自頃宏益時政，發揮王道，萬事必理，一心從乂。以觀其獨，伯起慎於四知；常得其貞，叔敖謹於三省。故能深而不竭，久而彌芳，宣大號於紫宸，潤昌圖於清禁。我憑柱石，爾作鹽梅，正名之謂，群議斯集。可守中書令，散官勳封如故，主者施行。
朕承累聖之洪休，荷重光之積慶。昔因多難，時屬遘屯，寶位深墜地之憂，神器有綴旒之懼。事殷家國，義感神祇，吟嘯風雲，龔行雷電。致君親於堯舜，濟黔首於休和。遂以孟秋，允升儲貳；旋承內禪行，繼體宸居。拜手之請空勤，讓立之誠莫展，恭臨億兆，二載於茲。上稟聖謨，下凝庶績，八荒同軌，瀛海無波。不謂奸慝潛謀，蕭牆竊發。逆賊竇懷貞等，並以庸妄，擢在朝廷，毫髮之效未申，邱山之釁仍積，共成梟獍，將肆奸回。太上皇聖斷宏通，英謀獨運，命朕率岐王範、薛王業等，躬事誅鋤。齊斧一麾，凶渠盡殪。太陽朗耀，澄氛靄於天衢；高風順時，厲肅殺於秋序。神靈葉讚，夷夏相歡。四族之慝既清，工百之祚方永。爰承後命，載闡休期，總軍國之大猷，施雲雨之鴻澤。承乾之道，既光被於無垠；作解之恩，思式覃於品物。當與億兆，同此維新。可大赦天下，大辟罪已下，咸赦除之。邠五守禮加實封三百戶，宋王成器、申王成義各加實封一千戶，岐王範、薛王業各加實封七百戶。文武官三品已上賜爵一級，四品已下各加一階。內外官人被諸道按察使及御史所通惡狀，咸宜洗滌，選日依資敘用。
大臣立事，夷險不易，良相升朝，安危所係。兵部尚書同中書門下三品郭元振，偉材生代，宏量鎮時。經綸文章，今之王佐；出入將相，古之人傑。夙侍帷扆，疇谘廟堂，思誌堯舜，以期管樂。朕往在儲闈，洎登寶位，每觀其人，聞義感激，願判忠邪，立誠慷慨，密陳宏益，爾礤至矣，朕實嘉之。頃者梟獍興謀，干戈作釁，太上皇命朕除討，元振又馳奉宸極。始則賚予為弼，終則寧朕問安。可謂格於皇天，貫於白日。元惡既翦，物共為新，昌言是圖，朕豈忘舊。宜開井邑，永誓河山。元振可封為代國公，食實封四百戶，賜物一千段。以前中書侍郎王琚為戶部尚書，封趙國公，食實封三百戶。殿中監薑皎為工部尚書，封楚國公，食實封五百戶。太仆少卿王守一為太常卿，封晉國公，食實封五百戶。殿中少監李令問為殿中監，封宋國公，食實封五百戶。
昔者明王之禦天下也，內有公卿，允厘庶績，外有方伯，司牧群黎，猶懼至道未孚，淳風或替，故有巡狩之典，黜幽陟明，行人之官，省方察俗，用能遐邇咸乂，情偽無遺，於變時雍，率其道也。朕祗膺嗣德，恭守帝圖。上稟過庭之謨，下憑眾庶之力，竭精思理，兩載於茲。冀逮小康，漸躋至化，而區宇遐曠，風教未同，負扆長懷，責深在已。近者奸回構釁，竊起蕭牆，宗社降靈，應時殲殄。今又恭承聖訓，總統大猷，率彼百官，齊茲七政。恐倉廩不實，禮節未興，吏靡息於貪殘，人或滯於幽枉，永言於此，明發疚懷。今卜征未習，時邁仍遠，宜分命軒，慰撫黎庶。畢構等並操履公清，識見明允，茂績彰於曆試，嘉譽滿於周行，宜膺行李，載光原隰。所至之處，申諭朕心，並令並絕浮華，敦崇仁厚，務修孝弟，勤事農桑。耆老鰥煢，征人家口，不自存者，咸加恤問。德舉言揚，惟賢是急。若有良才異行，藏器下僚，哲人奇士，隱淪屠釣，審知才行灼然者，各以名聞。凡百牧宰，洎乎吏人，咸悉朕心，各敬乃事，勤則不匱仁遠乎哉！勉矣勖之，以副朕意。
侍中兼太子左庶子梁國公魏知古，中書侍郎同中書門下三品陸象先，頃屬艱虞，殲殄凶鬼，咸能倉卒之際，志不顧身，訏謨之初，邪莫干正。有罪斯服，抑惟王典，無言不酬，以勸臣節。俾加茅土，式寵鹽梅。知古賜食實封二百戶，物二百段。象先封兗國公，食實封二百戶，賜物五百段。
凡有刑人，國家常法，掩骼埋胔，王者用心。自今已後，輒有屠割刑人骨肉者，依法科殘害之罪。
無量執經傳《禮》，敷暢微言，俾予遊夫子之門，知先王之道者，侍講之功也。說又定策監撫，謀始危言，防萌屯難，慮終竭節，以身許國，其誠動天。夫爵有德，封有功，眷彼茂勤，宜宏賞典。以桓榮之稽古，況蕭何之指蹤，是用欽若朝經，差其井賦。說可封燕國公，食實封二百戶。無量可左散騎常侍兼國子祭酒，封舒國公，食實封二百戶。
黃門：朕聞遂物之宜，上則聽其和樂；違人之欲，下則生於怨思：一物安可弗遂？萬人安可固違？且先王卜征，觀乎風俗；大易順動，應乎天地：由是巡以五載，尚遍於人寰；設為兩京，況稱於帝宅？東幸西顧，迺其常也。然朕以行必清道，不為無事；至而供帳，是則有勞，故恤人之隱，憂人不足，於今四年矣。遂使東土耆老，傾心而徯子；中朝公卿，屢言以沃朕。或謂國之中洛，王者上地，均諸侯之賦，當天下之樞，陸行漕引，方舟擊大，費省萬計，利窬十倍。更知夫便於物者，非自奉以懷安；嗟於人者，豈不誠而阻怨？於是乎見品彙之阜，因京坻之饒，則無奪農矣；陳太師之言，獻史臣之頌，則無缺政矣。信可以備法駕，乘陽春，歸於成周，布我時令。以來年正月五日。行幸東都，仍取北路，所司準式，主者施行。
門下：突厥可汗夫人呂氏、孫氏等，毳幕來賓，錦車將命。單于侍子，榮已列於漢庭；閼氏貴人，寵宜加於蠻邸。呂氏可封瀚海夫人，孫氏可封納款夫人。主者施行。
門下：古有知道於通，精辨於物，可以調陰陽，節風雨者，委之三事，以康萬人，鼎鉉之謂也。司空兼揚州大都督上柱國宋王成器、益州大都督兼右衛大將軍申王成義、單于大都護兼右金吾衛大將軍邠王守禮等，並明德茂親，崇儒樂善，為國翰屏，當朝羽儀。豈其朱茀之詩，美則《緇衣》之詠，寧止愛均花萼，禮錫苴茅而已哉！必能論道經邦，佐朕為政，俾允升台之望，宜膺補袞之闕。成器可太尉兼揚州大都督，成義可司徒兼并州大都督，守禮可司空，勳如故。主者施行。
門下：忠而獲戾，時所歎息。賞以念勤，邦之懿典。金紫光祿大夫守尚書左僕射知軍國重事監修國史上柱國徐國公劉幽求，長才偉度，博聞強學，周百慮以匡社稷，竭一心而在廟廊。故能見大義，臨大節，智可以不俟終日，誠可以格於皇天。曩者恭參誅呂，款深從代，宏宣王化，保乂朕躬。政方議於調鉉，謗遂興於盈篋。良相非罪，空吊長沙，古人有言，寧恩曲突。自翦元惡，旋居左揆，利更稱於狐偃，勳莫逮於蕭何。兼而有這，義固無賜，宜加土宇，永傅帶礪。可加賜食實封二百戶，餘如故。主者施行。
宋王成器，溫良恭儉，明允篤誠。朕之元昆，人之師表。間者鼎席虛位，台陛俟能，堅守辭讓，願移成命。宜聯華於補職，更參議於論道。可開府儀同三司。
門下：鼓旗中軍。是推元帥，熊羆後勁，亦屬武臣。金紫光祿大夫行左散騎常侍上柱國濟南郡開國公解琬，學窮經史，才蘊韜略，握兵之要，克壯其猷。右領軍衛大將軍兼檢校單于大都護鎮守大使上柱國長平郡開國公張知運，久鎮邊庭，備詳虜態，奪劍之勇，隱如敵國。並師旅是習，獯戎所憚，陰陽勝負，成誦在心。山川向背，若指之掌。寒膠已折，秋草具肥，宜屯細柳之營，俾作皋蘭之氣。琬可充朔方道後軍大總管，知運可充朔方道後軍副大總管，並準例發遣。主者施行。
將帥之任，軍國斯重，禦侮幹城，良才是急。頃武臣多闕，戎政莫修。聆鼓鼙以載懷，筮熊羆而未遇。古今一也，何代無人？南仲方叔之儔，亦在用之而已。宜令京文武官，及朝集使五品以上，方舉堪充將帥者一人，明敭幽側，無限年位。務求實用，以副予懷。
往者中宗違代，國步微艱，天祚我唐，大命集於睿宗大聖貞皇帝。朕以寡昧，嗣守丕業，虔奉遺訓，不敢怠遑。至天地休徵，神人靈貺，皆先帝聖德之餘慶，朕何力之有焉？至若登太行，留上黨，頌功業，建都畿，休兵太原，為農脽上，並國之典禮，朕奉行之，何足稱者。而群臣固請紀頌，眾心難違。卿藻思菁華，揚過其實，自視虛缺，為愧尤多。
事君之節，危而不變，為臣則忠，貳乃無赦。特進趙國公李嶠，往緣宗韋弑逆。朕恭行戡定，揖讓之際，天命有歸。嶠有窺覦，不知順逆，狀陳詭計，朕親覽焉。以其早負辭學，累居台輔，忍而不言，特掩其惡。今忠邪既辨，具物惟新，賞罰儻乖，下人安勸？雖經赦令，猶宜放斥。矜其老疾，俾遂餘生。宜聽隨子虔州刺史暢赴任。
門下：宰輔之任，謨猷是屬，不有大才，孰康景化。黃門侍郎盧懷慎，貞良敦樸，孝悌仁厚。度量深於江海，堅清邁於冰雪。事皆體大，詎觀非聖之書；心必在公，雅契維賢之典。故能危言正色，直道匪躬，比之微管，而求得說。宜寵瑣闈，參乎鼎座。可同紫微黃門平章事。
入而弼政，雖佇忠賢；出則分憂，更資循理。中書侍郎同中書門下平章事三品兗國公陸象先，體含清雅，識備貞愨，早修學行，實允謩明。三蜀稱殷，一都之會，重寄為邦，朝難其選。朕光宅四海，康惠兆人，乃眷所先，必自於遠。故端寮載舉，重臣攸屬。可益州大都督府長史劍南按察使。
道士葉法善，德包貞素，學究元微，預睹萌，亟申忠款。宜加寵命，以答懋功。仍遂乃懷，俾從真服。可授金紫光祿大夫鴻臚卿越國公兼景龍觀主。
崔元暐、張柬之等，往以神龍之初，保乂王室，奸臣所忌，讁居炎海，流落變衰，感激忠義。元暐嗣子吏部郎中璩，清才遠韻，謹守專直。柬之嫡孫毖，祖考繼歿，遺孤可傷。彼勳業之下淪，佇名賢之必復，是得景倩而悲仲宣者也。高皇封樂毅之後，武帝求蕭何之裔，斯不遠哉！昭於德音，緬懷前烈，宜加後命：璩、毖並可朝散大夫。
朕聞天為大者，孰先於育物；物最靈者，莫甚於愛人。故樹之後王，以康兆庶，緬鑒前烈，深為遠圖。懼德之不修，化之未偃，寅畏夙夜，如臨泉壑。然則疇谘命於四嶽，黜陟在乎三載，既以百姓為心，明非一人獨理。今之牧守，古稱侯伯。賢者任之，則循良之跡著，不賢者任之，則怨苦之聲作。每冀精於所擇，委之俞往，豈時或頹靡，苟且尚多；何吏之殊尤，寂寞不嗣。靜言政要，朕用憮然。間歲水旱，周於郡國，倉廩不蓄，閭閻薦饑。加以黜陟頗多，冗官增弊，至於處置，皆憑次舉。當於京官內簡宏才通識堪致理興化者，量授都督、刺史等官，在外藩頻有升進狀者，量授京官。使出入嚐均，永為常式。課最超等，必議升選，循默守常，必加黜免。昭昭賞罰，可不慎歟！昔子產相鄭，以致和平；曹參相齊，貴於清靜；清靜則不擾，不擾則和平，和平則不爭，不爭則知恥。愛費而與休息，除煩而從簡易。自當農者歸隴畝，蠶者勤績紡，既富而教，乃克有成。道德齊禮，不遠期復，庶幾在位，知朕此心。
黃門：古者獫狁孔熾，匈奴浸驕，則設以三策，雖屬備胡之典；方於五材，未聞去兵之義。不有行者，誰能捍之？正議大夫行鴻臚少卿上柱國朔方軍副大總管王晙，倜儻多智，堅剛竭節，每讀前史，思齊古人。辭家而誌滅獯戎，報國而躬先將校。頃虞南牧，城彼朔方，蕭關洞開，沙漠無事。既獲全軍之利，則維保塞之勞，嘉其善謀，必有成績。昔北逐虜者，任專而決外；西護羌者，功遂而條上。用明分閫之重，式副齊壇之期。朝實僉諧，爾其俞往。可持節充朔方道行軍大總管，仍兼安北大都護，豐安、定遠、三城等軍，及側近州軍，宜依舊例，並受晙節制。其安北都護府，移於中受降城安置。兵須足食，理藉加屯，今正農時，務及耕種。並緣邊兵募，亦委量事通融，苟非切便，即❥停減總處置訖奏聞，即馳驛準例發遣。主者施行。
朕聞賞有功，報有德者，政之急也。若功不賞，德不報，則人何謂哉？雲麾將軍檢校右驍衛將軍兼北庭都護瀚海軍經略使金山道副大總管招慰營田等使上柱國太原縣開國子郭虔瓘、宣威將軍守右驍衛翊府中郎將檢校伊州刺史兼伊吾軍使借紫金魚袋上柱國郭知運等，早負名節，見稱義勇。頃者柳中金滿，偏師禦敵。蕭條窮漠之外，奔迫孤城之下，強寇益侵，援兵不至，既守而戰，背秋涉冬，櫪馬長嘶，戍人遠望，謀以十勝，成其九拒。遂能摧日逐之遺種，斬天驕之愛息。豈耿恭、班超，獨高前史；將廉頗、李牧，與朕同時。眷言茂勳，是所嘉歎，信可以疇其井邑，昭示遐邇，俾勞臣勸而懦夫立焉。虔瓘可進封太原郡開國公，知運可封介休縣開國公。
