王者承事天地以為主，郊享泰尊以通神。蓋燔柴泰壇，定天位也，瘞埋泰折，就陰位也。將以昭報靈祗，克崇嚴配，爰逮秦漢，稽諸祀典。立甘泉於雍畤，祠后土於汾陰，遺廟巋然，靈光可燭。朕觀風唐晉，望秩山川，肅恭明神，思致禋敬。將欲為人求福，以輔升平，合此神符，應於嘉德。宜以來年正月北巡狩，行幸至汾陰，以二月祠后土，所司準式。
朕巡狩晉陽，觀風問俗，肆覲群後，存問百年。諸侯待於境者，抑惟故事，今停蹕潞州，勞以牛酒。其外州刺史及迎駕父老道士僧尼等，遠來至此，頗亦艱辛，宜並令預會。刺史賜物四十匹，父老已下各賜物三匹。
國之三典，令於四方，歲終則巡，聽其獄訟。頃因水旱，貨食不足，或徭稅徵逸，多不折衷，或租調蠲除，事涉欺隱。皆吏之不稱，政之不修，是用命茲使臣，委其詳覆。徐楚璧等並清白自立，茂有政聲。必使事合權宜，刑無冤濫，不損於物，有益於公。往敷厥休，副茲推擇，並可攝監察御史，勾當租庸地稅，兼覆囚。
神農嚐草，以療人疾，岐伯品藥，以輔人命。朕銓覽古方，永念黎庶。或榮衛內壅，或寒暑外攻，因而不救，良可歎息。今遠路僻州，醫術全少，下人疾苦，將何恃賴？宜令天下諸州各置職事醫學博士一員，階品同於錄事。每州寫《本草》及《百一集驗方》，與經史同貯。其諸州子錄事各省一員，中下州先有一員者，省訖仰州補，勳散官充。
近日漏刻失時，或早或晚。宜令太史謹修盡職，勿使更然。如有愆違，委御史彈奏。
朕君臨宇內，子育黎元，豈以黃屋為尊，實以蒼生為念，何嚐不日旰忘食，未明求衣。雖身在九重，而情存六合，恐至道猶鬱，大化未孚。昨因展義河東，祈穀脽上，肆覲群後，親問高年，舉滯賑窮，旌善黜惡，緝其墜典，酌於古訓。今省方告至，禋祀雲畢，思乂庶官，務崇簡易。河南河北，去歲水損，人或竊盜，吏或侵抑。不防害馬，何以安人？或令御史，分道案行，量加賑給。諸州府馬，闕數稍多，既合官填，復須私備，貧兵力致，實以為難。宜令所司，即勘會闕數，與閑廄使計會，取監牧馬充。其行過處，緣頓及營幕，損百姓青苗，並令本州勘，以正倉酬直。懷澤兩州，已免地稅，潞州太原府，亦有給復。其汾晉蒲絳同華京兆河南供頓戶，並宜免今年地稅。鄭衛雒相宜沁滋隰等州佐助夫役，雖日不多，終是往還辛苦，各免戶內今年差科。緣頓所築宮牆內，今並空閑，任本主耕種。緣路州縣，有表薦官僚，及上書獻頌者，中書門下審覆奏聞，量加進賞。發都簡試，及諸色召募行從人，遠將巡省，須收才用，並令所司，即作條例處分。內外官職田，恐侵百姓，先令官收，慮其祿薄家貧，所以別給地子。去歲緣有水旱，遂令總停。如聞卑官，頗難支濟，量事優恤，使得自資，宜準元敕，給其地子。朱紫貴品，皆豫考勞。人臣事君，忠無二節，至如泛階溥及，義取平均，豈獨清官，偏得減考。自今已後，如泛階應入五品，以十六考為定，入三品，以三十考為定。其有名賢宿德，及異跡殊狀，雖不逢泛階，或因選改之次，年考與節限同者，鹹以名聞，仍為永例。今之刺史，古之諸侯，會玉汾脽，豫陪祀禮，宜令中書門下，商量奏聞。方今萬類發生，春事方起，所司宜敬敷五教，敦勸三農，議緩刑獄，禁傷胎卵，罷妨農不急之務，減額外不要之官，各委長官，量事處分。宣示遠近，副朕意焉。
大酺之會，與人同歡。或慮遠方觀者，來往狼狽，其四夜並宜開坊門，府縣金吾，嚴加捉搦。
如聞在外官人，罕遵法式，孤弱被抑，冤不獲申。有理之家，翻遭逼迫，侵刻之吏，務欲加誣。州縣有好長官，同寮豈敢違法？御史執憲，綱紀是司。多惜人情，未聞正色，內外同此，何致至公？宜令刺史縣令嚴加捉搦，御史按其有犯彈奏。
公主出降蕃王，本擬安養部落，請入朝謁，深慮勞煩。朕知割恩，抑而未許，思加殊惠，以慰遠心。奚有五部落，宜賜物三萬段。其中取二萬段先給征行遊奕兵及百姓，餘一萬段與東光公主、饒樂王衙官、刺史縣令。契丹有八部落，宜賜物五萬段。與燕郡公主、鬆漠王衙官、刺史縣令，其物雜以絹布，務令均平，給訖奏聞。
河南河北，去歲雖熟，百姓之間，頗聞辛苦。今農事方起，蠶作就功，宜令御史，分往巡行。其有貸糧未納者，並停到秋收。
文武選人，十月下解，既逼銓注，勘簡難周。不能自親，並委猾吏，恣成奸濫，為蠹尤深。自今已後，兵吏兩司，專定員外兩人，判南曹事。每年選畢，起五月一日，所是文狀，即預勘責關簡。判南曹官親自就覆，每包攢作簿書，對本司長官連署印記，不得委其胥吏，勘責畢各具人數奏聞。其判南曹官，所司即進名，朕自簡擇。
緇黃二法，殊途一致，道存仁濟，業尚清虛。邇聞道僧，不守戒律。或公訟私競，或飲酒食肉，非處行宿，出入市廛，罔避嫌疑，莫遵本教。有一塵累，深壞法門。宜令州縣官嚴加捉搦禁止。
有國者必以人為本，固本者必以食為先。先王於是務其三時，前聖所以分其五土，勸農之道，實在於斯。朕撫圖禦曆，殆逾一紀。旰食宵衣，勤乎兆庶，故兢兢翼翼，不敢荒寧。頃歲以來，雖稍豐稔，猶恐地有遺利，人多廢業。遊食之徒未盡歸，生穀之疇未均墾，以是軫念，臨遣使臣，恤編戶之流亡，閱大田之眾寡。至如百姓逃散，良有所繇。當天冊神功之時，北狄西戎作梗。大軍之後，必有凶年，水旱相仍，逋亡滋甚，自此成弊，於今患之。且違親越鄉，蓋非獲已。暫因規避，旋被兼並，既冒刑網，復損產業，居且常懼，歸又無依，積此艱危，遂成流轉。或因人而止，或庸力自資，懷土之思空盈，返本之途莫遂。朕虔荷丕構，子育萬姓，立德非宜，而茲弊未革，納隍馭朽，實切於心。既深在予之責，思宏自新之令。其先是逋逃，並宜自首。仍能服勤壟畝，肆力耕耘，所在閑田，勸其開辟。逐土任宜收稅，勿令州縣差科，徵役租庸，一皆蠲放。若登時不出，或因此更逃，習俗或然，非以為法。且阻我誠信，是紊我大綱，爰及所繇，須加嚴限。且天下風壤，多有不同，地既異宜，俗亦殊習，固當因利制事，不可違人立法。宜令兵部員外郎兼侍御史宇文融兼充勸農使，巡按人邑，安撫戶口，所在與官寮及百姓商量處分。乃至賦役差科，於人非便者，並量事處分，續狀奏聞，務令安輯，勿使勞繁。當行賞罰之科，各竭忠公之力。所到之處，宣示百姓，達我勸人之心。
懷遠夷，納款附，國家常事也。邊塞嚴，甲兵備，軍旅本職也。雖萬方和同，不可薄其武備，百蠻朝貢，不可輕其疆場。今年十月，東幸雒京，西北二邊，倍宜嚴警。其河西、隴右、朔方、太原、幽州、平盧諸節度，咸宜裹糧坐甲，秣馬利兵，明教隊伍，遠為偵候。使風塵預知，邀截有所，安我邊鄙，威回戎狄。賞罰在茲，各宜砥礪。
可汗慕義向風，益以嘉尚。我國家金帛子女，務通和親。然一為婚姻，將傳永久，契約須重，禮數宜周。今來人既輕，禮亦未足，所以未定日月，令其且還。如和好不移，誠信無改，凡有所請，必當不違。國家信若四時，恩同天地，一言則定，何誓如之。必能結之神明，彌表彼之誠契，既無猜阻，任擇其宜。諸所有商量，今已親語哥解，更欲遣使，恐致勞煩。令寄可汗錦袍鈿帶銀盤胡鉼，至宜領取。
蒲同兩州，自春偏旱，慮至來歲，貧下少糧。宜令太原倉出十五萬擔米付蒲州，永豐倉出十五萬擔米付同州，減時價十錢，糶與百姓。
為國之道，莫不欲家給人足，令行禁止，而族談者苦邊疆之戍役，偶語者傷戶口之雕殘。且夫懷土重遷，人之常性，離邦去裏，孰無其情。或委非其材，或政非其要，致令父不保子，兄不寧弟。井邑有流離之怨，道路有籲嗟之聲，靜言思之，良可嘆息。是以晝分不食，夜不安寢，庶息彼弊政，就此涼風，故發使車，以巡郡縣。其承前處置不便，不利於人，即宜當處商量，隨事厘革。其緣邊兵士等，或遠辭鄉壤，久事戎旃，饑寒而衣食不充，疾病而醫藥不拯，邊烽忽警，將何以堪？宜令使人，各親勞苦。其有年齒衰暮，或抱病羸弱，即與軍司選擇，給糧放還。行人之家，委州縣優恤。所到宣撫，稱朕意焉。
夫登封之禮，告禪之儀，蓋聖人之能事，明王之盛業也。朕以眇身，讬王公之上，夙夜祗懼，恐不克勝，幸賴群公，以保宗社。至於休徵符瑞，皆先帝遺愛，朕何賴焉？豈可以禮百神，覲群後，備岱亭之禮，展封祀之儀者哉。雖誠請是違，而宿心未暇。
夫理定然後制禮，功成然後作樂。朕承奉宗廟，恐不克勝。未能使四海乂安，此理未定也；未能使百蠻效職，此功未成也。焉可以揚景化告成功？雖欲答於神祗，終候安於兆庶，再省誠懇，惻怵良深。
自中朝有故，國步艱難，天祚我唐，大命集於聖真皇帝。朕承奉丕業，十有餘年，德未加於百姓，化未覃於四海，將何以擬洪烈於先帝，報成功於上元？至若堯舜禹湯之茂躅，軒後周文之懿範，非朕之能逮也。其有日月之瑞，風雲之祥，則宗廟社稷之餘慶也。天平地成，人和歲稔，則群公卿士之任職也。撫躬內省，朕何有焉？難違兆庶之情，未議封崇之禮。
自古受命而王者，曷嘗不封泰山禪梁父，答厚德告成功三代之前，率繇斯義。自魏晉已降，迄至周隋，帝典闕而大道隱，王綱弛而舊章缺，千載寂寥，封崇莫嗣。物極而復，天祚我唐，武文二後，應圖受籙。洎於高宗，重光累盛，承至理，登介邱，懷百神，震六合，紹殷周之統，接虞夏之風。中宗宏懿鑠之休，睿宗穆粹清之道，巍巍蕩蕩，無得而稱者也。朕昔戡多難，稟略先朝，虔奉慈旨，嗣膺丕業。是用創九廟以申孝敬，禮二郊以展嚴禋，寶菽粟於水火，捐珠玉於山谷，兢兢業業，非敢追美前王，日慎一日，實以奉遵遺訓。至於巡狩大典，封禪鴻名，顧惟寡薄，未遑時邁，十四載於茲矣。今百穀有年，五材無眚，刑罰不用。禮義興行，和氣氤氳，淳風淡泊，蠻夷戎狄，殊方異類，重譯而至者，日月於闕庭。奇獸神禽，甘露醴泉，窮祥極瑞者，朝夕於林籞。王公卿士，罄乃誠於中，鴻生碩儒，獻其書於外，莫不以神祗合契，億兆同心。斯皆烈祖聖考，垂裕餘慶，故朕得荷皇天之景祐，賴祖廟之介福，敢以眇身，而顓其讓？是以敬承群議，宏此大猷，以光我高祖之丕圖，以紹我太宗之鴻業。永言陟配，祗感載深。可以開元十三年十一月十日，式遵故實，有事泰山。所司與公卿諸儒，詳擇典禮，預為備具，勿廣勞人，務存節約，以稱朕意。所比封神儀注，兵馬陪集，並皆條奏，布告遐邇。
自古明王，仁及萬物。今助天孳育，方將告成。其緣祀祭，及在路供頓，犧牲餼牢，禮不可闕。除此之外，天下諸州，並令斷屠，及漁獵采捕。駕回至京，都依常式。
朱紫貴服，所以分別班品，自非有德有功，不可輕為賞借。自今以後，諸軍節度大使，灼然有知功勞，須權行給賞，任量借色及魚袋，仍俱狀奏。
大德曰生，至重曰命。緬觀前典，惟刑是恤。比來犯盜，先決一百，雖非死刑，大半殞斃。言念於此，良用惻然。自今已後，抵罪人合杖敕杖者，並宜從寬決杖六十。一房家口，移隸磧西。其嶺南人移隸安南，江淮南人移隸廣府，劍南人移隸姚巂州。其磧西姚巂安南人，各依常式。布告遐邇，使知朕意。
陽和布氣，庶物萌芽，仁者用心，無遺枯朽。自開元元年以來，諸軍兵士殞歿，骸骨不歸墳壟者，宜令軍使為造棺，遞送本貫，委州縣府助其埋殯。河曲隴外，往歲戰場，殂歿無歸，陰雨猶哭。言念於此，良用惻然。亦委朔方隴右河西節度使聚斂骸骨，就高燥處同葬。祭以酒脯，高大築墳，使久遠標識。
乘塞守邊，義不可輟，遠征久戍，人亦告勞。朕身處九重，心在四遠，因時遇物，無日不思。亭障有行役之勤，室家無杼軸之用。不少優恤，何以為安？方春發生，須急農事。其諸軍長征人家單貧乏無力者，宜令本管州縣勸率其家，助其營種，使有秋望。
元率地稅，以置義倉，本防儉年，賑給百姓。頻年不稔，逋租頗多，言念貧人，將何以濟？今獻春布澤，務葉時和，自開元十二年閏十二月以前，所有未納懸欠地稅宜放免。
御史出使，舉正不法。身苟不正，焉能正人？如聞州縣祗迎，相望道路，牧宰祇候，僮仆不若。作此威福，其正人何？自今以後，宜申明格敕，不得更爾。違者州縣科罪，御史貶降。
身體髮膚，受之父母，不合毀傷。比來有訴競之人，即自刑害耳目。自今以後，犯者先決四十，然後依法。
孔宣父誕聖自天，垂範百代，作王者之師表，開生人之耳目。朕增封岱嶽，回鑾泗濱，思闕里之風，想雩壇之詠，逷矣遺烈，慨然永懷。式遵祀典，用申誠敬，宜令禮部尚書蘇頲以太牢致祭。仍令州縣以時祀享，復近墓五戶，長供掃除。
孟夏麥秋，尚決小罪，況天時漸熱，深湣係囚。宜令中書門下巡城內囚徒，量事處置。畿甸徒囚，赤縣縣令疏理斷決，勿滯禁人。
如聞道俗之間，妄有占筮。誑惑士庶，假說災祥，兼讬符咒，遂行左道。先令禁斷，不合更然。仍慮愚下，未能悛改，宜令所司申明格敕，嚴加訪察。
時屬正陽，事殷蠶穡，湣彼囹圄，式多冤濫。宜宏慎恤之恩，俾助生育之德。其所有囚徒，除死囚已外，所司長官即疏決處分。
朕為人父母，撫有海內，以百姓為心，恐一夫失所。至於兵募，尤令存卹。去給行賜，還給程糧，以此優矜，不合辛苦。如聞比來兵募年滿者，皆食不充腹，衣不蔽形，馱幕什物，散落略盡。既不能致，便流浪不歸，丁壯減耗，實繇於此。自今已後，諸鎮兵募，每準額至交替時，所司預簡勘，兩月前奏聞。當差御史，分道簡察，若涉欺隱，委御史彈奏。其有衣資盡者，量以逃死兵衣給三兩軍，使得支濟。如病患者，遞給驢乘，令及伴侶。
五嶽視三公之位，四瀆當諸侯之秩，載於祀典，亦為國章。方屬農功，頗增旱暵，虔誠徒積，神道未孚。用申靡愛之勤，冀通能潤之感。宜令工部尚書盧從願祭東嶽，河南尹張敬忠祭中嶽，御史中丞兼戶部侍郎宇文融祭西嶽及西海河瀆，太常少卿張九齡祭南嶽及南海，黃門侍郎李暠祭北嶽，右庶子何鸞祭東海，宗正少卿鄭繇祭淮瀆，少詹事張晤祭江瀆，河南少尹李暈祭北海及濟瀆。且潤萬物者，莫先乎雨，動萬物者，莫先乎風。眷彼靈神，是稱師伯，雖有常祀，今更陳祈。宜令光祿卿孟溫祭風伯，左庶子吳兢祭雨師，各就壇壝，務加崇敬。但羞蘋藻，不假牲牢，應緣奠祭，尤宜精潔。
朕撫有天下，寅畏上元，思保太和，用康庶類。頃秋夏之際，水潦不時，懷、鄭、許、滑、衛等州，皆遭泛溢。苗稼潦漬，屋宇傾摧。有切納隍之憂，良深在予之責。宜令右監門衛將軍知內侍省事黎敬仁速往宣慰，如有遭損之處，應須營助賑給。並委使與州縣相知，量事處置。及所在堤堰不穩便乾，簡行其利害奏聞。
頃秋夏之間，水潦方降，閭閻損壞，稼穡漂淪。嚐恐一物之違，況乃數州之弊。故發中使，巡於外台，章奏屢聞，州鄉稍輯。朕視之如子，若納諸隍，於再於三，情猶馭朽，審求人瘼，更遣信臣。中丞兼戶部侍郎宇文融，忠文竭誠，夙夜匪懈。當安人之任，有利簡之能。眷彼使乎，宜膺其選。可往河南河北道遭水諸州宣撫，仍審察有不支濟者，宜更量加賑貸。若屋宇損壞，牛畜俱盡，及征人之家不能自存立者，量事助其修葺。其有官吏縱舍，賑給不均，亦須糾正。回日奏聞。
朕夢想賢才，谘謀列嶽，遂因封祀，發詔搜揚。昨所臨御道場，親加策問，不稱所薦，其數則多。乃聞膏粱之人，遞相招致，邱園之俊，罕見襃外，豈朕勞求之意也。宜令都督刺史，審更訪擇，具以名薦。
開府儀同三司兼太常卿寧王憲，秉德夷遠，體道淳深。頃以茂親，典司宗社，禮經之文既備，鍾律之度已和。成而不居，謙以自牧。固辭兼領，情所重違。宜遂雅懷，俾停劇務。
近聞河南宋、沛等州百姓，多有沿流逐熟去者，須知所詣，有以安存。宜令本道勸農事與州縣檢責其所去及所到戶數聞奏。
陳州刺史李樂，詐盜受贓，其數甚廣。法司斷死，國有常刑。時屬發生，特申寬典。宜免死，貶為欽州道化縣尉員外置長任。
同州鄜州，近屬霖雨稍多，水潦為害，念彼黎人，載懷憂惕。宜令侍御史劉彥回乘傳宣慰，其有百姓屋宇田苗被漂損者，量加賑給。
如聞關輔蠶麥，雖稍勝常年，百姓所收，才得自給，若無優假，還慮艱弊。其先欠百司職田，及諸色應合至蠶麥時徵，已有處分訖。其公私舊債，亦宜停徵，貧下百姓，有傭力買賣與富兒及王公已下者，任依常式。
河北州縣，水災尤甚，言念蒸人，何以自給？朕當寧興想，有勞旰昃，在予之責，用軫於懷。宜令所司，量支東都租米二十萬擔賑給。仍令魏州刺史宇文融充宣撫使，便巡撫水損，應須優恤，及合折免，並存閭舍。一事已上，與州縣相知，逐穩便處置，務從簡易，勿致勞擾。
