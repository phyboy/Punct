百辟葉心，交修皇極，所以天降休命，寶祚維新。今郊廟精禋，大禮克舉，萬方無事，九有忻心。屬獻歲芳春，上元望日，既當行慶之序，式廣在鎬之恩。自今後，非惟旬休及節假，百官等曹務無事之後，任追遊宴樂。
三王繼統，質文既不相襲；五德承時，服色遵於所尚。至於旗常改制，騂翰異宜，所以表軍國之容，合聲名之度，事之大者，安可因循而已焉。國家膺樞紐之期，纂黃中之曆。憲章垂範，運既屬於維新；旗幟同色，義必在於革故。頃者俯納群議，式明統緒，故得天人致和，風雨時若。豈朕躬菲德，克廣睿圖，實累聖鴻休，允膺景運。稽古之大，既有昭明，文物所資，理宜詳正。其諸衛應隊仗所用緋色幡等，並改為赤黃色，庶克遵於通變，諒有葉於從宜。其諸節度使並管內軍使等，亦宜準此。
朕齋心大同，緬覿真跡，豈精誠遠感，而休應薦臻。今九華之鍾，三清徹響，聲聞金石，氣含虛無。是知紫宸之宮，雲軿降集；青童之府，煙景來遊。將合律於雲敖，表同和於陰則。靈仙坐接，福壽昭然，就惟嘉祥，良深慶慰。所請依。
朕躬承丕業，稟訓無宗，霜露永懷，鹹思罔極。伏以三清設教，五聖在天，克奉先靈，同心薦福。今玉版瓊章，傳之洞府；雲囊縹帙，列在仙宗。庶以展永慕之心，兼以播淳風之化。編於簡冊，實用愧焉。
枳橘之性，惟任土不遷，陰陽之和，實在感能致。且寒穀吹律，猶氣變燕郊，則中樞化源，故物備京邑。今黃柑數株，丹實盈條，裛露迎風，香逾江劍，金光珠澤，秀溢林庭。豈斯果之足珍，喜元和之必應，故合天道，信何遠焉。所賀已知，仍依來請。
禮神以玉者，蓋取其精潔表心，溫潤合德。為器有象，正辭乃信。以達馨香，其在珪壁。傾來禮神六器，及宗廟奠玉，自馮紹正奏後，有司並用瑉。《禮》所謂君子貴玉而賤瑉，不可用也。朕精禋郊壇，嚴敬宗廟，奉惟新之祚，庇太平之人，則人力普存，備物以享，安可以瑉代玉，惜費事神？況國家之祈福，有萬方之助祭，闕典必修，無文鹹秩，豈於天地宗廟，奠玉有虧。自今已後，乾坤六器，宗廟奠玉，並用真玉，諸祀用瑉。如以玉難得大者，寧小其制度，以取其真。
經邦論道，允屬於賢才；保大定功，聿求於長策。不有兼領，孰張寵賢。開府儀同三司行尚書左僕射兼右相崇元館大學士集賢院學士太清太微宮使修國史晉國公林甫，器惟國楨，材乃人範，文標楷式，學究精微。沃啟之誠，罄嘉猷於造膝；清貞之節，盡公心於匪躬。自登於三事，式是百辟，具瞻惟允，茂緒居多。任總廟堂，既讚雍熙之化；智高帷幄，更資決勝之謀。宜因公輔之得，兼受元戎之寄。可兼安北副大都督持節朔方節度關內支度營田鹽池押諸蕃部落副大使知節度事六城水運節度管內軍郡采訪處置等使，餘並如故。
政理之源，實惟選士；銓綜之道，必在至公。比來文武選人調集者，及於留放，末日引通，甄鑒匪周，或紀綱不一，以資取舍，詎免流言。須議事以制法，亦因時而革弊。自今已後，吏部選人，宜審定格限頒示，令集銓之日，各量官資書判，狀跡功優，據闕合留，對眾便定。豈惟免淹時日，抑亦共表公平。見收者既無溢升，被放者亦當斂分，則自近及遠，以絕幸求。其有宏詞博學，或書判特優，超越流輩者，不過限以選數聽集。其武部選人，試日較等功優，亦對眾便從留放。仍永為常式，並作條件處分。
周有均土之宜，漢存墾田之法，將欲明其經界，定其等威。食祿之家，無廣擅於山澤；貿遷之伍，罕爭利於農收。則歲有豐穰，人無胥怨，永言致理，何莫繇茲？如聞王公百官，及富豪之家，比置莊田，恣行吞並，莫懼章程。借荒者皆有熟田，因之侵奪；置牧者惟指山谷，不限多少。爰及口分永業，違法賣買，或改籍書，或云典貼，致令百姓，無處安置。乃別停客戶，使其佃食，既奪居人之業，實生浮惰之端。遠近皆然，因循亦久，不有厘革，為弊慮深。
其王公百官勳蔭等家，應置莊田，不得逾於式令。仍更從寬典，務使宏通。其有同籍周期以上親俱有勳蔭者，每人占地頃畝，任其累計。某蔭外有餘，如舊是無勳蔭地合賣者，先用錢買得，不可官收，限敕到百日內，容其轉賣。其先不合蔭，又蔭外請射兼借荒，及無馬置牧地之內，並從合蔭者，並不在占限，官還主。其口分永業地先合買賣。若有主來理者，其地雖經除附，不限載月近遠，宜並卻還。至於價值準格並不合酬備，既緣先已用錢，審勘責其有契驗可憑，特宜官為出錢，還其買人。其地若無主論理，不須收奪，庶使人皆摭實，地悉無遺，百姓知復於田疇，蔭家不失其價值。此而或隱，罪必無容。
又兩京去城五百里內，不合置牧地。地內熟田，仍不得過五頃已上十頃已下。其有餘者仰官收。應緣括簡共給授田地等，並委郡縣長官及本判官錄事相知勾當，並特給復業。並無籍貫浮逃人，仍據丁口量地好惡，均平給授，便與編附，仍放當載租庸。如給未盡，明立簿帳，且官收租佃，不得輒給官人親識工商富豪兼並之家。如有妄請受者，先決一頓，然後準法科罪。不在官當蔭贖，有能糾告者，地入糾人，各令采訪使按覆，具狀聞奏。使司不糾察，與郡縣官同罪。自今已後，更不得違法買賣口分永業田，及諸射兼借公私荒廢地。無馬妄請牧田，並潛停客戶有官者私營農，如輒有違犯，無官者決杖四十，有官者錄奏取處分。
又郡縣官人，多有任所寄莊，言念貧弱，慮有侵損。先已定者，不可改移。自今已後，一切禁斷。今所括地授田，務欲優矜百姓，不得妨奪，致有勞損。客戶人無使驚擾，緣酬地價值出官錢，支科之間，必資總統。仍令兩京出納使楊國忠充使，都勾當條件處置。凡在士庶，宜悉朕心。
人臣無將，有必誅之義；王制所禁，在難舍之刑。銀青光祿大夫、御史大夫兼京兆尹殿中監閑廄使、隴右群牧監使及天下戶口色役和市、和糴坊作園苑、長春宮栽接並京畿及關內采訪等使鉷，性本兇愎，行惟艱險。徒以早膺擢用，累踐崇班，持憲尹京。委重斯大，八閑六尚，寵寄惟深。殊不知外飾公忠，干冒非據；內懷奸詐，包藏不測。任海川狂愚不逞，妖惑無良，而乃潛與通情，仍希非望。及覺彰露，便令滅口。韋會聞此事跡，話於私庭，遽令追掩，殞於縣獄。邢縡久懷逆謀，專構惡黨。其弟銲，始終結約，常與交通。託云弟職其由，已令神明所殛。兇黨伏辜，縱刑且疏，欲逃其罰。然天地雖廣，何所容身，宜賜自盡。戶部郎中王銲，蓄積梟獍之心，包藏狂悖之計，與逆人邢縡，久讬深交，供其資糧，同為兇惡。自申款暱，十載於茲，所有逆謀，咸供謀畫，此而不罰，其若法何？猶寬殊死之典，俾從杖刑之責。宜於朝堂，集眾杖殺。
王者制軍詰禁，師旅惟貞，飲至勞旋，賞罰必信。《易》曰：「在師中吉，承天寵也。」《傳》曰「賞不失勞，俾人勸也」。若黷前典，何以化成？諸軍節度使等，委任尤重，雖奉謀受律，去則捷歸，而甄賞敘勳，率多非實。且為君者以信禦下，為臣者以忠奉上，信不可失，忠不可虧，朕保而行之，庶能激勵。且往前立功，皆令簡覆，至於敘錄，亦委別人。朕以將者國之腹心，朝之方嶽，舍此不任，誰則竭誠？所以每一立功，鹹委錄敘，推心之道，斯亦極矣。近來諸軍，滋弊尤甚，乃至奏蕃中事意，爰及破敵錄功，觸類憑虛，皆非摭實。或久在行陣，反被棄遺；或不踐軍戎，虛霑爵賞。銀章紫綬，無汗馬之勞；厚錄崇班，皆親援而致。使戰士失望，僥幸競馳，靜言其繇，實在於此。且古者士農異處，軍國殊容，所以國學上庠，以教胄子，撰車表貉，用訓戎師，豈有家襲弓裘，身參卒伍。斯乃假名取進，其理昭然，皆因主將有私，遂乃公行囑讬。已往之過，朕亦不言，將來自新，必期革弊。自今已後，朝要並監軍中使子弟，一切不得將行。先在軍者，亦即勒還。破敵敘功，事歸案實。且虛妄事君，冒行惠，不懼於法，不畏於神，凡在庶僚，亦宜自戒。宣示中外，令知此懷。
詢諸贈典，係乃彝章，啟有厥由，於何不舉。淮浙宣歙管內道門威儀逍遙大師問政先生為國焚修大德賜紫聶師道，早通元理，夙契真風，野鶴不群，孤雲自在。昔太祖創基之際，已命焚修；及元勳匡國之初，早曾瞻敬。眷言道行，實冠元關。雖昇遐屢曆於光陰，而遺懿益隆於寰宇。況教門一請，台輔奏陳，且將啟元墟，即回故裏。是用加之峻秩，錫以崇階，式表休恩，庶昭往行。可贈銀青光祿大夫鴻臚卿問政先生。
河東及河淮間諸郡，去載微有澇損，至於乏絕，已令給糧。如聞郡縣尚未賙恤。方春在候，農事將興，或慮百姓艱難，未能存濟。宜每道各令御史一人即往宣撫，應有不支持者，與所繇計會，隨事賑給。如當郡無令及不充，聽取比郡者分付。務令勝致，以副朕懷。
為臣之道，貳則有辟，事君之致，將而必誅。故左僕射兼右相吏部尚書、上柱國晉國公、贈太尉廣陵大都督李林甫，爰因宗室，獎以班序；逮履清貫，尤持矯飾。鄙誠患失，狡跡多端。朕待以勿疑，任當殊重，恩私逾分，崇高至極，乘據樞衡，二十餘載。豈知外表廉慎，內懷凶險，籌謀不軌，覬覦非望。昵比庸細，譖害忠良，悖德反經，師心蘊慝。禍福生於喜怒，榮辱由其愛憎，使縉紳箝口，行路側目。淫祀夜禱於神祗，厭勝家崇於蠱道。尊空養素，實繁有徒，既卑禬禳，旋剿其命。阿布思振降塞上，委於綏緝，敢行交結，輸竭深衷。嚴室焚香，要之誓信。指期撤警，縱以叛離。且肆犬羊之群，侵軼我疆場；方申犄角之契，圖危我宗社。可隱之狀，所不忍言。以親黨薦引，咸歸❥；子息蕃多，曾無教誨。貪叨納賄，依倚成奸，鬩牆屢聞，敗官相次。作偽滋久，晚節頗彰，含垢在予，猶示宏蔽。鬼得誅而溢盡，惡布露而難容。逮從訊鞫，事皆昭著，殲夷噍類，曷足懲愆；鞭斫屍棺，未雲責塞。但以常經任使，特寬恒典。其在身所有官秩，並追除削，俾同凡庶，許其殯掩。
男前將作監岫，率由下劣，不承❥勖驕恣越度，過失彌深，且配流嶺南及黔中延德郡。前司儲郎中，配流蒼梧郡；前太常少卿嶼，配流臨封郡；仍並除名，即綱馳驛領送。自餘男有官者，令所司即勘會，亦除名。各配流嶺南及黔中送惡郡。女在室並男未有官者，取其情願，任隨兄弟。朕念其驅策，尚懷仁恕，既貸生成之恩，赦其殞嗣之罰。仍每房各乞奴婢三兩，並與緣身衣服糧食，使其存濟。自餘資產，一切官收，男孫有官者解卻，無官者勒隨父。並家口並續遞途流，所至捉搦，勿許東西。縱會恩赦，不在量移之限。其林甫男女妻等，有罪非妄。惟其子壻諫議大夫楊齊瑄，睹其不善，尋有薄❥跡異同惡，頗申誠款。並自餘至親應合累者，續有處分。噫！堯謂達聰，四凶在列，周稱盛德，三監俶擾。知人之美，誠愧前言。明罰斯加，非無累歎。凡任咸自誡焉。
循名責實，所以激群吏也；懲惡勸善，所以務至公也。苟黜陟之非當，何考課之足徵。其內外文武官員外同正員並判試不厘務者，既無別效，兼有多年，比來因循，或與進考。據額既標節限，緣此遂多逾越，致令課最者見棄，無功者獲升，獎勸之門，殊非允當。自今已後，並不在進考之例。其內外官初效，亦不在與限。台省官考，各委長官，比類才能功課襃升，不得一例申送，俾僥競息心，功能勵節。
國之載籍，政之本源，故藏於蓬山，緘以芸閣者，以為義府之代謩。三五以還，皆率茲道也，故每加求購，冀補逸遺。四部名目，悉索而來；七略條流，兼該頗盡。豈直羽陵之蠹簡，汲塚之殘編。如聞頃者以來，不存勾當。或詮次失序，或鉤校涉疏，或擅取借人，或潛將入己。因循斯久，散失遂多。思革前弊，允資盛德。宜令左相兼武部尚書陳希烈充監秘書，令省圖書。爰假丹青之餘，以振鉛黃之美。則金華侍講，足繼寵於班伯；石渠司籍，方嗣徽於劉向。至公之選，可不務乎。
王者出師，登壇擇將，忠臣受任，幹蠱成功。則君賞其勤，父成其訓，名教斯在，寵秩是崇。銀青光祿大夫鴻臚卿員外置同正員兼廣陽郡太守同范陽節度副使上柱國柳城縣開國男安慶緒，門傳忠孝之義，庭稟韜鈐之略。志氣剛決，固敵是求。遂使榆塞息警，柳城罷鋒，百勝深謀，舉無遺策。可旌上將之功，用葉中行之吉。可特進行衛尉卿兼廣陽太守，餘如故。
如聞嶺南州縣，近來頗習文儒。自今已後，其嶺南五府管內白身有詞藻可稱者，每至選補時，任令應諸色鄉貢舉，仍委去使準式考試。有堪及第者，具狀聞奏。如有願赴京者亦聽。其前資官並常選人等，有詞理兼通，才堪理務者，亦任此選，及授此官。
陽和布氣，庶類滋長。助天育物，須順發生。宜令諸府郡，至春末已後，無得苡獵采捕，嚴力禁斷，必資杜絕。
嘉穀不登，古今薦有，勸分之義，皇王善經。且豐熟以來，歲時頗久，豈有餘糧棲畝。誠恐極賤傷農，所以積之京坻，用防水旱。爰自二載，稍異有年，粟麥之間，或聞未贍。比開倉賤糶，以濟時須。雖且得支持，而價未全減。餱糧種子，尚慮不充。是用賙恤，俾之寬泰。在於處置，須均有無。今更出倉，務令家給，俾其樂業，式副朕心。宜於太倉出糶一百萬石，分付京兆府與諸縣糶，每升減於時價十文。河南府幾，縣出三十萬石，太原府出三十萬石，滎陽臨汝等郡各出粟二十萬石，河內郡出米十萬石，陝郡出米二萬石，並每升減時價十文，糶與當處百姓。應緣開場差官分配多少，一時各委府郡縣長官處置，仍令采訪使各自勾當。其太倉含嘉出粟，兼令監倉使與府縣計會處分。其奉先、同官、華原等縣，與中部郡地近，宜準諸縣例數便於中部請受。其餘縣有司者仰準此。
其天下府縣百姓，去載有損交不支濟者，仰所繇審勘責，除有倉糧之外，仍便據籍地頃畝量與種子。京兆府及華陽、馮翊、扶風等郡，既是近輔須另優矜。雖非損戶，或有乏少種子者，亦仰每鄉量宜準給，並委采訪使與府縣長官計會，即與處置使及營農使。其種子既須好粟，仍取新地稅分付京畿府郡。就草雖已加價，尚聞難辦。宜委度支各與所繇計會，支料得至今載終已來，用足之外，應未送者，量事停減。
賑給糶倉，矜貧濟乏，務從撫實，無使隱欺。如官人及富有之家，曲正並僦攬諸色，輒私侵糶，兼有乞取，或虛著人名，詐來請受者，其自五品已上官蔭人等錄奏，當別有處分。六品已下並白身者，便決一頓，仍準法科繩。所繇等官，不能覺察，及自抵犯者，亦與同罪。
關輔郡邑，霈澤屢施，京城在近，時雨未降，是用軫慮，匪寧於懷。其諸郡壇，雖已勤請，攸資遍祭，庶達誠心。宜令吏部侍郎蔣烈今月二十五日祭天皇地祗，給事中王維等分祭於五星壇。務申虔潔，以副朕懷。
踐更之役，固是循常，限約之間，必資通變。雖載滿合替，而處置隨時，況己在軍中，復諳戎務，功名未遂，何必往來。其今載諸軍應文武士等，宜並延留一載，仍準式給賜，式外更加賜物兩段。
近日以來，時雨未降，在於宿麥，慮有所傷。雖憂勤之心，不忘於黎庶，而精誠之至，冀展於靈祗。宜令太子太師陳希烈祭元冥，光祿卿李憕祭風伯，國子祭酒李麟祭雨師。仍取今年二十三日，各申誠請。務令蠲潔，如朕意焉。
朕永念蒸人，祈穀上帝，而陰陽式序，風雨不愆。今獲稼穡阜成，允賴神明幽讚也。頃者虔心精享，已申昭告。其五嶽四瀆及天下諸郡山川，近令秋後展祭，收獲既就，農畝事隙，報功鹹秩，抑惟其時。宜令所在郡縣長官，即擇良辰，以崇明祀。
太中大夫灃陽長史員外置同正員吉溫，頃因任使，輒肆威福。行刻物之法，人殆不堪；奮自賢之心，士無敢忤。況徇私傾險，公行毀譽。飾偽言而售詐，崇詭行以釣名。離貳朝廷，猜攜倫伍。近皆發露，薄從貶黜，而作孽未弭，隱慝更彰。且縱奸非，逼人子女，復受賄賂，莫懼彝章。或侵漁田宅，取納口馬。尚恐誣謬，當令按劾。及尋枝葉，鹹悉根源。人之無良，乃至於此。國有常憲，合寘極刑，時屬陽生，特從寬議。宜謫遐裔，以戒庶寮。可晉康郡端溪縣尉員外置長任，所在馳驛發遺。
黃軒撫運，既統蚩尤之旅；炎漢應期，亦有陳豨之伐。雖德合仁覆，或震雷霆之威；功侔載物，匪容原野之罪。蓋所以除殘救暴，伐罪恤人，聖帝賢君，孰能無此？朕以菲薄，纘承丕構。乘時禦宇，慚繼統於百王；旰食宵衣，軫納隍於一物。多曆年所，億兆鹹知。安祿山本自細微，擢之行伍，進小忠而自售，包巨猾以貪天。予每含容，冀其遷善，列在衣冠之右，授之師旅之權。賜予無涯，邀求罔極，凡經寵任，中外畢聞。今遂竊我干戈，欺我將士，妄宣密旨，假讬妖言。人畏凶威，苟從逼脅，稱兵向闕，殺掠無辜。此而可原，孰不可忍？
前所出師命將，足以除凶去孽，仍聞阻兵西路，左次南轅。朕義在救焚，情存拯溺，雖螗螂舉斧，自當屠潰；而蜂蠆有毒，必藉討除。今親總六師，率眾百萬鋪敦元惡，巡幸洛陽，將以觀風，因之掃殄。太山壓卵，未可喻其輕重；洪波注螢，不暇收其光焰。宜令所司，即擇日進發。其河西、隴右、朔方，除先發番漢將士及守軍郡城堡之外，自餘馬步軍將兵健等，一切並赴行營，各委節度使統領，仍限今月二十日齊到。既緣翦除凶逆，暫赴東京，宮掖侍從，並令減省。至於供擬，都無所須，其扈從文武官及飛騎閑廄馬家並諸色人等應食公糧者，並以官物支供。仍從此身齎鍋幕，緣路並不須置頓，在於黎庶，固免勞煩。布告遐邇，宜知朕意。
通三立極，正維之業大；明兩作離，繼照之功博。是以貞我萬國，必在元良，弼予一人，歸之上嗣。將寄丈人之律，實資長子之師，亦既戒嚴，當除群慝。皇太子亨，仁明植性，孝友因心。稟上德之粹靈，宅中和之正氣。恭敬之虔，豈伊橋梓，剛柔之適，無取韋弦。韞公忠而事君，總文武而行己，既不絕馳之美，可稱問膳之勤。以三善之明，助百揆之務，邇安遠肅，天平地成。屬凶險負恩，稱兵向闕，人神同憤，命爾撫軍。將徼福於宗祧，以保安於社稷。憑天之德，何響不濟？順人之心，所戰必克。庶清彼氛沴，以寧我國家。宜令太子監國，仍即親總師徒，以誅叛逆，取今月二十三日先發。所司準式，務從省便，無使勞煩。布告遐邇，咸令知悉。
元子亨，睿哲聰明，恪慎克孝，才備文武，量吞海嶽。付之神器，僉曰宜然。今宗社未安，國家多難，宜令即皇帝位，朕稱太上皇。且天下兵權，宜制在中夏，朕據巴蜀，應座則難。其四海軍權，先取皇帝處分，然後奏朕知。待克復上京，朕將凝神靜慮，偃息大庭也。
皇帝自幼仁孝，與諸子有異，朕豈不知。往十三年，已有傳位之意，屬其歲水旱，左右勸朕，且俟豐年。爾來便屬祿山構逆，方隅震擾，示遂此心。昨發馬嵬，亦有處分。今皇帝受命，朕心頓如釋負，勞卿等遠去，勉輔佐之。多難興王，自古皆有，卿等乃心王室，以宗社為念，早定中原，吾之望也。
