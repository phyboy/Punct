感而遂通，神之鑒也。祈而必報，禮之經也。今農已畢功，歲則大稔，就坻之積，寰海攸同。用陳蠲潔之薦，以答明禋之祉，宜令侍中牛仙客等分祭郊廟社稷嶽瀆等。其四海四鎮及名山嶽瀆，使有道路由過者，亦宜便祭。
京畿地狹，人戶殷繁，計丁給田，尚猶不足，兼充百官苗子，固難周濟。其諸司官令分在都者，宜令所司具作定額，計應受職田，並於都畿給付。其應退地，委采訪使與本州長官給貧下百姓。其應給職田，亦委采訪使與所繇長官勘會同給。仍永為常式。
朕每念黎庶，無忘餐寐，冀其家給人足，富而且壽。宏濟之方，莫如道教，大聖垂範，微言粲然。遵而行之，其應何速？況時將獻歲，萬物發生，既協陽和，或存惠養。宜令天下諸觀，起來年正月一日至年終已來，常轉《本際經》。其四大齋日，每百官齋之日，常令講誦。庶澤及無外，稱朕意焉。
李嘉寵土風所育，體幹出群。因其器用之宜，俾在人門之次。可武衛長上，仍配左監門衛番上。
贈太師光庭，嚐為重任，能徇忠節，忽隨化往，空存遺事。其子屢陳誠到，請朕作碑，機務之繁，是則未暇。朝廷詞伯，故以屬卿。彼之行能，卿之述作，宛其鴻裁，因茲不朽耳。
洪州人鄔元崇，往在文明年中，傳元元皇帝真誥於天後曰：「我國祚無窮，當千萬君。」遂遭禁錮，因茲淪喪。自非忠義之士，感激過人，孰能不避死亡之誅，竟達神靈之命。宜與追贈，以慰泉壤。其子瓊，亦依資授一官。
古之善政者，貴於足食；欲求富國者，必先利人。朕思關輔之間，尤資殷贍。比來轉輸，未免艱辛，故置此潭，以通漕運，萬代之利，一朝而成。將允葉於永圖，豈苟求於縱觀。其陝郡太守韋堅，始終檢校，夙夜勤勞。賞以懋功，則惟常典，宜特與三品，仍改授一子三品京官，兼太守判官等並即量與改轉。其專知檢校始末不離潭所者，並孔目官，及至典選日，優與處分。仍委韋堅具名錄奏。應役人夫等，雖各酬庸直，終使役日多，並放今年地稅。且啟鑿功畢，舟楫已通，既涉遠途，又能先至。永言勸勵，稍宜甄獎。其押運綱各賜一中上考，準前錄奏。船夫等宜共賜錢二千貫，以充宴樂。
昊穹眷命，烈祖降靈，休昭之儀，存乎祀典。莊子、文子、列子、庚桑子，列在真仙，體茲虛白。師元元之聖教，洪大道於人寰。觀其微言，究極精義，比夫諸子，諒絕等夷。其莊子依號曰南華真人，文子號曰通元真人，列子號曰衝虛真人，庚桑子號曰洞靈真人。其四子所著改為真經，崇元學置博士助教各一員，學生一百人。
如聞河東、河北，官人職田，既納地租，仍收桑課。田樹兼稅，人何以堪？自今已後，官人及公廨職田有桑，一切不得更徵私課。
古者諸侯，歲時朝覲，將以陳其政理，用申考績。今卿等受委親民，遠來會計，經途冒涉，曾並安好。朕每憂勤，念茲黎庶，憫其徭役未息，流寓莫歸。是以當寧興歎，中宵忘寢，永言共理，實冀分憂。凡有百姓，及鰥寡孤獨，並乏絕之戶，征鎮之家，凡可矜恤，卿等此來，若何為養。今年稼穡，大率少似不豐，閭閻之間，有貯積否？至於百姓間事，朕欲委曲盡聞。卿等遠來疲勞，卒難備對，且聽尋親知，續當序進，以問風化。
古者諸侯，歲時朝覲，將以陳其政理，用申考績。今卿等受委親民，遠來會計，經途冒涉，曾並安好。朕每憂勤，念茲黎庶，憫其徭役未息，流寓莫歸。是以當寧興歎，中宵忘寢，永言共理，實冀分憂。凡有百姓，及鰥寡孤獨，並乏絕之戶，征鎮之家，凡可矜恤，卿等此來，若何為養。今年稼穡，大率少似不豐，閭閻之間，有貯積否？至於百姓間事，朕欲委曲盡聞。卿等遠來疲勞，卒難備對，且聽尋親知，續當序進，以問風化。
敬惟明神，普存於祀典；鹹秩群望，式重於邦畿。頃者分命使臣，致誠嶽瀆山川，便近亦已有處分。其關輔之內，屢有陳祈，王者所都，禮亦異數。應關內名山大川，各委所繇郡長官，稍優於常禮致祭。於京兆府界，宜委蕭炤同與少尹分祭，倍崇精潔，以副誠祈。
王者父事天，母事地，所以昭孝敬之道，通神祗之德。朕虔奉明命，備稽大猷，實在緣情，不惟相襲。伏以昊天上帝，義在尊嚴，恭惟祀典，每用冬至。既於是日有事於圓丘，更受朝賀，實深兢惕。自今以後，冬至宜以次日受朝，仍永為恒式。
朕聽政之餘，精思理本，意有所得，庶益於人。且什一而稅，前王令典，農桑異宜，舊制猶闕。今欲審其戶等，拯貧乏之人；賦彼商賈，抑浮惰之業。優劣之際，有深察之明；閭裏之間，無不均之歎。頃以人不欲擾，法貴從寬，所以比來，未全定戶。今已經數載，產業或成，適可因茲，平於賦稅。自今已後，每至定戶之時，宜委縣令與鄉村對定。審於眾議，察以資財，不得容有愛憎，以為高下。徇其虛妄，令不均平，使每等之中，皆稱允當。仍委太守詳覆。如有不平，縣令錄奏，量事貶降，其鄉村對定之人，便與節級科罪。覆定之後，明立薄書。每有差科，先從高等，務茲不足，庶葉彝倫。
尊師道德之重，仙真所欽，是以修齋，必有精感。況山惟地肺，會司命之福庭；壇邇天宮，則真人之舊館。演弟子勤誌，致蒼生壽域，迢遙東望，日夕傾心。至於開春，佇回風馭，以慰渴賢之想，來敷元妙之教也。初秋尚熱，尊師平安好，遣書，指不多及。
煉師李含光，道高紫府，學總黃庭，賁然來思，式敷至妙。既而屬念茅嶺，言訪真經，近出鹹秦，遠遊方外。朕載懷仙境，延佇勤修，將使九有之人，同歸元教，三清之眾，俯鑒遵行。豈徒夢寐華胥，馳誠碧落而已，想尊師建立真儀，所修壇宇，初至經構，殊用勞心。甚寒，得平安好，遣書，指不多及。
眷言仙府，帝連洞宮。青壇舊居，緬想靈跡；紫台新宇，煥啟真宗。式彰崇奉之誠，爰置修葺之戶。尊師等副朕茲意，清靜寶持也。
昨程元暹至，得所進圖，具規矩矣。然崇飭仙觀，祈望真遊，若不幽邃清閑，豈降霓裳羽蓋。且在科儀，猶有差降。至於仙真道眾，故亦不可同居。所置紫陽觀大院內，更不須著人居止。但作虛廊四合，清潔殿堂，以修香火，用候雲駕。其道眾等別院安置。今具圖往，應所添加，亦入支科矣。尊師體真遠識，含和內融，必能上合靈仙之心，下副欽崇之意也。甚寒，得平安好。遣書，指不多及。
承前諸道差使賀正，十二月早到，或有先見。或有不見，其所賀正表，但送省司，又不同進，因循日久，於禮全乖。自今已後，應賀正使並取元日隨京官例序立便見，通事舍人奏知，其表直送四方館，元日仗下後一時同進。
道者是萬有之宗，法者是九真之契。大聖以垂教，後學以進修。弟子比欲敬受經法，以未詳嚴秘，又真經散逸，紕謬處多，近訪得天真遺跡，至於科儀，無不條備，加以募寫，一依戒旨。喜夙誌之見遂，荷真靈之降恩。以今月十八日仰啟三清尊君太師元師真師，潔齋受訖，載捧真文，恭披鳳篆，將以運心太虛之境，以養穀神之壽也。其<貝危>信具依經傳造足，今並投詞，封以附往。尊師體道之要。含光之和，清簡無為，與予合誌。請為弟子以前件詞及<貝危>信投茅山華陽洞天金壇靈府，以為明信，用證勤精。夫有德者尊以美號，則葛洪著抱樸之稱，陶君有貞白之名。永言前修，事實不遠，今號尊師為元靜先生，以昭懿德彰高行也，故令使往。甚暄，尊師平安好，遣書，指不多及。
尊師秉德之和，探道之要，為弟子親藏<貝危>信，以啟靈真，且加號以表精修。衣服者所以展誠敬，是申崇尚之意，式讚仙階之美也。所謝知。
靈芝者，和氣以生，真仙鑒植。昔軒轅至道，三秀屢芳。永惟貞符，載瑞茲日。黃輝朱采，八十一莖，色葉金方，數應陽吉。或連跗並萼，或雙本同枝。出天洞以敷榮，就藥壇而結秀。實曠代嘉貺，至感殊祥。尊師既陳詞達誠，遠致真錫，弟子敬受元吉，當服餌焉。甚熱，平安好。
爐開仙藥，九真示傳；院合靈芝，三茅鑒植。徵之元錄，蓋未曾聞。唯魏伯陽豫兆於前，今李越成效之於此。朕當齋心以伺，專使往迎，與尊師同承道錫也。所賀知。
尊師所奏靈芝，信殊祥也。若彩雲繁布，比芳蘭芬馥。當紫陽之福地，葉丹誠之吉徵，遠與大同玉芝，遙為合應，斯仙真上祐，尊師潔誠，是降休征，用深慶慰。今令將詞及香投謝天洞，式憑高德，以達虔心也。
朕每重清真，親乎有道，而覽茲誠請，義在難違。俾遂乃懷，以就醫藥，亦既痊損，當早來旋。
尊師抱一守中，探微昭遠，能回真潔，發揮道門。遂與太和先生啟是仙宗，起予虔奉，崇飭靈跡，廣求真經。則詩以寵行，物將厚意，永慰岐路，以彰禮賢也。所謝知。
尊師遠訪名山，精求至教，建立壇宇，載寫真經，庶事用心，殊勞倦也。朕誌求道要，緬想真仙，將憑潔誠，以修元妙。今以十八日清齋潔壇，以受經誥。靈仙降祐，祈有證明。今將詞及香信等往，尊師當為宣揚科儀，奉詞陳謝。庶上達仙宮，下垂昭應。甚暄，尊師得平安好，遣書，指不多及。
朕祗肅群祀，祈在三農。冀幽讚之有憑，必昭報而無闕。宜令工部尚書郭虛己等分祭五嶽四瀆。
朕永念黎元，務宏愛育，所以惠政頻及，善貸相仍，亦將克致和平，登於仁壽。如聞流庸之輩，漸變歸復，浮食未還，其數非廣。靜言此色，並見其繇，蓋為宰牧等授任親人，職在安戢，稍有逃逸，恥言減耗，籍帳之間，虛存戶口，調賦之際，旁見親鄰。此弊因循，其事遂久，寤寐興念，良用憮然，不有厘革，孰致殷阜。其承前所有虛掛丁戶，應徵租庸課稅，令近親鄰保代輸者，宜一切並停，應令除削。各委本道采訪使與外州相知，審細簡覆，申牒所繇，分其逃還復業者，務令優恤，使得安存。縱先為代輸租庸，不在酬還之限。
本置采訪使，令舉天下大綱，若大小必由，是一人兼理數郡。自今已後，采訪使考察善惡，舉其大綱，自餘郡懸所有奏請，並委郡守，不須幹及。
朕祗膺寶曆，殷鑒遠圖，慮草澤之遺賢，降弓旌於屢辟。是以三紀於茲，群材輻輳，或一言可紀，必適輪轅；一善有經，每加獎進。庶六合之內，靡然同風；四科之門，咸能一貫。何茲意之緬邈，而增修之寂寥！今者舉人，深乖宿望。朕之所問，必正經史，卿等所達，咸皆少通。所問多否，以獨鑒未周，必資僉議。爰命朝賢三事，精加詳擇。咸以為闕於聚學，莫可登科。至於每歲秀才，有司考試，帖經問策，兼以雜文。假如及第，在階選序。今之將舉，待以榮班，各非異才，孰可超獎？墾鑿經傳，且未精勤，俯拾青紫，豈宜幸覬？其懷才抱器舉人並放，更習學，即好去，其有不對策羅嘉茂，既是白丁，宜於劍南效力。全不答所問崔慎惑、劉灣等，勒為本郡充學生之數，勿許東西。其所舉官，各量貶殿，以示懲誡。
尊師以道樞宏濟，以真宗啟迪。來致元妙，去還雲山。詩以見懷，用彰惜別也。所謝知。
敬問元靜先生：先生稟潔白之節，得黃中通理，學遍九流，逾守元默，心遊八景，益混光塵，則密行高節，良可歎矣。然能屈獨往之心，廣宏濟之道，緬迪真祐，深啟淳源，知前後所修功德，皆有感應。瞻望東南，馳心日夕。今附物及香棗等，尊師更為九度修功德也。庶使蒼生承日用之福，外化有歸順之心，天下和平，惟道所庇。修功德了，當蹔迂風馭，一至京來。甚寒，尊師比清暢，唐師回，遣書，指不多及。
齋醮之儀，顧有模楷。將致誠懇，必仗精修。故屈尊師，敬申妙旨。知已事卑，良多愧也。所謝知。
尊師思慮熟精，虔心齋潔，致福利物，其功實多。況擇高流，同勤至道，精修不怠，嘉尚彌深。香信之資，用昭誠意也。
尊師以至道妙用，精誠感真，薦福朕躬，居寧寰宇。俯及長至，來慶休祥，履端之吉，是與同也。遲至來春，當共尊師相見。
尊師上清真修，不宏仙教，為朕致福，以庇蒼生。三皇秘文，已承嘉應，河圖內記，祈延福祥。虔誠之心，遙屬茅嶺，所寄少物，豈答勤勞。春景漸和，尊師比加宜也。
敬問元靜先生：昨弟子唐若倩至，具知去月十一日功德事畢。夫以至誠之心，精修之感，壇在仙境，宜按衝科，下庇蒼生，上資宗社，永求福應，元感昭然。及知天地至和，人神胥慶，以降甘露，以表休符，則視履考祥，其旋元吉。今歲聿雲暮，璿璣運行，不愧再勞。事緣萬姓，今附香信往，至年下，且請尊師於所居修功德，以助履新。至來載春和，復請尊師於茅山，上為宗社，下為黎元，修河圖大齋。應緣功德之物，觸新再造。無以多勞，所利者廣。又道德相親，氣味縣合，諸山聖跡，多有異人，若有尋訪尊師，當為弟子招致也。甚寒，尊師道體安和。唐若倩還，遣書，指不多及。
敕：江南東道采訪處置使晉陵郡太守賽董琬，山嶽上疏分野，下鎮方隅，降福祐於人，施雲雨之惠。且茅山神秀，華陽洞天，法教之所源，群仙之所宅。固望秩之禮，中有典常；而崇敬之心，宜增精潔。自今已後，茅山中令斷采捕及漁獵。四遠百姓有吃葷血者，不須令入。如有事式申祈禱，當以香藥珍羞，亦不得以牲牢等物。卿與所由，存心檢校。漸寒，卿得平安好。
錢貨之用，所以通有無；輕重之權，所以禁逾越。故周立九府之法，漢備三官之制，永言適便，必在從宜。如聞京師行用之錢，頗多濫惡，所資懲革，絕其訛謬。然安人在於存養，化俗期於變通。法若從寬，事堪持久。宜令所司，即出錢三數十萬貫，分於兩市百姓間應交易。所用錢不堪久行用者，官為換取。仍限一月日內使盡，庶單貧無患，商旅必通。其過限輒違犯者，一事已上，並作條件處分。
唐虞分理，命以子男，周漢建官，委以令宰。朕稽古前哲，寤寐全才，委之銓衡，慎擇銅墨。至於上敷朝政，下字淳人，親其農桑，均其力役，使煢嫠者視之猶父母，俾匱乏者賴之以安全，然後八使類能，六條舉最，擢以含香粉署，獎以秋簡霜台。是乃立身效官，移忠入仕，榮家報國，豈不美歟！若徇己冒私，擾人敗政，有懷潤屋，無懼害公，豈惟刑網貽憂，抑亦名節隳替，蓋士君子之所恥，亦名教之罪人，鴻漸於磐，豈不勉哉！今卿等將欲赴官，朕之所言，提撕之耳，所謂 「聽訟，吾猶人也。必也使無訟乎！」況今之人也，與古人不殊；今之官也，與古官無別。穀璧銅印，其猶昔榮，而舊茂魯恭，迥然無繼。將勸獎之道不至，豈淳樸之風未還。撫事君臨，載深厲惕。今者庶乎卿等，能副此心。賞既超倫，刑必當罪，各宜勉勵，敷我皇猷。無謂天高，四聽必達。並即於朝堂賜食，食訖好去。
頃緣少雨，遍於致祭，旋降甘澤，實荷靈祗。其先令中使祭者，別有昭報。京兆府比來應有祈請處，並畿內名山靈跡，並令府縣長官，各申賽祭。
國子監諸生等，既非舉時，又屬暑月，在於館學，恐漸炎蒸。其有欲歸私第，及還鄉貫習讀者，並聽。仍委本司長官，具名申牒所由，任至舉時赴監。東京監亦準此。
九族既睦，百官用序，至於班列，宜當分位。嗣王實先於主祭，國老有貴於乞言，比在朝儀，尚為閑雜，非所謂睦親敦舊之義也。嗣王宜與開府儀同三司等致仕官各居本品之上，用為永式。
蘇良嗣往者頻被言告，指驗非虛。朕以其年迫桑榆，情敦簪履，掩其惡跡，竟不發揚。洎乎歸壤之辰，爰備飾終之禮。不謂因子，重發逆蹤，所司執法論科，請申毀柩之罰。朕念勞誌切，惟舊情深，是矜因赦之科，特降非常之霈。式延恩於朽骼，俾流渥於幽魂。特免斬棺之刑，寬其籍沒之典。
得所進詩，甚有佳妙。風雅之道，斯焉可觀。並據才能，略為讚述。具如別紙，宜各領之。
故惠宣太子女襄樂縣主等，德稟賢王，名高淑女，資其婉順，遘此偏孤。念遠之德，惟恩是屬。宜受賜於湯沐，俾承榮於敦敘。可各賜實封一百戶。
司馬煉師以吐納餘暇，琴書自娛，瀟灑白雲，超馳元圃。高德可重，蹔違蘿薜之情；雅誌難留，敬順鬆喬之意。音塵一間，俄歸葛氏之天台；道術斯成，頃縮長房之地脈。善自珍愛，以保童顏，誌之所之，略陳鄙什。既敘前離之意，仍懷別後之資。故遣此書，指不多及。
敕：丹陽郡太守林洋及道俗父老百姓等，朕遠遵元妙，載想靈仙。眷茲茅山，是為天洞，瑤壇舊觀，餘址尚存。道要真經，散落將盡，永言法寶，良用憮然。今為黎元，大崇道本。故令清修之士，建立真儀，訪跡靈山，以新觀宇。庶使元宗再闡，瞻奉知歸，降福寰瀛，致之仁壽也。又比年以來，每遵清淨，官吏有修良之美，農桑屬豐稔之期，百姓之間，庶無乏絕也。微寒，卿及道俗父老百姓等平安好。遣書，指不多及。
