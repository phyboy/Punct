自昔皇王受命，必降於元符；天人協心，乃彰於大號。朕纘承元緒，虔奉睿圖，何嚐不精意真宗，專心庶政。幸以邊隅厎定，風雨時若。人和歲稔，且洽於時雍；極瑞殊祥，薦臻於昭應。故得玉芝再產，秘牒元通。至道降休，先聖儲祉，顧惟菲德，曷以克當？是用祗薦崇名，永揚洪烈。群公百辟，援義比事，誠請不已，固辭不獲。以今日敬膺典冊，曰開元天地大寶聖文神武應道皇帝。徽章載茂，寅畏增深，宜因稽古之典，式布惟新之澤，可大赦天下。
自天寶八載閏六月五日昧爽已前，大辟罪已下，罪無輕重，已發覺未發覺，已結正未結正，係囚見徒常赦所不免者，咸赦除之。朕永惟風教，漸冀還淳，至於宏貸之名，亦思復古。其天下百姓丈夫戶頭者，宜各賜爵一級。征鎮之役，其來久矣，雖存素備，諒在變通。頃者用兵，蓋非獲己。今西戎摧殄，北虜歸降，南蠻東夷，鹹來稽顙，亦可謂四海無事，萬里廓清。減戍息人，思宏善貸，其軍鎮兵非切要可均減者，宜令本鎮節度使與所司商量處置奏聞。其百姓有頻經征戍者，已後差點之次，不在此限。高年給侍，義存養老，因時定式，務廣仁恩。其天下百姓丈夫七十五已上，婦人七十已上，宜各給一人充侍，任自揀擇。至八十已上，依常式處分。唐虞省刑，畫冠不犯，秦漢制法，密網維煩，理亂之源，得失斯在。朕常想淳古，務崇敦樸，刑期不濫，政協無為。豈惟守於升平，庶有臻於大道。頃者詳諸條目，已從簡易，至於結斷，尚慮深刻，所貴從寬，示其知禁。宜令中書門下與刑部大理寺法官審更詳定。法律之間，有所不便者，具條目聞奏。
禘祫之禮，以存序位；質文之變，蓋取隨時。國家係本仙宗，業承聖祖，重熙累盛，既錫無疆之休，合享祭神，思宏不易之黃。自今已後，每遇禘祫，並於太清宮聖祖前設位序正。上以明陟配之禮，欽若元宗；下以盡虔恭之誠，無違至道。比來每緣禘祫，時享則停，事雖適於從宜，理或虧於必備。已後每緣禘祫，其常享無廢。享以素饌，三焚香以代三獻。又奉先追遠，禮惟昭德，崇福展敬，義在因心。自今已後，獻祖宣皇帝、宣莊光皇帝、光懿皇后忌日，宜令京城一日設齋，太祖景皇帝、景烈皇后、代祖元皇帝、元貞皇后忌日，京城三日行道。
元宗妙本，實備微言，垂範傳策，將宏至化。朕所以發求道之使，遠令搜訪，因聽政之餘，親加尋繹。既判訛謬，爰正簡編，必有闡揚，以敦風教。今內出一切道經，宜令崇元館即繕寫，分送諸道采訪使，令管內諸郡轉寫。其官本便留采訪郡太一觀持誦。聖人垂訓，蓋先於道，學者宗本，必有其師。文宣王與聖祖同時，俱為教首，雖考言比德，理在難名，而問禮敘經，跡彰親授。思廣在三之義，用崇得一之尊，宜於太微宮聖祖前，更立文宣王遺像，與四真人列侍左右，且道降真符。
天有成命：藏之於密，則取固名山；彰之以類，則發祥星洞。況靈仙所集，宜表殊休。太白山可封為神應公，所繇四時祭祀。其金星洞改為嘉祥洞，所管華陽縣改為真符縣。仍置一祠宇，仙人台下置一觀。兩京並十道於一大郡亦宜置一觀，並以真符、玉芝為名。每觀度道士七人，修持香火。戶部侍郎兼御史中丞王鉷，以才授委，以忠奉上。頃命精求元記，克協神心，宜旌乃誠，俾正章綬，特與三品。其李渾等三人，既親傳真誥，因獲元符，當有甄明，用旌福應。宜令中書門下量其所能，具狀聞奏，當別處分。又九州之鎮，實著禮經；三代之典，必崇望秩。事既屬於報功，義有符於錫命。其九州鎮山，除入諸嶽外，並宜封公。仍各置祠宇。已有祠宇者，量更增修。其五嶽四瀆，雖載常祀，儲慶發祥，當申昭報。宜令所在長官各陳祭禮，名山大川，亦量事致祭。天下侍老，並量賜酒麵。內外見任文武官職事官，三品已上賜爵一級，四品已上加一階。其京文武官在京及諸色陪位官通表使等賜帛有差。率土之內，賜酺三日。
皇天眷命，必順於五行；哲後馭時，實遵於三統。考古之道，何莫繇斯。朕欽若上元，嗣守丕業。察璿衡以齊政，念稼穡以勸人，日慎一日，四十載於茲矣。何嚐不夙夜祗畏，憂勞在懷，思致黎元，臻夫至理。幸以刑清俗阜，天成地平。萬方厎寧，群物鹹遂，雖慚大化，且謂小康。此皆至道儲祉，宗社敷祐，豈騍菲薄，而克致焉。然則上稽曆象，傍采輿議，爰以土德，承漢火行，是憑《大易》之辭，用紹前王之烈。禎祥累應，正閏攸分，不改舊章，惟新景運。屬獻歲初吉，乘地布和，是用展祀崇禮，竭誠昭報，庶協發生之序，載覃雷雨之澤，可大赦天下。自天寶十載正月十一日昧爽已前，大辟罪已下，罪無輕重，已發覺未發覺，已結正未結正，係囚見徒常赦所不免者，咸赦除之。其左降官及流移配隸安置罰鎮效力之類，並稍量移近處。其官已復資，至敘用之日，不須為累。其流人配隸並一家往者，所犯人情非切害，身已亡沒，共家口放還。流人及左降官考滿載滿丁憂服滿者，亦準例稍與量移。其亡官失爵，放還不齒，其諸色放停解考免與替人等，非犯贓者，宜令所司勘責，量加收敘。其衰老疾病者，仍與致仕官。天下百姓今載地租並諸色勾徵欠負等色，在百姓腹內未納者，並一切放免。且京兆府及三輔三郡，百役殷繁，自今已後，應差防丁屯丁，宜令所繇支出別郡。
禮者，所以訓導人俗，昭事明祗，所宜增修，以會其本。況國之大典，在於精禋，必資備禮，以彰尊奉。自今已後，設祭南郊，薦獻太清，薦享太廟，其太尉行事前一日，於致齋所具羽儀鹵簿，公服引入，朕親授祝版，乃赴清齋，用展誠敬。夫孝子奉親，生極敬愛，歿有思戚，霜露之感愈深；祭以嚴恭，蒸嚐之敬如在。且廟者貌也，取像存焉，是禮繇於情，因心則感，太廟宜置內官，以備嚴奉。仍於廟外另造一院安置，庶申罔極之思，無忘事生之禮。嶽瀆山川，蘊靈毓粹，雲雨之澤，利及生人，春秋之義，存乎祀典。況正其運序，式遵咸秩，其五嶽四瀆及諸鎮山，宜令專使分往致祭。其名山大川及諸靈跡，並自古帝王及得道昇仙忠臣義士孝婦烈女有祠廟者，各令郡縣長官逐便致察。其有陵墓屋宇頹毀者，量事修葺，合應禁樵采，宜申明捉搦。四海攸廣，百川朝宗。德乃靈長，道惟善利。就言澤潤，義在封崇。其四海宜並封王，仍差使備禮冊祭。每順時行令，奉道施法，天心不違，靈鑒不遠。且去載長至，庚子禦辰，今茲建元，辛卯應曆。立春乃標於歲首，上己更協於清明，此氣序和調，乾坤交泰。既正東方之位，鹹歸啟運之祥，則政貴宏通，上符天意。況法以輔德，刑以閑邪，豈在煩苛，必資簡易。朕永懷至理，思致還淳，每軫哀矜之心，屢申寬大之詔，實欲人皆知禁，化洽無為。頃者已令法官，每刊刑典，猶慮尚乖大體，未副朕懷。再令中書門下與刑部大理寺審加詳定，務從寬典。
夫共理親人，在於郡守縣令。今二千石朝廷精擇，鹹得其人。縣令委之選司，慮未盡善。孰若連職同官，見有蹤跡，宜令天下太守，各舉堪任縣令一人，善惡賞罰，必及所舉。所司仍明作條例，每搜羅賢俊，旌賁邱園，猶慮遁跡藏名，安卑守位，瞻言及此，寤寐思焉。其諸色人中，有懷才抱器，未經薦舉者，委所在長官審訪，具名錄奏。《禮》之《王制》，垂範作程，亦既觀德，訓人孝敬。故天子七廟，諸侯五廟，大夫三廟，士一廟，孝享奉先，亦各有辨。今三品已上，乃許立廟，永言廣敬，載感於懷。其京官正員四品清望官，及四品五品清官，並許立私廟。京官五品已上正員清資官階相當，並五品已上正員外清官父母，先亡歿無官號者，並與追贈。又父有封爵，合傳授子孫，或緣申請遲違準式，遂停承襲。如有此色，自開元以來，宜令所司審加勘責，灼然合襲者，特宜許襲。天下侍老，百歲已上賜綿帛五段，粟五石；八十已上綿帛三段，粟三石；丈夫七十五已上，婦人七十已上，綿帛二段，粟兩石。太清宮道士各賜物三十段，陪位道士共賜五百段。亞獻太子璵賜物二千段，終獻榮王琬賜物一千段，文武百官及有職掌，各賜物有差。率土之內，賜酺三日。
王者事天明，事地察，修身慎行，孝德彰矣。故風化天下，和睦興焉。致敬宗廟，祖考來格，是則禮莫大於嚴享，孝莫大於揚名，有以通於神明，有以光於四海。朕承真之道，纘聖之業，欽若先訓，惟懷永圖。寶儉寶慈，無為而理；自南自北，有截來威。五教聿興，家服仁孝；四靈鹹盛，物應純誠。百辟公卿，萬方夷夏，僉奉元貺，徵長發於真源；屢薦鴻名，願昭彰於至德。封章守闕，於再於三。加以聖祖錫符，元中啟迪，天心垂裕，榮光降臨，敢不丕承，固執衝讓。乃展因心之義，以宏推尊之典，虔上冊禮，齋肅思成。入室僾然，敢忘於目；出戶而聽，庶幾有聞。揚美諡於無疆，展永懷於罔極。且敬從拜後，禮既尊先，式副群心，以允成義，以今日敬膺典冊，曰開元天地大寶聖文神武證道孝德皇帝。大號載崇，祗若增懼，宜因布和之序，式宏在宥之澤，可大赦天下。
自天寶十三載二月九日昧爽已前，大辟罪已下，罪無輕重，已發覺未發覺，已結正未結正，係囚見徒常赦所不免者，咸赦除之。官人犯入己贓，不可更令卻上，後不須為累。其左降官並稍量移近處。反逆緣坐流配之色，宜與量移。其王鉷、李林甫、柴崇耀、阿布思等，並寄任非輕，包藏特甚，原情議法，深所難容。況日月未淹，罪坐尤重，即從寬宥，何以懲肅？應緣親累流配者，並不在該及之限。左降官承前遭憂，皆不得離任。孝行之道，所未宏通，情理之間，深可哀恤。如有此類，宜並放歸。仍申省，計至服滿之日，準法處分。自今已後，編入常式。其中有非反逆緣坐，及情理切害，有父母年老，不任相隨，無昆弟養者，許停官歸侍；及有身已衰老，久罹譴責，願停官者，委本道采訪使簡擇，具名牒中書門下，然後放還。鰥寡煢獨乏絕者，量加賑給。三載黜陟，百王令典，殿最之跡，廉問攸歸。欲更別遣使臣，慮有煩擾。今載宜委本道采訪使，具官人善惡奏聞，以申勸阻。
自臨禦以來，四十餘年，棫樸延想，寤寐求賢。林藪無遺，旌招不絕，猶慮升平已久，策業增多，至於徵求，或遺僻陋。其博通墳典，洞曉元經；清白著聞，詞藻宏麗；軍謀出眾，武藝絕人者，任於所在自舉。仍委郡縣長官精加銓擇，必取才實相副者奏聞。朕尊崇先諡，霜露增感，於以孝思，無忘錫類。其內外見任官階，俱是三品已上，父未有五品官及無官已亡歿者，宜各贈五品官；及母無邑號者，亦與追贈。其見任四品五品清官官階俱是五品已上者，亡父母先無官號，亦準此追贈。且厚其風俗，五教之旨聿興；賁於邱園，十翼之風斯在。其士庶間，眾推孝弟，異代義居，高尚確然，隱遁岩穴者，委采訪使博訪聞薦。其孝義之人，已經旌表，雍睦無易，純至有終，著美鄉閭，深可嘉尚，各賜勳兩轉，以彰德行。
天下侍老，百歲已上版授本郡太守，婦人版授郡夫人，各賜綿帛五段，粟三石；八十已上版授本縣令，婦人版授縣君，各賜綿帛兩段，粟兩石。
太清宮闕，聖祖仙居，頻降休徵，屢貽啟迪，不有優異，豈表殊常？其本宮道士宜各賜物三十段，道門威儀王虛真賜物五十段。陪位大德各賜物二十段，因心推崇，增上美諡，惟官統職，必在正名。今以太常尊事宗廟，安可別署為名，禮不逼尊，情期達敬。五陵署改為台，其獻陵台等五令及丞並升一階，以彰崇奉。五嶽四瀆及名山大川，並靈跡之處，先賢祠廟，各委郡縣長官致察。其有陵墓祠宇頹壞者，量情修葺。
亞獻皇太子璵賜物一千段，終獻榮王琬賜物五百段，其餘各賜階爵有差。其郡守縣令，職在親人，必務公勤，以康黎庶。凡所推擇，皆竭乃誠，寵錫之間，須甄異等。普恩之外，太守等並賜爵一級，縣令賜勳兩轉，庶期勉勵，以表朕心。其京文武官，一品賜物一百匹，二品八十匹，三品七十匹，四品五品五十匹，六品七品各三十匹，八品九品各二十匹。北京留守節度采訪使並京官準敕出使未回者，所賜物並同見在例。左相陳希烈，純粹之道，載穆朝廷；文儒之風，式瞻師表。且協和時令，翊讚升平，柔嘉其德，克壯元老。與一子五品官，賜物五百匹。攝太尉奠瓚上冊書寶冊讀冊右相楊國忠，當朝正色，百僚綱紀，廉節遺身，三階柱石。況發揮孝理，潤色鴻猷，金玉王延，典禮增緝。不有殊等，何用為勸？宜與一子三品官，仍與一子王品官，更賜物五百段。左僕射安祿山，以貞一之心，總文武之任，出清北落，入讚南宮，既押登歌，又揮寶冊，與一子官，更賜物四百匹，攝太尉張均，太清宮祠及修儀注等使，普恩之外，又賜物一百匹。武德功臣及貞觀初宰輔等，緬想忠義，感會風雲，用集大勳，肇興王業。其有子孫零落，冠冕陵夷，無任官宦者，宜令所司勘責，依資與一人京官。唐元勳臣，績參締構，錄勞念舊，每寘於懷。普恩之外，宜放一子出身，如已出身，所司依資與一官。率土之內，賜酺三日。
朕以薄德，嗣守神器，何嚐不乾乾惕勵，勤念蒼生。至於水旱或愆，則禱祠請罪；邊鄙微擾，則齋戒思過。聿來四紀，人亦小康，蓋祖宗之靈，卿大夫之助也。是以推心將相，不疑於物，而奸臣凶黨，負信背恩。創剝我黎元，暴亂我函夏，皆朕不明之過，豈復尤人哉。楊國忠厚斂害時，已肆諸原野；安祿山亂常構禍，尚逋其斧鉞。朕用巡巴蜀，訓勵師徒，命元子北略朔方，諸王分守重鎮，合其兵勢，以定中原。將湯滌煩苛，大革前弊，思與億兆，約法惟新。上以奉宗廟神祇，不以寧華夷動植，可大赦天下。其天寶十五載八月一日昧爽已前，大辟罪已下，常赦所不免者，咸赦除之。自兵興已來，有破家者，一切與雪，流人一切放還。左降官各還舊資，內外文武官節級賜階爵。安祿山脅從官，有能改過自新，背逆歸順，並原其罪，優與官賞。
有唐嗣天子臣某，敢昭告於昊天上帝：天啟李氏，運興土德，高祖太宗，受命立極。高宗升中，六合殷盛，中宗紹復，繼體丕定。上帝眷祐，錫臣忠武，厎綏內難，推戴聖父。恭承大寶，十有三年，欽若天意，四海晏然。封祀岱嶽，謝成於天，子孫百祿，蒼生受福。
恭惟坤元，道昭品物，廣大茂育，暢於生成，庶憑休和，惠及黎獻。博厚之位，粵在汾陰，肅恭時巡，用昭舊典。敬以琮幣犧牲，粢盛庶品，備茲瘞禮，式展誠愨。
隆基曰：一代兄弟，一朝存歿，家人之禮，是用申請，興言感思，悲涕交集。大哥孝友，近古莫儔，嚐號五王，同開邸第。遠自童幼，洎乎長成，出則同遊，學則同業，事均形影，無不相隨。頃以國步艱危，義資克定，先帝御極，日月照臨。大哥嫡長，合當儲貳，以功見讓，爰在薄躬。既嗣守紫宸，萬幾事總，聽朝之暇，得展於懷。十數年間，棣華凋落，謂之手足，惟有大哥。今復淪亡，邈然無對，以茲感慕，何恨如之？然以厥初生人，孰不殂謝，所貴光昭德行，以示崇高。立德立名，斯為不朽，大哥事跡，身沒讓存。故冊曰讓皇帝，神之昭格，當茲寵榮。況庭訓傳家，璡等申讓，善述先誌，實有遺風成其美也。恭惟緒言，怳焉如在，寄之翰墨，悲不自勝。
朕聽政之暇，嚐讀《道德經》、《文》、《列》、《莊子》，其書文約而義精，詞高而旨遠，可以理國，可以保身。朕敦崇其教，以左右人也。子大夫能從事於此，甚用嘉之。夫古今異宜，文質相變，若在宥而不理，外物而不為，行邃古之化，非禦今之道。適時之術，陳其所宜。又禮樂刑政，所以經邦國；聖智仁義，所以序人倫。使之廢絕，未知其旨。《道德經》曰：「絕學無憂」，則乖進德修業之教，《列子·力命》曰：「汝奚功於物」，又違懲惡勸善之文。二旨孰非，何優何劣？《文子》曰：「金積折廉壁壟」，宜申其義，《莊子》曰：「恬與和交相養。」明徵其言，使一理混同，二教兼舉，成不易之則，副虛佇之懷。
臣性本凡愚，識無久遠，夙承訓誨，未達禮經，俾踐元良，是輕主鬯，顧惟孱懦，何以克堪。然臣頃總戎麾，恭憑睿略，在臣何力，妄欲貪天。且五帝三王，立嗣殊制王者家天下以傳子，帝者官天下以傳賢。胡有居五帝之時，行三王之禮，臣雖不敏，竊謂非宜。乃知古之正統不以年，樹後不以嫡明矣。若以臣居嫡而廢德，在長而舍賢，恐大道淳風，隱而不見。伏以天下之公器，不可虛涉，宗廟之宏綱，不可輕舉。伏惟陛下敦三善之本，審萬國之貞，不可以私授為心，但可以推賢為慮，則陛下享唐虞之德，臣蒙伯邑之名。乞回聖慈，俯寢恩命。
神器者，天下之大寶，受與者，帝王之大節。臣義兼隱犯，誠深敬愛，凡所點陳，理無苟免。國家盛德，創物垂範，雖時始百年，而運經厄會。陛下振清廟之徽光，蕩欃槍之氛慝，紹膺永命，導揚洪休，千載一期，實仰元造。便欲抗心太素，獨善鴻元，登平之俗，未躋於下武，卜代之期，輒虧於一簣。伏願沛然易慮，俯順群心，則區宇永寧，人神胥悅。若命在必遂，誠無所感，必將隕越為期，竄伏無地。
卿國在海南，遠通朝貢，所獻方物，深達款誠。今賜卿馬兩匹，宜知朕意。
十姓部落，比多款附。蕞爾都擔，敢為背誕。以卿忠果，令其討伐，遂斬首喪元，並及妻，兼復胡祿屋闕啜等五萬餘帳。壺漿塞陌，繈負而來，自非信著遠蕃，何以翕然至此。邊陲寧謐，繄卿是賴。雖鄭吉之護南道，班超之臨西域，無以過焉。言念勤勞，豈忘鑒寐。
我與突厥，素通婚好，和親之道，豈自今日。頃為小女，且緩其期，亦可汗之久無報也。今者若真心誠請，來歲未賒，任自擇日，當遣公主出嫁。可汗遣一王子來此宿衛，以申兩國之好，豈不美耶！
三姓葛邏祿及拔悉密首領部落等：卿等上祖已來，忠赤於國。往緣默啜背叛，遂被脅從。非是本心，朕深知悉。聞卿等首領，皆是中良，雖在遠方，嚐願歸化。具知此意，深用嘉之。況今突厥天亡，事勢如此，在於豪傑，多被誅夷，所有諸蕃，各自奔散。知者料事，不可失時。倘或沈吟，必招禍患。宜即遞相曉論，勸率早來。且金山故地，水草豐美，安置部落，還於此處，庶事之間，倍令優恤。務取安泰，勝於往時，兼有重賞高官，以待卿等。今故遣使宣慰，宜悉朕心。
長孫昕等，朕之密戚。不能相遵以禮，而使淩犯衣冠。雖寘以極刑，未足謝罪。卿志氣忠亮，為國柱臣，宜以剛腸疾惡，勿以凶人介意。
三姓葛邏祿大漠都督特進朱斯陰山都督謀雒匐雞元池都督實力胡鼻等：卿積代以來，為國藩捍。比緣默啜侵擾，中間屢阻款誠。遂能改圖，不遠而復，每思忠節，嘉歎實深，已頻遺書，當達此意。然金山安置，雖是舊居，未知初來，並得好否？默啜凶忍，神怒天亡。豈惟不識朕恩，亦乃負於卿等。復讎雪恥，今正其時。度卿等忠勇之誠，校彼殘遺之孽，取之有同拾芥，滅之何異摧枯？兵威暫臨，必自麵縛，故命鴻臚卿鄭嘉祚賚告身袍帶等馳往宣慰，便與卿等計會，乘其衰弱，早就翦除。如或因循，更令聚結，非直有妨於此，亦是不利於卿。進退籌量，固在於速。其能捉獲默啜者，已立賞格，付嘉祚將往，宜各勉思，以赴朝委。今寄卿等錦袍鈿帶，並刀子礪石，至並可領取。
朕聞師克在和，不在於眾；懷遠以德，不獨以兵。卿等或宿將重名，或賢王貴種，鹹負才略，受任邊疆，當須戮力同心盡誠報國，舍嫌窒隙，忘軀立事。近得表狀，更相異同。又請益兵，乃非長算，自從開四鎮，立諸軍，控扼有常，置額久定。即卿等所統，蕃漢相兼，以之制邊，綽有餘裕。在乎善用，豈藉所加。或云突騎施圍逼石城，則緣史獻致寇；或云葛邏祿徵集兵馬，則被虔瓘沮謀。進退遂有兩端，讒邪必然三至。若大將不協，小人間之，自保不遑，何功可就？卿等去日，朕已麵諭，不謂即今，尚猶如此。且史獻十姓猷長，先拜可汗，一方黎庶，共知所屬。突騎施部落雖雲稍眾，當應履信思順，安可恃力爭高？虔瓘頃將嘉言，且以忠道，此際尤資史獻，未可即來入朝。蘇祿先是大將軍，未經制命，今故遣左武衛翊府中郎將王惠充使，宣我朝恩，冊為國公，令職朝序。並賜物二千段及器物等，務於綏懷得所，不欲征討示威。史獻前擬發兵葛邏祿，其時遣眾，慮於勞擾，當更審思。其中權宜，屬在卿等，王惠回日，一一奏聞。昔相如能屈廉頗竟展功業；寇恂不較賈復，終承教命。率由公道，匪徇私情。明鏡靈龜，各以為鑒。
卿遠貢忠信，請獻駝馬。朕元默為神，淡泊為德。稅彼部落，則有勞費。已敕有司，不令輒受。深領厚意，宜體至懷。
國家舊與突厥和好之時，蕃漢非常快活。甲兵休息，互市交通，國家買突厥馬羊突厥將國家彩帛，彼此豐足，皆有便宜。自三四十年已來，不似舊時法用，總緣默啜可汗失信，遂令使命不通。一口稱和，一心即背，每將兵馬，常抄邊軍。天嗔地知，人怨神怒，身被誅滅，豈不由茲。今可汗承破亡之遺餘，驗違負之得失，禍福斯在，吉凶可見。計合早相依附，如何久事遲回。仍襲甘涼，復行抄劫初聞為惡，不能無怪。賴自遣使，至此通和。國家如海之容，如天之覆，不念既往之過，以納將來之誠。可汗若實好心，求為和好，計彼此百姓，各得自安，斟酌一生，更亦何慮。若言無準定，意有翻覆，還似往日可汗，又違今時明信，不煩更差使命徒，再遣往來。至於邊疆，不任侵掠，自當更擬，宜審思之。
自從鬆漠郡王殂歿，已遣使吊祭。卿蕃部大臣，眾情所望，事生送死，惟義與忠，並敦舊好，以副深委。近得捍藩使薛泰表云：突厥殺兒到大雒揚言，萬眾欲抄兩蕃。左手有急，右手不助，既在一身，得其自勉力捍。時須覺察，審防奸詐。自從默啜破敗，殘賊困窮，非時遠來，冒死邀利。以卿智勇，制彼狂愚，拉朽摧枯，不足為喻。深思此便，以效忠功，動靜與宋慶禮等籌度，勿失事理。
天子臨書，是為盛業；史官秉筆，必佇良才。著作強記洽聞，時議鹹許，牧州典郡，此類何求？豈轉要以從閑，乃回難而就易。私願或愜，公道若何。
國家舊與突厥和好之時，蕃漢非常快活。甲兵休息，互市交通，國家買突厥馬羊突厥將國家彩帛，彼此豐足，皆有便宜。自三四十年已來，不似舊時法用，總緣默啜可汗失信，遂令使命不通。一口稱和，一心即背，每將兵馬，常抄邊軍。天嗔地知，人怨神怒，身被誅滅，豈不由茲。今可汗承破亡之遺餘，驗違負之得失，禍福斯在，吉凶可見。計合早相依附，如何久事遲回。仍襲甘涼，復行抄劫初聞為惡，不能無怪。賴自遣使，至此通和。國家如海之容，如天之覆，不念既往之過，以納將來之誠。可汗若實好心，求為和好，計彼此百姓，各得自安，斟酌一生，更亦何慮。若言無準定，意有翻覆，還似往日可汗，又違今時明信，不煩更差使命徒，再遣往來。至於邊疆，不任侵掠，自當更擬，宜審思之。
所進牛黃及金銀等物，省表具知。卿二明慶祚，三韓善鄰，時稱仁義之鄉，代著勳賢之業。文章禮樂，聞君子之風；納款輸誠，效勤王之節。固蕃維之鎮衛，諒中外之儀表，豈殊方悍俗，可同年而語耶。加以慕義克勤。述職逾謹，梯山航海，無倦於阻修；獻幣貢琛，有常於歲序。守我王度，垂諸國章，乃眷懇誠，深可嘉尚。朕每晨興佇念，宵衣待賢，想見其人，以光啟沃。俟卿覯止，允副所懷。今使至，知嬰疾苦，不遂祗命，言念遐闊，用增憂勞。時候暄和，想痊復也。今賜彩綾五百匹，帛二千五百匹，宜即領取。
所進牛黃及金銀等物，省表具知。卿二明慶祚，三韓善鄰，時稱仁義之鄉，代著勳賢之業。文章禮樂，聞君子之風；納款輸誠，效勤王之節。固蕃維之鎮衛，諒中外之儀表，豈殊方悍俗，可同年而語耶。加以慕義克勤。述職逾謹，梯山航海，無倦於阻修；獻幣貢琛，有常於歲序。守我王度，垂諸國章，乃眷懇誠，深可嘉尚。朕每晨興佇念，宵衣待賢，想見其人，以光啟沃。俟卿覯止，允副所懷。今使至，知嬰疾苦，不遂祗命，言念遐闊，用增憂勞。時候暄和，想痊復也。今賜彩綾五百匹，帛二千五百匹，宜即領取。
朔川兵馬，飛狐要害，委卿經略，隨事防虞。比來東夷，頗盡誠款。如聞突厥，常欲侵漁。部落漸移向東，固亦須有備預，野營團練，今正其時。卿若入朝，誰當處置？宜識此意，且未須來。
吐蕃小寇，幹我邊鄙，頻經喪衄，竟不悛懲。卿等早懷勇烈，久司戎旅，各效忠誠，暗申計略。遠聞決勝，嘉慰良深。守珪及思順並宜賜紫，其立功人敘錄具狀奏聞，必要據實，勿使逾濫。今內出緋紫袍，卿等領取，量功分賞。其被傷人仍給醫藥，使得安全。陣亡人具名錄奏，當加優贈。
金城公主，遠降殊方，厎寧蕃落。載懷貞順之道，深明去就之宜，能知其人，而獻其款，忠節克著，歎美良深。所進物等並領得。今寄公主多少信物，至宜領取。所請物並一依來奏文。
朕君臨縣，子育黎元，因百姓以為心，懼萬方之有罪，昔文成遠嫁，將以寵光彼國。豈無武力，蓋取曲成。尋以紛紜，有侵亭障。重以婚姻之故，旋師衽席之間。又降金城，以敦前好。所期疆場無壘，書軌攸同。更聞權在強臣，遂復違約失順，干戈未息，道路稱歎。今有使臣遠來，方悉忠誠彌固。舅甥之禮，萬里如初；協和之勤，一心逾亮。義節可尚，情見乎詞。朕以公主在蕃，親愛之極，縱有違負之過，詎移骨肉之情。深明至懷，知得良算。至於止戈為武，國之大猷，懷遠以德，朕之本意。中外無隔，夷夏混齊，托聲教於殊方，躋含靈於仁壽，朕之深旨，來使具知。劍南去年生羌就戮，雖邊將有此舉動，是彼使來以前，自茲已後，更無討襲。諸軍所守，侵掠並停。今故使御史大夫崔琳往申信約，所有陳請，鹹不相違。並所進器物，並依數領得，今寄多少信物，至宜領取。
所進牛黃及金銀等物，省表具知。卿二明慶祚，三韓善鄰，時稱仁義之鄉，代著勳賢之業。文章禮樂，聞君子之風；納款輸誠，效勤王之節。固蕃維之鎮衛，諒中外之儀表，豈殊方悍俗，可同年而語耶。加以慕義克勤。述職逾謹，梯山航海，無倦於阻修；獻幣貢琛，有常於歲序。守我王度，垂諸國章，乃眷懇誠，深可嘉尚。朕每晨興佇念，宵衣待賢，想見其人，以光啟沃。俟卿覯止，允副所懷。今使至，知嬰疾苦，不遂祗命，言念遐闊，用增憂勞。時候暄和，想痊復也。今賜彩綾五百匹，帛二千五百匹，宜即領取。
惟爾代雄荒服，為國藩衛。居萬里之外，竭一心之忠。用能潛應王師，克翦悖寇，蔥河失險，青海無波，使我威靈遠加。由爾誠節克著，言念功效，歎美良深。今冊爾為本國王，並賜衣帶，至宜領取。
皇帝問突厥伽可汗：國家惠綏黎蒸，保乂函夏，無有遠邇，思致和平，俾有厥休，共登仁壽之域。既罹於咎，豈忘匍匐之救，況可汗久率忠順，屢通款誠，既和好克修，固災患是恤。今聞可汗闕特勒沒喪，良用憮然。想友愛情深，家國任切，追念痛惜，何可為懷？今申吊賻，並遣致祭，可喻意旨，薦茲禮物。
卿僻在遐荒，久修誠款，情深本國，誌慕欽風。節義著於家邦，忠孝兼於臣子，言念懇到，歎美良深。所請各依，可知朕意。
卿素以清直，兼之勤幹，自委居守，每事多能。政肅官寮，惠及黎庶。城隍宮室，隨事修營，且有成功，不疲人力。甚善甚善，慰朕懷也。
念卿亡父，素勵誠節，與善無徵，奄至殂謝，興言求往，軫念良深。卿是長嫡，當襲父位，宜全忠孝，以繼前蹤。今故遣使持節冊命，兼申吊祭。
朕與可汗結為父子，恩義所感，骨肉何殊？可汗乃信彼小子，自生疑阻，前後使往，非不具論。自爾已來，當所迷也。使至省表，已變其節。過而能改，善莫大焉。既效忠誠，深可嘉尚。朕本意相待如初，父子之間，更敦前好。凡為君須守信義，不信則身危。若外飾甘言，內藏奸詐，未能有損，終必自傷。想可汗通明，固不至於此。巧言似實，深宜察也。若忠信不易，更復何憂？千秋萬歲，俱享多福，故令中使，專達少信，悉朕意焉。
三姓葛邏祿及拔悉密首領部落等：卿等上祖已來，忠赤於國。往緣默啜背叛，遂被脅從。非是本心，朕深知悉。聞卿等首領，皆是中良，雖在遠方，嚐願歸化。具知此意，深用嘉之。況今突厥天亡，事勢如此，在於豪傑，多被誅夷，所有諸蕃，各自奔散。知者料事，不可失時。倘或沈吟，必招禍患。宜即遞相曉論，勸率早來。且金山故地，水草豐美，安置部落，還於此處，庶事之間，倍令優恤。務取安泰，勝於往時，兼有重賞高官，以待卿等。今故遣使宣慰，宜悉朕心。
塞草具腓，秋風已勁。張國容會軍實者，孰先於此乎？國家之情，助其費用，周旋省覽，以慰所懷。
昔魏文帝詩云：「西山一何峻，高高殊無極，上有兩仙童，不飲亦不食。賜我一丸藥，光耀有五色。服藥四五日，身輕生羽翼。」朕每思服藥而求羽翼，何如骨肉兄弟天生之羽翼乎？陳思有超代之才，堪佐經國之務，絕其朝謁，卒令憂死。魏祚未終，遭司馬宣王之奪，豈神丸之效也。虞舜至聖，舍傲象之愆以親九族，九族既睦，平章百姓，此為帝王之軌則，於今數千載，天下歸善焉，朕未嚐不廢寢忘食欽歎者也。頃因餘暇，妙選仙經，得此神效方，古老云：服之必驗。今分此藥，願與兄弟等同享長齡，永無限極。
卿歸心向化，守節安邊，常獻忠誠，無失蕃禮。見不善，如鷹鸇之逐鳥雀；嫉為惡，似農夫之除蔓草。信義若此，嘉歎良多。阿布思負恩至深，為眾所棄。卿能為擒獲，送其形骸。且此賊投卿，本緣窮蹙，苟欲延命，元非好心。卿密察奸謀，俾其就戮，卿之智略，難可比方。又聞數男，今見在彼，種類既惡，留用何為？倘蘊習頑凶，攪擾蕃落，處置不及，追悔無繇。可宜送來，絕其後患。卿今載已前俸祿，並令京軍給付，後慮其遼遠，任於北庭請受。所請印信並譯語人官，並依來表。今則別有少物賜卿，至宜領取。
