朕聞上古，其風樸略。雖因心之孝已萌，而資敬之禮猶簡。及乎仁義既有，親譽益著。聖人知孝之可以教人也，故因嚴以教敬，因親以教愛。於是以順移忠之道昭矣，立身揚名之義彰矣。子曰：「吾志在《春秋》，行在《孝經》。」是知孝者德之本歟。《經》曰：「昔者明王之以孝理天下也，不敢遺小國之臣，而況於公侯伯子男乎。」朕嚐三復斯言，景行先哲。雖無德教加於百姓，庶幾廣愛刑於四海。
嗟夫！夫子沒而微言絕，異端起而大義乖。況泯絕於秦，得之者皆煨燼之末；濫觴於漢，傳之者皆糟粕之餘。故魯史《春秋》，學開五傳，國風雅頌，分為四詩。去聖逾遠，源流益別。近觀《孝經》舊注，蹖駮尤甚。至於跡相祖述，殆且百家；業擅專門，猶將十室。希升堂者，必自開戶牖；攀逸駕者，必騁殊軌轍。是以道隱小成，言隱浮偽。且傳以通經為義，義以必當為主。至當歸一，精義無二，安得不翦其繁蕪而撮其樞要也？
韋昭、王肅，先儒之領袖；虞翻、劉邵，抑又次焉。劉炫明安國之本，陸澄譏康成之注，在理或當，何必求人？今故特舉六家之異同，會五經之旨趣，約文敷暢，義則昭然。分注錯綜，理亦條貫，寫之琬王，庶有補於將來。且夫子談經。誌取垂訓，雖五孝之用則別，而百行之源不殊。是以一章之中，凡有數名，一句之內，意有兼明，具載則文煩，略之又義闕，今存於疏，用廣發揮。
堯以天下禪舜，舜以天下禪禹，禹將宅百揆，總萬國，一讓於稷卨，再讓於皋繇。稷卨先舉，彼商與周以之更盛；皋繇後大，我國家於茲受命。非舜以考天而疇谘，審靈命之陰騭；非禹以享天而德讓，知曆數之有歸。及乎元元間出，光大前慶，垂道德而統運，依清虛而立法，天祚我李，厥惟舊哉！
并州起義堂者，皇天造帝之初，高祖誓眾之地也。隋氏失禦，國亂無象，小道自賢，大才胥忌。惟宮室陂池之好，惟沈湎暴慢是保。上帝不歆，黎人鹹戚，六軍逾海而東敗，萬乘過江而南覆。豺狼入邑，猰貐爭人，黔首囂然，方將無訴。我高祖感之，乃龍躍晉水，鳳翔太原，百神前驅萬姓來奔。開咸陽，入天門，用湯武之兵，靜新室之亂。遵唐虞之典，承太王之基，率百官受終於文祖，輯五玉班瑞於諸侯。類圓禋方之禮備，封功爵德之議允，約法惟簡，代虐以寬，子惠困窮，懷柔蠻貊。金石一變，日月重華，近古以來，未有革命易姓若此之盛者也。非天私我有唐，惟天祐於積德；非唐求於人庶，惟人懷於累仁。當此之時，太宗內啟聖謀，外行專斷，躬擐甲胄，跋履山川，駕英雄而為奧主，一區域而定大業。周《詩》曰：「昊天有成命，二後受之。」信今之謂也。若夫修德以降命，奉命以造邦，源濬者流工，根深者葉茂，天人報應，豈相遠哉。觀周之興，始於後稷、公劉，承以太王、王季，皆勤儉忠厚，克廣前烈。至於文王成之，武王啟之，康王安之，故卜代三十，卜年八百，天所命也。我唐之興也，始於皋繇元元，承以景皇元帝，皆立言邁德，垂裕後昆。至於高祖受之，太宗有之，高宗守之，中宗復舊業，睿宗新景福，比之周室，我何謝焉？且如陳德明刑，庶其躬稼之績；元宗道要，小其避狄之仁。化流率土，狹其江漢之域；義寧大朝，羞其牧野之戰。故武德中，太行出大聲曰：「唐興理萬年，」蓋天之所命，年代未可涯也。仲尼曰：「惟天為大，惟堯則之。」又曰：「韶盡美矣，又盡善也，」非至德，其孰能如此其大者乎！」
於戲！先後舍元子而立予主鬯，煩大位而付予天下。自高祖創業，百有六戰，欽承丕緒，十有四載。東西南北，無思不服，山川鬼神，亦莫不寧，實惟藝祖儲福之所致，豈予幼孫菲德之所及。方將運心於元妙之境，厲誌於造化之爐，發令為祥符，施惠為霖雨，任賢為兩曜，仗能為四時，俾天之下，有形者遂全，懷生者自足。樹鋪野繭，田種嘉穀，斫雕為樸，捐珠棄玉，追大庭而齊風，夢華胥而同俗。非曰能爾，願憑宗祏而效焉。
癸亥之歲，獻春正月，濟河橫汾，省方展義，存問黎老，緬慕本邦，城郭巋然，桑梓如舊。鑒風物之憂思，尋王業之艱難，惟高祖若天地之開辟，化成萬類；惟太宗若日月之照昨，光於四表。舉晉陽之甲，除君側之盜；由唐侯之封，升天子之號。肇基發跡，實在於茲。仙駕無所，或顧懷於舊土；靈魄無方，儻來歸於此堂。郡縣之所宜嚴奉，前人有言曰：禮不忘本，樂殊其德。如姬詠周原，而劉歌沛邑，國我烈祖，如聞歎息之音；嗟爾後人，無忘成功之頌。
廣陵李煉師，上清品人也。撫誌雲霞，和光代俗。為予修福靈跡，將赴金壇，故賦詩寵行，以美其誌。
煉師氣遠江山，神清虛白。道高八景，而學兼九流。每發揮元宗，啟迪仙籙，延我以玉皇之祚，保我以金丹之期。敬焉重焉，深惜此別。因賦詩以餞行云耳。
煉師氣遠江山，神清虛白。道高八景，而學兼九流。每發揮元宗，啟迪仙籙，延我以玉皇之祚，保我以金丹之期。敬焉重焉，深惜此別。因賦詩以餞行云耳。
古之王者，皆受天命，禮樂有權，神祗是主。郊兆所設，雖定於厥居；精靈所感，則通乎其變。大抵歸正，旁行不流，惟創制者為能之，亦安在守文而已。脽上祠者，本魏地鄈邱之舊，而漢家后土之宮。汾水合河，梁山對麓，地形堆阜，天然詭異。隆崛勿而特起，忽盤紆而鬥絕，景象相傳，蚃如在。有物不可以終否，有典不可以遂廢，故推而行之，神而明之，歲在癸亥，始有事於茲焉。
在昔后王，時邁省方，柴燎告至，幽隱胥洎。大舜則五載一巡，武帝則三歲一祭，古今代變，人神禮煩，朕就為損益，折以法度，一紀再駕，亦無閑焉。二十年冬，勒兵三十萬，旌旗亙千里，校獵上黨，至於太原。赫威戎於朔陲，沛展義於南夏。肆覲群后，道有以大備；懷柔百神，文無而咸秩。先是有司宿設，恪敬乃事。己未師次於齋宮，庚申親祀於后祗。聖考在天，侑而作主，何禮不舉，靡神不遍。往者漢氏之祠也，牲以養牛，五歲繭栗，所以貴其誠；藉以采席，六重槁秸，所以尚其質。事與古反，義不經見。朕因其地而不因其儀，取其得而不取其失。凡牲幣法物之事，歌舞接神之類，谘故實於方澤。不遂過於元鼎。此皆公卿大夫，鴻生钜儒，獻其方聞，匡於不逮，朕何有也。且王者事天明，事地察，示有本，教以孝，柰何郊丘之禮，猶獨以祈穀為名者耶？
於戲！享於至誠，錫以繁祉。黃雲蓋於神鼎，降光燭於靈壇。自昔已然，乃今復見。斯固陰精有所寓，寶氣為不誣，雖寂寥而不動，亦動之而斯應。顧朕之不德，靈感何從？賴累聖儲祉，福流所致。乃眚災肆赦，與物更始，大賚天下，有慶兆人。山川鬼神，鳥獸魚鱉，莫不允若，莫不咸寧。此所以承覆載，報生植，資元元，盡翼翼，豈與夫封禪有牒，專在求仙，秘祝有辭，密於移過而已！
天有四序，星辰辨其分；地有五方，山嶽鎮其域。陰陽交暢，則品物形矣；精氣相射，則神祗著矣。西嶽太華山者，當少陰用事，萬物生華，故曰華山。踞中土西偏，當七官正位，是稱西嶽。披圖以察削成，而四方信焉；立表以算其高，五千仞明焉。石壁磔豎而雄竦，眾山奔走而傾附。其氣肅，其勢威，其行配金，其辰直酉。前對華陽之國，後壓華陰之郡，左抱桃林之塞，右產藍田之玉。諒少昊在之下都，即蓐收之別館也。
軒帝遊焉，以會眾神；虞舜柴焉，以覲群後。爰自夏氏，迄於隋室，朝延五姓，載曆三千，祀典相因，舊章未改，壇場廟宇，何代不修，一禱三祠，無歲而缺。所以報生殖，事靈神，不有怠也；故亦祥休明，災淫慝，未嚐爽也。皇天眷祐，馨我烈祖，奄有萬方，逮乎六葉。郊天地，望山川，精意必達，墜典鹹甄，亦命州將，四時告虔，加視王秩，進號金天。若是何者？抑有由焉，予小子之生也。歲景戌，月仲秋，膺少昊之盛德，協太華之本命。故常寤寐靈嶽，蚃神交。玉帛未陳，幽讚必先意而啟；椒醑雖薄，景福杲應期而集。元感昭賽，可一二而道邪。記云：「下有方士真人，金鼎石室；上有明星玉女，仙草瑤池。」茅龍一去，毛女千祀，前代帝王，多有僥覬。朕學犧文之道，故非斯人之徒。憂在至道之不宏，不憂富貴之無永；患在蒼生之不理，不患年壽之若流。以功施四海為長生，以業傳百代為不死。焉羨置集靈之宮，虛望非福；立存仙之殿，勞思輕舉者哉！於戲！維嶽配天，上弼予誌。予欲大康兆人，嶽翼予欲。定禮樂諧神人，嶽聽予思。其維嶽降神，生此多士，無俾申甫，專美於嵩。語酌古訓，心通神境，善而不答，誠而不應，未之有也，嶽其念哉。
十有一載，孟冬之月，步自京邑，幸於洛師，停鑾廟下，清眺仙掌，雲拂石床，霓裳可接，風過鬆嶺，仙駕如聞。久勤報德之願，未暇封崇之禮。遲回刻石，梗概銘山，萬姓瞻予，言可復也。
朕聞寥廓之際，真宰存焉。溟涬之初，聖人利見，其教善貸而不有，其道日用而惟新。則煥乎雲篆仙書，秘乎瑤篇玉簡。非握圖授籙之後，不能行其教；非棲真宅元之士，不能窺其文。明真有科，太上留誡，為務度人，歸依大道。是者真元聖主，上方開化，無極太上，靈寶天尊。居一氣化均之天，九清自然之國，翠華闕庭，紫真宮掖，升千光雲殿，登七珍寶座。俯視蒼生，崇猷或略。於是天尊，宣揚教範，命真仙之眾，傳經化人。誦之者履天尊之域，行之者遊太上之鄉，故《洞元靈寶太上天關經》云：「上方玉虛，明皇天尊，見輕清之形儀，衣蒼穹之冠履，運春夏秋冬之動植，主君臣父子之枯榮，統三界仙凡修短，禍福增減。」是以圖立形儀，欲代人歸命信禮，而求長生，仍可敬之。伏聞稱讚上方天尊懺文。欽哉！至聖至真，五境出三羅之界；無顛無頂，八方朝七寶之宮。統黃上之天元，鎮中央之地極。威光奕奕，神德巍巍，精叩感通，至誠善應。如人禮念恭信，則見存獲福；香花供養，則已往生天。普願歸依，同成道果。
朕聞大道幽深，妙門虛寂，龜山之文不測，龍漢之旨難窺。況復記錄漸訛，年齡浸遠。黃庭妙簡，或逢燕彘之疑；縹府真言，多有魯魚之失。遂令玉京後進，覽秘篆而無從；金闕群遊，習靈符而有誤。恭惟老氏，國之本宗，遺述元經，朕之夙好，詳其乖舛，深可籲嗟。爰命諸觀大德，及兩宮學士，討論義理，尋繹衝微。披《珠叢》、《玉篇》之眾書，考《字林》、《說文》之群籍。入其閫閾，得其菁華。所音見在《一切經音義》，凡有一百四十卷。其音義目錄及經目，不入此數之中。庶以宣闡青元，發揮碧落，毗助風化，訓導黎。令其讬誌希夷，永絕陶陰之惑；歸心徼妙，長祛晉亥之迷云爾。
老子者，太上元元皇帝之內號也。元元道宗，降生伊亳，肅肅皇祖，命氏我唐。垂裕之訓，無疆之祉，長發遠祥，係本瓜瓞。其出處之跡，方冊備記。道家以為玉晨應號，馬遷謂之隱君子，而仲尼師之。繙經中其太謾，問禮歎乎龍德，是孔某無間然矣。在周室久之，將導西極，關令尹喜請著書，於是演二篇焉。明道德生畜之源，罔不盡此，而其要在乎理身理國。
理國則絕矜尚華薄，以無為不言為教。故《經》曰：「道常無為而無不為。侯王若能守，萬物將自化。」又曰：「我無為而人自化，我無事而人自富，我好靜而人自正，我無欲而人自樸。」理身則少私寡欲，以虛心實腹為務。故《經》曰：「常無欲以觀其妙。」又曰：「不貴難得之貨」，「不見可欲。」又曰：「塞其兌，閉其門，挫其銳，解其紛」，而皆守之以柔弱雌靜。故《經》曰：「柔勝剛，弱勝強。」又曰：「知其雄，守其雌。」此其大旨也。
及乎窮理盡性，閉緣息想，處實行權，坐忘遺照，損之又損，元之又元，此殆不可得而言傳者矣。其教圓，其文約，其旨暢，其言邇。故遊其廊廡者，皆自以為升堂睹奧，及研精覃思。然後知其於秋毫之端，萬分未得其一也。《經》曰：「有物混成，先天地生。」「吾不知其名，字之曰道，強為之名曰大。」故知大道者，虛極妙本之強名，名其通生也。《莊子》曰：「太初有無。」有無者，言有此妙無也。又曰：「無有無名。」無名者，未立強名也。故《經》曰：「無名天地之始」，強名通生曰道。故《經》曰：「有名萬物之母。」《莊子》又曰：「物得以生謂之德。」德，得也。言天地萬變旁通，品物皆資妙本，而以生成得生為德。故《經》曰：「道生之，德畜之。」則知道者德之體，德者道之用也。而經分上下者，先明道而德次之也。然體用之名可散也，體用之實不可散也。故《經》曰：「同出而異名。」同謂之元。語其出，則分而為二：谘其同，則混而為一。故曰：「可散而不可散也」。則《上經》曰：「是謂元德。」又曰：「孔德之容。」又曰： 「德者同於德。」又曰：「常德不離。」《下經》曰：「失道而後德。」又曰：「反者道之動。」又曰：「道生一。」又曰：「大道甚夷。」是知體用互陳，遞明精要，不必定名於上下也。經，徑也，言通徑也。又常也，言通徑常行之道。
每惟聖祖垂訓，貽厥孫謀，聽理之餘，伏勤講讀。今復一二詮疏其要妙者，書不盡言，粗舉大綱，以裨初學者爾。
源乾曜謇謇匪躬，謙謙自牧，正身率下，直道事人。無聞伐己之功，每立致君之節。顧問則出納斯允，左右則啟沃居多。德行可稱，自宜升擢。張說以道佐時，以忠處事，顏雖不犯，嚐聞獻替之誠；言則不諛，自得謀猷之體。政令必俟其增損，圖書又藉其刊削。才望兼著，理合襃升，並考中上。
杏壇槐市，儒述三千。回也亞聖，某也稱賢。四科之首，百行之先。秀而不實，得無慟焉。
德重和鼎，功逾濟川。詞林秀發，翰苑光鮮。
專城之重，分陝之雄。人多惠愛，性實謙衝。亦既利物，存乎匪躬。為國之寶，不墜家風。
昂昂高士，瀟灑孤峙。卻立排煙，乘霓控鯉。果然不伐，為而不恃。馭風泠然，與物終始。
校文天祿，論經上庠。華詞宛麗，雄辨抑揚。
萬物去來，陰陽反覆。百歲光陰，宛如轉轂。悲樂疾苦，橫夭相續。盛衰榮悴，俱為不足。憶昔宮中，爾顏類玉。助內躬蠶，傾輸素服。有是德美，獨無五福。生平雅容，清縑半幅。
我大聖祖誕敷眾妙，光宅上清，貽厥孫謀，屢彰幽贊。晝現殊相，空浮瑞色。七耀五明之服，玉童金媛之儀。道釋人天，作禮瞻奉。昔真誥傳於羊角，寶祚無疆；今宸儀炳於龍岩，妖氛將殄。豈惟曆代師授，前王得一；斯乃宗社降祥，後昆惟萬。申命藻繪，示諸郡國。若對寥陽之宇，如臨太極之庭。贊曰：
猗我烈祖，闡教乘時。理身理國，曰希曰夷。上開仙洞，俯視靈姿。昭融至道，葉贊無為。岩穀增麗，丹青罔追。神光爍爍，淑景遲遲。當朝稱慶，列郡來斯。福祚流衍，千齡在茲。
邈彼炎漢，天圖中缺。萬彙消殘，三靈蕩越。惟師應運，神威迅發。躬侍元元，親傳秘訣。妖毒雲驅，崇山劍裂。大布聲教，全清蠱孽。一振無為，永光有截。鸞鶴斯邁，丹青是設。玉相真儀，傳芳不歇。
邈矣真仙，孤高峻節。氣貫穹冥，元元示訣。落落神儀，亭亭皓月。誅邪斬精，鬼驅鬼徹。漢代明威，流傳不絕。
我求令長，保乂下人，人之所為，必有所因。侵漁浸廣，賦役不均，使夫離散，莫保其身。徵諸善理，寄爾良臣，與之革故，政在惟新。調風變俗，背偽歸真，教先為富，惠恤於貧。無大無小，必躬必親，責躬勸農，其惟在勤。墨綬行令，孰不攸遵，曷雲被之，我澤如春。
孰為天大，此焉取則。均以寒暑，分諸晷刻。盈縮不愆，列舍不忒。制器垂象，永鑒無惑。
山壤獻靈，融結推功。穹隆雲梁，飛雲架空。懸流下激，絕岸旁通。煙華溟濛，矯矯翔龍。旭日曈，蜿蜿騰虹。願接天孫，以助登封。
神也者，妙有物而為言，化也者，應無方而成象。言豈立神之主，象徵宰化之知。苟言象之不存焉，則神化或幾乎息矣，窮神而極化者，其唯至聖之人乎。我遠祖元元皇帝，道家所號太上老君者也。建宗於常無有，立行於不昧。知雄守雌，為天下谿；知白守辱，為天下穀。故能長上古而日新，雕眾形而化淳，齏萬物而不為戾，澤萬代而不為仁。巍乎不睹其頂，深乎不測其極。復歸無物，存教跡以立言；奄有太清，感聖期以利見。肇我高祖之提劍起晉，太宗之仗鉞入秦，鵬摶風雲，麟斫日月。
夏臣醜而已去，殷鼎輕而未徙，老君乃洗然華皓，白驥朱髦，見此龍角之山，示我龍興之兆。語絳州大通堡人吉善行曰：「吾而唐帝之祖也，告吾子孫，長有天下。」於是一開赤伏，而萬姓宅心；一麾白旄，而六合大定。傳曰：「有聲之聲，不過百里；無聲之聲，延及四海。」非夫神唱明德，翕葉人祗者歟！善行以武德三年二月初奉神教，恐無明徵，未之敢泄。至四月，老君又見，曰：「石龜出，吾言實。」於時太宗為秦王討宋金剛，總戎汾絳，晉州長史賀若孝義以其狀上啟。遽使親信杜昂就山禮謁。俯仰之際，靈貌察焉。昂馳還曰：「信矣！」乃遣昂、善行乘驛表上，比至長安，適會郇州獻瑞。石龜有文曰：「天下安，千萬日。」高祖徵其二異，拜善行朝散大夫，命舍人柳憲往祠焉。玉帛既陳，尊儀復見。其始覿也，杲杲炅炅，若紅峰綠嶺，吐春日之光景；其卻隱也，蕭蕭條條，若雨息雲消，視秋天之泬寥。來莫知其所自，去莫辨其所往。出於寂寞，入於恍惚，蓋不可得而詳諸。
汾陽之龍角山者，天地降福之庭，高祖用師之道。峰上有華池靈府，下有石穴洞宮。氣接姑射，集神仙之別館；脈通霍鎮，潤珠玉之鄰家。高祖以雲轡頻回，霓裾累{敝衣}，故版廟於行過之所，劃壇於受命之場，刻飾聖容，彩繪真衛。神光離合，殿堂宛轉於空間；雲氣踟躇，笙磬往還於天路。因改浮山縣名神山焉，誌靈應也。是歲仲秋及五年三月，晉州奏老君言：「我亳廟之中枯柏更生，子孫當王。」又云：「我神兵助軍伐劉黑闥，立夏當平。」事果如言，皆先事之識也。爾後太宗貞觀，則矞雲泊於廟宇；高宗垂拱，則卿雲湧於神座。今又祠中柏樹，蒲萄嫋而托根，門端桹木；枯枝蓊而還茂，疊黛豐本。撲翠繁柯，聚祥煙青靄； [QNXI]]一色，散佳氣蔥鬱。麟麟萬重，識者以為太和暢陳朽之徵，王會納殊鄰之象。懼彼虛應，搖然夕惕。
朕演靈金根，纂命璿扆，篤學道記，常味至言。是用假塗禮樂，讬宿仁義，尋末以窺本，澄粗以詣精。為無為於此心，事無事於天下，而宗社大福，寰縣小康，實上祖惠無疆之休，亦下人率自然之化。夫唯幽容昭見，偉事也；神告帝符，瑰瑞也；發祥善行，吉類也；慶雲重作，鴻懿也；戎果附植，合異也；槁幹華滋，蕃熾也。此六者，興王之嘉祉，曠曆之絕記者已，朕不敏，頗聞君子之教矣。繼其父者天其祖，習其訓者父其師，揄揚道德，情存孝敬。商頌美乎成湯，周雅尊乎後稷，先王之舊典也。吾豈墜其文哉！夫戴角之類，龍為之長。羊也定形而不易，龍也神化而無端。龍蓋五土之精，國家乘土而王，故改山號名龍角焉。乃銘金石，以彰靈變。詞曰：
思文聖祖，元默雷聲。混兮無名，超兮至清。清入神舍，名損物假。身尊元元，後有天下。高祖鳳翔，雲舉晉陽。太宗龍戰，風趨秦甸。龍角仙都，王師戒塗。聖形入有，神言出無。瑤衣玉騎，告帝天符。神方據我，人亦來蘇。乃立清室，微微謐謐。眾仙停蹕，乃興慶云。氛氛氳氳，再瑞明君。庭有柏兮，遠果寄秀。門有根兮，瘣條更茂。顧慚菲德，蒙神之祐。誦我道經，介我神聽。繼明五聖，禋事三靈。請從格言，天德出寧。大道幽蔭，湛滋廣接。意路何階，言津難涉。化有影響，神無華葉。
朕宅帝位，十有四載。顧惟不德，懵於至道，任夫難任，安夫難安。茲朕未知，獲戾於上下，心之浩蕩，若涉於大川。賴上帝垂休，先後儲慶，宰衡庶尹，交修皇極。四海會同，五典敷暢，歲雲嘉熟，人用大和。百辟僉謀，倡予封禪，謂孝莫大於嚴父，謂禮莫尊於告天，天符既至，人望既積，固請不已，固辭不獲。肆予與夫二三臣，稽《虞典》，繹漢制，張皇六師，震疊九㝢，旌旗有列，士馬無譁。肅肅邕邕，翼翼溶溶，以至於岱宗，順也。
《爾雅》云：「泰山為東嶽。」《周官》曰：「兗州之鎮山。」實惟天帝之孫，群靈之府。其方處萬物之始，故稱岱焉；其位居五嶽之伯，故稱宗焉。自昔王者，受命易姓，於是乎啟天地，薦成功，序圖錄，紀氏號。朕統承先王，茲率厥典，實欲報元天之眷命，為蒼生之祈福，豈敢高視千古，自比九皇哉！故設壇場於山下，受群方之助祭，躬封燎於山上，冀一獻之通神。斯亦因高崇天，就廣增地之義也。乃仲冬庚寅，有事東嶽，類於上帝，配我高祖，在天之神，罔不畢降。粵翌日，禪於社首，侑我聖考，祀於皇祗，在地之神，罔不鹹舉。暨壬辰，覲群後。上公進曰：天子膺天符納介福，群臣拜稽首千萬歲。慶答歡同，陳誡以德。大渾葉度，彝倫攸敘，三事百揆，時乃之功。萬物由庚，兆人允殖，列牧眾宰，時乃之功。一二兄弟，篤行孝友。錫類萬國，時惟休哉！我儒制禮，我史作樂，天地擾順，時惟休哉！蠻夷戎狄，重譯來貢，累聖之化，朕何慕焉！五靈百寶，日來月集，會昌之運，朕何感焉，凡今而後，儆乃在位，一王度，齊象法，搉舊章，補缺政，存易簡，去煩苛，思立人極，乃見天則。
於戲！天生蒸人，惟後時乂，能以美利利天下，事天明矣。地德載物，惟後時相，能以厚生生萬人，事地察矣。天地明察，鬼神著矣。惟我藝祖文考，精爽在天，其曰「懿予幼孫，克享上帝。惟帝時若，馨香其下。」丕乃曰「有唐氏文武之曾孫隆基，誕錫新命，纘戎舊業，永保天祿。子孫其承之。」予小子敢對揚上帝之休命，則亦與百執事，尚綏兆人，將多於前功，而毖彼後患。一夫不獲，萬方其罪予，一人有終，上天其知我。朕惟寶行三德：曰慈、儉、謙。慈者覆無疆之言，儉者崇者崇將來之訓，自滿者人損，自謙者天益。苟如是，則軌跡易循，基構易守。磨石壁，刻金記，後之人聽詞而見心，觀末而知本，銘曰：
惟天生人，立君以理，惟君愛命，奉天為子。代去不留，人來無已，德涼者滅，道高斯起。赫赫高祖，明明太宗，爰革隋政，奄有萬邦。罄天張宇，盡地開封，武稱有截，文表時邕。高宗稽古，德施周溥，茫茫九夷，削平一鼓。禮備封禪，功齊舜禹，岩岩岱宗，衎我神主。中宗紹運，舊邦惟新，睿宗繼明，天下歸仁。恭己南面，絪縕化醇，告成之禮，留諸後人。緬予小子，重基五聖，菲功伐高，匪德矜盛。欽若祀典，丕承永命，至誠動天，福我萬姓。古封泰山，七十二君，或禪奕奕，或禪云云。其跡不見，其名可聞，祗遹文祖，光昭舊勳。方士虛誕，儒書齷齪，佚後求仙，誣神檢玉。秦災風雨，漢汙編錄，德未合天，或承之辱。道在觀政，名非從欲，銘心絕岩，播告群嶽。
人者道之子，道者人之母。子不知母，謂之不孝；人不識道，謂之至愚。故上士能勤行，下士惟大笑。背道求道，從迷至迷。朋魚在水中，水為魚命；人在道中，道為人生。道去則人亡，水渴則魚困，不知即身以求道，而乃徇福以喪真，何其誤歟？遂積不義之財，以為布施；棄無為之教，別雲修善。豈知善本破惡，不合邀名，施本濟人，不合求報哉！求道者以心為舟，以信為車。車用在於運，舟用在於虛。常取不足，勿求有餘。靜心而不係者，虛舟也；運動而不倦者，信車也。今將告爾以元言之首，施勿求福，而福自至；齋勿貪功，而功自備；心勿向邪，而道自致。施而求主，福必不足；齋而貪功，是謂有欲；向邪求道，是謂聾俗。忠者臣之分，孝者子之心。柔弱為趨道之津，誠敬乃入真之馭。不益己，不損物。以不貪為寶，以知足為富。內保慈儉，外能和同。念身何來，從道而有，少私寡欲，夷心注元，若然者，可為勤行之士。爾其勖哉，爾其勖哉！夫大道坦坦，去身不遠，修之於身，其德乃真。爾當慎汝身，洗爾心，內養五神，外合一氣；去萬惡，增萬善，長生久視，沐浴元波。真經之旨畢於是，不死之方盡於是。爾其勖哉！

先王至德，訓人惟孝。倬哉楊侯，獨立名教。宏道由己，聚學依仁。悾悾勵節，諄諄奉親。明惟其物，暗不欺神。❥❥❥❥❥❥❥❥❥❥顏冉其倫。君子委和，嵩神屬慶。挺生王宰，精微亞聖。光爾前烈，毗予大政。延贈夏卿，追封舊鄭，安平原兮岐之陽，❥❥❥兮❥❥鄉。❥❥❥兮❥❥❥冥冥歸兮泉路長。獨九京之豐石，播終古兮名揚。
朕聞軒轅三皇之盛者尊廣成，唐堯五帝之盛者師尹壽。夫以聖人之道，教聖人之才，守之七日，又守之九日，朝徹而後能見。獨是道也，入水不濡，蹈火不爇，嘯叱風雨，鞭笞魔魅，無方而後能進；獨是神也，神則惟變，道亦旁通，苟得其人，抑所謂神道設教者也。師諱法善，字道元。自諸梁食采，是謂葉公，邑亦如之，因而命氏，則昔為南陽人也。曾祖道興，祖國重，父慧明，贈歙州刺史。賁邱園者，一貫吾道，食舊德者，百代可知。故名溢宇宙之中，身在江海之上，則今為古括人也。至隋大業，歲在景子，法師是生，凡六百四十二甲子。洎我開元，歲在庚申，形解升雲，則春秋百有七矣。其生也，年長而色若孺子；其化也，委蛻而神則默仙。嚐從朕遊，仰之彌高，鑽之彌堅，藏察無象，鉤致之測。若言匡國輔主，鼓舞發揮焉，朕可推而尊之，不可得而臣也。
其始終出處之跡，可得而言者。初師甫七歲，涉江而遊。迨及三年，人以為溺。及還，問其故？則曰：三青童子引之，憩於華堂峻宇，咽靈藥，吸雲漿，太上鎮之，是以留也。十五中母死，又見昔青童曰：天台茅君飛印印其腹，始殊絕，良久豁如。師以靈應感通，殊尤若此。遂乃杖策遊諸名山，遠訪茅君而遇。嶽骨上起，目瞳正方，冰雪綽約，嫣焉微笑，曰：爾來乎！爾名已登仙格，身逢魔試，故此相救，宜勉之！當以輔人弼教為意，無汲汲於去來也。由是便於青城趙元陽受遁甲步元之術，於嵩高韋善俊傳八史雲蹻之道。宴息於括蒼羅浮，往還於蓬萊方丈。靈圖秘訣，仙符真度，寶錄生券，冥感空傳。臨目而萬八千神，咽胎而千二百息。或潛泳水府，或飛步火房，或剖腹滌腸，勿藥自復；或刳腸割膜，投符有加；或聚合毒味，服之自若；或徵召鬼物，使之立至；嗬叱群鬼，奔走眾神，若陪隸也。故海內稱焉，千轉萬變；先朝寵焉，一晝三接。
朕在藩邸，累聞道要，及臨㝢縣，虛佇昌言。奸臣寓謀，凶醜僭逆，未嚐不先事啟沃，亟申幽讚，故特加紫綬，以大公侯之封。而確固黃中，不乘軒冕之賞，可謂德博而施，道尊而光者也。適來無跡，為夫子之時；邇去無恡，為夫子之順。歲在鶉尾，月鶉火是也。返真懸解，翊日追贈越州都督，逾月歸藏於括蒼之山。免朝章，從夙誌也。先生幼有奇質，長標特操，神照體外，骨秀形表。故萬先生目之曰：子書成仙格，方自仙宮，吾將及樂為同僚也。信哉！《易》曰：「君子或出或處。」出者無山林之逸，處者無軒冕之貴，雖道同則應，而跡異難兼。先生養神太和，觀妙元牝，君子或處之盛也；金印襲貴紫綬方來，君子或出之盛也。非夫道臻博大，德合神明，其孰能與於此也？故於王室則承恩者五代，當朕時則傳道者數人，皆曰宗師，無間然矣。夫為文者紀其實，稱德者尚其訓。先生知餘，餘寧不述。訓寓言而無愧，可披文而相質。銘曰：
忽然勃然，莫不出焉。油然瀏然，莫不入焉。
百昌之源，萬化之泉。於此觀妙，實雲列仙。
列仙伊何，銷化卻老。觀妙伊何，豈假至道。
旁通幽讚，神變靈造。淫詞厲階，無隱不討。
討逆輔順，功就佐時。藏往察微，業與神期。
章紱加等，方來不欺。視緣若遺，恍然我思。
大有元吉，黃中通理。默仙委蛻，玄達無已。
葉縣鳧飛，遼城鶴止。玄風盛烈，鬱乎千祀。
開元二十七年歲在己卯十二月己未朔二十六日，乘化而往，彼則悠哉。不忘舊情，紀諸事跡。仙山海畔，碑石依然。
