敕：西京緇黃耆壽百姓，頃者逆兵暴至，侵逼長安，王事西巡，修集兵馬，遂使卿等陷於賊手，不得奔逃。或骨肉之間，枉罹屠害；子女之輩，多遭虜掠。朕每念此，流涕痛心。又比來米鹽匱竭，人多餓死，道堇相望。或賊徒逼脅驅使，事窮力屈，盡是脅從，朕甚憫焉。今已京城再復，賊寇殲滅，豈獨宗廟之福，社稷之靈，京師等兆民懇誠感達天地之所致也。方與卿等雪恥辱，布維新，大棄疵瑕，宏宥罪戾，恐未達意，或惶恐焉。各宜寧居，勿懷反側，各令宣諭，與卿等不久相見。
敕：西京官吏等，逆胡構禍，暴犯京邑，我國家圖必勝之勞，取萬全之功。是以避狄而西，外飭師旅，遂使卿等奔竄無所，力屈狂寇。既閉之以師旅，又臨之以兵戈，或強逼驅馳，或偽署官爵，事不獲已，皆是脅從。朕深秋焉，無懷反側。今天既悔禍，宗廟垂靈，王師東征，雷擊電掃。逆徒剿絕，關輔載清。卿等代承國恩，家傳祿位，乃祖乃父，為我純臣。雖陷賊中，固深憂憤，是用惻隱，矜憫於懷。宜各自安，更勿惶懼。朕與人更始，豈求錄微瑕哉。旬日之間，與卿等相見。
為政之本，期於節用。今農功在務，廩食未優。如聞京城之中，酒價尤貴。但以麹蘖之費，有損國儲，遊惰之徒，益資廢業。其京城內酤酒，即宜禁斷，麥熟之後，任依常式。
建邦設都，必稽元象，分列曹局，皆應物宜。靈台三星，主觀察雲物，天文正位，在太微西南。今興慶宮，上帝庭也。考府之所，合置靈台。宜取永寧坊張守珪宅以充司天台，所司量事修理，仍置五官正五人。司天台內別置一院，曰通元院，應有術藝之士，徵辟至京，於崇元院安置。
寇孽未平，務懷撝挹。自今已後，朕常膳及服禦等物，並從節減，諸作坊造坊並停。比緣軍國務殷，或宣口敕處分，今後非正宣，並不得行用。中外諸務，各歸有司。英武軍及六軍諸使，比因論竟，便行追攝。今後須經台府，如處斷不平，具狀聞奏。自文武五品已上正官，各舉賢良方正直言極諫一人，任自封進。兩省官十日一上封事，御史台欲彈事，不須進狀，仍服豸冠。殘妖未殄，國步猶難，共體至公，以康庶政，朕推誠禦物，與眾共之，思與蒼生，臻夫至道。宣示中外，知朕意焉。
九府陳規，百王不易。或以輕為重，蓋取適時，以重為輕，用為救弊。則有形分龍馬，勢寫刀龜，子母相權，變通斯在。今國步猶阻，帑藏未充，重斂乃人困不堪，薄征則軍賦未足，是以頃令改鑄，務於濟時。自開元行用已來，頗亦公私宏益。今可於絳州諸爐，加樣起鑄，更增新郭，不變舊文。每以一錢，用當五十，利豐費約，實允事宜。其錢以二十斤成貫，自餘錢監，並聽依舊。享茲厚利，足以富國，人安俗阜，朕復何憂。仍令鑄錢使即勾當起鑄新錢，或有奸濫，所由奉法，勿至寬容。仰州縣明示錢樣，切須捉搦，勿使違越。在京官寮，比無俸料，桂玉之費，將何以堪？宜取絳州新錢，給冬季俸料，即仰所由早請，計會支給。且艱難之際，家國當同。頃者急在軍戎，所以久虧祿俸。眷言優恤，恒愧於懷，今甫及授衣，略為賙給。庶資時要，宜悉朕懷。
因時立制，頃議新錢，且是從權，知非經久。如聞官爐之外，私鑄頗多，吞並小錢，逾濫成弊。抵罪雖眾，禁奸未絕，況物價益起，人心不安。事藉變通，期於折衷。其重棱五十價錢，宜減作三十文行用。其開元舊時錢，宜一當十文行用。其乾元當十錢，宜依前行用。仍令中京及畿縣內依此處分。諸州待進止。
京官職田，準式並合佃人輸送至京。中間楊國忠奏，去城五十里外，貯納縣倉，本官自差人請受。緣是暫時寄貯，所繇觸途乾沒，中間司尤被抑屈，公私不便，因循累年。自今已後，京兆河南府諸縣，並令依舊送京輸納。本官如邀詰停留，並輒受加耗，請準所費及剩數計贓以枉法論，至死者加役流。
供祠祭《上元舞》，前令大祠享皆將陳設。自今已後，圓丘方澤太廟祠享，然後用此舞，餘祭並停。
敕：五代則遷，以尊祖禰；三族之別，以辨親疏。故《禮》曰：「祖遷於上；宗易於下」；六代而親屬竭矣。先王所以敘昭穆；明等夷，不可得而變革也。應追赴山陵及先在城於西宮陪位同五等親宗子等；係自本枝，分於天派，係之以姓而無別，約之以禮而有差。朕天禍所鍾，哀纏罔極；嗟我公族，儼然來斯。遠倍七月之期，俯就三年之制，降殺以等，存乎典彝。名位不同，禮亦異數。有司定儀，將從籍屬之條，天下為家，用廣孝慈之道，惇睦九族，其在茲乎。應追到及在城同五等親宗子等。五品已上各加一階，六品已下前資常選，並散官至簡日，稍優與處分。未出身者量才授文武散官，其中有才學行藝為眾所推，及嗣郡王嚐經任使，灼然著聲績者，宜委宗正琬、漢中王瑀、光祿卿涵錄其名實，具狀聞薦。自天寶以來，闕造宗籍，宜令宗正等重申舊制，昭辨等序，即宜勘造圖籍。宣示中外，知朕意焉。
敕：國儲為天下之本，師導乃元良之教，將以本固，必由教先，非求忠賢，何以審諭？光祿大夫行吏部尚書充禮儀使上柱國魯郡開國公顏真卿，立德踐行。當四科之首，懿文碩學，為百氏之宗。忠讜罄於臣節，貞規存乎上範。述職中外，服勞社稷。靜專由其直方，動用謂之懸解。山公啟事，清彼品流；叔孫制禮，光我王度。惟是一有，實貞萬國，力乃稽古，則思其人。況太后崇徽，外家聯屬，顧先勳舊，方睦親賢。俾其調護，以全羽翼，一王之制，谘爾兼之。可太子少師，依前充禮儀使，散官勳封如故。
瑞李係滋，國之興兆。生在伽藍之內，足知覺樹之榮。感此殊祥，與師同慶。
國之用刑，兼在於慎恤，王者布澤，亦貴於乘時。所以《大易》陳規，必議緩獄；《周官》設教，遵於中典。朕躬臨寶位，憂念黎元，乾乾之心，日慎一日。況兵戎未息，征役尤繁，哀此下人，無忘夕惕。如聞州縣之內，多有累囚，囹圄之間，動淹時序。每軫納隍之慮，常懷解網之仁。屬陽春布和，品彙鹹達，宜覃在宥之澤，俾葉生成之化。其天下見禁囚徒，死罪降流，流已下一切放免。其十惡反逆，及偽造頭首，強盜劫殺，官吏犯贓枉法等，害政既甚，在法難容，不在此限。其諸供司及作曹，非切要外，並宜減省。京畿諸色和糴，一切並停。其天下百姓，灼然單貧交不存者，緣租庸先立限長行，每鄉量降十丁。猶恐編戶之中，懸磬者眾，限數既少，或未優矜。其實不支濟者，宜令每鄉量更矜放，待資產稍成，任依常式。以天下未寧，頻申赦令，公私庶務，優恤蓋多，載覃宥過之恩，庶及措刑之美。宣示中外，知朕意焉。
深通道妙，久著名聞。昔茅君之山，今洞真之奧。以師德行，良景慕之。朕頃總干戈，掃除凶慝，保全萬姓，克定兩京。上皇聖駕，迎還宮闕，得此定省，慶慰自天。仰荷元元之祐，再成宗社之業，亦師精修願力，有以助之。必須加意壇場，潔清香火，廣上皇之福壽，俾六合之康寧，靜正道門，當在師也。所謝知。
久契真要，深通元微。遊逍遙之境，得朝徹之道。上皇疇日，順風見知，今乃煉質名山，良多景慕也。況茅君洞穴，仙經所稱，靈化往來，神藥斯秘。師當閱金籙之秘訣，祈元宮以清修，驗消災之方，效長年之術，尤宜精勵，庶表齋功。夏熱，師得平安好。遣書，指不多及。
卿才推翰苑，望重朝廷。昆弟成名，俱效忠節。頃蜂蠆縱毒，郡邑多虞。卿能審事宜，捍禦凶盜。雖平原不守，而功效殊高。自遠歸朝，深副朕望。允膺曳履之命，無至免冠之請。
卿德重才博，久而益彰，深竭忠貞，克著名節。乃今再造區夏，藉卿以振朝綱。曳履之榮，允膺其象；弄印之寵，無以易卿。既簡朕心，不至謙讓。所謝知。
卿夙負名器，列在朝廷，委弄印之傳，兼曳履之寵，而乃事乖執法，情未滅私。朕念以舊勳，遂從寬宥；今左輔之郡，凋敝之餘，宜加撫存，以申來效；所謝知。
卿簪紱之端，名節素重，出鎮藩翰，克效忠勤。況自同及蒲，襟帶相接，宣風布化，實佇於卿。特委股肱，尤當勉勵，防虞恤隱，必應事宜。所謝知。
卿學行有聞，謀猷克壯，屢經寒歲，不改鬆筠。且江寧古之帝都，實為巨防，自非宿德，其可濫居。委卿忠誠，俾當連帥，宜宏籌略，為朕緝綏。所謝知。
卿之乃祖，當為碩儒，既高倚相之能，遂有臧孫之後，不墜其業，在卿之門。式覃追遠之恩，俾蒙貽厥之慶，加贈方嶽，以表哀榮。所謝知。
朕以中孚及物，亭育為心，凡在覆載之中，畢登仁壽之域。四靈是畜，一氣同和，江漢為池，魚鱉鹹若。卿慎微盛典，潤色大猷，能以懿文，用刊樂石。體含飛動，韻合鏗鏘，成不朽之立言，紀好生之上德。唱而必和，自古有之，情發於中，予嘉乃意。所請者依。
守器為重，擇賢而立。萬國繇其永貞，百王以之垂範，蓋以重社稷而奉粢盛也。朕纘承洪緒，惟懷永圖。丕膺皇極，既符域中之大；茂建元儲，用崇天下之本。皇太子俶，植性恭懿，因心孝友。文武之德，克聞於日躋；君親之誠，實原於天性。往以時屬艱阻，義扶宗社，故能外清元祲，內復皇圖，繇是肇啟承華，懋昭嘉緒。今撰辰斯及，冊命攸行，宜承繼明之慶，俾廣洊雷之澤，可大赦天下。
頃者頻興大典，累洽殊私，率土之間，屢經蕩滌，猶慮近有冒法，或滯狴牢。其天下見禁囚，徒已下罪，一切放免。內外文武官，三品已上者賜爵一級，四品已上各加一階，五品已上官子為父後者賜勳兩轉。頃因國用不足，頒賜未周，今所鑄新錢，數盈於萬。其京官文武五品已上，及常參官六軍將士，東北京留守，及諸道節度將士等，各賜有差。其唐元功臣，成都元從，及朕元從功臣等，普恩之外，更賜一爵，四品已下更加兩階。其在靈州及寧州至鳳翔者，仰所司類例，更遞加一等，皇親及諸色陪位人等各賜勳兩轉。其鴻臚蕃客賜絹一千匹，天下義夫節婦，孝子順孫，旌表門閭，終身不事。
京官五品已上，各舉忠正孝友文儒周慎堪任東宮官者，務取實才，不得虛薦。今餘寇未殄，有脅在賊中未歸順者，一切不以為罪。其有受賊節制，能以兵降者，酬其封爵。且為政之要，求緊是急。比令中外薦舉，多非實才，所以詢事考言，登科蓋寡。猶慮岩穴之內，尚有沈淪，宜令所在州縣，更國搜擇。其懷才抱器，隱遁邱園，以禮徵送，如或不赴，具以名聞。凡與前詔科目相當，一切委內外文武五品已上官，有所知者，不限人數，任各薦聞。如自舉者，亦聽於所在投狀。有堪任用，不限常資。其行人家，及羸老單貧，鰥寡煢獨，已頻有處分，宜令州縣長官，倍加優恤。應緣冊禮職掌要重者，及撰冊書舁寶官禮官等，普恩之外，賜勳兩轉。其禮儀使特賜一階，副使普恩之外，賜爵一級。敕文有不該者，所司類例奏聞。
乘時布澤，有國之彝訓，議獄緩刑，前王之茂典。繇是洽其麛卵，殷湯宏解網之仁；順彼陽和，漢後有錄囚之詔。育物施惠，抑惟舊章。朕纘服鴻業，祗膺寶位，何嚐不日旰忘食，中夜求衣，慮一物之失所，憂四方之未乂，雖身居黃屋，而志在蒼生。今寇孽為虞，征輸未息。猶恐提戈釋耒，未有厚於人時；寘棘埋梧，或慮盈於幽圄。屬三陽啟候，萬物遂生，宜覃在宥之澤，庶葉維新之令。
其天下見禁囚徒，死罪降從，流以下並釋放。京城宜令中書門下即分往府縣，御史台大理寺即親自按問，疏決訖具狀聞奏。諸府州各委所繇長官準此處分。諸色流人及左降官等，所繇類例，並與量移。仍委中書門下議覆，奏取處分。其先緣安祿山偽署三司有名，應在流貶者，原情議罪，負國誠深，朕已舍其殊死，竄於荒徼，固當與眾共棄，長為匪人。然皆邦家舊臣，嚐掛纓冕，使其終沒裔土，永匿慚魂，孰若貸以殊私，俾令效節。亦準例處分，兼委中書門下量輕重類例，奏取處分。比緣寇盜之內，干戈脅從，白刃臨頸，胡寧忍決，所以陷於凶黨，苟免者多，從前詔書，頻已該及。其史思明將士及偽署官屬等，有束身歸順，並率眾來降，官爵如初，一無所問。以城邑降者，仍別加封爵，餘凶黨之流，亦同此例。天實臨照，朕無食言。
王者設教，務農為首。今土膏方起，田事將興，敦本勸人，實為政要。宜令天下刺史縣令，各於所部，親勸農桑。百姓中有勤勞耕耘，積其菽粟，或贍於閭裏，或能益軍儲，委所繇長吏具狀奏聞，當特與甄賞。仍令有司第其高下，量酬五品以下官員。其百司及州縣，興工力役不急之務，一切並停。諸軍兵健，應在行營，有羸老疾病不任戰陳者，各委節度使速揀擇放還，路次州縣，量加濟恤。諸色番役，各令所司減省，放其營農。且寇孽未平，軍戎當備，庶之內，征賦猶繁。朕所以親帥公卿，躬行節儉，而詔書屢下，蠲免蓋多。國計軍儲，取給而已，猶欲累加損益，以惠黔黎。宜委中書門下勾當，令度支使與諸供司一切減省，應可蠲免，每司各條件聞奏，當使施行。
元首之義，以人為心，外有凋傷，內懷慘怛，罪歸於己，情見乎辭。伯禹深泣辜之仁，漢皇下哀痛之詔，與理同道，惟刑是恤。朕志宏覆載，運屬艱難，思措大刑，俾登壽域。風以解慍，時當發生。國有舊章，已懸書於象魏；恩成在宥，宜釋繁於狴牢。其天下見禁囚徒，罪無輕重，一切放免。其官典犯贓，情雖難恕，特從寬典，許以自新，並宜納贓，放所犯罪。左降官等，即與量移近處。諸色流人及效力罰鎮人等，並即放還。其有亡官失爵，亦與收敘。比來兵革不息，年穀未登，百姓流離，至於困弊，戰士暴露，頗聞闕乏。或先有結聚，及有違軍令，但宜改過自效，前事舍而不論。艱虞以來，多冒刑辟，道存善貸，屢有德音，庶其最靈，咸自改勵。宣示中外，知朕意焉。
凡神聖之功，乃開基以創業；惟帝皇之德，遂垂制而立文。生成參天地之靈，悠久鍾子孫之福。寧禹湯而獨美？豈堯舜以無倫？先皇帝出震安時，膺乾啟運，改相仍喪亂之轍，造勃興開泰之邦。儉靜其身，寬慈於物。寒耕熱耨之苦，常念三農；宵衣旰食之勤，不忘萬務。恩霈庶彙，義結群心。周室肇興，安神器而方固；軒台遽往，望仙駕以不回。肆予衝人，獲紹丕構，孤藐自視，寡昧何知？稟治命之丁寧，副眾情之推奉，中心憂塞，罔有津涯。易月之禮制尋終，在天之感慕無已。負荷斯重，恭默以居。宜從作解之文，以洽當陽之澤。可大赦天下。應三月七日昧爽已前，所犯罪人，已結正未結正，已發覺未發覺，常赦所不原者，咸赦除之。諸貶降責授官等，量與升陟敘用。應配流徒役人，及縱逢恩赦不在放還，並嚐知所在者，並放逐便。諸處有草寇團集，仰所在州府，及巡簡使臣，曉諭恩赦招喚，各令歸農。兩京及諸道州府人戶，所欠去年秋夏稅租及沿徵物帛，並與除放，其鄉村逃移人戶，並仰招喚歸業。內外見在文武職官致仕官，及諸軍將校，並與加恩。其前任京官幕職州縣官，至今授官日施行。諸軍將校，自開創以來，有沒於戰陣，及身死疆場者，並與追贈。如有親嫡子孫未曾錄用者，並與錄用。文武外朝官，及內諸司使副使禁軍都指揮使以上，諸道行軍副使藩方馬步軍都指揮使，父母在者並與恩澤，亡歿者與封贈，其妻未敘封者特與敘封。應沿邊州府接近西川河南契丹河東界處，仰所在州府及巡簡使臣，鈐轄兵士及邊上人戶，不得侵擾外界，及虜掠人畜，務要靜守疆場，勿令騷動。其投來人戶，仍仰倍加安撫，大行皇帝山陵有期，準遺命不得勞擾百姓者。宜令所司奉承先旨，無至隳違。應緣山陵公事，合使工人役夫，並須先給錢物，雇覓諸雜費用，一切取官物供給，不得差遣人戶，科配州縣。文武班列，親近臣寮，愛國誠堅，致君心切，苟或聞朕躬之過失，睹時政之否臧，無惜敷陳，以輔寡昧。苦口良藥，逆耳忠言，裨益至多，翹貯惟切。今後內外臣寮，或有所見，及有所裨益，可具實封，章表以聞。或欲面對，便仰閤門司畫時引見。懷才抱器，出眾超群，或養素於衡門，或屈跡於末位，孤寒難進，志業何伸？咸用搜羅，待以爵秩。諸隱遁不仕，及卑官下位中，有文武幹略，灼見可稱者，所在具名以聞。化理之本，孝弟為先，苟或虧違，實亂名教。其有士庶之內，凶率之徒，不順於父兄，不恭於尊長，狂悖難狀，訓誨莫從，親族容隱而不言，裏巷畏避而不告，傷風敗俗，莫甚於茲。今後或有不孝不義之人，違戾尊長，喧悖毀辱，及父母在，異財別居，略不供侍，如此之輩，不計官宦軍人百姓之家，宜令御史台及本軍本使所在州縣廂界彈舉覺察。如或容縱，不切簡舉，罪有歸處。其有孝子順孫，義夫節婦，宜所旌表，以厚人倫。恭惟先皇帝推誠損已，集思勞神，念將士之忠勤，知戰伐之苦。餱糧祿賜，無非經手經心；土地官封，不惜酬勳酬效。生靈是念，稼穡為憂，罷非理之差徭，去無名之侵耗。不貪遊宴，盡去奢華，減後宮冗食之人，停諸司不急之務。方嶽止甘鮮之貢，殿庭絕珠玉之珍。獄訟無冤，刑戮不濫。凡關物務，盡立規繩。予小子纘紹丕基，恭稟遺訓，仰承道法，不敢逾違。更賴將相公卿，左右前後，共遵先旨，同守成規，庶裨衝人，不墜洪業。赦書有所未該，所司速具聞奏。
軒轅有版泉之戰，堯帝有丹水之師，湯有葛伯不祀，周有獫狁孔熾。古之王者，奉若天命，違道不敢不正，幹紀不得不誅。日者逆胡猖狂，敢行稱亂，朕嗣守鴻業，欽承睿圖，枕戈嚐膽，撫劍泣血，罔不夙夜，若涉春冰。賴天地疾威，社稷憑怒，上皇丕烈，萬國永懷，因時致討，為人請命。由是義夫奮發，回紇籍兵。邦圻關輔之士，汧隴河湟之眾，沙朔羌戎之騎，微盧蠻貊之人，萬里雲趨。四方霧事。既張我伐，鹹乃一心。蠢茲蜂蠆之餘，尚負螳良之力。自京南合戰，雒北追奔，百萬摧鋒，一戎而定。昔夏以有窮之亂，克之者四十年；漢以新莽之篡，復之者六千日。今環周未載，氛祲廊清。風振海而波蕩，雷破山而右裂，區宇重辟，日月增輝。此皆三靈葉讚，累聖垂祉，豈予小子，能集大勳。頃以先掃宮室，奉迎鑾駕，紫宸初正，黃屋未歸。耆老之望則深，庭闈之戀猶積。所以自天之澤，必奉於承顏，作解之恩，尚稽於候命。
今六飛屆止，萬姓昭蘇，義奉君親，慶深家國，不失舊物，與俗惟新。宜宏肆眚之典，共喜以康之福，可大赦天下。常赦所不免者，咸赦除之。其逆人能自投降，率眾款附，及殺獲逆人，以所部郡縣軍城降者，並加超賞。應與安祿山同謀反逆支黨，及李林甫、王鉷、楊國忠等一房，並不在免限。
武德開元及蜀郡靈武元從功臣，有先已歿死王事者，並加優贈，各與子孫一人官。乘輿幸蜀，天步多難，人心且搖，臣節斯見。太子太師豳國公韋見素、開府儀同三司內侍監齊國公高力士、開府儀同三司右龍武大將軍潁川郡公陳元禮、開府儀同三司左龍武大將軍田長文、開府儀同三司右龍武大將軍張崇俊、右龍武大將軍特進杜休祥等，勇不顧死，危能致命：或竭誠羽翼，仰北辰而環拱；或葉契心膂，聚東井以全歸。疇茲錫社之封，永以誓河之義。見素加開府儀同三司，食實封三百戶；力士加實封三百戶；元禮進封蔡國公，實封三百戶；長文進封雁門郡公；崇俊進封南陽郡公；休祥進封馮翊郡公，各實封二百戶。
朕龔行天罰。誓兵朔野，幸以一旅之眾，遂成九有之師。言念經綸，豈忘締構。銀青光祿大夫尚書右僕射裴冕，識宇衝深，體局貞固，輸忠佐命，肇啟興王。加開府儀同三司，封冀國公，食實封三百戶。光祿大夫殿中監同正員判行軍事李輔國，誌除奸惡，忠誠濟危，加開府儀同三司殿中監，依前判行軍事，封成國公，實封五百戶。銀青光祿大夫宗正卿兼工部侍郎李遵，義切維城，勳參定國，加特進，封鄭國公，實封二百戶。開府儀同三司兼鴻臚卿同正員中軍都知兵馬副大使管崇嗣，能訓戎律，以佐兵權，進封钜鹿郡公，實封二百戶。中軍都虞侯特進鴻臚卿同正員李鼎，加開府儀同三司，進封保定郡公。雲麾將軍右武衛大將軍左羽林軍宿衛內供養王兟，加特進太原縣侯，仍各實封一百戶。自寇賊奸宄，王師未振，瞻言京國，尚聚犬羊。廣平王俶，循學好古，令德孝恭，志存邦家，誓雪讎恥。爰鞠其旅，元戎啟行，可封為楚王，實封二千戶。銀青光祿大夫尚書左僕射兼武部尚書同中書門下平章事兼靈武大都督府長史單于安北副都護持節充朔方節度使關內支度營田鹽池押諸番部落副大使知節度事六城水運朔方管內采訪處置使郭子儀，才光三傑，功格十臣，克焯皇威，載昌大業。另司徒兼尚書左僕射，進封代國公，食實封二千戶，平章事已下並如故。開府儀同三司兼鴻臚卿同正朔方左廂兵馬使同節度副使姑臧縣伯仆固懷恩，進封豐國公，實封二百戶。開府儀同三司兼右金吾衛大將軍同正仍充四鎮伊西北庭行軍兵馬使李嗣業，履險忘軀，破敵定難，可兼衛尉卿同正，封虢國公，食實封二千戶。銀青光祿大夫守司徒戶部尚書同中書門下平章事兼御史大夫鴻臚卿太原尹北京留守河東節度副大使薊國公李光弼，全德挺生，英才閑出，幹城禦侮，坐甲安邊。可司空兼兵部尚書同中書門下平章事，進封魏國公，食實封八百戶。開府儀同三司御史大夫兼工部尚書持節充招討西京並定武威武興平等軍兼關內節度河西隴右伊西四郡行營兵馬使王思禮，養銳先鳴，蓄奇後殿，可開府儀同三司行工部尚書兼御史大夫，封霍國公，實封六百戶。光祿大夫太常卿同正兼御史大夫淮南西道節度采訪使潁川太守來瑱，可開府儀同三司兼御史大夫，封潁國公，餘如故。特進太仆卿南陽太守兼御史大夫權知襄陽事金鄉縣公魯炅，蘊是韜略，副茲節制，可開府儀同三司兼御史大夫，封岐國公，仍各食實封二百戶。兼京兆尹持節充京畿采訪計會招討宣慰處置事崔光遠，毀家成國，致命前茅，可特進行禮部尚書，封鄴國公，食實封三百戶。開府儀同三司李光進，慎固封守，克獻殊勳，封范陽郡公，食實封三百戶。
賢非後不享，後非賢罔乂，社稷之固，必在良臣。左相苗晉卿，忠不忘君，才惟濟代，弼成大業，保乂王家。可特進行侍中，封韓國公，食實封五百戶。憲部尚書同中書門下平章事李麟，蘊德成務，含貞軌物，發揮帝業，潤色皇猷。可金紫光祿大夫刑部尚書同中書門下三品，封襃國公，銀青光祿大夫中書侍郎同中書門下平章事崔圓，允厘庶現，康濟多難，一正天下，大庇生人。可特進行中書令，封趙國公，食實封五百戶。朝散大夫守中書侍郎同中書門下平章事河南節度采訪處置使賜紫金魚袋張鎬，謀猷惟允，綱紀立程，總茲戎律，懿是謀府。封南陽縣公，餘並如故。銀青光祿大夫太子少師房琯，嚐以經術，輔導朕躬，加金紫光祿大夫。少保嗣虢王巨，頃以宗枝，居守京邑，加光祿大夫。御史大夫越國公亙，總兼元戎，克寧全蜀，可金紫光祿大夫。戶部尚書郇國公韋陟，持衡流品，式序百工，可金紫光祿大夫。吏部尚書銀青光祿大夫守禮部尚書李峴，饋運周給，開物成務，可光祿大夫行御史大夫兼京兆尹，封梁國公。太中大夫吏部侍郎賜紫金魚袋蘇震，供億烝徒，臨事益辦，可銀青光祿大夫行吏部侍郎。
其赴蜀郡靈武元從官，及在路扈從官，三品已上與一子官，四品已下與一子出身，六品已下量與進改。功臣將士勳業高者，別有處分。應見任五品已上，當別與一品階，其陣亡人，令所在郡縣，收骸骨瘞埋，具酒食致祭，各與追贈，其家給復二載。諸郡縣牧，或隔絕賊境，則困於幽殘；或犒宴官軍，則弊於賦斂：其來載租庸，三分放一。其天下百姓，應諸色人勾徵，及欠負官物，一切放免。宜令中書門下簡使，即分道宣慰。所至郡縣，審問百姓間利害，有須厘革處置者，一一聞奏。其園苑內有閑廄使總監，各據所管地界，耕種所牧草粟，以備國馬。其宮女及狗豽雞鷹鷂之類，宜即停減。屋宇車輿，衣服器用，並宜準式。珠玉寶鈿平脫金泥織成刺繡之類，一切禁斷。學官即宜精選，務令講習。簡擇郎官司，有堪任太守縣令者，委京清資五品已上及郎官御史聞薦。其郡縣官，有灼然清白，理行尤異，百姓中孝悌力田，不求聞達者，委采訪使聞奏。其有文經邦國，學究天人，博於經史，工於詞賦，善於著述，精於法理，軍謀制勝，武藝絕倫，並任於所在自舉，委郡守銓擇奏聞，不限人數。其律令格式未折中者，委中書門下簡擇通明識事官兩三人並法官兩三人刪定。近日所改百司額，及郡名官名，一切依故事。頃以上皇在蜀，朕亦居岐，蜀郡宜改為南京，鳳翔宜改為西京，西京為中京。蜀郡改為成都府。鳳翔府尹以下官寮，並依三京名號。吳山為吳嶽，其祠享官屬，並準五嶽故事。天柱山老君廟改為啟聖宮，五品已上清資官，及三品已上官，上郡太守，父見在無官及官卑，並與五品官。父母先亡歿者，贈一人官。祖母亡歿，亦賜邑號。
忠臣事君，有死無二，烈士徇義，雖滅猶存。其李憕、盧奕、顏杲卿、袁履謙、許遠、張巡、張介然、蔣清、龐堅等，即與追贈，訪其子孫，厚其官爵，家口深加優賞。其內外文武官，有枉遭逆賊殺害。及身赴朝廷，並逃難山谷，其父子兄弟伯叔等，為賊捕捉損害，及謀反城人言語泄漏，因遭殺戮，並勘實聞奏，當以追贈。天下侍老，八十已上，版授有差，並贈緋魚袋。太原久遭逼圍，給復三載。上黨三度被攻，給復五載。其南陽、潁州、靈昌、睢陽、雍邱等郡縣，堅壁多時，力窮方下，絕食尚守，情亦可矜，各給復三載。其好畤、奉仙兩縣，進退禦寇，徵求復多，各給復三載。蜀郡上皇親幸，萬乘久居，明年租賦，宜依常式，起後載給復三載。
良娣張氏，既望氣知歸，亦當熊見節，可冊為淑妃。進封南陽王係為趙五，新城王僅為彭王，潁川王僴為兗王，東陽王侹為涇王，第九男僙為襄王，第十男倕為杞王，第十一男偲為邵王，第十二男佋為興王，第十三男侗為定王。淑妃以下，所司擇日，即行冊命。雖知人之明，慚於則哲，而睦親之義，蓋所隨時。持盈尊師，儀王已下，各賜五百匹。諸長公主各與一子官，嗣王及郡縣主各與一子六品官，皇五等已下及九廟子孫，及親等人見在者，並與轉改。內外文武官，三品已下各加一階，應敘三品五品量加，減兩考。蜀郡、鳳翔扈從從官，九品已上賜勳兩轉。溥天下賜酺五日。
維乾元元年，歲次戊戌，十月庚子朔五日甲辰，皇帝若曰：於戲！自昔聖王，鹹建儲貳，蓋將嗣守神器，虔奉宗禋。是以禮經著元貞之德，《易象》載重明之義。朕纘服鴻緒，丕承前烈，爰升主鬯之賢，實符當璧之命。谘爾太尉（《唐書》作「元帥」）成王俶，道備文武，生資睿哲，溫文彰於日就，孝友稟於天成。往以凶醜亂華，干戈集事，是能出陪戎駕，入奉廟謀。克符丹水之師，實翦綠林之盜，所謂功定社稷，義寧君親。今萬邦以貞，三善斯屬，宜膺上嗣之典，俾踐少陽之位。是用命爾為皇太子，以副朕躬。爾其思王業之艱難，遵聖人之炯戒。非尊賢無以成德，非廣孝無以承親。遠斥便佞，詢謀正直。兢兢業業，庶保於大猷，然後無忝爾祖宗，克寧我邦家。往欽哉！丕膺景命，可不慎歟？
