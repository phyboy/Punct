古者父有天下，傳歸於子；子有天下，尊歸於父。有國所以繼統，立身莫若揚親，其義遠矣。我太上至道聖皇天帝惟皇降衷，敷祐於上，允文允武，乃聖乃神。道合乎乾坤，德明於日月。奧若增崇九廟，巡謁五陵，天子之孝也；嚴禋二郊，升中東嶽，聖人之表也；制禮作樂，闡學明刑，帝皇之業也；戡定多難，懷柔百蠻，霸王之功也：於是乎為而不宰，成而勿居。神超象外之先，心契合莫之境。釋負於小子，俾承於丕構。討伐叛逆，綏懷四方，豈朕所能，皆聖皇之訓也。頃者親授寶符，載錫美稱，顧朕不德，弗克負荷。君父之命，若登於天，祖宗之緒，恐墜於地。一昨與群公百寮，庶尹眾士，圖惟帝載，欽若聖謩。自古以來，百王垂範，文明濬哲，孝友寬仁，豈有如我開元之盛也。乃稽大典，上徽號曰太上至道聖皇天帝。累日誠請，不蒙許納，至於數四，今茲俯從。允膺天休，克副人望。朕上迫嚴旨，曲被殊私，迎春之初，承奉嘉命，聖皇所賜曰光天文武大聖孝感皇帝。名以制義，亦為實賓，卑不逾尊，是昭物則。恭惟聖造，何敢當仁？頃以鴻業載昌，有虧公議，復以大聖二字，深僭皇猷。讓非飾詞，言必形泣。承順顏色，而宸眷不回。祗膺寵光，乃夕惕增厲。
今惟新景命，禮洽於尊親，誕受徽章，敬在於順上。發生萬物，行慶其時，孚佑兆人，緩刑斯在。宜宏霈澤，以布陽和，可大赦天下，改至德三年為乾元元年。起二月五日已前，大辟罪無輕重，常赦所不免者，咸赦除之。其兩京文武官，應三司先推勘者，本罪中遞減一等處分，其合放者，三司具條件奏聞。自開元已來將相大臣，非反逆及犯名教枉法贓罪者流死，許其家人以禮收葬；其陷在賊境為其殺戮未經追贈者，據本官追贈。公主並郡王、嗣王、郡主縣主及皇五等已上親被逆賊殺害者，各與子孫一人官，使其瘞藏；亡失骸骨者，各招魂葬；身死者，三品已上各與追贈，仍各與一子官，五品已上一子出身，六品已下量事追贈。其元從聖皇天帝至成都府文武官，五品已上宜與一子官，六品已下超資進改。聖皇至成都府後到官，及寧州、靈州首末扈從，三品已上與一子官，五品已上放一子出身，情願回授周親及親近亦聽，六品已下量與改轉。鳳翔府以歸順前者，普恩外加一階，車駕出城後，任官潛藏，不仕逆賊，即與處分。唐元功臣，普恩外賜爵一級，身亡歿者，子孫一人加一階。其諸道節度下將士，三品已上與一子官，五品已上放一子出身，六品已下量與改轉。勳業高者，各委本使聞奏。諸道留後將士，普恩外賜恩三轉。
自開元已來宰輔之家，不為逆賊所汙者，與子孫一人官。賊陷兩京，文武常參官及諸州刺史，絕脰仰藥，不事叛人，為眾所知者，量加優贈。有脫身賊庭，妻子被屠戮者，委所司勘會聞奏。其天下孝義門，各與一子官，委采訪使具名奏聞，量文武處分。其左降官，非反逆緣坐及犯惡逆名教枉法盜贓，如有親年八十已上，及疾患在床枕者，不堪扶持，更無兄弟，許其停官終養。其流人亦準此。自今已後，應有以醫術入仕者，同明法例處分。天下百姓，今年租庸並放。其百司府縣諸色雜供，各宜減半。其雜徭役非要切者，一切並停。
其天下州縣，有遭逆賊攻擊，堅守不下，竟以獲全，其官人百姓中，有實效灼然為眾所知者，宜令本道使案驗奏聞，據狀跡酬其官賞。身亡歿者，重加襃贈。有父母存者，仍與一官及邑號，無父母者與妻子，有一家丁壯盡被屠害者，其父母妻子，仍令州縣以官物賑恤，並量造舍宇，使得安存。
其州因城陷被賊殺戮殘毀者，委本道使勘責取實，各量免其二三年租賦。自逆賊以來，有匹夫匹婦節義可稱者，並旌表其閭墓。其流亡戶復業箸，委本道使與刺史勾當賑給，並與種子犁牛，仍免三年租賦。內外文武官，三品以上各賜爵一級，四品已下及四方通表使各加一階，五品已下各賜勳兩轉。其刺史上佐錄事參軍縣令，委中書門下速於諸色人中精加訪擇補擬。判司丞已下，宜令所繇先於兩京潛藏不仕逆賊及固讬疾病官中簡擇，資考深才堪者銓注續發遣。皇五等已上親及九廟子孫，有才學政理，委宗正寺揀擇聞薦。
其有任偽官及掌兵馬軍將，能即來各還本官，仍別優賞。其左降官諸色流移配隸安置罰鎮效力之類，亡官失爵，解退放歸田裏，及安祿山反黨緣坐，不在免限。李林甫、王鉷、楊國忠等一房，去年十二月十五日制後所犯，並準前制處分。
朕聞皇天有命，皇王受之，命之為君，孝理為本。莫不欽崇前烈，聿修裸享之儀；對越上元，式陳郊禋之敬。美其盛德，《商頌》有奏鼓之音；告厥成功，《夏書》有錫珪之慶。國之大事，實在於斯。間者孽胡亂常，暴殄天物，致圖書禮樂，或阻於干戈，宗廟神祗，有虧於享祀。朕誕受明命，龔行天罰。群妖克殄，封鯨鯢以示威；王室既寧，奉鑾輿而載復。太上聖皇天帝功格天地，道邁胥庭，思凝神於姑射，將釋負於宸扆。俾予小子，纘承大統，夙夜祗懼，俯盡臣子之心，親親尊尊，庶極於此。是用追崇先後，建立中宮：永言孝思，感徽音於文母；俾行婦道，想釐降於虞嬪。情理於是獲申，人倫以之攸敘。然後執瓚清廟，歌五聖之重光；燔柴圓丘，睹百神之受職。復修祭禮，再備樂章，尊祖配天，不失舊物。
今大禮斯舉，元符允答。行慶施惠，尚屬於陽和；出係挺囚，必當於時令。思與天下，更布惟新，宜覃肆眚之恩，以洽雍熙之化，可大赦天下。除反逆之黨緣坐謀殺十惡劫盜臨監主掌，自餘一切原免。其餘逆賊元謀及脅從，今但歸投，並原其罪，仍與官賞。其成都元從聖皇功臣，及靈武元從功臣，並收兩京將士，三京留守，諸道節度采訪使，普恩外，三品已上賜爵一級，四品已上加一階，行人賜勳三轉。自寇賊以來，官吏百姓中，有勞未經酬賞者，委所在官長具狀奏聞。當與甄錄。
天下百姓，除正租庸外，一切不得別有使役。如緣軍務所要，自令和市。兵士有尫弱羸老，並揀擇放。其長安、萬年兩縣，各借錢一萬貫，每月收利，以充和雇。其別敕索物，及供諸司並蕃客等，左藏雖給價值，奏請每引時月，宜先給兩縣各五十貫，貯於兩市，差官專知，旋還價值。其州府縣門夫勳官，並於舊額數減一半。其庸丁殘疾人等，不須更差。其州縣官上什物，並以公廨及官人料錢，依時價和雇造買，不得分配典正。其年支口味，宜減一半。諸使應進膺鷂狗豽等，一切並停。應緣南郊，百司張設，有損百姓苗稼者，委京兆尹隨損多少賠酬。所損錢物，便即聞奏。百姓中有能行仁義，分濟貧窮，免填溝壑，賴救恤者，具名聞奏，當寵以官職。鰥寡煢獨，篤疾不能自存，及陣亡人家並捐免戶，州縣隨事優恤賑給。百姓中有事親不孝，別籍異財，點汙風俗，虧敗名教，先決六十，配隸磧西。有官品者，禁身奏聞。
京官九品以上，許上封事，極言時政得失，朕將親覽，用佇嘉謀。才有可觀，別當甄錄。草澤及卑位之間，有不求聞達未經推薦者，一藝已上，恐遺俊乂。令兵部、吏部作徵召條目奏聞。錄事參軍，職司糾舉，自今已後，宜升判司一政，以彰委任。國子監學生明經法帖策口試各十，並通四已上、進士通三與及第。鄉貢明經準常式。州縣學生，放歸營農，待賊平之後，任從常式。二王三恪各與一子官。內外文武官，三品已上賜爵一級，四品已下加一階。
自古哲王，恭承景命，莫不執象以禦宇，曆時以建元，必當上稽乾符，下立人極者也。朕承累聖之鴻業，紹大中之寶位。胡孽幹紀，王師尚勞。乾乾之心，豈忘鑒寐。一物失所，每軫納隍之憂；萬邦未寧，深懷馭朽之懼。賴上元垂福，宗廟降靈，百辟卿士，同心戮力。方冀干戈載戢，區宇乂安。每勵躬於帝圖，常取則於天道。屬天人葉紀，景象垂文，爰遵革故之典，將契惟新之命。義存更始，庶有應於天心；澤被無私，宜載覃於率土。可大赦天下，改乾元三年為上元元年。
自上元元年閏四月十九日昧爽已前，大辟罪已下，已發覺未發覺，已結正未結正，見禁囚徒，罪無輕重，常赦不免者，咸赦除之。其與逆賊元謀，及脅從受驅使，懼法來降，並潛藏不出者，已頻處分。但能歸順舍罪，除元惡之外，一無所問。其史思明，必能改圖，束手來款，亦當洗其瑕釁，議以勳封。內外文武官，賜爵各有差。六軍及飛龍閑廄加賜物。其成都、靈武元從扈從，遞加有差。在外諸軍，各加錄賞物。陣亡將士，優國襃贈。行人家口，所在賑給。
定禍亂者，必先於武德；拯生靈者，諒在於師貞。周武創業，克寧區夏，惟師尚父，實佐興王。況德有可師，義當禁暴，稽諸古昔，爰崇典禮。其太公望，可追封為武成王。有司依文宣王置廟，仍委中書門下，擇古今名將配享，並置亞聖及十哲等。享祭之典，一同文宣。
自古百王，欽慎刑法，蓋以法者人之命，刑者國之權，苟或失其科條，固難措其手足。頃以奸臣擅命，中典不修，造次便行，哀矜何在？自今已後，其有犯極刑者，宜令本司，依舊三覆。庶平反之際，人謂不冤，幽明之間，理皆無濫。又《書》稱群望咸秩，《詩》曰「祀事孔明」，爰自遐代，尤崇祭祀。朕深惟古義，必在至誠，苟德之不修，則神亦無據，故知精誠有感，黍稷非馨。而況宋景發言，固三徙而可騐；漢文深誡，為千載之明徵。事可遵行，理當變革。有司所立秘祝之法，或移於歲，或移於人，君人之心，寧所忍也。自今已後，削去此法，其中祀下祀，並雜祭祀等，一切並停。其諸應合祭祀，列於常典，所用祭料，一依古制，務從減省，以事朕心。
又車服以庸，有虞盛典；威儀以等，《周禮》舊章。往屬承平，多曆年所，至於公卿列位，中外在官，多以奢僭為心，流弊成俗。宜令所司，定王公已下車服產業，各詳古制及令式，作節限聞奏。自頃戎車未息，殘孽猶虞，軍吏獻功，務陳首級。且四海之內，孰非王人，豈以苟從昏迷，陷在夷戮，一朝授首，懸彼槁街。朕志在好生，憫其驅脅，其諸軍所獲首級，除元惡之外，一切不得傳送。又設官分理，本在安人，遞遷之政，務於利用。今寰瀛之內，兵革未清，加以時或不登，物皆踴貴，軍儲是急，廩稍靡供，冗官之流，固甚勞弊。其京閑司官等，有材堪釐務者，宜命中書門下即類例，量資曆出授外官。
王者稽古設教，擇賢以理，廣徵岩穴，用副薪槱。宜令中外五品已上文武正從員官，各舉賢良方正、直言極諫各一人。武藝文才，俱堪濟理者，亦任狀舉。其或文乏詞策，武非騎射，但權謀可以集事，材力可以臨戎，方圓可收，亦任通舉，並限制到一月內奏畢。自古明王聖帝，名山大川，並委州縣長吏，擇日致祭。義夫節婦，孝子順孫，旌表門閭，終身勿事。
為人上者，與眾守邦。自古哲王，懼其滿假。聰明濬哲，罔不在躬。文武聖神，乃以為號。顧予菲薄，運屬經綸，一旅成師，復其舊物。聖皇納人壽域，遊意道源，神器之重，傳歸於朕。獲守丕業，若履春冰，敢忘謙衝，日益招損。欲垂範而自我，亦去華而就實。其乾元大聖光天文武孝感等尊崇之稱，何德以當之？欽若昊天，定時成歲，春秋五始，義在體元。惟以紀年，更無潤色。至於漢武，飾以浮華，非昔王之茂典，豈永代而為則。三代受命，正朔皆殊，宗周之王，實得天統。陽生元氣之本，律首黃鍾之尊，制度可行，葉用斯在。自今已後，朕號唯稱皇帝，其年但號元年，去上元之號，其以今年十一月為天正歲首，使建丑建寅，每月以所建為數。承天陟後，稽古臨人，必繇革故之源，方合大中之道。風行寓(宀/禹[1])縣，澤被無涯欽承上帝之心，申錫蒼生之慶，可大赦天下。
自二年九月二十一日昧爽已前，大辟罪無輕重，已發覺未發覺，已結正未結正，見係囚徒常赦所不免者，咸赦除之。其十惡五逆，及造偽頭首，官典犯贓，法實難容，刑故無小，並不在免限。其史朝義，若能翻然改圖，背逆歸順，罪無所問，加以勳封。自乾元元年已前開元已來，應反逆連累，赦慮度限所未該及者，並宜釋放。有官者降資與官，無官者依本色例收敘。內外官三品已上賜爵一級，四品五品各加一階。六品已下賜勳兩轉。成都府及靈武元從，普恩之外，三品已上更賜爵一級，四五品更國一階，六品已下更賜勳一轉。眷及勤勞，俾其卓敘，每以田功在謹，農事惟勤，不有司存，何成重穀？諸州等各置司田參軍一人，專主農事。每縣各置田正二人，於當縣揀明閑田種者充，務令勸課。國之大事，郊祀為先，貴其至誠，不美多品。黍稷雖設，猶或非馨，牲牢空多，未謂能享。今以元元孚佑，至道為心，將臻太和，不欲多殺。禮樂殊制，孝敬同歸，圜丘方澤，任依恒享。宗廟諸祠，但臨時獻熟，用懷明德之馨，庶合西鄰之祭。唐虞之代，肇有九州，王者所都，文無異制。其京兆府河南府太原府三京之號宜停，鳳翔先為西京，亦宜準此。所設諫曹，欲聞諷議，允副從繩之望，須成削槀之書。其諫官令每月一上封事，指陳時政得失。若不舉職事，當別有處分。其諸州別駕，可依舊卻置。每除京官五品已上正員清望官，及郎官御史諸州刺史，皆令推薦一兩人以自代，仍具錄行能聞奏。觀其所舉，以行殿最。京文武官等賜物各有差。自今已後，有隱欺勾剝者，宜勾當年。若事連去年，亦任通勾。其隔年者，不在勾限。官典隱藏在腹內，不在此限。其氏姓雖得之久遠，有與格諱及隱疾同聲者宜改，與本族望所出大姓，自逐穩便。名山大川，明王聖帝所在廟祠，各委州縣官長虔誠致祭。天下侍老，先版授者更改與版授，未版授者與版授。鰥寡煢獨不能存立者，委刺史縣令量中賑恤。義夫節婦，孝子順孫，旌表門閭，終身勿事。赦書有所未及者，各令有司速勘會，類例條件聞奏。
惟天為大，事之在明；惟聖能享，承之在德。朕讬於人上，獲守丕圖，思大道之行，去鴻名之節。文武徽號，存而不稱，開統履端，建元葉紀。美皆有讓，言必可陳，虔告上元，致齋清廟。恭行舊典，展禮南郊，百神允懷，上帝臨我。升聞之際，其亦可言。昭事以誠，實膺多福。高而不遠，復見其心。乃候發生之時，用行響勸之道。
暘穀出日，登大明於域中；泰山起雲，遍膏雨於天下。君人臨照，德澤周洽，布其寬大，豈止於茲。宜行肆眚之恩，益廣萬邦之慶，可赦天下。自元年建卯月一日昧爽已前，大辟罪已下，罪無輕重，已發覺未發覺，已結正未結正，係囚見徒常赦所不免者，咸赦除之。其反逆造偽頭首謀殺故殺並十惡死罪，官吏及典正犯贓，為蠹既深，在法難容，並不在赦限。其史朝義已下脅從將士，及受偽官等，棄逆歸順，因事立功，封賞之外，餘無所問。其諸色流人及左降官等，前後頻有處分，並與量移。所繇稽遲，動曆年數，宜令有司，即申明前後制敕節文，速勘責類例聞奏。其中外行業夙著，情狀可矜，久踐朝班曾經任用者，委在朝五品已上清望官及郎官御史，於流貶人中，素相諳委為眾所推者，各以名薦，須當才實。其內外文武官，三品已上賜爵一級，四品已上各加一階。成都府靈武元從功臣，三品已上更賜爵一級，四品已上更加一階。
朕敬授人時，慎徽月令，庶無備極，以獲休徵。自今以後，每至四孟月迎氣之日，與百辟卿士舉而行之。建辰月應番廣騎，三分量留一分，其餘即放歸營農，至建已月任依常式。諸州刺史縣令及司田參軍，令設法勸課，令其耕種不得失時。貧不支濟戶仍方圓處置，量事借貸，務令存立。歲終巡按，量其功效，便申賞罰。諸道貢獻，除馬畜供軍之外，其餘鷹繇狗豽奇禽異獸，並不得輒進。五都之號，其來自久。宜以京兆府為上都，河南府為東都，鳳翔府為西都，江陵府為南都，太原府為北都。孝本天經，禮崇國典，橫於四海，漏及三泉。其京資清正員，文官五品已上，武官三品已上，並兩省供奉官御史諸州刺史，並諸道節度已下三品已上，父母亡沒未經追贈者，並量與追贈。文武不墜，道宏於人，務在搜揚，俾其展效。其諸道人中，有詞學高深，兼通政理，軍謀制勝，明習韜鈐者，委所在刺史揀擇聞薦。京四品已上員文武官任各舉一人。孝子順孫，義夫節婦，旌表門閭，終身勿事。
上天降寶，獻自楚州。神明告曆數之符，合璧定妖災之氣。總集瑞命，祗承鴻休，因以體元，葉乎五紀。其元年應改為寶應元年，建巳月改為四月，其餘月並為常數，仍舊以正月一日為歲首。受茲福應，佇以升平。因日月之重光，布雨露之渥澤。其天下見禁囚徒，罪無輕重，並已發覺未發覺，已結正未結正，四月十五日昧爽以前，一切放免。左降官宜即量移近處，流人一切放回，有司更不得輒有類例條件。其楚州刺史並出寶縣官及進寶官，量與進改。隨進寶官典傔等，各量與一子官。宣示中外，宜知朕意。
今月六日，伏見陛下昭告上帝，陰騭下民，勤恤蒼生，克成黃素。況靈丹神合，秘藥天成，聿修增壇，奉以行事。肅恭展禮，飛章騰踴而入雲；虛空有言，聖壽靈長而象嶽。休祐靈感，曠古未聞。伏望宣示朝廷，錄付史館。
陛下顧天位這累已，推以付臣，臣又畏天命以固辭，期不奉詔。未蒙詔許，以辱四海。而今加之徽號，錫以洪名，既受寶符，又傳神器，是重臣以不德，私臣以殊寵，豈天地之容乎，神人之望乎？臣聞禮有常尊，器不可假，名無虛立，義然後行。頃以寇逆憑陵，京闕失守，撫軍監國，事在一時；正位居中，尊無二上。至於光天之業，允文允武，聖由天作，孝以感通，臣何有焉？此皆陛下之能事也。曲成之惠，在慈愛而愈深；至公之道，將詢謀而未葉。伏望寢茲嚴命，俯遂勤誠。臣下之情，不勝至願。
帝王者，天所命也；稱號者，人所奉也。惟有德克躋大寶，至聖以享鴻休，於是乎人神形容其美行，歌詠之不足，或為之名焉。伏惟陛下乾坤覆載，河海潤澤，道達生靈，惠懷蠻貊。尊九廟以崇孝，謁五陵以奉先，禮二郊以嚴禋，祠九宮以致敬。刻石北京，以揚祖烈；泥金東嶽，以告成功。自三五以還，曆選列辟，聰明文武，齊聖廣淵，丕懿純殷，孰與比議？卓哉煌煌，真聖人之表也。夫天地至大，不能定愆伏之序；日月運行，不能正薄蝕之氣。自狂孽開釁，俶擾天紀，與時消息，為人請命。舞幹羽而氛祲永清，垂衣裳而衽席無改，納萬姓於仁壽之域，朝百神於清穆之上。窅然姑射之山，思訪襄城之野，斯又臣言之不及，稽古所未聞，羲軒唐虞，何足以云。
今方推而不居，為而不有。付臣以宗廟重器，錫臣以後王徽章，何以克堪？辭不獲命，臣自奉明詔，夙夜於邑，以為名不可假，尊不可逾，敬承嚴旨，得為孝乎？至於所讬者深，所荷者大，不敢悉拒，以違天衷。而大聖二字，得之不易，求諸故實，布在冊書，伏望陛下顧茲當仁，期以制義。今王公侯伯，卿士兆人，詢謀僉同，稽首闕下。臣敢因眾人之議，成小子之誌，上尊號於陛下，曰：太上至道聖皇天帝。即命有司擇日，奉行冊禮。其錫臣帝號大聖二字，伏願許停。如臣言可以簡當，所希采納。如臣誠不足動天，伏當待罪，將以明授受之道，辨上下之分。不勝臣子下情懇願之極，伏惟陛下俯垂允許，以副四海之望。
陛下以宗社再安，天下交泰，付臣以神器，授臣以寶符，加臣以寵章，錫臣以徽號。君親之義，惠下之道已彰；臣子之心，奉上之禮未足。臣所以與王公卿士，百辟兆人，思垂裕後昆，乃悉數前美，仰陛下之行者，眾星之拱北辰，悅陛下之澤者，百川之赴東海，繇是累上尊號，敢冒宸威。陛下以無為之心，不宰萬物，抑而未允，至於再三。群情禺禺，罔知所措，一昨辛卯賜誥命曰：頻覽章表，懇至難違，爾寶命惟新，洪名允集，用加大聖之字，克副昊天之心。若成命無渝，萬國同歡於翊戴，儻固辭不已，吾亦未膺乎典冊。今不許撝謙，令斷來表。進迫嚴旨，何以克堪？退荷殊私，無任隕越。小子伏受命矣！伏惟陛下允臣所請，則自下上上，日月之光昭，從上下下，雨露之恩廣。臣已詢諸龜筮，備其禮物，請以來月乙巳奉上冊禮，聖恩招納，即日付外施行。不勝懇願之至。
臣伏奉恩命：以臣所進藥器，深合天心。伏蒙特垂褒美，令頒示天下。臣幸以菲才，叨膺寶曆，聖慈曲眷，每事憂兢。至於孝養之宜，臣子常禮。先意承旨，務達微誠。不期進奉之時，偶合聖旨。寧謂至誠能感，事近前知，以臣孝既繇衷，物自冥應，特加獎飾，許載縑緗。在臣下情，彌增愧悚。
德自清虛，聖教之實。或隱或顯，是樸是質。靜處瓊台，焚香玉室。道心不二，是為正一。
昂昂高士，瀟灑孤峙。卻立排煙，乘霓控鯉。果然不伐，為而不恃。馭風泠然，與物終始。
