法師智炬高明，辭峰迥秀，親憑梵夾，宣闡微言。幽賾真宗，演成章疏，開如來之秘藏，示群有之迷津。貫玉聯珠，鉤深致遠，再三披閱，頗謂精詳。傳之招提，永為法寶也。
師等道著依經，功超自覺，承雪宮之旨奧，為火宅之涼颸。四分律儀，三乘扃鍵，須歸總會，永息多門。一國三公，誰執其咎？初機眩曜，迷復孔多。爰命有司，俾供資費，所煩筆削，佇見裁成。所謝知悉。
中衛社稷，外修疆事，合於一體，以靖庶邦，其在有終，謂之不朽。觀前代文武通賢，有匡時戡難，迫於大化，不忘時君，未嘗不嘉尚而流歎也。今有忠烈之臣彰，剛直形外，純和積中，本於孝敬，輔以才略，統制藩閫，服勞王家。往以母老，躬於孝養，豈不戀闕，以茲曠年。及苴麻在艱，優諭權奪，踴絕傷足，淚盡喪明，入覲之期，良願莫遂。想其風彩，久軫顧懷，遽見淪沒，用深追悼。嗟乎！方疾之時，以情自疏，無所有隱，見之於詞。復節守常，條上軍簿，請擇良帥，命於中朝。乃令遺允，爰歸東洛，教忠以報國，約禮以居喪。古人所謂生不交利，死不屬其子，夫豈遠哉！節槩誠亮，高絕無鄰，喟然感傷，鑒寐增慟。有以見東州士大夫勤王尊主之誌，用嘉其休，可以垂範，宣付史館，式昭名臣。
今荊南都會，粵在灃陽，俾人歸厚，惟賢是牧。以泌文可以化成風俗，政可以全活煢嫠，爰命頒條，期乎共理。無薄淮陽之守，勉思渤海之功，可檢校御史中丞，充灃、朗、硤團練使。
納忠引過，人臣之大節；錄用念功，帝王之彝典。雖藩鎮之守，秉律或虧；而股肱之良，懋勳斯在。不忘求舊，特用優賢。淮西節度觀察處置使開府儀同三司檢校司空同中書門下平章事汴州刺史上柱國西平郡王李忠臣，純性直方，深衷厚實。自然文武之器，雅有將帥之才，勇則本仁，謀常制勝。頃者王室多故，戎事方殷，奮不顧私，義形於色。遠自遼海，首拔全軍，擁義勇之師，徇邦家之急。出入百戰，勤勞兩河，委以旌麾，寄在淮右，不俟駕而赴命，每先期而即戎。俾鎮大梁，實參元輔，倚賴之重，中外式瞻。戎部之間，政刑或撓，雖在危難，能竭公忠。戀闕勤誠，載馳道路，降服請罪，至於再三。言念勞臣，良深憫歎。酌於軍誌，失政有懲，舉以朝經，議勳可恕。罷其方麵之務，省其台閣之煩。論道之司，仍處三公之列；分土之爵，尚居五等之封。用示優崇，服我嘉命，可檢校司空同中書門下平章事，散官勳封如故。朕與功臣，本同休戚，其於任遇，豈易始終。庶將傳慶子孫，寧止保其祿秩。凡百卿士，宜悉朕懷。
百姓田地，比者多被殷富之家官吏吞並，所以逃散，莫不繇茲。宜委縣令，切加禁止。若界內自有違法，當倍科責。
浙江東西，去歲旱損，所出租賦，頗甚艱辛。今秋以來，復聞遭水，百姓重困，何以克堪？朕所以未明求衣，日旰忘食，思宏理道，良用疚懷。今所徵收，惟正租庸而已，其餘差役，咸使矜量，頗亦申明，冀稍安緝。如聞諸道節度使，不承正敕，妄有徵科。州縣望風，便行文牒，務為逼迫，自應誅求。事宜因循，轉用生弊，不有懲革，何以息人？自今已後，宜令本道觀察及租庸使嚴加訪察。其州縣除正敕支遣外，不得轉承諸使文牒徵率，一物已上，如或有犯，便仰停務，具名彈奏。又聞杭越間疾疫頗甚，戶有死絕，未削版圖。至於稅賦，或無舊業田宅，延及親鄰。言念疲人，豈堪兼役，致令逃散，誠可哀矜。亦委租庸使與本州審細勘責，據實戶差遣，處置訖具狀聞奏。仍委刺史、縣令設法招攜，課最之間，襃貶斯在。其有死絕家無人收葬，仍令州縣埋瘞。朕臨御寰瀛，為人父母：一物失所，每勤罪已之心；四方未寧，彌軫納隍之慮。庶尹卿士，友邦塚君，宜悉朕懷，共敷至理。
諸州府及縣令，今後每有闕官，宜委本州府當日牒報本道觀察節度及租庸使，使司具闕由，附便使牒中書門下，送吏部依闕準式處分。其所闕官有職務重者，委本府長官於見任及比司官中簡擇，權令勾當。正官到日停，不得更差前資及白身等攝。吏部及制敕所授官，委中書門下及吏部甲制敕出後三日內下本州，準令式計程外，一月不到任，本州報中書門下，吏部用闕。如灼然事故，準敕勒留，不在此限。其違程人，六品以下本色內殿一兩選同會闕不成例，五品以上停一二年。其殿選人，諸州諸使不得奏用。
三代之初，皆有神降，監其德也，天實啟之。恭惟王業之初，師及霍邑，堅城未下，大將阻兵，連雨積旬，糧儲不給。有白衣老父忽詣軍門，稱霍山之神謁大唐皇帝，雲東南取路，八日雨止，助帝破敵，盡如其言。岩岩霍山，九州之鎮。興雲致雨，功已洽於生人；親道輔德，力更宣於王室。朕纘承大寶，膺受鴻休，蚃之間，誠明可接。永言幽讚，茲謂有孚，惟天命神，據我斯意。宜令禮儀使判官司封員外郎薛頎即往霍山致祭，正詞以薦，稱朕意焉。
國中事，海內不康，殲厥渠魁，人自為戰，其死亡者，可勝紀乎！非其父兄，即其子弟，責實繇朕，禍非自天。念茲恟恟，痛入骨髓，明神散亂，元惡就誅。四胡既平，罔不相賀，遂欲衣裳為會，天下偃兵。備七德之武，同五星之色，成朕之誌，實惟良臣。關內河東副元帥朔方河東節度使兼侍中中書令汾陽郡王子儀。邁德濟時，盡忠尤國。切勤王之義，急偃伯之期，思拯生人，免其湯火。善陳利害，屢進封章，以艱阻厎寧，務於清靜。地非要害，不可猶開幕府；事無防遏，不可更置轅門。請停河中節度並耀德軍，宜依。罷茲凶器，姑欲息人，離散可要，瘡痍可復。率是道也，仁遠乎哉！朕心所嘉，期於至理。宜示中外，明政體焉。
古者設太學，教胄子，所以延俊造，揚王庭。雖年穀不登，兵甲或動，而俎豆之事，未嘗廢焉。頃年已來，戎車屢駕，天下轉輸，公私匱竭。帶甲之士，所務贏糧；鼓篋之徒，未能仰給。由是諸生輟講，經誦蔑聞。宣父有言，是吾憂也。投戈息馬，論道尊師，用宏庠序之風，俾有簞瓢之樂。宜令所司量追集賢學士，精加選擇，使在館習業。仍委度支，準給廚米，敦茲儒術，庶有大成。甲科高懸，好學者中，敷求茂異，稱朕意焉。
惟政之難，非賢勿乂，必稽於眾，允執其中，實使群材，用宏庶績。朕以國步未康，朝經或闕，思與文武藎臣，谘謀善道。尚書左僕射裴冕、右僕射郭英乂、太子少傅裴導慶、太子少保兼御史大夫白誌貞、太子詹事兼御史大夫臧希讓、左散騎常侍暢瓘、檢校刑部尚書王昂、高昂、檢校工部尚書崔渙、吏部侍郎李季卿、王延昌、禮部侍郎賈至、涇王傅吳令瑤等並集賢待制。
朕夢感禪師請傳法袈娑，卻歸曹溪。今遣鎮國大將軍劉崇景頂戴而送。朕謂之國寶，卿可於本寺如法安置，專令僧眾親承宗旨者，嚴加守護，勿令遣墜。
古者設官分土，所以崇德報功。總內署之綱，事密於清禁；宏上庠之教，德潤於鴻業。賦開千乘，禮序九賓，必資兼濟之能，用協至公之選。開府儀同三司兼右監門衛大將軍仍知觀軍容宣慰處置使知內侍省事內飛龍閑廄使內弓箭庫使知神策軍兵與使上柱國馮翊郡開國公魚朝恩，溫良恭儉，寬柔簡廉，長才博達，敏識高妙。學究儒元之秘，謀窮遁甲之精，百行資身，一心奉上。自王室多故，雲雷經始：五原之北，宏先啟行；三河之表，爰整其旅。成師必勝，每合於韜鈐，料敵無遺，可徵於蓍蔡。關洛既定，幽燕復開，海外有截，厥功惟茂。曆事三聖，始終竭力。頃東都扈蹕，釋位勤王，時當綴旒，節見披棘。下江助我，甲令先書，社稷之衛，邦家是賴。及邊陲罷警，戎務解嚴，方獎勵於《易象》，才兼文武，所謂勳賢，亦既任能，斯焉命賞，宜膺朝典，式副公議。可行內侍監判國子監事充鴻臚禮賓等使，封鄭國公，食邑三千戶。
大逆不道，抵夷族之誅；同惡相濟，當棄市之法。以懲幹紀，式按彝章。周元幹賊臣之子，凶慝成性，與父階亂，厥罪惟均。邵賁敢有包藏，恣其悖虐，怙侈滅義，寇攘矯虔，戮及無辜，罪浮於帥，宜並處極法。其周元耀、蔣羅漢、尹元經、毛崇彬、李尚林等，共肆醜圖，同惡相濟，猶舍斧锧，俾全要領。其劉憲、周封、崔勸等，同附奸邪，俱行扇惑，以私情蠹國，議法從寬。周元清年在幼衝，法當配沒，並準法處分。朕自臨萬國，思措五刑。不虞凶殘，有此冒犯，寘以明憲，期於止殺。凡百卿士，知朕意焉。
朕聞江左有蘊道禪人，德性冰霜，淨行林野。朕虛心瞻企，渴仰懸懸，有感必通，國亦大慶。願和尚遠降中天，盡朕皈向，不違願力，應物現形。今遣內侍黃鳳宣旨，特到詔迎，速副朕心。春暄，師得安否？遣此不多及。敕令本州供送，凡到州縣，開淨院安置，官吏不許謁見，疲師心力。弟子不算多少，聽其隨侍。
唐虞之際，內有百揆，庶政惟和。至於宗周，六卿分職，以倡九牧。《書》曰：龍作納言，帝命惟允。《詩》云：維仲山甫，「王之喉舌」。皆尚書之任也。雖西漢以二府分理，東京以三公總務；至於領錄天下之綱，綜核萬事之要，邦國善否，出納之由，莫不處正於會府也。令、仆以綜詳朝政，丞、郎以彌綸國典，法天地而分四序，配星辰而統五行，元本於是乎在。九卿之職，亦中台之輔助，小大之政，多所關決。自王室多難，一紀於茲，東征西伐，略無寧歲。內外薦費，徵求調發，皆迫於國計，切於軍期，率於權便裁之，新書從事，且救當時之急，殊非致理之道。今外虞既平，罔不率俾，天時人事，表裏相符。將明畫一之法，大布維新之命，陶甄化原，去末歸本。
魏晉有度支尚書，校計軍國之用，國朝但以郎官署領，辦集有餘。時艱之後，方立使額，參佐既眾，簿書轉煩，終無宏益，又失事體。其度支使及關內、河東、山南西道、劍南西川轉運常平鹽鐵等使宜停。禮儀之本，職在奉常，往年置使，因循未改，有乖舊制，實曠司存。委太常卿自舉本職，其使宜停。漢朝丞相與公卿已下，三日一決事，帝親斷可否。且國之安危，不獨注於將相；政之理亂，固亦在於庶官。尚書、侍郎、左右丞及九卿，參領要重，朕所親倚，固當朝夕進見，以之匡益也。並宜詳校所掌，具陳損益，如非時宜，須有奏議，亦聽詣閤請對，當親覽其意，擇善而從。
朕受昊天之成命，承累聖之鴻業，齊心滌慮，夙夜憂勞。顧以不敏不明，薄於德化，致使舊章多廢，至理未宏，其心愧恥，終食三歎。雖詔書屢下，以申振卹，且朝典未舉，猶深鬱悼。思與百辟卿士，勵精於理，俾國經王道，可舉而行。各宜承式，以恭爾位。諸州置屯亦宜停。
比屬秋霖，頗傷苗稼，百姓種麥，其數非多。如聞村閭不免流散，來年稅麥，須有優矜。其大曆五年夏麥所稅，特宜與減常年稅。其地總分為兩等，上等每畝稅一斗，下等每畝稅五升。其荒田如能開佃者，一切每畝稅二升。令在必行，用明大信。仍委令長宣示百姓，並錄敕榜示村坊要路，令知朕意。
頃以蕃寇猶虞，王師未戢，所資軍費，皆出邦畿，征調薦興，日加煩重。念流亡之役，減歲入之租，務於惠養，冀有蘇息。尚聞告病，終未安居，深用愧悼，更思愛卹。今關輔諸州，墾田漸廣，江淮轉漕，常數又加。計一年之儲，有大半之助，其餘他稅，固可從輕。其京兆來年秋稅，宜分作兩等，上下各半，上等每畝稅一斗，下等每畝稅六升。其荒田如能佃者，宜準今年十月二十九日敕，一切每畝稅二升。仍委京兆尹及令長，一一存撫，令知朕意。
弛張刑政，興化阜俗，使吏無貪汙之跡，下無愁恨之聲，不惟良二千石，亦在郡主簿縣大夫，親其教訓，舉其綱目，條察善惡，惠養困窮，方伯得以考求殿最。故漢置刺史，臨課郡國，周制官刑，糾繩邦理，其義明矣。朕思舉舊典，以清時俗，頻詔長吏，精擇此官。如聞近日猶有奸濫，或未習政事，素無令問，因依請讬，屍曠祿位，邪枉附法，懦弱廢官。人弊於下，怨歸於上，閭井減耗，賄賂日聞，豈所謂建明職守共副憂勤者也。又別駕秩位頗崇。若郡守廢闕，掌同其任。舊例補署，或匪其才。既不稱職，則多傷害。自今後，別駕縣令錄事參軍有犯贓私，並暗弱老耄疾患不稱其職戶口流散者，並委觀察節度等使與本州刺史計會訪察，聞奏與替。其犯贓私者，並禁身推問，具狀聞奏；其疾患者，準式解所職；老耄暗弱及無贓私才不稱職者，量資考改與員外官；餘官準前後敕處分。其刺史不能覺察，觀察節度使具刺史名品聞奏。如觀察節度管內不能勾當，郎官御史出入訪察聞奏。
李少良、韋頌等：凶險悖戾，反常逆理，恣其讒說，將構禍階。離間君臣，矯誣中外，醜圖奸狀，按驗皆明。殿中侍御史陸珽，幸忝清憲之職，仍參儒館之侍，交結非類，包藏不測，豈有周行之列，客此二凶，遺跡同惡，法當均罪。並宜付京兆府，各決重杖一頓。朕每以君子小人，貌同心異，必先觀行，然後察言，豈茲譖讟，能回聽斷。夫招賢納諫，君之體也，獻直盡規，臣之節也。朕仄席思理，佇聞政道，豈謂奸邪凶慝，紊我彝倫。須別是非，用分涇渭，再加詳鞫，能正刑典。凡百在位，宜悉朕懷。
葬祭之儀，古有彝範。頃來或逾法度，侈費尤多。自今以後，宜儉約悉依令，不得於街衢致察。及假造花果禽獸，並金銀平脫寶鈿等物，並宜禁斷。
古者緣情立禮，著慈母之制，蓋聖人示德，無不報之禮。而漢宣帝亦追錄掖庭郡邸，嘗有阿保之勤，以功深淺，並授封賞。記於前典，曆代是之。故爾婆元氏，朕在繈褓，受其撫育，推乾就濕，慈愛特深，可謂仁人厚惠茂德者矣。可贈潁川郡太夫人。
自古聖帝明王之臨御也，莫不法乾坤之覆載，體山川之受納，立德於太上，還淳於至道，清淨無事，保合太和，濟於群生，洽於四海，豈垂意兵革，勞心戰爭也。蓋有德化之所不綏，招懷之所未諭，不式王命，毒流生人，故有除暴禁淫之師，安人止戈之武，則神農黃帝堯舜禹湯之所不免也。朕君臨萬邦，十有三載，薄德內愧，中夜再興。至如易簡寬仁，恭默元淡，素懷所慕，終食豈忘。然自承統已來，屬當多難，伊川有盜國之孽，朔野有叛君之將，江湖海島，伏戎數輩，其在右武，安能解嚴。所以請於宗廟，親授經略，誅詰奸宄，摧殄暴強，三年之間，方內厎定。此皆皇天佑我烈祖，群後戴予一人，是用集大勳於國家，保萬姓於區夏，豈伊寡薄，能及此邪！
每思偃兵，姑務柔遠，將息馬以論道，期舞幹而修德，而西戎負約，間歲犯邊。朕嘗棄細過，庶宏大體，疆臣兵吏，亟請長驅，屢有誡敕，不令掩襲；兼約遊騎，不許擒生；或誤得之，亦使還遣。固以亭育之義，豈隔華戎，綏撫之恩，寧殊遠邇，故布文告以訓之，敘舅甥以睦之。彼亦嘗遣聘臣，來修舊好。玉帛之禮，才至於上國；烽燧之候，已及於近郊。長其無厭，昧於事大。去冬逾我關隴，入我郇邠，驅人之馬牛，掠人之士女。朕許其通好，本在安人，乘此不虞，翻貽我詐。每一興念，悼於厥心。豈朕不葉於親鄰，豈朕有負於恩信？猶期懲艾，未忍討除。
今大閱甲兵，以增扞禦，且宏不戰之道，用舉備邊之常。所以然者，念其載勤款疏，求繼嘉姻，事或由衷，義從割愛，因之寧遠，豈復顧私。當罷四方之師，永全二國之好。儻更侵冒，必示威刑。宜令子儀以上郡北地，四塞五原，義渠稽胡，鮮卑雜種，馬步五萬眾，嚴會栒邑，克壯舊軍。抱玉以晉之高都，韓之上黨，河湟義從，汧隴少年，凡三萬眾，橫絕高壁，斜界連營。馬璘以西域前庭，車師後部，兼廣武之戎，下蔡之徭，凡三萬眾，據於朝那，遏當路之塞。忠臣以盧龍柳城，洎右北平，漢東諸鎮，江黃申息之師，凡三萬眾，屯於回中，張大軍之援。忠誠以武落別校，右地寄鋒，凡三萬眾，出岐陽而北會。希讓以三輔大常之徒，六郡良家之子，自渭上而西合，汴宋淄青，河陽幽薊，總四萬眾，分列前後。魏博成德，昭義永平，總六萬眾，大舒左右。朕內整禁旅，親誓諸將，資以千金之費，錫以六牧這馬，戎裝戰器，軍用邊儲，各有司存，素皆精辦。
谘爾將相文武，宣力之臣：夫師克在和，善戰不陣，各宜保據經界，屯處要衝，斥堠惟明，首尾相應。若能悔過，何必勞人？如或不然，自當伐罪。然後眷求統一，以制諸部，進取之宜，俟於後命。各敬爾守，無黷《武經》，賞罰之科，國有明典。宣示中外，知朕意焉。
任直去邪，懸於帝典，獎善懲惡，急於時政。和鼎之寄，匪易其人。中書侍郎同中書門下平章事元載，性頗奸回，跡非正直，寵待逾分，早踐鈞衡。亮弼之功，未能經邦成務；挾邪之誌，常以罔上面欺。陰讬妖巫，夜行解禱，用圖非望，庶逭典章。納受贓私，留鬻官秩，凶妻忍害，暴子侵牟，曾不堤防，恣其淩虐。行僻辭矯，心狠貌恭，使沈抑之流，無因自達，賞罰差謬，罔不由茲。頃以君臣之間，重於去就，冀其遷善，掩而不言。曾無悔非，彌益凶戾，年序滋遠，釁惡貫盈。將肅政於朝班，俾申明於憲網，宜賜自盡。朕涉道猶淺，知人不明，理績未彰，遺闕斯眾，致茲刑辟，憫愧良深。僶勉行之，務申沮勸，凡在中外，悉朕懷焉。
頃屬煩暑差候，愆陽積旬，處於高明之中，猶有鬱蒸之歎，而況幽閉獄戶，辨對官曹。俯臨秋期，將正時憲，重修欽恤之道，載宏全宥之仁。其京城見禁囚犯，流已下罪，並宜釋放。
自古制刑，殺人者死，法不可緩，斷之則行。裴昕頃在軍幕，遂知留務。內懷私忿，敢蓄凶謀，曾無罪名，專殺良將。憲司鞫問，款占明白，密邇京師，擅行威戮。宜付京兆府，集眾決殺。
戒分律儀，釋門宏範。用申獎導，俾廣勝因。允在嚴持，煩於申謝。
