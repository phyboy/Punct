卿門傳儒行，代挹公才，忠義在躬，幹蠱從政。頃升八座，式昭水鏡之規；往鎮兩河，能鳴風雨之晦。比雖因事見貶，今則念舊錄功，然以地官務殷，惟才是屬。周行所舉，殊愜朕懷。所謝知。
卿鬱然詞宗，雅有朝望。高標勁節，曆霜霰而不渝；握鏡懸衡，鑒人倫而式敘。是用特加命數，光乃純臣，復銀青之舊階，鳴水蒼之雜佩。佇聞密啟，以定九流，舉其朝綱，僉曰惟允。所謝知。
卿明邁偉才，忠貞壯節，夙推公器，累踐周行。專城高魏尚之勳，會府著山濤之績。而七澤交帶，三江要衝，式資統尹之方，雅屬旌旄之寄。人存政舉，其在茲乎！所謝知。
維大曆二年，歲次丁未，五月己酉朔十三日辛酉，皇帝若曰：帝乙歸妹，表於《易象》，魯侯築館，列在《春秋》，谘爾第某妹，雲漢之姿，聯華宸極；河洲之德，著美公宮。整玉笄於錦車，題銀榜於毳幕，善修嬪則，載葉蕃情。實資輔佐之功，廣我懷柔之道。烏孫下嫁，已申飾配之儀；紅綬增榮，爰寵疏封之命。是用冊曰某公主，敬承徽禮，可不慎歟！
維大曆三年，歲在戊申，二月景子朔十日乙酉，皇帝使某官某持節冊命曰：於戲！子承家嗣，作藩輔之臣；母加尊號，蓋《春秋》之義。谘爾新羅王金乾運母，素推勳閥，雅有華風，其德可尚，其儀可則。鑒於圖史，式是禮容，儷東方君子之國，處中壺貴人之位。事上以敬，接下以仁，睦我親鄰，亦資內助。有教子之明訓，膺繼代之新命，固可以崇峻徵章，光昭盛禮。是用冊為新羅王太妃，修乃慈範，撫其嗣君，永懷前人，無改其道。欽承典冊，可不慎歟！
維大曆三年，歲次戊申月日，皇帝遣使某官某冊命曰：於戲！位亞長秋，坐論婦道，聽天下之內治，序人倫之大端，御於邦家，式是風化。惟爾贈禮部尚書獨孤潁長女，祥會鼎族，行高邦媛，體仁則厚，履禮維純。有衝敏之識，不資姆訓；有淑慎之行，自成嬪則。蘊此貞懿，灼其芳華，選躬之初，奉承先命。肅恭之儀，克稱尊旨，鑾輿比幸，侍從勤誠。祗事壽宮，備申哀敬，能盡其節，實同我心。久奉椒塗，載揚蕙問，勤於道藝，每鑒圖書。動有箴規，必脫簪珥，進賢才以輔佐，知臣下之勤勞。謙讓益勤，記功惟最，聲流彤管，道洽紫庭。克副宮教，敬修壺職，眷求賢淑，用峻等威。百辟抗辭，六宮歸美，宜崇禮冊，俾舉彝章。是用冊曰貴妃。往欽哉，無或居上而驕，無或處貴而逸，降情以逮下，誠事以防微。潔其粢盛，服其汗濯，敬循禮節，以率嬪御。膺茲嘉命，可不慎歟！
維大曆四年，歲次己酉，三月壬申朔五日景子，皇帝若曰：漢家舊制，諸女皆封，儀服比於藩王，膏腴封其井賦。谘爾第某女，承徽自遠，誕秀增華。仁孝才明，夙有天資之慶；言容法度，成於壺教之慈。敏達知微，周旋中節，肅雍是憲，婉靜流芳。雖僅在齠年，禮未主於同姓；而載揚淑問，德已冠於成人。宜錫典章，用疏國邑，是用冊曰某公主。欽承徽命，可不慎歟！
維大曆五年，歲次庚戌，三月丁巳朔十六日壬申，皇帝使某宮乙持節冊命曰：於戲！昔武德、貞觀之際，親賢兼敘，中外大寧，多以藩王，委之方麵。元宗震耀威武，外攘夷狄，亦選建明德，時維鷹揚。予之珪瑞，並賜旌鉞，祗奉前訓，敢忘夙夜，爰命小子，統茲元戎。某英茂有才，寬簡彰信，豈孝恭之外至，亦禮讓而中發。能辨雅樂，尤精善書，言表於微，獨有所得。事迫於悔，未嘗復行，時因講義之餘，兼達理戎之要，固可總以文武，屏於家邦。屬河外名都，方缺上將，難於大任，曆選中朝。雖慚知子之明，不忝安邊之寄，錫以戎輅，分以兵符，撫其四封，式是群帥。仍求素望，俾副新軍。爾其保靖疆土，惠安氓俗，服我明訓，永孚於休。
維大曆六年，歲次辛亥，五月壬辰朔十六日丁未，皇帝使某官某乙持節冊命曰：於戲！周之藩翰，選用宗盟，則懷德惟寧，大邦惟屏也；漢之郡國，分建子弟，則燕代邊遼，齊趙漸海也。莫不賦兼千乘，土過數圻，賜鈇鉞以專征，參卿士而夾輔，拜之於廟，命之於庭，俾其外合群後，同獎王室，是用師古，率由至公。鄭王邈，幼奉君親之訓，兼承保傅之戒，罔敢失墜，勤而行之。忠肅孝恭，資其令德；溫良聰達，輔以多才。辨正五經之儒，采述三雍之樂。不自矜尚，過於謙衝，周旋體仁，恒久其道，懿此休問，流於四方。朕往統藩旄，嘗親戎略，諸子侍從，或有所聞。時與之言，頗詳其旨，必能當我朝制，葉予師貞。仍選輔車，委❥留府，錫以彤弓之寵，稱其綠車之尊，爾其大訓六師，以率諸夏。敬茲厥服，無廢朕命。
維大曆七年，歲次壬子，七月庚辰朔十六日乙未，皇帝若曰：於戲！《春秋》之義，下嫁之禮，主於同姓，送以上卿，克明大倫，協用彝典。谘爾普寧公主，孝敬閑婉，朗然夙成，法度言容，資於內訓。詞禮是則，令淑增華。封魯之榮，已開湯沐；適齊之美，更洽肅雍。寵爾有行，舉茲成命。今遣使金紫光祿大夫、門下侍郎、同中書門下平章兼宏文館大學士知館事、充太清宮使、上柱國齊國公王縉持節禮冊，爾其奉公宮之教，和邦族之姻，載揚夙徽，永作來範。敬承明誡，可不慎歟！
維大曆十四年，歲次己未，五月辛丑朔二十三日癸亥，皇帝若曰：於戲！昊天有命，皇王受之。立嫡以賢，《春秋》之義。傳歸於子，漢氏成規。宗廟社稷，實賴其慶。谘爾皇太子適，稟天地之仁，合日月之耀，道光三善，孝著十倫。頃者國步多艱，委以戒律，理軍靖難，保大定功。克復帝圖，廓清妖孽，既表建侯之業，俾承守器之重。仁孝之德，夙夜惟寅。朕天命有終，弗興弗寤。非至公無以主天下，非至德無以臨四海。是用命汝陟於元後，嗣守皇業，上繼宗祧，下安群望。其令門下侍郎同中門下平章事常袞奉冊，即皇帝位。於戲！宜遵太宗之法度，肅宗之儉約，任賢勿貳，去邪勿疑，與眾守邦，祗敬予訓。
自古受命之君，興邦建統，莫不上符天意，下順人心。是以夏德既衰，爰啟有商之祚；炎風不競，肇開皇魏之基。朕早事前朝，久居重位，受遺輔政，敢忘伊霍之忠？仗鉞臨戎，復委韓彭之任。匪躬盡瘁，焦思勞心，討叛渙於河潼，張聲援於岐雍，竟平大憝，粗立微勞。才旋旆於關西，尋統兵於河北，訓齊師旅，固護邊陲，隻將身許國家，不以賊遺君父。外憂少息，內患俄生，群小連謀，大臣遇害，棟梁既壞，社稷將傾。朕方在藩維，亦遭讒構。逃一生於萬死，徑赴闕庭；梟四罪於九衢，幸安區宇。將延漢祚，擇立劉宗。徵命已行，軍情忽變，朕以眾庶所迫，逃避無繇，扶擁至京，尊戴為主。重以中外勸進，方嶽推崇，黽勉雖順於群心，臨御實慚於涼德。改元建號，祗率於舊章；革故鼎新，宜覃於霈澤。朕本姬室之遠裔，虢叔之後昆，積慶累功，格天光表，盛德既延於百世，大命復集於眇躬。今建國宜以大周為號，改乾祐四年為廣順元年。自正月五日昧爽已前，應天下見禁人等，罪無輕重，已發覺未發覺，已結正未結正，常赦所不原者，咸赦除之。故漢樞密使楊邠侍衛都指揮使史宏肇三司使王章等，以勞定國，盡節致君，千載逢時，一旦同命，悲感行路，憤結重泉，雖尋雪於沈冤，宜更申於渥澤，並可加等追贈，備禮歸葬，喪事官給，仍訪子孫敘用。其餘同遭枉害者，亦與追贈。馬步諸軍將士等，戮力協誠，輸忠效義，先則戡平內難，後乃推戴朕躬。言念勳勞，所宜旌賞。其員僚將士等，各與等第，超加恩命，仍賜功臣名號，已有功臣名號者，別與改賜。應左降官，量加敘錄。亡官失爵之人，宜與齒用。配流徒役人，並許放還。已歿者任從歸葬。所有杜仲威李守貞王景崇趙思綰賓幕元隨親戚及諸色人，先因懼罪，至今逃匿者，並可放還，任自取便。昨者犯罪人蘇逢吉劉銖閻晉卿李業後替聶文進郭允明及同時犯罪人等家族骨肉，先已釋罪疏放，其逐人所有親戚，及門客元隨，職掌在諸處者，切慮尚抱憂疑，今並釋放。所在不得更有恐動。內有手下先管莊田錢穀人等，已下三司點簡磨勘，了日一任逐便。諸處有犯罪逃亡之人，及山林草寇等，咸許自新，一切不問，各還鄉里，自務營生，仍仰所在切加安恤。所繇節級，不得衷私妄有恐動。如赦到後，一月不歸本業者，復罪如初。內外文武臣僚致仕官，諸軍將校隨使職員，及前任藩侯郡守文武朝列，前內諸司使副使前禁軍指揮使前資行軍副使等，各與等第加恩。應見任文武臣僚內諸司使諸道行軍副使藩方馬步軍都指揮使，如父母在，未有恩澤者即與恩澤，如亡歿，未曾追封贈者亦與封贈，已封贈者更與封贈。晉漢以來，兵革屢動，賦役煩並，黎庶瘡痍，鰥寡孤惸，不能自濟，為人父母，曾不閔傷？應天下州縣所欠乾祐元年二年已前夏秋殘稅，及派徵物色，並三年夏稅，諸色殘欠，並與除放。所有澶州已來，大軍經過之時，沿路人戶，恐有蹂踐，兩邊共二十里，並乾祐三年殘欠秋稅並放。應河北沿邊州縣，自去年九月後來曾經契丹蹂踐處。其人戶應欠乾祐三年終已前積年殘欠，諸色稅物，並與除放，仍委逐處長吏倍加存撫。至於防守邊塞，優恤疲羸，利害之事，各宜條奏。自前或有拒扞契丹，顯立功勞，及將吏之中，有歿於王事者，具名以聞，當議酬獎。應係三司主持錢穀敗闕場院官，取乾祐元年終已前徵納外，累經較科，灼然無抵當者，委三司分析聞奏，別候指揮。秋夏徵科，舊有規制，如聞諸道州府，別立近限催驅，或緣逼蹙過深，轉致供輸不易，至使蠶欲老而求絲債禾未熟而取穀錢，但無逋縣，何須急暴？應天下百姓納稅租，並取省限內納卑，不任促限徵督。如是軍期急速，即不拘此例。訪聞諸處人戶，逃移在外者，自前省司雖累行招攜，多未歸復，兼知逃戶稅賦，攤配居人，公私之閑，未甚允當。念其疾革，常軫於懷，宜令所司商量，雖行條貫，庶使逃移者即歸鄉土，見居者漸遂舒蘇，免困生靈，以副勤恤，藩侯郡守寄任非輕，立政之先，養民為本，每及徵賦，尤要徇公。其逐處倉場庫務，宜令節度使刺史專切鈐轄，掌納官吏，一依省條指揮，不得別納鬥餘秤耗。舊來所進羨餘物色，今後一切停罷。朕早在藩鎮，嚐戒奢華，今禦寰區，尤思節儉。況國家多事，帑藏甚虛，將緩憂勞，所宜省約。應乘輿服禦之物，不得過為華飾。宮闈器用，並從樸素。太官常膳，一切減損。諸道所有進奉，皆助軍國支費。其珍巧纖華，及奇禽異獸鷹犬之類，不得輒有貢獻。諸無用之物，不急之務，並宜停罷，帝王之道，德化為先，崇飾虛名，朕所不取。苟致治之未洽，雖多瑞以奚為？今後諸道所有祥瑞，不得輒有奏獻，古者用刑，本期止辟，今茲作法，義切禁非。蓋承弊之時，非猛則奸凶難制，及知勸之後，在寬則典憲得宜，相時而行，庶臻中道。今後應犯盜贓及和奸者，並依晉天福元年已前條制施行。應諸犯罪人等，除反逆罪外，其餘罪並不得籍沒家產，誅及骨肉，一依格令處分。天下諸侯，皆有親校，自可慎擇委任，必當克效參裨，朝廷選差，理或未當，宜矯前失，庶協通規。其先於在京諸司，差軍將充諸州郡元從都押牙孔目官內知客等。並可停廢，仍勒卻還舊處職役。設官分職，具列司存，離局侵權，誠為撓紊。今後諸司公事，並須各歸局分，不得越次施行，朝廷之務，顯有舊章，職官具存，安可廢墜？如聞自前諸司公事，多有壅滯，今後並可速疾舉行。國之大事，在祀為先，苟爽吉蠲，深為瀆慢。如聞自前祠祭牢饌，頗虧肅敬，今後委監察御史嚴加覺察，必須豐潔，庶達精誠，稍或不恭，國有常典。近代帝王所在陵寢，合禁樵采，俾奉神靈。唐莊宗晉高祖各置守陵十戶，以近陵人戶充。漢高祖皇帝陵署職員，及守陵宮人時月薦饗，並守陵人戶等，一切如故。仍以晉漢之裔，為二王後，委中書門下處分。自古聖帝明王，莫不好賢納諫，是以立誹謗之木，采芻蕘之言，時之利病罔不知，政之得失無不察，達聰明目，其在茲乎。應內外文武臣寮，有見識灼然益於治道者，許非時上章聞達。山林草澤之閑，懷才抱器之士，切在搜訪，免致遺賢。孝子順孫，義夫節婦，所宜旌表，以勵時風。
於戲！致理保邦，非德教無以安萬國；發號施令，非誠信無以示四方。其或言出行違，朝行暮改，是為秕政，何以子民？更賴棟梁羽翼之臣，左右前後之士，共扶寡昧，同致雍熙。思寘器以永安，睹覆車之可戒，納隍馭朽，予豈忘諸？釐革有所未盡者，有司具啟請以聞。
朕聞為而不有曰天，使而不知曰道，下覆萬物，中含兩儀，難以常名加，難以常德報。是故賢君哲後，則而象之，雖有唐堯之聰明，不伐其善；雖有夏禹之勤苦，不矜其功。朕善愧唐堯，功慚夏禹，屬六十年亂離之後，承億兆人塗炭之餘，兒童悉習於戰爭，耆艾罕聞於聲教，強吞弱吐，禮壞樂隳，涼德眇躬，豈易為治？所賴王公卿士，戮力一心，善無細而不行，惡無大而不去，革彼積弊，成斯小康。夫化自心生，平其心則化洽；令從身出，正其身則令行。朕禦茲九州，迨今八載，常懷戒懼，罔敢怠荒。每務推心感人，謹身率下，刑必有罪，豈以喜怒而死生？賞必有功，豈以親讎而厚薄？卻雕鏤之麗目，慮淫巧以蕩心，罷畋獵之遊娛，恐逸豫之敗度。未能全臻於富庶，未能盡偃於干戈，誠宜業業以兢兢，詎可自尊而自大？中外文武，不謀同辭，謂朕宏清淨之風，載之以廣道；樹生成之德，推之以法天。堅讓固辭，至於數四，遏之不止，去而復來。雖義乃爾，心深可嘉也。而名過於實，良所惕焉。既大舉於徽章，宜溥覃於霈澤，可大赦天下。應八月四日昧爽以前，在京天下州府見禁囚徒，已結正未結正，已發覺未發覺，罪無輕重常赦所不原者，咸赦除之。長流人並諸色徒流人，不計年月遠近，已到配所並放還。或有亡命山澤，及為事關連逃避人等，並放歸鄉，一切不問。如過百日不歸首者，復罪如初。在京諸道將士，各與等第優給。應貶降官未復資者，咸與復資。州縣官內，有先為事勒停止者，並許參選。殿犯者免其所殿。長興三年正月一日已前，諸道兩稅殘欠物色，並宜減放。或有先曾經災沴處逃戶卻歸業者，除見徵正稅外，不得諸雜科徭，切委倍加安撫。應係省司場稅倉庫，今日已前諸色敗闕人等，據其所有錢物家業，盡底收納，已上所欠並敗闕人並放。其閒未曾經磨勘點檢者，宜令省司便與磨勘點檢，準前處分，將來永不得任使。如是雖稱敗闕，省司未見申報文狀，及見今勾當人已後敗闕，於中錢穀，或涉降赦文年分，並不得援此為例。山林草澤之人，雖頻命搜羅，而尚慮沈滯，委所在長吏切加采訪，的有才氣義行者，具以名聞，必議量才任使。在朝文武臣寮，並諸色職員，有直言極諫者，如上封章，盡當開納。諸凡無主邱墓，自兵革已來經發掘者，宜令觀察使刺史差人量事掩瘞。敢以赦前事相告者，以罪罪之。
於戲，滌瑕蕩穢，宇宙繇是澄清；布德推恩，遐邇以之胥悅。所望藩垣群後，社稷諸臣，既尊予以莫大之名，當佐予以彌高之德，日慎一日，雖休勿休，驅彼疲民，置之壽域，光爾在位，顯我得人。
葉五紀者，建號以體元；受四時者，布和而順氣。天心可見，人欲是從。爰立大中之道，式受惟新之命。朕嗣膺下武，獲主多方，顧以薄德，乘茲艱運，戎麾問罪，今已十年。飲至策勳，雖凶渠之授首；勞師黷武，豈人主之用心。況乃軍役屢興，干戈靡定，茫茫士庶，斃於鋒鏑。噫！皇穹以朕為子，蒼生以朕為父，至德不能以被物，精誠不能以動天，俾我生靈，擠於溝壑，非朕之咎，誰之過歟？朕所以馭朽懸旌，坐而待曙，勞懷罪己之念，延想安人之策。亦惟群公卿士，百辟庶寮，咸聽朕命，葉宣乃力，務履清白之道，還興淳素之風，率是黎元，歸於仁壽，君臣一德，何以尚茲？乃者刑政不修，惠化未洽，既盡財力，良多抵犯，靜惟哀矜，實軫於懷。今將大振綱維，益明懲勸，肇舉改元之典，宏敷在宥之澤，可大赦天下，改廣德三年為永泰元年。
自永泰元年正月一日昧爽已前，大辟已下罪無輕重，已發覺未發覺，已結正未結正，係囚見徒常赦所不免者，咸赦除之。仆固懷恩戰伐有功，訏謀任重，不終臣節，輒肆奸凶，妄誘異蕃，同為不軌。朕惟務責已，情重舊勳，如能翻然來歸，必從寬宥。其下偏裨等，因被驅率，不獲已者，及所在山谷草竊，反側未安者，如能束手而來，一切並無所問。
自廣德元年已前，天下百姓所欠負官物，一切放免。在官典腹內者，不在免限。其百姓，除正租庸外，不得更別有科率。刺史縣令，與朕分憂。彫瘵之人，切須撫字，一夫不獲，情甚納隍。有能招輯逃亡，平均賦稅，增多戶口，廣辟田疇，清節有聞。課效尤著者，宜委所在節度觀察具名聞奏，即令按覆，超資擢授。其有理無能政，跡涉贓私，必當重加貶奪，永為殿累。
農政本也，食人天也。方春之首，重於東作，除軍興至急，餘一切並停，令百姓專營農事。其逃戶復業，及浮客情願編附者，仰州縣長吏親就存撫，特矜賦役。全不濟者，量貸種子，務令安集。孝弟力田，懷才抱器，遺逸未經薦達者，各委州府聞奏，親當策試，量能敘用。應見立仗諸軍將士等，宜共賜錢五萬貫。《書》稱咸秩，《詩》美懷柔，仰惟眾靈，念茲多祐。其五嶽四瀆，名山大川，宜令所管牧宰，精誠致祭。中外寮吏，各揚其職，無或曠官，克副朕意。
王者欽若昊天，誕受丕命，莫不協五紀而乘運，稽三微以體元。上齊璿衡，下立人極，乃頒曆於惟歲，更覃恩於率土。朕嗣守鴻業，恭臨寶位，頃以時當寇難，運屬干戈，誓眾興師，為人除害。實賴宗社降福，寰宇小康，用興淳樸之風，庶洽雍熙之化。乾坤敷祐，大庇生靈，文武協心，同力王室，豈朕薄德，而臻於此。乃者金革所聚，綿曆歲時，征賦頗繁，人猶彫瘵。是用疢心疾首，當寧而興，懷罪以在予，馭朽而貽懼。每思宏濟之道，用拯黎元之弊。月纏星昴，律中黃鍾，合天正之符，承日至之永。祥雲在矚，既當伯趙之司；惠澤布和，宜順一陽之氣。建元發號，革故維新，俾及履長之節，用深行慶之典，可大赦天下。其永泰二年宜改為大曆元年。
自大曆元年十一月十二日昧爽已前，大辟罪已下，已發覺未發覺，已結正未結正，係囚見徒，罪無輕重，常赦所不免者，咸赦除之。長吏犯贓，不在免限。夫從簡之道，《大易》至言，薄賦之規，前王令範。朕志遵儉約，務欲息人，徵斂無期，誠為勞弊。天下百姓，除正租庸及軍器所須外，不承正敕，一切不得輒有科率。
國以人為本，人以農為業。頃繇師旅，征稅殷繁，編戶流離，田疇荒廢。永言牧宰，政切親人。其刺史縣令，宜以招輯戶口，墾田多少，用為殿最。每年終委本道按察使節度等使案覆聞奏，如課績尤異，當加超擢；或政理無聞，必置科貶。兆亡失業，萍泛無依，特宜招撫，使安鄉井。其逃戶復業者，宜給復三年。如百姓先貨賣田宅盡者，宜委州縣取逃死戶口田宅，量丁口充給，仍仰縣令親至鄉村，安存處置，務從樂業，以贍資糧。
王畿之間，賦斂尤重，百役供億，當甚艱辛，哀我疲人，良深憫念。盍徹之稅，著自《周經》，示便於人，何必行古，其什一稅宜停。周徵俊造，漢辟賢良，垂之典謨，永代作則。天下有安貧樂道，孝弟力田，未經薦用者，委所在長官具以名聞奏，朕當親自策試，量才敘用。其立仗將士等，定賜物五萬匹。五嶽四瀆，名山大川，祀典攸存，神理昭著，宜以禮致祭。
自古帝王，順時行令。當北至之炎燠，應南風之長嬴，必事無刑，解網申惠，敘麥秋之氣，而代天理物矣。朕獲奉珪壁，虔恭郊廟，一紀有餘。承累聖之鴻業，為兆人之父母，戰戰兢兢，恐不克濟。而天地幽讚，陰陽化育：關輔之內，農祥薦臻，嘉穀豐衍，宿麥滋殖。閭閻之間，倉廩皆實，百價低賤，實曰小康。此皆上帝報貺，烈祖儲祉，卿士存誠，黎元盡力之效。思與萬方百辟，鹹共樂之，而未能也。況或抵常憲，累然就拘，辨對官曹，幽閉獄戶。永惟械係之慘，追復冒犯之繇，皆自王化之未醇，風教之多闕，俾民忘恥格，俗虧禮讓，陷在刑典，久於狴牢。當順陽助生之時，積冤蔽感傷之氣，百姓有過，在予一人。顧諟欽恤，誠切傷痛。用申在宥之旨，庶洽惟新之令。自大曆八年五月二十五日昧爽已前，天下係囚見徒，及已發覺未發覺，已結正未結正，死罪並降徒，流已下罪並宜放免。敢以赦前事相言告者，以其罪罪之。亡命山澤，挾藏軍器，百日不首，復罪如初。夫承天之敘，則三時有成，自中形外，則四海蒙福，嗟爾庶士，諒悉予懷。
朕誕膺天命，以撫方夏，兢兢多惕，保祐惟人。懼庶獄之未孚，俾一夫之不獲，思用哀恤，與之和寧。頃屬夷夏多虞，干戈是務，徵賦頗重，黎元不康。內迫艱窮，外乘師旅，因行盜竊，自陷典刑。累然圜土之下，佇剿視陰之命。永念愚惑，惻焉疚心。而寰宇之間，舉類斯眾。今火中惟夏，長嬴及時，鬱然沈繁，致傷和氣。萬方有罪，在予一人。將洽至淳之化，更布惟新之理。其大曆九年四月二十四日昧爽已前，大辟罪已下，已發覺未發覺，已結正未結正，罪無輕重，一切並宜放免。敢以赦前事相言告者，以其罪罪之。其在軍將士，有刀箭所傷，久嬰沈疾者，戮力疆場，致身鋒刃，各委所繇，量給藥物，厚加優賞。其陣亡將士，仰本路隨事優恤，妻子各申錫賚。其百姓鰥寡孤獨不能自存者，困窮無主，誠可哀傷。仰所在州府長官，每事以諸色官物量加贍恤，令其得所。亡命山澤，挾藏軍器，百日不首，復罪如初。在宥之典，既周動植，純嘏之錫，庶延子孫，凡在品類，各宜遷善。宣示中外，諒悉朕懷。
皇矣至覺，子於元元。截有海以般若之舟，翦稠林以智慧之劍。綿絡六合，羅罩十方，宏宣也深，志廣也大。自權輿天竺，泳沫漢庭，行無緣之慈，納常樂之域。信其博施，傾芥城而逾遠；仰夫湛寂，超言象之又元。五始不究其初，一得罔根其本，以彼取此，何其遼哉？朕忝嗣鴻休，丕承大寶，軫推溝以夕惕，方徹枕而假寐。夫其鎮乾坤，遏寇虐，和風雨，著星辰，與物無為，乂人艱止，不有般若，其能已乎？
嘗澡身定泉，宅心秘道，緬尋龍宮之藏，稽合鷲峰之旨，懿夫護國，實在茲經。竊景行於波斯，庶闡揚於調禦，至若高張五忍，足明惻隱之深；永祛眾難，實惟化清之本。名假法假，心空色空。推之於無，則境智都寂；引之於有，乃津梁不窮。思與黎烝，共臻實相，而緹紬貝葉，文字參差，東夏西天，言音訛謬，致使古今翻譯，清濁不同，前後參詳，輕重匪一。其猶大輅，終繼事而增華；譬彼堅冰，始積水而非厲。先之所譯，語質未融，披讀之流，臨文三覆，凡諸釋氏，良用慨然。
先聖翹誠玉毫，澹慮真境，發揮滿教，搜綴缺文。詔大德三藏沙門不空推校詳譯，未周部卷。三藏學究二諦，教傳三密，義了宗極，伊成字圓，褰裳西指，汎杯南海。影與形對，勤將歲深，妙印度之聲明，洞中華之韻曲。革露沃朕，香風襲予。既而梵夾遠賚，洪鍾待扣，佇延吹萬之籟，率訓開三之典。
朕哀纏欒棘，悲感霜露，捧戴遺詔，不敢怠遑。延振錫之群英，終為山之九仞。開府朝恩，許國以身，歸佛以命，弼我真教，申夫妙門。爰令集京城義學大德良賁等，翰林學士常袞等，於大明宮南桃園詳譯《護國般若》畢，並更寫定《密嚴》等經。握槧含毫，研精賾邃，曩者訛略，刊定較然；昔之沈隱，鉤索煥矣。足可懸諸日月，大燭昏衢；潤之雲雨，橫流動植。伏願上資仙駕，飛慧雲於四天；迥出塵勞，躡金蓮於十地。朕理昧幽關，文慚麗則，見推序述，惋撫空懷，聊紀之於首篇，庶克開於厥後，將發皇永永，可推而行之。時旃蒙歲木堇榮月也。
朕聞西方有大聖人焉，演不言之言，垂無教之教，啟迪權實，發披聾瞽。遷其善者，不疾而速；階其益者，即聖自凡。擊蒙求於娑婆邱陵，示達觀於密嚴世界。匪染淨在我，實是非遊，而楚越生於念中，盈缺頓於目下，彼魚藏鳥逝，其若是乎！欽哉密嚴，跡超三有。量同乎法界，相離於極微。非聲聞之所聞，豈色見之能見。嚐潔已至妙，允恭付囑，是欲泉靜識浪，珠清意原。窮賴邪能變之端，照自覺湛然之境。深詣心極，其惟是經。
夫翻譯之來，抑有由矣。雖方言有異，而本質須存。此經梵書，並是偈頌。先之譯者，多作散文。蛇化為龍，何必變於鱗介；家成於國，寧即改乎姓氏。矧訛略輕重，或有異同，再而詳悉，可為盡善。
大興善寺三藏沙門不空，像教楝梁，愛河舟楫。戒珠在握，明鏡入懷。雪涉雲征，窮鹿野之真諦，帆飛海宿，究馬鳴之奧旨。聲該八轉，言善兩方，足可窺鑒闕如，抑揚了義。詔令集京城義學沙門飛錫翰林學士柳抗等，詳譯斯文及《護國經》等。對執貝多，翻諸簡牘，憑其本夾，依以頌言，太羹之味不遺，清月之魄恒滿，豈不美歟！豈不美歟！朕詞乏清華，文非遒麗，誌流衍於秘賾，將布於無窮。聊課虛懷，序之篇首云爾。
