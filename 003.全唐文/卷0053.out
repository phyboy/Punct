翼宣王猷，德禮終始。蕭何讚清靜之化，柳莊為社稷之臣，永念忠勞，厚其贈襚。舉茲命數，以寄哀懷。故門下侍郎同平章事趙憬，體仁宏義，循法守正。有絜矩之操，有致君之誠。素履彰其貞固，黃中發於事業。文含大雅，望重周行，暢絕域之恩信，整天台之綱轄。啟迪理本，勤勞國均，奉上見宣孟之忠，居室聞晏嬰之儉。訏謨左掖，盡瘁五年，嘗納誨以沃心，每匪躬以經遠。感疾未逾於信宿，殲良俄即於杳冥。震悼之深，當寧流歎。禮有旌飾，峻其寵章，追崇保傅，永慰窀穸。可贈太子太傅，所司備禮冊命。賜布絹五百端匹，米粟四百石，令鴻臚卿王權充冊吊使。
京兆府所奏，奉先等八縣旱損秋苗一萬頃，計三萬六千二百石，青苗錢一萬八千二百貫。比緣春夏少雨，秋稼或傷，頃畝雖損非多，黎庶猶慮艱食。況畿甸之內，供應實煩，須有優矜，以寬疲瘵。其所奏損，特宜放免。
卿職重台衡，道存忠諒。自嬰所疾，每著於懷。日冀有瘳，宜善將攝。遽茲陳請，殊曰不然。未遂乃誠，當悉朕意。
昆明池俯近都城，古之舊制。蒲魚所產，實利於人。宜令京兆尹韓皋充使，即勾當修堰漲池。
比來朝官或諸處過從，金吾皆以上聞。其間如素是親故，或會同僚友，伏臘歲序，時有還往，亦是常禮，人情所通。自今已後，金吾不須聞。
卿操履貞方，器識淹茂，自居台輔，益見忠清。方藉謀猷，遽嬰疾疹，歲月滋久，章表屢聞。陳請再三，撝謙難奪，且備養賢之禮，宜遂優閑之秩。告免之誠，斯為懇至，俯從來奏，良用憮然。
任重謀猷，道存忠諒。辭疾之情既懇，優賢之義期崇。中書侍郎平章事盧邁，朝序公才，操履端敏，弼諧庶政，夙夜惟寅。恭恪之心，每思獻納，而支體未適，固請優閑。累表敷陳，懇誠彌切，將遂其誌，予衷耿然。爰舉朝章，式加命秩，可太子賓客。
朕臨御兆人，為之父母，思厎於道，俾安其生。然則邦計不可不供，封陲且以集事，而累經水旱，或有流庸，積成逋懸，寢以凋瘵。每念於此，惕然疚懷，中宵以興，思拯其弊。將以憫其疾苦，致於康寧，豈可更擾疲人，尚為徵斂，宜宏善貸，以惠困窮。其諸道州府應欠負貞元八年九年十年兩稅，及榷酒錢，總五百六十萬七千餘貫，在百姓腹內，一切並免。如已徵得在官者，宜令所司具條疏聞奏。嗚呼！天生蒸人，君為司牧，百姓不足，過實在予。永思其艱，載用祗畏，宣示中外，令知朕懷。
八陵宮寢，久要修葺，此緣日月非便，未及興工。宜令宗正寺與所司即計料，依所擇日速修理。
八陵舊寢宮，在山上置來多年，曾經野火燒焚，摧毀略盡。其宮尋移在瑤台寺左側。今屬通年，欲議修理，緣供水稍遠，百姓非常勞弊。今欲於見住行宮處修造，冀久遠便人。又為改移舊制，恐所見未周，宜令中書門下及百寮同商量可否聞奏。
訪聞蒸庶之間，米價稍貴。念茲貧乏，每用憂懷。苟利於人，所宜通濟。今令度支出官米十萬石，於街市東西各五萬石，每鬥賤較時價，糶與百姓。
任人之道，必在無私；審官之宜，所期適用。給事中平章事趙宗儒，早以文學，累更職任，自居樞近，頗曆歲時。雖夙夜載勤，而政理猶鬱，式移秩序，以葉朝經。可太子右庶子。
朕獲主宗祀，以奉園陵，歲月滋深，是有崇飾。今修奉既畢，感慕增懷。所賀知。
京邑為四方之則，長吏受親人之寄，實係邦本，以分朕憂，苟非其才，是紊於理。正議大夫守京兆尹賜紫金魚袋韓皋，比踐清貴，頗聞謹屬，委之尹正，冀效公忠。乃者邦畿之間，粟麥不稔。朕念黎庶，方議蠲除。自宜悉心，以副勤恤。皋奉報失實，處理無方，致令閭井不安，囂然上訴。及令覆試，皆涉虛詞。壅蔽頗深，罔惑斯甚，宜加懲誡，以勖守官。可撫州司馬員外置同正員，馳驛發遣。
吏部奏：選人依前二月三十日以前團奏華，其流外兵部禮部舉人等，專委郎官，恐不詳審，共為取舍，適表公平。每至留放之時，皆就尚書侍郎對定，既上下簡察，庶委任得人。
淮西節度使吳少誠，非次擢用，授以旌旄，秩居端揆之榮，任總列城之重。期申報效，奉我典常，而秉心匪彝，自厎不類。凶狡成性，扇誘多端，外肆矯誣，內懷疑阻，毀忠廢信，棄德崇奸，擅動甲兵，屢越封境。壽州茶園，輒縱淩奪；唐州詔使，潛構殺傷：幹黷國章，已在無赦。朕以王者之德，在乎好生；人君之體，務於含垢。寧屈己以宥罪，不殘人以興師。是以上稽宗社之威，外抑忠賢之請，庶其悛革，當議優容。今更幸鄰境之喪，逞貪亂之誌，焚掠縣邑，殘暴平人。朕猶冀其知非，為之忍恥，亟頒詔令，未許出師。至內遣軍，攻逼許州，肆其蠆毒，恣行殺戮。流害黎蒸，惡稔禍盈，人神同棄，興言致討，實悼予衷。
宜令宣武軍、河陽三城、鄭、滑等州節度東都、汝州等軍，犄角相應，同逼申、光、蔡州，常、冀、幽州、淄、青、魏、博、易、定、澤、潞、太原、淮南等州，徐泗、山南東道、鄂嶽等軍，各發士馬，逐便犄角齊進，同為討伐。大軍四合，計日殲夷，嗟我忠良，受茲詿誤。或心存憤激，而力屈凶威，玉石俱焚，良增憫惻。其所收得少誠管內州縣百姓官吏等，宜切加慰撫，各示安存；淮西將士等，夙著勳庸，素懷忠義，為其脅制，深可哀矜。若能因事建功，舍逆效順，朕當復其職位，待以官封。其吳少誠在身官爵，並宜削奪。其有葉心同謀，擒斬少誠者，先有官未有官者，並授御史中丞大夫，封異姓王，賜實封五百戶，賞錢萬貫，莊宅各一所，子孫永為功臣；先有御史中丞異姓王及刺史者，即超轉三資，改賜官賞；其才器行業，為眾所推者，便授節度使。如有心懷忠憤，謀斬少誠，被其屠戮者，先無官者追贈三品官，賜實封二百戶；先有官者贈二品官，賜實封三百戶，仍各與一子正員五品官；已有官者超三資與正員官。其所在百姓，能團結士眾，討除梟斬少誠者，準例封賞。人臣之所保者忠，天地之所助者順，報功宥善，朕不食言。
於戲！朕司牧黎元，為之宗極，化有所未洽，信有所未孚，致茲興戎，增用愧悼。然不暫勞無以逸俗，不誅暴無以安人，谘爾藩鎮方州，列辟連帥，所宜戡翦大憝，永康兆人，其戮力一心，以副朕意。應諸道準敕赴蔡州許州將士等，皆竭忠誠，盡心奉國，並懷感激，葉力勤王。若能梟斬少誠者，亦準前例官賞。策勳之典，朕所必行。如少誠平後，應赴行營將士，超三資改官，其賞物節級當續有處分。其將士月糧，在後回給家口。宣示中外，咸令知悉。
應是功牙，先有明敕，或有抵犯，令送本司，不令府縣官吏，擅有笞撻。自今已後，諸軍功臣官健，或因買賣諸色，逋欠官錢，延時不納，宜牒送本軍徵收送納。如不疏理收索，即具狀奏聞。
朕方勵精庶政，博求嘉言。比者百官正衙奏事，至有多時者，公卿庶僚，屬當寒暑，為弊亦深，在於朕懷，豈謂優禮。自今勿正衙奏事，如陳奏者，宜詣延英門請對。
朕獲主兆人，以臨方夏，憂勤於政，思厎康寧。然而理化未孚，水旱為壞廬舍，漂損田疇。朕為人父母，用切於衷。其諸道應遭水損州縣，令委本道觀察使速具條疏聞奏，當有處分。
京畿諸縣百姓，應今歲青苗錢，其中有便於納粟者，計約時估價納之。如便於納錢，不便於納粟者，宜聽。委京兆府專督其務。如縣令及主吏壅命者，懲罰有差。國家經計，當有儲蓄；百姓徵賦，深可優矜。所期便人，亦冀均濟。谘爾長吏，宜悉朕懷。
國之大事，式在於明禋；王者孝饗，莫重於殷祭：所以尊祖而正昭穆也。朕承列聖之休德，荷上天之眷命，虔奉牲幣二十五年，永惟宗廟之位，禘嘗之序，夙夜祗慄，不敢自專。是用延訪公卿，稽參古禮，博考群議，至於再三，敬以令辰奉遷獻祖宣皇帝神主、懿祖光皇帝神主，祔於德明興聖皇帝廟。太祖景皇帝正東向之位。宜令所司備禮，務極精嚴，祗肅禮典，載深感惕。谘爾中外，宜悉朕懷。
奉遷獻祖懿祖神主，正太祖景皇帝東向之位，虔告之禮，當任重臣。宜令檢校司空平章事杜佑攝太尉告太清宮，門下侍郎平章事崔損攝太尉告太廟。
京師近郊，時雨未洽，慮囹圄冤滯，致傷和氣，是用軫於朕心。其御史台大理寺及京兆府等諸司係囚，中書門下與有司亟議，條理冤滯以聞。
去夏迄秋，頗愆時雨，京畿諸縣，稼穡不登，朕用軫慮，愧為父母。今宿麥未收，其逋租宿貸六十五萬貫石，宜蠲除之。禮化之本，係乎京師，副朕憂人，屬於長吏。宜勉務農桑，各安生業，以諭朕懷。
崔河圖思過之地，不能簡身，既再抵國章，當從放逐。宜長流崖州。
卿懷伊摯匡時之道，有廣成嘉遁之風，養素邱園，屢辭命秩。朕欲峒山問道，渭水求師，亦何必堅務勞謙，固求退讓。無違朕命，且啟乃心。
朕以卿德重朝端，行敦風俗，不言之教，所賴修深。未依來請，想宜悉也。
前昭義軍泗州行營衙前兵馬使太中大夫試太子賓客兼監察御史張重政，門有勳力，性推義勇，夙聞克家之美，常稱撫眾之才。近者其父初亡，群小扇惑，誘以奇計，俾執軍麾，而重政與其母兄，號泣固拒。遂全懇願，奔告元戎。不為利回，成其先誌。於家為孝子，在國為忠臣，軍政乂安，行義昭著。念茲名節，感歎良深，宜洽恩榮，俾宏激勸。禮無避於金革，理當由於權奪，戎章憲府，式示兼崇。可起復雲麾將軍守金吾衛大將軍員外置同正員檢校太子詹事兼御史中丞，仍委淮南節度使與要職事任使。
張重政母高平郡夫人徐氏，族茂姻閥，行表柔明，懷正家之美，有擇鄰之識。頃當變故，曾不詭隨，保其門宗，訓成忠孝，雖圖史所載，何以加之？念其令子，已申獎用，特彰母儀之德，俾崇封國之榮。可封魯國太夫人。
省所奏請遷祔事，具悉。卿移孝為忠，嘗竭弼諧之志；慎終追遠，每增霜露之思。無忘在公，載陳誠懇，眷言倚屬，嘉歎良深。所請令子弟專往營護，允依來奏，想宜知悉。春暖，卿比平安好。遣書，指不多及。二月十五日。
十一月八日有事於南郊太廟，行從官吏將士等，一切並令自備食物。其諸司先無公廚者，以本司闕職物充。其王府官度支量給廩物。其儀仗禮物，並仰御史撙節處分。
子育黎元，未能禁暴，在予之責，用軫於懷。宜輟常膳五百千文，充葬士倫母子。其父既衰耄，至無所歸，良深矜念，委京兆尹厚加存恤。
尚璀至，省所陳獻，具悉。卿職在藩條，誠存裨補，本乎《道德》之旨，參以理化之源，用究元微，有茲述作。省閱之際，嘉歎良深。秋涼，卿比平安好，遣書，指不多及。
嗚呼！東鄙之警，事非獲已，唯樂將校群士，各以忠節，勤於王家。南赴蜀門，西定涇壘，甲胄不解，瘡痍未平，今載用爾分鎮於周鄭之郊，敬德明命。夫王者之師，有征無戰，稽諸理道，用正邦國。宜勵乃戈甲，保固城池，以德和人，以義制事。將備其侵軼，不用越境攻取，戢而後動，可謂正矣。今外夷來庭，方春生植，品物資始，農桑是時。俾爾將士，暴露中野，我心痛悼，鬱如焚灼。嗟爾有眾，其悉予懷。
朕承八聖之休，德荷上天之眷祐，嗣守丕訓，不敢荒寧。賴宗廟之靈，羣后之力，戡定大難，以康兆人，嚴恭寅畏，二十有七載。今天命降疾，不興不寤，是用審訓，宜聽朕言。皇太子誦，元良繼明，睿哲齊聖，孝友和惠，恭敬溫文，必能覲祖宗之耿光，紹邦家之大業，宜於柩前即皇帝位。
嗚呼！朕常奉聖祖元元清淨之教，勵精至德，保合太和，每忘己以愛人，豈嘉生而惡死？咨爾將相、卿士、方伯、連師，其敬保元子，永綏萬邦，各有叶心，同底於道，無廢我高祖、太宗之休命！諸道節度使、觀察防禦等使及諸州刺史等，膺鎮守之任，有軍旅之事，所寄尤重，不可暫曠，不須赴哀。以日易月之制，宜遵舊典，文武官等，朝晡哭臨，十五舉音。
朕每覽漢史，至孝文簿葬之詔，未嘗不嘆息嘉尚，緬慕其風。園陵制度，務從簡約，百辟卿士，孝子忠臣，送往事居，無違朕意！
