朕聞致理之君，克勤於德，不貴遠物，所寶惟賢。故堯設茅茨，禹卑宮室，光武舍去寶劍，順帝封還大珠。朕以眇身，獲守丕業，仰止前王之德，思齊太素之風，未嘗緣情於服玩，措意於珠玉，庶乎捐金抵璧，返樸還淳。邕州所奉金坑，誠為潤國，語人以利，非朕素懷。方以不貪為寶，惟德其物，豈尚茲難得之貨，生其可欲之心耶？其金坑宜委康澤差擇清強官專勾當，任貧下百姓采劚，不得令酋豪及官吏影占侵擾，聞奏當重科貶。俾夫俗臻富壽，人識廉隅，副朕意也。
內外文武官職田及公廨田，準式州縣每年六月三十日勘造白簿申省，與諸司文解勘會，至十月三十日徵收，給付本官。近來不守常規，多不申報。給付之際，先付清望要官，其閑慢卑官，即被延引不付。自今後準式各令送付本官。又準式職田黃籍每三年一造。自天寶九載以後，更不造籍。宜各委州縣每年差專知官巡覆，仍造簿依限申交所司，不得隱漏及妄破蒿荒。如有違犯，專知官及本典準法科罪。
春秋有五色之統，蓋王者逾年建號，體元居正，上以繼業反始，下以書事布策，示不忍有變於中年也。朕以不造，銜恤在疚，而三事大夫，迫至公之命，喻大孝之道，實奪予哀，為眾所戴。恐墜祖宗之遺烈，不若先帝之前訓，如履薄將陷，如乘奔失禦。濡露之感，忽焉歲初；罔極之懷，瞻天靡及。舊物未改，常典惟新，勉而從之，良增感奉。其以大曆十五年改為建中元年，所司準式，庶協履端於始載符皇極之義也。
亂常幹紀，罪莫大焉，除惡去邪，刑其無舍。忠州刺史劉晏，性本奸回，誌惟凶慝。頃司邦賦，曆踐朝倫，剝削為功，毒痡黎庶。按問贓賄，不知紀極。朕將崇政本，必去憸人，猶是含垢，務全大體。俾從降黜，尚烈藩侯，默亂之辜，掩而不問。旋乃結聚亡命，擅興師徒，罔有悛心，力行非度。播於人聽，惡跡彰聞，爰命連率，究實其罪。而蒐兵補卒，遍於鄉閭，執銳披堅，出於郊境，拒捍朝旨，威脅使臣，人之無良，一至於此。孽由自作，法所不容，正其典刑。宜賜自盡，仍令庾準差官勾當，處置聞奏。
夫常平者，常使穀價如一。大豐不為之減，大儉不為之加，雖遇災荒，人無菜色。自今已後，忽米價貴時，宜量出官米十萬石，麥十萬石，每日量付兩市行人下價糴貨。
典掌王言，潤色鴻業，必資純懿之行，以彰課最之績，久更其職，用得其才。朝議郎行尚書司勳員外郎知制誥朱巨川，學綜墳史，文含風雅，貞廉可以勵俗，通敏可能成務。自司綸翰，屢變星霜，酌而不竭，時謂無對。今六官是總，百度惟貞，才識兼求，爾其稱職。膺一獎拔，是用正名，光我禁垣，實在斯舉。可守中書舍人，散官如故。
王者體至公而立極，申明賞以垂法，旌德表善，發揮忠貞。其有推丹誠以奉君，臨大節而不奪，守誌明節，殺身定難，則襃勸之典，所宜優異。李希烈背天逆物，通結群盜，奸謀藏於汴宋，罪跡彰於汝鄭，傾陷城邑，虐毒蒸黎。忠義之徒，因懷感激。故淮寧軍節度都虞候正議大夫試大理卿兼許州別駕占闕兼御史大夫上柱國政和郡王食實封一百戶周曾，貧奸邪之亂紀，處危逼而思正，陰建明義，葉誅元凶。遂與故許州都督鎮遏兵馬使同淮寧軍節度副使開府儀同三司賜太常卿兼御史中丞上柱國定州郡王食實封五十戶王玢、故淮寧軍節度左廂兵馬使兼十將開府儀同三司賜太常卿兼潞州長史占闕兼御史中丞上柱國常林郡王食實封五十戶呂從賁、故十將輔國大將軍行右金吾大將軍員外置同正員兼賜太常卿上柱國合浦郡王食實封五十戶康秀琳、故節度監押衙宣德郎監察御史裹行賜緋魚袋姚憺、故十將銀青光祿大夫賜太子賓客上柱國梁興朝、故十將開府儀同三司太常卿河東縣開國伯賈樂卿、故輔國大將軍員外置同正員兼賜太常卿侯仙欽等，誓心定誌，潛結忠謀。將臨汝海之郊，師於襄城之野，方議梟其同惡，獻首鎬京，率彼戎旗，南屯蔡邑，傳一檄以定許，冀克日而方就。許冀有應，殲弭可期，事方垂成，為魁渠之所糾察。緬懷義烈，悉嬰屠戮，無辜殞命，萬夫增憤。形質委於原野，忠魂越於草莽，恍惚幽壤，茫茫無依。
朕所以負扆長歎，坐朝興悼，念忠良之不造，空名在而身歿。休德壯誌，貫於神明，而為元惡矯誣，翻欲歸過，豈可使義烈之績，泯而不彰，宜加襃贈，以示中外。曾可太尉，賜食封二百戶，通前三百戶。玢可司徒，賜食封二百戶，通前二百五十戶。從賁可尚書左僕射，賜食封一百戶，通前一百五十戶。秀琳可贈尚書右僕射，賜食封一百戶，通前一百五十戶。憺可贈兵部尚書，賜食封二百戶；興朝可贈戶部尚書，賜食封一百戶；樂卿可贈刑部尚書，賜食封二百戶；仙欽可贈工部尚書，賜食封一百戶。仍令右散騎常侍蕭昕往汝州界首，以禮致祭，並委李勉、哥舒曜與州計會，訪其家口，父子兄弟，具其名聞，即當類敘，別有優獎。有子者仍許其同父官爵，其子孫三代以來有過犯者，得以遞減一等罪論，用彰峻節。淮寧軍節度押衙中散大夫試殿中監兼唐州別駕占闕上柱國韋清，與周曾、姚憺始末同誌，曾等遇害，清以智免。率其麾下，間道歸誠，大節可嘉，公賞宜茂。可銀青光祿大夫守太子賓客兼御史大夫定安郡王，食邑三千戶，仍賜實封二百戶，勳如故。
朕撫臨億兆，於今五年，每旰食宵衣，勤求政理，推誠委下，日冀休兵。明未燭幽，德慚柔遠。戎車尚戒，大信猶鬱，使忠烈之士，殞身賊庭，靜言興懷，一食三歎，罪己之責，實謂在予。其周曾等所賜實封，可載於典策，傳其子孫，永固山河之誓，代代無絕。自建中以來，如有為國竭誠，密圖元惡，事或未就，翻被誅夷，或名氏未彰，或休聲未振者，既死節於王事，宜書勳於竹帛，並委諸道招討節度所在博訪，明加曉示，得其事跡，具以奏聞，特以襃獎。朕方建明義於蠻貊，宣大信於四海，申必罰以懲其奸慝，施厚賞以報其勳庸。宣布天下，令知朕意。
朕嗣守大業，於今五年。承祖宗之成烈，受明靈之耿命，何嘗不損己求瘼，視人如傷。思省徭賦，以康邦俗，納群生於壽域，躋大化於昇平。而德固虛薄，誌不昭感，叛人未附，戎馬方殷，在予之責，鑒寐多懼。自兩河背叛，凶逆相因，殺害無辜，竊盜城邑，搖蕩我邊鄙，薦食我黎元，勞我師徒，費我征賦，累列時歲，未克厎寧。朕子育萬人，務康暴亂，棄其細故，待以初誠，申之以大信，示之以好惡，將冀迷乃知復，困則能通，亦欲先德後刑，有征無戰，不勞師旅，以致和平。而包藏禍心，自相構釁，侮慢朝旨，偷恤甲兵。去順效逆，曾無悛誌，謂天可罔，謂責可逃。緩之則為患益深，逼之則矯❥窮究，挾藏詐匿，詭毒萬端，陷此忠良，申雪無路。朕為人父母，實所痛心，豈可忍此奸回，為之覆燾。是以大整師旅，肅爾天誅，載清縣，以息黎庶，事不得已，而至於斯。
頃以軍興，飛免相次，軍供之費，餽運之勤，屢擾農商，或擅其利，州縣征賦，重及疲人。朕心在止戈，日冀蠲復，先誌未就，後慮繼之，徵責既加，名目猶廣，百姓私養，無以自贍，惟是夙夜，不遑晏寧。豈不知耕織之艱難，轉輸之勞苦，每一念至，載深憂旰。儻上元垂祐，烈祖降靈。憑將帥之謀，股肱之力，俾我一戎，永清四海；則頒賦名目悉停，兩稅定數，亦各減放，以便萬姓，咸與昭蘇。各委節度觀察刺史縣令，所在郡邑，明加曉諭，使知予意。朕鬱於大道，遠邇未臻，必假人力，以清多難。宣布中外，咸使聞知。
敕：淮寧軍將士等，頃自平盧，來赴國難，涉溟海不測之險，滅凶賊作亂之徒。其後分鎮淮西，防秋隴上，奉我王事，久著勳勞。或耆老見存，子弟相繼，舉其誠效，並是勳臣。頃被李希烈脅從，無路申雪，永言勳舊，實可憫傷。邇者已敕諸軍，不加征伐，冀能相率，歸保功名，副我念舊之心，成其自新之節。其陷在淮西將士，應有親族，在節度觀察使及刺史縣令等，切使安存，使皆得所。如有莊宅店鋪奴婢六畜產業等，各任如舊，不得輒有侵擾。如全家歿在淮西，更無親族為主者，即官為檢校，待當主復，即時檢付。仍分明布告，咸使知之。
妖妄莫甚於巫蠱，罪惡莫逾於奸亂，跡涉於此，刑其舍諸？郜國大長公主，澡質天潢，不慎其德，行違禮法，誌匿回邪。信妖孽之虛言，求厭勝之非福。憫其將老之年，從我議親之典，置於別館，勿謂無恩。其子蕭位，不思諫正，手疏祝詞；其弟蕭佩、儒、偲，及異父兄駙馬都尉裴掖，相與知情，陷於不義。蜀州別駕蕭鼎、商州豐陽令韋恪、前彭州司馬李萬等，謬居清貫，輕紊常倫，在其門庭，多行穢德。忝列衣冠之緒，豈宜履舄之交。宜令京兆府決重杖四十，配流賀州。裴掖綿州安置，蕭佩、儒、偲等並配房州安置，其蕭位等並馳驛發遣。
王者建設庶官，允厘九有，量戶口之眾寡，定都邑之等差，制其職員，約以名數，俾吏足成務，而下克奉公，其有弛張，必在通濟。朕頃緣蕃戎棄信，深犯封疆，興師備邊，資用日費，而黎人困弊，難更徵求。遂權減天下州縣官員，姑務集事，皆由朕不明不德，以至於斯。近聞新受官人，皆已隨牒之任，扶老攜幼，盡室而行。俸祿未請，歸還無所，嗷嗷道路，實疚於懷。雖蒸庶之間，供應有省，而衣冠之族，流寓無依。苟便於時，豈憚沿革，凡百君子，所當悉知。其先減官員，並宜仍舊。
諸軍鎮和糴貯備，共三十三萬石，本價之外，更量與優饒。其粟及麻，據米數準折虛價直，委度支以停減江淮運腳錢充，並支綾絹絁綿，勿令折估。其所糴粟等，委本道節度使監軍同勾當別貯，非承特敕，不得給用。
惠下卹人，先王之政典；視年制用，有國之恒規。故有出公粟以賑困窮，弛歲征以寬物力，救患之道，何莫由茲。頃以諸道水災，遣使宣慰，中心是屬。夕惕彌勤，省覽條奏，載懷憫惻，用加救恤，以濟吾人。應諸道遭水漂蕩家產淹損田苗乏絕戶，宜共賜米三十萬石，所司務據州府乏絕戶多少，速分配每道合給米數聞奏，並以度支見貯米充。度支即了本道節度觀察使計會，各隨便近支付，委本使差清幹官請受，分送合賑給州縣，仍令縣令及本曹官同付人戶。務從簡便，無至重擾，速分給訖，具狀聞奏。其州府不損田苗及五六分者，今年稅米及諸色官田種子並減放一半，損七分以上，一切全放。其所減放米，如是支用數內，應令度支及本道以諸色錢物充填，並委度支條件聞奏，其兩稅錢，所司準舊例處分。朕撫臨兆庶，思致和平，理化未臻，良增寅畏。主鎮守宰，職在親人，所宜分憂，以救艱食，必躬必信，副朕意焉。
陌內欠錢，法當禁斷。慮因捉搦，或亦生奸。使人易從，切於不擾。自今已後，有因交關用欠陌錢者，宜但令本行頭及居停主人牙人等檢察送官。如有容隱，兼許賣物領錢人糾告，其行頭主人牙人重加科罪。府縣所由祗承人等，並不須干擾。若非因買賣，自將錢於街衢行者，一切勿問。
於頎等議狀，論禘祫事，所請各殊，理在討論，用求精當。宜令尚書省會百寮與國子監儒官，切磋舊狀，定其可否，仍委所司具事件奏聞。
每年造薄，事乃近煩，三年一申，又為太簡。如外官並須勘造，一切慮因此擾人。宜今應管京官職田等州府，所造文簿，二年一送。餘依。
代必生賢，爰追祖德，恩當被遠，用示朝章。山南西道節度管內支度管田觀察處置等使銀青光祿大夫檢校吏部尚書兼興元尹御史大夫上柱國扶風郡開國公食邑二千戶權德輿亡祖故右羽林軍錄事參軍倕，含和體仁，克已存道，五常佩訓，三命滋恭。服先儒之大倫，知穀也之有後。謀孫是慶，祚以公台；歸葬惟時，光乎邱壟。佳城再啟，縟禮宜申，飭彼泉扃，寵茲郎位。式獎列藩之重，且彰漏澤之榮。可贈尚書禮部郎中。
左降官蘇袞貶官，本緣並連坐，矜其年暮，加以疾患，宜令所在勒回，任歸私第。
尚書禮部，曆代懸科，為時取士，任使貴期於稱職，搜羅每慮於遺才。其如銓司注官，員闕有限，貢闈考第，人數不常，雖大朝務廣於選求，而常調頗聞於淹滯，每候一闕，或經累年，遂令羈旅之人，多起怨谘之論，將令通濟，須識從權，庶幾進取之流，更勵專勤之業，其貢舉公事，宜權停一年。
三省來章，彌用兢惕，再崇大號，何以當之？前者示懷，蓋非衝讓，尚勞敦請，豈所宜然。卿等博學古今，列於朝右，思宏獻替，共致太和。豈以虛名，重予不德？再三循省，增恧於懷，想爾深衷，勿更陳請。
朕以為理之本，係乎政刑。頃因退朝，偶有制述，用錫人極，庶葉時中，聊以自規，豈能逮意？卿道讚元化，誌宣大猷，爰勒貞瑉，躬自染翰，克盡事君之節，益嘉將順之心。省閱再三，歎賞無已。

朕思以中和，被於風俗，既傳令節，載序樂章。因會群寮，用申歡宴，裴然成韻，有愧非工。卿等各抒清詞，咸推藻麗，再三省覽，良用嘉焉。所獻知。
省所奏，請回檢校官及兼追贈亡祖事宜，具悉。卿位更將相，委重藩方，襃贈自是典章，豈必更回官秩。因心誌切，報本誠深，已詔追榮，良增嘉歎，想宜知悉。夏熱，卿比平安好。遣書，指不多及。
敕：興理化者，務積於人；長國家者，以義為利。故斂之欲薄，而使之以時，然後億兆歡心，遠邇欣戴。政平俗阜，必本於茲。朕服承天命，撫臨區夏，居矜在慮，宵旰忘勞。苟可以助化寧人，便時益下，事無大小，皆盡其心。比以中夏甫寧，頗勤經費，遂收諸道停將士糧斛，用葉權宜。言念疲，重茲供億，頃雖疏理，轉送猶勞，眷彼東南，良深矜歎。夫崇儉可以足用，節事可以豐財，所當約己菲躬，量宜濟務，豈資厚取，方給軍須，思息遺黎，俾蠲徭賦。其貞元二年三年以前所收諸道停減放歸營農將士軍資糧斛錢米等，緣送納向畢，任依前敕收管。其貞元四年已徵到及在路者，即依前送。其在百姓腹內者，並宜令放免。其貞元五年已畢，每年合收一百七萬八百八十八貫石，宜並放免。仍委每道觀察使具當管每州都放錢數聞奏，並各下本州，曉示百姓，令知其悉。於戲！人惟邦本，本固邦寧。百姓苟豐，君孰不足。式敷簡惠，俾革煩擾，庶其安逸，各務農桑。布告遐邇，明知朕意。
維某年月日，哀子嗣皇帝臣某，伏以聖德之大，上與天合，人道近匿，鮮克究知，敢盡其所見，泣以敘財成之業。伏惟大行皇帝紹休七聖，臨照八極，以至道禦群有，以至化懷遠方，登假於上，敷聞在下。肇加元服，頃昇儲闈，生知之敏，動與神契。承順元宗也，齊栗之容著；奉養肅宗也，愛敬之禮深。履蒸蒸，躬翼翼，不絕馳道，日朝寢門，此則首冠百王，大舜周文之孝也。其於崇儒尚齒，尊道貴德，窮理盡性之學，經天緯地之文，包荒含垢之量，迪哲允恭之善，斯又睿聖不測，同符乎三五，無得而稱也。當祿山叛亂，陷覆二京，以天人之重，授元戎之律，師之所及，狂寇殲夷。復宗社之阽危，拯生靈於焚燎，則乾維重構，宸極以安。及史盜閑釁，三河屢梗，在撫軍之際，思明隕命；乘踐祚之初，朝義授首，則梁陳厎定，朔易從風。其或屈強於大梁，背誕於南越，莫不朝為梟獍，夕為鯨鯢，此高光之功，神武之略也。自是肅勿群後，寶延萬靈，洿瀦鬱沒之刑寢，焚瘞懸沈之禮備。衣冠有淪於脅從者，釋麵靡問；靈祗有闕於禋祀者，秩而致享。堲讒說，求讜言，扇以祥風，浸以膏澤，九譯奉貢，四夷來賓，丕冒日出，罔不率俾。猶復嚴恭寅畏，顧省闕遺，兢兢業業，日昃不暇。故得元功廣運，協氣旁流，靈契畢發，元符洊至，則瑞璧出於泗，清瀾變於河，其餘見祉鱗羽，呈祥草木者，不可殫記。方議櫜弓偃伯，臻於太和，告禪於石閭，鏤功於金版遽承憑幾之命，奄遘綴衣之酷，號天叩地，罔所依歸。今龍攢就啟，蜃輅將駕，采鴻儒碩生之議，考公卿百辟之請，僉以盛德大業，匪號諡莫宣，是用虔奉古訓，發揚茂實，謹遣攝太尉某奉冊。上尊諡曰睿文孝武皇帝，廟曰代宗。伏惟明靈降格，膺茲典禮，誕錫純嘏，貽宴後昆。嗚呼哀哉！
嗣皇帝臣某言：恩莫重於顧復，禮莫貴於徽號。上以展愛敬之道，下以正《春秋》之義，則祖宗之所稟命，臣子之所盡心，尊尊親親，此焉而在。兩漢而下，帝王嗣位，崇奉尊稱，厥有舊章。永惟丕烈，敢墜前典，臣某謹上尊號皇太后。
維年月日甲子，皇帝若曰：粵惟上天，眷佑我唐，賚予元輔，戡夷逆亂，宣振忠貞，光昭永圖，奮揚丕烈，今敬從典禮，彰信於朝。谘爾開府儀同三司檢校尚書左僕射同中書門下平章事合川郡王李晟，希代特生，乘時間出，高明稟忠厚之楨，❥故得擁是旄幢，徇於封略，旋師中冀，討孽上京。一鼓而凶魁電竄，皇居乃正，清廟重安，大效展於邦家，大惠孚於黎庶。武昭七德，文洽九歌，俾予一人，潛復丕業。抑聞功懋懋賞，義在疇庸；德懋懋官，理在翊善。爾既憂勤戮力，端明一心，申之以武功，重之以文德，是用稽之舊制，冊命爾為司徒。宜亮采台庭，光融相府，敘彝倫於九牧，凝庶績於百工。祗率典章，阜成邦教，膺茲景命，可不慎歟！
維貞元三年，歲次丁卯，四月乙卯朔二十四日戊寅，皇帝若曰：在天成象，三辰耀其景；在地成形，五嶽峻其位。古先哲後，罔不憲章，故則天之明，因地之利，建官置輔，論道經邦。配六符於泰階，運七政於皇極，無其才則禮闕，有其德則榮升。爰自唐虞，率由斯道。故久虛上台之坐，以俟其人，載懷勳賢，聿歸元老，谘爾奉天定難功臣司徒中書令上柱國西平郡王食實封一千五百戶李晟，天授明德，為時棟梁，膺期挺生，佐理戡難，作我英宰，保大定功。渾忠義以居心，等夷險以為體，魏郊伐叛，申肅殺之威；漢苑摧凶，樹廓清之效。宮城遂復，廟社攸安，三輔釋塗炭之憂，萬國允朝宗之願。及夫藩鎮岐下，黎獻昭蘇，踔威棱於接境，阜農耕於夷壤。欽若朝政，櫜戢干戈，弼予一人，永清四裔。聿懷丕茂之績，式崇寬大之請，是用命爾為太尉，惟其敬之哉。且德盛故禮殊，功高故賞茂，崇極九命，華貫三台。持華歆養德之規，保荀顗清純之道，具瞻斯在，可不慎歟！
維年月日甲子，皇帝若曰：昔有虞之帝天下也。契作司徒，誕敷邦教，五常以遜，百姓斯親。其在鄭友翊亮於周，鄧禹宣猷於漢，亦皆以德當國，以勳持令。天讚我唐，允生忠輔。出則擁旄定亂，重其望以成功；入則調鼎登庸，資其實而論道。再新茲典，榮命攸宜。谘爾檢校司徒兼侍中北平郡王馬燧，岐山粹靈，楨我王國，明謀炳於著蔡，雄略極乎韜鈐。文武在躬，剛柔備體，欽崇一德，斯協阿衡。故能受賑專征，作我心膂，揚旌仗鉞，外鎮雄都。正師律以寧邊，宣國風而撫俗，華夷式敘，朔塞無虞。崇其大勳，謙德彌著；懿茲茂範，實簡子衷。昔貞觀初，戡定群雄，拯寧庶類，有若趙國公無忌，外運夷凶之效，內申翼善之謨，陟居中台，鬱為時楝。今予予亦命爾光替大猷，是用冊爾為正司徒。宜祗厥位，九功丕緒，谘爾緝熙，五品不昭，谘爾寅亮，予違汝弼，無或麵從。式宣勵翼之誠，允副寵光之命，具瞻斯在，可不慎歟！
維貞元二十一年，歲次乙酉，正月辛未朔二十三日癸巳，皇帝若曰：於戲！天下之大，實惟重器；祖宗之業，允屬元良。咨爾皇太子誦，睿哲溫恭，寬仁慈惠。文武之道，稟自生知；孝友之誠，發於天性。自膺上嗣，毓德春闈，恪慎於厥躬，祗勤於大訓，必能誕敷至化，安勸庶邦。朕寢疾彌留，弗興弗寤，是用命爾繼統，俾紹前烈，宜陟元後，永綏兆人。其令中書侍郎同中書門下平章事高郢奉冊，即皇帝位。爾惟奉若天道，以康四海，懋建皇極，以熙庶工。無忝我高祖太宗之休命。
