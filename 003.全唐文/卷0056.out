帝諱純，順宗長子，大曆十三年生。貞元四年六月封廣陵郡王，名淳。二十一年四月立為皇太子，改今名。永貞元年八月即位。元和三年正月，上尊號曰睿聖文武皇帝；十四年七月，又上尊號曰元和聖文神武法天應道皇帝。在位十六年，年四十三。諡曰聖神章武孝皇帝，廟號憲宗，加尊昭文章武大聖至仁孝皇帝。
銀青光祿大夫守散騎常侍翰林學士上柱國富陽縣開國男王伾、將仕郎前守尚書戶部侍郎充度支及諸道鹽鐵轉運等副使賜紫金魚袋五叔文等，夙以薄伎，並參近署，階緣際會，遂洽恩榮。驟居左掖之秩，超讚中邦之賦，曾不自厲，以效其誠。而乃漏泄密令，張皇威福，畜奸冒進，黷貨彰聞，跡其敗類，載深驚歎。夫去邪厝枉，為國之要，懲惡勸善，制政之先。恭聞上皇之旨，俾遠不仁之害，宜從貶削，猶示優容。伾可開州司馬員外置同正員，叔文可守渝州司戶參軍員外置同正員，並馳驛發遣。
有天下者，曷嘗不選賢與能，納於輔弼，用乂厥辟，以和群生。所以敘彝倫，平憲度，建用皇極，厎乎雍熙者也。朕祗若大訓，圖任舊人，疇谘庶工，用佐予理。朝議大夫守尚書左丞輕車都尉賜紫金魚袋鄭餘慶，全器茂學，蹈中秉直，易則可久，和而不流。嘗踐禁闈，亦袞參職，每盡王臣之節，實彰君子之風，服於大僚，克有休聞。洎綜理會府，紀綱群司，率繇舊章，協於成式，固可以儀型庶尹，寅亮天工。可中書侍郎門下平章事，餘並如故。
為臣之道，必在盡忠。其有朋黨比周，挾邪敗度，事資懲戒，必正典刑。正議大夫中書侍郎同中書門下平章事崇文館大學士修國史賜紫金魚袋韋執誼，幸以文藝，久從任使，早居禁署，謬列鼎台。直諒無聞，奸回有素，負恩棄德，毀信廢忠，言必矯誣，動皆蒙蔽。官由黨進，政以賄成。朕初臨萬邦，務於宏大。每存容恕，冀有悛心。而乃不顧憲章，敢行欺罔。宜投荒服，以儆無良。以祗事先朝，嘗參近職，尚寬極法，俾佐遐藩。可崖州司馬員外置同正員，仍即馳驛發遣。
朝廷者，天下之楨幹；宰輔者，王化之根源。朕夙寤晨興，講求為理之本。思所以仰承宗廟之重，俯協億兆之心，諧和陰陽，茂育區宇，以貞百度，以敘九疇。佐予成功，實賴良弼，具瞻之地，公望攸歸。朝議大夫守中書舍人翰林學士上柱國賜紫金魚袋鄭絪，秉仁迪哲，守約居易，懿以文德，擇乎中庸。體元和之淑姿，服大雅之明訓，累登班序，休有令聞。羽儀周行，黼藻王度。洎發揮綸翰，典職禁闈，以溫文雅麗之才，居獻納論思之地，從容中節，密勿盡規。先朝任能，委遇斯重，恪恭夙夜，爰曆歲年。誠節貫於屯夷，茂勳參於顧托，名書彝鼎，心著丹青。朕祗膺睿圖，誕受明命，宏宣大典，澤潤鴻猷。保乂於一人，儀刑於萬國，簡於朕志，用選厥勞。圖任舊人，以輔乃辟，疇谘四嶽，罔不僉同。宜膺弼亮之求，式懋彌綸之績。於戲！為君之難，在乎舉而不任；為臣之患，在乎知而不言。事舉其中，政修其本，永綏厥位，時乃之休。可中書侍郎同中書門下平章事兼集賢殿大學士，散官勳賜如故。
劍南兩川，疆界素定，藩鎮守備，各有區分。頃因元臣薨謝，鄰境不睦，劉辟乃因虛構隙，以忿結讎，遂勞三軍，兼害百姓。朕志存含垢，務欲安人，遣使諭宣，委以旄鉞，如聞道路擁塞，未息干戈，輕肆攻圍，擬圖吞並。為君之體，義在勝殘，命將興師，藎非獲已。宜令山南西道節度使嚴礪領當道士馬，與劍南東川節度使李康掎角應接，仍令神策行營節度使高崇文領馬步五千人為左軍，左右神策京西行營兵馬使李元奕領馬步二千人為次軍，並相續繼發。仍仰高崇文等各差人先與嚴礪計會齊進，朕以三蜀之人，本無過犯，征鎮將士，各著勳勞，迫於威制，不能自拔，各宜分明曉諭，令悉朕懷。如劉辟稟奉朝經，抽兵卻歸本鎮，朕務存誠信，必當委待如初。其效順之誠，臨鎮歸款，高位重賞，當不食言。如尚執迷，自貽覆滅，法既無赦，令在必行，宜一乃心，恭守所職。其置頓糧料等，仍委度支使差官勾當，無令闕失。
朕以寡薄，獲奉睿圖，嚴恭寅畏，不敢暇逸。永惟萬邦之廣，庶務之殷，而燭理未明，體道未至，思欲復三代之盛烈，覲十聖之耿光，是用詳求正言，思繼先誌。子大夫等藏器斯久，賁然而來，白駒就維，洪鍾待扣，膺茲獻納，朕甚嘉之。言觀國光，宜有廷試，本將詢事，豈忘臨軒。園邑有期，營奉是切，永言誠感，未暇躬親。爰命公相，洎於卿士，親諭朕意，延訪嘉謀。至於興化之源，才識攸重，練達吏理，詳明儒術，當是三道，副朕旁求，意或開予，靡有所隱，條例所問，畢誌盡規。當酌古而參今，使文約而意備，朕將親覽，擇善而行。並宜坐食，食訖就試。
門下：第二女等，皆以柔懿，備聞風訓。知中闈《內則》之義，稟傅姆女史之規。禮有待年，恩從廣愛，徵於舊典，俾洽疏封。式分湯賦之榮，庶承肅雍之德，宏我慶澤，被於家邦。可依前件。
門下：昔周室制法，備建宗盟，漢氏垂統，畢封子弟。其盛也，二南教化，首在國風；其詳也，九國土疆，載於侯表。朕嗣守丕業，惟懷遠圖，永言磐石之固，宜本價人之重。男平原郡王寧等，孝友忠敬，溫文惠和，稟其樂善之姿，強於好古之學。君親之教，罔敢失墜，保傅之言，亦惟佩服。由是寡悔，至於通方，庶可膺茲典章，列是藩屏。疏爵以冠於侯伯，分茅以錫於山川，用明至公，且葉前訓。平原郡王寧可封鄧王，同安郡王寬可封灃五，延安郡王宥可封遂王，彭城郡王察可封深王，高度郡王察可封洋王，文安郡王寮可封絳王，第十男審可封建王。宜令有司擇日，備禮冊命，主者施行。
慶賞刑威，所以為國，既用鉞以誅有罪，則建侯以報有功。懲綱紀於未然，勸事君於已著，曆考前載，斯為大章。劍南東川節度副大使知節度事管內支度營田觀察處置靜戎軍等使開府儀同三司檢校兵部尚書使持節梓州諸軍事兼梓州刺史大中大夫上柱國渤海郡王高崇文，為時生材，緯武成器，抱厥沈斷，確乎堅剛。鷙隼挺淩厲之姿，高秋凝肅殺之氣。自築壇受命，宜社租征，形義色以即戎，瀝忠誠而誓眾。康衢以視其重阻，怒心如報於私讎。令逾風行，勢輟電走，殲凶邪於未障，完危壁於將傾。然後總無前之師，搏猶鬥之獸，仰斷飛鳥，高橫戰鋒，掩鬼神以用奇，越邱陵以制勝，生致逆豎，洞開金城，引漢將之旗鼓，見蜀川之父老。貞以紀律，吊其傷殘，兵無亂行，市不改肆，上靖井絡，下清岷江，銘而篆之，豈有慚德。乃眷庸部，其惟奧區，畢功以除其禍災，圖勞宜享其土地，滌蕩汙俗，純綏異行，觀風勵韓黃之化，按節修方召之任。爰自六職，俾登三司，仍疏大封，且賜珍食。不逾次以彰殊伐，不逾時以示休利。敬服嘉命，宏宣壯猷，殿茲坤維，屏我王室。可檢校司空兼成都尹御史大夫充劍南西川節度副大使知節度事管內支度營田觀察處置統押近界諸蠻及西山八國兼雲南安撫等使，仍改封南平郡王，食邑三千戶，並實封三百戶。
歲時有豐歉，穀價有重輕。將備水旱之虞，在權聚散之術。應天下州府每年所稅地丁數內宜十分取二分，均充常平倉及義倉。仍各逐穩便收貯，以時出糶，務在救人，賑貸所宜速奏。
昔周之周召，出為二伯，是以宗公而領方任也；鄭之桓武，入作三事，是以諸侯而宰邦政也。然則荷中外之寵，享崇高之名，不有盛德，孰膺寵命。金紫光祿大夫門下侍郎同中書門下平章事兼宏文館大學士充太微宮使上柱國南陽郡開國公杜黃裳，制道惟無方，才則不器，陋齷齪之廉謹，本誠明而坦夷。澄波納寬，瑞玉凝素，夙以令望，更於達官。議論必通於大經，損益咸酌於中制，代所準的，朝之羽儀。爰授樞衡，俾居左右，所緝者墜典，所陳者格言。色無麵從，誌不枉撓，宏茲冒遠之化，啟彼夷凶之征。將明則然，忠利斯在，惟股肱之郡，有節制之師。兵威外接於太原，地形內錯於左輔，是用謀帥，僉歸碩人。籍台庭之素風，執戎鉞以蒞眾，示以嚴重，廣其封疆。統平陽之十連，賜元侯之四履，超列鼎足，仍參廟謨。增二象之光輝，濡一方之膏雨，大邦雄屏，群後所瞻。爾其敬哉，無替舊績。可檢校司空依前同中書門下平章事兼河中尹充河中晉絳慈隰等州節度支度營田觀察處置等使，散官勳封如故。
門下：昔周宣王思宏文武之道，則以申甫代天工；漢宣帝思繼祖宗之風，則以邴魏執邦柄。是以克紹前烈，俱稱中興。朕以眇身，托於人上，亦思所以纘列聖之緒，致太階之平，懷柔四夷，親附百姓，將成莫大之業，遂獲非常之才，授之鈞衡，俾作舟楫。銀青光祿大夫行中書舍人翰林學士上柱國李吉甫，符彩外發，清明內融，體仁而溫，抱義而峻。識洞精賾，知皇王致理之由；學該古今，窮天人相與之際。自擢於綸閣，列在禁圍，鼓三變之文，潤色王度；總五才之用，參讚廟謨。化俗思邁於成康，致君願及於堯舜。當注意之所向，每罄心而必陳。深中不回，獨立無懼，經綸常見其道遠，激切多至於涕零。王綱以張，蜀寇斯殄，左右密勿，實由嘉言。降神而生，輔朕為理，調三光以序六氣，遂物情而熙帝猷。是為中樞，司我大本，命爾俞往，其惟勖哉。於戲！宰相之任，安危所係，百辟為憲，萬邦所瞻。與其明察以為公，不若嚴重而有制；與其將順於甚美，不若匡救於纖違。審涇渭以序人倫，謹繩墨以正天下，交泰之運，其若斯乎。敬聽朕言，以踐乃職。可守中書侍郎同中書門下平章事，散官勳如故，主者施行。
惟人代工，與物施化，財成者元首，輔翼者股肱。況國之號令，本於內史，政所關決，審於黃樞。爰發四方，用寧庶績，必求同德，資以弼予。朝議郎尚書戶部侍郎天水縣開國子賜緋魚袋武元衡，挺生偉才，克振前緒，蹈禮合樂，謙厚端和。居暗室而不欺，處岩廊而益重。文能合雅，吏必立程。再司石室之圖，遂踐春華之署，故事可舉，嘉猷日新。爰委地征，實為邦本。勤於小物，宏以大網，一心不移於吐茹，眾務必歸於領會，鬱此時望，稱為名臣。朕祗奉鴻休，懼於負荷，居則神明之隩，位當億兆之尊，常恐明不燭幽，慮不及遠，一物未獲，萬方在予。《書》不云乎：「臣作股肱耳目。」是用命爾，處茲弼諧，爾其慎於將明，勉於規誨。必思袞闕，無或麵從，直哉惟清，副我明命。可朝議大夫守門下侍郎平章事，賜紫金魚袋，封如故。
地有西蜀，國之奧區。百濮群蠻，外匝於封域；雙流重阻，內固於襟帶。形勝所屬，統綏惟艱，近者翦其凶魁，鎮以勳力，實有威惠，至於和寧。而匪遑寧居，累布丹懇，激戀闕之深誌，將執圭而展儀。誰其屍之，允在能者，乃聽僉議，輟茲台臣。太中大夫守門下侍郎同中書門下平章事宏文館大學士太微宮使兼戶部事上柱國蕭縣開國伯賜紫金魚袋武元衡器惟宏深，行本端敬，珪玉不琢，雷風有恒。夙彰嘉聞，亟曆華貫。乃司邦憲，有遂物之誠；乃踐地官，有阜財之績。益振公望，克諧朕心，擢於鼎司，授以大柄。謀由外而不伐，慎由衷而自彰。展代工之勤，宏冒物之化，以道則直，以心則和。丙吉雅通於國體，山甫誠補於袞職。朝夕有恪，毗予一人，眷茲西南，憂寄方切。非寬大無以蒞眾，非慈惠無以厚生；非誠信無以撫蠻夷，非忠賢無以殿邦國。眷我心膂，膺茲重任。外分兵符，以副於重望；中佩相印，不離於具瞻。峻秩爰首於六官，崇階更登於七命，且示加等，仍疏大封。勉承寵光，無替朕命。可銀青光祿大夫檢校吏部尚書兼門下侍郎同中書門下平章事成都尹充劍南西川節度使營田觀察處置統近界諸蠻及西山八國雲南安撫等使，進封臨淮郡開國公，食邑二千戶。
王者立國，本以安人，海隅蒼生，不忘宏覆。天下至廣，咸務和寧，其或郡國罹災，存撫為重。發廩蠲賦，時為舊章，獻歲布和，前聖高躅。朕祗膺眷命，纘承洪緒，居兆乂之上，五載於茲。推大信以撫萬邦，體至仁以蕃庶類，夕惕惟厲，憂深納隍。豈布理猶鬱，上帝未感，精祲相蕩，陰陽或愆。近者江淮之間，水旱作沴，綿亙郡邑，自夏徂秋，雖誠禱群神，無愛圭璧，而災流下土，虧我生成。逋亡靡依，凋瘵斯甚，疲俗艱食，時予之辜。當寧疚懷，宵衣興歎，憫茲求瘼，臨遣使臣。分命巡行，特加存恤，往救災患，冀安流庸。俾免其田租，賑以公廩，隨便拯給，惠此困窮。其元和三年諸道應遭水旱所損，州府慶合放兩稅錢米等，損四分已下，宜準式處分。四分已上者，並準元和元年六月十八日敕文放免。仍令中書門下，即於朝班中擇人，分道存撫。其有單貧乏戶，轉徙未安，便以常平義倉所貯斛斗，量事賑貸，務令存濟，副朕憂軫。嗚呼！方嶽長吏，職居親人，永言分憂，亦惟善政。敬哉有土，咸悉予懷。
皇王理本，係於輔弼。內以熙庶績，釐百工；外以撫四夷，式群後。三五已降，崇替繇之。朕祗荷丕圖，思厎於道，夙夜惟厲，登延俊賢。若涉大川，俾作舟楫。朝散大夫守給事中上柱國李藩，天鍾粹美，氣稟清英，信在言前，行為人表。蘊經邦之識度，發自明誠；見理道之本根，鬱為公器。學探旨奧，文以忠貞。大玉斯寶於東序，朱弦可薦於清廟。廣則難挹，剛則有容。處眾無溷其風標在險嘗推其名節。累登華署，克讚彌綸，擢授左丞，專聞駮議。永惟股肱之任，翼亮是資，必求其人，豈限常次。黃樞選重，僉曰宜之，爰舉朝章，式副公望。於戲！爾惟率正，邪罔不懲。惟匪躬直誠，可以事上；惟秉鈞平施，可以致和。毗予一人，允理三事，懋乃攸績，永孚於休。可朝議大夫守門下侍郎同中書門下平章事，賜紫金魚袋。
朕思欲恢宏大化，登乎洽平，翔聲朔於鬼區，煥日月於黃道，士綱開而萬垂澤，太階峻而百神受職。葉於夢卜，天其賁予。朝議大賁守門下侍郎同中書門下平章事上柱國賜紫金魚袋李藩，德宇凝粹，神襟超曠。量寬而不入粗滓，理當而不留枝葉。行治古之道，為君子之儒，溫然玉容，流競斯遠。絜矩以居正，開誠以納忠，起文章之廢滯，通天下之和惠。內則襃美良能，塞邪枉之路；外則銷鑠災患，寧黔首之艱。廣予聰明，宏益良厚，言念報禮，發乎深衷。爰加書圃之職，用飾賢人之光。寵靈斯重，汝其敬之。可兼宏文館大學士，餘如故。
夫定社稷，濟生人，存不朽之名，垂可久之業者，必報以殊常之寵，待以親比之恩。與國無疆，時惟茂典。故奉天定，難功臣太尉兼中書令上柱國西平郡王食實封一千五百戶贈太師李晟，間代英賢，自天忠勇。邁濟時之宏算，抱經武之長材，貫以丹誠，協於一德。嘗遭屯難之際，著戡定之功，鯨鯢既殲，宮廟斯復。眷茲勳伐，則既褒榮，永念天步之夷，載懷邦傑之力。是加崇於往烈，爰協比於後昆，睦以宗親，將予厚意。其家宜令編附屬籍。
門下：鎮衛甸服，控臨河津，當五達之要衛，主三軍之事號令。自頃選任，多用勳勤，必為忠良，乃稱獎擢。昭義軍節度右廂都押衙兼馬軍都知兵馬使同州節度副使銀青光祿大夫檢校太子賓客兼潞州大都督府左司馬御史中丞上柱國張掖郡開國公烏重允，稟潔白之性，抱堅貞之資，在涅不緇，淩寒益茂。承家得孫吳之術，許國慕辛李之風，固已業擅戎韜，聲滿軍府，乃者山東振旅，河右致誅，守臣習非，浸以成過。事君不信，撫眾無恩，言多隱欺，政務苛刻，孤我委遇，自虧功名。心咸忿其驕矜，人力頗怨其凋盡，雖趣召而有命，蓋群情之不容。惟爾跡在轅門，屬當此際，一言秉禮，百眾無嘩。居常表持重之難，昨事見知幾之勇。況地當師次，營壓虜塵。人情素悅而易從，軍令既明而自戢，著茲諒實，可委蕃垣。必能同士伍之衣食，知黎元之病苦，繼前政之風躅，為將來之表儀。是用拜之壇場，授以旌鉞，命副相之崇秩，牧覃懷之舊封，式佇嘉猷，用報明獎。夫行高則名著，事舉則功存。立政在初。為仁由己，無或墜替，欽承寵光。可使持節懷州刺史御史大夫充河陽三城懷州節度營田等使，散官勳並如故。主者施行。
夫蓋之如天，容之如地，五者之盛德；叛而伐之，有而舍之，魯史之明義。所患教化之未宏，不患威令之不振；所患忿懥之不當，不患臣妾之不恭。逐稔惡以彰典刑，納忠誠以滌瑕釁，糾慝宥罪，其在斯乎。朕嗣守丕圖，虔奉先訓，明有所未燭，信有所未孚。德罔洽人，而懲法度之未一；道靡化物，而慮風俗之未齊。頃者誤於知人，因以動眾，雖亂是用長，俾投於荒，而靖以自思，敢恡其過。故太尉中書令武俊，嘗拔艱危，有大勳力，重以親戚，連其子孫，壯容圖於彩繢，武烈書於鍾鼎。十代之後，尚延其寵渥；四海之內，豈利其土田。我之初心，蓋不如此。盧從史首獻章表，深陳便宜，乃心頗類於向公，如流遂昧於進熟，乃割二郡，別為一鎮，付其密親，以示無外。而承宗不諭朝旨，遂幹國章，以至於斯，事豈得已。既而將帥同德，干戈四臨，幽薊以節制之眾收城池，易定以雄猛之師獻俘馘，火則方燎，天其可逃。然而大兵所罹，庶物皆顇，農桑遂廢於壟畝，老幼咸膏於鋒鏑。為之父母，深用憫然。
王承宗困而能通，迷而斯覆，冒於白刃，貢以赤誠，仰日月以激於中腸，罄封蔀而誓於後效，賦奉其常數，官奉其闕員，以闔境之性命，祈肆赦之恩澤。我亦思省，至於再三。違命而用刑，蓋有常憲；順命崦赦罪，是亦前經。寰海之饒，寧私於數縣之地；雨露之溥，豈遺於一境之人。國恩俾復其土疆，改過是還其官秩。其王承宗特宜洗雪，依前起復雲麾將軍守左金吾衛大將軍員外置同正員檢校工部尚書兼鎮州大都督府長史御史大夫上柱國充成德軍節度管內支度營田等使鎮冀深趙德棣等州觀察處置使。成德軍將士官爵實封等，一切如舊，待之如初。諸道行營將士等，皆賈雄心，爭輸忠力，以戰則勝，以攻則摧，加以跋涉道途，暴露原野，各宜賞級，仍並歸還，宜共賜物二十八萬四百二十端匹，並令度支隨便近即時支遣。仍令糧料使與本軍計會，豐厚宴設。
於戲！產王作兵，以輔文德；雷雨施澤，亦酌人情。況乎忠烈之遺，勳親之後，每稱破敵，嘗用愧懷。聞覆眾而增傷，覽捷書而興歎。一夫不獲，尚泣於前王，百姓何辜？罹禍於茲日。雖為彼制，孰非吾人？事苟便時，朕寧屈己。庶當修政思理，推誠致和，奉天地之心，大祖宗之業，姑以濟物，豈務申威。虞帝之征，載示兩階之舞；殷王之網，式宏三面之仁。惠此方隅，置於安靜，凡百多士，宜諒予懷。
門下：夫宰相之任，上以代天工，輔佐之宜；下以立人極，燮調之理。❥爰得忠正，方膺股肱。正議大夫守太常卿上柱國襄武縣開國侯賜紫金魚袋權德輿，器度端實，智資通敏，學成師法，文為國華。素履常踐於貞方，黃中允合於易簡。自出入清列，茂著嘉聲，名利無屑於中懷，風雨不移其常性。驥騄之質，常識於遠途；鸞鳳之姿，宜巢於阿閣。期於致理，推之至公，寵以春卿，掌我樞務。輔天地之德，俾化及清寧；導陰陽之和，使物靡疵癘。予違汝弼，言無麵從，君可臣否，事已心同。用佇宏美，式副虛懷。可守禮部尚書同中書門下平章事，散官勳封賜如故。
輔弼之重，邦家所屬。寄深垣翰，則外撫諸侯；望切股肱，則入熙庶績。迭居其任，厥惟舊章。前淮南節度副大使知節度事管內支度營田觀察處置等使金紫光祿大夫檢校兵部尚書兼中書侍郎同中書門下平章事揚州大都督府長史上柱國趙國公食邑三千戶李吉甫，宏經遠之才，研極深之慮。脫落細故，洞開中懷，文稽典謩，學升堂室。洎司我密命，言屢表於獨明；參予袞職，道每彰於孤直。貢共誠節，竭以公忠，墜典載張，彝倫攸敘。輔予不逮，懷之豈忘。曩以江淮大都，吳楚雄鎮，歲屬艱食，人多愁聲，是假全才，用康疲俗，下流水利，不憚勞心。故矗以長塘，瀦其天澤，變舄鹵為稻粱之壤，致蒸黎有衣食之源。吏守成規，人無遷誌。庶富之教，既宣於封內；輔相之宜，俾及於天下。顧茲重務，屬於良臣，去其外職之繁，專以中樞之任。至於別館良史之襃貶，內殿集賢之清秘，爰舉舊典，式洽新恩。無曠厥官，往踐乃位。可中書侍郎平章事兼集賢殿大學士兼修國史，散官勳封如故。
爰立輔臣，以熙庶績，聿膺其任，是亦難能。至於明用舍之宜，全始終之道，茲惟大體，寧忘予懷。中散大夫守門下侍郎同中書門下平章事兼宏文館大學士上柱國賜紫金魚袋李藩，早以學行，聞於縉紳，洎升朝端，克慎素履。頃者拔於非次，列在鈞衡。是宜直己以佐時，匪躬而納誨，用副明獎，越於常倫。而授任已來，再逾年序，夙夜之勤雖著，弼諧之效未孚，將何以允至公之求，成天下之務？宜輟黃樞之重，尚居端尹之崇，爾其勉之，式謂優禮。可守太子詹事，散官勳賜如故。
朕聞王者之牧黎元也，愛之如子，視之如傷。苟或風雨不時，稼穡不稔，則必除煩就簡，惜力重勞，以圖便安，以阜生業。況邦畿之內，百役所叢，雖勤卹之令亟行，而供億之制猶廣。重以經夏炎暵，自秋霖霪，南畝虧播植之功，西成失豐登之望。內乏口食，外牽王徭，豈惟轉輸之虞，慮有餒殍之患。斯蓋理道猶鬱，和氣未通，永言於茲，良所咎歎，宜加惠貨，式示誠懷。
比者每令折糴，本以便人為意。今田穀所收，其數既少，必恐徵納之後，種食不充。其京兆府宜放今年所配折糴粟二十五萬石。如百姓有粟，情願折納，即於時價外，特加優饒與納。仍令當處收貯，委度支逐便支用。今春貸百姓義倉斛斗，屬歲旱歉，須議優矜，宜令所司，容至豐收日徵填。京兆府從元和五年已前，諸縣租稅有逋懸錢在百姓腹內者放免。其百姓職田，數額甚廣，近緣水潦，道路不通，計搬運腳價，所費猶倍，務令寬濟，使其安存，其破損外職田粟，宜令逐近貯納，仍委度支隨便支用。其職田粟送城腳價，亦宜放免。百官今年本分職田粟，據損數外，宜令於太倉請受。其草及水田租，既緣城中無可回給，即宜據損數外，準舊例令。今年畿內田苗，應水旱損處有無，聞至今檢覆未定，又屬霖雨，所損轉多，有妨農收，慮致勞擾，其諸縣勘覆有未畢處，宜令所司，據元訴狀便與破損，不必更令檢覆。其未經申訴者，亦宜與類例處分。
朕以為理之本，在乎安人。谘爾尹京宰邑之臣，實惟親人阜俗之寄，必當詢其疾苦，奉我詔條，恤隱為心，無怠於事。罔或徇利以克下，吐剛而茹柔，使閭井咸安，煢嫠獲濟。各勉忠效，宜悉朕懷。
王者教化，本於婚姻，由親以理疏，自內而型外。故《詩》稱好合，所以成子姓也；《禮》有待年，明其必及時也。恭惟累聖之後，子孫眾多，教於公宮，已知婦順，而從人之義重，擇配之才難，以茲兢兢，久曠嘉禮。況時方無事，年及有行，宜加祿邑之榮，以俟禦輪之吉。言念於此，惕然興懷，思宏厚恩，用協敦敘。恩王等女六人，可並封縣主。仍委中書門下與宗正卿及吏部尚書侍郎，計會諸親之內，及常選之中，精求其人，副我誠意。
門下：司重柄者，允屬於長才，熙大猷者，固資於端士。朕纘承鴻緒，撫有萬邦，夙夜祗勤，懼遠於道。故每注意宰輔，勞懷夢想，誠以得失之效，邦家所係，疇若僉論，簡予深衷，必惟其人，是舉成命。朝議郎守尚書戶部侍郎驍騎尉賜紫金魚袋李絳，質秀珪玉，文含彩章。抱器挺生，居貞特立，有史魚秉直之操，勵山甫匪懈之誠。忠孝兩全，學識兼茂，清標可以範雅俗，正氣可以肅群倫。頃自周行，俾參密命，動由於義，知無不為。蹇蹇懷匡濟之心，孜孜陳遠大之略，言無隱避，居則靜專。貫於初終，其道一致，地卿之貳，爰委典司，理財先示於簡廉，利物每懲於聚斂。經通立制，器用彌光，台閣之間，鬱有公望。是宜權衡百度，宰理庶工，允副具瞻，掌我樞密。於戲！予欲驅人俗以躋富壽，感人心而致和平。爾尚修明憲章，宣布德澤，必寬大其誌，無察為公。恒其道以秉彝，裕其體以臨下。各任以職，無忘陳平之言；苟便於人，勿憚蕭何之請。敬茲寵擢，其懋戒哉！可朝議大夫守中書侍郎同中書門下平章事，勳賜如故，主者施行。
