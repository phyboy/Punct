敕：文城柵將士百姓等，脅汙之中，同心效順，率此危疑之俗，盡為忠義之人。言念乃誠，思加獎異，爰圖改邑之制，用表移風之美。其蔡州行吳房縣宜改為遂平縣，仍於文城柵南新城內置，便為上縣，權隸唐州。
泉貨之設，故有常規，將使重輕得宜，是資斂散有節，必通其變，以利於人。今繒帛轉賤，公私俱弊。宜出見錢五十萬貫，令京兆府揀擇要便處開場，依市價交易。選清強官吏切加勾當，仍各委本司先作處置，條件聞奏。必使事堪經久，法可通行。
近日布帛轉輕，見錢漸少，皆緣所在壅塞，不得通流。宜令京城內文武官寮，不問品秩高下，並公郡縣主中使等，下至士庶商旅等，寺觀坊市，所有私貯見錢。並不得過五千貫。如有過此，許從敕出後，限一月內，任將別物收貯。如錢數較多，處置未了，任便於限內於地界州縣陳狀更請限。縱有此色，亦不得過兩月。若一家內別有宅舍店鋪等，所貯錢並須計用此數。其兄弟本來異居曾經分析者，不在此限。如限滿後有違犯者，白身人等，宜付所司痛杖一頓處死。其文武官及公主等，並委有司聞奏，當重科貶。戚屬中使，亦具名銜聞奏。其賸貯錢，不限多少，並勒納官。數內五分取一分充賞錢數，其賞錢止於五千貫，此外察獲及有人論告，亦重科處，並量給告者。
左降官等考滿量移，先有敕命，因循日久，都不舉行，遂使幽遐之中，恩澤不及。自今以後，左降官及量移未復資官，亦宜準此處分。如是本犯十惡五逆，及指斥乘輿，妖言不順，假托休咎，反逆緣累，及贓賄數多，情狀稍重者，宜具事申奏聞。其曾任刺史都督郎官御史，並五品以上常參官，刑部檢勘，具所犯事由聞奏，並申中書門下，商量處分。如未滿五考以前遇恩者，準當時節文處分。其復資度數，準元和二年六月二十七日敕文處分。
敕：伐叛興師，久勞於外，饋軍給費，固已為煩。獻賀之儀，諒非朕誌。務從簡約，式表憂勤。其今年冬至，及來年元日，諸司諸道進奉宜停。
記事記言，史官是職，昭其法誡，著在典常。如聞近者難得詳實，思有厘改，用存舊章。舉而必書，朕所深望。自今以後，每坐日宰臣及諸司對後，如有事可備勸誡合紀述者，委其日承旨宰相宣示左右起居，令其綴錄。仍準舊例每季送史館，以為常例。
崔祝抵犯刑章，宜加貶逐。緣其身居憂服，未可授官，宜且於康州安置，待服滿日處分。其贓充進助者，仍令度支收管。本道觀察使覺察不早，特宜釋放。
李師道潛包禍心，偽布誠懇。緣自淮西用兵已後，愆釁屢彰，累有疏陳，請舍凶逆。當道租稅，頻年不送，陰通信使，數致帛書。又逆黨訾嘉珍等，蓄聚凶待，謀燒洛邑，所圖不軌，臨發事彰。又使其徒燒劫河陰庫倉，沮國大計。中使李重秀宣諭到本道，又縱官健淩暴。況又元和十年六月傷害宰相，事之端本，實啟潛謀。凡此罪名，皆當不赦。朝廷以新平淮寇，貴且息人，素為含容，令其獻效。師道自知過咎，難掩群言，累遣崔承寵、王元同，自將表陳，請令長子入侍，兼獻沂、密、海三州；林英續來，又獻三州圖印，並奏其男發日。國家每務宏貸，屈法招綏。今忽翻然，盡變前意。應所陳列，無非妄言。其師道並軍將健兒表共三道，詞頗悖慢，宜出示百寮，議可征可舍以聞。
應同司官有大功已上親者，但非連判及勾簡之官並官長，則不在回避改授之限。況國朝故事，不少敕令，明文具存。其官署同職異司，雖父子兄弟，亦無所嫌。起今已後，宜準天寶二年七月六日敕處分。
敕：魏博及義成軍節度送到擒獲逆賊李師道下都知兵馬使夏侯澄、兵馬使朱澄等共四十七人，附麗凶黨，拒抗王師，國有常刑，悉合誅戮。朕以其久居汙俗，皆被脅從，況討伐以來，時日未幾，縱懷轉禍之計，未有效款之由，情似可矜，朕不忍殺。況三軍百姓，孰匪吾人，詔令頒行，罪止師道。方欲拯於塗炭，是用活其性命，誠為屈法，庶使知恩。並宜特從釋放，仍令卻遞送至魏博及義成軍，各委節度收管驅使。如緣父母血屬猶在賊中，或羸老疾病，情切歸還者，仍量事優賞放去，務相全貸，保所疑留。
寇孽背恩，自取誅翦，黎元不幸，久陷凶殘。王師有征，義先拯物，苟加殘暴，諒匪予懷。況諸軍討伐已來，百姓歸投相繼，既足嘉恤，尤宜撫存。時屬春陽，各務農業，陶我惠化，當令便安。其淄青四面諸道兵馬，應入賊界收城邑，所至百姓，明加曉諭，任其營生，輒不得妄行傷殺，及有拘係。焚燒廬舍、掠奪資產、開發墳墓等事，並宜禁斷。詔下之後，已有處分。今更申敕，切在遵行。
王承宗與三軍將士，輸忠效力，葉誌同心，恭守典章，誓除寇虜。俗化丕變，風猷特高。如聞水旱之餘，供費未贍，務令優濟，保洽恩和。宜賜綾絹布共萬端匹。
如聞諸道州府長吏等，或有本任得替後，於當處置百姓莊園舍宅，或因替代情庇，便破除正額兩稅，不出差科。自今已後，有此色，並勒依元額為定。
京畿之內，供億所叢，雖年穀比登，而人食尚寡，俾其存濟，實在優矜。其京兆府及諸縣今年夏稅大麥等，共九萬四千六百九十四石，並宜放免。
江漢分流，各有港路兩界，但合論此，不合勞人築堤。今水潦為虞，則慮先及低下，其鸕鶿港宜令孟簡即與決開，其師子港塞來年月深久，更委兩道計會。詳盡本末事理。
劉辟招誘外蕃，用資叛亂，四蕃顧盟，竟無助逆，雖使在其間，而義無所失。其吐蕃並分散，送赴本界，以其寒沍涉遠，各給衣物糧食發遣。
淄青營田副使兼齊州刺史嚴纂，頃在賊中，頗聞惡跡，比於流類，自合加刑。況昔歲赴官，便道潛竄，凶狂之狀，物議不容。投彼遐荒，尚謂宏貸。除名，配流雷州。
伏以高祖太宗接千載之統，垂無疆之休；太上皇承九聖之烈，傳莫大之慶。嗣德纘業，允文允武，宏帝堯之欽明，宗元元之清淨，付朕天下，頤神保和，至道光於唐虞，至仁合於天地。卿等虔述休德，祗獻鴻名，循省再三，允符朕意。朕獲守寶位，丕承睿訓，雖虔恭寅畏，不敢怠遑，而澤未洽於群生，理未臻於皇極，遽言徽號，何以當之？雖嘉乃誠，難遂來請。其上獻太上皇尊號，宜依所奏。凡百卿士，當體至懷。
省表具知。朕獲承丕緒，以撫萬邦，照臨無日月之明，膏潤無江漢之浸。常恐吉蠲雖備，未享於天心；教道雖勤，未諧於人欲。諒慚匪德，敢議鴻名？而宰臣群公，宗後庶尹，上引祖宗之丕矩，下述黎獻之誠心，誡予以處泰而思勞，告予以愛名而務實，陳以懇迫，至於再三。先典不可以固違，群情不可以屢阻，與其牢讓而繁飾，不若納規而徇公。遽抑至懷，勉從來請，顧惟不稱，兢惕殊深。
朕以負荷至大，惕厲每深，常所憂勤，豈敢暇逸。雖卿等竭忠獻替，匡救之益既多，而朕亦追想聖明，諫諍之規是渴。所以列其事跡，文以丹青，嘉乎匪躬，凜然在目。庶以發揮寡昧，辨察正邪。置之坐隅，所期於外獎；示於卿等，但表於衷懷。詠之清風，企以從政，豈惟斯美，得在前人。卿等道極致君，才周濟物，弼違義激於金石，成務功格於神祗。事合公忠，言形將順，周省陳敘，深覽誠明。所賀知。
省表具知。建崇名，加大號，必自盛德，而因全功。苟非其時，難以擬議。朕紹十聖之統緒，尊百代之憲章，冕而事天，憂慄不暇。乃者忠臣敦化，良將策勳，有寇難而必殄必平，用兵戈而不蝗不旱，此乃多士葉力，成茲小康，豈予一人，獨運而致。卿等四陳章疏，每瀝肺肝，同士庶之誠心，徵朝廷之故實，願飾虛美，皆為過談。諭而復來，勢不可止，雖重煩典禮，殊不自安。而深念奏陳，亦當從欲，勉依所請，良用愧懷。
朕聞王者大孝，本於無違，故由於禮則不替，慎於終則歸厚。國有大事，付予衝人，永言營奉，衣惶靡措。雖仰遵先旨，已從儉於因山；而俯徇度荒，實載勤於復土。況七月之會，萬方畢臻，有供億之繁，有車騎之雜，賴上天垂祐，庶務肅成。文物盡哀敬之容，道路無風雨之氣，粵自遷座，至於返虞，人之葉從，禮無違者，此皆一二輔弼，洎左右之臣，至於庶寮，罔不盡力。朕所嘉歎，不忘於懷，宜酬厥庸，以序功次。其山陵使宜與一子七品正員官，山陵禮儀使及陵所攝太尉行事官與一子八品正員官，山陵副使兵部侍郎判度支李選、禮部侍郎崔頒按行山陵地使並賜一級，挽郎代哭諸司職掌工巧雜設人夫車牛，並詢其勞績，秩以等級，賜官及出身賜勳爵進階減勞選各有差。
天地之德，佐助者忠良；鬼神之靈，弊踣者盈貫。故有無狀之釁，顛越以敗常；則有不奪之誠，感慨以明節。《易》所謂功業見乎變，《書》所謂不善降百殃，積惡必至於滅身，見幾寧俟於終日，應若影響，昭然著明。
李錡受恩三朝，授任千里。勺水拳石，以至高深；潤草塗原，豈酬亭毒。而棄我厚德，稔其奸心，滔天以肆其逆謀，擢發未窮其醜行。乃者式舉戎旆，申嚴國刑，將鼓雷霆之威，以誅梟獍之罪。
鎮海軍左廂兵馬使兼御史中丞子良等，外宏智慮，內激精忠。擐甲執兵，取凶人之柄；瀝肝嚐膽，懷勁草之風。回戈以掩其羽毛，竟夕遂擒其魁首。天府無一金之費，已靜江流；王師無一戰之勞，已除人害。莫大之節，卓然無倫；非常之功，斯謂不朽。高位重賞，予何愛焉？殊加榮寵，用顯旌勸。其張子良等超異酬賞，並從別敕處分。其立功將士等，並準平西川節度例優賞甄敘。其左廂官健等，素聞效順，亦宜霑賞，並從另敕處分。王澹、趙錡等，仗節死義，殺身成仁，無罪罹辜，受茲殘酷，所宜襃表，並勸忠貞，即加追贈，仍令州縣致祭收葬。其王澹如有子弟，服滿日與一子八品正員官。如更無辜受戮，及脫身效順者，亦委元素具事聞奏，當有裒贈，及加甄錄。如受戮之中，有長行官健，勿停糧賜，優給其家。浙西管內官吏及職掌人，若被逼脅驅使者，但情非同惡，一切不問。每念疲，久罹虐政，而又迫於逆命，驅以饋軍。攫斂則灌以漏卮，傷殘則烈於猛火，永言於此，如納諸隍。宜申蠲貸之恩，冀息呻吟之苦。其潤州今年秋稅未徵納者，一切放免。其管內諸州縣，如李錡作亂之後，橫加徵剝，委元素審加勘責，具色目聞奏。其榷酒錢亦宜處置聞奏。應討伐之師，如未出本界者，委本道量加賞給，如已出界者，仰具聞奏。
朕惟前王之訓，欽慎典刑，今為惡者就誅，而建勳者已錄，庶將櫜弓偃革，遂物之生成，力穡勸功，致人於富壽。覆車垂永鑒之轍，端扆扇無為之風。谘爾萬方，宜知朕意。
承天理物，莫尚於愛人；謝譴弭災，必先於咎己。朕臨禦萬國，逮今五年，亦常勵精，罔敢暇逸。誠雖勤而未妥於事，澤雖布而未浹於人，吳蜀建功，關輔屢稔，群生鹹若，荒服會同。將何以答昊穹之顧懷，承宗社之眷祐？固宜示以災眚，警予增修。自去冬以來，時雪微降，及此春暮，積為愆陽。宿麥不滋，首種未入，東作慮違於農候，西成何望於歲儲？為人父母，甚可憂憫。況江淮之間，歉饉相屬，物力疲耗，人心無聊。雖存救之術已行，而凋傷之弊猶切，是用輟食而歎，中夜以興。得非刑獄之冤滯未申，貨財之聚斂未息，忠鯁之言未盡達，不急之務未盡除？有一於茲，即傷和氣，居高莫喻，愧悼是懷。爰命禱祠，豈答神祗之望，空勤惕厲，豈為恤隱之方。莫若側身推誠，循政務實，法乾坤易簡之理，讚天地藏育之仁，將以塞違，庶孚於道。
屬陽和之序，品彙敷榮，俯念繁絏，俾從寬減。其京城內見禁囚徒，犯死罪非殺人降從流，流已下罪遞減一等。鹽鐵使下諸鹽院，舊招商所由欠貞元二年四月已前鹽稅錢，及永貞元年變法後新鹽利經貨折估錢，共二十八萬七千七百五十六貫文，並宜放免。聊此錢外，諸色所由人戶及保人，有積欠錢物，或資產蕩盡，未免禁身，或身已死亡，係其妻子，雖始於冒沒，而終可哀矜。宜委鹽鐵轉運使即據狀事疏理，具可徵可放免數聞奏。度支京西京北諸院榷鹽使，並畿內在城諸色所由人戶欠負，從貞元十一年以後至貞元十五年終，主保逃亡，攤徵保人，並保人又逃亡，及身在貧窮，非家業見存奸滑延引者，所欠錢物斛鬥柴草等項，亦宜放免，亦委度支續具合放數聞奏。諸道兩稅外據榷率，比來創制敕處分，非不丁寧。如聞或未遵行，尚有此弊。永言奉法，事豈當然。申敕長吏，明加禁斷。如刺史承使牒擅於界內榷率者，先加懲責，仍委御史台及出使郎官御史察訪聞奏。
夫制事立程，必根源本，未有上敦節儉，而下有困窮，上好豐盈，而下獲安輯。顧財用之所出，念耕織之為勞。自中原宿兵，調賦尤廣，更修無名之貢獻，必有無藝之徵求。或稱出於羨餘，或稱不破正稅，相因慕效，寢以成風。革弊立防，何切於此？其諸道進獻，除降誕、端午、冬至、元正，任以土貢修其慶賀，其餘雜進，除旨條所供，及犬馬鷹隼時新滋味之外，一切勒停。如違越者，所進物送納藏庫，仍委御史台具名聞奏。如諸道停進奉後，尚務因循，或有聚斂，亦委出使郎官御史察訪聞奏。政理之本，在於簡約，由內及外，以示率先。昨者六宮內人，量已放出，猶慮內廄之馬，其數稍多，委飛龍使等（《詔令》作「郎」）條流減省，續具聞奏。嶺南、黔中、福建等道百姓，雖處遐俗，莫非吾人，多罹掠奪之虞，豈無親愛之戀，以茲興念，良用憫然。應緣公私買賣奴婢，宜令所在長吏切加捉搦，並審細勘責，委知非良人百姓，然許交關，有違犯者，準法條處分。
朕理國濟人，以義為利，務於當者必舉，詢其弊者必除。其在卿士葉心，方嶽宣力，勉修爾職，以惠黎元，慎守彝章，鹹悉朕意。
敕：王者本憂人之心，有順時之令，故及發生之候，必宏利澤之規，以此惠人，期於阜俗。今三陽布和，萬物遂性，惟人之窮乏者，或不能自存，朕所以湣然省憂，議所賑救。如聞京畿之內，緣舊穀已盡，宿麥未登，尚不足於食陳，豈有餘於播種。勸其耕植，固在及時，念彼徵求，尤資寬貸。京兆府宜以常平義倉粟二十四萬石貸借百姓，其諸道州府有乏少糧種處，亦委所在官長用常平倉米借貸。淮南、浙西、宣歙等三道，元和四年賑貸米並宜停徵，容至豐年，然後填納，編戶之徵，既有藝極；字之要，當恤有無。苟徵歉之不時，則困弊之無日。
近緣諸州送使錢物回充上供，合送使者，使司又立程限，所以每至歲首，給月無資，不免量抽夏稅，親陳未接，營辦尤難。委觀察使宜以供軍錢方圖借便，輒不得量抽百姓夏種。夏貢有差，先乎任土，周幣殊等，實在便人。近日所徵布帛，並先定物樣，一例作中估受納，精粗不等。退換者多，轉將貨賣，皆致損折。其諸道留使留州錢數內絹帛等，但有可用處，隨其高下，約中估物價，優饒與納，則私無棄物，官靡逋財。其所納見錢，仍許五分之中，量徵二分，餘三分兼納實估匹段。錢以準貨，本約重輕，制之不均，遂權百物。由是競為蓄聚，漸爽流通，粟帛轉賤，農桑益廢，若無厘革，其弊難堪。公私交易，十貫錢已上，即須兼用匹段，委度支鹽鐵使及京兆尹即具作分數，條流聞奏。茶商等公私便換見錢，亦須禁斷。
自定兩稅以來，刺史以戶口增減為其殿最，故有折戶以張虛數，或分產以係戶名，兼招引浮寄，用為增益。至於稅額，一無所加，徒使人心易搖，土著者寡，觀察使嚴加訪察，必令詣實。朕嗣守丕圖，於茲七稔，每念萬方所奉，唯在一人，百姓未康，豈安終食，故所以賑贍優貸，思致乂安。方鎮牧守，誠宜遵奉，如有違越。委御史台及出使郎官御史訪察以聞。宣示中外，明悉朕意。
孝本因心，自天子而下達；禮當從祔，由聖人而設範。朕以寡祐夙罹憫凶，追攀弓劍，閉橋山而未幾；永慕褘翟，合源陵於此時。昊天罔極，追感無盡，俾竭誠敬，用申哀懷。而塚臣大僚，庶尹群吏，靡不夙夜，展其勤勞。備物之容既陳，嚴奉之敬斯在，始終罔替，差次宜勞。式舉彝章，俾新渥澤。山陵所攝太尉行事官與一子七品正員官，山陵禮儀使與一子八品正員官，山陵副使賜爵一級，其下優賜各有差。園陵所供役為勞，憫茲充奉之勤，宜頒施舍之令。其富平縣今年夏稅，除折諸色價及已徵納青苗錢除捐外，並宜放免。
朕聞天地之於萬物也，道深煦育，而雷電震曜，時警其不庭；帝王之臨九有也，德尚撫綏，而原野陳師，必加於有罪。是以將伐而舍，義在止奸，禍召由人，孽固難逭。朕嗣膺寶曆，恭守丕圖，自靖亂巴庸，除妖海浙，戡翦群慝，將期理平，全保太和，非欲生事。逆賊元濟，蓄奸稔惡，憑固阻兵，擅釋父喪，悖違君命，行虧天性，義絕人倫。厲殘忍之聲，豺狼是類；忘生成之德，梟獍為心。大告屢加，逆謀轉甚，是用宜社，至於出軍。猶宏吊伐之方，必兼討諭之命。元臣統護，授幃幄之深謀；上宰專征，運廟堂之成算。群帥畢力，萬旅一心，戰以力摧，襲由奇勝。李全師直進，堅壁洞開，凶徒就執於城池，餘孽奔降於草莽。霧廓冰泮，淮濆水清，斯皆宗社垂休，人神協讚。
仰荷靈眷，俯嘉眾誠，共協勤勞，予用惕然衷懷，載益之厲，頒爵授賞，予何愛焉？其收蔡州擒吳元濟節度及諸大將等，宜從別敕處分。諸立功將士等，委韓宏、裴度行營諸道節度，使速條流等第聞奏，即有甄升。其賞物等，已令節級優厚支遣，具別敕處分。其投降將士，亦委韓宏、裴度與諸道節度使計會，條流聞奏。其中有是親差百姓子弟兵，便放歸營農，仍具數聞奏。其淮西諸州縣官吏將健等，雖被脅汙，皆非本心，除同惡巨蠹者，一切不問。其淮西百姓等，陷此凶逆，久罹殘傷，莫菲吾人，寧忘優恤，宜準元敕，給復二年，仍委州縣長吏設法安撫。其近賊四州，自王師問罪，供億實繁，頻有優矜，放其稅賦，尚慮人多困極，務俾昭蘇，其來年夏稅，亦宜放免。比來諸州府供行營，勞役尤甚，宜令放免，委有司條流聞奏，即議優卹。自經戰伐，所有傷痍，至於徇國捐軀，效忠立節，每加憫歎，寤寐是懷。官軍陣亡將士，並委韓宏、裴度與諸軍審勘，具名銜事跡申奏，即與襃贈。其家口等，並委本軍優賞，仍五年不停衣糧，並所在州縣，速為收葬，仍量事致祭於其家。將士有因戰陣傷損，以致殘廢者，各委本軍厚致優卹，仍勿停衣糧。其陷在賊中官吏將士百姓等，應有節義著明，無辜受戮者，宜令州縣府長吏致祭收葬，仍委節度使具名跡聞奏，當有褒贈。仍優賞其家，先已褒贈者，委長吏訪其子孫聞奏，當與甄錄，其家亦準例優賞。
於戲！制理垂規，每思去殺，而亂常作逆，多自幹誅。爰念興師，至於殄寇，累年之內，徵役靡寧。除害雖本於愛人，敷化終慚於用鉞，宵衣永歎，良所愧焉！谘爾萬方，宜諒予誌。
門下：朕聞三光下燭，懷忠秉義者其節必彰；四海有君，作逆崇奸者其禍必大。況乎恩有負於覆載，禮自悖於君親，罪盈而神怒既加，惡稔而人謀乃發，眾所共充，誅何可逃？逆賊李師道，苞慝稔凶，背德蔑義，動皆幹紀，言必欺天。固海嶽之山川，為虵豕之窟宅，忘寵祿於累代，恣殘忍於一方，阽亂自至於滅身，冒戮難窮於擢發。朕祗臨寶位，仰奉丕圖，除暴本務於好生，用武尚慚於耀德。肆命群帥，會兵龜蒙，旗鼓相望，城壘連下。淄青都知兵馬使金紫光祿大夫試殿中監兼監察御史劉悟，義勇中激，沈謀外通，攄三軍響順之誠，申列郡受汙之憤，回戈首唱，萬旅響從，渠魁就殲，梟獍同戮。載馳❥馹函首上聞，氛祲廓清，方隅厎定。功有卓異，理當優崇，旌善勸能，用昭必信，其劉悟所酬官賞，並從別敕處分。其同立功將士等賞物，已處分支遣，委宣撫使楊於陵與本道計會，速條流功效等第聞奏，續加甄獎。魏博以全軍濟河，俯壓賊壘，摧攝凶狡，導致良❥葉謀祚為保授既翦逆豎，宜甄茂勳，諸道行營，鹹盡忠力，至於攻取，克捷既聞。應緣討伐將還之際，合有宴勞賞賜等，並從別敕處分，委各本道條流有功將士聞奏，當議甄錄，其淄青管內州縣官吏軍鎮將健，及諸色職掌人等，久罹脅汙，自拔無由，撫事量情，亦可矜恕，除同惡巨蠹者，其餘一切不問。其淄青道百姓等，陷此凶逆，久被殘傷，昨因阻兵，尤肆暴虐，吾人是念，豈忘優矜，宜給復一年，仍委本道州縣長吏設法撫綏。其管內有高年廢疾，並鰥寡煢獨貧弱尤甚者，委觀察到日差官存問，並量與粟帛。訪聞比者賊中，應有百姓鬥斛，皆被收納。今春農時，貧乏者眾，恐不辨耕桑，失生業者，宜令存問。如有此色，取所舊貯斛鬥，量事給與，令充種食，俾得存濟。其賊中雜差點子弟夫役，便放還本處。其中有不能自存者，量事優卹。百姓商旅諸色人中，有被分外無名賦斂者，並當勒停。自興討伐，言念傷痍，扞患捐軀，納忠徇國，良深隱憫，寧舍寤懷。其官軍有陣亡將士等，委本軍審勘，具名銜事跡申奏，即與襃贈，仍令本軍優賞其家，三年不停衣糧，並委所在州縣速與收葬，量事致祭。其將士有因戰陣傷損尤甚，以致殘廢者，各委本軍厚加優卹，仍勿停解。其陷在賊中官吏百姓等，應有節義著明無辜受戮者，宜令州府長吏致祭收葬，仍委節度使到日具名跡奏聞，當有襃贈，仍優賞。其淄青封域，曆稔氛昏，管內名山大川在祀典者，宜令宣撫使與本鎮計會，差官備禮致祭。其祠廟中應緣陳設器服等物，是賊中所置者，並宜廢撤，特加修換，用致虔誠。於戲！朕恭已響明，撫禦九有，推情以恕，出令在寬。而叛逆反常，自貽天討，迷於告諭，速彼誅鋤。轉禍必有忠臣，為亂同於覆轍，既除逋寇，庶洽大和。偃戢干戈，諒從此始，布告遐邇，咸使聞知。主者施行。
