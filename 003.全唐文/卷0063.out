維永貞二年歲次景戌正月景寅朔，皇帝臣某稽首再拜奉冊言：臣聞上聖元邈，獨超乎希夷，強名之極，猶存乎言象，豈足以表無為之德，光不宰之功。然稱謂所施，簡冊攸著，涵泳道德，感於精誠，願奉洪徽，有以自竭。伏惟太上皇帝陛下道繼元功，業纘皇極，膺千載之休曆，承九聖之耿光，昭宣化源，發揚大號。政有敦本示儉，慶有格天漏泉，恩翔春風，仁育群品，而功成不處，褰裳去之。付神器於衝人，想汾陽以高蹈，體堯之德，與神同符。其勳也天，其靜也地，巍巍事表，無得而言。顧茲寡昧，屬膺大寶，懼忝傳歸之業，莫申繼述之誌，夙夜兢畏，惟懷永圖。今天下幸安，皆睿訓所被，而未極徽號，孰報君親？是以台臣庶官文武之列，抗疏於內；方伯藩守億兆之眾，同辭於外。請因壽曆，以播鴻名。臣不勝大願，謹上尊號曰：應乾聖壽太上皇。當三朝獻壽之辰，應五紀啟元之始，光應徽稱，允協神休。斯天下之慶也。
維元和四年，歲次己丑，十月癸酉朔十三日乙酉，皇帝若曰：自我有國，大諸侯之勳勞者，必勒功圖形，播於鍾鼎，藏於盟府，歿則極異等之禮，以嘉魂魄，使奮乎百代之上。百代之下為臣者，莫不興起也。谘爾故邠寧慶等州節度支度營田觀察處置等使充京畿諸軍都統開府儀同三司檢校司空同中書門下平章事持節邠州諸軍事兼邠州刺史上柱國南平郡王食邑三千戶高崇文，英姿絕群，雄略神授，上通星辰之氣，克扶期運之數。少事塞門，保寧朔漠。千秋之勇，常冠軍鋒，吳芮之忠，早書令甲。頃以井絡之下，谘臣流毒，獸心狼顧，誘脅我人，遂拜於齊壇，授以蕭斧。束馬蓐食，先命戒途，曾無再籍之役，不用一卒之死，生致首惡，戮屍天街，西南晏清，按堵如故。禮加九命，秩尊三事，貴列東第，壤逾徹侯。動蕩夷夏，煇灼編簡，進律遷秩，兼制舊疆，臥鼓翳扉，解甲休卒，期以無征，逮乎三垂。暗忽生災，壽量中輟，維屏之歎，瞿然疢懷。故命國子祭酒劉宗經、副使司勳郎中李直方、持節冊贈爾為司徒，賻禭命數，率禮加等。式表無原之功，用申不檢之賞，將我痛悼，告於幽神。
維元和四年，歲次己丑十月癸酉朔，十八日庚寅，皇帝若曰：於戲！昔禹有聖子，克承父業，故三王代襲，以天下為家。我唐受天明命，垂二百年，欽惟十聖，虔嗣實曆，亦罔敢越丕子之責，傳序相受，以及予一人，獲奉珪幣。事上帝，承宗廟，夙夜祗懼，不敢荒寧。永惟負荷，思建儲貳，須假五載，相時一德，允屬於爾元子鄧王寧。惟爾兩曜分輝，五行總秀，體資上哲，性被至仁。粵在幼衝，挺然岐嶷，寬厚之量，匪由師訓；溫恭之德，稟自生知。爰撫藩封，式崇磐石。河間之泉懿，決策不窮；東海之開明，視牘能辨。陪厚宗祀，讚獻郊禋，展禮克誠，執事惟敬。勤龔子道，左右朕誌，旋觀表識，宜踐青宮。訊於著龜，靈命不二；謀及卿士，人心協同。尚膺匕鬯，允事監撫，是用命爾為皇太子。往欽哉！莫尊菲君，爾為之臣；莫親匪父，爾為之子。愛敬誠矣，忠孝並焉。爾其虛受以下賢，齊肅以成德。無以崇廣處已，無以怠忽臨人。繼明四方，以貞萬國，永言配命，可不慎歟！
維元和四年，歲次己丑，十二月壬申朔二十七日戊戌，皇帝若曰：歿加榮號，所以勸人，示其爵列之差，用彰禮命之數。谘爾故彰義軍節度支度營田申光蔡等州觀察處置等使光祿大夫檢校司空同中書門下平章事使持節蔡州諸軍事兼蔡州刺史上柱國濮陽郡王吳少誠，嚐賈拳勇，習知戰陣，服上將之號令，為中書之首出。及鑿門建牙，授以封域，淩威以行法制，峻文以輯賦輿。當先聖之委遇，極寵祿之休顯，序位列公台之盛，茅土有侯王之尊。謂終享遐紀，策勳功令，壽量斯盡，軫於予衷。今遣使權知宗正卿李詞、副使起居舍人裴度，持節冊贈爾為司徒。於戲！守屏之臣，注意斯重，昭我寵渥，藏於後昆。
維元和七年，歲次壬辰，十月景戌朔十七日壬寅，皇帝若曰：於戲！建立儲嗣，崇嚴國本，所以承祧守器，所以繼文統業，欽若前訓，時惟典常，越我祖宗，克享天祿，奄宅九有，貽慶億齡，肆予一人，序承丕構。纂武烈祖，延洪本支，受無疆之休，亦無疆惟恤，負荷斯重，祗勤若厲，永懷嗣訓，當副君臨。谘爾遂王恒，體乾降靈，襲聖生德，教深蘊瑟，氣葉吹銅。早集大成，不屑幼誌，溫文得於天縱，孝友因於自然，符采昭融，器業英遠，爰膺錫社，實寄維城，懿河間之不群，慕東平之最樂。自頃離明輟曜，震位虛宮，地德可尊，人神攸屬，式稽令典，載煥徽章，是用冊爾為皇太子。往欽哉！有國而家，有君而父，義兼二極，重係萬邦。何好非賢，何惡非佞，何行非道，何敬非刑。居上勿驕，從諫勿咈，懋茲乃德，惟懷永圖。用陪貳朕躬，以對揚休命，可不慎歟！
維元和十五年，歲次庚子閏，正月甲辰朔越三日景午，皇帝若曰：於戲！上天降鑒，保乂於我國家。十聖丕承，光宅四海，鴻休大業，以逮予一人。嚴恭祗畏，懼弗克荷，賴宗社垂慶，生靈乂安。今朕寢疾彌留，弗興弗寤，神器所付，屬之元良。谘爾皇太子恒，孝友聰明，溫文睿哲，自主匕鬯，日新厥德。必能纘序朕志，綏靖萬邦，是用命爾，陟於元後。宜令中書侍郎平章事令狐楚奉冊，即皇帝位。懋建皇極，無忝我祖宗之休烈。
朕聞明王之以孝理也，必先之以博愛，臨之以莊敬。由一人之至德，鼓四表之歡心，臻於太和，以育庶類，則下知禁而無犯，上措刑而勿用，斯道不遠，宏之在予。朕以寡昧，嗣守丕業，荷累聖之鴻休，稟太上之嚴訓，夙夜寅畏，不敢荒寧。承顏而退省萬幾，問寢而下臨四海，虔奉惟眷，施於兆人。皇王以來，孰有斯慶？端本之化，自予躬行。總百行之源，刑四方之理，推恩以覆育，廣敬以昭事，王者要道，朕其庶乎。則日月之燭臨，可以率俾，昆蚑之涵養，期於不夭。是必家至日見，而後化洽刑清，圖始所難，慎終斯勉。猶恐下愚之人，因循陷辟，官師之長，教道未明，迫於饑寒，遂愆禮節。詿誤之網，顧失政而多途；哀矜之人，雖得情而勿喜。思與公卿大夫，下及士庶人，勵翼循省，以圖將來。其因體元之始，覃此惟新之澤，報於君父，下念於蒼生，頒慶紀年，鴻恩斯洽。可大赦天下，改永貞二年為元和元年。
自元和元年正月二日昧爽已前，大辟罪已下，常赦所不原者，咸赦除之。京畿諸縣今年十二月青苗錢及榷酒錢，並宜放免。地稅率於每年鬥量放二升，江淮荊襄等十州管內，水旱所損四十七州，減放米六十萬石，秋稅錢六十萬貫。內外文武見任在官神策六軍諸道將士等，各賜爵加勳有差。自武德已來功臣子孫與官及出身，文武常參官觀察節度團練經略使刺史六軍大將等，父母亡歿與贈官。至德以來任宰輔與追贈及諡，陝州奉天元從功臣，普恩之外，更賜勳爵。中書門下及外使宰相宜與一子七品官，東都留守六軍大將等與一子出身，東宮官並與改官司，其撰冊文官等與一子官及勳爵有差。天下百姓高年者，賜米帛羊酒。國子監祭酒司業及學官，並先取朝廷有德望學識者充。東都國子監諸館，共置學生百員。應天下州府每年所稅地丁數內，宜十分取二均充常平倉，仍各逐當處穩便收貯，以時價糶糴，務在救人。
朕聞王者大業，孝莫盛於配天；國之大事，禮莫尊乎享帝。故二儀合祭，知上天所子之仁；萬國駿奔，觀聖人嚴父之道。教之所設，禮極於斯。我國家祖武宗文，繼天撫運，聲名所被，車書必同。承祧而禦極，業光十聖；體元而紀號，年將二百。朕以微眇，纘奉昌圖，畏此洪業，若臨深穀。而大事所屬，仙寢維營，凶德相挻，兩隅皆阻。淮湖奧壤，水旱衍期，惄然疚懷，懼不克濟。既而上天降祐，烈祖垂休，妖氛盡殄，逆節鹹伏。精祲有以相蕩，善惡有以相資，五兵才試而復藏，四氣應序而鹹理。物皆滋茂，歲亦豐登，百姓之心歡然相與。是用齋精三日，款謁上元，明發不寐，祗見烈祖。周旋在位，陟降是依，克配之禮既展，如在之誠增慕。
嘉此福祐，與物惟新，式敷雝若之化，俾洽霈然之澤。可大赦天下。罪無輕重，常赦不原者，咸赦除之。左降官與量移及復資，仍聽累敘，流移配隸並放還。天下應有逋欠在百姓腹內者，及京畿今年夏青苗錢並放免。官酤酒及雜榷率並同禁斷。淮南江南去年已來水旱疾疫，其稅租節級蠲放。天下兩稅，貞元四年制書已令三年一定，委有司舉舊敕商量處置。諸道年終勾當宜停。刺史錄事參軍並不得擅離州，其事類已後制敕，速令有司刪定。江淮大縣，每歲據闕，委三省御史台諸司長官節度觀察使各舉堪任縣令，不限選數，並許赴集。台省官及刺史赤令有闕，先於縣令中揀擇。如有能否，與元舉人同賞罰，復置具員簿，以序內外庶官。禁郵驛假托乘勢。京兆府諸司色役人，各令條流簡省。天下官吏，應行鞭捶責情致死，切令察訪。王府六品已下官及諸州縣有獄，並省處分。諸官諸使有要停減者，委有司商量廢省。天下百姓不得冒為僧尼道士，以避徭役，其創造寺觀廣興土木者，舉敕處分。內外文武見任及致仁官諸軍將士等，以品秩節級賜勳爵。文宣王及二王三恪公主諸王與一子官，仍賜物有差。宗子中有才用者，委中書門下量才敘用。故尚父子儀、太師晟、太尉秀實、顏真卿、顏杲卿、張巡、許遠、南霽雲及配享功臣，與一子官及出身有差。至德已來功臣未配享者，速令詳定。文武常參官及諸道節度觀察使等並諸軍使，並與父母封及追贈，並一子官及出身有差。諸軍立仗及在本營，節級賜物。應緣大禮職事官，並賜階爵。天下諸色人中，有賢良方正能直言極諫，博通墳典，達於教化，軍謀宏遠，堪任將帥，詳明政術，可以理人，委內外官，各舉所知，當觀策試。天下百姓高年者，賜米帛羊酒物及版授官封。名山大川及古聖帝明王忠臣烈士，各令以禮致祭。
門下：朕丕承寶圖，撫有方夏，夙夜寅畏，不敢荒寧。永惟祖宗之鴻業，曆考前王之令典，思所以垂統立極，事神保人，推明至公，安固大本，尊廟祧而主匕鬯，嚴社稷而奉粢盛，俾開春闈，乃命元子，斯古今之通誼也。皇太子寧，清明體仁，莊敬好禮，服典謨之誼，一君親之誠，允諧詢謀，用建儲貳。爰以吉日，冊於明廷，鼓鍾載和，文物大備，盛禮雲畢，慶鹹良深。
是宜布澤申恩，自中達外，厥有前躅，舉而行之。自元和四年十月十八日昧爽以前，天下應犯死罪，非殺人者降從流，流罪已下遞減一等。左降官未經量移者即與量移。文武常參及諸州府長官子為父後者賜勳兩轉。應緣冊禮行事官賜階及勳爵有差，鄧王府官量與進改。
夫輔翼元良，教諭成德，使目睹正事，耳聞正言，形於施為，漸於心術，非齋莊忠愨之士，不在茲選。工部侍郎歸登，給事中呂元膺，並踐履端方，行義修潔。通於經訓而得其要，達於教化而蹈其中。侍講承華，師範磐石，訪乃公議，副予精求。並可充皇太子諸王侍讀，登宜加一階，元膺宜賜紫金魚袋。天下孝子順孫先旌表門閭者，委所管州縣各加存恤。五嶽四瀆名山大川，委所在長吏量加祭祀。
朕聞王者法天作則，與眾守邦；奉天元私，居兆人上。當恭己響方之際，切臨深馭朽之懷，憂勤靡遑，今古何遠？所重者兵革不試，軌度自貞，熙仁扇和，以至大道。朕顧惟菲德，祗奉睿圖，承昊天之眷命，纘列聖這丕緒，昃食以求至理，虛心而俟昌言，兢兢業業，常懼失墜，逮今十有四年矣。道且希於廣運，意常在於包荒，推誠則深，感物未至。頃歲蜀川浙右，怙亂阻兵，人神共誅，翦滅相次。姑務偃革，期於措刑，方簫勺以懲奸，庶幹羽以成化，而淮蔡寇孽，稔禍挻災，問罪興師，蓋非獲已。每念征行之暴露，軫餽給之煩勞，中宵惕然，載益祗勵。妖凶既殄，黎庶用康，斯皆宗社垂休，中外協力，將勤恤於下土，冀昭答於上元，茲朕所以思與群公卿士，勵精於庶政也。屬獻歲發春，授時惟敬，勾萌盡達，幽蟄鹹蘇，徽纆可矜，鰥恤存念，俾疏網之是決，與慶澤之惟新。可大赦天下。
元和十三年正月十日昧爽已前，大辟罪已下，咸赦除之。惟官典犯贓，不在此限。左降官及流人移隸等，並與量移近處。別敕因責降授正員官，所司亦與處分。其淮西管內，縱有跡同惡逆，掛涉流言，事在往時，一切不問。如聞申、光、蔡、溵四州百姓，干戈之後，餓殍為病，宜委所在長吏設法綏理。先入擒吳元濟立功將士，委韓宏條疏。宜速具功勞等第聞奏，待有甄獎處分。天下諸州府百姓，兩稅之外，輒不得更有差率，已頻申敕，尚恐因循，宜委御史加糾察。其諸道州府縣，用兵已來，或慮有權置職名，及擅加科配，事非永制者，一切禁斷。淮西側近，應緣資給軍用榷稅，經奏請者，各委條疏停省。王承宗若束身赴闕，舍而不問，仍加官爵。其度支元和二年已前，諸道借假及懸欠錢物斛鬥雜物，當四百八十餘萬貫石端匹枚具手兩等並放。鹽鐵戶部諸監院應有欠負，亦疏理減放，二王三恪及文宣公各賜物五十匹。神策六軍威遠金吾及皇城等緣禦樓立仗將士等，及在城蕃客，各賜物有差。故尚父子儀、贈太師晟、贈太尉秀實、杲卿、真卿、張巡、許遠、南霽雲，與一子官出身有差。中書門下及文武常參官諸道節度觀察神策諸軍等使祖父母，節級與贈封官，存者量與致仕及邑號。天下百姓高年，賜米帛羊酒有差。
門下：朕聞惟人戴後，因事必極於推尊；惟辟奉天，有善必歸於讓德。式敷景化，以答元功，居有勞謙之思，進多滿假之懼，緬自邃古，何嚐不由是而致理焉。朕獲纘睿圖，祗膺神器，上奉大祭，下安群生，恭已臨軒，兢懷馭朽。誌欲周於四海，念常切於一夫，旰食宵興，唯恐失墜。運屬休泰，時丁小康，方隅廓清，氛祲銷蕩。斯乃上荷乾坤之垂祐，宗社之降靈，下賴卿士之葉心，戎臣之宣力，端拱響道，推誠任能，豈予寡昧，用集丕績。況至化猶鬱，勤憂未寧，而中外臣僚，文武多士，累陳墾疏，並進昌言，願獻鴻名，以增虛美。拒眾心而率籲轉切，顧眇身而內愧靡安，乃撰吉辰，爰受典冊，禋告於清廟，虔聞於昊天，當茲盛儀，夕惕增厲。
於戲！朕自禦極，再加景號，在徽章而孔備，諒浮實而多慚，宜因行慶之辰，誕布惟新之澤，與物鹹遂，永孚於休。可大赦天下。自元和十四年七月十三日昧爽已前，大辟罪已下，已發覺未發覺，已結正未結正，係囚見徒，罪無輕重，咸赦除之。唯故殺人及官典犯贓，不在此限。左降官量移近處，已經量移者更與量移。如復資者，即任赴選集。丁憂去任，服闋日亦與量移。如有親故在上都，任於所司陳狀，便與處分，不必更待本州申請。如準前制已合量移，有司未注擬者，並任累敘。並別敕因責授降資正員官，所司亦與處分。亡官失爵放歸不齒者，量加收敘。流人移隸等，並與量移近處。僧尼道士移隸者，得罪人已亡歿，家口未放歸者，一切放歸，如有情願住者亦聽住。左降官及流人先有官者，如有已亡歿，各還本土。應反逆緣坐配流在遠處身已亡歿者，如有親戚，任便歸葬。棄瑕宥過，既鹹達於幽明；錄善舉才，庶無遺於廢滯。或中外前資見任官，如有因瑕累未經錄用，並左降官事情可恕才行足稱者，宜委中書門下量加簡拔，隨能錄用。妖凶久阻，汙脅所加，今既蕩清，宜從洗滌。其淄青舊管內官吏將士百姓等，縱有跡同惡逆，掛涉流言，事在往時，一切不問，維新之後，仍不得遞相糾告。
革其弊俗，阜彼遺人，切在分憂，期於共理。鄆曹濮、淄青、沂海等三道百姓，久淪寇境，皆被傷殘，宜委本道觀察使刺史設法綏撫，務令安輯。勳籍所著，常典必行，常恐逾時，無忘終食。應平淄青諸道立功將士，宜委本道速準前敕條疏聞奏，當與甄獎。自經討伐，鋒刃所交，言念傷殘，每深憫惻。其淄青舊管四面官軍陣亡將士等，已有前敕處分收葬，量事致祭，其是賊徒遺骸委在中野者，亦委所在州縣速與掩瘞。
輦轂之下，萬邦所瞻，封畿之內，百役斯集，永言凋瘵，是用蠲除。其京畿諸縣，今年秋稅戶青苗及秋冬季榷酒錢，每貫量放四百文。從元和五年已前，諸縣百姓欠負錢物草斛鬥等，共一十三萬五千一百一十三貫石，速委京兆府疏理，具可放數聞奏。天寶已後，戎事方殷，兩河宿兵，戶賦不入，軍國費用，取資江淮，繭絲所收，寧免加厚。物力有限，水旱相因，歲月既深，凋瘵亦甚，眷言及此，憫歎良多。今上天垂休，氛沴清息，師旅之後，又茲豐穰，省事恤人，庶乎惠養。其淮南、浙江東西、宣歙、江南、湖南、福建、山南、山東、荊南等九道，今年秋稅錢合上供者，每貫量放三百文度支。其今年秋稅留州留使錢，並鄂嶽共十道，每貫量放一百文度支。元和五年已前，諸道州府監院送省，除前制放免外，諸色欠負逋縣錢物等，共四百二十八萬八千八百貫石等，監院鹽鐵使從貞元五年已後至元和五年已前，制疏理量放外，應負諸色錢物斛鬥，共三百三十二萬二千一百五十一貫石等，戶部從建中三年已後至元和九年已前，除前制疏理外，諸色欠負錢物，共計五十三萬九千四百六十四貫石等，並委本司疏理，具徵可放數聞奏。御史台及秘書省等三十二司公廨，及諸色本利錢，其主保逃亡者，並正舉納利十倍已上，攤徵保人納利五倍已上，及展轉攤保者，本利並宜放免。其正舉未至十倍，亦委御史條疏聞奏。京城內私債，本因富饒之家，乘人急切，終令貧乏之輩，陷死逃亡，主保既無，資產亦竭，徒擾公府，無益私家。應在城內有私債，經十年已上，本主及原保人死亡，又無資產可徵理者，並宜放免。比來州縣，多不定戶，貧富變易，遂成不均，前後制敕，頻有處分。如聞長吏不盡遵行，宜委觀察使與刺史縣令商量，三年一定，必使均平。其京兆府亦宜準此。河隴迥遠，風沙早零，動切煙塵之虞，居勞晝夜之警，方加拊勉，寤寐在懷。緣邊諸軍，自今已後，所給衣賜及軍糧價直，宜委度支稍加優恤。
展材效用，既竭忠勞，行慶覃恩，所宜優給。內外文武見任及致仕官，三品已上賜爵一級，四品已下加一階，仍賜勳兩轉。神策六軍金吾威遠皇城諸道將士等，普恩之外，賜勳三轉。諸道將士經淮西淄青兩度立功者更賜勳兩轉。詩歌有客，王道攸存，禮著先師，儒風載闡，永懷後嗣，寧忘加恩。二王三恪及文宣公賜物五十匹。仁親為寶，睦族是先，霈澤所存，用頒慶賜。大長公主、長公主、嗣王各有賜物。宸居所拱，禁衛斯嚴，寄切爪牙，效彰忠勇，恩榮素厚，寵錫宜周。神策六軍金吾威遠皇城等諸軍，將軍已下各有賜物，其將士等長行立仗者並守本營者，每人各賜有差。四夷來庭，萬里觀禮，柔遠之義，恩不可遺。鴻臚禮賓院應在城內蕃客，並節級賜物。昭受冊典，永垂鴻休，皆為皇臣，克讚盛禮，崇階，高爵，任子延恩，式永寵章，以明酬獎。讀冊官侍中韓宏、讀寶官戶部侍郎平章事皇甫鎛並加一階。己至三品者賜爵二級。撰冊文官中書侍郎平章事崔群與一子正員官。奉冊寶綬書玉冊書寶官加兩階，進寶綬進冊禮儀讚導押寶綬舉舁寶冊官加一階。其餘應職掌行事官寫制書官太常修撰儀注禮官，並內侍省行事官，三品已上賜爵一級，四品已上各加一階，仍賜勳兩轉。鐫造玉冊並填金字造寶官等各賜物五十段。每懷先正，尚想舊勳，將以勸忠，故茲進錄。故尚父子儀、贈太師晟、贈太尉秀實各與子孫中一人八品官。張巡、許遠、南霽雲、顏杲卿、真卿，各與子孫中一人出身。陝州元從奉天定難功臣，三品已上普恩之外賜爵一級，四品已上更賜勳三轉，身歿未經追贈者宜與追贈。
太學崇儒，教化根本，兩都國子監館宇，如有隳壞處，宜令本司計料聞奏，當與修葺。官屬師氏，委中書門下及所司精慎選擇。用賢納諫，常所虛心，計科求人，抑有古典。天下諸色人中，有賢良方正能直言極諫，博通墳典達於教化，軍謀宏遠堪任將帥，詳明政術可以理人者，委中書門下尚書御史台及諸司四品以下清望官五品以上清望官諸道觀察使刺史各舉所知，仍限來年正月內到上都，朕當親自策試。宗子中如有才行可稱者，委宗正寺及所在長吏具以名聞，仍委中書門下量才敘用。國典舊章墜廢滋久者，各委本司條疏奏請，當議施行。元和元年已來制報處分有未遵行者，委御史台提舉聞奏。
大明黜陟，著在格言，所以考官吏之濁清，究黎人之利病，敷我化理，屬於使臣。宜委中書門下選黜陟使，分巡天下。恤其耇老，必及於州閭；表其行義，用敦乎風俗。天下百姓百年歲以上各賜米五石，絹二匹，純綿一屯，羊酒有差；九十以上各賜米三石，絹兩匹，仍令本縣令就家存問。孝子順孫，義夫節婦，旌表門閭，終身勿事。先已旌表者，量加優卹。祀典所載，朝章是崇，或美利在人，或遺風可慕，必資申敬，乃副予誠。五嶽四瀆，宜委本州府長吏備禮致祭；名山大川及自古聖帝明王忠臣烈士，各令所在以禮致祭。亡命山澤，挾藏軍器者，百日不首，復罪如初。赦書有所不該者，所司具作條例聞奏。敢以赦前事相告言者，以其罪罪之。赦書日行五百里，布告天下，咸使知聞。
噫！夫物我既殊，嗜欲方熾，六限陷因緣之境，七情奔利害之場。蓋纏其真，執縛於妄，愛惡攻內，紛華蕩前，心類勝猿，身若狂象。豈復悟菩提之性，息塵埃以自明；了真如之理，本空寂而為樂。不有妙覺，其孰拯斯溺乎？由是至人開法，大士傳教，濟群迷於彼岸，澌諸妄於此門。不滅不生，視色空而俱泯；無來無去，觀性相以皆如。然則泯色空者，非言無以極其致；如性相者，非文無以會其歸。設此筌蹄，納諸逵路，此蓋西方神人之大教也。
《大乘本生心地觀經》者，釋迦如來於耆闍崛山與文殊師利彌勒等諸大菩薩之所說也。其梵夾我烈祖高宗之代師子國之所獻也，寶之曆年，秘於中禁。朕嗣守丕業，虔奉昌圖，聽政之暇，澡心於此。以為攝念之旨，有輔於時，潛道之功，或裨於理。且大雄以慈悲致化，而朕生而不傷；法王以清淨為宗，而朕安而不擾。敷教於下，用符方便之門；勵精以思，是葉修行之地。無為之益，不其至乎！夫如是，得不演暢真宗，闡宏奧義者也。乃出其梵本於醴泉寺，詔京師義學大德罽賓三藏般若等八人翻譯其旨，命諫議大夫孟簡等四人潤色其文，列為八卷，勒成一部。
如來秘藏，曆塵劫而初開；大乘真理，超沙界而方證。燭其昏昧，示以津梁，俾披閱之者甘露灑於心田，曉悟之者醍醐流於性境。嗟歎不足，披玩豈忘，亦既書寫，聊為序引。雖離諸文字，詎假發揮，而啟其宗源，式存年代。時我唐禦天下一百九十有四年也。
