帝諱恒，憲宗第三子，貞元十一年生。初名宥，封建安郡王，元和元年八月進封遂王，七年十月立為皇太子，改今名。十五年正月即位，長慶元年七月，上尊號曰文武孝德皇帝。在位四年，年三十。諡曰睿聖文惠孝皇帝，廟號穆宗。
朕顧眇身，初膺大寶，思有以上諧天意，下悅人心，將澄理化之源，必分邪正之路。言念輔弼，方俟忠賢，其或挾奸容身，斂怨歸國，罪已暴於天下，法宜行於事初，不速去之，曷明予誌？中大夫守門下侍郎同中書門下平章事上柱國賜紫金魚袋皇甫鎛，器本凡近，性惟險狹，行靡所顧，文無可觀，雖早踐朝倫，而素乖分望。自掌邦計，屬當軍興，以剝下為徇公，既鼓眾怒；以矯節為孤立，用塞人言。洎塵台司，益蠹時政，不知經國之大體，不慮安邊之遠圖，三軍多凍餒之憂，百姓深凋瘵之弊。事皆罔蔽，言悉虛誣，遠近鹹知，朝野同怨。而又廣稱方士，上惑先朝，潛通奸人，罪在難赦。合加竄殛，以正刑章，俾黜遐荒，尚存寬典。凡百在位，宜悉朕懷。
廊廟之任，萬邦所瞻。調一氣之和，序五材之用，出納王命，發揮帝猷，簡求賢能，宏我理本。朝議郎守御史中丞飛騎尉襲徐國公賜緋衣魚袋蕭俛，識通化源，道契休運。有戴君峻節之誌，秉見義匪躬之誠。代襲公台，族高軒冕，學冠古今之要，詞深雅誥之宗。嚐事先朝，職居宥密奏議無撓，忠勞益彰。洎執憲南台，肅清朝序，休望彌洽，直聲日聞。朕方臨萬邦，思致於理，若涉大水，浩無津涯。將務簡以安人，欲息兵而論道，審象以授，其代予勤。爾其端誌絕私，去末崇本，敘禮樂於邦國，正風教於人倫，舉其鈞衡，明示天下，無俾一德，專美於殷。爾其敬之，奉我成命。可朝散大夫守中書侍郎平章事，仍賜紫金魚袋。
夫士之出處，則辨其邪正；人之踐修，宜勵其終始。苟不容於公論，誠難逭於國章。況其擢自宗枝，常探儒術，洊曆台閣，亦分郡符。而動或違仁，行不繇義，附權幸以虧節，通奸黨之陰謀，眾情皆疑，群議難息。據因緣之狀，當寘嚴科；順長養之時，特從寬典。免於省過，無或徇非。可建州刺史。
夫宰相者，上調元化以亮天工，下熙庶績以輔君德，未有心不直而能協於道，跡不正而能致其君，必求斯人，乃命以位。朝議郎守御史中丞武騎尉賜紫金魚袋崔植，氣誌凝遠，風標粹清，率性而行，潔己以進，周曆台閣，藹然聲猷。頃者奸臣未除，利權方擅，情惟刻下，其事將行。而植獨能橫抗，申以駮議，朕每嘉重，不忘於懷。自膺寶圖，俾掌邦憲，又能悉心秉執，造膝敷陳。歸於無私，多所宏益，爰擢作相，冀能弼予。於戲！惟爾先太傅，當德宗始初清明，首居相位，克固直道，至於今稱之。爾其嗣乃家法，無廢朕命。可朝散大夫守中書侍郎平章事。
門下：天生蒸民，樹之司牧，非輔弼不能宣其教化，非忠賢無以廣其謀猷。其履道居貞，開物成務，才既彰於人望，績方著於國均，是宜表式周行，曆踐樞禁。朝議大夫守中書侍郎平章事蕭俛，器懷沈正，風度夷遠。識蘊通人之量，文為君子之儒，守道易知，臨事難奪。內庭推謹密之效，司憲宏端肅之規，所以仗其公忠，寄之啟沃。嘉乃匡益，副予簡求，思序德以任賢，冀資忠而致理。俾光帷幄，再踐台階，無替前勞，往服休命。於戲！秉一心者，時惟良弼；宰萬物者，是資化源。後德惟臣，予既虛心而納誨，國家在相，爾宜勵節以致誠，無愧知人，式佇明效。可門下侍郎平章事。
寰宇已清，而兵不可失；干戈載戢，而功不可忘。爰外經武之材，用輔同文之理，具瞻此允，注意尤深，蓋以獎舊勞而申賞典也。李光顏稟忠厚仁信之資。服《禮》、《樂》、《詩》、《書》之訓，沈勇而決，剛嚴不殘，挺長劍之鋒淩，蓄殷雷之氣象，以忘身徇節為任，以約己率眾為心。屬先帝撫運勤人，墾菑除害，能展七擒之略，以成四克之功。方夏甫寧，凱旋未幾，驅仍歲陷堅之士，為盛秋乘障之師，果逐奔戎，載完危壁，西絕夷落，威名赫然。念茲勳庸，當極寄任，是以徵自堡塞，接於明庭，亟聞宏遠之規，復挹衝深之度。固可以內參鈞軸，外總麾旗，憲彼萬邦，葉予一德，可不勉歟！可檢校司空同中書門下平章事，依前邠州節度等使。
朕聞帝王丕宅四海，子育群生，如天無不覆，如日無不燭，其發號施令也如風，其行慶布惠也如雨，故能上符天道，下感人心。朕自嗣守寶圖，將欲恢宏王略，常懼化有所未至，恩有所不周。乃眷冀方，初喪戎帥，念乎三軍之士，洎於四州之人，或懷忠積誠，而國用莫展，或災荒兵役，而望恤何階。今則昌運一開，誠節鹹著，王承元首陳章疏，願赴闕廷，思保父兄之名，克固君臣之義，已加殊獎，別委重藩。又念成德軍將士等，葉心響義，丹款載申，方欲效其器能，各宜列於爵秩。大將史重歸、牛元冀等，已並超授榮寵。今復都加厚賜，普示深恩，兼以四州貧下百姓，當敷賑贍之惠，俾識含育之仁。宜令諫議大夫鄭覃往鎮州宣慰，親諭朕意，仍共賜賞錢一百萬貫，以內庫及戶部見在匹段支送充，賞給將士，兼貸四州貧下差科。州縣之中，或有殘破頗甚者，委田宏正量便宜優卹，務令存濟。朕又以王澤所洽，天網方恢，宥過釋冤，與人休泰。其管內係禁囚徒，罪無輕重，並宜赦免。其大將等，雖已頒賜官爵，或慮有遺，並判官等，宜委宏正具名銜聞奏。如或父母在者，別具上聞，當加優卹。當道從前已來官吏將校等，或忠義可嘉，而刑戮濫及。如有此色，亦條錄奏聞，當加追贈。如子孫見在者，厚加優卹，仍具聞奏。四州之內，有高年煢獨，或承平遺老，鹹睹皇風；或孤獨廢疾，不能自存者：差官就問，量給粟帛。四州之內，有奉職清勤，惠及百姓者，具事跡聞奏，當量加進改。如有隱居山谷，退在邱園，行義素高，名節可尚，或才兼文武，卓然可獎者，具名薦聞。朕以武俊之勳勞，光於彝鼎；士真之恭恪，繼被節旄。承宗感恩，亦克立效，永言十代之宥，俾賜一門之榮。承宗兄弟，並已授官爵，如或未盡霑及，亦當具名聞奏。其承宗葬事，亦差官勾當，禮物之間，務令周厚。嗚呼！錄其遺忠，延乎後嗣，旌其眾善，被於一方。國有羨財，不吝於卹隱；朝有好爵，無愛於賞功。庶使八表大同，五兵永戢。宣示中外，宜體朕懷。
師長庶工，總詳六職，重任久曠，益難其人。自非體參股肱，位列鈞鼎，引義以知退，致禮而加恩，則授受之間，何以允茲任也。朝議大夫守門下侍郎同平章事襲徐國公賜紫金魚袋蕭俛，門承華袞，位列清貫，用能周物，志在佐時，勤內署之論思，肅南台之綱紀。朕初承天序，擢處台階，推一心獻納之誠，替四方經營之績。及此逾歲，累陳懇詞，微恙所侵，堅請難奪。朕憂勤庶政，親委大臣，務厚始終，以全進退。既謝弼諧之任，宜加端揆之崇，爾宜戒之，服我優秩。可守尚書右僕射，勳賜如故。
王者昭宣令德，臨視百官，必有台臣，總其方略。況是先朝正奸邪之罪，型海內之心，既承大勳，付朕鴻業。思欲述事繼誌，偃武修文，揚其耿光，屬在髦傑。朝散大夫守尚書戶部侍郎知制誥翰林學士上柱國建安縣開國男食邑三百戶賜紫金魚袋杜元穎，識稟人秀，才為國華，器縝密以含章，言清明而體要。廉方不雜，峻直無徒，洞朗鑒而心運陽秋，鼓雄詞而氣幹河嶽。爰以精粹，列於內廷，通賈生理亂之言，達管氏刑政之本，未至高位，蔚為名臣。間者妖孽相挻，紛亂南北，朝夕機命，迅如風霆。而翰動若飛，神無滯用，思戢必盡其心力，避榮常執其謙光。況虔奉綴衣，導揚訓命，雅仗忠貞之誌，實有安定之功。本於忘身，愛我以德，感激無隱，切劘盡規。既納誨於三篇，亦陳戒於六事。朕嚐委以大政，詢其遠猷，研幾必精，應變常理。布舊章於河朔，推大信於昆夷，無所不諧，實由密讚。令器焜耀，淑聲流聞，升於台階，允是瞻望。於戲！昔爾先正，為唐宰衡，惟爾傅臧，孫有後之慶，征求召公是似之德，宜纂舊服，協於至公。乃思貽厥之謀，率攸行之道，扼制群動，衡平眾流，俾人不迷，時乃之績。可守尚書戶部侍郎平章事，散官勳並如故。
門下：朕獲承天序，欽若前訓，用建藩輔，以明親賢，斯古先哲王之令典也。弟憬等，孝友寬厚，溫文肅敬，行有枝葉，道無緇磷。踐君子之中庸，究賢人之義理，情惟樂善，誌不近名。慕間平之令德，希曾閔之至行，宜分建茅土，衛我邦家，葉於展親，永固磐石。是用舉其成命，錫以徽章。第八弟憬可封鄜王，第九弟悅可封瓊王，第十弟恂可封沔王，第十一弟懌可封婺王，第十二弟愔可封茂王，第十三弟怡可封光王，第十四弟協可封淄王，第十五弟憺可封衡王，第十六弟忄充可封澶王。長男湛可封景王，第二男涵可封江王，第五男可封潁王。宜令有司擇日，備禮冊命，主者施行。
愛人本於省賦，雖必在輕；國用出於地財，又安可闕。今淮蔡並山東，率三十餘州，約數千里，頒賜可逾於钜萬，給復有至於連年。應河南河北等州給復限滿處置，宜委所在長吏，審詳墾田並桑見定數，均輸稅賦，兼濟公私，每定稅訖，具所增加賦申奏。其諸道定戶，宜委觀察使刺史，必加審實，務使均平。京兆府亦宜準此。
百司職田在京畿諸縣者，訪聞本地多被所繇侵隱，抑令貧戶佃食蒿荒，百姓流亡，半在於此。宜委京兆府勘會均配，務使公平。
懷大忠者，必成其茂勳；建茂勳者，必極其高秩。朕虔守鴻業，靜思化源，固欲表忠節以勵為臣，舉勳籍以勸立志。況乎位崇上相，遇重先朝，首陳宏圖。躬率群帥，克定妖孽，坐清寰瀛，得不再申襃崇，昭示倚注？河東節度觀察處置等使金紫光祿大夫檢校尚書左僕射兼門下侍郎同中書門下平章事大原尹北都留守上柱國晉國公食邑三千戶裴度，材膺啟運，道協功偕，一心盡忠，百誌歸正。雖量包宏曠，靡所不容，而節抱孤貞，凜然難奪。所以特承恩顧，專委謀猷，堅持其誠，獨立不懼。在昔有晉，厥功平吳，惟茂先決策於中，惟元覬整旅於外。兼能並用，度實有之，許國忘身，勤亦至矣。自居重任，出入六年，及鎮太原，聲績一貫。朕永懷丕烈，乃眷舊臣，將副深衷，式加新命。惟正三公之位，在平九土之司，論道再光，總戎益重，毗我王室，永孚於休。可守司空，依前兼門下侍郎平章事。
古人有言，嚐引一代之人，以理一代之務。雖雋賢茂彥，不乏於時，然亦在敷納以言，精核其實。若決川瀆以導其氣，考金石以求其音，使抱忠義者必盡其誠，知古今者必先其慮。朕纂承鴻業，以撫兆人，嚐欲效三代之禮，修烈祖之法。猶念和氣之未洽，休祥之未臻，百姓之未安，五兵之未戢，故詳延修潔之士，庶得聞乎未聞，將以達天地之心，究俗化之變，研安危之慮，探理亂之言。子大夫覃思於六經，馳騖於百氏，得不講求至論，以沃朕心。方直者舉朕之闕，政術者體時之要，慕元遠者卑其論，贍文詞者抑其華。言經者折衷於聖人，以明教化。論將者先之以仁誼，無效縱橫。於戲！子大夫當朕之時，必思自達。且古之翼戴其君者，尚委輅納說，荷擔吐奇，由壺關之上言，自南昌而諷刺。況文陛之下，負扆親臨，若藏器不耀，結囊而去，顧朕深誌，復何望焉？當體予衷，無懼後害，宜坐食訖就試。
朕自郊上元，禦端門，發大號，與天下更始。思得賢雋，標明四科，令群公卿士，暨守土之臣，詳延下位，周於草澤，成列待問，副予虛求。昧爽臨軒，俾究其論，正辭良術，精義宏謀，繹之旬時，深見忠益。言刈其楚，列而第之。賢良方正能直言極諫第三等人龐嚴、第三等人呂術、第四等人韋曙、姚中立、李躔、第四次等人崔嘏、崔龜從、任畹、第五上等人韋正貫、崔智白、陳元錫；博通墳典達於教化第四等人李思元；詳明政術可以理人第四人等人崔郢；軍謀宏遠堪任將帥第三等人吳思；第五等人李商卿：咸以懿學茂識，揚於明廷。況當短晷之辰，頗著論思之美，粲然高論，深沃朕心。永言藏器之規，豈忘縶駒之義，寵之命秩，允答嘉猷。其第三等人、第三次等人，委中書門下優與處分。其第四等人、第四次等人、第五上等人，中書門下即與處分。
昔仲尼之門，以四科品第諸生，所得十哲。今吾徵四海九州之士，可登名者，十有五人。搜羅簡拔，非不勤至，以今況古，可謂才難。是用詔爵以嘉獎其忠，超擢以光明其道，俾岩石之下，人思自奮，晃董之盛，遠以為鄰。延登諫垣，式佇忠益，讎書結綬，皆曰顯途。循其秩次，亦示科等，服我休命，勖哉遠猷。可依前件。
絳、俛皆本朝先後之名相也，而吏司為劇。俛固以疾辭，兵務差閑，絳處之餘裕。各令總理，庶謂得宜。
宰相者，朕之腹心。和合天下，在乎鎮靖藩服，附親遠方，將宏遂物之宜，必有更張之道。正議大夫守中書侍郎同中書門下平章事武騎尉賜紫金魚袋崔植，往在先朝，頗推廉直。馴行惟謹，保萬石之風；清德不渝，紹四公之業。遂昇左掖，實著能名，駮正之美，稱於朝列。朕以孝公太傅，代載忠貞，擢於相門，授以台席。顧惟寡昧，奉若丕圖，每念為君之難，敢忘從諫之義。推誠聽納，虛己谘詢，庶洽群心，以迎和氣。叔敖是期於秉羽，汲黯謂致於寢謀，宵分以興，日旰忘食。昔藩國多事，平津讓侯；陰陽未和，石慶辭位。惟爾謙遜，豈嚐求安，稱疾拜章，勤亦至矣。雖愒日之年未及，而寢冰之意尚堅，遂輟樞機，用成美誌。崇以大秩，長於秋官，君臣之間，朕無所愧。可刑部尚書，散官勳賜如故。
朕聞禦大器者，登俊賢以為輔弼；敷大化者，擢公忠以施政教。故能成天下之務，達天下之情，俾三光宣明，百度貞正。我之倚注，方得其人，天實賚予，允副僉望。中散大夫守尚書工部侍郎元稹，珪璋茂器，鸞鳳貞姿，文涵六義之微，學探百氏之奧。剛而有斷，忠不近名，勁氣嚐勵於風霜，敏識頗知於今古。自恪居朝序，休問再揚，不自飾以取容，不苟安而回慮。處直忘屈，在屯若夷，卓然懷陶鑄之心，豁爾見江湖之量。間者司文禁署，主朕樞機，每因事以立言，累據誠而獻計。心惟體國，義乃忘身，深陳濟物之才，雅見經邦之誌。朕思宏理本，用洽生靈，式資康濟之材，以暢和平之化。於戲！爾率於正，則不正者知慎；爾進於善，則不善者必悛。惟直道可以事君，惟至公可以格物。具茲數德，毗予一人，永孚於休，以厎於道。可守尚書工部侍郎同中書門下平章事，散官勳封賜如故。
涉大川者，操巨艦不畏於洪波；構廣廈者，揭宏材乃安於棟宇。朕祗奉神器，尊臨萬邦，思弼諧輔相之臣，致易簡雍熙之業。爰擇舊德，委之樞衡，冀宏嘉猷，以闡元化。淮南節度副大使知節度事管內營田觀察等使光祿大夫守司空同中書門下平章事兼揚州大都督府長史上柱國晉國公食邑三千戶裴度，氣稟宏廓，材優康濟，達識高議，堅明不渝。儀型可以光岩廊，度量可以方海嶽，操握政柄，張弛化權，彝倫典謨，合若符契。昔我先聖，以武略深計，中樞密勿，委之廟堂，四海鹹理。朕仄席虛己，勞懷宵旰，禮命元老，聞斯格言，衷懷洞然，去霧皆豁。是用輟撫淮南，舉之台袞，換其戎律，列自黃扉，秩崇上公，望積師長。寄爾以周召，待爾以蕭曹，任爾以埏埴，授爾以鈞衡。於戲！衽席樽俎之內，堂室牖戶之間，無俟規臨，可以觀察。違爾宴息，期爾折衝，庶乎陰陽協和，品物昭泰。惟言是納，爾舉必從。使益稷皋陶，爾無慚德。垂衣南面，我獲任賢，無易斯言，式遵明命。可守司空兼門下侍郎同平章事，散官勳封如故。
朕端己推誠，資於輔相，求人與眾，諒在訏謨。所以徇公卿之言，從庶士之望，輟任淮海，俾居台階。舉先朝勳舊之臣，嚐四海具瞻之位，推心委柄，期在賢能。誠效靡孚，餘將安望？光祿大夫守司空兼門下侍郎同中書門下平章事上柱國晉國公食邑三千戶裴度，器本端誠，道惟謇諤，挺鬆筠之操，蘊珪玉之姿。望積岩廊，功書竹帛，策勳報爵，寵極人臣。朕恭守睿圖，推心輔弼，聿求雋彥，思致雍熙。擢升論道之司，再授樞衡之任，虛心有日，佇乃嘉猷。而鼎飪未調，弛張異制，誠宜有犯無隱，忠讜必陳，使餘誠懷，不惑聞聽。何苟容於造次？致有閑於笙簧。棘木既窮，匪辭焉驗。昔漢以陰陽不和，冊免丞相；今訏謨或爽，宜罷台司。壽勳績以尚功，錄忠勞而念舊，俾居右揆，非謂左遷，用崇師長之榮，勿以優閑自薄。可守尚書右僕射，散官勳封如故。
門下：朕聞天地洪爐，鼓之者橐籥；帝王大業，成之者股肱。故堯舜垂衣，禹湯恭己，宏道任德，惟予輔臣，則八表清寧，萬邦鹹乂。故伊尹之舉，皋陶之升，庶績其凝，不仁自遠。正議大夫守兵部尚書輕車都尉賜紫金魚袋李逢吉，大方比量，中正持心，貞玉無瑕，精金匪礪，峻節而高山是仰，推誠而止水可觀，剛柔所持，吐茹無易。往以青宮齒學，導我典墳，儀刑式孚，蘭茝馨茂。洎升台席，翊奉先朝，訏謨密聞，獻替潛達。外順明德，中探至言，溫恭聿修，終始一貫。朕嗣守丕業，思得賢良，將俟和羹，期於舊老。易之襄漢，居以南宮，每詢嘉言，啟沃惟允。今授之相印，委以樞衡，代天之工，爾在專任。於戲！發號施令，選賢任能，申於百辟之上，行於四海之內，朝無黨比，人絕澆浮，白黑粲然，淄澠不溷。使岩廊重位，揚我清風，宏宣大猷，以暢王度。可守門下侍郎同中書門下平章事，散官勳如故。主者施行。
宰相者，位列岩廊，權參造化，內操政柄，上代天工。朕嗣守丕圖，思興至理，每於擢用，冀獲雋良。為善有聞，必資獎寵，罹於愆謗，用罷台階。通議大夫守尚書工部侍郎同中書門下平章事上柱國賜紫金魚袋元稹，遊藝資身，明經筮仕，累應科選，益振芳華。茂識宏才，登名晁董之列；佳辭麗句，馳聲鮑謝之間。頃在憲台，嚐推舉職，比及遷黜，亦以直聞。是用擢以周行，典斯誥命，洎參密近，旋委台衡。宜竭謀猷，盡於毗讚，而乃不思宏益之道，遂嬰詿誤之嫌。察以中情，雖非為已，行茲左道，豈曰效忠，體涉異端，理宜偕黜。朕以君臣之分，貴獲始終，任使之時，亦聞獻懇，每思加膝，寧忍墜泉？猶宏在宥之心，俾列專城之寄。左郡之大，三輔推雄，控壓關河，連屬宮苑，勉於政績，副我恩私。可使持節同州諸軍事守同州刺史充本州防禦長春宮等使，散官勳賜如故。
禮著死綏，傳稱握節，捐生守位，取重人倫。為義甚明，其風或替，言念於此，慨然興懷。而朝之公卿，有上言者，稱天寶之季，盜起幽陵，振蕩生靈，噬吞河洛，贈司徒忠烈公憕，處難居首，正色受屠，兩河聞風，再固危壁，首立殊節，到今稱之。其子源，有曾閔之行，可貫於神明；有巢由之風，可希於太古。山林以寄其跡，爵祿不入於心，泊然無營，五十餘載。夫襃忠可以勸臣節，旌孝可以激人倫，尚義可以鎮澆浮，敬老可以厚風俗，舉茲四者，大儆於時。是用擢自衡門，立於丹陛，處以諫職，冀聞讜言。仍加印紱，式示光寵。可守左諫議大夫，賜緋魚袋，仍敕河南尹差官就所居敦諭遣發。
帝王之理天下也，外有方嶽，所以宣教化，內立宰輔，所以秉樞衡，授任之重莫逾，人臣之位斯極。至於出分垣翰，入作股肱，非聞望尊高，功庸顯赫，則何以允膺僉屬，光讚謀猷。前忠晉絳隰等州節度觀察處置使開府儀同三司守司徒兼中書令河中尹上柱國許國公食邑三千戶韓寵，德器寬宏，識度邁遠，才資英特，學茂韜鈐。持蕭何畫一之心，有杜晦立斷之利。頃以關河右地，藩屏近郊，爰輟台臣，仗茲戎節。以清靜廉平之理，牧我黎元；通明簡正之方，撫我師旅。奸盜自息，欺詐不生，晨無飲羊，夜無驚犬。五郡富庶，已飽仁惠之風；三軍訓齊，既習嚴明之令。寧資借寇，是用徵黃，今選日來朝，乘軒即路，宜先極拜，光我元臣，上宰❥三公崇秩，俾復乃位，惟其敬之。可守司徒兼中書令，散官勳封如故。
朕聞王者敬承宗祧，欽若天命，必建元子，用寧邦家，所以光協繼明，嚴當主鬯。朕纘承聖緒，寅奉丕圖，永惟國本之安，爰在皇儲之重。而青宮久曠，望苑未開，何以表式元良，昭宣鴻業？稽於往冊，用舉彝章。長男景王湛，孝愛恭和，忠敬誠肅，慈惠特稟，寬仁夙彰。言通典謨，動協儀矩，睦友宗屬，遵承傅道。克修令問，日茂嘉猷，宜踐儲闈，以承庥命。朕以君尊父嚴，每推乾道；聞《詩》學禮，用首人倫。嘉翼翼於誠心，睹烝烝於孝敬，克稱知子。無讓前修，俾奉粢盛，式昭元嗣。宜冊為皇太子，仍令有司擇日，備禮冊命，主者施行。
舟楫所以濟大川，棟梁所以成大廈。舟具而湍波不竦，材具而廊廟用崇。朕若涉之心，浩然增畏，垂衣端拱，期在股肱，是用擢披英髦，付以衡石。朝議郎守尚書戶部侍郎上柱國賜紫金魚袋牛僧孺，方直秉心，誠敬由已，玉潔持操，鬆貞表姿。文著經邦，業推匡代，中立不倚，孤標介然。日者選自南宮，掌綸西所掖，昇諸憲府，授以人曹。典謨訓誥之詞，紀綱準繩之度，施之必當，僉曰汝能。朕將寄以台階，委之鼎鉉，貞我庶績，澄諸化源。爾宜克念前修，聿懷明哲，體乾坤易簡之法，廣日月無私之照，使風化日厚，澆浮自泯，好惡不競，彝倫永清。於戲！予視以能，乃升於位，我心慎擇，惟賢自求。昔公孫宏以射策馳聲，名光相府；爾以掞天高稱，亦踐台司。勉同素❥之風，克副皋陶之舉，仍加命秩，用表新恩。可朝散大夫尚書戶部侍郎同平章事，勳封如故。
義倉之制，其來日久。近歲所在，盜用沒入，致使小有水旱，生人坐委溝壑，永言其弊，職此之由。宜令諸州錄事參軍專主勾當，苟為長吏迫制即許驛表上聞。考滿之日，戶部差官交割，如無欠負，與減一選，如欠少者，量加一選，欠數過多，戶部奏聞，節級科處。
前進士費冠卿，常預計偕，以文中第。祿不及於榮養，恨每積於永懷，遂乃屏身邱園，絕跡仕進。守其至性，十有五年，峻節無虧，清飆自遠。夫旌孝行，舉逸人，所以厚風俗而敦名教也。宜承高獎，以儆薄夫，擢參近侍之榮，載佇移忠之效。可右拾遺。
