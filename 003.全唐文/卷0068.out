帝諱湛，宗長子，元和四年生。長慶元年三月封鄂王，徙封景王，二年十二月立為皇太子，四年正月即位。寶曆元年四月，上尊號曰文武大聖廣孝皇帝。在位三年，年十八。諡曰睿武昭湣孝皇帝，廟號敬宗。
理多務者，必資經遠之能；總眾材者，實在選舊而任。疇谘輿議，參詢廟廷，果獲誠臣，副予虛位。正議大夫尚書吏部侍郎上柱國渭源縣開國男食邑三百戶賜紫金魚袋李程，文含鍾律，器挺圭璋，行已蹈常，與物無吝。早以詞翰，密侍帷幄，開宏顧問，發揮訓謨。周旋台閣，閱曆中外，秀造稱其得俊，衡鏡表於無私，卑牧難逾，深藏不耀。朕荷負重構，祗守大業，自顧寡昧，動遵先規，委成台司，不操匠斫。自居無悔之地，以馳至正之途，而元輔披陳，勇於進類。常思任人與自任，不若因賢以求賢，命之僉求，以名列上，而程為舉首，是必至公。爾宜謹繩墨以示諸侯，平好惡以待多士，秉彝倫以澄躁競，核名實以鎮浮虛。協睦乃僚，無替朕命，爰因銓品之鑒，載佇烹飪之功。可尚書吏部侍郎同中書門下平章事，散官勳賜如故。
昔周宣王、漢宣帝思宏祖業，克紹先構，用申、甫、邴、魏為相，然後周道重熙，漢德累洽。朕以衝少，讬於億兆之上，緬惟文祖元宗之理。若涉大水，浩無津涯，詢於岩廊，俾舉髦碩。果得才傑，副予虛求，必惟其人，乃命以位。朝議郎守尚書戶部侍郎兼御史大夫判度支上柱國賜紫金魚袋竇易直，端厚靜愨，直方簡廉，氣深而和，識敏而達。每去華而務實，不為善以近名。早以器能，揚曆中外。司憲著紀綱之績，廉俗垂惻隱之仁。輟於天官，掌我邦計，厎慎財貨，均苑委輸，賙給不窮，贍濟皆足。國有大柄，屬於全才，況朕親臨寶圖，萬物資始，審象而授，其代予言。爾尚弼予一人，用厎於道。且漢以丞相調兵食，周以塚宰質歲成，我國家雜用古制，以重春事也。爾往欽哉！無忝我成命。可朝散大夫守尚書戶部侍郎同中書門下平章事判度支。
門下：寅亮天工，弼諧庶務，宏我一德，撫綏萬邦，佐予衝人，以厎於理，將推恩於天下，必首自於輔臣。是用極其襃崇，增其命數，訓正圖書之府，裁成義例之條。銀青之階，光於七命，茲所以賞勞而馭貴也。正議大夫守中書侍郎同中書門下平章事上柱國奇章縣開國子食邑三百戶賜紫金魚袋牛僧孺，大玉不琢，喬鬆挺姿，文探典謨，學貫流略。自綸閣掌誥，會府貳卿，聲實彰華，人德歸厚。先朝嘉其器業，爰命奮庸，秉事君之小心，蘊難奪之大節。往以聖體違豫，潛心保和，乃能畫一持平，守而不失。朕自膺寶曆，深仗股肱，每申勇退之懷，用廣進賢之路。損而招益，謙乃彌光，實簡朕心，克諧僉論，必能刊魚魯於往籍，垂襃貶於國書。可門下平章事兼集賢殿大學士監修國史。
門下：朕恭承大統，屬當平寧。方委心輔臣，厘齊法度，垂茂績於百代，建休風於一時。有深畏滿盈，雅懷止足，體陰陽迭敘之旨，全進退居正之心，抗詞不回，秉誌難奪，得不處之安郡，益以榮名？是用建新軍以統武昌，佩相印而兼齊斧，文武二柄，付於全才。金紫光祿大夫中書舍人侍郎同中書門下平章事兼集賢殿大學士監修國史牛僧孺，貞方而和裕，慎密而坦夷。秀乎文華，篤於行實。以直策悟憲宗，以忠啟奉先朝。積有信誠，擢於廊廟，法無越制，官無及私，門無讬賓，道無偏倚。逮茲旬歲，亟聞昌言，朕嚐惕然，虛已以聽。既終園寢之得，克修郊廟之儀。前誌彌堅，陳墾益固。吾方涉學，宏濟斯人，耒耜戈矛，仁壽鄙夭，簡予懷者，非爾而誰？是用輟中樞圖史之間，開夏口油幢之府，典型八座，廉問七州。往惟休哉，無替厥服！可檢校禮部尚書同中書門下平章事鄂州刺史武昌軍節度使。
朕深居法宮，高處宸極，嚐慮天下多務，壅於上聞，朝廷大猷，闕於中典。至於伏陛叩顙，造膝犯顏，皆驟遷顯榮，寵以優錫。萬思物不得茂遂，道有所鬱堙，是用虛衷訪賢，側席前殿，緘密以獻，閱自朕躬，切弼予違，無所回忌。第於上下，揚於正朝，吾之不吝，亦可謂信於海內矣。賢良方正能直言極諫科舉人第三等唐伸、韋端符、舒元褒，第四等蕭敞、楊魯士、楊儉、來擇、趙、裴惲，第四次等韋繇、李昌實、嚴荊、田鬯、崔璜，第五上等李滻、蕭夷中、馮球、元晦。詳閑吏理達於教化科第五上等韋正貫，軍謀宏遠材任邊將科第三等裴儔，第四次等侯雲章。咸以讜言正詞，兵符教本，應問如響，不窮如泉，著之於篇，爛然盡在。宜膺中鵠之選，用葉縻爵之經。在第三等人，委中書門下優與處分。第四等、第四次等、第五上等，中書門下即與處分。
門下：昔周室之興也，藩戚並建，式資於維城；漢氏之制也，皇子畢封，用固於磐石。斯所以載宏丕緒，惟懷永圖。且茂德於本支，遂推恩於嗣息，況祗荷眷祐，屬當長賢，宜承寵章，允膺舊典。長男普，幼稟異質，夙應嘉祥，既表岐嶷之資，日慕恭良之性。朕以寡昧，虔奉宗祧，庶明父子之親，以及君臣之義。命以樂國，錫其介圭，用敷可久之基，爰葉至公之道。可封晉王，宜令有司擇日，備儀冊命。主者施行。
朕周觀帝王之道，春秋富則倚附舊老，享曆久則簡擢俊髦。故我元宗開元之始，任宋璟、姚元崇之輩以調陰陽，東封之後，乃用李元紘、張九齡之儔以承法度。洎予恭守大位，於今二年，岩廊藩封，逮於左右前後，皆皇祖聖父之人，罔有易置。況勳望冠代，器業絕倫，副予揣論，讚此休運，凡百有位，敬而聽之。山南西道節度觀察處置等使光祿大夫守中書門下平章事兼興元尹上柱國晉國公裴度，以忘家捍患，協於憲宗；以匪躬不撓，佐於先帝。十拜相詔，四登帥壇。接士猶布衣之心，悲時急戀闕之思。價重乎內外，名殷乎華夷。藉是風猷，俾參大柄，且滿吾誌，亦用僉聞。於戲！君臣合符，不可多得，千載一遇，猶為比肩。爾宜援古以自強，垂後以居重。文終之畫一，平陽之並容，諸葛持衡之公，相如引車之意，率彼四子，足為成人。服茲昌言，往踐乃位。可守司空同中書門下平章事。仍令所司擇日，備禮冊命。
馮定經使臣推問，無入已贓私，所告罰錢，又皆公用。然長吏之體，頗涉無儀，刑賞或乖，宴遊不節。緣經恩赦，難更科書，猶持郡符，公議不可。宜停見任。
劉伉所犯贓私，其數至廣，恣為貪猾，固抵刑章。若據本條，合當極法，以其大父，於國有勞，特為矜量，俾從寬宥。宜除名，流雷州。
朕以寡昧，祗膺寶位，載懷悼懼，豈所克堪。而羽衛瓜牙，禁營師旅，晝巡夜警，協力悉心。自始銜哀，至於踐祚，忠勤匪懈，誠節用彰。將圖錫賚，務欲豐厚，屬頻年旱薄，禦府空虛。如聞邊上將士，至今未給衣賜，永言軫慮，深切寤懷。霑恤之時，所期均濟，兩軍官健，各宜賜彩十匹，錢十千。幾內諸鎮，各賜絹十匹，錢五千。軍吏及城內諸軍，賞物節級有等。仍於內庫更出綾絹共二百萬匹，度支充邊軍春衣。並天下州府賦稅如要蠲放者，並委所司約此數均勘取濟。凡百將士，宜悉朕懷。
京城米穀翔貴，百姓乏食者多，夏麥未登，須有救恤。宜出太倉陳粟四十萬石，委度支京兆府類會，減時價於東西街置場出糶。其價錢仍司府收貯，至秋收糴。
近者夏麥垂熟，霖雨稍多，雖不甚損傷，亦是陰陽小沴，必慮囚徒之中，或有冤濫。宜令御史中丞刑部侍郎大理卿同疏理，決遣訖聞奏。其在內諸軍使囚徒，亦委本司疏決聞奏。
農功所切，實在耕牛，疲乏此，理須給賜。宜委度支於東鎮、武、靈、鹽、夏州分市耕牛萬頭，交付京兆尹，均給幾內貧下百姓。其價以戶部綾絹充。
近日京城，雖已得雨，幾甸之內，沾灑未周。災歉是虞，黎元重困，救旱之備，深所注懷。宜令京兆府各勒諸縣令長，疏理見禁囚徒，除首罪外，餘支證並責保放出。其有法不得原，情有可恕者，府司一一條舉，當為蠲免。御史台大理寺，亦委本司長官親自覆視，準前處分。炎熾方甚，狴牢可矜，京城及畿內諸獄，亦宜並與除放，冀得存活。
朕聞心術順道，天下可一言而興；聰明壅途，堂上有千里之遠。故唐虞而降，則考試觀俗；漢魏之際，則詔策求賢。朕纘紹丕圖，撫臨方夏，實懼誠有所偏信，鑒有所未周。乃前歲詔六官九卿方嶽尹正有位之士，逮於庶僚，高懸四科，博薦群彥。將訪眾政之闕，酌至論之中。子大夫庭列儼然，各應其品。是用宵興前殿，永日渴求，條列坦明，鹹本經史。固子大夫之所講磨矣，當竭誠慮，無有蘊藏，宜坐食訖就試。
黔首如有願於所左編附籍帳者，宜令州縣優恤，給與閑地，二周年不得差遣。
奉先一縣，獨奉八陵，供辦支持，實為繁並，眷言物力，須議優矜。宜委京兆府減一半租，並雜色役等。令諸縣均出。
得守義奏：當道將吏等請為卿立德政碑。卿位崇庶僚，寄殷東夏，扼洪河之險束，當白馬之要津，制機於事先，銷萌於慮表。而能文武參用，農戰兼修，人俗載安，軍政斯理，緇黃遂性，耆耇樂生。瀝懇陳誠，飛章上請，延覽休績，欣然注心。今令翰林侍講學士崔郾與卿撰碑文，庶使龔、黃之美，無愧於前修；羊、杜之風，豈慚於後代。卿有緝綏之美，朕成委寄之功，不配之名，上下同有。眷言嘉歎，無以過茲，想宜知悉。春寒，卿比平安好。遣書，指不多及。
敕砂簡：卿家傳韜略，門襲麾幢，累受藩邦，皆著勞績。黎元安集，師旅和寧，忠效章明，聲猷暢洽。頃得守義奏云：官吏將校，耆老緇黃，同請立碑，紀卿德政。非公方達於事任，惠化感於人心，豈能致其懇誠？固求篆刻，眷言嘉歎，寤寐在懷。昨遣翰林侍講學士崔郾撰述，翰林待詔徐幼文書。德以庇人，政能利物，觀其辭理，亦頗周詳。將垂不朽之名，用播一時之美，無慚崗首，何愧色絲。其碑本故今賜往，想宜知悉。春暄，卿比平安好。遣書，指不多及。
李方現不自謹身，有此喧競。假如品官淩忽，隻合具實奏聞。輒肆狂疏，恣行毆擊，傷人見血，理在難容。但以父有勤勞，身叨宗屬，特從輕典，粗以繩違。宜量罰兩月俸。
朕孤藐罹疾，慈嚴早違，靡日不懷，終天無逮，將欲躬護園寢，哀達神明。而公卿庶寮，瀝懇伏奏，迫以重義，奪予至情。是賴一二鼎臣，凡百執事，鹹懷嚴奉，各表哀敬，百靈拱衛，六合會同。終始四時，無爽違之憾；往復千里，免塗潦之虞。感歎盈懷，是申勞典，既國恩以頒錫，遂流澤以蠲租。
山陵使禮儀使兼陵所攝太尉行事官各與一子七品正員官，仍特加一階。山陵副使按行使並賜爵一級，各與一子出身。橋道置頓使賜爵一級，與一子官出身。內山陵使兼修橋道使賜絹一百五十匹，銀器二事，特加一階。修築使賜絹七十匹，特加一階。按行使賜絹五十匹，特加一階。修築副使賜絹三十匹，加一階。鹵簿使儀仗使並賜爵一級，各與一子出身。橋道置頓副使各加兩階，舁梓宮官三品五品賜爵一級，六品以下各加一階。神策六軍修築官健，及檢校軍使陵所造作押當官吏及中使等，並諸司諸使應緣山陵修道造作及專知執當工匠等，賜物加階爵減選有差。吉凶儀使諸色行從官等，五品以上各加一階，如已至三品五品未合敘者賜爵一級，六品以下各加一階。撰哀冊書寶讀冊官等，五品以上賜爵一級，六品以下各加一階。舁寶冊官及橋道置頓官儀仗鹵簿使判官等，各賜階級勳改選減有差。其挽郎放出身後，七選許集。南郊及太尉侍中告諭冊諡寶靈座前進諡寶奏外辨奠玉幣酌獻等，各賜爵兩級，餘減勞考有差。其數處職掌，任所便從一司處分。
奉先縣營奉力役，勞敝極深，來年夏青苗錢，宜令放免。櫟陽、美原、高陵、富平，來年夏青苗錢，每貫放二百文，不滿貫者每百放二十文。仍委逢吉與府司計科，便以山陵用不盡錢與填所放錢數。其近道鄉村坊市屋宇什物田苗等，有被毀損，並近陵百姓，偏有役使，理宜節級優賞，並委京兆府審勘聞奏。
自長慶四年三月二日昧爽以前，大辟罪已下，罪無輕重，常赦所不原者，咸赦除之。左降官縱元敕雲終身不齒者，亦與收錄。諸色得罪人，先有敕雲縱逢恩赦不在免限，並別敕安置者，亦放還。京畿諸縣應今年夏青苗錢，並宜放免。秋青苗錢並河南府夏苗錢，每貫放二百文。其京兆府路所放青苗錢外，更放錢五萬貫，斛鬥五萬石。河南府除所放青苗錢外，亦更量放錢三萬貫，斛鬥三萬石。
其天下常貢之外，更不得別有進獻。縱節度觀察使入朝，亦不得進奉。諸道監軍，自今後，在本道並入奏，並不得進。天下所貢奇綾異錦，雕文刻鏤，一事已上，有涉逾制者悉斷。至於喪葬嫁娶，車馬衣服，事關制度，不合逾越，委中書門下明立科條，頒示天下。有不守者，御史台及出使郎官御史，嚴加訪察，節級科處。其六宅十宅諸王女，宜令每年於選人中擇端良者降嫁。老宮人及殘病不堪使役，並有父母羸老疾病者，並委所司選擇放出。鷹犬之類，本備蒐狩，委所司量留多少，其餘並解放。仍勒州府更不得進來。宮禁經費及乘輿服膳，委所司起今年，三分其本色物價及水陸腳價，一半委度支收管，一半便任本州收，充助貧下戶闕額稅錢。其元和已來兩河節度使全家歸闕者，如張茂昭、王承元、程權、劉總、田宏正等五家，在本道日所有債務，並有異於法制之事，被人言訴者，一切不得為理，仍各與一子正員官。
天下州府財物有餘羨者，委觀察使及所管州郡，約舊事費用者條件，繇中書門下便差官類例，詳定可留可去者聞奏，務從寬濟，勿使難守。其餘羨錢，非兩稅外徵率，並不用勘問。自今已後，州府所申戶帳及墾田頃畝，宜據見徵稅案為定，後與戶部類會，具單數聞奏。仍勒五年一定稅。如有逃亡死損，州縣須隨事均補，亦仰年終申戶部。如有隱漏，委御史台及所巡院察訪聞奏。天下兩稅及諸色榷糧稅等，錢幣重輕，須有損益，亦委中書門下條疏聞奏。諸道除正敕率稅外，不得擅有諸色榷稅，涉擾人並宜禁斷。其軍屯營種，有侵占丁田課役稅戶者，宜委御史台切加訪察。仍限敕到一月內，每道各具所還州縣頃畝，分析聞奏。其諸軍先擒獲吐蕃生口配在諸處者，宜委本道資給，放還本國。天下諸州府縣官吏，應行鞭捶，本罪不致死者，假以責情，致令殞斃，每念於此，良增惻然。宜委御史台及出使郎官御史等，切加察訪，仍具事由聞奏。
天下諸色人中，有賢良方正能直言極諫，經術優深可為人師，詳閑吏理達於教化，軍謀宏遠堪任邊將者，委常參官並諸道節度觀察使諸州刺史各舉所知，限來年正月到上都。其所在淫祠不合禮經者，並委長吏禁斷。
門下：朕以眇薄，纂承洪構，祗見九廟，肇禮二儀，外飾備物，中惟盡敬。昆蟲草木之實，致豐於蠲潔；哀樂和愉之感，庶交乎神明。四海駿奔，眾祗受職，冀下觀而化，皆內誠乎心。百王之禮樂在陳，列聖之聲詩合奏，敬極嚴配，道備饗親，虔奉成式，惕然惴懼。而今而後，不敢滿假，庶無大悔，以貽祖考之羞。因體元以統曆，遂頒恩而大宥。可大赦天下，改長慶五年為寶曆元年。
自竇曆元年正月七日昧爽已前，大辟罪已下，罪無輕重，己發覺未發覺，已結正未結正，係囚見徒常赦所不原者，咸赦除之。其官典犯贓，不在免限。左降官自長慶四年三月三日制後未經量移者，與量移近處，已經量移者，更與量移。如復資者，即任依常調選。丁憂去任，服闋日亦與量移。如有親故在上都，任於所司陳狀，便與處分，不必更待本州府申請。別敕因責授降資正員官未經改轉者，亦與進改。亡官失爵放歸不齒者，量加收敘。縱元敕雲終身不齒者，亦量與收敘。流人未到所在及已到者，量移近處。如已收敘者，量才敘用。並僧尼道士移隸者，亦與量移近處。得罪人已亡歿，家口未許歸家者，一切放歸，如自情願住者亦任。諸色得罪人中，如先有敕雲縱逢恩赦不在免限者，並別敕安置者，亦並宜委中書門下量事狀輕重，節級處分。左降官及流人先有官者，如已亡歿，各還本官。流貶人所在身亡，任其親故收以歸葬，仍仰州縣量給棺櫬，優當發遣。諸色人中有痕累禁錮，及反逆緣坐等，一切並與洗滌。常參官及諸州刺史，有先因停替，及因病假解官，並終制未授官者，委中書門下量才進錄，勿令稽滯。致仕官未經改轉者，量改官依前致仕。諸軍先擒獲吐蕃生口配在諸處者，宜委本道資給，放還本國，毋許因循所在停住。國家與吐蕃舅甥之好，彼此無虞，自今已後，邊上不得受納投降人，並擒獲生口等。天下諸州府縣官，應行鞭捶，本罪不至死者，假以責情，致令殞斃，每念於此，良增惻然。宜委御史台及出使郎官御史等切加覺察，仍具事由聞奏。
澄清教化，莫尚乎太學；惣治心術，必本乎六經。天下諸色人中，有能精通一經，堪為師法者，委國子祭酒選擇，具以名奏。天下州縣，各委刺史縣令招延儒學，明加訓誘，名登科第，即免征徭。刑罰不清，不足以言理；職官不重，不足以棲賢。開出入之文，束上下之手，必資慎選，庶葉詳平。大理寺官屬，比來吏部所授，多非其才，宜令精選有誌行文學，兼詳明法律者注擬。其有課績特殊，堪在朝獎者，台省有闕，宜先選擢。一夫不獲，時予之辜，苟有向隅之悲，遂軫納溝之慮。如聞去冬吏部三銓選人，駮放者眾。或文狀粟錯，或書判差池，主司守文，不得不爾。既施惠澤，亦在沾恩。其長名及雜駮放選人，如有未離京城者，委吏部今月內檢勘畢。除涉逾濫者，餘並卻收，以地遠殘闕，量才注擬。如不情願受地遠官，亦不可強之，仍速處分，不得出選限內。
比者法令縣科，彰示大信，法既無守，人何適從？赦令不得，因循成俗，誕告四方為虛設，開施庶政為虛文，豈吾德之未明，為有司之見負，永言歎息，中夜疚懷。朕即位之初，已有赦令。至如捐徹服禦，止絕地獻，限喪葬以息淫費，禁奇靡以專女工，隱實版圖，謹守儲備，及從他徭擅賦，閉糴禁錢，吏行奸欺，人冒依庇，僧道逾濫，流貶重輕，錢幣利害，軍屯侵占，車馬衣服之制度，公私入已之贓私，悉令條疏，貴欲該備。頒宣未幾，廢格已多。或職司墮慢，而不能將明；或誥命才行，而下已不守。以此求理，不亦難乎？其元和已來詔書，並長慶四年三月三日赦令，委廢不行，事在朕躬者，諫官極言得失，無有所隱；其係台閣者，左右丞據詔條司額，重加分配，勿容推倚；若因循寢廢，無所申明，及雖曾宣下，不能提舉者，具事由聞奏，量加沙汰；其在有司州郡者，委御史台及分察使出使郎官御史度支鹽鐵巡院，準前後詔敕，切加訪察，各具犯狀移勘奏聞。其本判官及刺史已下，必加貶責，用懲不恪。如舉察之司，循默自守，事狀泄露者，亦據容庇，量加殿黜。仍並委中書門下，重有舉明。去年三月三日赦令及今年赦文，一事已上，切加懲督，責據時限，量官吏勤惰，具科殿輕重聞奏。京西京北邊上諸軍州鎮，自今年已後，如有中使及郎官御史，奉使到所管，並不得與人事物。應天下典人莊園店地，便合祗承戶稅，本主贖日，不得更引令式，雲依私契徵理，組織貧人。
虞氏建官，必明黜陟；漢朝置吏，皆長子孫：政成簡用，鹹登右職。近代遷除過速，資給轉繁，扇為時風，莫有固誌。親人之職，為弊尤深，俗土宜，未及周悉，迎新送故，已聞代換，更易雖遽，資望如初，善否不分，升降莫驗，徒為煩擾，無益公私。自今已後，刺史縣令，若無所犯，非滿三周年，不得除替。如理行尤異，但議就加。其有才宜他職，灼然要籍者，中書門下先具事由，及授上年月，奏聽進止。滿歲遷代，無闕敗者，即與進改。
磐石維城，義深麟趾，穠華下嫁，禮次椒塗。縉紳文武之良才，執事恪居之奉職，克參祼獻，載葉肅雍。亞獻嘉王運、終獻循王遹等各賜物一百匹，夾侍正衣進圭捧圭各賜五十匹。亞獻終獻正衣各賜物四十匹，大長公主嗣王郡主縣主各有賜物。內外文武見任及致仕官，三品已上賜爵一級，四品已下加一階，合入三品五品欠考未合敘者，待考足日聽敘。斯文未墜，降聖克昌，道逾三代之英，化立百王之範。象賢崇德，垂裔作賓，教儀斯崇，憲章無改。文宣王二王三恪各與一子官，其祠廟委所司量加修飾。堯稱敦敘，周述本枝，收族是先，睦親斯在。皇五等已上親，三品已上賜爵一級，五品已上加一階，六品已上及前資常選散官，簡選日優與處分。未有出身陪位者，每家放一人出身。應陪位者皇儲五等已上親，及太皇太后皇太后三等已上親，三品已上賜爵一級，四品已下加一階。諸親四等及諸州賀正官並諸色陪位官等，五品己上加一階，六品已下及白身人並賜勳兩轉。其前資及有出身者各減一選。
締構興王，弼成昌運，勳藏冊府，烈冠史編。九原推可作之風，百代凜如生之氣，載懷丕績，何日敢忘？武德以來配饗功臣及將相，名節尤著，長慶四年三月三日制未霑甄敘者，委中書門下條疏聞奏，量加優獎。故尚父汾陽王、贈太師晟、贈太尉秀實，子孫中未曾經甄獎者，每家與一人正員官。元和已來有因戰伐死於王事，其名節顯著未有優贈者，各委本道節度使條錄聞奏，如勘覆詣實，當有處分。其有骸骨暴露者，宜令所在埋瘞。
宏教受之典，爰命推恩；念追遠之懷，用頒徵贈。常參官及諸州府長官，父母見存未有官封者，並量與五品致仕官及階並邑號，父母亡歿未經追贈者，量與贈官及邑號，已經追贈者更與改贈。如贈官已至一品、邑號已至國夫人者，不在此限。中書門下及節度使帶平章事者，宜與一子正員七品官，祖父母父母先亡歿，各與追贈，經追贈者更與改贈，官已至一品、邑號已至國夫人者，不在此限。節度使與一子正員八品官，東都留守度支鹽鐵使觀察處置都團練都防禦經略招討等使，及神策金吾六軍將軍大將軍上將軍統軍威遠鎮國軍等使皇城留守，各與一子正員九品官，京兆尹特加一階。父母先亡歿未經追贈者各與追贈。職修祀事，禮奉嚴禋，既洽殊恩，宜加異等。應郊廟升壇升殿行事官，普恩之外，宜更加一級，如合入三品五品者，任待考足日聽敘。尚書省三品四品已上，中書門下五品已上，特加一階。便蕃殿省，給事郊丘，顧以忠勤，是宜甄獎。內行事官三品已上更賜爵一級，四品已下更加一階。內侍省及內侍省內坊官，四品已上各賜勳五轉，五品已下各賜勳三轉，應從駕至效廟者，普恩之外，三品已上賜爵一級，四品已下各加一階，品官白身賜勳兩轉。
環列師營，服勞捍衛，申威攸屬，敷惠是膺。神策六軍金吾威遠皇城及諸道將士等，三品已上賜爵一級，四品已下加一階，無官者賜勳三轉。在城神策六軍威遠營左右金吾及皇城將士，應大禮移仗宿衛禦樓立仗等，普恩之外，三品已上賜爵一級，四品已下加一階，仍準舊制賜物有差。其神衛將士，賜加一階，仍準舊例賜物有差。神策將士應在京畿諸縣者，亦各有賜物。應緣大禮職掌行事官並修撰儀注及留守副留守倉庫卿等，普恩之外，三品已上賜爵一級，四品已下各加一階。虔奉職貢，載觀致仕官及郊禋，俾覃錫賁之恩，用廣懷來之義。鴻臚禮賓院應在城內蕃客等，各有賜物。翰林特詔供奉及諸色直見任及前資並員外試官，三品已上賜爵一級，四品已下各加一階，無官者賜勳兩轉。導藩服之誠，承帝庭之命，忠勤既著，勳賞宜周。諸道知上都進奏院官在城者各賜勳兩轉，應緣大禮四方進表疏及賀正官各賜勳三轉。
敬承禋祀，讚執豆籩，列庶位以觀光，酌多儀而中矩，誠在儼肅，理葉褒升。郊廟行事齋郎，減二年勞，室長掌座禮生讚者減一年勞，無勞可減者便放出身。崇元館行事學生及齋郎禮生，番考已滿，所司緣大禮卻追入行事，各減一選；國子監學生陪位者賜勳一轉。中書門下儀制官各特賜一階，應緣祗供作官直司長上諸州行綱考典兩縣耆壽諸色番役當上在城並量留十二月番者合賜勳兩轉。飛龍閑廄宮苑典引掌扇內園總監栽接少府將作內中尚武德軍器內外弓箭庫等諸司諸使下白身人及無品直司定額長上雜匠巧兒黃衣長上監門直長雜使三衛七色引駕細引執扇角手弩手纊騎武士天文觀生曆生漏生典鼓典鍾工人樂人主衣主膳主酪典食胡食手宰閑幕士禦士醫士獸醫門仆藥僮御書手楷書手典書流外行署等各賜勳兩轉。
尚年貴老，所以教孝也；聳義嘉節，所以貞俗也。天下百姓高年者，上縣以上每縣十人，中縣五人，下縣三人，並以縣界年最高者充數；並孝子順孫，義夫節婦，先經旌表，行義不虧者，人各賜米三石，絹兩匹，仍版授上佐縣君，並委令長齎粟帛就家宣賜訖，具名本道，一時聞奏。其米及絹，仍令上供數內申報。神配峻極，德稱靈長，秩既升於王公，禮合加於牲幣。五嶽四瀆，宜委本州府長吏備禮致祭，當極豐潔，以副如在之誠。《書》稱望秩，《禮》著不封，仰堯舜之聰明，慕文武於方冊。遐想忠貞之跡，緬懷義烈之風，能禦大災，鹹申祀典。名山大川及自古聖帝明王忠臣烈士，各令所在以禮致祭。亡命山澤，挾藏軍器，百日不首，復罪如初。赦書有所不該者，所司具作條例聞奏，敢以赦前事相告言者，以其罪罪之。赦書日行五百里，布告天下，咸使聞知。主者施行。
門下：我國家披皇圖以立極，執大象以升中，睿父嗣孫，重熙累盛。逮予稽古聖孝，紹復中興，洗滌宿氛，廓開昌運，天命不易，賜予元符。荷宗社之耿光，致寰瀛之小泰，干戈載戢，風雨順時，北狄來賓，西戎效職。豈予菲薄，汔此肅清，皆中外元僚，文武多士，同心協讚，而使之然。益用兢慚，以戒盈滿，而乃累陳丹懇，願上鴻名，牢讓不從，瀝誠彌切。於戲！昔賢有云：「舜何人也，我何人也」，苟或讓之不遂，予亦敢不思齊。今百執事謂予曰「聖敬」，敢忘湯武日躋之詩；謂予曰「文思」，敢忘放勳欽明之典；謂予曰「和武」，敢忘保大之功；謂予曰「光孝」，敢忘繼志之義。以是自勖，庶無悔焉。浮實之名，既不獲已，乘春之澤，當務惟新。可大赦天下。
自大中二年正月三日昧爽已前，大辟罪以下，已發覺未發覺，已結正未結正，係囚見徒，罪無輕重，咸赦除之。惟正犯十惡五逆以上，故殺人及官典犯贓，不在此限。持仗行劫，必欲害人，苟遇支敵，即行殺戮，捍逆追捕，肆意奸凶，不懲此流，無以除惡。並故殺人者，雖已傷未死，已死更生；欺冒老小，以取財物者；意欲殺傷，偶得免者：並以殺人法處分，不在赦原之限。❥自今以後，稍更廣求，如有未曾任刺史縣令，居然有誠略才術為眾所推者，亦任於諸色人中選擇。為兩省官。
周之宗盟，實惟封建；漢之子弟，亦謂犬牙。廣磐石之宗，增維城之固。當今源流遠大，枝葉蕃昌，王室子孫，不合布素。宜令本司檢尋譜牒，明驗房從，貧窮不濟未有身名者，每房放一人出身。如有父見在朝，門蔭可自補身名者，即不在此限。
應諸州府縣等納稅，隻合先差車牛優長戶，近者多是權要及豪富之家，悉留諸縣輸納人，致使單貧之人，卻須雇腳般載。從今已後，須令有車牛豪富人戶送太倉及州府輸納，其留縣並須先饒貧下不濟戶，如有違越，節級官吏，重加科殿。所在逃戶見在桑田屋宇等，多是暫時東西，便被鄰人與所由等計會，推雲代納稅錢，悉將砍伐毀折。及欲歸復，多已蕩盡，因致荒廢，遂成閑田。從今已後，如有此色，勒鄉村老人與所由並鄰近等同點檢分明，分析作狀送縣入案，任鄰人及無田產人且為佃事，與納稅錢，如五年內不來復業者，任便租佃人為主，逃戶不在論理之限。其屋宇桑田樹木等，佃人逃戶未歸，五年內不得輒有毀除砍伐，如有違犯，據根口量事情科責，並科所由等不檢校之罪。諸道州府應欠開成三年終已前，因水旱不熟貸借百姓，及軍用欠闕，借便度支戶部鹽鐵錢物斛斗，積欠相承，日月既久，百姓或無本戶，長吏累又改更，全無本色可以支填，所司徒有徵索之名，終無送納之日，虛係簿書，宜並放免。
三公僕射，不常除官，每至上時，須有聚會，委以府縣，即須擾人，宜令度支戶部勾當局席，便取京兆府本色錢充，不得令府司差配百姓。吏部去年冬選人，如聞多緣文字差錯，所司駁放，既添員闕，亦可矜容。若非身名逾濫，及欠選欠考，並準格不合收外，其餘委吏部與重磨勘量收，待殘闕比遠注擬。上已重陽，曲江宴會，自有本色五百貫錢，費用之間，不合欠闕，每聞差配百姓，不免擾人。從今已後，宜令京兆府先與度支鹽鐵計料，據所用一物已上，除以本色錢物外，如有欠少，即委度支鹽鐵據數均給，府縣不得輒配百姓。其所市易，並須先給付價錢，如有妄配百姓，買物不給價錢，官吏等並準此同枉法贓例處分，仍令御史台切加察訪。天下州府，有官吏犯贓，皆遞相蒙蔽，不肯發明，縱有申聞，百無一二。自今已後，管內縣令有犯贓事發，州司不舉者連坐；錄事參軍有贓犯，刺史不舉者坐刺史；其刺史有贓事發，觀察使不舉者連坐廉使，則遞相檢轄，功過可明，各務清廉，悉心為政。度支鹽鐵戶部三司茶綱，欠負多年，積弊期久，家業蕩盡，無可徵索，虛係簿籍，勞於囚係者，復委本司各條流疏理聞奏。如先將茶賒賣與人，及借貸人錢物，若文帖分明，的知詣實，即與帖州縣徵理。如組織平人，妄有指射，推勘了後，重加決責。
釋氏之教，清淨為宗，將悟昏迷，實資善誘。上都除先置寺外，每街更各添置寺五所；東都除先置寺外，更添置寺五所。每寺各度五十人，每處僧寺三所，尼寺二所。西川、荊南、揚州、潤州、汴州、太原、河中、襄州已上八道，除先置寺外，更各添置寺二所。每處置僧寺一所，尼寺一所。諸道節度觀察使府，除先置寺外，更各添置寺一所。其所置僧寺，各度三十人。諸道管內州未置寺處，宜各置寺二所，僧寺一所，尼寺一所，每寺各度三十人。五台山置寺五所，如有見存寺，便令修飾充數，每寺度五十人，數內置尼寺一所，已前添置寺，宜並先度僧尼，漸漸教化。建造寺宇，不得遽有勞役，其僧尼年幾限約，並諸條流，準會昌六年五月五日赦條事例處分。
道濟生靈，功成克伐，晦明雖隔，禮敬宜加。唐功臣墳墓，無子孫者，不許砍伐，委所在長吏差人巡檢。爰念農耕，是資牛力，絕其屠宰，須峻科條。天下諸州屠牛，訪聞近日都不遵守。自今已後，切宜禁斷。內外文武任及致仕官，三品已上賜爵一級，四品已下加一階，仍賜勳兩轉。神策六軍金吾威遠皇城將士，普恩之外，各賜勳兩轉。道宗魯聖，禮洽虞賓，式舉舊章，以榮後嗣。二王三恪及文宣公各賜物五十匹。環衛星陳，華夷雲集，眷茲勞效，俾示恩華。神策六軍金吾威遠皇城等諸軍將，統軍以下各有賜物。其將士等長行立仗並守營者各賜物有差。鴻臚禮賓院應在城內蕃客等並節級有賜物。澤貴流根，宜頒祿秩，義隆追遠，用慰孝思。常參官及諸州府長吏父母，見存未有官封者，並量與五品致仕官及階並邑號，父母亡歿未經追贈者，量與追贈官及邑號，攝侍中讀寶官攝中書令讀冊官各賜一子出身。撰冊文官賜一子正員官，奉寶綬官書玉冊官書寶官各加兩階，進寶綬進冊進中嚴外辦禮儀讚導押冊押寶綬舉舁寶冊官各加一階。其餘應職掌行事官太常修撰儀注禮官並內行事官，三品已上賜爵一級，四品已下加一階，仍並賜勳一轉。鐫造玉冊官各賜物五十段，中書門下儀制官特加一階。
禮崇養老，道貴旌賢，爰示優恩，以宏教化。天下百姓，年九十已上，委所在長吏量加存問。孝子順孫，義夫節婦，旌表門閭，終身勿事。先已旌表者，亦量加優恤。川嶽元功，聖賢幽讚，宜因霈澤，用薦馨香。五嶽四瀆，宜委本州長吏備禮致祭。名山大川，自古聖帝明王忠臣烈士，委所在以禮致祭。亡命山澤，狹藏軍器，百日不首，復罪如初。赦書有所不該者，所司具作條例聞奏。敢以赦前事相言告者，以其罪罪之。赦書日行五百里，布告天下，咸使聞知。主者施行。
