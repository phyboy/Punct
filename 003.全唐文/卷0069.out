帝諱昂，穆宗第二子，元和四年生。長慶元年封江王，名涵。寶曆二年十二月即位，改今名。在位十四年，年三十三。諡曰元聖昭獻孝皇帝，廟號文宗。
大行皇帝聰斷英明，臨下以法。方將致理，以一區夏，而妖凶構禍，矯宣遺言。不詢群臣，專斷神器，恃近而迫眾，倚兵而取威，謂天地可欺，神明可罔。既而奸謀發泄，凶黨彰聞。寡人義重君臣，毒甚手足，拊膺號惋，誓清凶徒。果有義烈，副此誠誌，遂以宰相定議，乃親率左右神策護軍中尉心腹近臣及諸職事官，並左右神策六軍使兼諸軍使及飛龍將士等，搜摘伏匿，大擒諸妖。或血刃當辜，或赴井自斃。其劉克明、田務澄、蘇佐明、王嘉憲、石定寬等二十八人，並正刑書，罔有漏逸。歡呼震地，抃快聞天。此皆宗社威靈，文武協力，翦蕩凶寇，克有成算，豈伊菲薄，敢貪天功。想於群公多士，中外藩嶽，皆累朝勳績，先聖寵任，致茲刷憤，哀慶當同。大行皇帝正柩於太極殿前，率依光陵故事，有司條上，務盡誠信。其家宰司空平章事裴度當攝，立功將士，節級各有優賞。布告遐邇，咸使聞知。
構大廈者，寬先梁棟之材；濟巨川者，必資舟楫之用。朕越自藩邸，膺期大統，夙夜震兢，若蹈泉穀。況齊思乂，艱步甫寧，上奉山陵，七月之期，內佇訏謨，庶政之始。匡我眇球，置之極樞，將恢興運之功，俾協具瞻之望。博閱名實，獲茲忠賢，實帝賚予，其誰與讓？正讓大夫行尚書兵部侍郎知制誥充翰林學士上柱國賜紫金魚袋韋處厚，體道為徒，見義能勇。居易以行古，至和而不流。冰霜挺松柏之姿，貞白秉圭璋之德。文揮風雅，學該儒元。器洽而保之以謙，識明而用之以晦。選自經藝，侍於穆宗，擢司密命，實讚先帝。壹彼直操，彰其遠猷，臨危勵難奪之誠，推忠備宏益之道。屬者變生宮掖，謀俟經綸，首參厎定之功，載竭忠貞之效。雪憤橫涕，披肝貢詞，約我以禹湯罪己之勤，博我以古今致理之要，聽必感動，悉其條陳，洪纖靡差，夢卜斯協。必能式是中外，啟茲雍熙，俾予衝人，克遂垂拱。是用擢升鼎鉉，式帝帝圖，庶無愧於知人，且用光於斯道。於戲！前哲有言，良臣惟聖。處殷憂舉眾之任，荷濟理沃心之期，注四方傾聽之勤，在百度維新之際。無怠於誨，無廢於身，無曠於登庸，無忽於詢事。慎爾初守，固其持平，協廟廷卿士之和衷，復貞觀開元之令政。用乂乃辟，罔非在中，崇易簡久大之規，茂庶富阜康之績。勿替明戒，時惟永圖。汝往欽哉！無忝我命。可中書侍郎同中書門下平章事，散官勳賜如故。
宰相之任，所以撫鎮國家，出納王命，弼亮刑政，燮理陰陽，為一人之股肱，注四方之耳目。僕射之職，在於參讚萬務，統率六官，師長百寮，總臨台寺，冠中朝之碩望，為多士之具瞻。其有久司利權，累分閫寄，位重邦教，任隆台階，爰因入覲之榮，再賜登庸之命，俾升鼎鉉，用輟旌旄。淮南節度副大使知節度事管內營田觀察處置臨海監牧等使兼諸道鹽鐵轉運等使銀青光祿大夫檢校司徒同中書門下平章事揚州大都督府長史上柱國太原縣開國男食邑七百戶王播，知識精深，機神敏達。長才適於通變，雅量得於寬明。亟登將壇，仍佩相印。休聲早振於全蜀，成績近著於維揚。山澤之貨無遺，輸轉之資相繼。用佐經費，克彰忠勞。朕獲守宗祧，君臨億兆，尚賴匡救，厎於輯寧。於戲！爾有嘉謨，我求懿德，將期納誨，以及交修。冀霖雨之濡，能普施於四海；舟楫之利，無專美於一方。寵以端揆之榮，仍茲榷筦之重，往踐乃位，汝其欽哉！可尚書左僕射同中書門下平章事依前充諸道鹽鐵轉運等使，散官勳封如故。
門下：節制師戎，考察風俗，誠藩方之倚任，實朝廷之注意。至於簡拔，常所重難，況齊魯分疆，河朔接境，遏寇虞而固封守，宣德教而按州部，付之專柄，思得全才。是用輟近輔之循良，撫東平之凋瘵，式孚成命，所為至公。正議大夫崔宏禮，文學發身，擴之以襟度；忠信為主，輔之以誠明。累分郡符，亦總戎鎮，理行第一，奏課連最。來必畏晚，去常見思，挹長者之聲光，得大臣之體要。屬樂陵未靖，戎事方殷，上宰憂勞，舊恙纏迫。念茲易置，期在惠安，當使恩威並行，剛柔適用。率之以義，則無不化；齊之以禮，則罔不服。恢武略以經務，清吏職而約法，必有餘地，以康吾人。大將鼓旗，諸侯弓矢，文昌顯秩，憲府雄班，參以命之，寵茲俞往，承我休德，勿替前修。可檢校戶部尚書使持節鄆州諸軍事兼鄆州刺史御史大夫充天平軍節度鄆曹濮等觀察處置使，散官勳如故。
綏輯萬邦，實資乎元首；弼成庶績，允屬於股肱。將以導宣化源，崇固理本，立我皇極，讚於時邕。故任賢著於《禹謨》，納誨彰於《說命》，眷求懿德，斯惟僉諧。中散大夫守尚書兵部侍郎知制誥充翰林學士上輕車都尉賜紫金魚袋路隨，性稟中庸，氣含大雅。身無擇行，學不為人。敏識周通，宏才恢博。挺然仁者之勇，蔚為君子之儒。祗事穆宗，侍經內殿，敷堯舜之大典，暢周孔之遺風。雅言玉音，奧義冰釋，潤色王度，發揮聖聰。出入禁闥，踐履華貫，位彌高而惟謹，任愈重而滋恭。逮及先朝，復參密命。雍容侍從，早已賦於甘泉；左右便蕃，未嚐言及溫樹。周旋九載，始終一心，直道匪躬，讜言盈耳。每訪謨猷之指，用陳裨益之誠，出不忘於詭辭，退必聞於削槁。器可經國，忠能致君，跡其公正之方，用升毗倚之任。於戲！干戈未息，爾其宏智用以靜寇攘；役戍尚勤，爾其宣柔服以懷戎狄。均國賦以安阜百姓，振朝綱以綜核群才。退無後言，動必慮善，貞爾百度，弼予一人。寵以峻階，委之極務，往踐厥位，時乃之休。可正議大夫守中書侍郎同中書門下平章事，勳賜如故。
王者祗順天道，統理人極，茂育品類，燮調陰陽，必在旁求股肱，宣翼機務。朕嗣守寶位，於今四年。屬滄景構奸，河朔未靜，兵甲屢釁，蒸黎匪寧，納隍在予，輟食興歎。今苗頑既革，華夏思安，爰登台臣，弼我元化。正議大夫尚書吏部侍郎上信柱襄武縣開國侯食邑一千戶賜紫金魚袋李宗閔，立德秉彝，履道居業。文行可以經邦國，忠正可以動神祗。周知變通，識達今古。自望高多士，多重四朝，奉絲綸於掖垣，平銓綜於省闥。公直有裕，清貞自持。固可以相導雍熙，光膺夢卜，以匡台德，用濟巨川，宜升樞軸之尊，俾葉鈞衡之政。於戲！知臣匪易，求賢惟勞。膺三台之崇，讚萬機之重，啟沃之義，注於予衷。爾其舉正去邪，以清百辟；提綱舉法，以肅群司；簡政勤心，以安兆姓；推誠忠恕，以靖四方。嚴制度以宏典常，信賞罰以旌淑慝，有犯無隱，進思弼違。服茲寵光，尚致予理，敬戒休命，無替嘉猷。可守本官同中書門下侍郎平章事，散官勳封如故。
朕恭承寶位，欽若璿衡，兢業戒懷，懼忝洪構。今皇嗣誕秀，既流慶於天枝；白茅啟封，宜分王於土宇。用崇大典，式固丕圖。長男永，植性端莊，稟靈聰哲。神氣挺於岐嶷，和粹精於儀形，姿範藹然，是用嘉慰。將奉聞《詩》之教，冀彰樂善之風，俾洽寵恩，允膺錫命。庶表祥於麟趾，爰建社於龜蒙，敬哉戒哉，無忝我列聖之休德。可封魯王，仍令有司擇日，備禮冊命。
昔漢宣帝用邴、魏以成中興之業，我元宗任姚、宋以致開元之理，其術無他，得賢而已。朕猥居大寶，首涉五年，宵旰靡遑，憂勤至切。將倚任於國柄，宜登進於人傑，俾其復運樞極，載清化源，斷自朕懷，允膺僉屬。武昌軍節度鄂嶽靳安黃申等州觀察處置等使金紫光祿大夫檢校吏部尚書同中書門下平章事使持節鄂州諸軍事鄂州刺史上柱國奇章辟開國公牛僧孺，氣含元精，體包大雅，識用夷密，襟靈沈粹。窮聖賢旨奧之學，鋪邦國經緯之文，蔚為名臣，秀出群萃。長慶禦曆，登賢濟人，廊廟有光，臣工得職，代天協理，時乃之休。先朝與能，出兼征鎮，俗丕變，師旅大和，宣力事君，時乃之績。朕飽聞器業，虛佇風儀，會曹參之促裝，喜韓侯之來覲。便殿延對，前席與言，通古今理亂之源，知教化損益之務，其應如響，不知所然。是宜卿長夏官，平章大政，康濟四海，毗予一人。於戲！君不能自為堯舜，必待其臣以致之；臣不能自為伊皋，必待其君而任也。致則期於盡忠，任固在於聳善，然後上下交泰，君臣相須。爾其使百官得其人，萬事得其序，邪正之路必判，清濁之流必分。金堅一心，扼制群類，無重否德，予皆仰成。可兵部尚書同中書門下平章事，散官勳封如故。
朝有正人，時稱令德，入參廟算，出總師千。方當寵任之臣，橫罹不幸之酷，殄瘁興歎，搢紳所同。故山南西道節度管內觀察處置等使銀青光祿大夫檢校司空兼興元尹御史大夫上柱國趙郡開國公食邑二千戶李絳，神授聰明，天賦清直。抱仁義以希前哲，立標準以程後來。抑揚時情，坐致台輔，佐我烈祖，格於皇天。仗鉞宣風，聯居樂土，乘軒鳴王，嚐極清班。先聲而物議皆歸，不約而群情自許，漢中名部，俾遂便安。而變起不圖，禍生無兆，殲良之慟，聞計增傷。是極哀榮，用優典禮，三公正秩，品數甚崇，式表異恩，以攄沈痛。可贈司徒，仍令所司擇日，備禮冊命。賻布帛三千段，米粟二百石。
出納大命，宰司元化，調四氣以統和天人，貞百度以鎮安夷夏，必資髦傑，用委鈞衡。朕嗣守丕圖，思宏至理，萬物之重，屬於台臣。仄席勤求，冀裨不逮，況素效久彰於密勿，精才已得於詢謨。擢自內庭，授以袞職，爰立左右，斯為得人。朝議郎守尚書右丞上柱國賜紫金魚袋宋申錫，嶽降全德，天資正性，處約居厚，蹈中秉彝。文每掇其精華，學必探其元賾，夙播休問，拔乎群倫。自選入周行，參我內署，奉職恭肅，率心坦夷。蘊衝用以究國經，鋪訓詞以潤王度，密讚彌久，宏益滋多。朕累因暇日，召於別殿，訪以大政，觀其立誠。而胸襟洞開，肝膈無隱，識精詞直，實契虛求。固可以掖持化權，參決理本，是用升於鼎鉉，付以樞機。繇仙闈總轄之司，當宰輔具瞻之地，熙此庶績，弼予一人。於戲！元首以司牧萬方，股肱以協讚皇極，上推公以馭下，臣竭忠以戴君。際會交感，而臻大化，曆視前古，何莫繇斯。予方率是道以臨兆人，爾宜悉乃心以成一德，敬戒厥位，永孚於休。可正議大夫行尚書右丞同中書門下平章事，勳賜如故。
王者教先立愛，義不遺親，豈於同氣之中，可致異詞之間。如或慎修不至，詿誤有聞，構為厲階，犯我邦紀，未加殛竄，尚屈彝章。漳王湊，手足之親，盤石是固，居崇寵秩，列在戚藩。頃多克順之心，亦有尚賢之誌，而滿盈生患，敗覆自圖。奸凶會同，謀議滋及，汙我皇化，彰於中外。初駭予衷，載驚群聽，尚以未具獄詞，猶資審慎，建侯之命，姑務從寬。於戲！朕嗣守宗祧，敷宏至教，自家之訓未立，掩義之私敢忘。是用降封，有醜朝典，凡百多士，宜諒朕懷。可降封巢縣開國公。
君臣之道，義切初終，股肱之良，任存正直。苟涉邪枉，自紊憲章，既虧恪慎之心，難委弼諧之任。正議大夫行尚書右丞同中書門下平章事上柱國賜紫金魚袋宋申錫，學習儒門，職參翰苑，備我顧問，洽茲寵光。謂其啟沃竭忠，擢登鼎鉉，而乃踐修不慎，自厎愆尤。知臣之規，俾予增愧。欲遏奸回之路，宜先懲勸之源。豈可猶秉樞機，仍司考轄，罷居台席，列位龍樓。誠謂寬恩，用全至體。朕以事狀之間，慮其冤濫；鞫驗之際，須務詳明。當佇得情，以申後命。可行太子右庶子，散官勳封如故。
敕：正議大夫新授太子右庶子上柱國賜紫金魚袋宋申錫，頃由藝文，擢處近密，謂能潔已，可以佐時。遂越常資，超外大任，自參樞務，驟易寒暄。嘉謀蔑聞，醜跡斯露，致茲獄訴，實駭朝聽。俾窮根本，亦對詞稱，以左驗之間，有所漏網，正刑之際，姑示寬恩。於戲！朕自君臨，推誠宰輔，常務仁恕，以保和平。豈意魚水之期，翻貽吳越之慮，撫事興歎，中宵耿然。是用重難，親臨鞫問，謀及耆德，遍於名卿。庶其盡忠，頗為審克，屈茲彝憲，俾佐遐藩。凡百具寮，宜知朕意。
弼亮鈞衡，宣翼統紀，明景化以凝庶績，啟嘉謨以建大中，爰求國楨，以輔台德。銀青光祿大夫守兵部尚書上柱國讚皇縣開國伯食邑七百戶李德裕，元精孕靈，和氣毓德，堅直成性，清明保躬。貞規澹夷，敏識衝遠，學總九流之奧，文師六義之宗。令聞夙彰，僉諧允屬。自提綱柏署，掌誥禁闈，厘紀律詳平之司，竭訏謨密勿之節。洎廉察浙右，總鎮滑台，再委旌旄，緝安邛蜀，克有殊政，鹹懷去思，諒惟全才，茂此聲績。朕以疇庸之典，彝訓所先，入遷司馬之崇，彌積濟川之望。是宜納誨朝夕，擢居股肱，勉宏伊呂之勳，以嗣良平之美。業傳相印，門襲戎旃，紹絲綸內職之榮，繼鼎鉉中樞之重，圭紱之盛，恩輝罕儔。爾宜罄乃忠貞，副我毗倚，無忝承命，服茲寵光。可守本官同中書門下平章事，散官勳封如故。
居端揆之任，再踐國鈞；稽管榷之功，兼司邦計。用崇舊德，以緝新規，簡自朕心，用光僉屬。金紫光祿大夫守尚書右僕射充諸道鹽鐵轉運等使上柱國代郡開國公食邑二千戶王涯，元精降靈，體道秉哲，恬智成性，清貞保躬。文行可以經邦，風操可以鎮俗，以明用晦，處貴滋恭。憲宗以禁署竭忠，擢登輔弼。先帝以台階宿望，寵授旌旃。陰陽變調，藩服寧謐，機務允理，政經交修。洎綜銓九流，式序百禮，提厘紀律，統明貨泉。法必便人，事先體國，聲績茂暢，洽於群謠。朕以邊鄙防微，猶存兵戍，資儲之備，供億尚繁。頃者支費轉輸，任分兩使，量入制用，誠患多門。俾足食以豐財，在省員而簡務，是用合此二柄，委於元僚。正茲通變之初，藉我股肱之重，勉思率職，無或憚煩，敬或乃心，欽承休命。可守本官同中書門下平章事充度支及諸道鹽鐵轉運使。
省表具知。朕以誕生之日，延集緇黃，式遵常儀，用宏二教。卿等啟心輔德，葉誌納忠，稽貞觀開元之舊章，述慶善千秋之令範，爰崇誕日，請號慶成，顧予寡昧，懼忝彝典。今以同歡心於萬國，申盛禮於兩宮，深嘉誠勤，是用依允。
王者子弟畢封，藩戚並建，所以式固盤石，克茂本枝。故灃王大男漢可封東陽郡王，第二男源可封安陸郡王，第三男演可封臨川郡王。故深王大男潭可封河內郡王，第二男淑可封吳興郡王。故絳王大男洙可封新安郡王，第二男滂可封高平郡王。故洋王大男沛可封潁川郡王。淄王大男澣可封許昌郡王。沔王大男瀛可封晉陵郡王。祁王大男溥可封平陽郡王。仍並賜光祿大夫，宜令所司，擇日冊命。
職代天工，望歸人傑，必資求舊，允副僉諧。山南西道節度管內觀察處置等使兼興元尹銀青光祿大夫、檢校禮部尚書、同中書門下平章事、上柱國、襄武縣開國侯、食邑一千戶李宗閔，嚴廊正人，宗室全德，才惟不器，道實生知。粹茂體陰陽之和，周旋成禮樂之用。外宏疏朗，中實誠明，白璧凝溫，朱絲秉直。文窮三變，學洞九流，早以忠規，契於審象。雅有元略，能宣大猷，厎寧戎蠻，協讚郊祀。見可而進，知難靡回，啟心常罄其嘉謀，造膝必聞其法語。行父事君，志存於嫉惡；皋陶承弼，道遠於不仁。康濟而金鏡有倫，燮調而玉燭無爽。謇諤勵大臣之節，端莊清至化之源。修明典章，慎選方嶽，敷我利澤，臻於治平。自出鎮漢中，既周星律，巴俗雖歌乎來暮，國人頗詠於去思。遂用徵還，蓋從公望，及延召宣室，益加前籌。是宜再陟中樞，直修袞職，谘爾良輔，其聽朕言。夫天地交泰則時和，君臣訢合則國治。眷求一德，出納萬機，勉宏如水之心，式副濟川之用，命官罔及於私昵，詔爵必俟於賢能。俾庶績惟凝，彝倫攸敘，無忝注意，敬之戒之。可守中書侍郎同中書門下平章事，散官勳封如故。
仍歲水旱，黎民艱食。其宰牧非才，貪殘為害，及承前積弊，須有條流。或冤獄留滯，速宜疏決者，並委觀察使糾察詳訪，具狀聞奏，用弭天眚。
寅亮皇猷，丹青景化，爰從選眾之舉，乃得非常之才。前浙西道都團練觀察處置等使朝議大夫檢校禮部尚書持節潤州諸軍事兼潤州刺史御史大夫上柱國姑臧縣開國男食邑三百戶賜紫金魚袋賈餗，識達韻孤，學深行直，貞和自立，介特不群。能操至公，每契中道，聲逸群聽，善諧朕心。自尹京師，尤彰望實，亟召便殿，屢陳嘉謀。罄肝膈以納忠規，推誠明而無外飾，察言考事，深用得之。近命列藩，益聞僉論，固可以參我大政，陟於中樞，天啟予懷，賚此良弼。爾其守法制，平鈞衡，貞王度以振國經，厘百工以凝庶績，舉直錯枉，當官而行。於戲！為君之戒，在知賢而不任；為臣之患，在保位而不言。罔或依違，虧吾則哲。可守中書侍郎同中書門下平章事，散官勳封如故。
有國之典，本於明罰；為君之道，必在去邪。皇王大政，諒無易此。奸凶與比，誠敬盡虧，無君之心，因事輒見。豈可尚居崇秩，猶列東朝。銀青光祿大夫守太子賓客分司東都上柱國讚皇縣開國伯食邑七百戶李德裕，性本陰狡，材則脆弱，因緣薄藝，頡頏清途。既忝藩鎮，旋處鈞軸，靡懷愧畏，肆意欺誣，廢撓舊章，汨亂彝序。賢良盡逐，當白晝而重關；詭詐是謀，逮中宵而萬變。朕嚐以寒暑得疾，初甚驚人，凡百臣子，奔走道路。而德裕私室宴然，全無憂色；王涯駐車道左，絡繹追呼。滿朝傾駭，竟以不至。又在西蜀之日，徵逋縣錢僅三十萬貫，使疲羸老弱，轉徙溝壑，交結異類，任用憸人，賄賂流行，朱紫無辨。是宜處之重典，以正刑書，猶以夙經委使，載深寬宥。俾佐遐服，用示寬恩。可守袁州長史，馳驛發遣。
惟昔太宗聰明睿聖，克致治平；惟魏徵左右文祖，葉建皇極。矧朕寡薄，思紹丕烈，旁求魏徵之比，寘諸岩廊，庶裨不逮，用厎於道。御史大夫李固言，生於山東，瑞此王國，爰在下位，早揚直聲。介然無朋，中立不懼。文經邦俗，行表人倫。和嶠負棟梁之材，辛毗有骨鯁之操，便蕃華貫，光啟令圖。日者徵自近郊，延於便殿，言多方格，道不容回。嘉謨有倫，正色無撓，朱弦暢疏越之韻，美玉呈特達之姿。洎長憲台，彌彰休問，固可以斟酌理本，變調化源。疇谘僉同，夢卜斯協，命爾予翼，倚為股肱。登於黃樞，參我大政，爾當一乃心誌，罄貫忠貞。澄清品流，旌別淑慝，俾四夷左衽。咸寧吾教，侯伯卿士，各稱厥官。罔曰難理，惟其至公；罔曰弗能，惟其悉力。欽哉戒哉！無忝前良。可門下侍郎平章事。
出納王命，流品眾職，覃理化於區夏，謹法度於岩廊。是有文可經邦，才惟濟代，列於百辟之上，俾輝三台之光。令我夢勞，果獲惟肖，爰舉並命，以寵非常。朝議郎守御史中丞兼刑部侍郎上柱國賜紫金魚袋舒元輿，杞梓長材，金玉正性，道懷邴、魏，詞擅菁英。居然不器之能，雅蹈中庸之美。自擢領綱紀，肅清朝廷，碩望允歸於應期，讜言莫菲乎體國。守兵部郎中知制誥充翰林學士賜緋魚袋李訓，軒纓鼎族，河嶽間賢，德茂皋夔，文含雅誥。窮《易》悟象係之表，吐論成邦國之經。洎參職內庭，發揮王度，盛業見乎造膝，明識藹於伏蒲。並衝敏執中，端粹不倚，鹹蘊莫磷之誌，克宏作礪之規。圭璋有聲，鸞鳳有采。朕常法宮高視，所寶惟賢，方清化源，遂得時傑。嗚呼！君執象以端扆，臣推公以秉鈞。夙夜一心，小大同體，則和天地，序陰陽，臻乎治平。吾所寢寤，爾宜率匡國之道，明理人之方，俾其致君，無愧往哲。鹹陟樞柄，佇宏大猷，秋官禮闈，莫非寵任，祗厥成命，往惟欽哉！往者朕究《大易》，皆訓之義也，尚未終卷，政事之暇，宜三兩日一度入翰林。元輿可守尚書刑部侍郎同中書門下平章事，訓可守尚書禮部侍郎同中書門下平章事，仍賜紫金魚袋。
門下：王者峻其禮秩，所以報殊庸；崇其職業，所以歸碩望。其竭股肱以宣力，抱誠明而戴君，調四氣以統和天人，貞百度以鎮安夷夏，勤彰於山澤，德冠於岩廊，不舉寵章，曷示褒勸。金紫光祿大夫守司空兼門下侍郎同中書門下平章事兼充宏文館大學士太清宮使及諸道鹽鐵轉運等使上柱國代郡開國公食邑二千戶王涯，誠貫金石，行通神明，氣含元精，識洞蓍蔡。窮聖賢旨奧之學，擅邦國經緯之文。為時而生，作予良弼，長才推於精敏，雅量得其寬和。乃者重外帥壇所至必理，載踐台席，楙昭休勳。當險夷之途，貞白無染；在風雨之晦，操尚不衰。蒞事秉明哲之心，臨難有大臣之節，執萬機之政柄，統四海之利權。處劇而神慮益閑，在貴而家法愈儉。憂國盡瘁，罄其訏謨。爰自累年，江淮水旱：煮海之利，日用而不虧；佐賦之功，歲杪而後顯。轉輸之利相繼，牢籠之資無遺，經費有餘，時乃之力。況邦計之務，總領尤難，付之均節，克有饒羨。朕今以茶法稍弊，理須變更，凡斯重難，悉以資委。禮當優異，式表至公，俾進級於三司，仍策勳於八命，予皆仰成，汝其欽哉！往踐厥位。可開府儀同三司充諸道鹽鐵轉運榷茶等使，餘並如故。
