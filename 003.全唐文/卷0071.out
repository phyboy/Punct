秀實忠衛宗社，功配廟食，義風所激，千載凜然，間代勳力，須異等夷。宜賜綾絹五百匹，以度支物充。仍令所司供少牢，並給鹵簿人夫，兼太常博士一人檢校。
誌本於道，蓋道以致君為先；代實生才，蓋才以濟理為務。不索何以獲其實，不言何以知其誌？故帝堯垂詢眾之訓，殷宗首沃心之術．其傳曰：「嘉言罔攸伏。」又曰：「俊人用章。」漢魏以還，詔策時作，暨於我唐，遵為故事。繇是善政惟乂，魁能間出。朕祗荷大寶，勤恤兆人，明不燭於幽暗，惠未流於鰥寡，禦朽兢慮，求賢永圖。是以詔命有司，會群材，列稽疑，延問闕政。子大夫達學通識，儼然來思，操觚濡翰，條誨宿滯，慰我虛佇，必宏嘉猷。故臨軒命書，策以審訪，繼燭俟奏，其悉乃辭。各宜坐食，食華就試。左散騎常侍馮宿、太常少卿賈餗、庫部郎中龐嚴宜並充考制策官。
王者謹天戒，酌人言，葉時凝命，資賢替理，斯為令典也。朕以菲德，祗膺大統，歲屬凶旱，人思厎寧。庶察弊以勤理，因舉能而詢眾，科別條問，臨軒致誠，載搜尤才，果副虛佇。賢良方正能直言極諫科舉人，第三等裴休、裴素，第三次等李郃，第四等南卓、李甘、杜牧、馬植、鄭亞、崔璵，第四次等崔讜、王式、羅紹京、崔渠、崔慎由、苗愔、韋昶、崔榑，第五上等崔渙、韓賓；詳閑吏理達於教化科舉人，第四次等宋昆；軍謀宏遠堪任將帥科舉人，第四次等鄭冠、李栻等：皆直躬遵道，博古知微，敷其遠猷，志在宏益。實能攻朕闕，紹政經，究天人交際之理，極皇王通變之義，指切精洽，粲然可觀。既校才於試可，宜旌能於受祿。其第三等第三次等人，委中書門下優與處分。第四次等第五上等人，中書門下即與處分。
王者重統紀，尊儲兩，所以上嚴國本，祗葉《禮經》，睦人倫以正邦典，崇丕基而昭彝式。其或德契元良，恩當追命，道雖閑於存歿，義有表於哀榮，仰惟舊章，用攄憫誌。故開府儀同三司晉王普，先帝塚嗣，閑氣夙鍾，孝敬發於岐嶷，溫仁形於繈褓。翦珪分社，光祝冊於參墟；錫土啟藩，假威尊於上黨。朕頃戡內難，謬屬與能，以王齒在嬰提，事絕推讓，方期就傅，謂致修齡。既因猶子之義，俾膺主鬯之選，天不憖遺，殲人本枝，泣悼永往，空餘典禮。嗟樂善而莫報，顧十起而何追？銜悲良慟，此誠無極。是用稽諸前訓，申我宿愛，布曩懷於此日，告如在於幽靈，式備虛儀，曷瘳深痛。可贈悼懷太子。仍令有司擇日，備禮追冊。
朕撫有四方，子育兆庶，虔恭夕惕，罔敢自暇，庶乎天地交感，人神洽和。如聞山東降災，淫雨泛濫，豈政理有所未明，人情有所未達邪？中宵待旦，惕然疚懷。應是諸州遭水損田苗壞廬舍處，宜委所在吏切加訪恤，如不能自濟者，宜發義倉賑給，普令均一，以副朕懷。
凡權知授官，皆緣本資稍優，未合便得，藉才擢用，故且權知。若通計五考，即便同正授，極為僥幸。自今已後，應諸州府五品長馬權知正授，通計六考滿停。其勒留官如有未滿六考停給課料者，便準此卻與支給。
朕初撫天下，實在便安，故委同捷節旄，處以華壤，顧彼童孽，豈宜當之。然蔑棄君親，不合容覆，忠臣義士，鹹同忿嫉，非朕生事，至於興戎。鎮州王庭湊，承累朝恩榮，據四郡士眾，將為率先問罪，以圖策勳。而乃影援逆寇，幹犯王旅，諸道使命，縶為累囚。內兵滄州，抗戰四境，交支郡之管籥，棄鄰好之姻親，無恩於家，忘義於國。而猶特遣中使，許其轉禍，詞旨堅執，曾無少悛。近日又令宰臣遺書，許以效順。王誥一去，寂爾無聞。朕以成德一軍，代建勳力，聆風拭目，待之實殊，豈為庭湊一人，致使傷及百姓。今迫藩臣懇請，連章繼來，朕猶不能獨斷，宣示群公卿士，參詳可否，以觀眾情，義不容誅，列狀斯在。今亦酌其簡便，以適事機。亦以嚐在先朝，曾效忠愨，寵獎逾等，驟至三公。開其自新，以全臣節，朕之恩義，亦不負矣。其諸道與鎮州鄰接處，宜並絕其進奉，嚴加警備。其有突犯，及隨指揮並合，宜依詔旨處分。諸道須有移軍出界，並不得焚燒廬舍，橫加殘害。歸投者撫之，拒命者禦之。如有忠臣義士，以一州或城鎮降者，並依討滄州例處分。其上都進奏院，宜令御史台京兆府切加守捉，禁其出入，待後敕處分。如庭湊翻然改悔，乞效忠勳，上表陳誠，須有聞奏。亦委鄰界，當時轉與進上，不得停留。於戲！朕示帝王至仁，以安兆庶，以黃老清淨，用寧寰宇。文誥屢施而不從，兵革在郊而未弭，德不能洽，誠有未孚，致此費辭，良多愧歎。
門下：雷霆雪霜，上天所以成物；明罰敕法，聖人垂之《易》象。豈陽春不可以獨化，將輔理固在於威刑乎？則遏亂禁非，法天齊俗，諒有為而然也。何則？三綱五常，王化之正本；彰善癉惡，國經之大防。君人者，苟不提此柄以示天下，是納人於陷井，道俗於豺狼，而欲家固人安，上和下順，猶北轅而適楚也。
李同捷罪暴寰宇，告之則悖，寵之益淩，亂君臣父子之紀綱，棄覆育生成之恩義，則綏討之命，蓋不得已焉。而王庭湊為我藩臣，久膺寵命，致爵位於擾叛之際，齊恩澤於忠義之倫，贖過圖功，宜百群帥。而首扇同捷，使起自墨縗，黨惡之心，劇於虎兕，負德之醜，逾於梟獍，驅忠義之旅以授凶渠，率悅順之人以侵鄰壤。藩方統帥，飛疏互來；朝右公卿，懇章繼奏。皆期鳴鼓問罪，奮戈啟行。朕道希包荒，志在含垢，多端曲護，大開坦途。諭之使致奇功，告之將酬重位，顯招密示，抑義降心。繼馳信臣，累諭深旨，而傲很彌甚，凶肆不悛。飾惡言於布章，資盜糧於狡寇，拘四鄰忠告之使，堅一境代襲之謀，與逆堅為輔車，絕舊歡於姻好。屢有降卒，備驗奸蹤。潛軍入援德棣，縱燎以焚瀛莫，河東易定，被毒騷然。憲誠從諫，見侵相繼。加以猜戮無辜，安忍逞欲，有族坑屋誅之令，極削下僭上之圖，井邑銜冤，道路以目。自頃冀其迷復，未議加刑，但令閉境，猶希補過。而乃大舉將卒，期覆定州，取怒人祗，迎風瓦解。稔慝稔亂，前古罕見，若尚為包容，則孰分逆順。其王庭湊在身官爵，並宜削奪。
應諸道州鎮接界處，各宜逐便攻討。其鎮州將士，如有梟斬王庭湊者，先是六品以下官者，便授三品正員官，其先是五品以上官者，節級超獎，仍賜莊田各一區，錢二萬貫，兼授以土地，及賜實封。如有能率所管兵馬，以州郡來降者，超三資與官，仍便正授刺史，賜錢一萬貫。以城鎮來降者，超兩資與官，仍賜錢五千貫。如先未有官者，即特授三品四品官。如以一身降者，亦與改轉，仍賜錢帛。其諸道將士，有因立功能梟斬王庭湊者，亦準前例處分。成德一軍，山東所賴，扼制徑險，控束河防。武俊之拯橫流，承元之變舊俗，言念誠節，何日可忘。知感弟兄見劫，妻子為質，湣惻之誌，朝夕在懷，當無疑謀，自致恩外。昔光武存大信而舍朱鮪，魏祖推至誠而納張繡，非無故事，朕不食言。如庭湊自能束身歸朝，並與洗雪。若執迷安禍，罪止其身，其餘脅汙，一切不問。縱有跡涉逆節，事出一時，劫於凶威，並從寬宥。四州之內，如有謀為向順，屈於垂成，家族無辜，殘酷所及者，宜優加追贈，並賜錢帛。其有子孫得脫免，委四面節度切加搜訪，當議與官。四州管內百姓，久困冤害，橫罹挾制，念同赤子，莫匪吾人。諸軍所次，不得妄加殺戮，並焚爇廬舍，暴掠財產，及有拘係，以為累囚。四州百姓，久廢生業，如有歸投，各宜存撫。老幼丁壯，量加優恤，仍給與空閑田宅，使之如歸，事平之後，願還本貫亦聽。
於戲！原野陳師，雖前王之不免；干戈屢動，諒菲德之所興。孤我宿尚，良深憮然。谘爾輔弼之臣，暨於藩守群帥，爾尚悉乃忠力，匡予寡昧。經遠猷以端理本，恢上略以速戎功，緝庶政以康中邦，明大教以昭昧俗。宣示內外，俾知朕懷。
見危致命，之死不顧，據其義則白刃可蹈，得其所則鴻毛猶輕，此忠臣烈士所以垂名不朽者也。故棣州刺史充本州鎮遏兵馬使欒濛，稟受正氣，發揮壯猷。屬逆豎亂常，反形潛具，濛於此時，密獻成算。朕且欲諭以文告，革其非心，重難興師，因寢其奏。而沈謀中泄，構茲深冤，眷言此心，傷恨何已。可贈工部尚書，仍許歸葬上都，令所在路次州縣，供熟食兼遞夫等，應緣葬事所須，並令官給。賊平之後，仍訪其子孫親屬。
武德已來，輔相之臣，以道致君，以勞定國。若贈司空徵，故侍中知古，贈太尉冕，語其功次，皆在第一，清風餘祉，宜及乎後昆。爾等乃其曾孫，式葉搜獎，俾奉貽謀之慶，用覃延賞之恩，各命以官，勉思祖德。
王者誅暴亂，賞勳勞，既正紀綱，式頒爵位。朕以菲德，理乖勝殘，使釁生誨盜，刑用戎鉞。屬者庭湊用滄州為輔車，以謀專土；同捷恃棣州為屏捍，遂成阻命。實賴英帥，共恢壯圖，爰議酬庸，式獎宣力。武寧軍節度使徐泗濠等州觀察處置等使充滄德行營招撫使光祿大夫守司徒中書門下平章事上柱國太原郡開國公食邑二百戶王智興，可特進，封代國公，食邑三千戶，餘如故。平盧軍節度使淄青登萊棣等州觀察處置等使兼押新羅渤海兩蕃等使銀青光祿大夫檢校尚書僕射御史大夫上柱國會稽縣開國公食邑一千戶康誌睦，可檢校尚書左僕射，餘如故。正議大夫檢校工部尚書使持節鄆州諸軍事兼鄆州刺史御史大夫賜紫金魚袋崔宏禮，可檢校尚書右僕射，餘如故。其棣州城下武寧軍節度使諸道立功將士，已甄錄外，委智興條疏聞奏。棣州應見在百姓，宜復一年。其將士有決戰攻壘，奮不顧身，中刃被瘡，遂成廢疾者，並賜衣糧，終身勿絕。其武寧軍及平盧軍、浙西、宣歙、天平等五處兵馬在棣州城下者，並宜放歸本道。於戲！並命申威，分疆翦寇，界大河之南北，委藩守以廓清，立績者既以勞施，圖功者方期盡敵。勉宏勝策，無至老師，共臻輯寧，副我勤屬。
朕詳觀列聖紀冊，祖宗盛業，粲然在前。或道有汙崇，政有善否，未始不係乎當時輔弼。常因便殿，言諸宰臣，勉其匡益，葉心推戴。且以去歲乙巳登應門敷大號，俾疇賢相，以訪遺裔。或血食不繼，宗祊已蕪。如遂良之委笏麵諍，名垂史書；仁傑之恢復廟社，事形先覺。宋璟之文吏骨鯁，功參理平；元紘之守規畫一，時成有裕。其胄僅存，不絕若發，各授邑吏，使其自試。其故中書令褚遂良五代孫虔，可汝州臨汝縣尉；內史狄仁傑曾孫元封，懷州修武縣尉；侍中宋璟曾孫滶，岳州沅江縣尉；中書侍郎李元紘曾孫伉，鄧州向城縣尉。
輦轂之下，法在肅清，奸盜竊發，理難容舍。親仁坊今月五日賊，依前委京兆府左右街使鳳翔、邠、涇、金、商、同、華等州切加捕逐，如獲頭首，準法法斷。其餘支黨，一切不問。於戲！唯此凶災，是彰非德，情敢忘於罪己，惠所貴於及人。施令布和，期於蘇息，凡厥臣庶，宜體朕懷。主者施行。
朕以菲德，祗膺大寶，深求理本，將致時雍。以慈惠恭儉為休徵，以人和年豐為上瑞，夙夜思省，無以過之。至於嘉穎連理之祥，飛禽走獸之異，出於邦國，來獻闕庭。虛美推功，非予所尚。歲晏奉陳於清廟，元正列上於大朝，探討古今，亦無明據，恭惟靈聖，豈俟薦聞。事非經通，理當厘正，庶使溥天之下，知予務實之心。其諸應有三等祥瑞，並不得更有聞奏，亦不要申牒所司。其臘饗太廟，薦獻太清宮，並元日受朝，奏祥瑞儀主宜停。
頃以德州未下，俾宣朝旨，慰勉勤瘁，詢謀事機，計日指程，候其速達，而所至留滯，請兵自隨。假勢張皇，乘險縱恣，奏報蔑聞，擅入滄州。專殺大將，捕置逆校，潛送凶渠，物議紛然，遠近駭聽。滄德宣慰使諫議大夫柏耆，可貶循州司戶，參軍判宮殿中侍御史沈亞之，可虔州南康縣尉。
門下：聖人之教，先德後刑；王者之師，有征無戰。所以體人經遠，要終貴實，導利天下，端由一人，情雖獲已，務臻斯道。朕以寡昧，嗣守丕業，威不能禁暴叛戢干戈，德不能濟生靈完物力，以至於起師戎之役，陳原野之刑，然謂有功，固以多愧。
始者逆賊李同捷，統戎專地，弄兵恃寵，不受文告，不服朝廷。本貴清淨，惟務含宏，常欲安其反側，匿其瑕穢。曾不悔禍，查用徂征。賴天地降靈，中外葉力，凶渠就戮，滄海甫安。我本興師，事止於此。言念士眾，以及里閭，並遭脅從，久陷塗炭，殺傷之外，殘瘵可哀，已各有獎錄，及令賑恤，仍委長吏，更加綏輯。王庭湊因緣同捷，遂此沈迷，及交鋒刃，益縱豺豕。今滄德既已平殄，庭湊猶未悛懲，合乘兵威，便圖攻討。然欲更令思省，未忍重有傷殘。又以行營諸軍，久勞於外，憫其暴露，且議旋歸。況兵有可用而不用，謂之不武，則失柄；有不假用而用，謂之黷武，則興亂。弛張在我，豈止一途。其鎮州四面行營兵馬，並宜各歸本界，且自休息，使耕農不廢，儲峙有常。見存者苟獲阜安，未來者亦將焉往？朕志已定，姑務保寧。
諸道縱有能指期攻取鎮州者，亦非朕意。何者？庭湊一身負累，三軍百姓，皆是吾人，豈忍非辜，罹其殺害。朕為父母，義切生成，每念迫以凶威，不得保其性命，或使役夫遠念家業，或割剝資糧，或朝夕不免於饑寒，或冤濫以致其愁痛，寢食之際，未嘗暫安。其幽州河東易定齊德昭義、魏博等道，但要保境，勿相往來。若庭湊以四郡之地，三軍之眾，率誠歸闕，翻然效順，則不獨棄其舊惡，兼亦別議新恩。以至自知計力窮盡，而能束身請命，亦當待以不死。惟此一事，與達表章，其餘並勿聽信。鎮州四面節將，或功勳已茂，或感憤方深，皆欲乘時，以圖盡敵。然國家之本，愛人為先，縱能翦平，豈免傷殺。今但環境設備，使之不能侵軼，須以歲月，自當誅除，此所謂不戰之功，不勞而定也。其應討滄州行營將士，並已遣使各加賜勞。其死事之後，傷痍之人，及濱河州縣，兵戈所聚，水潦為敗者，並有制命，令悉惠養優恤，副我意焉。然猶慮長吏未能將明，或有漏落，委中書門下準五月十三日敕，詢訪事實，務令周給。
於戲！我理天下，但恐道化未至，不慮寇孽不平。若宗社之靈，風教所及，則四夷八蠻，猶當梯山航海，慕化而來，豈山東四郡，獨能拒命。夫退修教而降崇，不戮人而克敵，予之所尚，今也其時。凡在中外，庶僚群帥，悉力竭忠，尚弼予理。宣示遐邇，各體朕懷。主者施行。
帝王之御大器也，上法天意，下順人情，何嘗不欲舞干羽以致懷來，滌舊垢而宏惠貸。朕以寡昧，獲守昌圖，享二百餘年之丕基，纂十三列聖之洪業，而涉道猶淺，燭理不昭。德未洽於生靈，信未孚於微隱，至使河朔殘梗，藩臣阻絕，既多在予之責，每軫納隍之念。頃者滄州拒命，將帥專征，有國彝章，非朕敢赦。諒功成於九伐，當事止於一方，況成德本軍，早列勳籍，庭湊初意，亦獻嘉謀。因緣細隙，互構隙❥，且聞朝廷，則掛刑書，雖欲上陳，固難自達。及滄德翦定，甲兵偃戢，拜章辨數，納款鄰封。爰妄（疑）台臣，俾通王命，備聞恭惕，延望私恩，感激而情動三軍，歡呼而聲馳四郡。朕猥居兆人之上，常懼一物失所，雖外示君臣之義，實內猶父子之親，豈可使覆載之中，不沾雨露，照臨之下，獨隔輝光。斷自予衷，靡聽輿議，既改之而不吝，則待之而如初。俾服官榮，載膺寄任，爵服盡在，恩禮用加。其王庭湊可依前授金紫光祿大夫、檢校司徒兼鎮州大都督府長史、御史大夫、上柱國、太原郡開國公、食邑二千戶、充成德軍節度鎮冀深趙等州觀察處置等使。於戲！天道之所助者曰順，人倫之所重者曰忠。為君在於不疑，為臣在於不貳。然後上下交暢，以厎泰寧。當宏令猷，勉收來效。凡百卿士，宜體朕懷。
刺史分憂，得以專達，事有違法，觀察使然後奏聞。如聞州司常務，巨細所裁，官吏移攝，將士解補。占留支用刑獄等，動須稟奉，不得自專，雖有政能，無所施設，選置長吏，將何責成？宜委御史台及出使郎官御史嚴加察訪，廉使奏聽進止。本判官不能規正，及刺史不守朝章，並量加貶降。若所管州郡，控接蕃夷，軍戎之間，事資節制，即不在此限。
漢水上遊，梁山東險，控巴岷之道路，作鹹鎬之藩屏。實命長帥，必惟全才，簡求臣僚，僉屬邦彥。是用築齋壇以賜鈇鉞，登廉車以察風俗，一方之事，悉以谘之。大中大夫守尚書右丞上護軍祁縣開國子食邑五百戶賜紫金魚袋溫造，風度端雅，質量閎厚，立朝正色，直道當官。自登周行，藹有休稱，前在憲府，爰持國綱。人所未能，心已獨至，聽言盡主於忠信，指事必根於理化。豈彼嚐意，自謂知人。洎南宮提領右轄，郎曹承式，體要宏通。屬聞漢中，撫事多故，非寬仁不可以理軍旅，非廉實不可以輯編，擇任之時，誠異他日。繇是命爾尹正襃國，節制梁川，首列侍從之臣，秩遷御史之率。至若革故弊以存遠略，因其事以定眾心，姑務載安，勿使告病。弛張威惠，在爾能之，勖哉惟勤，無忝我推轂之命。可檢校右散騎常侍兼興元尹御史大夫充山南西道節度管內觀察處置等使。
卿學貫六經，究《春秋》之微旨；業精五典，得簡冊之精華。編年紀述於皇猷，記事備陳於王業，垂堯言而可法，彰禹績而有光。極思盡誠，宣我祖德，閱覽之際，虔感彌深。賜監修國史路隨及見在史官司封郎中蘇景允、起居舍人陳夷行、頓田員外郎李漢、右拾遣蔣係，各錦彩銀器有差。
蓋儉以足用，令出惟行，著在前經，斯為理本。朕自臨四海，憫元元之久困，日昃忘食，宵興疚懷。躬絕文繡之飾，尚愧茅茨之儉，亦喻卿士，形於詔條。如聞積習流弊，餘風未革。車服第室，相高以華靡之制；資用貨寶，固啟於貪冒之源。有司不禁，侈俗滋扇，是朕之教導未敷，使兆庶昧於恥尚也。其何以足用行令，臻於至理歟？永念慚歎，迨茲申敕。自今內外班列職位之士，其各務樸素，宏茲國風。有僭差尤甚者，御史列上，主者宣示中外，知朕意焉。
如聞時稼甚滋，人心望歲。近者時雨稍乏，憂懷載深，慮有留獄，致傷和氣。應京城諸司見禁囚徒，宜令御史台選清強御史二人，各就司疏決處分，具輕重以聞。
春夏之交，稼穡方茂，永念東作，其勤如傷。況時屬陽和，令禁麛卵，所以保茲懷生，仁遂物性。如聞京畿之內，及關輔近地，或有豪家，特務弋獵，放縱鷹犬，頗傷田苗。宜令長吏，切加禁察。有敢違令者，捕係以聞。
如聞御史台大理寺京兆府及諸縣囚徒，近日訊鞫，例多停滯。自今已後，宜令所司速詳決處分。其諸司應推獄，有稽緩稍甚，與奪或乖者，仍委尚書左右丞及分察御史糾舉以聞。
昔漢以孔光，降置幾之詔；晉以鄭衝，申奉冊之命。雖優隆重耆德，顯重元臣，而議政不及於谘詢，用禮止在於安逸。朕勤求至理，所寶惟賢，顧諟舊勞，敢不加敬。繇是委宰制於大政，釋參決於繁務，時因聽斷，誠望弼諧。遷秩上公，式是殊寵。特進守司徒兼門下侍郎同中書門下平章事充集賢殿大學士上柱國晉國公食邑三千戶食實封三百戶裴度，稟河嶽之英靈，受乾坤之間氣，圭璋特達，城府洞開。外茂九功，內苞一德，器為社稷之鎮，才實邦國之楨。故能祗事累朝，宣融景化。在憲宗時，掃滌區宇，爾則有出軍殄寇之勳；在穆宗時，混同文軌，爾則有參戎入輔之績；在敬宗時，阜康兆庶，爾則有活國庇人之勤；迨弼朕躬，總齊方夏，爾則有吊伐厎寧之力。皆不遺廟算，布在簡編，功利及人，不可悉數，而朝論益重，我心實知。方用皋陶之謨，適值留侯之疾。瀝懇牢讓，備列於奏章；塞詔上言，動形於言色。果聞勿藥之喜，更俟調鼎之功，而體力未和，音容尚阻。不有優崇之命，孰彰寵待之恩，宜其協讚機衡，宏敷教典。論道而儀刑卿士，宣德而鎮撫華夷，嗇養精神，保綏福履，為國元老，毗予一人。可司徒平章軍國重事。待疾損日，每三日五日一度入中書。散官勳封實封如故。
裴度上獻表章，固辭冊禮。衝謙之誌，發自懇誠。嘉歎良深，用依來請。其冊禮宜權停。
如聞近日京城，頻有寇賊。府縣所繇至少，防制實難，須假軍司，共為捕察。宜令左右神策，各差人與府縣計會，如有盜賊，同力追擒。仍具所差人數姓名，並所配防界，牒報京兆府。應捕獲賊，並先送府縣推問。如有諸軍諸使勘驗知情狀，如實是殺人及強盜，罪跡分明，不計贓之多少，聞奏訖牒報本司，便付京兆府決殺。其餘即各牒送本司，令準百姓例之罪科決。待府司添補所繇，人力稍足，即別條流。其外縣有軍鎮處，亦準此處分。
夫宗子維城，本枝百代，封爵便宜，無令廢絕。常年宗正寺解送人，恐有浮薄，以忝科名。在卿精揀藝能，勿妨賢路。其所試，賦則準常規，詩則依齊梁體格。
