方麵大臣，皆吾股肱心膂，思與相見，無時暫忘。想其戀闕之心，願奉修覲之禮，其於忠懇，悉亦可知。但緣兵革初停，務先安輯，或地鄰戎寇，須有防虞；或鎮重軍雄，切於綏撫，臨機處分，要合便宜。自今已後，諸道節度團練防禦經略等使有朝覲者，但先獻表章，候得詔旨允許，即任進發，使行止之際，臨時不失事機。故此宣示，想各知悉。
河東兵戈之後，亢旱逾年。倉廩空虛，黎元困乏。若無救恤，恐至流亡。宜借便粟十萬石。
方春用事，寒氣稍侵，京城見禁囚徒，慮有冤結。宜令御史兩人，各就本司疏理以聞。
朕以菲德，奉茲丕構，雖虔恭修己，不敢暇逸，而誠亮格物，未能宏敷，遂使奸凶懷非覬之端，藩戚陷無君之責。外詿宰臣，傍連禁吏，怵惕自咎，中宵靡寧。親臨鞫訊，改置刑典，顧為大義，實愧禦家。猶慮憸狡之徒，忿怨相冒，遂至誣引，或連非辜，載懷慚，宜諭深旨。應緣漳王及宋申錫等被論告事，除今月六日已前準敕旨處分，並捕捉王師文一人外，餘並一切不問。宣示中外，用體朕懷。
史官記事，用戒時常，先朝舊制，並得隨仗。其後宰臣撰時政記，因循斯久，廢墜實多。自今後，宰臣奏事，有關獻替，及臨時處分，稍涉政刑者，委中書門下丞一人，隨時撰錄，每季送史館。庶警朕闕，且復官常。
所修陵寢，事至嚴重，簡計崇飾，須得精實。宜令度支郎中盧商、將作少監韋長同往諸陵，子細簡計，具合修與不合處聞奏。
如聞頃來京城內衣冠子弟及諸軍使並商人百姓等，多有舉諸蕃客本錢，歲月稍深，徵索不得，致蕃客停滯市易，不獲及時。方務撫安，須除舊弊，免令受屈，要與改更。自今已後，應諸色人，宜除準敕互市外，並不得輒與蕃客錢物交關。委御史台及京兆府切加捉搦，仍即作條件聞奏。其今日已前所欠負，委府縣速與徵理處分。
南曹簡勘，廢置詳斷，選人倘有屈事，足以往覆辨明。近年已來，不問有理無理，多經中書門下接訴，致令有司失職，莫知所守。選人逾分，惟望哀矜，若無條約，恐更滋甚。起今已後，其被駁選人，若已依期限經廢置詳斷不成，自謂有屈，任經中書門下陳狀，狀到吏部後，銓曹及廢置之吏，更為詳斷。審其事理，可收即收。如數至三人已上，廢置郎官請牒都省罰直。如至十人已上，具事狀申中書門下取處分。如未經廢置詳斷，公然越訴，或有已經詳斷不錯，輒更有投論者，選人量殿兩選。當具格文榜示，冀無冤濫，亦免幸求。
新除太子少師蕭俛，代炳台曜，躬茂天爵，文可以經緯邦俗，行可以感通神祗。夷澹粹和，精深敏直。以忠讜侍從於憲祖，以器能弼諧於穆宗，皋陶陳九德之謀，楊震有四知之慎，進退由道，周旋令名。近以師傅之重，疇於舊德，俾從優禮，冀保頤貞。而抗疏辭疾，勇退知止。嚐亦敦諭，確乎難拔。遂茲牢讓，厚我時風。俾進秩於端僚，仍加榮於貴綬，疊示光寵，式彰名臣。於以！昔幹木偃息，猶藩魏君；子房嗇神，亦扶漢嗣。無使二哲，專美於前，始終懿圖，敬服休命。可銀青光祿大夫守尚書左僕射致仕。
鄆、曹、濮、淄、青、登、齊、萊、兗、海、沂、密等十二州，自頃年收復已來，屬中外多故，徵賦輕重，或未均平。今三道守臣，無非循吏，百姓安逸，流亡盡歸，須於此時，立一經制。宜令諫議大夫王彥威充勘定兩稅使，仍與令狐楚等審商量。其兩稅榷酒，及徵物匹數，虛實估價，並留州留使上供等錢物斛鬥，比類諸道，一一開項分折，平均攤配，立一定額，使人知常數，不可加減。回日具件聞奏。
昔在乃祖，貞觀中諫疏十上，指事直言，無所避諱。每覽國史，未嘗不沈吟伸卷，嘉尚久之。爾為拾遺，其風不墜，屢獻章疏，必道其所以。至於備灑掃於諸王，非自廣其聲伎也，恤髫齒乚之宗女，固無嫌於徵取也。雖然，疑似之間，不可家至而戶曉，爾能詞旨深切，是博我之意多也。噫！人能菲躬謇諤，似其先祖，吾豈不能虛懷延納，仰希貞觀之理歟！而謨居官日淺，未當敘進，吾豈限以常典，以待直臣。可右補闕。
朕聞王者之理天下，一物失所，興納隍之咎；一夫不獲，歎時予之辜。雖饑疫凶荒，國家代有，而陰陽祲沴，儆戒朕躬。自諸道水旱害人，疫疾相繼，宵旰罪己，興寢疚懷，屢降詔書，俾副勤恤。發廩蠲賦，救患賑貧，亦謂至矣。今長吏申奏，劄瘥猶甚，蓋教化未感於蒸人，精誠未格於天地。法令之或爽，官吏之或非，百姓稱冤，稅役多弊，奸贓未去，農業失時，有一於茲，皆傷和氣。並委內外文武常參官一一條疏，各具所見聞奏，必當親覽，無憚直言。其諸道應災荒處疾疫之家，有一門盡歿者，官給凶具，隨事瘞藏。一家如有口累，疫死一半者，量事與本戶稅錢三分中減一分；死一半已上者，與減一半本戶稅。其疫未定處，並委長吏差官巡撫，量給醫藥，詢問救療之術，各加拯濟，事畢條疏奏來。其有一家長大者皆死，所餘孩稚，十二至繈褓者，不能自活，必至夭傷。長吏勸其近親收養，仍官中給兩月糧，亦具數聞奏。江南諸道，既有凶荒，賦入上供，悉多蠲減，國用常限，或慮不充。其度支鹽鐵戶部及百司，除諸軍衣糧布帛及宗廟祭享切急所須並常科用外，所有舊例市買貯備雜物，一事已上，並仰權停。待歲熟時和，別舉處分。於戲！朕自臨御，於今七年，兢兢乾乾，不敢自逸，而衝昧寡德，未能燮調。暵旱水災，或罹於藩郡；夭亡疾苦，或害於生人。悼於厥心，省己自責。其州府長吏，各奉詔條，勉加拯恤。凡在中外，宜體朕懷。
理道所關，制度最切。近者風俗逾侈，歲月滋甚，人隳本業，用多費財。爰命有司，載舉彝制，務從簡樸，度可久行，將使尊卑有倫，刑罰少息。其喪葬婚嫁，吉凶禮物，皆有著定，尤聞僭差。雖不在條件之物，亦委所司準令式勾當，仍切加捉搦，不得輒有容縱。軍國異容，古今通禮，禁軍仗衛雜飾，及諸道節度等使應緣軍裝衣服，即不在此限。或有留令慢法，委御史台彈奏，當坐長吏，用清頹風。
秋稼方茂，時稍愆亢，慮有冤係，致傷和氣。應內外諸司見禁囚徒，各委本司長吏隨罪疏決，務從寬典，副我憂懷。
禮重承祧，義存繼體，思崇守器，必務建儲，王者所以固大本而貞萬國也。魯王永，溫仁寬明，聰敏孝愛，動合至性，居無放心。樂善承顏，曠度容眾。恭勤《詩》、《書》之教，率由忠願之風，懿茲徽猷，光我上嗣。朕纂奉寶位，丕寧聖圖，欽若舊章，用建儲貳。爰俾主鬯，以率問安，統正龍樓之榮，昭宣甲觀之兆，宜膺茂典，允屬元良。可冊為皇太子，仍令所司擇日，備禮冊命。
朕以否德，纂承睿圖，業業乾乾，懼不克荷。是用法天地無私之道以成化，象日月無私之照以燭幽，慕唐堯虞舜之為君，繼貞觀開元之致理。朕以夕惕宵興，不遑暇逸，冀將紹復聖哲，保綏華夷。至於洪名，尤不輕議，尚未富庶，豈可屬心。卿等台鉉重臣，翼宣元化，宜翊朕志，臻於緝熙。今陰雪傷和，尚資寬宥，乃以文武至德，加於朕躬，省視奏章，難從虛美。宜斷來表，深諒予懷。
朕嗣纂聖圖，覆育生類，兢業寅畏，上承天休。而陰陽失和，膏澤愆候，害我稼穡，災於黔黎。有過在予，敢忘咎責，是用避殿徹樂，減膳省刑，思惕慮以覃思，庶薦誠而致雨。時澤未降已來，朕當避正殿，減供膳，太常教坊聲樂，權停閱習，飛龍廄馬，量減食粟。其百司官署廚饌，亦且權減。陰陽鬱堙，縶係傷害，有紊和氣，是乖燮調。今放出宮人一千人。其諸道今年合進鷹犬，宜數內停減一百頭聯，在五坊者，宜減放一百頭聯。京城囚徒，慮有冤滯，已委疏決，務從寬降，宜令鄭覃、令狐楚速具條疏聞奏。內外諸司，先有修造，稍非急切者，並宜停省。公卿百僚，及戚裏舊將相之家，如有僭侈逾制，委御史台糾察聞奏。諸州府長吏及縣令，有貪縱苛暴者，委御史台訪察聞奏。名山大川及能興雲致雨者，各委長吏精誠祈禱。於戲！朕受天眷佑，為人父母，暵旱作沴，焦勞匪寧。遍祀山川，靡愛圭璧，菲食罪己，緩獄消災。載深勤雨之心，冀警納隍之戒，凡百士庶，宜諒予懷。
前後制敕，應諸道違法徵科，及刑政冤濫，皆委出使郎官御史訪察聞奏。雖有此文，未嘗舉職，向外生人勞弊，朝廷莫得盡知。自今已後，應出使郎官御史，所曆州縣，其長吏政績，閭閻疾苦，及水旱災傷，並一一條錄聞奏。郎官宜委左右丞勾當，法官委大理卿勾當，限朝見後五日內聞奏。並申中書門下，如訪知所奏事不實，必加懲責。其奏舉稱職者，則議優獎。
聖人立極，教本奉先；王者配天，義惟尊祖。我太祖元元皇帝肇開寶運，垂祚有唐，致六合於大同，躋群生於壽域。保茲鴻業，實賴貽謀。如聞亳州太清宮頻經水潦，頗以摧毀。永惟誕聖之地，敢忘崇本之誠。宜令宣武軍節度使李程兼充亳州太清宮使，仍委漸加修葺，以時致敬，稱朕意焉。
鄆、曹、濮等州，元和以來，地本殷實。自分三道，十五餘年，雖頒詔書，竟未入賦。殷侑承兵戈之後，當歉旱之餘，勤力奉公，謹身守法，才及周歲，以致阜安，而又體國輸忠，率先入貢。成三軍奉上之誌，陳一境樂輸之心，尋有表章，良用嘉歎。
蘇州大水饑歉之後，編戶男女，多為諸道富家並虛契質錢，父母得錢數百米數斗而已。今江南雖豐稔，而凋殘未復。委淮南、浙江東西等道，如蘇、湖等州百姓願贖男女者，官為詳理，不得計衣食及虛契徵索。如父母已歿，任親收贖。如父母無資，而自安於富家不厭為賤者亦聽。
朕比屬暇日，周覽國史，仗讀太宗因閱明堂孔穴經，見五髒之係，鹹附於背，乃下制，決罪人不得鞭背。且人之有生，係於髒腑，炙針失所，尚致夭傷，鞭撲苟施，能無枉橫。況五刑之內，笞最為輕，豈可以至輕之刑，傷至重之命。朕躬承丕業，思奉貽謀，言念於茲，載懷惻隱。其天下州府應犯輕重罪人，除情關巨蠹，法所難原者，其他過誤罪愆，及尋常公事違法，並宜準貞觀四年十一月十七日制處分，不得鞭背。今年已後，每至夏至已後，立秋已前，犯罪人就州府常條之中，亦宜量與矜減，速為疏理，不得久令禁係。委御史台切加糾察，永為常式。
如聞大理寺所覆諸州府刑獄，皆盤勘微細節目，不早詳斷。道路遐遠，往返經年，非惟囚禁多時，有傷和氣，兼亦覬望恩澤，故涉稽留，為弊頗深，須有提舉。宜令御史台切加糾察，準敕限較科推狀，中有贓數異同，及罪人伏款未盡者，即許移牒盤問。其他煩碎事條，不關要節者，並不得更令移牒勘覆。
忌辰修齋，雖出近制，斟酌損益，貴於得中。況在不遷之宗，允資異數之禮。五月六日、二十六日兩忌設齋人數，宜各加至二千人。太穆文德皇后忌日亦宜各加倍數，其寺觀仍舊。十二月八日忌宜於五所寺觀共設四千人，宜令所司準式。
近者徵所集，陽亢成災，靡神不宗，未獲嘉應。豈刑政之尚乖其當，將獄犴之未察其冤，夙興以思，庶答天譴。宜令尚書右僕射李逢吉、御史大夫鄭覃，於尚書省疏理刑獄，輕係者鹹從於決遺，重條者議所以矜寬，小大以情，必詳必慎，致誠無怠，稱朕意焉。
時屬亢陽，慮有冤係，應諸州府囚徒，各委所在長吏疏理處分，務從寬降。其緣制獄未決遣者，委刑部大理寺速立限奏覆。稍涉留滯者，仍令御史台糾劾舉奏。
不待年而求謝，於理身之道則至矣，其如朝廷之望何？銀青光祿大夫新授太子太傅上柱國襲徐國公蕭俛，朕以肇建元良，精求師傅，遐思漢朝故事。韋元成、石慶並當時名德，鹹為此官，吾以元子幼衝，慎於教誡，欲以累汝。發明古今，冀忠孝之道，日聞於耳，特輟左右，至於林廬。而卿高蹈翛然，屏絕進趣，遠遣令弟，還吾詔書。天爵自優，冥鴻方遠，不轉之誌，堅然若山。循省來章，致煩為愧，終以呂尚之秩，遂其疏廣之心，勵俗激貪，所補多矣。有益於政，寄聲以聞，亦有望於舊臣也。可太子太傅致仕。
官至丞郎，皆朕所委，不幸雲亡者，宜其為之廢朝。況朝會班列，本在諸司三品之上，比限近敕，或乖通理，時因敬休殞喪，載深傷惻。自今丞郎，宜準諸司三品官罷朝一日。
王者受天地之明命，續祖宗之鴻業，所以祗服大事，致誠嚴禋。盡其孝敬之心，崇其郊祀之禮，必在匪懈不忒，粢盛豐潔，古今丕訓，無易於此。朕嗣位十載，恭臨萬邦，務三時以厚生，睦九族以修教。每厲薄德，汔茲小康，中宵內愧，懼不克稱。實天地之眷佑，祖宗之威靈，思欲罄其精誠，奉以昭報，豈聿懷之敢望，實如在而齋心。如聞近歲有司因循，將事不恪，牲牷無滌具之別，籩豆乏靜嘉之容，鼎俎雖陳，薦羞多闕。祠官或怠於齋肅，胥吏有至於喧呶，虧禮瀆神，莫斯為甚，永言重事，用懼深衷。起今已後，太廟郊社齋郎，先事前一日，委監察御史子細點簡。如有替代非正身者，當時禁身推問聞奏，當重科懲。既責躬親，須議優獎，其齋郎委中書門下商量，量與減選。應緣祠祭官下至齋郎及太常樂人吏等，致齋日有博奕飲酒喧呼爭競者，亦委御史台糾察聞奏。其牲牢準禮循行之際，合視肥瘠之宜，近日相承，臨時取辦，既乖誠敬，頗失舊章，委太仆寺準禮令處分，如無本色牛羊，速具聞奏。至於酒醴醯醢，簠簋膳羞，各委本司準禮令切加提舉。凡在廟壖，所宜肅敬，縱雲隙地，豈廢修崇，如有耕墾藝植者，亦委御史台糾察聞奏。攝事公卿，雖約官品，將朕誠敬，必在得人，委尚書省差定之時，稍加慎選。其祭器禮物中，如有欠闕及濫惡須慎補改張者，委太常宗正光祿太仆寺少府監諸司速具條疏聞奏，仍委中書門下即與疏理處分。於戲！禮崇明祀，神享至誠，上下苟無其違心，虔恭必冀於備物，繇是怵惕興感，齊莊致詞，谘爾庶工，各揚厥職。式遵禮典，稱朕意焉。
旌勸是先，允協念功之義，薦羞爰舉，聿追配饗之儀。贈太師渾瑊，鍾秀誕靈，逢時翼聖，銘鏤金石，帶礪山河。績既著於先朝，業宜光於後嗣，俾之從祀，用表遺勳。宜配享德宗廟庭。
朕承天之序，燭理未明，勞虛襟以求賢，勵寬德以容眾。頃者或台輔乖弼亮之道，而具僚扇朋附之風，翕然相從，實斁彝憲，致使薰蕕共器，賢不肖並馳。退跡者成後時之夫，登門者有迎吠之客，繆盭之氣，堙鬱和平，而望陰陽順時，疵癘不作，朝廷肅清，班列和安，自古及今，未嘗有也。今既再申朝典，一變澆風，掃清朋比之徒，整飭貞廉之俗，凡百卿士，惟新令猷。如聞周行之中，尚蓄疑懼，或有妄相指目，令不自安。今斯曠然，明諭朕意，應與宗閔、德裕，或親或故及門生舊吏等，除今日已前黜遠之外，一切不問，各安職業，勿復為嫌。布告中外，令其知悉。
朕以寡德，祗荷睿圖，於茲十年，夙夜惟寅，嚐恐至誠不達，景化未敷。屈己以安四方，推信以待百辟，豈有患生毗倚，變起奸凶，亦以失於任人，致此氛沴。然朕為人父母，子育生靈，憂萬姓之靡寧，懼一物之失所。況至理之代，先德而後刑，以上下歡康，中外清晏，慮有連累，即傷太和，宜賞不逾時，式彰褒勸。其今月二十一日排難宣力功成謀議，及能應機梟斬鄭注者，節級各加官賞，其次立功及軍隊將士合在賞級者，即有差等處分，其將校等合與改轉，委本軍條疏具名聞奏。謀逆之人，已斷腰領，子戮家破，俾當極誅。元惡李訓、王涯家族，除已處置外，妻女奴婢並入官，資貨產業，天下所在，切加簡責，據數聞奏。其餘親黨，除同居知情外，不同謀計者，一切不問。諸色官吏所繇，其受逆長指合欲出力同惡者，並已兩軍推問，尋捕處斬訖。尚慮因緣讎隙，妄告平人。自今已後，縱同官司微涉詿誤者，一切不問。潛藏疑懼者，許三日內各歸本司，不得輒相恐動。韓約首為詐惡，逆罪滔天，雖羅捕未獲，終天網不漏。宜委御史台京兆府兩金吾速催促所繇，齊出搜索，獲日聞奏。如輒有人隱藏不告者，罪及一門；如知處隱藏，密來告說者，必當厚有賞賜。於戲！朕求理之心，惟才是與，聽言信行，不慮包藏，豈謂邪人，負我如此。其中誘陷，必有脅從，須掛刑名，載深冤歎。其中節目，疏理未盡，須更商量者，委中書門下續即條奏。宣示遠邇，咸使聞知。
中書門下吏部各有甲庫，籍天下諸色出身，以防逾濫。諸道應奏諸色官改轉，悉下三庫，以稽其實，委給事中中書舍人吏部格式郎中各與本甲庫官具有無異同，申中書門下，然與進擬。如諸司使所奏不實，或以無為有，各加懲殿，以絕奸源。
故邕州都督府錄事參軍衛方厚妻程氏，乃者吏為不道，虐殺爾夫，詣闕申冤。徒步萬里，崎嶇逼畏，濱於危亡。血誠既昭，幽憤果雪，雖古之烈婦，何以加焉？如聞孤孀無依，晝哭待盡，俾榮祿養，仍錫疏封。可武昌縣君。仍賜一子九品正員官。
朕每覽國史，見忠烈之臣，未嘗不嗟歎久之，思有以報。如聞從覽、宏式，實杲卿、真卿之孫。永惟九原，既不可作，旌其嗣續，諒協典彝。考績已深於宦途者，命列於中台；官次未齒於搢紳者，俾佐於左輔。庶使天下，再新義風。
遠人征賦，每歲徵輸，言念辛苦，暫為蠲免。其安南今年秋稅，悉宜放免，委都護田早集百姓曉示。恐軍用闕絕，宜賜錢二萬貫，以嶺南觀察使合送兩稅供錢充。
朕因暇日，嚐幸戚藩，引見諸王，爰加錫宴。而故信王孫林，行列之間，皤然白首，問其年齒，則七十而有七，詢其昭穆，則元宗之雲孫。朕仰思開元之時，威明之禮，大體承訓，迨於朕躬，惕然動懷，當食興歎。況尊祖之義，立愛自親；尚齒之文，繇家刑國。觀其威儀甚整，視聽不衰，載懷湣矜，所宜敬異。永惟烈祖之德，用錫孝孫之慶，旌其祚裔，特舉徽章。遽申開府之秩，寵以分茅之貴，俾從異等，式是殊恩。可封信王，仍賜開府儀同三司。
仕雜工商，實因鬻爵，尚須命使，改以賜財。其入蕃使舊例與私覿官十員宜停。別與錢五十貫文，令度支分付，永為定例。
