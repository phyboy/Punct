朕嗣守丕構，對越上元，虔恭寅畏，於今一紀。何嘗不宵衣念道，昃食思愆，師周文之小心，幕《易》乾之夕惕，懼德不類，貽列聖羞。欲致和平，時無災咎，然誠未感物，謫見於天。仰愧三靈，俯慚眾彙，思獲攸濟，浩無津涯。昔宋景發言，星因退舍；魯僖納諫，饑不害人。取鑒往賢，深惟自勵，載軫在予之責，宜布恤辜之恩，式表殷憂，冀答昭戒。
應在京城百司及天下州府見禁囚徒，各委長吏，親自鞫問。罪合死者降從流，流已下並釋放。惟故殺人及官典犯贓，並主掌錢穀之吏計較盜竊者，不在免限。揚州、楚州、浙西管內諸郡，如聞去年稍旱，人罹其災，豈可重困黎元，更加誅斂。爰布蠲除之令，用申拯物之情。宜委本道觀察使於兩稅戶內，不支濟者，量議矜減。今年夏稅錢物，每貫作分數蠲放，分析速奏。仍於供上及留州使額內，相均落下，務令蘇息。膏澤不愆，播種伊始，土木興役，恐妨農功。禁中及百司所有修造，並宜權停。韶陽御辰，生氣方盛，思全物類，以順天時。內外五坊，凡有籠養鷹鷂及雞鴨狐兔等，悉宜放之。起今月一日至五月三十日，禁京師畿內采捕禽獸，羅網水蟲，以遂生成，永為定制，委台府及本軍本司切加禁止。唐州晝劫縣官，桂管聚集妖人，或始於計窮，或迷於誘導，嘯聚未散，伏藏山林者，各委本處長吏遣人宣諭恩旨，便令放歸鄉貫田里，俾安家業，勿更根尋所犯。如不從制命，不在此限。朕今素服避殿，命太常徹樂，大官減膳，一日常費，分為一旬。
近者內外臣僚，繼獻表章，徵引故實，請冊尊號。夫道大為皇，德大為帝，朕膺此稱，祗愧已多。矧踵星變之災，敢議名揚之美，非懲既往，且儆將來。宰臣百僚及諸道節度觀察等使，更不用奏請，如表已在道路及到者，並宜卻還。常參官及諸州府長吏如有規諫者，各上封事，極言得失。陳救災之本，明致理之方，咸竭乃心，以俾厥辟。
於戲！朕明誠未感，化理未孚，譴告在天，丁寧斯甚。所宜盡意，與我同憂，勉進嘉言，共凝庶績。弼違納誨，副茲虛懷，宣示內外，各令知悉。
自春以來，未降甘澤。從來但以過時無雨，始議祈禱，及至降灑，已似後時。今雖未旱，亦要沾洽，各宜差官，精誠祈禱。
每聞京師舊說，以為終南山興雲，即必有雨。若當晴霽，雖密雲他至，竟不霑霈。況茲山北面闕廷，日當恩顧，修其望祀，寵數宜及。今聞都無祠宇，巖谷❥湫，卻在命祀。終南山未備禮秩，湫為山屬，舍大崇細，深所謂闕於興雲致雨之祀也。宜令中書門下且差官設奠，宣告恩禮，便令擇立廟處所，回日以聞。命有司即時建立。
農人遍野，甘澤稍愆，眷言時苗，未保收獲。齋心懇禱，猶望有成，各宜差長吏所在靈廟禱祈。
秋旱未雨，慮有幽冤，縲禁多時，須議疏決。京師刑獄，宜令右僕射兼門下侍郎平章事鄭覃親往疏理。仍分命宰臣祈雨於太廟太社白帝壇。
慶成節朕之生辰，天下錫宴，庶同歡泰。不欲屠宰，用表好生，非是信尚空門，將希無妄之福。恐中外臣庶，不喻朕懷，廣置齋筵，大集僧眾，非獨凋耗物力，兼恐致惑生靈。自今宴會蔬食，任陳脯醢，永為常例，咸使聞知。
《書》載《堯典》，首陳睦族；《詩》歌周德，實美維城。朕嗣統百王，憲章二代，義雖本於敘族，道無愧於尊賢，式遵舊章，爰舉成命。嘉王運、循王遹、恭王通等，孝敬恭恪，敏裕齋莊。播蘭茝之清芬，炳圭玉之符采。《易》淩沛獻，《詩》掩楚元，古人素風，造次於是。師氏典訓，周旋以之，固可以超金紫之貴階，升台鉉之崇秩。策勳詔爵，以寵分茅。並可金紫光祿大夫檢校司空賜上柱國，仍依百官例給料錢。敕檢校吏部尚書安王溶，檢校兵部尚書潁王，宜並從百官例賜料錢。
生為名臣，歿有理命，終始之分，可謂兩全。然以鹵簿哀榮之末節，難違往意；誄諡國家之大典，須守彝章。鹵簿宜停，易名須準舊例。
諸道應薦萬言童子等，朝廷設科取士，門目至多。有官者合詣吏曹，未仁者即歸禮部，此外更或延引，則為冗長。起今後，不得更有聞薦，俾繇正路，冀絕幸門。
制服輕重，必資典禮。如聞往者駙馬為公主行服三年。緣情之義，殊非故實；違經之制，今乃聞知。宜令期周，永為定制。
卿道冠時髦，業高儒行。著作礪濟川之效，宏致君匡國之規。留芳岩廊，逸老林壑。累降襃詔，亟加崇秩，而誌不可奪，情見乎辭。鴻飛入冥，吟想增歎。今賜絹三百匹，以備山谷所乏，便遣蕭俶過彼宣付，想宜知悉。
門下：朕嗣守丕訓，恭臨大寶，兢兢業業，十有三年，何嘗不惠下以愛人，克己以利物。外無畋遊之樂，內絕土木之功；浣衣菲食，宵興夕惕；厚於身者無不去，便於人者無不行。損群方之厎貢，驅時風於樸素，將以宏祖宗法度，致夷夏雍熙。心雖勞於九垓，道未進於一取，顧惟不德，慚歎方深。今雖遐邇甫寧，忠良葉志，五兵戢其铓刃，百姓絕其征行，勤求理道，日冀平泰。而去秋旱蝗所及，稼穡卒癢，哀此蒸人，懼罹艱食。是用順時布令，助煦育之深仁；施惠覃恩，法雨露之殊澤。
其淄、青、袞、海、鄆、曹、濮去秋蟲蝗，害物偏甚。其三道有去年上供錢及斛斗在百姓腹內者，並宜放免。今年夏稅上供錢及斛斗亦宜全放。仍以當處常平義倉斛斗速加賑救。京兆府諸州府應有蝗蟲米穀貴處，亦宜以常平義倉及側近官中所貯斛斗量加賑賜。災旱之餘，撫養萬切，眷茲長吏，必在得人。應遭蝗蟲處刺史，委中書門下精加訪察，如有煩苛暴虐貪濁懦弱者，即須與替。邦畿之內，徭役殷繁，言念疲人，固資矜恤。京兆府今年夏青苗錢，宜量放一半。應遭蝗蟲及旱損州縣，鄉村百姓，公私債負，一切停徵。至麥熟，即任依前徵理，及準私約計會。其遭蝗蟲及旱損處，準敕添貯義倉，每畝九升斛斗去秋合徵在百姓腹內者，並宜放免。其天下州府貸種糧子在百姓腹內者，更不要徵。
閉糴禁錢，為時之蠹，方將革弊，尤藉通商。其見錢及斛斗，所在方鎮州府，輒不得擅有壅遏，任其交易，必使流行。仍委出使郎官御史及所在度支鹽鐵巡院切加勾當，兼委轉運使設法般運江淮糙米，於河陰積貯，以備節級賑濟。累時以來，水旱時有，方隅郡府，杼柚屢空。厚下所以安人，裒多由其稱物，至於徵斂，亦在寬恤。應方鎮州府借便度支鹽鐵戶部錢物斛斗，經五年以上者，並宜放免。天下百姓人吏，欠太和九年以前官錢斛斗，家業蕩盡，無可徵納，囚係囹圄，動經數年者，亦宜放免。
刑獄之重，人命所懸，將絕冤濫，必資慎恤。京城百司及畿甸見禁囚徒，委中書門下差官疏理，無使冤濫。輦轂之下，法在肅清，奸盜竊發，理難容舍。親仁坊今年五日賊，依前委京兆府左右街使鳳翔、邠、涇、金、商、同、華等州切加捕逐。如獲頭首，準法科斷，其餘支黨，一切不問。
於戲！惟此凶災，是彰菲德，情敢忘於罪己，惠所貴於及人，施令布和，期於蘇息。凡厥臣庶，宜體朕懷。主者施行。
大河而南，幅員千里；楚澤之北，連亙數州。近以水潦暴至，堤防潰溢，既壞廬舍，復損田苗。言念黎元，罹此災沴，或生業蕩盡，或農收索然，困餒凋殘，豈能自濟，是用勤約，疚於中懷。今故臨遣使臣，詳問病害，紓其墊溺之苦，申以勞來之方。勉諭師徒，安存孤老，將我惠澤，冀蘇疲人。宜令給事中廬宏宣往陳許、鄭滑、鄆曹濮等道宣慰，刑部郎中崔晉往山南東道鄂嶽、蘄黃道宣慰。於戲！朕自君臨，勵求理道，常恐一物失所，每以萬姓為心。誠無感通，時有災害，夙夜愧悼，不知所然。宣示藩方，喻茲詔命，使寬其徭役，禁其侵漁，多方輯綏，俾速完復。布告庶。知朕意焉。
上天蓋高，感應必繇乎人事；寰宇雖廣，理亂盡係於君心。從古以來，必然之義。朕嗣膺寶位，十有三年，常克己以虔恭，每推誠於庶眾，將以導迎休應，漸致雍熙。期克荷於宗祧，思保寧於華夏，而德有所未至，信有所未孚，災氣上騰，天文謫見，再周期月，重擾星躔。當求衣之時，睹垂象之變，兢懼惕厲，若蹈泉穀。是用舉成湯之六事，念宋景之一言，詳求譴咎之端，采聽消禳之術。必有精理，蘊於眾情，冀屈法以安人，爰恤刑而原下。
應京城百司及諸道州府十一月八日已前見禁囚徒未經敕斷者，犯死罪並降從流，流已下遞減一等。其十惡及謀殺人劫盜賊，並官典犯贓，不在此限。諸道今年遭水及蝗蟲州縣人戶等，宜委觀察使與州縣長吏計會，精加察訪，勿憚奏論。諸道所有進獻時新，委中書門下更點勘撙減，以稱朕意。京畿之內，百役繁興，欲其阜安，切在優恤。其今年二月二十五日敕，賑貸諸縣百姓糧種粟八萬四千九百七十八石，如聞數內半是義倉斛鬥，此乃救災之備，豐年自合收積，其餘有戶部管係者，並且停徵，以俟來歲。畿內諸縣，應有開成元年以前諸道逋欠，並宜放免。仍委度支與府司同簡勘聞奏。如是官吏破用，不在此限。皇太子葬事，卜日稍近，但令粗及禮制，不必過務虛儀，以涉繁冗，則須裁減，冀無害物，夫豈傷恩。易定兩州，地裏深阻。近者守臣喪沒，軍中初有異圖。累遣詔書，申明事理。革心遷善，章表繼來。張元益出定州後，應是初扶樹元益有違朝旨者，自將校至於官健，委節度使安行慰諭，並經放釋。如或輒相告訐，卻以其罪罪之。冀使藩方，永無疑懼。文武百僚及諸色人，有能通達刑政之源，參考天人之際，隨在各上章疏，指言得失，乃至徹樂減膳，抑亦舊章，便當內自指揮，不復更形綸翰。宣示中外，宜體至懷。
應諸道奏請軍將兼巡內州別駕長史判司等，近日諸色入流人多，官途隘窄，諸道軍將，自有衣糧，優厚之處，仍兼月俸。若更占州縣員闕，則文吏無所容身，須有申明，人知分限。起今已後，諸道節度團練防禦等使，不得更奏大將充巡內上佐等官。今日已前見任者，且依任前守官。應京有司有專知另當及諸色職掌等，近日諸司奏請州縣官及六品已下官充本司職掌，援引舊例，色目漸多，致使勾留溢於舊額。起今已後，各於本司見任官僚之中揀擇差署，不得另更奏官，如是敕額職名，當司無官員相當者，即任準舊例奏請。
司徒兼中書令裴度，盛有勳烈，累任台衡。以疾恙未任謝上，須加優異，用示恩榮。其本官俸料，宜起今日，便付給所司。
哀矜折獄，義先呂訓，明慎用刑，事昭姬象。朕以寡昧，嗣登宸極，思闡大猷，式隆景運。陷冰是懼，屢想於懷中；禦朽彌兢，馳襟於裕下。虛己待物，每從寬政。如聞率土州縣，留獄尚繁，困於囚系，致於病死。一歲之中，數盈二百。蓋繇上愆亭育之化，下乖堯舜之心，深責在躬，興言多愧。抑又聞之，與我理天下者，其惟良二千石，今之所任，或虧政道，未詳欽恤之旨，但徇苛刻之情。幽縶困滯，證逮遐廣，寒暑相襲，風露交侵，淹乎年月，成其病苦。加以搒笞失度，桎梏違法，巧詆深文，去將安適？獄市之寄，何其爽歟？自茲以後，宜革前弊。罪無大小，不得稽留。其囚病患及罪輕並笞杖等，雖法有常規，恐典吏妄生威福，官人不存簡較，或顏面囑請，觸類以之。若仍舊不悛，當加重罰。布告天下，知朕意焉。
越王事跡，國史著明，枉陷非辜，尋以洗雪。其子珍，他事配流，數代漂零，不還京國。元真弱女，孝節卓然，啟護四喪，綿曆萬里，況是近族，必可加恩。行路猶或嗟稱，朝廷固須恤助，委宗正寺京兆府與訪越王墳墓報知。如不是陪陵，任祔塋次卜葬。其葬事仍令京兆府接措，必使備禮。葬畢，元真如願往京城，便配咸宜觀安置。
本置義倉，隻防水旱，先給後奏，敕有明文。劉約所奏，已為遲晚，宜速賑恤。
王鍔累朝宣力王稷，一旦捐軀，須錄遺孤，微申憫念。王叔泰委吏部與九品官，令主祭祀。
蕭洪起自細微，恣為狡妄。假我外家之族，冒居元舅之尊，累忝重官，再叨雄鎮，作偽無狀，從古未聞。不處極刑，猶為寬典。宜長流州百姓。洪男恪，女婿萬縝，徐國夫人女婿呂璋，並決杖流嶺南崖、象等州。
恭惟皇太后族望，遠承齊梁之後，僑寓流滯，久在閩中。慶靈鍾集，早歸椒掖，終鮮兄弟，常所谘嗟。朕自臨御以來，便遣尋訪，冀得諸舅，以慰慈顏。而奸濫之徒，探我情抱，因緣州裏之近，附會祖先之名，覬幸我國恩，假托我外族。蕭洪之惡跡未遠，蕭本之覆轍相尋。宏之本末，尤更乖戾。三司推鞫，曾無似是之蹤；宰臣參驗，見其難容之狀。文款繼入，留中久之。朕當視膳之時，頻有谘稟，恭聞處分，惟在真實。丐沐墮桑，既無可驗，鑿空作偽，豈得更容。據其罪狀，合當極法，尚為含忍，投之荒裔。凡百庶士，宜體朕懷。蕭本今宜除名，長流愛州。蕭宏配流儋州。
宏泰以慶成令節，擅放累囚。雖雲竭誠，且為幹禁，恐開後例，須示薄懲。宜罰一季俸料。
朕以郊廟之禮，嚴奉祖宗，備物盡誠，庶幾昭格。恭惟忌日之感，所謂終身之憂，而近代已來，歸依釋老。徵二教以設食，會百辟以行香，將以仰助聖靈，冥資福祚。有異皇王之術，頗乖教義之宗。昨得崔蠡奏論，遂遣討尋本末。禮文令式，曾不該明，習俗因循，雅當厘革。其兩京天下州府以國忌日於寺觀設齋行香，起今已後，並宜停罷。
軍司所推鞫妖賊賀蘭進興等五十九人，昨令宰司詳覆推狀，款驗節目，並無參差。緣是妖逆之徒，不同尋常刑獄，便令裁斷，冀免停留。今高元裕及魏謨等論奏，請付法司覆問，重慎刑辟，與眾棄之。斯亦舊章，雅當依允。其妖賊徒黨，除白身及官健四人，依前軍中及狀內推勘，餘並宜付御史台重覆，限三日內聞奏。
朕顧以眇身，獲承丕構，嚴恭寅畏，十有五年。列聖鴻猷，朕豈能荷？涉冰匪懼，馭朽非難，雖宇內小康，而大道猶鬱。方自砥礪，期臻理平，天不祐予，夙嬰疾疹，政慮多闕，心靡遑安。近者凝沍所侵，久而寢劇，臣僚愛我，內外一心，禱祀畢為，藥石備至。亟換旬朔，有加無瘳，懼不能躬總萬幾，日厘庶政。稽於古訓，謀及大臣，用建親賢，以貳神器。親弟潁王，朕昔在藩邸，常同師訓。動成儀矩，性秉寬仁，俾奉昌圖，必諧人欲。可立為皇太弟，應軍國政事，便令權勾當。百辟卿士，中外庶臣，宜竭乃心，輔成予誌。陳王成美，先立為皇太子，以其年尚衝幼，未漸師資，比每念重難，不行冊命，回踐朱邸，允葉至公。可依前復封為陳王。嗚呼！萬務不可以久曠，萬方不可以乏統，惟義所在，朕不敢私。宣布中外，咸令知悉。
孔氏以顏冉之行，首於四科；漢代以荀陳之門，方之八凱。乃眷時哲，得茲令名，用舉飾終之恩，以抒殲良之歎。故山南西道節度使崔琯，誠明履正，粹密鄰幾，有子政之精忠，得公綽之不欲。禮樂二事，以為身文，仁義五常，自成家範。往以茂器，列於大僚。屬賢相受誣，廟堂議法，由長孺之道，以佑正人，微京兆之言，豈聞非罪。既是魏其之直，益彰王鳳之邪。莊色於朝，群公聳視，讜詞不撓，淑問攸歸。曆踐名藩，皆留遺愛，居常慎獨，清則畏知。爰自青衿，迄於白首，勵翼之誌，始終不渝。未陟台階，實辜公論，追榮左相，式示優崇。可贈尚書左僕射。
宗廟之事，朕合親奉其禮。但以千乘萬騎，動費國用，每有司行事之日，被衣冠坐以俟旦。比聞主者不虔，祭器勞敝，非事神蠲潔之義。卿宜嚴敕有司，道吾此意。
朕以寡昧，祗承丕業，慕貞觀之至化，希開元之中興，十有五年，勤勞宵旰。雖俗未臻於仁壽，而物或近於乂守，斯乃群後葉心，豈朕獨致。自謂勵精未已，理平可期，誠不感通，宿疾重遘。藥石無補，至於彌留，惟懷懿圖，宜有顧托。是用審訓，其聽予言：皇太弟，睿哲明裕，孝友溫文，忠正寬仁，博達周敏。必能篤祖宗之休烈，闡皇王之令猷，宜於柩前即皇帝位。仍以門下侍郎平章事楊嗣復攝塚宰。軍國務殷，豈可久曠，以日易月，宜遵舊章。皇帝三日而聽政，二十七日釋服。天下節度觀察防禦等使及監軍諸州刺史，職守非輕，並不得離任赴哀。天下人吏百姓，告哀後出臨，三日皆釋服。無禁婚嫁祠祀飲酒食肉。釋服之後，無禁舉樂。文武官等朝晡臨事，皆十五舉音。宮中當臨者，非時毋得擅哭。漢文薄葬，朕實慕之，奉營山陵，務從儉約，無以金銀錦彩緣飾喪具。醫術之徒，夙夜勞苦，深可矜念，不須加罪。仙韶樂官，放歸本司，五坊鷹犬，並宜解放。嗚呼！生死常期，今古無異，予素知遠，何足甚哀。谘爾將相卿士，內外腹心爪牙之臣，其敬保我太弟，輯寧邦家，成朕素懷，克厎於道。布告遐邇，咸使聞知。
