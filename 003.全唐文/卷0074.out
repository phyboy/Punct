文武常參官，承前朝參不到，台司皆據品秩書罰。其中班位雖同，俸入懸隔，一例書罰，事未得中。宜自今已後，檢點不到，據所請料錢，每貫罰二十五文。其疾病為眾所知者，不在罰限。餘任準台司往例處分。
如聞招討棣州，計日降下，賊收百姓，多在城中。時方春農，必多餒迫，歸降之後，宜委智興據戶口人數，節級賑賜，使各安生業，便以度支供軍斛鬥數內充。如失家業者，仍以空閑屋居田地逐便安存。
都省所執是格，銓司所引是例，互相陳列，頗似紛紜。所貴清而能通，亦由議事以制，今選已滿，方此爭論，選人可哀，難更停滯。其三銓已授官都省落下者，並依舊注，重與團奏，仍限五日內畢。其中如官超一資半資，以今授稍優者，至後選日，量事降折。尚書侍郎注擬不一，致令都省以此興詞，鄭絪、丁公著各罰一季俸。東銓所落人數較少，楊嗣復罰兩月俸。其今年選格，仍分明標出近例，有可行者收入格，不可者於格內書破，則所司有文可守，選人無路幸求。
海陵是揚州大縣，土田饒沃，人戶眾多，自置監牧已來，或聞有所妨廢。又計每年馬數甚少，若以所用錢收市，則必有餘。其臨海監牧宜停。令度支每年供送飛龍使見錢八千貫文，仍春秋兩季各送四千貫，充市進馬及養馬飼見在馬等用。其監牧風在馬，仍令飛龍使割付諸群牧，收管訖分析聞奏。
事出非常，台有妖賊，官曹備警，亦謂慮周。即合待罪朝堂，候聽處分，量罰自許，事涉乖儀。溫造、姚合、崔宜等各罰一月俸，所請罰錢宜並放。
卿代光棨戟，寄重旌麾，集勳庸於一門，統兵農於四鎮。政經允洽，智略宏宣，勤事累朝，忠誠一貫。今滑台雄郡，白馬古津，控扼洪河，密邇清洛。南並鄭圃，旁帶潁川，田疇之詠繼聞，萑蒲之徒已化。國僑昔美，今則嗣之，眷言休嘉，每用懷想。據守義所奏，大將及三軍官吏僧道耆壽百姓等，感卿惠政，咸請立碑。翰林學士宋申錫，學識優深，文詞雅贍，已令撰述。必盡功庸，刊石旌賢，庶諧朕意，想當知悉。春寒，卿比平安好，遣書，指不多及。
卿勳德承家，麾幢統鎮，功宣武略，化洽政經。軍令肅於藩方，吏理惠於黔庶，芳猷克茂，德業彌彰，群黎三軍，上請刊石。聿垂令問，以示後來，眷言休嘉，良多詠歎。翰林學士宋申錫，文師風雅，學洞典謨，意欲該詳，俾其纂述。勳庸真紀，政術畢書，足慰人心，無慚峴首。待詔侯丕，草隸久工，便令繕寫。今故賜請，想當知悉。秋涼，卿比平安好，遣書，指不多及。
嶺南選補，雖是舊制，遠路行李，未免勞人。當處若有才能，廉使宜委推擇，待兵息事簡，續舉舊章。其南選便可更停一二年。
三司推勘吏部逾濫官事，其間要切節目，皆如台案。李賨過狀稱：楊虞卿奴受錢三百千，勘是前年虞卿察知，自送府縣，奴已決責，錢亦納官。又稱送錢並買婢等事，悉無證據。但虞卿兩年專判曹務，偽濫六十餘人，連甲圖空，近日無例，遂令祿位受制胥徒，雖能續自舉明，終失從前鈐轄。況勘官知偽，久不公論，隱闕報銓，每將私用。公私且乖於較下，事理固難於守官，宜停見任，餘準前敕處分。
應中書門下尚書省二十四司制敕及敕甲等，近日檢報，多稱斷裂，無憑勘覆。以此之故，逾濫大行。應從前制敕甲等所有斷裂者，宜各委本司並重黏背，其中書門下仍取本押舍人給事中及甲庫官本司吏，令尚書省委本司郎中甲庫官本行令史同署名印所斷裂縫扶尾，後雲某甲勘卷若干。縫斷裂亦同印署，新舊背縫並具年月卷第印署。如庫官令史考滿日，須據實交點。已後檢報稱有斷裂，甲庫官及本行令史節級處分。
憲官之職，在指佞觸邪，不在行李自大；侍臣之職，在獻可替否，不在道路相高。並列通班，合知名分，如聞喧競，亦已再三，既招人言，甚損朝體。其台官與供奉官同道，聽先後而行，遇途即祗揖而過，其參從人各隨本官之後，少相辟避，勿信衝突。又聞近日已來，應合導從官事力多者，街衢之中，行李太過。自今後，傳呼前後不得過三百步。
乃者蠻寇入犯蜀川，令興元召募一千人，隨事防遏。雲蠻既退，賞設放歸，事理之間，亦為得所。奸臣犯紀，戕害元戎，遂擇新帥，委之窮竟，果副朕意，盡誅群凶。八百餘人，一時梟斬，並諸叛將，同日誅夷。省狀念功，嗟賞何極。其衛誌忠已下將吏等，委溫造節級分付訖聞奏。王景延等，以李絳遇害時，皆能輕身徇節，奮不顧生，宜委中書門下即與褒贈。其王景延仍與一子官，兼委溫造優恤家事，務令得所。宣示中外，咸使知聞。
越王貞實陷非辜，載在國史，子孫久廢，獎錄所宜。宜付宗正寺尋勘譜牒，如是後嗣，具狀聞奏。
應選人及冬集人文案，門下省簡勘畢後，比來更差南曹令史收領，卻納門下甲庫，在於公事，頗甚煩勞。自今已後，謹敕吏部過選院本令史，便自分付甲庫，以備他年簡勘。仍請門下省勒甲庫令史，每過選時，常加檢點收拾，明立文案，據官吏等遞相分付，不得妄有破除。南曹申請之時，如有稱失落欠少，本令史及專知官準檢報揩改違條例處分。
蓋天人之際，相應如響，祥祲之來，各惟厥事。乃者兵革始罷，黎庶甫寧，而蜀土載罹震驚，方務綏緝。今又水潦為沴，沉溺實多，載省奏章，益深軫慮。諒以朕澤不逮下，誠無感通，五事致咎，此方何罪？夙夜兢愧，憫歎良深。宜令戶部郎中李踐方充西川宣撫使，應遭水人戶，委與本道觀察使計會，各量稅額所入，漂損多少，等第分數，蠲放今年夏秋稅錢及租子等。如上常平義倉有斛鬥處，亦委德裕遵古開倉賑恤。更量加優賞，使得生聚。禁察苛暴，存安老疾，以副優屬，稱朕意焉。
如聞鹽鐵度支兩使，此類至多，其鄧琬四人，資產全以賣納，係禁動經三載，死於獄中，實傷和氣。其鄧晟等四人，勒責保放出。仍委兩使都勘天下州府監院，更有此類，但禁經三年已上，一切與疏理，各具事由聞奏。
敕：朕聞天聽自我人聽，天視自我人視。朕之菲德，涉道未明，不能調序四時，導迎和氣。乃自去冬以來，逾月雨雪，寒氣尤甚，頗傷天和。念茲庶，或罹凍餒，無所假貸，莫能自存。宵寢載懷，旰食興歎，怵惕若厲，在餘之辜，思宏惠澤，以順時令。其天下犯死罪已下，除官吏犯贓及故殺人者，餘並特降從流，流罪已下，遞降一等。應京兆府諸縣，宜令以常平義倉斛鬥量事賑恤，仍先從貧下戶起給。其京城內鰥寡孤獨不能自濟，瘖聾跛躃窮無告者，亦委京兆尹兩縣令量加賑恤訖，具數聞奏，躬自省閱，務令均贍。其諸道雨雪過多處，亦委所在長吏量事優恤。於戲！天生蒸人，君以牧之，朕憂勤政經，思致於理。言念赤子，視之如傷，天或儆予，示此陰沴，撫躬夕惕，餘甚悼焉。布告遐邇，明悉朕意。
浙西諸州，皆有水災，蘇湖兩州，漂泊尤甚，須有賑恤，以救疲人。兩州共賜米二十萬石，先從貧下戶給，並以本州常平義倉斛鬥充。
敕德裕：卿文彰翰苑，行振儒風。廉察金陵，六郡歌惠慈之化；統安白馬，三州懷思愛之心。凡所踐經，理行第一。昨者段嶷以轅門將校，闔境士農，懇請立碑，以銘德政。朕以舉善為教，所以勸不能；襃賢示後，所以報成績。國之彝訓，莫善於斯。所令禮部侍郎賈餗撰文，事實頗周，詞藻甚麗，故令寫錄，專遣賜卿。亦別賜段嶷碑本，庶慰群情，想當知悉。冬寒，卿比平安好，遣書，指不多及。
卿鎮理方隅，輯寧封略，師戎知訓，黎庶保安，言念事功，良深倚重。德裕頃臨東郡，實著政貫，所諭碑文，撰錄已畢，故令送往，宜便刊立，想當知悉。冬寒，卿比平安好，遣書，指不多及。
卿統鎮滑台，肅寧封部，永言休績，毗倚良深。先奏請歸融書德裕德政碑文，今書畢，專令宣賜，想當知悉。夏熱，卿比平安好，遣書，指不多及。
朕承上天之眷祐，荷累聖之丕圖，宵旰兢勞，不敢暇逸。思致康乂，八年於今，而水旱流行，疾疢屢作，兆庶艱食，劄瘥相仍。蓋德未動天，誠非感物。一類失所，有過在予，載懷罪己之心，深軫納隍之歎，宜敷惠澤，式表憂勤。如聞自去年以來，河東關輔，亢旱為患，秋稼不收，百姓之中，頗甚困窮。今方春之時，須務農事，若無賑救，恐至流亡。其京兆、河南、河東、河中等九州府宜賜賜粟五十六萬石：京兆府賜粟十萬石，河南府河中府絳州各賜粟七萬石，同、華、陝、虢、晉等州各賜粟五萬石，並以常平義倉及折糴斛鬥充。如無本色，即與運米折給。仍委本州府官長明作等第，差清強官吏對麵宣賜，先從貧下戶起給。其京兆府太和六年青苗榷酒錢在百姓腹內者，並宜放免。京兆、河中、河南、同、華、陝、虢、晉、絳等九州府，自太和六年秋稅以前諸色逋懸，除所由車戶已徵得外，在百姓腹內者，一切放免。議獄恤刑，前王所重，苟有冤滯，即傷陽和。應在城諸司諸軍諸使，應有囚徒，速宜疏理，限七日處分訖奏聞。河南府等八州府，敕到後亦宜準此處分。諸色工役，非灼然急切者，並勒停省。應久旱處，管內名山大川能致風雨者，亦委長吏精誠禱請。水旱之數，雖雲常理，導化失節，亦致咎災，顧惟寡昧，敢忘克責。常參官及外府州長吏如有規諫者，各上封事，極言得失，俟有匡正，期於阜安。鹹啟乃誠，用致於理，無或有隱，以忝在公。內外官有貪暴殘虐蠹政害人者，憲司宜糾察聞奏。朕為人父母，虔奉丕業，夕惕若厲，夙夜匪寧。減膳徹樂，庶答天誡，谘爾長吏，實分予憂。勉加撫綏，用副惻隱，庶切救災之義，爰申為上之懷。中外臣僚，宜體朕意。
準令：國忌日惟禁飲酒舉樂，至於科罰人，吏部無明文。但緣其日不合釐務，官曹即不得決斷刑獄，大小笞責，在禮律固無所妨。起今後縱有此類，台府更不要舉奏。
諸道如有兵革水旱，州府殘破，及不存濟，為遠近所知者，除朝廷特有借賜外，輒不得自請賞設錢物。又諸道戎帥除替後，倉庫便屬後人，賞設三軍，須待新使。近日皆有留別賞給，自行私惠，頗紊朝章。向後諸道節度觀察使除替後，並須待新使賞設，不得更有留別。
中書門下省所將本錢，與諸色人，給驅使官文牒，於江淮諸道經紀，每年納利，並無元額許置。如聞皆是江淮富家大戶，納利殊少，影庇至多。私販茶鹽，頗撓文法，州縣之弊，莫甚於斯，宜並勒停。兩省先給文牒，仍盡追收。其去年所減人數，雖無挾名，尚執兩省文牒，亦宜收訖聞奏。以後不承正敕，不在更置之限。
吏部禮部兵部今年選舉，並緣秋末蟲旱相因，恐致災荒，權令停罷。及斂藏之後，物力且任，念彼求名之人，必懷觖望之念，寧違我令，以慰其心，宜依常例卻置。應緣所納文狀及銓試等期限，仍準今年格文遞延一月。
都城勝賞之地，惟有曲江。承平已前，亭館接連，近年廢毀，思俾葺修，已令所司，芟除栽植。其諸司如有力及要創制亭館者，給予閑地，任其營造。
王涯等身為宰相，委任至重，與其徒恣行凶惡，潛構奸謀。鄭注草萊卑末，寵遇殊常，而乃竊發殿庭，同為扶豎，險邪之狀，古今未聞。賴宗社降靈，重臣協力，斯須消滅，京師晏寧。天下之人，所同歡快，謀惡之罪，國有常刑。其王涯、賈餗、舒元輿、王璠、郭行餘、李孝本、羅立言等，宜令左右神策差兵馬防援準舊例，領赴郊廟及兩市令眾訖，於獨柳樹下，並仰準法處分。
今年郊畿亢旱，自夏訖冬，以陰陽之久有錯違，懼粢盛之未能豐潔。祖宗上帝，鑒臨左右，德馨未達。惕焉在懷，改龜薦誠，以俟祥歲，酌諸典禮，亦謂合宜。其來年南郊宜停。
朕齋居法宮，詳念致理，思欲建皇極，端化源，大蘇生靈，漸復古道。矧伊耗蠹，必在澄清，而釋氏宗來自西國，殷周已前，何嘗有此，唐虞之際，寧匪盛時。逮至漢明因夢以言徵，傅毅猝詞而臆對，遠承象教，從此流行，蕩然相傳，垂七百祀。黎庶信苦空之說，衣冠敬方便之門，異同之論雖多，俗尚之訛未革，遂使風驅成俗，雲構滿途，丁壯苟避於征徭，孤窮實困於誘奪。永言斯弊，宜峻科條，自今已後，京兆府委功德使，外州府委所在長吏，嚴加捉搦。不得度人為僧尼，累有明敕，切在提舉。為我元元，務在長育，擅有髡削，亦宜禁斷。比來京城及諸州府三長齋月置講集眾兼戒懺及七月十五日解夏後巡門家提剝割生人妄稱度脫者，並宜禁斷。且僧尼本律，科戒甚嚴，苟有違犯，便勒還俗。若有自願還俗者，官司不須立制。如聞兩街功德使近有條約，不許僧尼午後行遊。雖曰緇徒，地非赤子，有妨自遂，亦軫予懷。從今已後，午後任行。其僧尼在城委功德使，其諸州府委本任長吏試經，僧尼並須讀得五百紙，文字通流，免有舛誤，兼數內念得三百紙，則為及格。京城敕下後，諸州府敕到後，許三個月溫習，然後試練，如不及格，便勒還俗。其有年過五十以上，筋力既衰，及年齒未至，夙嬰痼疾，並喑聾跛躄不能自存者，並不在試經限。若有戒律清高，修持堅苦，風塵不雜，徒眾共知者，亦不在試經限。天下更不得創造寺院。普通蘭若等，如因破壞，即任修葺。
於戲！理國之本，在正風俗。故王化首婚姻之道，所以序人倫；霸圖著胎養之令，所以務生聚。況一夫不耕，人受其饑，一女不織，人受其寒，安有廢中夏之人，習外夷無生之法？略期疏滌，用潔源流，俾爾齊，去末歸本，庶富之漸，其在斯乎。凡厥司存，勉率吾教，各勤檢馭，稱朕意焉。
方鎮班行散官大夫已上者，自於有司陳狀，請妻封邑，本司磨勘，然後上陳。如妻已亡，又無此例。蕭洪黷於常典，輒自奏章，宜罰一月俸。
塚嗣元良，家國之慶，人倫之始，在娶元妃。雖吉事尚更於待年，而嘉偶宜深於善教，誌於先定，冀選義方，屬在德門，遂成好合。在東京委裴度，西京委宰臣，各申旨諭令本宗家長，舉言十歲已來嫡女及妹侄孫女，兩月內送中書門下，務令宜稱，無有不盡。
尚書省自長慶三年賜本錢後，歲月滋久，散失頗多。或息利數重，經恩放免；或人戶逋欠，無處徵收。如聞尚書丞郎官入省日，每事闕供，須議添助。除舊賜本錢徵利收及吏部告身錢外，宜每月共賜一百貫文，委戶部逐月支付。其本錢任準前收利，添充給用，仍委都省納勒舊本及新添錢，量多少均配，逐行分析聞奏。須令占額用度，不得妄有破除，每至季終，委都省磨勘，申中書門下。
去冬粟錯及長名駁放選人等，如聞經冬在京，窮悴頗甚，街衢接訴，有可哀矜。宜委吏部簡勘，條流鈐轄，如非逾濫正身不到欠考欠選大段瑕病之外，即與重收，以比遠殘闕注擬，不得用平留闕。如員闕不相當，一唱不伏官者，便任冬集，不在更論訴限。如未經中書門下陳狀，敕下後不得續收。今年已後，不得以為例。
設齋行香，近已厘革，遏密停務，自有典常。台司舉奏，意在詳密。宜依。
朕詩集中欲得見卿唱和詩，故令示此。卿疾恙未痊，固無心力，但異日進來。春時俗說難於將攝，勉加調護，速就和平。千百胸懷，不具一二，藥物所須，無憚奏請之煩也。
省表具知。夫爵位崇高，以酬勳德，君臣協契，諒在始終。斯乃前王之令圖，有國之彝典也。況卿輔相憲祖，逮於朕躬，履曆四朝，夷險一致。服事君之大節，推濟物之深誠，道光朝倫，行滿天下，倚注之意，豈同他人。屬朕纂曆禦乾，興師伐叛，騷動累歲，端憂靡遑。及河朔載寧，郊丘畢事，方欲谘詢元老，康靖生靈，不虞寒暑所侵，勤勞遇疾。雖國醫診視，中使省臨，憂屬之誠，頃刻在念。忽覽章奏，退讓官榮，雖知止之心，則思避寵，而謀猷之體，斯乃為時。寢食之間，勉加頤養，其所陳乞，非朕意焉。
省表具知。卿勳績崇高，誠節忠藎，秉心一德，宣力四朝。訏謨緝熙，弼予於理，勤軍事國，啟沃匪躬。功格道光，常所嘉尚，所疾未瘳，勉於善養。勿藥之喜，佇即痊平，台袞之司，倚卿為重。乃屢陳退讓，殊謂不然，宜體朕懷，即斷來表。
省表具悉。謝病之制，雖起於昔賢；盡瘁之詞，亦標於古典。況卿有功於國，作相累朝，自匡輔眇躬，又勤勞數載，豈可以微疾去位，以重望辭榮，章疏徒來，延遲彌切。至太宗朝許李靖致政，高宗遂仁軌乞骸，朕非不知，事則有異。何者？時當明聖在上，理道已成，宰臣優遊，固得自便。今則生物尚困，庶工未修，言念勳賢，方深倚注，惟此故事，恐難遽行。卿宜體是誠懷，力更頤養，必有多福，以扶大忠，無至確然，復陳表章。
省表具知。卿任居三輔，職奉六條，累聞問俗之勞，載覽勤人之誌，言惟顧行，深慰朕懷。勉宏政經，以副優寄。所謝知。
禮重飾終，義崇敦孝，克勤奉恤之誌，用申罔極之感。斯固寅亮輔臣，奔走多士，郊其忠力，濟是儀章，俾宏加勞之澤，庶表必誠之報。應緣莊陵營奉，其山陵使與一子七品正員官，仍特加一階。山陵副使按行山陵地使並賜爵一級，各與一子出身。橋道置頓使賜爵一級，仍特加一階。內山陵兼監修橋道使賜絹一百五十匹，銀器二事，特加一階。內按行山陵副使賜絹五十匹，特加一階。山陵修築副使賜三十匹，加一階。鹵簿儀仗使並宜賜爵一級，各與一子出身。橋道置頓副使加兩階。舁梓宮官三品已上賜爵二級，四品賜一級。陵所造作押當官及中使等，三品四品各加兩階。吉凶儀仗諸色行從官等各加一階。太極宮宿衛官及中使大內皇城留守並押當官等，五品已上各加一階。撰哀冊諡議謐冊官各賜爵一級，書冊及讀哀冊書寶讀寶官等，五品已上賜爵一級，六品已下各加一階。鐫造寶冊裝寶冊及檢校官，五品已上各賜勳兩轉。中書門下儀制官題主官舁寶冊官，五品己上各加二階，六品已下各加一階。山陵使禮儀使判官各特加一階，五品已上仍賜爵一級。其專知橋道官考滿日放選。其知東渭橋官非時放選，仍優與處分。知道路官各減兩選，知頓官各減三選。按行山陵使儀仗鹵簿使判官並諸司諸使監當雜職掌官吏等各加二階。挽郎放出身後，七選許集。南郊及太極殿攝太尉侍中告諡冊寶及靈座前進諡寶奏外辦奠玉幣酌獻等官賜勳兩轉。其山陵禮儀鹵簿儀仗等使，並諸使諸司軍將官吏，如執當務重，功效尤異，制敕中不該者，委本軍本使本司具名聞奏，中書門下奏聽進止。其三原縣百姓，今年秋青苗錢並放免。其高陵縣量放一半。
王者誅暴亂，吊傷殘，明賞報功，拯弊綏眾，蓋為邦之大紀也。李同捷頃自先朝，擅謀專土，輒抗成命，私行墨縗。暨朕臨御，實思含垢，授之以袞海，諭之以詔書，使臣相望，凶妄自若。而更挻妖結黨，劫眾阻兵，毒流無辜，害被闔境。由是藩臣瀝懇，卿士獻規，至於興戈，諒非得已。自元戎環壤，王旅進攻，卵窺危巢，飆振槁葉。動必乘彼機會，退皆扼其咽喉，故戴義啟入郛之殊庸，李祐展下城之勝略，累稔逋寇，一朝削平。此誠天人合符，中外葉力，永言勳效，無忘寤思。
其戴義及李祐應加爵命，並幽州及齊德兩道行營將士，各有賞賜，並己從別敕處分。其賜物仍委度支逐便速與支送，仍命使臣分往宣慰，各於當處厚加宴勞。其立功軍將未經寵授者，委戴義、李祐即差次等第，速具聞奏，即有甄獎，用答勳勤。李同捷力屈計窮，方圖轉禍，朕好生存性，初議貸刑。而麵縛在途，陰懷狡計，夜縱火號，潛誘家童。更謀網漏，自速梟獻，憫彼凶魁，坐沈家族。顧茲貽戚，載軫予懷。其母孫氏、妻崔氏、並男及家口等，並宜特從寬宥，令於湖南管內諸州有空閑處安置。其歸降將卒不涉翻覆者，委戴義李祐審加勘實，各與衣糧，分配驅使。其滄、景等州將士，有謀執凶黨，竟遭誅夷，或雖被劫致，能全名節者，並委李祐按實條奏，量加贈錄。其滄、景、德、棣等四州百姓，有是近日被賊點召團結者，並放歸營農。除非同惡相濟，以死拒命者，餘一切不問。四州百姓，久陷汙俗，每罹威虐，莫非吾人。今既脫難，當施德令，並宜給復一年，不能自存者，量給種食。其刺史縣令，仍令中書門下慎擇循良，俾加存撫。應諸將校，自經戰伐，或致死亡，載念捐軀，每深憫歎。並委戴義、李祐審加勘定，具名銜事跡申奏，即與褒贈。其長行官健陣亡者，並令所在長吏量與收葬，同為祭酹。其家口在者，各委本軍優恤，仍三年勿絕糧賜。其有因中矢石遂至殘廢者，各委本軍厚加存養，仍給衣糧，終身勿絕。敕旨有未該者，委戴義、李祐比類，更作條件奏聞。其昭義、義武等軍行營在賊境者，比相犄角，皆有功勤，各另有處分。
於戲！整師除害，義切於安人；撫俗策勳，道存於布澤。爰申彝典，且乂新邦，谘爾多士，宜悉朕意。
朕以寡德，臨御萬邦，宵旰憂勤，匪敢自暇。然仁未及物，誠不動天，陰陽失和，水潦為敗，致茲災沴，害及生靈。江淮之間，滁、和尤甚，當寧軫惕，永言疚懷。其淮南道滁、和兩州應水損縣，據所申奏漂溺人戶處，宜委本道觀察使與本州刺史子細檢勘，全放今年秋稅錢米，仍以義倉斛鬥，逐便據戶賑接。其浙西、浙東、宣歙、鄂嶽、江西、鄜坊、山南東道，並委觀察使與所在長吏，據淹損田苗，漂壞廬舍，及蟲螟所損，節級矜減，指實奏聞。如沒溺甚處，亦以義倉量事賑救。其京兆府河南府所損縣，即據頃畝，依常例檢覆分數蠲減。州縣牧宰，各務撫安，必令均濟，稱朕意焉。
門下：帝者承天地，貞邦國，法明離之象，固鴻業之本，必命元子，以備儲闈。斯皇王之令謨，古今之丕典。朕祗受眷祐，虔恭寶圖，欽若彝章，光修前緒。皇太子永，幼稟仁智，生知孝愛，體溫文以立德，資敏哲以保躬，寬裕有常，貞慎無怠。爰膺盛禮，俾奉青宮，嚴宗廟主鬯之儀，遵朝夕視膳之節。冊命雲畢，感悅良深，問安既慶於寢門，布澤宜覃於天下。
自太和七年八月七日昧爽已前，天下應犯死罪降從流，流以下罪遞減一等，惟官典犯贓，及故殺人劫獄奪囚持仗強盜者，不在此限。左降官流人，並與量移。如應流貶及諸色得罪人，所在亡沒，並任歸葬。
宗周之盛，實在於維城；二漢之隆，亦由於磐石。自開元以後，累聖子孫，皆長於深宮，罔知稼穡，並不得習《詩》、《書》以修《禮》、《樂》，交氣類以敘人倫，雖有閑平之才，莫施魯衛之政，永言淪廢，深疚朕懷。諸王等宜以今年以後，相次出閣，且授緊望已上州刺史上佐，觀其才能，續有序用。人倫所先，婚禮為重，笄年許嫁，別有明文。其十六宅諸縣主，亦宜選擇良偶，以時出適。仍委吏部於諸色選人中，取情願者揀擇，具名聞奏，亦當別加優獎，令其就禮。
漢代用人，皆由儒術，故能風俗深厚，教化興行。近日苟尚浮華，莫修經藝，先聖之道，湮鬱不傳。況進士之科，尤要厘革。雖鄉舉裏選，不可復行，然務實抑華，必有良術，既當甚弊，思有改張。今寰宇乂寧，干戈已戢，皇太子方從師傅，授傳六經，一二年之後，當令齒胄國庠，以興墜典。宜令國子監於諸道搜訪名儒，置五經博士各一人。其公卿士族子弟，明年已後，不先入國學習業，不在應明經進士之限。其進士學宜先試帖經，並略問大義，取經義精通者，次試議論各一首，文理高者，便與及第。其所試詩賦並停。其試帖經官便以國子監學官充，禮部不得別更奏請。宏文、崇文兩館生齋郎，並依令式試經畢，仍差都省郎中二人覆試，須責保任，不得輒許替代，苟涉情故，必加罪責。
卿大夫者，群下之所視，遠方之所效，若非恭儉克己，廉貞化人，而望其服從，固不可得。況朕不寶珠玉，不禦纖華，逮於六宮，皆務儉薄。卿大夫得不葉朕此誌，率先兆人？比年所頒制度，皆約國家令式，去其甚者，稍謂得中。而士大夫苟自便身，安於習俗，因循未革，以至於今。百官士族，起今年十月，服冬裘已後，其衣服輿馬，並宜準太和六年六月十七日敕處分。如固違制度，九品已上量加黜責，其布衣五年不得舉選，百姓軍人，各委州府長吏漸施教化，使自遵行，不要便為禁制，令其驚擾。惠養疲人，本於廉使，阜其生殖，在絕貪求。其諸道方鎮刺史等，有聚斂貨財，潛行饋遺者，委御史台糾察以聞，仍委度支鹽鐵分巡院同為訪察，不得容蔽。親人之官，切在守長，久於其道，政乃有成。方鎮刺史三考已下，不得輒議替換。如理有異等，委中書門下訪察，就加寵獎。如灼然可錄者，別與甄升。其或政理有乖，害及百姓者，即不在滿三考限。《易》譏豐蔀，《傳》美卑宮，彫刻磨礱，先賢有戒。近者官才升於郎署，位始至於郡符，莫不高其閈閎，廣以池榭，非惟僭侈逾制，實亦耗蠹傷財。其百官第宅已造成者，並許仍舊。今日已後，如更有創立新宅，及屋宇高大者，並委御史台糾彈，必嚴加黜責。御史台所置六察，分糾百司，比來因循，鮮能舉職。起今已後，諸司如有身名偽濫，盜官錢及違法等事，他時發覺者，本察御史各並當貶斥。考課之法，前王所重，蓋以總核吏理，勵精政途，名實苟違，將何勸激？宜準故事，署內外知考使，兼令中書舍人給事中各一人監考。
百姓困窮，弊由奸吏，政苟不擾，人皆自安。其司農寺供宮內及諸司廚冬藏菜，並委本寺自供。其菜價仍委京兆府約每年時價支付，更不得配京兆府和市。其諸陵守當夫，宜委京兆府以價值送陵司，令自雇召，並不得差配百姓。寒食杏仁雞子月進土蘇白麥樹栽選場棘稚修橋梁木等，便於本戶稅錢內克折，不得更令和市。天下諸州縣應納義倉及諸色斛鬥，除準式每鬥二合耗外，切加禁斷。仍委度支鹽鐵分巡院及出使郎官御史切加訪察。如聞今歲所在豐稔，其義倉斛鬥先有借用處，委戶部勾當，並須及時填足。
文武常參官諸州府長官子為父後者賜勳兩轉。緣冊太子攝太尉稱賀攝侍中承旨宣制進中嚴外辦攝中書令讀冊授冊各賜爵一級。其行事職掌官及書寶引冊寶舁舉冊寶禮儀使禮官等，三品已上賜爵一級，四品已下加一階。撰冊文官特加一階，仍並賜物有差。導引官各加一階。造冊寶金字裝寶人賜勳兩轉。行事流外及禮生等各賜勳一轉。文武常參官及陪位官並宗子諸親各賜勳一轉。魯王府官未經進改者量與進改。其皇太子侍讀，宜委中書門下精擇二人，具名聞奏。天下孝子順孫，先經旌表門閭者，及年高廢疾者，委所管州縣各加存恤。五嶽四瀆名山大川，委所在長吏等量加祭祀。布告遐邇，咸使聞知。
