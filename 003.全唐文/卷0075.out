門下：朕祗若天命，纘承睿圖，正統紀以清庶方，序彝倫以貞百度，栗栗寅畏，於茲九年。雖儉己飭躬，推誠育物，懼有未至，不遑宴寧。屬節氣交時，疾恙嬰體，列聖垂佑，涉旬復初。既上慶於兩宮，宜覃恩於兆姓，庶與寰宇，同茲福祥。自太和八年二月九日昧爽已前，天下應犯死罪降從流，流徒等已下罪遞減一等，惟官典犯贓，及諸色所由破用官物，故殺人十惡等罪，不在此限。左降官流人，緣近有去年八月九日敕，宜即與處分。
為政之要，必在去煩，厚下之恩，莫先已責。應度支戶部鹽鐵積欠錢物：或囚係多年，資產已盡；或本身淪沒，展轉難徵；簿書之中，虛有名數，囹圄之下，常積滯冤。言念於斯，所當矜恤。其度支戶部鹽鐵應有懸欠，各委本司具其可徵可放數，條流聞奏，不得容有奸濫。在京諸司諸使食利錢，其元舉人已納利計數五倍已上者，本利並放。其有人戶逃死，攤徵保人，其保人納利計兩倍已個者，其本利亦並放免。茯納利未滿此數者，待納利數足，徵本停利。其諸色私債，止於一倍，不得利上生利，仍委本縣各為詳理處分。京邑之中，本無榷酤，屬貞元用兵已後，費用積廣，始定店戶等第，令其納榷。況萬方所聚，私釀至多，禁令既不可施，榷利自無所入，徒立課額，殊非惠人。其長安、萬年兩縣見徵納榷錢一萬五千一十貫八百文，若先欠者，並宜放免。其榷酒錢，起今日已後，亦宜並停。
比者滄寇幹紀，稽誅數年，諸道興師，屢獻戎捷，時方討叛，難議釋縲，免死戍邊，已為恩貸。今滄州一道，久被朝章，念其懷土之心，必有向隅之歎，俾之遂性，用洽優恩。其諸道所送滄州將健配流，及邊鎮營田役使者，共一千三百五十九人，並委諸道節度觀察使據現在人放歸本管。如有已效軍職，及自有生業不願去者，亦任便住。董昌齡自至邕州，累平溪洞，兵威所向，首惡皆擒。然每念蒼生，無非赤子，況在荒徼，尤當撫循。其溪洞如有未歸附者，向後非因侵擾，更不用進討，仍加存撫，使各懷安。其所獲黃洞百姓，並分配側近州縣，令自營生，不得沒為奴婢，將充賞給。如元是奴婢者，即任充賞。南海蕃舶，本以慕化而來，固在接以恩仁，使其感悅。如聞比年長吏，多務徵求，嗟怨之聲，達於殊俗。況朕方寶勤儉，豈愛遐琛，深慮遠人未安，率稅猶重，思有矜恤，以示綏懷。其嶺南福建及揚州蕃客，宜委節度觀察使常加存問，除舶腳收市進奉外，任其來往通流，自為交易，不得重加率稅。天下諸州府，如有冤滯未伸，宜委御史台及出使郎官察訪聞奏。
於戲！朕百靈所祐，獲遂痊和，虔奉神休，敢忘昭報。其五嶽四瀆天下名山大川，各委所在長吏致祭，仍加豐潔，以副精誠。朕以寡德，上奉丕構，宗社流慶，元穹葉靈，微恙愆和，旋就康復。渥澤思及於人瘼，儆戒先自於朕躬，俾我華夷，共歡富壽，中外臣庶，宜體予懷。主者施行。
王者愛人如身，推已及物，恤其寒燠之苦，適其舒慘之宜，俾協太和，用臻至理。朕恭默思道，憂勤在懷，時屬嚴沴，念深徽纆。當霜雪之候，滯囹圄之中，饋饋為勞，逮捕斯擾，沍寒所迫，愁歎必多。惻然疚心，思有矜降，宜布在寬之令，使無留獄之嗟。應京百司及畿內諸縣見禁囚徒，應犯死罪，特降從流，流已下者，遞減一等。如欠官錢，情非巨蠹，責保填納，不要禁係。惟故殺人者，及官典犯贓，不在此限。仍委京兆府及諸司官長，制下日當速疏決聞奏。朕司牧黎元，存誠寰宇，況封甸殷廣，京師浩穰。憫觸法以罹辜，式加恩而宥罪，庶亡無告，寧失不經。宣示中外，令知朕意。
朕以寡德，讬於兆人之上，雖兢兢業業，思理不怠，而政道多闕，和氣用傷。仍歲水旱，黎人艱食，為之父母，斯心鬱陶。如聞魏博六州，阻饑尤甚，野無青草，道堇相望。及山南東道、陳許、鄆曹濮、淮南、浙西等道，皆困於饑疫，慮乏糧餉。其魏博宜賜粟五萬石，山南東道、陳許、鄆曹濮等三道，各賜糙米三萬石充賑給。委度支逐便支遣，仍各令本道據饑乏之處賑給。淮南、浙西兩道，委長吏以常平義倉粟賑賜。應諸道有饑疫處，除出軍糧積蓄之外，其屬度支戶部斛鬥，並令減價出糶，以濟貧人。其有牧宰非才，貪殘為害，及承前積弊，須有條流，或冤獄留滯，速宜疏決者，並委觀察使糾察詳訪，具狀聞奏。用弭天眚，以副朕焦勞之慮焉。
門下：王者之禦天下也，推至誠以格物，委大信以任人，故能邦家用寧，上下交感，所以詔爵祿而不吝，待臣下而無疑。豈謂變起股肱，患生毗倚，寤寐興歎，難弭於懷。且負德背恩，幹紀悖戾，古今未有能濟者，蓋人神之所不容。逆賊鄭注，氣本凶狂，志懷奸逆，害時蠹政，卜射張皇。行詐而徑術多端，黷貨而谿壑難滿，情惟點白，口可鑠金，罔冒包藏，為惡滋甚。朕九重之內，不得備聞，擢於妄庸，驟列華貫，入司喉舌，出總爪牙，惟務廢忘，不思報國。棄生成之恩義，亂君臣之紀綱，稔慝興祅，前古未有，罪同梟獍，法在必誅。況詔旨既追，已離城堞，險謀且敗，中路遽回。又迤邐使人，迎接逆賊李訓，稽之國法，豈逭常刑。其鄭注在身所有官爵，並宜削奪。
將士如有能奮揚義勇，執戮渠魁者，先是六品已下官者，便授三品正員官。其先是五品已上官者，節級超獎，仍賜莊田各一區，錢二萬貫。如有能率所管兵馬，以州郡來降者，超三資與官，便正授嶽牧，仍賜錢帛。諸道將士，雖各守疆土，非為進攻，如被侵掩，因事立效者，亦準前例節級處分。賊如能知義悔過，束身歸朝，並與洗雪，仍加寵獎，幽明可鑒，朕不食言。但有款誠自通，即委諸道與奏；若不能悛改，自取誅夷，罪止一身，其餘脅汙，一切不問。其有迫於凶威，曾著失節，顧存家族，事出權時，待其平寧，並從寬宥。將士如有潛謀立功效順，被其屠戮，並優加追贈，並賜錢帛，仍與一子官。應州縣百姓，陷在暴虐，莫保性命，誠可哀矜。諸軍環境，不得妄加殺戮，並焚毀廬舍，掠奪資產，及有拘執，以為俘囚。如有歸投者，委諸道據丁壯老弱，量加優恤，仍給與空閑田地，使就生業，事平之後，願歸本貫者亦聽。鳳翔一軍，素著忠義，每臨霜雪之際，實見鬆筠之心，凜然義風，簡在朕志。其大將及軍士，並宜坦懷自處，勿以為憂，兵革既平，寵待如故。鄭注初到鎮日，聞有優賞，軍將常事，不足為疑。州縣百姓，亦當優給復，勉於自效，以保令圖。
於戲！佳兵者，聖祖之所戒；文德者，前哲之所崇。肆予寡昧，敢忘丕教。然以齊四方者號令，立人紀者君臣，斯言苟違，大倫安設？今則絕其奔軼，示以申嚴，懷柔誠貴於止戈，執惡何慚於用武？布告中外，鹹知朕意。
朕以翼翼之心，孜孜求理，十年之內，庶政未凝。極其焦勞，志在博采，聿觀奇士，冀獲長才。取其節焉，不顧發跡，故李訓鄭注，鹹得進言。望其沃心，每許造膝，邪人奸色，順非而澤，信行聽言，深心厚貌，包藏不怍，偽辨無疑。梟獍為心，禍亂忽作，意欲翦除中外，悉去大臣，誌願非常，自謀安泰。賴上天垂祐，宗社降靈，同惡雖多，奸謀竟敗。忠臣輸力，保護朕躬，是日弭寧，已嚐布告。尚聞閭裏，未悉予心，猶有浮言，謬相誑惑。朕君臣之際，疑間不行，致此妖妄，慚非哲惠。前月二十一日，王涯、賈餗、舒元輿、李訓、鄭注、李孝本、韓約、羅立言、王璠、郭行餘、魏逢等，親率金吾兵仗，又郭行餘、王璠領所部將健，持兵上殿，葉謀不軌，傾覆社稷，謀害中外。凡此凶徒，悉已梟戮，絕其遺類，以謝忠良。內外庶臣，卿士百辟，體予前誌，宜即自安，無惑浮言，尚相恐怖。
式布維新之慶，宜申在宥之恩。京百司見禁囚徒，死流罪遞減一等。未結正者，推問畢日，準此處分。諸色所繇官吏，陷於脅從，雖有名籍，涉於詿誤者，一切不用更問，仍付左右神策兩金吾京兆府御史台，並準恩赦處分，休便追捕。其有潛藏回避，限令出三日，各歸本司。逆人親族，已處置外，其餘周親已上，一切不問。所在更不用係留聞報。其先有定名捕捉者，所在尋追，獲日奏聞，不得漏網。昨者有擅入逆人之家，盜掠財物，擁無故之利，生怙亂之心；尚有縱酒聚徒，妖言惑眾，誌於掠盜，恐嚇居人；假托軍司，輒持兵器，及以前月二十一日事妄相告訐者，委御史台京兆府嚴加伺察，擒捉奏聞。所在集眾決殺，不在恩赦之限。
於戲！齊晉之難，桓文是興；注訓之妖，朕志先定。識邪正之路，辨消長之端，睹眾臣宣力於急難，見禁旅摧凶於頃刻，當危急之際，識臣節之勤，藏於予心，何日可忘？宣示中外，宜體朕懷。
嗣皇帝臣昂言：古先哲王之有天下也，必以孝敬奉於上，慈惠浹於下，極誠意以厚人倫，思由近以及遠，故自家而刑國。以臣奉嚴慈之訓，承教撫之仁，而長樂尚鬱其鴻名，內朝未崇於正位，則率土臣子，勤勤懇懇，延頸企踵，曷以塞其心乎！是用特舉彝章，式遵舊典，稽首再拜，謹上穆宗睿聖文惠孝皇帝妃尊號曰「皇太后」。伏惟與天合德，義申錫慶，允厘陰教，祗修《內則》。廣六宮之教，參十亂之功，頤神保和，宏覆萬有。
維太和四年，歲次庚戌，二月景午朔十二日丁巳，皇帝若曰：谘爾元子，其敬聽朕命，我國家累葉重光，詒休昌運，奄有區宇，垂二百年。良以親親無私，建立子弟，克固磐石，作藩王家。洎予踐位，敢忘丕訓，是用酌於舊典，謀及台臣，撰茲吉日，錫以青社。惟爾道扶正性，天假令儀，已彰岐嶷之名，載嘉信厚之器，持大公之道，且不愧於知子，舉守藩之命，亦將教於事君。爰擇樂郊，俾王曲阜，環以沂水，遂荒海邦。今用命使兵部尚書平章事牛僧孺、副使左散騎常侍吳士矩，持節冊命為魯王。於戲！爾宜守正閑邪，去奢昭儉，害於德者不作，逆於耳者必聽。無昵宵人，無遠端士，纂東平之樂善，師河間之好古。日慎一日，行之為難，敬爾有國，無墜我休命。
維太和七年，歲次癸丑，某月日，皇帝若曰：王者運神功以清九有，敷至德以柔四夷。雖萬國建季，皆有君長，而一時縟禮，特厚親鄰。用昭絕漠之榮，式示徽章之貴，克膺盛典，允屬雄材。谘爾九姓回鶻愛登裏羅汨沒密施合句祿毗伽彰信可汗，代濟公忠，時推英毅，剛明有守，信實不渝。總北方勁悍之師，慕中華清淨之化，克昭前訓，實懷遠圖。慶葉承家，願申永好，彼無侵軼，此務綏安，兩國鹹歡，六姻彌重。事大之義，而合誌《春秋》；相響之誠，而皎如日月。使臣旁午，贄幣交馳；詞意綢繆，禮貌恭恪。是嘉誠款，宜錫寵光，必能虔受新恩，纂乃舊服。今遣使寧遠將軍右金吾衛將軍兼御史大夫上柱國賜紫金魚袋唐宏實、副使中大夫將作少監兼御史中丞賜紫金魚袋嗣澤王容等，持節備禮，冊為九姓回鶻愛登裏羅汨沒密施合句祿毗伽彰信可汗。於戲！海內四極，惟唐舊封，天下一家，與我同軌。舉茲典冊，布於神明，爾其慎固封疆，祗守名器，罔墜先烈，載揚令猷。欽承禮文，以作來範。
維太和七年，歲次癸丑，八月甲申朔七日庚寅，皇帝若曰：王者欽若天道，君臨萬方，必崇上嗣，以固邦本，所以尊守器而重承祧也。我祖宗受天明命，光宅區夏，元光被於生靈，利澤霈於遐荒。逮予寡昧，繼纘鴻緒，虔畏寅懼，不克負荷，思崇大典，用建元良。俾膺主鬯之重，式葉奉先之慶。谘爾元子魯王永，惟哲淑聰明，溫文粹和，夙表岐嶷，生知孝敬。洎苴茅分社，磐石啟藩，蘊東平樂善之心，慕河間大雅之操。天縱宏量，日新令猷，人神協誌，蓍龜獻兆。是用命爾為皇太子，往惟欽哉！修己有度，敬事無違。居必思義，動必率禮，講道勵學，親師尚賢。則可以正曜於前星，配德於重海，以承列祖，以奉粢盛。恢宏懿圖，無忝丕命，可不慎歟！
維年月日甲子，皇帝若曰：三台羅列，以承鬥極；皇王取象，以建三公。將以調陰陽，乂萬國，論道興化，與天地參。故職官物采，不足以昭彰物數，於是有明庭冊拜，清廟謁見之禮，以尊異之。谘爾金紫光祿大夫守中書侍郎同中書門下平章事兼淮南節度副大使知節度事晉國公裴度，有文理，有武功，有直聲，有忠節。宏深如大浸，峭拔如喬嶽，愛人如慈母，宰物如權衡。師儒術於素王，授兵符於黃石，百行九德，疊於其躬。先王以上聖之資，啟中興之運，鹹有一德，時惟汝諧。召雲命呂，翕受交感，翌助神算，厎綏四方。大旆東搖，淮夷蕩定，長策獨運，全齊以平。解紛消慝，無小無大，去權樹善，或顯或晦，非可以造次詳，非可以一二計。肆予小子，昔當守器，休功令問，充溢聽聞。逮此纘承，委重藩鎮，達經國之大體，有事君之小心。知無不為，功多不伐，可謂社稷之元老，經濟之宏材者也。予嘉乃勳，懿乃德，庸建爾於上公。爾惟省厥初，念厥終，任天下之安危，為夷夏之表式，俾先帝之鴻業休德，不墜於地，俾予一人，實受其福。於戲敬哉。
朕聞古先哲王之為理也，修己以安百姓，恤刑而矜庶獄，端立政以謹始，宏厚澤以體仁。推其心以及於物，誠其中而化於外，和氣斯洽，休徵以臻。故兵革不試而四海寧，疵癘不作而三靈泰。我有唐祖武宗文，光宅天下，列聖承統，遂康區中。漸濡丕冒，掩軼前載，宏茲道以騰英聲，煥其文以耀終古。惟此鴻業，屬予衝人，荷無疆之丕構，讬於兆人之上，晝惕宵儆，惄焉如疚。仰惟宗社儲休，神祗協力，克靖內難，恢復王綱。思布和以立極，爰正風於更始，因體元紀號之典，舉肆眚覃恩之命。昭我恤隱，與人維新，可大赦天下，改寶曆三年為太和元年。正月十三日昧爽已前，大辟罪已下，罪無輕重，已發覺未發覺，已結正未結正，見係囚徒常赦所不免者，咸赦除之。惟十惡五逆及故殺人，官典犯入已贓，不在於免限。左降官量移近處，已經量移者更與量移。其合復資者，五品己個中書門下速與處分，六品已下任從常例選。丁憂去任在憂未赴貶所者，服闋日亦與量移。如有親故在上都，任經本司陳狀，不必更待州府申請。流貶之中，縱敕不許量移者，及言終身勿齒者，亦與依例處分。亡官失爵，各與收敘。痕累禁錮，並從洗滌。其緣去年十二月八日坐累流隸者，不在此限。應緣山陵制度及喪儀禮物，宜委中書門下及諸司長官，博詢故實，務遵禮度，必誠必信，副朕哀懷。所緣山陵造作及橋道置頓所資，並以內庫錢物充，用如不足，以度支戶部錢充。京兆府今年夏稅青苗，量放一半。太皇太后第二等已上親，大行皇帝皇太后第一等親，委中書門下量才敘用。九廟子孫陪位者各加兩階，仍據始封，每王後與一人出身，委宗正卿檢尋圖譜，取一房最沈翳者充數，具名聞奏。內外文武官及諸色人，任上封事，極言得失，無有隱諱。天下諸色人中，有賢良方正能直言極諫者，及經學優深可為師法，詳閑吏理達於教化，軍謀宏遠堪任將帥者，常參官及方牧郡守各舉所知。無人舉者，亦聽自舉，並限來年正月到上都。今年正月十四日上皇太后尊號及朕受冊進寶撰即位冊文承旨宣制等官，各與一子正員七品官。江王府官去年十二月已前在任者並與改進。其去年十二月九日立功將士，普恩之外，三品己上更賜爵一級，四品已下更加一階。其赴難軍使兵馬使都虞候將士等仍各與改轉，名銜聞奏。
朕以寡昧，祗奉昌圖，兢業為心，不敢自怠。庶乎播祖宗之光烈，致區宇之康平，推誠不疑，惟才是用。豈謂凶奸背德，宗社將危，中外葉謀，鹹加顯戮。知人則哲，實在帝而猶難，罪己興懷，誠為君之不易。緬慚古理，良用惕然。是用因元正禦正殿，先明首罪，仍布鴻恩。
王守澄累朝獎任，久掌禁軍，忠力雖多，愆誤難掩。交通雜類，延進奸邪，專弄威權，蠹害時政。鄭注、李訓，因緣引見，忝竊恩榮，二三舊臣，誣陷非罪，成予寡昧，抑有其由，遂使奸惡構連，竊起前殿。王涯、賈餗、舒元輿、李訓，宰輔股肱，葉謀不軌；王璠，郭行餘，節將在京，率兵上殿；羅立言、李孝本，紀綱台府，深入領徒；韓約誘金吾衛兵，立成響背；魏逢驛騎來往，鄭注自出成師。將相通謀，情狀鹹具，上天降祐。氛祲已清。討其本因，已正刑辟。王守澄既已雲亡，難議深責，自特進已下官爵及實封，並宜削奪。禍已終於既往，恩宜覃於有截，可大赦天下，宜改太和十年為開成元年。
自正月一日昧爽已前，大辟罪已下，罪無輕重，常赦所不原，咸赦除之。其左降官量移，復資及考用有足稱者，中書門下處分。貶流人中，元敕不許量移，及終身勿齒者，並與量移。其去年應緣朋黨連累，並十一月二十一日坐罪流貶者，不在此限。其身亡伏法者，委所在州府量給棺殮，任所親收葬制服。其戶部度支鹽鐵，應有諸色欠負太和五年已前者並放免。諸道賀正端午降誕賀冬進奉，起今權停三年，其錢充紐放百姓兩稅。所在除藥物口味茶果外，不得輒有進獻。百司及諸道應宣索制造，一物已上者，並停三年。
京畿百姓，兩稅已下，凡一歲之內徵取者，並百官職田，並全放一年。其京兆府一年所支用錢物斛鬥草等，並勒鹽鐵使以開成元年直進綾絹充還。同州、河中、絳州，去年旱歉，賦斂不登，宜放開成元年夏青苗錢。同州賜雜穀六萬石，河中絳州共賜十萬石，委度支戶部以見貯粟麥充賜。三省九列御史台選黜陟使十人，視問風俗，進賢退不肖，興行新制，務令通流。天下戎鎮文武帶憲官者，解補進退，並須奏聞。其邊州令制譯語學官，常令教習，以達異意。
內外文武官及諸色人，任上封事，極言得失，有裨時政者，必加升擢，待以不次。其有藏器候時，隱身岩穴，奇節獨行，可激風俗者，委常參官及所在長吏各以名聞。文武之道，合而兼濟，勳臣子弟，有能修詞務學，應進士明經及通諸科者，委有司先加獎引。河朔節將以州縣歸國者，有張茂昭、田宏正、程權，各與一子官。子弟堪任使者，委中書門下量加引用，應內外文武官進階加爵有差。
朕觀法界，曠闃無垠，應緣成事，允用虛根。清涼國師，體象啟門，奄有法界，我祖聿尊。教融海嶽，恩廓乾坤，首相二疏，拔擢幽昏。閑氣斯來，拱承佛日，四海光凝，九州慶溢。敞今仙門，奪古賢席，大手名曹，橫經請益。仍師巨休，保餘遐曆，爰抒穎毫，式揚茂實。真空罔盡，機就而駕，白月虛秋，清風適夏。妙有不遷，緣息而化，邈爾羽儀，煥乎精舍。
