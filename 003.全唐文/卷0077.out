齋月斷屠，出於釋氏。國家創業，猶近梁隋，卿相大臣，或沿茲弊。鼓刀者既獲厚利，糾察者潛受請求。正月以萬物生植之初，宜斷三日，列聖忌斷一日，仍準開元二十二年敕三元日各斷三日，餘月不禁。
諫官論事，所見不同，連狀署名，事同糾率。此後凡論公事，各隨己見，不得連署姓名。如有大政奏論，即可連署。
郊禮日近，獄囚數多，案款已成，多有翻覆。其兩京天下州府見係囚已結正及兩度翻案伏款者，並令先事結斷訖申。
朕恭承遺令，既遵易月之文；而公卿庶僚，願舉酌中之典。徵引古義，發揮舊章，閎茲敷陳，良用酸惻。朕嗣纘鴻業，豈以自私，勉副群情，倍深感切。所有降服及山陵制度並依。
漢魏以來，朝廷大政，必下公卿詳議，博求理道，以盡群情，所以政必有經，人皆向道。此後事關禮法群情有疑者，令本司申尚書都省下禮官參議。如是刑獄，亦先令法官詳議，然後申刑部參覆。如郎官御史，有能駁難，或據經史故事，議論精當，即擢授遷改以獎之。如言涉浮華，都無經據，不在申聞。
段瑰等詳議東都不可立廟，李福等狀又有異同。國家制度，須合典禮，證據未一，則難建立。並令赴都省對議，須歸至當。
悲田養病坊，僧尼還俗，無人主持，恐殘疾無以取給。兩京量給寺田賑濟，諸州府七頃至十頃。各於本管選耆壽一人勾當，以充粥料。
卿欲遂頤養，辭位閑休。今者社稷安謀，係在良平，況北虜殘孽未殄，西戎國內不安，除寇靖邊，藉卿調鼎。遽茲陳退，所不忍聞，縱累陳情，終不允遂。
比緣錢重幣輕，生人轉困。今新加鼓鑄，必在流行。通變救時，莫切於此。宜申先甲之令，以儆居貨之徒。京城諸道宜起來年正月已後，公私行用，並取新錢。其舊錢權停三數年，如有違犯，同用鉛錫錢例科斷，其舊錢並沒納。
朕以微眇，獲守宗祧，祗荷鴻休，懼不克濟。乾乾夕惕，若涉春冰，旰昃忘疲，宵分假寐。而陽和布候，固陰交爭，寒暑所侵，乖於攝理。忽嬰疾疚，茲已經時，漸覺衰羸，藥餌未效。臣僚愛我，中外葉心，禱祝畢為，針石備至。皇子衝幼，未經師資，軍國事重，須選賢德。稽於訓典，謀及大臣，用建明哲，以貳神器。親叔光王怡，宜改名忱，植性忠孝，翼翼小心，禮樂生知，聰明天縱。溫文敏裕，博厚寬仁。言必依經，雅符於《詩》、《禮》；動不違矩，式合於典謨。俾奉丕圖，必愜人欲，可立為皇太叔，應軍國政事，便令權勾當。百辟卿士，中外庶官，宜竭乃心，輔成予誌。於戲！萬幾不可以久曠，兆人不可以乏統，惟義是守，朕不敢私。宣布中外，咸令知悉。
前覽四表，報皆一詞，可謂君臣之義至矣，天人之理盡矣。朕辭益固，情益堅，誠獻可之不移，奈虛美而難處。山雖崇而降地，《易·象》明言；海雖王而下川，元元深旨。文王以小心事帝，虞舜以恭己臨人，銘盤取勵於殷湯，欹器戒盈於周廟。皆以畏惕而自警，不聞滿足而虛尊。卿等以塞北平胡，山東殄寇；韜兵偃武，鑄戟為農；郊天之年，瑞雪清路；冊號之夏，嘉雨滅災；毀摩尼壞法之邪，蕩並寇亂常之暴：比皆上元厭禍，宗社儲休。至於刑政克明，文武具舉，年登適臻，其氣順俗阜，實自於官修。內承宰輔之力，外盡藩侯之力，餘雖垂拱，且有何功？況臻鴻徽，萬非稱德，既頻推美，何以當之？然禮貴從人，事難徇誌，祗循前訓，允遂群情。殊不自安，諒非縱欲，勉爾所請，深用愧懷。
省表具知。我文祖有文貞房杜，左右前後，若日照月臨，緝熙帝圖，肇顯天祿。異代同德，建勳垂休，克相朕躬，光集大命，功居第一，節貫在三，神開智謀，識洞蓍蔡。用夔龍之道，振堯舜之風，懸衡不欺，朗鑒能燭。乃者葷狁狂獗，參翦伐之權；頑童侵虐，啟平殄之策。替我獨斷，挺身群疑，子房潛運於先機，張華堅執於必克。制變兵事，訏謨國經，晝則共議公朝，夜多不寐私室。揮發綸綍，揣摩典章，弼亮五年，風雨一誌。剛健不倚，謙尊益光，見吳芮蕭何之心，盡食蘖飲冰之節。今邊烽息照，凶首已殲，允賴疇谘，克平夷夏，特寵槐庭之拜，俾崇鳳沼之榮。巍峨三台，耀映千古，未為寵答，繼有讓章，體朕至懷，宜斷來表。所謝知。
省表具悉，襃德賞功，《禮經》備舉；疇庸答效，國典修存。昔子儀以外止軍功，所宜牢讓；今卿以內匡時政，非合固辭。況道濟公忠，才兼文武，弼諧五載，始終一心。頃以虜寇初平，才息戈甲，旋又潞童怙亂，須議翦除，惟卿竭誠，與我同誌。晉武平吳之計，全在張華；漢高鎮俗之謀，誰先周勃？所以舉茲寵秩，用答元勳，恨更無官，以償忠節。且三載考績，猶進律以甄勞；況五兵成功，無超位而表異。自予遷授，非限常程，式示恩榮，允符公論。是宜讚傑，用佐經邦。王祥之碩德當任，楊秉之貞廉稱職，未酬萬一，無至再三。勉服官常，宜斷來表。
天道運行，二氣交感，著明不息，罔有僭差，苟或變見，是為至誡。朕以寡德，祖宗眷佑，撫臨四海，茂育群生，夙夜祗栗，思臻和洽。年穀幸豐，方期富庶，而德有所未至，信有所未孚。妖星謫見，既望未減，天乖常象，咎徵昭然。觀占次舍，寢興愧惕。雖罪己之詞，嚐申謝譴；而在予之責，更示深衷。是用側己修身，以答天意，冀有感召，導迎休祥。自此未禦正殿，宰臣與群官有司，且於延英聽命。慎刑審獄，理滯申恩，冀絕冤結，以通和氣。其天下見禁囚徒，京城內宜委宰臣一人，於尚書省詳覆。如情狀冤屈，疏理訖具錄聞奏。諸州府各委長吏親自覆問，不得信任官吏，令有冤誣。不急之務，或慮勞役，且令休罷，亦示恤人。應京城內及諸州府公廨寺觀，如非要切，所有營繕，並勒權停。救患備災，為政之本，言念黎庶，彌切憂勤。應今年諸道水災蝗蟲州縣，或有存恤未及處，並委所在長吏，與鹽鐵度支巡院同訪問聞奏。或恐明年又有水旱蝗蟲，其近江州縣，今正當農隙，各委本道加築堤防，及勸課百姓種植五豆，以備災患。其常平義倉先有收貯米足處，切令校料，不得信任所由欺隱。永思天誡，用警畋遊，克己省躬，損之又損。其臘日京兆府及諸司進食，並宜權停。於戲！譴告之徵，幽微元遠，上天垂耀，鑒誡彰明。思獲銷讓，深用兢勵。遐想殷宗之道，修德以勝妖；緬懷宋景之賢，發言而退舍。將欲推誠以禦物，化災而為祥，庶或感通，以遂福應。宣示中外，宜諒至懷。主者施行。
門下：朕恭臨寶位，祗嗣丕圖，勤恤憂兢，夙夜匪怠。懼天下之目，專專然以觀予勳；懼天下之耳，喁喁然以聽予言。何嘗發一言不遵祖宗之法制，動一事不副卿士之群心。雖克己甚勞，誡心無逸，驅時風於樸素，絕進取於爭馳，便於人者無不為，厚於身者無不去；然而惠化猶闕，懲勸未行。殘虜在邊，尚煩饋餉；狂童叛潞，猶擾干戈。蓋不得已而用之，事有違其誌者，顧惟寡昧，慚歎方深。今朝野葉心，忠良同誌，共除氛祲，日冀清平。而秋雨經旬，有妨收上積，雖雲苗稼未害，亦恐陰沴為災。慮生人之疾苦未蠲，刑獄之滯冤未理，勵堯舜敬天之誌，當夕興嗟；虔禹湯罪己之心，詰朝下詔。眾貧國何雲富？人瘠君安得肥？況畿甸差科，終年無已，百司取給，供億實多。其京兆府秋稅及青苗錢，共放八百萬，便委張賈與諸縣令同商量，各據所損多少，作等第減放，更不用檢苗覆損，煩於申奏。其合徵納物，仍量與寬限，容待路通後輸納。如聞貧人未及種麥，仍委每縣量人戶所要，貸與種子，寬限至麥熟日填納。如京兆府自無種子，即據數聞奏，太倉給付。其御史台京兆府所有囚徒，委宰臣一人與左僕射王起、御史中丞李回，就都省疏理。如情狀可矜者，便與決遣。其諸州府囚徒，亦委長吏親自疏理，勿令冤滯。於戲！水旱之災，陰陽定數，適當菲德，合恤疲人。施令布恩，期於蘇息，凡厥臣庶，宜體朕懷。
門下：朕思三五已降，誰能去兵？文武之道，參用為理。況以寡昧，獲承丕構，環四海九州之大，子圓首方足之多。一夫之疾痛，必軫其憂；一士之忠勞，必思其報。一風一雨之愆候，必申其祈祝；一事一役之橫費，必念其所來。業業兢兢，如即深薄，雖興兵動眾，非予素懷，而伐罪吊人，有國常憲。干戈一舉，飛挽是勞，緣路徵輸，指期調發，耕夫不遑於壟畔，織婦有輟於機中，予之疚懷，豈忘終食。頃以虜騎犯塞，王師戒邊；今以潞寇阻兵，靈旗指晉。始無虞於塞北，復有征於山東，勞者未安，居者寧逸，蓋不獲已，且多懼焉。念其徵發師徒，道路供饋，地素貧褊，物力已窮。今欲及徵秋稅之時，宜有蠲免，用布慈仁之澤，冀為疲瘵之醫，勉副曲恩，永安生業。其太原管內忻、雲、汾、代、蔚、朔六州，振武、天德及河中、晉、絳、陝沿路州縣，今年秋稅及地頭錢宜放免。河南府亦是供頓往來道路，比晉、絳、太原，即免編並。其沿路畿縣及河陽汜水縣秋稅地頭錢，量放上供一色。其合留使留州錢物，各委本道觀察使具放欠額數奏聞，當與商量。於戲！朕君臨萬方，子育兆庶，務將去害，豈謂佳兵。上天鑒予，元功福善，佇聞掃殄，共樂清平。示閑之心，憂愧而已，凡百多士，宜體朕懷。
門下：朕聞覆載之內，逆命者必滅其身；日月所臨，亂常者必覆其族。矧有恩孤亭毒，禮背君親，罪惡貫盈，人神共棄，咎將自執，禍豈能逃。逆賊劉稹，包祖父之奸謀，肆豺狼之狠戾，動幹紀律，力逞凶頑。招亡命而為腹心，憑山川而為險固，脅從百姓，殘忍一方，積惡成殃，擢發難數。朕恭承寶位，祗畏上天，每戒佳兵，常思去殺。然事關除暴，理合興師，遂命戎臣，會兵攻伐。鼙鼓❥雷霆之怒，戈鋋行原野之誅，惡黨既擒，元凶就戮。載馳驛騎，傳首上聞，又獻捷音，降書繼至。是用丕變弊俗，洗蕩妖氛，式布新恩，獲全舊土。
念彼戰爭之地，適當凋瘵之餘，租稅且蠲，征徭合減。其澤潞五州，共給復一年。河南府當路縣，太原府及接昭義界縣，河陽、懷州、陝、晉、絳及當路州縣，今年秋稅，並且放免。酬忠旌善，爵賞宜加，其行營立功節度使，並別敕處分。其大將已下，委本道各具功效聞奏，續有處分。諸道行營，鹹盡忠力，至於攻取，克捷屢聞。應緣討伐將士，歸還之際，並有優賞，已從別敕處分。離鄉征役，固有勤勞，臨陣殺傷，寧無❥歿。行魏祖吊魂之禮，施周文葬骨之仁。其行營將士陣亡者，先已有敕，便令子弟填替。如無子弟，三年不停衣糧。有因戰陣傷損手足永廢者，終身並不得停衣糧。陣歿將士骸骨，先令所在埋瘞，不許便令將歸。今已事平，如家口遷取，委所在州縣量事應接發遣。如無親屬來取者，重與改瘞，勿令暴露，仍與設祭。諸道行營陷沒將士見在昭義者，各放歸本道。
其澤潞五州百姓，先因用兵逃散在諸處者，委元逵、宏敬、劉沔、元式、石雄安存發遣，各令歸業。仍委盧鈞設法招攜，務於綏輯。其有劉從諫已後暴賦加徵，害於百姓者，並且放免。用兵以來，劉稹所招收團練官健，放歸營生。五州內百姓，如有家事蕩盡，交切饑餓者，委盧鈞以軍糧賑貸。如先有倉窖，被賊收管，未破用者，並還本主。其莊田已為人占奪者，亦並卻回。今秋猶及種麥，如自無麥種子者，且以官麥貸借。如五州有無麥種子者，共借三萬石，令供軍院逐便支付。其先賢墳墓碑記，為人所知被髮掘者，卻與掩藏，仍量與致祭。其諸色人內，如有文學節行，比來藏避從諫，隱跡山林者，並令搜訪，具以名聞。又自劉悟從諫至劉稹逆命以來，如有忠義之徒，曾謀歸國，為殘害者，並具聞奏，當有贈恤。應五州界內戰處所在骸骨，如無主者，並與收拾埋瘞。今遣吏部侍郎高銖、給事中盧宏正專往宣慰，存問疾苦，撫恤凋殘，回日各宜具利害聞奏。
於戲！朕以四海為家，兆人為子，一夫不獲，常所歉然。❥不寧每勞軫慮，今逆黨已戮，內地無虞，偃戢干戈，謀從此始。庶乎元氣，保合太和，遐邇聞之，當體予意。主者施行。
皇帝若曰：惟天育生物，必極其毒而後臻於和；惟君保天祿，必登厥德而後厎於道。我國家建皇圖，焯鴻業，二百三十祀。祖宗儲休，俾予嗣厥位，予祗若天地，紹古之訓，惟賢時念。乃有塚臣光祿大夫守司徒兼門下侍郎同中書門下平章事兼充宏文館大學士太清宮使衛國公李德裕，左右予一人，撫四夷，親萬國，文以和政，武以寧亂。於戲！爾有蹈義斷金之操，不逾於險易；爾有移忠匪石之誌，可薦於宗社。故翦吾欲以康務，沃朕心而成德。日者弧星耀芒，朔漠之人，若墜沸鼎，惟爾總合智力，撲其氛焰。盜萌蠹本，牙角滅息，孽豎扇禍壺關，構釁閉險，聯絳、趙、魏、淮、潞五州之人，是莫不憂其生於旦夕，惟爾協予一人，經是七德，決自樽俎，發如雷電。風後之握機成陣，密並軒皇；羊祜之沈謀制勝，元同晉帝。修德刑為戰器，閱禮樂為身文，雖其功不自伐，已為眾所共欽。不有殊榮，曷酬盛德？茲用命爾為太尉，往惟欽哉！
維會昌六年，歲次景寅，三月壬寅朔二十六日丁卯，皇帝若曰：惟元穹降祚，啟我唐運，奕葉重暉，赫曦纂承。列聖顧瞻，敷佑衝昧，獲承大寶，君臨兆人。懼不能任，夙夜兢厲，祗事九廟，於今七年。實賴宗社之靈，台袞之輔，忠良畢力，內外協心。北翦山戎，東殲孽豎，不失傳付之業，方期仁壽之寧。屬頤護或虧，寒暑致恙，禱神餌藥，有加無瘳。乃❥親賢而委家國。皇太叔術勾當軍國政事。忱，溫慈睿哲，孝友端明，蘊東平為善之心，尚河間好學之誌，必能燾煦天下，穆清大中。於戲！惟敬惟和，克敏克寬，斥去奇邪，親任仁人。是用終陟元後，宜令某官奉冊，即皇帝位。欽若天道，緝熙帝圖，懋哉敬哉！
