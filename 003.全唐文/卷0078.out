自古受命之君，興邦建統，莫不上符天意，下順人心。是以夏德既衰，爰啟有商之祚；炎風不競，肇開皇魏之基。朕早事前朝，久居重位，受遺輔政，敢忘伊霍之忠？仗鉞臨戎，復委韓彭之任。匪躬盡瘁，焦思勞心，討叛渙於河潼，張聲援於岐雍，竟平大憝，粗立微勞。才旋旆於關西，尋統兵於河北，訓齊師旅，固護邊陲，隻將身許國家，不以賊遺君父。外憂少息，內患俄生，群小連謀，大臣遇害，棟梁既壞，社稷將傾。朕方在藩維，亦遭讒構。逃一生於萬死，徑赴闕庭；梟四罪於九衢，幸安區宇。將延漢祚，擇立劉宗。徵命已行，軍情忽變，朕以眾庶所迫，逃避無繇，扶擁至京，尊戴為主。重以中外勸進，方嶽推崇，黽勉雖順於群心，臨御實慚於涼德。改元建號，祗率於舊章；革故鼎新，宜覃於霈澤。朕本姬室之遠裔，虢叔之後昆，積慶累功，格天光表，盛德既延於百世，大命復集於眇躬。今建國宜以大周為號，改乾祐四年為廣順元年。自正月五日昧爽已前，應天下見禁人等，罪無輕重，已發覺未發覺，已結正未結正，常赦所不原者，咸赦除之。故漢樞密使楊邠侍衛都指揮使史宏肇三司使王章等，以勞定國，盡節致君，千載逢時，一旦同命，悲感行路，憤結重泉，雖尋雪於沈冤，宜更申於渥澤，並可加等追贈，備禮歸葬，喪事官給，仍訪子孫敘用。其餘同遭枉害者，亦與追贈。馬步諸軍將士等，戮力協誠，輸忠效義，先則戡平內難，後乃推戴朕躬。言念勳勞，所宜旌賞。其員僚將士等，各與等第，超加恩命，仍賜功臣名號，已有功臣名號者，別與改賜。應左降官，量加敘錄。亡官失爵之人，宜與齒用。配流徒役人，並許放還。已歿者任從歸葬。所有杜仲威李守貞王景崇趙思綰賓幕元隨親戚及諸色人，先因懼罪，至今逃匿者，並可放還，任自取便。昨者犯罪人蘇逢吉劉銖閻晉卿李業後替聶文進郭允明及同時犯罪人等家族骨肉，先已釋罪疏放，其逐人所有親戚，及門客元隨，職掌在諸處者，切慮尚抱憂疑，今並釋放。所在不得更有恐動。內有手下先管莊田錢穀人等，已下三司點簡磨勘，了日一任逐便。諸處有犯罪逃亡之人，及山林草寇等，咸許自新，一切不問，各還鄉里，自務營生，仍仰所在切加安恤。所繇節級，不得衷私妄有恐動。如赦到後，一月不歸本業者，復罪如初。內外文武臣僚致仕官，諸軍將校隨使職員，及前任藩侯郡守文武朝列，前內諸司使副使前禁軍指揮使前資行軍副使等，各與等第加恩。應見任文武臣僚內諸司使諸道行軍副使藩方馬步軍都指揮使，如父母在，未有恩澤者即與恩澤，如亡歿，未曾追封贈者亦與封贈，已封贈者更與封贈。晉漢以來，兵革屢動，賦役煩並，黎庶瘡痍，鰥寡孤惸，不能自濟，為人父母，曾不閔傷？應天下州縣所欠乾祐元年二年已前夏秋殘稅，及派徵物色，並三年夏稅，諸色殘欠，並與除放。所有澶州已來，大軍經過之時，沿路人戶，恐有蹂踐，兩邊共二十里，並乾祐三年殘欠秋稅並放。應河北沿邊州縣，自去年九月後來曾經契丹蹂踐處。其人戶應欠乾祐三年終已前積年殘欠，諸色稅物，並與除放，仍委逐處長吏倍加存撫。至於防守邊塞，優恤疲羸，利害之事，各宜條奏。自前或有拒扞契丹，顯立功勞，及將吏之中，有歿於王事者，具名以聞，當議酬獎。應係三司主持錢穀敗闕場院官，取乾祐元年終已前徵納外，累經較科，灼然無抵當者，委三司分析聞奏，別候指揮。秋夏徵科，舊有規制，如聞諸道州府，別立近限催驅，或緣逼蹙過深，轉致供輸不易，至使蠶欲老而求絲債禾未熟而取穀錢，但無逋縣，何須急暴？應天下百姓納稅租，並取省限內納卑，不任促限徵督。如是軍期急速，即不拘此例。訪聞諸處人戶，逃移在外者，自前省司雖累行招攜，多未歸復，兼知逃戶稅賦，攤配居人，公私之閑，未甚允當。念其疾革，常軫於懷，宜令所司商量，雖行條貫，庶使逃移者即歸鄉土，見居者漸遂舒蘇，免困生靈，以副勤恤，藩侯郡守寄任非輕，立政之先，養民為本，每及徵賦，尤要徇公。其逐處倉場庫務，宜令節度使刺史專切鈐轄，掌納官吏，一依省條指揮，不得別納鬥餘秤耗。舊來所進羨餘物色，今後一切停罷。朕早在藩鎮，嚐戒奢華，今禦寰區，尤思節儉。況國家多事，帑藏甚虛，將緩憂勞，所宜省約。應乘輿服禦之物，不得過為華飾。宮闈器用，並從樸素。太官常膳，一切減損。諸道所有進奉，皆助軍國支費。其珍巧纖華，及奇禽異獸鷹犬之類，不得輒有貢獻。諸無用之物，不急之務，並宜停罷，帝王之道，德化為先，崇飾虛名，朕所不取。苟致治之未洽，雖多瑞以奚為？今後諸道所有祥瑞，不得輒有奏獻，古者用刑，本期止辟，今茲作法，義切禁非。蓋承弊之時，非猛則奸凶難制，及知勸之後，在寬則典憲得宜，相時而行，庶臻中道。今後應犯盜贓及和奸者，並依晉天福元年已前條制施行。應諸犯罪人等，除反逆罪外，其餘罪並不得籍沒家產，誅及骨肉，一依格令處分。天下諸侯，皆有親校，自可慎擇委任，必當克效參裨，朝廷選差，理或未當，宜矯前失，庶協通規。其先於在京諸司，差軍將充諸州郡元從都押牙孔目官內知客等。並可停廢，仍勒卻還舊處職役。設官分職，具列司存，離局侵權，誠為撓紊。今後諸司公事，並須各歸局分，不得越次施行，朝廷之務，顯有舊章，職官具存，安可廢墜？如聞自前諸司公事，多有壅滯，今後並可速疾舉行。國之大事，在祀為先，苟爽吉蠲，深為瀆慢。如聞自前祠祭牢饌，頗虧肅敬，今後委監察御史嚴加覺察，必須豐潔，庶達精誠，稍或不恭，國有常典。近代帝王所在陵寢，合禁樵采，俾奉神靈。唐莊宗晉高祖各置守陵十戶，以近陵人戶充。漢高祖皇帝陵署職員，及守陵宮人時月薦饗，並守陵人戶等，一切如故。仍以晉漢之裔，為二王後，委中書門下處分。自古聖帝明王，莫不好賢納諫，是以立誹謗之木，采芻蕘之言，時之利病罔不知，政之得失無不察，達聰明目，其在茲乎。應內外文武臣寮，有見識灼然益於治道者，許非時上章聞達。山林草澤之閑，懷才抱器之士，切在搜訪，免致遺賢。孝子順孫，義夫節婦，所宜旌表，以勵時風。
於戲！致理保邦，非德教無以安萬國；發號施令，非誠信無以示四方。其或言出行違，朝行暮改，是為秕政，何以子民？更賴棟梁羽翼之臣，左右前後之士，共扶寡昧，同致雍熙。思寘器以永安，睹覆車之可戒，納隍馭朽，予豈忘諸？釐革有所未盡者，有司具啟請以聞。
王者法天為子，長人為君，必在於上奉天明，下從人欲。奉天莫先於孝敬，從欲莫先於矜寬，則必上下葉和，陰陽調序。朕顧惟寡德，猥紹丕圖，祗荷景靈，敢不寅畏？屬以域中作梗，邊上多虞，繼除梟獍之妖，累殄豺狼之族，阻行大禮，於茲五年，負芒刺以靡寧，積冰湯而為懼。今幸五兵偃戢，百穀豐登，謁清廟以寫心，陟泰壇而瀝懇。孝敬之道，誠益勵於夙宵；寬宥之懷，固難忘於頃刻。上承元祐，冀永無疆之休；下念黔黎，宜覃莫大之慶。況天地交泰之始，雷雨作解之初，布澤益示於滂沱，發號重新於渙汗，滌瑕蕩穢，屈法申恩。宜改天成五年為長興元年，可大赦天下。應諸道見禁囚徒，十惡五逆，光火劫舍屠牛，官典犯贓，偽行印信，合造毒藥外，罪無輕重，已發覺未發覺，已結正未結正，咸赦除之。其天成四年十二月終已前，諸道州府人戶，應有殘欠稅物，蠶鹽食鹽，乾榷濕榷，既係積年之欠，俄逢作解之恩，並與免放。諸州府營田戶部院，應欠租課，房店利潤，逃移人戶，死損牛畜，或先遭剽劫，及水澇處，欠負斛斗，無所徵填，已收納到家產財物，其餘所欠，並與蠲除。所在倉場，積年損壞，使臣盤覆，欠折尤多，其主持專知官等，據通收到產業物色外，亦與放免。應諸道商稅課利，撲斷錢額去處，除納外年多蹙欠，枷禁徵收，既無抵當，並可放免。諸道采造材木欠數定州材木錢，及閿鄉船務遺火，所司累行催促，無可填納，亦與放免。先南北兩軍前倉場持主損爛欠折，及江河轉運，拋失舟船，並斛斗茭稈錢，諸鎮欠少過軍準備糧草等，據主持人見在家業勒收，納外餘放。所欠天成元年二月諸州般納到上供庫秤盤積欠物色，並遭兵火燒劫，及耀州前後身死刺史界分欠省庫錢物，敕勒州司官吏備填者，並特放免。天成二年終諸色人於西川省庫內借過錢，並省司先差人收買羊馬，欠折死損無填還，及天成二年終已前，諸道銅銀鐵冶銀錫水錫坑窟應欠課利，兼木炭農具等場欠負，亦與放免。諸州府或經水旱災沴，恐人戶闕欠餱糧，方值春時，誠宜賑恤，宜令逐處取去年納到新好屬省斛斗，各加賑貸，候秋收日徵納完數。應天下府州合徵秋夏苗稅，土地節氣，各有早晚，訪聞州縣官，於省限前，預先徵促，致百姓主持送納，博買供輸，既不利其生民，今特議其改革，已令所司，更展期限，輔相之榮，必資德望，公侯之貴，蓋選賢能，欲展徽猷，貴在彰顯。內外群臣，職位帶平章事兼侍中中書令，與改鄉名裏號。欲通和氣，必在申冤，將設公方，實資獎善。州縣官寮，能雪冤獄，活人性命者，許非時選，仍加階超資。注官與轉，服色已著緋者，與轉兼官。其朝臣及藩侯郡守等，亡父母祖父母在，並妻室未霑恩命者，並與追贈及敘封。應有諸色私債，納利已經一倍者，隻許徵本年外，欠數並放。納利已經兩倍者，本利並放。昭宗太祖莊宗時，或有犯罪籍歿人，若有子孫在者，並許識認，上祖墳塋。主祭莊田已係官，及有主承佃，不在識認之限。河陽管內人戶，每畝上舊徵。橋道錢五文，今後並放不徵，諸道州府人戶，每畝上元徵麹錢五文，今特放二文，隻徵三文。敢以赦文前事告者，以其罪罪之。赦書有不該者，所司各具條例聞奏。夫施令覃恩，比期及物，苟有壅滯，曷浣焦勞？如聞近年赦書，所在不廣宣布，為人臣者，豈若是乎？其在輔弼公卿，藩侯郡守，各展忠力，副朕憂勤，共致治平，永躋仁壽。仍令御史台嚴加訪察，無縱稽留，赦書日行五百里，告諭天下，咸使聞知。
門下：昔我高祖太宗，始造區夏，辟乾坤以覆載，揭日月以照臨，盛德耿光，格於上下。昊天有成命，我二後受之，列聖丕圖，克大其緒，文綏武靖，奕葉連枝。逮予纘修，罔敢失墜，誠欲追蹤在昔，貽範將來，陶末俗於至和，返大樸於已散。而道不足以居域中之大，文不足以成天下之化，恭己南面，夙興夕惕，遐思理古，歉然於懷。至於嗣歲豐穰，寰海康靜，妖沴滅息，華夷大同，茲實監祐自天，匡救在下，諒非己出，安敢自多。而三台百辟，陳忠瀝懇，加我大號，其何以堪？謂予守文，宜述先誌，抑而不行者三請，確而不拔者群誠，豈貪在己之名，姑念從人之欲，祗膺典冊，良深惕勵。於戲！顏子匹夫也，猶曰舜何人哉？矧有其位行其教化，而不思齊其道也。尚念交修，俾克用乂。今維夏長養之時，動植之物，莫不自遂，思有以導迎和氣，生活吾人，是用稽《犧經》之作解，法《虞書》之肆赦，推恩宥過，思與同休。可大赦天下。
自會昌二年四月二十三日昧爽已前，大辟罪已下，已發覺未發覺，已結正未結正，係囚見徒，罪無輕重，咸赦除之。惟犯十惡叛逆已上故殺人及官典犯贓，不在此限，應左降官恩赦後未經量移者，與量移近處。丁憂去任，服闋日亦與量移。如準前制已合量移，有司未注擬者，速與處分。流人未到所在及已到未經量移者，並與量移近處。僧尼道士移隸未經量移者，亦與量移近處。中外前資見任官，頃因延累，未及用才，並左降官中有事情可恕，名跡素聞者，宜委中書門下量加獎用，勿使屈滯。
俗未臻於富庶，念每切於黎元，衣食寡充，肝昃興歎。百司田疇，地有高低，歲有善惡，傷於水潦，則低田不稔，稍遇亢旱，即高處無苗。近聞州縣長吏，掩其災損，務求辦集，惟於熟苗上加徵，將填欠數，致使黎元重困，惠養全乖。自今後州縣百姓，有遭水旱苗稼不收處，檢驗不虛，便準前後敕文破免，不得加徵熟田人戶，令本配額外重出斛鬥。
商通百貨，士奉公程，俾無行旅之虞，在去萑蒲之聚。應州郡連帶江湖，常多寇盜，結構群黨，潛蓄弓劍，殘害平人，剽劫財物，道途商賈，常患不安。方今海內無虞，所宜普湊，委諸道節度防禦使，如界內帶江山淮海處，切加警備，仍差巡檢，更於要害處加置軍鎮捉搦。擇有機略軍將，鎮守遊奕，明立賞罰，如能設計擒獲賊黨二十人已上，並獲贓物，推問行劫蹤跡分明者，量其功績，節級優賞，仍與遷職。如界內劫殺不能捉獲者，亦節級重加懲責，仍委出使郎官御史及所在巡檢院切加察訪，不得更使因循。邊戍禦扞戎夷，士卒衣糧，最為切事。如聞逃亡浸廣，營壘多虛．又供給公私，皆率官健，妻孥困乏，不免饑寒．委本道節度使與監軍使躬親點閱，據逃死欠闕人數，便取軍中少壯有武藝子弟填替，不得遣有虛名．其見在將士衣糧，皆須及時給付正身，不得輒有減刻，別將支用，令其凍餒，仍委出使郎官訪察聞奏，有違。當案覆科貶．
抑強扶弱，實王道所先，賦役以均，則窮人靡怨。度支鹽鐵戶部諸色所由茶油鹽商人，準敕例條免戶內差役。天下州縣豪宿之家，皆名屬倉場鹽院，以避徭役，或有違犯條法，州縣不敢追呼。以此富屋皆趨幸門，貧者偏當使役。其中亦有影庇，真偽難分。自今已後，委本司條疏，應屬三司及茶鹽商人，各據所在場鹽正額人名，牒報本貫州縣，準敕文處分。其茶鹽商，仍定斤石多少，以為限約，其有冒名接腳，短販零少者，不在此限。其小鋪所由主人牙郎火夫牛戶，父兄子弟並在，任州縣依例使例，所冀勞逸稍均，疲人蘇息。給事郊廟之服，奉繭稱絲之稅，蠶桑是係，封植攸資，宜設科條，用絕違犯。勤課種桑，比有敕令，每年奏聞。如聞都不遵行，恣為翦伐，列於市肆，鬻為柴薪。州縣宜禁斷，不得輒許更賣，犯者科違敕罪。理貴便人，事存可久，苟非摭實，則昧適時。州府兩稅物斛鬥，每年各有定額，徵科之日，皆申省司，除上供之外，留後留州，任於額內方圖給用，縱有餘羨，亦許州使留備水旱。其留使錢物，更令諸道分析，破用去處，所立文帳，皆是構虛文。百姓墾田，承前已申頃畝及斛鬥單數，近年又令其人戶稅錢等第墾田水陸頃畝，挾縣鄉分析，徒為繁弊，無益政途。今年已後，並宜停送。
州縣攝官，假名求食，尚懷苟且，不恤疲人。其闕少官員處，並委本州刺史於當州諸縣見任官中，量閑劇分配公事勾當。如官員數少力實不逮處，即於前資官中選擇清謹幹用者差攝，不得取散試官充職。制祿授田，著於定制，貪猾利己，不修舊章。應畿內在京百司職田，方聞本地多被獍吏及豪強平直隱蔽回換，遙指荒閑氵脊薄田地，即配與浮客佃食，免被豪吏欺隱，如或因循不存勾當，官吏等必當節級處分。使命經行，供備夫役，既隳額例，事頗奸欺，須議舉明，以全物力。江淮兩浙每驛供使水夫價錢，舊例約十五千已來，使過元額，須別供船夫。近日相承，取索無度，從蘇常已南，每驛便供四十餘千，或界內或四五驛，往來須破四五百千。宜依往例，不得數外妄供。如更有違，長吏已下節級書罪。立政之本，所務均平，設法之源，在絕僥幸。京畿諸縣太常樂人及金吾角子，皆是富饒之戶，其數至多，今一身屬太常金吾，一門盡免雜差役。今日已後，隻放正身一人差使，茯家下並不在影庇限。涉曆吏事，蓋崇理本，自因近制，卻啟幸門，太和九年十二月十八日敕，進士初合格，並令授諸州府參軍及緊縣簿尉，未經兩考，不許奏職。蓋以科第之人，必宏理化，黎元之弊，欲使諳詳，非惟可塞幸門，實亦用懲澆俗。近者諸州長吏，漸不遵承，雖注縣僚，多縻使職，苟從知己，不顧蒸人，流例寢成，侵費不少。況去年選格，更改新條，許本郡奏官，便當府充職，一人從事，兩請料錢，虛占吏曹正員，不親本任公事。其進士宜至合選年，諸道依資奏授州縣官，即不在兼職之限。武官選用，本求才藝，近日入仕多門，虛偽轉甚，就中兵部武選，其弊尤深。都無本根，妄兼甲曆，但求遷轉，莫可討尋。其武選且停。見任武官即仰依前守職，仍差官量與修甲曆，得甲曆定，然後許前資赴集。
輦轂之下，諸色人中，非吏非商，閑行遊手，總名趁事，潛得容奸。自今後有自謀職任，私用貨財，詭計多端，經過朝貴者，委御史台京兆府嚴加察訪捉搦。畿甸賦繁，園陵至重，先事立制，冀免虛勞。親陵柏栽，每歲添補，約力計費，役用至多。歲久而不見其功，人勞而未除其弊。蓋由栽植動土，須先奏聞，待敕下有司，及擇日到縣，已過期限，豈盡施功，空閱數以計傭，皆朝種而夕朽。自今已後，每至歲首，委有司於正月二月三月八月四個月內，擇動土利便之日，先下奉陵諸縣，分明榜示百姓，至時與設法栽植，畢月，縣司與守管使同點檢，據數牒報，與折本戶稅錢。
高秩峻級，榮蔭子孫，蓋寵勞能，著存令式。近者漸寡廉樸，多補名身，不獨假蔭近房，兼有規求厚利。選曹既闕磨勘，長吏不聞糾繩，此弊公行，吏途太濫。自今後並須準格用蔭，人數年限，不得逾越。委吏部及御史台嚴加覺察，據其選授官到本道本州，須審磨勘，稍疑稍濫，及察知冒賣資蔭，便收禁牒報有司。懋官述職，禦侮申威，暨於庶僚，鹹竭乃力，峻其爵級，以極封崇。內外文武見任及致仕官，三品已上賜爵一級，四品已下加一階，仍賜勳兩轉。神策六軍金吾威遠皇城將士，普恩之外，各賜勳兩轉。位列虞賓，胄崇襃聖，所以闡德教而昭前烈也。二王三恪及文宣公各賜物五十匹。二廣拱辰，五營列衛，明庭執玉，航海會朝，念申力以賞勞，示懷柔而優寵。神策及六軍金吾威遠皇城等諸軍，將軍統軍已下，各賜物有差。鴻臚禮賓院應在城內蕃客等，並節級有賜物。光讚典冊，發揮鴻名，實賴重臣，共揚休烈。爰推恩以廣愛，亦峻給以崇階。攝侍中讀寶官中書侍郎平章事李紳、攝中書令讀冊官右僕射兼中書侍郎平章事崔珙，各賜一子出身。撰冊文官司空兼門下侍郎平章事李德裕賜一子出身，正員官奉寶綬官書玉冊官書寶官各加兩階，進寶綬進中嚴外辦禮儀讚導押寶冊官各加一階。其應職掌行事官三品及寫制官太常修儀注禮官並內行事官，三品已上賜爵一級，四品已下加一階，仍並賜勳一轉。鐫造寶冊並填金字造寶裝玉冊官各賜物五十段。
養老引年，旌閭表行，冀宏忠厚之俗，以振節義之風。天下百姓年九十已上，委所在長吏量加存問。孝子順孫，義夫節婦，旌表門閭，終身勿事。先已旌表者，亦量加優恤。降神表峻，出寶應圖，秩視公侯，德禳災患，式崇明祀，鹹薦吉蠲。五嶽四瀆，宜委本州長吏備禮致祭。名山大川，自古聖帝明王忠臣烈士，各令所在以禮致祭。亡命山澤，挾藏軍器，百日不首，復罪如初。赦書有所不該者，所司具作條例奏聞。敢以赦前事相告言者，以其罪罪之。赦書日行五百里，布告天下，咸使聞知，主者施行。
門下：王者事帝，必嚴禋祀之容；臣下歸功，爰極推崇之義。既膺鴻號，式展盛儀，因時布和，順歲更始，前聖垂範，後人是遵。矧以眇身，幸逢昌運，雖履冰惟懼，而涉道未周，繄我輔臣，洎茲列嶽，內盡交修之誌，外分共理之憂。乃者虜眾乖離，部族款附，救帝子於氈裘之所，致名王為冠帶之臣。堅昆來朝，不遠萬里；夷貊向化，克同九州。重以上黨狂童，竊襲叛跡，問罪之師既集，元凶之首遂梟，廓清亂風，洗滌汙俗。翦逆弁而故都底定，竄摩尼而壞法永除，由是退惡進賢，化行令舉，刑奸贓之吏，破黷貨之家。此皆宗社降靈，助成時政，豈朕涼德，獨擅厥功。而中外誠臣，文武多士，累陳懇疏，再舉鴻名。辭不獲從，被此虛美，是用虔告清廟，明禋上元，煙燎所升，靈貺如答。既展郊禮，重申國經，宜因行慶之辰，誕布惟新之令，同我景福，永孚於休。可大赦天下。
自會昌五年正月三日昧爽已前，大辟罪已下，罪無輕重，已發覺未發覺，已結正未結正，係囚見徒常赦所不原者，咸赦除之。惟犯十惡反逆已上，及故殺人，官典犯入己贓，持仗行劫，縱不殺人，並不在免限。左降官量移近處，已經量移者更與量移，如已在近處，未復資者，有司別條聞奏。如復資者，五品已上中書門下速與處分，六品已下依常調選。丁憂去任，服闋日亦與量移。如有親故在上都，任於所司陳狀，便與處分，不必更待本州府申請。從九月二十九日降郊禮敕後，流貶人不在此例。兼比來與劉稹、楊弁同謀惡逆配流及伏法身死，有父兄子弟及諸親族等配流者，並不在放還及量移之限。別敕因責授降資正員官，未經轉者，量與進改。亡官失爵放歸不齒者，量加收敘。縱元敕雲終身不齒者，亦量與收敘。流人未到所在及已到者並放還，惟降死從流者與移近地。如收敘者，量才錄用。並僧尼道士移隸者亦放還。其情狀難容者，不在量移及放還之限。得罪人已亡歿，家口未許歸者，一切放歸，如自情願住者亦任。諸色得罪人中，如先有敕雲縱逢恩赦不在免限者，並別敕安置者，亦委中書門下量事狀輕重，節級處分。左降官及流人先有官者，如已亡歿，各還本官。流貶及諸色等罪人，所有在任身亡，任其親故收以歸葬，仍仰州縣量給棺櫬，優當發遣。近年將相及任事之臣，如因事貶降，身已淪沒，情理屈者，並量與追贈。諸色人中，有痕累禁錮及逃匿者，一切並與洗滌。應昭義逆黨親族，除已處置外，其他素不同謀者，並一切不問。常參官及諸色刺史，先因停替，及以病解免，終制未授官者，委中書門下量才進擬，勿令稽遲。國家與吐蕃，甥舅之好，彼此無虞。自今後邊上不得受納投降人，並擒捉生口。功蓋本朝，賞延後嗣，是加恩禮，用勸臣心。故尚父汾陽王、贈太師晟、贈太尉秀實、贈司徒顏杲卿、贈太師顏真卿、許遠、張巡、南霽雲，子孫中未經甄獎者，每家與一人出身。
耕桑豐約，上應徵租，泉貨輕重，宜均物力。丁徭若絕其影占，組織又去其纖奇，則農桑無荒，女工斯勸。京畿百姓應兩稅及青苗地頭納見錢等，充給府縣官吏及諸色支用，今天下諸州所納兩稅，皆據分數納見錢，除納省估匹段給用之日錢貨並行。其京畿應納諸色錢等，許納諸州及本土上色絹，每匹與折八百文，充官吏料錢及諸色給用。京畿今年夏稅麥數內每鬥放五勝，京兆府諸縣應欠開成五年終已前青苗榷酒秋夏品送府倉正稅地租百官職田資百姓種糧戶部和糴變色粟驛蓄科稈草<麥屑><麥戈>並放免。畿內條稅百姓，準元和二年八月二十五日敕及會昌元年正月九日赦節文，計戶內丁數多少，充諸司盡稱子弟，致令鄉縣所由，無人差役，各委諸軍諸使司準前後敕文收補，仍具姓名奏聞。敕下京兆府重磨勘，如有人戶違越妄讬，屬諸軍諸使不準敕文影占收補者，並準前後敕文處分。諸使諸軍諸司人，在鄉村及坊市店舍經紀，準前後赦文收與百姓一例差科，不得妄有影占。應屬官莊宅使司人戶，在店內及店門外經紀求利，承前不復隨百姓例差科者，從今後並與諸軍諸使一例準百姓例供應差科。畿內諸縣百姓，租佃百官職田地，訪聞其中有承虛名配佃多時，縣司但據額徵收租子，或無本地，及被形勢莊園將塉薄田地回換，令人戶虛頭納子，歲月既久，無因申明。各委縣令子細磨勘，別立簿書，具明段四至申報，仍委當司審❥勘會，分析奏聞。畿內諸縣鄉村及城內坊市人戶，不是正額食糧官健，及非工巧之徒，假以他名，諸司諸使影占納課，其數至多。各本司厘革，凡是納課人戶，並停解送歸本縣，收入色役。京畿內近日足陌用錢，惟益富室，匹帛苦賤，反害疲人。宜卻令依前行墊陌錢，每墊八十文。其公私交關五貫已上，令一半折用匹帛。
武功既暢，經術是修，宜闡儒風，以宏教化。應公卿百僚子弟及京畿內土人寄客修明經進士業者，並隸名太學。每一季一度，據名籍分番於國子監試帖。三度帖經全通者，即是經藝已熟，向後更不用帖試。如三度全不通，及三度讬事故不就試者，便落下名籍，至貢舉時不在送省之限。其外寄居及土著人修進士明經業者，並隸名所在官學，仍委長吏於見任官及本土著學行人中，選一人充試官，亦委每季一試，餘並準前處分。如無經藝，雖有文章，不在送省之限。所冀人皆響道，學務通經。
職局官常，各宜歸正，詳刑決獄，豈可容奸。在京諸司典吏，考滿合赴選者，官成後皆作計勾留，不肯赴任。今日已後，官成後便勒赴任，本司不至各令本司釐正，不得奏請勾留。如一年選不成者，且勒依舊執行文案，至二年選不成者，勒停守選。諸州府有遣攝官及職掌人推案刑獄，比及刑部詳斷，其間或節目不盡，或予奪用情，將有勘尋，便稱停罷。向後諸州府推事，並須差見任官仍在兩考內者，其刑部大理法直，並以明法出身人充。據律已去任者，公罪流已下勿論。公罪之條，情有輕重，苟涉欺詐，豈得勿論。向後公罪有情狀難恕者，並不在勿論之限。上柱國前代烈勳，謂之八柱，品居第一，宜峻寵章。向後非特恩，不在累敘之限。
近日諸道奏官，其數至廣，非惟有侵選部，實亦頗啟幸門。向後淮南、兩浙、宣、鄂、洪、潭、荊、襄等道，並不得更有奏請。其三川邊鎮河南北地遠官，無選人肯去闕員稍多處，即任量要切奏請，仍每道一歲不得過七員。應諸道軍將，昨緣酬獎戰功，多授正秩。今日已後，非因戰功，不得請正官。其已有正官者，或因停替，亦須待三五年後，方得奏請。比來山劍湖嶺間刺史，多居周行散位，日久而選縣佐，率是諸曹胥徒，年滿則授，生人舒慘，屬在此流，朝廷典章，罕能具舉。自今已後，每除湖嶺山劍南間刺史，取其流品稍高，兼曾曆三四任已上州官者，如有政績，委本道觀察使具以名聞。其遠處縣邑，多是中下縣，其縣丞簿尉等，例是入流令史，苟求自利，豈知官業。其中下縣丞中縣簿等，自今已後，有衣冠士流，經業出身，經五選如願授者，每年便許吏部投牒，依當選人例，下文書磨勘注擬。如到任清白幹能，刺史申本道觀察使，每年至終，使司都為一狀申中書門下。得替已後，許使上縣簿尉選數赴選，與第二任好官，三衙官中名本於宿衛，當番就役。其事甚徵，（疑）每年兵部選時，號為文簡。合選之數，全淺於明經齋郎，注擬之時，爭先於諸親宗子。其於逾濫，莫甚於斯，入仕之門，此途最弊。自今已後，但令武簡，其文簡並停。宗子每因恩澤，皆賜出身，自幼授官，多不求學，未詳典法，頗有愆違。委宗正寺收補明經，每年許參三十人出身，同兩館例與補。各搜圖籍，精驗源流，明為保舉，不得容有逾濫。仍一季一度試帖經，餘並進士明經條例處分。
京師佛刹相望，其數已多，既臨康莊，足壯都邑。近緣疏理僧尼，訪聞大寺房院，半已空閑。其坊內小寺，或產業素貧，或殿宇摧毀，僧數既少，不足住持，並合同居，事從簡當，委功德使條疏，各具去著名額奏聞。其所拆寺僧尼，如行跡非違不守佛之禁戒者，亦宜揀選，勒令還俗。仍依前敕處分，兼具數聞奏，其餘僧尼，即令移入側近大寺有房院居住。又京城諸市，亦不盡有產業，就中即有富寺，今既疏理僧尼，兼停修造，所入厚利，恐皆枉破。委功德使檢責富寺邸店多處，除計料供常住外，賸者便勒貨賣，不得廣占求利，侵奪疲人，所去不均之患，冀合裒多之義。又諸州府所申還俗僧尼，已有定額，若無私度，日當減耗。諸道每至年終，各具見在僧尼數申省。其續有死亡及犯事還俗，並分析申報本司，磨勘奏聞。如聞兩浙、宣、鄂、潭、洪、福、三川等道，緣地稍僻，姑務寬容，僧尼之中，尚多逾濫。委長吏更加揀，其有年少無戒行者，雖先在保內，亦須沙汰。
古者受祿之家，食祿而已，不與人爭業，然後利可均布，人可家足。如聞朝列衣冠，或代承華胄，或在清途，私置質庫樓店，與人爭利。今日已後並禁斷。仍委御史台察訪聞奏。如聞兩川稅租，盡納見錢。蓋緣人多伎巧，物皆纖麗，凡所織作，不任軍資，所以人轉困窮，俗增侈靡。然以風土所習，頓革稍難，委刺史與縣令商量勸課。有機杼之家，依果閬州且織重絹，仍與作三等估，上估一貫一百，下估九百。待此法行後，每年兩稅，一半與折納重絹，即冀人少蘇息，軍用不虧。或因宦遊，遂輕土著，戶籍既減，征徭難均。江淮客戶及逃移規避戶稅等人，比來皆係兩稅，並無差役。或本州百姓，子弟才霑一官，及官滿後移住鄰州，兼於諸軍諸使假職，便稱衣冠戶，廣置資產，輸稅全輕，便免諸色差役，其本鄉家業，漸自典賣，以破戶籍，所以正稅百姓日減，州縣色役漸少。從今已後，江淮百姓，非前進士及登科有名聞者，縱因官罷職，居別州寄住，亦不稱為衣冠戶，其差科色役，並同當處百姓流例處分。除盜懲奸，在去其枝葉，校功責課，必削其根本。如聞江淮諸道，私鹽賊盜，多結群黨，兼持兵仗劫盜，及販賣私鹽，因緣便為大劫。江賊有仗者，雖未殺人，不在該恩之限。又逃還復業戶，中先有格令，近來多因敕史縣令務虛名者招攜逃戶，侵奪已成產業，轉令居者不安，奸人得計。苟求非時考課，虛申招復逃亡，及至定稅徵科，依前逃散稅錢，緣已申省使，即須攤配疲人。從今已後，應諸州縣逃戶，經二百日不歸復者，其桑產居業，便招收承佃戶輸納。其逃戶縱歸復者，不在論理之限。其有稱未逃之時典貼錢數未當本價者，便於所典買人戶下據戶加稅，亦不在卻收索及徵錢之限。
義重維城，慶流多葉，敘睦之道，寵渥惟宜。中外群僚，文武多士，或郊禋奉職，或局署業官，各洽恩波，以類申典。亞獻撫王紘等各賜物一百匹，夾侍正衣進圭捧圭各賜物五十匹，亞獻終獻正衣各賜物四十匹。大長公主公主嗣王郡主縣主各有賜物。內外文武見任及致仕官，三品已上賜爵一級，四品已下加一階，合入三品五品欠考未合敘者，待考足日聽敘。孔氏行教，折中於百王；虞賓展敬，不廢於千古。敢怠谘稟，爰用褒明。文宣王之後及二王三恪與一子出身，各賜物五十匹，其祠廟委所司量加修飾。堯稱睦族，漢貴推恩，在明廣敬之義，式展奉親之孝。太皇太后二等已上親，皇三等已上親，委中書門下各擇有才行者，量與改官，如無堪獎用者，即不必與改。皇五等已下親，及三品已上賜爵一級，五品已上加一階，六品已下及前資常選散官，簡選日優與處分。應陪位皇五等已上親，及太皇太后皇太后三等已上親，三品己上賜爵一級，四品已下加一階，四等五等親並諸色陪位官，五品已上加一階，六品已下及白身，並賜勳兩轉，其前資及有出身各減一選。前聖立言，教人以孝，慶覃存沒，禮洽閨門。俾奉高堂之榮，用霑漏泉之澤。常參官及諸州府長官，父母見存未有官封者，並量與三品致仕官及階並邑號，如已有官封者，並量與進改，如官已至五品已上者，即與五品階。父母已歿，未經追贈者，量與贈官及邑號。公台輔弼，柱石列藩，俾宏追飾之恩，仍昭賞延之典，加於存沒，用洽寵章。中書門下及節度使帶平章事者，宜與一子正員八品官，祖父母先亡歿，各與追贈，已經贈者，更與改贈。破回鶻及攻討昭義立功節度使不帶平章事者，及劉沔、李思忠，各與一子正員九品官。節度使東都留守度支鹽鐵觀察處置諸防禦經略招討使，及神策金吾六軍將大將軍威遠鎮國等使皇城留守，各與一子出身。父母先亡歿，未經追贈者，各與追贈。神儀使京兆尹，各與一子出身。寅奉典冊，肅恭明禋，或勤讚相之義，或專扈從之禮，時當慶澤，豈吝恩華。應郊廟升壇升殿行事官，普恩之外，中書門下尚書省御史台，三品已上特加一階，四品已下各賜一階。如合入三品者量減三考，入五品者量減二考，仍待考足日聽敘，其合選人與減一選。內行事官，三品已上更賜爵一級，四品已下更加一階。內侍省及內坊官，四品已上各賜勳五轉。應從駕至郊廟者，普恩之外，三品已上賜爵一級，四品已下各加一階，白身賜勳兩轉。攝侍中讀寶官攝中書令讀冊官各賜一子出身，撰冊文官賜一子正員官，奉冊奉寶綬官書玉冊官書寶官各加二階，進寶綬進冊進中嚴外辦禮儀讚導押冊押寶綬舉舁寶冊官各加一階，合選人減一選。其餘應職掌行事官及寫制書官太常修撰儀注禮官並內行事官，三品己上賜爵一級，四品已下加一階，仍並賜勳一轉。鐫造玉冊並填金字造裝玉冊官各賜物五十段。禁營軍師，住宿警衛，宜頒應賚，以獎勳勞。神策六軍威遠營左右金吾及皇城將士應緣大禮儀仗宿衛禦樓立仗等，普恩之外，三品已上賜爵一級，四品已下加一階，仍準舊例，賜物有差。其神策將士應在京畿諸縣者，亦各有賜。應緣大禮職掌行事官並修撰儀注及留守副留守守倉庫卿等，普恩之外，三品已上賜爵一級，四品已下各加一階。梯航奔走，慕化在庭，藩嶽奏陳，不虧奉職，勤勞禁署，已積歲時。鴻臚禮賓院應在城內蕃客等各有賜物，諸道知上都進奏院官在城者各賜勳三轉，應緣大禮四方進表疏及賀正官各賜勳三轉。翰林待詔供奉並諸色直見任及前資並員外試官，三品已上賜爵一級，四品已下各加一階，無官者賜勳兩轉。祠薦展儀，掌讚供事，恪勤無怠，甄獎宜申。郊廟行事齋郎減兩年勞，至室長掌座禮生讚者便放出身。崇元館行事學生及齋郎禮生，番考已滿，所司緣大禮卻追入行事，各減一選。國子監學生陪位者賜勳一轉。中書門下專知儀制官各特加一階。應緣祗供作官直司長上諸州行網考典兩縣耆壽諸色番役當上在城並量留十二月番者各賜勳兩轉。飛龍閑廄宮苑典引掌扇內園總監栽接少府將作內中尚武德軍器內外弓箭庫等諸司諸使下白身及無品直司定額長上雜匠巧兒黃衣長上監門直長雜仗三衛七色引駕細引執扇手角手弩手纊騎武士天文觀生漏生典鼓典鍾工人樂人主衣主膳主酪典食胡食手宰手掌閑幕士禦士醫工獸醫門仆藥僮御書手楷書手典書外行署等各賜勳一轉。
耆老加惠，著在前經，節義所褒，用明古道。天下百姓年九十已上，委所在長吏以留州物量加存恤。孝子順孫，義夫節婦，旌表門閭，終身勿事。先已旌表者，亦量加優恤。公卿視秩，靈瑞降祥，生植所資，導利庶物。五嶽四瀆，宜委本州府長吏備禮獻祭。助宣和氣，福我黎人，將達精誠，在嚴祀事。名山大川，及自古聖帝明王忠臣烈士，各令所在以禮致祭。亡命山澤，挾藏軍器，百日不首，復罪如初。赦書有所不該者，所司具條例聞奏。敢以赦前事相告言者，以其罪罪之。赦書日行五百里，布告天下，咸使聞知。主者施行。
維大唐會昌五年，歲次乙丑，十月乙亥朔十四日戊子，仁聖文武章天成功神德明道大孝皇帝臣某謹稽首再拜，虔誠上啟至真無極大道元始天尊、太上大道玉晨君、大聖祖高上大道金闕元元天皇大帝、太上老君、玉清大有天寶君、上清元妙靈寶君、太清太極神寶君、三寶尊神、三寶丈人、元都紫微九天太帝君、東華南極西靈北真四天君、三十六天帝、三十二天君、十方靈寶至極天尊、五老上帝、三景君、道德眾聖三元君、太帝天帝天師君、元洞至極明皇道君、三十六部尊經元中大法師、三光眾聖、八景靈君、三十六地嶽瀆正神、河海川澤名洞靈山諸化福地得道神仙、三界應感一切真靈：臣聞萬化之初，總之者妙道；群靈之表，冠之者至真。剖判元黃，裁成品彙，幽明既辨，主宰有倫。九皇司牧以無為，八帝統臨而有度。洎乎清源斯壅，元澤不流，舜禹違揖讓之風，湯武起干戈之役，禮樂隳於大樸，俎豆矜其小成，玉帛徒美於爭馳，世道亦悲於交喪，斯所謂時君忘本，至理莫追。悠悠含生，眇然何怙？是知凝旒負扆，非道無以寧；至理垂裳，非德無以立。我國家元元錫祐，仙李標華，承德明興聖之基，紹高祖太宗之業，庭除六合，簷廡九圍，扇之以薰和，沐之以渥澤，致之以聲教，正之以《詩》《書》。惠露洽於幽陰，百神咸秩；仁照周於萌蘖，大樂同和。越二百年，一臻於道。顧惟涼德，祗嗣洪圖，思宏清淨之規，以布寰瀛之福。冥心丹簡，屬想元經，披太上九天之文，得元洞生神之旨，將膺寶籙，首備齋壇。錦幣華繒，金龍白璧，普萬天而展禮，極三境而告虔。所期蚃咸通，昭彰會祉。鶼林鰈水，咸歸仁壽之鄉；海外域中，一變華胥之俗。豈使燕昭台上，獨寧三素之雲；漢武殿前，嘗降九靈之駕。蓋保綏於億兆，非企慕於騫騰，列聖眾真，鑒茲衝懇。謹遣道士東嶽先生修九天寶齋三日四夜，稽首以聞。謹詞。
