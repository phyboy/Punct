黃軒御曆，朝萬方於合宮；丹陵握符，咨四岳於衢室。有虞輯瑞，總章之號既存；大禹錫珪，重屋之名攸建。殷人受命，置陽館以辨方；周室凝圖，立明堂以經野。用能範圍三極，幽贊五神，展尊祖之懷，申宗祀之典。爰從漢、魏，迨及周、隋，經始之制雖興，修廣之規未備。 朕以庸昧，虔膺厚託，受寄於綴衣之夕，荷顧於仍几之前。伏以高宗往年，已屬意於陽館，故京輔之縣，預紀明堂之名，改元之期，先著總章之號。朕於乾封之際，已奉表上塵，雖簡宸心，未遑營構。今以鼎郊勝壤，圭邑奧區，處天地之中，順陰陽之序，舟車是湊，貢賦攸均，爰藉子來之功，式遵奉先之旨。
夫明堂者，天子宗祀之堂，朝諸侯之位也。開乾坤之奧策，法氣象之運行，故能使災害不生，禍亂不作。眷言盛烈，豈不美歟！比者鴻儒禮官，所執各異，咸以為明堂者，置之三里之外，七里之內，在國陽明之地。今既俯邇宮掖，恐黷靈祇，誠乃布政之居，未為宗祀之所。朕乃為丙巳之地，去宮室遙遠，每月所居，因時饗祭，常備文物，動有煩勞，在於朕懷，殊非所謂。今故裁基紫掖，闢宇彤闈，經始肇興，成之匪日。但敬事天地，神明之德乃彰；尊祀祖宗，嚴恭之志方展。若使惟云布政，負扆臨人，則茅宇土階，取適而已，豈必勞百姓之力，制九筵而御哉！誠以獲執蘋蘩，虔奉宗廟故也。時既沿革，莫或相遵，自我作古，用適於事。今以上堂為嚴配之所，下堂為布政之居，光敷禮訓，式展誠敬。來年正月一日，可於明堂宗祀三聖，以配上帝。宜令禮官、博士、學士、內外明禮者，詳定儀禮，務從典要，速以奏聞。
朕君臨紫極，撫育蒼生，普該有識之流，為啟無疆之福，神宮之後，式建尊容。頃緣內作工徒宿火，誤燒麻主，遂涉明堂。朕昧旦憂勤，不遑寢食，慮虧至道，未副天心，內省厥躬，伏增寅畏。槐省棘署，眾僚庶尹，宜竭乃誠，各揚其職。內作工匠，可即放還。刺史縣令，風化之首，宜矜恤鰥寡，敦勸農桑。均平賦役，省察奸盜，裏閈妖訛，尤當禁止，遠近冤訟，令早決斷，見禁囚徒，速為處分，老病之色，征鎮之家，亦令州縣加意撫存。諸作非要切者，量事宜停。所司供進之物，並宜節減。其長才廣度，沈跡下僚，據德依仁，韜聲幽閉，懷輔佐之器，乏知己之容，宜令京官職事五品以下，及刺史上佐縣令，量各準狀薦舉。仍遣內外文武百官九品以上，各上封事，極言正議，無有所隱。
頃屬默啜攻城，鹹憂陷沒。丈夫固守，猶不能堅。婦人懷忠，不憚流矢。由茲感激，危城重安。如不褒升，何以獎勸？古元應妻可封為徇忠縣君。
王元感質性溫敏，博聞強記，手不釋卷，老而彌篤。掎前達之失，究先聖之旨，是謂儒宗，不可多得。可授太子司議郎兼崇賢館學士。
鸞台：朕聞文武之道，憑經緯而開國；春秋之功，藉生殺而成歲。雖復車書混一，中黃之雄氣諒存；溫煦方滋，太白之高星必應。事既不昧，理乃固然。朕自臨御天下，憂勞兆庶，宵衣佇旦，望調東戶之風；旰食忘眠，希緝南薰之化。故得中外禔福，遐邇乂安。控蟠桃於滋穴之墟，通細柳於炎洲之域。楚鋒越刃，俱鑠大農之冶；俠客雄兒，皆服鴻都之肆。今若循其至理，任彼無為，則取之道有餘，止戈之義不足。況金方起暴，玉河未靖，偷安榆鬼之鄉，竊險麻奴之地。然而北幽響化，已事和親之禮，而西璟負恩，不習用師之備。隨時之義，寧可自然。當土宇曠修，人物繁富，三門九地之秘，豈謝前規；白猿蒼兕之奇，何慚曩烈。或英謀冠代，雄略過人，總韓白以先驅，掩孫吳而得雋；或力能拔距，勇絕蒙輪，冒白刃其如歸，搶蒼璧而不顧；或跡隱廛肆，身讬村閭，行雖犯於流俗，器乃堪於拯難；或捷如迅電，走若追風，彎弧則七劄洞開，奔陳則重圍自潰。並有思於制命，俱示遇於時須。可令文武內外官五品及七品已上清官及外官刺史都督等，於當管部內，即令具舉。且十室之邑，忠信尚存；三人同行，我師猶在。會須搜訪，不得稱無。薦若不虛，自從褒異之典；舉非其士，豈漏貶責之科。所司明為條例，布告遠近，知朕意焉。
鸞台：上之臨下，道莫貴於求賢；臣之事君，功豈逾於進善。所以允凝庶績，式靜群方，成大廈之淩雲，濟巨川之沃日。故周稱多士，著美風謠；漢號得人，垂芳竹素。曆觀前代，罔不由茲。朕雖宵分輟寢，日旰忘食，勉思政術，不憚劬勞，而九域之至廣，豈一人之獨化，必佇材能，共成羽翼。雖復群龍在位，振鷺充庭，仍恐屠釣或違，薖軸尚隱，未殫岩穴之美，或委邱園之秀。所以屢回旌帛，頻遣搜揚，推薦之道相尋，而虛佇之懷未愜，永言於此，寤寐以之。宜令文武官五品以上，各舉所知。其有抱梁棟之才，可以丹青神化；蘊韜鈐之略，可以振耀天威；資道德之方，可以獎訓風俗；踐孝友之行，可以勸率生靈；抱儒素之業，可以師範國胄；蓄文藻之思，可以方駕詞人；守貞亮之節，可以直言無隱；履清白之操，可以守職不渝。凡此八科，實該三道，取人以器，求才務適。所司仍具為限程，副朕意焉。主者施行。
天無二稱，帝是通名，承前諸儒，互生同異。乃以五方之帝亦謂天，假有經傳互文，終是名實未當。稱號不別，尊卑相混。自今郊祀之禮，唯昊天上帝稱天，自餘五帝皆稱帝。
老君化胡，典誥攸著，豈容僧輩，妄請削除。故知偏辭，難以憑據，當依對定，僉議惟允。儻若史籍無據，俗官何忍虛承？明知化胡是真，作佛非謬，道能方便設教，佛本因道而生，老釋既自元同，道佛亦合齊重。自今後，僧入觀不禮拜天尊，道士入寺不瞻仰佛像，各勒還俗，乃科違敕之罪。
品藻人物，銓綜士流，委之選曹，責成斯在。且人無求備，用非一途，理宜才地並升，輪轅兼采：或收其履曆，或取其學行。糊名考判，合格注官，既乖委任之方，頗異銓衡之術。朕勵精思化，仄席求賢，必使草澤無遺，方圓曲盡。改弦易調，革故鼎新，載想緝熙之崇，式佇清通之效。其常選人，自今已後，宜委所司依常例銓注。其糊名入試及令學士考判宜停。
鸞台：崇德簡刑，列辟之彝範；並官省事，有國之良圖。聖人執契以乘時，道苞乾大；善政改弦而馭俗，義葉鼎新。朕虔荷先基，恭臨下土，運一心之淺慮，憂四海之群生，馭朽載兢，踐冰惟惕。幸賴九元垂祐，七廟宣靈，天地以清，風雨鹹若，菽粟登稔，疆徼無虞。茂祉日繁，殊祥歲集，答昊穹之眷命，順億兆之誠祈。蒼璧靈壇，展嚴禋於上帝；黃金秘牒，追顯號於前王。
大典聿申，鴻符允暢，斯實祖宗之遐慶，函夏之多福，豈朕虛薄，能臻此乎？但萬歲初元，肇開昌曆；九章恒憲，甫釋嚴科。遠近無縲絏之冤，老幼有歌謠之樂，人皆遷善，政在維新。丹筆刑官，已絕埋梧之聽；黃沙獄戶，將為鞠草之場。而法禁之曹，寮寀斯眾，司刑一局，便有八丞。既罕囚徒，靜無推案，豈煩多士，虛習《夏書》，宜減二員，俾從他職。文昌國府，建禮天闈，庶政是歸，具寮攸仰。諒青縑之美地，非赭服之攸居，雖復時有申讞，頗須聽斷。兩造之文必具，五詞之理易窮，詎假狴犴，方甄枉直，仙台置獄，甚為非宜。今欲總撤疏羅，寧可別施囹圄？其秋官獄即宜除毀。
朕既深居秘宇，不能遍覽綿區，唯仗時賢，共康天下。州牧縣宰，寄重親人；僚守勾曹，任惟綱紀。百姓或有愆犯，必須盡理推尋，審知罪狀分明，方可禁身科斷，不得才聞小過，遽縶圜扉。高下其心，同叔魚之鬻獄；輕重其手，爽定國之平刑。黠吏崇奸，恣其乾沒，要囚多滯，積以炎涼，有一於此，當加重譴。幸悉心而慎罰，同底績於勝殘，佇宏勿辟之規，用闡無為之化。將使三千之罪，永絕於當年；豈惟數百之刑，僅寬於昔代。布告天下，識朕意焉。
敕：宜令三思與納言李嶠、正諫大夫朱敬則、司農少卿徐彥伯、鳳閣舍人魏知古、崔融、司封郎中徐堅、左史劉知幾、直史館吳兢修唐史。采四方之誌，成一家之言，長懸楷則，以貽勸誡。
解琬孝性淳厚，言詞哀切，固辭強奪之榮，乞就終憂之典，足以激揚風俗，敦獎名教。宜遂雅懷，仍其祈請。仍俟服闋後赴上。
維宏道元年，歲次癸未，十二月甲寅朔，四日丁巳，大行天皇崩於洛陽宮之貞觀殿，殯於乾元殿之西階。粵以文明元年五月壬午朔，十五日景申，發自洛，旋於鎬京。以其年八月庚辰朔，十一日庚寅，將遷座於乾陵，禮也。曉霧收碧，晨霞泛丹，庭分羽衛，聿啟龍攢。哀子嗣皇帝輪，攀訴容車，崩號扆殿，悲蜃輅之空嚴，感鳳樽之虛薦。擗摽糜潰，充窮殞裂，剡思攀而還迷，羸喘興而復絕。俯惟煢懇，荼毒交侵，瞻白雲而茹泣，望蒼野而摧心。愴遊冠之日遠，哀墜劍之年深。淚有變於湘竹，恨方纏於穀林。念茲孤幼，哽咽荒襟，腸與肝而共斷，憂與痛而相尋。顧慕丹楹，回環紫掖，撫眇嗣而傷今，想宸顏而慟昔。寄柔情於簡素，播天聲於金石。其詞曰：
月瑤誕慶，雲邱降祥。仙源漢遠，聖緒天長。繞樞飛電，麗室騰光。鳥庭開象，龍德含章。六藝生知，四聰神授。晦跡登序，韜光齒胄。綴玉詞條，緝瓊文囿。發揮綠錯，牢籠紫宙。鑒符敦敏，量本疏通。賓門表譽，納麓彰功。始潛朱邸，或躍青宮。夏餘欽德，周誦傾風。粵自銅闈，虔膺寶命。惠沾動植，信洎翔泳。淳化有敷，至仁無競。教溢璿宇，道光金鏡。五龍開運，六羽升年。西雲應呂，南風散弦。晷符羲日，蔭廣堯天。賁園旌士，焚林藎賢。濬明上格，財成下濟。問寢承親，在原申悌。戒盈茅宇，蠲奢土砌。衢室禋宗，雲門饗帝。以聖承聖，資明嗣明。禮崇殷夏，樂盛鹹英。時和俗泰，天平地成。永同文軌，長垂頌聲。德動乾符，威清地紀。澄氛禭穴，掃沴濛汜。推轂六師，坐知千里。亭毒寰縣，瑩鏡圖史。霜戟林聳，月旗雲亙。疊鼓蕭關，鳴笳鬆嶝。追涼水殿，避暑山楹。霞翻浪井，樹響層城。務簡通三，神凝得一。元池肆賞，青邱佇逸。訪道順風，養真乘日。拜牧襄野，尊師石室。寶獻河宗，贐歸王會。浮毳交影，飛輪係大。雲封薦款，日觀申虔。告成七廟，歸功九天。無事無為，爰遊爰豫。骨域延想，汾川滌慮。儀鳳巢阿，飛麟在馭。火林歸朔，燭鄉移曙。
所冀元壽，齊年紫皇。祲興旅館，災纏未央。遽脫屣於宸極，奄乘雲於帝鄉。亙天維而落構，匝日宇而沈光。殉百身而靡贖，積萬古而徒傷。魂銷誌殞，裂骨抽腸。受玉幾之遺顧，讬寶業於窮荒。嗣君孝切，諒闇居喪。集大務於殘喘，積眾憂於未亡。所以割深衣而克勵，力迷衿而自強。嗚呼哀哉！浹埏遏密，綿區縞素。恨鈞天之不歸，瞻鼎湖以凝慕。嗚呼哀哉！攀聖滋遠，戀德滋深。訴昊穹而雨泗，擗厚載而崩心。泣人靈而灑悲霰，晦宇宙而起愁陰。嗚呼哀哉！緹琯移序，朱明應律。恐竁方營，龜謀獻吉。背九洛而移馭，傃八川而從蹕。列璧羽之逶迤，動鍾挽之蕭瑟。顧園邑之蒼翠，望岩隧之紆鬱。喬陽之舄不追，茂陵之書方出。嗚呼哀哉！跡圖懸圃，神降長流。去重陽之奕奕，襲大夜之悠悠。同霸塋之薄窆，契紀廛而莫修。思門山於夕月，悲隴樹於新秋。嗚呼哀哉！想軒駕之攀龍，思塗山之戀鳳。矧承眷於先房，誓牽毀而哀送。同謂務切至綦，事違深倥。仍徇公而抑己，遂奪情以從眾。悲千罔極之悲，痛萬終天之痛。嗚呼哀哉！恭惟聖烈，實鏤微衷。敬因彤管，載撰元功。業彌遙而道彌著，時益遠而聲益隆。播二儀而不極，橫四海而焉窮。嗚呼哀哉！
鸞台：朕聞上皇建極，體元氣以育群生；大聖承天，法開陽而陶庶類。與時舒卷，葉三正而推移；隨道汙隆，應五鈐以通變。故能牢籠宇宙，埏埴人靈，符景運而財成，契休期以光宅。昔有隋標季，率土淪胥，豺狼肆吞噬之災，億兆被虔劉之酷。高祖神堯皇帝，披圖汾水，仗鉞參墟，廓氛祲而安四維，掃欃槍而清六合。太宗文武聖皇帝，負日月而膺運，鼓雷霆以震威。蕩海夷山，功浹八荒之外；救災拯溺，仁霑萬域之表。樂和禮洽，天平地成，茂績光於遂初，鴻名冠於開辟。高宗天皇大帝雲房誕睿，虹渚降靈，受綠錯之禎符，應朱綈之景命。飛車乘毳，臣軒頊之不臣；沒羽浮金，服禹湯之未服。所以開邊服遠，更闡宇於先基；富貴寧人，重增輝於前烈。撫璿當寧，調五氣於明堂；考瑞升中，朝百神於日觀。茫茫眾俗，寧知覆燾之恩；蠢蠢庶氓，孰辨陶甄之力。固已千年啟旦，三聖重光，曆選前書，無聞往載。豈謂道隆金鏡，運迫鼎湖，方延翠渚之祥，遽讬白雲之駕。以社稷之大任，屬荒眇之微躬，欽奉遺言，載深悲懼。遂以茲菲德，開導嗣王，式綜萬幾，載宣風化。所賴王公卿士，各竭乃誠，若濟巨川，賓資舟楫。然自恭臨朝序，已積炎涼，教靡致於易風，道尚慚於變俗，良以哀迷在疚，荼棘纏心，陵廟未安，匪遑專慮。今者鳳京遙踐，龍馭上升，既因大禮之終，宜更中區之始。
朕居臨赤縣，求瘼之誌每盈；子育蒼生，恤隱之懷鎮切。惟欲勵精為政，克已化人，使宗社固北辰之安，區宇致南風之泰。以斯酬眷命，用此報先恩，冀上不負於尊靈，下微申於至懇。夫五行遞用，列代相承，欲崇其德，先遵所尚。故夏以金運，乘驪而尚元；周以火行，貴騂而尚赤。將隆母德，必欲子扶。近者地不藏珍，山無秘寶，皇家土德，勝氣彌彰，宜從白賁之象，以輔黃中之運。自今以後，旗幟皆從金色，仍飾之以紫，畫以雜文。其應合改者，所司詳依典故。供奉帷幕，鹹用紫色，自錄府衛所旗，並改以皂。八品已下，舊服青者，並改以碧。其在京諸司文武職事，五品已上清官，並六品七品清官，並每日入朝之時，常服褲褶。諸州縣長官，在公衙亦準此。自餘官朔望朝參皆依舊，其色皆依本品。
又鎮星之在太微，已曆年載，著土精之美應，表坤祚之元符，宜同感帝，以時薦享。又東都改為神都，宮名太初宮。但列署分司，各因時而立號；建官置職，鹹適事以標名。而今曹僚之中，稱謂多爽，宜改尚書省為文昌台，左僕射為文昌左相，右僕射為文昌右相，吏部尚書為天官尚書，戶部尚書為地官尚書，禮部尚書為春官尚書，兵部尚書為夏官尚書，刑部尚書為秋官尚書，工部尚書為冬官尚書，門下省改為鸞台，中書省改為鳳閣，侍中改為納言，中書令改為內史，太常寺改為司禮寺，鴻臚寺改為司賓寺，宗正寺改為司屬寺，光祿寺改為司膳寺，太府寺改為司府寺，太仆寺改為司仆寺，衛尉寺改為司衛寺，大理寺改為司刑寺，農寺依舊，左右衛亦依舊，左右驍衛為左右武衛，左右武衛為左右鷹揚衛，左右威衛為左右豹韜衛，左右領軍衛為左右玉鈐衛，左右金吾衛依舊。其餘曹司及官僚名未改者，所司速制名奏聞。又司隸之官，監郡之職，所以巡省風俗，刺舉愆違。今人物殷煩，區宇遐曠，而所在州縣，未能澄肅。可制右肅政御史台一司，其職員一準御史台，專知諸州按察。其舊御史台改左肅政御史台，專知在京有司及監諸軍旅並出使。其諸州縣事參軍宜依舊。令在京五品已上清官，每日章善顯福等門，各一人待詔，朕當親訪政道，詳求得失。
又元元者，皇室之源，韞道德而無為，冠靈仙麵不測，業光眾妙，仁覃庶品，豈使寶允見禦宸居，先母竟無尊位。可上尊號曰先天太后，宜於老君廟所，敬立尊像，以申誠薦。又洛州界內，所有帝王之陵，及自古清直之臣，忠廉之佐，並令州縣，就其塋域，一申致享。又自武德以來，元勳佐命，或以忠鯁事主，或以道德匡君，非身在有犯，緣子孫絕封者，前詔雖已處分，或恐仍有闕遣，宜降霈澤，重申前命。又往日先朝聖武，蕩定遐方，日月照臨，鹹為郡縣，皆荷生成之惠，無復遠近之殊。朕矜撫之懷，豈隔中外，每念其後嗣，湣愴良深。繼絕興亡，實為本誌，各宜求其後允立之，以承享獻。其諸都護漢官及鎮兵等，並悉放還。其營奉山陵使及鹵簿使等，並依別敕處分。
又兩京之所，徭賦實繁，亦令所司作優量法，使勞逸得所。靈駕所涉，千里斯遞，在路黎，莫不哀奉，念其勞弊，情增感惻。其緣供頓及山陵者，並免今年課稅。又比來諸道軍行，敘勳多濫，或端居不出，以貨買勳，真偽相蒙，深為巨蠹。自今以後，所司宜明具條例，務令禁斷。責成斯在，可不勉歟？如更有違，必越法科處分。又比命放出宮女，已降詔書。然以在內多時，鹹悉願住，但念其各有親屬，豈可久致分離，宜準前恩，即令放出。又隆平日久，戶口滋多，物務既煩，欺隱斯眾。其上州三萬戶已上，大縣萬戶已上，各宜析出，別置州縣。惟雍、洛二州，不在此限。
又濟時之道，求賢是務。其官人及百姓等，或器標瑚璉，材堪棟幹，或在職清慎，或抱德幽棲，或武藝馳聲，或文藻流譽，宜令京官九品已上諸州長官各舉一人，咸以名薦。務取得賢之實，無貽濫吹之譏。又前者有詔，具述內外官寮，備陳行事，以申勸沮。但恐百官在職，尚有虧違，今欲重降深恩，更垂寬宥。棄瑕錄用，罔責於前非；滌罪論功，必期於後善。若又不悛己過，重掛疏羅，當使置以嚴刑，倍加其罰。
思與士庶，共此維新，可大赦天下，改文明元年為光宅元年。自九月五日昧爽已前，大辟罪已下，罪無輕重，已發覺未發覺，已結正未結正，見係囚徒，皆赦除之。流人未達前所者放還。其犯十惡，官人枉法受財，監臨主守自盜所監臨，劫賊殺人，故殺人，謀殺人，反逆緣坐，並軍將臨戎，挫威喪律，鎮遏失所，虧損師徒，及常赦所不免者，並不在赦內。亡官失爵，量加收敘。諸年八十已上各賜粟二石，綿帛二段；九十已上賜粟三石，綿帛三段；百歲已上賜粟五石，綿帛五段。並依舊例版授。孝子順孫，義夫節婦，鹹表門閭，鰥寡惸獨篤疾之徒不能自存者，並加賑恤。亡命山澤，挾藏軍器，百日不首，復罪如初。敢以赦前事相告言者，以其罪罪之。布告天下，咸使聞知。其詔書內事有未盡者，仍令所司作條例處分。
朕聞元皇纂曆，則天地以裁規；大聖握圖，法陰陽以施化。故能牢籠品類，陶鑄生靈，敷景運於休期，闡宏基於光宅。昔有隋失馭，率土分裂，赤縣為禾黍之場，蒼生遇塗炭之酷。我高祖神堯皇帝，龍興汾晉，鳳起寰區，除梟獍而安八荒，翦鯨鯢而清四海。太宗文武聖皇帝，膺昊穹之曆數，鼓雷電之雄威，服遠冠巢燧之前，開邊越羲農之際，鴻名邁於三五，茂績隆於往初。高宗天皇大帝，稟雷澤之禎符，降天縱之神器，湛恩所被，匝乾坤覆載之鄉；至化所覃，盡舟車所通之境。撫璿丹極，輯瑞蒼岩。天平地成，淳風啟千年之運；樂和禮備，寶祚隆三聖之基。逖聽王猷，熙開帝載。
朕以虛薄，虔奉睿圖，夙懷兢業，不遑暇食。幸穹昊貽佑，宗社延祥，河薦合天之符，洛出永昌之籙，時和歲稔，遠肅邇安。斯皆先德所延，屢彰嘉貺。自恭臨億兆，已積炎涼，尚想希風，未臻於至道，顧循菲德，愧切於深衷。思宏顧讬之恩，再闡混元之始。夫以元穹列象，三辰所以麗天；厚載含章，五行於焉紀地。《易》曰：「三五以變，錯綜其數：通其變，遂成天下之文；極其數，遂定天下之象。」火水相變，其卦為革。《彖》。曰：「天地革而四時成」，言五德更相生變革萬象，故帝者改政施教，明受之於天，不定之於人者也。仲尼曰：「其或繼周者，雖百代可知。」蓋以文質相因，法度相改故矣。是以伏羲、高陽、有周皆以建子之月為正，神農、少昊、陶唐、有殷皆以建醜之月為正，軒轅、高辛、夏後、漢氏皆以建寅之月為正。後雖百代，可知者以此，雖遭遇不同，步驟殊致，未有不表明軌物，以章靈命之符者也。
我國家創業，嚐有意改正朔矣。所未改者，蓋有由焉。高祖草創百度，因循隋氏；太宗緯地經天，日不暇給；高宗嗣曆，將宏丕訓，改作之事，屢發聖謨，言猶在耳，永懷無及。自五帝纘統，三王馭宇，或父子相承，同體異德；或金木迭改，應天順人。故納麓登庸，粵受終於文祖；干戈革命，必理曆於明時。然則開元配永，肇自陽來之旦；統曆履端，基於朔易之首。孳萌發內，氣律由中，品物任而昭蘇，生類蕩而敷革。是知夏之人統，不逮殷之地正；殷之地正，有殊周之天統。元命所苞，實在茲矣。周公稽古，制禮於成王之日；漢高握德，改元於武皇之代。則知文物大備，未遑於上業，損益之道，諒屬於中平。朕所以式遵《禮經》，奉成先誌，今推三統之次，國家得天統，當以建子月為正，考之群藝，厥義昭矣。宜以永昌元年十有一月為載初元年正月，十有二月改臘月，來年正月改為一月。
自載初元年正月一日子時已前，大辟罪已下，罪無輕重，已發覺未發覺，已結正未結正，見係囚徒，皆赦除之。其叛逆緣坐，及子孫殺祖父母父母，部曲容奸，奴婢殺主，不在赦限。其與敬業、虺衝並諸虺友往還，其魁首已伏誅，其支黨事未發者，特從原免，不得更相告言。內外見任文武，九品已上職事官並賜爵一級。天下百歲已上老人版授下州刺史，米粟五石，帛十段；九十已上版授上州司馬，米粟四石，帛七段；八十已上版授縣令。逋懸調並丁夫雜匠衛士，及有番第等違番及逃走應陪番及徵課調者，並特宜免放。其欠負官物及盜詐三庫物，並不在赦限。鰥寡孤獨篤疾等不能存立者，量加賑恤。孝子順孫，義夫節婦，旌表門閭，終身勿事。天下百姓，年二十一身為戶頭者，各賜爵一級，女子百戶賜以牛酒。明堂役工人未被恩者，付所司即類例定等級奏聞，十五日內使了。緣供明堂致死人，其有未霑勳賜者，亦宜準例酬給。今年麥不熟處，及遭霜澇之處，並量放庸課，州縣好加檢校，勿使饑饉。及新平軍差科百姓，稍有辛苦，宜亦量加優恤，蠲其徭役，所司類例處分。供象州軍百姓艱辛處，未得復者宜給復一年。洛州輦轂，徭役繁多，代、朔、並、忻等州行軍，及諸州供明堂木及銅處，所司各類例節級給復。皇親諸陪位，未出身者量材處分，已出身者賜勳一轉。富商大賈，衣服過制，喪葬奢侈，損廢生業，州縣相知捉搦，兩京兼委金吾檢校。天下百姓，皆須嫁娶以時，勿使外有曠夫，內有寡女。戰亡人格外贈勳兩轉，回授期親，其子孤惸者，州縣給糧安養。征鎮人家口，州縣存恤。勸課殷有之家，助其營種，勿使外人侵欺。仍令所司刊正禮樂，刪定律令，格式不便於時者，內外官五品已上，各舉所知。九經文字，集學士詳正，革其訛舛。亡官失爵，量加敘錄。長流人別敕流人移貫人降授官人，及後緣逆人用當及造罪過特處分者，雖未至前所，並不在赦限。西府功臣及晉府子孫屈滯者，量加收敘，所司奏聞。亡命山澤，挾藏軍器，百日不首，復罪如初。敢以赦前事相告言者，以其罪罪之。率土之內，賜酺三日。赦書日行五百里。
朕又聞之，人必有名者，所以吐情自紀，尊事天人。是故以甲以乙，成湯為子孫之制；有類有象，申繻明德義之由。朕今懷柔百神，對揚上帝，三靈眷祐，萬國來庭，宜膺正名之典，式敷行政之方。朕宜以曌為名。自卦演龍圖，文開鳥跡，萬人以察，百工以乂，所以宏敷政道，宣明禮樂。指事會意，改易異塗；轉注象形，屈伸殊制。周宣博雅，史籀興古篆之文；尼父溫良，邱明述《春秋》之傳。自諸侯力爭，姬室寢微，離為二周，分成七國。律法異令，田疇異畝，言語異聲，衣冠異制。秦兼天下，剗滅古文，隸卒屢興，兵車歲動。官獄繁騖，爰創隸書，自著秦文，肇興八體。刻符兼於大篆，摹印逮於殳書，兩漢因之，九千餘字。張敞、杜鄴，講學於前；揚雄、甄豐，校理於後。魏晉以降，代乏名儒，穿鑿多門，形聲轉繆。結造新字，附會其情，古今訛舛，稍益繁布。畫規無端平之體，魚鳥增奔放之容，轉相仿效，日滋日甚。遂使後生學徒，罔知所據，先王載籍，從此湮沈。言念澆漓，情深憫悼。思返上皇之化，佇移季葉之風，但習俗多時，良難頓改。特創制一十二字，率先百辟，上有依於古體，下有改於新文，庶保可久之基，方表還淳之意。
昔在包犧開木德之運，軒轅應土行之序，循環終始，布在方策，莫不績著帝猷，功宣皇道。方列三微之統，乃膺五行之曆，雖則盛比共工，強逾嬴政，齊桓、晉文之業，大彭、豕韋之美，才為霸者，豈登帝籙。自炎精蕩覆，王風哀思，漢氏蒙塵，中原離析。當塗逆取，但肆兵威；典午專權，無聞德化。故三國鼎峙，五胡幅裂，或道乖嗣德，或業匪孫謀，良由取之不以樂推，失之在乎虐用者也。及齊梁竊據，僻在江淮，周魏勃興，奄宅鹹洛。雖變夷從夏，號令惟行於境內；而智小謀大，聲教不通於天下。隋之禦極，陳氏猶存，開皇之中，才聞混一。嗣主失道，俄至分崩，七八年間，生人泯絕。秦項之酷，猶未之半，開辟己來，蓋水之有。
我國家祖宗積德，文武重光，仁風被於四表，英猷冠於三代。《易》不云乎：「天地之道，恒久而不易者也。」仲尼曰：「善人為邦百年，可以勝殘去殺。」則知聖王久於其道，而天下化成矣。自魏至隋，年將四百，稱皇僭帝，數十餘家，莫不廢王道而立私權，先詐力而後仁義，勳未逾於列國，德不慚於霸圖。雖復時合諸侯，一匡區域，晉武踐祚，茂烈多慚於水官；隋帝乘時，雄圖不逮於秦氏。惟彼二君閏位，況區區者，豈宜當三統之數者乎。朕逖聽皇綱，幽求帝典，定王霸之真偽，洗生人之耳目，庶葉三推之美，光宣五帝之次。況當布政，景化維新，太初開曆，上元伊始，宜以發揮大寶，申明曆數，恢皇家正土之符，繼炎劉真火之序，摛之罔極，垂之無窮。以周漢之後為二王，仍封舜禹成湯之裔為三恪，所司求其苗裔，即加封建。其周隋宜同列國，其嗣使主祭焉。布告遐邇，鹹知朕意。主者施行。
