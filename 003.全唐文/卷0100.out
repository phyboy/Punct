湛然，滕王涉子。嗣爵，官殿中監。貞元五年為太子賓客，充回紇使。
若夫懸象著明，保傅係三台之位；厚德載物，公侯分五嶽之尊。環曜魄而布陰陽，佐林蒸而平水土，斯所以寅亮天地，寧濟寰區。自匪器稟英靈，藝兼文武，發揮成務之本，模楷具寮之德，則何以弼諧邦教，調護元良。粵惟纂懿前修，追蹤上哲，總淳粹以秀出，偶會昌而挺生，賢戚載彰，寵光崇賁者，其在我司空豳國公乎！
公諱希瑊，字美玉，扶風平陵人也。昭成皇太后之介弟，開元神武皇帝之元舅，即隋工部侍郎左右武候大將軍納言司空上柱國陳國公抗之曾孫，皇朝駙馬都尉工部禮部二尚書右領軍大將軍殿中監光祿大夫上柱國莘國公誕之孫，太常卿潤州刺史贈太尉荊州大都督上柱國豳國公孝湛之元子也。而自祥生石紐，祚啟金刀，盛業與塗山比崇，長發將觀津方永。文昭武穆，帝載矢之於典謨；累將重侯，後族布在於方冊。故得國華人傑，躡振古以騰芳；服晚乘軒，迄昌辰而益茂。莫不歌鍾繼響，喧喧連北裏之音；邸館相望，藹藹並東都之盛。歷代之所推挹，豈可一二談哉！
公鼎伷標華，公門孕秀。仰庇軒星之曜，傍吞間氣之英。天生仁智之姿，日用溫恭之性。弱齡誌尚，卓爾多奇。阮瑀之朗朗無雙，黃憲之汪汪不測，豈可同年而語也。年十有五，補修文館學生，鼓篋上庠，橫經太學，中年考校，僉我大成。屬穹昊降災，高皇厭代。白雲方馭，攀鳳駕而無追；素幘為郎，翊龍盾而暫往。既調授潞州參軍，尋遷常州司兵參軍事。上黨關山，毗陵郡邑，既承君子之命，又參從事之班。夫惟濫觴，蓋茲而始。秋滿，入拜安國相王府功曹參軍。久之，遷為屬。時睿宗之藩潛，龍德在田，猿岩尚啟，累接曳裾之侶，屢陪飛蓋之遊，樂善載歡，承恩莫二。唐景雲元年，睿宗登極，加朝散大夫，除殿中尚食奉御。黃金兼錫，朱紱增榮，調九沸於宸羞，薦八珍於帝膳。景龍元年，又遷為太府少卿兼知尚食事，司帑藏之珍贐，奉雲天之宴樂，幾承恩獎，增峻寵章。二年，加銀青光祿大夫殿中監。乘輿服物，御府斯殷，纂慎日宣，爪牙尤寄。曾未逾朔，又拜左右千牛衛將軍。而帝謂公曰：「朕昔在藩，嚐居此職。而其宿衛親近，今故授卿。」其承寵私，有若是也。衛鉤陳於北極，應上將於南蕃。榮冠等夷，地兼勳戚，雖古之位逾九卿，班同三府者，亦無以方焉。先天元年，遷金紫光祿大夫右散騎常侍兼檢校光祿卿。無何，又正除光祿。侍中同掌，即珥貂蟬；郎中改名，攸司殿掖。豈有高堂擅青龍之疏，張湛推白馬之名，兼而有之，不其榮矣。開元二年，遷太子少傅，襲爵豳國公，加賜食實封二百戶。以六行之姿，翼千鈞之務，琢磨光乎玉裕，輔導整於銅樓。有華廙之清簡，富匡衡之法義。庶常儀刑八座，通籍二宮，福履有綏，降年惟永。而過隙之影，背閶闔以言旋；但閱川之波，辭少海而無返。
開元五年，歲在丁巳，冬十月丁巳朔，二十日丙子，暴薨於東都章善裏之私第，春秋五十有四。嗚呼哀哉！慟感宸旒，有切渭陽之念；哀纏士庶，逾深鄭國之悲。粵翌日，聖上舉哀於洛城南門，輟朝三日。贈司空荊州大都督，賻物八百段，米粟八百石，及東園秘器。凶事葬事官給，務令優厚。仍令將作大匠韋湊充使監護，河南海尹秦守一為副，鴻臚少卿李禺持節賁璽書吊祭。儀仗送至墓所，並為立碑。發引之日，令工部尚書劉知柔祖祭。有司考行，諡曰某，禮也。渥命優洽，事越彝典。
惟公降靈純嘏，稟秀中原，風範自高，衣冠甚偉。雖地稱金穴，外家之寵克崇；位翊瑤山，儲輔之尊斯在。而謙以約己，德以潤身，九列重其章明，百寮仰其忠儉。夫所謂貴而不驕，誌明而晦者，無乃於公乎！名命雖臨，濛暉莫駐。佳城鬱鬱，遽開京兆之阡；詔葬紛紛，即赴畢原之路。旌飛翻而笳鼓噎，思容御動而行路悲。嗣子朝散大夫行太子典設郎鍊、次子太子內直郎鋼等，銜恤哀毀，退而不及。粵以開元六年夏四月九日癸酉，歸葬於京兆咸陽縣洪瀆川之北原。八水分流，五陵交對。星辰照爛於東井，煙景密邇於西嶽。龜言筮告，此地攸安，萬古千春，德音何讬。惟披文與相質，恪奉絲綸，冀地久而天長，記昭徽範。下才不敏，敢述銘曰：
昭昭茂族，赫赫崇庸。石紐疏係，金刀建封。軒星代稟，間氣時鍾。鳴陰必嗣，嘯穀相從。越洎我公，秉心貞吉。肇遊庠序，曆登天秩。東郡勞人，西都賦質。龍飛偶運，鵬圖匪日。絲綸驟委，章紱增榮。既典六尚，俄升九卿。鉤陳任切，武衛姿英。左右惟允，於斯作程。獻讚嘉猷，載司光祿。琢磨儲範，方調鼎餗。懵矣神心，宜哉倚伏。曾不遐壽，奄焉薨覆。帝念元舅，情深渭陽。輟朝興慟，詔葬哀傷。亟峻典禮，逾崇寵章。鼎門南出，畢陌西長。引青軒，笳隨魂輅。容衛哀咽，山川回互。秦塞從指，漢原已暮。紀盛烈於豐碑，庶有旌於武庫。
瓘，許王素節子。神龍初襲爵，開元十一年為衛尉卿，下遷鄂州別駕，除邠州刺史秘書監，守太子詹事。天寶六載卒，贈蜀郡大都督。
唐在六葉，將修封禪，想與靈接，乃冠顥色，佩朝陽，瑱瑤碧之明潤，屑桂椒之芳香。曰予意夫放勳光明，重華風聲，仿佛兮陽靈之宇，嬋娟兮介邱之平。先大樂，緝正聲，更協五變，親和九成。均鳴絲於金竹，參雲門與鹹英，使子野奪意，伶倫喪精。帝於是搖翠竿於東國，翳華芝而遂行。然猶左卻宓妃，右屏西子，寵罷金屋，歡辭瑤水。豈修蛾之敢回，匪清盧之能視。飛燕心折，毛嬙色沮。朝雲之姣兮，不能呈其妍，絕代之冶兮，無所施其美。況肯選無限，情未央，將與昭陽比盛，傾宮相望。仍復斥鄭衛，捐倡優，靡曼無取，淫哇不留。淮南兮激楚，荊歌兮趙舞，長袖更進，新聲自許。嬌彩雲之徘徊，拂錦茵而容與。能使秦帝熒惑，漢皇延佇。度曲東城，橫態北渚，莫不卷襞而索無處所。庾（疑）射兕之騁騖，役誇胡之豫遊，去翠被與豹舄，戢鳥唬（疑）及驊騮。復想像雲夢，彷徨青邱，麋獐熊羆之藪，灌莽陵岡之幽。於中為樂，驕矜未休，荒淫震蕩，其誠不修。將穆然儲思粹清高想意授招搖兮往若而（疑）至乃建玉旃之光耀，動金根之逶迤，丹虯翊輦，白武銜蕤。後舞元鵠，前鳴長離；清壇下蔚，高煙上馳。故能決地閫，開天維，降青元兮來斯，登黃靈兮遲遲。江畔之茅抽三脊，北裏之禾滿芳席。睢上之黃龍兮瑞以多，願持朱雁兮薦天歌。明德既享，靈心每和。宜其日炷中峰，雲煙上帝。光五色，聲萬歲；氣非煙，風若蕙。勳侔成山碣石，澤比漲海洪波。茲所以庶高宗之美，豈七十二君之足多。孰與雄奢驕貴，逞欲矜意，貪靈好奇，恃力誇資？惑方士之說，邀羨門之期，果為風雨所中，神仙見期。曆琅邪兮徒遠，望蓬萊兮幾時者哉！
禕，吳王恪孫。嗣江王囂封嗣江王，為太子仆兼徐州別駕，加銀青光祿大夫，歷蔡、衢等州刺史。開元後累轉蜀、濮等州刺史，入為光祿卿，遷將作大匠。十二年改封信安郡王，拜左金吾衛大將軍，遷禮部尚書，充朔方節度使。拔吐蕃石堡城，拓地千里。元宗喜，更號其城曰振武軍。契丹衙官可突幹叛，敕禕副忠王為河北道行軍元帥，王不行。禕率諸將分道出范陽北，大破多蕃，擒酋長以還。加開府儀同三司兼關內支度營田采訪處置等使。久之，擢兵部尚書，為朔方節度大使。坐事下除衢州刺史，曆滑、懷二州。天寶初以太子少師致仕，二年遷太師，未拜薨，年八十餘。
臣伏見御製西嶽碑文，來從上元，光照下土，群臣捧戴，遊聖難名。臣聞天作高山，氣雄茲嶽，壓洪河而傑起，淩蒼昊而孤標。近當國門，用固京邑。自巨靈開拓，往帝巡遊，精意嚐聞，頌聲則未。非勝賞難就，蓋詞翰無能。不遇非常之君，孰睹非常之事？陛下知其若此，金聲而玉振之，乃發揮睿詞，幽讚神化。廣大極天地，光明融日月，至理動清微，至功含造化。合而成體，散而成章，巍乎煥乎，不可得而稱也。又復親紆彩筆，寫在香箋，隨手生姿，入神變態。勢如飛動，妙絕古今，諒得之自然，豈因之外物。對揚天休，臣子之常也，美而無述，過莫大焉。請以御製碑文頒示四海，使伊昔之後，自愧不才；率土之臣，鹹知所謂，則雖死之日，猶生之年。
志柬，彭思王元則曾孫，嗣爵。開元中官宗正卿，加上柱國，歷左千牛衛上將軍。
法師諱法澄，字無所得，俗姓孫氏，樂安人也。吳帝權之後。祖榮，涪州刺史。父同，同州馮翊縣令。法師，第二女。降精粹之氣，含宏量之誠，大惠宿持，靈心早啟。鑒浮生不住，知常樂可依，讬事蔣王，求為離俗。遂於上元二年出家，威儀戒行，覺觀禪思，跡履真如，空用恒舍。遂持瓶缽，一十八事，頭阤山林，有豹隨行，逢神擁護。於至相寺康藏師處聽法，探微洞悟，同彼善才，調伏堅持，寧殊海意。康藏師每指法師謂師徒曰：「住持佛法者，即此師也。」
如意之歲，淫刑肆逞，誣及法師，將扶汝南，謀其義舉，坐入宮掖故。法師於蠣開聖教，宣揚正法。歸投者如羽翮趨林藪，若鱗介赴江海。昔菩薩化為女身，於王後宮說法，今古雖殊，利久一也。中宗和帝，知名放出，中使供承，朝夕不絕。景龍二年，大德三藏等奏請法師為紹唐寺主，敕依所請。今上在春宮，幸興聖寺，施錢一千貫，充修理寺。以法師德望崇高，敕補為興聖寺法師。修緝畢功，不逾旬月，又於寺內畫華嚴海藏，變造八角浮圖，馬頭空起舍利塔，皆法師指授規模及造。自餘功德，不可稱數。融心濟物，遍法界以馳神；廣運冥功，滿虛空而遇化。不能祗理事塗，請解寺主，遂抄《華嚴疏義》三卷，及翻《盂蘭盆經》、《溫室經》等，專精博思。日起異聞，疲厭不生，誦經行道，視同居士。風疾現身，乃臥經二旬，飲食絕口。起謂弟子曰：「我欲舍壽，不知死亦大難，為當因緣未盡。」後月餘，儼然坐繩床七日不動，惟聞齋時鍾聲即吃水。忽謂弟子曰：「扶我臥，我不能坐死。」臣訖遷神，春秋九十，開元十七年十一月三日也。以其月廿三日，安神於龍首山馬頭空塔所。門人師徒弟子等未登證果，豈知鶴林非永滅之場，鷲嶺是安禪之所。號慕之情，有如雙樹。
法師仁孝幼懷，容儀美麗，講經論義，應對如流。王公等所施，悉為功德。弟子嗣彭王女尼彌多羅等，恐人事隨化，陵穀遷移，紀德鐫功，乃為不朽。銘曰：
易高惟一，道尊自然，大法雄振，豈曰同年。優阤花色，曇彌稱賢，錯落倫次，師在其間。濟彼愛河，拯斯苦海，導引群類，將離纏蓋。不虛不溢，常住三昧，是相無定，隨現去來。雙林言滅，金棺復開，有緣既盡，歸向蓮台。眾生戀慕，今古同哀。
瑛，元宗第二子，本名嗣謙。景雲元年九月封真定郡王，先天元年八月進封郢。開元三年正月立為皇太子，十年加元服，十三年改名鴻，二十五年改今名。武惠妃有寵，螫瑛。楊洄希旨，譖瑛將為亂，惠妃證成之，廢為庶人。俄賜死城東驛。
一昨正月二十七日，伏見陛下於興慶宮親耕三百餘步，既而青光紫氣覆地。臣等聞舜在曆山之下，人微之事也。漢有鉤盾之間，兒童戲之，猶正經所尚，良史稱多。況陛下運德協靈，聖情逮物，上為宗廟，下預黔黎，躬耕藉田，天下幸甚。較其盛禮，百倍於三推；考其嘉瑞，獨高於千古。而九霄四遠，中外阻絕，塚司莫繇見，直筆所未聞。使帝跡不激揚，聖美不昭晰，皆臣子之過也。是以臣等冒昧上陳，伏乞恩慈令宣示朝廷，錄付史館，則罄天率土，殊情同幸。
璬，元宗第十三子。初名沄。開元十三年封潁王，遙領安東都護平盧軍節度大使，加開府儀同三司，改今名。安祿山反，除蜀郡大都督劍南節度大使。歸京師，建中四年薨，年六十六。
臣等伏以龍池肇慶，寶祚攸章，聖德動天，禎符薦至。臣等憤深家國，誌願光揚，去開元二十二年，於東京朝堂上表，請建龍池聖德頌，曲蒙天眷，俯遂微誠。其時修營已就，刻石所為，頌文未備，敘事多遺，述聖談天，萬不舉一。既乖士庶之望，莫展宗臣之心。尋請改修，冀昭聖德，裴然雖竭於愚思，翰墨未約於貞石。今屬靈符降祉，景命維新，雖竭於愚思，翰墨未絕於貞石。今屬靈符降祉，景命維新，天寶之號再加，郊廟之儀式展，誠合書其寶錄，光闡徽猷，綴集前文，以存不朽。特望天恩，更許編錄，則聖德鴻業，紀而無遺，聖美形容，於茲允備。無任勤懇之至，謹奉表陳情以聞。
璘，元宗第十六子。開元十三年封永王，遙領荊州大都督，加開府儀同三司。安祿山反，詔璘赴鎮，又領山南、江西、嶺南、黔中四道節度使。璘至江陵，募士得數萬，遂有窺江左意。會吳郡采訪使李希言平牒璘，璘怒，乃襲希言。肅宗遣宦者啖廷瑤等招諭之。璘懼，奔嶺外，至大庾嶺，為江西采訪使皇甫侁所殺。
寡人上皇天屬，皇帝友於。地尊侯王，禮絕寮品，而簡書來往，應有常儀。今乃平牒抗威，落筆署字，漢儀隳紊，一至於斯！
公諱訓，字訓，琅琊臨沂人也，永穆大長公主之中子。昔周文授圖，靈王纂膺，誕我太子晉。晉有儀鳳之瑞，瑞流子孫。粵王氏焉，為異姓首。曾祖知道，皇贈魏州刺史。祖同皎，皇光祿卿駙馬都尉，贈太子少保，尚定安長公主。父繇，皇特進太子詹事駙馬都尉，贈太傅，尚永穆長公主。龍種鳳雛，長淮積潤，文武間出，衣冠實繁，譜牒稱之，豪族鍾鼎，傳於不朽。
公文備四教，學通六藝，博聞雅量，厚德高明。三歲尚輦奉禦，四轉至光祿卿。早年娶嗣紀王鐵城之季女也。夫人尋逝，有女方笄，生人之哀，孤遺之極。後尚博平郡主，癸卯歲居鄧州別業，因中風疾，遂還京師。公主罄茲上藥，竭以秦醫，千禳萬療，月衰日羸。若使經方有徵，公亦保合於永年矣。嗚呼！春秋卌一，大曆二年已月癸巳，奄終鳳樓之右。中使吊賵，度僧尼以追福。公主崩心震悼，哀過禮經。孝子支阝，柴毀骨立，古今未聞。其年八月七日，遷厝萬年縣滻川鄉滻川之原，禮也。嗚呼！生涯畢矣！龜兆始安，青門始啟，朱輅方引，返哺之聲絕矣！倚門之望休焉！銘曰：
龍渠之右，鳳城之東。岡原夾輔，卜宅葉同。山開黃壤，地列青松。萬古已矣，千年實封。多才多藝，惟聰惟惠。如鬆之盛，如川之逝。陵穀將平，石記爰旌。長懷令德，永頌英聲。
倓，肅宗第三子。天寶中封建寧郡王，授太常卿同正員。元宗幸蜀，百姓遮留太子，倓因勸趣河西，收河朔軍謀興復。遂從肅宗北上，渡渭日數十戰，常身先，三軍屬目。至靈武，肅宗即位，議以倓為天下兵馬元帥，左右固請廣平王，乃更詔倓典親兵。張良娣與李輔國交構，圖危皇嗣。倓忠謇，數言之。反譖其有異志，遂賜死。代宗立，追贈齊王。大曆三年，詔以倓當艱難，首創大謀，中興有功，進諡承天皇帝。
逆胡犯闕，四海分崩，不因人情，何以興復？今殿下從至尊入蜀，若賊兵燒絕棧道，則中原之地，拱手授賊矣。人情既離，不可復合，雖欲復至此，其可得乎？不如收西北守邊之兵，召郭、李於河北，與之並力，東討逆賊，克復兩京，削平四海，使社稷危而復安，宗廟毀而更存，掃除宮禁，以迎至尊，豈非孝之大者乎？何必區區溫凊，為兒女之戀乎！
公主，邠王守禮女。出降吐蕃棄緒縮贊。太和中歸國，薨。
金城公主奴奴言：仲夏盛熱，伏惟皇帝兄起居萬福，御膳勝常。奴奴奉見舅甥平章書，云還依舊日，重為和好。既奉如此進止，奴奴還同再生，下情不勝喜躍。伏蒙皇帝兄所賜信物，並依數奉領。謹獻金盞、羚羊衫、段青長毛氈各一。奉表以聞。
金城公主奴奴言：季夏極熱，伏惟皇帝兄御膳勝常。奴奴甚平安，願皇帝兄勿憂。此間宰相向奴奴道，贊普甚欲得和好，亦宜親署誓文。往者皇帝兄不許親署誓文。奴奴降番，事緣和好。今乃騷動，實將不安和。矜憐奴奴遠在他國，皇帝兄親署誓文，亦非常事，即得兩國久長安穩，伏惟念之。
妹奴奴言：李行禕至，奉皇帝兄正月敕書。伏承皇帝萬福，奴惟加喜躍。今得舅甥和好，永無改張，天下黔庶，並加安樂。然去年崔琳回日，請置府。李行禕至，及尚他辟回，其府事不蒙進止。望皇帝兄商量，矜奴所請。
