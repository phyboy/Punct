帝姓朱耶氏，賜姓李，諱克用，其先隴右金城人，唐大中十年生。始祖拔野，貞觀中從太宗討高麗有功，為沙陁都督，子孫代襲。帝初為雲中牙將，累官司空，龍紀元年封隴西郡王，乾寧二年進封晉王。天祐五年正月薨，年五十三，同光元年追諡武皇帝，廟號太祖。
晉州長寧關使張承暉於當道錄到張濬榜，並詔曰，張濬充招討制置使，令率師討臣，兼削臣屬籍官爵者。臣誠冤誠憤頓首頓首。伏以宰臣張濬，欺天蔽日，廊廟不容，讒臣於君，奪臣之位，憑燕帥妄奏，與汴賊結恩，矯讬皇威，擅宣王命，徵集師旅，撓亂乾坤，誤陛下中興之謀，資黔黎重傷之困。臣實何罪，而陛下伐之，此則宰臣持權而欺陛下。況臣父子三代，受恩四朝，破徐方，救荊楚，收鳳闕，碎梟巢，致陛下今日，冠通天之冠，佩白玉之璽。臣之屬籍，懿皇所賜，臣之師律，先帝所命。臣無逆節，濬討何名？陛下若厭逐功臣，欲用文吏，自可遷臣封邑，以侯就第。奈何加諸其罪，孰肯無詞？若以臣雲中之伐，獲罪於時，則拓拔思恭取鄜延，朱全忠侵徐鄆，陛下何不討之？假令李孝德不忠於主，伐之為是，則朱瑄時溥，有何罪耶？此乃同坐而異名，賞彼而誅此，使天下藩服，強者扼腕，弱者自動，流言竊議，為臣怨嗟，固非中興之術也。且陛下阽危之秋，則獎臣為韓彭伊霍；既安之後，罵臣曰戎羯蕃夷。海內握兵立事，如臣者眾矣，寧不懼陛下他時之罵哉。臣昨遇燕軍，以禮退舍，匡威淺昧，厚自矜誇，乃言臣中矢石，覆士卒，致內外吠聲一發，短謀競陳，誤陛下君臣之分。況命官選將，自有典刑，不必幸臣之弱，而後取之。儻臣延期挺命，尚固一方，彼實何顏，以見陛下？此則奸邪朋黨，輕弄邦典，陛下凝旒端扆，何由知之？今張濬既已出軍，微臣固難束手。臣便欲叫閽輕騎，麵叩玉階，訴邪佞於陛下之彤墀，納詔命於先皇之宗廟，然後束身司敗，甘處憲章。
竊念本朝屯否，巨業淪胥，攀鼎駕以長違，撫彤弓而自咎，默默終古，悠悠彼蒼，生此厲階，永為痛毒，視橫流而莫救，徒誓楫以興言。別奉函題，過垂獎諭，省覽周既，駭惕異常。淚下霑衿。倍鬱申胥之素；汗流浹背，如聞蔣濟之言。仆經事兩朝，受恩三代，位叨將相，籍係宗支，賜鈇鉞以專征，徵包茅而問罪。鏖兵接戰，二十餘年，竟未能斬新莽之頭顱，斷蚩尤之戶髀，以至廟朝顛覆，豺虎縱橫。且受任分憂，叨榮冒寵，龜玉毀櫝，誰之咎歟？備閱指陳，不勝慚恧。然則君臣無常位，陵穀有變遷，或箠塞長河，泥封函谷，時移事改，理有萬殊。即如周末虎爭，魏初鼎據。孫權父子，不顯授於漢恩；劉備君臣，自微興於涿郡。得之不謝於家世，失之無損於功名。適當逐鹿之秋，可靳華蟲之服。惟仆累朝席寵，奕世輸忠，忝佩訓詞，粗存家法。善博奕者，惟先守道，治蹊田者，不可奪牛。誓於此生，靡敢失節，仰憑廟勝，蚤殄寇仇。如其事與願違，則共臧洪遊於地下，亦無恨矣。唯公社稷元勳，華嵩降祉，鎮九州之上地，負一代之宏才，合於此時，自求多福。所承良訊，非仆深心，天下其謂我何，有國非吾節也。慺慺孤懇，此不盡陳。
河東節度使檢校太保同中書門下平章事隴西郡王李克用，以幽鎮侵擾中山，領蕃漢步騎五十萬眾，親來救援。與易定司空同申祈禱，翌日過常山問罪。時中和五年二月廿一日，克用記。
至三月十七日，以幽州請就和斷，遂卻班師，再謁晬容，兼申賽謝，便取飛狐路卻歸河東。廿一日，克用重記。
帝諱存勖，太祖長子，唐光啟元年生，年十一，授檢校司空隰州刺史，天祐五年嗣封晉王，二十年四月，築壇魏州即帝位，同光二年，加尊號昭文睿武至德光孝皇帝。在位四年，年四十二，諡曰光聖神閔孝皇帝，廟號莊宗。
議獄恤刑，比求冤濫，頑民下輩，輕侮憲章，苟非五聽之通明，何辨二門之邪正。自今後法司如有疑獄，予自據格令以決之。此法既行，雖親無赦。
兵亂以來，生靈凋耗，豈止賦租煩重，加之寇盜侵漁。又聞市井之中，多有凶豪之輩，晝則聚徒蒱博，夜則結黨穿窬，若不示以嚴科，何以懲其巨蠹？仰法司顯行條令，峻設隄防。
王室構屯，七廟被陵夷之酷；昊天不吊，萬民罹塗炭之災。必有英主奮庸，忠臣仗順，斬長鯨而清四海，廓祅寢以泰三靈。予位忝維城，任當分閫，念茲顛覆，詎可晏安。仗桓文節制之規，問羿浞凶狂之罪。逆溫碭山傭隸，巢孽餘凶。當僖宗奔播之初，我太祖掃平之際，束身泥首，請命牙門，包藏奸詐之心，惟示婦人之態。我太祖俯憐窮鳥，曲為開懷，特發表章，請帥梁汁。才出萑蒲之澤，便居茅社之尊。殊不感恩，遽行猜忍。我國家祚隆周漢，跡盛伊唐，二十聖之鎡基，三百年之文物，外則五侯九伯，內則百辟千官。或代襲簪纓，或門傳忠孝，皆遭陷害，永抱沈冤。且鎮定兩藩，國家巨鎮，冀安民而保族，鹹屈節以稱藩。逆溫唯仗陰謀，專行不義，欲全吞噬，先據屬州。趙王特發使車，來求援助。予情惟蕩寇，義切親仁，躬率賦輿，赴茲盟約。賊將王景仁將兵十萬，屯據柏鄉。遂驅三鎮之師，授以七擒之略，鸛鵝才列，梟獍大奔，易如走阪之九，勢若燎原之火。僵屍仆地，流血成川。組甲彫戈，皆投草莽；謀夫猛將，盡作俘囚。群凶既快於天誅，大憝須懸於鬼錄。今則選蒐兵甲，簡練車徒，乘勝長驅，翦除元惡。凡爾魏博邢洺之眾，感恩懷義之人，乃祖乃孫，為聖唐赤子，豈徇虎狼之黨，遂忘覆載之恩。蓋以封豕長蛇，憑陵薦食，無方逃難，遂被脅從。空嚐膽以銜冤，竟無門而雪憤。既聞告捷，想所慰懷。今義旅徂征，止於招撫。昔耿純焚廬而向順，蕭何舉族以從軍。皆審料興亡，能圖富貴，殊勳茂業，翼子貽孫，轉禍見幾，決在今日。如能詣轅門而效順，開城堡以迎降，長吏則改補官資，百姓則優加賞賜，所經詿誤，更不推窮。三鎮諸軍，已申嚴令，不得焚燒廬舍，剽掠馬牛。但仰所在生靈，各安耕織。予恭行天伐，罪止元凶，已外歸明，一切不問。凡爾士眾，咸諒予懷。
我國家列爵疏封，皆循舊制，建藩維而命宗子，錫茅社以報功臣。惟茲魏邦，纘乃舊服。自逆溫肇亂，天下分離，謀害忠良，窺覦藩翰，遂使公侯之國，鞠為蛇虺之場。朱友貞蕞陋餘妖，人神共棄，不量其力，謂秦無人，尚為貽厥之謀，巧設兼並之計，改張節制，分割山河，連薨皆弊於誅求，編戶不安於閭井。且人為邦本，君乃民天，既興虐我之謀，須起徯予之歎。遂至桓桓列校，擾擾齊，奮白梃以捐生，潔壺漿而望主。予叨居閫政，誓復聖唐，永念生靈，嚐生軫惻，睹茲殘弊，尤切疚懷。昨百姓三軍，請予兼領，奸凶在近，鎮撫尤難，賴爾眾多，共宣忠力。切以軍府變更之後，人情易動難安，將務輯寧，須嚴法令。凡訛言謗議，殘物害人，結黨連朋，抵刑犯禁，如當糾告，法固難容。凡爾蒸人，勉其自勵。布告中外，咸使聞知。
幹紀亂常，人神共怒，殺君盜國，天地何容？激忠良仗順之心，拯黎庶倒懸之急。予爰從近歲，親舉義師，每惟戡難之謀，所切吊民之誌。而賊黨不分逆順，憑附妖凶，唯偷晷漏之生，不慮覆亡之禍。去秋予暫歸寧覲，留侍並都。賊將王瓚，輒渡洪河，偷營巢穴，不敢前來決戰，遠出交兵，壁閉偷安，可知羸懦。予親臨賊壘，率士登城，賊遂出營門，與吾合戰，才交鋒刃。便委干戈，戮甲士二萬餘人，奪鐵騎三千餘匹。敬千、李立之輩，已釁鼓於軍前；拱宸侍衛之徒，盡橫屍於大野。所殘無幾，不日翦除。料彼友貞，難逃鐵鉞，豈能保完生聚，禦捍疆陲。予昨徑出偏師，徇地曹濮，閔其蒸庶，罹此百殃，空多轉餉之勞，殊失保全之望。予示其禍福，各擇安危，勿附賊以亡家，須決機而保族。若能自攜老幼，歸我封巡，亦議撫綏，俾令蘇息。如懷鄉戀土，苟免待時，則須遠避兵鋒，慎於去就，佇平凶鬼，冀復鄉園。其諸軍兵士州縣長吏等，自解圍上黨，封陣柏鄉，莘縣交兵，楊劉接戰，亦合諳吾機略，可料興衰，何必阿附元凶，自貽伊戚，不如向義，自卜永圖。旦旦之懷，元元共悉。
回鶻可汗仁美，代襲驍雄，生知義烈，乘北方忠順之氣，為南面沙漠之君。自列聖有國之初，便申盟誓，及肅宗中興之運，繼立勳庸。邇來貢奉不違，戎馬無警。一心嚐保於甥舅，萬里或結於姻親。今則興服之初，獻琛俄至，仍聞撫寧七部，兼且控制諸蕃。終姓之道無偷，信言必復；嗣緒之文斯在，典冊宜行。俾紹前修，且明久要，宜封為英義可汗，仍令所司擇日，備禮冊命。
朕以夙荷丕基，乍平偽室，非不欲寵綏四海，協和萬邦，廣正朔以遐同，俾人倫之有序，其或地居陬裔，位極驕奢，殊乖事大之規，但蘊偷安之計，則必徵諸典訓，振以皇威，爰興伐罪之師，冀遏亂常之黨。蠢茲蜀主，世負唐恩，閑者父總藩宣，任居統制，屬朱溫東離汴水，致昭皇西幸岐陽，而乃不務扶持，反懷顧望，盜據劍南之土宇，全虧閫外之忳誠。先皇帝早在並門，將興霸業，彼既曾馳書幣，此亦復展謝儀，後又特發使人，專持聘禮，彼則更不回一介之使，答咫尺之書。星歲俄移，歡盟頓沮。朕頃遵崇遺訓，嗣統外藩，追昔日之來誠，繼先皇之舊好，又專持信幣，皆絕酬還。緬惟背恩食言，可忍棄同即異。今觀孽堅，紹據山河，委閹官以持權，憑阻修而僭號。早者曾上秦王緘劄，張皇蜀地聲塵，形侮瀆之言辭，謗親賢之勳德。昨朕風驅銳旅，電掃凶渠，復已墜之宗祧，纘中興之曆數。捷音旋報，復命仍稽。使來而上抗書題，情動而先誇險固。加以宋光葆輒陳狂計，別啟奸謀，將欲北顧秦州，東窺荊渚。人而無禮，罪莫大焉。昨客省使李嚴奉使銅梁，近歸金闕，凡於奏對，備述端由。其宋光嗣相見之時，於坐上便有言說，先問契丹強弱，次數秦王是非，度此包藏，可見情狀。加以疏遠忠直，朋比奸邪。內則縱恣輕華，競貪寵位；外則滋彰法令，蠹耗生靈。既德力以不量，在人祗之共憤。今命興聖宮使魏王繼岌充西川四面行營都統，仍命侍中樞密使郭崇韜充西川東北面行營都招討制置等使，荊南節度使高季興充西川東南面行營都招討使，鳳翔節度使李曬充都供軍轉運應接等使，同州節度使李令德充行營招討副使，陝州節度使李紹琛充行營蕃漢馬步軍都排陣斬斫使兼馬步軍都指揮使，西京留守張筠充西川管內安撫應接使，華州節度使毛璋充行營左廂馬步都虞候，邠州節度使董璋充行營右廂馬步都虞候，客省使李嚴充西川管內招撫使，總領闕下諸軍，兼四面諸道馬步兵士，取九月十八日進發。凡爾中外，宜體朕意。
自古聖帝明王，創業垂統，九州共貫，五運相承，未有不始於憂勤，終於逸樂。故苗人不作，不能成舜伐之功；葛伯不生，無以立湯征之事。理亂有常數，文質為大綱，秦不道而漢室興，隋無德而皇朝王。連二十葉，垂三百年。自釁起河南，災纏海內。朕自提戎律，切為國仇，每親統夫師徒，欲早寧乎寰宇。近者諸方侯伯，疊貢箋章，勸即位以皆堅，讓體元而不獲。爰新鳳曆，尋揭雞竿，顯造丕圖，倍慚涼德。蓋自文班武列，抱義懷忠，共傾忻戴之心，遂應紹開之運，以正君臣之位，以安宗社之基。未偃武以修文，倍宵衣而旰食，不以萬乘自尊為樂，惟以八紘未靜為憂。更賴上下一心，內外同力，誡嚴朕軍旅，撫恤朕黎，務裨讚以為常，期清平而可待，注屬繄倚，不舍斯須。
刑以秋冬，雖關惻隱，罪多連累，翻慮滯淹。若或十人之中，止為一夫抵死，豈可以輕附重，禁錮逾時？言念哀矜，又難全廢。其諸司囚徒，罪無輕重，委本司據罪詳斷申奏。輕者即時疏理，重者候過立春，至秋分然後行法。如是事係軍機，須行嚴令。或謀逆惡，或蓄奸邪，或行劫殺人，難於留滯，並不在此限。
誠惠鷲嶺名流，雞園上哲，精守護鵝之戒，宏宣住雁之談。潛括三乘，深明四諦，忍草長新於性苑，意花不染於情田。自隱跡靈峰，棲心勝地，泛慈舟而拯溺，持慧炬以引迷。五百龍神，皆降懿德；一萬聖眾，盡繼元蹤。為法兩之棟梁，作空門之標表。朕方興景運，大闡真風，宜旌積行之名，以奉無為之教。今賜號廣法大師，賜紫衣。
懲惡勸善，務振紀綱，激濁揚清，須明真偽。蓋前王之令典，為曆代之通規，必按舊章，以令多士。而有誌萌僭竊，位忝崇高，累世官而皆受唐恩，貪爵祿而但從偽命，或居台鉉，或處權衡，或列近職而預機謀，或當峻秩而掌刑憲，事分逆順，理合去留。偽宰相鄭玨等一十一人，皆本朝簪組，儒苑品流，雖博識多聞，備明今古，而修身慎行，頗負祖先。昧忠貞而不度安危，專利祿而全虧名節，合當大辟，無恕近親。朕以纘嗣丕基，初平巨憝，方務好生之道，在行含垢之恩。湯網垂仁，既矜全族；舜刑投裔，兼貸一身。爾宜自新，我全大體。其為顯列，不並庶寮。餘外應在周行，悉仍舊貫。凡居中外，鹹體朕懷。
朕既殄偽庭，顯平國患。好生之令，含宏雖切於予懷；懲惡之規，決斷難違於眾請。況趙岩、趙鵠等，自朕收城數日，布惠四方，尚匿跡以潛形，罔悛心而革麵，須行赤族，以謝眾心。其張漢傑，昨於中都與王彥章同時俘獲，此際未詳行止，偶示哀矜。今既上將陳詞，群情激怒，往日既彰於僭濫，此時難漏於網羅。宜寘國刑，以塞群論。除妻兒骨肉外，其他疏屬仆使，並從釋放。敬翔李振，首佐朱溫，共傾唐祚，屠害宗屬，殺戮朝臣，既寰宇以皆知，在人神而共怒。敬翔雖聞自盡，未豁幽冤，宜與李振並族於市，屬仆使，並從原宥。朱圭素聞狡蠹，唯務讒邪，鬥惑人情，枉害良善，將清內外，須切去除，況眾狀指陳，亦宜誅戮。契丹實刺鄂博，既棄其母，又背其兄，朕比重懷來，厚加恩渥，看同骨肉，錫以姓名，兼分符竹之榮，疊被頒宣之渥，而乃輒孤重惠，復背明庭，罔顧欺違，竄歸偽室，既同梟獍，難貸刑章，可並妻子同戮於市。其朱氏近親，趙鵠正身，趙岩家屬，仰嚴加擒捕。其餘文武職員將校，一切不問。
朕以卿久司樞要，常處重難，或遲疑未決之機，詢諸先見；或憂撓不定之事，訪自必成。至於替朕丕基，登茲大寶。眾興異論，卿獨堅言，天命不可違，唐祚必須復，請納家族，明設誓文。及其密取汶陽，興師入不測之地；潛通河口，貢謀占必濟之津。人所不知，卿唯合意。迨中都嘯聚，群黨窺陵，朕決議平妖，兼收浚水。雖雲先定，更審前籌，果盡替成，悉諧沈算。斯即何須冒刃，始顯殊庸，況常山陸梁，正虞未復，卿能撫眾，共定群心。惟朕知卿，他人寧表。所以賞卿之寵，實異等倫；沃朕之心，非虛渥澤。今卿再三謙遜，重疊退辭，始納常陽，請歸上將，又稱梁苑，不可兼權，如此周身，貴全名節，古人操守，未可比方。既覽堅辭，難阻來表。其再讓汴州，所宜依允。
皇太后母儀天下，子視群生，當別建宮闈，顯標名號。冀因稱謂，益表尊嚴。宜以長壽宮為名。
卿名高釣渭，才大築岩，夙符封社於周王，早契夢魂於殷主。顧君臣之際會，實社稷之威靈。所以翊讚衝人，纘承丕祚。頃歲以梁城構逆，唐室罹災，群凶競起於萑蒲，九廟皆生於禾黍。忍恥而徒思嚐膽，平居而未見沃心。爾能竭乃沈謀，資予大計，遂訓齊虎旅，平殄梟巢，文軌混同，梯航盡入，延景運於綴旒之後，建殊庸於誓帶之前。況今才告類於郊壇，方卜年於洛宅，始欲與卿平章理道，講貫化源，長遵馭朽之規，每聽從繩之諫。雖遷廊廟，尚委樞機，縱領藩垣，不離都輦。而又別頒金篆，求佐瑤圖。今則忽睹表章，遽辭繁總，進退徒聞於知足，始終寧稱於注懷。是宜勵力扶持，勉思翼戴，既葉雲從之義，更深日益之功。將致君而須曆重權，方為主而難持謙柄。覽卿陳乞，俾我焦勞，宜體朕懷，即斷來表。
卿忠孝有稱，古今無比，竭智術而扶持景運，蹈謙和而統冠群英。鬱有勳庸，刊於簡冊。昨以翦平元惡，開拓丕基，權謀雖出於朕懷，葉替全資於爾力。是乃委司鈞軸，任總兵符，樞機兼掌於金藏，盟約備頒於鐵券。實諧倚注，雅稱襃隆。豈期忽覽封章，堅辭密務。在卿幽明監德，內外推仁，可保於千載一時，何軫於前思後慮。況朕綏寧寰海，才欲半年，告類圓丘，未逾一月。耆德便歸退靜，群情莫測其緣。方賴嘉謀，永裨闕政。卿宜勉持幹恪，永惓繁難，更圖遠大之功，共保初終之道。
近年文士，輕視格條，就試時疏於帖經，登第後恥於赴選。宜絕躁求之路，別開獎勸之門。其進士科已及第者，計選數年滿日，許令就中書陳狀，於都堂前各試本業詩賦判文。其中文藝灼然可取者，便與除官。如或事業不甚精者，自許準添選。
泉布之弊，雜以鉛錫，惟是江湖之外，盜鑄尤多。市肆之閑，公行無畏。因是綱商挾帶，舟楫往來，換易好錢，藏貯富室，實為蠹弊。須有條流。宜令京城諸道，於坊市行使錢內，點檢雜惡鉛錫錢，並宜禁斷。沿江州縣，每有舟船到岸，岩加覺察，不許將雜鉛錫惡錢往來，換易好錢。如有私載，並行收納。
朕自削平中夏，掃蕩群凶，被介胄以征行，曆星霜而扈從。凡經百戰盡立殊功，永念丹心，真同赤子。若無旌賞，豈表恩榮？其都將官員，自司空已下者，並賜協謀定亂佐國功臣。自僕射尚書常侍至大夫中丞，宜並賜忠勇拱衛功臣。萁初帶憲銜，宜並賜忠烈功臣。己有功臣名者，不在此限。其節級長行軍將，並宜賜扈蹕功臣。
昨皇太后爰自北京歸於大內，旋膺典冊，正位宮闈。載詳邦國舊規，合有命婦貢表，宜稽邃古，以示新恩。應內外文武官妻，可據品秩高卑，各封邑號。
朕刷蕩妖氛，收復京輦三靈胥悅，萬國駿奔，凡在照臨，畢同欣戴。或出司土宇，入覲朝廷，若無列第於神州，何表愛君之誠節。諸道節度觀察防禦團練刺史等，並宜令洛京修宅一區。既表皇都之壯麗，復佳清洛之浩穰，因我後之化家。睹群居之戀闕。
閑者以皇綱中墜，國步多艱，率兵甲於兩河，漲煙塵於千里。憂勤二紀，勞役萬端。矧乃東京國號，大名雄稱，全魏昔惟廣晉，今實興唐。自朕南北舉兵，高低葉力，總六州之疆土，供萬乘之征租。有飛芻免粟之勞，有浚壘深溝之役，賦重而民無嗟怨，務繁而士竭忠勤。致於掃蕩氛霾，平除偽逆，九廟復烝嚐之薦，兆人息塗炭之災。靜想夤緣，深所嘉歎。昨者因追曩素，載洽歌謠，俱懸望幸之誠，遂舉省方之典。爰臨管界，洎至都城。對父老之歡呼，眷懷斯契；睹井田之凋廢，臨馭增慚。得不特降優恩，俾蘇舊地，冀表寵綏之道，免渝敦激之風。應東京隨絲鹽錢，每兩俱減放五文。逐年俵賣蠶鹽食鹽大鹽甜次冷鹽，每鬥與減五十文。欒鹽與減三十文。其小菉豆稅，每畝長與減放三升。都城內店宅園圃，比來無稅，頃因偽命，遂有配徵。後來原將所徵物色，添助軍人衣賜。將令通濟，宜示矜蠲。今據緊慢去處，於見輸稅絲上，每兩作三等酌量納錢，貴與充本回圖收市軍人衣賜，其絲永與除放。所有六街內空閑田地，並許新歸業人戶逐便蓋舍居止，與免差徭。如是本主未來，一任坊鄰收佃。庶令康泰，俾表優恩。
朕以削平僭亂，底定寰區，爰宅洛都，再逾星歲。乃眷興王之地，頗聆望幸之辭，暫議省巡，以慰群品。因茲駐蹕，俄已經春，優恩既洽於大名，車駕宜還於中土。俾宣遐邇，鹹暢昇平。可定此月十七日發程，取河陽舊路歸洛。
起今後，宜準開成三年敕文，凡有官者並詣吏曹，未仕者皆歸禮部，其童子則委本州府依諸色舉人例考試，結解送省，任稱鄉貢童子，長吏不得表薦若無本處解送，本司不在考試之限。
朕聞古先哲王，臨御天下，上則以無偏無黨為至治，次則以足食足兵為遠謀。緬維前修，誠可師範。朕纂承鳳曆。嗣守鴻圖，三載於茲，萬幾是總。非不知五兵未弭，兆庶多艱，蓋賴卿等寅亮居懷，康濟為務，冀盡賦輿之理，洞詢盍徹之規。今則潛按方區，備聆謠俗，或力役罕均其勞逸，或賦租莫辨於後先。但以督促為名，煩苛不已。被甲胄者何嘗充給，趨朝省者轉困支持。州閭之貨殖全疏，天地之災祥屢應。以至星辰越度，旱澇不時，農桑失業於邱園，道堇相望於郊野。生靈及此，寢食寧遑。豈非朕德政未孚，焦勞自掇者耶？朕昨親援毫翰，軫念瘡痍，一則詢爾謀猷，一則表予宵旰。未披來奏，轉撓於懷，敢不翼翼罪躬，乾乾軫慮。谘爾四嶽，弼予一人。何不舉爾賢才，輔予寡昧？百辟之內，群後之閑，莫不有盡忠者被掩其能，抱器者難陳其力。或草澤有遺逸之士，山林多屈滯之人。爾所不知，吾將安訪？卿等位尊調鼎，名顯代天，既逢不諱之朝，何吝繇中之說，當宜曆告中外，急訪英髦。應在任及前資文武官，下至草澤之士，有濟國治民除奸革弊者，並宜各獻封章，朕當選擇施行。其近宣御劄，亦可告諭內外，體朕意焉。
