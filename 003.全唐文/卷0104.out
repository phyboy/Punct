邇聞京百官俸錢至薄，骨肉數多，支贍不充，朝夕難遣。偽庭時刻削嚴急，不敢披陳，今既混同，是行優恤。下御史台，在班行有欲求外職，或要分司，各許中書門下投狀奏聞。
爰遣內臣，遠頒成命，師號既旌於戒行，紫衣無爽於受持，久屬當仁，匪宜多讓。
朕親驅義旅，徑下偽庭，凶讎雖已翦除，內外或聞騷擾。貴行招諭，以示綏懷。應諸色官員，並仍宜舊勾當。當軍百姓，各自安居。永無勞弊之虞，共睹昇平之代。如無量之輩，扇動人心，便仰密加追捕，嚴行處斷。貴從寧謐，當體朕懷。
朕猥以寡德，謬荷丕基，順天行誅，因眾除亂，刷宗祧之大恥，快億兆之歡心。車書將致於混同，寰海漸從於開泰。所宜樂虔清廟，禮答圜丘，已定良辰，率遵舊典。朕取今月二十四日幸洛京，十二月二十三日朝獻太微宮，二十四日朝獻太廟，二十五日有事於南郊。經過州縣，隨事供備，不得妄有侵擾百姓。應諸處節度防禦刺史等，不得遠赴京都，擅離治所。務從簡儉，以副朕懷。
朕大平國患顯紹帝圖，廓天地之妖氛，救生靈之塗炭。方懷至理，永保鴻休，敦去華務實之規，成革故從新之化。足可塞僥幸之路，絕繁費之源。協我無私，告爾有位。應隨處官吏務局員寮諸軍將校等，如聞前例各有進獻，直貢奏章，不唯褻瀆於朝廷，實且旁滋於誅斂。速宜止絕，以肅風化。
左降官均州司馬劉嶽，有母年逾八十，近聞身故，既鮮兄弟，別無骨肉，孤魂旅寄，誰為蓋棺？準本朝故事，許歸終三年喪。服闋如未量移，即赴貶所。
李德休譽洽朝端，任隆台憲，將舉行於舊典，請刪定其法書，載閱申陳，備見公切。
自十數年來，屢經戰陣，殺傷暴露，有足閔嗟。其德勝寨莘縣楊劉鎮通津鎮胡柳陂戰陣之所，宜令逐處差人，簡收骸骨埋瘞。取係省錢，備酒紙招祭，以慰亡魂。
當聖祖舊殿，生枯檜新枝，應皇家再造之期，顯大國中興之運。同上林仆柳，祥既協於漢宣；比南頓嘉禾，瑞更超於光武。宣標史冊，以示寰瀛。宜委本州太清宮副使常加簡察，兼令功德使差道士一人，往彼告謝，仍付史館編錄。
頃以未平國恥，須運戎機，十年親統於驍雄，千里久違於定省。寧辭櫛沐，嚐切晨昏。今已翦蕩元凶，宅居中土，仰稟庭闈之訓，獲寧宇宙之心。恨不得躬詣汾川，攀迎法駕。皇太后遠涉山阻，將及近畿，朕何以端坐闕庭？為拘常禮，雖雲舊制，未葉斯懷，朕今親至懷州奉迎。
朕自雀台創業，兔苑平凶，救生聚之倒懸，俾寰區之反正。凡雲機密，深係憂勤，每事多委密司，權令決遣，貴無停滯，要速施行。今則四海一家，萬邦同德，中土之宸居顯定，圜丘之祀禮方終。既整皇綱，合依舊制，使百官各舉其職，庶事不失其宜。貴合通規，以成永例。此後應有公事，何色件合歸樞密院，何色件合付京百司。至於軍幕之中，並在精詳分擘。內外免侵其職分，高低貴葉其規程。其或百姓軍人，事關爭訟，先經州縣都將，須依次第披論。或致淹停，可詣台省。至若懷冤抑，要達禁庭。即許投狀匭函，別議申雪。此或情非的確，理涉僭逾推詰有聞，必行朝典。兼有衣冠士族，參選官寮，或獻所業文章，或述從前行止，因依駕幸，抵冒乘輿，希望恩榮，隨張物體。更有軍人百姓，亦敢將狀衝突。須各示條章，絕其容易。宜令御史各下諸司河南府及諸道，分明曉示訖。其本朝百官有司所行公事，仍令御史台各取狀申中書門下。
朕禋祀天地，朝享祖宗，百司各具其威儀，郡吏遂蒙其置攝。希因霈澤，以錄微勞。然而躁妄之徒，經求競進，參雜之道，真濫莫分。勘職名則半是穴員，語人數則又盈千計。若無簡舉，並與寵榮，不惟開僥幸之門，兼恐撓銓衡之務。須明條例，方別等差。應諸司行事官，並付三銓，各遣取告敕考牒解繇入仕曆子等磨勘。如文書盡備，隻欠一選者，便與依資注官。欠兩選者，與注同類官。欠三選四選者，與減一選。欠五選至七選者，與減兩選。欠八選至十一選者，與減三選。一奏一除。未合入選門者，許自同光二年數本官選數滿日赴集。其太常寺先以白身差攝本寺官，應奏祠祭勞考稍深者，追取元額補牒。簡勘不虛，即與正授。如因大禮差補行事，有前任官及出身者，即須準諸司例，追告敕磨勘。其諸色黃衣欠兩選者，與減一選。應官資已高不合銓司注擬者，亦委子細簡勘，送名中書門下。如全無文書，稱失墜官告，敕簡敕甲，又無證據，隻有格式公驗，並諸司諸州府公憑，及試授官文牒，兼文書過格年月深遠者，並宜落下。所冀官無濫受，恩不虛行。
選舉二門，仕進根本，當掄擇於多士，全委仗於有司。苟請讬是從，則逾濫斯極。況方行公事，已集群材，須行戒勵之文，俾絕幸求之路。宜令吏部禮部，掄材考藝，必盡於精詳，滅私徇公，無從於請讬。仍委三銓貢院，榜示省門，曉告中外。
史館提舉赦書節文購求經史，頗為允當，宜許施行。今宜添進納四百卷已下、三百卷已上，皆成部帙，不是重疊，及紙墨書寫精細，己在選門未合格人，一百卷與減一選；無選減數者，注官日優與處分。無官者納書及三百卷，特授試官。
朕祗膺大寶，虔奉鴻名，勉承夷夏之心，以副天人之望。雖德音尋降，赦宥近行，猶恐恩有所未孚，德有所未洽。自朱溫劫遷昭宗至洛京已來，內外臣寮，有無辜妄遭刑戮者，更宜廣令搜訪，各與次第贈官，如有子孫，並委敘錄。
治國之由，安民是本。如聞今歲麥田雖繁，而結實不廣，其四京諸道百姓，於麥地內察種得秋苗，並不徵稅。
應御史台河南府行台馬步司左右軍巡院見禁囚徒，據罪輕重，限十日內，並悉決遣申奏。仍委西京諸道州府，見禁囚徒，速宜疏決，不得淹停。兼恐內外刑勢官員私事寄禁，切要止絕，俾無冤滯。
三川奧壤，四海名區，為帝王光宅之都，乃符瑞薦臻之地。周都始建，卜年遂啟於延洪；漢室中興即土是圖於遠大。鹹茲建極，至我本朝，壯麗可觀，浩穰為最。千門萬戶，實為富庶之鄉；接廡連甍，宛有升平之俗。而自偽梁僭逆，諸夏憑陵，尋干戈而虐用蒸黎，恣塗炭而毒流草木。依憑兔苑，嘯聚梟巢，遂令輦轂之閑，鞠興蕪沒之歎。朕自削平大憝，纂嗣丕圖，重興卜洛之都，永啟朝宗之會。將資久遠，須議葺修。務令壯觀於九重，實在駢羅於萬戶。京城應有空閑地，任諸色人請射蓋造。藩方侯伯，內外臣寮，於京邑之中，無安居之所，亦可請射，各自修營。其空閑有主之地，仍限半年，本主須自修蓋，如過限不見屋宇，亦許他人占射。貴在成功，不得虛占。
舉選二門，國朝重事，俱要精確，難議權停，宜準常例處分。
張全義首冠王臣，心明佛性，資善宏於淨眾，增福聚於皇基，將欲壇啟琉璃，人銓鴛鷺，實彰忠節，宜示允俞。
大名重地，全魏奧區，成予定霸之基，致我興王之業。蓋以土田沃衍，庶士忠勤，載想夤緣，得無眷矚。近者頻令按察，頗樂和平，既堅望幸之誠，宜舉省方之典。取來年正月七日，朕當巡幸東京。
買賣人所使見錢，舊有條流，每陌八十文。近訪聞在京及諸道市肆人戶，皆將短陌轉換長錢。今後凡有買賣，並須使八十陌錢。如有輒將短錢興販，仰所在收捉禁治。
諸道州府約勒見錢，素有條制，若全禁斷，實匪通規。宜令三京諸道州府，城門所出見錢，如五百以上，不得放出。
兵吏部以台省禮錢為名，所司妄有留滯，在京者遽難應付，外來者固是淹延。須至條流，冀絕訛弊。自此後特恩授官，侍衛軍功，改轉內廷，諸司帶職外來進奉，闕廷綾紙，並宜官給，無令收買。舊例朱膠，一切停廢。禮錢亦不徵取。又慮所司困闕人吏，不辦食直糧課，逐月兩司各支與錢四十貫文。至於台省禮錢，宜特蠲減。比舊數五分許徵一分，其特恩已下，並不得徵納禮錢。仍令中書門下條流，敕畫經過諸司，無至停滯。其官告如是宣旨除授，及品秩合進呈者，準例送回。餘並送納中書門下，點簡給付。敕書到本司，十通已上，官限三月內印署了。三十通已上，限五日。五十通已上，中書門下與催促。如臨時緩急宣賜，不拘此限。少府監鑄造印文，元屬禮部，兩司無有推注。停滯諸道使臣，廣徵銅炭價錢，納後別須邀索。自此凡鑄印，宜令本司限敕到五日內進呈。不計諸道在京，並不得徵納銅炭價錢，所破料物，並計數於租庸院請領。仍預常給付價錢，使盡計帳，於租庸院更請。或有故違，必行憲典。
朕顧惟寡德，獲嗣丕圖，奉先之道嚐勤，送往之誠靡怠。爰自重興廟社，載展郊禋，旋蕩滌於瑕疵，復涵濡於慶澤。蓋憂勞靖國，曠墜承祧，禦朽若驚，涉川為懼。繇是推移歲月，鬱滯情懷。恭念昭宗晏駕之辰，少帝登遐之日，鹹罹虺毒，遽殞龍髯，委冠劍於仇讎，讬山陵於梟獍。靜惟規制豈葉度程，存愴結以彌深，固寢興而增惕。虔思改卜，式慰允懷。宜令所司別選園陵，備禮遷葬，貴雪幽明之故，以申追慕之心。凡百臣寮，體朕哀感。
會計之重，鹹鹺是先，矧彼兩池，實有豐利。頃自兵戈擾攘，民庶流離，既場務以隳殘，致程課之虧失。重茲葺理，須仗規模，將立事以成功，在從長而就便。宜令李繼麟兼兗州節度度支安邑解縣兩池榷鹽使，便可制置，一一條貫。所有合置官吏等，亦委自使選差。
禮部所放進士符蒙正等四人，既慊群情，實幹浮議，近令覆試，俾塞輿言。及再覽符蒙正並成僚等程度詩賦，果有疵瑕。若便去留，慮乖激勸，儻無外降，即昧甄明。況王徹體物可嘉，屬辭甚妙；桑維翰差無紕繆，稍有功夫。其王徹升為第一，桑維翰第二，符蒙正第三，成僚第四。
亢陽稍甚，祈禱未徵，將致感通，難避勞擾。宜令河南府於府門造五方龍，集巫禱祭徙市。
時雨尚未沾足，宜令河南府徙市，閉坊門，依法畫龍，置水祈請，令宰臣於諸寺燒香。
時雨尚未沾足，宜令河南府徙市，閉坊門，依法畫龍，置水祈請，令宰臣於諸寺燒香。
關內諸陵，頃因喪亂，例遭穿穴，多未掩修。其下宮殿宇法物等，各令奉陵州府，據所管陵園修制，仍四時各依例薦饗，及逐陵仰差近陵百姓二十戶，放雜差遣，充陵戶，備灑掃。其壽陵等十二陵，亦一例修掩，可量置陵戶。
有善必賞，所以勸忠孝之方；有惡必誅，所以絕奸邪之跡。其或罪狀騰於眾口，醜行布於近親。須舉朝章，冀明國法。汝州防禦使張繼孫，本非張氏子孫，自小丐養，以至成立，備極顯榮，而不能酬撫育之恩，履謙恭之道，擅行威福，嚐恣奸凶，侵奪父權，惑亂家事，從鳥獸之行，畜梟獍之心，有識者所不忍言，無賴者實為其黨。而又橫征暴斂，虐法峻刑，藏兵器於私家，殺平人於廣陌。罔思悛改，難議矜容。且竄逐於遐方，仍歸還於姓氏，俾我勳賢之族，永除汙穢之風。凡百臣寮，宜體朕命。可貶房州司戶參軍同正，兼勒復本姓。
罰罪賞功，大朝常憲；掩瑕宥過，前聖格言。工部侍郎李鏻、宗正少卿李瓊等，早在公途，忝居班列，靡思畏懼，各犯刑章，因補置官吏之秋，見詐偽依違之跡，自招罪狀，合寘嚴科。但以常預臣僚，始當興復，特示哀矜之旨，俾寬流遣之文，降秩趨朝，殊為輕典，推恩念舊，所宜慎思。鏻可責授朝散大夫司農少卿，瓊可責授朝議郎守太子中舍。
諸司人吏授官，從來隻係勞考，年滿赴選，方許離司。近日己來，頗隳條制，到司曾無考課，公事尚未諳詳，便求薦論，深為僥幸。遂使故事都失，蓋繇舊人不存。豈惟勞逸之無均，兼致司局之曠敗。自今年除勞考滿三銓注官，即許赴任，非時不得奏薦。如有注掌難重，勞績可稱，許本司奏聞，當與減選。或是顯然事跡，在司年深，齒發祗役不任，即許解職赴任，餘切依格條處分。
凡窺奇異，盡係休明，所獲錢文，式昭元貺，得一者佇歸於一統，順天者式契於天心，道煥一時，事光千載，殊休繼出，信史必書，宜付史館。
如聞天津橋未通，往來百官，以舟船濟渡，因茲傾覆，兼踣泥途。自今文武百官三日一趨朝，宰臣即每日中書視事。
久雨不晴，慮傷農稼，可申命禱禜，仍曉諭天下州府，疏理係囚，無令冤滯。
符習累居藩翰，屢顯政能，靜以臨人，寬而得眾，撫俗已彰於惠愛，輔時又致於休徵。因得和氣潛蒸，靈芝遽產，同九莖而表瑞，比三秀以呈祥。載閱奏陳，良深嘉歎。
朕以蜀部封疆，本是我唐境土，爰從兵革，遠阻江山。當偽梁篡弑之時，致宗廟震驚之難，遂滋割據，益遂便安。雖行建號之謀，乃是從權之道。況復蜀主先父，素是本朝舊臣，常懷忠孝之心，每俟興隆之運，惟期恢復，卻效傾輸。朕以初殄寇仇，重興社稷，撫諭之恩既廣，憂勤之意常深，須務綏和，貴諧混一。遂令元子，兼命宰臣，遠安徯後之心，既協來王之願。遐想王師行李，已及彼地城池，遠降詔書，明行示諭，料其素誌，必協夙心。當符魚水之歡，永保山河之誓。偽蜀文武官寮等，或本朝舊族，或當代英賢，或抱節於軍戎，或著名於鄉曲，久從睽隔，常軫情懷。宜知乃眷之恩，各勵輸誠之節。今己降敕命，誡約諸道兵帥，如西川果決歸降，到城不得驚擾。但思效順，勿致懷疑。
本朝徵科，唯有兩稅。至於折紐，比不施為。宜依李琪所論，應逐稅合納錢物斛斗及鹽錢等，宜令租庸司指揮，並準元徵本色輸納，不得改更。若合有移改。須具事由聞奏，請下中書門下商量，另候敕旨。
今歲自春以來，水澇為患，物價騰湧，人戶多於西京收糴斛斗。近聞京西諸道州府，逐道皆有稅錢，遂不通行，乃同閉糶。宜令宣下京西諸道州府，凡收糴斛斗，不得輒有稅錢，及經過水陸關防鎮縣，妄有邀難。
三川涇鳳秦隴等州縣，官員數目極多。其上佐官自少尹已下，依本朝舊制，各具見任員闕申奏。其州判司，準近制置錄事參軍司戶司法參軍各一員。縣置縣令主簿各一員。餘並停。其出替選任，一準三銓常式。
