帝姓石氏，諱敬瑭，太原人，唐景福元年生。事後唐莊宗明宗，累官侍中太原尹北京留守兼大同振武彰國威塞等軍蕃漢馬步軍總管，清泰三年五月封趙國公，是年叛後唐，十一月受契丹主冊即皇帝位。在位七年，年五十一，諡曰聖文章武明德孝皇帝，廟號高祖。
朕遠提義旅，尋克皇都，六部相次以奉迎，兆庶畫時而安堵，旋茲底定，已遂廓清。應文武百官等，早列通班，各懷忠節，掩節雖淪於汙俗，推誠必候於維新。但當共罄嘉謨，副予虛佇。虞秦可鑒，在於用舍之間；堯舜為心，方務含宏之德。勉堅臣節，深體朕懷。其兩班臣寮應事偽庭者，並宜釋罪。
天有寶圖，應運者文明之主；國調金鉉，入司者經緯之臣。將冀大同，須資良弼。況謂建邦之始，難虛納揆之官。其有霸府舊寮，前籌上密，曆歲寒而斯久，宏益嚐多；經艱險而不渝，忠貞彌篤。式旌懿德，宜舉徽章，乃擇吉辰，爰行並命。翰林學士承旨知河東軍府事正議大夫尚書戶部侍郎知制誥賜紫金魚袋趙瑩，儒中端士，席上正人，襟靈而萬里坦夷，行葉而四時繁茂。洎升簪履，旦夕之替畫過人；每侍籌帷，遐邇之折衝在我。翰林學士權知樞密使事正議大夫尚書禮部侍郎知制誥賜紫金魚袋桑維翰，文場翹楚，學海波瀾，撓澄不變於二風，躁靜同歸於一德，誠抱兼人之器，諒懷經國之才，十年伸揮翰之勞，數鎮有從征之役，而皆功參佐命，績顯坐籌，蕭曹遠接於英猷，房杜近齊於芳烈，成予丕業，職爾元勳，既協良辰，難稽懋賞，自董戎而居廊廟，繇內翰而秉鈞衡，乃用器能，佇觀燮讚。
於戲，優賢異典，有國新恩，勉伸裨救之謀，共致升平之治，事繁罔避，言直勿辭，永修魚水之歡，以保雲龍之契。瑩可金紫光祿大夫門下侍郎平章事，維翰可集賢殿大學士依前權知樞密使事。
舜任五臣，坐致穆清之化；漢尊三傑，克成王霸之基。皆所以君臣義通，上下情洽，得以寅亮大化，導揚休聲。百工允釐，垂衣裳而禦宇，萬方率服，鑄劍戟以為農。式繇輔弼之功，兆此隆平之運。朕謬膺開創，初統寰瀛，照臨將被於淳風，宰制實憑於良輔。其有功宣締構，業紹經綸，兩朝輸翊戴之勳，萬彙仰陶鈞之力，是宜重膺夢卜，再踐廟堂，俾光新造之邦，共闡無為之化。經邦致理翊戴功臣特進守司空上柱國始平郡公食邑二千五百戶食實封三百戶馮道，禮天蒼璧鎮國元龜，夏璜為稀世之珍，軒鏡是辟邪之寶，方諸才業，良平有可差其肩，較彼忠貞，姚宋不得並其轡，可謂人臣之刀尺，造化之丹青。自明宗皇帝克紹基扃，仰膺圖讖，於草昧皇靈之際，有攀鱗附翼之功。密讚皇猷，靜司帝誥，出納奉命，周旋八年。持葛秤以定錙銖，浮殷舟而拯沈溺。四時成歲，陰陽畢順於燮調；九德不愆，朝野鹹推於表式。繄予薄德，獲被寵靈，將惕勵以為懷，恐負荷之弗克。宜憑勳德，共濟艱難，是用重啟岩廊，俾持埏埴，水土之崇資不改，宏文之大柄仍兼。
於戲，造膝陳謀，爾無辭於裨救；開懷納諫，朕不怠於聽從。致社稷於昌期，納生靈於壽域，共臻至理，勿墜前功。唯於大臣，不俟多訓。可守司空兼門下侍郎平章事宏文館大學士。
思勳早承家蔭，久列內廷，奉王命而不辭，顧賊眾而無懼，宣揚朝旨，勸諭兵師，遂被凶徒，橫加殺害。而聞厥父抱疾，其家甚貧，不有旌酬，何彰忠烈？可贈左武衛大將軍。仍以思勳舊請俸祿，終王元正一世。思勳男候有長成者，量才敘錄。兼令所司，厚給賻贈。
噫，以子之俸，終父之年，足表渥恩，以慰存歿。布告中外，咸使聞知。
雷雨作解，表天道之推恩；瑾瑜匿瑕，顯國君之含垢。顧惟師古，敢怠宏仁，關河既靜於昏霾，綸綍宜覃於慶澤。昨者張從賓輒萌逆節，遠結叛臣，釁起三城，悲纏兩地，占據我都邑，虔劉我士民，九泥欲閉於虎牢，祅霧幾迷於鳳闕。賴乾坤垂祐，將相協謀，渠魁送死於網羅，凶黨成膏於厚野，捷音繼振，惡蔓皆除。宜施曠蕩之恩，以撫驚騷之地，仍頒霈澤，遍及縲囚，貴感召於淳和，速蕩平於氛祲。天福二年八月二十五日昧爽已前，天下見禁囚徒，除十惡五逆，光火劫舍，持仗殺人，合造毒藥，官典犯贓，欠負官錢外，其餘不問輕重，已發覺未發覺，已結正未結正，並宜釋放。應自張從賓作亂已來，有曾被張從賓及張延播脅從梁汙，及符彥饒下隨身軍將等，兼安州王暉徒黨，除已誅戮外，並從釋放，一切不問。尚恐無知之人，暗有恐動物色，委洛京留守河陽節度使明加察訪，犯者重斷。或無辜被害，或徇節忘生，既抱沈冤，宜申贈典。應自張從賓作亂已來，諸色官寮內，有沒於王事者，並與追贈，有子孫量才敘錄。或是諸軍小節級長行已下，沒於王事者，具給本家三年糧賜，有男成長者，委侍司衛典諸軍內酌量安排。富父春喉，須誅元惡；文王葬骨，式表至仁。自張從賓作亂己儼，所在殺傷者，並委逐處差人收拾骸骨葬瘞。張繼祚在喪紀之中，承逆豎之意，顯從叛亂，難貸刑章，乃眷先臣，實有遺德，遽茲乏祀，深所軫懷，其一房家業，準法雖已籍沒，所有先臣並祖父母墳莊祠堂，並可交付親的骨肉主張。應有犯事人親的骨肉，除已誅戮外並放，一切不問。所在祖先墳塋，亦仰準此交付。負國者天地不容，為逆者人神共怒，永惟蚃，實有感通。昨出師之時，將帥虔禱，頗聞陰祐，成此戰功。唐衛國公宜封靈顯王，其餘鄭州並汜水管內神祠，宜令長吏差官點檢，如有隳損處，便委量事修葺，貴伸嚴飾，以答陰功。五嶽承天，四瀆紀地，自正當陽之位，未伸望秩之儀，宜令差官遍往告祭，兼下逐州府量事修崇，所有近廟山林，仍宜禁斷采樵。降黜之科，既然不濫，洗滌之道，足使自新。應自創業已來，降黜者並可放還。兵興已來，邊疆多事，或因虜掠，或偶滯留，歲序遷移，家鄉迢遞。魚腸雁足，嚐縣骨肉之恩，月夕霜天，必起桑榆之思。宜令收贖，俾遂歸還。自梁朝後唐已來，前後奉使，乃北京沿邊管界，虜掠往向北人口，宜令官給錢物，差使齋持往彼，一一收贖，放歸本家。興兵動眾，蓋殄元凶，伐罪吊民，須安兆庶。應內府管界內今年夏稅，近指揮隻徵五分，今以方駐兵師，無不勞役，並宜蠲放。
於戲，顧惟薄德，屬此多艱，敢忘禦朽之規，思廣納汙之道？爰敷渙汗，貴洽蒸黎，更在中外輔臣，文武列辟，同扶寡昧，以致隆平，告報寰區，宜體朕意。
朝散大夫衛尉寺丞陳保極，夙蘊才名，早登科第，洎居班列，深顯器能。近者假限既違，朝章是舉，自聞左降，深悟前非，宜推宥罪之恩，俾奉自新之命，勉伸傾竭，繼俟陟遷。可復行尚書倉部員外郎，賜紫金魚袋。
于闐國王李聖天，境控西陲，心馳北闕，頃屬前朝多事，久阻來庭，今當寶曆開基，乃勤述職，請備屬籍，宜降冊封，將宏來遠之恩，俾樂無為之化。宜冊封為大寶于闐國王，仍令所司擇日備禮冊命，以供奉官張光鄴充使。
王者居域中之大，以天下為家，兩曜照臨，必覃聲教；二儀覆載，鹹有寵綏。矧夫地鎮南台，心傾北闕，遙識興隆之運，顯輸翊戴之誠，得不並舉徽章，式旌亮節？爰當吉日，遂降明恩。威武軍節度福建管內觀察處置等使光祿大夫檢校太保兼御史大夫上柱國琅琊縣開國伯食邑七百戶王繼恭，淮水源長，緱山係遠，代襲弓裘之業，家承帶礪之勳。劍有龜文，乃是幹星之器；玉稱龍輔，允為照廡之珍。當年已得於佩刀，繼世連持於瑞節。紅蓮綠水，幕中多倚馬之賓；貝胄犀渠帳下悉曳牛之將。號令而秋霜肅物，撫綏而時雨隨車，嶽鎮一方，風行萬里。而況誠專會禹，道著尊周，掛帆檣而遠涉滄波，貢章表而備陳丹懇。菁茅畢至，無虧任土之儀，玉帛鹹來，悉是充庭之寶。爾能若此，朕實嘉焉。是用益以井田，榮之黻冤，階昇峻級，爵極真王，冀旌奉上之心，仍錫推忠之號。
於戲，航深梯險，爾無怠於菾虔；崇德報功，朕敢稽於渥澤？勉承休命，永保令圖。可特進檢校太傅福州大都督府長史威武軍節度福建管內觀察處置兼三司發運等使，封臨海郡王，加食邑二千戶食實封三百戶，賜推忠奉節功臣。
回鶻可汗仁美，雄臨朔野，虔奉中朝，一方之烽燧蔑聞，萬里之梯航繼至，自當開創，益效傾輸，備睹尊獎之心，爰降冊封之命。宜封為奉化可汗，擇日備禮冊命，遣衛尉卿刑德昭持節使之。
朕自勉副群心，恭臨大寶，承曆代荒屯之後，屬前朝喪亂之餘，每務綏和，漸期富庶。尋以東遷梁苑，北定鄴都，國力既虛，軍資甚廣，所司以供億為念，督責是專，嘗思凋獘之民，倍軫焦勞之意。今我事漸簡，農時欲興，將導達於休和，用頒宣於渥澤，宜蠲宿負，以惠黎元。應天福元年終已前公私債欠，一切除放。
王者法二象以覆載，齊七麗以照臨，既符有道之文，是布無私之化。其有誠懸象闕，路越鯨津，首傾拱極之心，久勵事君之節，得不示四時之信，同萬國之風；用顯英賢，俾行典禮。大義軍使特進檢校太保使持節元菟州都督上柱國高麗王王建，天資閒傑，神授機謀，宇量矜嚴，靈襟洞達，志堅金石，操凜雪霜，每切朝宗，嘗勤事大。守三韓之重地，仁義兼修；定百濟之彊鄰，恩威並振。暨朕握圖御宇，膺籙開基，遣猶子以朝天，備彰忠節；改名臣而稱賀，益認深誠。而又敘立國之繇，述連姻之舊，慕予正朔，顯爾籌謀，是用時舉徽章，聿覃豐澤，階升一品，位統三師，加以戶封，兼其真食，勉膺寵命，以保令猷。可開府儀同三司檢校太師依前使持節元菟州都督充大義軍使食邑一萬戶食實封一千戶高麗國王。
唐莊宗陵名與國諱同，宜改為伊陵。應京畿及諸州縣，舊有唐朝諸帝陵，並真源等縣，並不為次赤，卻以畿甸緊望為定，其逐處縣令，不得以陵台結銜，考滿日依出選門官例指揮，隔任後準格例施行。其宋州亳州節度使刺史，落太清官使副名額。
有晉開國，新命臨人，宜宏不二之規，以廣無私之化。應在朝中外臣寮，及節度團練防禦使刺史留守司及州府縣官等，宜並與加恩，擢材委任，不問常例。
宗正卿石光讚奏，滎陽道左有萬石君石奮之廟，德行懿美，宜示封崇，用光遠祖之徽猷，益茂我朝之盛典，贈奮太傅。
東都奏，留守判官監左藏庫李遐，當張從賓作亂之際，遣李彥珣強取錢帛，李遐稱不奉詔旨，安敢從命？尋遇害。朕以李遐讀古人書，持君子行，攻苦食淡，承家不墜於素風，激濁揚清，曆宦鹹推於貞操。一昨叛臣猖獗，凶黨憑陵，而能守正不回，臨難無懼，忘身徇節，雖死猶生。若無優異渥恩，何以光揚忠烈？仍聞母老子幼，鄉遠家貧，宜超贈於華資，兼賞延於嫡嗣，是覃漏澤，慰彼沈冤。可贈右諫議大夫，其母田氏，封京兆郡太君，所有子孫，候服闕日量才敘錄。朝廷雖已特支救接錢帛粟麥，其本官賻贈物色，宜依常例指揮，仍長給遐在生官俸祿，終母一世。
噫，朕以薄德，屬茲多難，致害忠良，實多軫惻，以子之俸，終母之年，用表衋傷，俾慰存歿。布告中外，當體朕懷。
張允位居近侍，誌奉遠圖，屬將來之助致小康，睹已往之頻行大赦，若惠奸稍甚，則蠹政亦多，推恩務洽於華夷，作解冀調於疏數，所貢論宜付史館。
刑獄之難，古今所重，但關人命，實動天心，或有冤魂，則傷和氣。應諸道州府，凡有囚徒，據推勘到案款，一一盡理，子細簡律令合格敕，其閒或有疑者，準令又讞，大理寺亦宜申尚書省，省寺明有指歸，州府然後決遣。
朕自臨寰宇，每念生民，務切撫綏，期於富庶，屬干戈之未戢，慮徭役之或煩。以彼中山，偶經夏旱，因茲疾苦，遽至流移，達我聽聞，深懷憫惻。應定州所奏軍前夫役逃戶夏稅並放。
王易簡手演王言，心資帝業，當開創之運，以遠大而論，天不能蹙變四時，地不能躁成萬物，況當革夏，盡已從周，化未可以驟行，事隻宜於漸治，不疾而速，其在茲乎，所貢論宜付史館。
為國之規，在於敏政，建都之法，務要利民。曆考前經，朗然通論。顧惟涼德，獲啟丕基，當數代戰伐之餘，是兆庶傷殘之後，車徒既廣，帑廩鹹虛，經年之免粟飛芻，繼日而勞民動眾，常煩漕運，不給供須。今汴州水陸要衝，山河形勝，乃萬庚千箱之地，是四通八達之郊，爰自按巡，益觀宜便，俾升都邑，以利兵民。汴州宜升為東京，置開封府，仍升開封府浚儀兩縣為赤縣，餘升為畿縣。應舊制開封府時所管屬縣，並可仍舊割屬收管，亦升為畿縣。其洛京改為西京，其雍京改為晉昌軍。
王權昨差北朝國信使，堅不肯收接敕牒，兼有狀推托事故，不遵朝命者。王權久在班行，眾推夙舊，固曉為臣之節，宜遵事主之規，豈得才命乘軺，遽聞托故？莫有奉公之道，益彰慢事之心。若以道路迢遠，則鸞閣之台臣亦往；若以筋骸衰減，即鳳山之冊禮才回。既黷憲綱，宜從殿黜，宜停見任，仍勒歸私家。
國家所資，泉貨為重，銷蠹則甚，添鑄無聞，宜令三京諸道州府，無問公私，應有銅者，並許鑄錢。仍以天福元寶為文，左環讀之，每一錢重二銖四參，十錢重一兩，仍禁將鉛鐵雜鑄。諸道應有久廢銅冶，許百姓取便開煉，永遠為主，官中不取課利，除鑄錢外，不得接便別鑄銅器。
過格選人等，早列官途，合依選限，或值戈鋋之隔越，或緣貧病以淹延，既礙舊條，永為廢物，適當開創，宜憫湮沈。可赴吏部南曹，準格召保，是正身者，與降資注官。
朕自臨區夏，每念蒸黎，嚐夜思而晝行，冀時康而俗阜。其如干戈乍息，瘡痏猶多，由是疚懷，不能安席。復又車徒甚眾，廩藏方虛，雖賦租未暇於矜蠲，而煩擾當行於禁止。俾除暴斂，式洽群心。應郡守藩侯，不得擅加賦役，及縣邑別立監徵，所納田租委人戶自量自槩。
國珍職居諫諍，志在恢宏，當其鼎社開基，乃欲象魏懸法，請詳前代之編簡，別創新朝之楷模，以示將來，甚為允當。其詳議官宜差太子少師梁文矩、左散騎常侍張允大理卿張澄國子祭酒唐汭大理少卿高鴻漸國子司業田敏禮部郎中呂鹹休司勳員外郎劉濤刑部員外郎李知損監察御史郭延升等一十人。
皇圖革故，庶政惟新，宜設規程，以諧公共。其中書印，祗委上位宰臣一人知當。
朕仰承天命，肇啟帝圖，黃屋非尊，蒼生在念，旰食宵衣，而修庶政，推恩示信，以禦萬方，要荒未綏，責躬勤止，誕慕文德，不愆夙心，乃眷甌閩，素惟藩翰。王昶昨修傾向，來效貢輸，朕亦釋以前非，待之厚禮。越群方之常例，崇列國之真封。爰及繼恭，並昇方伯，不謂恃其險阻，肆彼僭差，矯誣上天，狎侮君子。左散騎常侍盧損等，泛舟陽海，持節遐陬，王昶自大自尊，不迎不見，寢停詔命，脅辱使臣。遣鄭弼再詣闕庭，使林恩別陳狀訴。隳君臣之事體，希書劄以往來，悖禮慢言，長無畏忌。朕顧惟寡昧，虔荷景靈，所慮德之不修，豈患人之示服？然以失道愆義，引惡紊常，人祗之心，憤怒俱至。是用懲其跋扈，何須振以威刑？鄭元弼等處此亂邦，罹茲虐政，諒非獲已，良可哀矜。宜令所司，切加安撫，所齋文字及諸貢物，不任通進，並諸州綱運等，勒林恩、鄭元弼管押速歸。
德莫盛於繼絕，禮莫大於敬先。莊宗立興復之功，明宗垂光大之業，逮乎閔帝，實纂本枝，然則丕緒洪源，皆尊唐氏。繼周者須崇後稷，嗣漢者必奉高皇，將啟嚴祠，當從茂典，宜立高祖太宗及莊宗明宗閔帝五廟。
正冬二節，朝會舊儀，廢於離亂之時，興自和平之代，將期備物，全係用心，須議擇人，同為定制。其正冬朝會禮節樂章二舞行列等事，宜差太常卿崔棁御史中丞寶貞固刑部侍郎呂琦禮部侍郎張允與太常寺官一一詳定。禮從新意，道在舊章，庶知治世之和，漸見移風之善。
