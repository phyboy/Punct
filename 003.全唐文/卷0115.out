朕自禦萬方，於今五稔，每推誠而待物，貴舍已以從人。乃有不體朕懷柔，恣行凶慝，顯幹紀律，須舉憲章。福州王昶，恃彼偏方，亂其彝典，於使臣而倨傲，向朝闕以邀求，深虧臣子之儀，固掇神祇之怒。尚全大體，特示寬恩。所有貢輸，悉令回復。舞羽而聿思修德，轉規而猶冀省愆。而王建立三上奏章，楊光遠繼陳表疏，朝行之內，邦計之司，同有敷揚，謂非允當。且王昶以無用之物，取利中華，萌不軌之心，僭稱大號，盜乘輿之式度，竊冠冕之威儀，眩誘良家，招收奇貨，此而可恕，孰不能容？或貢讜言，請從籍錄。鄭元弼等相次上狀，不願回歸，亦可憫傷，各令存恤。其福州貢物私商，宜準律處分。
官爵之班，即分高下，見謝之位，豈有異同？宜格通規，以為定制。今後宰臣使相，朝見辭謝，並於崇元門內，與諸官重行異位，一時列拜，假開橫行，即從舊例。又入閣之儀，序班為重，宣喚則齊趨正殿，放仗則各出朝門，何起居之禮即同，而進退之規有異？其翰林學士及前任郡守等，今後入閣退朝，宜依百官班制。
邊藩都護，三載一更，古之制也。嗣守世及，則勞役不均。朕俾全節代卿，將授卿以重領，何猶豫熒惑，而有異圖？近覽復州上言雲，東陵洄口，官波三戍，皆稱江下鳩集水軍，大發樓櫓，與卿應援。又賈貞蔡進等，咸以蠟書章表，來投闕庭，故旋命六將，徵兵三萬，如能轉圜從順，朕亦待爾如初。予之食言，何以享國？若其迷途不返，即聾從昧，則夷宗覆族，良可哀也。
故銀青光祿大夫檢校左散騎常侍兼御史大夫賈仁詔，頃自內廷，出為外職，李金全愚冥而猜忌，胡漢筠邪佞而貪殘，竟罹塗地之殃，誠堪歎息。爰示漏泉之澤，用表褒崇，必有貞魂，欽茲茂典，可贈右衛將軍。
故安州馬步軍副都指揮使桑干、威和指揮使王萬金、成彥溫等，皆精武略，咸著軍功，或列偏裨，或嘗頓戍，當奸臣之叛國，或執節不從，全烈士之徇名，或銜冤而死。實興永歎，宜示追崇，或列部符，或升環衛，賁諸幽壤，彰彼明誠。干可贈峽州刺史，萬金可贈左監門衛將軍，彥溫可贈左千牛衛將軍。
朕自臨區夏，每念生靈，惡殺為心，寶慈是務，凡於獄訟，常切哀矜。況時漸興文，民皆知禁，宜伸輕典，用緩峻刑。今後竊盜贓滿五匹處死，三匹以上決杖配流，以盜論者依律文處分。
全晉奧區，興王重鎮，唐叔之英靈未泯，台駘之古廟猶存。朕頃在並門，長承陰助，永言正直，宜用封崇。唐叔虞宜封興安王，台駘宜封昌寧公。
嶽鎮司方，海瀆紀地，載諸祀典，咸福蒸民，將保豐穰，宜申虔敬，俾加崇飾，以奉神明，其嶽鎮海瀆廟宇等，宜令各修葺，仍禁樵蘇。
朕自禦寰區，每思黎庶，貴除聚斂，以活疲羸。訪聞遐僻邊境之州，或無公廨利用之物，每因節序，亦備於貢輸，輟官吏之俸錢，率鄉國之人戶，雖雲奉上，其奈害公。今後冬至寒食端午天和節及諸色謝賀，無屬州錢處，俱不得進奉。
臣子之心，務申勤敬，國家之體，自有規繩。凡侯伯之來朝，或君臣之相見，豈煩貢奉，方啟宴筵？事既非宜，理當改置，臣下置宴，今後宜停。
六典云：「中書舍人掌侍奉進奏參議表章，凡詔旨刺敕，璽書策命，皆案故事。起草進畫，既下則署而行之。其禁有四：一曰漏泄，二曰稽緩，三曰違失，四曰忘誤。所以重王命也。」古昔已來，典實斯在，爰從近伐，別創新名，今運屬興王，事從師古，俾仍舊貫，以耀前規。其翰林學士院公事，宜並歸中書舍人。
王者行考績之文，重為政之本，若存功課，自有旌酬。或仗鉞守方，著安民之術；或剖符刺部，彰恤物之仁。凡著政聲，悉聞朝聽。邇者數州百姓，舉留本部長官，遂涉道途，徑趨京闕，皆陳善治，並述公清。或指使而方來，或感激而自至，勞煩行役，妨廢耕耘，言念苦辛，倍深軫憫。今後嶽牧善政，委倅貳官條件奏陳，必當旌別勤勞，審詳課最，如不愆於名實，固無吝於渥恩。
政刑所切，獄訟惟先，推窮須察於事情，斷遣必遵於條法，用宏欽恤，以致和平。應三京鄴都及諸道州府縣見禁諸色人等，宜令逐處長吏常切提撕，疾速決遣，每務公當，勿使滯淹。
唐室中圮，賢臣挺生，澟然英風，迥冠千古，不有典冊，曷旌忠良？唐梁國公狄仁傑，稟五行正氣，聳九諫直操，鼎祚危而復安，黔庶否而獲泰。惠流河北，名振寰中，惟爾事君，無愧臣節，用光遺像，式示明恩。論道經邦，著周官之貴位；貞魂毅魄，煥魏土之靈祠，昭是寵嘉，永光緹素。可追贈太師。仍令所司擇日，備禮冊命。
朕自臨天下，每念民閑，禦一衣思蠶績之勞，對一食想耕耘之苦。而況職官俸祿，師旅資糧，凡所贍供，悉因黔庶。得不救其疾苦，憫彼災傷？徵宿欠，慮流離者不歸；均殘租，恐貧饑者漸困。今春膏雨繼降，農作方興，宜示渥恩，俾蘇疲瘵。天福二年至四年夏秋租稅，一切除放。
近年以來，大治頻決，漂蕩人戶，妨廢農桑，言念蒸黎，因茲凋敝。凡居牧守，皆委山河，既已在封巡，所宜專切。起今後宜令沿河廣晉開封府尹逐處觀察防禦使刺史等並兼河隄使名額，任便差選職員，分擘勾當。有隄堰薄怯水勢衝注處，豫先計度，不得臨時失於防護。
張彥澤刳剔賓從，誅剝生聚，冤聲穢跡，流聞四方，章表繼來，指陳甚切。尚以曾施微功，特示寬恩，深懷曲法之慚，貴循議勞之典。其張彥澤宜削一階，仍降爵一級。其張式宜贈官，張式父鐸、弟守貞、男希範並與除官。仍於涇州賜錢十萬，差人津置張式靈樞，並骨肉歸鄉。所有先收納卻張式家財物蓄，並令卻還。其涇州新歸業戶，量與蠲減稅賦。
爾身為大臣，家有老母，忿不思難，棄君與親。吾因契丹而興基業，爾因吾而致富貴，吾不敢忘，爾可忘耶？且前代和親，隻為安邊，今吾以天下臣之，爾欲以一鎮抗之，大小不等，無自辱焉。
外官內官，陳力實關於共理；或出或處，藉才難執於常規。近睹朝臣，偶除外任，三年替罷之後，再來擬官之時，不計新職之勤勞，唯循舊官之資曆，比藉幹濟，翻成滯淹，宜別立於規繩，貴各期於激勵。宜今後應朝臣中有藉材特除外任者，秩滿無遺闕，將來擬官之時，在外一任，同在朝一任升進，其就便自求外職，及不是特達選任者，不在此限。
周以杞宋封夏殷之後為二王後，兼封舜之後為三恪，唐以周隋之後封公，又封魏之後為三恪。夫應天開國，恭已臨人，宜覃細絕之恩，以廣延洪之道。宜於唐朝宗屬中取一人封公世襲，兼隋之酅公為二王後，以周後介國公備三恪。其主祀及赴大朝會，委所司具典禮申奏。其唐朝宗屬中，舊在朝及諸道為官者，各據資曆，考限滿日，循品秩序遷，己有出身，任令參選。
敕：聞訪諸道州府等，昨以朝廷近有指揮，搜羅官健，震驚戶口，騷動鄉原，致彼編，不思樂業，結聚徒伴，藏避山林。其間亦有接便為非，率意行劫，事不獲已，想非故心。今既國步晏寧，春事興作，宜行告諭，各便歸還，但務耕農，況無徭役。切慮有無知之輩，懼罪不歸，須示條流，冀令安靜，限敕到後與量地裏遠近與限，各令復業。已前為非，一切不問，如限內不來者，其物業許鄰近人請射承佃。或有不聽招攜，尚行偷劫者，一聽居停及鄰人密來陳告，便許占射賊人物業充賞。如賊無物業，即與逐處指揮，每告一人，即與賞錢二十貫文，如至十人已上，更賜銀鞍轡馬一匹。此外並依所告得人數，支與賞錢，仍據所願穩便處，與補職安排，委逐處長吏遍下管內，令於山谷道口津渡，如法粉壁曉諭，仍不任差人四向專切招攜。如是不能悛改，尚務結集者，委逐處差兵掩殺。
應諸道前任行軍副使等，例從替罷，久住京師，每念滯淹，嚐懷惻憫，極欲疾速發遣，穩便安排。但以擬除一人，須俟一闕，授命者才去，得替者便來，到闕既專望渥恩，在任又須終月限，循環不已，積滯轉多。而況在京，所費亦倍，必想在外一年事力，才充在京數月支持，比候闕員，多稱委困，當別行於條貫，期各守於規程。起今前件官員等，如得替後，且就家私，穩便安居，限一年後，方得赴闕。朝廷當據職資，便與比擬，或非時有闕，與就便安排，自然公私得濟，出處合宜。有員闕以安排，無歲時之停滯，事關悠久，情在優矜，各委遵承，勿得逾越。其先得替在京者，宜令中書據見有員闕處，量才安排，仍降敕諸道，各令知委。
州縣之官，俾其戢理；錢穀之職，委以秉持。須選廉勤，豈容薦讬？一時敬從於私徇，久遠必紊於公方。頃在唐朝，曾有敕命，貴杜僥幸之漸，明懸誡約之條，時異理同，再宜申舉。自今後中外臣寮，或因差使出入，並不得薦囑人於藩鎮希求事任，如有犯者，並準唐朝長興二年敕條處分，仍付所司。
古之用兵，必先立法，等第既分於將領，高卑自有於規繩。或聞近年，多逾此制，至於行閒士卒，罔遵都內指揮，既侮國章，且乖師律，適當開創，要整紀綱，宜示條流，免干法制。應在京及諸道馬步諸軍將領節級長行等，今後仰並依階次第，凡事制御區分。如是長行或有違犯，即副將便可據罪處理。如是副將十將違犯，即便勒本指揮使據罪科處，指揮使違犯，不出軍時，即委都指揮使具錄事繇騰奏，當行勘斷。如是行營在外，即便委行營統領依軍法施行。其餘諸道軍都見在本處者，或有違犯，便委本處節級防禦團練使刺史據罪科處。事要整齊，法宜遵守，分明告諭，咸使聞知。
于鵬官居諫諍，志在輔裨，所閱貢陳，咸闕政化，備詳端盡，良切歎嘉。宜陟階資，以申酬獎。其于鵬加朝散大夫。
朕以爰膺寶曆，方啟金行，既風教之誕敷，諒寰區之漸泰。而繇股肱元輔，藩郡重臣，鹹著大功，同為至治，雖列地顯爵，盡布新恩，而追遠奉先，猶虧舊典。宜示裒功之寵，俾祛風樹之悲。自在朝文武百寮至見任刺史，先代未封贈者，據品秩與封贈，已封贈三代者，與加封贈。
朕以削平禍亂，開創基扃，漸成銷偃之期，就協興隆之運。亦繇左右元輔中外勳臣，弼予一人，宅是四海，茂績雖彰於王室，覃恩未及於私門。德盛母儀，貴而因子，禮優婦道，榮必從夫。宜加渙汗之恩，顯示封崇之典。其未敘封者，據品秩與敘封，已敘封國號者與進封。
辟彼汙萊，期於富庶，方當開創，正切施行，往日雖曾指揮，漸恐廢墮，當再申於勸誘，期共樂於豐穰。宜令逐處長吏遍下管內，應是荒田有主者，一任本主開耕；無主者，一任百姓請射佃蒔，三年內並不在收稅之限。
王者省方設教，靡憚於勤勞；養士撫民，必從於宜便。顧惟涼德，肇啟丕圖。常務去乎煩苛，冀漸臻於富庶。而念京城俶擾之後，舟船焚蓺之餘，饋餉有虧，支費殊闕，將別謀於飛免，慮轉困於生靈，以此疚心，未嘗安席。今以夷門重地，梁苑雄藩，水陸交通，舟車必集，爰資經度，須議按巡，寧免暫勞，所期克濟。宜取今月二十七日巡幸汴州，諸道州府節度防禦團練使刺史，不計遠近，並不得輒離州城，來赴朝覲。文武兩班，委宰臣酌量，逐司量差官員，隨所應奉公事外，餘並留守司。所在行宮，一聽仍舊，不得修葺，經過量事通得車馬外，方當農時，不得勞役人戶修治。沿路食頓，並委所司破省錢物，預前排備。所在州縣，並不得輒有科斂。布告中外，咸使聞知，凡百臣寮，宜體朕旨。
李遐改官，鄭觀去世，更候差遣，轉慮稽延。宜令大理寺，其合改正國號廟諱等文字，如是不動格條，不礙理義，便可集本寺官員，檢尋改正。如或顯係重輕，須要商議，別具奏聞。其御史台刑部所有法書，合改正文字者，亦宜準此。
王權素推華族，方處重官，睹四海之貢輸，虛陳巧麗；察五兵之器用，枉飾珍奇。不惟耗彼生靈，實且傷於淳素。爰陳章疏，將召和平，宜允敷敭，明示誡約。自今後臣寮貢奉，不得務其滛巧，衣甲器械，不得飾以金銀。或委遵行，勿得逾越，仍付所司。
九五之尊億兆所賴，法天敷化，師古宣風，宜循曆代之規，以補前王之闕。今據翰林誌，言立後不言立妃，言儲君不言親王公主，兼三師位在三公之上，亦不在其間。起今後立妃及拜免三公宰相，及命將封親王公主，宜令並降制命，餘從令式處分。
應諸道前資州縣令官等，明庭選士，曆代通規，各係職司，共將掄擬，顯有去留之式，明分真濫之源，今者州縣前資官員，悉於中書陳狀，來事卻慮，虛陳銓管，永無常調之人，並在鼎司，難遏躁求之習。去歲以國朝創業，州縣闕官，思廣渥恩，是從優異。今則彝倫攸敘，庶政鹹修，宜舉規程，俾無侵越。其今日已前在中書陳狀諸色人等，見點簡引驗，如不欠少出身曆任文書，及無逾濫者，旋具奏擬。宜令今日後諸道前資州縣官等，若是資考已出選門，及一任除官，未入選門，並一考前丁憂，及活得冤獄者，準元敕年限滿日，許經中書陳狀，當與簡勘事理施行。此外須令並依前後敕格程限，赴吏部參選。或有公材出眾政績異常者，臨時超擢，不在此限。
自家刑國，曆代明規，祖德宗功，前王至訓，在君臣之尊則異，在臣下之孝皆同。凡有公田，並立私廟，自經多難，不舉舊章。今以應運開基，體元布化，不思奉已，專務安人，高低推念祖之誠，內外保貽孫之慶。其內外官等，準敕合與三代已下封贈者，並以見居官品數比擬，冀使人臣之列，不輕王父之尊，永載簡編，普示孝理。
