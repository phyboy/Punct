鹽鐵度支戶部應監臨主持場院倉庫官吏等，制置場務，總榷課程，將期共濟於軍流，免使偏竭於民力。向者所差官吏，鮮有專勤，省司錄任之時，盡言冰蘗；及郡府主持之後，例縱輕肥。莫濟公家，但營私室，所以處處多聞其逋欠，年年空係其徵催，固執遷延，坐期蠲放。每惟此輩，並合嚴誅，又以開創之初，含宏是切，既往者已關恩制，今後者別立嚴規。或躡前非，必難輕恕，豈是願行峻法，欲致豐財？蓋帑藏猶虛，師徒甚眾，俟期充濟，難縱隱欺。宜懸畫一之文，兼舉必行之令。
參選之日，考驗之閑，稍容易則必長奸欺，若艱難則或成淹滯。今後宜令所司點簡文書，如有粟錯，詳酌事理，非藏奸隱幸者，不要駮放。
高信曾剖郡符，繼宏方參禁職，凡於語默，合曉規儀，豈得輒於內廷，恣行私忿？肆喧嘩而頗甚，侮憲法以若無，既駭物情，尤傷事體，苟無懲沮，何戒逾違？尚示含容，止從譴逐。高信宜送復州收管，王繼宏勒停，送義州衙門前，仍常知所在。
朕自臨御寰瀛，躬親庶政，靜惟師古，動欲便民。雖物力方虛，每牽經費；而田疇微損，亦欲矜蠲。朕見洛京內麥苗，今春稍似旱損，尋睹魏府奏報，境內亦有微傷，須聊示於優饒，冀克諧於通濟。比欲差官就檢，又恐生事擾人，其洛京魏府管內，所有旱損夏苗縣分，特於五分中減放一分苗子，其餘四分，仍許將諸色斛依倉式例與折納。所期渥澤，以及眾多，報告人戶，各令悉知。
王業肇興，德音屢降，念茲既往，屬我維新，宜宏掩骼之仁，以廣燭幽之德。其太社內應收掌唐朝罪人首級，並許骨肉或親舊寮屬收葬，其喪葬儀注，聊備飾終，不得過制。仍付所司。
今後正官滿日，宜令逐處長吏準元敕預前奏聞，必在審擇能官，不得朝差暮替。如顯有過犯，不在此限。仍令曉示諸道。
進策官前攝鄭州防禦巡官前鄉貢明經張休，以廉科擢第，義府遊心，既堅拾芥之勤，果契然薪之誌。而能救斯時病，來貢封章，覽其所陳，甚為濟要，旌諸憂國，示以寵章。王畿式解於褐衣，縣簿仍超於常品。可將仕郎守河南府伊陽縣主簿。
漢大中大夫石奮，德盛軒裳，道光簡素，享萬石休明之祿，成一門忠孝之名，彰茂實於前修，契興隆於景運。宗正卿石光讚特上章疏，欲示封崇，冀表深原，式昭豐祚，宜贈太傅。
昔魏舒人之領袖，以二揆而解官；劉實邦之宗模，自三公而遜位。所以審去就之常分，保始終之令圖，成功退身，盡善盡美。太子少保梁文矩，為仁由已，以道事君，烈士徇名，久輸忠於象闕；達人知足，堅請老於菟裘。東路角巾，南窗羽扇，爾思高致，朕實嘉之。進登保傅之班，永顯君臣之義。可太子太保致仕。
朕聞王者懷於有仁，所以享靈長之運，賞延於世，所以勸忠烈之臣。唐開府儀同三司守太尉兼中書令西平王上柱國岐國公食邑三千戶食實封一千五百戶贈太師諡曰忠武李晟五代孫職，以爾上祖西平王，昔在德宗皇帝幸梁洋之歲，而有保定大功中興返正扶持社稷之力，載諸史氏，予嘉乃德，曰篤不忘。宜升五代之孫，俾陟六聯之位，光乃前烈，煥乎後昆。可將仕郎耀州司戶參軍。
昨者魏府帥臣，忽興狂悖，河陽兵士，小有驚騷，已各命於討除，佇盡平於巢窟。軍興之際，賊計多奸，時發細人，潛齎蠟彈，意在離閑上下，點汙忠良，朕固無疑人何懷懼？近聞尹暉忽然出外，不赴朝參，又婁繼英誤有傳聞，亦茲潛匿。且尹暉婁繼英位居班列，事合審詳，不謂此時，偶乖斟酌。朕情深軫憫，恩在矜寬，專遣招攜，時議釋放，各委家人諸處招喚，出來卻令如舊，一切不問。此後諸處收捉到奸細文字等，其捉事人依舊支給優賞，其細人畫時處斬，文字當處焚燒。冀表推誠，免令惑眾，布告中外，咸使聞知。仍付所司。
方枉狴牢，又縈疾疹，在典刑之自別，顧醫藥以何妨，實可施行，足彰仁憫。宜下刑部大理寺御史台及三京諸道州府，或有係囚染患者，並令逐處醫博士及軍醫看候，於公廨錢內量支藥價。或事輕者，仍許家人看候。所有罪犯合據杖責，仍候痊損日科決。
修葺河岸，深護田農，每歲差隄長檢巡，深為濟要，逐旬遣縣令行看，稍恐煩勞，隄長可差，縣令宜止。
喪葬有期，哀情慘極，其或舉樂，可謂乖儀。始因伎藝苟求，遂致澆訛漸起。所陳章疏，頗正時風，宜下有司，永令止絕。
應追尊四廟行事官等，追尊四廟，式展盛儀，行事庶官，合頒溥澤，貴承光寵，共讚孝思。宜令銓司準元敕磨勘，如守選年深過格，及已合格指授赴任，不得並次一選兩選者，先與注官，加欠三選四選，月限不滿，衝替下許非時注擬者，即相次注官，仍須各依資序。如不依元敕指揮，欠選數多者，即仰都省奏聞。
人子之道，祿貴在於及親；王者之恩，事必從於尊本。應內外文武臣寮，父母在，如子品秩及格與加恩。在朝行者，父與致仕官，母與敘卦郡邑號。其外四品已上，節度團練防禦使刺史，父與致仕官，其餘與同正官，母與敘封郡邑號。如內外官，父已有致仕及同正官，母已曾敘封，子品高者，更與加進半俸，續議指揮。如父有職官，不在此限。餘並準格文處分。仍編令式，永著常規。
舉選之流，辛苦備曆，或則耽書歲久，或則守事年深，小有違礙格條，例是不知式樣。今則方求公器，宜被皇恩，所有選人等，宜各令所司，除元駮放及落下事由外，無違礙並與施行，仍令所司遍下諸道。起今後文解差錯，過在發解州縣官吏。
進賢受賞，備有前文，得士則昌，斯為急務。竇貞固名參閨籍，職在禁庭。貢章疏以傾心，請班行而薦士，於可否之際，分賞罰之科，所貴當人，無或曠職。今後宜許文武百寮，於縉紳之內，草澤之中，知灼然有才器者，列名以奏，納其章疏，記彼姓名，否臧盡達於予懷，用舍免私於公議。仍付所司。
朝廷之制，今古相沿，道在人宏，禮非天降。況以方開曆數，虔奉祖宗，雖逾孔子之文，未爽周公之訓，冀崇孝行，永載簡編。所為二名及嫌名事，宜依唐禮施行。仍付所司。
將相之崇，朝廷所重，並輸忠節，仰奉宗祧，宜旌佐國之功，顯示榮家之慶。應中外臣寮帶平章事侍中中書令及諸道節度使，並許私門立戟，仍並官給，並各賜詔書，仍據官品依令式處分。
薛融官居諫署，誌奉皇圖，特貢忠言，備彰直道，載觀臣節，深契朕懷。其洛京大內先令葺修，今宜停罷。
禦署官員等，自前並於中書陳狀，引驗文牒擬官，承乏之官，從權所任，例逢興運，鹹被異恩，其閑慮有曾立事功，或未親官業，宜稍分於殿最，將審驗於行藏，免興濫進之譏，用副當仁之選。其禦署官員，宜令今後於銓司投狀，銓司追引點簡，曆任文書分明者，申送中書門下，以憑旋據逐人禦署因由奏擬。
韓延嗣因別喝見不避路者，輒行毆擊，致傷人命，法寺定刑，比不因鬥故毆傷人辜內死者，依殺人論。蓋徵相類，且非本條，罪有所疑，法當在宥。宜決脊杖十八，黥麵配華州，發運務收管。
朕奄有四方，尊為萬乘，所務誕敷教化，普濟黎元。蓋全師致討於妖狂，而比戶未臻於富庶，仍聞關輔偏屬旱災，致使鄉村，多有逃竄。達我聞聽，深用憫傷，宜加矜恤之恩，俾遂歸還之計。應三處逃移人戶下所欠累年殘稅，並今年夏稅差科，及麥苗子沿徽諸色錢物等並放。其逃戶下秋苗，據見檢到數，不計是元額，及出剩頃畝，並放一半。仰觀察使散行曉諭，專切招攜，應歸業戶人，仍指揮逐縣切加安撫，勉施惠養，副我憂勤。
敕魏府城內馬步諸軍將校員寮節級軍將長行及參佐官員僧道百姓等，朕以範延光是明宗舊臣，與朕素敦分義，因開懷而舍釋，果瀝懇以歸明，君臣之義宛然，金石之言無改。亦繇諸軍將士。同輸歸向之誠，共感懷柔之道，備觀忠孝，深所歎嘉。將遍示於渥恩，宜先行於慰撫，表予大信，安爾眾心。應在城官員將校長行，今日已前，罪無輕重，一切不問。範延光已除授鄆州節度使，賜鐵券。封本郡王。孫漢威等將校，等第除授防禦團練刺史。已各別行制敕，命使往彼，宣賜恩命。仍令各取便路赴任。恩命未到閑，仍且委薛霸充都巡檢使，喬謹充副巡檢，候範延光赴任後，即可取便路發赴所任。其餘將帥及參佐官吏隨職員，並一一分析名銜奏聞，當議各加渥澤。其應在城馬步軍將廳子指揮散員親從左右義勇先鋒，並入馬直有馬步人神勇弩手鄭韜、張進手下兵士，並薛霸王建遣諸色將校衙隊名額軍都，並升為侍衛親軍排連，所有今年冬衣見闕綿數，已指揮楊光遠收寨內綿，勘會俵散。應有先被張從賓脅從，符彥饒驚擾，及衛州黎陽陷失，因茲走入，及隔過官員使臣將士等，兼自興師以來，前後離背軍都住彼者，並不問罪。其官員使臣等，並與錄任，其將士等，各與依舊，請受諸軍收管。如有入城後遷轉職名者，便據見守職名支給請受。如有諸色人輒敢恐動，並當深罪。在城將校，及諸色官員，應有物業為人請射者，並許給還，依舊為主。先有抽入城義軍，並放歸本家，如是已配在諸軍者，各隨本人所願，如願在軍者，即依舊收管，願歸農者，即放歸本家。所有府城四面人戶，三十里內，與放二年秋夏租稅。三十里外，委逐縣令佐專切點檢，如實曾經砍伐桑柘，毀拆屋舍者，分析申奏，盡與蠲放租稅，切仰招攜，速令歸業。應九月二十五日已前，因事被殺之家，不得更有論訟，及相仇報。妻孥家產，已配沒者，並給還。如有自去年七月十九日後來，曾經在城將校及諸色人請射舍宇等，或為配率柴薪，或為自要供燒毀拆卻者，隻據九月二十五日後見在者舍宇交割，其有已破除，卻閑未數日，不得更有論索。如內有屬官舍宇，亦仰準此指揮。應自去年七月十九日已前，有諸色商旅，或城內與城外，親情相識，應是寄留諸色錢物羊馬牛畜等，或經括率，或以沒納入官，或破罄盡，不計是何公私官員寄付，並不許更有論索。如敢以敕前事相告言及相讎報者，以其罪罪之。朕方啟基扃，務安華夏，每推誠而待物，日仗信以懷來，布茲誓言，質諸天地。天雄軍節度副使朝請大夫檢校刑部尚書賜紫金魚袋李式可中大夫檢校尚書右僕射亳州團練使。金紫光祿大夫檢校司徒貝州刺史孫漢威可檢校太保隴州防禦使。天雄三城都巡檢使檢校戶部尚書薛霸可檢校司空衛州刺史。天雄軍馬步都指揮使檢校工部尚書王建可檢校司空虢州刺史。天雄軍內外馬軍都指揮檢校戶部尚書藥元福可檢校司空深州刺史。天雄軍內外步軍都指揮使檢校兵部尚書繡州刺史安元霸可檢校司空隨州刺史。
習戰講武，曆代通規，選士練兵，其來舊制。宜以每年農隙時講武，仍準令式處分。
先許鑄錢，切慮逐處缺銅，難依先定銖兩。宜令天下公私，應有銅欲鑄錢者，取便酌量輕重鑄造，不得入鉛鐵，及缺落不堪久遠流行。
凡為精舍，將結勝緣，清虛則神亦相依，混亂則人皆不重。其或偶然乘興，率爾棲心，鄉村接漁獵之家，廛裏定屠沽之戶，佛雖無染，僧豈不輕？宜崇釋梵之因，永肅人天之化，所有自前院宇，即且依舊住持，今後城郭村坊，一切不得創造。
訪聞朝臣於外州侯伯，求其表狀，奏薦交親，朕以應天順人，開基創業，大化方流於區宇，至公必絕於澆訛，私謁不容，朝經具舉，更茲告諭，止在依行。今後文武庶官，不可更行薦讬，如有狀書便宜，密具進呈。觀察使散下諸州，亦準此處分。
尚書禮部，曆代懸科，為時取士，任使貴期於稱職，搜羅每慮於遺才。其如銓司注官，員闕有限，貢闈考第，人數不常，雖大朝務廣於選求，而常調頗聞於淹滯，每候一闕，或經累年，遂令羈旅之人，多起怨谘之論，將令通濟，須識從權，庶幾進取之流，更勵專勤之業，其貢舉公事，宜權停一年。
符彥饒張繼祚婁繼英尹暉等，皆受國恩，悉虧臣節，孽非天作，戚實自貽，尋正典刑，屢遷歲月。宜示燭幽之道，用推掩骼之仁。宜令近親，任便收葬。
桑維翰佐命功全，臨戎寄重，舉一方之往事，合四海之通規。況賊盜之徒，律令俱載，此為撫萬姓而安萬國，豈忍罪一夫而破一家？聞將相之善言，成國家之美事，既資王道，實契人心。今後凡有賊人準格律定罪，不得沒納家資，天下諸州，皆準此處分。
朕恭已臨民，虛心求理，務崇儉約，以致和平，乃眷臣寮，悉懷忠義，每觀貢助，備見傾輸，雖嘉奉上之誠，宜示酌中之道。其寒食七夕重陽及十月暖帳，內外群後進獻宜停。
周受龍圖，立夏殷之祀；唐膺鳳曆，開酅介之封。曆代相沿，百王不易。朕顯符景運，肇啟丕基，乃眷前朝，載稽舊典，宜開土宇，俾奉宗祧，用推繼絕之仁，以示惟新之德。宜以郇國三千戶封唐許王李從益為郇公，奉唐之祀，服色旌旗，一依舊制。以西京至德宮為廟，牲帛器服，悉從官給。
李道牧前為陸渾縣主簿很直求官，強詞抗敕，厚誣宰輔，累犯乘輿。措言孰顧於斥尊？構意隻謀其撓政。將懲狡蠹，須舉典刑，宜令決杖配流，永不齒錄。
安重榮功宣締構，寄重藩維，善布詔條，克除民瘼，遂致寮吏僧道，詣闕上章，求勒碑銘，以揚異績，既觀勤政，宜示允俞。其碑文仍令太子賓客任替撰進。
有唐遠自高祖，下暨明宗，紀傳未分，書誌鹹闕。今耳目相接，尚可詢求。若歲月寢深，何由尋訪？宜令戶部侍郎張昭起居郎賈緯秘書少監趙熙吏部郎中鄭受益左司員外郎李為光等修撰唐史，仍令宰臣趙瑩監修。
鄧唐隨郢諸州管界，多有曠土，宜令逐處曉諭人戶，一任開墾佃蒔，仍自開耕後，與免五年差徭。兼仰指揮其荒閑田土本主，如是無力耕佃，即不得虛自占吝。仍且與招攜到人戶，分析以聞。
時屬炎蒸，路當衝要，使命之往來甚眾，州府之迎送頗多，既有煩勞，所宜軫惻。自鄴都至襄州沿路州府除專到使臣依尋常迎送外，其餘經過，並不任迎送。
