朕猥以眇衝，式承眷命，雖宵衣旰食，不敢怠荒，而一日萬幾，有虞曠闕。應在朝文武臣寮等，早外班序，並蘊器能，懷康濟之才，展經綸之術，既逢昌運，宜罄讜言，須務救時，各思舉職，勿取容而避事，勿尸祿以曠官。或時經未叶於和平，必思獻替；或命令未諧於允當，必在箴規。苟有敷陳，並當開納，俟汝匪躬之節，副予仄席之求，凡在朝廷，共裨寡德，咨爾卿士，宜體朕懷。
朕自祗膺大寶，虔奉丕圖，每念創業之艱難，未嘗終食而懈惰。所冀照臨之內，將臻康泰之風；庶幾億兆之中，漸息瘡痍之痛。雖疚心罔暇，而逆耳無聞。豈視聽之不開，致箴規之未貢？應在朝文武臣寮等，各懷異術，早踐通班，宜陳經濟之謀，用替興隆之道，勿失讜直之議，無拘循避之規，鹹罄乃誠，同規不逮。宜令在朝文武臣寮，每人各進封事一件，仍須實封通進，務裨闕政，用副虛懷。凡百寀寮，宜體朕意。
百官：曾有宣示，令進封事，據到者未及十人。朕雖無德，自行敕後數月。至懵人也應有一件事，食祿於朝，卒無一言。可不知《貞觀政要》說：「言而不用，朕所甘心。用而不言，誰之責也？」
朕自承天命，肇啟帝圖，期四海之混同，法五載之巡狩，眷惟全魏，實曰奧區，人物殷繁，山河雄壯，地雖昇於都邑，民未識於乘輿，皆傾望幸之情，宜展省方之義。取今月五日暫幸洛都，沿路供頓，並委所司以官物排比，州縣官不得科率人戶，其隨駕內外官員並馬步兵士等，不得擾人，踐踏苗稼。中外遐邇，宜體朕心。
唯天福三年歲次戊戌十一月甲辰朔五日戊申，皇帝若曰：王者握圖立極，崇德報功，或開國以建邦，或苴茅而錫壤，乃樹藩屏，式獎忠勳，古先哲王，率由斯道，惟朕薄德，敢忽彝章？況夫奠南服之奧區，鎮東甌之重地，懋績雖高於列土，殊榮未繼於肯堂，得不申加等之恩，降非常之命？用紀代天之業，特頒鏤玉之文，乃擇吉辱，爰敷盛典。谘爾興邦保運崇德誌道功臣天下兵馬副元帥鎮海鎮東等軍節度浙江東西等道管內觀察處置兼兩浙鹽鐵制置發運營田等使開府儀同三司檢校太師守中書令杭州越州大都督府長史上柱國吳越王食邑一萬五千戶實封一千五百戶錢元瓘，嶽靈稟粹，天象儲精，蘊文武之兼材，受乾坤之閑氣，寵承吳越，功邁桓文，運妙略以平凶，用奇兵而制變，祗嗣基構，表率英雄，淮彝之屏氣銷聲，海嶠之波澄浪息。而況興我昌運，竭乃忠規，懋勳庸而首列韓壇，奉玉帛而誠先禹貢，語尊獎則獨標大節，顧封崇則未稱鴻名，宜舉徽章，俾奉先正。矧其天文當南斗之分，地誌控勾踐之都，眷茲舊封，允屬全德。是用異車服於群後，盛簡冊於列藩，正二國之土疆，錫九天之寶瑞，表予嘉命，纘乃舊邦，大振家聲，夾輔王室。今遣使大中大夫尚書左丞上柱國賜紫金魚袋王延使副中散大夫尚書司門郎中柱國賜紫金魚袋張守素持節備禮，冊爾為吳越國王。
於戲！服袞衣而佩元玉，位壓群侯；駕戎略而握兵符，名尊九伐。馭貴之重，象賢之榮，爾其祗荷天光，勉清國步，往綏厥位，永孚於休，戒之慎之，勿忝前烈。
古者君臨大寶，子育黎民，爰當禦曆之初，宜布惟新之令，將冀昭蘇品物，蕩滌瑕疵，大推作解之恩，俾樂咸亨之運。恭以明宗皇帝經綸草昧，統禦寰瀛，垂衣而八表歸心，負扆而十年無事，必謂盤維永固，鼎社無遷，立萬代之基圖，為百王之軌範。洎遺弓劍，遂起干戈，逆豎延災，宗英失守，劫奪神器，侮亂天常，誅戮至親，虐害無告，顧予何咎，忽有異謀，無名而大舉甲兵，不道而廣勞生聚，寰中板蕩，天下驚騷，內外離心，遐邇積怨，嗷嗷士庶，若無所依。契丹皇帝不忘先朝，特存舊好，親提銳旅，遠殄群凶，未整鸛鵝，盡殲蛇豕。而復念中原之無主，憫四海之倒懸，欲泰群情，特申大義，猥惟涼德，俾纂寶圖，成命不回，固讓莫得。殷湯以東征西怨，乃踐帝圖；夏禹以地平天成，遂興王業。矧予寡昧，有愧推崇，雖勉副群心，恭臨大位，將何以祗膺眷祐，統和人神？以是馭朽興懷，宵衣在念，躋生民於富壽，保社稷於延洪。頒曆紀年，既有遵於典冊；推恩行慶，將普及於幽遐。宜改長興七年為天福元年，大赦天下。十一月九日昧爽已前，應在京及諸州郡邑罪犯，及曾受偽命職掌官吏，並見禁囚徒，已結正未結正，已發覺未發覺，罪無輕重常赦所不原者，咸赦除之。應曾相連賊黨軍人百姓，有奔竄山谷者，一切不問，任歸本貫。如卻願在軍者，亦仰所司申送，當令本軍收管。易俗移風，宜遵善教，尊本敬始，自有常規。明宗朝所行敕命法制，仰所在遵行，不得改易。悉力為時，罄財助國，苟不推於恩信，亦何示於賞酬？自舉義已來，應借率人戶，及經抄括商旅資財錢物，委所司明置文籍，候平定之後，當議給還。京城將士，降附軍戎，自舉義已來，悉聞忠藎，宜加賞齎，以勸勤勞。應在京諸軍將領兵士等，候並破賊寨，當議各加優賞。有沒於王事者，各與贈官，其子孫並與量才敘用。文武官寮等，久輸推戴之誠，宜示獎酬之道。應在京文武官寮，及軍府將校並勸進官等，兼前資官內，自五月後來未曾分掌職任，並各與遷轉官資。自五月後來已曾受官者，不在此限。其軍府諸色職掌將吏等，已及押衙職者，並與加官。未及押衙職者，各與遞遷職次。應超魏府行營及係侍衛諸軍將校等，並已加恩外，所有六軍及諸道本城並替換在諸處將校未加恩者，凡執干戈，皆為社稷，雖守役或分等閃，而傾心盡著勤勞，且被渥恩，各升官秩，用獎輸忠之效，俾堅禦侮之誠。其六軍及諸道州府本城並替換在諸處將校未加恩者，宜令並與依資轉官。仍令六統軍及諸道州府，據前項軍都，自副將已上，分析名銜申奏。鹽麥之利，軍府所須，倘不便於戶人，宜別從於條制。所期濟眾，無患妨公，在京鹽貨，元是官場出糴自今後並不禁斷，一任人戶取便糴易，仍下太原府，更不得開場糶貨，其麹每斤與減價錢三十文。恩推掩骼，義顯燭幽，允諧遐邇之心，冀葉陰陽之序。應自舉義已來，或有因事抵法之人，及九月十四日後，殺戮賊寇，所在暴露骸骨，未有骨肉收認無主者，委逐處長吏埋瘞。弓旌聘士，岩穴徵賢，式光振鷺之班，將起維駒之詠。應山林草澤賢良方正隱逸之士，委逐處長吏切加采訪，咸以名聞，當議量才敘任。昨以寇戎久在郊境，頗傷禾稼，賦租應近畿五十里內，委逐處令長檢覆，當與免今秋稅租差科。
於戲！甘澤配天，萬物以之膏潤；震雷出地，百卉繇是發生。將欲道和氣於八方，示深仁於三面，永康聖曆，普洽民心。凡百庶寮，洎方伯連帥，克奉明恩，勉揚厥職，共臻至化，稱朕意焉，赦書日行五百里，敢以赦前事言者，以罪罪之。布告中外，咸使聞知。
蓋聞神無常祀，惟德是歆，民無常懷，非賢不乂。曆數有歸者，人祇共讚；文明懷遠者，龜筮葉從。所以周開七百之基，夏作三王之首。伏自莊宗失馭，天下分離，萬國懷賢，三靈改卜。明宗皇帝潛符景運，克紹寶圖，一蒞寰區，八周星律。偽主從珂，始因微績，序在維城，遇大國之多艱，以列藩而入統，剿絕裔嗣，屠害忠良，臨大寶而罔以德聞，禦諸侯而惟將威脅。朕以明宗皇帝每宏厚遇，益勵微誠，無纖粟而使人可疑，無絲毫而事君不謹，豈期深苞禍釁，暗抱猜嫌，欲用奸謀，擬相魚肉。初以北門之事，委朕一生，忽將汶上之田，遷予十乘。二三其德，始終違心，既欲害於無辜，孰肯扶其不道？而遇北朝皇帝英明鑒古，威武冠今，嫉彼不平，閔予多難，遂致累殲凶寇，繼納降兵，每借巨功，俾成大業。朕自興基構，頗曆艱難，冀兆億而保安，敢興寐而輒怠？今則重光日月，再造乾坤，宜覃在宥之恩，以布鼎新之命，可大赦天下。今月二十九日昧爽已前，應在京及諸州府，凡有所禁囚徒，已發覺未發覺，已結正示結正，罪無輕重常赦所不原者，咸赦除之。雷雨作解，瑾瑜匿瑕，宜加蕩滌之恩，用示包容之應。中外諸色職掌官吏有受偽命者，一切不問。既除巨蠹，亦湣俱焚，難全者須正呂刑，可恕者特開湯網。偽庭賊臣張延朗、劉延皓、劉延朗等，並奸邪害物，貪猥弄權，罪已滿盈，理難容貸，除此三人已行敕命外，其有宰臣馬裔孫、樞密使房暠、宣徽使李專美、河中節度韓昭裔等四人，雖元事偽庭，鹹居重位，每持忠愨，不務詭隨，偽主不任才謀，遂致傾覆，朕昔在藩邸，備所諳知，今並釋放，一切不問。應中外官寮之外，有自舉義已來歸順者，委中書門下另加任使。應偽庭貶降官，未量移者與量移，已量移者與復爵，受官亦與復資。應徒流收管人並放還。伏以少帝地居嫡裔，位纂洪圖，王從珂始構異謀，非理屠害一家骨肉，將正承祧之典，式敦敬始之名。宜令中書門下追尊定諡，擇日禮葬。妃孔氏，宜行追冊祔葬。應有宿舊臣寮，並與量加敘用。昨者法義之地，稱師之邦，稱師之邦，必蹂踐於川原，要矜蠲於輿賦。其河東管內諸縣稅租，今年秋及來年夏稅，各與減放一半。警蹕經過之地，望幸雖榮，蕃漢雜處之兵，禁暴難備，既頒渥澤，須示優矜。昨大軍兵士，自河東以至京畿，沿路擾踐之處，宜委逐處長吏公當檢覆，據頃畝特與蠲放今年秋稅一半。朕昨於霸府創置新軍，救時昔在於從權，恤下今徇於所欲，河東所有新招置義勝軍人，並放逐便。賞罰二柄，激勸萬方，倘稽甄獎之恩，何答勤劬之效？應扈駕及相次歸順軍都，並與重加優賞。但緣宮內庫藏虛乏，宜令三司疾速抽徵諸道稅物，以充賞給。其指揮使等，並與超轉官資。五月後來已曾受恩命者，亦與依資轉官。懸朗日，照臨必備於遐陬；大扇仁風，亭育罔遺於纖芥。應天下歸順節度使刺史下賓席郡職及將校等，委中書門下各與改轉官資。覆車難襲，弊政宜遷，恤鄉邑之瘡痍，救民人之疾苦。其北京管內鹽當戶合納逐年鹽利，昨者偽命指揮使每鬥須令人戶折納白米一斗五外，極知百姓艱苦。自後宜令人戶以元納食鹽石鬥數目，每鬥依時價計定錢數，所取人戶便穩折納。一人湯沐之奉，實在王畿，兆民凋弊之風，宜行仁恕。其洛京管內逐年所配人戶食鹽，起從來年，每斤特量減價錢十文。應諸道州府所徵百姓正稅斛斗錢帛等，除係省司文帳外，所在州府並不得衷私增添紐配稅物。應有懷才抱器，隱遁山林，方切務於旁求，宜遍行於搜訪。委所在長吏備達朝旨，具以名聞。致仕官或筋力未衰，才能可任，將表乞言之敬，難從歸老之心，委中書門下商量奏聞，當議昇擢。義夫節婦，孝子順孫，委逐道奏聞，當加旌表。應自起義已來，或盡節捐軀，歿於王事，宜加褒贈，兼恤妻孥，俾義激於忠貞，庶恩霑於幽顯。鳴諫鼓以俟讜言，列柱石以申冤滯，將聞善以自戒，思與物以垂恩，備著前規，用光大業，或直辭可貢，或有理可矜，各務奏陳，皆當鑒納。明宗朝屬之內，宿舊之中，或功名曾著於輿情，或材氣可裨於公政，宜委中書門下量才敘錄。關防凡有征稅，省司曾降條流，慮多時而或有隱藏因肆赦而再頒條貫。應諸道商稅，仰逐處將省司各收稅條件文牒，於本院前分明張懸，不得收卷，榜內該名目分數者，即得收稅。如榜內元不該說著係稅物色，即不得收稅，宜令所在長吏常加覺察，如敢有違條流，不將文榜張懸，將不合係稅物色收稅，欺罔官法，停滯商賈，盡時具名申送。奇伎淫巧，往誥不容，務實去華，哲王所尚，應有浮虛假偽之物，不鬻於市肆，委所在常加覺察，犯者加重刑責，士流之內，有懷才抱器，碩學殊能者，委中書門下搜訪任使，勿拘門地資曆。
於戲！愛民如子，王者之所以勃興；損己從人，眇躬而安敢自忽？況朕驟主百靈之祀，創開萬乘之基，朽索在懷，求衣益勵，更賴庭中多士，閫外諸侯，鹹罄良籌，共裨不逮。初寧鯨浪，適啟龍圖，冬陽開溫照之光，春雨灑涵濡之澤。惟新正令，不宰元功，中外臣寮，體予深意。
曆代省方，蓋觀風而設教；前王展義，皆利國以便民。雖今古以有殊，在皇王而無異。朕艱難創業，宵旰臨朝，每軫念於瘡痍，敢自辭於臒瘠？近以浚郊奧壤，梁苑名區，乃舟車通會之都，實人物殷繁之地，春秋租稅，可贍給於兵師，遠近蒸民，免煩勞於饋運。爰從清洛，遂整鳴鑾，六飛既議於按巡，四海漸期於開泰。今則已臨汴水，宜順薰風，思覃渙汗之恩，特布如綸之命。普安區宇，首念狴牢，況當長養之時，同示矜寬之澤。應天福二年四月五日昧爽已前，諸道州府見禁囚徒，大辟已下，罪無輕重，並從釋放。凡關布澤，務在及民，宜加軫憫之恩，俾遂蘇舒之望。天福元年已前，諸道州府應係殘欠租稅，並特除放。諸道係徵諸色人欠負省司錢，宜令自偽主清泰元年終已前所欠者，據所通納到物業外，並與除放。或水旱為災，蟲螟作沴，儻無軫恤，何致阜豐？朕昨行至鄭州滎陽縣界，路旁見有蟲食及旱損桑麥，委所司差人簡覆，量與蠲免租稅。河陽管內酒戶百姓，應欠天福元年閏十一月二十五日已前不敷年額麹錢並放。其諸處應經兵火者，亦與指揮。當罪即誅，式明常典，既往可憫，宜示深仁。偽主清泰中臣寮內，有從誅戮者，並許收葬。要荒之內，鄉黨之中，宜宏養老之規，式表問年之道。天下百姓有年高八十已上者，與免一子差徭，仍令逐處簡置上佐官。過滎陽而因思紀信，屆夷門而尚想侯羸，著高義者，猶足歎嘉，蹈忠節者，固宜旌賞，事資激勸，恩在褒揚。梁故滑州節度王彥章，效命當時，致身所事，凜千年之生氣，流百代之令名，宜令超贈太師，子孫量才敘錄。亡命藏奸，此自欃槍之際；好生惡殺，宜宏曠蕩之恩。應諸道州府管界內，有自偽命抽點鄉兵之時，多是結集劫盜，因此畏懼刑章，藏隱山谷。宜令逐處曉諭招攜，各令復業，自今年四月五日已前為非，一切不問，如兩月後不來歸業者，即令所在長吏嚴加捕逐，復罪如初。
於戲！撫俗安民，禦宇式明於敏政；行慶施惠，為君用顯於推誠。況潛躍之時，開創之始，外則五侯九伯，協力裨助，內則四輔三公，同心翼戴，已寧華夏，實賴忠良，既光帶礪之勳，無忘盤盂之誡，凡百有位，更竭乃誠，共致隆平，永輔寡昧。布告遐邇，宜體朕懷。
自昔聖皇明帝，膺圖受命，必觀風而設教，或展義以省方，上則順彼天道，下則從其人欲。朕創開基業，每遵舊章，期四海之混同，法五載之巡狩。乃眷全魏，肇啟新都，頃屬經綸，嚐茲潛躍，宜從望幸，俾慰來蘇。遂整明鑾，旋臨舊地。雷雨作解，式覃曠蕩之恩；日月無私，用廣照臨之道。應三京新都諸道州府，天福六年八月十五日昧爽已前，諸色罪犯，已結正未結正，已發覺未發覺，罪無輕重常赦所不原者，咸赦除之。其持仗行劫，並殺人賊，免罪移鄉，仍配逐處軍都收管。其犯枉法贓，人雖免罪，即不得再有任用。或始因罪犯，久處竄流，特行洗滌之恩，各遂歸還之望。應配流人，並已前逢赦不在放還人等並放還。徒罪年限未滿者並放。偶負瑕疵，爰從黜降，俾量移於近地，宜漸復於舊資。應貶降官等，未量移者與量移，已量移者約資敘進用。或歲因災沴，民用艱辛，久係逋懸，宜示蠲免。應欠天福五年終已前夏秋稅租並沿徵諸色及營田租課，並與除放。朕頃當開創，爰在並汾，或傾歸順之心，首謀翊戴，或擁驍雄之旅，力效推崇。洎汜水興妖，鄴城待罪，每令致討，皆立奇功，漸臻開泰之期，愈念艱危之際，宜頒殊渥，允答茂勳。應河東起義之初，佐命效順，收復鄴都汜水，立功臣寮將校等，並與加恩，其亡歿者更與追贈，子孫已有官職者與遷改，未有身名者與敘用，經過郡縣，迎奉乘輿，既供億以為勞，宜旌酬而示寵。自東京至鄴都，沿路供頓官員職掌等，並與加恩。六飛行幸，萬騎扈從，慮旁午於路歧，微損傷於苗稼。應沿路有傍道稍損卻田苗處，其合納苗子，及沿徵錢物等，據畝數並與除放。載念雀台，昔居侯服，撫綏六郡，臨蒞四年，眷彼職員，依然父老，無吝推恩之典，仍敦尚齒之風。鄴都並相澶貝博衛等州官員職掌內，有頃歲潛龍時在職者，並與加恩。管內耆老八十已上者，並與版授上佐官。為國之規，利物為本，農器俾從於改革，井民必致於便宜。諸道鐵冶三司，先條疏百姓農具，破者須於官場中賣，鑄時卻於官場中買鐵，今後並許百姓取便鑄造買賣，所在場院不得輒有禁止攪擾。擢文武之才，今之急務；旌孝義之行，古有明文。讚治道以克隆，致人倫之式序。山林草澤內，有文才武藝為眾所推者，委長吏切加搜訪具以名聞，當議量才敘用。孝子順孫，義夫節婦，並與旌表門閭，天覆地載，無所不容。改過自新，於斯為美，應亡命山澤負罪潛藏者，並放罪招攜各令歸業，所在切加安撫，如過百日不出者，復罪如初。唐室忠臣，鄴台靈廟，濟蒼生於一境，正皇統於中區，宜命襃崇，用彰激勸。唐梁國公狄仁傑與追贈官秩。主掌曠敗，錢物逋懸，宜示矜容，聊加蠲免。應天福三年終已前，諸色場院官欠負官中錢物人等，累經徵理通勘，實無錢物家業者，並與除放，其人免罪，任從逐便，不得再任使。無黨無偏，徇至公之道；去泰去甚，戒求利之心。私下債負，徵利已及一倍者。並與除放。如是主持者，不在此限。邊陲管界，蕃部經繇，言念疲羸，良深軫恤，忻代蔚並鎮州管界內，有經蕃部踐踏卻苗稼者，其合納苗子沿徵錢物等，據頃畝與除放。其經燒爇舍室殺傷人命者，據戶下合徵苗稅，並與除放。
於戲！居域中之大，為天下之君，按巡既展於盛儀，渙汗宜覃於慶澤，人情允洽，帝道有光，更期忠藎之臣，永讚隆平之運。布告遐邇，知朕意焉。
天有四時，首布和陽之命；君臨萬國，先宏曠蕩之恩。所以垂眚肆之文，則周基遠大；示寬仁之詔，則漢業興隆。朕猥以眇躬，獲膺大寶，顧惟涼薄，每懼顛隮旰食宵衣，恐一夫之失所；臨深履薄，憂庶政之未孚。雖粗致小康，而未臻大化，一昨災纏沙鹿，兵駐銅台，擐甲執兵，頗勞師旅，飛芻免粟，重困生靈。賴天地垂休，將相葉力，克寧邦，永靜煙塵，凱歌共樂於班還，喜氣實騰於遠邇。豈一人之感召，蓋群後之扶持。弓矢載橐，大慶已流於中外；雷雨解作，普恩宜被於寰區。庶使齊人，鹹霑霈澤，可大赦天下。應十月二十五日昧爽已前，除犯十惡，光火殺人，偽行印信，官典犯贓，合造毒藥，屠牛鑄錢外，其餘罪無輕重，已結正未結正，已發覺未發覺，咸赦除之。侵官潤已，爾其有誅，督責暴征，我所不忍。應係欠省司課利場院官等，宜依近行宣命期限磨勘。徵督內有送納所欠錢物得足者，其違限愆罪特放。如有沒納本人及保人家業盡抵外，尚欠錢物更無抵當者，其所欠並與蠲放。其逐人罪犯，特從減等。其去年降宣命月日後來欠負者，不在此限。昨以水旱為沴，什一未均，冀便蒸黎，因令檢覆，未明公法，或彰隱漏之愆，爰念小民，宜示矜寬之典。近令檢田，有隱漏合當罪者並放。所有合罰令倍納租稅者特放。並令卻依實頃畝輸納。貨泉所聚，徵督必行，況係省之逋懸，宜應期之供辦，但以兵戈之後，帳籍空存，已行蠲放之恩。尚憂未普，再示優饒之命，式表推恩，天福元年應經兵火處，州府諸色場院，因此失陷錢物等，先曾指揮蠲放一半者，今並全放。未曾經減放者，今與蠲放一半。天災或降，地分所招，攜老幼以流離，棄田園而蕪沒，深懷惻憫，宜示招安。蒲同晉絳滑濮魏府鎮定等州人戶，或經亢旱，或屬兵戈，逃移人戶等，應移戶所欠今年已前諸雜稅物，並特除放。宜令州縣曉示招攜，如有復業者，仍放一年秋夏租稅，二年諸雜差徭。爰自攻圍，每多徭役，或因兵死，尚有戶存，言念傷痍，屢宜優恤。應差赴魏府城下人夫內，有中傷身死者，除已支贈外，特放戶下三年諸雜差徭。勤官奉國，既彰盡瘁之誠；賞善酬勞，爰舉必行之命。應魏府側近州，或曾祗應供饋，或曾部領人夫，當職員寮，及州縣官等，宜令逐處速具名銜，分析申奏，當與加恩。區宇之表，鹹在照臨，疆場之間，寧容隔限？示王者之無外，期國家之大同。應淮南西川兩處邊界，自今後不得阻滯商旅。明堂欲構，必自群才，大道曲全，俱無棄物，將期多士，詎可遺賢。累朝廢棄官員，與量才敘用。頃者借率，猶有逋懸，方務優饒，豈宜徵督？先率借洛京舍錢，其所欠並放。七萃師徒，五營吏士，偶因罪負，遂至逋逃，念曾效於忠勤，宜顯行於招誘。自用軍已來，應有諸軍及諸色負罪逃背諸處人等，限一百日內，許所在陳首，並不問罪，卻與放管，如限內不出，復罪如舊。諸州府應有見禁此色人家口骨肉，並從釋放。恩隆加等，固有明文，道在恤孤，宜宏異渥。自去年出師來，諸軍將校，有沒於王事者，子孫並與量才敘錄。皋陶五刑，既從流放，商王一德，用解網羅，想其憔悴之容，爰示哀矜之道。應貶降官與量移，已量移者與復資，流配人等並放還。仁及枯骨，澤渥重泉，眷哲後之芳蹤，乃有國之令典。魏府管內，用軍已來，墳墓所毀無主者，委逐處官吏指揮隨事修整祭奠，仍費官中支給。賦斂未省，杼軸猶空，言念疲羸，聊得蠲貸。諸道州府營田戶部院務省莊等，天福元年秋夏租課錢帛斛斗諸雜物色等，除已納外，應有逋欠，並與蠲放。
於戲！萬靈蠢蠢，生成鹹賴於上元；六合茫茫，舒慘悉由於元首。朕每興念慮，莫釋焦勞，遂覃在宥之恩，將合好生之德，朝野士庶，中外臣寮，體予蕩蕩之懷，替我巍巍之治，無怠於協謀戮力，共期於偃革修文，益勵乃誠，永裨寡德。布告遐邇，咸使知聞。
大晉皇帝奉書大蜀皇帝，伏自中原多故，大憝繼興，朱氏不道，而皇天不親，沙陀背義，而蒼生失望。不期景運，猥屬眇躬，方鼎足以分疆，宜鄰好之講睦，況有姻親之舊，敢交玉帛之歡，機務方殷，保攝是望。
昨者災生安陸，釁接漢陽，當三伏之炎蒸，動兩朝之師旅，豈期邊帥，不稟上謀？洎復城池，備知本末，尋已舍諸俘執，還彼鄉閭，不惟念效命之人，兼亦敦善鄰之道。今承來旨，將正朝章，希循宥罪之文，用廣崇仁之美，其杜光鄴等，再令歸復。
