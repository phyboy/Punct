帝諱重貴，高祖從子，唐天祐十一年生，為高祖所愛，以為子。天福三年授開封尹，封鄭王，六年授廣晉尹，封齊王，七年六月即位。開運三年，契丹遷帝於黃龍府，降封負義侯，後徙建州，居塞北凡十八年，在位五年，年五十一。
非制書忽忘，實以朔方重地，蕃部窺邊，非卿雄名，何以彈壓？比欲移卿內地，受代亦須奇才。
宣王講武，逐獫狁於太原；漢帝出師，走匈奴於瀚海。是知蠻夷猾夏，不能絕之於古今；戎狄無厭，不能拘之以信義。先皇帝昔當草昧，方在龍潛，未登鄗邑之壇，始有晉陽之難。契丹主徑驅蕃部，直抵並郊，遂解重圍，助成大統。我之興也，彼有力焉。於是邀之以鬼神，申之以盟誓，載諸簡冊，傳厥子孫。爾後常念前因，每思厚報，減宮闈之服玩，罄府藏之珠珍，供億無時，道塗相望。而契丹貪殘滋甚，驕縱異常，通使命於江淮，徵貢輸於郡國。包藏既久，奸譎漸萌。既而輿議喧嘩，群情憤激，軍民扼腕，中外同辭，請興貔虎之師，以遏豺狼之患。先皇帝重其信誓，篤以初終，降萬乘之尊，禮不義之虜，耗中原之力，奉無已之求。迨於纘受丕圖，虔承顧命，每欲息民繼好，敢忘屈已從人？所以厚禮卑辭，以隆其意，推心置腹，以示其誠，其如鴆毒潛深，獸心難革，乘我歉歲，伐予大喪，平視中原，竊窺神器。朕實不德，民罹其殃，愧悼增深，寤寐興歎。向者躬提黃鉞，親指靈旗，駐於甘泉，自春徂夏，賴祖宗垂慶，天地儲休，猛將如雲謀臣若雨，士百其勇，人一其心，寸鏃不遺，狂戎自潰，氛霾少息，師旅凱旋。今則漸入秋深，慮為邊患，朕以誌平寇難，不敢荒寧，將期親率全師，恭行天討，庶幾一舉，永靜三邊，罔辭櫛沐之勞，用拯生靈之患。得不精求將帥，慎束偏裨？冀成破竹之功，以殄折膠之寇。爰於剛日，乃降命書：
順國軍節度鎮深趙等州觀察處置幽州道行營副招討等使特進檢校太師兼中書令行真定尹駙馬都尉杜重威，地居戚裏，神授戎韜，久服金革之勞，累濟艱難之運。虎牢晝閉，一麾而蝥賊自消；河朔未寧，再駕而氛妖繼息。戡定之業，溢於鼎鍾。
天平軍節度鄆齊棣等州觀察處置兼管內河隄等使光祿大夫檢校太尉平章事張從思，清明可鑒，忠正無邪，夙懷刺虎之謀，早列濯龍之籍。當襄陽之役，克成監護之勳；及北虜之來，實賴藩籬之固。器業之用，可謂縱橫。
西京留守起復檢校太尉兼侍中行河南尹景延廣，文武全才，雲龍際會，指經綸於掌內，藏甲馬於胸中，久權七萃之師，繼委十連之帥，軍民畏服，畿甸肅清，左右之勞，書於盟府。
武寧軍節度徐宿等州觀察處置等使開府儀同三司檢校太師兼侍中趙在禮，河嶽鍾靈，鬆筠植性，授玉鈐之秘略，得金版之沈機，輔翼數朝，周旋重鎮，述職而必先九牧，事君而唯盡一心，尊獎之功，光乎史冊。
建雄軍節度晉慈隰等州觀察處置等使特進檢校太師平章事安叔幹，眾推武庫，素曉陣圖，疾惡如仇，見義思勇，觴酒豆肉，無虧撫士之心；尺籍伍符，盡得總戎之訣。軍旅之任，實契僉諧。
前泰寧軍節度兗沂密等州觀察處置等使特進檢校太師平章事安審信，久處腹心，早攀鱗翼，倜儻乃萬夫之長，驍雄真六郡之豪。燕頷虎頭，鹹仰將軍之相；牙璋犀節，累持方伯之權。英特之名，播於中外。
河中護國軍節度管內觀察處置等使開府儀同三司檢校太師平章事安審琦，嚴明無翳，寬簡自居，善知奇正之謀，備熟孤虛之法，首赴風雲之會，昔同帶礪之盟，累殿藩垣，常堅夾輔連帥之重，倚若長城。
河陽三城節度孟懷等州觀察處置管內河隄等使青州行營副都部署特進檢校太師符彥卿，惟爾先臣，實為名將，世襲弓裘之慶，門傳忠孝之規。西漢三雄，徒稱傑出；東京七校，乃為時生。竭盡之心，貫於金石。
義成軍節度滑濮等州觀察處置管內河隄等使北面行營馬步都虞候開府儀同三司檢校太師皇甫遇，劍敵萬人，力摧九虎。赤羽若日，蒲大夫之英風；快馬如龍，曹景宗之意氣。繼承重寄，必竭純誠，義烈之稱，播於寰海。
北面行營馬部都排陣使兼馬軍都指揮使特進檢校太保右神武統軍張彥澤，猛若關張，氣吞荊聶，薦膺委寄，每著勤勞。鳴鏑離弦，既得吟猿之妙；青萍出匣，久彰斷兕之名。營陣之間，皆推果毅。
橫海軍節度滄景德等州觀察處置管內河隄等使幽州道行營右廂排陣使特進檢校太師王延裔，鬼穀傳書，神龜授印，委鎮臨於滄海，賴控扼於邊陲。繕甲治兵，暗蓄摧凶之計；深溝高壘，不移持重之心。捍禦之謀，斷於胸臆。
保義軍節度陝虢等州觀察處置等使特進檢校太尉宋彥筠，威惠兼著，膽氣無儔，累佐戎權，善貞師律。千軍萬馬，憚陳慶之雄名；三令五申，得孫武之虞術。將帥之選，皆謂當仁。
前懷德軍節度管內觀察處置等使光祿大夫檢校太傅田武，早從戎伍，備曆艱難，安邊展頗牧之才，制勝合韓吳之法，向者仗其舊德，委以邊藩，頗資外禦之功，實有分憂之績，忠貞之節，雅葉柬求。
北面行營步軍都排陣使兼步軍都指揮使特進檢校太保左神武統軍潘環，幕府書勳，師幹著效。攻城野戰，獨麾鄭國之旗；陷陣先登，幾獲魚門之胄。洎分環衛彌見公忠，兵革之時，所宜登用。
而皆位崇侯伯，任重土茅，俱為社稷之臣，悉是楝梁之具。或推忠徇義，或報國忘家，常堅翼戴之心，夙蘊澄清之誌。朕所以告於宗廟，質以蓍龜，授之以征鼙，付之以蕭鈇。但以狂戎侵掠，生聚虔劉既貽中國之羞，抑亦人臣之恥。爾等上則承先皇顧讬輔予衝人，次則副朝廷倚毗，委之重任。所宜同德比義，戮力齊心，各竭乃誠，共安國步，功業可以不朽，富貴可以無窮，況今芻粟俱充，士卒鹹憤，旌旗萬隊，甲馬千群，呼吸則山嶽蕩搖，號令則乾坤震動。以此制敵，何敵不摧？以此攻城，何城不克？佇期獻俘清廟，懸首素旗，同集大功，永清四海。
於戲！周王任吉甫、南仲，乃慴戎夷；漢帝仼去病、衛青，遂空沙漠，今吾命帥，皆謂得人，勉立異勳，速平多難，無令數子，獨擅前功，凡我股肱，當體朕意。杜重威充都招討使，張從思充兵馬都監，景延廣充馬步軍都排陣使，趙在禮充馬步軍都虞候，安叔幹充馬步軍左排陣使，安審信充馬步軍右排陣使，安審琦充馬步軍都指揮使，符彥卿充馬軍左都指揮使，皇甫遇充馬軍右都指揮使，張彥澤充馬軍排陣使，王延裔充步軍左都指揮使，宋彥筠充步軍右都指揮使，田武充步軍左廂排陣使，潘環充步軍右廂排陣使。
襄州城內百姓等，久經圍閉，例各饑貧，宜示頒宣，用明恩渥。大戶各賜粟二石，小戶各賜粟一石。宜令襄州以見在數充。
叛逆之臣，必行於討伐；凋傷之俗，宜示於撫綏。一昨逆賊安從進，不戒滿盈輒謀違背，占據城壘，虐害人民。元凶已就於嚴誅，比屋宜加於霈澤。俾令蘇息，用示軫傷。應在城人戶，除已行賑貸外，特放今年秋來年夏城內物業上租稅，其城外下營寨處，或有砍伐卻桑柘，及毀拆卻屋舍處，特與除放今年來年二月合係租稅。其管內諸縣人戶等，被安從進數年誅剝，多是貧寒，應天福七年夏稅已前諸色殘欠，及沿徵錢物並公私債負等，並與放除。
朕以蕃寇未平，邊陲多事，選求將帥，徵發師徒，北面屯軍，汾河守禦即日雖無侵軼，亦須廣設隄防。朕將親率虎貔躬擐甲胄，俟聞南牧，即便北征，不須先定日辰，別有曉諭。所有供億支用，宜令三司預自指揮，令隨從諸司職員，並宜照常備行。諸侯不得朝覲，亦不得以進獻供侍，借斂吏民。凡百臣寮，當體是意。
楊光遠隨幕賓從等，久在樽罍，比資參佐，當光遠始謀逆節，未嘗聞拯救之言，及楊承勳決意歸明，又不是替成之數，但思朋附，悉合誅夷，尚示寬恩，俾從遠竄。麟流威州，節度掌書紀任邈流原州，觀察支使徐晏流武州。縱逢恩赦，不在放還之限。
向者朝廷無事，經費尚多，今則師旅方興，支贍尤廣，必資國力，以濟軍須。近以四海災傷，頻年饑饉，賦租減少，筦榷虧懸，帑藏不充，公私重困。今歲三時不害，百穀用成，所在流民，漸聞歸業，商旅之人稍眾，山澤之利咸以通，郡邑徵科，自然容易，務場課額，必有增盈，較量之閑，斷可知矣。牧宰之任，選擢非輕，至於阜俗康民，豐財益國，乃為本職，固合用心。苟能一一躬親，孜孜臨蒞，必絕滯凝之事，兼除僥幸之門，副我憂勤，顯爾政績，將求課最，須設科條。況藩侯郡守等，皆是良臣，各膺重委，盡傾誠款，以奉國朝，式當倚注之時，宜示勸懲之道。應天下諸州，各以係省錢穀秋夏徵科為帳籍，一季一奏，一年賦稅及限，更委在任一年，次年又不稽逋，聽三周年為滿，三年皆得辦事，即與別議陟遷，如或才到任所，課績不前，亦當即時罷替。其閑災沴之地，須明具敷陳，審其虛真，別有處分。
於戲！朕纘承大業，於茲三年，虔奉丕基，不敢失墜，兢兢業業，右履春冰，小信未孚，咎徵斯降，旱蝗相繼，連歲為災，兵革未寧，四方多事，下慚黔首，仰愧蒼穹。所賴將相公卿，元戎郡守，或先朝宿舊，或當代英賢，送往事居，始終如一，分憂共治，誠節彌堅，倚賴既深，傾輸亦至，必能為國盡忠，臨事公勤，不更假於指蹤，固自知其陳力。凡百有位，宜體朕懷。
明經童子之科，前代所設，蓋期取士，良謂通規。爰自近年，暫從停廢，損益之機未見，牢籠之義全虧。將闡斯文，宜依舊貫，庶臻至理，用廣旁求。其明經童子二科，今後復置。
朕虔承顧命，獲嗣丕基，常懼顛危，不克負荷，宵分日昃，罔敢怠荒，夕惕晨興，每懷祗畏。但以恩信未著德教未敷，理道不明，咎徵斯至。向者頻年災沴，稼穡不登，萬姓饑荒，道堇相望，上天垂譴，淳德所招。仍屬干戈尚興邊陲多事，倉廩不足，則輟人之餱食，帑庫不足，則率人之資財；兵士不足，則取人之中丁；戰騎不足，則假人之乘馬。雖事不獲已，而理將若何？訪聞差去使臣，殊乖體認，不能敦於勉諭，而乃臨以威刑，自有所聞，益深愧悼。旋屬守臣叛命，戎虜犯邊，致使甲兵，不暇休息，軍旅有戰征之苦，人民有飛免之勞，疲瘵未蘇，科徭尚急言念於此，寢食何安？得不省過興懷，側身罪己？載深減損，思召和平。所宜去無用之資，罷不急之務，棄華取實，惜費省功，一則符先帝恭儉之規，一則慕前王樸素之德。向者造作軍器，破用稍多，但取堅剛，不須華靡。今後作坊制造器械，不得更用金銀裝飾。比於遊畋，素非所好。凡諸服禦，尤欲去奢。應天下州府，不得以珍寶玩好及鷹犬為貢。在昔聖帝明君，無非惡衣菲食。況予薄德，所合恭行。今後大官常膳，減去多品，衣服帷帳，務去華飾，在禦寒溫而已。峻宇雕牆，昔人攸誡，玉杯象箸，前代所非。今後凡有營繕之處，丹堊雕鏤，不得過度，宮闈之內，有非理費用，一切禁止。
於戲！繼聖承祧，握樞臨極，昧於至道，若履春冰。屬以天災流行，國步多梗，因時致懼，引咎推誠，期於將來，庶幾有補。更賴王公將相，貴戚豪宗，各啟乃心，率繇茲道，共臻富庶，以致康寧。凡百臣寮，宜體朕意。
朕以蕃寇未平，邊陲多事，選求將帥，徵發師徒，北面屯軍，汾河守禦即日雖無侵軼，亦須廣設隄防。朕將親率虎貔躬擐甲胄，俟聞南牧，即便北征，不須先定日辰，別有曉諭。所有供億支用，宜令三司預自指揮，令隨從諸司職員，並宜照常備行。諸侯不得朝覲，亦不得以進獻供侍，借斂吏民。凡百臣寮，當體是意。
理冤申屈，勞績可嘉，內職外官，課最無異，苟能雪活，何吝甄酬？宜先錄公文，直具奏聞，或實官滿，到闕投狀，無致隔年，庶絕濫訛，用分真偽，宜依。
卿才略耀奇，規模冠俗，荀息之忠貞自許，翁歸之文武兼全。鷹瞵鶚立之姿，折衝萬里；夏屋春台之煦，化洽一隅。而又尊獎誠深，貢輸禮備，是於剛日，乃降明恩。宜旌命世之英，俾峻真王之秩，爰旌亮節，仍進崇階。可檢校太保持節元莬州都督上柱國充大義軍使，仍封高麗國王。今命使光祿卿範匡政使副太子洗馬張季凝等往彼宣賜官告敕牒國信物等，具如別錄。
敕賜高麗國王竹冊法物等，竹冊一副，八十簡紫絲條聯紅錦裝背冊匣一具，黑漆銀含陵金銅鎖鑰二副，攀環紅錦托裹衤親冊文兩幅，黃綾夾帕一條，蓋冊匣三副，黃綾夾帕一條，蓋冊匣三副，黃絹油夾帕一條，舉冊匣熟紫絲板二條，絡冊床熟紫絲油畫簷床一張，銀裹腳角竿頭金柏木冊案一面，紫綾案褥一領，夾裙襈全行事紫綾席褥一副，衤親冊床紫綾一副。
興王舊地，原廟所存，載懷瞻奉之心，允屬循良之吏，以爾蒞官有政，晉人美之，假其省銜，許留周歲，更圖盡瘁，以稱陟明，可檢校工部員外郎，仍量留一年。
自冬徂春，少愆雨雪，掩骼埋胔，必契陰靈，將召純和，宜藏暴露。宜令所在長吏依此掩藏。仍付所司。
留守之任，委寄非輕，凡降絲綸，宜同將相，起今後除授留守，宜降麻制，仍付所司。
朕自居藩邸，每務躬親，稟先帝之聖謨，見萬方之庶政。洎登宸極，思致時康。屬蝗旱為災，耕桑失業，顧惟寡昧，深軫焦勞。舉一食思稼穡之艱難，行一事期黎民之蘇息。為先清朝名士，朱邸舊寮，深窮蠹政之源，備得養民之本。況藩侯郡牧，察俗觀風，必能副衝人委仗之心，駐疲俗逋逃之足。明行條制，俾絕侵漁，使稅額無虧，戶口獲濟，斯為急務，要在頒行。便可散下諸州，嚴誡主者，盡令遵守，無致因循，遍繄惠養之功，共致昇平之運。仍付所司。
天地宗廟社稷及諸祠祭等，訪聞所司承管，多不精潔，宜令三司預支一年禮料物色，於太廟置庫收貯，差宗正丞主掌，委監察御史監當，祭器祭服等未備者修制。
朕自臨寰宇，思致和平，以四海為家，慮一物失所。每念狴牢之內，或多枉橈之人，屬此炎蒸，倍加軫憫，冀絕滯淹之歎，用資欽恤之仁。應三京鄴都及諸道州府見禁罪人等，宜令逐處長吏嚴切指揮本推司，及委本所判官疾速結絕斷遣，不得淹延，及致冤濫。仍付所司。
吏部已判成選人等，訪聞人數絕多，闕員甚少，頗為淹注，例是饑貧。宜推振滯之恩，用廣進身之路。諸州府判掾，見有員闕不少，其見在黃衣選人等，宜令注授前件官，除三京鄴都掾曹外，其餘並許注擬。候秩滿，無遺闕者，五選六選減一選，七選八選減兩選，九選十選減三選。內有超資者，再入官日，即依本資敘理。河東管內及鄜延涇邠秦隴鳳等州管內，闕員不少，選人以家私不便，多不服官。宜令所司不拘超折注擬仍俟秩滿，無遺闕者，五選六選減三選，七選八選減四選，再入官日，卻依本資敘理。所注前項州縣官等，宜令銓司依判成次第注擬切在公當，不得阿私，仍不許選人通關。仍付所司。
王者約法之義，比在防非，獎致一平，所期共守。昨以憲司舉職，有國舊規。宋彥筠尋悔愆尤，理可矜恕，念茲勳績，深軫朕懷，特開宥過之恩，庶葉匿瑕之道。凡百有位，宜勵乃誠。所犯科條並釋放。
李鼎方居憲府，合稟朝章，豈可八月中喪妻，十月後供狀？欺公冒寵，以死為生，既彰罔上之愆，難處觸邪之地。止停見任，尚示寬恩。宜敕停見任。
故淄州刺史翟進宗，不穀不德，營兵叛予，陷爾厲階，力屈遇害，念茲忠瘁。實用衋傷。蜀主恕其黃權，魯莊誄其卜國，皆非罪也。吾將贈之，用慰貞魂，宜頒漏澤。可贈左武衛上將軍。
翰林學士與中書舍人，分為兩制，各置六員，偶自近年，權停內署，況司詔命，必在深嚴，將使從宜，卻仍舊貫，宜復置翰林學士院。
銓總之司，提舉是務，時臨注擬，尤在精詳。宜令三銓子細看驗關牒，或稍涉差謬，即據理科條，將澄刈楚之風，用誡侮文之吏。
淹延刑獄，實啟幸門，稽滯瘞埋，尤傷和氣，追呼既廣，勞擾斯煩，檢驗取裁，停駐為弊。宜令凡有禁係，不得分外追人，百姓死亡，亦仰及時葬送，既無重擾，式葉化風。仍付所司。
陳延福位居牧守，首被訟論，移市肆以創回圖，已彰生事；假役夫而科采捕，尤驗擾人。但以稱贍本州，雲承累政，雖除奸革弊，全昧經心，而案罪計贓，未明入已，聊從懲罰，用顯含洪。宜罰征馬十匹放。
張嗣宗已招過犯，斷處徒刑，雖定徵銅，更難居任，既聞除替，便合稟承。乃敢拒違，益彰狡惡，須加竄謫，俾省愆尤。宜配流商州。
