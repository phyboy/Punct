契丹違天背惠，猾夏渝盟，無名侵犯於封疆，縱暴殺傷於生聚，毒流數郡，怒積群情，果敗衄於漳川，乃退歸於燕塞。今則長驅虎旅，誓滅胡塵，雪萬姓之沈冤，期四方之昭泰。每念蕃寇經過之處，邊隅陷沒之人，未掩僵屍，何安恨魄？軫傷既切，惠澤宜加。其常定邢洺管界蕃寇經過之處，枉遭殺害，無主收葬者，宜令本州差大將一人，所在收瘞，量事祭尊訖，具事以聞。
盧敻請河南尹親及廟貌，冀表精虔，在禱山川，誠為重事，且浩穰都邑，豈可闕人？今後祭中嶽，宜令河南尹往彼行禮。
眷惟泰郡，素乃漢疆，偶隸蕃戎，久罹塗炭。遇王師之進討，傾臣節以來降。況地處要衝，人推勇悍，將控臨於黠虜，宜係屬於雄藩。其泰州宜割屬定州為屬郡，以狼山寨主孫方簡為泰州刺史，仍簡較尚書右僕射本州守禦都指揮使充定州東西面都巡簡。
陶穀方思豐國，切欲勸農，以貿易於柴薪，多砍伐於桑棗，請行禁絕，宜舉科條。仍付所司。
囹圄之中，縲絏之苦，奸吏苟窮於枝蔓，平人用費於貨財，繇茲滯淹兼致屈塞，桑簡能體茲軫憫，專有敷陳，請長吏躬親，免獄官抑逼，深為允當，宜在頒行。
御史台準前朝故事，以郎中員外郎一人兼侍御史知雜事，近年停罷，獨委年深御史知雜，振舉之閑，紀綱未峻，宜遵舊事，庶葉通規。宜卻於郎署中，選清慎強幹者兼侍御史知雜事。
省所奏，以先臣遺命，及官吏推請，權知國事，事具悉，圭茅積慶，忠孝因心，早彰幹蠱之名，顯著象賢之譽，雅當嗣襲，深契物情。見先臣知子之明，成後嗣克家之美。遠陳章奏，尤驗純誠，欣慰之懷，寤寐無已。
人之命無以復生，國之刑不可濫舉，雖一成之典，務在公平，而三覆其詞。所宜詳審，凡居法吏，合究獄情。邊玕近陟周行，俄陳讜議，更彰欽恤，宜允申明。
諸道不許橫薦官寮，爰自近年，頗逾舊制。起今後諸道藩鎮防禦團練刺史。如本處幕席中有闕，準元敕合奏薦，當與除授，不得橫薦前資賓從州縣官及諸色職員，希於在朝及外官安排，不得有違。
今年四月二十五日釐革，應前資州縣官，一考前丁憂，一任除官雪活冤獄。及在任日招添得戶口稅錢，曾授禦署官進策官諸州馬步判官諸色選人等，今後並須準敕格參選，不得直經中書陳狀。近日有諸色人依前紊亂紀綱，披陳文狀，欲嚴行於懲戒，先明示於指揮。國家大啟銓曹，高懸選格，諸色選人，宜歸常調。合赴所司，稍立政能，足可進退，豈得罔循常制，唯務僭求？敕釐革而不遵，帖告示而不退，向路隅而陳接，隨馬後以喧嘩。或稱罷秩家貧，或訴在京日久，朝廷須存公道，難狥私懷。若事可施行，雖朝陳狀而夕得官，未足言速。既理有違礙，雖曆祁寒而經暑雨，不必言遲。戚本自貽，咎將誰執，殊不知官不可乞。敕不可違。若無誡懲，何以齊整？應諸色選人等，並須準近敕取解赴選，其有招添得戶口，增益得稅錢，及雪活冤獄，合該敕條酬獎者，仰於所司投狀。如有司不與公當區分，顯有抑滯，任經中書陳狀，當與指揮。此度分明告諭後，諸色選人等如更不稟指揮，依前妄陳文狀，當送御史台勘問，必無輕恕。仍付所司。
文物方興，刑罰須當，有罪宜從於正法，去邪漸契於古風。竇儼所貢奏章，實裨理道，宜依所奏，準律令施行。
控制寰中，梁苑得舟車之要；撫寧河朔，鄴台有粟帛之饒。先皇帝肇啟基扃，鹹昇都邑，南北非遠，來往是常。今則時正晏清，候當和煦，宜回金輅，往幸夷門。宜取今月十一日還幸東京。應沿路州府，並不用修飾行宮，開治道路，食宿頓遞，並以官物供給，勿令科斂人戶。側近州府長吏，勿來朝覲。凡在遐邇，宜體朕懷。
惟天福八年歲次癸卯十月丙午朔六日辛亥，皇帝若曰：在天成象，拱辰分將相之星；惟帝念功，啟土列侯王之國。朕所以法昊穹而光宅，稽典禮以疏封。而況世著大勳，時推令器，探寶符而嗣位，仗金鉞，以宣威，羽翼天朝，藩籬東夏，宜列諸侯之上，特隆一字之封，簡自朕心，葉於輿論。谘爾保邦宣化忠正翊戴功臣起復鎮國大將軍右金吾衛上將軍員外置同正員檢校太師兼中書令杭州越州大都督充鎮海鎮東等軍節度浙江東西等道管內觀察處置兼兩浙鹽鐵制置發運營田等使上柱國吳越國王食邑一萬七千戶實封四千戶錢宏佐，為時之瑞，命世而生，負經文續武之才，蘊開物成務之誌，英華發外，精義入神，亞夫繼社稷之勳，顧榮擅東南之美，眷言祖考，誌奉國朝，清吳越之土疆，執桓文之弓矢，天資厥德，代有其人，荷基構以克家，事梯航而述職，殊庸斯在，信史有光，是舉彝章，爰行盛典。土茅符節，方推翼世之賢；黻晚輅車，更重策勳之禮，斯為異數，允屬真王。今遣使光祿大夫檢校司徒行太子賓客上柱國太原縣開國男食邑三百戶王玫使副正議大夫行尚書吏部郎中柱國賜紫金魚袋趙熙等持節備禮，冊爾為吳越國王。
於戲！周寵元臣，四履錫命；漢封異姓，八國始王。指河嶽以誓功，俾子孫而襲爵，爾纂服舊業，朕載考產文，勿忘必復之言，更廣無窮之祚，懋昭前烈，爾惟欽哉。
凡神聖之功，乃開基以創業；惟帝皇之德，遂垂制而立文。生成參天地之靈，悠久鍾子孫之福。寧禹湯而獨美？豈堯舜以無倫？先皇帝出震安時，膺乾啟運，改相仍喪亂之轍，造勃興開泰之邦。儉靜其身，寬慈於物。寒耕熱耨之苦，常念三農；宵衣旰食之勤，不忘萬務。恩霈庶彙，義結群心。周室肇興，安神器而方固；軒台遽往，望仙駕以不回。肆予衝人，獲紹丕構，孤藐自視，寡昧何知？稟治命之丁寧，副眾情之推奉，中心憂塞，罔有津涯。易月之禮制尋終，在天之感慕無已。負荷斯重，恭默以居。宜從作解之文，以洽當陽之澤。可大赦天下。應三月七日昧爽已前，所犯罪人，已結正未結正，已發覺未發覺，常赦所不原者，咸赦除之。諸貶降責授官等，量與升陟敘用。應配流徒役人，及縱逢恩赦不在放還，並嚐知所在者，並放逐便。諸處有草寇團集，仰所在州府，及巡簡使臣，曉諭恩赦招喚，各令歸農。兩京及諸道州府人戶，所欠去年秋夏稅租及沿徵物帛，並與除放，其鄉村逃移人戶，並仰招喚歸業。內外見在文武職官致仕官，及諸軍將校，並與加恩。其前任京官幕職州縣官，至今授官日施行。諸軍將校，自開創以來，有沒於戰陣，及身死疆場者，並與追贈。如有親嫡子孫未曾錄用者，並與錄用。文武外朝官，及內諸司使副使禁軍都指揮使以上，諸道行軍副使藩方馬步軍都指揮使，父母在者並與恩澤，亡歿者與封贈，其妻未敘封者特與敘封。應沿邊州府接近西川河南契丹河東界處，仰所在州府及巡簡使臣，鈐轄兵士及邊上人戶，不得侵擾外界，及虜掠人畜，務要靜守疆場，勿令騷動。其投來人戶，仍仰倍加安撫，大行皇帝山陵有期，準遺命不得勞擾百姓者。宜令所司奉承先旨，無至隳違。應緣山陵公事，合使工人役夫，並須先給錢物，雇覓諸雜費用，一切取官物供給，不得差遣人戶，科配州縣。文武班列，親近臣寮，愛國誠堅，致君心切，苟或聞朕躬之過失，睹時政之否臧，無惜敷陳，以輔寡昧。苦口良藥，逆耳忠言，裨益至多，翹貯惟切。今後內外臣寮，或有所見，及有所裨益，可具實封，章表以聞。或欲面對，便仰閤門司畫時引見。懷才抱器，出眾超群，或養素於衡門，或屈跡於末位，孤寒難進，志業何伸？咸用搜羅，待以爵秩。諸隱遁不仕，及卑官下位中，有文武幹略，灼見可稱者，所在具名以聞。化理之本，孝弟為先，苟或虧違，實亂名教。其有士庶之內，凶率之徒，不順於父兄，不恭於尊長，狂悖難狀，訓誨莫從，親族容隱而不言，裏巷畏避而不告，傷風敗俗，莫甚於茲。今後或有不孝不義之人，違戾尊長，喧悖毀辱，及父母在，異財別居，略不供侍，如此之輩，不計官宦軍人百姓之家，宜令御史台及本軍本使所在州縣廂界彈舉覺察。如或容縱，不切簡舉，罪有歸處。其有孝子順孫，義夫節婦，宜所旌表，以厚人倫。恭惟先皇帝推誠損已，集思勞神，念將士之忠勤，知戰伐之苦。餱糧祿賜，無非經手經心；土地官封，不惜酬勳酬效。生靈是念，稼穡為憂，罷非理之差徭，去無名之侵耗。不貪遊宴，盡去奢華，減後宮冗食之人，停諸司不急之務。方嶽止甘鮮之貢，殿庭絕珠玉之珍。獄訟無冤，刑戮不濫。凡關物務，盡立規繩。予小子纘紹丕基，恭稟遺訓，仰承道法，不敢逾違。更賴將相公卿，左右前後，共遵先旨，同守成規，庶裨衝人，不墜洪業。赦書有所未該，所司速具聞奏。
朕荷上天之眷命，守先帝之丕基，日午坐朝，恐一物之失所；夜分不寐，思比屋之可封。身雖安於九重，心嚐懸於億兆。屬飛蝗作沴，膏雨久愆，流民倍切於撫安，征賦頻令於蠲減，未能感召，深軫焦勞。念獄訟之繁，當炎蒸之候，欲臻和氣，宜去深文，特行寬大之恩，用葉哀矜之旨。應三京鄴都諸道州府見禁罪人，除十惡行劫，諸殺人者，及偽行印信，合造毒藥，官典犯贓外，人犯死罪者減一等，餘並放。內有欠官錢者，宜令三司酌量與限，監出徵理。中外遐邇，宜體朕意。
王者化家為國，既開創以維艱；纂業承基，亦負荷而尤重。朕虔承遺命，嗣守丕圖，顧眇躬而懼不克堪，持小心而曾無暇逸，外以生靈是念，內以宗社為憂，若涉大川，如馭朽索，然猶功非及物，德不動天，蟲螟為害苗之災，夷狄作亂華之患，尚賴謀臣猛將，義士勇夫，共成戡剪之功，復致澄清之運。今則狂戎逃遁，年穀豐登，時屬小康，禮當終制。雖三年無改，義欲化於人倫；而正朔有常，理宜新於鳳曆。爰布改元之令，仍覃在宥之恩。天福九年宜改為開運元年，可大赦天下。應今年七月一日昧爽已前，三京鄴都諸道州府見禁囚徒，除十惡五逆，光火劫殺，屠牛鑄錢，官典犯贓，偽行印信，合造毒藥外，罪無輕重，已發覺未發覺，已結正未結正，咸赦除之。流竄之徒，其實有咎，和平之道，亦許自新。其流配人，除終身不齒，常知所在人外，未經量移者與量移，已經量移者與敘用。蟲蝗災疢之邦，流夷頗甚；獫狁經過之地，凋弊尤深。須議優饒，用明軫憫。其岐雍同華蒲陝涇邠耀威管內人戶，委長吏所在招攜，復業之家，免一年租稅。魏博貝冀滄景德等州，曾經虜騎剽攘，特放今年秋稅。其餘經過之地，亦量與矜蠲。乃眷親軍，實推忠節，或從征鬼虜，顯立勳勞，或出討叛臣，方期平定。至於邊陲守戍，藩鎮分屯，盡係捍防，皆施勤效，雖賦稅未集，帑藏猶虛，宜示頒宣，用明獎賞。應將校兵士，量與等第優給。連年失稔，常賦愆期，國用未充，軍需不足。是行率借，以濟贍供，誠非欲為，蓋不獲已，赦書到日，盡行罷征。出彼家財，資予國力，宜加甄別，以示優隆。出一千貫已上者，特免科徭。出一萬貫已上者，鹹授官秩。無資給者，與本處上佐，有官名者，依本品序遷。竭彼臣誠，沒於王事，恩宜加等，禮有明文。當契丹侵犯之時，有守城臨陣，盡節亡身者，宜令逐處長吏以名銜奏聞，當議超加襃贈，或孫或子，並與旌酬。含垢匿瑕，舍過宥罪，前王令典，有國通規。應有曾行劫盜之人，並宜放罪。願在軍者，與配軍收管；願歸農者，委本縣安存。務局因循，職掌敗闕，空係逋懸之數，徒行徵督之文，宜示哀矜，並令除放。
於戲！承祧繼統，禦極居尊，雖旰食宵衣，每勤庶政，而利兵秣馬，未息殷憂，更賴四輔三公，五侯九伯，文武葉力，上下同心，竭彼忠貞，佐予寡昧，舉朝廷之急務，盡軍旅之沈謀，使鼓臥旗偃，俾成寧謐同文共軌，速洽隆平，表乃有功，致我無事。
高祖皇帝應天順人，化家為國，勤勞庶政，安輯四方，禦眾以寬，懷遠以德，高秩厚祿，以獎勳勞，推食解衣，以重賢戚。至於匹夫匹婦，皆被亭毒之恩；草木昆蟲，悉覃忠厚之德。朕恭承丕訓，嗣守宗祧，奉以周旋，不敢失墜，兢兢業業，若涉大川。所賴將相公卿，同德比義，共扶不逮，庶洽於隆平。而楊光遠頃以微功，驟升亞將，後承偽命，來拒義師。始則桀犬吠堯，終則背楚降漢。先皇帝方宏大義，推以赤心，忘彼仇讎，歡如魚水，亟承重寄，久綰親軍，累典大藩，亦兼重鎮。邇後選男尚主，待之以懿親；裂地封王，寵之以極致。人臣之盛，近代無儔。至於諸子之中，皆擢為牧守；家臣之內，多遙領郡符。此外有非理邀求，違法僭濫，國家務存終始，悉與含宏。柰何自至滿盈，不勝富貴，恩深致怨，物盛乃衰，而輒信奸邪，虛有怨望。聞我大喪之後，乘我饑饉之年。外則勾引蕃戎，倚為勢援；內則竊據城壘，潛肆窺覦。遂使河朔數州，頓成瘡痏，青邱一境，獨陷罻羅。朕所以命將興師，吊民問罪。然猶堅壁拒命，自夏徂冬，固執其迷，自稔其惡。其子楊承勳，見眾情之攜貳，知孤壘之困窮，深懷滅族之憂，遂有悛心之請。解其戈甲，待罪軍門，梟彼凶徒，傅首闕下。氛霾遽息，中外同歡。此皆宗社降靈，乾坤眷祐，將帥戮力，士卒齊心，掃千里之封狐，不為民患；除三穴之狡兔，甚泰物情。念彼一方，未能高枕，宜行在宥，用拯疲羸。可取閏十二月十七日昧爽已前，應諸州管內州縣見禁囚徒，已結正未結正，已發覺未發覺，罪無輕重，咸赦除之。舍爵策勳，前王之令典，錄功旌義，有國之常規。應收復青州將校兵士等，一自征行，再罹寒暑，頻親矢石，備曆艱辛，賊壘既平，秋毫不犯，雖已行頒齎，而更議甄酬，厚秩美名，我無愛惜。其將校自副兵馬使已上員寮，並監押使臣，並與加恩。十將已上，各賜功臣名號。已有功臣者更宜改賜。自楊承勳納款歸明，楊光遠亦拜章請罪，朝廷務宏恩貸，特與全生，既許自新，終懷慴懾，遂至疾作，以及亡身。雖悖逆之人，眾所憤怒；以君臣之分，朕實憫憐。斷棺戮屍，情所不忍，其楊光遠屍首，許令骨肉收葬。楊承勳比從頑父，同作不臣，誌力既窮，覆亡可待，而能轉禍為福，全身保家，果傾響義之心，所謂見幾而作，宜加恩澤，以示獎酬。其楊承勳宜與起復，除授防禦使，仍加官秩。其一家骨肉並放罪。其弟承祚、承信，已在哀制，放歸私第。烈火焚山，始識珪璋之性；嚴霜隕夜，方知松柏之心。適當危亂之時，乃見忠貞之節。故淄州刺史翟進宗，清風凜物，貞骨淩秋，當光遠跋扈之初，被逆黨脅驅之際，而仗節守義，輕死徇忠，終異叛徒，以及遇害，雖已行襃贈，而未稱朕懷，宜覃延賞之恩，仍示殊常之禮。其翟進宗靈櫬，委本處類會本人骨肉，加禮歸葬，葬事官給。其子仁欽，可特授官資，補充東頭供奉官。去順效逆，頗蠹人倫，濟惡助奸，難逃國典。前登州刺史張萬迪，恩隆郡寄，顯受朝恩，不能事君盡忠，輒敢從人於亂，備彰逆節，須舉明章，其張萬迪宜從別敕處分，尚在寬宥，特免族誅，其骨肉並從釋放。國家兵士，恩澤頗隆，賞賜以時，衣糧甚厚，其中有凶惡之輩，輕狡之徒，不顧妻孥，輒背軍伍，如期僥幸，難逭嚴誅。其青州城下兵士，有走投入賊城者，並令指揮殺戮，所有逐人骨肉，宜從釋放，叛賊既下，汙俗宜新，同惡者皆就剿除，詭隨者並從停廢，其餘詿誤，宜示矜寬，其楊光遠下惡黨，皆已梟首，所有隨幕賓從，除已殺戮外，餘皆配送邊遠州府，常知所在，終身不齒，縱逢恩赦，不在放還之限。其在城及管內州縣鎮員寮將校，曾被楊光遠脅從者，一切放罪。亡命之人，比來懼罪，所宜招諭，卻復耕農。自楊光遠作叛已來，或有鄉村百姓，接便遞相劫殺，逃竄山林者，並皆釋放，仍委本處官吏明宣朝旨，招喚歸業。如敕命到兩月不歸者，復罪如初，當令擒捕，顯行刑戮，其莊田物業，亦許力役人戶，請射佃蒔。忠力之士，稟君命而不避危難；良善之人，入亂邦而橫遭迫脅。罹茲患難，實可憫傷。自楊光遠作叛之初，應有差去使臣，非理而死者，如有子孫，量才敘用。攻圍之際，役使實煩，凡有區分，皆係急速，稽緩者固當抵罪，辦集者豈惜酬勞？應青淄登萊兗沂密鄆齊棣等州職員州縣等，曾部署輦運者，並與加階減選，及轉官加職，軍旅所至，雖切戒嚴，營寨所經，寧無踐食？宜寬常賦，以慰編。自王師攻討逆賊，大軍下寨之處，所有田苗桑棗，應遭蹂踐砍伐，宜委本處官吏子細通檢，除今年見苗供輸外，來年夏稅，並與放一半。其去青州三里內，更免今年秋夏殘租。興師動眾，勞費生靈，或則負畚錘以從軍，或則徵輦運而赴役，疲於供命，不暇息肩，言念蒸黎，宜加優恤。應青州管內及鄆齊棣兗沂密等州諸縣人戶，自攻討已來，差役科配頻並，其今年夏麥殘欠，並沿微錢物，並與除放。所有逃移戶口，宜令逐處長吏切加招攜，青州城市居人等，久經圍閉，頗是凋殘，楊光遠率彼資財，奪其糧食，至此餓殍，宜示憫傷。其在城見在貧民，委本道以食糧賑恤。所有城內屋稅，特放一年。應洞子頭及城下夫役，有遭矢石致死者，宜令逐處長吏子細通勘，與放二年徭役。城郭之內，餓殍極多，墟墓之閑，暴骨甚眾，方隆渥澤，豈限幽明？其青州城內餓死百姓，及城外墳墓曾遭發掘者，並令本道掩藏埋瘞。
於戲！亂常幹紀，天地不容，負國欺君，人祇共怒。是知福善禍淫之道，信而有徵；孤恩背義之人，敗不旋踵。今則干戈少息，海岱已寧，凡在股肱，更思康濟，庶臻治道，同享升平。布告寰區，鹹知朕意。
堯仁禦極，尚興丹浦之師；軒後承乾，亦有阪泉之戰。是知五材並用，王者不能去兵；四氣同功，天道不能止殺。朕自躬傳神器，勉徇人謀，戢干戈而寧耀武威，撫夷狄而但修文德。而契丹見利忘義，負約渝盟，大為猾夏之災，屢肆窺邊之暴。須為民而除害，遂命將以伐戎。駐五輅於大河，勞六師於極塞。賴乾坤祐助，社稷威靈，將相一心，貔貅戮力，致群凶之敗衄，血滿平川；使元惡之奔逃，魂銷廣漠。今則朔陲稍靜，中夏小康，宜上答於穹旻，俾特施於赦宥，用導和平之氣，適符長養之風，可大赦天下。開運二年五月二十一日昧爽已前，應三京鄴都諸道州府見禁囚徒，除十惡五逆，持仗殺人強盜，官典犯贓，合造毒藥，屠牛鑄錢，偽行印信外，其餘罪犯，已發覺未發覺，已結正未結正，咸赦除之。諸色配流人，除終身勿齒，並縱逢恩赦不在放還人，及曾為盜賊，並自契丹內來諸色人，已於諸處收管外，其餘配流人，並常知所在者並放歸。其開運二年正月一日後來配流人等，不在放還之限。兵戈之地，可料傷殘，惻隱之心，不舍晝夜，所宜優惜，用恤疲羸。應常定邢貝相並鄴都已北管界，自今年契丹犯境已來，有人戶實經虜殺劫人者，其夏稅十分，已令減放二分苗子並沿徵錢物，今更特減放一分，其今年徵正稅錢物等，亦與十分內減放二分。行幸之時，往來之處，奉迎不闕，供億實繁，宜示渥恩，以獎勤效。應滑澶兩州迎奉車駕並沿路供頓官員職掌等，仰逐處具名銜申奏，當與加恩。出師已來，遇敵之處，忠烈之士，皆效命以衝鋒，行陣之閑，遂捐身而報國，宜加延賞，用慰貞魂。應北面行營將士等，除已與加恩及第支賜優應給外，其有沒於王事者職員，宜令逐處分析聞奏，當議超加襃贈。子孫已有官者，當與敘用。其節級長行等，如有親男堪充征行者，宜令逐處酌量，配軍收管，支給衣糧。戎夷侵軼，驅脅吏民，雖隱虜庭，旋歸漢境，所宜慰納，以示綏懷。應近北沿邊州縣軍鎮官員職掌，被契丹脅擁入蕃，得便逃歸者並放罪，仍仰切加安撫。眷彼易水，最處邊陲，經戎虜之攻圍，賴軍民之固守，將校齊一，生聚保全，念此忠勇，宜加旌賞。其易州被契丹圍逼之時，應在州守把城池刺史官員職掌等，仰具名銜申奏，並與加恩。征討之際，饋運之民，不唯飛免之勞，或有抄截之患，宜令存恤，用示優宏。應鎮定邢洺先差隨軍運糧百姓，偶有不回者，委逐處用勘，如有此色，其本戶骨肉，切加安撫，免三年差徭。俶擾之際，輕俠之徒，偶聚盜於萑蒲，前亡命於山澤，宜令招攜，俾復農桑。訪聞鄆齊棣等州管界，及河北諸縣百姓內，有昨因蕃賊入界，接便為非，今遇安寧，怕罪未來歸業者，宜令逐處長吏遍行榜示告諭，所有今月一日已前罪犯，一切不問，宜令並放歸田業，各務營生，仍委縣鎮鄉村切加安撫，不得恐動。如告諭後，過百日不來歸業，仍前為惡者，復罪如初。逃背軍都，誠為極罪，誅夷家口，乃是常刑將議寬矜，並從舍釋。應諸州府見禁及本營枷項，並常知所在諸軍逃走兵士家口等，並宜釋放。場院積弊，官吏承寬，致課額之逋懸，勞朝廷之徵督，久淹刑獄，深軫予懷，爰示優容，俾令除放。其安邑解縣兩池前榷鹽使王居敏、王景遇禁盤鹽欠折軍將，兩界逋懸，累年禁係，宜令三司各詳逐人所欠。如有人家業錢填納者，可與盡底據數納官，餘欠並本人並放。如有欠負錢物數內，全無家業錢物填納者，宜與免死，配送邊遠諸處收管，仍永不得差使，所欠特放。河中府雍同華陝虢等州管界內人戶，有欠王居敏、王景遇盤鹽腳價者並特放。
於戲！雁磧方秋，稍息煙塵之患；雞竿肆赦，是覃雷雨之恩。更賴文武大臣，中外宿德，或決策岩廊之上，或提戈軍旅之閑，嚐膽為懷，摧凶是念，速除餘孽共集殊勳，克致澄清，永銷氛穢。仍遣赦書日行五百里，敢有以赦前事相擾告者，以其罪罪之。布告遐邇，當體朕懷。
