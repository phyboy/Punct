帝諱承祐，高祖第二子，後唐長興二年生，乾祐元年二月封周王，即皇帝位。在位三年，年二十。周廣順元年追諡曰隱皇帝。
朕虔承遺訓，嗣守鴻基，嚐懼眇衝，不克負荷，所以師臣畏相，稽眾從人，采沃心造膝之謀，詢繼體守成之道。其或力非任重，才不迨時，有玷天工，顯貽物議，宜從罷免，用儆厥愆。開國佐命輔聖功臣光祿大夫行中書侍郎兼戶部尚書同中書門下平章事上柱國隴西縣開國伯食邑七百戶李濤，早預朝倫，素虧時望，繼踐清華之列，曾無倜儻之名。先皇帝應運開階，濟物成務，未明求理，虛已待賢，擢自禁林，升之槐路，既委宰衡之任，蔑聞帷幄之謀。迨及眇躬，初親庶政，被顧問之際，屢睹醺酣；當獻替之時，無聞詆訐。復虧嚴重，但務詼諧，詎為君子之儒？殊失大臣之體。重以梓宮在殯，國步多艱，屢陳違眾之言，頻建出師之議。率爾獨見，豈是臧謀？朕方務含宏，冀全終始，雖包荒而在念，慮假器以興譏，俾輟中樞，式存大體，仍令還第，庶用省躬。惟爾自貽，無我有怨。苟能思過，豈吝推恩。可罷免，勒歸私第。
稔惡圖危，難逃天網，虧忠負義，必速神誅。李崧頃在前朝，最居重位，略無裨益，遂致滅亡。及事契丹，又為親密，士民俱憤，險佞可知。先皇含垢揜瑕，推恩念舊，擢居一品，俾列三師。不謂潛有包藏，謀危社稷，散差人使，潛結奸凶，附近山陵，擬為叛亂。按其所告，鹹已伏辜。宜正典章，用懲奸逆。其李崧、李嶼、李{山義}一家骨肉，及同謀作亂人，並從極法。
劉景岩年已衰暮，身處退閑，曾無止足之心，輒肆包藏之毒，結集徒黨，窺伺藩垣。所賴上將輸忠，三軍協力，盡除鬼類，克殄渠魁。其劉景岩次男前德州刺史行琮已行極法，長男渭州刺史行謙、孫男邢州馬軍指揮使崇勳特放。
所修職貢，舊有規程，念航深梯險之勞，重違卿意；在誘善勸忠之道，本實朕心。今後凡有進獻，可與希廣商量，庶葉雍和，不爽體制。
朝廷之制，皆有舊章，牧守卒官，比無贈典。其或政能殊異，惠及蒸黎，生有令名，歿留遺愛，襃賢獎善，豈限彝章？可贈太尉，吏部所請宜依。
李守貞頃在前朝，驟承委遇，迨事先帝，復委藩垣，效淺功微，寵深位大。而狡性難制，小器易盈，蔑義虧忠，窮凶極逆，江海不能流其惡，鼎鑊不足快其誅。卿憤激於心，義形於色，睹茲妖孽，志在翦除。動息之閑，必思於經略；寢食之際，無忘於寇仇。撫士愛人，分甘共苦，躬臨矢石，親冒梯衝，揮戈而蛇豕就誅，破竹而金湯失險。氛霾既息，宗社再安，非我元臣，莫隆景運，朕之倚愛，何止寢興？言念辛勤，無忘嘉愧。
我國家肇跡豐沛，膺籙並汾，蓋承積德之靈，再享配天之業，四百年之洪緒，一千載之遺風。乃祖陵園，先時廟貌，屬累朝之隔越，諒如在之因循，將明追孝之心，當盡奉先之敬。天下州府應有兩漢諸帝王陵園廟宇，宜令所屬長吏檢討，量加修飾。其陵園側近，禁止芻牧樵采。
設官分職，朝廷自有規程；薦士延才，州郡合存體式。應諸道節度防禦團練刺史奏薦判官書記支使推官令錄簿尉等，親人之官不易，入幕之賓尤難，必取當仁，庶聞幹事，守臣奏薦，朝廷選除，素有明文，鹹拘定制。近年以來，除人或虧允當，薦士多昧選求，體制既逾紊亂滋始，遐邇將期於致理，奏除宜在乎擇才，況有舊章，足為常式。其諸道行軍副使兩使判官，並不得奏薦，委中書門下選除。帶使相節度使許奏節度掌書記觀察支使節度推官，不帶使相節度使隻許奏節度掌書記節度推官。其防禦團練判官刺史判官等聽奏，仍許精選才能。其唐朝晉朝前項條貫，並可舉行，永為規制。所奏薦州縣官，自有銓衡，不可侵越。以敕內舊人數，許奏使相三人，不帶使相二人，防禦團練刺史一人為定。仍付所司。
政貴寬易，刑尚哀矜，慮滋蔓之生奸，實軫傷而是念。今屬三元改候，四序履端，將冀和平，無如獄訟。應三京鄴都諸道州府見係罪人，委逐處長吏躬親慮問。其於決斷，務在公平，但見其情，即為具獄，勿令牽引，遂致滯淹，無縱舞文，有傷和氣。
先以兵甲至多，糧儲不給，權於苗畝之上，遂有紐配之煩，雖年歲之頻登，諒黎民之艱窘，固非獲已，深用軫懷。今則雨雪及時，陽春布澤，宜順發生之令，特覃優恤之恩，冀閭里之安居，俾農桑之樂業。應三京鄴都諸道州府所徵乾祐元年夏秋苗稅，及紐徵白米稈草，據今年二月一日已前已納外，見係欠數，並宜特放。布告遐邇，體朕意焉。
載唐虞之盛，傳彼古文；明得失之由，存乎信史。恭惟高祖皇帝受天曆數，纘漢基圖。戎虜蠻夷，懾靈旗而內附；禮樂征伐，建王道於大中。功格於上元，化行於率土。將欲示其軌範，約彼春秋，接高光紀聖之書，續班馬記言之典，廢而不舉，闕孰甚焉？左諫議大夫賈緯、左拾遺竇儼、右拾遺王伸等，才學淵深，論辯鋒起，分職方提於直筆，編年允屬於鴻儒。宜令緯等同修高祖實錄呈進，仍令宰臣蘇逢吉監修。
松事因有玷，誠切上章，述避嫌之辭，形告退之意。其男仁寶，雖因除名，曾受偽官，一昨既翦凶酋，合從俘執，未明死所，乃漏刑書。路歧難限於山河，情愛且關於父子。便議連坐，恐失寬條。以爾朝列舊臣，班行宿德，累有退閑之請，宜引軫惻之恩。特俾免官，用明減等，宜停見任。
月戒正陽，候當小暑，乃挺重出輕之日，是恤刑議獄之辰，有罪者速就勘窮，薄罰者畫時疏決，用符時令，勿縱滯淹。三京鄴都諸道州府在獄見係罪人，宜令所司疾速斷遣，無致淹滯枉濫。
王化所先，獄訟攸切，不惟枉橈，兼慮滯淹。適當長養之時，正屬熇蒸之候，累行條貫，俾速施行，靡不丁寧，未曾奏報，再頒告諭，無或因循。應三京鄴都諸道州府，詔至宜具疏放已行未行申奏，無致逗留。
令錄之任，責辦非輕，用舍之閑，尤宜適中。少小者未曾履曆，則為政必疏；衰晚者已及耄期，則臨民多廢。須期慎選，以擢吏能。起今後諸色選人年及七十者，並宜注優散官；年少未曆資考者，不得任縣令。
五運相承，曆代而猶傳鳳紀；百王垂訓，繼明而具載鴻猷。況今司契禦乾，握圖纂極，事每循於師古，政必究於化源。迨自金行，成茲火德，所請編錄，庶補闕文。其晉朝實錄，宜令監修國史蘇逢吉與史官賈緯、竇儼、王伸等修撰呈進。
中書奏，前資朝官，近日並於中書陳狀，稱準宣命指揮，自外地發遣，相次到京，正當冬寒，未有員闕，既難淹泊，須議指揮。其前資文武兩班朝官等，隻宜於西京及闕下任便安居，候闕除授，宜令御史台曉示。
親人之任，務在安民，經國之規，必資徵賦。至於招添戶口增長稅租，減選加階，優有處分，勸能行賞，顯降敕文。邇來論課績者甚多，較虛實則未當，外州批上曆子，南曹磨勘解繇，空收招到編民，莫見新添稅額。蓋有析居耕種，各立戶名，或是避稅逃移，並未歸業。所以虛添農戶，無益官租，考課涉名，未盡其善。宜兼吏部南曹自今後及已前應有令佐，招添點檢出戶口，據數須本處戶合徵稅賦物數目，於解繇曆子內一一開坐批書，方得準天福八年三月十日敕條施行，如不合前後敕例，不在施行之限。
惟乾祐二年歲次己酉十月庚午朔十九日戊子，皇帝若曰：我先帝順天致罰，大拯黎元，享萬靈於無主，解兆庶之倒懸，較定世勳，以吳越居右。伊朕眇末，虔奉先訓，嗣位之始，即疇懋功，前命為元帥，按地圖授武節，東南之境，得行征伐。今冊為真王，駕大輅，執桓圭。牛斗之鄉，盡荒土宇，詢於有位，僉曰克諧。谘爾匡聖廣運同德保定功臣、東南面兵馬都元帥、鎮海鎮東等軍節度使、浙江東西等道管內觀察處置兼兩浙鹽鐵制置發運營田等使、開府儀同三司、檢校太師兼中書令、杭州越州大都督、上柱國吳越國王食邑一萬戶實封一千戶錢宏俶，象緯炳靈，公王襲慶，橫江負海者三千里，開國承家者六十年。而能望辰極以駿奔，奉天朝之師律。充庭納貢，則外府告盈；下瀨宣威，則前茅獻捷。忠信著於群後，禮讓行於一方，故元冕九章，為王之服，昭其名也；朱輪駟馬，為王之馭，昭其器也。而又三吳百越，列土分疆，有民人焉。有社稷焉，恢祖禰之令圖，實典禮之钜著，勸夫忠孝，以禦邦家。今遣正議大夫守右散騎常侍上柱國賜紫金魚袋張煦、左補闕崔頌持節備禮，冊爾為吳越國王。
嗚呼，品秩甚尊，名數尤重，肅廣庭而備物，練吉日以覃恩，爾其正厥位。事大以敬，教民以順，馭眾以恩，神其福之。《禮》曰：「惟王建國。」諸侯所以守舊邦。書曰：「惟帝念功。」王者於是出好爵。匡我堯緒，永為漢藩，浙江如帶，稽山如礪，福祿無窮，貽厥百世。汝往欽哉，對揚我休命。
凡神聖之功，乃開基以創業；惟帝皇之德，遂垂制而立文。生成參天地之靈，悠久鍾子孫之福。寧禹湯而獨美？豈堯舜以無倫？先皇帝出震安時，膺乾啟運，改相仍喪亂之轍，造勃興開泰之邦。儉靜其身，寬慈於物。寒耕熱耨之苦，常念三農；宵衣旰食之勤，不忘萬務。恩霈庶彙，義結群心。周室肇興，安神器而方固；軒台遽往，望仙駕以不回。肆予衝人，獲紹丕構，孤藐自視，寡昧何知？稟治命之丁寧，副眾情之推奉，中心憂塞，罔有津涯。易月之禮制尋終，在天之感慕無已。負荷斯重，恭默以居。宜從作解之文，以洽當陽之澤。可大赦天下。應三月七日昧爽已前，所犯罪人，已結正未結正，已發覺未發覺，常赦所不原者，咸赦除之。諸貶降責授官等，量與升陟敘用。應配流徒役人，及縱逢恩赦不在放還，並嚐知所在者，並放逐便。諸處有草寇團集，仰所在州府，及巡簡使臣，曉諭恩赦招喚，各令歸農。兩京及諸道州府人戶，所欠去年秋夏稅租及沿徵物帛，並與除放，其鄉村逃移人戶，並仰招喚歸業。內外見在文武職官致仕官，及諸軍將校，並與加恩。其前任京官幕職州縣官，至今授官日施行。諸軍將校，自開創以來，有沒於戰陣，及身死疆場者，並與追贈。如有親嫡子孫未曾錄用者，並與錄用。文武外朝官，及內諸司使副使禁軍都指揮使以上，諸道行軍副使藩方馬步軍都指揮使，父母在者並與恩澤，亡歿者與封贈，其妻未敘封者特與敘封。應沿邊州府接近西川河南契丹河東界處，仰所在州府及巡簡使臣，鈐轄兵士及邊上人戶，不得侵擾外界，及虜掠人畜，務要靜守疆場，勿令騷動。其投來人戶，仍仰倍加安撫，大行皇帝山陵有期，準遺命不得勞擾百姓者。宜令所司奉承先旨，無至隳違。應緣山陵公事，合使工人役夫，並須先給錢物，雇覓諸雜費用，一切取官物供給，不得差遣人戶，科配州縣。文武班列，親近臣寮，愛國誠堅，致君心切，苟或聞朕躬之過失，睹時政之否臧，無惜敷陳，以輔寡昧。苦口良藥，逆耳忠言，裨益至多，翹貯惟切。今後內外臣寮，或有所見，及有所裨益，可具實封，章表以聞。或欲面對，便仰閤門司畫時引見。懷才抱器，出眾超群，或養素於衡門，或屈跡於末位，孤寒難進，志業何伸？咸用搜羅，待以爵秩。諸隱遁不仕，及卑官下位中，有文武幹略，灼見可稱者，所在具名以聞。化理之本，孝弟為先，苟或虧違，實亂名教。其有士庶之內，凶率之徒，不順於父兄，不恭於尊長，狂悖難狀，訓誨莫從，親族容隱而不言，裏巷畏避而不告，傷風敗俗，莫甚於茲。今後或有不孝不義之人，違戾尊長，喧悖毀辱，及父母在，異財別居，略不供侍，如此之輩，不計官宦軍人百姓之家，宜令御史台及本軍本使所在州縣廂界彈舉覺察。如或容縱，不切簡舉，罪有歸處。其有孝子順孫，義夫節婦，宜所旌表，以厚人倫。恭惟先皇帝推誠損已，集思勞神，念將士之忠勤，知戰伐之苦。餱糧祿賜，無非經手經心；土地官封，不惜酬勳酬效。生靈是念，稼穡為憂，罷非理之差徭，去無名之侵耗。不貪遊宴，盡去奢華，減後宮冗食之人，停諸司不急之務。方嶽止甘鮮之貢，殿庭絕珠玉之珍。獄訟無冤，刑戮不濫。凡關物務，盡立規繩。予小子纘紹丕基，恭稟遺訓，仰承道法，不敢逾違。更賴將相公卿，左右前後，共遵先旨，同守成規，庶裨衝人，不墜洪業。赦書有所未該，所司速具聞奏。
朕以眇躬，獲纘洪緒，念守器承祧之重，懷臨深履薄之憂。屬以元道猶艱。王室多故，天降重戾，國有大喪，奸臣樂禍以圖危，群寇幸災而伺隙。力役未息，兵革方殷，朕所以嚐膽臥薪，廢食輟寢，雖居億兆之上，不以九五為尊，漸冀承平，永安遐邇，內則稟太后之慈訓，外則仗多士之忠勳。股肱葉謀，爪牙宣力。西摧三叛，撫其背而扼其喉；北挫群蕃，斷其臂而折其脊。次則巴邛嘯聚，淮海猖狂，才聞矢接鋒交，已見山摧岸沮，寇難少息，師徒無虧。兼以修奉園陵，崇建宗廟，右賢左戚，同寅協恭，多事之辰，大禮無闕，負荷斯重，哀感良深。今三陽布和，四序更始，宜申兌澤，允答天休，恤獄緩刑，舍過宥罪，當萬物之孚甲，開三面之網羅，順彼發生，以召和氣。應乾祐二年正月一日昧爽已前，天下見係罪人，除十惡五逆，官典犯贓，合造毒藥，劫家殺人，賊黨正身外，其餘犯人及關連者並放。如河中李守貞、鳳翔王景崇、永興趙思綰等，比與國家，素無仇釁，偶因疑懼，遂致叛違，所以命將陳師，徵辭問罪，止期旦夕，必見功收。然以彼之提封，朕之黎庶，久陷孤壘，可念非辜，易子析骸，填溝委壑，為人父母，寧不軫傷？但以屈已愛人，先王厚德，包荒含垢，列聖美談，宜宏濟物之恩，用廣好生之道。其李守貞、王景崇、趙思綰等，宜令逐處都部署分明曉諭，若能翻然歸順，朕並待之如初，當保始終，享其富貴，明申信誓，固無改移。其或不認推誠，堅欲拒命，便可應時攻擊，克日蕩平，候收復城池，罪止元惡，其餘詿誤，一切不問。仍預告諸軍，破城日不可殺人放火。諸處草寇等，拋棄耕農，聚集林藪，晝伏夜動，害物殘人，前後累令翦除，繼行招諭，尚恐疑懼，特示寬恩。如能改過知非，出來陳首者，應已前所有為非，一切不問。宜令逐處節度刺史及巡檢使明行曉示，宜達朝廷恩旨，冀其歸業，常切撫安，不得信任節級所繇，衷私怨慟。重念征討已來，勞役尤甚，兵猶在野，民未息肩，急賦繁徵，財殫力匱。矜恤之澤，未被於疲羸；愁歎之聲，幾盈於道路。尚以軍旅未息，帑廩無餘，猶稽蠲復之恩，空懷愧憫之意。即候邊烽少弭，國患漸除，當議優饒冀獲蘇息。諸道藩侯郡守等，咸分寄任，共體憂勞，更宜念彼瘡痍，倍加勤恤，究鄉閭之疾苦，去州縣之煩苛，勸課耕桑，省察冤濫，共恢政理，用副憂勤。凡百臣僚，當體朕意。
