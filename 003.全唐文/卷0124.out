敕青州在城及諸縣鎮鄉村人戶等，朕臨御已來，安民是切，務除疾苦，俾遂蘇舒。據知州閤門使張凝近奏陳八事於人不便，積久相承，宜降指揮，並從改正。其一，屬州營田後槽兩務所管課利斛斗錢物人戶牛具屯官等，宜並割屬州縣官，舊額稅課，其務及職員並廢，其課額內有紅花紫草菜靛麻等，據時估納錢，折絲絹亦不得，其係官桑土牛具什物，並賜見佃人為永業其城郭內宅舍房店，奏取進止，其秋夏納稅匹段，不成端匹者，許人戶合端匹，不得以零尺納錢，其匹並須本色，不得邀納價錢，改換色目，如省司品配不在此限。其二，省司元納夏秋稅匹段，每匹納十錢，每貫七錢，絲綿細線每十兩納耗半兩，糧食每石納耗一斗八錢蒿草每十束耗一束錢五分，鞋每兩一錢，此外別無配率，今後青州所管州縣，並依省司則例供輸，如違罪無輕恕。其三，劉銖在任時，於苗畝上每畝徵車腳錢，每頃配柴炭，今後並止絕。其四，州司每年配和買稈草及苫營草，今後並止絕，如有關三司指揮。其五，所徵食鹽錢，每貫別納腳錢，今後止絕。其六，別徵進奏院糧課錢，及遞鋪錢鞋，分配縣鎮，今後並止絕，要即於州司公用錢內支遣。其七，州司配徵啖馬藥及汎配藥，又縣鎮科配石炭紅花紫草，今後並止絕，不得配率，又州司於夏苗上配納麥麵，今後據州合用多少，量於近縣配納，不得遍據諸縣。其八，舊例州縣供納夏秋租稅皆畢須追人吏到州勘會，此後止絕，稅無欠少，不得追集縣吏。已前事件，已降宣命處分，其屬郡淄登萊等州，如有前項舊弊，亦依青州例施行。
麟州刺史楊仲訓及軍州將吏職員等：據夏州節度使李彝殷奏，得汝等狀稱，劉崇拒命聖朝，堅其逆壘，今被部族侵迫，乞垂救解，兼已稱，大朝正朔，並門逆命，邊郡無歸，值妖孽之脅從，致朝貢之阻絕，今則蕃部兵民，助我討違，汝等哀告蕃鄰，欲謀歸向，備睹變通之意，特用宏納之仁，宜示撫安，用獎忠順。已指揮州府及諸蕃部，不令進攻，汝等便宜明宣朝旨，告諭軍民。應是通河東道路口岸，畫時遣人守禦，不得通人來往，凡有公事，一一奏取朝廷指揮，其官員將校職掌，一切依舊，仍分析名銜申奏，當議等第加恩，兼之酬賞。
朕以時當化育，氣屬炎蒸，乃思縲絏之人，是軫哀矜之念，慮其非所，案鞫淹延。或枉濫窮屈，而未得伸宣；或饑渴疾病，而無所控告。以罪當刑者，唯彼自召，法不可移；非理受苦者，為上不明，安得無慮？欽恤之道，夙宵靡寧。應諸道州府見係罪人，宜令官吏疾速推鞫，據經遣斷，不得淹滯。仍令獄吏灑掃牢獄，常令虛歇；滌洗枷械，無令蚤虱。供給水漿無令饑渴。如有疾患，令其家人看承；囚人無主，官差醫工診候，勿致病亡。循典法之成規，順長嬴之時令，俾無淹滯，以至和平。
賦稅婚田，比來州縣之職；盜賊煙火，元係巡鎮之司。各有區分，不相逾越，或侵職分，是紊規繩，切慮所在職員，尚循舊弊，須行條貫，以正紀綱。京兆鳳翔府同華邠鄜耀等州所管州縣軍鎮，頃因唐末，藩鎮殊風，久曆歲時，未能釐革。政途不一，何以教民？其婚田爭訟，賦稅丁徭，合是令佐之職。其擒奸捕盜，庇護部民，合是軍鎮驚察之職。今後各守職分，專切提撕，如所職疏遺，各行按責。其州府不得差監徵軍將下縣，庶期靜辦，無使煩勞。
辰象元遠，罕克精研，術數幽深，驟難窮究。則有閭閻之內，小祝之流，粗學陰陽，務求衣食，妄談休咎，以誑民氓。比設律條，止茲誕妄。久疏法網，是啟妖訛。自今後元象品物、天文圖書讖記、七曜曆、太一雷公式法等，私家不合有，及衷私傳習，見有者並須焚毀。司天台、翰林院本司職員，不得以前件所禁文書，出外借人傳寫。其諸時日、五行、占筮之書，不得禁限。其年曆日，須候本司算造奏定，方得雕印，所司不得衷私示外，如違準律科斷。遍下諸道州府，各令告示。
國家開仕進之路，設儒學之科，較業掄才，登賢舉俊。其或藝能素淺，履行無聞，來造科場，要求僥幸，及當試落，便起怨嗟，謗議沸騰，是非蜂起。至有偽造制敕之語，扇惑儕流；巧為誣毀之言，隱藏名姓。以茲取事，得非薄徒？宜立憲章，以示澄汰。其禮部貢院條奏宜依。仍於引試之時，精詳考校，逐場去留，無藝者雖應年深，不得饒僭場數，若有藝者雖當黜落，並許訴陳。祗不得於街市省門，故為喧競，及投無名文字，訕毀主司。如有故違，必行嚴斷。本司鎖宿後，御史台開封府所差守當人專切覺察。其有不自苦辛，祗憑勢援，潛求薦讬，俯拾科名，致使孤寒滯於進取。起今後主司不得受薦讬書題，如有書題，密具姓名聞奏，其舉人不得就試。今後舉人，須取本鄉貫文解，若鄉貫阻隔，祗許兩京給解。
天下縣邑，素有等差，曆年月以既深，或增損之不一。其中有戶口雖眾，地望則卑，地望雖高，而戶口至少，每至調集，不便銓衡。及有久曆官途，卻授隘狹之縣，才昇仕進，便臨繁庶之民，宜立成規，庶葉公共。應天下縣，除赤縣畿縣次赤次畿外，其餘三千戶已上為望縣，二千戶已上為緊縣，一千戶已上為上縣，五百戶已上為中縣，不滿五百戶為中下縣。選人資敘合入下縣者，今許入中下縣。宜令所司據今年天下縣戶口數，定望緊上中下次第聞奏。
趙鳳驟承委寄，合稟憲章，臨民不力於撫綏，率性但聞於凶暴。沿淮巡寇，當年之殘忍難名；近郡頒條，在任之貪虐尤甚。奪部民之妻女，率州戶之資財，招納賊徒，騷擾生聚。爾不奉法，國有常刑。其趙鳳宜削奪在身官爵，賜自盡。
自古受命之君，興邦建統，莫不上符天意，下順人心。是以夏德既衰，爰啟有商之祚；炎風不競，肇開皇魏之基。朕早事前朝，久居重位，受遺輔政，敢忘伊霍之忠？仗鉞臨戎，復委韓彭之任。匪躬盡瘁，焦思勞心，討叛渙於河潼，張聲援於岐雍，竟平大憝，粗立微勞。才旋旆於關西，尋統兵於河北，訓齊師旅，固護邊陲，隻將身許國家，不以賊遺君父。外憂少息，內患俄生，群小連謀，大臣遇害，棟梁既壞，社稷將傾。朕方在藩維，亦遭讒構。逃一生於萬死，徑赴闕庭；梟四罪於九衢，幸安區宇。將延漢祚，擇立劉宗。徵命已行，軍情忽變，朕以眾庶所迫，逃避無繇，扶擁至京，尊戴為主。重以中外勸進，方嶽推崇，黽勉雖順於群心，臨御實慚於涼德。改元建號，祗率於舊章；革故鼎新，宜覃於霈澤。朕本姬室之遠裔，虢叔之後昆，積慶累功，格天光表，盛德既延於百世，大命復集於眇躬。今建國宜以大周為號，改乾祐四年為廣順元年。自正月五日昧爽已前，應天下見禁人等，罪無輕重，已發覺未發覺，已結正未結正，常赦所不原者，咸赦除之。故漢樞密使楊邠侍衛都指揮使史宏肇三司使王章等，以勞定國，盡節致君，千載逢時，一旦同命，悲感行路，憤結重泉，雖尋雪於沈冤，宜更申於渥澤，並可加等追贈，備禮歸葬，喪事官給，仍訪子孫敘用。其餘同遭枉害者，亦與追贈。馬步諸軍將士等，戮力協誠，輸忠效義，先則戡平內難，後乃推戴朕躬。言念勳勞，所宜旌賞。其員僚將士等，各與等第，超加恩命，仍賜功臣名號，已有功臣名號者，別與改賜。應左降官，量加敘錄。亡官失爵之人，宜與齒用。配流徒役人，並許放還。已歿者任從歸葬。所有杜仲威李守貞王景崇趙思綰賓幕元隨親戚及諸色人，先因懼罪，至今逃匿者，並可放還，任自取便。昨者犯罪人蘇逢吉劉銖閻晉卿李業後替聶文進郭允明及同時犯罪人等家族骨肉，先已釋罪疏放，其逐人所有親戚，及門客元隨，職掌在諸處者，切慮尚抱憂疑，今並釋放。所在不得更有恐動。內有手下先管莊田錢穀人等，已下三司點簡磨勘，了日一任逐便。諸處有犯罪逃亡之人，及山林草寇等，咸許自新，一切不問，各還鄉里，自務營生，仍仰所在切加安恤。所繇節級，不得衷私妄有恐動。如赦到後，一月不歸本業者，復罪如初。內外文武臣僚致仕官，諸軍將校隨使職員，及前任藩侯郡守文武朝列，前內諸司使副使前禁軍指揮使前資行軍副使等，各與等第加恩。應見任文武臣僚內諸司使諸道行軍副使藩方馬步軍都指揮使，如父母在，未有恩澤者即與恩澤，如亡歿，未曾追封贈者亦與封贈，已封贈者更與封贈。晉漢以來，兵革屢動，賦役煩並，黎庶瘡痍，鰥寡孤惸，不能自濟，為人父母，曾不閔傷？應天下州縣所欠乾祐元年二年已前夏秋殘稅，及派徵物色，並三年夏稅，諸色殘欠，並與除放。所有澶州已來，大軍經過之時，沿路人戶，恐有蹂踐，兩邊共二十里，並乾祐三年殘欠秋稅並放。應河北沿邊州縣，自去年九月後來曾經契丹蹂踐處。其人戶應欠乾祐三年終已前積年殘欠，諸色稅物，並與除放，仍委逐處長吏倍加存撫。至於防守邊塞，優恤疲羸，利害之事，各宜條奏。自前或有拒扞契丹，顯立功勞，及將吏之中，有歿於王事者，具名以聞，當議酬獎。應係三司主持錢穀敗闕場院官，取乾祐元年終已前徵納外，累經較科，灼然無抵當者，委三司分析聞奏，別候指揮。秋夏徵科，舊有規制，如聞諸道州府，別立近限催驅，或緣逼蹙過深，轉致供輸不易，至使蠶欲老而求絲債禾未熟而取穀錢，但無逋縣，何須急暴？應天下百姓納稅租，並取省限內納卑，不任促限徵督。如是軍期急速，即不拘此例。訪聞諸處人戶，逃移在外者，自前省司雖累行招攜，多未歸復，兼知逃戶稅賦，攤配居人，公私之閑，未甚允當。念其疾革，常軫於懷，宜令所司商量，雖行條貫，庶使逃移者即歸鄉土，見居者漸遂舒蘇，免困生靈，以副勤恤，藩侯郡守寄任非輕，立政之先，養民為本，每及徵賦，尤要徇公。其逐處倉場庫務，宜令節度使刺史專切鈐轄，掌納官吏，一依省條指揮，不得別納鬥餘秤耗。舊來所進羨餘物色，今後一切停罷。朕早在藩鎮，嚐戒奢華，今禦寰區，尤思節儉。況國家多事，帑藏甚虛，將緩憂勞，所宜省約。應乘輿服禦之物，不得過為華飾。宮闈器用，並從樸素。太官常膳，一切減損。諸道所有進奉，皆助軍國支費。其珍巧纖華，及奇禽異獸鷹犬之類，不得輒有貢獻。諸無用之物，不急之務，並宜停罷，帝王之道，德化為先，崇飾虛名，朕所不取。苟致治之未洽，雖多瑞以奚為？今後諸道所有祥瑞，不得輒有奏獻，古者用刑，本期止辟，今茲作法，義切禁非。蓋承弊之時，非猛則奸凶難制，及知勸之後，在寬則典憲得宜，相時而行，庶臻中道。今後應犯盜贓及和奸者，並依晉天福元年已前條制施行。應諸犯罪人等，除反逆罪外，其餘罪並不得籍沒家產，誅及骨肉，一依格令處分。天下諸侯，皆有親校，自可慎擇委任，必當克效參裨，朝廷選差，理或未當，宜矯前失，庶協通規。其先於在京諸司，差軍將充諸州郡元從都押牙孔目官內知客等。並可停廢，仍勒卻還舊處職役。設官分職，具列司存，離局侵權，誠為撓紊。今後諸司公事，並須各歸局分，不得越次施行，朝廷之務，顯有舊章，職官具存，安可廢墜？如聞自前諸司公事，多有壅滯，今後並可速疾舉行。國之大事，在祀為先，苟爽吉蠲，深為瀆慢。如聞自前祠祭牢饌，頗虧肅敬，今後委監察御史嚴加覺察，必須豐潔，庶達精誠，稍或不恭，國有常典。近代帝王所在陵寢，合禁樵采，俾奉神靈。唐莊宗晉高祖各置守陵十戶，以近陵人戶充。漢高祖皇帝陵署職員，及守陵宮人時月薦饗，並守陵人戶等，一切如故。仍以晉漢之裔，為二王後，委中書門下處分。自古聖帝明王，莫不好賢納諫，是以立誹謗之木，采芻蕘之言，時之利病罔不知，政之得失無不察，達聰明目，其在茲乎。應內外文武臣寮，有見識灼然益於治道者，許非時上章聞達。山林草澤之閑，懷才抱器之士，切在搜訪，免致遺賢。孝子順孫，義夫節婦，所宜旌表，以勵時風。
於戲！致理保邦，非德教無以安萬國；發號施令，非誠信無以示四方。其或言出行違，朝行暮改，是為秕政，何以子民？更賴棟梁羽翼之臣，左右前後之士，共扶寡昧，同致雍熙。思寘器以永安，睹覆車之可戒，納隍馭朽，予豈忘諸？釐革有所未盡者，有司具啟請以聞。
在昔哲王承天育物，莫不內修庶政，外撫諸侯。推誠以待人，人皆自信；虛已以馭下，下無弗從。是以車書大同，革兵不試，動植遂和平之性，蒸黎絕愁歎之聲。朕以眇躬，猥承大統。側微自效，嘗從軍旅之中；億兆所推，獲讬王公之上。涉道斯淺，於德未章，致其毒螫之凶，為我生靈之患。逆賊慕容彥超，輿台賤類，闒茸微人，歷郡牧而至藩侯，扇貪風而彰惡跡。洎予臨馭，無閑綏懷，而乃顛越不恭，奸邪是恣，北則結連戎虜，南則臣事淮夷。每與劉崇，潛通人使。剖割萬姓，傷殘乃杼軸其空；盜橫一州，嚴酷如爐炭之上。招呼亡命，剽劫鄰封，繕甲治兵，深溝高壘，既顯悖違之狀，須興討伐之師。朕昨暫御戎車，來巡軍寨，睹貔貅之賈勇，憤蛇豕以為妖，咸請先登，不容假息。士怒未泄，逆壘俄平，盜泉已涸其源流，晉草盡除其滋蔓。班師振旅，六軍方樂於凱旋；蕩穢滌瑕，一境宜覃於霈澤。可赦兗州管內，取五月二十七日見禁罪人，及未發覺者，大辟以下並赦除。元凶流毒，同黨濟奸，國有常刑，皆合顯戮，特示好生之道，猥寬連坐之誅。應曾與慕容彥超同惡之人，逃避潛藏者，並與釋放，仰於所在，自出陳首，百日不首者，獲罪如初。應已伏誅逆黨人等，於諸處有骨肉者，先已指揮放罪招安，尚慮本身抵法之後，卻有驚疑，宜令所在州縣，明行告諭，並釋放不問。兗州城內幕職，及州縣官吏，軍府將校，令並放罪。其衙前州使兩院職役人本城軍都，並敕仍舊。自慕容彥超違背已來，鄉州山寨豪強人等，接便為非，劫掠攄殺，今因收復，並與洗滌，一切不問。外諸軍將士等，勇於為主，奮不顧身，所有沒於王事者，各等第給布絹，仍以本人半分衣糧與本家一年，有親子者，官中並與收錄安排。自軍使都頭以上，皆與贈官職。賊據一城，民殘四境，或撤毀其牆屋，或蹂躪其田疇，概於徵取供軍，點集應役，並宜矜恤，俾漸蘇舒。應兗州城內，所有徵取今年屋稅，及蠶食鹽鐵諸雜稅物，並與除放。城外官軍下寨處，四面去州城五里內，所毀今年夏稅苗子蠶食鹽鐵，並諸雜沿徵錢物，並與除放。五里外十里內，除放今年夏苗子，三分中減放一分。並兗州城內百姓，被慕容彥超閉門已來，無辜殺害者，宜令本州存恤其家。其被殺官員，宜令本州官具錄奏聞，當行恩澤。所有被毀拆卻舍屋極多，及收城之時，延火燒爇，官中給賜材木，重令蓋造。攻取城池，須資力役，既臨矢石，或致喪亡，致人歿身，在朕深念。諸州差別人夫內，有遭矢石身死者，宜令逐州縣分析姓名聞奏，官中各給絹三匹，以省庫物充，仍放下三年諸雜差遣，勒本縣給與文帖。其部領人夫州縣官等到城下施功者，據勞役日月等第加減選。萊蕪監所抽點到諸縣義軍，已各指揮放散，今後更不得管係名額。其權充都將節級者，亦不得此後於鄉村內更有稱呼。
於戲！夏為長嬴，勞軍民以從役；聖職教化，用干戈而翦凶。惟予不明，增愧於是，尚賴穹旻之祐，漸期寰海之安。告爾魯人，咸體茲意。
王者以禮御人倫，以樂和天地，以兵柔萬國，以刑齊兆民。四者何先？殊途同治，或因或革，各適所宜。故五帝殊時，不相襲禮；三王異世，不相沿樂。兵有務戰不戰之異，刑有輕次重次之差，曆朝張弛，繁不具引。自唐祖混一函夏，太宗嗣成聖功，言基禮則三正有常，言其樂則七宗有秩，兵息而臣道咸順，刑措而民心不渝。五帝三王，不足尚也。越自天寶之後，國經混然。禮樂湮墜，而眾不知；兵刑煩擾，而下不畏。朱梁晉漢，皆用因仍。洎我朝開創以來，力務興振，然薰歇燼滅，曆年滋多，焦思勞神，觀效未著。予欲父慈子孝，兄友弟恭，君仁臣忠，夫義婦聽，聲明文物無其缺，祝嘏辭說必有序，萬儀咸秩，百神受職，家肥國肥，知禮之尊也，當用何理，副茲虛懷？予欲六律六呂，七政九變，金石絲竹之器，羽旄干戚之容，歌其政，舞其德，與夫文音武坐，比崇昔時，天和地平，知樂之崇也，子當深辨其理，為時陳之。予欲混同天下，親征未服，手振金鼓跋履山川，如商高宗之伐鬼方，若魏武帝之登柳塞，則六師所至，供億無窮，眾興民勞，自古皆慎，若但任偏將，屯於邊鄙，縱兵時入，茹食居人，交屍塞路，暴骨盈野，終歲如是，得無憫然？何以令付佳兵不具，彼魁革面，王塗無所圯隔。方貢自來駿奔，更思爾謀，以逮明略。予欲斧鉞不用，刀鋸不興，桎梏朽蠹，無所設施，無城舂鬼薪之役，無三居五宅之流，畫衣冠而不犯，虛囹圄而不入，措刑之理，何以致諸？子大夫博義洽聞，窮微睹奧，提筆既幹於奇遇，撞鍾必應於嘉音，抱屈將伸，直言忽隱。
昨為兵士擁至河上，言京中誅史宏肇等，盡非聖意，請陛下密詔內班，擒縛李業等，送至澶州，詔諭兵士，臣即卻歸鄴中，一則雪將相之深冤，一則安陛下之家國。
臣發跡寒賤，遭遇聖朝，既富且貴實過平生之望，唯思報國，敢有他圖？今奉詔命，忽令郭崇等殺臣，即時俟死，而諸軍不肯行刑，逼臣赴闕，令臣請罪上前，仍言致有此事，必是陛下左右譖臣耳。今鸗脫至此，天假其便，得伸臣心。三五日當及闕朝，陛下若以臣有欺天之罪，臣豈敢惜死？若實有譖臣者，乞陛下縛送軍前，以快三軍之意，則臣雖死無恨。今托鸗脫附奏以聞。
昨者左右熒惑輿駕，蒼皇歸闕，師徒未免驚動。帝王出令，其位難虛，軍國事多，早宜冊立嗣君，以係人望。伏請太后行教令指揮。
臣事先帝，過承君父之恩；及奉嗣君，願竭腹心之效。豈期禍難，事與願違，方擇當璧之賢，又爽大橫之兆，永言膝下，何慰慈顏？望太后以宗子待微臣，臣敢不奉宗廟如本朝，事太后為慈母？悃款之至，祈戀增深。
昨以鞏廷美、楊溫等不認朝旨，妄蓄疑心，累令招攜，明示誠信，雖有章奏，尚未開門，既無果決之心，必是疑君之計。今以指揮王彥超排比大軍攻討，汝等若能誅斬元惡，應接官軍上城者，若是將校員寮，隻與超拜官資，兼授刺史，百姓即給厚賞，穩便安排。但收此絹書，以為憑信。
朕在澶州之時，軍情推戴之際，先差來直省李光美備見，必想具言。而況遐邇所聞，在後盡當知悉。湘陰公比在宋州駐泊，見令般取赴京，但勿憂疑，必令得所。唯公在彼，固請安心，若能同力扶持，別無顧慮，即當便封王爵，永鎮北門，鐵契丹書，必無愛惜。其諸情素，並令來人口宣。
汝澶淵倅職之時，值漢室釁生之際，潛齎密旨，將陷朕躬。神明不祐於包藏，機事尋當於發露。汝稟勳賢之指使，效奔走之勤勞，徑自河壖，報於鄴下。忠孝之規迥著，旌酬之道未宏，每慊朕懷，仍宣公論，宜膺列郡，用賞前功。今授汝博州刺史。
昨以慕容彥超違負國朝，閉據城壘，尚稽顯戮，未快群情，方屬炎蒸，正勞師旅，朕恭臨萬國，深居九重，處宮闕之清虛，雖然遂性，念將士之勤苦，寧免疚心？暫自省巡，往申慰撫，況非遠路，不至甚勞。凡我臣寮，當體茲意。朕取五月五日進發離京，赴兗州城下，慰勞行營將士，沿路側近節度防禦團練使刺史，不得離本州府，來赴朝覲。其隨駕一行供頓，並取係省錢物準備，差使臣勾當，仍預告報，一路州縣，並不得別有排比。其隨從臣寮，內外諸司，官中已有供給，州縣亦不得另有破費祗供。其要載動用什物車乘，亦已指揮備辦，如闕少之時。候見宣命，即行供應，隻不得預前排比。如衷私有人小小取索，並不得應付。或軍都及諸色人，於路途店肆，買所須什物，先還價錢。兩京留守百官，隻於遞中附表起居，時熱不用差官至行在所，沿路指揮事件。車駕迥日，亦依此施行。
王者應運開基，子民育物，罔不承天事地，尊祖敬宗。燔柴於泰壇，用昭乾德；瘞玉於方澤，以答坤靈。朕受命上元，宅心下土，時已曆於三載，漸至小康，禮未展於二儀，深虧大典，夙宵愧畏，不敢遑寧。宜葉著龜，式陳籩豆，庶展吉蠲之禮，用傾昭事之誠。朕以來年正月一日於東京有事於南郊，宜令所司各備儀注，務從省約，無致勞煩，凡有供需，並用官物，府縣不得因便差配，諸道州府不得以進奉南郊為名，輒有率斂，庶俾嚴靜，以奉郊禋。中外臣寮，當體予意。
