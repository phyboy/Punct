醉之鄉，去中國不知其幾千里也。其土曠然無涯，無邱陵阪險；其氣和平一揆，無晦明寒暑。其俗大同，無邑居聚落；其人甚精，無愛憎喜怒。吸風飲露，不食五穀，其寢於於，其行徐徐。與鳥獸魚鱉雜處，不知有舟車器械之用。昔者黃帝氏嘗獲遊其都，歸而杳然喪其天下，以為結繩之政已薄矣。降及堯舜，作為千鍾百壺之獻，因姑射神人以假道，蓋至其邊鄙，終身太平。禹湯立法，禮繁樂雜，數十代與醉鄉隔。其臣羲和，棄甲子而逃，冀臻其鄉，失路而道夭，故天下遂不寧。至乎末孫桀紂，怒而昇其糟邱，階級千仞，南向而望，卒不見醉鄉。武王得志於世，乃命公旦立酒人氏之職，典司五齊，拓土七千里，僅與醉鄉達焉，故四十年刑措不用。下逮幽厲，迄乎秦漢，中國喪亂，遂與醉鄉絕，而臣下之愛道者，亦往往竊至焉。阮嗣宗、陶淵明等十數人，並遊於醉鄉，沒身不返，死葬其壤，中國以為酒仙云。嗟乎，醉鄉氏之俗，豈古華胥氏之國乎？其何以淳寂也如是？今予將遊焉，故為之記。
晉侯棄舊，功臣永吟。情隨地遠，怨逐山深。追兵斷穀，烈火焚林。抱木而死，誰明此心。
銜易水，報秦皇。精心貫日，匕首橫霜。欲持兩間，生擒一王。惜哉智淺，琴聲不防。
項羽慷慨，臨江問津。馬贈亭長，侯封故臣。何為不渡，自取亡身？八千子弟，今無一人。
秦人市寶，厥價從名。藺生詭說，其心則貞。清齊抱憤，身睨兩楹。卒全尺璧，仍邀十城。
陳公主社，割肉頒生。心忘厚薄，信若權衡。風期有素，父老無驚。儻安天下，還如此平。
君平不仕，賣卜窮年。日裁數局，常收百錢。道實兼濟，功非獨全。用吾言者，今過半焉。
甯生不遇，商歌飯牛。夜長難曉，人生若浮。寧惟石爛，觀睹金流。世無堯舜，誰當見求。
老萊父母，白首同歸。欣欣愛養，慊慊無違。宛轉兒戲，斑襴彩衣。篤哉孝思，心精且微。
孟光得擇，梁鴻有妻。琴書自逸，邱壑同棲。五噫絕賞，雙眉獨齊。績匡采具，相將共攜。
隋侯報德，矜傷育鱗。靈蛇感惠，效力輸珍。月華浮吻，星光曜唇。此猶知報，而況吾人。
嵇康自逸，手鍛為娛。曲池四繞，垂楊一株。銅煙寒灶，鐵焰分爐。箕踞而坐，何其傲乎。
伯牙揮手，奇聲絕倫。鍾期妙聽，是謂窮神。六馬仰秣，丹魚聳鱗。崇山流水，知音幾人。
棲遲養老，寂寞何為？地接皇澗，溪連灞池。釣舟始泊，漁竿半垂。君王先兆，還應見知。
王績者，有父母，無朋友，自為之字曰「無功」焉。人或問之，箕踞不對。蓋以有道於已，無功於時也。不讀書，自達理，不知榮辱，不計利害，起家以祿位，曆數職而進一階，才高位下，免責而已。天子不知，公卿不識，四十五十，而無聞焉。於是退歸，以酒德遊於鄉里，往往賣卜，時時著書，行若無所之，坐若無所據。鄉人未有達其意也。嘗耕東皋，號「東皋子」，身死之日，自為銘焉。曰：
有唐逸人，太原王績。若頑若愚，似矯似激。院止三逕，堂唯四壁。不知節制，焉有親戚？以生為附贅懸疣，以死為決疣潰癰。無思無慮，何去何從？壟頭刻石，馬鬛裁封。哀哀孝子，空對長松。
東皋子始仕，以醉懦罷。鄉人或誚之，東皋子不屑也。退著《無心子》，以見趣焉。
無心子寓居於越，越王不知其大人也。拘之仕，無喜色，泛若而從。越國之法，曰有穢行者不齒。俄而無心子者，以穢行聞於王。王黜之，無慍色。退而將遊於茫蕩之野，適績之邑。而遇機士，機士撫髀而歎者三，曰：「嘻！子賢者而以罪廢！」無心子不應。機士曰：「願受教。」無心子曰：「爾聞蜚廉氏之馬說乎？昔者蜚廉氏有二馬，一者朱鬛白毳，龍骼鳳臆，驟馳如舞，終日不釋鞍，竟以藝死。一者重脛昂尾，駝頸貉膝，踶齧善蹶，棄而散諸野，終年肥遁。是以鳳凰不憎山棲，蛟龍不羞泥蟠。君子不苟潔以罹患，聖人不避穢而養生。」東皋子聞之曰：「善矣盡矣，不可以加之矣！」
昔者文中子講道於白牛之溪，弟子捧書北面，環堂成列。講罷，程生、薛生退省於鬆下，語及《周易》。薛生歎曰：「不及伏羲氏乎，何詞之多也？」俄而有負笭者皤皤然，委擔而息曰：「吾子何歎也？」薛生曰：「叟何為者，而徵吾歎？」負笭者曰：「夫麗朱者丹，附墨者黑，蓋累漸而得之也。今吾子所服者道，而猶有歎，是六腑五髒不能無受也，吾是以問。」薛生曰：「收聞之師，易者道之蘊也。伏羲氏畫八卦，而文王係之，不逮省久矣，以為文王病也，吾是以歎。」負笭者曰：「文王焉病，伏羲氏病甚者也。昔者伏羲氏之未畫卦也，三才其不立乎？四序其不行乎？百物其不生乎？萬象其不森乎？何營營乎而費畫也！自伏羲氏泄道之密，漏神之機，分張太和，磔裂元氣，使天下之智者，詭道迸出，曰我善言象，而識物情，陰陽相摩，遠近相取，作為剛柔異同之說，以駭人誌。於是智者不知，而太樸散矣。則伏羲氏始兆亂者也，安得羸歎而嗟文王乎？」負其笭而行，追而問之居與姓名，不答而去。文中子聞之曰：「隱者也。」
先生諱子光，字不曜，自雲洛陽人也。往來河東，傭力自給，無室廬，絕妻子。開皇末，始結庵河渚間，以息身焉。十餘年賣藥為業，人莫知之也。汾陰侯生以筮著，因遊河渚，一睹而伏，曰：「東方朔、管輅不如也。」由是顯重。守令至者皆親謁，先生辭以瘖，未嚐交語。著《獨遊頌》及《河渚先生傳》以自喻，識者有以知其懸解也。人有請道者，則書「老易」二字示之。彈琴餌藥，以終其世。文中子比之虞仲夷逸。
有五斗先生者，以酒德遊於人間。人有以酒請者，無貴賤皆往。往必醉，醉則不擇地斯寢矣，醒則復起飲也。嘗一飲五斗，因以為號焉。
先生絕思慮，寡言語，不知天下之有仁義厚薄也。忽然而去，倏焉而來；其動也天，其靜也地：故萬物不能縈心焉。嘗言曰：「天下大抵可見矣！生何足養？而嵇康著論；塗何為窮？而阮籍慟哭。故昏昏默默，聖人之所居也。」遂行其志，不知所如。
歲月日。鄰人王績謹以魚醴之奠，敬祭仲長先生之靈曰：明道若昧，進道若退。鳥飛知還，龍亢必悔。嗟嗟夫子，理融其內。不忮不求，無憎無愛。古人有言，微妙元通。藏用以密，養正以蒙。嗟嗟夫子，允執其中。不見其始，孰知其終。蕩蕩心跡，悠悠默語。周覽人事，退居河渚。何去何從？誰求誰與？聊同聚散，亦均寒暑。大矣夫子，其生若浮。至矣夫子，其死若休。鄉黨不懼，朋友不憂。素琴猶在，黃經尚留。老萊不婚，梁鴻難偶。筵無饋奠，室無箕帚。嗟嗟夫子，豈圖其後。金玉滿堂，莫為之守。凡我故人，素服臨旃。葛巾從窆，桐棺以遷。墳不易隴，坎不及泉。苟無怛化，於何問天？道性既喪，仁義鋒起。祭非古也，禮之為始。吾從其俗，敢告夫子。清尊薄奠，神其歆止。
歲月日。謹以清酌之奠，敬祭夏忠臣關生之靈曰：聖貴達節，賢貴識時。興亡有運，用舍有期。憑河暴虎，前哲所嗤。身滅主喪，如何勿思？我因行役，曆子荒祠。壯山河之舊壤，歎墳隧之餘基。鬆枯柏悴，草密苔滋。讬深悲於薄醑，魂有靈而饗之。
懷二子之高烈，背嵩嶽而來遊。挹千載之遐軌，登箕峰而少留。昔時慷慨，神輕九州。今來寂寞，魂辭一邱。英蹤落落而猶在，精誠冥冥而遂幽。山荒廟僻，地古鬆秋。吾鄙懷之有素，仰前哲之清猷。同聲必感，異代相求。如至誠之見接，庶蘋蘩之可羞。伏惟尚饗。
歲月日。敢以清酌之奠，敬傺先生之靈曰：兩儀判辟，萬象森羅。都邑未建，鳥獸獨多。茹毛飲血，巢居穴窠。天地不交，人靈未和。智哉先生，爰作甘醴。上配百牢，下主五齊。以晏以禱，為樽為洗。萬神以降，三獻成禮。法成必弊，文盛則華。奚仲斫輪，焉知覆車？桀紂亡國，羲和喪家。周公作誥，乃防厥邪。我聞古時，王道正直。賢人君子，澡身浴德。降及中世，昏主作式。刑罰不中，讒淫罔極。籲嗟世道，一至於此。達人大觀，貴和其禮。與制於物，寧在於已。乘流則逝，遇坎則止。眷茲酒德，可以全身。杜明塞智，蒙垢受塵。阮籍遂性，劉伶保真。以此避世，於今幾人。我瞻前說，功高受賞。嗟嗟先生，其義可想。肇基麹蘖，光開祀饗。大禮斯備，群賢就養。敢依河曲，建爾靈祠。前臨極岸，卻就長磯。茅茨不翦，采椽不治。掃地而祭，神其享之。
寂字元真，蒲州桑泉人。隋大業中為晉陽宮副監。高祖留守太原，與寂情契最密。太宗與劉文靜建大計，因寂以白。高祖既登極，拜尚書右僕射，封魏國公，進司空。貞觀初卒，年六十，贈相州刺史工部尚書河東郡公。
臣聞天下至公，非一姓之獨有，聖人達節，與萬物而推移，故五運遞興，百王更王，春蘭秋菊，無絕終古，玉疏石記，筆舌紛綸，垂統有光，煥乎寶籙。伏惟陛下資靈種德，稟慶至真，固縱惟神，生知乃聖，量包乎宇宙，智周乎品物，群生塗炭，躋之仁壽。逢百六之厄，創業雲雷；追三五之蹤，財成天地。仲夏之半，龍躍晉陽；孟冬伊始，鳳翔灞上。鴻誌蝟毛之反者，霧委來庭；觸柱拔山之大盜，風馳獻欸。三晉子弟，共獯獫而陪麾；鹹秦豪傑，連巴蜀而響應。英聲西被，懋德東漸，南諧交趾，北燮幽都。躬未戎衣，手不提劍，機務成於雄斷，人傑得於才子。威加四海，功出一門，計極萬安，戰窮百勝，小往大來，算無遺策。時未期月，業倍前王，今古代興，膺斯撥亂。若茲之舉，如茲之速，載籍以來，未之前聞也。臣等誠歡誠喜頓首頓首死罪，竊以陛下承家開國，積德累功，世濟擬於高陽，纘緒盛於周武。載誕燭神光之異儀形表玉勝之奇。白雀呈祥，丹書授曆。名合天淵，姓符桃李，君堯之國，靡不則天，星紀雲周，奉時圖始，甲子之旦，不俟而脫。起兵西北，勢合乘乾，我來自東，位當出震。至八井深水之圖讖，堂堂李樹之謠歌，固以備在人謠，無備而稱者也。且夫體非常之道，立非常之功，實非常之人，有非常之事，不時正位，人神佇式。天命不常，惟德是與，遷虞事夏，抑有前規。臣等敢錄舊典，奉上尊號，當今萬機曠主，九有困窮，伏願降鑒回慮，憂世外己，上順天心，祗膺允執，俯從人願，屈就樂推。變黎庶於時雍，配上帝於宗祀，勿以王者兼濟之功，而為匹夫獨美之操。昔之堯佐，鹹代天工，績尤著者允饗，稷卨播穀之都，餘慶商周，皋陶好生洽人，今興陛下，盛德有後，其若是乎。四相三王，齊名踵武，千年得一，相繼風聲，符命所鍾，有自來矣。願納縉紳慺慺之情，允副億兆欣欣之望，率土更生，含靈幸甚。臣等誠惶誠恐昧死以聞，頓首頓首死罪死罪。
大雅字彥宏，太原祁人。仕隋為東宮學士。高祖起義，引為大將軍府記室參軍，主文檄。累拜陝東道大行台工部尚書。太宗立，轉禮部，封黎國公。卒諡曰孝，永徽五年贈尚書右僕射。
頃者昆山火烈，海水群飛，赤縣邱墟，黔黎塗炭，布衣戍卒，耰鋤棘矜，爭帝圖王，狐鳴蜂起。翼翼京洛，強弩圍城；膴膴周原，僵屍滿路。主上南巡，泛膠舟而忘返；匈奴北熾，將被髮於伊川。輦上無虞，群下結舌，大盜移國，莫之敢指。忽焉至此，自貽伊戚。七百年之基，窮於二世，周齊以往，書契以還，邦國淪胥，未有如此之酷者也。則我高祖之業，幾墜於地。吾雖庸劣，幸承餘緒，出為八使，入典八屯，位未為高，足成非賤，素飡當世，僶俛叨榮，從容平勃之間，誰雲不可？但顛而不扶，通賢所責，主憂臣辱，無義徒然。等袁公而流涕，極賈生之慟哭。所以仗旗投袂，大會義兵，綏撫河朔，和親蕃塞，共匡天下，志在尊隋。以弟相機而作，一日千里，雞鳴起舞，豹變先鞭，禦宇當塗，聿來中土。兵臨郟鄏，將觀周鼎；營屯敖倉，酷似漢王。前遣簡書，屈為唇齒，今辱來旨，莫我肯顧。天生蒸民，必有司牧，當今為牧，非子而誰？老夫年逾知命，願不及此，欣戴大弟，攀鱗附翼，惟冀早應圖籙，以寧兆庶。宗盟之長，屬籍見容，復封於唐，斯足榮矣。殪商辛於牧野，所不忍言；執子嬰於咸陽，非敢聞命。汾晉左右，尚須安輯，盟津之會，未暇卜期。今日鑾輿南幸，恐同永嘉之勢。顧此中原，鞠為茂草，興言感歎，實疚於懷。脫知動靜，遲數始報，未麵虛衷，用增勞軫。名利之地，鋒鏑縱橫，深慎垂堂，勉茲鴻業。
君彥，齊僕射孝徵子，隋大業中調東都書佐檢校宿城令。李密逼東都，君彥為之草檄移郡縣。密敗，為王世充所殺。
與兄派流雖異，根係本同。自惟虛薄，為四海英雄共推盟主，所望左提右挈，戮力同心，執子嬰於咸陽，殆商辛於牧野，豈不盛哉！
久藉英風，末由披覽，其為眷佇，夢想增勞。寒勢轉嚴，比當清吉，久事昏朝，無乃勤悴。夫福善禍淫，實上天之常道，兼弱攻昧，乃往哲之成規。自昏狂嗣位，棄德崇奸，疲苦生民，塗炭天下。是以暴骨滿於原野，積惡比於邱山。莫不奮白旄而誅獨夫，仗朱旗而剿二世。孤為海內豪傑共推盟主，百萬義師，大會河洛。因苦秦之眾，乘厭紂之機，共救蒼生，大造區夏。振茲長策，濟此橫流，義勇如林，雲合響應，東窮海岱，南徹江淮，三分宇宙，二為我有。公早發風雲之誌，獨宣王佐之才，理追寇鄧之名，當慕韓彭之氣，何乃頓為殘賊，迷複成凶，竭力昏亂之朝，盡節危亡之國，同扶累卵，如坐積薪，靜言思之，可為長歎。秦則楊熊李由，並從顯戮；晉則苟晞王浚，悉見殲亡。詎若微子去殷，伊生歸亳擅榮寵於當年，傳功名於後代。知公素有赤誠，思來歸義，見機而作，不容淹久。今授公上柱國東平公，告身隨送，至宜檢納。脫更遲疑，必為人制。王世充自守西洛，前後四度摧翦，死在朝夕，翹足可見。薛雄比從涿郡，欲赴黎陽。竇建德逆往邀擊，隻輪無返。公之羸卒，其數非多，北顧西瞻，何所憑賴？然白馬之津，諸軍雲合，船車下粟，艫艦相尋，足食足兵，如貔如虎。四面攻圍，千里援絕，地不可入，天不可登，兵戈一臨，何處逃死？吉凶二理，幸自圖之。故遣使指，以宣往意。
自元氣肇辟，厥初生人，樹之帝王，以為司牧，是以羲農軒頊之後，堯舜禹湯之君，靡不祗畏上元，愛育黔首，乾乾終日，翼翼小心，馭朽索而同危，履春冰而是懼。故一物失所，若納隍而愧之；一夫有罪，遂下車而泣之。謙德軫於責躬，憂勞切於罪己。普天之下，率土之濱，蟠木距於流沙，瀚海窮於丹穴，莫不鼓腹擊壤，鑿井耕田，致之昇平，驅之仁壽。是以愛之如父母，敬之若神明，用能享國多年，祚延長世。未有暴虐臨人，克終天位者也。
隋氏往因周末，預奉綴衣，狐媚而圖聖寶，胠篋以取神器，及纘承負扆，狼虎其心，始曀明兩之暈，終幹少陽之位。先皇大漸，侍疾禁中，遂為梟獍便行鴆毒，禍深於莒仆，釁酷於商臣，天地難容，人神嗟憤。加以州籲安忍，閼伯日尋，劍閣所以懷凶，晉陽所以興亂，甸人為磬，淫刑斯逞。夫九族既睦，唐帝闡其欽明；百世本枝，文王表其光大。況復隳壞盤石，剿絕維城，唇亡齒寒，寧止虞虢？欲其長久，其可得乎！其罪一也。
禽獸之行，在於聚鹿，人倫之體，別於內外。而蘭陵公主，逼幸告終，誰謂<果支>首之賢，翻見齊襄之恥。逮於先皇嬪御，並進銀鐶，諸王子女，咸貯金屋。牝雞鳴於詰旦，雄雉恣其群飛。袒服戲陳侯之朝，穹廬同冒頓之寢。爵賞之出，女謁遂成，公卿宣淫，無復綱紀。其罪二也。
平章百姓，一日萬幾，未曉求衣，昃晷不食，是以大禹不貴於尺璧，光武不隔於支體，以是憂勤，深慮幽枉。而荒湎於酒，俾晝作夜，式號且呼，甘嗜聲伎，常居窟室，每藉糟邱，朝謁罕見其身，群臣希睹其面，斷決自此，不行敷奏，於是停壅中山，千日之飲酩酊，無知襄陽，三雅之杯留連，詎比又廣召良家，充選宮掖，潛為九市，親駕四驢，自比商人，見要逆旅，殷辛之譴為小，漢靈之罪更輕，內外驚心，遐邇失望，其罪三也。
上棟下宇，著在易爻，茅茨采椽，陳諸史籍，聖人本意，惟避風雨，詎待金玉之華，寧須綈錦之麗故？璿室崇構，商辛以之滅亡；阿房崛起，二世是以傾覆。而不遵古典，不念前章，廣立池台，多營宮觀，金鋪玉戶，青瑣丹墀，蔽虧日月，隔閡寒暑，窮生人之筋力，罄天下之資財，使鬼尚難為之，勞人罔知不可。其罪四也。
公田所徹，不過十畝，人力所供，才止三日。是以輕徭薄賦，不奪農時。寧積於人，無藏於府。而科稅繁猥，不知紀極，猛火屢燒，漏卮難滿。頭會箕斂，逆折十年之租；杼軸其空，日損千金之費。父母不保其赤子，夫妻相棄於匡床，萬戶則城郭空虛，千里則煙火斷滅。西蜀王孫之室，翻同原憲之貧；東海糜竺之家，俄成鄧通之鬼。其罪五也。
古先哲王，卜征巡狩，唐虞五載，周則一紀，本欲親問疾苦，觀省風謠，乃復廣積薪芻，多備饔餼，年年曆覽，處處登臨，從臣疲弊，供頓辛苦。飄風凍雨，聊竊比於先驅，車轍馬跡，遂周行於天下。秦皇之心未已，周穆之意難窮。晏西母而歌雲，浮東海而觀日。家苦納秸之勤，人阻來蘇之望。且夫天子有道，守在海外，夷不亂華，在德非險。長城之役，戰國所為，乃是狙詐之風，非關稽古之法。而追蹤秦代，板築更興，襲其基墟，延袤萬里，遂使屍骸蔽野，血流成河，積怨滿於山川，號哭動於天地。其罪六也。
遼水之東，朝鮮之地，禹貢以為荒服，周王棄而不臣。示以羈縻，達其聲教，苟欲愛人，非求拓土。又強弩末矢，理無穿於魯縞；衝風餘力，詎能動於鴻毛。石田得而無堪，雞肋啖而何用？而恃眾怙力，強兵黷武，惟在並吞，不思長策。夫兵猶火也，不戢將自焚。遂令億兆夷人，隻輪莫返。夫差喪國，實為黃池之盟；苻堅滅身，良由壽春之役。欲捕鳴蟬於前，不知挾彈在後。復矢相顧，髽吊成行，義夫切齒，壯士扼腕。其罪七也。
直言啟沃，王臣匪躬，惟木從繩，若金須礪。唐堯建鼓，思聞獻替之言；夏禹懸鞀，時聽箴規之美。而愎諫違卜，蠹賢嫉能，直士正人，皆由屠害。左僕射齊國公高熲，上柱國宋國公賀若弼，或文昌上相，或細柳功臣，蹔吐良藥之言，翻加屬鏤之賜。龍逢無罪，便遭夏癸之誅；王子何辜？濫被商辛之戮。遂令君子結舌，賢人緘口。指白日而比盛，射蒼天而敢欺，不悟國之將亡，不知死之將至。其罪八也。
設官分職，貴在銓衡察獄問刑，無聞販鬻。而錢神起論，銅臭為公，梁冀受黃金之虵，孟佗薦蒲萄之酒，遂使彝倫攸斁，政以賄成，君子在野，小人在位。積薪居上，同汲黯之言；囊錢不如，傷趙壹之賦。其罪九也。
宣尼有言，無信不立，用命賞祖，義豈食言。自昏主嗣位，每歲行幸，南北巡狩，東西征伐。至如浩陪蹕，東都守固，閿鄉野戰，雁門解圍，自外征夫，不可勝紀。既立功勳，須酬官爵，而志懷翻覆，言行浮詭，危急則勳賞懸授，克定則絲綸不行。異商鞅之頒金，同項王之刓印。芳餌之下，必有懸魚，惜其重賞，求人死力，走丸逆阪，匹此非難，凡百驍雄，誰不讎怨？至於匹夫蕞爾，宿諾不虧，況在乘輿，二三其德。其罪十也。
有一於此，未或不亡，況四維不張，三空總瘁，無小無大，愚夫愚婦，共識殷亡，咸知夏滅。罄南山之竹，書罪未窮；決東海之波，流惡難盡。是以窮奇災於上國，猰貐暴於中原，三河縱封豕之貪四海被長蛇之毒，百姓殲亡，殆無遺類。十分為計，才一而已。蒼生懍懍，咸憂杞國之崩；赤子嗷嗷，但愁楞陽之陷。且國祚將改，必有常期，六百殷亡之年，三十姬終之世。故讖籙皆云，隋氏三十六年而滅。此則厭德之象已彰，代終之兆先見。皇天無親，惟德是輔。況乃欃槍竟天，申繻謂之除舊；歲星入井，甘公以為義興。兼以朱雀門燒，正陽日蝕，狐鳴鬼哭，川竭山崩，並是宗廟為墟之妖，荊棘旅庭之事。夏氏則災釁非多，殷人則咎徵更少。牽牛入漢，方知大亂之期；王良策馬，始驗兵車之會。今者順人將革，先天不違，大誓孟津，陳命景亳，三千列國，八百諸侯，不謀而同辭，不召而自至。轟轟隱隱，如霆如雷，彪虎嘯而穀風生，應龍驤而景雲起。
我魏公聰明神武，齊聖廣淵，備七德而在躬，包九功而挺出。周太保魏公之孫，上柱國蒲山公之子。家傳盛德，武王承季曆之基；地啟元勳，世祖嗣元皇之業。篤生白水，日角之相便彰；載誕丹陵，天寶之文斯著。加以姓符圖緯，名協歌謠，六合所以歸心，三靈所以改卜。文王厄於美裏，赤雀方來，高祖隱於碭山，彤雲自起。兵誅不道，赤伏至自長安；鋒銳難當，黃星出於梁宋。九五龍飛之始，大人豹變之初，歷試諸艱，大敵彌勇。上柱國司徒東郡公翟讓，功宣締構，翼亮經綸，伊尹之佐成湯，蕭何之輔高帝。上柱國總管齊國公孟讓、柱國曆城公孟暢、柱國絳郡公裴行儼、大將軍左長史邴元真等，並運籌千里，勇冠三軍，擊劍則截蛟斷鼇，彎弧則吟猿落雁。韓彭絳灌，成沛公之基；寇賈吳馮，奉蕭王之業。復有蒙輪挾輈之士，拔距投石之夫。冀馬追風，吳戈照日。魏公屬當期運，撫茲億兆，躬擐甲胄，跋涉山川，櫛風沐雨，豈辭勞倦？遂起西伯之師，將問南巢之罪，百萬成旅，四七為名，呼吸則河渭絕流，叱吒則嵩華自拔。以此攻城，何城不陷？以此擊陣，何陣不摧？譬猶決滄海而濯殘螢，舉昆侖而壓小卵，鼓行而進，百道俱前。
以今月二十一日屆於東都，而昏朝文武留守段達等，昆吾惡稔，飛廉奸佞，久迷天數，敢拒義兵，驅率鬼徒，眾有十萬回洛倉北，遂來舉斧。於是熊羆角逐，貔虎爭先，因其倒戈之心，乘我破竹之勢，曾未旋踵，瓦解冰消。坑卒則長平未多，積甲則熊耳為少。達等助桀為虐，嬰城自固。梯衝亂舞，徒設九拒之謀；鼓角將鳴，空憑百樓之險。燕巢衛幕，魚游宋池，殄滅之期，匪朝伊暮。然興洛虎牢，國家儲積，我已先據，為日久矣。既得回洛，又取黎陽，天下倉廩，盡非隋有。四方起義，萬里如雲，足食足兵，無前無敵。
裴光祿仁基，雄才上將，受命專征，遐邇攸憑安危是託，乃識機知變，遷殷事夏。袁謙擒自藍水，張須陁獲在滎陽，竇慶戰沒於淮南，郭詢授首於河北，隋之亡候，斷可知也。清河公房彥藻，近秉戎律，略地東南，師之所臨，風行電擊。安陸汝南，則隨機蕩定，淮安濟陽，則俄然送款。徐圓朗已平魯郡，孟海公又破濟陰，於是海內英雄，咸來響應。封民瞻取平原之境，郝孝德據黎陽之倉，李士雄虎視於長平，王德仁鷹揚於上黨。滑公李景考功郎中房山基發自臨渝，劉興祖起於北朔，崔白駒在潁川起，方獻伯以譙郡來，各擁數萬之兵，俱期牧野之會。滄溟之右，函谷以東，牛酒獻於軍前，壺漿盈於道路。諸君等並衣冠世胄，杞梓良才，神鼎靈澤之秋，裂地封侯之始。豹變鵲起，今正其時；鼉鳴鱉應，見機而作。宜各鳩率子弟，共建功名。耿弇之赴光武，蕭何之奉高帝，當以金章紫綬，華蓋朱輪，富貴以重當年，忠貞以傳奕葉，豈不盛哉！若隋氏官人，同夫桀犬，尚荷王莽之恩，仍懷蒯瞆之祿。審配死於袁氏，不如張郃歸曹；范增困於項王，未若陳平從漢。魏公推以赤心，當加好爵，擇木而處，令不自疑。脫其猛虎猶與，舟中敵國，夙沙之人，共縛其主，彭寵之僕，自殺其君，高官上賞，即以相授。如闇於成事，守迷不反，昆岡縱火，玉石俱焚，爾等噬臍，悔將何及？
黃河帶地，明余旦旦之言；皎日麗天，知我勤勤之意。布告海內，咸使聞知。
