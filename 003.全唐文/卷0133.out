叔達字子聰，陳宣帝第十六子，封義陽王，曆都官尚書。入隋授絳州通守，高祖義師至絳，以郡歸款，累官侍中，封江國公。貞觀中拜禮部尚書。九年卒，諡曰繆，後贈戶部尚書，改諡忠。
辱書，知不降顧，歎恨何已。仆幸恃故情，庶回高躅。豈意康成道重，不許太守稱官，老萊家居，羞與諸侯為友。延佇不獲，如何如何。奇讜獨全，幸甚幸甚。敬想結廬人境，植杖山阿，林壑地之所豐，煙霞性之所適，蔭丹桂，藉白茅，濁酒一杯，清琴數弄，誠足樂也。此真高士，何謂狂生？仆憑藉國恩，濫屍貴部，官守有限，就學無因，延頸下風，我勞何極。前因行縣，實欲祗尋。誠恐燉煌孝廉，守琴收而不出；酒泉太守，列鍾鼓而空還。所以遲回，遂攬轡也。仆雖不敏，頗識前言，道既知尊，榮何足恃？豈不能正平公之坐，敬養亥唐；屈文侯之膝，恭師子夏？雖齊桓德薄，五行無疑，眭誇故人，一來何損？蒙借家禮，今見披尋，微而精，簡而備，誠經傳之典略，閨庭之要訓也。其喪禮新義，頗有所疑，謹用條問，具如別帖，想荒宴之餘，為詮釋也。遲更知聞，杜之鬆白。
眇矣靈化，玄哉妙門，飛形九府，煉氣三元。黃庭秘籙，金格微言。玉京留記，金灶還魂。揚塵東海，問道西昆。物色函關，抒容清廟。建標伊始，層壇雲峭。綺井虹伸，風窗電笑。玄都正律，帝臺仙召。挹髓捫星，餐霞引照。豁虛罔象，無名至要。高廂久縣，清泉餘療。宅心勝侶，遊息眾妙。絕壁翠微，潀流丹竅。鞠草如結，周原甚奧。聖道將宏，重光顯曜。明明我后，積德累功。陶埏寓縣，叱吒雷風。庸稽太室，禮盛豐宮。時乘正位，道配玄穹。四維載仰，百世斯隆。有截于外，無思自東。祥符浹遠，瑞采澄空。百神咸秩，千齡是崇。宗玄壯觀，詔蹕康莊。雲行輦道，吹發山梁。飛文協王，接禮神皇。五旌回首，六轡齊驤。宸儀展敬，享福無疆。巍然高碣，播此遺芳。
收字伯襃，蒲東汾陰人，隋司隸大夫道衡子。道衡為煬帝所殺，收不仕隋。高祖入關，授秦府主簿，遷金部郎中。東都平，授天策府記室參軍，封汾陰男，以本官兼文學館學士。武德七年卒，年三十三。貞觀七年贈定州刺史，永徵六年又贈太常卿。
若夫巢木為金門之始，轉蓬乃玉輅之先。斯蓋前古之樸略，而後代之精研。是以鼉鼓質而罕聽，葦籥輕而莫傳。笛不為於商律，瑟見毀於繁弦。此皆白圭，玷以成疾。嗟近者之莫言，歎知音之不述。惟皇禦極，書軌大同。鑠矣文教，康哉武功。既象舞之載設，亦夷歌之遠通。乃定八音，論六樂。成均弦誦之藝，制氏鏗鏘之學。辨新聲於變徵，研奇操於清角。鏞管鹹奏，絲桐畢陳。有琵琶之妙曲，乃越眾而超倫。器便時而適用，節每段而逾新。謐四座以傾耳，歎和聲之入神。爰詔百辟，備序厥因。於是大司樂進而稱曰：臣以末學，聞諸前誌。尋斯樂之所始，乃弦鞀之遺事。強秦創其濫觴，盛漢盡其深致。爰有達人，演茲奇器。參古今而定質，擬神明而攄思。慰遠嫁之羈情，寬絕域之歸誌。既而班爾運能，鉤繩相設。求嘉木於五嶺，取殊材於九折。析文梓而縱分，剖香檀而橫列。木瓜貞柘，盤根錯節。或錦散而花開，或線縈而綺結。徒觀其為狀也，則象形鬥極，殊姿巧制。隨良樸之修短，任規模之巨細。既異材而合體，亦刓方而就銳。惟適道以從宜，故無取乎凝滯。若乃琢玉範金之巧，雕文鏤采之奇。上覆手以懸映，下承弦而仰施。帖則西域神獸，南山瑞枝。屈盤犀嶺，回旋鳳池。開寶撥以更運，帶文綬而旁垂。聲備角商，韻包宮羽。橫卻月於天漢，寫回風於洛浦。始聞弦之既調，乃長弄而徐撫。應緩步之疏節，隨輕身之妙舞。悲紫塞之昭君，泣烏孫之公主。季倫歡金穀之宴，仲容暢竹林之聚。至如七德昭備，六軍凱旋。諧戎麾而威遠，合金奏而功宣。詠燕山之已勒，美瀚海之方鐫。亦有飛梁邸，遊楚館。聞促柱之再調，聽鳴弦之疏彈。葉高文而自遠，飛羽觴之無算。又如長河草綠，高樓月下，入小苑而看花，遊上蘭而藉野，泛澄波而轉鷁，息長鬆而係馬。臨清流而揮弦，與殊方而俱寫。其奇趣則抑揚嘈囋，聯綿斷續。紆餘雙鶴之唫。清壯三秦之曲。望南山之遙翠，見西江之始綠。少年有長命之詞，倡女有可憐之調。願百齡兮眉壽，重千金之巧笑。逮乎嘉客既醉，高宴將闌。浮觴劇飲，披襟極歡。乃摧弦而急調，交酬獻之無端。若以河而注海，亦柸來而始彈。蓋感物動神，和心悅耳。豈振木之為輩？奚繞梁之足擬？夫道以簡易為尊，物以精微為貴。嗟四弦之已約，乃包含於元氣。葉笙鏞之律呂，參鍾石之經緯。於是鳳簫輟吹，龍笛韜吟。元雲掩影，白雪藏音。故以暢皇風之威武，悅大雅之神心者也。
世充據有東都，府庫填積，其兵皆是江淮精銳，所患者在於乏食。是以為我所持，求戰不可。建德親總軍旅，來拒我師，亦當盡彼驍雄，期於奮決。若縱其至此，兩寇相連，轉河北之糧，以相資給，則伊洛之閑，戰鬥不已。今宜分兵守營，深其溝防，即世充欲戰，慎勿出兵。大王親率猛銳，先據成皋之險，訓兵坐甲，以待其至。彼以疲弊之師，當我堂堂之勢，一戰必克，建德即破，世充自下矣。不過兩旬，二國之君，可麵縛麾下。若退兵自守，計之下也。
蓋聞運無常寧，治窮則亂，教不終廢，人存則闡。故曰：「天下有道，制作歸乎帝王。」斯文或墜，財成寄乎明哲，才之不可以已，其在茲乎？周道竭而孔子興，隋風喪而夫子出。五常為之式序，三綱為之無昧。道衝而用，故無德而名；功足化成，故匪爵而重。於稽其類，其生物之匠乎。夫子諱通，字仲淹，姓王氏，太原人。初高祖晉陽穆公自齊歸魏，始家龍門焉。若乃門風祖業之舊，鴻儒積德之胄，事賁家諜，名昭國史，今可得而略之。粵若夫子，洪惟命世，盡象緯之秀，鍾山川之靈，爰在孺年，素尚天啟，亦既從學，家聲日茂。偉容貌，肅風神，以孝悌為心極，以人倫為已任。步中規矩，響諧音律，術無遠而不窮，理無微而不詣。故夫要道之本，中和之節，九疇六藝之能事，元亨利貞之至美，悉備之矣。豈惟行為世範，言成士則而已哉？十八舉本州秀才，射策高第。十九除蜀州司戶，辭不就列。大業伊始，君子道消，達人遠觀，潛機獨曉，步煙嶺，臥雲溪，軒冕莫得而幹，羅網莫得而迨，時年二十二矣。以為卷懷不可以垂訓，乃立則以開物；顯言不可能避患，故讬古以明義。懷雅頌以濡足，覽繁文而援手，乃續詩書，正禮樂，修元經，讚易象。道勝之韻，先達所推；虛往之集，於斯為盛。淵源所漸，著錄逾於三千；堂奧所容，達者幾乎七十。兩加太學博士，一加著作郎。夫子絕宦久矣，竟不起矣。朝端❥聲節天下聞其風采，先君內史屈父黨之尊，楊公仆射忘大臣之貴，漢侯三請而不覿，尚書四召而不起。盛德大業，至矣哉！道風扇而方遠，元猷陟而逾密。可以比姑射於尼岫，擬河汾於洙泗矣。夫教思之宗，聖達之節，形氣之域，古今同盡。六經既就，一德時成，拂衣啟手，其天意乎？以大業十三年五月甲子，遘疾終於萬春鄉甘澤裏第，春秋三十二。嗚呼哀哉！天不憖遺吾將安仰？以其年八月，遷窀穸於汾水之北原，棺木衣衾，以從中制，不封不樹，是遵上古。門人考行，諡曰文中子。禮也。收學不至穀，行無異能，奉高變於絕塵，期深契於終古。義極師友，恩兼親故，遭世道之衰微，屬衣冠之板蕩。將以肆力王事，思存管樂；不獲躬守孔塋，自同遊夏。攀昊蒼而不達，俯元堂而已隔。敢揚徽烈，而作銘曰：
兩儀既位，三才式甄。器象雖顯，神機未筌。匪聖孰作，匪明孰傳。文王逝矣，孔子出焉。顯允經籍，作為邦紀。天之未喪，載誕夫子。奄有群言，遂荒精理。百氏銜璧，九流齊軌。潛龍勿用，鳴鶴在陰。我有宏德，人靈是欽。摳衣遞進，鼓篋相尋。七十成列，三千若林。煥乎經濟，衝乎典則。教思風行，徽猷允塞。庶幾克饗，匡此王國。如何不祐，殲我明德。嗚呼喪亂，胡及我長。嗚呼哲人，胡充我往。王室方厲，帝邦無象。梁木斯壞，蒼生奚仰。綢練既設，披崇既張。野寒川曠，泉深路長。盛德無沒，嘉言孔彰。永為洪範，於何不臧？
綱字文紀，觀州蓚人。初名瑗，字子王，讀後漢書張綱傳，慕而改之。初為周齊王憲參軍，入隋為太子洗馬，拜尚書右丞。為楊素、蘇威所惡，以屬吏，會赦免。賊帥何潘仁署為長史。高祖義師至京城，授丞相府司錄，封新昌縣公，累拜禮部尚書兼太子詹事，進太子少保。貞觀四年拜太子少師。五年卒，年八十五，贈開府儀同三司，諡曰貞。
臣綱言：臣伏見武德五年之後，四海初定，陛下自負太平，日就驕侈，傷於酒德，稍怠萬機，專與幸臣，旦夕遊宴，所重唯聲樂，所愛唯鷹犬。夷夏進送，道路不絕。又斥辱功臣，多所輕侮。或發其微時細過，或加捶撻於殿庭，德澤漸虧，下將疑懼。而戚藩公主，皆逾憲式，嬪媛之家，多違法度，不加禁止，頗有侵漁，行路之間，非無喧籍。又皇太子令及秦齊二教，共詔敕並行，唯計日之先後，州郡之職，無所的從。授官分賞，任意所欲，不複論功伐，簡才行矣。加以每歲秋冬，田遊無度，王公妃主，雜糅其間。或時逢考選，皆在原野。至於曆時不返，京邑略無居人。億兆失望，陰懷歎息。朝之綱紀，漸以弛紊。而陛下不悟政教日頹，在內不許論事，當朝略無諫者。愚臣竊懷栗畏，誠有危亡之慮，臣不敢不盡言，伏待刑憲。
臣謹按周禮，均工樂胥，不預於仕伍。雖複才如子野，妙等師襄，皆身終子繼，不易其業。故魏武使禰衡擊鼓，衡先解朝服，露體而擊之，雲不敢以先王法服，為伶人之衣。唯齊高緯封曹妙達為王，授安馬駒為開府，既招物議，大斁彝倫，有國有家者以為殷鑒。方今新定天下，開太平之基，起義功臣，行賞未遍。高才碩學，猶滯草萊，而先令舞人致位五品，鳴玉曳組，趨馳廊廡，故非創業垂統、貽則子孫之道也。伏惟陛下聽察之。
綱耄矣，日過時流，墳樹已拱，幸未就土，許傅聖躬，無以酬思，請效愚直，伏願殿下詳之。竊見飲酒過多，誠非養生之術；且凡為人子者，務於孝友，以慰君父之心，不宜聽受邪言，妄生猜忌。
謩，秦州上邽人，隋大業末為晉陽長。高祖建義，引為司功參軍。從平京城，除相國兵曹參軍，封長道縣公，拜秦州刺史，改守隴州。貞觀元年卒，贈岷州都督，諡曰安。
天人之望，誠有所歸，願早膺圖籙，以寧兆庶。老夫犬馬暮齒，恐先朝露，得一睹昇紫殿，死無所恨。
瑀字時文，後梁明帝子，封新安郡王。入隋累官河池郡守。高祖入京師，遣書招之，以郡歸唐，封宋國公，拜民部尚書，進右僕射。貞觀中圖形淩煙閣，進太子太保同中書門下三品。罷為商州刺史。二十一年卒，年七十四，詔贈司空荊州都督，太常諡曰肅。帝以其性忌，改諡貞褊。
生而必死，理之常分。氣絕後可著單服一通，以充小斂，棺內施單席而已，冀其速朽，不得別加一物。無假卜日，惟在速辦。自古賢哲，非無等例，爾宜勉之。
大亮，雍州涇陽人，隋末署韓國公行軍兵曹。與李密戰敗，賊帥張弼異而釋之。高祖入關，自東都歸國，授土門令，超拜金州總管府司馬。太宗立，封武陽縣男，復以功進爵為公，領太子右衛率兼工部尚書。十八年卒，年五十九，贈兵部尚書秦州都督，諡曰懿。
六義垂訓，有國風之詞焉；十翼發揮，有震雷之體焉。雷也者，一同法雷而分地；風也者，萬井宣風以代天。周列子男之班，漢疏令長之任。銅墨彰其美制，龜蛇寵其斿。中都之男女異途，灌壇之風雨不作。魯仲康之仁恕，作踐三台；常伯魏之清貞，終居九列。雕瓊鏻琬，謂之不忘；翼子謀孫，謂之不朽。傳芳播美，其在茲焉。
公諱璠，字伯玉，其先琅琊人也。係文武之遙源，紹靈仙之慶緒，導揚前烈，垂裕後昆。秦則三將登壇，漢則五侯通軌，迪哲踵武，論道槐庭，邦淑國華，慶興椒掖，奕葉不泯，非共筮蓂，室家君王，無虧礪嶽。曾祖岌，隋任北海郡長史。德表題輿，材稱展驥，襲海沂之謙讓，為慶源之重望。祖德，皇朝義陽郡義陽縣令。龐水生金，昆峰產玉。撫桐鄉之耆老，先問百年，靜蒲邑之階庭，已聞三善。父知，皇朝潁州郡襄城縣令上柱國。桂林一枝，鳳毛五色，龍泉出匣，彩發珠星，鵲繞臨台，精含滿月。擅子遊之文學，政洽弦歌；伏門豹之英雄，人懷畏愛。公稟粹辰象，降靈海嶽。歲方童丱，子將為其題目；未及誌學，士季識其非凡。天與聰明，帝資潁悟，班孟賢之文彩，黃叔度之波瀾。精微之書，殆將三絕；溫柔之旨，蔽在一言。儕輩挹其多能，敏悟嘉其才對。洞張華之博識，昇晁錯之甲科。以國子監太學明經擢第輝揚，授上黨郡長子縣主簿。又任北京樂平縣主簿。長子望邑，樂平帝畿，黃綬班雄，朱絲抗直。
秩滿授此縣令。河東士女，不忘遺恩，灃北編，首欣來晚。此土分晉餘境，全趙名都，覆釜前通，登僧後鎮，風煙臨代，斜望寶符，郊壤連邢，傍臨玉井，冀州既載，陶唐帝都，士庶殷繁，桑麻條暢。公下車宰邑，視俗施教，先之以敬讓，示之以好惡，明察則俗無幽枉，正誼則吏不忍欺。聲調子賤之琴，塵覆史雲之甑。妾不衣帛，有類季孫，父對霜縑，雅同胡質。或讓魚留犢，辭玉謝金，不之過也，公之清潔也如此。建初啟運，先皇陵寢，聖上虔恭之所，群下肅雝之地。崇奉塋域，發自宸衷，襃建美名，實由天旨。改象城而為昭慶，貴先祖而創嘉聲。郡之與縣，俱同十望。國資孝理，寄在循良。妙簡帝心，授公此令。至若公卿巡謁，夙夜祗共，物有備而無虧，俗惟勤而不覺，公之幹蠱也如此。欲求忠臣，出於孝子。公仁慈惻隱，累代同居，幼子童孫，家無異爨。每誌攝享，竭力禋誠，陵側居人，數餘千戶。或旁聖（疑）英傑，或招複逃遷。茂陵陽陵之儔，三徙七遷之邑，並加撫育，有同赤子，公之異化也如此。鶬鶊春囀，勖之以耕桑，鴻雁秋飛，敦之以收獲。田夫執耒，蠶妾承筐，鳳粟遍於郊原，鵷綺盈於杼柚。遂得冰絲委筐，露積如山，婦子饁無辭，田畯悅而相賀，勵朽勉惰，載酒勞勤，公之勸農也如此。縲索繩犯，降綏誌偷，伺繩而執凶徒，焚飾而擒賊煞。境絕探刃之客，途逢守劍之夫，不假埋梧無煩候稻，豺狼自屏，鉤距無施，已除梁上之奸，詎用史瞞之率？公之明略也如此。孝弟者人之本，慈愛者化之先。道協五常，倫分十等，蟹筐蠶績，蟬冠範緌。既革知人之非，方識宰君之化。人同李郭，俗齊曾閔，境無鹿犯，塊有鳥銜，感應通誠，公之孝理也如此。地邇幽燕，境連趙魏，土多剽悍，人尚櫜，自戎馬在郊，鳴鼙接響，騎射馳逐，罕習詩書。公撫教以仁，崇文備武，斌斌雜半，君子道存，開設學校，檢閱庠塾，人如顏閔，俗同鄒魯，公之興學也如此。
大君有命，中使巡風，激濁揚清，旁求俊彥。昭慶闔境，以公清平，感恩申狀。使司覽奏，尋以名聞，總眾美而為最，擇其義而臨之。撫字才周，芳聲滿歲。昔甘棠勿翦，歎羨詩人，伐枳興謠，見稱輿頌。緇黃道路，率有雅詞，兒齒台背，願旌其善。四子講德，尚著篇章，百姓預謀，宜刊厥績。莫不他山采石，異邑求文，請鐫無醜之詞，用紀非常之德。大亮精非吐鳳，思盡懷蛟，過談見推，辭不獲免。其詞曰：
偉哉聖賢，生德自天。山澤通氣，孕育雲仙。凝禎沙禁，稟粹沂川。英俊之地，黻冕相連。王孫公子，令聞不已。西北玉璽，東南箭美。傳家蘭桂，司徒繼軌。鬆竹堅貞，霜霰難毀。挺生良佐，望重州端。恤人以惠，濟猛以寬。化消蜂蠆，俗比鵷鸞。不異邦國，齊共歡。資父事君，以配祖考。忠為令德，不貪為寶。義陽襄城，異邑同道。上以化物，猶風靡草。仁為時須，天工人代。下車作宰，吏懷畏愛。簡肅高潔，庶仰賴。正直清平，百城之最。虔奉陵廟，惟精惟一。公仰巡謁，以兢以栗。良宰攝享，神歆元吉。明德惟馨，芳猷秩秩。務嗇勸分，不愆穮蓘。兆人勤藝，惟邦之本。禁令嚴刻，鮮不為則。雖賞不竊，罕用徽纆。刑賞無差，教化之柄。寧僭不濫，用恤人命。我有箴規，孝弟恭敬。君子萬年，室家相慶。下之從政，猶泥在鈞。不敢暴虐，不敢違仁。道兮不遠，德兮有鄰。吾君敷化，可書諸紳。
臣聞欲綏遠者，必先安近，中國百姓，天下根本，四夷之人，猶於枝葉，擾其根本，以厚枝葉，而求久安，未之有也。自古明王，化中國以信，馭夷狄以權，故《春秋》雲，戎狄豺狼，不可厭也；諸夏親昵，不可棄也。自陛下君臨區宇，深根固本，人逸兵強，九州殷富，四夷自服。今者招致突厥，雖入提封，臣愚稍覺勞費，未悟其有益也。然河西庶，鎮禦藩夷，州縣蕭條，戶口鮮少，加因隋亂，減耗尤多。突厥未平之前，尚不安業，匈奴微弱以來，始就農畝。若更勞役，恐致妨損。以臣愚見，請停招慰。且謂之荒服者，故臣而不納。是以周室愛人攘狄，竟延七百之齡；秦王輕戰事胡，故四十載而絕滅。漢文養兵靜守，天下安豐；孝武揚威遠略，海內虛耗。雖悔輪台，追已不及。至於隋室，早得伊吾，兼統鄯善，且既得之後，勞費日甚，虛內致外，竟無所益。遠尋秦漢，近觀隋室，動靜安危，昭然備矣。伊吾雖已臣附，遠在蕃磧，人非中夏，地多沙鹵，其自樹立稱藩附庸者，請羈縻受之，使居塞外，必畏威懷德，永為藩臣，蓋行虛惠而收實福矣。近日突厥傾國入朝，既不能俘之於江淮，以變其俗，乃置於內地，去京不遠，雖則寬仁之義，亦非久安之計也。每見一人初降，賜物五匹，袍一領，酋長悉授大官，祿厚位尊，理多靡費，以中國之徂賦，供積惡之凶虜，其眾益多，非中國之利也。
王在州之日，多出微行。常共竇誕遊獵，蹂踐穀稼。放縱親昵，公行攘敚。境內六畜，因之殆盡。當衢而射，觀人避箭，以為笑樂。分遣左右，戲為功戰，至相擊刺，毀傷至死。夜開府門，宣淫他室。百姓怨毒，各懷憤歎，以此守城，安能自保？
仁均，滑州白馬人，武德時授員外散騎常侍，除太史令，卒官。
其一曰，昔洛下閎以漢武太初元年歲在丁丑創曆，起元元在丁丑。今大唐以戊寅年受命，甲子日登極，所造之曆，即上元之歲，歲在戊寅，命日又起甲子，以三元之法，一百八十去其積歲，武德元年戊寅為上元之首，則合璧聯珠，懸合於今日。
其二曰，堯典為日短星昴，以正仲冬，前代造曆，莫能允合。臣今創法五十餘年，冬至輒差一度，則卻檢周漢，千載無違。
其三曰，經書日蝕，毛詩為先，十月之交，朔日辛卯。臣今立法，卻推得周幽王六年辛卯朔蝕，即能明其中間並皆符合。
其四曰，《春秋命曆序》云：「錢僖公五年壬子朔旦冬至。」諸曆莫能符合。臣今造曆，卻推僖公五年正月壬子朔旦冬至則同，自斯以降，並無差爽。
其五曰，古曆日蝕，或在於晦，或在二日，月蝕或在豎前，或在豎後。臣今立法，月有三大三小，則日蝕常在於朔，月蝕在豎前，卻驗魯史，並無違爽。
其六曰，前代造曆，命辰不從子半，命度不起虛中。臣今造曆，命辰起子半，度起於虛六，度命合辰，得中於子，符陰陽之始，會曆術之宜。
其七曰，前代諸曆，月行或有晦，猶東見朔以西朓。臣今以遲疾定朔，永無此病。
宋代祖衝之，久立差術，至於隋代張胄元等，因而修之，雖差度不同，各明其意。今孝通不達宿度之差移，未曉黃道之遷改，乃執南斗為冬至之恒星，東井為夏至之常宿，率意生難，豈為通理？夫太陽行於宿度，如郵傳之過逆旅，宿度每歲既差，黃道隨而變易，豈得以膠柱之說，而為斡運之難乎？又案《易》云：「治曆明時。」《禮》云：「天子元端，聽朔於南門之外。」《尚書》云：「正月上日，受終於文祖。」孔氏云：「上日，朔日也。」又云：「季秋月朔，辰不集於房。」孔氏云：「集合也，不合則日蝕，隨可知矣。」又云：「先時不及時，皆殺無赦。」先時為朔日不及時也，若有先後之差，是不知定朔之道矣。《詩》云： 「十月之交，朔日辛卯。」，又春秋日蝕三十有五，左邱明云：「不書朔，官失之也。」明聖人之教，不論於晦，唯取朔耳。自春秋以後，去聖久遠，曆術差違，莫能詳正。故秦漢以來，多非朔蝕，而宋代御史中丞何承天，微欲見意，不能詳究，乃為太史令錢樂之、散騎侍郎皮延宗抑止。孝通今語，乃是延宗舊辭。承天既非甄明，故有當時之屈。今略陳梗概，申以明之。夫理曆之本，必推上元之歲，日月如合璧，五星如連珠，夜半甲子，朔旦冬至，自此以後，既行度不同，七曜分散，不知何年更得餘分普盡還復總會之時也？唯日分氣分，得有可盡之理。因其得盡，即有三端之元。故造經立法者，小餘盡即為元首。此乃紀其日數之元，不關合璧之事矣。時人相傳，皆云大小餘俱盡，即定夜半甲子朔旦冬至者，此不達其意故也。何者？冬至自有常數，朔名由於月起，既月行遲疾無常，三端豈得即合，故必須日月相合？與冬至同日者，始可得名為合朔冬至耳。故前代諸曆，不明其意，乃於大餘正盡之年，而立其元。法將以為常，而不知七曜散行，氣朔不合。今法唯取上元連珠合璧，夜半甲子朔旦冬至，合朔之始，以定一九，相因行至於今日，常取定朔之宜，不論三端之事。皮延宗本來不知，何承天亦自未悟，何得引而相難耶？
奕，相州鄴人，隋開皇中以儀曹事漢王諒。高祖踐位，召拜太史丞，遷太史令。貞觀十三年卒，年八十五。
臣奕言：臣聞犧農軒頊，治合李老之風；虞夏湯姬，政符周孔之教。雖可聖有先後，道德不別；君有沿革，治術尚同。竊聞八十老父，擊壤而歌；十五少童，鼓腹為樂。耕能讓畔，路不拾遺，孝子承家，忠臣滿國。然國君有難，則殉命以報讎；父母有屙，則終身以側侍。豈非曾參閔子之友，庠序成林；墨翟耿恭之儔，相來羽翊。乃有守道含德，無欲無求，寵辱若驚，職參朝位，荊山鼎上，攀附昇龍，緱氏壇邊，相從駕鶴。瑤池王母之使，具禮來朝；碧海無夷之神，周行謁帝。所以然者，當此之時，共遵李孔之教，而無胡佛故也。自漢明夜寢，金人入夢，傅毅對詔，辨曰胡神。後漢中原，未之有信，魏晉夷虜，信者一分。笮融讬佛齋而起逆，逃竄江東；呂光假征胡而叛君，跱立西土。降斯已後，妖胡滋盛，大半雜華。搢紳門裏，翻受禿丁邪戒；儒士學中，倒說妖胡浪語。曲類蛙歌，聽之喪本；臭同鮑肆，過者失香。兼複廣置伽藍，壯麗非一，勞役工匠，獨坐泥胡。撞華夏之鴻鍾，集蕃僧之偽眾，動淳民之耳目，索營私之貨賄。女工羅綺，翦作淫祀之幡；巧匠金銀，散雕舍利之塚。秔粱麵米，橫設僧尼之會，香油蠟燭，枉照胡神之堂。剝削民財，割截國貯，朝廷貴臣，曾不一悟。良可痛哉！伏惟陛下定天門之開闔，更新寶位；通萬物之否，再育黔黎。布李老無為之風，而民自化；執孔子愛敬之禮，而天下孝慈。且佛之經教，妄說罪福，軍民逃役，剃發隱中，不事二親，專行十惡。歲月不除，奸偽逾甚。臣閱覽書契，爰自庖犧，至於漢高，二十九代，四百餘君，但聞郊祀上帝，官治民察，未見寺堂銅像，建社寧邦。請胡佛邪教，退還天竺，凡是沙門，放歸桑梓。令逃課之黨，普樂輸租，避役之曹，恒忻效力，勿度小禿，長揖國家，自足忠臣，宿衛宗廟。則大唐廓定，作造化之主；百姓無事，為犧皇之民。臣奕誠惶誠恐，謹上益國利民事十有一條如左。謹言。武德四年六月二十一日上。
龍紀火官，黃帝廢之；鹹池六英，堯不相沿。禹弗行舜政，周弗襲湯禮。易稱已日乃孚，革而信也。故曰，革之時大矣哉！有隋之季，違天害民，專峻刑法，殺戮賢俊，天下兆庶，同心叛之。陛下撥亂反正，而官名律令，一用隋舊。且懲沸羹者吹冷齏，傷弓之鳥驚曲木，況天下久苦隋暴，安得不新其耳目哉？改正朔，易服色，變律令，革官名，功極作樂，治定制禮，使民知盛德之隆，此其時也。然官貴簡約，夏後官百，不如虞五十，周三百，不如商之百。又曰，夏有亂政而作禹刑，商有亂政而作湯刑，周有亂政而作九刑。衛鞅為秦制法，增鑿顛、抽脅、鑊烹等六篇；始皇為挾書律。此失於煩，不可不鑒。
佛在西域，言妖路遠。漢譯胡書，恣其假托。故使不忠不孝，削發而揖君親；遊手遊食，易服以逃租賦。演其妖書，述其邪法，偽啟三途，謬張六道。恐哧愚夫，詐欺庸品，凡百黎庶，通識者稀。不察根源，信其矯詐，乃追既往之罪，虛規將來之福。布施一錢，希萬倍之報；持齋一日，冀百日之糧。遂使愚迷，妄求功德，不憚科禁，輕犯憲章。其有造作惡逆，身墜刑網，方乃獄中禮佛，口誦佛經，晝夜忘疲，規免其罪。且生死壽夭，由於自然，刑德威福，關之人主。乃謂貧富貴賤，功業所招，而愚僧矯詐，皆雲由佛。竊人主之權，擅造化之力，其為害政，良可悲矣！案《書》云：「惟辟作福，惟辟作威，惟辟玉食。臣無有作福作威玉食。臣之有作福作威玉食，其害於而家，凶於而國，人用側頗僻。」降自羲農，至於漢魏，皆無佛法，君明臣忠，祚長年久。漢明帝假讬夢想，始立胡神，西域桑門，自傳其法。西晉以上，國有嚴科，不許中國之人，輒行髡發之事。洎於苻石，羌胡亂華，主庸臣佞，政虐祚短，皆由佛教致災也。梁武齊襄，足為明鏡。昔襃姒一女，妖惑幽王，尚致亡國。況天下僧尼，數盈十萬翦刻繒彩，裝束泥人，而為厭魅，迷惑萬姓者乎？今之僧尼，請令匹配，即成十萬餘戶，產育男女，十年長養，一紀教訓，自然益國，可以足兵。四海免蠶食之殃，百姓知威福所在，則妖惑之風自革，淳樸之化還興。且古今忠諫，鮮不及禍。竊見齊朝章仇子佗上表，言僧尼徒眾，糜損國家，寺塔奢侈，虛費金帛，為諸僧附會宰相，對朝讒毀，諸尼依托妃主，潛行謗讟，子佗竟被囚執，刑於都市。及周武平齊，制封其墓。臣雖不敏，竊慕其蹤。
