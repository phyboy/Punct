臣孝通言：臣聞九疇載敘，紀法著於彝倫；六藝成功，數術參於造化。夫為君上者，司牧黔首，布神道而設教，采能事而經綸。盡性窮源，莫重於算。昔周公制禮，有九數之名，竊尋九數，即九章是也。其理幽而微，其形秘而約，重勺聊用測海，寸木可以量天，非宇宙之至精，其孰能與於此者？漢代張蒼，刪補殘缺，校其條目，頗與古術不同。魏朝劉徽，篤好斯言，博綜纖隱，更為之注。徽思極毫芒，觸類增長，乃造重差之法，列於終篇。雖未即為司南，然亦一時獨步。自茲厥後，不繼前蹤。賀循、徐嶽之徒，王彪、甄鸞之輩，會通之數，無聞焉耳。但舊經殘駮，尚有缺漏，自劉已下，更不足言。其祖恒之綴術，時人稱之精妙，曾不覺方邑進行之術，全錯不通。芻亭方亭之問，於理未盡。臣今更作新術，於此附伸。臣長自閭閻，少小學算，鐫磨愚鈍，迄將皓首，鑽尋秘奧，曲盡無遺，代乏知音，終成寡和。伏蒙聖朝收拾，用臣為太史丞，比年已來，奉敕校勘傅仁均曆，凡駮正術錯三十餘道，即付太史施行。伏尋《九章商功篇》，有平地役功受袤之術。至於上寬下狹，前高後卑，正經之內，闕而不論。致使今代之人，不違深理。就平正之間，同欹邪之用，斯乃圓孔方枘，如何可安？臣晝思夜想，臨書浩歎，恐一旦瞑目，將來莫睹。遂於平地之餘，續狹斜之法，凡二十術，名曰《緝古》。請訪能算之人，考論得失，如有排其一字，臣欲謝以千金。輕用陳聞，伏深戰悚。謹言。
案《堯典》云：「日短星昴，以正仲冬。」孔氏云：「七宿畢見，舉中者言耳。」是知中星無定，故互舉一分兩至之星，以為成驗也。昴西方處中之宿，虛為北方居中之星，一分各舉中者，即餘六星可知。若乃仲春舉鳥，仲夏舉火，此一至一分，又舉七星之體，則餘二方可見。今仁均專守昴中，而為定朔，執文害意，不亦謬乎？又案月令，仲冬昏在東壁，明知昴中，則非常準。若言陶唐之代，定是昴中，後代漸差，遂至東壁，然則堯前七千餘載，冬至之日，即便合翼中，逾遠彌卻，尤成不隱。且今驗東壁昏中，日體在鬥十有三度，若昏於翼中，日應在井十有三度。夫井極北，去人最近，而鬥極南，去人最遠。在井則大熱，在鬥乃大寒。然堯前冬至，即應翻熱，及於夏至，便應反寒，四時倒錯，寒暑易位，以理推尋，必不然矣。又鄭康成博達之士也，對弟子孫皓云：「日永星火，隻是大火之次。二十度有其中者，非謂心之火星也，實正中也。」又平朔定朔，舊有二家；平望定望，由來兩術。然三大三小，是定朔定望之法；一大一小，是平朔平望之義。且日月之行，有遲有疾，每月一相及，謂之合會。故晦朔無定，由人消息。若定大小合朔者，合會雖定，而蔀元紀首，三端並失。若上合履端之始，下得歸餘於終，合會時有進退，履端又皆允協，則甲辰元曆為通術矣。
子良，吳人，武德時官右衛率府長史，為隱太子學士，貞觀六年卒。
臣聞孝愛資於事父，忠敬盡於事君，淑慎爾儀，不愆於位，聿修厥德，無忝所生。苟虧格言，必貽明罰。竊見某甲出自庸微，素無才術，幸以運逢義始，早預周行，佐命之勞，已酬爵土，攀附之寵，複典樞機，擢自芻蕘，功歸聖德。昔晉榮八座，蔡謨始漸斯官，漢貴五曹，鄭均才沾此秩。況某方圓無取，叨據非宜。而覆餗之譏，於焉已及。欹器之戒，如何遂盈？不能翼翼在公，兢兢從政。及複入朝散誕，無鞠躬之容；陪軒慢懈，乏虔恭之禮。有一於此，身名何寘？臣雖凡品，職當糾察，既睹相鼠之儀，敢忘逐雀之誌？若斯風不黜，方紊大猷，宜正刑書，以彰朝典。請以某見事付大理治罪。謹言。
大唐相國錄事參軍正議大夫壽光縣開國公王季卿頓首頓首致書隋季將軍王仁壽足下：夫機者動之微，吉凶之先見也。君子見幾而作，不俟終日，故能轉禍為福，改敗成功。斯乃非常之人，能立非常之事。信乎此說，實有由焉。比以隋政失馭，主上昏狂。或東討勾麗，填屍滿海；或西征且末，暴骨成山。法令滋章，賦役殷重，金玉窮於玩服，民力盡於池台。饑饉於是薦臻，盜賊為之蜂起，四海鼎沸，天下嗷然，生民塗炭，萬無一在。此固將軍之所知也，豈待繁述哉。固知長惡不悛，禍盈必滅，否終則泰，理數皎然。當今相王啟聖，應天順民，龍飛受圖，神武作宰，撥亂反正，大拯黎元。四海於是來蘇，九服所以款附。如珪如璋之士，踵武雲屯；如熊如羆之臣，排肩霧合。伊呂之儔也，韓彭之徒歟，莫不鹹騁藝能，同申智勇，共為表裏，造我國家。元首明哉，股肱良哉，濟濟巍巍，無能名也。將軍外氏宋國公，昔在隋朝，功深佐命，聲侔衛霍，道亞蕭曹，本以無辜，枉被誅戮。悲戚行路，痛結於天。而況渭陽之情，切於恒品。相王誌存追遠，湣彼冤魂，乃贈光祿大夫揚州總管宋國公，可謂封比幹之墓，式商容之閭，以古謂今，足為連類。其子懷廓，今任光祿大夫相府禮曹參軍；次子渠師，相府賓曹參軍。為王爪牙，早樹勳績，已雪冤恥，彌暢昊天。將軍甥也，聞之豈不欣感？但季卿之與將軍，忝是宗友，義同昆弟。結發投分，彈冠比肩，俱侍龍樓，預陪鶴籥，屬時君道喪，天下崩淪，眾叛親離，莫有固誌。欲效嵇紹之忠，殞身無益；空軫袁安之歎，流涕何言？時事已闌，智愚同見，今承將軍擁兵雲夢，建旆荊門，水淹既多，疫癘愈甚，人無半菽，師老則離，何不以順天時，早圖富貴？爰率所部，歸我霸朝，享榮祿於子孫，書功名於竹帛，趨履南宮之上，徐輪北闕之下，鳴鍾列鼎，珮玉擬金，豈不懋歟？豈不盛歟？時者難值而易失，機者在速而不遲，成敗須臾，實由反掌。但季卿仰與疇昔，交情不疏輒托雲禽，遠披尺素，心瞻目擊，請不遲疑，願保垂堂，自求多福。季夏炎盛，體力何如？願恒勝納，遠總戎旅，不乃勞神。季卿疾弊，承乏使蜀，尋望入朝，冀即來儀，諮觀在近，無任傾仰。謹奉尺書，投筆潸然，此不多具。王季卿呈。
蓋聞宣尼入夢，十翼之理克彰；伯陽出關，二篇之義爰著。或鉤深係象，或探賾希夷，名言之所不宣，陰陽之所不測，猶能彌綸天地，包括鬼神，道無洽於大千，言未超於域內。況乎法身圓寂，妙出有無，至理凝元，跡泯真俗，體絕三相，累盡七生，無心即心，非色為色。無心即心，故能心斯心矣；非色為色，故能色斯色矣。藤蛇於是並空，形名所以俱寂，筌蹄之外，豈可言乎？若夫西伯拘羑，遂顯精微，子長蠶室，卒成先誌。故《易》曰：「古之作易者，其有憂乎？」論之興焉，良有以矣。法師俗姓陳氏，漢太邱長仲弓之後也。遠祖宦遊，播遷江左，近因江寓，又處襄州。隋世入關，從師請業。玉移荊岫，皎潔之性彌彰；桂徙幽林，芬芳之風更遠。法師應真人之祥，稟黃裳之吉，內該三藏，外綜九流，既善緣情，尤工體物，篇章婉麗，理致遒華。鬱鬱閒縟錦之文，飄飄竦淩雲之氣。班賈金玉，未可同年；潘陸江海，寧堪方駕。至如莊生墨生之學，黃子老子之書，三清三洞之文，九府九仙之籙，登真隱決之秘，靈寶度命之儀，吞若胸中，說猶指掌。加以舊習中觀，少蘊法華，既有聞持，比專著述，運思之外，汲引無疲。辯中觀則龍樹可期，談自然則老莊非遠。於是四方雜遝，如歸長者之園；七貴紛綸，若赴華陰之市。固以學侔安遠，才邁肇生，實開士之棟梁，法城之牆塹者也。乃有道士李仲卿、劉進喜等，並作庸文，謗毀正法，在俗人士，或生邪信。法師湣其盲瞽，恐入泥犁，爰發大悲遂致斯論。可謂鼓茲法海，振彼詞峰，碧雞之銳競馳，黃馬之駿爭鶩，莫不葉墜柯摧，雲銷霧卷。狀鴻爐之焚纖羽，猶炎景之鑠輕冰，負勝之儔，於斯可見。暫歸慈定，已破魔軍，聊奮慧刀，即降愚賊。佛日於是重暉，法雲由其廣被。然法師所作詩賦啟頌碑誄章表大乘教法及破邪論等三十餘卷，在世久傳。然此論凡八卷十二篇二百餘紙，窮釋老之教源，極品藻之名理，修述多年，仍未流布。昔秦孝公聽說帝而寐，聞談霸而興，陽春和寡，深可悲歎。但法師所述，內外兼該，恐好事後生，致有未喻。弟子潁川陳子良，近伸頂禮，從而問津。爛然溢目，若明月之入懷；寂乎應機，譬寶珠之矚物。既悟四衢之幻，便息百城之遊，於是啟所未聞，聊為注解，庶將來同好，幸詳其致焉。
蕭平仲字某，蘭陵人也。梁文皇帝之元孫，鄱陽王之曾孫也。鄱陽嗣王之孫，定襄侯之第五子也。派清瀾於天潢，分喬枝於若木，君降生昴宿，挺質珪璋，孝友溫恭，仁慈亮直，其形曲而雅，其神俊而明。耽思群書，研精眾藝，盡人間之能事，極天下之奇才。江淮貴遊，獨稱領袖。故可以坐覿羔雁，俯拾朱紫，至如南山為誌，不能北面事人。詩書自娛，恥與絳灌等列。洎有陳失馭，西遷於隋，而兄弟十人，白眉斯在，唐棣之詠，事等薑肱。君子義之，高其行也。屬皇期有道，咸序搢紳，乃拜吏部員外郎東宮學士冀州司法參軍禮部員外郎新城郡東曹掾，從班列也。君蒞政能官，咸熙庶績，所在遺愛，置言成範。至如纓紱之士，草萊之客，莫不聆嘉聲而雲萃，餐德音而風趨。李膺曩號楷模，王商昔稱賢智，方之蔑如也。適應入踐常伯，超補台司，如何靈祇，殲我明哲。春秋五十有五，大業九年二月十五日，卒於新城郡之官舍。於戲哀哉，餘與夫子，頗有親連，少敦莫逆，既同羈旅，彌篤綢繆。非無陸機之書，尚有鍾儀之操，誰謂吉士，奄逐隙駒。嗟乎，盛年何晚，促之如此也。於戲哀哉！昔之絕弦軫歎，當笛傷心，餘雖謝古人，寧不淒慟？是知身歿名存，實由著述，況復故人景行，何能泯之？敢以聞見，乃作誄曰：
於戲哀哉！粵若高祖，大造惟梁。德侔五帝，道冠百王。赤眉作梗，黃屋雲亡。有媯之後，應運遐昌。君之顯考，恥為委質。在行既高，居賓坦逸。篤生夫子，如披雲日，儀形信典，聲名本實。神機電舉，雅調風生。還同照乘，有類連城。學逾班固，才冠劉楨。金湯失險，天厭有陳。幸逢隋德，預沐堯民。青蓋西度，紫氣東淪。依依去楚，淒淒入秦。梁亳之郊，忽傾風樹。結廬狎鳥，穿池憑霧。兄弟十人，義聲咸布。爰降綸紱，特預銓衡。龍樓振藻，司寇馳名。俄居郎署，昇朝擅美。含香趨奏，事禮承祀。抑抑威儀，彬彬文史。涪水既臨，郪城是麵。視民如傷，事心惟戰。周震善政，潘嶽能官。企彼前哲，顧已非難。餘之室人，君之從妹。加以篤款，頗蒙提誨。銘之在心，沒齒唯佩。契闊關隴，連翩冀代。餘任主簿，眉山之川。亟會琴台，兼遇名賢。花朝月夜，置酒題篇。近之新城，暫申累日。謂君積善，永保元吉。不言別後，忽嬰斯疾。如何清輝，奄辭蘭室。於戲哀哉！承諱驚惶，聞喪慟泣。前悲未盡，後哀仍集。白馬不追，素車安及。悲人世兮太促，歎死生兮異路。元壤冥兮難窮，黃泉寂兮易暮。客位空而聚塵，書台掩而生蠹。嗟古人兮神交，念往哲兮虛通。淚有竭兮心尚惑，聲有止而哀無窮。宿草衰兮凝秋露，白楊慘兮生悲風。痛遊魂兮安在，徒釃酒兮招空。於戲哀哉？
昔聞子路雄烈，赴難如歸，先軫忠貞，雖死無悔。故能貽芳塵於後世，徇節義於遐年。況乎勇嗣前修，功深曩代者，豈可使身名頓滅，典籍無聞？悲夫！餘弟少府，則其人也。弟名子幹，字元楨，梁右將軍信義太守之孫，陳晉安王府諮議吳平侯之第三子也。惟元楨稟質純和，天挺聰俊，生知孝悌，早擅雄才。屬金陵亂離，王室板蕩，人倫東喪，禮樂西歸，洎於一門，同遷灞岸，是則開皇九年之四月也。家君有鍾儀之操，懷敬仲之心，遂屏跡杜門，茹憂成疾，忽悲風樹，痛深陟岵。其時餘年十九，爾始八歲，伶仃辛苦，實迫饑寒。青門乏種瓜之田。白社無容身之地。一釜之米已索，一瓢之飲屢空。日夕相悲，分填溝壑。賴餘以少遵庭訓，夙稟家風，曾覽五經，頗窺三史，追孔融之令範，慕張楷之高蹤。長安主人，儀同郝朔，要餘入室，仍寄廡下，遂慕西河，搢紳公子，負笈雲萃，藉此束脩，方濟糊口。幸以爾幼不好弄，長實庶幾，因茲入學，以勤以苦，諒非性分，何能成立？隋齊王東，禮賢待士，沛獻非儔，召入平台，悅其篆隸，仍題銀榜，取埒仲將，足稱妙絕，見美當世。隴西李巨仁，才華任俠，與餘宿素，欽其俊乂，因妻以女，非厥人品，孰能致之？及爾委質周行，策名吏部，公卿籍甚，士類趨風。俄而詔授并州平城縣正，是乃深閑簿領，妙達治方，蘊冰蘗而不渝，顧鬆筠而無改。屬隋運將謝，盜賊公行，太上皇於時留守并州，龍潛汾水，所管州縣，鹹聽指麾，專總兵機，式遏寇虐。元楨素便弓劍，立性雄昭，屢翦凶渠，頻蒙榮賞，凡有草竊，鹹資決勝。以大業十二年八月，有賊帥郭六郎，將兵三千人，來侵縣境，元楨受命，率徒數百，獨飛輕騎，手斬十人。賊見威雄，莫不披靡，忽遭流矢，斃於陣中，春秋三十有一。於戲哀哉！嗟爾輕生，奮不顧命，在天胡忍殲我哲人，方冀龜文，以諧豹變，如何馬革，遂裹師元。於戲哀哉！爾從官東西，死生契闊，與餘一別，已逾二紀。往聞非命，實用痛心。鬼鶺鴒之在原，悲唐棣之先落。惜哉同氣，冥漠何之。於戲哀哉！餘以貞觀六年二月十日夜，於相如縣夢見爾靈，仍於夢中，共馳哀慟，乃涕流於枕，悲不自勝。嗟乎！門祚不昌，鍾此衰薄，既乏子侄，終鮮兄弟，顧影煢獨，實切肝腸。是以結草酬恩，魏顆之功無爽；出魂屢請，蔣濟之子非虛。雖生死之或殊，諒鬼神之有識。不任感愴，追誄友於，式紀遺塵，庶同潘嶽。敢詢前典，而為誄云：
猗歟我祖，承舜之緒。爰從媯汭，下居潁汝。鳳飛於齊，輝映於許。宛彼長陵，離江而舉。攀手桂林，篤生堯楚。淮海喪亂，關河播遷。忽傾庭蔭，痛結旻天。惟我兄弟，泣血連翩。餘雖弱冠，爾尚童年。立錐無地，窺灶無煙。餘稟家風，世敦經史。式崇儒教，俄而成市。衣食是資，殷憂備履。爾因修學，遂能克已。孝敬有裕，才華難擬。言行無擇，自此揚名。偏工篆隸，獨擅嘉聲。爰參選部，乃任平城。金科是執，玉律逾明。尤便弓劍，本慕忠貞。皇上龍潛，居汾之汭。兵權攸總，諸侯是制。郭六匈渠，稱兵齊衛。元楨受律，奮威投袂。躍馬星奔，抽戈電逝。斬將搴旗，罕當鋒銳。忽中飛鏑，在陣而斃。於戲哀哉！人亡勇敵，眾疾英奇。況逢亂世，功無所施。在位非重，居名極卑。不登廟食，虛死何為？凡百君子，各慎爾儀。獨埋元壤，誰其賞知。空令親友，遙哭路歧。無複蒲簡，唯餘墨池。露團宿草，風響鬆枝。山花開落，隴月盈虧。一朝非命，千秋永離。於戲哀哉！餘於縣府，春宵獨寐。忽覿爾靈，夢中相值。執手嗚咽，共傷憔悴。語未及終，儵如電駟。實感我心，寤乃驚悸。恍焉如失，伏枕流涕。曾聞賁父，魯侯命誌。亦承揚讚，宋策雲記。矧伊義勇，取埒無愧。非餘所述，誰當在意。興言遠感，發增情思。援翰寫心，式旌遺事。嗟爾義夫，英聲不墜。於戲哀哉！
維大唐貞觀元年歲次丁亥五月壬子朔十六日丁卯，相如縣令陳子良謹遣主簿譙悅齎桂醑蘭殽之奠，敬祭故文園令司馬公之靈。惟君夙敏，雅調雍容，含章挺生，慕藺斯在，題橋去蜀，仗策入關，終倦梁園之遊，還悅臨邛之客。楊意為之延譽王孫以之開筵。彈琴而感文君，誦賦而驚漢主。金門待制，深嗟武騎之輕；長門賜金，方驗雕龍之重。及乎茂陵謝病，遊岱無歸，空留封禪之書，遂感宸衷之悼。是知聲名籍甚，絕後光前，厥跡猶存，餘芳無泯。予忝宰茲邑，似覿遺塵，撫事懷賢，實勞寤寐。夫遊九原者，慕隨會而增悲；望魏都者，佇侯嬴而顧步。抑維往往彥，差擬其倫，緬彼風猷，載深長想。至於蘋蘩可薦，黍稷非馨，庶降明靈，幸垂嘉祐。神其如在，希能饗之。
之鬆，博陵曲阿人，隋起居舍人，入唐為河中刺史。
辱書，知不降顧，歎恨何已。仆幸恃故情，庶回高躅。豈意康成道重，不許太守稱官，老萊家居，羞與諸侯為友。延佇不獲，如何如何。奇讜獨全，幸甚幸甚。敬想結廬人境，植杖山阿，林壑地之所豐，煙霞性之所適，蔭丹桂，藉白茅，濁酒一杯，清琴數弄，誠足樂也。此真高士，何謂狂生？仆憑藉國恩，濫屍貴部，官守有限，就學無因，延頸下風，我勞何極。前因行縣，實欲祗尋。誠恐燉煌孝廉，守琴收而不出；酒泉太守，列鍾鼓而空還。所以遲回，遂攬轡也。仆雖不敏，頗識前言，道既知尊，榮何足恃？豈不能正平公之坐，敬養亥唐；屈文侯之膝，恭師子夏？雖齊桓德薄，五行無疑，眭誇故人，一來何損？蒙借家禮，今見披尋，微而精，簡而備，誠經傳之典略，閨庭之要訓也。其喪禮新義，頗有所疑，謹用條問，具如別帖，想荒宴之餘，為詮釋也。遲更知聞，杜之鬆白。
德紹，越州山陰人，事竇建德為中書侍郎，嘗草檄指斥太宗。既克建德，執德紹登汜水樓，捽殞之。
夏王敬問唐秦王，彼朝發跡太原，奄有關內。鄭氏光啟伊洛，崇建宗社。予則創基燕趙，包舉山東。鄭國何辜，興師致討。深懷固存，不憚濡足。方今千乘雷動，萬騎雲屯，投石拔距，蒙輪擊劍，統三燕之義勇，驅六齊之雄傑，制敵如拾遺，殄高墉若摧朽。鄭都鞠旅，誓眾雪讎。我師躍馬礪戈，克蕩氛祲。彼則外無救援，內絕軍糧，將聽楚歌之聲，方見崤陵之哭。若能反鄭國之侵地，守秦川之舊邦，更修前好，不乖來請。
公謹字宏慎，魏州繁水人，初為五世充洧州長史，武德元年以州城歸唐，授鄒州別駕，累授左武候將軍。貞觀中封鄒國公，轉襄州都督。卒官，年三十九，贈左驍衛大將軍，諡曰襄，追封郯國公，圓形淩煙閣。永徽中又贈荊州都督。
頡利縱欲肆凶，誅害善良，昵近小人，此主昏於上，可取一也。別部同羅仆骨回紇延陀之屬，皆自立君長，圓為反噬，此眾叛於下，可取二也。突利被疑，以輕騎免，拓設出討，眾敗無餘，欲穀喪師，無托足之地，此兵挫將敗，可取三也。北方霜早，槁糧乏絕，可取四也。頡利疏突厥親諸胡，胡性翻覆，大軍臨之，內必生變，可取五也。華人在北者甚眾，比聞屯聚，保據山險，王師之出，當有應者，可取六也。
雲起，京兆萬年人，隋大業中官大理司直。高祖入關，謁見長樂宮，授司農卿，封陽城縣公，官至益州行台兵部尚書。與竇軌有隙，被殺。
國家承喪亂之後，百姓流離，未蒙安養，頻年不熟，關內阻饑，京邑初平，物情未附，鼠竊狗盜，猶為國憂，盩厔司竹，餘氛未殄，藍田穀口，群盜實多，朝夕伺閒，極為國害，雖京城之內，每夜賊發，北有師都，連結胡寇，斯乃國家腹心之疾也。舍此不圖，而窺兵函洛，若師出之後，內盜乘虛，一旦有變，禍將不小。臣謂王世充遠隔千里，山川懸絕，無能為害，待有餘力，方可討之。今內難未弭，且宜宏於度外，如臣愚見，請蹔戢兵。務穡勸農，安人和眾，關中小盜，自然寧息，秦川將卒，賈勇有餘，三年之後，一舉便定。今雖欲速，臣恐未可。
公逸氣縱橫，鷹揚河朔，引蘭山之驍騎，驅易水之壯士，跨躡燕齊，牢籠趙魏，好通戎夷，聲振華夏。昔隗囂之居隴上，非不險也；項籍之據彭城，非不強也。然而援無所恃，躬違曆數，遂使楚徒歔欷於垓下，秦泥不封於函穀。故托身得地，竇融保西河之功；協契非人，劉表喪漢南之業。魏公英雄電逝，類晨風之拂北林；率土星奔，甚涓流之赴東海。今隋主拘囚於世充，身制於朱粲，白旗之首已懸，烏江之船未艤。去月二十日，總管兵馬，會同黎陽，莫不投蓋蒙輪，賈勇求敵，遠懷歸義，分討不庭。公能觀火鹿台，枉道垂報，或以冀方猶梗，願協力齊盟，南臨則黃河可清，北指則幽雲自卷。公之遠度宏規，高勳茂績，必將俯盼伊呂，吞並韓彭，自餘碌碌，複何足數？烽爟尚警，幹戈未戢，想軍旅之事，各有司存，指蹤之勞，無疲於明鏡也。內懷悃款，形於翰墨，情之所寄，言不能適。
儉字士廉，以字顯，渤海蓚人。隋大業中為治禮郎，以事謫朱鳶主簿，交阯太守邱和署為司法書佐，後從和來降，官雍州治中。太宗踐位，累官吏部尚書加特進同中書門下三品，封申國公，拜右僕射，攝太子少師，加開府儀同三司，圖形淩煙閣。貞觀二十一年卒，年七十一，贈司徒并州都督，諡文獻。高宗朝加贈太尉。
王者以四海為家，以萬姓為子，公行天下，情無獨親。元昌苞藏凶惡，圖謀逆亂，觀其指趣，察其心府，罪深燕旦，釁甚楚英，天地之所不容，人臣之所切齒，五刑不足申其罰，九死無以當其愆。而陛下情屈至公，恩加梟獍，欲開疏網，漏此鯨鯢。臣等有司，期不奉制，伏願敦帥憲典，誅此凶慝，順群臣之願，敚鷹鸇之心。則吳楚七君，不幽歎於往漢；管蔡二叔，不沈恨於有周。
大矣哉，文籍之盛也！範圍天地，幽讚神明。用之邦國，則百官以乂；用之鄉人，則萬姓以察。非鬆喬而對振古，墐戶牖而覿遐方。故先王以之建極，聖人以之設教，師範百代，彌綸四海。是以刊之金石，與天壤而相弊；書之竹素，與日月而俱懸者，莫尚於此。爰自卦起龍圖，文成鳥策，墳典開其緒，邱索導其流。虞夏之書，猶旭日之始旦；殷商之誥，若覆簣之為山。及曲阜佐周，攝政踐祚，而又闕里自衛，將聖多能。損益禮樂，極乎天而蟠乎地；祖述堯舜，係星辰而振河海。鬱鬱焉鼓王風於九合，訚訚焉辟儒門於百代。既而雅道雖廢，學者未衰。挾冊如林，遂偶縱橫之運；懷經成市，俄屬坑焚之災。下土怨谘，上天回眷。鹹洛基命，懸賞而崇儒術；曹馬禦紀，疏爵而啟膠庠。人拾青紫，家握鉛素。求古文於孔壁，專門者重闡；收竹書於汲塚，異說者無遺。逮乎有隋失禦，群凶競逐，辟雍蔓於荊棘，延閣殫於煨燼。孟堅九流，與川瀆而俱竭；宏度四部，隨嶽牧而分崩。淹中許下，博古洽聞之生，盡殄散矣；蘭台藏室，金簡玉匱之文，鹹殘逸矣。皇帝仰膺靈命，俯葉萌心，知周乾坤之表，道濟宇宙之外。操參伐而清天步，橫昆海而紐地維。櫜弓矢於靈台，執贄者萬國；張禮樂於太室，受職者百神。蒼旻降祥，黔黎褆福。置成均之職，劉董與馬鄭風馳；開崇文之館，揚班與潘江霧集。搢紳先生聚蠹簡於內，軒使者采遺篆於外。刊正分其朱紫，繕寫埒於邱山。外史所未錄，既盈太常之藏；中經所不載，盛積秘室之府。比夫軒皇宛委，穆滿羽陵，炎漢之廣內，有晉之秘閣。何異乎牛宮之水，爭浮天於穀王；蟻垤之林，競拂日於若木也。帝聽朝之暇，屬意斯文，精義窮神，微言探賾。紆樓船於學海，獲十城之珍；駐羽蓋於翰林，搴三珠之寶。以為觀書貴要，則十家並馳；觀要貴博，則七略殊致。自非總質文而分其流，混古今而共其轍，則萬物雖眾，可以同類；千里雖遙，可以同聲。然則魏之皇覽，登巨川之濫觴，梁之遍略，標崇山之增構。歲月滋多，論次逾廣。類苑耕錄，齊玉犬而並馳；要略禦覽，揚金鑣而繼路。雖草創之指，義在兼包，而編錄之內，猶多遺闕。並未能絕雲而負蒼天，杜罻羅之用；激水而縱溟海，息鉤餌之心。帝乃親縈聖情，曲留元覽，垂權衡以正其失，定準繩以矯其違。頓天網於蓬萊，綱目自舉；馳雲車於策府，轍跡可尋。述作之義坦然，筆削之規大備。特進尚書右仆射申國公士廉，特進鄭國公魏徵，中書令駙馬都尉德安郡公楊師道，兼中書侍郎江陵縣子岑文本，中散大夫守尚書禮部侍郎顏相時，中散大夫守國子司業朱子奢，給事中許敬宗，朝攻大夫守國子博士劉伯莊，朝散大夫行太常博士呂才，秘書丞房元齡，朝散大夫行太學博士馬嘉運，朝散大夫行起居舍人褚遂良，朝議郎守晉王友姚思聰，太子舍人司馬宅相，秘書郎宋正跱，籠緗素則一字必包，舉殘缺則片言靡棄，繁而有檢，簡而不失。同茲萬頃，塍埒自分，譬彼百川，派流無壅。討論曆載，琢磨雲畢，勒成一家，名《文思博要》，一百二十帙一千二百卷，並目錄一十二卷。義出六經，事兼百氏，究帝王之則，極聖賢之訓，天地之道備矣，人神之際在焉。昭昭若日月，代明於下土；離離若星辰，錯行於躔次。斯固墳素之苑囿，文章之江海也。是為國者尚其道德，為家者尚其變通，緯文者尚其浦博，諒足以仰觀千古，同羲文之爻彖，俯觀百王，軼姬孔之禮樂，豈止刻石漢京，懸金秦市，比邱明之作傳，侔子長之著書而已哉。
