伏伽，貝州武城人。隋大業末自大理寺史累補萬年縣法曹。武德初上書高祖，擢治書侍御史。太宗即位，賜爵樂安縣男，轉民部侍郎，拜大理卿，出為陝州刺史。顯慶三年卒。
臣聞王言無戲，自古格言。去食存信，傳諸舊典。故《書》云：「爾無不信，朕不食言。」又《論語》云：「一言出口，駟不及舌。」以此而論，言之出口，不可不慎。伏惟陛下光臨區宇，覆育群生，率土之濱，誰非臣妾？絲綸一發，取信萬方，合聞之者不疑，見之者無惑。陛下今月二日發雲雨之制，光被黔黎，無所間然，公私蒙賴。既雲常赦不免者皆赦除之，此非直赦其有罪，亦是與天下斷當，許其更新。以此言之，但是赦後，即便無事。因何王世充及建德部下，赦後始欲遷之？此是陛下自違本心，欲遣下人若為取則？若欲子細推尋，逆城之內，誰無罪者？故《書》云：「殲厥渠魁，脅從罔治。」若論渠魁，充等為首，渠魁尚免，脅從何辜？且古人云：「蹠狗吠堯，蓋非其主。」在東都城內及建德部下，乃有與陛下積小故舊，編發友朋，猶尚有人敗後始至者，此等豈忘陛下，皆雲被壅故也。以此言之，自外疏者，竊謂無罪。又《書》云：「非知之艱，行之惟艱。」上古以來，何代無君？所以祗稱堯舜之善者何也？直由為天子者實難，善名難得故也。往者天下未平，威權須應機而作，今四方既定，設法須與人共之。但法者，陛下自作之，還須自守之，使天下百姓，人而畏之。今自為無信，欲遣兆人若為信畏哉。故《書》云：「無偏無黨，王道蕩蕩。無黨無偏，王道平平。」賞罰之行，達乎貴賤，聖人制法，無限親疏。如臣愚見，世充、建德下偽官經赦合免責情欲遷配者，請並放之，則天下幸甚。
臣聞千金之子，坐不垂堂，百金之子，立不倚衡。以此言之，天下之主，不可履險乘危明矣。臣又聞天子之居也，則禁衛九重，其動也，則出警入蹕，此非極尊其居處，乃為社稷生靈之大計耳。故古人云：「一人有慶，兆人賴之。」臣竊聞陛下猶自走馬射帖，娛樂近臣，此乃無禁乘危，竊為陛下有所不取也。何者？一則非光史冊，二則未足顯揚。又非所以遵養聖躬，亦不可以垂範後代。此祗是少年諸王之所務，豈得既為天子，今日猶行之乎？陛下雖欲自輕，其奈社稷天下何？如臣愚見，竊謂不可。
臣聞天子有諍臣，雖無道，不失其天下；父有諍子，雖無道，不陷於不義。故雲子不可以不諍於父，臣不可以不諍於君。以此言之，臣之事君，猶子之事父故也。隋後主所以失天下者何也？止為不聞其過。當時非無直言之士，由君不受諫，自謂德盛唐堯，功高夏禹，窮侈極欲，以恣其心。天下之士，肝腦塗地，戶口滅耗，盜賊日滋，而不覺知者，皆由朝臣不敢告之也。向使修嚴父之法，開直言之路，選賢任能，賞罰得中，人人樂業，誰能搖動者乎？所以前朝好為變更。不師古訓者，止為天誘其咎，將以開今聖唐也。陛下龍舉晉陽，天下響應，計不旋踵，大位遂隆。陛下勿以唐得天下之易，不知隋失之不難也。陛下貴為天子，富有天下，動則左史書之，言則右史書之，既為竹帛所拘，何可恣情不慎？凡有蒐狩，須順四時，既代天理，安得非時妄動？陛下二十日龍飛，二十一日有獻鷂雛者，此乃前朝之弊風，少年之事務，何忽今日行之？又聞相國參軍事盧牟子獻琵琶，長安縣丞張安道獻弓箭，頻蒙賞勞。但普天之下，莫非王土，率土之濱，莫非王臣，陛下必有所欲，何求而不得？陛下所少者豈物物哉？願陛下察臣愚忠，則天下幸甚。
臣聞性相近而習相遠，以其所好相染也。故《書》云：「與治同道罔弗興，與亂同事罔弗亡。」以此言之，興亂斯在，所與皇太子及諸王等左右群僚，不可不擇而任之也。如臣愚見，但是無義之人，及先來無賴，家門不能邕睦，及好奢華馳獵馭射，專作慢遊狗馬聲色歌舞之人，不得使親而近之也。此等止可悅耳目，備驅馳，至於拾遺補闕，決不能為也。臣曆窺往古，下觀近代，至於子孫不孝，兄弟離間，莫不為左右亂之也。願陛下妙選賢才，以為皇太子僚友。如此，即克隆磐石，永固維城矣。
子奢，蘇州吳人，隋大業中直秘書學士。武德四年授國子助教。貞觀朝官諫議大夫宏文館學士，遷國子司業。十五年卒。
臣聞陰陽不測，陶冶生靈之謂神；道德元通，仁育黎元之謂聖。聖也者，自天之攸縱也；神也者，代天之理物也。是以惟天稱辟，靈心作其會昌；惟辟奉天，至誠表其封禪。升中之道，抑斯之謂歟。繇是先王急焉，當仁不讓，景中必熭，時至則行，務在告於成功，故無俟於終日。伏見綸旨，辭遠役之初寧；緩此嘉期，讬俟人之逸豫。豈容前歌拔拒，戢武之後辭勞；拓境開疆，太平之秋有倦。誠如睿慮，未昭百姓之心；假此空言，實乘千里之應。臣等伏膺麟閣，縱觀太始之初，沉研鳥文，曆選橧巢之上。悠悠栗陸，未辨犧牲；淼淼大庭，孰知樽俎？袞衣為飾，尚報大帝之功；茹毛充薦，輕展介邱之禮。西敘窮乎積石，東漸迫乎滄江，化未覃於九夷，貢有闕於三脊。猶且範圍天地，幹運羲舒，揚翠旌於奉高，撫朱弦於岱嶽。迓百神而賓上帝，契三靈而謁大壇。玉牘靈文，飛英華於萬古；金繩秘檢，騰清輝於八埏。是知紀號垂名，崇高莫加於肆類；推功輯瑞，廣厚莫大於登封。若乃靈貺所集大謀允洽，雖固執於撝謙諒無得而辭也。伏惟皇帝陛下研精探賾，神無不照。唯幾所鑒，洞出象帝之初；先天成則，超貫混元之際。繇是大明揚彩，麗雕軒以再中；景宿騰輝，藻璿題以霄映。奔山車而疊軫，促日馭之鳴鑾；躍澤馬而相趨，徵天駟之徐軔。煙川清野，蓄泄於奕奕之阿；薰風警途，扇蕩於云云之嶠。其冥兆也如彼，其顯應也若斯。而陛下因事逡巡，方稽大典。使尊名顯號，韜光於豐碑；絕異殊尤，沮絢於瓊簡。孰謂畏天之命，順人之欲者歟？率土淒淒，深所未喻。臣又聞之，遊海若者，馮夷之宮為陋；登泰山者，魯侯之邦蓋小。是知絳霄不極，九垓綱絡於胸中；赤縣無涯，四海囊括於度內。何者？升山巢睫，竊比所以懸殊；朝菌靈椿，長短自然相度也。若夫大樂雲替，封豨盜鍾；大禮既湮，長鯨裂冕。酌撫石於無體，均天之響鬱興；采掃地於無形，禋宗之道逾劭。則女希慚其創制，軒後歸其正名矣。至若比屋見誅，農夫化為京觀；稟噍無類，芻牧窮於染鍔。重興粒食，頌棲畝之餘糧；首建驂騵，詠徒行之兼乘。則農皇貶於推轂，羲氏退以扶輪矣。既而凝旒闡化，中外禔福，負扆勝殘，飛沉遂性。亭育侔於宇宙，就望體於雲日。荷其德以難名，用其功而無謝。故乃邈高辛之順義，孕顓頊之疏通矣。加以刑清政肅，委金科而罔施；毀犴空囹，設畫衣而莫犯。通關梁於敻服，共苑囿於黎蒸。擊壤而謠，傳清音於戎狄；耕田而食，建可封於皂隸。外戶設而不扃，神獸馴而靡觸。故以光融伊帝，景煥虞庭。至於卑宮菲膳，孝享通於鬼神；大路越席，致敬極於嚴配。黃屋建三辰之旂，垂範裕於千祀；元冔垂九旒之藻，設法懸於萬代。小正調其玉燭，應祥蓂而不虧；中天朗其金鏡，與真明而同晷。則文命以是伏膺，元王於茲負笈矣。洎乎翦商除害，夷項墾災，戮冀野而復皇猷，誅疇華而清帝道。提倚天之長劍，拯塗炭於遊魂，揮駐日之雕戈，暢懷生於仁壽。則駭文武之仍代，吞高光之累葉矣。詮彼數君，時聞一善，能兼之者，實歸仁聖。若乃提封海外，總一寰中，日域窮芳華之津，月竁跨濛波之表。欣欣麵內，並為冠帶之倫；飄飄駕風，總萃王庭之會。贐北荒之明月，物天府以摛光。筐南州之火毛，鬻旗亭而吐曜。龍伯釣鼇之旅，鹹編列於武臣；鳳洲君子之渠，各委質於文吏。斯乃書契之所未睹，超古先而絕類矣。竊惟域中三大，義均一體，感通繇乎影響，彌綸切乎交際。是知德逾厚者貺逾深，功尤高者祥尤著。當今皞穹儲祉，浹天紘以宅心；后土錫符，總坤維而服化。繇是百官累息，萬國聳神，僉發叩閽之請，佇副上靈之望。伏願時紆睿紱，遠振天聲，徵鴻儒，聘鯢齒，考逸義，緝遺編，摭秦煨之逸文，采魯壁之餘蠹，酌雲經而定議，憲河圖而繕儀。然後玉路乘春，金鑣肅景，五牛翻其析羽，六龍輝其鏤錫，鼓豐隆而警翠微，振列缺而清綠野。凝笳發岫，合萬歲於山言；飛蓋登巒，錯五鬆於林秀。登圜壇而接武，降曜魄而齊尊。俾夫一代衣冠，寘其名於冊府，四方夷狄，鑿其竅於靈宮。則普天欣賴，懷生再造，朝聞夕死，抃若登仙。臣等深荷玉成，不勝至願，重竭愚瞽，昧死以聞。
臣伏見櫟陽縣尉魏禮臣，為斷河池縣令崔文康事失情，奉敕解任，禮臣不伏，詣堂上表，稱禦史阿曲，請更推問。若一事有虛，乞戮都市。大理奉敕，更為勘當。今大理奏禮臣枉禦史不阿，敕令依其折辯，賜以極法。伏尋禮臣斷事乖僻，止合解免，不知甘罪吞聲，更複上聞天聽。恩敕重問虛實，乃確執不移，論其愚蔽，朝野同忿。然陛下君臨萬，子愛蒼生，一無失所，載懷夕惕，矜愚泣罪，帝王盛事。至如禮臣橫訴，止當上表不實，律有明條，今便賜以極刑，恐傷過重。且死者不可複生，斷者不可重續，縱欲思愆改謬，安可得乎？所以矜獄念刑，曆代斯重。又聞禮臣母氏，年齒極高，餘生垂迫，前途無幾，一旦逢此，情何可言？伏惟陛下日昃忘勞，申理冤屈，所以四方士庶，鹹湊闕庭。今欲遂殺禮臣，悠悠之徒，惟言禮臣上表被誅，不知愚昧獲死，後有欲自理者，必懷此懼，恐容納之道，或有所虧。謹以奏聞，伏聽敕旨。
臣子奢言：今月十六日，陛下出聖旨，發德音，以起居紀錄，書帝王臧否，前代但藏之史官，人主不見，今欲親自觀覽，用知得失。愚以為聖德在躬，舉無過事，史官所述，義歸盡善，陛下獨覽起居，於事無失，若以此法傳示子孫，竊有未喻。大唐雖七百之祚，天命無改，至於曾元已後，或非上智，但中主庸君，飾非護短，見時史直辭，極陳善惡，未必省躬罪已，唯當致怨史官。但君上尊嚴，臣下卑賤，有一於此，何地逃刑？既不能效朱雲廷折，董狐無隱，排霜觸電，無顧死亡，唯應希風順旨，全身遠害。悠悠千載，何以聞乎？所以前代不觀，蓋為此也。其或有未允，謹以奏聞，伏待刑憲。
臣謹按漢丞相韋元成奏立五廟，諸侯同五，劉子駿議開七祖，邦君降二，鄭司農踵元成之轍，王子雍揚國師之波，分塗並驅，各相師祖。鹹玩其所習，好同惡異，遂令曆代祧祀，多少參差，優劣去取，曾無畫一。傳稱名位不同，禮亦異數。《易》云：「卑高以陳，貴賤位矣。」豈非別嫌疑，慎微遠，防陵僭？尊君卑佐，升降無舛。所貴禮者，義在茲乎。若使天子諸侯，俱立五廟，便是賤可以同貴，臣可以濫主。名器無準，冠屨同歸，禮亦異數，義將安設？《戴記》又稱：「禮有以多為貴者，天子七廟，諸侯五廟。」才與子男相埒，以多為貴，何所表乎？愚以為諸侯立高祖以下，並太祖五廟，一國之貴也。天子立高祖以上，並太祖七廟，四海之尊也。降殺以兩，禮之正焉。前史所謂德厚者流光，德薄者流卑，此其義也。伏惟聖祖在天，山陵有日，祔祖嚴配，大事在斯，宜依七廟，用崇大禮。若親盡之外，有王業之所基者，如殷之元王，周之後稷尊為始祖。儻無其例，請三昭三穆，各置神主，太祖一室，考而虛位，將待七百之祚，遞遷方處。庶上依晉宋，傍愜人情。
大哉乾元，寒暑違而在歲；赫矣上聖，禪代乘而為道。斯則淳源既往，弧矢開戡翦之利；天下為公，揖讓盛皇王之業。是知聖無自我，不背時以成務，仁惟濟物，乃當流而義行。豈好異哉，蓋因世而已矣。若乃執契提象，繼天理物，張八極，葉五緯，坐元扈，遊翠媯，受昭華而錫天佩，觀榮河而巡溫洛，補石於媧皇之世，奠山於文命之初，殊質文於車服，改正朔於寅醜，順天地而財成，奄縣而光宅，斯固神宗與汜水一致，文祖將坶野同歸者也。隋政悖道，區夏殲潰，星亡日鬥，天瘥地反。馭朽無秋駕之術，履薄罕春冰之懼。竭人力於醉飽，輕神器於奕棋。玉杯非藜藿之用，金柱乃驕淫之靡。旌蹕遍天下，馳道窮華裔。暴師韓濊，宿兵遼碣，貪石田之地，忘金鏡之寶。盜騄之乘，騖崦山而不息，黿鼉之梁，泛滄波其無已。五嶽維塵，山川鹹震，大盜負其扃鐍，長鯨衝其漏網。介胄不能匡其禍，衣冠無以靜其亂。伊尹去而夏亡，辛甲奔而殷滅，人怨神怒，眾叛親離，觸瑟無漢臣之忠，夢驂成秦宮之酷。於是九畿幅裂，竊名假號，四方圜視，蜂飛蝟結。赤眉起劉樊之眾，白梃奮陳吳之兵，徇趙北而圖王，反淮南而稱帝。鉤爪鋸牙，遞相吞滅，茫茫禹跡，溝壑無歸。蒼蒼彼天，何其罔極！若乃崇替相襲，天地恒其道；靈貺所歸，三五更其運。是以秦人馳禦，豐沛膺赤帝之符；夏道雲衰，景亳得白狼之瑞。殷憂啟聖，必將有主，撲原靜海，上元有屬。我皇帝受之皇帝，兆出震之靈，稟樞電之精，開日月之明，審正氣之貞。潛德而隱，凝元姑射之側；感而遂通，應跡廟堂之上。乘龍之夢，夙符於神道；斷鼇之心，早發於靈鑒。蘊風雲於藏用，納宇宙於胸懷，濡足受手，救焚是急。夜間禦太一，把鉤陳，驅天駟，回地軸，乾行嶽止，雷驚麟震。得兵鈐於元女，吞戎韜於黃石，龍飛晉水，鳳翥河幹。命蒼兕以泛流，麾鳥旗以長邁，以仁為本，扶義而西。傳檄百城，轉鬥千里，戰無交兵之虜，攻無湯池之固。望鳳墟而一息，登灞上而回首。觀釁而動，俟天休命，壺漿溢陌，厥篚盈塗，鬼神葉讚，華夷載佇。緤秦嬰於枳道，拜殷士於商郊。璿台之珠，畢散於邦國，諸侯之王，不留於服禦。眷言兆庶，企景來蘇。薛舉往因天隙，偷女隴坻，藉九州之險，成五幡之暴，推鋒東向，結壘西夏，同惡如市，轉相煽合，帶州連郡，豺虺為群。無竇融之先覺，有隗囂之迷謬。遊魂放命，豕突豳梁。雖大風之作梗青邱，有苗之稱亂丹浦，均強比逆，異代同年。豈不以道喪鶉居，讓王義隱時惟龍戰，爭帝理開者乎？是以軒轅五十一伐，殷後二十七征，翦暴壽華之澤，戮凶絕轡之野。非文德之可綏，乃雄略之攸震。天子躬禦武節，親總元戎，灑沉災而括地象，正鬥極而清天步，倚長劍以肅威，佇中區以傍矚，運投水轉規之智，蓄禮樂慈愛之兵，韜百戰百勝之謀，總天關天梁之險，驅駕韓白，鞭擊雷電，命招搖以啟行，詔參伐以前掃。殉義之士，聽鼓鞞而竊誓；蹈恩之眾，望旌笳而張膽。呼吸則河海沸蕩，指麾則昆岱掎拔。承聖上順天道好生之德，體周王掩胔之仁，將欲克亂在權，善師非戰，兵交使在，宏其自革。而茅旌不建，輿櫬莫從，告舍既違，行迷遂往。吠堯之犬，終成桀用；刺由之客，俱為蹠徒。鳥吸獸窮，來犯鋒刃，比角為城池之固，召雨恣屈強之力。非折箠之可笞，豈亭長之攸制？於時攝提在歲，黃鍾紀月，義勇同奮，賁育爭先，下神兵於九天，決叡圖於萬里。逆順斯懸，轟然大潰，僵屍蔽莽，委甲成山，擁秦涇而不流，投過澗而自滿。焚巢掃窟，野無遺寇。正傾旻於西北，紐闕地於東南。卷氛祲於辰象，反光華於日月。九伐已施，載櫜於武庫；五兵罷用，偃伯於靈台。分蒨旆於應畢，誓山河於將率。帝圖鹹舉，邦正斯澄，革汙俗於惟新，正王風於舊物。鼓之以道德，懷之以仁義，春雨以潤之。秋陽以暴之，解網深湯帝之慈，焚書下漢皇之詔，布以新政，刑用輕典。四海之內，靡然向風；八荒之表，奔走無斁。卻塞蹛林之北，開郡銅柱之南。苑蒽山而池鹽澤，逾盤木而跨熱阪。鄒生環海，自入提封；方朔炎州，同歸王會。豈止菌鸖短狗、西鶼東鰈之貢而已哉？若夫至人忘已，義期拯物，黃屋非汾水之榮，元珪豈具茨之貴？聖道運而不積，神功為而莫宰。雖複大橫固祉，長發啟祥，猶且置璽陳謙，避河為讓，道外天下，情遺尊極。而岩廓餘事，人神之望難拒；符命儻來，曆數之期安避？仰遵上元之心，俯順域中之請，然後履乘石，握神珠，開黃玉之圖，臨紫宸之位，冠百王而稱首，與三代而同風。巍巍乎！蕩蕩乎！粵不可名也，於是衢室辟扉，賓門啟路，延攬英彥，鑒寐幽仄，用人不偏於世族，得賢無棄於農瑣。故非熊非彨，致光景之佐；為舟為楫，獲營求之士。等五臣之亮采，同六相之訐謨。崇台非一木之支，珍裘乃千金之麗。濟濟多士，皇家以寧。重以制禮作樂，移風也；勝殘去殺，刑措也。藏書舜嶺，菲膳堯宮。雉裘非先王之服，寶馬豈鸞旗之用？運元覽以照物，推赤心以期下。萬方罪已，軫推溝之慮；百姓為心，順天從之欲。若乃上嗣重光之美，元良萬國；棣華璿萼之宗，本枝百世。鹹幼陶慈訓，言提自昔，奉審喻於宸極，得樂善於軒殿。非藉保傅之勤，寧因師友之力。逾啟誦而高視，越郇韓而上征。既而休氣和年，祥風薦祉，威鳳為寶，麟趾遊郊。若煙非煙，浮曉空而下映；似月非月，麗宵天而成象。禎不絕書，靈無遁跡，猗歟偉歟，事高圖史。至於登輿下輦，省方巡嶽，應感必彰，形言彌著。道盛金奏，每盈玉簡。葉叡思於泉湧，諧神功於日用。陋柏梁之詞，掩南風之曲，聖作物睹，永貽千載者焉。抑又聞之，羲農遐邈，軒頊悠緬，絕傳信於故老，非取接於聞見，百世可知，斯言殆息。七代更立，求之豈晚，今之視昔，遙然未睹。將何以分素青於三後，辯天地於九皇？遂能曆選列辟，詳觀群帝，得茂實於千古，驗英聲於萬葉。斯道何哉？將由孔某登岱，紀金繩者七十；管仲對齊，陳玉檢者十二。亦有漢廓帝圖，魏開王業，樹豐碑於泗水，撰貞石於繁昌。莫不垂鴻名，勝顯號，播休風於六舞，歌盛德於九韶，與天壤而無窮，懸貞明而可久。刊勒之美，不其懋歟！然則事止寰中，道流物外，未辨西方之聖，莫知東被之法。求真之理，我則未聞。雖禦辨崆峒，非趨涅槃之岸；乘雲穀口，寧遊波若之門？若不同陟耶山，俱沉業浪，生死無際，苦樂相因，詎照重昏之日？誰翦稠林之樹？比夫真如實相，解脫妙津，道正三千，功彌百億。何異吹劍首於雷門，巢蚊睫於鵬運者哉？是知伊蘭無實，有為終假。漂溺四流，回九結，踐畏途而卒歲，趨捷徑其長往。大夢無曉，可為歎息。粵若能仁，深宏慈獎。雖寂泊為道，無來無去，乘機誘發，垣璽必追。住一子地，開方便門，翔入正道，示如來藏。飄香風於有頂，灑甘露於無邊。慧炬明而幽夜朗，法橋構而憑河息。但為仁由已，履道自衷，表立影從，因果非外。今我所以仰勝緣於千號，紀武功於七德，真俗二諦，兼而兩之。皇上昔居因地，早宏誓力，應跡忍土，荷負群生。屬憂火燎原，稽天方割，飆林無自靜之木，震海豈澄源之水？東戡西翦，南征北怨，旄鉞所次，酣戰茲邦。君輕散千金之賞，士重酬九死之命。莫不競淩鋒鏑，爭蹈水火。雖制勝之道，允歸上略，而兵凶戰危，時或殞喪。褰裳不顧，結纓荒野，忠為令德，沒有餘雄。同艱難於昔晨，異歡泰於茲日。有懷亮烈，用切旋扆，仍於戰地，爰構神居。變穢土於寶城，開蓮花於火宅。高烽罷照，慈燈載朗， [QI54]旌綴警，勝幡斯立，拔無明於棘林，導焦熱渴井，盡諸有結，永除苦際。雖複去順效逆，同歸各徒，中涓潁從，實惟義重。而上忍所被，旃檀與利刃兼忘，大慈所覃，怨賊將義夫齊指。俱潤法雨，同乘大轅，回向菩提，無上平等。爾乃仰圖景曜，東井躔其分野；下料物土，西河限其封域。雕戈自錫，屍臣啟邦之所；豳館斯開，公劉建都之地。梁山南枕，甘泉東指，麵雕雲之鬱蓊，想玉樹之青蔥。沃野千里，平原超忽，先王之桑梓，西州之都會。於是詔司空，相原隰，四衢如砥，八道傍通。考極星之曜，測土圭之景，選杞梓於南郢，徵琬玉於西昆。匠石奮斤，公輸審墨，高門洞啟，層甍有亢。藻井瞰煙霞之路，步櫩拖虹之色。徘徊珠柱，陸離璿題，春牖右臨，秋窗左辟。月殿含影，金波上而相照；日宮吐曜，羲和沉而猶朗。何止四柱成台，高多羅之樹；五王立寺，臨伽屍之水。信足上圖駕禦，傍擬醍醐，望鷲山而非遠，想雞林而可即。法徒萃止，應供來遊，鹹珠戒無缺，威儀莫犯。錫杖四禪之林，攝{齊衣}三塗之路。有寶所焉，有名僧焉，至矣哉，伽藍之為盛也！雖夫高天已燼，大海成田，我皇基與淨刹，終永永而長傳。其詞曰：
三界雲擾，六趣波揚。苦流方割，憂火炎崗。俱迷津濟，莫導舟航。長夜無曉，非徒未央。於昭十號，四生是湣。道王大千，智周上忍。慧刀已裂，化城斯引。教有殊途，乘無異軫。甘露朝灑，慈雲夕布。品物以亨，群迷式悟。捷逕坦道，耶山啟路。不有善權，誰澄惡趣。炎行弛德，廢道毀常。玉弩驚焰，金宿騰芒。俯震瀛壑，仰紊乾綱。九野鯨奮，八極鴟張。亂離瘼矣，孰濟生靈。黃星表曜，赤伏開禎。大君應曆，粵禦神兵。乃聖乃武，如雷如霆。於鑠王旅，除凶靜暴。關右長驅，唐郊大號。壤裂逋醜，家離浞奡。刷野屠襖，空山剿盜。見危殞轡，懷忠死綏。驚燐宵遠，窮魂夜飛。我有慈被，深仁莫違。建斯淨域，永樹歸依。歸依伊何？俱消五縛。淨域伊何？同升妙覺。架漢開宇，憑霞竦閣。木麗瓊丹，地嚴金雘。鷲山非遠，雞林可求。七寶低樹，八解疏流。瑞蓮開曉，天花不秋。戒定攸息，應供來遊。凡厥慈眾，俱宏上善。稠林以辟，愛枝爰翦。九結冰泮，四禪自緬。彼岸可歸，法輪恒轉。金剛不壞，璿祚惟長。慧識常湛，皇基載昌。僧祗可算，恒沙易量。悠哉天曆，永配無疆。
仁師，定州安喜人，武德初應制舉，授管州錄事參軍，以薦拜右武衛錄事參軍。貞觀末累遷中書侍郎，參知機務，以罪配龔州。永徽初授簡州刺史，卒，神龍初贈同州刺史。
自昔羲農以降，爰及唐虞，或設言而人不犯，或畫像而下知禁。三代之盛，泣辜解網，父子兄弟，罪不相及。鹹臻至理，俱為稱首。及其叔代，亂獄滋煩，周之季年，不勝其弊。烈火原於子產，峭澗起於安於，韓季申商，爭持急刻，參夷相坐，始於此也。秦用其法，遂至土崩。漢高之務寬大，未為盡善；文帝之存仁厚，仍多涼德。遂使新垣族滅，信越菹醢，風嗤良史，謂之過刑。晉魏至隋，雖有損益，凝脂有密，秋荼尚煩。皇上爰發至仁，念茲刑憲，酌前王之令典，采往哲之嘉猷，革弊蠲苛，可大可久。仍降綸綍，頒之九區。故得斷獄數簡，手足有措，刑清化洽，未有不安。忽以暴秦酷法，為隆周中典，乖惻隱之情，反惟行之令。進退參詳，未見其可。且父子天屬，昆季同氣，誅其父子，足累其心，此而不顧，何愛兄弟？既欲改法，請更審量。
敦禮字安上，雍州咸陽人。武德中官通事舍人。貞觀中累遷兵部尚書。永徽時擢侍中，封固安縣公，進中書令。顯慶元年拜太子少師同中書門下三品。卒年六十一，贈開府儀同三司并州大都督，諡曰昭。
崔子居山間，種鬆於東岡之上，本舒而平，培土而密築。其殖之也，若穉身之插；其憂之也，若嬰兒之育。戢戢乎黃茅之底，眇眇乎蒼岑之麓。有客過而歎曰：「勤矣，子之種鬆也！吾聞天施地生，雨露則一，草木之長，於鬆為嗇，經年僅益於毫末，再歲尚湮於蓬棘。蓋屢補而莫齊，或百枚而得一。形如偃蓋兮，待千歲之久；化為伏龜兮，由百歲之積。今子施種藝之功，竭壅培之力，以附土之寸根，待幹雲於異日，不其迂哉？」餘曰：「噫嘻，客之言過矣！夫植之微者本必固，長之吝者末必榮。木有亟茂而先顛，物有速蕃而驟零。栽桃李者早華，種榆柳者易陰。柞薪析而愈盛，樗槱翦而還生。然皆摧折於飛雪之後，憔悴於嚴霜之辰。隨寒暑以同化，與糞壤以俱淪。乃若鬆之茂也，幹排風雷，根裂崖石，鱗蹙百丈，髯蒼千尺。其柯參天，則鸞鳳棲其顛；其肪入地，則龍蛇伏其窟。凜高節兮，四時不能易其操；建大廈兮，萬牛不得輕其力。茲豈眾木之凡姿，與夫百草之弱質者所能比哉？嗚呼！在物固然，於人亦爾。殖德者不貴其苟，種學者非圖其易，嗇禮義之華實，毓性情之根柢，養其小以成大，蓄諸微而至著。若曰名以暴集為榮，行以速成為貴，謂片善為無益，以寸長為可棄，是猶冀合抱之材，而不養其拱把之時，望十圍之木，而不植於徑寸之際者也。」
淹字執禮，司空如晦之叔父。隋大業末官御史中丞。王世充僭號，署為吏部。洛陽平，太宗引為在策府兵曹參軍文學館學士。貞觀初拜御史大夫，封安吉郡公，判吏部尚書，參議朝政。二年卒，贈尚書右僕射，諡曰襄。
文中子王氏，諱通，字仲淹。其先漢徵君霸，潔身不仕，高尚鎮天下。十八代祖殷，仕漢至雲中太守，以賢良稱，肇家於祁，以《春秋》、《周易》訓授鄉里，為子孫資。十四代祖述，克播前烈，著《春秋義統》，公府辟不就。九代祖，仕晉遭湣懷之難，遂東遷焉。生罕，罕生秀，皆以文學顯。秀生二子，長曰元謨，次曰元則。元謨以武略升，元則以儒術進。元則字彥法，即文中子六代祖也，仕宋曆太僕國子博士，以兄用武進，常歎曰：「先君所寶者禮樂，先師不學者軍旅，兄何為哉？」遂究心道德，博考經籍。以為功業不可以小成也，故卒為洪儒；卿相不可以苟處也，故終為博士。曰先師之職也不可墜，故江左號為王先生，受其道者曰王先生業，於是始稱儒門，世濟厥美矣。先生生江州府君煥，煥生虯。虯始北仕魏，太和中至并州刺史，創家臨河汾，惟曰晉陽穆公。穆公生同州刺史彥，惟曰同州府君。彥生濟州刺史傑，惟曰安康獻公。安康獻公生銅川府君，諱隆，字伯高，文中子之父也。幽識遠悟，非禮不動，傳先生之業，所在教授，門徒常千餘人。隋開皇初，以國子博士待詔雲龍門，時國家新有揖讓之事，方以恭儉定天下，天子常從容謂府君曰：「朕何如主也？」府君曰：「陛下聰明神武，得之於天，發號施令，不盡稽古，雖負堯舜之姿，終以不學為累。」帝默然，曰：「先生朕之陸賈也，何以教朕？」府君承詔，著《興衰要論》七篇，每奏，帝輒稱善，然未甚達也。府君始求出，補樂昌令，尋轉猗氏，後遷銅川，所在著稱，吏人敬愛，秩滿退歸，遂不仕。開皇四年，文中子始生，銅川府君筮之，遇坤之師，獻兆於安康獻公，公愀然作色曰：「素王之卦也。何為而來？地二化為天一，上德而居下位，能以眾正，可以王矣。雖有君德，非其時也。是孫也，必能通天下之志，而道不行，天所命也。」遂名之曰通。開皇九年，江東始平，銅川府君歎曰：「吾視王道，未有敘也，天下何為而一乎？」文中子侍於側，始十歲矣，有憂色。銅川府君曰： 「小子，汝知之乎？」文中子曰：「通嘗聞之夫子曰：古之為邦，有長久之策，故夏殷以下數百年，四海常一統也。後之為邦，行苟且之政，故魏晉以下數百年，九州無定主也。夫上失其道，民散久矣，一彼一此，何常之有？夫子之歎，蓋憂皇綱之不振，生人勞於聚斂，而天下將亂乎？」銅川府君異之曰：「其然乎！」遂告以《元經》之事，文中子再拜受之。十八年春正月，銅川府君晏居，歌伐木而召文中子，子矍然再拜：「敢問夫子之志何謂也？」銅川府君曰：「爾來。自天子至庶人，未有不資友而成者也。在三之義，師居一焉。道喪已來，斯廢久矣，然亦何常之有？小子勉旃，翔而後集。」文中子曰：「請從此行。」於是始有四方之志矣。蓋受《書》、《春秋》於東海李育，學《詩》於會稽夏典，問《禮》於河東關子明，正《樂》於北平霍汲，考三易之義於族父仲華，不解衣者六歲，其精誌如此。仁壽三年，文中子蓋冠矣，慨然有濟蒼生之心，遂西遊長安，見隋文帝。帝坐太極殿，召而見之，因奏太平之策十有二焉。推帝皇之道，雜王霸之略，稽之於今，驗之於古，恢恢乎若運天下於掌上矣。帝大悅曰：「得生幾晚矣，天以生賜朕也。」下其議於公卿，公卿不悅。時文帝方有蕭牆之釁文中子知謀之不用也，作《東征之歌》而歸。歌曰：「我思國家兮，遠遊京畿。忽逢帝王兮，降禮布衣。遂懷古人之心兮，將興太平之基。時異事變兮，誌乖願違。迂嗟，道之不行兮，垂翅東歸；皇之不斷兮，勞身西飛。」文帝聞而傷之，再征之，不至。四年文帝崩。大業元年一徵，又不至，辭以疾。謂所親曰：「我周人也，家本於祁，永嘉之亂，蓋東遷焉。高祖穆公，始仕於魏，魏周之際，有大功於生人，天子錫之地，始家於河汾，故有墳隴，於茲四代矣。茲土也，其人憂深思遠，乃有陶唐氏之遺風焉，先君之所懷也，且有先人之敝廬在焉。家本儉約，茅簷土階，蕞如也，以避風雨。道之不行，則知之矣。舍此欲安之乎，不如退而誌其道。」定居萬春鄉之甘澤裏，乃續詩書，正禮樂，修元經，讚易道，蓋有事於述者九年，而六經大就。門人自遠而至，河南董恒、太山姚義、京兆杜淹、趙郡李靖、南陽程元、扶風竇威、河東薛收、中山賈瓊、清河房元齡、钜鹿魏徵、太原溫大雅、潁川陳叔達等咸稱師，北面受王佐之道焉，其往來受業者不可勝數，蓋將千餘人。故隋道衰，而文中子之教興於河汾之間，雍雍如也。大業十年，尚書召署蜀郡司戶，不就。十一年，以著作佐郎國子博士徵，並不至。下三年，江都難作，而文中子有疾，召薛收而謂之曰：「吾夢顏子稱孔子之命而登吾階，坐於牖下，北面援琴而歌曰：『禮樂既正，詩書既成，讚明易道，聿修元經，歸休乎何必永厥齡。』此殆夫子使回召我也，吾必不起矣。」蓋寢疾七日而終。門人薛收、姚義等數百人共會議曰：「吾師其至人乎，自仲尼以來，未之有也。《禮》云：『男生有字，以昭德也；死有諡，以易名也。』夫子生當天下亂，昭王不興，莫能宗之，故退而刪詩書，正禮樂，修元經，讚易道，聖人之大旨明矣。天下之能事畢矣。仲尼既沒，文不在茲乎？《易》曰：『黃裳元吉，文在中也。』請諡曰文中子。」絲麻設位，哀以送之。禮畢，悉以文中子之書還於王氏。蓋《禮論》二十五篇，列為十卷；《樂論》二十篇，列為十卷；《續書》一百五十篇，列為二十五卷；《續詩》三百六十篇，列為十卷；《元經》五十篇，列為十五卷；《讚易》七十篇，列為十卷。並未及行於時。遭代喪亂，盜賊奔突，先夫人用藏其書於竹笥，扶老攜幼，東西南北，未嘗離身焉。大唐武德四年，天下大定，先夫人得返於故居，復以書授於其弟凝。文中子二子，長曰福郊，少曰福畤。
馮字季輔，以字行，渤海蓚人。隋末殺賊報讎，率眾歸高祖，授陟州總管府戶曹參軍。貞觀末累遷中書令兼檢校吏部尚書，賜爵蓚縣公。永徽二年授光祿大夫行侍中兼太子少保。卒年五十八，贈開府儀同三司荊州都督，諡曰憲。
陛下平定九州，富有四海，德超邃古，道高前烈。時已平矣，功已成矣，然而刑典未措者何哉？良由謀猷之臣，不宏簡易之政；台閣之吏，昧於經遠之道。執憲者以深刻為奉公，當官者以侵下為益國，未有坦平恕之懷，副聖明之旨。至如設官分職，各有司存，尚書八座，責成斯在，王者司契，義屬於茲。伏願隨方訓誘，使各揚其職。仍須擢溫厚之人，升清潔之吏，敦樸素，革澆浮，先之以敬讓，示之以好惡，使家識孝慈，人知廉恥。鬼言過行，見嗤於鄉閭；忘義私昵，取擯於親族。杜其利欲之心，載以清淨之化，自然家肥國富，氣和物阜。禮節於是競興，禍亂何由而作？竊見聖躬，每存節儉，而凡諸營繕，工徒未息。正丁正匠，不供驅使；和雇和市，非無勞費。人主所欲，何事不成？猶願愛其財而勿殫，惜其力而勿竭。今畿內數州，實為邦本，地狹人稠，耕植不博菽粟雖賤，儲蓄未多，特宜優矜，令得休息，強本弱枝，自古常事。關河之外，徭役全少，帝京三輔差科非一，江南河北，彌複優閑，須為差等，均其勞逸。今公主之室，封邑足以給資用；勳貴之家，俸祿足以供器服。乃戚戚於儉約，汲汲於華侈，放息出舉，追求什一，公侯尚且求利，黎庶豈覺其非？錐刀必競，實由於此，有黷朝風，謂宜懲革。仕以應務代耕，外官卑品，猶未得祿，既離鄉家，理必貧匱。但妻子之戀，賢達猶累其懷；饑寒之切，夷惠罕全其行。為政之道，期於易從，若不恤其匱乏，唯欲責其清勤，凡在末品，中庸者多，止恐巡察歲去，軒繼軌，不能肅其侵漁，何以求其政術？今戶口漸殷，倉稟已實，斟量給祿，使得養親，然後督以嚴科，責其報效，則庶官卑力，物議斯允。竊見密王元曉等俱是懿親，陛下友愛之懷，義高古昔，分以車服，委以藩維，須依禮儀，以副瞻望。比見帝子拜諸叔，諸叔亦答拜，王爵既同，家人有禮，豈合如此顛倒昭穆？伏願一垂訓誡，永循彝則。
