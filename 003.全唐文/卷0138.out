世南字伯施，越州餘姚人。曆官陳隋，復事竇建德。入唐為秦府參軍，累轉秘書監，封永興縣子。年八十一卒，贈禮部尚書，諡曰文懿，圖像淩煙閣。
惟皇王之盛烈，表帝德之休符。有金方之瑞獸，乃曜質於名都。既馴洽於郊甸，亦騰倚於山隅。素毳呈彩，霜毫應圖。宴嘉賓於雅什，偶仙客於天衢。故能著美祥瑞，流名典謨。
觀四時之代序，對三秋之爽節。雲既淨而天高，潦將收而水潔。凝珠露之淒冷，鏡青山之淒澈。燕違幕而巢空，雁驚群而行絕。於斯時也，登綺閣，臨冰觀。開霧谷之疏幌，褰輕綃之碧幔。映金波之皎潔，明玉繩之燦爛。看夜鵲之繞枝，望牽牛之隔漢，蓮尚香於江浦，草猶青於河畔。
惟皇王之御曆，乃承天而則大。洽至道於區中，被仁風於海外。通鳳穴以文軌，襲龍庭以冠帶。舍夷言於蒿街，陳萬物於王會。渺渺地角，悠悠嶂表。有絕域之神獸，因重譯而來擾。其所居也，岩磴深阻，盤紆絕峻。翠嶺萬重，瓊崖千仞。馬頓轡而莫外，車摧輪而不進。聚方服之君長，召積風而奉進。爾乃發烏弋，過白狼。逾絕巘，跨飛梁。越流沙而遙集，超積石而高驤。其為狀也，則筋骨糾纏，殊姿異制。闊臆修尾，勁毫柔毳。鉤爪鋸牙，藏鋒蓄銳。弭耳宛足，伺閑借勢。暨乎奮鬛舐唇，倏來忽往。瞋目電曜，發聲雷響。拉虎吞貔，裂犀分象。碎遒兕於齦齶，屈巴蛇於指掌。踐藉則林麓摧殘，哮吼則江河振蕩。是以名將假其容，高人圖其質。罄其威以淩厲，美其風而讚述。鑒倚伏以榮身，乃有識之高軌。彼白猿之騁妙，終取斃於弧矢。雖元豹之幽棲，亦捐軀於岩趾。並同亡而異術，豈行藏之足紀。何茲獸之明智，獨出處以殊倫。雖奮武以馴摯，乃知機而屈伸。去金方之僻遠，仰元風之至淳。服猜心與猛氣，遂感德以依仁。同百獸之率舞，共六擾而來馴。斯則物無定性，從化如神。譬鱗羽變質於淮海，金錫成器於陶鈞。當是時也，兆庶欣瞻，百僚嘉歎。悅聲教之遐宣，屬光華之在旦。臣載筆以叨幸，得寓目於奇玩。順文德以呈祥，乃編之於東觀。
若夫巢木為金門之始，轉蓬乃玉輅之先。斯蓋前古之樸略，而後代之精研。是以鼉鼓質而罕聽，葦籥輕而莫傳。笛不為於商律，瑟見毀於繁弦。此皆白圭，玷以成疾。嗟近者之莫言，歎知音之不述。惟皇禦極，書軌大同。鑠矣文教，康哉武功。既象舞之載設，亦夷歌之遠通。乃定八音，論六樂。成均弦誦之藝，制氏鏗鏘之學。辨新聲於變徵，研奇操於清角。鏞管鹹奏，絲桐畢陳。有琵琶之妙曲，乃越眾而超倫。器便時而適用，節每段而逾新。謐四座以傾耳，歎和聲之入神。爰詔百辟，備序厥因。於是大司樂進而稱曰：臣以末學，聞諸前誌。尋斯樂之所始，乃弦鞀之遺事。強秦創其濫觴，盛漢盡其深致。爰有達人，演茲奇器。參古今而定質，擬神明而攄思。慰遠嫁之羈情，寬絕域之歸誌。既而班爾運能，鉤繩相設。求嘉木於五嶺，取殊材於九折。析文梓而縱分，剖香檀而橫列。木瓜貞柘，盤根錯節。或錦散而花開，或線縈而綺結。徒觀其為狀也，則象形鬥極，殊姿巧制。隨良樸之修短，任規模之巨細。既異材而合體，亦刓方而就銳。惟適道以從宜，故無取乎凝滯。若乃琢玉範金之巧，雕文鏤采之奇。上覆手以懸映，下承弦而仰施。帖則西域神獸，南山瑞枝。屈盤犀嶺，回旋鳳池。開寶撥以更運，帶文綬而旁垂。聲備角商，韻包宮羽。橫卻月於天漢，寫回風於洛浦。始聞弦之既調，乃長弄而徐撫。應緩步之疏節，隨輕身之妙舞。悲紫塞之昭君，泣烏孫之公主。季倫歡金穀之宴，仲容暢竹林之聚。至如七德昭備，六軍凱旋。諧戎麾而威遠，合金奏而功宣。詠燕山之已勒，美瀚海之方鐫。亦有飛梁邸，遊楚館。聞促柱之再調，聽鳴弦之疏彈。葉高文而自遠，飛羽觴之無算。又如長河草綠，高樓月下，入小苑而看花，遊上蘭而藉野，泛澄波而轉鷁，息長鬆而係馬。臨清流而揮弦，與殊方而俱寫。其奇趣則抑揚嘈囋，聯綿斷續。紆餘雙鶴之唫。清壯三秦之曲。望南山之遙翠，見西江之始綠。少年有長命之詞，倡女有可憐之調。願百齡兮眉壽，重千金之巧笑。逮乎嘉客既醉，高宴將闌。浮觴劇飲，披襟極歡。乃摧弦而急調，交酬獻之無端。若以河而注海，亦柸來而始彈。蓋感物動神，和心悅耳。豈振木之為輩？奚繞梁之足擬？夫道以簡易為尊，物以精微為貴。嗟四弦之已約，乃包含於元氣。葉笙鏞之律呂，參鍾石之經緯。於是鳳簫輟吹，龍笛韜吟。元雲掩影，白雪藏音。故以暢皇風之威武，悅大雅之神心者也。
臣聞古之聖帝明王所以薄葬者，非不欲崇高光顯珍寶，具物以厚其親，然審而言之，高墳厚隴，珍物畢備，此適所以為親之累，非曰孝也。是以深思遠慮，安於菲薄，以為長久萬代之計，割其常情，以定之耳。昔漢成帝造延昌二陵，制度甚厚，功費甚多，諫議大夫劉向上書，其言深切，皆合事理，其略曰：「孝文居霸陵，淒愴悲懷，顧謂群臣曰：『嗟乎，以北山石為槨，用紵絮斮陳漆其閑，豈可動哉？』張釋之進曰：『使其中有可欲，雖錮南山猶有隙；使其中無可欲，雖無石槨，又何戚焉？夫死者無終極，而國家有廢興。』釋之所言，為無窮計也。」孝文寤焉，遂以薄葬。又漢氏之法，人君在位，三分天下貢賦，以一分入山陵。武帝歷年長久，比葬，陵中不復容物。霍光暗於大體，奢侈過度，其後至更始之敗，赤眉賊入長安，破茂陵取物，猶不能盡。無故聚斂百姓，為盜之用，甚無謂也。魏文帝於首陽東為壽陵，作終制，其略曰：「昔堯葬壽陵，因山為體，無封無樹，無立寢殿園邑，為棺槨足以藏骨，為衣衾足以朽肉。吾營此不食之地，欲使易代之後，不知其處。無藏金銀銅鐵，一以瓦器。自古及今，未有不亡之國，無有不發之墓。喪亂以來，漢氏諸陵，無不發掘。至乃燒取玉匣金鏤，骸骨並盡，豈不重痛哉？若違詔妄有變改，吾為戮屍於地下，死而重死，不忠不孝，使魂而有知，將不福汝。以為永制，藏之宗廟。」魏文此制，可謂達於事矣。向使陛下德止如秦漢之君臣，則緘口而已，不敢有言。伏見聖德高遠，堯舜猶所不逮，而俯與秦漢之君，同為奢泰，舍堯舜殷周之節儉，此臣所以尤戚也。今為邱隴如此，其內雖不藏珍寶，亦無益也。萬代之後，人但見高墳大塚，豈謂無金玉也？臣之愚計，以為漢之霸陵，既因山勢，雖不起墳，自然高顯。今之所卜，地勢即平，不可不起。宜依《白虎通》所陳周制，為三仞之墳，其方中制度，事事減少。事竟之日，刻石於陵側，明邱封大小高下之式。明器所須，皆以瓦木，合於禮文，一不得用金銀銅鐵。使後代子孫，並皆遵奉，一通藏之宗廟，豈不美乎？且臣下除服用三十六日，已依霸陵，今為墳隴，又以長陵為法，恐非所宜。伏願深覽古今，為長久之慮。臣之赤心，唯願萬歲之後，神道常安，陛下之孝名，揚於無窮耳。
漢家即位之初，便營陵墓，近者十餘歲，遠者五十年，方始成就。今以數月之閑，而造數十年之事，其於人力，亦已勞矣。又漢家大郡都五十萬戶，即曰人眾未及往時，而工役與之一等，此臣所以致疑也。
臣聞秋獮冬狩，蓋惟恒典，射隼從禽，備乎前誥。伏惟陛下因聽覽之餘辰，順天道以殺伐，將欲躬摧班掌，親禦皮軒，窮猛獸之窟穴，盡逸材於林藪，夷凶翦暴，以衛黎元，收革擢羽，用充軍器，旌旗較獵，式遵古典。然黃屋之尊，金輿之貴，八方之所仰德，萬國之所係心，清道而行，猶戒銜橛，斯蓋慎重防微，為社稷計也。是以馬卿直言於前，張昭變色於後，臣誠微賤，敢忘斯義？且天弧星單，所殪已多，頒禽賜獲，皇恩亦溥。伏願時息獵車，且韜長戟，不拒芻蕘之請，降納涓澮之流，袒裼徒搏，任之群下，則貽範百王，永光萬代。
若夫神妙無方，非籌算能測，至理凝邈，豈繩準所知？實乃常道無言，有著斯絕，安可憑諸天縱，窺其窅冥者乎？至如五門六度之源，半字一乘之教，九流百氏之目，三洞四檢之文，苟可以經緯闡其圖，詎可以心力到其境者？英猷茂實，代有人焉，法師俗姓陳，潁川人，晉司空群之後也。自梁及陳，世傳纓冕，爰祖及伯，累葉儒宗。法師少學三論，名聞朝野，長該眾典，聲振殊俗，威儀肅穆。介節淹通，留連清翰，發摘微隱。比地方春，藏用顯仁之量；如愚若訥，外闇內明之功。固能智周測海，道亞彌天，豈止摻類山濤，神侔庾亮而已。爾其文情，乃典而不野，麗而有則，猶八音之並奏，等五色以相宣。道行則納正見於三空，拯群迷於八苦，既學博而心下，亦守卑而調高，實釋種之梁楝，生人之羽儀者矣。加以賑乏扶危，先人後已，重風光之拂照林牖，愛山水之負帶煙霞，願力是融，晦跡肥遁，以隋開皇之末，隱於青溪山之鬼峪洞焉。迥構岩崖，則蔽虧日月；空飛戶牖，則吐納風雲。其閑采五芝而偃仰，遊八禪而寢息，餌鬆術於溪澗，披薜荔於山阿。皆合掌歸依，摩頂問道，經行恬靜，十有餘年。然其疊嶂危岑，長鬆巨壑，野老之所棲盤，古賢之所遊踐，莫不身至目睹，攀穴指歸。仍撰《青溪山記》一卷，見行於世。太史令傅奕，學業膚淺，識慮非長，乃穿鑿短篇，憑陵正覺，將恐震茲布鼓，竊比雷門，中庸之人，頗成阻惑。法師湣彼後昆，又撰《破邪論》一卷。雖知虞衛同奏，表異者九成；蠅驥並驅，見奇者千里。終須朱紫各色，清濁分流，訶以凡測聖之，責以俗校真之咎。引文證理，非道則儒，曲致深情，指的周密，莫不轍亂旗靡，瓦解冰銷。入室有操矛之圖，厥角無容頭之地。於是傳寫不窮，流布長世，若披雲而見日，同迷蹤而得道。法師著述之性，速而且理，凡厥勒成，多所遺逸。今散采所得詩賦碑誌讚頌箴誡記傳啟論，及三教係譜釋老宗源等，合成三十餘卷。法師與仆，情敦淡水。義等金蘭，雖服制異儀，而風期是篤，輒以藤綆聯彼珪璋，編為次第，其詞云爾。
客有通元先生，好求古跡，為余知書啟之發源，審以臧否。曰予不敏，何足以知之？今率以聞見，隨紀年代，考究興亡，其可為元龜者，舉而敘之。
古者畫卦立象，造字設教，爰寘形象，肇乎倉史；仰觀俯察，鳥跡垂文，至於唐虞。煥乎文章，暢於夏殷，備乎秦漢。洎周宣王史史籀，循科鬥之書，采倉頡古文，綜其遺美，別署新意，號曰籀文，或謂大篆。秦丞相李斯，改省籀文，適時簡要，號曰小篆，善而行之。其倉頡象形，傳諸典策，世絕其跡，無得而稱。其籀文小篆，自周秦以來，猶或參用，未之廢黜。或刻於符璽，或銘於鼎鍾，或書之旌鉞。往往人間，時有見者。夫言篆者傳也，書者如也，述事契誓者也；字者孳也，孳乳寢多者也。而根之所由，其來遠矣。先生曰：「古文籀篆，曲盡而知之，愧無隱焉。」隸草攸止，今則未聞，願以發明，用袪昏惑。曰：「至若程邈隸體，因之罪隸，以名其書，樸略微奧，而歷禩增損，迄以湮淪。而淳喜之流，亦稱傳習，首變其法，巧拙相沿，未之超絕。史遊制於《急就》，創立草槁，而不之能。崔杜析理，雖則豐妍，潤色之中，失於簡約。伯英重以省繁，飾之銛利，加之奮逸。時言草聖，首出常倫。鍾太傅師資德昇，馳騖曹蔡，仿學而致一體，真楷獨得精妍。」而前輩數賢，遞相矛盾，事則恭守，無舍儀則。尚有瑕疵，失之斷割。逮乎王廙王洽，逸少子敬，剖析前古，無所不工。八體六文，必揆其理，俯拾眾美，會茲簡易，制成今體，乃窮奧旨。先生曰：「於戲！三才審位，日月燭明，固資異人，一敷而化。」不然者，何以臻妙？無相奪倫，父子聯鑣，軌範後昆。先生曰： 「書法元微，其難品繪，今之優劣，神用無方。」小學疑迷，惕然將寤，而旨迷之義，其可聞乎？曰：「無讓繁詞，敢以終序。」
文字經藝之本，王政之始也。倉頡象山川江海之狀，蟲蛇鳥獸之跡，而立六書。戰國政異俗殊，書文各別，秦患多門，定為八體。後復訛謬，凡五易焉。然並不述用筆之妙，及乎蔡邕張索之輩，鍾繇王衛之流，皆造意精微，自悟其旨也。
心為君，妙用無窮，故為君也。手為輔，承命竭股肱之用，故為臣也。力為任使，纖毫不撓，尺丈有餘故也。管為將帥，處運動之事，執生死之權，虛心納物，守節藏鋒故也。毫為士卒，隨管任使，跡不拘滯故也。字為城池，大不虛，小不孤故也。
用筆須手腕輕虛。虞安吉云：「夫未解書意者，一點一畫，皆求象本，乃轉自取拙，豈成書耶？」太緩而無筋，太急而無我骨，側管則鈍慢而多肉，豎管則乾枯而露骨。及其悟也，粗而不鈍，細而能壯，長而不為有餘，短而不為不足。
筆長不過六寸，捉管不過三寸，真一行二草三，指實掌虛。右軍云：「書弱紙強，筆強紙弱。」筆強者弱之，弱者強之也。遲速虛實，若輪扁斫輪，不徐不疾，得之於心，而應之於手，口所不能言也。拂掠輕重，若浮雲蔽於晴天；波撆勾截，如微風搖於碧海。氣如奔馬，亦如朵鉤，變化出乎心，而妙用應乎手。然則體約八分，勢同章草，而各有趣，無問巨細，皆有虛散。其鋒員豪蕝，按轉易也，豈真書一體？篆草章行八分等，當覆腕上搶，掠豪下開，牽撆撥䟐，鋒轉行草，稍助指端鉤距轉腕之狀矣。
行書之體，略同於真。至於頓挫磅礴，若猛獸之搏噬；進退鉤距，若秋鷹之迅擊。故覆筆搶豪，乃按鋒而直引其腕，則內旋外拓，而環轉紓結也。旋豪不絕，內轉鋒也。加以掉筆聯豪，若石瑩玉瑕，自然之理。亦如長空遊絲，容曳而來往；又似蟲網絡壁，勁實而復虛。右軍云：「遊絲斷而能續，皆契以天真，同於輪扁。」又云：「每作點畫，皆懸管掉之，令其鋒開，自然勁健矣。」
草則縱心奔放，覆腕轉蹙，懸管聚鋒，柔豪外拓。左為外，右為內，起伏連卷，收攬吐納，內轉藏鋒。既如舞袖，揮拂而縈紆；又若垂藤，樛盤而繚繞。蹙旋轉鋒，亦如騰猨過樹，逸虯得水，輕兵追虜，烈火燎原。或氣雄而不可抑，或勢逸而不可止。縱狂逸放，不違筆意也。右軍云：「透嵩華兮不高，逾懸壑兮能越。或連或絕，如花亂飛。若強逸意而不相副，亦何益矣？」但先緩引興，心逸自急也。仍接鋒而取興，興盡則已。又生𢳇鋒，仍豪端之奇象，兔絲之縈結，轉剔刓角，多鉤篆體，或如蛇形，或如兵陣。故兵無常陣，字無常體矣。謂如水火，勢多不定，故云字無常定也。
欲書之時，當收視返聽，絕慮凝神，心正氣和，則契於妙。心神不正，書則欹斜，志氣不和，書則顛仆。其道同魯廟之器，虛則欹，滿則覆，中則正，正者衝和之謂也。然字雖有質，跡本無為，稟陰陽而動靜，體萬物以成形，達性通變，其常不主。故知書道元妙，必資於神遇，不可以力求也。機巧必須以心悟，不可以目取也。字形者，如目之視也。為目有止限，由執字體也。既有質滯，為目所視，遠近不同。如水在方圓，豈由乎水？且筆妙喻水，方圓喻字，所視則同，遠近則異。故明執字體也。字有態度，心之輔也，心悟非心，合於妙也。借如鑄銅為鏡，非匠者之明；假筆傳心，非毫端之妙。必在澄心運思，至微至妙之閑，神應思徹，又同鼓琴輪指妙響，隨意而生，握管使鋒，逸態逐毫而應，學者心悟於至妙，書契於無為，苟涉浮華，終懵於斯理也。
自古賢哲，勤乎學而立其名。若不學，即沒世而無聞矣。且會稽之竹箭，湛盧之斷割，不括而羽之，不淬而礪之，終不見利用之材耳。羲之云：「耽玩之功，積如邱山。」張芝學書，池水盡墨。當其雅趣，求彼真意，無圖其形容，而滯於體質。此貴乎志意專精，必有誠應也。余中宵之間，遂夢吞筆，既覺之後，若在胸臆。又因假寐，見張芝指一道字用筆體法，斯源也。足明至誠感神，信有徵矣。故羲之於山陰寫黃庭經，感三臺神降。其子獻之於會稽山，見一異人披雲而下，左手持紙，右手持筆，以遺獻之，獻之受而問之曰：「君何姓字？復何遊處？筆法奚施？」答曰：「吾象外為宅，不變為姓，常定為字，其筆跡豈殊吾體耶？」獻之佩服斯言，退而臨寫，向逾三歲，竟昧其微。況乃不學乎？羲之云：「自非通靈感物，不可與談斯道。」夫道者，學以致之。飽食終日，而無所用心，則去之逾遠矣。不得其門而入，雖勤苦而難成矣。今立以君臣之體，類以攻戰之勢，將以近而喻遠，必因筌而得兔。務欲成其體要，啟其戶牖，庶將來君子，思而勉之。
世南聞大運不測，天地兩平；風俗相承，帝基能厚；道清三百，鴻業六超；君壽九宵，命周成算；元無之道，自古興明。世南。
賢兄處見臨樂毅論，便是青過於藍，欣忭無已，數願學耳。世南近臂痛，發書不堪覼縷也。虞世南呈，十三日遣書。謹空，得書為慰，可言也。
疲朽未有東顧之期，惟增慨歎。今因使人指申代面，必公力也。鄭長官致問極真，而其三人恒不，蕩蕩將如何？故承後時有所異責。
弟子早年忽遇重患，當時運心，差愈之日，奉設千人齋。今謹於道場供千僧蔬會，以斯願力。希生生世世，常無疾惱，七世久遠，六道怨親，並同今願。
微臣屬書東觀，預聞前史。若乃知幾其神，惟睿作聖，元妙之境，希夷不測。然則三五迭興，典墳斯著，神功聖跡，可得言焉。自肇立書契，初分爻象，委裘垂拱之風，革夏翦商之業。雖復質文殊致，進讓罕同，靡不拜洛觀河，膺符受命。名居域中之大，手握天下之圖。象雷電以立威刑，法陽春而流惠澤。然後化漸八方，令行四海。未有偃息鄉黨，棲遲洙泗，不預帝王之錄，遠跡胥史之儔。而德侔覆載，明兼日月。道藝微而復顯，禮樂弛而更張。窮理盡性，光前絕後，垂範於百王，遺風於萬代。猗歟偉歟！若斯之盛者也！夫子膺五緯之精，踵千年之聖，固天縱以挺質，稟生德而降靈。載誕空桑，自標河海之狀；才勝逢掖，克秀堯禹之姿。知微知章，可久可大。為而不宰，合天道於無言；感而遂通，顯至仁於藏用。祖述先聖，憲章往哲。夫其道也，固以孕育陶鈞，包含造化，豈直席卷八代，並吞九邱而已哉！雖亞聖鄰幾之智，仰之而彌遠；亡吳霸越之辨，談之而不及。於時天曆寢微，地維將絕，周室大壞，魯道日衰，永歎時囏，實思濡足，遂乃降跡中都，俯臨司寇。道超三代，止乎季孟之間；羞論五霸，終從大夫之後。固知棲遑弗已，志在於求仁；危遜從時，義存於拯溺。方且重反淳風，一匡末運。是以載贄以適諸侯，懷寶而遊列國。元覽不極，應物如響，辨飛龜於石函，驗集隼於金櫝。觸舟既曉，專車能對，識罔象之在川，明商羊之興雨。知來藏往，一以貫之。但否泰有期，達人所以知命；卷舒惟道，明哲所以周身。羑裏幽憂，方顯姬文之德；夏台羈絏，弗累商王之武。陳蔡為幸，斯之謂歟。於是自衛反魯，刪書定樂，讚易道以測精微，修春秋以正襃貶。故能使紫微降光，丹書表瑞，濟濟焉，洋洋焉，充宇宙而洽幽明，動風雲而潤江海。斯皆紀乎竹素，懸諸日月。既而仁獸蜚時，鳴鳥弗至，哲人云逝，峻嶽已隤。尚使泗水卻流，波瀾不息，魯堂餘響，絲竹猶傳，非夫體道窮神，至靈知化，其執能與於斯乎？自時厥後，遺芳無絕，法被區中，道濟天下。及金冊斯誤，玉弩載驚，孔教已焚，秦宗亦墜。漢之元始，永言前烈，襃成爰建，用光祀典，魏之黃初，式遵古訓，宗聖疏爵，允緝舊章，金行水德亦存斯義。而晦明匪一，屯亨遞有，筐筥蘋蘩，與時升降，靈宇虛廟，隨道廢興。炎精失禦，蜂飛蝟起，羽檄交馳，經籍道息。屋壁無藏書之所，階基絕函丈之容。五禮六樂，翦焉煨燼。重宏至教，允屬聖期。大唐運膺九五，基超七百，赫矣王猷，蒸哉景命，鴻名盛烈，無得稱焉。皇帝欽明睿哲，參天兩地，乃聖乃神，允文允武。經綸云始，時維龍戰，爰整戎衣，用扶興業。神謀不測，妙算無遺，宏濟艱難，平台區宇。納蒼生於仁壽，致君道於堯舜。職兼三相，位總六戎，元珪乘石之尊，朱戶渠門之錫。禮優往代，事逾恒典。於是在三眷命，兆庶樂推，克隆帝道，丕承鴻業。明玉鏡以式九圍，席蘿圖而禦六辯。寅奉上元，肅恭清廟。宵衣吳食，視膳之禮無方；一日萬幾，問安之誠彌篤。孝治要道，於斯為大。故能使地平天成，風淳俗厚，日月所照，無思不服。憬彼獯戎，為患自古。周道再興，僅得中算。漢圖方遠，才聞下策。徒勤六月之戰，侵軼無厭；空盡貳師之兵，憑淩滋甚。皇威所被，犁顙厥角，空山盡漠，歸命闕廷，充仞槁街，填委外廄。開辟以來，未之有也。靈台偃伯，玉關虛候。江海無波，熢燧息警。非煙浮漢，榮光莫河。楛矢東歸，白環西入。猶且兢懷馭朽，興眷納隍；卑宮菲食，輕徭薄賦；斫雕反樸，抵璧藏金；革舄垂風，綈衣表化；歷選列辟，旁求遂古；克已思治，曾何等級，於是眇屬聖謨，凝心大道，以為括羽成器，必在膠雍，道德潤身，皆資學校，矧乃入神妙義，析理微言，厲以四科，明其七教，懿德高風，垂裕斯遠。而楝宇弗修，宗祧莫嗣，用紆聽覽，爰發絲綸。武德九年十二月廿九日，有詔立隋故紹聖侯孔嗣哲子德倫為襃聖侯，乃命經營，惟新舊址。萬雉斯建，百堵皆興，揆日占星，式規大壯。鳳甍騫其特起，龍桷儼以臨空。霞入綺寮，日暉丹檻。窅窅崇邃，悠悠虛白。圖真寫狀，妙絕人功。象設已陳，肅焉如在。握文履度，復見儀形。鳳跱龍蹲，猶臨咫尺。唍爾微笑，若聽武城之弦；怡然動色，似聞簫韶之響。襜襜盛服，既睹仲由；侃侃禮容，仍觀衛賜。不疾而速，神其何遠？至於仲春令序，時和景淑，皎絜璧池，圓流若鏡，青蔥槐市，總翠成帷。清滌元酒，致敬於茲日；合舞釋菜，無絕於終古。皇上以幾覽餘暇，遍該群籍，乃制《金鏡述》一篇，永垂鑒戒。極聖人之用心，宏大訓之微旨。妙道天文，煥乎畢備。副君膺上嗣之尊，體元良之德。降情儒術，遊心經藝。楚詩盛於六義，沛易明於九師。多士伏膺，名儒接武。四海之內，靡然成俗。懷經鼓篋，攝𪗋趨奧。並鏡雲披，俱餐泉湧。素絲既染，白玉已雕。資覆簣以成山，導涓流而為海。大矣哉！然後知達學之為貴，而宏道之由人也。國子祭酒楊師道等，偃元風於聖世，聞至道於先師，仰彼高山，願宣盛德。昔者楚國先賢，尚傳風範，荊州文學，猶鐫歌頌。況帝京赤縣之中，天街黃道之側，聿興壯觀，用崇明祀，宣文教於六學，闡皇風於千載。安可不讚述徽猷，被之雕篆？乃抗表陳奏，請勒貞碑，爰命庸虛，式揚茂實。敢陳舞詠，乃作銘云：
景緯垂象，川嶽成形。挺生聖德，實稟英靈。神凝氣秀，月角珠庭。探賾索隱，窮幾洞冥。述作爰備，邱墳鹹紀。表正十倫，章明四始。係纘羲易，書因魯史。懿此素王，邈焉高軌。三川削弱，六國從衡。鶉首兵利，龍文鼎輕。天垂伏鱉，海躍長鯨。解黻去佩，書燼儒坑。纂堯中葉，追尊大聖。乃建襃成，膺茲顯命。當塗創業，亦崇師敬。胙土錫圭，禮容斯盛。有晉崩離，維傾柱折。禮亡學廢，風頹雅缺。戎夏交馳，星分地裂。蘋藻莫奠，山河已絕。隋風不競，龜玉淪亡。樽俎弗習，干戈載揚。露霑闕里，麥秀鄒鄉。修文繼絕，期之會昌。大唐撫運，率繇王道。赫赫元功，茫茫天造。奄有神器，光臨大寶。比蹤連陸，追風炎昊。於鑠元後，膺圖撥亂。天地合德，人神攸讚。麟鳳為寶，光華在旦。繼聖崇儒，載修輪奐。義堂宏敞，經肆紆縈。重欒霧宿，洞戶風清。雲開春牖，日隱南榮。鏘宏鍾律，蠲絜齍明。容範既備，德音無斁。肅肅升堂，兟兟讓席。獵纓訪道，橫經請益。帝德儒風，永宣金石。
維貞觀九年歲次癸未五月乙未朔六日庚子，大行太上皇崩於大安宮，殯於前殿之西階。粵十月甲子朔二十七日庚寅，將遷座於獻陵，禮也。九天落構，七曜沉暉，引鷺翿於雙闕，駕龍需於六飛。哀子嗣皇帝諱，擗踴崩心，攀號泣血，悲慕望其如在，痛音顏之已絕。去昭景而不留，即幽途而永訣。孝以追遠，哀惟慎終。爰詔史冊，敘德宣風。其詞曰：
元覽載籍，逖聽皇王。立德可久，應運斯昌。天基崇峻，帝係悠長。虹暉降祉，真氣呈祥。蔥珩朱紱，熊軾龍章。契葉禎符，誕生睿聖。彤雲晝聚，黃星夕映。舒卷潛躍，幾深道性。地載天臨，日暉川鏡。曆試藩嶽，風移俗正。火德雲謝，群龍戰野。蚩尤曜旗，王良策馬。拔山曀日，滔天泯夏。蕩析黎元，阽危宗社。提劍創業，仗鉞專征。風驅雲動，海運天行。伐謀上略，制勝神兵。尊王踐土，複帝夷庚。職惟上相，任隆群辟。六階已平，四門鹹辟。殊物顯命，彝章典冊。錫重介珪，禮優乘石。煙雲改色，鏞筦變音。觀圖受命，負扆君臨。仁霑動植，化感飛沉。殷輅周冕，禹跡堯心。削觚返樸，抵璧藏金。商俗未改，遺氛阻亂。沙塞虔劉，伊叛渙。應變雷動，乘機電斷。十角雲消，三川冰泮。漸以文教，致諸王道。制禮和樂，尊儒養老。翠鳳棲桐，丹魚在藻。水浮元貝，階榮朱草。威加海外，澤被區中。要荒合軌，鞮譯遐通。沒羽沈浪，飛輪駕風。眷言釋負，有懷高謝。倏爾櫟陽，杳同姑射。趨詩禮以承天，稟義方以成化。聿應景福，方期大年。玉幾奄及，金縢遂騫。絕五日之晨省，遽千齡而上仙。攀幃扆以孺慕，抱劍舄以纏綿。嗚呼哀哉！虔奉顧托，式遵遺誌。捐珠玉而不藏，即陶甄以成器。貽儉德以為謨，垂風聲於後嗣。嗚呼哀哉！永去天邑，言遵地市。背沃野於神皋，越通川於渭涘。懷岐下之前跡，眷新豐之舊裏。笳哀噎以留思，聯翩而顧指。悲風急而古木吟，平野晦而愁雲起。嗚呼哀哉！惟綴衣之如昨，忽馳光之不駐。亟時遊而節改，俄涉新而履故。野蒼蒼以日衰，歲凜凜而行暮。感物悲於氣序，銜哀踐於霜露。泣川水之東流，動商山之風樹。蹐厚地而無感，仰高天而何訴。嗚呼哀哉！曰聖與仁，誰前誰後。炎昊無金石之固，勳華異鬆喬之壽。孰曆世而長存，惟令名之不朽。矧元功與至德，冠列辟而為首。俾軼五而登三，與造化而長久。嗚呼哀哉！
維貞觀十年歲次甲申六月己未朔二十一日已卯，大行皇后崩於立政殿。粵九月十一日丁酉，將適座於昭陵，禮也。殯宮夕啟，靈需曉前。儼帷帟於空殿，肅陛衛於靈筵。皇帝親臨宵載，義深追遠。瞻青蒲而永絕，悼玉階之莫反。蜃輅將引，犧樽已徹，爰詔記言，式揚徽烈，其詞曰：
二儀合德，兩曜齊光。列聖觀象，邦家克昌。猗歟華族，英靈降祉。比齊越姜，疋宋逾子。育德高門，騰芬素里。體仁將聖，披圖閱史。
造舟為梁，嗣徽前德。履和思順，自家刑國。淑問不已，柔風允塞。繢組執勤，怱珩垂則。時逢昌聖，運屬休徵。代邸膺曆，唐侯嗣興。
紫宮並曜，黃道階昇。化宣風始，業賛丕承。比德無競，凝神不測。應物通理，撫機先識。體備賢能，暉無眺側。績苞九亂，恩加八極。
性道希夷，言容莊敬。戒奢處約，懷沖履正。景曖風暄，霜嚴冰淨。領略三古，箴規六行。源濬流遠，時昌祚延。國貞誕叡，皇友挺賢。
談高辨日，學貫通玄。慈訓所及，懿德光前。五福云備，千齡方永。地紀絕維，月輪韜景。晨興弗豫，德音彌整。馬鬛無封，鶴珠斯屏。
嗚呼哀哉！
異人神於倏忽，變容服於平生。改清蹕以哀挽，易朱旗以素旌。昔照朝景，響環珮於增城；今冥永夜，吟松柏於山楹。嗚呼哀哉！
氣變灰飛，暑退寒襲。煙觸樹而凝慘，露分枝而泫泣。聞哀鴈之夕飛，聽悲風之曉急。仰雲霄而永慕，慟陵寢其何及？嗚呼哀哉！
背玄武而北轅，絕牽牛而橫度。途去去而逾遠，馬駸駸而不駐。想渭水之貫都，歎黃山而隱霧。嗚呼哀哉！
嗟人生之浮促，若飄風之過牖。牖何風而蹔停？人何生而能久？惟承天與載物，邈慈深而德厚。邁任姒之高蹤，播英聲而無朽。嗚呼哀哉！
