亮字希明，杭州錢塘人。初授秦王文學，預十八學士之列。貞觀初為宏文館學士，拜通直郎散騎常侍。十六年封陽翟縣侯。卒年八十八，贈太常卿，諡曰康。
臣亮言：伏見聖制故司空鄭國公挽詞十首，詞窮清曲，理備哀傷。漢武北管之書，更慚追遠；魏文南皮之歎，取愧悼亡。與辰緯而相暉，隨鍾石而俱振。魏徵早逢興運，譽美當朝，為聖主之賢臣，預能官於多士。出納通顯，憑藉寵私，忠誠所到，心力同盡。而逝水不追，清徽永謝。樹碑荒壟，已叨相質之文；哀歌泉路，複降高堂之曲。事重一時，榮流千載。臣趨侍學林，竊觀睿藻，不入玉山，屢逢盈尺，如遊珠水，常睹照車，慶抃之深，唯知舞蹈，不任下情。
臣亮言：臣聞堯鼓納諫，舜木求箴，茂克昌之風，致升平之道。伏惟陛下應千祀之期，救百王之弊，平壹天下，劬勞帝業，旰食思理，廢寢憂民，用農隙之餘，遵冬狩之禮。令車之所遊踐，虞旗之所涉曆，網唯一麵，禽止三驅。縱廣成之獵士，觀上林之手搏。回玉鑾而藉豐草，引金陣而滿平原。盡心目之娛，玩罝罘不樂。發彫弓而迫狡兔，飛勁矢而摧高鳥。期固畋弋之恒規，而皇王之壯觀。至於親逼猛獸，臣竊惑之。何者？筋力驍悍，爪牙輕捷，強弩一發，未必挫其凶心，長戟才撝，不能當其憤氣。雖複孟賁在左，夏育居前，卒然驚竄，事生慮表。如或近赴林叢，未填坑穀，駭屬車之後乘，犯宮騎之清塵。小臣怯懦，私懷戰栗。陛下以至聖之姿，垂將來之教，降情納下，無隔直言。臣叨逢明代，遊宦藩邸，身漸榮渥，日用不知。敢緣天造，冒陳丹懇，上觸宸嚴，伏增戰越。
典同置臬晝，參諸日中之景，夜考之極星，或告其越司視事，詞雲知無不為。
考工建官，匠人營國，既匡政本，將懋彝倫。惟彼京師，式模大壯，三門煙竦，九軌繩列。殷稱重屋，周曰明堂，必有以懸之工理，資置臬之審。晝規日景，夜考星躔，陽不遯來，月焉藏往？屬吾君稽古，庶政文明，將大樸為城池，用無私為宮闕。凡諸奢靡，鹹悉棄捐，瞻言主司，雖設何有？況典同之務，隸在宗伯，雖舉公道，全非守官。輒相奪倫，焉以逃責？望貽出位之誡，以厚正名之典。
建平文雅，休有烈光。懷忠履義，身立名揚。
才兼藻翰，思入機神。當官勵節，奉上忘身。
古稱益友，允光斯職。蘊此文辭，懷茲諒直。
軍諮諧噱，超然辨悟。正色於庭，匪躬之故。
道高業峻，神氣清遠。學總書林，文兼翰苑。
誌古精勤，紀言實錄。臨名殉義，餘風勵俗。
儒術為貴，元風可師。儔學非遠，離經在茲。

李侯鑒遠，雅量淹通。清言析理，妙藻推工。
賢哉博識，穆爾清風。遊情文苑，高步談叢。
篤行揚聲，雕文絕世。網羅百世，並包六藝。
猗與達學，蔚有斯文。水霜比映，蘭桂同芬。
六文科籀，三冬經史。家擅學林，人遊書史。
槐市騰聲，蘭宮遊道。抑揚辭令，縱橫才藻。
薛生履操，昭哉德音。辭奔健筆，思逸清襟。
言超理窟，辯折談風。蒲輪遠聘，稷契連蹤。
業敏遊藝，躬勤帶經。書傳竹帛，畫美丹青。
劉君直道，存交守信。雅度難追，清文遠振。
師古字籀，雍州萬年人。高祖朝授中書舍人，專掌機密。太宗即位，拜中書侍郎，封琅邪縣子，遷秘書監宏文館學士。貞觀十九年卒，年六十五，諡曰戴。
蘭之猗猗，窅窅其香，遁世無悶，抱道深藏。不以無人，而遂廢其芳，磅礴冰霜之際，虛徐蕭艾之場。揭之揚之，於古有光；不采而佩，於蘭無傷。豈膏黍之為用也，必焚必割？珠犀之畢通也，必剖必絕。雖佩玉而垂紳，亦吐甫而握發。
太古厥初，遺文闕矣。書祖二典，聿陳五教，唐、虞之訓，曆代宗焉。孰同理而不休？奚同亂而克韙？皇唐之興也，道積四聖，時將百年，澤浸生人，自根流葉，孝和晏駕，嗣子幼衝，凶臣嬖女，蹙弱王室，人甚崩角之危，朝深綴旒之歎。賴天獎忠勇，大戮鯨鯢，尊文廟而安神，清帝宮而待聖。少主奉天命以至禪，皇上拒天命以固違，群公卿士胥進曰：「陛下孝弟之至，曆數在躬：處儲闈有讓元子之德，居藩邸有辭太弟之高。六合欣戴，三靈允協，為天下君，其誰與讓？」皇帝義不得已，曰：「籲！所憂之長也。」迺被帝服，陟元後，延群臣，見兆人。是日也，景雲至；茲歲也，戎狄來。其尤祥極瑞，雜遝異類，蓋玩狎而不記矣。上方謹庶務，覽眾則，履乾乾，懷翼翼，遊道德之靈囿，從鸞鷺之珍群，視天下之所不見，聽天下之所不聞，帝典皇綱，於斯備矣。宜定郊報之禮，革封禪之則，答神貺，揚元德，不然者，則二宗無類帝之壇，五嶽無省方之館矣。若夫湯頌傳於考父，文什著於周公，臣子之誌，不可闕也。敢作頌曰：
天祚聖唐，啟我明主。大哉皇帝！與天同矩。天乎蓋之，地乎載之。陽和化育，懷生賴之。孝乎惟孝，告成於天。靈壇神嶽，思皇嘏焉。皇哉皇哉，胡可舍旃？大君受命，景雲來翔。流天汛日，爛漫成章。稽諸瑞典，昔祚軒皇。而今表聖，土德以昌。西戎遠國，畏君之靈。古稱即序，今迺來庭。帝女是降，其從如星。天人偃革，以迄太寧。北胡狙獷，狃於征伐。帝初曆試，護彼窮發。懷我好音，稽顙天闕，遐哉大同，天子之功。
問：天生蒸庶，樹之司牧，立化成俗，闡教宏風。譬璽印之抑塗，若盤盂之置水。汙隆各隨所齒，方圓在其所制。夏後尚忠之政，固以率服萬邦；殷人先敬之道，亦足儀型百姓。亟從革變，靡定沿襲，所貴雖殊，同歸於乂，先聖設法，將不徒然。厥意如何，佇問詮釋。
問：夫雜用霸道，不純德教。是非稽古，何以稱強？權宜一切，寧可垂訓。其理隱微，其說安取？且設官分職，非賢不任，知人則哲，惟帝難之。良由言行相違，名實乖舛，情態難睹，蘭艾莫分，藻鏡銓衡，若其混糅，如何審綜？察茲優劣，八觀之術，往彥所陳，七繆之郵，非無前說。澄汰糠比，其可必陳。何謂七繆？宜具條錄，勿致闕遺。又西京課吏，其法何以？鄴洛考功，眾議孰得？且公卿已下，員祿素定，量其間劇，職務才舉。而散官一色，多乏器幹，縱非鄙弱，則有疵瑕。至於銜命諸方，承旨出使，按察撫勞，絡繹相趨。若差職事之人，則於官曹闕廢，如其專遣冗散，又致前途虧失，彼此難周，未能通允，欲施何法，使得兼濟？又二代寮寀，大數幾何？用官詳備，遣人可觀，準望聖朝，繁省何若？自秦及漢，掌外使者何人？當塗典午，出邦畿者何職？書傳所說，可得而言？職達化方，久應商略，既無礙滯，悉俟敷陳。
問：潔已以進，陳諸往冊，平康正直，彰乎前訓，修身勵操，俱曰可稱。攝職當官，何者尤切？必能兼善，其利溥哉，互有所長，宜甄先後。今既舉茲二事，欲委共康，廣扇清風，大矯流俗，施行條教，可用率下，使人懷水玉之心，家有素絲之節。軌物昭範，佇觀表儀。若在姬周，號稱多士，嬴氏居位，亦有賢人。誰修廉潔之道？孰當正直之舉？爰及雨漢魏晉已來，曆載遐長，廉直眾矣。其間尤異，凡有幾人？必須具列姓名，分條事跡。無或非當，意狀殊違，先古有言，惟德作乂。既充廉潔之選，又應正直之科，誠宜追蹤曩人，尚想同誌，並驅前烈。誠可比肩。仰企高山，誰者弗逮。當仁不讓，寧假撝謙。近取諸身，豈或涯分。無而為有，是則非廉，虛美雷同，又乖正直。兼茲學植，理必該通，原始要終，當盡宏博。
問：學以從政，昔賢令則。博文強識，君子所尚。結發升朝，敷衽受職。開物成務，率由茲道。是以登高能賦，可列大夫；試諷籀篇，乃得為史。然而算祀悠邈，載籍實繁，鑽仰雖多，罕能擇練。今將少論古昔，庶異見聞，勿用浮辭，當陳指要。九流七略，題目何施？八體六書，名義焉在？三皇五帝，諸說不同。列次分區，誰者為允？翠媯元扈，臨之而安得？綠純黃玉，所表其奚事？陰康驪畜，行序孰當？封钜大填，胡寧遊處？彤魚昌仆，出何典誥？窮蟬聲望，厥類惟何？管仲文錦，既醜何貴？子產深煉，實厚何俾？周鼎所存，識者幾物？齊鍾所釁，卒用何牲？罷絀諸侯，何名三十六都？襃貶將相，何謂三十二人？至如象葉之精乎棄日，木雞之巧乎異端，著於簡牒，何所沮勸？學綜古今，想宜究悉，一二顯析，無憚米鹽。
問：八政所先，食貨居首；萬商之業，市井為利。菽粟稻粱，饑饉足以充口；布帛絲纊，寒暑足以蔽形。生靈所資，莫此為急。爰及室宇器械，同出五材，皆稟造化之功，取者得供其用。而龜貝之屬，何故為寶？競取而多，誰所創意？錢幣之作，本以何施？億兆賴其何功？政教得其何助？若夫九府之法，於何貿遷？三官所統，又何典掌？未知乘時趨利，濟益深淺，起偽生奸，有何虧敗？九府之名，欲知其九，三官之號，何等為三？宜各指陳，務令可曉。子紺稱貴，文飾何如？赤仄殊形，以何間錯？又賣穀極賤，則農夫劬勞而不給；糴價翔踴，則工商窘乏而難振。為政之道，患在不均。設法籌算，去其太甚。使夫荷鍤擁耒，阡陌之用獲饒；作工通財，倉稟之儲不匱，又糴三舍一起自何人？以母權子，雲誰所建？各申何法？厥利焉如？今欲修之，孰可孰不可？亦宜辨說，不可曖昧。佐時經國，此亦一隅。既膺斯舉，何所興讓？聊動翰墨，豈申餘勇？
臣某等言：守太常少卿崔敦禮至京師，俯降神筆，曲垂誨獎，祗奉欣戴，伏深抃躍。臣等詳觀史策，曆選前王，損益相承，質文遞變，遺風餘烈，昭然可觀。自堯舜之後，殷周已降，政道踳雜，淳風斯寢，幹戈日用，喪亂宏多，悠悠千載，莫能澄廓。況乎有隋失德，區宇分離，九鼎鳧飛，八紘魚爛。圓首方足，俱委骸於原野；蹠實排虛，同取斃於凶毒。亂極則治，命實有歸。河清啟期，天祚攸底。陛下獨運神武，援手濡足，陶甄庶類，屈已忘勞。日月之所照臨，天地之所覆載，皆受更生之賜，俱荷裁成之力。加以留情庶政，昧旦丕顯，掃滌煩苛。澄清禮樂，遠邁開辟之功，牢籠帝王之表。時和歲稔玉燭遐被，嘉祉靈貺，金英自臻。朱明炎暑，聊因多暇，蹔回鸞蹕，巡幸甘泉，伏承攝衛攸宜，聖躬萬福。下情慶幸，率土鹹賴。臣等材質康陋，謬荷超擢，俯循薄劣，懼不克堪。謹當夙夜戰兢，自相勖勵，竭心罄力，以酬鴻造。使百僚率職，仰副天心；四方祇勉，俱稱慈澤。臣無任。
臣師古言：伏見宣敕、別將薛子雲、竇善衛二人，釋禁引見，此實陛下聖德寬仁，垂恩宥過，固非愚慮，所能測量。然臣之區區竊有管見，犬馬微誌，不敢隱默。臣聞殺生威權，帝王之所執，而憲章法律，臣下之所奉。子雲等身居五品，足知禁令，捕獲罪人，已就拘執，計其本犯，又非死刑，遂乃違法恣心，擅行殺戮，是無憚也。詐雲格殺，表奏求賞。是罔冒也。陛下付法司推窮，事須歸實，而遞相枝蔓，希冀恩澤，挾偽幹真。是要君也。自古節義之人，亦有讓死之事，皆為臨危遇厄，事不獲已，愛敬君親，亡身棄命。豈如子雲等明白故犯？懷詐藏奸，朋黨比周，違經亂法，於義無所取，於禮無所勸，其罪不可恕，其源不可開。且法司之體，職當察獄，義無縱濫，不得阿容。二人雖則讓辜，王司須定實罪。不言殺人之道，何者合坐？專述相讓之辭，以為盛美。亦非守職務據正法也。若使二人皆承，則不知罪之所在，如其二人並諱，複欲何以斷之？臣聞愚者之言，聖人擇焉，脫有可采，伏願許察。輕塵聽覽，伏增戰栗。
臣師古言：臣伏聞前年陛下親發聖慮，將降明敕，博問卿士，議欲封建，斯誠天機獨悟，妙策深遠，既合事宜，實惟治要。然而議者不一，各執異端。或欲追法殷周，遠遵上古，天下之地，盡為封國，庶姓群官，皆錫茅社。或雲凋弊之後，人稀土曠，封建之事，並未可行。此皆不臻至理，兩失其中。何者？今古異俗。文質不同，不可空采虛名，以乖實效。若即廢罷州縣，分為列國，無功而受封爵，庶姓而專臣吏，非直於理不合，亦自制度難成。至於磐石之基，實資藩屏，皇枝帝子，維城是寄。伏以漢祖撥亂，懲艾前失，大啟九國，雜行霸道，規模宏遠，曆祚延長。近代澆浮，不樹宗子，雖有王侯之號，了無藩輔之實。故易為傾動。顛而不扶。前哲往賢，論之已備。臣愚以為當今之要，莫如量其遠近，分置王國，均其戶邑，強弱相濟，畫野分疆，不得過大。間以州縣，雜錯而居，互相維持，永無傾奪。使各守其境，而不能為非。協力同心，則足扶京室。階下然後命分諸子，各就封之，為置官僚，皆一省選用。法令之外，不得擅作威刑。朝貢禮儀，具為條式。一定此制，萬世永久。則狂狡絕暴慢之心，本朝無怵惕之慮。臣輒獻愚管，伏聽采擇。塵黷非宜，退增戰懼。惶恐謹言。
明堂之制，陛下已發德音，久令詳議。但以學者專固，人人異言，損益不同，是非莫定。臣愚以為五帝之後，兩漢以前，高下方圓，皆不相襲。惟在陛下聖情創造，即為大唐明堂，足以傳於萬代，何必論戶牖之多少，疑階庭之廣狹？若恣儒者互說一端，久無斷決，徒稽盛禮。昔漢武欲草封禪儀，博望諸生，所說不同，莫知孰是。惟禦史大夫倪寬勸上自定制度，遂成登封之禮。臣之愚誠，亦望陛下斟酌繁省，自為節文，不可謙讓，以淹大典。
昔周武王之時，天下太平，遠國歸款，周史乃集其事，為王會篇。今萬國來朝，至如此輩章服，實可圖寫，今請撰為王會圖。
將封先祭，義在告神，且備款謁之儀，方展慶成之禮。固當為壇下址，預申齋潔，讚饗已畢，然後登封。既表重慎之深，兼示行事有漸。今請察於山下，封於山上，四出開道，壇場通儀，南面入升，於事為允。今請山上圜壇廣五尺，高九尺，用五色土為之。四面各設一陛，御位在壇前，升自南陛，而就行事。舊藏玉牒，止用石函，亦用書盛篋笥。所以或呼為石篋。然其形大質重，轉徙非易。岱宗儻無此石，皆應取自他山。所以不為混成，累輯而作，大要在於周固，藉其縝密。而近代儀注，更名石感。感非稽古之文，本無義訓可尋。贏縮之間。貴在折中，不煩紛議，更增疑惑。今請方石三枚，以為再累。其十枚石檢，刻方石四邊而立之，纏以金繩，用備檢約。凡言封者，皆是積土之名，利建分封，亦以班社立號，謂之封憚，厥義可知。今若置牒壇上，止因累石，不加繕築，即以為封，匪唯嚴秘之道，有如簡率，亦乃名實不副，理恐乖爽。今請於圜壇之上，安置方石，封印既訖，加五色土，築以為封，高一丈二尺，而廣二丈。金玉重寶，質性堅貞，宗祀嚴禋，皆充器幣。豈嫌華靡？實貴精確。況乎三神壯觀，萬代鴻名。禮極殷崇，事資藻縟，玉牒玉檢，式韞靈琦，傳之無窮，永存不朽。至於廣袤之數，足以載文辭；緘束之方，務在申膠固。今宜立制，隨時損益。豐功厚德，既以跨躡前蹤；盛典宏規，無勞一遵曩式。今請玉牒長一尺八寸，廣厚各五寸，玉檢厚二寸，其印齒疏密，隨印大小，距石之設，意取牢固，本資實用，豈雲巧飾？今既積土厚封，更無差動，天長地久，寧假支持？斜設橫安，請並弗置。勒石紀號，垂裕後昆。美盛德之形容，闡後王之休烈。其義遠矣！其事尚焉！我皇聲暢九垓，威橫八極，靈祇不愛其寶，兆庶無得而稽。但當讚述希夷，以攄臣下之至，具祭壇之例，登封之所，肆覲萬國，受記百神，固宜刻頌，顯揚功業。至如小距環壇，石闕別樹，事非經據，無益禮儀，煩而非要，請從減省。神靈璽寶而弗用，由來無所施行。其六璽雖以封書，莫不披於群下。受命之璽，登封則用，昭事上元，表茲介福，休徵緯兆，豈因常貫？又封檢之璽，分寸不同，即事而言，請並更造。既順肅虔之理，永垂創制之名。禪壇制度，請從新禮，行事儀式，亦並依之。自外委細不載於文者，職在所司，隨事量定，議曰：
謹率愚管，具錄如前，庸疑之言，不足觀采。但封禪大禮，舊典不存。秦漢以來，頗有遺跡。闕而不備，難可甄詳。昔在元封，倪寬專讚其決；逮乎光武，梁鬆獨屍其事。搢紳雜議，不知所裁。至如流俗傳聞，記注臆說，未嘗從事，徒有空言，乖殊不一，曷足雲也？且夫沿革不同，著之前誥，自君作古，聞諸往冊。方今台鉉佐時，遠超風後，秩宗典職，追邁伯夷。究六經之妙旨，畢天下之能事。納於聖德，稟自宸衷，果斷而行，文質斯允。（《文苑英華》載別本同異：「詔旨集公卿及儒生學士議登封事，謹依訪聞，具件如右。但封禪大禮，舊典不存，秦漢以來，頗有遺跡，闕而不備，雞可甄詳。昔在元封時，主博采群論，建武有司亦稟成規，至如記注近書，委巷浮說，不足憑據，無所取材。且夫沿革不同，著於往冊。自君作古，實惟令範。聖朝丕業，方貽萬載，臣下庸蔽，不敢專決，請垂鑒察，克斷宸衷，謹錄奏聞，伏聽裁擇。謹議。」）
臣聞七廟觀德，義冠於宗祀；三祖在天，式彰於嚴祀。致敬之情允洽，大孝之道克宣。是以八佾具陳，肅儀形於綴兆；四懸備展，被鴻徽於雅音。著作樂之明義，擇皇王之令典，前聖所履，莫大於茲。伏惟皇帝陛下天縱咸通，率由冥極。孝治昭懿，光被於八埏；愛敬純深，追崇於百世。永言錫祚，思宏頌聲。鍾律革音，播鏗鏘於享薦；羽籥成列，申蹈厲於蒸嘗。爰制典司，加隆稱號，循聲覈實，敬闡尊名。竊以皇靈滋慶，濬源長委，邁吞燕之生商，軼擾龍之肇漢。咸韜光於九二，漸發跡於三分。高祖紐地補天，重張區宇，返魂肉骨，再造生靈。恢恢帝圖，與二儀而合大；赫赫皇道，共七曜以齊明。雖復聖跡神功，不可得而窺測，經文緯武，敢有寄於名言。敬備樂章，式昭彝範，具列如左，皇祖宏農府君宣簡公懿王三廟樂請同奏長發之舞；太祖景皇帝廟樂請奏大基之舞；世祖元皇帝廟樂請奏大成之舞；高祖大武皇帝廟樂請奏大明之舞；文德皇后廟樂請奏光大之舞；七廟登歌請每室列奏。謹議。
伏承詔旨，欲太原立高祖寢廟，博達卿士詳悉以議聞。伏惟聖情感切，永懷纏慕，思廣蒸嚐，事深追遠。但究觀祭典，考驗禮經，宗廟皆在京師，不欲下土別置。至若周之豐鎬，並為遷都，乃是因事便營，非雲一時別立。其郡國造廟。爰起漢初，率意而行，事不稽古，源流漸廣，大違典制。是以貢禹韋元成匡衡等。招聚儒學，博詢廷議，據禮陳奏，遂從廢毀。自斯以後，彌曆年代，輟而弗為，迄今永久。按《禮記》曰：「祭不欲瀆，瀆則不敬。」《書》云：「禮煩則亂，事神則難。」斯並睿哲之格言，皇王之通訓。況複導揚素誌，實昭懿則，俾遵儉約，無取豐殷。今若增立寢廟，別安主祏，有乖先旨，靡率舊章，垂裕後昆，理謂不可。誠以天衷不遺，至性罔極，固宜勉割深衷，俯從大禮。則刑於四海，式光萬代。列采搢紳，僉曰惟允。謹議。
臣等竊聞明堂之建，其所從來遠矣。自天垂象，聖人則之，蒿柱茅簷之規，上下方圓之制。考之大數，不窬三七之閒；定之方中，必居景已之地：豈非得房心布政之所，當太微上帝之宮乎？故仰葉俯從，正名定位，人神不雜，各司其序，則嘉應響至，保合太和焉。昔漢氏承秦，經籍道息，旁求堙墜，詳究難明。孝武初，義立明堂於長安城南，遭竇太後不好儒術，事迺中廢。孝成之代，又欲立於城南，議其制度，莫之能決。至孝平元始四年始制造於南郊，以申嚴配。光武中元元年，立於國城之南。自魏、晉迄於梁朝，雖規制或殊，而所居之地，恒取景已者，斯藎百王不易之道也。高宗天皇大帝纂承平之運，崇樸素之風，四夷來賓，九有鹹乂。永徽三年，詔禮官學士議明堂制度。群儒紛競，各執異端，久之不決，因而遂止者，何也？非謂財不足力不堪也，將以周、孔既遙，禮經且紊，事不師古，或爽天心，難用作程，神不孚佑者也。則天太後總禁闈之政，藉軒台之威，屬皇室中圮之期，攝和憙從權之制，以為乾元大殿，承慶小寢，當正陽已午之地，實先聖聽斷之宮。表順端門，儲精營室，爰從朝饗，未始臨禦，迺起工徒，挽令摧覆。既毀之後，雷聲隱然，眾庶聞之，或以為神靈感動之象也。於是增土木之麗，因府庫之饒，南街北闕，建天樞大儀之制；乾元遺跡，興重閣層樓之業。煙焰蔽日，梁柱排雲，人斯告勞，天實貽誡，煨燼甫爾，遽加修複。況乎地殊景已，未答靈心；跡匪膺期，迺申嚴配事乖彝典，神不昭格，此其不可者一也。又明堂之制，木不鏤，土不文，今體式乖宜，違經紊禮，雕鐫所及，窮侈極麗，此其不可者二也。高明爽塏，事資虔敬，密近宮掖，何以祈天？人神雜擾，不可物取，此其不可者三也。況兩京上都，萬方取則，而天子闕當陽之位，聽政居便殿之中，職司其憂，豈容沈默？當須審考曆之計，擇煩省之宜，不便者量事改修，可因者隨時適用，削彼明堂之號，克複乾元之名，則當寧無偏，人識其舊矣。謹議。
竊以肅恭禋祀，經邦彝訓，追遠念功歷代鴻典。故當立文定制，適事從宜，垂裕後昆，永貽憲則。聖皇馭，元化醇深，錯綜遺文，苞括舊藝。於穆清廟，備孝享於吉蠲；股肱良哉！豫銘常之配侑。爰發明詔，俾命率由。秩宗致請，博謀僚列，淺聞寡見，無足觀采。但禮經殘缺，年載遐深，傳習各殊，執見靡一。《爾雅》說祀禘為大祭，《公羊》義大事為袷，何休所釋，又異鄭元。然皆一配之文。曾無重祝之證。是非眾論，雖曰踳駮，隆殺二端，厥趨可睹。謹按祫者合食。禘乃禘祭，禘小於袷，理則非疑。《商書》上稱從與於大享，《周禮》著祭於大烝。是知小祀不及功臣，其事又無可惑。魏晉以降，莫不通行。中間雖經差失，梁朝又已矯正。有齊立號，朝宗河朔。周氏命曆，卜食咸陽。修定禮義，皆有憑據，同遵此典，未嘗厚厘革。今欲更改，實謂非宜。六經莫見斯文，三雍不顯其跡，悠悠之論，蔑足雲也。且夫無豐於尼，昔賢著誡；黷則不敬，祀典明文。徒見異端，假從臆說，煩而非當，於義無取。又尋古之配祭，皆在於冬，據其時月，益明非禘。況乎臣之立功，各因所奉，享祀之日，從主升配。禘之為祭，自於本室。廟未毀者，不至太祖之庭，君既不來，而臣獨當祀列，對揚尊極，乃非所事。豈容山河之誓，務乎殷重，霜露之感，從於簡略。論情即理，孰曰可安？今請祫配功臣，禘則不豫。依經合義，進退為允。謹議。
原夫服紀之制，異統同歸，或本恩情，或申教義，所以慎終追遠，敦風厲俗。輕重各順其適，名實不可相違。喪過乎哀，承象之明訓；其易寧戚，聖道之遺旨。所議兩條，實為舛駁，特降絲綍，俾革遺。謬曆代之所不寤，儒者於是未詳，超然元覽，獨昭深致。竊以舊館脫驂，尚雲出涕，鄰裏有殯，且輟巷歌。況乎昆弟之妻，嚴親是奉；夫之昆弟，貲業本同。遂乃均諸百姓，絕於五服，當其喪沒，闔門縞素，已獨晏然，元黃莫改，靜言至理，殊非宏通，無益關防，實開淪薄。相為制服，孰謂非宜？在昔子思，宣尼之胄，為位哭嫂，事著禮文。哭既施位，明其慘怛，苟避凶服，豈曰稱情？又外氏之親，俱緣於母，母舅一列，等屬齊尊。姨既小功，舅乃緦服。曲生異議，茲亦未安。秦康孝思，見舅如母。語其崇重，寧非密戚。三月輕服，靡副本心。愚情為昆弟之妻，服當五月。夫之昆弟，鹹亦如之。為舅小功，同於姨服。則親疏中節，名數有倫。帷薄之制更嚴，內外之序增睦。至如舅姑為婦，其服太輕，家婦止於大功，眾婦小功而已。但著代之重，事義特隆，饋奠之重，誠愛兼極，略其恩禮，有虧慈惠。猶子之婦，並服大功，已子之妻，翻其減降。又是厚薄乖衷，義理相形，以類而言，未為允協。今請家婦期服，眾婦大功，既表授室之親，又答執笄之養。叔仲之後，諸婦齊同。則周洽平均，更無窒礙矣。謹議。
突厥鐵勒，皆上古所不能臣，陛下既得而臣之，請皆置之河北，分立酋長，領其部落，則永永無患矣。
