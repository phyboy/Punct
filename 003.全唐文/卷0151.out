洎字思道，荊州江陵人。仕蕭銑為黃門侍郎，銑敗歸國，授南康州都督府長史。貞觀七年累拜給事中，封清苑縣男，累遷侍中。太宗征遼，兼太子左庶子檢校民部尚書，留輔太子監國。十九年，為褚遂良所誣賜死，文明初詔復爵。
臣某言：臣聞尚書萬機，實為政本，伏尋此選，授受誠難。是以八座比於文昌，二丞方於管轄，爰至曹郎，上應列宿。苟非稱職，竊位興譏。伏見比來尚書省，詔敕稽停，文案壅滯，臣誠雖庸劣，請述其源。貞觀之初，未有令仆，於時省務繁雜，倍多於今，而左丞戴胄，右丞魏徵，並曉達吏方，質性平直，事應彈舉，無所回避。陛下又假以恩慈，自然肅物，百司匪懈，抑此之由。及杜正倫續任右丞，頗亦厲下，比者綱維不舉，並為勳親在位，器非其任，功勢相傾，凡在官寮，未循公道，雖欲自強，先懼囂謗。所以郎中與奪，唯事諮稟，尚書依違，不得斷決。或憚聞奏，故事稽延，案雖理窮，仍更盤下，去無程限，來不責遲，一經出手，便涉年歲。或希旨失情，或避嫌抑理。勾司以案成為事了，不究是非；尚書用便僻為奉公，莫論當否。遞相姑息，唯務彌縫。且選賢授能，非才莫舉，天工人代，焉可妄加？至於懿戚元勳，但宜優其禮秩，或年高耄及，或積病智昏，既無益於時宜，當致之以閑逸。久妨賢路，殊為不可。將救茲宿弊，且宜精簡尚書左右丞左右司郎中，如並得人，自然綱維備舉，亦當矯正趨競，豈唯息其稽滯而已？
臣聞郊迎四方，孟侯所以成德；齒學三讓，元良由是作貞。斯皆屈主祀之尊，申下交之義，故得芻言鹹薦，睿問旁通，不出軒庭，坐知天壤，率由茲道，永固鴻基者焉。至若生乎深宮之中，長乎婦人之手，曾未識憂懼，無由曉風雅。雖複神機不測，天縱生知，而開物成務，終由外獎，匪夫崇彼幹籥，聽茲謠頌，何以辨章庶類，甄核彝覈倫？曆考賢聖，鹹資琢玉。是故周儲上哲，師望奭而加裕；漢嗣深仁，引園綺而昭德。原夫太子，宗祧是係，善惡之際，興亡斯在，不勤於始，將悔於終。是以晁錯上書，令先通政術；賈誼獻策，務前知禮教。竊惟皇太子玉裕挺生，金聲夙振，明允篤誠之美，孝友仁義之方，皆挺自天資，非勞審諭，固以華夷仰德，翔泳希風矣。然則寢門視膳，已表於三朝；藝宮論道，宜宏於四術。雖春秋鼎盛，飭躬有漸，實恐歲月易往，墮業興譏，取適宴安，言從此始。以臣愚短，幸參侍從，思廣離明，輕願聞徹，不敢曲陳故事，請以聖德言之。伏惟陛下誕睿膺圖，登庸曆試。多才多藝，道著於匡時；允文允武，功成於纂祀。萬方即敘，九圍清宴，尚且雖休勿休，日慎一日，求異聞於振右，勞睿思於當年，乙夜觀書，事高漢帝，馬上披卷，勤過魏後。陛下自勵如此，而令太子優遊棄日，不習圖書，臣所未諭一也。加以暫屏機務，即寓雕蟲。紆寶思於天文，則長河韜映；摛玉華於光劄，則流露成彩。固已錙銖萬代，冠冕百王。屈宋不足以升堂，鍾張何階於入室？陛下自好如此，而太子悠然靜處，不尋篇翰，臣所未諭二也。陛下備該眾妙，獨秀寰中，猶晦天聰，俯詢凡識，聽朝之隙，引見群官，降以溫顏，詢以今古，故得朝廷是非，裏閭好惡，凡有巨細，必關聽覽。陛下自行如此，而令太子久入趨侍，不接正人，臣所未諭三也。陛下若謂無益，則何事勞神？若謂有成，則宜申貽厥後，蔑而不急，未見其可。伏願俯推睿範，訓及儲君，授以良書，娛之嘉客。朝披經史，觀成敗於前蹤；晚接賓遊，訪得失於當代。間以書劄，繼以篇章。則日聞所未聞，日見所未見，副德逾光，群生之福也。竊以良娣之選，遍於中國，仰惟聖旨，本求典內，防微慎遠之慮。固非群下所測。暨乎徵簡人物，則與聘納相違，監撫二周，未延一士。愚謂內既如彼，外亦宜然者，恐招物議，將謂陛下重內而輕外也。古之太子，問安而退，所以廣敬於君父；異宮而處，所以分別於嫌疑。今太子一侍天闈，動移旬朔，師傅以下，無由接見。假令供奉有隙，暫還東朝，拜謁既疏，且事俯仰，規諫之道，固所未暇。陛下不可以親教，宮寀無因以進言，雖有具寮，竟將何補？伏願俯循前躅，稍抑下流，宏遠大之規，展師友之義。則離徽克茂，帝圖斯廣，凡在黎元，孰不慶賴？太子溫良恭儉，聰明睿哲，含靈所悉，臣豈不知？而淺識勤勤，思效愚忠者，願滄溟益潤，日月增華也。
臣聞帝王之與臣庶，聖哲之與庸愚，上下相懸，擬倫斯絕。若乃以至愚而對至聖，以極卑而對極尊，徒思自強，不可得也。陛下降恩旨，假慈顏，凝旒以聽其言，虛襟以納其說，猶恐群下未敢對揚，況動神機，縱天辯，飾辭以折其理，援古以排其議，欲令凡庶何階應答？臣聞皇天以無言為貴，聖人以不言為德。老君稱大辯若訥，莊生稱至道無文，此皆不欲煩也。是以齊侯讀書，輪扁竊議，漢皇慕古，長孺陳譏，此亦不欲勞也。且多記損心，多語耗氣，心氣內損，形神外勞，初雖不覺，後必為累。須為社稷自愛，豈為性好自傷乎？竊以今日昇平，皆陛下力行所致，欲令長久，匪由辯博，但當忘彼愛憎，慎茲取舍，每事敦樸，無非至公，若貞觀之初則可矣。至如秦政強辯，失人心於自矜；魏文宏才，虧眾望於虛說。此才辯之累，皎然可知。伏願略茲雄辯，浩然養氣，簡彼緗圖，淡焉怡目。固萬壽於南嶽，齊百姓於東戶，則皇恩斯畢，天下幸甚。
敬宗字延族，杭州新城人。武德初補秦府學士，貞觀時累除著作郎，封高陽縣男。高宗朝為禮部尚書，冊拜侍中，進封郡公，拜中書令太子少師同東西台三品。咸亨元年致仕，仍加特進，三年薨，年八十一，冊贈開府儀同三司揚州大都督，初諡謬，改字恭。
臣忝班下列，胥宇上京。欣托巢之有庇，體墐戶之全生，爰鑿小池，依於勝地。引八川之餘滴，通三涇之洋泌。慕鑒止而端形，乃遊智而清誌。爾其潺湲繞砌，瀲灩縈除。擬高陽而不足，比蹄涔而有餘。遊瑩劍之微鳥，躍露鼎之纖魚。乃若掎井傍通，桃蹊俯映。仰天津兮共澹潔秋景兮俱淨。倒列宿以疑珠，含望舒而似鏡，睹江使之潛處，玩波臣之沈泳。於是翻光甕牖，漾影蓬門。溜激石兮長嘯，島鼓流兮相喧，竹凝露而全弱，荷因風而半翻。足以澡瑩心神，澄清耳目。對昆明而取況，喻春蘭與秋菊。不羨寶於河宗，豈希光於昜穀？，彼瑤池之高燕，固幽遠而空傳。此坳堂之信遠，遂騰譽而聞天。降臨渭之睿藻，連橫汾之曩篇。何微生之一日，荷大賚於千年。
臣聞人靈貴損，天道忌盈。朱火中而炎景謝，金波滿而哉魄生。察遞來於四序，揆迭運於三精。淺智昧於成象，通識詳於未萌。務循虛而守約，處崇高而慎傾。爰制宥卮，勖茲居位。藏丹楹之峻宇，偶清廟之彝器。禮虛舟之瀁空，鑒撲滿之延祟。彼遊鱗之盤樂，鹹見亡於芳餌。此貪夫之死權，誠{西乏}駕於名利。唯達人兮服道，執溫恭兮靜誌。居泰山以思危，騁高衢而不躓。在大明之元覽，猶垂旒以蔽聰。履克讓之貞吉，尚養正以希蒙。矧群材之小器，忘戒溢而虧衝。悟負乘之必蹶，敬循崖而飭躬。由是鳴謙君子，卑以自牧。如彼景山，猶藏疾於林麓；譬諸巨海，亦素王於百穀。庶辭滿而常正，固懷空而靡覆。若乃求中軌範。流慶次源。峰潤由於韜王，葉茂本於根深。草卷葹而不死，木交讓以俱存。梅飛英而斂笑，桃絢采而無言。燕迎秋兮遁跡，鶯移春兮息喧。皆順序而行止，得妙物之元門。道雅合於斯器，故保精而養魂。
覽先哲之英華，遊舊典之場圃。善逾遠而斯應，德既昭而必溥。見漢屏於睢陽，驗周藩於有魯。表商邱而作鎮，規楚室而興宇。亦何代其無人？諒吾王之邁古，於是命世作弼，含章挺英。允文允武，惟誠惟明。聽甘棠之暇隙，想叢桂之幽情。瞰浮雲而誌遠，瑩寒井而神清。乃命仆夫，整駕山隅，勝鳴笳於通穀，擁飛蓋於高衢。逍遙仁智之境，放曠道德之區。造中天而式宴，陵倒景而為娛。星懸珠網，日對金鋪。雲承綺棟，霓縈繡櫨。既而近鼎玲瓏，遠眺溟濛。隔翠微而半顯，曆凡穴而才通。等玉京之仙化，侔銀闕之神功。於時百卉敷榮，六合清朗。霞淡水而川媚，風飄林而澗響。聳絕壁之千尋，掛懸流之萬丈。蔽日月而孤峙，吐雲霓而秀上。循折阪而回，躡危嶠而來往。鑿離暉於石鏡，挹瑞露於雲掌。爾其花藥芬披，蹊徑參差。舒英冒渚，擢幹臨崖。乍莽蒼而橫植，忽葑茸而倒垂。扇晨飆而嫋嫋，含宿霧而猗猗。蔭町疃之毛群，哢間關之羽族。或相賀於薨棟，或競馳於原陸。駒食藿而馴場，鶯含桃而出穀。德澤加於飛走，榮光周於草木。日雲暮，時稍闌。暢神襟而體物，紀盛跡以濡翰。發詞林之華藻，瀉筆海之波瀾。命小臣而並作，賦大雅而承歡。
辭曰：芳園兮鬱鬱，高岫兮峨峨。君王兮遊豫，軒蓋兮經過。花同林兮異彩，鳥各囀兮相和。野獸鳴兮應鍾石，山英開兮間綺羅。侍荊台之入夢，舞洛汭之淩波。懸清暉於日月，同眉壽於山河。
臣聞五土異宜，四氣分序。考宿麥於生類，起嚴秋於溽暑。扇漸秀於梅風，潤岐苗於穀雨。於時陽翹總暢，陰呂潛生。當隆曦之首節，韞秋令之初萌。雜芸黃於綠野，參肅殺於朱明。始自天而下降，終因地而斯成。疇中氣爽，壟際風清。引神飆於綺殿，指明月於紈扇。砌積玉兮疑冰，庭飛花兮似霰。矯微陽於修景，溽寒露於方甸。棟刻桂兮含英，井雕蓮兮發絢。雲標峰而勢詭，氣登商而節變。若乃葉幄垂秀，條帷汎光。鶯傳枝而嫋娜，蜂散蕊而芬芳。對銀縚而偶穟，並金縷而分芒。如炎炎之鑠石，若懍懍之懷霜。資高明以納豫，順中和以自芳。非甘泉而滌景，異寒氣而浮涼。卻冰紈於寶笥，屏珍簟於披香。命載筆於蓬渚，讚天文於柏梁。幸千齡兮此遇，奉萬壽兮稱觴。
總群籟以擇音，曆眾材而簡質，惟茲竹之珍勁，獨懷貞而守一。若洗文濃露，濯影華池，離離嘉實，冉冉纖枝。含夕氣而拖翠，照晨旭以舒猗，淩積霜而莫改，因虛心而不虧。上橫桂暉，下拂鬆蓋，抗修莖於雲表，脫輕花於霞外。千仞未極其高，十圍寧伸其大？既絕群以標傑，亦冠叢而稱最，連星影而類珠，晚虹掛而猶帶。蒙密柔柯，布繁葉，白日朝映，素輪夜接。色淨潭深，影沉攢疊。洎乎層陰結，長飆起，清徵奏，鳴弦理。金罍溢而未傾，玉山儼而猶峙，詆訶六籍，咀嚼三史，窮元熙之根柢，極天地之終始。此乃至人勝集，七子碌碌，則安足齒。故語其用也。則五離十折，絲剖毫分，縈九華於紈扇，結雙雉於簟文。乍搖紈裦，時拂湘裙，掩凝鉛之豔逸，籠流麝之氤氳。若夫取象制儀，激商流雅，圓徵有素，清亮非假。信鳳鳴之可習，實龍吟而可寫，乃曲絕而和微，非韻高而調下。豈知分光綺殿，散影華軒，淡雲霞之遠色，沾雨露之餘恩。嘉庭樹之蠲忿，跂桃李之無言，庶歲寒而無易，常耀節於梁園。
門下：上蒼育物，大德基於施生；前哲至仁，大造源於去殺。是以矜慎庶獄，得其情而泣辜；兼濟含靈，窮其巢而解網。朕懷此道，逾切古人。彼蒼垂鑒，使膺司牧。爰自幼齒，乃屬時屯。五嶽為封豕之墟，四海被長鯨之毒。茫茫區夏，並懸命於焚原；蠢蠢窮黎，鹹轉骨於冰穀。是用仁心內發，龔討外申。吟嘯風雲，揭日月而清大祲；簸跳山河，補乾坤以正封域。捄其垂餌之厄，惠其壽考之安。煦以陽和，同被發生之貺；涯以膏潤，申茲凱澤之錫。粵自斯壤，首建鴻名，資此義徒，遂登大寶。夫小物不忘，稟靈周於兆庶；惟朕懷舊，植性同其五情。語地雖異中陽，論心不殊代邸。今茲黃發，已留連於廣宴；在彼赭衣，宜霑恩於宥罪。可曲赦并州管內。貞觀二十年正月十六日申時以前，大辟罪已下，已發覺未發覺，已結正未結正，係囚見徒，皆赦除之。其犯十惡，故殺人，動賊傷人，謀殺人已傷，官人枉法受財，監治主守自盜所監治，並常赦不免者，不在赦例。其有挾藏軍器，亡命山澤，百日不首，複罪如初。敢以赦前事相告言者，以其罪罪之。
門下：高明之天，資星辰以麗象；博厚之地，藉川嶽而成形。況於帝王，體元立極，臨馭萬物，字養生民者乎？所以致治之君，遠讒佞，近忠良，屈已以伸人，故能成其治。為亂之主，親不肖，疏賢臣，虐下以恣情，用能成其亂。明君遵彼而興國，暗主行此而亡身。是以朽壤毀於蓮峰，巨蠹傷於翠葉。蓮峰墜澗，竟無反嶺之期；翠葉隨風，終無歸林之望。故知亡者難以復生，敗者不可重全。所以禦朽臨冰，銘心自戒，宵興旰食，側席思賢。庶欲博訪邱園，搜采英俊，弼我王道，臻於太平。可令天下諸州，明揚側陋，所部之內，不限吏民，其有服道棲仁，澄心礪操，出片言而標物範，備百行以綜人師，質高祖視於琳琅，人不間於曾閔，潔誌邱園，揚名裏閈；或甄明政術，曉達公方，稟木鐸於孔門，受金科於鄭相，奇謨開發，明略可以佐時，識鑒清通，偉才堪於幹國；或含章傑出，命世挺生，麗藻遒文，馳楚澤而方駕，鉤深睹奧，振梁苑以先鳴，業擅專門，詞高載筆；或辯調春囿，談瑩秋天，發研機於一言，起飛電於三寸，蓋期奔箭，未遂揚廷，並宜推擇，鹹同舉薦，以禮將送，具狀奏聞。限以今冬。並與考使同赴。庶擬焚林之舉，鹹矯翼於岩廊；尺木之階，方振鱗於遊霧。翹心俊乂，稱朕意焉，主者施行。
伏願褰旒寫照，洽群請於帝俞；辟纊垂矜，遂微懇於人欲。騰茲璽誥，激彼天波，微萬玉以警途，詔八神而弭策。籍江茅而陳黍，飾蒼璧而奠黃琮。馳萬風以飛聲，接九重而媲美。使編珠毓貺，開麗色於金泥；觸石凝禎，蕩浮華於石感。式昭昌祚，永播鴻名。凡在生靈，義深聳踴。
臣某等言：臣聞靈心不測，葉至道以升聞；上帝無聲，候休明而降祉。同夫影響，在感斯通，相彼天心，實交其際。伏惟皇帝陛下垂光禦極，體睿凝圖，始自憂勤，寧群飛於海外；賜之仁壽，拯塗地於寰中。總絕代之英聲，實無為之美政。三秦鹹泰，六府斯歌。首冠往初，功無取譬，德澤共二儀潛運，清明與七曜齊光。是以邇無不安，遠無不屆。雕題鏤齒之類，欸郊甸以相趨；氈裘板屋之酋，入提封而請吏。上騰下漏，天平地成。嘉氣內充，卿雲以之舒彩；盛德外發，非煙由其散色。竊見守洪州長史張惟善等稱，以六月二十六日於城內見慶雲，自旦及申，然後方散。謹按《瑞應圖》曰：「慶雲者，太平之應。」《孝經援神契》曰：「德至山林，則景雲出。」又曰：「天子孝，則慶雲見。」金枝玉葉，若臨軒帝之管，蕭索氤氳，複入唐臣之詠。自非工侔造化，道格上蒼，光含六幽，恩流四海，安能致茲神感，式彰靈貺，元黃間起，朱紫相輝，千載合符，如斯之盛也？雖複駢枝合穎，匹此為輕，絳雪元霜，曾何足喻？凡諸率土，預在肖形，沐浴皇風，用伸鳧藻。況以臣等謬忝衣簪，旦夕岩廊，親聞錫瑞，相呼抃躍，實百常情，不勝悅豫之至。
臣某言：臣聞休氣降祥，與聖人而合契，明靈之貺，候昌辰而咸通。自五帝寂寥，九皇悠緬。神龍逃夏中之世，一去莫追；景靈歇伊帝之朝，千齡不嗣。逮乎茲日，翔驟來儀，天道去人，何其交際？伏惟皇帝陛下化隆乾棟，施厚大爐，馭三光以照臨，總萬而光宅。雖復荒陬之遠，億兆之多，一物不安，則宵衣載惕；四夷有罪，則納隍興歎。日者東師作梗，類農皇之夙沙；交河阻兵，等軒後之獯獫。元戎所鞫，大漢申湧醴之奇；齊斧裁加，昌海效靜波之慶。既而西師獻捷，東岱希封，日告禎禨，歲登靈稼。表裏禔福，彰外平而內成，幽顯合符，葉天意於人事。伏見杭州刺史潘求仁表稱，於錢唐縣界見青龍一。又江州刺史左難當稱，尋陽縣界見青龍二。又得汝州及沂州狀稱，所部各有慶雲見。又延州刺史席辨稱，臨貞縣界有朱草生。臣等以管窺天之意。若曰青者方色，宜順動以東巡；龍者帝閑，可騑驂於大輅。非煙五色，雜雲旗於翠華；朱草三英，代靈芽於芳籍。豈非以茲幽旨，警悟皇情，促升中以奉高與？臣等自慶一生，預逢千載，雖復仲尼將聖，恨出圖之未期；夷吾大賢，嗟比翼之難致。群臣庸昧，竊譬古人。幸遇休明，勝之多矣。披祥溢目，觀秘驚心，庇大廈以相歡，荷施生而罔謝，無任鳧藻之至。
臣某等言：臣聞徇齊禦極，元扈表其麟鳳；文思則天，黃河貺其龍馬。是知利充於物，乾坤應而合符；行出於身，明靈感而幽讚。伏惟皇帝陛下道登邃古，功濟懷生，發軫升陑，墾災除害。坐玉帳，振金鼓，運天機，掩區縣。然後散服林塞，偃伯靈台，羈左衽以長纓，同文軌於遐裔，禮高年以執酒酳❥通孝敬於神明。猶且昧旦丕顯，凝旒庶政，臨草纓而罪已，削金牒以勝殘。化洽風移，禮循樂備。是以百靈效職，四海夷波。物不疵厲，人無呰窳。煙雲動色，星辰葉契，儀雙觡之駿奔，奠飛甘之清醴。黃金掞彩，紫玉摛英。粵自驪陸之前，其事無得而聞；羲軒之降，書契可略而詳焉。未有茂實鴻名，若斯光大，休徵美瑞，如此感通。伏見隰州刺史表裏（疑）異度表稱，某日月青龍見隰州城北，大四五圍，長八九丈。謹按瑞應圖云：「青龍水之精，乘雨而下，不處深泉，王者有仁則出。」竊惟升雲騰霧，孔氏論而不知；淩江負麏舟，大禹對而猶懼。豈如丹文綠錯，驟簡皇情，或躍日飛，極遊明世，蒸哉懿已，絕名❥考曆觀圖，將何取譬？臣等撫躬私抃，鼓腹相歡。忽以微生，同沾大賚。逢物睹之昌運，覽天祚之禎符，開辟以來，未聞斯遇。千齡一會，猶謂比肩，何幸之深，親承旦暮。燕雀相慶，實百常情，不勝悅豫之至。
臣某言：臣聞聖人作而萬物睹，神靈滋而百寶用。是以飛龍禦天，五雲勝彩，潛龍涵池，四海夷波。軒帝由其受圖，太昊以之為紀。莫不遊泳宮沼，騑服輿鑾。玉牘丹文，與會昌而契合；金繩綠錯，候休明而降祥。伏惟皇帝陛下道極上蒼。功成下武，重光煥籙，體睿凝圖。至德充於兩儀，大孝刑於四表。網地張天之謂武，制禮裁樂之謂文。惟幾惟深，運神樞而不測；無為無事，致寶曆於平分。故能網絡九重，琢磨三代。溥天之下，用至道而不知；懷生之倫，荷大造而無謝。於是湛恩洋溢，休氣氤氳。上格天，下漏泉，不私其照，日月為之揚彩；不愛其道，鱗介所以騰文。神物有征，於斯為忒。伏見常州別駕終文英表稱，所部晉陵縣尉信都叔卿等七人，以六月十三日於縣城南雲雨之際，見有青龍，長數十丈。大八九圍，久之乃沒。謹按熊氏《瑞應圖》曰：「有仁聖君子在外不肖斥退則見。」惟皇作極，感而遂通，惟德動天，無遠不應。是使四靈嘉瑞，葉千祀之登期；五色榮光，高萬古之靈貺。方且以茲嘉祉，造類雲亭，頌其徽猷，歸功清廟。豈與夫魚生露鼎，蔡上荷心，竹葦凝珠，晨昏合璧，校其優劣，何可同年而語哉？臣等運偶明時，預聞靈慶，不任鳧藻之至。
臣某等言：臣等曆選前辟，皇王之道詳焉；遐觀曩載，致治之方備矣。竊聞垂衣垂裳之世，追獯鬻而匪寧；乘舟乘橇之期，即析支而僅敘，堯民有竄，徒謂可封；湯禱無徵，非能具美。道光史冊，幽讚禎符，各擅鴻名，俱為稱首。況以括地成象，中天作鏡，代元功而造物，葉神化以開祥，取譬前修，豈同年而語矣？伏惟皇帝陛下受初或躍，嘯命風雲，廓彼重昏，裁成法晷。張維立極，不盈少選之間；邁五登三，度越千齡之表。施生靈於動植，日用者不知；混覆燾於華戎，航深者忘遠。巍巍乎！赫赫乎！書契已來，未聞之也。猶且留神昧旦，克念終朝。去歲以膏澤遲時，撤八珍而罪已；今春以濯枝未降，輟萬騎於某泉。徇物為心，憂勤至矣。於是天先致感，畝積餘糧，聖敬日躋，虛心效祉。近得富平縣令獨孤仁宗奏雲，十二月一日白龍見。又得沂州刺史李道遷狀雲，去年二月內景雲出。又臣聞之，天飛水遊，洞陰陽而不測；雲行雨施，混神妙而無端。龍之謂靈，義彰於此，至乃千年韓（疑）慶，四和克瑞，名葉堯歌，色符軒紀，卿雲所貺，複在於斯。陛下挺睿哲之資，納明靈之祐。是以衝天宛宛，貫六位呈祥；秘景紛紛，亂五章而發彩。故能遠安邇肅，理定功成，動而弗違，告禪展禮，禋祀報功，使夫同和之樂，與鈞天而並奏，無體之禮，對上蒼而比隆，超出萬古之前，獨立九皇之上，道格區宇，何其盛歟？臣等屬會昌辰，曲成惠日，倏聞嘉瑞，再佇升中，慶賴之深，實兼歡忭，不任鳧藻之至。
臣聞乾坤資始，上元開曆象之端，日月還流，朔旦正璿衡之本。事韞有形之表，理遂無物之先，故能運彼神樞，材成庶類，麗茲黃道，孕育群生。惟聖則天，允執在躬之曆；惟皇作極，必葉履端之契。所以《書》稱敬授，《易》曰明時，克正隆平。無非此道。伏惟皇帝陛下聲凝秘籙，功宏造化，縱如神之宏覽，體不言於四海，發就日之光華，同無私於七曜。階蓂循晷，阿鳳吟辰，元精究開辟之初，握先窮名數之始。裁炎涼於玉管，節雨露於金渾。道格彼蒼，仁霑無外，八紘受朔，盡入封疆，九譯承風，遠遵文軌。昆蟲涵於凱澤，草木汎於榮光。由是上感天而下漏泉，不愛道而效其寶，肇一元於甲子，致希世之貞符，挾五始於長至，播光前之茂禮。伏見宣義郎李淳風表稱，竊見古曆分日，起於子半，勘得今歲十一月甲子朔旦冬至。而故太史令傳仁均，欲苟異張曹元法，減餘稍多，子初為朔，遂差三刻，用乖天正。然自初及半，日月全未相離，算與太初，事皆符合。奉敕付有司及經術者詳加考定，以議奏聞。於是鴻生碩儒，鹹稽茂典，研精覃思，俱考舊文。國子祭酒臣孔穎達十有一人，與尚書八座參議得失，鹹以為仁均定朔，事有微差，淳風推校，理尤精密。謹按《漢書》云：「古者黃帝，合而不死。」應劭云：「曆合天心，而得仙也。」又按益部《耆舊傳》云：「洛下閎改顓頊法，更作太初曆，自雲後八百歲，此曆差一日，有聖人出定之。」斯乃差日濫觴，久著之於冥兆，聖出之驗，葉當今之有征。俯會八百之期，遠葉九仙之道。臣等緬惟邃古，曆考前王，若乃萌氣黃鍾，兆根元牝，闡其幽而藏其用，窺其奧而開其文，列聖存而不論，故無得而稱也。自圖書爰始，三統騰鑣，皇王以來，六家分軫。帝軒垂憲，大撓汨其洪源；伯禹嗣興，小正窮其至賾。命羲叔於唐曆，考箕子於周年。以或元乙司分，翠虯定箭，登清台而索隱，揆圭表以知微。事緒多途，無聞感應。猶且各稱書契。並擅鴻名，改年號以應元符，禮日觀而為稱首。豈與夫兩儀同德，五緯齊明，景延南正，星躔北陸。聯珠候朔，的清漢之間，合璧規天，徘徊紫霄之上。校先代之優劣，豈同年而語哉？庶當玉輅徐輪，金泥秘檢。塗山之下，會百神而合符；介邱之側，朝萬玉而光輝。天人交際，不亦休歟？臣等生屬壽昌，累逢祉福，至於今慶，曠古無儔，何幸如之？親承旦暮，不任欣躍之至。
臣某言：奉今月十一日敕，伏開瑤檢，等鑿竅而睹虹霓；載荷絲言，似假翼而騰雲漢。臣以愚劣，本乏詞情，比加衰耄，更增才盡，年逾郭北，滯守周南。引領天庭；望丹霄而結戀，馳魂魏闕，懼黃落而長違。忽預聞韶，方深擊壤之慰；詞均鄭璞，匪無遼豕之慚。精衛銜芻，豈究靈鼇之境；秋螢繼日，安測陽羽之昇？天澤滂濡，恩光曲照，剪拂錫其容彩，吹噓飾其羽毛。雕朽為妍，竊比鏗金之響；涸鱗霑潤，縱遊陸海之深，不勝抃躍之至。謹附右崇衛副率賀拔儼奉表陳謝以聞。謹言。
臣綸言：臣質輕散木，運忝連姻，濫叨右戚之榮，曲荷睦親之禮。攀鱗切漢，顧毛羽而多慚；雕朽成姿，撫簪纓而自失。在梁之誚，甲子徒深，大造之恩，涓塵靡報，常懷戰灼，夙夜無忘。況以蒲柳易衰，犬馬將暮，沈屙歲積，惛耄日侵。雖複年未杖鄉，而疾乖陳力，愒陰理務，沈迷簿領之書；伏枕當官，敢斁彝倫之序。久屍寵祿，事等曠官，內省愆尤，何顏在職？冒乞骸骨，退就廬田，庶得休閑，微加攝餌。則皇天有施生之惠，庸臣免偷安之責。倘蒙恩許，負嶽為輕。但頓憊在躬，方違旦夕，仰輕檻而增戀，望霄極以長懷。伏紙陳誠，心靈戰越，不任悲愴之至。
臣聞先王慎罰，務在恤刑；往哲寬仁，義在宥過。聖人之道，莫尚乎茲。竊見廢宮官僚，五品以上，除名棄斥，頗曆溫寒。但庶人疇昔之年，身處不疑之地，包藏悖逆，陰結宰臣，所預奸謀，多連宗戚，禍生慮表，非可防萌，宮內官僚，迥無關預。今乃投鼠及器，孰謂無冤？焚山毀玉，稍同遷怒。伏惟陛下至德欽明，哀矜庶類，對情冥感，昭格上蒼。是天監孔明，重申靈命，神襟喜念，恩加率土，爰詔寬鞫，覃被普天，惟此數人，未沾洪造。伏尋先典，例有可原。昔吳國陪臣，則爰絲不坐於劉氵鼻；昌邑中尉，則王吉免緣於海昏。譬諸欒布，乃策名於彭越；比乎田叔，亦委質於張敖。主以凶逆陷其誅夷，臣以賢良荷彼收擢。曆觀往代，此類尤多。近者有隋，又遵斯義。楊勇之廢，罪止加於佞人；李綱之徒，旨不預於刑網。古今裁其折衷，史籍稱為美談。而今張元素、令孤德棻、趙宏智、裴宣機、蕭鈞等，並砥節礪操，有雅望於當朝，經明行修，播令名於天下，或以直言而遭箠樸，或以忤意而見猜嫌，一槩雷同，並罹天憲，恐於王道，傷在未宏。臣早預藩寮，深蒙錄舊，趨馳左右，二十餘年。伏見絲言，每求輿誦，所懷狂狷，輕敢以聞。
按《禮記文王世子》：「凡學官春釋奠於其先師。」鄭元注云：「官謂詩書禮樂之官也。」彼謂四時之學，將習其道，故儒官釋奠，各於其師。既非國學行禮，所以不及先聖。至於春秋二時合樂之日，則天子視學，命有司典秩，即總祭先聖先師焉。秦漢釋奠，無文可檢。至於魏武，則使太常行事。自晉宋以降，時有親行。而學官主祭，全無典實。且名稱國學，樂用軒懸，樽俎威儀，蓋皆官備。在於臣下，理不合專。況凡在小神，猶皆遣使行禮。釋奠既準中祀，據理必須稟命。今請國學釋奠，令國子祭酒為初獻，祝辭稱皇帝謹遣，仍令司業為亞獻，國子博士為終獻。其州學刺史為初獻，上佐為亞獻，博士為終獻。縣學縣令為初獻，縣丞為亞獻，博士既無品秩，請主簿及尉通為終獻。若有闕，並以次差攝。州縣釋奠，既請遣刺史縣令親為獻主祭。望準祭社同給明衣，修附禮令為永式。
謹按司馬彪《續漢書》，建武三十二年封太山，求元封故事所施用者，有司奏用玉牒書，藏方石中，厚五寸，長尺三寸，廣五寸；有玉檢，厚二寸，長短闊狹，一如玉牒。又按《說文》云：「簡，牒也。」則知牒是簡之別名，且牒是片竹，故其字從片。封禪牒雖用玉，其制宜與竹同，廣厚五寸。何名簡牒？又按《孝經·鉤命決》云：「六經冊長尺四寸，孝經冊長尺二寸。」遍檢古之簡牒，無尺三寸之制。臣等參詳典故，務取折衷，春玉牒請同玉簡冊，長尺二寸，廣寸二分，厚三分，以金繩連編，固簡之數，隨文多少，盛之玉匱，封牒石內，則合古文，於事為允。
