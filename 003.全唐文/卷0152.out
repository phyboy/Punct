臣聞古人蒞職。不膳池魚，前良罷官，尚留家犢，拔園葵而自潔，垂往哲之通規，飲吳水而齊清，標曩代之遺則。若乃營求不已，貪猥無厭，徇私利而黷官方，挾朝權而侮天憲，有一於此，必寘明科。風聞唐儉往任尚書之日，付托前鹽州刺史張臣合遣錄事參軍張正表、元大節等，專令檢校牧放私羊，所判文書，自雲檢示約束剪毛之貨易，州僚判署，潛立公文，市司勘佑，一同官案。並有放羊人康莫賀咄所署文牒，共稱牧長。依問巡察使楊謩，狀與所聲秩同。謹按前兵部尚書光祿大夫莒國公唐儉，門資鬥食，器劣瓶筲，在勢為優，唯聞酒德，席賓常滿。無匪博徒，以逐兔之微庸，屬鳳翔之興運，功未參於執帛，賞已茂於桓圭，效無補於經綸，位乃隆於常伯。由是越自泥滓，超驤雲漢。甲第高門，與絳灌而並列；朱輪翠蓋，共吳鄧以齊驅。寵出勳前，化家開國，任超才表，揮翼在梁。瀝膽隳肝，未答謬官之刺；驛魂飛魄，豈謝匪服之榮？反複乘此恩波，肆其谿壑之性；憑慈惠渥，縱其奸慝之心。敢以私產，托於州將。芻豢交易，並立案於曹司；牧圉家童，鹹假署於名級，情包僭擬，家有擅除，以此論愆，深驚視聽，稽諸往冊。國有常科。其鹽州刺史張臣合，昔在部符，寵膺繁露，趨其勢位，擅役官僚，資給貪夫，成其敗類，順行私令，汨亂天綱，請皆付法，以清攸斁，無任嫉惡之至。謹奉白簡以聞。
臣聞元儲以貴，立嫡之義尤彰；罔敢同名，正本之文逾顯。所以內崇宗廟，外重郊社，取鑒前王，行之自久。陛下憲章千古，含育萬邦，爰立聖慈，母儀天下。繼而皇後生子，合處少陽，出自塗山，是謂吾君之允，夙嫻胎教，宜展問豎之心。乃複為孽奪宗，降居藩邸。縱然養德，猶韜甲館之符；未慕承華，尚阻商山之道。是使前星匿彩，瑤嶽韜峰。臣以愚誠，竊所未喻。且今之守器，素非皇嫡，永徽爰始，國本未生，權引彗星，越升明兩。近者元妃載誕，正允降神，重光有融，爝暉宜息。安可以濫茲皇統，叨據溫文？國有諍臣，孰逃其責？謹按《春秋左氏傳》雲，隱公元年春，不書即位，攝也。昔宋武公生仲子，有文在其手，曰為魯夫人。故仲子歸於我，生桓公。是以隱公立而奉之，自營菟裘，遜而歸老。孔子襃其讓嫡，旌於比事之書。又《東觀漢史》雲，光武皇帝子彊居長，建武之初，為皇太子，及皇後陰氏有子曰莊，繇是彊不自寧，固求遜位，帝乃從之，封彊為東海王，竟以莊為太子，是為孝明皇帝。竊惟息姑克讓，可以思齊，劉彊守藩。宜遵往軌，追蹤太伯，不亦休乎？踵武延陵，固當安矣。寧可反植枝幹，久易位於天庭；倒襲裳衣，使違方於震位？蠢爾黎庶，雲誰係心，垂裕後昆，將何播美？又且父子之際，人所難言。事或批鱗，必嬰嚴憲。臣竊為身計，苟且隨流，屍祿偷榮，故知無咎。伏自思忖，荷<耳丐>先朝，引於陋巷之中，申以後車之禮。雲台畫象，十有八人，三紀於茲，唯臣僅在，趨事陛下，綿曆二坊。叨處調護之流。濫齒正人之伍，蔭璿華於苑，雕朽木以為容，推鑾轂於天衢，偶雞樹而徒老。常思勉力，少報洪恩，既屬天步康寧，效沈族而無所；太階平晏，須焚宗而靡由。今茲家嗣執珪，下枝當璧，孟侯淪屈，大典未申。臣既分職文昌，典司嘉禮，位陪宗伯，弗敢曠官，效命之秋，宜在茲日。所以思不出位，輕叫帝閽，冒嚴威，幹斧鉞，忘忌諱，竭精誠。天或弗違，從其至理，朝聞夕殞，忭若登仙。如塞讜言，譴其芻瞽，煎膏染鼎，亦所甘心。仍望奉見，指陳彝典。
按令，光祿式祭天地日月嶽鎮海瀆先蠶等，籩豆各四；祭宗廟，籩豆各十二；祭社稷先農等，籩豆各九；祭風師雨師等，籩豆各二。尋此式文，事深乖謬。社稷多於天地，似不貴多。風雨少於日月，又不貴少，且先農先蠶，俱為中祭，或六或四，理不可通，先農之神，尊於釋奠，籩豆之數，先農乃少，理實差舛，難以因循。謹按《禮記·郊特牲》云：「籩豆之薦，水土之品，不敢用褻味而貴多品，所以交於神明之義也。」此即祭祀籩豆，以多為貴。宗廟之數，不可逾郊。今請大祀同為十二，中祀同為十，小祀同為八。釋奠準中祀，自餘從座，並請依舊式。
簡新禮，祭畢，收玉帛牲醴，置於柴上，然後燔柴燎壇之左。臣敬宗謹按，祭祀之禮，必先降神。周人尚臭，祭天則燔柴，祭地則瘞血，祭宗廟則焫蕭灌鬯，皆貴氣臭，用以降神。禮經明白，義釋甚詳。委柴在祭神之初，理無所惑，是以《三禮義宗》等並雲，祭天以燔柴為始，然後行正祭；祭地以瘞血為先，然後行正祭。又《禮論》說，太常賀循上言，積柴舊在壇南燎，祭天之牲用犢左胖，漢儀用頭，今郊用脅之九個，太宰令奉牲脅，太祝令奉圭璧，俱奠燎薪之上。此即晉氏故事，亦無祭末之文。既雲漢儀用牲頭，頭非神俎之物，且祭末俎皆升，右胖之脅，唯有三禮。賀循既雲用祭天之牲左胖，複雲今儀用脅九個，足明燔柴所用，與升俎不同。是知自在祭初，別燔牲體，非於祭末，燒神餘饌。此則晉氏以前仍遵古禮，唯周魏以降，妄為損益，納告廟之幣，事畢瘞埋，因改燔柴，將為祭末。事無典實，禮闕降神。又燔柴正傺，牲玉皆別。蒼璧蒼犢之流，柴之所用；四圭騂犢之屬，祀之所須。故郊天之有四圭，猶祀廟之有圭瓚，是以周官典瑞，文勢相因，並事畢收藏，不在燔例。而今新禮引用蒼璧，不顧圭瓚，遂亦俱燔，義既有乖，理難因襲，又燔柴作樂，俱以降神，則處置之宜，須相依準。柴燎在左，作樂在南，求之禮情，實為不類。且《禮論》說積柴之處，在神壇之南，新禮以為壇左，文無典故。請改燔柴為祭始，位樂懸之南，外壝之內。其陰祀瘞埋，亦請準此。
臣聞七廟觀德，義冠於宗祀；三祖在天，式彰於嚴祀。致敬之情允洽，大孝之道克宣。是以八佾具陳，肅儀形於綴兆；四懸備展，被鴻徽於雅音。著作樂之明義，擇皇王之令典，前聖所履，莫大於茲。伏惟皇帝陛下天縱咸通，率由冥極。孝治昭懿，光被於八埏；愛敬純深，追崇於百世。永言錫祚，思宏頌聲。鍾律革音，播鏗鏘於享薦；羽籥成列，申蹈厲於蒸嘗。爰制典司，加隆稱號，循聲覈實，敬闡尊名。竊以皇靈滋慶，濬源長委，邁吞燕之生商，軼擾龍之肇漢。咸韜光於九二，漸發跡於三分。高祖紐地補天，重張區宇，返魂肉骨，再造生靈。恢恢帝圖，與二儀而合大；赫赫皇道，共七曜以齊明。雖復聖跡神功，不可得而窺測，經文緯武，敢有寄於名言。敬備樂章，式昭彝範，具列如左，皇祖宏農府君宣簡公懿王三廟樂請同奏長發之舞；太祖景皇帝廟樂請奏大基之舞；世祖元皇帝廟樂請奏大成之舞；高祖大武皇帝廟樂請奏大明之舞；文德皇后廟樂請奏光大之舞；七廟登歌請每室列奏。謹議。
謹按舊儀，漢丞相韋元成以為毀主瘞埋，但萬國宗饗，有所從來，一旦瘞埋，事不允愜。晉博士範宣意欲別立廟宇，奉征西等三主，安置其中，方之瘞埋。頗葉情理，事無典故，亦未足依。又議者或言毀主藏於天府，祥瑞所藏，本非斯意。今謹準量去祧之外，猶有壇墠，祈禱所及，竊謂合宜。今時廟制，與右不同，共基別室，西方為首，若在西夾之中，仍處尊位，祈禱則祭，未絕祈享，方諸舊儀，情實可安。宏農府君廟遠親殺，詳據舊章，禮合迭毀。臣等參議，遷奉神主，藏於夾室，本情篤教，在理為宜。
無忌惶恐白：內使滎陽夫人至，蒙寄歎別五韻，並垂示擬古一首，蹤開玉劄，炫目澄心，行諷金聲，式歌且抃。竊惟化成天下，資係象以導洪源，體物緣情。自風騷而綿列代，莫不鹹相祖述，罕見生知。伏惟殿下摛絢紹天，含章挺睿，溫文表裕，藻清漢於離暉，麗則凝華，縟春秋於博望。乃以監守餘暇，俯貺清篇。覽夜月之流光，降無私於遠客，想懸旌之未卷，察翹心於征旆。加又作依依垂柳，益愴邊城，鬱鬱中園，偏傷遠塞。殊私所被，文旨兼深，詞運理而參神，氣淩雲而含粹。五章間發，若啟榮光之圖；六律相宣，如覿奏金之字。無忌幸從神武，愧乏王粲之才；忝降斯文，益深吳質之戀。無任感荷慶躍之至，於是叩寂求音，繼震方之逸響；披肝見意，吐爝火之微光。某頓首。謹言。
臣敬宗、行成、季輔等啟：昨晚內坊丞王君德奉宣令，賚臣等《玉華山宮銘賦》二本，拜承恩貺，駭交懷，跪玩清辭，江河溢目。伏惟殿下天資學府，道貫生知。絢發詞林，若春華之麗韶景；漪清碧海，譬秋水之澹晨霞。仙鶴和吟，慚八音於雅韻；神龍縟彩，謝五色於雕文。綺布天庭，雲生石砌。理含貞邃，雅達穀處之端；趣極幽閑，妙盡嵓居之體。煙鬆合翠露桂分紅，察彼殊形，翻然共色。究寫真之奧旨，擅體物之窮神。若乃漢月鉤空，乍臨珠箔，石苔垂發，式映莊帷，莫不理超辭表，意生文外。自餘清拔，觸類奇新，成若神化之工，光乎性道之制。蓋由基天挺裕，纂聖凝離。故能邁古超前，納卿雲於度內；逾儔絕侶，括啟育於胸中。臣等忝荷殊私，曲蒙垂示，見所未見，情百恒品，無任鳧藻之懷，謹上啟陳謝。謹啟。
某啟：少傅元齡奉宣令旨，垂使撰《恩光曲詞》六言四章章八韻。謹率愚管，宣述睿懷，自惟淺陋，深懼不允。竊尋樂府雅歌，多皆不用六字，近代有三台傾杯樂等，豔曲之例，始用六言。今故雜以兮字，稍欲存於古體。起草適畢，未敢為定，蒙假不獲麵啟對，封槁本上呈，可不之宜，伏聽後命。謹啟。
原夫三才成位，爰彰開辟之端；六羽為居，猶昧尊卑之序。訊餘軌於襄陸，淪胥靡徵；考陳跡於懷英，寂寥無紀，暨乎黃軒振武，元頊疏功，帝道盛於唐虞，王業著於殷夏。葳蕤玉冊，照耀金圖，茂範曾芬，詳諸曆選。然則基神襲聖，衍慶摛和，軼三代而孤標，掩百王而迥秀。我大唐皇帝無得而稱矣！斷鼇初載，萬有於是宅心；飛龍在辰，六幽於是仰德。偃洪流而恢地絡，練清氣而輯天維。散服韜戈，扇無為之道；移澆反樸，宏不言之化。悠悠庶類，葉夢於華胥；蠢蠢懷生，遂性於仁壽。大禮大樂，包曲台而掩宣榭；宏謨宏典，澄璧水而藻環林。瑞露禎雲，翊紫空而表貺；祥鱗慶翼，擾丹禁而呈符。歲精所記之洲，鹹為疆場；暄穀所談之縣，並入提封。廣辟轅宮，被文軌於殊俗；還開姬奕，均正朔於王會。大業成矣。大化清矣。於是遊於羽陵，寓情延閣，總萬篋於天縱，表一貫：於生知。洞照神襟，深窮性道。俯同小技，則絢發三辰；降習微毫，則妙逾八體。居域中之大寶，畢天下之能事。雖則甲夜觀書，見稱優洽；華旦成曲，獨擅風猷。仰校鴻徽，豈可同年而語矣？有元奘法師者，昭彰辯慧，躡身毒之高蹤；生稟神奇。嗣摩騰之芳軌。爰初束發，即事抽簪，迥出蓋纏，深悟空假。研求四諦，嗟謬旨於真宗；鑽仰一乘，鑒論文於實相。遂乃發宏誓願，起大悲心，思拯迷途，親尋正教。幸屬時康道泰，遠安邇肅，裂裳裹足，直趨迦維。闡皇澤於遐方，徵釋教於前域。越蔥嶺之外，猶跬步而忘遠；遵竹園之左，譬親受而何殊。訪道周遊，十有七載，經途所亙，百有餘國。異方之語，資一音而並貫；未譯之經，罄五財而畢寫。若誦若閱，喻青蓮之受持；半句半頌，隨白馬而俱反。以貞觀十九年，持如來肉舍利一百五十粒，佛像七軀，三藏聖教要文凡六百五十七部，還至長安。奉敕於宏福寺安置，令所司供給，召諸名僧二十一人學通內外者，共譯持來三藏梵本。至二十一年五月十五日，肇譯《瑜伽師地論》，論梵本四萬頌，頌三十二言，凡有五分宗明十七地義。三藏法師元奘敬執梵文，譯為唐語。宏福寺沙門靈會、靈雋、智開、和仁，會昌寺沙門宏度，瑤台寺沙門道卓，大總持寺沙門道觀，清禪寺沙門明覺、承義筆受。宏福寺沙門宏謩證梵語。大總持寺沙門宏應正字。大總持寺沙門道宏，實際寺沙門明玉，寶昌寺沙門法祥，羅漢寺沙門慧貴，宏福寺沙門文備，蒲州棲岩寺沙門神泰，廓州法講寺沙門道深，詳證大義。本地分中五識身相應地意地有尋有伺地無尋唯伺地無尋無伺地凡十卷，普光寺沙門道智受旨綴文。三摩呬多地非三摩呬多地有心地無心地聞所成地思所成地修所成地凡十卷，蒲州普救寺沙門行友受旨綴文。聲聞地初瑜伽種性地盡第二瑜伽處凡九卷，元法寺沙門元賾受旨綴文。聲聞地第三瑜伽處盡獨覺地凡五卷，汴州真諦寺沙門元忠受旨綴文。菩薩地有餘依地無餘依地凡十六卷。簡州福眾寺沙門靖邁受旨綴文。攝決擇分凡三十卷，大總持寺沙門辯機受旨綴文。攝異門分攝擇分凡四卷，普光寺沙門處衡受旨證文。攝事分十六卷，宏福寺沙門明濬受旨綴文。銀青光祿大夫行太子左庶子高陽縣開國男臣許敬宗奉詔監閱。二十二年五月十五日絕筆，總成一百卷。佛滅度後，彌勒菩薩自睹史多天宮降於中印度阿瑜陀國，為無著菩薩之所說也。斯固法門極地，該三藏之遺文；如來後心，暢五乘之奧旨。元宗微妙，不可思議。僧徒並戒行圓深，道業貞固。欣承嘉召，得奉高人。各罄幽心，共稟新義。功畢奏上，有感宸衷。曲降殊恩，親裁鴻序。情超係象，理絕名言。皇太子分耀黃離，纘基青陸。北搖傳樂，仰金聲而竊愧；東明禦辯，瞻玉裕而多慚；九載勤經，漢儲斯陋，一朝成賦，魏兩韜英，既睹天文，頂戴無已。爰抽秘藻，讚歎功德，行二聖之任詞，闡三藏之幽鍵。載揚佛日，永導元津；開夏景於蓮華，法流逾潔；泛春光於貝葉，道樹增榮。俾夫聖藻長懸，與天地而無極；真如廣被，隨塵沙而不窮。凡厥含靈，知所歸矣。


蓋聞嶽靈昭貺，協其神者申甫；緯象騰斌，含其精者伊傳。用調芳玉鉉，增耀金符，譬八柱之承天，猶四溟之載地。是以邠郊創業，冥契非彨之兆；沛野開基，鬱會攀鱗之傑。莫不凝徽簡策，篆勳戈鼎，此裂河西而濟美，期礪嶽以疇庸。若乃經啟睿圖，彌綸聖業，扈兵師於丹水，夷餌石之祅渠。振文策於烏江，掃拔山之巨祲。抑揚七佐，鎔鑄五臣，致我後於勳華，軼前修於樊灌。名高絕代，其在忠武公乎？
公諱恭，字敬德，河南洛人也。原夫玉派靈長，控昌源於弱水，瓊基峻遠，峙層構於軒台，葉粹氣以擒賊，威橫朔野，奄崆峒而擅武，這跨中原。亦猶江馬南浮，圖基巨麗；溟鯤北運，激勢扶搖。是故軒冕傳華，半神州而交蔚；忠良秀美，煜帝裏而馳芬。與夫由餘去危，斥翦鶉而作霸；口磾受顧，光珥貂而累華。考諸聲實，固不同年而語也。曾祖本貞，後魏中郎將冠軍將軍漁陽郡開國公，贈中外六州諸軍事，諡曰懋。道粹黃中，寄侔丹化，襲徽章於珪瑞，飛茂績於鍾鏞。大父益都，北齊左兵郎中，遷金紫光祿大夫，入周濟州諸軍事濟州刺史。雕鎪杞梓，黼藻人倫。用匪齊鉤，亟深微管之寄；價符趙壁，愈擅入秦之美；考伽，隨授儀同三司衛王記室，皇朝追封常寧安公，贈汾州刺史幽州都督。材緯三端，揚鑣武庫，位階一命，頓轡文房。下調悲於季葉，飾壤昭於昌運。故知壯氣猶生，貫千秋其尚想；名臣不作，瞻九原而增悼。再縟部符之贈，式冠封墳之典，公鄧林抽穎，昆嶠疏源。非假七齡，早鬱淩霜之幹；爰滋九潤，先孕聯雲之寶。瞻言廣術，企列戟於髫初；屬想傾羲，俯回戈於度內。碓姿岐嶷，覆簣栽規，深勇潛貞，湧泉韞量。飾躬由禮，檢性依仁，匪衛拔於齊桃，亟翹誠於孟筍。言泉河瀉，應千里而無違；俠氣飆騰，輕百金而有裕。加以鈐符元秘，劍術精微。偃月疏管，右澤左陵之勢；浮雲定陣，鵝張鶴列之奇。莫不夙契靈台，暗窮神奧。由是譽光日下，聲蓋秦中。而翠虯驤霧，必先階於尺木；紫燕追風，初發蹤於步武。爰膺執戟之選，以效葉觚之節。蒙授元帥都督，拜朝散大夫，轉正議大夫，加銀青光祿大夫，大業十二年也。
未展雄飛，載羈下列，何意乎九苞呈瑞，儷彩司晨，一角效祥，儔蹤警夜。俄而運鍾旒冕，（疑）政弛永（疑）衣，大浸襄陵，長虹貫日。公乃行吟梁父，希管晏以思齊，屈跡淮陰，俟蕭張而佐命。皇家補傾，極振頹綱，提劍風驅，援旗電掃。劉武周不稽天氣。實暗人謀，怒窮轍以抗威，臨焦原而自逸。公見縻昏偽，迫以驅馳。取譬辛毗，甫依袁而免戾；同夫馬援，聊寄隗以偷全。尚鞠鬼徒，據其危堞，太宗俯離鳳邸，親禦龍韜，軍次介休，將屠偽邑。早欽英略，深嘉義勇，飛箭以述皇威，投金以申同德。公鑒窮無象，識照先機，虛西楚之如狼，陋張角之吠犬，遽歸真主，期乎定人。擢授秦府統軍。
於時帝道維新，王途多故。瑞雞之野，式靜雲雷，獻蜃之川，來均霜露。蕞爾凶狡，久肆回邪，載動神兵，龔行天罰。救楚妙算，雖獨運於衝襟；授律宏規，固思憑於猛將。乃以公為行軍總管，遵彼前茅。追奔若順海，乘茲破竹潰敵如決河。積甲齊山，中嶽由其鹹定；封屍築觀，王城於是乂安。飲至鎬京，策勳居最，所賜金帛蓋以千箱。其後六統偏師，五為總管，北殲猾夏，南廓滔天。戮鯨鯢於洙泗，弱驂麃於漳滏。所向風靡，賞鉞班。時外難初康，內釁方兆。春坊階亂，構禍深於戾園；季屏窮凶，為蠹尤於傲象。公早參帷幕，思固宗祧，驟起聖懷，累明大義。九年六月，二凶伏辜，雖天道禍淫，蓋賴君之算也。擢拜左衛大將軍兼太子左衛率。貞觀元年授右武大將軍，屯兵數萬，咸令統領。職曆二官，兼司七校。龍飛靜拆，總禁旅於瑤山；馬珥臨戎，肅岩兵於錡禁。於是威馳銀榜，寵峻金吾，拜上柱國吳國公，食邑三千戶，實封一千三百戶。若遷（疑）黼曰（疑）疏峰，奄衡巫而廓鎮；雷導風驅，瀉江漢以鹹池。餘礫涵輝，明珠韜媚。是稱奧壤，獨擅雄州。佇寄惟良，以敷景化，連帥之重，僉曰爾諧。貞觀四年授襄鄀鄧浙唐五州都督襄州刺史，班朝警俗，載屏丹帷，虛犴遷澆，寧因赭服。布中和而驛化，浹旁潤以馳威。惠澤潛通，吐浪由其絕渚，仁風普暢，嘯穀所以浮江。馳風牘於東皋，歲儲京庾，契成麟於西序，家知禮讓。道彼湘沅，俗均鄒魯。裏稱冠蓋，既洽謠。地接股肱，佇求人瘼。八年授光祿大夫，行同州刺史。封建功臣，改封鄂國公，冊拜宣州刺史。
昔炎周裂壤，滎陽茂十邑之庸；有晉疇榮，壯武峻重封之典。校其優劣，詎可扶輪？累遷靈鄜夏三州都督，懋茲宏德，亟牧大藩。控十角於星街，信覃元塞；總百城於天塹，義偃朱方。端委之風，褫危冠而變俗；氈裘之長，棄鳴鏑以歸仁。及乎紫封流渥，朱輪徙傳，莫不情深借寇，戀切留黃。可謂柔遠以德，人稱遺愛者矣。既而俯鑒忘筌，景文成之茂躅；深惟滿器，躐大傳之高蹤。漏促銅儀，循良夜之不怠；體安玉杖，諒坦路之難追。奏款青規，辭榮絳闕，特回天眷，賜其誠請。於是冊拜開府儀同三司，禮秩加等。已而從容廊廟，怡暢邱園，架巘圖蓮，疏池瀉箭。後堂歌吹，通逸響於南鄰；別業林泉，接芳陰於西第。加以陶風元穆，勳胄兼資，裏邃高陽，門承通德，故能聯姻瑤腑，結慶璿枝，榮亞元吉，寵班右威。清樓聳構，遙通婺女之津；黃閣凝扉，近接天孫之館。長筵綺合，韋珠與謝玉交輝，廣廡雲❥浮籥共摐金遞奏，庭烏效祉，變曜槐端，隙駿流年，俄潛柳次。嗟乎！巨川既濟，奄遷舟於夜壑；高台遽傾，倏摧梁於夢奠。粵以顯慶三年十一月二十六日，遘疾薨於長安之私第，春秋七十有四。
皇上情切宗臣，痛深國老，舉哀別次，罷朝者累辰。昔平仲雲亡，趨輪軫慟，宣尼告逝，述誄申哀，未足方此撤縣，喻斯輟祭。追贈司徒，詞曰：「飾終之典，實屬於勳賢；追遠之恩，光歸於令望。故開府儀同三司上柱國鄂國公敬德，誌局標舉，基宇沈奧。忠義之節，曆夷險而不渝；仁勇之風，雖造次而必踐。款誠申於伯府，茂績展於行陣。西漢元勳，韓彭非重，東京名將，吳鄧為輕。著恭肅於軒陛，馳聲猷於藩嶽。方隆朝寄之榮，便追止足之分。闡雄林而兼濟，植高操而孤往。道映千古，舉光百辟。與善俄騫，殲良奄洎。永言遺烈，震動於心。宜山禮命，式旌幽壤，可賜司徒使持節都督並蔚嵐代等四州諸軍事并州刺史，餘官封並如故。所司備禮冊命，給班劍四十人，及羽葆鼓吹，贈絹一千五百段，米粟一千五百石，陪葬昭陵。葬事所須，並宜官給。並賜東園秘器，儀仗鼓吹，送至墓所，仍送還宅。並為立碑。仍令鴻臚卿琅琊郡開國公蕭嗣業監護，光祿少卿殷令名為副使，務從優厚，稱朕意焉。」又下諡詔曰：「名以實稱，事光於前典；諡為表禮，縟厚於尊言。故博聞強立，少傅擅文成之美；行剛服遠，冠軍膺景桓之賜。故開府儀同三司上柱國鄂國公贈司徒并州都督敬德，襟宇宏邵，機神秘遠，氣茂英果，情馳義烈。闡雄圖而讚業，標峻節以凝功。道葉宗臣，望隆時宰，爰升九命之寵，宜享三尊之位。福謙從說，悼往增酸。奉上危身，誠許國之貞操；安人和眾，亦經邦之懿範。式詳茲典，錫以大名。可諡忠武。」仍遣使持節備禮告柩，以顯慶四年歲次己未四月丁未朔十四日庚申，陪葬於昭陵，禮也。
惟公資和清粹，稟銳雷霆。勇冠六軍，不失獨夫之色；誌澄四海，斯於萬里之外。登範車而繹慮，撫陳室以棲情。蒼璧內融，負青冥其非遠；白珪外審，體黃裳而愈固。藝或微而鹹綜，技雖末而旁該。象珥初彎，先穿臥石，魚文且係，遂引飛泉。擅扛鼎而推雄，掩蒙輪而效捷。觀其事親孝，事君忠，居身節，與士信。識通其變，遠鑒窮於未形；智括其神，臨事期乎不測。非外物之攸獎，咸宜體以自然。運屬艱虞，披荊而扶帝業；功宣草昧，借箸以沃神襟。載扈升陑，爰參誓牧，掩孫吳而高視，藺韓白以長驅。是以舍代偃齊，似青邱之吞夢澤；推堅衄銳，猶黃間之穿魯縞。祥符捧日，亮堯景而增輝；道契從風，變虞薰而演化。故能丹書誓策。青社疏榮，位兆銜珠，資五申而統律；寄深錫壤，按十部以宣風。年暨抽簪，禮優執酳。懸輿勝躅，昭茂寵於安車；納駟高門，峻朝章於行馬。斯所謂道烈可紀，令終有俶者歟！有子右領軍將軍寶琳，鳳羽摛姿，龍媒騁逸。丞相之子，道懋傳經；王公之孫，望高例屣。掩八屯而效職，副九列以騰芳。履孝揚名，克隆華閥，顯親穆譽，爰樹豐碑。紀德盧山，載表茂陵之域；題貞畢陌，式分京兆之阡。庶令過客披文，立名可則，故懷斯惠，望拜知歸。其銘曰：
商周龍躍，尹望鷹揚。風雲宜感，鱗翮曾驤。於赫皇祚，禔禎會昌。錫茲元弼，勳烈推光。茂德初誕，英徽早暢。狼宿摛精，龜文協貺。棄繻關下，受符圯上。秘策金韜，騰猷玉帳。貞心孤邵，猛氣橫飛。長戈參捷，雄戟雙揮。蛟分承影，雁落忘歸。韜奇佇睿，屈跡乘機。釁起射天，妖凝鬥日。明一光啟，半幹秀出。道契披圖，功宣授律。冀北先馳，圖南載逸。受脤揚威，專征耀琥。馬陵削樹，鳶方鑄柱。雲卷鳴祠，風謳嘯雨。靜祲破竹，銷氛玉弩。戎衣式定，河帶同盟。望高四履，寵峻千兵。裂壤剖邑，分麾建營。網羅方邵，躡跡良平。出建隼，入參鳳輦。名班贄玉，賁光儀鉉。朱戶吟笳，青門樹冕。金裝甫散，璿霜遽踐。昔恭丹扆，載奉薰琴。今陪元襚，空悲穀林。紛紛禮縟，杳光沈。閽桐永，宰樹方深。瞻言史策，遠振徽音。



