義府，瀛州饒陽人。貞觀八年擢第，補門下省典儀，累除舍人，加崇賢館直學士。高宗立，叩閣上表，請立武昭儀為後，擢拜中書侍郎同中書門下三品，賜爵廣平縣男，尋進爵為侯，拜中書令，封河間郡公。龍朔三年遷右相，坐贓除名，流雋州。乾封元年卒，年五十三。如意元年，武後以基有翊讚功，追贈揚州大都督。
邃初冥昧，元氣氤氳。二儀始闡，三才既分。司乾立宰，出震為君。化昭淳樸，道映典墳。功成揖讓，事極華勳。肇興夏啟，降及姬文。鹹資繼德，永樹高芬。百代沿襲，千齡奉聖。粵若我後，丕承寶命。允穆三階，爰齊七政。時雍化洽，風移俗盛。載崇國本，式延家慶。震維標德，離警體正。寄切宗祧，事隆監撫。思皇茂則，敬詢端輔。業光啟誦，藝優幹羽。九載宗儒，三朝問豎。曆選儲儀，遺文在斯。望試登俎，高喻喬枝。俯容思順，非禮無施。前修盛業，來哲通規。飭躬是蹈，則叡問風馳；立誌或爽，則元猷日虧。無恃尊極，修途難測。無恃親賢，失德靡全。勿輕小善，積小而名自聞；勿輕微行，累微而身自正。佞諛有類，邪巧多方。其萌不絕，其害必彰。監言斯屏，儲業攸昌。竊惟令嗣，有殊前事。雖以貴以賢，而非長非次。皇明眷德，超倫作貳。匪懋聲華，莫酬恩異。匪崇徽烈，莫符天誌。勉之又勉，光茲守器。下臣司箴，敢告近侍。



赫赫皇猷，昭昭帝族。導源薑水，分枝若木。月浦資粹，星津誕淑。秀癸雲翹，祥摛日穀。

秋窗望月，春樹臨風。裁箴作範，草賦開蒙。詞溫華瑾，文豔雕蟲。鉛芳罷飾，紃組為❥
桂棟晨開，梅梁晝敞。光❥❥❥香飄翠幌。鳳簫凝吹，魚軒疊響。虹玉輝庭，驪珠耀掌。
粵有道人，摽映搢紳。日下馳譽，席上稱珍。孔合成偶，輔德為鄰。一調琴瑟，載葉鬆筠。

女樓西顧，娥台北臨。山煙漠漠，隴日沈沈。白楊行拱，翠檟方深。式刊貞筍，永播徽音。
思立，宋州寧陵人。高宗時為侍御史，遷考功員外郎。
臣思立言：臣伏見河南河北旱儉，敕遣禦史中丞崔謐、給事中劉景先分道存問，兼量事賑貨。竊以水旱流行，古今代有，不專示眚，亦以戒盈。伏維天皇德越堯湯，恩隆父母，才逢殊候，即軫衝襟。但謂聖人隔於九重，不知皇心遍於四海，所以分道出使，量使優矜，曲成賙給，特加存問。誠非愚闇，所合名言。然芻蕘之情，尚有未達，敢獻狂直，乞垂省覽。何者？麥序方秋，蠶功未畢，三時之務，萬姓所先。敕使巡撫，人皆悚忙，忘其家業，冀此天恩，踴躍來迎，必難抑止，集眾既廣，妨廢亦多。加以途程往還，兼晨夕停止，設遣物去，決不盡還。況宣問須見眾人，賑給須作文簿，少處猶經兩月，多處必更淹延。都計所曆州縣，煩擾不可勝紀。又一使之下，凡有一十六人，並馱所須，總來一馬，無驛之處，須動公私，簡弱取強，非五十匹不可。禁馬之所，求覓甚難。使人欲求，必須預追簡擇。雨後農務，特切常情，暫廢須臾，即虧歲計。每為一馬，遂勞數家，從此相乘，恐更滋甚。又刺史縣令，委任不輕，準敕即成。合稱明旨，用倉給戶，不足為難。且令賑貸，庶免饑乏，若須出使襃貶，請待秋後閑時。臣備位憲司，不敢不奏。
臣懿宗言：伏奉某月日制書，錄臣等在軍微功，將加勳封，嘉命聿至，寵靈載優，伏對慚殞，魂守顛越，臣某中謝。臣聞古者名將，先士卒而後身，故其功勸；末世庸將，窮人力以寵已，故其政乖。然則簞醪投河，三軍告醉，刓印在手，萬夫以失，與眾共功，專以獨利，成敗之紀，興亡繼焉。賞者國之大柄，不可忽焉。日者林胡構孽，敢亂邊陲，陛下徵義兵誅不道，天下士眾，焱集星馳，皆忘身憂國，紓禍卻難。至於躬矢石，血草莽，冒難險，曆寒溫，氣騰青雲，精貫白日，誠亦勤矣。雖則聖靈威遠，逆虜自滅，然士卒戮力，亦盡其勞。今大功未酬，眾議猶在，而臣等駑怯，猥加先封，臣不能折衝虜庭，還師衽席，今坐加茅土之賜，以先將士之勤，使鶡冠虎臣，將何以勸？今戰夫留滯於外府，軍吏谘嗟於下寮，臣等胡顏，敢冒天造？夫賞一勸百，猶恐未孚，利一沮萬，其弊誰救？爵命不可以招謗，國章不可以假人。伏願俯回天光，照詧軍禮，請以臣前件勳封回授征戰之人及立功將士等，上以明國之大賞，下以知臣等謬功。使人悅忘勞，士感知死，然後兵可訓勵、士可誅屠。此誠國之元經，不可苟而利者。臣等不勝區區悚迫之至。
移風易俗，莫善於樂；睦親化人，莫善於孝。所以三年之禮，天下通喪。今遣音聲人釋服為樂，帶絰治音，豈以小人不能執禮，遂欲約為非法。萬石官太常，首紊風化，請付吏論罪。
敬德名恭，以字行，朔州善陽人。為劉武周將軍，敗降秦王，為右一府統軍，除右武候大將軍，封鄂國公，授開府儀同三司，圖形淩煙閣。太宗征高麗，詔以本官行太常卿為左一馬軍總管。顯慶三年卒，年七十四，冊贈司徒并州都督，諡曰忠烈。
車駕若自往遼左，皇太子又監國定州，東西二京，府庫所在，雖有鎮守，終自空虛。遼東路遙，恐有元感之變。且邊隅小國，不足親勞萬乘。若克勝，不足為武；儻或不勝，恐為所笑。伏請委之良將，自可應時摧滅。
靖字藥師，雍州三原人。仕隋為馬邑郡丞，太宗召入幕府，從平王世充蕭銑，授上柱國，封永康縣公。貞觀中拜刑部尚書，以本官兼檢校中書令，封代國公，加左光祿大夫，拜右僕射，圖形淩煙閣，進位衛國公開府儀同三司。二十三年薨。年七十九。贈司徒并州都督，諡曰景武。
臣聞人不見形，憑諸水鑒；事不可預，明其箝兆。蓍灼是虛，尚假精意；水鑒雖徹，資其目成。故形以目窺而見微，兆以識察而觀妙。斯事畢舉，孰可仿之？如有一闕，則難依據。臣性識愚劣，藝術淺薄，覽於異書，頗知至要。隻如目前者，定近遠，察是非，辯青黃，知善惡，上觀乾象，中測人情，下鑒坤維，斯等莫不皆由目中光也。若能見之，戰鬥出軍，涉水陸，即目下氣黑，若光去目，患難立至。則上不能見輔星，中不能辯親疏，下不能觀萬物。此神光去矣，其不睹斯妙。臨患之時。夫何誤哉？頗有雲為，兼以昏晦。若能存神光於目眥，察輔星於武曲，則不勞蓍灼，休咎預分，未接兵戈，前知勝負，其文省而易教，其理精而易通，固可以去危就安，轉禍為福。是知高祖心動，卒免迫人之謀；趙襄馬驚，懸知刺客之狀。古來賢哲，皆宗師曠晉平，張良受黃石之要。此乃傳行世代，曆載既深，文字或謬，語有其繁。臣竊不自揆，輒次之以此成一軸，號曰《天老神光》，謹進於闕庭。臣熟知陛下聖慮明暢，妙理精通，然臣今敢聞以繁聽覽，臣恐陛下以此微細，不納宸衷。臣之愚直，實以為保護聖躬，莫不至斯道，危難之代，實以保身，臨事便知吉凶，固詳察不鄙芻蕘，無任忠勤之誠，謹冒死奉表謹獻以聞。臣誠惶誠恐死罪死罪，謹言。貞觀七年月日，右仆射衛國公臣李靖上表。
臣內顧微躬，自量拙人，無片善可取，無一事可稱。皆緣際會，參務軍國，屍榮竊位，公責所歸。且智小謀大，鮮不敗事，福過禍生，常然之理。一自嬰瘵，旬朔未瘳，大減服食，晦明異候。竊料氣力衰憊，恐先朝露，乞遂退閒，庶安形神。且臣素以疵賤，敢期貴遠？嚐慮薄質，不勝重任。今祿位俱極，過逾涯量，致此沈屙，得非害盈，思自損益，冀通神理。又不親政事，臥受寵榮，廢公曠時，益增慚懼。所以塵黷旒扆，至於再三，情迫於茲，敢有所隱？愚樸之性，陛下素知，漸加危頓，豈容矯飾？伏望罷其所授，貸以殘生。昔漢魏近臣，有暮年多疾，則賜告就第，或再起複位。若大限未盡，羸屙漸平，聖慈不棄，馳策非晚。重得珥貂彤庭，鏘玉紫墀，則竭力之日長，乞恩之時少也。如或殆至深慮，何必暫榮？儻生遂其誌，沒無所恨矣。實冀皇天聽用於上訴，太陽回舍於至誠，俯納誠祈，退令攝衛。衰年餘齒，殊私曲全，受賜則多，生涯之幸。
布衣李靖，不揆狂簡，獻書西嶽大王閣下：靖聞上清下濁，爰分天地之儀，晝明夜昏，乃著神人之道，又聞聰明正直，依人而行，至誠感人，信不虛矣。伏惟大王嵯峨擅德，肅爽凝威，為靈術制百神，配位名雄四嶽。是以曆像清廟，作鎮金方，遐觀曆代哲王，莫不順時禋祀，興雲致雨，天實肯從，轉孽為祥，何有不賴？嗚呼！靖者一丈夫爾，何得進不偶用，退不獲安？呼吸若窮池之魚，進退似失林之鳥，憂傷之心，不能已已。社稷陵遲，宇宙傾覆，奸雄競逐，郡縣土崩，遂欲建義橫行，雲飛電掃，斬鯨鯢而清海嶽，卷氛祲以辟山河，使萬姓昭蘇，庶物昌運，即應天順時之作也。又大寶不可以妄據，欲伏劍竭節，未有飛龍在天。捧忠義之心，身傾濟世誌吐肝膽於階下，惟神鑒之。願告進退之機得遂平生之誌。有賽得之時，終陳擊鼓，若三問不對，亦何神之有靈？然後即靖斬大王頭，焚其廟，建縱橫之略，亦未晚也。惟神裁之。
勣字懋功，曹州雜狐人。本姓徐，初從李密，守黎陽。武德二年隨密歸朝。授黎州總管，封萊國公，賜姓，附宗正屬籍，徒封曹，累遷左監門大將軍。太宗朝拜并州都督，徙封英，召為兵部尚書，授詹事同中書門下三品，畫像淩煙閣。出為疊州都督。高宗立，授開府儀同三司同中書門下，參掌機密，冊拜司空，加太子太師。總章二年卒，年八十六，贈太尉揚州大都督，諡貞武。勣本名世勣，避太宗偏諱，改名勣。
臣聞殷薦上帝，事有明文，祖宗並列，抑惟通軌。雖三五以降，損益不同，漢魏以還，沿革殊致。至於帝郊嚴配之儀，尊祖敬宗之典，固以因心宏範，緣情作則，孝思聖敬，迥冠往初，茂實宏規，遂高終古。伏惟高祖太祖皇帝改物創業，撥亂反正，受終明三統之曆，執競隆七百之基，禦極垂衣，稱物平施，隨山靜稽天之浸，授首撲燎原之災，元功暢於六虛，聖績覃於四海，巍巍蕩蕩，無得而稱。太宗文皇帝鑿乾履度，括地提衡，翦修蛇於洞庭，戮蚩尤於中冀，戡召雨追風之孽，軼斷鼇煉石之勤。微禹之功，用軫宣尼之歎；曰文之德，實符姬旦之時。叡智神武，含宏光大。深居高視，懷日月以炤臨；剛健柔明，體乾坤之博厚。求賢勞於宵夢，拜善急於朝餐，總宇宙以彌綸，運陰陽而陶鑄，變澆偽於華胥之俗，還淳樸於大庭之辰。九譯同文，八荒順軌，人神以合，祥瑞畢臻，巢鳳下窺，遊麟易擾。山車澤馬，遠服瑤池之駕；醴泉甘露，近充上壽之尊。優遊垂拱，制禮作樂，遠鏡百王，獨為稱首。再造區夏，重安宸極，昊天成命，二帝受之，升降節文，不宜差別。而肅恭禋祀，綴兆分位，升中告禪，天地別饗，乖嚴父配天之文，失尊親加隆之數。今歸功中嶽，請以二帝並配。竊以太穆皇後造舟備禮，爰定厥祥，處人倫之經，居風化之始，追蹤文母，播美周原。文德皇後伣天作合，曾沙表慶，功侔十亂，化被二南。兩聖既已配封，則二後應須配禪。申宸思淳深之極，宏聖朝敬愛之旨。自我作古，聞之往策，周制所定，夫何足雲？斯乃振揚休烈，昭宣懿範，請存乎不刊，永貽來葉。
竊以祖功守德，飾終之祠典；武穆文昭，嚴配之洪訓。愛敬之至，率由茲道，禮有節文，事經列聖，敬違斯義，國家賒恥。況逾月之外，須伸大祫，下管登歌，發暢雅頌，郊天配帝，光華勳烈。如停祔禮，諸美鹹棄。伏願取法前王，垂訓翼子。
竊謂合宜，今時廟制，與古不同，共堂別塞，西方為首。若在西夾之中，仍處尊位，祈禱則祭，未絕祈享，方諸舊儀，情實可安。宏農府君廟遠親殺，詳據舊章，禮合迭毀。臣等參議，遷奉神主於夾室，本情篤敬，在理為允。
立本，大安公贈吏部尚書立德弟，顯慶中累官工部尚書。總章元年，以司平太常伯拜右相，封博陵縣男。咸亨元年，官復舊名，改中書令。卒諡曰文貞。
竊以犧皇至頤，金人靡兆於龜文；軒後韞靈，紫氣未敷於鳥跡。淚劉莊精感，托神想於東流；尹喜翹誠，睹物色於西邁。由是龍宮梵化，灑慈潤於大千；澹泊凝真，衝寂宏於內。雖複遠標天構，氣淑無為，體均具相，功深濟度，莫不稟宸極以存其法（事如端尹府議中彈），資遺體以受其靈。豈有超俗塗而輕法主，潔其已而忽所生？忠孝一虧，二教何寄？今若資忠貞以凝道，移孝行而修誡，則福足以顯元門，忠孝用光臣子。假或恭敬被於群品，據理尚有可通，況唯拜伏君親，未審於何不可（事如秘閣局議中彈）請準明詔，致拜為允。謹議。
胄字元允，相州安陽人。隋大業末為鄭州長史，鎮武牢。太宗克武牢得之，引為秦府士曹參軍。及即位，除兵部郎中，封武昌縣男。貞觀四年，以太子左庶子參預朝政，進爵郡公。七年卒，贈右僕射，追封道國公，諡曰忠。
陛下當百王之弊，屬暴隋之後，拯餘燼於塗炭，救遺黎於倒懸，遠至邇安。率土清謐，大功大德，豈臣之所稱讚？臣誠小人，才識非遠，唯知耳目之近，不達長久之策，敢竭區區之誠，論臣職司之事。比見關中河外，盡置軍團，富室強丁，並從戎旅。重以九成作役，餘丁向盡，去京二千裏內，先配司農將作，假有遺餘，勢何足紀。亂離甫爾，戶口單弱，一人就役，舉家便廢。入軍者督其戎仗，從役者責其餱糧。盡室經營，多不能濟。以臣愚慮，恐致怨嗟。七月已來，霖潦過度，河南河北，厥田洿下，時豐歲稔，猶未可量。加以軍國所須，皆實府庫，布絹所出，歲過百萬。丁既役盡，賦調不減，費用不止，帑藏其虛。且洛陽宮殿，足蔽風雨，數年功畢，亦謂非晚。若頓修管，恐傷勞擾。
水旱凶災，前聖之所不免，國無九年儲畜，禮經之所明誡。今喪亂之後，戶口凋殘，每歲納租，未實倉廩，隨即出給，才供當年。若有凶災，將何賑恤？故隋開皇立制，天下之人，節級輸粟，名為社倉。終於文皇，得無饑饉。及大業中年，國用不足，並貸社倉之物，以充官費。故至末塗，無以支給。今請自王公以下，爰及眾庶，計所墾田稼穡頃畝，至秋熟，準其見在苗以理勸課，盡令出粟。稻麥之鄉，亦同此稅。各納所在，為立義倉。若年穀不登，百姓饑饉，當所州縣，隨便取給。
吾奉使無狀，被賊所擒，為臣不忠，誓之以死。汝宜善侍老母，勿以吾為念。
