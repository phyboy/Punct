思邈，京兆華原人。周宣帝時隱居太白山。隋文帝輔政，徵為國子博士，稱疾不起。太宗登極，召詣京師，授以爵位，固辭。高宗立，召拜諫議大夫，又辭以疾請還。就淳元年卒。
夫清濁剖判，上下攸分，三才肇基，五行俶落，萬物淳樸，無得而稱。燧人氏出，觀鬥極，以定方名，始有火化。伏羲氏作，因之而畫八卦，立庖廚。滋味既興，屙瘵萌起。大聖神農氏湣黎元之多疾，遂嚐百藥以救療之，猶未盡善。帝受命創制九針，與方士岐伯雷公之倫，備論經脈，旁通問難，詳究義理以為經論。故後世可得依而暢焉。春秋之際，良醫和緩，六國之時，則有扁鵲，漢有仲景倉公，魏有華陀。並皆探賾索隱，窮幽洞微，用藥不過二三，炙炷不逾七八，而疾無不愈者。晉宋以來，雖複名醫間出，然治十不能愈五六，良由今人嗜欲太甚，立心不常，淫放縱逸，有闕攝養所致耳。餘緬尋聖人設教，欲使家家自學，人人自曉。君親有疾，不能療之者，非忠孝也。末俗小人，多行詭詐，倚傍聖教，而為欺紿。遂令朝野士庶，鹹恥醫術之名。多教子弟誦短文，構小策，以求出身之道。醫治之術，闕而弗論，籲可怪也，嗟乎！深乖聖賢之本意。吾幼遭風冷，屢造醫門，湯藥之資，罄盡家產。所以青衿之歲，高尚茲典；白首之年，未嚐釋卷。至於切脈診候，采藥合和，服餌節度，將息避慎，一事長於已者，不遠千里，服膺取決。至於弱冠，頗覺有悟，是以親鄰中外，有疾厄者，多所濟益。在身之患，斷絕醫門，故知方藥本草，不可不學。吾見諸方，部帙浩博，忽遇倉卒，求檢至難，比得方訖，疾厄不救矣。嗚呼！痛夭枉之幽厄，惜墮學之昏愚。乃博采群經，刪裁繁重，務在簡易，以為《備急千金要方》一部，凡三十卷。雖不能究盡病源，但使留意於斯者，亦思過半矣。以為人命至重，有貴千金，一方濟之，德逾於此，故以為名也。未可傳於士族，庶以貽厥私門。張仲景曰：「當今居世之士，曾不留神醫藥，精究方術，上以療君親之疾，下以救貧賤之厄，中以保身長年，以養其生。而但競逐榮勢，企踵權豪，孜孜汲汲，惟名利是務。崇飾其末，而忽棄其本。欲華其表，而悴其內。皮之不存，毛將安傅？進不能愛人知物，退不能愛躬知己。卒遇風邪之氣，嬰非常之疾患，及禍至而後震慓。身居死地，蒙蒙昧昧，戇若遊魂。降誌屈節，欽望巫祝，告窮歸天，束手受敗。齎百年之壽命，將至貴之重器，委付庸醫，恣其所措。咄嗟暗悔，歎身已斃。神明消滅，變為異物。幽潛重泉，徒為一悲。痛夫舉世昏迷，莫能覺悟。自有若是，夫何榮勢之雲哉。」此之謂也。
原夫神醫秘術，至賾參於道樞；寶餌凝靈，宏功浹於真軫。是知關籥元牝，駐曆之效已深；轡策天機，全生之德為大。稽炎農於紀籙，資太一而反營魂；鏡軒後於遺編，事岐伯而宣藥力。故能嚐味之績，鬱騰天壤；診體之教，播在神寰。醫道由是濫觴，時義肇基於此。亦有誌其大者，高密問紫文之術；先其遠者，伯陽流玉冊之經。擬斯壽於乾坤，豈伊難老？儔厥齡於龜鶴，詎可蠲屙？茲乃大道之真以持身，抑斯之謂也。若其業濟含靈，命懸茲手，則有越人徹視於府藏，秦和洞達於膏肓，仲景候色而驗眉，元化刳腸而湔胃。斯皆方軌疊跡，思韞入神之妙；極變探幽，精超絕代之巧。晉宋方技，既其無繼；齊梁醫術，曾何足雲？若夫醫道之為言，實惟意也。固以神存心手之際，意析毫芒之裏。當其情之所得，口不能言；數之所在，言不能喻。然則三部九候，乃經絡之樞機；氣少神餘，亦針刺之鈞軸。況乎良醫則貴察聲色，神工則深究萌芽。心考錙銖，安假懸橫之驗？敏同機駭，曾無掛發之淹。非天下之精，其孰能與於此？是故先王鏤之於玉板，往聖藏之以金匱，豈不以營壘至道，括囊真賾者歟？餘幼稚蔑聞，老成無見，才非公幹，夙嬰沈疾，德異士安，早纏尫瘵。所以誌學之歲，馳百金而購經方；耄及之年，竟三餘而勤藥餌。酌華公之錄帙，異術同窺；采葛生之玉函，奇方畢綜。每以為生者兩儀之大德，人者五行之秀氣。氣化則人育，伊人稟氣而存；德合則生成，是生由德而立。既知生不再於我而處物為靈，可幸蘊靈心頤我性源者哉。由是檢閱秘幽，搜求今古，撰方一部，號曰《千金》。可以濟物攝生，可以窮微盡性。猶恐岱山臨目，必昧秋毫之端；雷霆在耳，或遺玉石之響。所以更撰《方翼》三十卷，共成一家之學。譬輗軏之相濟，運轉無涯，等羽翼之交飛，搏搖不測。矧夫易道深矣。孔宣係十翼之辭；元文奧矣，陸績增元翼之說，或沿斯義，述此方名矣。貽厥子孫，永為家訓。雖未能譬言中庶比潤上池，亦足以慕遠測深稽門扣鍵者哉。儻經目於君子，庶知子之所誌焉。
餘曆觀遠古方書，僉雲身生羽翼飛行輕舉者，莫不皆因服丹。每詠言斯事，未嚐不切慕於心。但恨神通懸邈，雲跡疏絕，徒望青天，莫知昇舉。始驗還丹伏火之術，玉醴金液之方，淡乎難窺，杳焉靡測。自非陰德，何能感之？是以五靈三使之藥，九光七曜之丹，如此之方，其道差近。比來握玩，久而彌篤。雖艱遠而必造，縱小道而亦求。不憚始終之勞，詎辭朝夕之倦？研窮不已，冀有異聞。良以天道無私，視聽因之而啟，不違其願，不奪其誌，報施功效，其何速歟？豈自衒其所能趨利世間之意？意在救疾濟危也。所以撰二三丹訣，親經試練，毫末之間，一無差失。並具言述，按而行之，悉皆成就。然人之誌，所重者性命，其危春露，其脆秋霜，俯仰之間，相顧如失。榮華貧賤，誠為不住之客；憂悲娛樂，並是難留之事。以此而言，深可歎矣。餘比讀諸方，故亦不少，觀其梗概，例多隱秘。味之者翻增其惑，說之者返益其迷。遂使修煉之流，不見成功之處。豈其古人妄說耶？抑由學道之輩目不能考其旨趣也？餘所陳方，意於文記間如視掌中，一試披尋，莫不洞照。相知之士，通鑒名人，有所不同，心之取證，故列為三篇耳。
夫稟氣含靈，惟人為貴。人所貴者，蓋貴為生。生者神之本，形者神之具。神大用則竭，形大勞則斃。若能遊心虛靜，息慮無為，服元氣於子後，時導引於閑室，攝養無虧，兼餌良藥，則百年耆壽，是常分也。如恣意以耽聲色，役智而圖富貴，得喪恒切於懷，躁撓未能自遣，不拘禮度，飲食無節，如斯之流，寧免夭傷之患也？餘因止觀微暇，聊複披覽養生要集，其集乃錢彥張湛道林之徒，翟平黃山之輩，鹹是好事英奇，誌在寶育，或鳩集仙經真人壽考之規，或得采彭鏗老君長齡之術。上自農黃以來，下及魏晉之際，但有益於養生，及招損於後患。諸本先記錄，今略取要法，刪棄繁蕪，類聚篇題，分為上下兩卷，卷有三篇，號為《養性延命錄》。擬補助於有緣，冀憑緣以濟物耳。
夫養生繕性，其方存於卷者甚眾。其或幽微秘密，疑未悟之心。至於澄神內觀，遊元采真，故非小智所及。常思所尋，設能及之。而誌不能守之，事不從心，術即不驗。誠由前之誤，交切而難遣，攝衛之道，賒遠而易違。是以混然同域，絕而不思者也。嵇叔夜悟之大得，論之未備，所以將來誌士，覽而懼焉。今所撰錄，並在要典，事雖隱秘，皆易積壓易為，以補斯闕。其學者不違情欲之性，而俯仰可從；不棄耳目之玩，而顧盼可法。旨約而用廣，業少而功多。餘研核方書，蓋亦久矣。搜求秘道，略無遺餘，自非至妙至神，不入茲錄。誠信效始冠於篇，取其宏益，以貽後代。苟非其道，慎勿虛傳。傳非其人，殃及三世。凡著五章為一卷，與我同誌者寶而行之雲爾。
聖人體其道而不為也，賢人知其禍而不欺也，達人斷其命而不求也，信人保其信而靜守也，仁者守其仁而廉謹也，士人謹其士而謙敬也，凡人昧其理而苟非為也，愚人執其愚而不憚也，小人反其道而終日為也，福者造善之積也，禍者造不善之積也。鬼神蓋不能為人之禍，亦不能致人之福。但人積不善之多而煞其命也，富貴者以輕勢取為非分也，貧賤者以妄盜取為非分也，神而記之，人不知也。夫神記者，明有陰籍之因，又按黃庭內景云：夫人有萬餘神主身，三尸九蟲善惡童子錄之秦上，況有陰冥之籍也。愚癡之人神不足，神有餘者聖人也，亦不可一二咎而奪其人命也。亦有爵被人輕謗，及暴見貶黜，削其名籍，遭其橫病者，多理輔不法所致也。理輔不正不死者，其壽餘祿未盡也。正理輔而死者筭盡也。貧者多壽，富者多促。貧者多壽，以貧窮自困而常不足，不可罰壽。富者多促，而奢侈有餘，所以折其命也。乃天損有餘而輔不足。亦有貧賤饑凍，曝露其屍不葬者，心不吉之人也。德不足是以貧焉，心不足是以死焉。天雖然不煞，自取其斃也。不合居人間，承天地之覆載，戴日月之照臨，此非人者也。故有官爵之非分，車馬之非分，妻妾之非分已上謂之不仁者非分也。有屋宇之非人，粟帛之非分，衣食之非分，貨易之非分已上謂之不儉者非分也。則神而記之，三年五年十年二十年不過此。過此神而追之，則死矣。官爵之非分者，崎嶇而居之，賄賂而得之，德薄而執其位，躁求而竊其祿，求其躁取而必強，強而取之非分也，即有災焉病焉死焉焉，神已記之，人不知也。車馬之非分，市馬吝其價，而馬欲其良，水草而不時，鞭勒過度，奔走而不節，不知驅馳之疲，不知遠近之乏，不護嶮阻之路。畜不能言，天哀力竭，此非分也，神已記之，人不知也。妻妾之非分者，所愛既多，費用必廣，淫泆之道，必在驕奢，金翠之有餘，蘭膏之有棄，惡賤其文彩，厭飫其珍羞，人為之難，餘為之易，人為之苦，餘為之樂，此非分也，神又記之，人不知也。童仆之非分者，以良為賤，以是為非，苦不憫之，樂不容之，寒暑不念其勤勞，老病不矜其困憊，鞭打不問其屈伏，陵辱不間其親疏，此非分也。神又記之，人不知也。屋宇之非分者，人不多而構其廣廈，價不厚而罰其工人，以不義之財，葺其無端之舍，功必至，飾必明，斤斧血力，木石勞神不知環堵之貧，蓬戶之陋，此非分也，神已記之，人不知也。粟帛之非分者，其植也廣，其穫也勞，其農也負，其利也倍，畜乎巨廩，動餘歲年，盜賊之羈縻，雀鼠之巢穴，及乎困農負債，利陷深冤，此非分也，神已記之，人不知也。衣服之非分者，紋彩有餘，餘而更制，箱篋之無限，貧寒之不施，不念倮露之淩寒，布素之不足，以致蠹魚鼠口，香黤腐爛，此非分也，神已記之，人不知也。飲食之非分者，一食而須其水陸，一飲而聚其糸玄歌，其食也寡，其費也多，民之糠糲不充，此以膻膩有棄，縱其仆妾，委擲泥塗，此非分也，神已記之，人不知也。貨易之利厚，不為非分，利外克人，此為非分。接得非常之利者祥也，小人不可以輕而受之，其所鬻者賤，所價者貴，彼之餘而我之賊，賊而得之者禍也，幸而得之者災也，分而得之者吉也，屈而得之者福也。夫人之死，非因依也，非痾瘵也，蓋以積之不仁之多，造不善之廣，神而追之則矣。人若能補其過，悔其咎，布仁惠之恩，垂憫恤之念，德達幽冥，可以存矣，尚不能逃其往負之災。不然者，其禍而多，其壽而促，金之得盈，福之已竭。且無義之富，血屬共之，上之困焉，下之喪焉，如此者於我如浮雲，不足以為富也。人若奉陰德而不欺者，聖人知之，賢人護之，天乃授之，人以悅之，鬼神敬之，居其富而不失其富，居其貴而不失其貴，禍不及矣，壽不折矣，攻劫之患去矣，水火之災除矣，必可保生全天壽也。
夫身為神氣之窟宅，神氣若存，身康力健；神氣若散，身乃死焉。若欲存身，先安神氣。即氣為神母，神為氣子。神氣若俱，長生不死。若欲安神，須煉元氣。氣在身內，神安氣海。氣海充盈，心神安定。定若不散，身心凝靜。靜至定俱，身存年永。常住道源，自然成聖。氣通神境，神通慧命。命住身存，合於真性，日月齊齡。道成究竟，依銘煉氣。欲學此術，先須絕粒。安心氣海，存神丹田，攝心靜慮，氣海若具，自然飽矣。專心修者，百日小成，三年大成。初入五時，後通七候，神靈變化，出沒自在。峭壁千里，去住無礙。氣若不散，氣海充盈。神靜丹田，身心永固。自然回顏駐色，變體成仙。隱顯自由，通靈百變。名曰度世，號曰真人。天地齊年，日月同壽。此法不服氣，不咽津，不辛苦，要吃但吃，須休即休，自在自由，無阻無礙。五時七候，入胎定觀。夫學道之人，入有五時，第一時心動多靜少，思緣萬境，取舍無常，忌慮度量，猶如野馬，常人心也。第二時心靜少動多，攝動入靜心多散逸，難可制伏，攝之勤策，追道之始。第三時心動靜相半，心靜似攝心常靜散相半，用心勤策，漸見調熟。
人若勞於形，百病不能成。飲酒忌大醉，諸疾自不生。食了行百步，數將手摩肚。睡不苦高枕，唾涕不遠顧。寅丑日剪甲，理髮須百度。飽則立小便，飢乃坐漩溺。行坐莫當風，居處無小隟。向北大小便，一生昏羃羃。日月固然忌，水火仍畏避。每夜洗腳卧，飽食終無益。忍辱為上乘，讒言斷親戚。思慮最傷神，喜怒傷和息。每去鼻中毛，常習不唾地。平明欲起時，下牀先左腳。一日免灾咎，去邪兼辟惡。但能七星步，令人常壽樂。酸味傷於筋，辛味損正氣。苦則損於心，甘則傷其志。鹹多促人壽，不得偏耽嗜。春夏任宣通，秋冬固陽事。獨卧是守真，慎靜最為貴。財帛生有分，知足將為利。強知是大患，少欲終無累。神氣自然存，學道須終始。書於壁戶間，將用傳君子。
夫祭天作樂，本謂神聽高遠，聲臭難接，所以歌詠文辭，依倚糸玄管，滌蕩宣暢，冀其來格。今瘞玉燔柴於岱宗之下，播聲昭告，請降圜丘之上。夫神聽聰明，不可濫假，如依樂聲，應臨國內，而泰山之下，其神可得祀乎？又《毛詩·周頌》，郊祀歌《昊天》，封禪歌《時邁》，二篇各別，足是證明。謂宜采《周頌》，創新篇，告精誠於上天，請皇陵於東嶽，於事合古。
仁軌字正則，汴州尉氏人。武德初補息州參軍。貞觀時累遷青州刺史。百濟歸順，留仁軌勒兵鎮守，超加六階，正授帶方州刺史。乾封元年遷右相，封樂城縣男。咸亨元年拜太子左庶子同中書門下三品，拜左僕射兼太子太傅。武後臨朝，加特進，進封郡公。垂拱元年，從新令改文昌左相同鳳閣鸞台三品。薨年八十四，冊贈開府儀同三司并州大都督，諡曰文獻。
臣蒙陛下曲垂天獎，棄瑕錄用，授之刺舉，又加連帥，才輕職重，憂責更深，嚐思報效，冀酬萬一，智力淺短，淹滯無成，久在海外，每從征役，軍旅之事，實有所聞，輒具狀封奏，伏乞詳察。
臣今睹見在兵士，手腳沈重者多，勇健奮發者少。兼有老弱，衣服單寒，唯望西歸，無心展效。臣因往問：「海西見百姓人人投募，爭欲征行，乃有不用官物，請自辦衣糧，投名義征。何因今日兵士，如此佇弱？」皆報臣云：「今日官府，與往日不同，人心亦別。貞觀永徽年中，東西征役，身死王事，並蒙敕使吊祭，追贈官職，亦有回亡者官爵與其子弟。從顯慶五年以後，征役身死，更不惜問。往前度遼海者，即得一轉勳官，從顯慶五年以後，頻經渡海，不被紀錄。州縣發遣百姓充兵者，其身少壯，家有錢財，賂與官府，任自東西藏避，即並得脫。無錢用者，雖是老弱，推皆令來。顯慶五年破百濟勳，及向平壤北口戰勳，當時將士號令，並與高官重賞，百方購募，無種不道。洎到西岸，唯聞枷鎖推禁，奪賜破勳，州縣追呼，求住不得，公私困弊，不可言盡。發海西之日，已有自害逃走，非獨海外始逃。又本為征役，蒙授勳級，將為榮寵，頻年征役，唯取勳官，牽挽辛苦，與白丁無別，百姓不願征行，特繇於此。」陛下再興兵馬，平定百濟，留兵海外，經略高麗，百姓有此議論，難為成就功業。臣聞琴瑟不調，改而更張，布政施化，隨時取適。自非重賞明罰，何以成功？臣又問見在兵士：「舊留鎮五年，尚得支濟爾等始經一年，何因如此單露？」並報臣道：「發家來日，唯遣作一年裝束，自從離家，已經二年。在朝陽甕津，又遣來去運糧，涉海遭風，多有漂失。」臣勘責見在兵士衣裳單露不堪度冬者，大軍還日所留衣裳，且得一冬充事，來年秋後，並無準擬，陛下若欲殄滅高麗，不可棄百濟土地。餘豐在北，餘勇在南，百濟高麗，舊相黨援，倭人雖遠，亦相影響。若無兵馬，還成一國。既須鎮壓，又置屯田，事藉兵士同心同德。兵士既有此議，不可膠柱因循，須還其渡海官勳，及平百濟向平壤功效。除此之外，更須襃賞，明敕慰勞，以起兵士之心。若依今日已前處置，臣恐師老且疲，無所成就。
臣又見晉代平吳，史籍具載。內有武帝、張華、外有羊祜、杜預，籌謀策畫，經緯諮詢。王濬之徒，折衝萬里，樓船戰艦，已到石頭。賈充、王渾之輩，猶欲斬張華以謝天下。武帝報云：「平吳之計，出自朕意，張華同朕見耳，非其本心。」是非不同，乖背如此。平吳之後，猶欲苦繩王濬，賴武帝擁護，始得保全。不逢武帝聖明，王濬不存首領。臣每讀其書，未嚐不撫心長歎。伏惟陛下既得百濟欲取高麗，須內外同心，上下齊奮，舉無遺策，始可成功。百姓既有此議，更宜改調，臣恐是逆耳之事，無人為陛下進言。自顧老病日侵，殘生能幾？奄忽長逝，銜恨九泉，所以披露肝膽，昧死奏陳。
臣聞屋漏在上，知之者在下。愚夫之計，擇之者聖人。是以周王詢於芻堯，殷後謀於版築，故得享國彌久，傳祚無疆，功宣清廟，慶流後葉。伏惟陛下天性仁愛，躬親節儉，朝夕克念，百姓為心，一物失所，納隍軫慮。臣伏聞大駕欲幸同州教習，臣伏知四時蒐狩，前王恒典，事有沿革，未必因循。今年甘雨應時，秋稼極盛，元黃亙野，十分才收一二，盡力刈獲，月半猶未訖功。貧家無力，禾下始擬種麥。直據尋常科喚，田家已有所妨。今既供承獵事，兼之修理橋道，縱大簡略，動費一二萬工，百姓收斂，實為狼狽。臣願陛下少留萬乘之恩，垂聽一介之言，退近旬日，收刈總了，則人盡暇豫，家得康寧，輿輪徐動，公私交泰。
謹詳眾議，條目雖廣，其大略不越數途。多欲使嚐選之流，及負譴之類，遞立年限，如不令赴集，便是擁自新之路，塞取俊之門。或請增置具僚，廣授官之數，加習藝業，峻入仕之科，亦恐非宏獎之通規，乖省員之茂躅，徒雲變更，實恐紛擾。但昇平日久，人物滋植，解巾從事，抑有多人。頃歲以來，據員多闕，臨時雖有權攝，終是不能總備。望請尚書侍郎依員補足，高班卑品準試。分銓則留放速了，限速則公私無滯。應選者暫集，遠近無聚糧之勞；合退者早歸，京師無索米之弊。既循舊軌，且順人情。如更有不便，隨事釐革。其殿負及初選，其選踐自知未合得官等色，情願不集，即同選勞，曹司商量，久長安穩。
往者百濟先王，迷於順逆，不敦鄰好，不睦親姻，結托高麗交通倭國，共為殘暴，侵削新羅，剽邑屠城，略無寧歲。天子憫一物之失所，憐百姓之無辜，頻命行人，遣其和好。負險恃遠，侮慢天經，皇赫斯怒，恭行吊伐。旌旗所指，一戎大定。固可瀦宮汙宅，作誡來裔；塞源拔本，垂訓後昆。然懷柔伐叛，前王之令典；興亡繼絕，往哲之通規。事必師古，傳諸曩冊。故立前百濟太子司稼正卿扶餘隆為熊津都督，守其祭祀，保其桑梓，依倚新羅，長為與國，各除宿憾，結好和親，恭承詔命，永為藩服。仍遣使人右威衛將軍魯城縣公劉仁願親臨勸諭，具宣成旨，約之以婚姻，申之以盟誓，刑牲插血，共敦終始，分災恤患，恩若兄弟，祇奉綸言，不敢失墜。既盟之後，共保歲寒。若有背盟，二三其德，興兵動眾，侵犯邊陲，明神鑒之，百殃是降，子孫不育，社稷無守，禋祀磨滅，罔有遺餘。故作金書鐵券，藏之宗廟，子孫萬代，無敢違犯。神之聽之，是享是福。
