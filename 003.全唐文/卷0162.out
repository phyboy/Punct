祥道字同壽，魏州觀城人。少襲爵樂平縣男，累遷黃門侍郎，進封陽城縣侯刑部尚書。龍朔三年拜右相，轉司禮太常伯，進爵廣平郡公。乾封元年致仕，卒年七十一，贈幽州都督，諡曰宣。
準禮，封壇舊儀，當以奉常卿為亞獻。昔三代六卿位重，故得佐祠。爰至兩漢，尚書秩卑，亦以九卿行事。自魏晉以降，事歸台省，九卿皆為常伯屬官。今登封大禮，不以三公八座行事，而用九卿，無乃徇虛言而忘故事也。
今之選司取士，傷多且濫。每年入流，數過一千四百，傷多也。雜色入流，不加銓簡，是傷濫也。經明行修之士，猶或罕有正人；多取胥徒之流，豈能皆有德行？即知共釐務者，善人少而惡人多。有國以來，已四十載，尚未刑措，豈不由此乎？
且官人非材者，本因用人之源濫。濫源之所起，複由入流人失簡擇。今行署等勞滿，唯曹司試判，不簡善惡，雷同注官。但服膺先王之道者，奏第然始付選。趨走幾案之間者，不簡便加祿秩。稽古之業，雖則難知，鬥筲之材，何其易進？其雜色應入流人，望令曹司試判訖。簡為四等奏聞，第一等付吏部，第二等付兵部，次付主爵，次付司勳。其行署等私犯公坐，情狀可責者，雖經赦降，亦量配三司；不經赦降者，放還本貫。冀入流不濫，官無冗雜，但令胥徒之輩，漸知勸勉。
古之選者，為官擇人，不聞取人多而官員少。今官員有數，入流無限，以有數供無限，遂令九流繁總，人隨歲積。謹約準所須人，量支年別入流者。今內外文武官，一品已下九品已上，一萬三千四百六十五員，略舉大數，當一萬四千人。壯室而仕，耳順而退，取其中數，不過支三十年，此則一萬四千人，三十年而略盡。若年別入流者五百人，經三十年便得一萬五千人，定須者一萬三千四百六十五人，足充所須之數。況三十年之外，在官者猶多，此便有餘，不慮其少。今年常入流者，遂逾一千四百，計應須數外。其餘兩倍，又常選放還者，仍停六七千人。更複年別新加，實非處置之法。
儒為教化之本，學者之宗，儒教不興，風俗將替。今庠序遍於四海，儒生濫於三學，誘掖之方，理實為備；而獎進之道，事或未周。但永徽已來，於今八載，在官者以善政粗聞，論事者以一言可采，莫不光被綸音，超升不次。而儒生未聞恩及，臣故以為獎進之道未周。
國家富有四海已四十年，百姓官寮，未有秀才之舉，豈今人之不如昔人？將薦賢之道，未至寧可，方稱多士，遂間斯人，望六品已下，爰及山穀。特降綸言，更審搜訪，仍量為條例，稍加優獎。不然，赫赫之辰，斯舉遂絕，一代盛事，實為朝廷惜之。
唐虞三載考績，黜陟幽明；兩漢用人，亦久居其職，所以因官命氏，有倉庾之姓。魏晉以來，事無可紀，今之在任，四考即遷。官人知將秩滿，必懷去就；右姓見有遷代，能無苟且？以去就之人，臨苟且之輩，責以移風易俗，其可得乎？望經四考，就任加階，至八考滿，然後聽選。還淳反樸，雖未敢必期；送故迎新，實稍減勞弊。
尚書省二十四司及門下中書都事主書主事等，比來選補，皆取舊任。流外有刀筆之人，縱欲參用士流，皆以儔類為恥，前後相承，遂成故事。且掖省崇峻，王言秘密，尚書政本，人物攸歸，而多用胥徒，恐未盡銓衡之理。望有釐革，稍清其選。
道家立旨，取貴於柔謙；釋教為宗，有存於汲引。雖複邁九仙而飛跡，標致弗爽於同塵；超十地而遊神，修行豈乖於忍辱？且君親尊重，比乾嚴而有裕；臣子忠肅，申拜伏而無違。斯迺萬國之大經，千葉之常軌，居造次而必踐，處少選而難廢。至若緇黃二教，頓捐茲禮，唯擅貢高之法，莫循資敬之儀（事如同馭寺議中彈）：虛啟弊風，實差彝典（事如右武衛議中彈）。但勸誘之規，雖則多躅，等歸利物，寧履義方。何必驕倨為容，便躋眾妙之域；虔恭表節，遂隔真如之鏡（事如左戎衛議中彈）？緬尋指趣，深謂不然，致拜君親，實為通理。謹竭愚識，庶會宏謨，深懼不當，退用慚惕。謹議。
處俊，安州安陸人，貞觀中進士。累官吏部侍郎，總章中拜東台侍郎同東西台三品，拜中書令兼太子賓客。儀鳳四年拜侍中，遷太子少保。開曜元年薨，年七十五。贈開府儀同三司荊州大都督。
孔子云：「郊祀後稷以配天，宗祀文王於明堂以配上帝。」此萬世不易之法也。昔長孫無忌請祀高祖於圜丘以配昊天上帝，祀太宗於明堂以配上帝，義為得之。今國家嗣興唐祚，追尊孝德，而以堯舜為肇祀之祖，宜以神堯配天於圜丘，孝德皇帝配上帝於明堂，禮也。其服物制度，古有常儀，願罷一切偽飾。
道家立旨，取貴於柔謙；釋教為宗，有存於汲引。雖複邁九仙而飛跡，標致弗爽於同塵；超十地而遊神，修行豈乖於忍辱？且君親尊重，比乾嚴而有裕；臣子忠肅，申拜伏而無違。斯迺萬國之大經，千葉之常軌，居造次而必踐，處少選而難廢。至若緇黃二教，頓捐茲禮，唯擅貢高之法，莫循資敬之儀（事如同馭寺議中彈）：虛啟弊風，實差彝典（事如右武衛議中彈）。但勸誘之規，雖則多躅，等歸利物，寧履義方。何必驕倨為容，便躋眾妙之域；虔恭表節，遂隔真如之鏡（事如左戎衛議中彈）？緬尋指趣，深謂不然，致拜君親，實為通理。謹竭愚識，庶會宏謨，深懼不當，退用慚惕。謹議。
行儉字子約，絳州聞喜人。幼以蔭補宏文生，貞觀中舉明經，調左屯衛倉曹參軍。儀鳳中，以才備文武，拜禮部尚書兼檢校右衛大將軍。調露元年為定襄行軍大總管討伏念，以功封聞喜縣公。永淳元年卒，年六十四，贈幽州都督，諡曰獻，中宗立，再贈揚州大都督。
吐蕃叛擾，幹戈未息，敬元審理，失律喪師，安可更為西方生事？今波斯王身沒，其子泥涅帥師充質在此，差使往波斯冊立，即路繇二蕃部落，便宜從事，必可有功。
文琮，貝州武城人。貞觀中為持書侍御史，三遷亳州刺史。永徽初徵拜戶部侍郎，出為建州刺史。
赫矣神武，繼期作聖。下括九圍，上齊七政。業統文武，勳邁高光。何險不濟？何患不攘？士女胥悅，篚厥元黃。斯物之至，昭於我皇。我皇覆育，資生懷造。配堯登唐，攘周在鎬。翕受敷施，明徵定保。允神厥德，方清帝道。帝道欽明，天下和平。三時不害，百穀以成。我庾斯積，如坻如京。既富而教，訟息刑清。
春秋二社，蓋本為農，惟獨此州，廢而不立。禮典既闕，風俗何觀？近年以來，田多不熟，抑不祭先農所致乎？神在於敬，可以邀福。
文瓘，貝州武城人。貞觀初舉明經，累遷水部員外郎，出為雲陽令。龍朔中累授東西台舍人、參知政事，拜東台侍郎同東西台三品，遷大理卿。上元二年拜侍中兼太子賓客。儀鳳二年卒，年七十三。贈幽州都督，諡曰懿。
竊惟人力不可不惜，百姓不可不養，養之逸則富以康，使之勞則怨以叛。秦皇、漢武，廣事四夷，多造宮室，使土崩瓦解，戶口減半。臣聞制理於未亂，保邦於未危。人罔常懷，懷於有仁。陛下不制之於未亂之前，安能救之於既危之後？百姓不堪其弊，必構禍難，殷鑒不遠，近在隋朝。臣願稍安撫之，無使生怨。
臨字本德，京兆長安人。貞觀中累轉黃門侍郎。高宗立，為御史大夫。遷刑部尚書，加金紫光祿大夫，曆兵部度支吏部三尚書，顯慶四年坐事貶潮州刺史，卒年六十。
臣聞事君之義，盡命弗渝；為臣之節，歲寒不貳；苟虧其道，罪不容誅；德彝操履無聞，輕險有素，往在隋代，恩遇已深。苞藏奸忒，密懷梟獍，葉同大憝，傾覆國經，論其悖跡，合從遐棄。幸逢寬政，複蒙收錄，策名藩邸，陳力周行，位至鼎司，恩隆胙土。無心報效，乃肆奸謀，熒惑儲藩，獎成元惡。寘於常典，理合誅夷，但包藏之狀，死而後發，猥加贈諡，未正嚴科。罪既彰露，宜加貶黜，豈可仍酬爵邑，尚列台槐？此而不懲，將何勸沮？
臣聞樹德立功，允應高秩之賞；千紀逆節，必加夷滅之誅；敬違斯道，實虧政理。如晦昔陪藩邸，頗效微庸，出震惟新，參謀帷幄，遂得爵分茅社，位踐台衡。然而機鑒未充，周慎多爽，昧貽厥之嘉猷，闕義方之明訓。其子逆賊構荷等，並稟氣凶悖，早挾邪謀，深禹山之同惡，甚玁狁之連禍。徙邊棄市，既伏其辜，食采疇邑，猶均雨露。昔石碏純臣，早為子厚之所；日殫忠謹先加弄兒之罰。皆所以防萌杜漸，安國全家。如晦識滯生前，愆遺身後。舊榮昔寵，已忝冒於曩日；削土除國，宜申法於今辰。
臣聞國家大典，在於賞刑，古先聖王，惟刑是恤。《虞書》曰：「罪疑惟輕，功疑惟重，與其殺弗辜，寧失弗經。」《周禮》：「刑平國用中典，刑亂國用重典。」天下太平。應用堯舜之典。比來有司，多行重法，敘勳必須刻削，論罪務從重科，非是憎惡前人，止欲自為身計。今議蕭齡之事，有輕有重，重者流死，輕者請除名。以齡之受委大藩，贓罪狼籍，原情取事，死有餘辜。然既遣詳議，終須近法，竊惟議事群官，未盡識議刑本意。律有八議，並依《周禮》舊文，矜其異於眾臣，所以特制議法。禮：王族刑於隱者，所以議親；刑不上大夫，所以議貴。明知重其親貴，議欲緩刑，非為嫉其賢能，謀致深法。今議官多於刑法之外，議令入重，正與堯舜相反，不可為萬代法。臣既處法官，敢不以聞。
義表，貞觀十七年官朝散大夫，行衛尉寺丞上護軍。
大唐出震，膺圖龍飛。光宅率土，恩覃四夷。化高三五，德邁軒羲。高懸玉鏡，垂拱無為？
道法自然，儒宗隨世。安上作禮，移風樂制。發於中土，不同葉裔。釋教降此，運於無際。
神力自在，應化無邊，或湧於地，或降於天。百億日月，三千大千。法雲共扇，妙理俱宣。
鬱乎此山，奇狀增多，上飛香雲，下臨澄波。靈聖之所降集。賢懿之所經過。存聖跡於危峰，貯遺趾於岩阿。
參差嶺嶂，重疊岩廊。鏗鏘寶鐸，氛氤異香。覽華山之神蹤，勒貞碑於崇岡。馳大唐之淳化，齊天地之久長。
太貞，河內人，貞觀十四年官瓜州司法參軍。
昔匈奴殄滅，竇將軍勒燕山之功；閩越泯清，馬伏波樹銅柱之跡。然則振英風於絕域，申壯節於殊方，莫不騰茂實於千載，播芳猷於萬古者矣。❥
大唐德合二儀，道高五帝，握金鏡以朝萬國，調玉燭以馭兆民，濟濟衣冠，煌煌禮樂。車書順軌，扶桑之表俱同；治化所沾，濛汜之鄉鹹暨。苑天山而池瀚海，內比戶以靜幽都，莫不解辮發於槀街，改左衽於夷陋。
高昌國者，乃是西漢屯田之壁，遺兵之所居，麹文泰即其苗裔也。往因晉室多難，群雄競馳，中原乏主，邊隅遂隔，間屆我於[B217]多拔王，磨局至吟，靡遺啟政，自皇威遠被，稽顙來庭，雖沐仁風，情懷首鼠。杜遠方之職貢，阻重譯之往來，肆豺狼之心，起蜂蠆之毒。若德聚庶賊盛無已。聖上慜彼蒼生，申茲吊伐，乃詔使持節光祿大夫吏部尚書上柱國陳國公侯君集、交河道行軍大總管副總管左屯衛大將軍上柱國永安郡開國公薛萬均、副總管左屯衛將軍上柱國通川縣開國男薑行本等，爰整三軍，張行天罰。但妖氛未殄，將軍逞七縱之威；百雉作固，英奇申九攻之略。以通川公深謀間出，妙思縱橫，命前軍營造攻具，乃統沙州刺史上柱國望都縣開國侯劉德敏、右監門中郎將上柱國淮安縣開國公衡智錫、左屯衛中郎將、上柱國富陽縣開國伯屈昉、左武候郎將李海崖、前開州刺史時德衡、右監門府長史王進威等，並率驍雄，鼓行而進。以貞觀十四年五月十日，師次伊吾時羅漫山北登裏紺所，未盡旬月，克成奇功。伐木則山林殫盡，叱吒則川穀蕩薄，衝梯蹔整，百[A15Q]冰碎，機會一發，千石雲飛，墨翟之拒無施，公輸之妙詎比？大總管運籌帷幄，繼以中軍，鐵騎亙原野，金鼓動天地，高旗蔽日月，長戟彗雲霓，自秦漢出師，未有如斯之盛也。班定遠之通西域，故跡罕存；鄭都護之滅車師，空聞前史，雄圖世著，彼獨何人？乃勒石紀功，傳諸不朽。其詞曰：
於赫大唐，受天明命。化濟得成，功寧山境。荒服猶阻，夷居不定。乃拜將軍，殄茲梟獍。謀六奇動思群雄逞力，陣開龍勝營❥庶星光旗明日色。揚旌塞表，振威西極。峨峨峻嶺，眇眇平原。塞雲暝結，朝風晝昏。長紀洛雪，高樹❥今據銘功讚德。
古者五刑，刖居其一。及肉刑廢，制為死、流、徒、杖、笞凡五等，以備五刑。今複設刖足，是為六刑。減罪在於寬宏，加刑又如繁峻。
烏石峰丹泉觀，乃何太守諱誌遠祖宅故基。距宅後數百步，來脈山腰右峽處，古仙客結有廬菴一所，方士之耽幽攬勝者，往往棲跡共間，名曰黃蜂山居。晉永嘉中，旌陽令許遜字敬之者，去職歸真，亦自廬菴居止。
日遊於何遠公入宅處，攬其勝境，左有藥水靈泉，右有丹崖翠壁，前有幽竹森羅，後有蒼鬆挺秀。且輕煙散彩，薄霧呈祥，山鳥朝歌，漁燈夜燦。詩曰：「偶來奇絕處，倏忽悟元關。藥水龍沙近，丹崖咫尺間。圖分八卦定，爐成九轉還。遠翁相慨賜，逍遙非等閑。」
不數日，許君拜候遠翁，欲募其故居山圃。遠翁慨然允曰：「仆亦乏嗣，日後可付棲神。」許君遂改遷茇廬於其處，燒丹煉汞。至寧康二年八月十五日午時，許公舉家拔宅仙去。
南宋永初中，徒裔萬太元號石泉者，分寧人也，複尋故居，結廬居之，遂開緣募化十方，始構巍殿三重，塑繪許公聖像，屍位其中。首枕岐峰之巔，簾卷西山之雨，獅沙左抱，象曜右纏。元徽中，石泉年九十零，日治其殿廡遺址，合其生旺歸垣。語人曰：「吾法嗣後代，必有大興於此者。」翁年百有三歲，複隱匡廬。傳弟子許上期號中山。
中山弟子張開先，奇才茂著，穎悟不凡，文生五髒，錦鋪六腑，纘述許祖遺傳操煉金丹符秘，上能轟雷致雨，下能治病驅邪。於我朝貞觀中，盛夏之時，洪州數月不雨。高阜者有力無施，魃鬼肆殃；低窪者掘井莫救，蝗蟲損耗。當事徬徨，人民憔翠各憲台焦勞無計，出示曉諭，遍請元流法士，期求未效。一日，張開先唪誦皇經，頓然神倦，隱幾而臥，見一道者，元冠羽服，揮麈而言曰：「開先開先，豫章人民，難星將滿。爾道當興，速宜出救，謹聽吾言。」醒覺是夢。曰：「此許祖指示，吾當出救。」次早負劍往省，潔齋登壇，書符咒水。不三日，轟雷掣電，驟雨傾盆，蝗蝻盡殞，苗乃浡興。屬官申帝，召入對，從容便殿，語及前事，聖皇大喜，敕賜紫垣洞天仙侶掌陰陽法教都紀之職。敕建許祖旌陽寶殿，崇高三丈六尺，廣六丈，深四丈。其後三清殿，高四丈，廣深俱同前殿規模，於貞觀己丑四月己巳落成。是歲八月庚午塑像，閱三載，黝堊繪飾鹹備。題其額曰旌陽寶殿洞青天宮，餘奉詔督造工成，開先請餘文以記之，彼樸記之也。
餘觀其地，奇絕勝幽，叢翠羅列，巋然偉拔，仙跡非虛。太元啟之於前，開先繼之於後，若非仙跡綿衍，神靈協相，其何能複振之於今日？以植元教於萬年，闡宗風於奕世乎，庸書以為記。
仲謨，貞觀十四年官越王府東閣祭酒常州長史。
山嶽降精，川瀆耀靈。猗歟史氏，世濟其英。忠言允塞，嘉猷有聲。從容燮理，散誕飛纓。含香青瑣，敷奏丹庭。有犯無隱，唯言是聽。王室斯賴，諸侯以寧。內侍帷幄，外典專城。為政以德，察獄以情。化俗草偃，溪穀風清。金相玉質，不隕厥名。處溢不驕，居勞不憚。視險如夷，忘身逐叛，駉頌美魯，青蒲安漢。執簡書愆，奸邪逃竄。匪君之忠，孰能戡亂？
在昔隆漢，姻婭皇家。惟帝念功。爵命屢加。三台五鼎，駙馬奉車，腰佩兩印，綬帶雙緺。何彼穠矣，常棣之華。如珪不玷，似玉無瑕。節之以禮，儉而不奢，篤生我侯，英略備舉。有藝有才，能文能武，孝以奉親，忠惟衛主。赤眉始結，白波猶侮，執銳破堅，斬馘滅虜。截彼長蛇，殲斯猾豎，策賞廟堂，書勳王府。功成弗居，名立不取，簡在帝心，酬封祚土。
厥土惟何？在溧之滸。初食三千，卒封萬戶。葭揭揭，麀鹿麌麌，禾殳旆旆，原田膴膴，俯營川陸，魚鹽所聚。蝗飛火滅，還珠去虎。子民輯悅，建茲城宇，大廈耽耽，聽政之所。祠堂石殿，生靈攸處，凡春秋兮，祭祀不阻。
詳夫寒山子者，不知何許人也。自古老見之，皆謂貧人風狂之士，隱居天台唐興縣西七十里，號為寒巖。每於茲地，時還國清寺。寺有拾得，知食堂尋常，收貯餘殘菜滓於竹筒內，寒山若來，即負而去。或長廊徐行，叫喚快活，獨言獨笑，時贈遂促罵打趁，乃駐立撫掌，嗬嗬大笑，良久而去。且狀如貧子，形貌枯悴一言一氣，理合其意。沈而思之，隱況道情，凡所啟言，洞該元默。乃以樺皮為冠，布裘破弊，木屐履地。是故至人遯跡，同類化物。或長廊唱詠，唯言咄哉咄哉。三界輪回，或於邨墅與牧牛子而歌笑。或逆或順，自樂其性。非哲者安可識之矣？
允頃受丹邱薄宦，臨途之日，乃縈頭痛，遂召日者醫治，轉重。乃遇一禪師，名豐干，言從天台山國清寺來，特此相訪乃命救疾。師乃舒容而笑曰：「身居四大，病從幻生。若欲除之，應須淨水。」時乃持淨水上師，師乃噀之，須臾祛殄。乃謂允曰：「台州海島嵐毒，到日必須保護。」允乃問曰：「未審彼地當有何賢，堪為師仰？」師曰：「見之不識，識之不見。若欲見之，不得取相，乃可見之。寒山文殊，遯跡國清；拾得普賢，狀如貧子，又似風狂，或去或來，在國清寺庫院走使廚中著火。」言訖辭去。
允乃進途，到任台州，不忘其事。到任三日後，親往寺院，躬問禪宿，果合師言。乃令勘唐興縣，有寒山拾得是否？時縣申稱，當縣界西七十里內有一巖，巖中古老見有貧士，頻往國清寺止宿。寺庫中有一行者，名曰拾得。允乃特往禮拜。到國清寺，乃問寺眾：「此寺先有豐干禪師院在何處？並拾得、寒山子見在何處？」時僧道翹答曰：「豐干禪師院在經藏後，即今無人住得，每有一虎，時來此吼。寒山、拾得二人見在廚中。」僧引允至豐干禪師院，乃開房唯見虎跡。乃問僧寶德道翹：「禪師在日，有何行業？」僧曰：「豐干在日，唯攻舂米供養，夜乃唱歌自樂。」遂至廚中灶前，見二人向火大笑。允便禮拜，二人連聲喝允，自相把手，嗬嗬大笑叫喚。乃云：「豐干饒舌饒舌，彌陀不識，禮我何為？」僧徒奔集，遞相驚訝，何故尊官禮二貧士？時二人乃把手走出寺，乃令逐之，急走而去，即歸寒巖。允乃重問僧曰：「此二人肯止此寺否？」乃令覓房，喚歸寺安置，允乃歸郡。遂制淨衣二對香藥等，特送供養。時二人更不返寺，使乃就巖送上。而見寒山子，乃高聲唱曰：「賊賊！」退入岩穴。乃云報汝諸人，各各努力，入穴而去，其穴自合，莫可追之。其拾得跡沈無所。
乃令僧道翹尋其往日行狀，唯於竹木石壁書詩，並村墅人家廳壁上所書文句三百餘首，及拾得於土地堂壁上書言偈，並纂集成卷。但允棲心佛理，幸逢道人，乃為讚曰：
「菩薩遁跡，示同貧士。獨居寒山，自樂其志。貌悴形枯，布裘弊止。出言成章，諦實至理。凡人不測，謂風狂子。時來天台，入國清寺。徐步長廊，嗬嗬撫指。或走或立，喃喃獨語。所食廚中，殘飯菜滓。吟偈悲哀，僧俗咄捶。都不動搖，時人自恥。作用自在，凡愚難值。即出一言，頓祛塵累。是故國清，圖寫儀軌，永劫供養，長為弟子。昔居寒山，時來茲地，稽首文殊，寒山之士。南無普賢，拾得定是，聊申讚歎，願超生死。」
賊出萬端，詐偽非一。亦有胡著漢帽，漢著胡帽，亦須漢裏兼求，不得胡中直覓。請追禁西市胡，餘請不問。
坊州本無杜若，天下共知，此符忽有此科，應由謝朓詩誤。華省曹郎如此判，豈不畏二十八宿向下笑人？
文偉，滁州全椒人。咸亨中曆太子典膳丞，以直諫授右史，武後時累遷鳳閣侍郎兼宏文館學士。載初元年為內史，坐善宗秦客貶珍州刺史。會他使者至，文偉內悸，自經死。
竊見《禮大戴記》曰：「太子既冠成人，免於保傳之嚴，則有司過之史，虧膳之宰。」史之義不得不司過，宰之義不得不徹膳。皇帝式稽前典，妙簡英俊，自庶子以下，至司議舍人，及學士侍讀等，使翼佐殿下，以成聖德，近者以來，未甚延納，談議不狎，謁見尚稀。參朝之後，但與內人獨居，何以發揮聖智，使濬哲文明者乎？今史雖闕官，宰當奉職，忝備所司，不敢逃死。謹守禮經，微申減膳。
