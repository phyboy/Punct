餘羸臥不起，行已十年，宛轉匡床，婆娑小室。未攀偃蹇桂，一臂連卷；不學邯鄲步，兩足鋪匐。寸步千里，咫尺山河。每至冬謝春歸，暑闌秋至，雲壑改色，煙郊變容，輒輿出戶庭，悠然一望，覆燾雖廣，嗟不容乎此生，亭育雖繁，恩已絕乎斯代。賦命如此，幾何可憑？今為《釋疾文》三篇，以貽諸好事。蓋作《易》者其有憂患乎？刪《書》者其有棲遑乎？國語之作，非瞽叟之事乎？騷文之興，非懷沙之痛乎？吾非斯人之徒歟，安可默而無述？故作頌曰：
粵若稽古，帝烈山兮。遠矣大矣，臣太嶽兮。欽哉良哉！有太公兮，卷舒龍豹，奄經營乎四履。有先生兮，乘騎日月，期汗漫乎丸垓。尚書抗節兮屬炎靈之道喪；中郎含章兮遇金行之綱頹。彼聖賢之相續，信古往而今來。人何代而不貴？代何人而不才？鬱律崛勿兮，似昆陵之玉石；泮渙粲爛兮，象星漢之昭回。爾其為廣也。碧海雲蒸而地合；爾其為峻也，赤城霞起而天開。
暨中朝之顛覆，家不墜乎良箕；紹金柯而玉秀，穆蘭馨而菊滋。彌九葉而逮餘兮，代增麗以光熙。清風振乎終古，妙譽薰乎當時。皇考慶予以弄璋兮，肇錫予以嘉詞。名餘以照鄰兮，字餘以昇之。餘幼服此殊惠兮，遂閱禮而聞詩，於是裹糧尋師，搴裳訪古，探舊篆於南越，得遺書於東魯，意有缺而必刊，簡無文而鹹補。入陳適衛，百舍不厭其棲遑；累繭重胝，千里不辭於勞苦。既而屠龍適就，刻鵠初成，下筆則煙飛雲動，落紙則鸞回鳳驚。通李膺而竊價，造張華而假名。郭林宗聞而心服，王夷甫見而神傾。俯仰談笑，顧盼縱橫。自謂明主以令仆相待，朝廷以黃散為輕。
及觀國之光，利用賓王，謁龍旗於武帳，揮鳳藻於文昌。先朝好史，予方學於孔墨；今上好法，予晚受乎老莊。彼圓鑿而方枘，吾知齟齬而不當。是時也，天子案劍，方有事於八荒。駕風輪而梁弱水，飛日馭而苑扶桑。戈船萬計兮連屬，鐵騎千群兮啟行。文臣鼠竄，猛士鷹揚。故吾甘棲棲以赴蜀，分默默以從梁。其後雄圖甫畢，登封禮日，方欲訪高議於雲台，考奇文於石室，銷兵車兮為農器，休牛馬兮崇儒術。屢下蒲帛之書，值餘有幽憂之疾。蓋有才無時，亦命也；有時無命，亦命也。
時也命也，自前代而痛諸！道之乖也，則賢人君子伏斧锧而不暇；時之來也，則屠夫餓隸作王侯而有餘。三仁猖狂兮為奴為戮，八子狼狽兮為醢為菹。長劍以撝，尚想華亭之鶴；孤舟欲近，遙憶閶門之魚。史遷下於蠶室，鄧艾徵於檻車，康既幽而愧孫登，宣屢困而慚甯蘧。固其閉門少事，蹈滄海而辭組；開卷獨得，歸茂陵而著書。起清流之浩漫，長願嗟乎靈胥。
重曰：積怨兮累息，茹恨兮吞悲。怨複怨兮坎壈乎今之代，愁莫愁兮侘傺乎斯之時。皇穹何親兮誕而生之？後土何私兮鞠而育之？何故邀餘以好學？何故假餘以多辭？何餘慶之不終兮，當中路而廢之？彼有初而鮮克兮，賢者其猶不欺。況陶鈞之象物，胡不貞而諒之？豈其始終爽德，蒼黃變色，無心意乎簪履，有悲哀乎楊墨？已焉哉！天蓋高兮不可問，地蓋廣兮不容人。鍾鼓玉帛兮非吾事，池台花鳥兮非我春。寂兮寞，歲歲年年長沙樂；慌兮惚，朝朝暮暮生白發。愴怳懭悢兮無所見，宛轉聯卷兮獨向隅。狀若重狴圓扉之受絏，又似乾池涸井之相濡。鸞鳳之翮已铩兮，徒奮迅於籠檻；騏驥之足已蹇兮，空悵望於廷衢。龍門之桐半死，鄧林之木全枯。苟含情而稟氣兮，孰能不傷心而疾首乎？歌曰：歲將晏兮歡不再，時已晚兮憂來多。東郊絕此麒麟筆，西山秘此鳳凰柯。死去死去今如此，生兮生兮柰汝何？
悲夫，事有不可得而已矣。是以古之聽天命者，飲淚含聲而就死。推不言兮焚於介山，妃不偶兮跂於嶷水。仰天而歎，員憤骨於吳江；下淚交頤，卿悲歌於燕市。天無雷兮聞蟻聚於床下，家非牧兮見羊生於奧裏。支離疏之五官已敗，哀駘它之六骸不美。求時夜兮求鴞炙，何逼迫之如此？為鼠肝兮為蟲臂，何鍛煉之如彼？鬱拂沕滑兮中瞀亂，蟠薄煩冤兮長恨惋。
出戶庭兮遊息，千萬裏兮無極。杳兮靄川綿曠兮水如帶；聊兮籟，山畏累兮雲似蓋。萋兮綠，春草生兮長河曲，試一望兮心斷續；晚兮晼，夕鳥沒兮平郊遠，試一望兮魂不返。蘼蕪葉兮紫蘭香，欲往從之川無梁，日雲暮兮涕沾裳。鬆有蘿兮桂有枝，有美一人兮君不知。氣欲絕而何為？
孟夏兮恢台，楊柳散兮芙蓉開。葉初成兮蠶宛轉，花落盡兮燕徘徊。望夫君兮不來，形枯槁兮意摧頹。天何為兮愁苦？麥將秀兮多風，梅將黃兮屢雨。日色旰爛兮流金而爍石，地氣燠煜兮滿室而充戶。神翳翳兮似灰，命綿綿兮若縷。一伸一曲兮比艱難乎尺蠖，九生九死兮同變化乎盤古。萬物繁茂兮此時，餘獨何為兮腸回而屢腐？圍棋廢兮時不可兮再來，鳴琴停兮人何時以重撫？
秋風起兮野蒼蒼，蒹葭變兮露為霜。蟬悲翳兮聲斷，雁迷雲兮路長。摧折蕭條兮林寡色，憔顇芸黃兮草不芳。停劍兮懷舊友，天外兮思故鄉。願一見兮終不得，側身長望兮淚浪浪。遙兮遠，山穀縈回兮屢轉，狀若登薊門兮望胡苑；斷兮連，井邑邱墟兮知幾年，又似登隴首兮見秦川。木葉落兮長年悲，紅顏謝兮鬢如絲，王孫來兮何遲遲？思公子兮涕漣洏。風嫋嫋兮雨淒淒，螢火飛兮烏夜啼。牽牛西北兮星已轉，織女縱橫兮河欲低。秋夜迢迢兮秋未極，愁人耿耿兮愁不息。有所思兮在天漢，欲往從之兮無羽翼。鬱金枻兮木蘭舟，青莎裳兮白羽裘。戲綠波兮坐芳洲，歡不停兮人不留，悵容與兮徒離憂。
元冬慘兮陰氣凝，沸泉結兮炎洲冰。郊野昏兮寒沙漲，河海暗兮繁雲興。嚴風急兮密雪下，墐戶閉兮無留者。盼城郭兮，瓊為樹兮玉為樓；瞻通路兮，駕素車兮乘白馬。時眇眇兮歲冥冥，晝杳杳兮夜丁丁。庭有霜兮月華白，室無人兮燈影青。披重衾兮魂悄悄，臥空床兮目熒熒。禦薰爐兮長不暖，對卮酒兮憂恒滿。悲繚繞兮從中來，愁纏綿兮何時斷？
重曰：四時兮代謝，萬物兮遷化。聽春鳥於春朝，聞秋蟲於秋夜。花覆地兮無待，河傾天兮不借。無靈草兮駐朽質乎千年，無雕戈兮回踆烏乎三舍。夏日長兮繩繩，炎風暑雨兮相蒸。草木扶疏兮如此，餘獨蘭單兮不自勝。元月兮祁寒。窮急景兮摧殘，霰雪雰兮長委積，人事寥寥兮悵漫漫。春秋冬夏兮四序，寒暑榮悴兮萬端。春也萬物熙熙焉感其生而悼其死；夏也百草榛榛焉見其盛而知其闌；秋也嚴霜降兮殷憂者為之不樂；冬也陰氣積兮愁顏者為之鮮歡。聖人知性情之紛糾，故歎之曰：「予欲無言，吾將焉往而適耳？箕有峰兮潁有瀾。」歌曰：歲去憂來兮東流水，地久天長兮人共死。明鏡羞窺兮向十年，駿馬停驅兮幾千裏。麟兮鳳兮，自古吞恨無已。
命曰：昊天不傭兮降此鞠凶，昊天不惠兮降此大戾，不先不後兮為瘥為瘵，痛之撫兮孰知其厲？木之柔兮緡之絲之，人之溫兮黼之藻之。自天佑之兮無不利，一者之來兮雲何二？野有鹿兮其角兟兟，林有鳥兮其羽習習，餘獨何為兮悲攢樂兮憂戢孴？南山巃嵸兮樹輪囷，北津清泚兮石嶙嶙，天之生我兮胡寧不辰，少克已而複禮，無終日兮違仁。既好之以正直兮，諒無負於神明。何彼天之不吊兮，哀此命之長勤？百罹兮六極，橫集兮我身，長攣圈以偃蹇，永伊鬱以呻嚬。
天道何從？自古多卬，為臧兮匪祐，匪仁兮覆庸。蹻狠戾兮南汜，蹠叛渙兮東峰，並強大兮薰赫，鹹壽考以從容。勳則天兮朱已矣，韶盡美矣均忽焉。公侯之係兮必複，堯舜之後兮何愆？幹執諫兮辛載，蕃抗議兮靈年，忠於貞兮何仇？俱不得其死焉。
牛一變而為虎，鱉三化而作鵑，觸氏居蝸而爭地，龍伯釣鼇而訴天，何變化之殊俗？而大小之相懸。長無述焉，將不死而為賊；賢哉回也，今不幸而早亡。明夷何辜兮羑裏？洪範何恃兮佯狂？我視於天兮亦孔之將。孔與溺兮殊貫，單與張兮相詭，紛紜總總兮若茲，羌未得其元已。盛之孝兮，姚何感而遂開？合之恭兮，昆何嫌兮不起？聖人不議，姬旦憤於鴟鴞；君子無憂，周南歌於芣苡。五鹿雲折，退守平陵之田；三都已成，歸入宜春之裏。乾不穆兮，一為戍一為辰；坤不恒兮，三成田三成水。
何斯柱之危脆，一夫觸之而雲折？東西眇其既傾，西北豁其中裂。有杞者國，竟未掬其鳥蟾；有曆其都，奄以成其魚鱉。共何壯兮而損其盈？媧何神歟而補其闕？天且不能自固，地且不能自持，安得而育萬物？安得而運四時？彼山川與象緯，其孰為之主司？生也既無其主，死也雲其告誰？何必拘拘而跼？固可浩然而順之。吾知惡之不能為惡，故去之曰群生之所蠹；吾知善之不能為善，故就之曰有生之大路。雖粉骨而糜軀，終不改乎此度。
重曰：子既昧此杳冥兮，迷之不知其所屆。將寄命於六師，訪真訣乎遐外。建流星以為期，邀白雲而為蓋。玉虯紛其旖旎，青鸞儼其容裔。霓為裳兮羽為旗，雷為車兮電為旆。噂噂兮上馳，遙遙兮橫厲。忽若夢兮有覺，與巫陽兮相會。巫陽為子兮潔龜，龜告予以雙支。朱雀搖而金躍，青龍發而火馳。蛇登樓兮雞入穴，雲北走兮水西垂，巫陽曰：「反兮覆，兆不告。靈蔡誠不能知造化之心數，朽骨焉足以定古今之倚伏？請導列缺之前旌，陪豐隆之後轂，披上帝之元鍵，考中皇之秘籙。」於是排雲旌兮叫諸闕，登紫翠兮伏瑤壇，靈烏杲其將駕東皇釐其既觀。餘敷衽而未決兮，東皇頷而不言。
玉女申之以瓊蕊，靈妃貺之以琅玕。悵容與而不駐，肅雲軿於南軒。窈窕徘徊，邈矣悠哉，下臨兮星雨，上絕兮氛埃。彷徨兮三清之館，縹緲兮八風之台。俯觀兮故國，洞崢嶸兮無極；長懷兮故人，涕潺湲兮霑軾。橫天苑，曆北辰，經瑤樓兮一息，停餘車之轔轔，涉明河之清淺，過織女而問津。巫陽曰：「左招搖兮右天駟，太一之居兮無不利。其道也，楓為天兮棗為地，盍往從之兮導君意？」太乙方握髯低眉，右手拄頤，或以日臨命，以歲加時，再轉兮再考，三命兮三推。華蓋微明兮君子居貞之位，太陽陰主兮天人厄運之期。若夫一氣鴻濛，萬化緇釐。此星精與木局，又何足以知之？
巫陽曰：「太上有老君焉，其名曰伯陽，遊閬風之瓊圃，處倒景之琳堂。披拂日月，咀嚼煙霜。撫千載兮為朝為暮，濟萬物兮若存若亡。古之聰明博達而不死者，將與君子造昆侖之大荒。」迨而容與，弭節翱翔。俄參元而下降，濟弱水之湯湯。瞵軒台而右轉，對玉檻之鏘鏘。伯陽欣然見予曰：「昇之來何遲？何故疲憊之如是？何故枯槁之若茲？吾適以爾小別，今將千二百期。昔者爾為翟，吾固知爾潔潔焉無益；其後爾為舟，吾欲告爾休休焉不留。名已登乎仙格，爾身尚蹇乎中州。噫哉甚可痛！甚可哭！多智也命之斧斤，多才也身之桎梏。爾形體之在地也，每矍矍然求媒；精魂之於天也，又遑遑焉訪卜。何異儀丹鳳於膠柱，飼元魚於森木？何晚悟之逶迤？何早計之觳觫？嗚呼！何異喪其親也揭竿而求諸海，失其子也擊鼓而訪諸道？途之遠矣，曷其雲蘇，與影捕逐，可不謂悲乎？夫道之動也翂翂翐翐，靜也若喪若失。黨兮不以死生為二，塊兮若以天地為一。生於萬物之後不為緩，死於太古之前不為疾，弊萬類也不謂之凶，利四海也不謂之吉。夫如是，則巨浸稽夭而不溺。鴻災冶地而不然，生死不能為其壽天，變化適足寄其騰遷。化而為魚也。則躍龍門而橫碣石；化而為鳥也。則培羊角而負青天。為社也，則長無斤斧之患；為瓠也，則汜乎泱漭之川。物無可而不可，何必守固以拳拳？」
餘於是乎答然而喪其偶，倏爾而失其知。思故池之淥水，憶中園之桂枝。栩栩然若有得，茫茫然若有亡。歎彷佛兮覺悟，魂已歸乎北鄉。其往也人皆為之避席；其返也鳥不為之亂行。歌曰：茨山有薇兮潁水有漪。夷為柏兮秋有實。叔為柳兮春雨飛，倏爾而笑，汎浪兮不歸。
龍集荒落，律紀蕤賓。餘自豐鎬歸於五津，從王事也。丁丑，屆於昇仙橋上送客亭，即相如所謂不乘高車駟馬不出汝下者也。遇蜀父老皤然龐眉華發者休於斯，謂余曰：「子非衣冕之族歟？文章之徒歟？飾仁義以幹時乎？懷詩書以邀名乎？吾聞諸夫子曰：『邦有道貧且賤焉，恥也。』當今萬方日照，九有風靡，主上垂衣裳正南面而已矣。庸非有道乎？而子爵不登上造，位不至中涓，藜羹不厭，裋褐不全，庸非貧賤乎？吾視子形容憔悴，顏色疲怠，心若涉六經，眼若營四海，何其無恥也！何其不一幹聖主，效智出奇？何棲棲默默，自苦若斯？吾聞克為卿，失則烹，何故區區冘，無所成名？
余笑而應之曰：井魚不可以語於海者，拘於墟也；夏蟲不可以語於冰者，篤於時也。蓋聞智者不背時而徼幸，明者不違道以幹非。是以聖賢馳騖，莫救三家之轍；匹夫高抗，不屈萬乘之威。道在則簞瓢匪陋，義存則珪組斯違。或立談以邀鼎食，或白首而甘布衣，或委輅而事屬論都之會，或射鉤以相遇匡霸之機。亦有朝為伊周，暮為桀蹠。當其時也，襲珩珮之鏘鏘；失其時也，委溝渠而喀喀。故使龍邱先生羞聞擁篲，雁門太守不知縫掖。孟軻偃蹇，為王者師；范睢匍匐，為諸侯客。富貴者君子之餘事，仁義者賢達之常跡。來不可違，類鴻雁之隨陽；去不可留，同白駒之過隙。行蘇、張之辯於媧、燧之年則迂矣，用彭、韓之術於堯舜之朝則舛矣。守夷齊之節於湯、武之時則孤矣，抱申、商之法於成康之日則愚矣。彼一時也，此一時也，易時而處，失其所矣。
大唐之有天下也，出入三代，五十餘載，月竁來庭，風邱款塞，華旌已偃，羽檄已平。雖有廉、白之將，孫、吳之兵，百勝無遺策，千里不留行，無所用也。社首既禪，介邱既封，創明堂，立辟雍，雖有闕里之聖，淹中之儒，叔孫通之蕝，公玉帶之圖，將焉設也？咸英並作，韶武畢用，奏之方澤而地祇登，昇之圓丘而天神降。雖有伶倫伯夔，延陵子期，操雅曲則風雲動，激淒音則草木悲，又何施也？畫衣莫犯，囹圄不修？雖有咎繇仲甫之器，釋之定國之儔，金科在握，丹筆如流，非急務也。人歸東戶，家沐南薰。山澤無蹊隧，雞犬不相聞。雖有文翁黃霸之述職，子遊子賤之弦歌，政成禮讓，俗被雍和，固無取也。干戈已戢，禮樂已興，刑罰已措，梁父已昇，公卿常伯，庶政其凝，雖有鴻才大略，麗句豐詞，發言盈乎百代，濡翰周乎四時，略無益於今日，而適足以怫之。是故天子恭已，群臣演成。攘袂而陵稷契，撫掌而笑阿衡。無為而萬物皆遂，不言而品彙咸亨。莫不稱讚鴻烈，揄揚頌聲。
言殊者招累，行危者相傾。效智者輟談於草澤，出奇者裹足於山楹。許由去而堯臣不少，善卷逃而舜德不輕。夫周冕雖華，猨猴不之好也；夏屋雖崇，騏驥不之處也。載鼷以車馬，不如放之於藪穴也；樂鷃以鍾鼓，不如棲之以深林也。林數物者，豈惡榮而好辱哉？蓋不失其天真也。
若余者，十五而志於學，四十而無聞焉。詠羲農之化，翫姬孔之篇，周遊幾萬里，馳騁數十年，時復陵霞泛月，搦劄彈弦，隨時上下，與俗推遷。門有張公之霧，突無墨子之煙。雖吾道之窮矣，夫何妨乎浩然？今將授子以中和之樂，申子以封禪之篇，終眇慚乎指地，竊所慕乎談天。」
於是蜀父老再拜而謝曰：「鄙夫瞽陋，長自愚惑，習俗遐陬，不遊上國。聞王人之休旨，聽皇猷之允塞，亦猶獻雉而遇司南，禦龍而光有北，請終餘論，永告邛僰。」
若夫三清上列，瑤關控日月之圖；八洞深居，貝闕吐山河之鎮。雖複扶桑大帝，傳赤字於東華；安寶神君，受青符於南極。猶未能發揮不宰，複歸無物之功；開鑿妙門，言謝有為之業。其馮馮翼翼，百姓存焉而不知；杳杳冥冥，萬族死之而無慍。獨為眾化之宗者，其惟元始天尊乎？
暨乎蹩蹩為仁，跛跛為義。鴻臚傳小儒之具，緘縢為大盜之術。堯禹生而天下火馳，姬、孔出而群方鼎沸。則有氤氳帝祖，發皓鬢於東周；兆朕皇輿，飛紫雲於西道。鳳交開景，返徐甲之營魂；龍光照天，杜宣尼之神氣。得一吹萬，有大造於蒼生；把十蹈五，樹靈基於寶祚。能使秦皇東指，見赤舄而長懷；漢帝北遊，望青煙而下拜。於是靈山水府，俱為煉玉之場；甲第離宮，多入空歌之地。青牛道士，按錦節於中都，白鹿仙人，列瑤壇於八表。乃劍門西拒，邛關南望。星橋對鬥，像牛漢之秋橫；月硤縈城，疑兔輪之曉落。武騎遷昇之路，冠蓋雲飛；文翁講肄之堂，英靈霧聚。岩開菌桂，蘊金碧之祥光；磵吐夭桃，積神仙之粹氣。
至真觀者，隋開皇二年之所立也。尋屬煬帝驕淫，蜀王奢僭。冕旒多事，有慚七聖之遊；幾杖不朝，未遑八仙之術。紫台初構，霜露霑衣，碧洞新開，蓬萊變海。仙居制度，與雲雷而共屯；象帝威儀，將市朝而猶梗。皇家纘戎牝穀，乘大道而驅除；盤根瀨鄉，擁真人之閥閱。高祖以汾陽如雪，當金闕之上仙；太宗以峒山順風，屬瑤京之下視。武皇帝凝旒紫閣，懸鏡丹台。運璿極而正乾坤，坐闓陽而調風雨。變銅渾於九洛，鱗羽登歌；鳴玉鑾於四清，煙霞變色。焚符破璽，更聞繩燧之初；剖鬥折衡，重睹人倫之制。銀書紀岱，登日觀以論功；玉牒封梁，下雲邱而校美。千齡胎化，申以駕羽之期；萬歲岩音，獻以華封之壽。耕田鑿井者不知自然，鼓腹擊壤者不知帝力。嗚呼，豈非道風幽讚之效歟？乃回輿詔蹕，親幸樵穀，奉策老君為太上皇帝，仍令天下諸州各立觀一所。於是碧樓三襲，上接虹；絳闕九成，下交星雨。乘雲禦氣，日夕於關山；薦璧投金，歲時於嶽瀆。此觀地當極要，任切會昌。南鄰覆錦之城，西逼吞珠之界。使星連注，皇華結轍。既而綠地榛蕪，朱宮板蕩。非夫位膺金策，名載瓊軒，為紫帝之群賓，列黃庭之上格，孰能居此？棟梁平圃，丹雘長樓。大開流電之庭，廣制明霞之宇。
觀主三洞法師，姓黎諱某，廣漢雒人也。金天命秩，即有天地之官；火正分司，實掌羲和之任。夏殷之際，代為伯相。或食邑於魯，或書社於衛，故魯之黎城，衛之黎陽，即其地也。魏晉之交，或立功於吳，剖符於蜀。在吳者其後封於壽春，黎將故城有黎氏之墓，石文石闕之字在焉。在蜀苻堅時奉為蜀郡太守，北齊時練山為益州刺史，故子孫因家於蜀，法師練山之六代孫也。祖宗父泉，並為州郡都主簿平正七職之任。蜀文公之好智，固讓朝恩；秦子整之多才，終從郡辟。禮儀體制，鄉校取式於公曹；獄訟章程，府主責成於平正。時無留事，複聞坐嘯之談；野有讓耕，重聽行歌之樂。元珠結慶，剖江漢之圓流；紫胞貽祉，動岷精之垂曜。豫章七歲，非複常材；朝陽五色，豈雲凡鳥？初登小學，笑孔墨之神勞；一見元書，以彭聃為已任。玉笈雲囊之術，龍緘鳳蘊之圖，莫不吞楚夢於胸中，指魯城於掌上。臨長水而飲犢，不就堯徵。臥巨澤而牧羊，徒勞漢使。冥邱聳駕，左肘符觀化之辰；諄壑停裝，橫目傳棲真之地。
貞觀之末，有昭慶大法師，魁岸堂堂，威儀肅肅，裂圓冠而焚俗制，橫大帳而抗山穀。聲若坻頹，辯均濤發。仲尼河目，飛電驚人；子貢鬥唇，連環動坐。昂昂不雜，如獨鶴之映群雞；矯矯無雙，狀真龍之對芻狗。於時三蜀耆老鹹相謂曰：「興大道者，其在茲乎？」初襲羽裙，且蒞真陽小觀；才麾玉柄，已馳天下大名。尋而廣漢士人固請法師為靈集觀主，去長桑之故苑，臨隱弅之新邱。經之營之，既雕既斬。銀台中天而孤出，珠樹匝地而叢生。同赤城之建標，有黃房之貞構。觀中先有天尊真人石像，大小萬餘區，年代寢深，儀範凋缺。沈沈寶座，積萬古之埃塵；邈邈瓊顏，被千齡之苔蘚。法師睹斯而流涕曰：「不圖先聖尊容，零落至此！」乃重趼即路，無胈永哀。櫛沐幾於四時，棲遑周於百舍。誓將崇輯事畢，然後寢食為期。鄉曲爭持錢物，競施珍寶，費餘巨萬，役不崇朝。還開紫翠之容，更表圓明之色。行益州刺史駙馬都尉喬君，主婿懿親，勳門盛族。任高方麵，寄切西南。法師道葉半千，神疑正一，而至真福地。荒涼日久，不有上德，其誰振之？又表請師為至真觀主，法師升堂慷慨，吐納元科，攝齊嘹亮，分明紫訣。詞峰雲鬱，觸劍石以飛揚；義壑泉奔，橫玉輪而浩蕩。入其門者披煙霧於九天，聞其音者聽鹹韶於三月。由是戶外之履，魚貫江水；堂下之賓，鴻行關塞。黃老之學，複於今矣。
則有王孫之黨，都公之倫，名亞春陵，氣高韓魏。鸘裘玉劍，散圓庭以陸離；驥子銀鞍，委山衢而沛艾。法師以茲眾施，即於天宮後起大講堂，並造長廊二十餘丈。琳堂鬱其峙起，星闈忽以環周。仰{穴叫}{穴條}以嶙峋，下崢嶸以廣朗。陰娥假道，窺玉女於南軒，陽烏回轡，炤青禽於北閣。又於觀內鑄銅鍾一口，重七十斤，立石壇三級，周回一百步。懸黍璣於碧落，明月流光；建瓊乳於元都，飛霜蓄韻。壇開錦砌，類江浦之澄霞；庭列瑤階，疑昆邱之積雪。每至三辰法會，八景真遊，霓裳蕩耀魄之華，羽蓋轉風雲之路。通天亙景，兼造化之全模；帶鳥銜虹，連飛動之奇勢。可謂德光而功濟，道勝而名揚者也。
前長史范陽公，一代羽儀，門傾四海。前長史譙國公，兩朝肺腑，威動百城。並屈銀黃，俱伸元素。法師雍容坐鎮，嘯傲行藏，雖郭先生之禮峻晉侯，蒙莊子之身輕梁相，不能尚也。若夫言出於口，龍驥所不能追；行成於心，王公所不能及。悲懷狥物，風雨晦而逾勤；苦節橫秋，冰霜急而逾固。戶居環堵，而歲計有餘；道周稊稗，而日用無竭。雙於學射靈山別立仙居一所，即至真之珠庭也。栽鬆蒔柏，與月樹而交輪；刻角雕甍，共星樓而接翼。蒼郊卻倚，猶太行之北登；錦肆前通，似灞陵之南望。華表千年之鶴，未見成都；津亭八月之龍，時歸鄉裏。法師出家入道，三十餘年，弟子所得親施，不可稱量，盡入修營，鹹供眾用。見諸疾苦，便開五色之囊；遇彼饑寒，輒有千金之費。巾拂之外，餘無所留。凡所經過，洪濟多矣。
法師又於鹹亨二年正月十八日寢疾之際，聞空中有聲曰：「天上今欲相煩為玉京觀主。」法師辭以至真功德未就，固請不得行。少選之間，所疾便愈。左右侍者，無不同聞。自是遠近道俗，鹹共驚嗟，曰：「天上知餘不肖，將棄餘矣！」
上座監齋某等，並回流左映，策地景於丹田；浩氣中升，養天倪於紫室。雖複同班玉籍，並列仙宮，每屈宗師之道，仍修弟子之敬，亦猶披衣齧缺，同德而相尊；雲將鴻濛，比肩而相下。大弟子並仙庭十哲，道家童師，閉門煉火，陪嘯父之高煙；卜肆驅筠，記壺公之遠禦。鹹用輯瓊台之墜典，正搴樹之頹風。散在人間，敷揚道教。可謂庚桑畏壘，致大壤以匡時；範相鴟夷，行計然而濟俗。僉曰：「吾師也，整萬物而不以為義，利萬代而不以為仁，逍遙乎有無之表，仿偟乎塵垢之外。」東郭順子，無擇存而不論；伯昏瞀人，禦寇論而不議。豈使為山九仞，道不列於珠庭；築館三休，功未書於瑤版？下官迷方看博，邀赤斧於禺山；失路乘槎，問君平於蜀郡。汾陽處子，目擊而言忘；漢陰丈人，德全而機謝。是用搜奇井絡，題片石於靈邱，觀藝協晨，見乘雲之飛將。蒼蒼中野，同銷地媼之魂；眇眇太初，獨昧天師之化，其詞曰：
象帝之先，其誰之子？徒觀其妙，莫究其始。果而勿代，為而不恃，強為之名，謂之道紀。
太樸雲季，孝慈已彰。邈邈帝祖，繩繩帝鄉。曰神曰聖，為龍為光。千年受籙，萬古稱王。
於鑠帝唐，丕承天秩。道風吹萬，元猷配一。五載乘雲，三山禮日。薦璧延士，投金訪術。
地分輿井，城連劍闕。錦瀨開霞，嵋峰吐月。白雲舒卷，青山回沒。菌閣香飛，桃源花發。
紫宸高映，凡宮洞開。岩舒金碧，地起樓台。鶴飛龍度，鸞歌鳳回。星雨交接，風煙去來。
寶龜涵影，玉顏乃眷。神劍九光，華冠萬變。日軒朝敞，雲歌夕轉。紫樹瓊鍾，元壇竹院。
偉與上士，昭哉至人！笙簧道德，粉澤人倫。汾陽處子，箕山外臣，遂荒白屋，奄有元津。
玉扃將墜，金階無主。草滋紅壁，苔凝繡柱。式佇賢才，崇其彠矩。福庭霞煥，仙徒霧聚。
縹緲四真，雍容十哲，俱升紫宇，並邀清節。鬆子排煙，焦君臥雪，辨雲懸寓，神遊朗徹。
玉壘庭紳，珠鄉勝踐。鍾鼎紛藹，江山悠緬。薛縣池平，萊州水淺。懸日月於鼇極，播天人於鳳椽（其十）。
若夫蒼精授邑，載杓西鄰之際；赤鳥告祥，方崇北面之尊。海內奔波，三分與二分交競；寰中同會，七百與八百相符。故能安地軸之傾輪，補乾弦之落紊。如砥平道，諸侯遵卜洛之郊；似石磐基，宗子紹維城之固。大矣哉！周之有天下也。年將慶遠，葉帶枝繁。鄭國桓公，宣王母弟。水雙河濟，泄雲雨以開封；皋二成平，連古今而錫類。犬牙晉楚，鼎定齊秦。時遇鬥蛇之餘，乍進牽羊之弊。雖地承負黍，國祚彌而無窮；天錫香蘭，家風邵為逾遠。
太子壽者，康公之子，桓公之二十代孫也。聰明神智，暉映當時。涯涘清深，指鱉川而激量；珪璋特達，與龍略而齊光。因以運逢陽城，敗我鄭次，辛亥之歲，崩山蕩岸。餒銳氣於韓兵，降誌辱身；欽盟符於晉血，邑封千戶。官具百僚，今之壽城，斯其地也。享年七十八，薨於晉，葬於天陵南。靈原超忽，永深埋玉之悲；荒隴淒其，誰識生金之字？
玉京觀道士鄭大量家長鄭君，則合宗並太子之後，勝業孤揚，清暉競遠，逍遙林外，放曠煙霞。凝皓素於黃庭，養神氣於元宇。以為霓旌揚漢，猶尋朽骨之靈；鶴駕停空，尚謁先人之墓。於是芟荒蔓，徙植延陰。豐碑下鹿盧，高墳疏馬鬛。得青烏之舊地，臨絳邑之新田。於是大唐總章元年歲次戊辰五月甲申之一日也。爾其表裏山河，極目原野。九京以送其往，二水以流其惡。山岩霜雪，邀處子以同嬉，奮{已山}衣冠，侶群仙而共遠。窺晉臣於泉路，依希夏日之光，思漢帝於雲衢，仿佛秋風之詠。雖復相望絕代，固可氣類同年。豈使素烈景風，清猷澹味，金石之美。堙滅而無聞乎？故式紹前範，傳之永代。將日月以居諸，邈宇宙而長久。詞曰：
周封懿族，鄭國開疆，始連高華，終帶崇芒。東西橘徙，人物絳鄉，蕭條河曲，憑餘榮陽。戎馬生郊，兵車亂轍。眾雄相競，郡公未絕，煙塵四起，縱橫四結。園寢成泣，偪陽成血。家聲已潰，出質而來。西光未謝，東府行開。鄉關寂寞，城邑徘徊。三鄉二鄙，風月池台。廣陽已失，年其不朽，魄散東山，魂歸北郟，披榛卜葬，分晉獻絳。露泫仍泣，雲屯即愁，川源遽徙，居處不留。源既號靈，城猶名壽。摧殘剪樹，零落為邱。碑失黃礱，銘摧白楸。猗歟積善，克昌後孕。凡灶九飛，清溪千仞。眷茲幽隴，清風丕振。勒石揚聲，聞之陳信，左右原野，表裏山河；析城王屋，汾川帝歌。新城樹少，故絳人多，悠悠萬代，見此如何？
