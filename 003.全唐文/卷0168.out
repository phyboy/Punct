炎字子隆，絳州聞喜人。第明經，累遷黃門侍郎，調露二年同中書門下三品，進侍中中書令，封永清縣男，進爵河東縣侯。徐敬業興兵，後議討之。炎請太后歸政，後捕炎送獄，斬於都亭驛。睿宗立，贈太尉益州大都督，諡曰忠。
酈元長《水經注》云：「武平封谿縣有獸曰猩猩，猨形人麵，顏容端正。學人語，若與交言，聞者無不欷歔。其肉食之，窮年無厭，可以辟穀。」《淮南子》曰：「猩猩知往而不知來。」謂知人家往事，及祖父名位。阮汧云：「會使封谿，見邑人雲，猩猩在山穀行，常有數百為群。裏人以酒井糟，設於路側。又愛著屐，裏人織草為屐，更相連結。猩猩見酒及屐，知裏人設張，則知張者祖先姓字，及呼名罵云：‘奴欲張我，舍爾而去。’複自再三相謂曰：‘試共嚐酒。’及飲其味，逮乎醉，因取屐而著之，乃為人之所擒，皆獲，輒無遺者。遂置檻中，隨其所欲而飲之。將烹，裏人索其肥者，乃自推托，泣而遣之。左太衝《吳都賦》曰： ‘猩猩啼而就烹。’裏人以餉封谿令，曰：‘何物？’曰：‘猩猩。惟與酒，兼之以屐，可以就擒爾。’西國胡人取其血染毳罽，色鮮不黯。或曰，若刺其血，問之：‘爾與我幾許？’猩猩曰：‘二升。’果足其數。若加之鞭捶而問之，則隨所加而得，至於一斗。弗如此，未肯頓輸。」
張薦孝廉，好古之士，於笥中出此圖相示賓客。客覽之曰：「悲哉此獸！何其愚也。」有僧去塵在座，謂諸賓客曰：「彼獸，獸也。夫何足雲？竊見人而似之，會無悟矣。」四座引而問之，曰：「夫財色名利，溺人也。曷若猩猩好酒乎？爵賞祿位，羈人也。曷若猩猩愛屐乎？饕餮致禍，飾辭覬免者，曷若猩猩推肥乎？蘊利生孽，死而無悔者，曷若猩猩含血乎？子奚獨悲此？」諸賓矍然改容而歎曰：「大哉，高人之言也！豈趨世利汨沒名務者之所聞乎？」敬篆斯言，以為座右銘。其銘曰：
爾形惟猨，爾麵惟人，言不忝麵，智不逾身。淮陰佐漢，李斯相秦。曷若箕山，以全吾真。
元同字和初，定州鼓城人。第進士，上元初累拜吏部侍郎，永淳元年詔與中書門下同承受進止平章事，封钜鹿男，宏道初拜文昌左丞鸞台侍郎同鳳閣鸞台三品，遷地官尚書撿校納言。河陽令周興誣元同言太后老宜復皇嗣，後怒，賜死於家，年七十三。
臣聞制器者必擇匠以簡材，為國者必求賢以蒞官。匠之不良，無以成其工；官之非賢，無以致其理。君者所以牧人也，臣者所以佐君也。君不養人，失君道矣；臣不輔君，失臣任矣。任人者，誠國家之基本，百姓之安危也。方今人不加富，盜賊不衰，訟獄未清，禮義猶闕者，何也？下吏不稱職，庶官非其才也。官之不得其材者，取人之道有所未盡也。
臣又聞傅說曰：「明王奉若天道，建邦設都，樹後王君公，承以大夫師長。不惟逸豫，惟以理人。」昔之都國，今之州縣，土有常君，人有定主，自求臣佐，各選英賢，其大臣乃命於王朝。自秦並天下，罷侯置守，漢氏因之，有沿有革。諸侯得自置吏四百石以下，其傅相大官，則漢為置之，州郡掾吏督郵從事，悉任之於牧守。爰自魏晉，始歸吏部，遞相祖襲，以迄於今。用刀筆以量才，案簿書而察行。命官之弊，其來日久。
蓋君子重因循而憚改作，其有不得已者，亦當運獨見之明，定卓然之議。如今選司所行者，非上皇之令典，乃近代之權道，所宜遷革，實為至要。何以言之？夫尺寸之量，所及者蓋短；鍾庾之器，所積者寧多？非其所及，焉能度之？非其所受，何以容之？況天下之大，士人之眾，而可委之數人之手乎？假使平如權衡，明如水鏡，力有所極，照有所窮，銓綜既多，紊失斯廣。又以比居此任，時有非人，豈直愧彼清通，昧於甄察？亦將竭其庸妄，糅彼棼絲。情故既行，何所不至？贓私一啟，以及萬端。至乃為人擇官，為身擇利，顧親疏而下筆，看勢要以措情。悠悠風塵，此焉奔競；擾擾宦遊，同乎市井。加以厚貌深衷，險如谿壑，擇言觀行，猶懼不周。今使百行九能，折之於一麵；具寮庶品，專斷於一司，不亦難矣？
且魏人應運，所據者乃三分；晉氏播遷，所臨者非一統。逮乎齊宋，以及周隋，戰爭之日多，安泰之時少，瓜分瓦裂，各在一方。隋氏平陳，十餘年耳，接以兵禍，繼以饑饉，既德業之不逮，或時事所未遑，非謂是今而非古也。武德貞觀，與今亦異，皇運之初，庶事草創。豈惟日不暇給，亦乃人物尚稀。天祚大聖，享國永年，比屋可封，異人間出。鹹以為有道恥賤，得時無怠。諸色入流，歲以千計；群司列位，無複新加。官有常員，人無定限。選集之始，霧積雲屯。擢敘於終，十不收一。淄澠混雜，玉石難分。用舍去留，得失相半。撫即事之為弊，知及後之滋甚。
夫夏殷以前，制度多闕。周監二代，煥乎可觀。蓋諸侯之臣，不皆命於天子；王朝庶官，亦不專於一職。故周穆王以伯冏為太仆正，命之曰：「慎簡乃僚，無以巧言令色便辟側媚，其惟吉士。」此則令其自擇下吏之文也。太仆正，中大夫耳，尚以僚屬委之，則三公九卿，亦必然矣。《周禮》太宰內使，並掌爵祿廢置；司徒司馬，別掌興賢詔事。當時分任於群司，而統之以數職，各自求其小者，而王命其大者焉。夫委命責成，君之體也。所委者當，所用者精。故能得濟濟之多士，盛芃芃之棫樸。
裴子野有言曰：「官人之難，先正言之尚矣。居家觀其孝友，鄉黨服其誠信，出入觀其誌義，憂難取其智謀，煩之以事以觀其能，臨之以利以察其廉。《周禮》始於學校，論之州裏，告諸六事，而後貢之王庭，其在漢家，尚猶然矣。州郡積其功能，然後為五府所辟。五府舉其掾屬而昇於朝，三公參得除署尚書奏之天子。一人之身，所關者眾；一士之進，所課也詳。故能官得其人，鮮有敗事。魏晉反是，所失宏多。」子野所論，蓋區區之宋朝耳。猶謂不勝其弊，而況於當今乎？
又夫從政蒞官，不可以無學。故《書》曰：「學古入官，議事以制。」《傳》曰：「我聞學以從政，不聞以政入學。」故貴戚子弟，例早取官，或齠齔之年，已腰銀艾；或童丱之歲，已襲朱紫。宏文崇賢之生，羽林期門之類，課試既淺，藝能亦薄，而門閥有素，資望自高。夫象賢繼父，古之道也。所謂胄子，必裁諸學。修六禮以節其性，明七教以興其德，齊八政以防其淫，舉賢以崇其德，簡不肖以黜其惡。少則受業，長而出仕，並由德進，必以才昇，然後可以利用賓王，移家事國。少仕則廢學，輕試則無才，於此一流，良足惜也。又勳官三衛流外之徒，不待州縣之舉，直取之於書判，恐非先德而後言才之義也。
臣又以為國之用人，有似人之用財。貧者厭糟糠，思短褐；富者餘粱肉，衣輕裘。然則當衰弊乏賢之時，則可磨策朽鈍而乘馭之；在太平多士之日，亦宜妙選髦俊而任使之。《詩》云：「翹翹錯薪，言刈其楚。」楚荊也，在薪之翹翹者。方之用才，禮亦當爾。選人幸多，尤宜簡練。臣竊見制書，每令三品五品薦士，下至九品，亦令舉人，此聖朝側席旁求之意也。但以襃貶不甚明，得失無大隔，故人上不憂黜責，下不盡搜揚。苟以應命，莫慎所舉。且惟賢知賢，聖人篤論，伊皋既舉，不仁鹹遠。複患階秩雖同，人才異等，身且濫進，鑒豈知人？今欲務得實才，兼宜擇其舉主。清流以源潔，影端由表正，不詳舉主之行能，而責舉人之庸濫，不可得已。《漢書》云：「張耳、陳餘之賓客廝役，皆天下俊傑。」彼之蕞爾，猶能若斯，況以神皇之聖明，國家之德業，而不建長久之策，為無窮之基，盡得賢取士之術？而但顧望魏晉之遺風，留意周隋之末事，臣竊惑之。伏願稍回聖慮，特采芻言，略依周漢之規，以分吏部之選，即望所用精詳，鮮有差失。
萬頃，洛陽人。起家通事舍人，拜著作郎。武後諷高宗召諸儒論撰，萬頃與其選，朝廷疑議及百司表疏，皆密令參決，以分宰相之權，時人謂之北門學士，武後臨朝，選鳳閣舍人，尋擢侍郎。永昌元年為酷吏所陷，流嶺南死。
伏惟高祖神堯皇帝鑿乾構象，辟宇開基；太宗文武聖皇帝紹統披元，循機闡極；高宗天皇大帝宏祖宗之大業，廓文武之宏規。三聖重光，千年接旦，神功叡德，罄圖牒而難稱；盛烈鴻猷，超古今而莫擬。豈徒錙銖堯舜，糠比殷周而已哉？
謹按見行禮，昊天上帝等祠五所，鹹奉高祖神堯皇帝、太宗文武聖皇帝兼配。今議者引祭法《周易》、《孝經》之文，雖近稽古之辭，殊失因心之旨。但子之事父，臣之事君，孝以承誌，忠而順美。竊惟兼配之禮，特稟先聖之懷；爰取訓於通規，遂申情於大孝。《詩》云：「昊天有成命，二後受之。」《易》曰：「殷薦之上帝，以配祖考，敬尋厥旨，本合斯義。」今若遠摭遺文，近乖成典，拘常不變，守滯莫通，便是臣黜於君，遽易郊丘之位；下非於上，靡遵弓劍之心。豈所以申太後哀感之誠，徇皇帝孝思之德？慎終追遠，良謂非宜；嚴父配天，寧當若是？
伏據見行禮，高祖神堯皇帝太宗文武聖皇帝今既先配五祠，理當依舊無改。高宗天皇大帝齊尊耀魄，等邃含樞，闡三葉之宏謨，開萬代之鴻業，重規，疊矩，在功烈而無差，享地郊天，豈祀配之有別？請奉高宗天皇大帝曆配五祠，以申典禮。謹議。
謹按禮：明堂大享，唯祀五方五帝。故《月令·季秋令》云：「是月也大享帝。」則《曲禮》所云：「大享不問卜。」鄭元注云：「謂遍祭五帝於明堂，莫適卜是也。」又按《祭法》云：「祖文王而宗武王。」鄭元注云：「祭五帝、五神於明堂，曰祖宗。」故《孝經》云：「宗祀文王於明堂，以配上帝。」據此諸文，明堂正禮，唯祀五帝，配以宗祖及五帝五官神等，自外餘神，並不合預。
伏惟陛下追遠情深，崇禋誌切，故於明堂享祀，加昊天上帝皇地祇，重之以先後配享。此乃補前王之闕典，宏嚴配之虔誠。往以神都郊壇未建，乃於明堂之下，廣祭眾神，蓋義出權時，非不刊之禮也。謹按《禮》經：「其內官、中官、五嶽、四瀆諸神，並合從祀於二至。」明堂總奠，事乃不經。然則宗祀配天之親，雜與小神同薦，於嚴敬之道，理有不安。望請每歲元日，惟祀天地大神，配以帝後。基五嶽以下，請依禮於冬夏二至，從方丘圓丘，庶不煩黷。
正一，定州彭城人。貞觀中進士，累轉中書舍人宏文館學士，永隆二年遷秘書少監中書侍郎同中書門下平章事。武後臨朝，轉國子祭酒，罷知政事，曆麟台監。永昌元年為酷吏所陷，流死嶺南。
對：鄽肆之興，用存交易；山澤之利，事屬貿遷。是以先王因井而制居，往聖觀爻而立義。將以致茲百族，通彼萬商。羅肆巨千，廣充上積之貨；旗亭五裏，俯映星繁之珍。是使蹀馬回轅，曆闤闠而流溢；往商來賈，候朝夕以盈途。豈唯灼蓍蔡以觀貞，旁臨季主之肆；泛萍蟻而開宴，近對文君之壚？詎比夫齊宮七市，女閭連閉；殷室九君，姬屋成列？
但負販之徒，異業趣競，刺繡謝其倚門，多財歸其善賈。由此聶政屠養，無辭屈辱；平仲有求，終甘湫隘。故知析毫之子，不可責以亡機；狥利之夫，難以徵其重義。況墆翳之侶，本異夷齊；貨殖之徒，率同猗白。若通其小利，諒無擁於四人；限以淳心，恐有乖於一物。誠可除茲濫賄，禁彼邪贏。則奸黨自銷，不待曹、參之令；市無二價，詎止黃軒之風？謹對。
守真，絳州稷山人。舉進士，應八科舉，永淳初授太常博士，天授中為司府丞。武後令推詔獄，以仁恕不合旨，出為汴州司錄（新書作司馬），累轉成州刺史，徙寧州。長安中卒，贈戶部尚書。
夫穀帛者，非造化不育，非人力不成。一夫之耕，才兼數口；一婦之織，不贍一家。賦調所資，軍國之急，煩徭細役，並出其中，黠吏因公以貪求，豪強恃私而逼掠，以此取濟，民無以堪。又以征戍闊遠，土木興作，丁匠疲於往來，餉饋勞於轉運。微有水旱，道路遑遑。豈不以課稅殷繁，素無儲積故也？夫太府積天下之財，而國用有缺；少府聚天下之伎，而造作不息；司農治天下之粟，而倉庾不充；太仆掌天下之馬，而中廄不足。此數司者，役人有萬數，費捐無限極。調廣人竭，用多獻少，奸偽由此而生，黎庶緣斯而苦，此有國之大患也。
據《周禮》及《國語》，郊祀天地，天子自射其牲。漢武惟封泰山，令侍中謁者射牛行事。至於餘祀，亦無射牲之文。但親舂射牲，雖是古禮，久從廢省，難以施行。據封禪禮，祀日未明十五刻，宰人以鑾刀割牲，質明而行事。比鑾駕至祠所，牢牲總畢，天皇惟奠玉獻酌而已。若今祀前一日射牲，事即傷早。祀日方始射牲，事又傷晚。若依漢武故事，即非親射之儀，事貴隨時，不可行用。請從減罷。謹議。
竊惟二舞肇興，謳吟攸屬，讚九功之茂烈，葉萬國之歡心。義均韶夏，用兼賓祭，皆祖宗盛德，而子孫享之。詳覽傳記，未有皇王立觀之禮。況升中大事，華夷畢集，九服仰垂拱之安，百蠻懷率舞之慶。甄陶化育，莫匪神功。豈於樂舞，別申嚴敬？臣等詳議，每奏二舞時，天皇不合起立。謹議。
齊聃，湖州長城人。高宗時累遷蘭台舍人，以漏言左授蘇州司馬，又坐事流欽州，咸亨中卒。睿宗立，追錄舊恩，累贈禮部尚書。
齊獻公即陛下外氏，雖子孫有犯，不合上延於祖。今周忠孝公廟甚修崇，而齊獻公廟毀壞，不審陛下將何以垂示海內，以彰孝理之風？
昔姬誦與伯禽同業，晉儲以師曠為友，匪唯專賴師資，固亦詳觀近習。皇太子自可招集園綺，寤寐應劉。階闥小臣，必采於端士；驅馳所任，並歸於正人。方流好善之風，永播崇賢之美。今乃使氈裘之子，解辮而侍春闈；冒頓之苗，削衽而陪望苑。在於道義，臣竊有疑。詩云：「敬慎威儀，以近有德。」《書》曰： 「任官惟賢才，左右惟其人。」蓋殷勤於此，防微之至也。
昔能仁示現王宮，假歿雙樹，微言既暢，至理亦宏。刹土蒙攝受之恩，懷生霑昭蘇之惠。自佛樹西蔭，塔影東臨，漢魏實為濫觴，符姚盛其風采。自是名僧間出，賢達連鑣，慧日長懸，法輪恒馭。開鑿之功，始自騰顯；宏闡之力，仍資什安。別有單開遠適羅浮，圖澄近視趙魏，粗言圭角，未可縷陳。莫不談空有於一乘，論苦集於四諦。假銓明有，終未離於有為；息言明道，方契證於凝寂。猶執元以求元；是元非元，理因元以忘元，或是元義。雖冥會幽途，事理絕於言象。然攝生歸寂，終藉筌諦，亦既立言，是非鋒起。如彼戰爭，幹戈競發，負者屏氣，勝者先鳴。故尚降魔，制諸外道，自非辯才無畏，答難有方，則物輩喧張，我等恥辱。
是故專心適道，一意總持，建立法幢，祇植法鼓。旗鼓既正，則敵者殘摧；法輪既轉，能威不伏。若使望風旗靡，對難含膠，而能闡宏三寶，無有是處。尚藥葉奉禦，入空有之門，馳正見之路。聞持擬於昔賢，沿微侔於往哲。其辭辯，其義明，其德真，其行著，已沐八解之流，又悟七覺之分。影響成教，若淨名之詣菴園；聞道必求，猶波侖之歸無竭。意在宏宣佛教，立破因明之疏。若其是也，必須然其所長；如其非也，理合指其所短。今見僧徒雲集，並是采石他山。朝野俱聞呂君請益，莫不測聽瀉水，皆望蕩滌悼悔之源，銷屏疑忿之聚。有太史令李淳風者，聞而進曰：「仆心懷正路，行屬歸依，以實慧為大覺元軀，無為是調禦法體。然皎日麗天，實助上元運用；賢僧闡法，實裨天師妙道。是所信受，是所安心，但不敢以黃葉為金，山雞成鳳，南郭濫吹，淄澠混流耳。或有異議，豈仆心哉？豈仆心哉？
然鶴林已後，歲將二千，正法既萎，末法初踐。元理鬱而不彰，覺道浸將湮落。元奘法師頭陀法界，遠達迦維，目擊道樹金流，仍睹七處八會。毗城鷲嶺，身入彼邦；娑羅寶階，仍驗虛實。至於曆覽王舍檀特恒河，如斯等輩，未易具言也。加之西域名僧，莫不麵論波若；東國疑義，悉皆質之彼師。毗尼之藏，既奉持而不舍；毗曇明義，亦洞觀而為常。蘇柘路既得之於聲明，耨多羅亦剖斷於疑滯。法無大小，莫不韞之胸懷；理無深淺，悉能決之敏慮。故三藏之名，在震旦之所推定；摩訶之號，乃羅衛之所共稱。名實之際，何可稱道？
然呂君學識該博，義理精通，言行樞機，是所詳悉。至於陀羅佛法，稟自生知，無礙辯才，寧由伏習？但以因明義隱，所說不同，觸象各得其形，共器飯有異色。呂君既已執情道俗，企望指定。秋霜已降，側聽鍾鳴；法雲既敷，雷震希發。但龍象蹴蹋，非驢所堪；猶緇服壺奧，白衣不踐。脫如龍種抗設，無垢釋疑，則芻悉曇，亦優婆能盡，輒附微誌。請不為煩，若有滯疑，望諮三藏裁決。以所承稟，傳示四眾，則正道克昌，覆障永絕，紹隆三寶，其在茲乎！過此已往，非複所悉，弟子柳宣白。
漢惠帝城長安後，尋即殂落；今者營築，必有災咎。又楊正道有隋之孽，流竄北蕃，隨突屈歸化，便即詐死，今日猶存。有人隱藏，猶未彰露。
居士諱公字孝寬，太原晉陽人也。英宗穎邁，遠胄隆周，茂緒遐昌，鬱冠後魏。樂府歌其載德，天下挹其家聲。具詳圖牒，豈煩覼縷？居士早標先覺，本遺名利，遍覽典墳，備窮義窟，觀老莊如糟粕，視孔墨猶灰塵。得給園之說，罄求彼岸之路。勵精七覺，仰十地而克勤；旰食一麻，欣六年之憔悴。方期拔除煩惱，永離蓋纏，何悟積善始基，處悲生滅？以顯慶元年十一月廿九日，寢疾終於京第，春秋七十有三。即以三年十月十二日收骸，起靈塔於終南山楩梓穀。風吟邃潤，寶鐸和鳴。雲散危峰，金盤吐曜。道長運短，跡往名留。不刊介石，孰播徽猷？籲其嗟焉！乃為銘曰：
懿矣居士，明哉悟真。幽鑒彼岸，妙道問津。苦節無撓，貞心克勤。顧邈三有，超修十輪。俄隨怛化，遽此遷神。巋然靈塔，長欽後人。
處約始名道茂，汝州郟城人。貞觀朝為齊王祐記室，祐多過失，上書切諫，帝嘉之，擢中書舍人。高宗立，遷司禮少常伯。麟德元年以西台侍郎同東西台三品為少司成，致仕卒。
準令：諸臣九章服，君臣冤服，章數雖殊，飾龍名袞。尊卑相亂，望請諸臣九章衣，以雲及麟代龍，升山為上，改名為冕。又依舊令：六品、七品著綠，八品、九品著青。青深亂紫，非卑品所服。望請依舊六品、七品著綠，八品、九品著碧，朝參之處，並依此制。非常朝參處，聽兼服黃。
臣聞師出以律，煥乎青史；殺降不祥，紀諸彝訓。是以分閫作將，杖鉞專征，苟或乖違，明法斯在。
謹按鐵勒道大總管右武衛大將軍鄭仁泰等，猥以非才，謬荷拔擢，或名參列位，或職典禁戎。屬北狄孤恩，皇威遠振，遂得擁旄瀚海，問罪天山，理應虔奉廟筭，恭行天罰，而褊心無謀，短懷愎諫，不肅將帥，靡愛戎士，無心體國，有意徇私。鐵勒思結歹臘葛等，雖鹿走趨險，蓋緣懼死。鳥窮思入，虛懷可張，仁泰等情冀勳庸，誌希貨賄，不聞存慰，必寘誅夷，乃肆凶殘，恣行殺戮。向若大軍初到，明喻天旨，撫納前降，招來後伏，則鐵勒反善，不日斯平。仁泰素闕遠圖，莫曉機事，師徒無紀，軍令不明，遂使稽顙屈膝者先被塗原之誅，懼死懷生者因成絕漠之計。鐵勒逃散，猶未梟懸，屢擾幹戈，實由於此。加以沙塞綿邈，風霜嚴凝，不量士馬疲屙，不計糧食多少，乃令班師凍餒，征夫殞斃，骼胔委積，刳剔縱橫，暴骨交衢，下實泉壤。可悼成規不守，乃明典刑所誅。況且士卒殲亡，戈甲拋棄，彌山遍野，並資戎狄。自聖朝削平天下，廓清縣，東征西怨，後舞前歌，未有如仁泰此行損威挫銳之甚。
又仁貴動戎遠征不捷，貪殘有素，平允乖方。既曰監臨，豈宜交涉？存沒枉濫，從此而生。娶妾雖作逗留，準法便須離正。雖或事有從赦，然而敗累過多。縱矜所得，不補所喪。豈可並恣誣罔，不寘準繩？撫悼存亡，理宜懲肅。其仁泰等及諸軍故殺降人饑殺兵士並軍中罪大失應須勘當及改正者，並請付法推科，以申典憲。
惟忠，宋州宋城人。第進士，補井陘尉，轉湯陰尉。天授中以制，舉召見，擢左司禦胄曹參軍，累遷水部員外郎。武後還長安，召為待制，遷鳳閣舍人。中宗立，擢黃門侍郎，進大理卿，拜御史大夫，加銀青光祿大夫，封滎陽縣男。開元初為禮部尚書，轉太子賓客。十年卒，贈太子少保。
博望侯周流天下，曆覽山川，尋長河於異域，得美石而獻焉，漢武帝未之奇也。東方朔見而喟然曰：「此石英輝潤密，秀色明爛。舊枕昆吾之谿，會臨歸美之岸，玉雉飛而激矢，金雞鳴而縱彈。至如天台始裂，地乳初分，丹青孕彩，隱起成文。盈尺則內含明月，膚寸則外吐浮雲。別有兩楹分竦，雙闕相向。依依識啟母之形，亭亭表望夫之狀。鼓迎桴而若動，帆映舟而似颺。此並流膏曲澗，滴髓危峰，據穀成虎，臨池作龍，鋪英九節，連葉千重。若乃泗水之上，岐山之側，撫之則磬動奇音，被之則錦開新色，匠石見而驚駭，師涓聞而歎息。於是琢磨成狀。雕瑩生輝，似龜則負圖盤峙，如鵲則緘印騫飛。在地者佳人扌壽練，登天者織女支機。及其火烈昆墟，星流宋國，被隕形碎，遭焚影黑。碑沈郢路之東，柱折陽關之北。昔之開壇竹聳，抱劍鬆抽。礎應山雲之潤，橋通海水之流，柳穀岸崩之馬，鬱林泥落之牛。莫不歲月彫訛，邱陵蕪沒，顛墜坑穽，枕倚岩窟，據洞口而嵯峨，出泉心而硉矹。徒見新排理坼，舊蹙文回。圓分者雹散，方裂者冰開。既藏瑕而被蘚，又抱穴以侵苔。豈如寫鏡能明，磨鋒可利，擊拊充帝庭之樂，關和睹王府之器，總五色而補天，含九光而鎮地者矣？」辭未畢，帝乃顧而言曰：「楚王見璞，棄之山阿，不有卞氏，其如玉何？」
抽琴命操，為古石之歌。歌曰：「江東藏瑞簡，濟北蘊兵書。若非平固湖中雁，定是昆明池裏魚。」歌響既終，神儀有懌。左右驚視，符彩傍射。使玉人而攻之，果得連城之璧。
語曰：等級懸隔，有似雲泥。然雲高則高矣。如其不義，猶為夫子所輕，故曰於我如浮雲；泥卑則卑矣。苟不可棄，且見莊生所重，故曰曳尾於塗中。吾少也嚐覽左太衝詩云：「賤者雖自賤，重之若千鈞。」感斯言之有徵，故為泥賦。
嘉洪爐之造化，物無象而不甄。惟茲泥之為質，諒稟之於自然。雖體潤性柔，而名卑質賤，不同塵以苟出，必感澤而斯見。信厚地之所生，匪膏雨而不變。同賢良之韞匱，候聖明而方薦。若乃花水行落，莢雨將餘，交衢蓄潦，曲浦含淤。望之疑實，即之也虛。動而為有，靜而為無。苟具形之所蹠，必觸類而圖諸；托龜文而成印，寫鳥跡以為書。蹤發追風之馬，轍閉流水之車。於是陶鈞賦象，刻削成器。因應用之無方，任良工之所肄。順規矩而畫一，循制度而無二。裁無不成，擬無不類，以土為質，以水為位，位去質沈，複歸乎地。
彼木偶之漂泊，萍流之自恣，推移兮莫識其始終，汎濫兮莫知其所至。若乃蘊彫草於閑館，含芳樹於禁闈。不緇白玉之彩，徒混明珠之輝。帶晴牛而暫落，逐春燕而還飛。何茲物之無識？亦應命以知機。本乎形而入用，乃委質以合所。塗城則疏勒解圍，封關則崤函致阻。及其見棄，形晦跡淪。無勞切玉之劍，自落成風之斤。體伊泥之應變，時可同乎人誌；類明鏡之受物。若洪鍾之虛已。既懸絕於白雲，徒隱淪於綠水。伊吾人之菲賤，竊亦有感於斯矣。
瑰字昌容，京兆武功人，弱冠舉進士，補恒州參軍，累遷揚州大都督府長史，徙同州刺史。神龍初入為尚書右丞，再遷戶部尚書。加侍中，充西京留守，遷吏部尚書。景龍三年拜右僕射同中書門下三品，進封許國公，監修國史。景雲元年轉太子少傅。卒年七十二，贈司空荊州大都督，諡曰文貞。開元四年加贈司徒。
陛下頻降德音，勤恤人影，令徒以下刑，盡責保準放，流死等色，則情不可寬，此古人所以慎赦也。恐言事者直以月蝕修刑，日蝕修德，或雲分野應災祥，冀合上旨，臣以為君子道長，小人道消，女謁不行，讒夫漸遠，此所謂修德。囹圄不擾，甲兵不黷，理官不以深苛，將軍不以輕進，此所謂修刑也。若陛下常以此留念，縱日月盈虧，將因此而致福，又何患乎？且君子恥言浮於行，故曰予欲無言，又曰天何言哉？四時行焉，百物生焉。要以至誠動天，不在制書頻下。
宰相者，上佐天子，下理陰陽，萬物之司命也。居司命之位，苟不以道應命，翱翔自處，上則阻天地之交泰，中則絕性命之至理，下則阻生物之阜植。苟安一日，是稽陰誅，況久之乎？
臨大事，斷大議，正道以當之。若不能，即速退。中樞之地，非偷安之所。平心以應物，無生妄慮，似覺非正，則速回之，使久而不失正也。敷奏宜直勿婉，應對無常，速機可以回小事，沈機可以成大計。
同列之間，隨器以應之，則彼自容矣。容則自峻其道以示之，無令庸者其來浼我也。賢者親而狎之，無過狎而失敬，則事無不舉矣。舉一官、一職、一將、一帥，須其材德者，聽眾議以命之，公是非即無爽矣。人不可盡賢盡愚，汝惟器之。與正人言，則其道堅實而不渝。材人可以責成辦事，辦事不可與議，與之議則失根本，歸權道也。常貢外妄進獻者，小人也，抑之。審奸吏，辭煩而忘親者，去之。崇儒則篤敬，侈靡之風不作，不作則平和，平和則自臻理道矣。刺史縣令，久次以居之。不能者立除之，無奸柄施恩，交馳道路，既失為官之意，受弊者隨之矣。
欲庶而富，在乎久安。不教而戰。是謂棄之。佐理在乎謹守制度，俾邊將嚴兵修斥堠，使封疆不侵，不必務廣，徒費中國，事無益也。古者用刑，輕中重之三典，各有攸處。方今為政之道，在乎中典，謹而守之。無為人之所貳，無請數赦，以開幸門。勿畏強禦，而損制度。教令少而確守，則民情膠固矣。勿大剛以臨人，事慮不盡，臣不密則失身。非所議者，勿與之言，勤思慮，不以小事而忽機。管財無多蓄，計有三年之用，外散之親族，多蓄甚害義，令人心不寧，不寧則理事不當矣。清身檢下，無使邪隙微開，而貨流於外矣。
遠妻族，無使揚私於外，仍須先自戒。謹檢子弟，無令開戶牖，毋以親屬撓有司，一挾私，則無以提綱在上矣。子弟婿居官，隨器自任，調之勿過其器，而居人之右。子弟車馬服用，無令越眾，則保家，則能治國，居第在乎潔，不在華，無令稍過，以荒厥心。
寬，京兆萬年人，高宗朝為太常卿，封隴西公。
道家立旨，取貴於柔謙；釋教為宗，有存於汲引。雖複邁九仙而飛跡，標致弗爽於同塵；超十地而遊神，修行豈乖於忍辱？且君親尊重，比乾嚴而有裕；臣子忠肅，申拜伏而無違。斯迺萬國之大經，千葉之常軌，居造次而必踐，處少選而難廢。至若緇黃二教，頓捐茲禮，唯擅貢高之法，莫循資敬之儀（事如同馭寺議中彈）：虛啟弊風，實差彝典（事如右武衛議中彈）。但勸誘之規，雖則多躅，等歸利物，寧履義方。何必驕倨為容，便躋眾妙之域；虔恭表節，遂隔真如之鏡（事如左戎衛議中彈）？緬尋指趣，深謂不然，致拜君親，實為通理。謹竭愚識，庶會宏謨，深懼不當，退用慚惕。謹議。
