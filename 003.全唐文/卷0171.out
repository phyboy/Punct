梁高祖聰明文思，寬厚通博，生而神異，動多奇怪，此天表也。永元之初，群賢受命，竭懷輔正，盡力康衢。細隙未開，纖塵不動，而雄圖英算，孤識獨見。審長河之將決，知昆山之必焚。理欲先天，未遑後舉，叫嘯龍虎，合集風雲。馳兩函以取荊州，連五都以震都邑。長流遠邁，獨決方寸。霜風飛掃，雲雨霑沐。白旄一麾，頑童授首。乃吊冤魂而謝牛酒，昭筐篚而軾善人。師不疲勞，人無怨讟。謳歌是逼，獄訟攸歸。代易德成，眷命斯在。然躬覽載籍，備睹興亡；留心求瘼，勵精納善。雖化未大道，時亦小康也。
若尋其德音，討其風俗，尚根淺易拔，源涸難流，禍亂相仍，蓋其宜矣。且兵號義旗，戰稱伐罪，勝非已利，功豈私成？湯有慚德，去道近也；武無鬼容，其私厚也。昔魏太祖兵鋒無敵，神機獨行，大戰五十六，九州靜七八，百姓與能，天下慕德，猶且翼戴弱主，尊獎漢室。降及宋高，翦平偽孽，安複王家，義聲薄天，高誠動日。然更懸兵四嶽，決勝五湖。北靜燕塵，西清泰霧，宏勳不讓，盛德見推。備物滿庭，猶存非望。故晉帝今日之事，本所甘心。義士猶或非之，通人尚為薄德。況梁取天下，又甚於斯。南康主盟，實稱齊帝。奉之以成大順，承之而動義兵。國步既寧，家怨又雪，群稱主祭，臣複保猜？借人之名而不複命者也。尋其錫文，考其謙讓，事同對麵，理非飾詞，寧知悠悠江山，相去千里，矯情偽跡，頓至於斯？示人此心，豈躬行事，欲令節義行於比屋，其可得乎？
夫君人者，日月齊其明，陰陽質其信，江海同其量，天地偕其容。未有飾智驚愚，衒材惑眾，較武力，於羊侃，示腰腹於賀琛。商略儒宗，取異於章句；變置官品，無求於典實。每事皆欲先人，所唱複須稱讚。父作子注，君制臣歌，受佞無厭，進諂不倦，浮華道長，輕薄路開。以天譴為嘉祥，用妖怪為休祉。聚斂俱極，賞罰無章。有識為之寒心，群僚曾不先覺。若言位是神物，何須下殿走乎？若言負重願休，何勞受贖歸乎？若言息人是務，何須納叛臣乎？若言吞伐有時，何須中許和乎？利器不藏，奸夫得誌。然則侯景之兵我人也，仗我器也，驅我人揭我器而取雋者，豈異術哉？由上人之失教也。君父幽辱，宗廟傾危，帝子王孫，跨州連郡，未有晉鄭齊心。牟虛合契，五侯九伯。列海分山，罕聞申包胥之頓哭秦庭，茅夷鴻之幣謁吳國。戶口徒眾，不睹死戰之人；寵遇雖多，寧有報恩之士？江淮無波瀾之阻，城闕絕藩籬之固。長州杜若，一旦凋零，稽山竹箭，忽然摧折，可不甚歟！
或問曰：「梁主不以黃屋為尊，紫宸為貴，離欲絕愛，遣色歸空。有湯武之憂勞，若堯舜之臞臘。享國五十，若登春台；忽為羈旅叛臣，鳴吠逋鬼。長戟指闕，強弩臨城，兵折意窮，忿毒而沒。善不可恃，岐路保歸？」
君子曰：「梁主之美，誠如子言。神無與善，未敢聞命。何者？武帝暮年，荒誕實甚。殫守縣之力，不充自縱之資；盡丁口之租，才足緇衣之費。昔夏桀以九州之富，秦皇以六合之尊，造瓊室而天下土崩，作阿房而寰中瓦解。況地比一郡，國乃三分。外有征戍之勤，內有雕靡之弊。加以金刹寶柱，煥爛雲霞，至於銀榜珠簾，的星月。神怒人怨，禍積患生，過往必來，何足疑也？且夫惡於齊而保於我，何補也？得一夫而亡一國，非智也。昔趙納馮亭，有長平之禍；梁受侯景，成永福之災。金甌忽傷，悔之何及？」
孔子曰：「夏道不亡，商德不作；商道不亡，周德不作。」自侯景入寇，蕭詧外奔，西鄰責言，南風不競，篡殺三帝，覆沒兩都，可謂亡矣。但人育既深，天道亦悔，是以大命集於有陳也。
武帝身長七尺，垂手過膝，蓋姚襄、劉備之儔也。惟寬以容物，明以知人，曠蕩不羈，雄勇蓋世，聲振嶺表，功濟日南。屬王室不綱，大難未已，江湖群盜，日尋戈戎，是以投袂而呼，夕不待旦。以梁大寶三年二月，會王僧辨於白茅灣。齊小白之合諸侯，以謀王室；臧子源之要天地，惟討賊臣。故戮力盡心，有死無二；義聲一發，其從如雲。端居不言，神光滿室，建牙將指，飛龍在天，其所誌也。叛而伐之，伏而舍之，伐叛刑也。柔伏德也，德刑既舉，人知其心，旦為仇讎，暮為賓友。文公指白水，蕭王推赤心，不足加也。
若乃侯瑱賊將也，降無季布之疑；安都敗帥也。歸受孟明之任。重孝穆之義，待之如賓；釋歐陽之囚，惟賢是用。故得群材畢用，眾勇合威。蕩遍地之橫流，廓溥天之巨祿。臠侯景於竹町，執王偉於草間。爰其息歸，瞻烏遂止。仍以新不間舊，疏不間親，高讓近臣，方求別統。昔魏推袁紹，漢謝項王，道貴能伸，理不嫌屈，及江陵不守，喪君有君，疆場無虞，群臣輯睦。足以攄三瞳（疑）之遺憤，歇萬國之夙悲。既上宰變圖，假立非次，晉出子圉，秦納貞陽，陵穀遷移，對之長歎。君臣易位，但覺悲哉！
況乃居汜不歸，焉用方伯？在鄭未納，誰曰勤王？於是潛謀腹心，陰召武旅。囚杜陵於別室，告文帝於臨時。舟乘旦潮，旗寢夜月。掃重氛於絳闕，反宸極於紫微。役不浹辰，區宇大定。加以北挫蕭軌，西拒王琳，聖德日新，元勳漸茂。然後繼宋齊之丕業，承舜禹之大名，昇壇而告上元，分珪以揖群後。大哉美哉！人無間焉。但雲雷尚屯，邊塵未弭；翌日告漸，綴衣在庭。楚之王孫，歎布衣之未返；燕之太子，踐機橋而不歸。悲夫！
長城公器識古人，承平嗣主。觀其求忠讜之士，禁左道之人。淫祀妖書，鏤薄假物；即古明哲，何以加焉？但強寇臨邊，南國斯蹙。禮義不舉，苛刻日滋；鄰好不敦，驕傲是務。嬖妾五十，盡有珥貂之容；麗服一千，鹹取夭桃之色。加以貴妃夾坐，狎客承筵。玉貌絳唇，咀嚼宮徵；花箋彩筆，吟詠煙霞。長夜不疲，略無醒日。於時也。隋德甫隆，南被江漢。厚待間諜，羊叔子之傾敵人；不伐有喪，楚恭王之結鄰好。加以賀若謀勇，應變如神，擒虎雄風，臨機若電。莫不迎刃自裂，聽鼓爭奔。斬張悌之守迷，降薛瑩之知命。紫殿正色，不用袁憲之言；白刃交前，但為無社之計。嗟乎！龍盤虎踞之地，露草霑衣；千門雙闕之間，風煙歇絕。臨江離別之感，赴洛嗚咽之悲。五百裏之俘囚，累累不絕；三百年之王氣，寂寂長空。一國為一人興，前賢以後愚滅，其來尚矣。
或問曰：「安樂公劉禪，歸命侯孫皓。溫國公高緯，長城公陳叔寶，並稱域中之大。據天下之尊，或銜璧送降，或逃竄就係，必不得已，何者為先？」
君子曰：「客所問者，具在方冊，請為吾子陳之，任自擇焉。若乃投井求生，橫奔畏死，麵縛請罪，膝行待刑，是其謀也。馬上唱無愁之歌，侍宴索達摩之曲，劉禪不思隴蜀，叔寶絕無心肝，對賈充以不忠之詞，和晉帝以鄰國之詠，是其才也。縱黃皓，嬖岑昏，寵高壤，狎江總，是其任也。剝麵鑿眼，孫皓之刑；棄親即讎，高緯之誌。其餘細故，不可殫論。聽吾子之懸衡，任夫人之明鏡。」客曰：「入井，下策也。」
昔孫資陰謀，晉宣入輔；鄭譯矯制，隋文受遺。自此而有魏人。從斯以遷周鼎，蓋天厭亂德，神誘其衷。若妄指河冰，遂成王業；誤擊金鼓，仍啟霸國也。況體貌奇特，特儀表絕人。周太祖之欽明，異其風骨；齊憲王之聰察，憚以非常。韋鼎一見以委誠，趙公聞名而進女。是以稱劉季之靈怪者，不謀同詞；說中興之應讖者，往往偶語。屬周多世故，禍難薦臻。始以後父之尊，遂受托孤之寄。騎虎不下，掎角是因。不利孺子，非唯管叔之言；社稷輸人，寧止休公之對？所以尉遲舉魏，從亂如雲；王謙據蜀，其徒若市。遂能驅駕豪傑，委任忠良，不下廟堂，天下大定。然後謳歌允集，文物滿庭，卿雲曉聚，長星夜掃。拱揖而朝群後，昇壇而類上帝。紹舜禹之遺躅，光漢魏之大名。於是流曠蕩之元風，浸淳古之膏澤，削秋荼之繁令革亡國之哀聲。加之以恪勤，廣之以質素。太陽滿昆蟲之穴，湛露垂行葦之苕。教人七年，亦可以即戎矣。
俄屬陳朝喪德，江海揚波，自絕於天，結怨於下。乃以開皇八年十月，承少昊之秋氣，動文昌之將星。下蜀漢之舟，翩翩龍躍；集幽並之騎，蕭蕭馬鳴。一葦而可以橫大江，三令而可以陵湯火。蔣山苦戰，子文之魂魄飛揚；建業大崩，叔寶之金湯不守。既遭岸上之虎，非複水中之龍。斬伯嚭以謝陳人，禮陸機而慰吳士。
春波暫洗，汙俗鹹新；秋露一零，弊化斯改？乃下制曰：今率土大同，含生遂性，內外職位，遐邇黎人，家家自脩，人人克念。使不軌不物，蕩然俱盡。此乃憂勤之心，見於動靜。故使六合之中，觀如曉日；八紘之內，若遇新晴。況複盡力於人，勵精為政。躬親以率下，因心以感物。煙火萬里，風雨四時。野有擊壤之歌，天無垂象之誡。元❥丹徼，煙燧不驚；玉檻金河，波瀾久息。天子登雲台而訪道，實垂拱而無為；公卿指日觀以推誠，願升中而每竭。可謂盡美矣，未盡善也。
然天性既猜，素無學術，意不及遠，政惟目前。是以牝雞司晨，讒人罔極。剖符罕山河之固，同盟多翦黜之悲恩不終於有功，罰每深於無罪。啟鬩牆之兆，借實沈之兵。楊素決其波，張衡注其隙。柳遠草制，房陵尚遙穆子授戈，豎牛仍在。禍非天降，釁是人謀。是以知隋運之不永矣。
君子曰：「昔陸孟知中興之微，宣帝始重儒術；李通稱漢家之命，世祖專信讖文。時好既行，其流遂廣。故子雲符命，尹敏偽言，即其類也。高祖少愛不經之談，遂好迂誕之說。所以王劭順旨，袁充取容。賞溢邱山，恩深江海，豈不弊乎？又祥瑞者，聖人之應也。至若八百集於孟津，六王至於陔下，周人岐山之北，晉眾江漢之南，負樂就陳，攜手適宋，牛馬內向，群盜外奔，宗社乂安，黎民不散，此瑞之上也。若乃連珠共軫，的礫清漢之涯；合璧齊輝，光芒黃道之上。四時不爽，百穀用成，家有孝慈，人懷禮義，此善之慶也。至如白鹿朱雁，瓊露卿云：鳩雀異毛，草木殊狀，此並沐我皇澤，煦我帝春。聖人圓城之中，天子生成之物，豈足表太平之日，顯休明之辰？而隋主好之，意不能盡，遂令巧偽相半，何其薄哉？近石虎之有中原也。膻胡臭羯，牧馬驅羊。子女歿於淫昏，文物盡於鋒鏑。猶得厭六馬，駕四麟，燃連理之材，煮白雉之肉。若天道不惑，應降以災，由斯而談，斷可知矣。隋之眷眷，複何為哉？」
問曰：「晉克金陵，功多者屬吏；隋平建業，德俊者尤❥。豈爭名於朝，事必須此？將廉恥道盡，莫畏簡書乎！」
君子曰：「曉兵之家，因敵變化。故有功成請罪之義，君命不受之談。今者王濬乘風，賀若先戰。苟有大利，何簡細瑕？方知責兵士之汙宮闈，徵軍司之隱玉帛，豈不陿乎？始知範變後入，孟側不前，郤克有詞，馮異不語。時無君子，斯焉取斯？豈與夫自伐無慚，奮髯直出，而相類乎？」
又問曰：「王者初興，必有佐命。莫不同聲相應，同氣相求。白雲之鬱應龍，清風之集雕虎。不以夷險易誌，不以遠近隔心。千載一時，其來尚矣。三代以前，緬邈無際，兩漢之後，聲名可尋。若乃庇俗匡時，體國經野，謀出心膂，政待股肱。但清濟之入濁河，波瀾莫辨；蚊虻之附驥尾，遲速罔知。既因論討之餘，願示懸衡之末。」
君子曰：「神人無功，達人無跡。張子房元機孤映，清識獨流。踐若發機，應同急箭；優遊澹泊，神交太虛，非諸人所及也。至若陳平、荀彧、賈翊、荀攸、劉煜、郭嘉、田豐、沮授、崔浩、張賓等，可謂天下之菁英。帷幄之至妙，中權合變，因敗為功，爰自秦漢，訖於周隋。蘭菊相薰，惟有此矣。如蕭何之鎮靜關中，寇恂之安輯河內，葛亮相蜀，張昭輔吳，茂宏之經理琅琊，景略之弼諧永固，劉穆之眾務必舉，揚遵彥百度惟貞，蘇綽共濟艱難，高熲同經草昧，雖功有大小，運或長短，鹹推股肱之林。悉為忠烈之士。若乃威以靜國，謀以動鄰。提鼓出師，三軍賈勇；置兵境上，千里無塵。內外兼材，惟孔明景略也。故崔浩云：‘王猛是蔡堅之管仲，劉裕是德宗之曹瞞。’孫盛云：‘孔明善輔小國，子產之流也。’斯言中矣。」
煬帝美姿儀，性聰慧，少好學，善屬文。故高祖獻後，特所鍾愛。矯情飾跡，有曹丕之釣名；傾承中使，若子楚之仁孝，況南平江左，北靖塞垣，楊素譽其賢，桑和說其貌。
屬青宮失愛，子掖流恩，遂映前星，乃升明兩。衣冠雖偉，入朝少四皓之賓；公宴雖多，言譚止七子之客。但奸心未露，偽跡斯窮。沐猴而冠，輕薄之材不久；祝虎為善，爪牙之毒會施。故無道於大漸之晨，烝淫於易簀之夕。罕高宗之諒闇，有丹朱之慢遊。於時隋德在人，群生樂業。十十年之訓聚，百萬眾之精彊。乘天下之有盈，驕海內之無事。乃自以土廣三代，威振百蠻，恃才矜已，傲狠明德，內懷險躁，外示寬平。盛衣服以掩奸，飾詞令以拒諫。更乃荒淫無度，法令滋章。人力盡於穿築，杼軸空於聚斂。十室之內，思亂者一二焉。
方始馭八駿，建五牛。穆天子之白雲，更遠瑤池之外；秦始皇之觀日，方踐石梁之前。或以衢路受刑，或以滋味被戮，死不可無罪而免，賞不可有功而要。相顧凜然，莫知攸止。十室之內，思亂者五六焉。
於是斛斯外奔，元感內逆，兵陷遼水，糧斷河黎。月暈七重，知髦頭之犯畢；日光四散，覺兆庶之分崩。且選妖麗，恣朋淫。嘉群嫗之慢言，樂少年之鬼穢。不軌不物，無威無儀。關梁不通，賦役斷絕。更乃逆取五年之課，以充長夜之娛。十室之內，思亂者八九焉。
當此時也，小人方興，群盜孔熾。大者剽州邑，小者劫村閭。擾擾四人，俱靡息肩之處；喧喧九土，俱為鬥戰之場。天子乃幸維揚，泛舳艫，驅虎賁之騎，唱龍舟之歌，以大江為天塹，以長淮為地險。周章至於戲下，猶自未知；閻樂入於廡前，何不告我？昔為天下之重，今乃一夫所輕，豈不惜哉？
彼煬帝者，聰明多智，廣學博聞，豈不知蛟龍失雲，漁父足得為害？鯨鯢出水，螻蟻可以為災？忽乃棄崤函之奧區，違河洛之重阻。言賊者獲罪，敢諫者受刑，豈不是色醉其心，天奪其鑒？竄吳夷以避其地，虛宮闕以候聖人，蓋為大唐之驅除也。
君子曰：「小人之心猶火也。火之性必須有所燒，小人之心必須有所害。當其受寵遇也。排忠良，庇道德，辨足以移視聽，辭足以結主心。導之以淫奢，引之以苛刻。人用而不恤，政荒而不修。如螻蟻潰堤防，不覺其敗；如春風養草木，但見其盛。事至而未知，禍構而方懼。素無材略，不能以敗求全；本自少恩，豈能得眾成事？進退唯穀，無處容身，或出奔以圖生，或殺主而自解。眇觀史策，遍采興亡。開役者多是愛臣，害上者無非近習。然庸君闇主，莫肯遠之，複何言哉。」
昔秦廢五等，崔實、仲長統、王朗、曹冏等皆以為秦之失，餘竊異之。試通其誌云：蓋明王之理天下也，先之以博愛，本之以仁義。張四維，尊五美，懸禮樂於庭宇，置軌範於中衢。然後決元波使橫流，揚薰風以高扇，流愷悌之甘澤，浸曠蕩之膏腴。正理革其淫邪，淳風柔其骨髓。使天下之人，心醉而神足。其於忠義也，立則見其參於前；其於進趨也，皎若章程之在目。禮經所及，等日月之難逾；聲教所行，雖風雨之不輟。聖人知俗之漸化也。王道之已行也。於是體國經野，庸功勳親。分山裂河，設磐石之固；內守外禦，有維城之基。連結遍於域中，膠葛盡於封內。雖道昏時喪，澤竭政塞，鄭伯逐王，申侯弑主，魯不供物，宋不城周。吳徵百牢，楚問九鼎，小白之一匡天下，重耳之一戰諸侯，無君之跡顯然，篡奪之謀中寢者，直以周禮尚存，簡書不隕。故曰：「不敢失墜，天威在顏。」
自春秋之後，禮義漸頹，風俗塵昏，愧恥心盡。疾走先得者為上，奪攘投會者為能。加以八世專齊，三家分晉，子貢之亂五國，蘇秦之鬥七雄，苛刻繁興，經籍道息。莫不長詐術，貴攻戰。萬姓皆戴爪牙，無人不屬觜距。所以商鞅欺故友，李斯囚舊交，孫臏喪足於龐涓，張儀得誌於陳軫。一旅之眾，便欲稱王；再戰之雄，爭來奉帝。先王會盟之禮，昔時樽俎之容，三代元風，掃地盡矣。
況始皇削平區宇，殊非至公；李斯之作股肱，罕循大道。人無見德，唯虐是聞。當此時也，主猜於上，人駭於下。父不能保之於子，君不能得之於臣。欲使始皇分土，奸雄建侯，薄俗若喻晉鄭之可依，便借賊兵而資盜糧，寄魚龍而助風雨，不可行也。是以秦鑒周德之綿深，懼已圖之不遠，罷侯置守，高下在心。天下制在一人，百姓不聞二主。直是不得行其世封，非薄功臣而賤骨肉也。
高皇帝揭日月之明，懷天地之量，筭材不足以分賞，論功不足以受封。邑皆百城，土有千里，人殷國富，地廣兵強。五十年間，七國同反。賈誼憂失其國，黽錯請削其地。若言由大而反也，不若召陵之師，踐土之眾也。若言有材而起也。劉氵鼻非王霸之材，田祿無先管之略也。且齊晉以逆禮為慚，吳楚以犯上非愧。釁由教起，其所由來遠矣。
自此之後，雜霸又衰。中興不能改物創圖，黃初不能深謀遠慮。緬乎漢魏之際，尋其經緯之初，未有積德重光，澤及萬物。觀其教，偷薄於秦風；察其人，豺狼於漢日。故魏太祖曰：「若使無孤，天下幾人稱帝？幾人稱王？」明竊號諡者觸目皆是，欲以此時開賜履之祚，垂萬代之封，必有通車三川以闚周室，介馬汾隰而逐翼侯。王司徒屢請於當時，曹元首又勤於宗室，皆不知時也。
