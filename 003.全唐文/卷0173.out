兼弱攻昧，武之善經；在祀與戎，國之大事。皇天震怒，發雷電以申威；王者矜殘，用幹戈而肅令。蠢茲日逐，蕞爾天驕。苞玉塞以疏江，控金微而作鎮。韋韝毳幕，射多食鼠之夫；膻肉酪漿，俗負乘羊之化。鴟鴞萬路，憑陵燕趙之郊；狐兔千群，撓亂並幽之地。
梁亶忝司金鼓，謬掌銅符，既曲軍容，兼知州務。理須擊蛇作陣，列鶚為軍，驅貔貅而掃蚩尤，縱熊羆而撲玁狁。山陵向背，握元女之靈符；日月虛空，操黃公之秘術。豈得拙於對寇，怯於用兵？擁堅甲以自防，坐重城而固守。不存邀截，故縱奔馳。脫翔鳥於高林，送遊魚於深水。無心捉搦，鴟掛網而還飛；有意寬疏，鼠入橐而重出。空執全城之語，慮貽縱敵之辜。宜據刑書，準條科結。
大學小學，尊師而敬道；上庠下庠，欽賢而貴德。稽山之竹，資括羽以宣功；昆岫之珍，待琢磨而為器。東序西序，離經辨誌之原；小成大成，溫故知新之學。積川為海，蛟龍魚鱉處其中；積土為山，鸞鸑鵷雛翔其上。學而從政，罔不由茲！
學古入官，其來尚矣。秪如每年貢舉，先有成規。登上科者高步於龍門，落下第者退飛於鷁路。蹶足之馬，尚想造途；失晨之雞，猶思改旦。庶使鴻飛海浦，仍懷漸陸之期；鶴唳霜皋，尚有聞天之望。豈得一回試落，便棄前功？善誘生徒，卻將未可。昔蘇秦十上，豈曰無才？主父八條，何妨有用？尹勤西塘教首，北海儒宗，應知三絕之勞，頗識百篇之訓。隨藍改質，實藉招攜。題竹書名，良資教授。寧有棄古人之糟粕，頓被疏遺；受新生之束脩，頻為改換？所請無理，狀涉有情。未可舉科，且宜從記。
劉仁範青衿胄子，黃卷書生，非應奉之五行，異王充之一覽。天下第一，希聞胡廣之才；日下無雙，罕見黃童之譽。春秋一月，徒棄光陰；文史三冬，虛淹歲月。有司試策，無黽錯之中科；主者銓量，落公孫之下第。理合逡巡斂分，退坐受銓，豈得俯仰自強，肆情撾鼓？伏稱問頭付晚，策自難周。銓退者即恨獨遲，簡得者不應偏早。訴人之口，皆有愛憎；試官之情，終無向背。傲不可長，驕不可盈。若引窺覘之門，恐開僥幸之路。豸冠奏劾，自合甘從；馬喙無冤，何煩苦訴？宜從明典，勿信遊辭。
沈沈少府，掌其山海之資；隱隱內藏，職在瑰奇之貨。玳瑁、象牙之寶，萬里雲奔；珊瑚、瑪瑙之珍，三邦輻輳。百萬錢之重寶，實表貞廉；二千石之崇班，方求清素。薛宣之才茂行潔，乃應斯榮；王觀之守法不移，方堪斯任。賀敬挈瓶小智，荷蕢庸才，謝楊阜之公清，非孔融之朗悟。秪如桃笙象簟，擬進乘輿，翠被鴛裯，鹹供禦用。豈得外為鼠盜，內縱狼貪？未聞匡鼎之賢，已蹈敬聲之譴。赤衿之席，輒入私家；文袷之衿，擬移公室。盜物數逾三十，斷流遂越二千。理合甘從，仍懷苦訴。款稱物雖部分，未進禦前，執此曲途，深乖直道，但供玩好。奏進奇珍，監當各有司存，擬進便為禦物，何必要須入內，方可為偷？法有正條，理須明典。
傳國之寶，有道必資。式開瑞象之文，秪啟象麟之享。白玉為檢，映犀鈕以分輝；黃金為繩，瑩龍縑而動色。既施寶王，複假金銀。封以青布之囊，帶以采組之綬。杜元一介庸瑣，千載寒微，馳策十年之門，始豫九流之選。理須恪勤匪懈，守孫賀之曹；夙夜在公，奉常林之教。豈得小心之譽，未出於街庭；大憝之蹤，已流於台寺？創此六璽，輒盜一枚，遽殘螭角之輝，翻作蹄之用。方寸妙篆，奄就爐銷；五字靈文，俄從灰壞。量其犯狀，罪不容誅。語其刑名，死有餘責。既投無赦之律，合處不敬之倫。禹泣既不原辜，湯祝如何免罪？宜從絞坐，友肅朝章。
九卿分統，漢朝開土木之官；百工惟時，周禮置梓材之職。斧斤動役，測之以寒暑；版築興功，揆之以日星。以人從欲，傾宮就而紂亡；以欲從人，露台休而漢盛。吳淳任居大匠，職重繕工。踐李固之前規，躡曹襃之舊跡。建都河洛，起役伊。百堵所以雲興，九仞由其嶽立。畚簣魚貫，強脊者使之負持；鍬杵雁行，長脛者令其踏钅臿。優[A11A]欲漆之郭，雖複難同；張儀覆錦之城，於焉易就。九重之邑，無勞走馬之形；萬家之都，自有臥龍之異。理須候隙啟閉，務在從時，下不奪於三農，上不虧於八部。倉庚遷木，殊非濬洫之辰；戴勝降桑，豈是營都之日？寧有自求微效，廣棄人功，既廢春疇，宜從霜典。
千八百國，王者以列郡分州；三十六所，聖人有離宮別館。鵲宇銜月，共五柞而連陰；龍台造天，將九華而接影。三陽地鄰阪，境帶嵩邱。斜瞻玉女之祠，近瞰傅公之井。爰茲勝壤，聿啟深宮。取酸棗之前基，探棠梨之舊制。
柳佺職惟經構，位掌欂櫨，拱木僝於林衡，全模授於梓匠。鳳池青瑣，參差雁齒之階；鸞庭綺窗，錯落魚鱗之屋。璿題耀日，聳玳瑁之金椽；珠網懸星，洞琉璃之寶閣。似王彬之勤苦，自覓封侯；匪魏霸之憂人，怡然受樂。仲華省費之譽，未展其能；伯直士卒之先，罕聞其效。壯麗則論功極大，勞役則死者還多。勤勞補拙而有餘，功過相除而不足。人未疲而事就，乍可論優；人半斃而功成，若為徵賞？加階放選，已自偏矜；撾鼓自強，何為淺見？輒驚聖聽，不得無辜。法有正條，理宜科結。
水衡列職，池苑分曹。既知遊觀之娛，兼總鑄錢之府。河堤謁者，服彼賢冠；都水使司，佩其蒼王。允釐舟楫，肅掌陂池。陳勰之績既深，王延之效斯重。鬥柄停午，律中蕤賓，葛亮涉瀘之時，田文始生之日。續命之縷，漸染成風；辟兵之繒，因循不絕。朱絲約粽，變成南楚之宜；紫艾禳災，大啟中州之俗。翦鴝鵒之舌，必是能言；收烏鵲之腦，自然懷戀。爰因此日，競渡為歡。蘭橈鳴鶴之舟，桂棹晨鳧之舸。鴨頭泛濫，與青雀而爭飛；鷁首參差，共飛龍而競逐。黃頭執棹，疑素鯉之淩波；白衣揚櫓，類蒼烏之拂浪。
競渡所用，輕利為工。創修十隻之舟，費直五千餘貫，金舟不可以泛水，玉楫不可以乘湍，造數計則無多，用錢如何太廣？玩物喪誌，所寶惟賢，豈將有限之財，以供無益之費？所請非急，未可輒依。
水曰潤下，火曰炎上，順性則易從，違方則難理。祇如漢江已北，伊之南，岩嶂崷崒以造天，岡嶝崢嶸而括地。層峰切漢，飛鳥迷林，絕壑窮山，奔豹失路。探深泉之月兔，罕有其功；捉高標之日烏，未聞其可。後稷之播殖九穀，不能使苗稼冬生；夏禹之引決百川，不能使江河西注。鄭國才非識古，智未趨今，乏袁敏之多能，謝酈長之博覽，進不量力，退不省躬，逆地勢而開山，絕天真以決水。區區淺見，輒與造化爭功；瑣瑣庸情，擢共陰陽競氣。銜枚塞海，為憃已深；捧土填河，在愚彌甚。妄為勞役，虛費人功，既貪罔上之條，合處欺天之罪。審問情狀，方可論科。
滔滔碧海，萬穴於是朝宗；隱隱黃樞，百靈由其納款。長城絕地，高闕淩空。包玉塞而為險，控金微而作鎮。龍荒景促，則飛雪千里；龜林沍寒，則木皮三寸。韋韝毳幕，人傳食鼠之風；膻肉酷漿，俗染乘羊之化。處狼居而跋扈，台號單於；阻馬阪以挻祅，地名光祿。千里辮發，望夷邸而爭趨；五月披裘，瞻洛橋而下拜。聖朝仁以接物，德以和人，矜其屬國之情，待以蕃臣之禮。
李秀職編沙苑，位綰牧司，輒隱肥羊，翻將瘦寧。一羊供國，罕見滋繁，三百維群，如何檢察？羸肌薄毳，供旦餼而難充；瘠骨穿皮，濟晨炊而無用。主簿之號，空睹其髯；大夫之家，獨留其舌。遂使賢王結恨，恥大國之風輕；驕子相嫌，鄙中州之禮薄。憲司彈劾，允合公條；大理糾繩，固難私縱。
銅澤應序，玉律調年，暢彼三微，均茲四氣。中和之職，節初元於鳳笙；司曆之班，分上序於虯箭。獻鳩發歲，放雀名晨，盤薦五辛，家承百福。礫雞牖上，迎媚景以禳災；懸羊戶間，應和風而助氣。椒花起頌，餞故迎新；柏葉傳杯，迎暄送冷。受茲勝景，方申藉穡之儀；敬以吉辰，允迪燔柴之典。
劉敬識非經遠，智謝鉤深，蘊草之庸才，懷守株之小見。請禁屠於齋月，望省料於郊天。欲崇釋典，希延慶祚。但五帝三王之代，內教猶潛；二莊兩明以來，真如始泛。已前無佛，不廢禋宗；今日祭神，如何減省？重人賤畜，先哲之格言；敬地尊天，明王之令典。棄而用犬，尚有前譏；爾愛其羊，能無後誚？邪情既虧正道，小惠終亂大謀。並付所司，各依前式。
伊洛澗，八谿九穀之津；少室嵩高，五嶽三塗之險。召公相宅，灼龜墨以定王畿；光武建都，因鳳集而成帝業。濯龍芳苑，寶蓋成陰；走馬交衢，金錢滿埒。謻門曲榭，從來別館之基；壽安永寧，舊是離宮之地。眷茲穀水，俯瞰神州，斜連四會之郊，迥控兩京之路。都人接畛，桑棗成林；逆旅分區，閭閻撲地。雖其原是苑內，不合輒許人居。四邊皆有業恒，百姓苦為吞並。天田大小，先有規模；禦圃短長，非無制度。文王百里之囿，不以為多；齊宣四十之園，猶嫌太廣。利民之於利國，相去幾何？施人之於奪人，失之彌遠。何惜數頃之地，頓傷百姓之情？如愚所裁，宜依舊定。
御幸遊戲田獵所詣，即上下輦咸宴，暫勞永逸，永久安穩。
八州浩蕩，控丹水以疏津；九嶺參差，繞黃山而作固。相如健筆，高談上苑之芳；子雲清詞，盛述長楊之麗。露寒鳷鵲之觀，古跡似存；宜春屬玉之軒，餘基尚在。儲胥枍詣，便開御幸之塗；清暑甘泉，實曰微行之處。探封巒於漢制，侈未及奢；獲林光於秦餘，儉而不陋。何必廣開禁御，虛費人功？
優旃發使鹿之譏，張昭有射彪之諫。大誇宮館，外取笑於由餘；廣設繚垣，內興嗟於貢禹。楊嗣諂諛佞士，勸簿邪人，矜奔競之褊懷，昧公方之大體。奉聖君於堯舜，善跡無聞；陷人主於桓靈，鬼聲先著。鎮之以靜，則俗阜財殷；撓之以煩，則政荒人散。不應言而上言，法有正條；不應為而有為，刑茲罔赦。宜從貶論，以肅朝章。
在天懸象，天垂宦者之星；在地標儀，地有閽人之職。莫不謹房室，審宮閭，既隆內宰之班，實掌中門之禁。以其體非全氣，性實專良，中常侍啟之於前，大長秋建之於後。金璫銀璫之貴，光耀紫庭；左貂右貂之榮，寵盈黃闥。蒙天建職參永巷，位典長門，出入後庭，馳驅臥內。專謀靜慎，比鄭眾之元勳；勤心納忠，方史遊之補益，舉能不倦，繆賢之績尤彰；進善無私，曹騰之譽斯足。省司稽其楨幹，兼以行能，久參內侍之雄，清肅外曹之職。但逐鹿之犬，必無捕豹之材；擊雁之鷹，豈有追鵬之力？巷伯興刺，周道所以淪胥；閹豎弄權，漢風由其大壞。景監見任，趙良寒心；同子參車，袁絲變色。骨鯁之士，足以糾正朝儀；刑餘之人，豈可參謀國事？其言不次，無理告知。
元淹佞幸居懷，諂諛成性。同豎刁之狡獪，翻覆邦家；類伊戾之猖狂，動搖州郡。回天轉日之勢，況此猶輕；城狐社鼠之威，方斯未甚。有恭石之巨蠹濫奉前規；無管勃之奇功，叨居近習。往還三輔，威福甚高；去來兩京，風霜極烈。苞苴未入，墜以黃泉之深；賄賂潛通，招以青雲之上。鞭笞士子，恥辱官寮。犬羊披虎豹之毛，燕雀假鳳凰之翼。豈可濫班九掖，點穢罘罳？宜可投諸四荒，以禦魑魅。馳驛速發，無俾少留。各下所司，即宜催遣。
觀龍演卦，未聞記事之書；學鳥為文，始立載言之典。平林鬼哭，經籍所以鬱興；中山兔悲，翰墨由其駿發。紀功紀過，沮誦肇之於前；係月係時，遲任蹤之於後。莫不懲惡勸善，激濁揚清，千載睹其昏明，一字成其褒貶。
吉甫緹藏室，握槧詞林，遵直筆於南史，跨高蹤於東觀。理須抑揚訓誥，斟酌典謨，辨而不華，質而不俚。退而隱惡，慕周舍之堅貞；進不虛美，追揚雄之故事。何得文隨意曲，筆逐情偏，非左氏之三家，有劉公之一弊。密會王道之輩，聞而不言；潛濟生人之徒，舍而不錄。阿附宰相，貴虛飾以佞一時；諂事明君，尚虛名而誇六國。貪述冠冕，遺衛、霍之元勳；競敘婚姻，忘良平之上策。有青蚨之鏹，則倍事抑揚；乏黃鳥之金，則輒加刪削。就腐刑於漢室，便作謗書；求斛米於梁州，輒成佳傳。毀譽在已，高下由心。異班彪之正色，乖董狐之直道；有奸雄之性，無良史之才。徒紊國經，宜從屏退。
著作之司，藝文之府，既藉賢良，實資英俊。自非幹寶贍學，無以措其鋒穎；孫盛宏詞，詎可塵其簡牘？安期才無半古，學未全今，性無異於朽材，文有同於敝帚。畫虎為犬，疏拙有餘；刻鳳為鴟，庸才何甚？文詞蹇鈍，理路乖疏，終取笑於牛毛，徒自矜於雞口。崔彥位參藻鏡，職掌權衡，未分麟鹿之殊，莫辨梟鸞之異。投鼠屍於玉府，有穢奇珍；擲魚目於珠叢，深輕寶物。躄士之追蹇兔，罕見成功；盲人之配瞎驢，自然俱敗。選曹簡要，秘局清高。理須放還，以俟來哲。
中尉掌徼，起自秦朝；郎將司階，行於漢制。禦曹執革，雕輪光紫陌之前；武庫禁兵，緹騎拂紅塵之外。彎弧狀月，肅肅盈衢；挺劍含霜，輝輝滿路。辛慶忌之威重，乃應斯榮；漢光武之微時，猶欽此職；趙宜名參列校，務總戎昭。躡賈複之前規，追寇恂之舊軌。乳虎之號響溢於京畿；蒼鷹之名，聲充於輦轂。
既而鯨鍾隱隱，路絕行人；鶴鼓冬冬，街收馬跡。徐逖躬沾士職，名屬法官，應知玉律之嚴，頗識鉤陳之禁。豈有更深夜靜，仍縱轡於三條；月暗星繁，故揚鞭於五劇？前途尚遠，歸望猶賒。未侵豹衛之司，忽犯獸冠之吏；既缺瓜田之慎，便招楚撻之羞。付法將推，狀稱有故。但犯夜之罪，惟坐兩條。被捉之時，曾鞭二十。元犯已從決訖，無故亦合停科，罪既總除，固宜從釋。
韋謙五陵貴緒，三輔名豪，忝司陰識之班，謬總朱浮之任，不能恪勤守職，廉慎當官，未懸主簿之魚，頻窺亭長之肉。貪婪之性，無鬼於維鵜；饕餮之情，有同於相鼠。庖丁之室，屢被侵欺；朱亥之門，恒遭刻削。徐秀才之耿直，詎肯庶幾？韓安國之流通，曾何仰止？馬防名德，雖未可追；崔炎芳聲，去之匪遠。天津橋內，實歸左衛之麾；清化坊中，豈是西曹之管？越司侵職，自有正條；不合箠拷，非無舊式。依檢騰淩無厭，未可全科；設令咆哮不虛，止從凡鬥。宜從犯狀，據法論刑。
期門騎士，五營驍健之夫；羽林孤兒，六郡良家之子。既兼都尉，實號岩郎。甘延壽之武勇，傅介子之趫捷。如貔獷烈，莫與之爭；如鶡衝飛，死而無退。自非鄧彪貴胄竇固名家，豈可濫廁戎麾，叨居武禁？
頃者鴟梟反噬，蜂蠆成妖。釁發床褥之間，災生肘腋之下。虹穿白日，昨孛紫微。時驚觸瑟之虞，遽有獻圖之變。敬偉不承制敕，輒入宮闈；騎列青規，兵交黃屋。犯龍苑之禁，尚供嚴刑；斬鹿門之關，猶思幹紀。豈有白鷳飛閣，列闔長驅；元武仙樓，衝扉直進？侮弄兵器，震動乘輿，論功雖則可嘉，議罪便當不敬。以勤補拙，終過重而勞輕；以力酬愆，即罪大而功小。何者？經綸秘筭，不忤於密圖；君臣恒規，理存乎大體。故勃鞮斬袂，晉主納其忠；管仲射鉤，齊桓任為相。怒封雍齒，勸一誌於人臣；泣斬下公，懲兩端於軍將。鄢陵述命，竟守前榮；裏克施恩，便招後譴。春秋之明誡，今古之崇規，勞不足稱，罪宜先結。
田達襟神勁烈，誌節堅貞，天子之腹心，皇朝之牙爪。雞鳴高樹，風雨不易其音；塵尾長鬆，冰霜不改其操。一兵一馬，鹹待竹符；門閉門開，皆憑木契。循環複奏，務在從真；倉卒輒來，焉知非詐？薛廣斷鞅，情發於衷；郅惲拒門，意無非惡。一心可以事百主，百心不可事一君。苟不踐於邪途，固無虧於正道。衛綰敦實，謹厚見稱；王陵樸光，真專可尚。宜除舊過，不奪前班，則勸沮有歸，政刑無失。
肆覲群後，列聖所以乘時；五載一巡，明王以之順動。周穆八駿，車轍市於寰區；夏啟二龍，騎跡光於縣。漢家簫鼓，屢向汾河；魏帝鳴鑾，式臨譙郡。皇上俯從中路，幸望西畿，萬騎皎而星羅，六軍發而雷動。江騰海運，擁列缺以前驅；霧集雲屯，命蒙公而啟路。張忠家承積閥，業盛良弓，非無大樹之榮，實有小棠之蔭。公侯圭璧，百代相仍；帶礪山河，千秋不絕。腰鞭此闥，方申禦海之勞；荷戟丹闈，式展幹城之效。
杜俊幼乏過庭，少虧函丈，濫荷苴茅之蔭，叨居蘭桂之叢，故得佩韘龍軒，腰鳳闕。不能翕肩斂氣，對黼帳以兢魂；俯首曲躬，臨玉階而側足。豈得欽承聖旨，曾無戰灼之心；侍奉天威，敢縱盧胡之笑？石慶謹厚，未著於朝儀；鄧通驕淫，已塵於國典。不恭之罪，付石碏以懲科；無禮之徒，從日磾而訓戒。雖仗內落箭，未見遺弓，律有正條，相須乃坐。二罪俱發，自合從重而論；一狀既輕，不可累成其過。
銅街八會，開十二之通門；金城九重，列三條之廣路。嚴扃設禁，隨日月之昏明；秘鍵凝規，順陰陽以開闔。龜掩映，對金馬以翻光；鶴鈕參差，間銅人而亂色。押門守當，必藉身材；擊柝防閑，良資壯健。魯敬家臨海曲，稟大海之精靈；地邇江濱，得長江之粹氣。容儀絕大，骨節非常，批熊拉虎之威，扛鼎翹關之力。馮勤八尺，象貌過人；虞延十圍，英資出眾。置之階陛，可以啟發朝端；列於宮闈，可以光輝廊廟。昔季布使酒，響振於河東；樊噲飲卮，功高於霸上。典韋長啜，身為時傾，蔡裔雄聲，才堪國用。凶粗小失，可峻之以刑書；沈酗微愆，可懲之以清憲。宜漸戒勵，未可退還。
魯慶位在監門，職惟防禦，理須孜孜匪懈，恭慎小心，耿耿恪勤，方崇大略。察奸非無隱伏，知左道有孤虛。上思郅惲之心，下戒田仁之失。但任土作貢，玉帛星繁；稅熟貢新，糧儲嶽積。赤馬之舸，萬里連檣；青牛之車，千輈接軸。豈得不遵公法，直縱私求；故作疇躕，專為頡頏？鶴綾未入，遂高臥而閑閑；蚨鏹忽來，即傾身而急急。贓賄溢室，謗訟盈庭。外不懼於乘驄，內無慚於相鼠。待知贓估，方可論刑；宜更推窮，以實裁斷。
皇天震怒，發雷霆以申威；聖帝除殘，用幹戈而肅殺。莫不先聲後實，轉敗為功。就逆命以迎師，因不庭而動將。五十二戰，非黷武而窮兵；二十七征，蓋除凶而翦暴。期門七萃，列刃以攢鏃；衛尉八屯，警夜而巡晝。
王林位參八校，職列五營，朝檢察於周廬，夕嚴更於徼道。請於都郭，列置屯兵，思患預防，不虞先備。但王者之貨，藏之於天下；王者之師，守之於海外。以騎數十，振彼威容；臥鼓歇鞍，示其閑暇。豈有制兵城內，列騎街中；百賊叩門，萬夫何用？掩扉拒寇，終為自死之人；入井逃災，乃是成埋之鬼。虎豹在檻，無複施其爪牙；鷹鶚處籠，何以張其羽翼？縶猿廡下，求其趫捷之功；絆驥庭中，責以超驤之用。五尺童子，尚以為愚；三事大夫。若為通計。所請非理，告記為宜。
主上股肱，是為心膂。漢高之得樊噲，廓去妖氛；曹公之有典韋，克寧寰宇。劉恭力齊烏獲，勇若專諸，非無孟悅之才，實兼任鄙之狀。登城斷布，所向無前；荷石投人，誰當餘勇？越稷門之宇，俊健有聞；舉大國之關，驍雄可尚。昔子夏喪目，猶授講於河西；左邱失明，亦修書於東魯。殷堪雖眇，作牧於江濱；丁儀止婚，興嗟於魏帝。用大掩小，棄短從長。川澤納汙，山藪藏疾。蛇銜輝乘，不以細類為嫌；虹氣連城，不以微瑕致損。大材可錄，小疹何傷？既要所須，宜依舊定。
地稱窮發，星應髦頭，既號匈奴，實為驕子。國宜羊馬，逐水草以遷居；境帶風塵，抗沙場而雜處。霜寒弓勁，虜騎擾於邊庭；月滿兵強，胡笳市於荒徼。五千深入，李陵於是失機；十萬橫行，季布猶其未許。任季忝司武衛，謬典戎昭，既沾蘭錡之班，須委韜鈐之略，昔漢屯上穀，未遑中權；秦築長城，惟聞下策。乃欲出塞杜賊，閉磵防胡，累之以石牆，灌之以鐵汁，長茲賊氣，沮我軍容，生敵國之凶頑，示中州之怯懦。但飛狐險徑，與天地而同開；度雁危峰，共山河而並立。咽喉塞絕，血脈無以通流；谿穀橫汙，川澤如何引氣？上虧天道，下費人功，無益皇威，有同兒戲。
窮沙邐迤，南北千重；絕漠蕭條，東西萬裏。豈有釘橛遍地，斷十角之人蹤；鐵椿插荒，刺三邊之馬跡？未逾數月，朽木先摧；不及周年，危根遽爛。費功庸於北塞，人力已殫。防寇賊於南庭，馬蹄無損。此愚夫之淺計，非達士之宏圖。未陳英將之規，卻被夷人之笑。不如命李廣，選郅都，斷匈奴之咽喉，裁賢王之右臂。元甲鏡野，朱旗絳天，掃雞鹿之妖，廓鯨鯢之祲。去而勿逐，來而必擒。織絲網以障魚，張布囊而待鼠。兔遊犬室，詎有還期？雀入狙叢，終無去處。上智之筭，此謂攸宜；下愚所裁，斯為長策。
蠻夷猾夏，肇自遐年；獯鬻不臣，匪惟今日。獵狁孔熾，太原稱六月之兵；冒頓不恭，平城有七朝之弊。濡學之士，守玉帛以和親；介胄之夫，勵金旌而薄伐。宋敬身參八校，名班五戎，分銅獸以握兵，佩銀龜而按節。長驅鹿塞，須崇衛霍之勳；直邁龍沙，宜建班張之效。祇如千尋紫塞，遠接天山；萬里黃河，遙通瀚海。雁飛霜早，擁積雪而埋雲；狐聽冰初，跱層冰而裂地。浮澌嶽聳，詎煩王霸之機？累凍天平，無勞宋玉之請。斯顯河宗肅令，風伯申威。既夕破而晨凝，亦朝開而暮合。
區區病卒，遂與造化爭衡；瑣瑣平人，擬共陰陽角戾。下泣添浪，為拙已深；低身負天，在愚何甚？匈奴獷俗，戎狄獸心，為惡比於豺狼，作逆愈於梟獍。同夫猛虎，饑則食人；類彼蒼鷹，飽則高颺。漢施亭堠，三邊於是不虞；泰築長城，四海由其大亂。東漸巨海，西至流沙，路阻三十六蕃，途經八千餘裏。掘三丈之塹，下徹九泉；闊十步之壕，傍通萬嶺。鬼兵是役，尚自難全；人力所營，如何克濟？邊夷未損，中國已空。非直頓失天心，亦複徒傷地脈。所請非計，無理在知。
