行功，恒州井陘人。高宗時累轉吏部郎中，以善占奏，常兼通事舍人內供奉。又召為司文郎中，主朝廷大典冊，後遷蘭台侍郎卒。
臣聞形氣肇分，宗匠之塗遂廣；性情已著，名教之理攸興。是故雕刻為妙物之先，粉澤成真宰之用。若其聃語棄智，則聖非攘臂之端；莊寄齊諧，則禮必因心之範。雖九流爭長，百家競逐，而宗旨所歸，典墳攸係。夫軒羲已謝，子姒迭微；步驟殊方，質文異轍。及流漦起噪，箕服傳訞；憲章板蕩，風雅淪喪。然而千齡接聖，崇朝可期；五百見賢，伐柯未遠。粵惟上哲，降生圯運，理接化先，德充造物。財成教義，彌綸之跡已周；組織心靈，範圍之功且峻。利仁以濟幽顯，垂訓以霑動植。自歎起臨川，道窮反袂。西峰琬玉，幾燼蒼山；東野柔桑，多塵碧海。屬混元再造，休明一期，雅頌之音複聞，郊禋之禮還緝。跨巢胥之逸軌，邁龍鳥之遐風，瞻白雲而升介邱，翼蒼螭而過沂上。而令千祀之外，典冊遂隆；九泉之下，哀榮方縟，斯乃命為罕說，道不預謀。豈如箕山之魂，空成寂寞；信陵之墓，徒複經過？將知龍蛇之蟄，潛契於天壤；聖智所遊，高懸於日月。言之不可極，其惟孔太師乎？
太師諱某，字仲尼，魯國鄒人，有殷之苗裔也。分於宋，則孔父嘉為大司馬，弗父何以國讓其弟厲公。正考父佐戴武宣而受三命，居於魯，則有防叔伯夏叔梁紇，紇生太師。
若夫天命元鳥，玉篋隆其濬哲；瑞啟白狼，瑤台繁其錫類。武王覆夏，仍遷象物之金；有客在周，複奏桑林之樂。滋恭喻戶臣之鼎，高讓挹延吳之風。令緒昌源，煥乎已遠。至如象緯凝質，則傅說、巫鹹；嵩華降神，則申伯、吉甫。在於郊臨巨跡，鬱符中野之祥；水帶邱阿，遙均反宇之慶。韞乾坤之精粹，陶陰陽之淑靈。度九圍十，河目海口。放勳文命，有喻於儀形；子產皋繇，微詳於具體。孟孫言其將聖，太宰辨其多能。
神關係表，性與道合。時初撰屨，已訓魯卿；年未裘裳，先窺周室。猶且學期上達，業遵下問。龍如藏史，或訪禮經。碧準萇宏，言詢易象。曲台相圃，廣陳揖讓之容；師摯師襄，屢辨興亡之極。網羅六藝，經緯十倫，加以思入無方，情該至賾。陳庭矢集，懸驗遠飛；季井泉開，冥占幽怪。新萍泛日，能對於楚賓；舊骨淪風，旋訓於越使，藏往知來之際，微妙元通之旨，不可以龜策求，不可以筌蹄得。及其譽聞曲阜。南宮展師資之敬；應務中都，西鄰化諸侯之法。冬官效職，五土得其攸宜；秋令克宣，兩觀展其刑政。溝疏，墓道，且抑季桓；田歸汶陽，遂陵齊景。尊君卑臣之訓，自家刑國之術；每惆悵於興周，亦流連於韶管。
然而高旻不惠，彼日寢微，起哀怨於王風，絕歸飛於鳴鳥。是邦可化，斯道欲行。暖席興憂，問津匪倦。俎豆嚐說，空及三軍之容；季孟有言，不接雙雞之膳。晏平推士，尚或相排，子西讓王，終成見拒。亦有宋朝司馬，喬木難休；衛國匡人，逆旅焚次。荷蕢微者，翻嗟擊磬之心；儀封細人，潛明木鐸之意。既而在斯興感，用輟棲遑。
狂簡斐然，彌嗟穿鑿。旋驂舊館，掃筵闕里。杏壇居寂，緇林地幽。知十稽微，得二承妙。科鬥所載，方閱舊文；雎鳩在篇，遍詳雅什。河漢鞉鼓，鏗鏘之響複傳；宗廟衣裳，升降之儀還序。博約無倦，誘喻多方。後稷躬耕，近關勵物；伯夷餒死，猶可激貪。周公其人，則神交於夢想；管仲小器，則歎微於征伐。立德立言，太上謂之不朽。曰仁曰義，前哲以之周旋。覆簣為山，喻天階而不陟；讀易無過，假日蝕以鳴謙。茨嶺峒山，寄言於獨善；岐情風禦，示陟於通莊。妙臻數極，作侔易簡。是知縫掖乃兼濟之途，華袞非為政之要。及其愚智齊派，椿菌如一。南楚狂狷，舊辨鳳衰；東魯陪臣，奄成麟斃。晨興負杖，知命發於話言；夕寐奠楹，將切傷其溘慮。崇山化穀，小天下而無由；殞石沈星，架大梁而何有？門人議服，俱纏至極之哀；國史制詞，永錫憖遺之誄。
及埏深夏屋，樹列遠方，五勝迭遷，六籍無準。席間初闃，已舛微言；入室且分，遄乖大義。秦人蛀沸，遺燼翳然；漢代龍驤，挾書未剪。元封有述，殘闕載陳，甘露嗣蹤，搜揚複起。舂陵受命，先訪於膠庠；譙郡膺符，多招於文學。逮江馬南度，泉鵝北飛，鴞入環林，鯨衝聖海，有隨交喪，中原翦覆。東序南雍，鞠為茂草；六樂五禮，皆從毀室。欽若皇唐，肇鷹明命，祖武宗文之業，天成地平之勳，圖書因樂推重，幹戈由寧亂集。刳舟創浮，芹藻之詩先遠；戎衣初卷，羽籥之節旋興。皇上以聖敬而撫璿圖，以文明而膺寶曆。夏啟挹其光兆，姬誦讓其惟清。化入龍沙，風移鯷海；金邱展盡，瓊田薦賝。潛馬飾黃芝之封，浮龜吐綠文之籀。虞庠殷塾，廣賓龐叟；蓬嶺石渠，朋延敦誨。垂衣裳而凝想，虛旒纊以永懷。至於大道浸微，小康遂往。嬴譏紫色，謬踐元阿。劉風白金，徒遵高裏；黃初正始，時多間然。建武永平，業非盡善，而乃作樂崇德，殷薦之禮畢陳；有孚載容，觀下之訓齊設。肆類群望，孝享之義益隆；歸功三後，尊祖之誠愈切。詔寰中而徵萬玉，譯荒外以召百靈。一茅分茹，雙鶼共羽；翠華遠昇，秸席虛位。上帝儲祉，泰壹有輝；山祗傳聲，海神會氣；九皇之況榮可嗣，三代之闕典還屬。乃使朱鳥翔日，蒼威戒路，七萃騰景，八鸞鏘風。過大庭以省方，掩洙上而觀藝。晏居莫辨，祠堂巋然。見馬鬛於荒墳，識欃檀於古遂，歎重泉之可作，聞盛德而必祀。言敷典訓，廣命杍材。贈以太師，式旌幽壤；改制神宇，是光令德。於時皇唐之禦天下四十有九載，即乾封之元年也。攝提貞歲，勾芒獻節，兗州都督霍王元軌，大啟藩維，肅承綸誥，庀徒揆日，疏閑遠。接泮林之舊壝，削靈光之前殿。徂徠新甫，伐喬木而韻流嚶；岱畎泗濱，采怪石而喧浮磬。赬紫施絢，黝黛飛文。遝栱重櫨，春窗秋幌。陰櫩積霧，複閣懷煙。幾仍度室，席遵函丈。壽宮煥然，容有穆。至如襄城有訪，七聖接其騑驂；汾水言遊，四子冥其衡軛。將謂布衣黃屋，名器則殊；卷領素王，感召宜一。顏子侍側，似發農山之談；季路承閑，如興浮海之說。西華束帶，尚以要賓；言偃裼裘，猶為得禮。避席延其不敏，舍瑟眷其幽情。共列升堂，齊參睹奧。歲時蘋藻，複雜昌蒲。平日弦歌，還聞絲竹。皇儲一德，聿隆三善。博望邀裾，肅成講義。發揮鎔造，幽讚事業。而以周穆之觴王彈琴，尚勤西弇；漢帝之展稷邱，因書東嶽。遂乃思建隆碣，上聞天扆；言由國本，理會衝情。副震宮之德聲，命芸閣以頌；元堂辟兮神靈僾，揚教思兮兩儀配。煽皇綱兮融帝載，堯可履兮舜為佩。晝而明兮夜而晦，於嗟業兮麗萬代，其詞曰：
赫赫上帝，悠悠天造。神集鴻名，聖居大寶。循性稱教，率性為道。政若鎔金，化侔偃草。爻畫先起，律呂創陳。禮節天地，樂和人神。成期用簡，業尚日新。縡無聲臭，騭有彝倫。水火朝變，憲章時革。周廟傷禾，殷墟悲麥。襃豔紕雅，嬴荷淪賾。散亂紀言，支離方冊。自天生德，由縱成能。賓筵恪嗣，銘鼎家承。蹲龍運舛，振鐸冥膺。闕典攸緝，斯文載興。廣訓三千，遍於七十。曆階東會，藏書西入。楚將分社，齊聞與邑。接輿自狂，長沮空執。在智伊妙，惟神乃幾。羊因魯觸，鳥向陳飛。那傳頌管，編照書韋。卜商承絢，顏子參微。堯則不追，亦遂往。名教潛發，心靈泛獎。德配乾坤，業暉辰象。麟悴遙泣，山聵敻仰。三統昌日，千齡聖期。禋宗有昊，展禮崇基。覲宣時邁，神緘孝思。絳螭承軛，翠鳳翻旗。上浮龜蒙，遙集鄒魯。翹勤真跡，惆悵今古。舊壁迷字，荒墳翳斧。綸賁宗師，詔緝靈宇；虹梁野搆，翬翼林舒。雕櫳繡桷，圓井方疏。沂童浴早，泮鳥鳴初。俎豆蠲潔，丹青藹如。墨栓前蹤，莊放遺轍。於昭遐訓，允歸聖烈；肅穆仁祠，陰沈像設。隨四序以潛運，懸三光而不缺。
彥範字士則，潤州丹陽人。少以門蔭調補右翊衛，累轉司刑少卿。中宗即位，以誅張易之昌宗功加銀青光祿大夫，拜納言，賜勳上柱國，封譙郡公，改侍中。用武三思譖進封扶陽郡王，加特進，令罷知政事。又因三思誣構貶瀧州司馬，長流州，三思令周利貞矯制杖殺之，年五十四。睿宗立，追復官爵，諡曰忠烈，建中元年重贈司徒。
昔孔子論詩，以《關雎》為始，言後妃者，人倫之本，理亂之端也。故皇英降而虞道興，任姒歸而姬宗盛。桀奔南巢，禍階妹喜；魯桓滅國，惑以齊媛。伏見陛下每臨朝聽政，皇後必施帷幔坐於殿上，預聞政事。臣愚曆選列辟，詳求往代，帝王有與婦人謀及政者，莫不破國亡身，傾輈繼路。且以陰乘陽，違天也；以婦淩夫，違人也。違天不祥，違人不義。由是古人譬以牝雞司晨，惟家之索。《易》曰：「無攸遂，在中饋。」言婦人不得預於國政也。伏願陛下鑒古人之言，察古人之意，上以社稷為重，下以蒼生在念，宜令皇後無往正殿，幹預外朝，專在中宮，聿修陰教，則坤儀式固，鼎命惟永。
又臣聞京師喧喧，道路籍籍，皆雲胡僧慧範，矯托佛教，詭惑後妃，故得出入禁闈，撓亂時政。陛下又輕騎微行，數幸其室。上下媟黷，有虧尊嚴。臣嚐聞興化致理，必由進善；康國寧人，莫大棄惡。故孔子曰：「執左道以亂政者殺。假鬼神以危人者殺。」今慧範之罪，不殊於此也。若不急誅，必主變亂。除惡務本，去邪勿疑，實願天聰，早加裁貶。
微臣竊見宋璟奏：張昌宗令李宏泰占，有天分及有天子氣，請禁身勘當，恩敕不允者。但昌宗無德無才，謬承恩寵，自宜粉骨碎肌，以答殊造，豈得包藏禍心，有此占相？陛下以簪履恩久，不忍加刑；昌宗以逆亂罪多，自招其咎。此是皇天降怒，非唯陛下故誅，違天不祥，乞陛下裁擇。
原其本奏，以防事敗。事敗即言奏訖，不敗則候時為逆。此乃奸臣詭計，疑惑聖心。今果遂其所謀，陛下何忍不察？若昌宗無此占相，奏後不合更與宏泰往還。尚令修福，複擬禳厄，此則期於必遂，元無悔心。縱雖奏聞，情實難恕，此而可舍，誰其可刑？
陛下黨而不誅，養成其惡，臣恐更有為逆者，無人敢言。縱使昌宗元無此心，今見頻遭事迫，亦當不日為亂，況複先有包藏？又昌宗經勘當已前，其心或防後，則雖有此懼，勢仍傾朝。況經兩度事彰，天恩並垂舍宥，昌宗自為得計，人亦以為應運，即不勞兵甲，天下皆從，萬方譏之，以為陛下縱成其亂也。臣聞父在子稱尊者，尚為逆子；君在臣圖天分，是為逆臣。臣逆不誅，社稷其亡矣。伏請付鸞台鳳閣三司考竟其罪。
柬之字孟將，襄州襄陽人。少補太學生，第進士，累補青城丞，永昌元年以賢良徵，時年七十餘矣。試策第一，擢拜監察御史，神功初累拜荊州大都督府長史。長安中召還，狄仁傑薦為司刑少卿，遷秋官侍郎，尋同鳳閣鸞台平章事，遷鳳閣侍郎。中宗即位，以誅張易之昌宗功擢拜天官尚書鳳閣鸞台三品，封漢陽郡公，遷中書令，監修國史，進封漢陽郡王，加特進，令罷知政事，授襄州刺史，尋為武三思所構，貶新州司馬，憤恚卒，年八十二。景雲元年贈中書令，諡曰文貞，建中初又贈司徒。
臣某言：臣伏聞姚州者，古哀牢之舊國，絕域荒外，山高水深，自生人以來，洎於後漢，不與中國交通。前漢唐蒙開夜郎填筰，而哀牢不附。至光武末年，始請內屬，漢置永昌郡以統理之，乃收其鹽布氈罽之稅，以利中土。其國西通大秦，南通交趾，奇珍異寶，進貢歲時不闕。劉備據有巴蜀，常以甲兵不充。及備死，諸葛亮五月渡瀘，收其金銀起鹽，以益軍儲，使張伯岐選其勁卒利兵，以增武備。故《蜀誌》稱自亮南征之後，國以富饒，甲兵充足。由此言之，則前代置郡，其利頗深。
今鹽布之稅不供，珍奇之貢不入，戈戟之用，不實於戎行，賨貨之資，不輸於大國，而空竭府庫，驅率平人，受役蠻夷，肝腦塗地，臣竊為國家惜之。
昔漢以得利既多，曆博南山，涉蘭倉水，更置博南、哀牢二縣。蜀人愁怨，行者作歌曰：「曆博南，越蘭津，渡蘭倉，為他人。」蓋譏漢貪珍奇鹽布之利，而為蠻夷之所驅役也。漢獲其利，人且怨歌。今減耗國儲，費用日廣，而使陛下之赤子，身膏野草，骸骨不歸，老母幼子，哀號望祭於千里之外，於國家無絲發之利，在百姓受終身之酷臣竊為國家痛之。
往者，諸葛亮破南中，使其渠率自相統領，不置漢官，亦不留兵鎮守。人問其故：亮言置官留兵，有三不易。大率以置官夷漢雜居，猜嫌必起；留兵運糧，為患更重；忽若反叛，勞費更多。但粗設紀綱，自然安定。臣竊以亮之此策，妙得羈縻蠻夷之術。
今姚府所置之官，既無安邊靖寇之心，又無葛亮且縱且擒之技。惟知詭謀狡算，恣情割剝，貪叨劫略，積以為常。扇動酋渠，遣成朋黨，折支諂笑，取媚蠻夷，拜跪趨伏，無複慚恥。提挈子弟，唱引凶愚，眾會蒲博，一擲累萬。
劍南逋逃，中原亡命，有二千餘戶，見散在彼，專以掠奪為業。姚州本龍朔中武陵縣主簿石子仁奏置之，後長史李孝讓、辛文協並為群蠻所殺。前朝遣郎將趙武貴討擊，貴及蜀兵，應時破敗，噍類無遺。又使將軍李義總等往征，郎將劉惠基在陣戰死，其州遂廢。臣竊以諸葛亮稱置官留兵，有三不易，其言乃驗，至垂拱四年，蠻郎將王善寶、昆州刺史爨乾福又請置州，奏言所有課稅，自出姚府管內，更不勞擾蜀中。及置州後，錄事參軍李棱為蠻所殺。延載中，司馬成琛奏請於瀘南置鎮七所，遣蜀兵防守，自此蜀中騷擾，於今不息。
且姚府總管五十七州，巨猾遊客，不可勝數。國家設官分職，以化俗防奸，無恥無厭，狼籍至此。今不問夷夏，負罪並深，見道路劫殺，不能禁止。臣恐一朝驚擾，為禍轉大。伏乞省罷姚州，使隸巂府，歲時朝覲，同之蕃國。瀘南諸鎮亦皆廢，於瀘北置關，百姓自非奉使入蕃，不許交通來往。增巂府兵，選擇清良宰牧以統理之。臣愚將為穩便。
問：朕聞理國莫尚乎任賢，命官必資乎選眾。堯舜以聲不以度，考覈良難；殷周取德兼取言，徵求匪易。朕所以載懷經術之彥，夕遺其寢；虛佇藝能之士，朝忘其饑。子大夫光我弓旌，應斯揚擇，為政作法，豈無前範，安人濟時，亦有令躅。宜敘立身之誌，各言從官之才。至如七輔、八元，施何綱紀？十臣、四老，正何得失？並陳事跡，兼詳名氏。夫朝會古禮，登享舊章，九儀式辨其賜，六贄各明所執。雍畤起自何年？亳社立於何代？天士、地士，此何所封？諸布諸嚴，彼何所主？又穆邦家而濟生死，三聖之教何長？利動植而益黎元，五材之用何要？工商兩業，在俗何先？文武二柄，適時何急？凡此數科，不獲雙美，必去者方於去食，可存者同夫存信。朕將親覽，爾等明言。
對：臣聞時雨作解，靡物不滋；春雷發聲，群蟄漸覺。間者明詔谘九牧，辟四門，光燭岩藪，恩覃側陋。葵藿仰惠以納景，山川有開而出雲。使草茅微臣，幽賤朽質，辱旌賁，陳芻蕘，瞻矞台之穆然，預煙闕而伏對。此臣之鴻造也，敢不瀝誠哉！臣聞堯之光宅也，以親九族，以命百官；舜之登庸也，以察萬人，以齊七政。大禹拜皋陶、伯益，惟其昌言；武王問黃帝、顓頊，存乎至道。此四君者，文思濬哲，恭儉高明，仁以創制，慎乎體國，思借力以任重，簡遠以安人。故選賢以居位，先事而後爵。則考績以庸，取人必才，賦納獻可，聲度言狀，庶存茲矣。伏惟陛下豐功厚利，資始萬物以統天；執契含元，富有八方而纂聖。家道以正，庶績鹹凝，師師滿雲火之庭，濟濟盛龍光之列。尚紆神卷，更天儀，思仁壽之登域，緬前王以作鏡。雖軒轅之徇齊藏用，重華之好問察言，未足以扶轂大明，驂乘元聖。臣聞之，遊大海者難為水，窺聖門者難為言。陛下侔造化而作法，尊道德以垂範，敬宗廟以示孝，愛臣子以興仁，懷蠻夷以廣德，抑禎祥以崇理。禮經大備，四海共職而朝宗；樂物至和，百獸來庭而率舞。至於為政安人之躅，則微臣何足以知之？其餘備父母之體以立身，欽聖人之化以從官之問，則願竭其愚。臣惟忠孝可以從官，奉陛下之法以自理，守陛下之職以自安，以之居處則莊，以之戰陣則以勇。是陛下軼堯舜之上，愚臣忝比屋之封。臣雖不才，則亦有誌矣。昔者風後、力牧，仲容、庭堅，相與謀謨於有熊之朝，弼違於納麓之運，講信而脩睦，肆直而惠和。垂衣裳，作舟楫，分州土，敘星辰，其紀綱也如此。其後閎、散、周、召，園、黃、綺季，鎬京得之為心膂，漢儲得之為羽翼。終能牧野清明，惠皇不廢，其救失也如彼。夫國有五服，朝聘申其貢；禮有五經，享祠肅其首。職方品其遠邇，宗伯辨其瑞玉。乃開封壝，是設方明，錫之以鞶纓袞裳，執之以圭璧羔雁。秦之立雍畤也，將以禘其自出；周之居亳社也，亦以戒於不臧。臣又聞先王之制禮法也，以勞定國。汰哉漢武，曾是默神，采少君以端信，庶樂通之貞固。帳甲乙，樹旄頭，望嶧山，祈石室。天士、地士，不治於昏淫；諸布、諸嚴，何裨於風雨乎？聖策以三教立言，曆代彌勤，成軌制以化時，較醇醨而景俗。此聖君合懸解之旨，而小臣慚默識之明，然臣亦嚐聞之矣。夫禮者，始諸飲食，盛於冠婚，分而為陰陽，轉而為太一，失之者死，得之者生。二氏包虛無而含寂滅，長性靈而已，宜去於斯。《傳》曰：「仁義禮智，以信為主；貌言視聽，以心為正。」則士德優矣。若乃神農之肇皇業，揉木為耒，弦木為弧。皇帝之開帝功，致天下之人，聚天下之貨。器以成務，稼惟人天，利以通財阜國周用。苟能全人，天可違乎？故臣願抑商而進工也。大哉武之為功，赫矣師之所處。象震耀而舉，垂雲雷以揚，宣威而山河蕩容，訓誓而煙塵動色。可以定禍亂，可以翦暴強。頃者牝雞之晨，陛下潛龍或躍，提白蛇之劍，揭翠鳳之旗，入於北軍，兵皆袒左。氛祲殄滅，日月光華，此神武之壯觀。謹對。
問：朕聞軌物垂訓，必隨正於因生；開國承家，理崇光於敦本。故葉貂珥表金室之榮；十紀羽儀，峻班門之躅。保姓受氏，義先於睦親；翼子謀孫，事隆於長發。朕以寡昧，叨奉先靈，墜典鹹興，遺章畢睹。思欲甄明譜係，澄汰簪裾，派別淄澠，區分士庶。至如陳田互出，虢郭俱開。束皙改漢傳之宗，輔果易晉卿之號。巨君之姓，曾非馭鶴之苗；元海之家，諒非擾龍之族。永言紕繆，良用憮然。子大夫十室推英，三冬富學，允迪裒然之學，宜揚鏘爾之詞。至若北郭南宮，本因何義？三烏五鹿，起自何人？公孫之由，司馬之姓，鹹加辨析，且顯指歸。式副對揚，朕將親覽。
對：臣聞保姓受氏，明乎典訓。或因地以賜姓，或因官而命氏，或官以代功，亦以官族，或所居之地，因以為氏。諸侯之子，稱為公子。公子之子，稱為公孫。公孫之子，乃以其王父字為氏。後代因之，亦以為姓。田、陳、虢、郭，以聲近而遂分；輔、果、束、皙，以避難而更改。王莽以田王為氏，元海因漢甥立族。騷括分南北之號。充宗為五鹿之先。應氏著書，具表三烏之始；司馬、司徒，是曰因官。公孫、叔孫，春秋備載。陛下盡六藝之英，窮百代之要。淑問揚天地，元情貫幽顯。黃竹清歌，詞窮五際；白雲高唱，文包萬象。昔曹門二祖，道鬼由庚；劉氏四葉，仁非解慍。豈若睿思瓊敷，同雨露之霑漬；神機苕發，登羲望之照臨？起帝典而孤立，孕皇墳而獨秀。臣沐浴淳和，叨承至訓，名聞於聖聽，言奏於闕前，謹對。
夫三年之喪二十五月，不刊之典也。謹按《春秋》：魯僖公三十三年十二月乙巳，公薨。文公二年冬，公子遂如齊納幣。《左傳》曰：「禮也。」杜預注云：「僖公喪終此年十一月，納{敝巾}制在十二月。士婚禮納采、納徵，皆有元纁束帛，諸侯則謂之納幣。蓋公為太子，已行婚禮，故傳稱禮也。」《公羊傳》曰：「納幣不書，此何以書？譏喪娶在三年之內。何以譏？三年之內不圖婚。」何休注云：「僖公以十二月薨，至此冬未滿二十五月。納采、問名、納吉，皆在三年之內，故譏。」何休以公十二月薨，至此冬十二月，才二十四月，非二十五月，是未滿三年而圖婚也。按經書十二月乙巳公薨，杜以長曆推乙巳是十一月十二日，非十二月。經書十二月。是經誤。文公元年四月，葬我君僖公。《傳》曰：「緩也。」諸侯五月而葬。若是十二月薨，即是五月，不得言緩。明知是十一月薨，故注僖公喪終此年。至十二月而滿二十五月，故邱明傳曰：「禮也。」據此推步，杜之考校，豈公羊之所能逮？況邱明親受經於仲尼乎？且二傳何、杜所爭，惟爭一月，不爭一年。其二十五月除喪，由來無別，此則春秋三年之喪二十五月之明驗也。
《尚書·伊訓》云：「成湯既歿，太甲元年。惟元祀十有二月，伊尹祀於先王，奉嗣王祗見厥祖。」孔安國注云：「湯以元年十一月崩。」據此則二年十一月小祥，三年十一月大祥。故《太甲》篇中云：「惟元祀十有二月朔。伊尹以冕服奉嗣王歸於亳，是十一月大祥訖，十二朋朔日，加王冕服，服吉而歸亳也。」是孔言湯元年十一月之明驗。《顧命》云：「四月哉生魄，王不懌。」是四月十六日也。翌日乙丑，王崩，是十七日也。丁卯命作冊度，是十九日也。越七日癸酉，伯相命士須材，是四月二十五日也。則成王崩至康王麻冕黼裳，中間有十月。康王方始見廟，則知湯崩在十一月。淹停至殮訖，方始十二月祗見其祖。顧命見廟，記諸侯出廟門俟。《伊訓》云：「祗見厥祖，侯甸群後鹹在，則崩及見廟，殷周之禮並同。」此周因於殷禮，損益可知也。不得元年以前，別有一年，此《尚書》三年之喪二十五月之明驗也。
《禮記》三年問云：「三年之喪，二十五月而畢。哀痛未盡，思慕未忘，然而服以是斷之者，豈不送死有已，複生有節？」又《喪服四制》云：「變而從宜，故大祥鼓素琴，告人以終。」又《閑傳》云：「期而小祥，食菜果；又期而大祥，有醯醬；中月而禫，食酒肉。」又《喪服小記》云：「再期之喪，三年也；期之喪，二年也；九月、七月之喪，三時也；五月之喪，二時也；三月之喪，一時也。」此《禮記》三年之喪二十五月之明驗也。
《儀禮·士虞禮》云：「期而小祥，又期而大祥，中月而禫。是月也吉祭。」此禮周公所制，則《儀禮》三年之喪二十五月之明驗也。
此四驗者，並禮經正文，或周公所制，或仲尼所述，吾子豈得以《禮記》戴聖所修，輒欲排毀？漢初高堂生溥禮既未周備，宣帝時少傅後倉，因淹中孔壁所得五十六篇，著曲台記以授弟子戴德、戴聖、慶傅三人。合以正經及孫卿所述，並相符會，列於學宮，年代已久。今無端構造異論，既無依據，深可歎息。基二十五月先儒考校，惟鄭康成注《儀禮》中月而禫，以中月間一月。自死至禫凡二十七月。又《解禫》云：「禫言澹澹然平安之意，今皆二十七月複常。」從鄭儀也。逾月入禫，禫既複常，則二十五月為免喪矣。
二十五月、二十七月其議本同，竊以子之於父母喪也，有終身之痛，創巨者日久，痛深者愈遲，豈徒歲月而已乎？故練而慨然者，蓋悲慕之懷未盡，而擗踴之情已歇。祥而廓然者，蓋哀傷之痛已除，而孤藐之念更起。此皆情之所致辭，豈外飾哉？故《記》曰：「三年之喪，義同過隙。」先王立其中制，以成文理，是以祥則縞帶素紕，禫則無所不佩。今我子將徇情棄禮，實為乖僻。夫去縗麻之服，襲錦縠之衣，行道之人，皆不忍也。直為節之以禮，無可奈何，故由也不能過制為姊服，鯉也不得過期哭其母。夫豈不懷？懼名教逼已也。至若孔、鄭、何、杜之徒，並命代挺生，模範來裔。宮牆積仞，未易可窺，但鑽仰不休，必當漸入勝境，詎勞終年矻矻，虛肆莠言？所有掎擿先儒，願且以時消息。
