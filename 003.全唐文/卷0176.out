元忠，宋州宋城人，本名真宰，以避則天母諱改。高宗時為太學生，上封事。授秘書省正字，令直中書省內供奉，再遷殿中侍御史，監李孝逸軍事。以討平徐敬業功擢司刑正，稍遷洛陽令，再陷罪流嶺表，還授御史。聖曆二年擢拜鳳閣侍郎同鳳閣鸞台平章事，遷左肅政台御史大夫，長安中副相王為并州元帥。突厥吐蕃犯塞，加為大總管，以張易之昌宗譖下獄，貶高要尉。中宗即位，驛召授衛尉卿同中書門下三品，遷兵部尚書，進拜侍中中書令，封齊國公。神龍四年拜左僕射，武三思之黨宗楚客紀處訥證元忠及子昇與節湣太子同謀構逆，請夷三族，中宗不許，元忠懼，上表固請致仕，手制聽解左僕射，以特進齊國公致仕。仍朝朔望，又以姚庭筠劾貶渠州員外司馬，又左遷思州務川尉，行至涪陵卒，年七十餘。景龍四年追贈尚書左僕射齊國公本州刺史，開元六年諡曰貞。
臣本書生，藝業無取，徒以服膺儒教，頗踐禮經。忠義所獎，思固名節，每見危臨難，輒即忘死。昔事大帝，以謹密見稱，名位雖微，預參顧問。中事則天皇後，緣委質先朝，以屨屢之末，特存恩盼。往事陛下，又預官寮，攀附之情，無忘造次。遇讒邪興謗，欺罔天聰，暫生投杼之疑，遠放不毛之地。屬龍興啟運，寶命惟新，以臣再沐先慈，遽令追入。一承恩幸，百日屢遷；無翼而飛，坐昇霄漢。濫承茅土之賜，猥登衡石之司。而名忝大臣，不能緝諧中外，致使禍生輦轂，釁起儲闈。空懷報國之誠，而無死節之效。
又誠慚知子，禮失義方。男昇，踐蹈凶邪，莫分逆順，因招流議，歸責於臣。賴陛下保明，獲存今日，若非天地覆育，臣已久從灰粉。所以偷生僶俛，感德躊躕，犬馬戀恩，未遑辭退。
頃因自思念，舉措無顏，豈可更踐樞機，苟貪祿位？請解尚書右仆射中書令知兵部事及監修國史，並除齊國公封爵。如蒙聖恩憫察，矜茲微款，乞一散秩，罷還私第，得參朔望之謁，時拜闕庭，即進退有歸，生死知足。
臣聞理天下之柄，有二事焉，文與武也。然則文武之道，雖有二門，至於制勝禦人，其歸一揆。方今王略遐宣，皇威遠振，建禮樂而陶士庶，訓軍旅而慴生靈。然論武者以弓馬為先，而不稽之以權略；談文者以篇章為首，而不問之以經綸。而奔競相因，遂成浮俗。臣嚐讀魏、晉史，每鄙何晏、王衍終日談空。近觀齊、梁書，才士亦複不少，並何益於理亂哉？從此而言，則陸士衡著《辯亡論》，而不救河橋之敗；養由基射能穿劄，而不止鄢陵之奔，斷可知矣。昔趙岐撰禦寇之論，山濤陳用兵之本，皆坐運帷幄，暗合孫吳。宣尼稱「有德者必有言，仁者必有勇，」則何平叔、王夷甫，豈得同日而言哉？
臣聞才生於代，代實須才，何代而不生才？何才而不生代？故物有不求，未有無物之歲；士有不用，未有無士之時。夫有誌之士，在富貴之與貧賤，皆思立於功名，冀傳芳於竹帛。故班超投筆而歎，祖逖擊楫而誓，此皆有其才而申其用矣。且知己難逢，英哲罕遇，士之懷琬璧以就埃塵，抱棟梁而困溝壑者，則悠悠之流，直睹此士之貧賤，安知此士之方略哉？故漢拜韓信，舉軍驚笑；蜀用魏延，群臣觖望。嗟乎！富貴者易為善，貧賤者難為功，至於此也。
亦有位處立功之際，而不展其誌略；身為時主所知，竟不能盡其才用。則貧賤之士，焉足道哉？漢文帝時，魏尚、李廣，並身任邊將，位為郡守。文帝不知魏尚之賢而囚之，不知李廣之才而不能用之。常歎李廣恨生不逢時，令當高祖日，萬戶侯豈足道哉？夫以李廣才氣，天下無雙，匈奴畏之，號為「飛將」。爾時胡騎憑陵，足伸其用。文帝不能大任，反歎其生不逢時。近不知魏尚、李廣之賢，而乃遠想廉頗、李牧。故馮唐曰，雖有頗、牧而不能用，近之矣。從此言之，疏斥賈誼，複何怪哉？此則身為時主所知，竟不能盡其才用。晉羊祜獻計平吳，賈充、荀勖沮其策。祜歎曰：「天下不如意，恒十居八九。」緣荀、賈不同，竟不大舉。此則位處立功之際，而不得展其誌略。而布衣韋帶之人，懷一奇，抱一策，上書闕下，朝進而望夕召，何可得哉？
臣請曆訪內外文武職事，五品已上，得不有智計如羊祜，武藝如李廣，在用與不用之間，不得騁其才略。伏願降寬大之詔，使各言其誌，無令汲黯直氣，臥死於淮陽；仲舒大才，位屈於諸侯相。
臣聞帝王之道，務崇經略。經略之術，必仗英奇。自國家良將，可得言矣。李靖破突厥，侯君集滅高昌，蘇定方開西域，李勣平遼東，雖奉國威靈，亦其才力所致。古語有之，人無常俗，政有理亂，兵無彊弱，將有能否。由此觀之，安邊境，立功名，在於良將也。故趙充國征先零，馮子明討南羌，皆計不空施，機不虛發，則良將立功之驗也。
然兵革之用，王者大事，存亡所係。若任得其才，則摧凶而扼暴；苟非其任，則敗國而殄人。北齊段孝元云：「持大兵者，如擎盤水，傾在俯仰間，一致蹉跌，求止豈得哉？」從此而言，周亞夫堅壁以挫吳楚，司馬懿閉營而困諸葛亮，俱為上策。此皆不戰而卻敵，全軍以制勝。是知大將臨戎，以智為本。漢高之英雄大度，尚曰「吾寧鬥智」；魏武之機神冠絕，猶依法孫吳。假有項籍之氣，袁紹之基，而皆泯智任情，終以破滅，何況複出其下哉？且上智下愚，明暗異等，多筭少謀，眾寡殊科。故魏用柏直以拒漢，韓信輕為豎子；燕任慕容評以抗秦，王猛謂之奴才。即柏直、慕容評智勇俱亡者也。夫中材之人，素無智略，一旦居元帥之任，而意氣軒昂，自謂當其鋒者，無不摧碎，豈知戎昭果毅，敦詩說禮之事乎？故李信求以二十萬眾獨舉鄢郢，其後果辱秦軍；樊噲願得十萬眾橫行匈奴，登時見折季布，皆其事也。
當今朝廷用人，類取將門子弟，亦有死事之家而蒙抽擢者。此等本非幹略見知，雖竭力盡誠，亦不免於傾敗，若之何使當閫外之任哉？後漢馬賢討西羌，皇甫規陳其必敗；宋文帝使王元謨收複河南，沈慶之懸知不克。謝元以書生之姿，拒符堅天下之眾，郗超明其必勝；桓溫提數萬之兵，萬里而襲成都，劉真長期於決取。雖時有今古，人事皆可推之。取驗大體，觀其銳誌與識略耳。明者隨分而察，成敗之形，昭然自露。京房有言：「後之視今，亦猶今之視古。」則昔賢之與今哲，意況何殊？當事機之際也，皆隨時而立功，豈複取賢於往代，待才於未來也？即論知與不知，用與不用。夫建功者言其所濟，不言所起；言其所能，不言所籍。若陳湯、呂蒙、馬隆、孟觀，並出自貧賤，勳濟甚高，未聞其家代為將帥。董仲舒曰：「為政之用，譬之琴瑟，不調甚者，必解弦而更張之，乃可鼓也。」故陰陽不和，擢士為相，蠻夷不龔，拔卒為將，即更張之義也。以四海之廣，億兆之眾，其中豈無卓越奇絕之士？臣恐未之思也。夫何遠之有？
臣聞賞者禮之基，罰者刑之本。故禮崇則謀夫竭其能，賞厚則義士輕其死；刑正則君子勖其心，罰重則小人懲其過。然則賞罰者，軍國之綱紀，政教之藥石。綱紀舉而眾務自理，藥石行而文武用命。彼吐蕃蟻結蜂聚，本非敵，薛仁貴、郭待封受閫外之寄，奉命專征，不能激勵熊羆，乘機掃撲。敗軍之後，又不能轉禍為福，因事立功。遂乃棄甲喪師，脫身而走。幸逢寬政，罪止削除，國家網漏吞舟，何以過此？天皇遲念舊恩，收其後效。當今朝廷所少，豈此一二人乎？且賞不勸謂之止善，罰不懲謂之縱惡。仁貴自宣力海東，功無尺寸，坐玩金帛，瀆貨無厭，今又不誅，縱惡更甚。臣以疏賤，幹非其事，豈欲間天皇之君臣，生厚薄於仁貴？直以刑賞一虧，百年不複，區區所懷，實在於此。
古人云：「國無賞罰，雖堯舜不能為化。」今罰不能行，賞亦能信，故人間議者，皆言近日征行，虛有賞格，而無其事。良由中才之人，不識大體，恐賞，賜勳庸，傾竭倉庫，留意錐刀，將此益國，狥目前之近利，忘經久之遠圖，所謂錯之毫釐，失之千里者也。且黔首雖微，不可以欺，得誌瞻望恩澤，必因事而生心。既有所因，須應之以實，豈得懸不信之令，設虛賞之科？比者師出無功，未必不由於此。文子曰：「同言而信，信在言前；同令而行，誠在令外。」故商君移木以表信，曹公割發以明法，豈禮也哉？有由然也。自蘇定方定遼東，李勣破平壤，賞絕不行，勳仍淹滯，數年紛紜，真偽相雜，縱加沙汰，未至澄清。
臣以吏不奉法，慢自京師。偽勳所由，主司之過，其則不遠，近在尚書省中。不聞斬一台郎，戮一令史，使天下知聞，天皇何能照遠而不照近哉？神州化首，萬國共尊；文昌政本，四方是則，軌物宣風，理亂攸在。臣是以披露不已，冒死盡言。
且明鏡所以照形，往事所以知今。臣職不稽古，請以近事言之。貞觀年中，萬年縣尉司馬元景，舞文飾智，以邀乾沒，太宗審莽奸詐，棄之都市。及征高麗也。總管張君乂，擊賊不進，斬之旗下。臣以為偽勳之罪，多於元景。仁貴等敗，重於君乂，向使早誅薛仁貴郭待封，則自餘諸將，豈敢失利於後哉？韓子云：「慈父多敗子，嚴家無格虜。」此言雖小，可以喻大。公孫宏有言：「人主病不廣大，人臣病不節儉。」臣恐天皇病之於不廣大，過在於慈父，斯亦日月之一蝕也。
又今之將吏，率多貪暴，所務唯狗馬，所求唯財物，無趙奢、吳起散金養士之風，縱使行軍，悉是此屬。臣恐吐蕃之平，未可旦夕望也。凡人識不經遠，皆言吐蕃戰，前隊盡，後隊進，甲堅騎多，而山有氛瘴。官軍遠入，前無所獲，不積穀數百萬，無大舉之資。臣以為吐蕃之望中國，猶孤星之對太陽，有自然之大小，不疑之明闇。夷狄雖禽獸，亦知愛其性命，豈肯盡死而後進哉？由殘迫其人，非下所願也。必其戰不顧死，則其兵法許敵能鬥，當以智筭取之，何憂不克哉？向使將能殺敵，橫屍蔽野，斂其頭顱，以為京觀，則此虜聞官軍鍾鼓，望塵卻走，何暇前隊皆死哉？自仁貴等覆師喪氣，故虜得跳梁山穀。又師行必藉馬力，不數十萬不足與虜爭。臣請天下自王公及齊人，掛籍之口，人稅百錢。又弛天下馬禁，使民得乘一大馬，不為數限，官籍其凡，勿使得隱。不三年，人間畜馬可五十萬。即詔州縣，以所稅口錢市之。若王師大舉，一朝可用。且虜以騎為彊。若一切使人乘之，則市取其良，以益中國。使得漸耗虜兵之盛，國家之利也。
今皇帝新服厥德，任官惟賢才，左右惟其人。君為元首，臣作股肱，可布大化以利朝廷，存古道以正天下，去邪佞使小人之道消，進忠良使君子之道長，豈得安其榮寵守其循默者哉？若以此為常，非所以愛人治國矣。《傳》曰：「苟利社稷，專之可也。君侯念之哉！」昔漢成帝時，王氏擅權，劉向諫曰：「臣聞公族者國之枝葉，枝葉落，本根無所庇蔭。」方今同姓疏遠，母黨專政，排擯宗枝，孤弱公族，非所以保守社稷，安固國嗣也。其言甚切，多所稱引。成帝雖悲傷歎息，而不能用，此非常不知之，而不讚者，臣之罪也。其後王氏竟假周公之事，而起田常之亂，此乃大臣循默之失也。惟君侯戒之哉！
夫利萬物者道也，惟君子能行之；害萬物者邪也，惟小人固為之。以道心濟物，則上天祐之，雖履危而必安矣；以邪心害物，則明神殛之，雖居安而必危矣。何則？勢使之然也。故濟物者其心廣矣，害物者其心褊矣。心廣者所務不專於身，心褊者所利不及於物。哲人知其若此，必守道以廣其心，屈已以利其物，行道於身而必全其身，行道於國而必全其國。帝王失疲乏之正，大臣必以道化之。昔伊尹有言曰：「予弗克俾厥後為堯舜，其心愧恥，若撻於市。」獲覽伊尹之說，非堯舜之君，但以道佐之，亦可致之堯舜也。既食人主之祿，而憂人主之事，光讚其美，規救其惡，建功於當年，可謂無負於天下，惟君侯誌之哉！
夫欲安天下者先正其本，本正則天下必固，不正其本則天下必危，國之興亡，實在此矣。師丹曰：「太子者天下之本也。譬之大樹，無本則枝葉零瘁，國無太子，則朝野不安。先王必立之者，以儲君有次立之勢，故令師保教以君人之道，用蘊崇其德，所以重宗社而安天下也。今皇子既長而未定嗣，是天下無本，可謂危矣。猶大樹無枝葉，何以存乎？」願君侯以清宴之間，而盡言於上，擇其賢者而立之，此乃安天下之道也。《書》曰：「一人元良，萬邦以貞。」斯之謂也。而使春宮久曠，豈謂宜乎？此則朝廷之失，君侯不正，誰正之哉！
又聞古之封子弟建侯伯者，將以藩屏王室，安固邦基，垂永代之業，為磐石之宗也。又聞女有內則，男有外傅，男女有別，剛柔分矣。內外斯隔，陰陽著矣。豈可濫哉？然而幕府者，丈夫之職，非婦人之事。今諸公主並開建府僚，崇置法官，秩若親王，以女處男職，所謂長陰而抑陽也。而望陰陽不愆，風雨無爽，其可得乎？竊謂非致遠之計，乖久長之策。《書》曰：「事不師古，以克永代，匪說攸聞。」此之謂也。此則朝廷之二失。君侯不正，誰正之哉？又聞人之生也，有禍有福，有貴有賤，此並稟之於前業，當受之於此身。然崇佛教者，特以資彼來生，鮮有益於見報，若求之理國，恐不在此矣。然三教俱設，各有所務，而行之者，不可過也。行釋教者，修身之本；行儒教者，理國之源。修身是來生之資，理國乃即代之務。然則即代至近，來生至遠，舍近求遠，不亦乖乎？存彼棄此，不亦謬乎？今度人既多，緇衣滿路，率無戒行，寧有經業？空齎重寶，專附權門，取錢奏名皆有定價。昔之賣官也，錢入公府；今賣度也，錢入私家。以茲入道，實非履正。詭情不變，徒為遊食，使法侶有失，而流俗生厭，名曰度人，其實頹矣。今主上雖希心聖教，專想泯空，柰社稷何？柰蒼生何？君侯不以中庸之義，悟大聖之誌，但能致一代於仁壽之域，斯亦至尊之道也。此則朝廷之三失。君侯不正，誰正之哉？
又聞古人有言曰：「唯名與器，不可以假人。」《書》曰：「天工人其代之。」故知代天工，非才不可。若有所濫，必失天意，而無患禍者，未之有也。今不專精庶政，而留心於奇伎，至於倡優之輩，因其耳目之好，遂升之以位，授之以官，豈非輕朝廷而亂正法邪？然人君無私賞，此上天之化人，私怒者害物，私賞者恐費財，古人此之尤慎，豈得私人以官乎？若以此為政，何以答皇天之命也？此則朝廷之四失。君侯不正，誰正之哉？
又聞賢者邦家之光也。任之可以致理，棄之足能生亂。三仁去而殷亡，百里入而秦霸，有國家者，固須擇也。昔者戰國之代，得士者昌，失士者亡，莫不以求賢為急務。霸者仗之，以命諸侯。況巍巍唐國明天子，苟存斯道，則三皇五帝，可緩步而越也。近者有制搜揚，廣求賢俊，戔戔束帛，賁於邱園；翹翹車乘，訪及山穀，此我皇勤之之至也。雖有好賢之名，竟無得賢之譽，非皇情之不眷，諒有司之過也。何則？聖主求賢，訪諸草澤。及有司選士，多是親黨，若非有賄，必以勢求。上失天心，下違人望，既非為官擇吏，所謂為人擇官，蠹政之源，敗國之甚。《書》曰：「治亂在庶官。」孔安國曰：「得人則理，失人則亂。」葛洪曰：「舉秀才不知書，察孝廉濁如泥，高第賢良吝如蠅。」古人規職勤誦經，今人圖家勉營生，引之謂也。此則朝廷之五失。君侯不正，誰正之哉？
又閹豎者，給宮掖之事，供掃除之役。上古皆備此職，但以奴隸畜之，豈及於官次？中古以來，大道乖喪，不重賢哲，唯親近習，或委以事，或授以權，遂使豎刁亂齊，伊戾敗宋。君側之人，眾所畏懼，葛洪所謂鷹頭之蠅，廟垣之鼠，無拳無勇，職為亂階者也。洎乎後漢，用事尤甚，時君乃不知其失，大臣又畏罪不言，所以害及生靈，毒流天下。至於晚節，竟亂中朝，各相黨餘，屠害良善。此時也，忠臣義士，睹斯慷慨，不得不權行殺戮，至於無須而橫死者，不可勝言。豈非結禍之深，自危之速。《易》曰：「小人用壯。」斯之謂屯，自大君受命，中興成務，獨有閹豎，坐昇班秩，既無正闕，多授員外，舉其全數，向滿千人，苟綰青紫，蠶食府庫，既非致理之道，實為長亂之階。《書》曰：「人無於水鑒，當於人鑒。」觀往古之成敗，亦可見今之得喪。故曰前事之驗，後事之師，此則朝廷之六失。君侯不正，誰正之哉？
又聞自古聖帝，卑宮菲食，茅茨不翦，采椽不斫，將以儉約遺子孫，亦所以愛惜人力也。《書》曰：「酣酒嗜音，峻宇彫牆，有一於此，未或不亡。」況於臣下，安得以肆屠為務乎？若有僭濫，必生患禍，患禍之來，可翹足而待也。今之公王，凡有所賞，將以傾府庫。所造私宅，皆是官供。觀其疏鑿池亭，崇峻廊宇。山無木石，必他山以致之；木無因近，必窮遠以采之。珍館出雲，畫堂赫日。造之竟歲，功用不絕，自開泰以來，未之有也。而行者見之，僉曰：非國戚不得如此，非貴人不得若斯。仆每聞斯言，將有以譏於君矣。何者？為君所以養人，非所以害人。今外戚不助養人，反害於人，豈有益於吾君乎？然堂上遠於百里，君門隔於九重，人主既不知之，君侯又不言之，豈使人主虛受謗於天下也？此則朝廷之七失。君侯不正，誰正之哉？
又聞官者將以理人，將以安人，非以亂人，非以害人。故先王欲人理，必選材以理之；欲人安，必省事以安之；不欲人於亂，必撥亂以整之；不欲人有害，必去害以全之。若此，誠欲於天下同憂矣。人有樂，君共之；君有樂，人慶之，可謂同樂矣。如此，則上下無間，君臣合德，同於一體也。若下有懷憂之人，上無同憂之主，欲求人理，不可得也。今天下窮困，海內虛耗，複以州牧縣宰，選授多不得人，自餘僚佐，鮮有稱職，不務公謹，專於割剝，人不聊生，安肯懼死？既不懼死。是能生變，下有憂而上不知也。比之馬也，必除其害牧；狀之羊也，必去其亂群。此道尚有所闕，而反更員外置官，所謂助桀為虐，足以速禍也。夫人之情自知，員外恐人不畏，必峻法以懼之；恐財之不足，必枉道以奪之。以有限之物，供無厭之用，欲其不亂，豈可得哉？古人有言：「十羊九牧，羊既不得食，人亦不得息。」唐虞之代，建官惟百，夏商官倍，亦克用乂。《書》曰：「官不必備惟其人。」孔子譏管仲曰：「官事不攝，焉得儉？」據此，雖正員之官，猶不欲其備，況其員之外更置員外乎？此則朝廷之八失。君侯不正，誰正之哉？
又聞英主開基以定天下者，將以傳之於萬代也。繼明之帝，豈得隳之哉？有所下廢，則政出多門；政出多門，大亂之漸也。近封數夫人者，皆先朝之宮女，賞其勤勞，加之邑號。若備內職，則不當知外；不備內職，自可居外。安得出入內外，往來宮掖者哉？若下創革，內言必出，外言必入，內外互言，禁衛何施？必弄君之法，縱而不禁，非所以重宗廟固國家也。孔子曰：「彼婦之口，可以出走；彼婦之謁，可以死敗。戒之哉！戒之哉！」此則朝廷之九失。君侯不正，誰正之哉！
又聞以正道事君者，將以安天下也；以非道事君者，所以危天下也。臣不可不任之正道者，行仁義以補君之過，非道者行蠱媚以成君之惡。補過者國之幹也，成惡者國之賊也。今代或有不修忠正以事君，引鬼神而惑主，然則鬼神之事，冥寞難知，故非道之人，因此自致其詐，售其賂遺，必據非材之位，必食非德之祿，此國賊也。《書》曰：「官不及私昵，惟其能。爵罔及惡德，惟其賢。」又曰：「與治同道罔不興，與亂同事罔不亡。」傳曰：「國之將興，聽於人，將亡；聽於神，豈近是乎？」此則朝廷之十失，君侯不正，誰正之乎？
此十失者，誠國之巨蠹。粗而言之，以有言於君侯者，將以扶危去蠹，救蒼生之命。願君侯稍垂意，微有所采，此亦君侯自安之道也。庶幾無忽。
❥似風竿而揭起。荷春光之餘煦，托陽山之峻趾。比萱莢之能連，引芝芳而自擬。固其布葉相從，潛根必重。示不孤於日用，欣有葉於時雍。嗤五葉之非偶，陋三花之未濃。亦藐兮不可長，辰兮不可逢。恐鶗鴂吟兮眾芳晚，幸左右之先容。
