臣伏見總章元年十二月四日詔：既清東寇，將覲南嶽，甫資元勳，旋窺大典。伏惟皇帝陛下黼藻神器，銜策睿圖，用天老之前機，戮防風之後至。為而不恃，懸寶位於中宸，卑以自居，托靈符於上帝。禮凝蒼璧，瑞溢元珪，紫旻降祜，黃祇葉矩。微臣學不照古，才不曠時，窺宇宙之神功，睹郊禋之盛節。時非苟遇，懷雅頌而知歸；道不虛行，想謳歌而有誌。豈與夫周傳考室，裁稱棟宇之規；漢奏甘泉，未息嬉遊之諷？比興衰於前代，較馳驟於同衢而已。謹憑天則，輒貢拜南郊頌十章，文不足奇，意有遺美，臣誠惶誠恐。謹言。
臣某言：臣聞帝機無聯，道洽則時邕；靈化不言，功成則頌顯。伏惟陛下體元纂極，模神建隧，棟梁三氣，庭階六合。鬆軒夜警，杳冥姑射之心；茅殿晨凝，寥廓峒山之駕。臣霑風太上，庇影華胥。仰衢室而無階，候襄城而有地。雖望卑平叔，空勤景福之詞；而文謝子雲，願竭甘泉之思。謹憑天造，輒貢九成宮頌二十四章，攀紫墀而絕望，叫丹闕而累息。臣誠惶誠恐，死罪死罪。謹言。
臣某言：臣聞奉忠履義，帝業所資；昭德報功，王風是切。臣亡父故臣使持節都督豐州諸軍事豐州刺史上柱國南康郡王士達，往因隋季，預奉皇初。於時九洛未清，雙崤尚梗，江淮海嶽，王公數十。亡父身羈偽鄭，寵極戎庭。掃千載之風雲，擁三河之士馬。情思奉順，義不圖生，綿越寇場，密歸誠款。登太行而耀甲，則建德離心；出函穀而揚麾，則王充破膽。天書屢降，手敕仍存。
洎乎九服乂安，四方無事，謀臣出鎮，猛將臨邊。西窮赤水之源，東究青邱之境。橫戈北塞，盡沙漠之風塵；授鉞南荒，被牂牁之矢石。義形夷險，跡遍疆場。分閫淹榮，懸車遂禮。雖死於牖下，實懷天子之恩；力盡方隅，無愧忠臣之節。
今者歸藏有日，先遠戒期。陛下德被遊魂，惠流枯骨。高班厚祿，已極於生前；列鼓鳴簫，複光於身後。誠非毀滅，所能投報。但臣霜露之感，瞻彼岸而神銷；烏鳥之誠，俯寒泉而思咽。希開淨福，庶補窮埏。伏惟陛下恢不次之恩，錄無涯之請，使獲從朝例，賜許度人，濟沈識於昏塗，拯亡靈於毀宅。則陛下乾坤之施，既不隔於幽明；微臣螻蟻之心，豈忘情於家國？是所圖也，非敢望也。輕黷冕旒，若墜水穀。
勃言：鄉人奉五月一日誨，子弟各陳百里之術宣於政者，承命惶灼，伏增悲悚。勃聞古人有言：明君不能畜無用之臣，慈父不能愛無用之子。何則？以其無益於國而累於家也。嗚呼！如勃尚何言哉？辱親可謂深矣！誠宜灰身粉骨，以謝君父，複何面目以談天下之事哉？所以遲回忍恥而已者，徒以虛死不如立節，苟殞不如成名，悔過儻存於已，為仁不假於物。是以孟明不屑三奔之誚而罷匡秦之心，馮異不恥一敗之失而摧輔漢之氣，故其誌卒行也，其功卒就也。此言雖小，可以喻大。此勃所以懷既往而不咎，指將來而駿奔，割萬恨於生涯，進一簣於平地者。
今大人上延國譴，遠宰邊邑。出三江而浮五湖，越東甌而度南海。嗟乎！此皆勃之罪也。無所逃於天地之間矣。然勃嚐聞之《大易》曰：「人之所助者信也，天之所助者順也。是以君子不以否屈而易方，故屈而終泰。忠臣不以困窮而喪誌，故窮而必亨。」今交趾雖遠，還珠者嚐用之矣。《書》不云乎：「弗慮胡獲？弗為胡成？」不勝憤激之至，謹上《百里昌言》一部，列為十八篇，分為上下卷，庶竭私款，少裨公政。追思罪戾，若投水穀。謹奉言疏不備。勃再拜。
蓋聞聖人以四海為家，英宰與千齡合契。用能不行而至，春霆仗天地之威；以息相吹，時雨鬱山川之兆。故有元蛟晚集，憑鶴鼎而先鳴；蒼兕晨驚，運龍韜而首出。並能風騰霧躍，指麾成烈士之功；蠖屈虯奔，談笑坐群卿之右。未如越蒼海，棄行間，排紫微，謁天子。於是遭不諱之主，擁非常之位。龍章鳳黻照其前，鏘金鳴玉疊其後。三靈葉讚，超然奉天下之圖；四海承平，高步取寰中之托。君侯之富貴足矣，聖朝之付遇深矣。
故知陽侯息浪，長鯨臥橫海之鱗；風伯停機，大鵬铩垂天之翼。及其投形巨壑，觸丹浦而雷奔；假勢靈飆，指青霄而電擊。神氣洋洋，謂鱗翮使之然也。殊不知兩儀超忽，動止係於無垠；萬化糾紛，舒卷存乎非我。是以陳平昔之智士也，俯同降卒；百里奚曩之達人也，親為餓隸。當其背強敵，轉康衢，雄慮耿於風雲，危途迫於朝夕，豈自期榮稱相府，西藩開虎據之圖；寵冠齋壇，東向舉能飛之策？顧盼可以蕩川嶽，咄嗟可以降雷雨。遂令用與不用，是非於楚漢之間；知與不知，得失於虞秦之際。故曰：死生有數，審窮達者係於天；材運相符，決行藏者定於已。君侯足下可不謂然乎？
借如勃者，眇小之一書生耳，曾無擊鍾鼎食之榮，非有南鄰北閣之援。山野悖其心跡，煙霧養其神爽。未嚐降身摧氣，逡巡於列相之門；竊譽幹時，匍匐於群公之室。所以慷慨於君侯者，有氣存乎心耳。實以四海兄弟，齊遠契於蕭、韓；千載風雲，托神知於管、鮑。不然，則荷裳桂楫，拂衣於東海之東；菌閣鬆楹，高枕於北山之北。焉複區區屑屑，踐名利之門哉？
至尊以搖河徙嶽之威，當立地開天之運。聖人有作，群材畢舉。星辰入仕，揖讓朱鳥之門；風雨稱臣，奔走蒼龍之闕。方欲停旒金室，引成康於已往；辟纊瑤林，複堯舜於茲日，可謂明明穆穆，盡天子之容貌矣。
抑嚐聞之：丹山九仞，煙峰非數簣之功；紫極千門，雲台俟萬楹之力。故天下至曠，神器不可獨專；天道無私，元勳有待而立。《書》曰：「元首明哉！股肱良哉！」好問則裕，自用則小。況掌萬國之權，受一人之寵，動見臧否，言知利害。君侯足下何時易耶？雖國有大命，不資童子之言；而恭此小心，敢進狂夫之說？伏見遼陽未靖，大軍頻進，有識寒心，群黎破膽。昔明王之制國也，自近而及遠，先仁而後罰，徵實則郊存，徇名則功淺。是以農疏十野，僅逾重石之鄉；禹截九州，不敘流沙之境。豈才不及而智有遺哉？將以辨離方而存正功也。雖至人無外，甲兵曜天子之威；王事有征，金鼓發將軍之氣。而長城在界，秦漢所以失全昌；巨海橫流，天地所以限殊俗。辟土數千里，無益神封；勒兵十八萬，空疲帝卒。驚烽走傳，駭秦洛之；飛芻免粟，竭淮海之費。於是乘奸放命者出繩纆以生威。因公挾私者入閭閻而競法。雖一物失所，太階延旰食之憂；而百戰方雄，中國鮮終年之樂。圖得而不圖失，知利而不知害。移手足之病，成心腹之疾。征稅屈於東西，威信蹇於表裏。語曰：「勝之不武，不勝為辱，天下之責，四面至矣。」誠可遠凝高策，上薦忠言，決人事於去就，合天情於終始。遂令回麾轉檄，背青邱而騖；列障分亭，巡蒼波而守。昔者齊侯以力，方城為楚國之辭；虞帝崇文，苗人失洞庭之險。況乎仗德綏亂，以直乘邪，明逆順之端，聳華夷之望，雖複舳艫沸海，旌旗觸天，鐵山四面，金城千里，亦不能為敵人計矣。此君侯之未諭一也。
蓋聞星回日運，禦洪荒者貞夫一；電照風行，制寥廓者歸乎靜。《易》曰：「複其見天地之心乎？」語曰：「動之斯和，綏之斯來。」是知源潔則流清，形端則影直，大道起而仁義息，神化周而市獄定。雖複體元立教，眚災耀知遠之書；順時宰物，宥罪發精微之典。而況澆風易漸，淳化難歸？孔明耿介於當朝，子輿殷勤於易簀，蓋有由也。伏見邊凶尚梗，殊恩屢發，亡命山澤者，日月相趨，朝脫桎梏，夕還囹圄。奸徒抱袂因時立僥幸之謀；頑夫頓足，中路紆籲嗟之慘。皆由寬勝於猛，人迷所習，勸沮不彰，廉恥相冒。亦有公卿失職，恥受珪符之任；郎宮有釁，俯舍銅墨之榮。又焉可以宏長風流，抑揚眾務者也？且夫朽索充羈，不收奔馬之逸；輕緡振網，或隨吞舟之勢。況非常之化，方洽於齊人；無妄之恩，乃及於群小。將恐匡衡、管仲，複靈詔於下泉矣。古之善為國者不然。信賞而必罰，道德而齊禮，澤配風雨而無曲惠，威振雷霆而絕私戮。交書聳幣，伏慈厚之師；投金散璧，樹仁明之長。故雖開衢室，蓋明堂，亦將四三皇而六五帝矣，此君侯之未諭二也。
蓋《易》曰：「天地之大德曰生，聖人之大寶曰位，何以守位曰仁，何以聚人曰財。」是知發揮地利，農桑啟其業；振蕩天功，泉貝流其用。伏睹前制屢擾，事非畫一，廛市蕭然，人情怪動，夫煩簡並用，未盡交易之宜；輕重齊行，適啟兼並之路。於是連闤掩闠者，閉肆而乘其屈；布衣韋帶者，闔門而受其困。五方競爽，務淺術以相雄；百郡爭勝，驅末技而成弊。田夫織婦，衣食鮮終朝之給；巨駔洪商。輿馬挾封君之勢，蓋有由來矣。故曰國儲闕於九載，則公上無所給；家廩乏於三年，則妻子非其有。夫陰陽覆逆，天地之常數；百六運窮，湯堯所不免。一旦洪泉決地，大旱焦山，風雨於一歲之間，霜雹於數州之境。繁運廣役，首尾於中外；遝稅增徭，日夕們都鄙。燮陰陽者，將何以處之？一夫竊議，公之盛德虧矣。愚謂嚴程峻法，絕輕陋之貨，則奸鎔之源塞矣。沿風正典，重耕耘之務，則邪贏之計沮矣。然後遠宏教旨，大變流俗，法立有犯而必施，令出唯行而不返。違公竊鑄者，具五刑之戮；因時力田者，懸一命之賞。不然，則賈生、晃錯，複流涕而言矣，此君侯之未諭三也。
嵩衡不拒細壤，故能崇其峻；江海不讓纖流，所以存其廣。是以星台曉辟，上台忘吐握之勞；月殿宵興，中宇軫山林之慕。知夫禦天下者，必待人也。《詩》曰：「濟濟多士，文王以寧。未見君子，憂心如醉。」伏見皇明遠燭，帝采遐宣，張樂岱郊，騰勳社首。徵廉察孝，瑤壇虛不次之階；署行議年，璿檢動非常之詔。天下可謂幸甚矣。於是友月朋霞之客，背青皋而至；馮唐顏駟之才，排紫閣而集。夫豈知終始異數，涇渭同流，蘿薜失圖，簪纓解體？惜哉！群英霧散，名侯招蔽善之嫌；天下雷同，君子鮮長鳴之地。而欲招絕足，致真龍，難矣！此君侯之未諭四也。
《易》曰：「拔茅連茹，以其彙征吉。」豈非順物不若招類，報國不如進賢。陽事昇而雨露歸，陰駕凝而風霜厲。莫不觀時有記，撫氣相求。窮則獨善其私，達則兼善天下。而利已疵物者，以自任為身謀；知進忘退者，謂專榮而得計。豈知夫尺波易謝，寸晷難留？陵穀好遷，乾坤忌滿？君侯足下出納王命，升降天衢，激揚鳳扆之前，趨步麟台之上，亦複知天下有遺俊乎？夫心之精微，口不能言也；言之微妙，書不能文也。伏願辟東閣，開北堂，待之以上賓，期之以國士，使得披肝膽，布腹心，大論古今之利害，高談帝王之綱紀。然後鷹揚豹變，出蓬戶而拜青墀；附景摶風，舍苔衣而見絳闕。幸甚！斯不為難矣。庶幾乎麑卵不棄，終感元枵之精；駿骨時收，或致飛黃之錫。書生王勃死罪死罪再拜。
月日。龍門百姓某，謹再拜奉書於司馬上官公足下。蓋聞靈化出於窈冥，帝圖寄於寥廓。聖人生而萬物睹，太階平而四國會。故曰有非常之後者，必有非常之臣；有非常之臣者，必有非常之績。至今雷奔雨嘯，風旋電轉，拾青紫於俯仰，取公卿於朝夕。雲台迫漢，南宮列元宰之圖；霜戟羅門，北闕據名臣之第，嚐見之矣。至若時非我與，雄略頓於窮途；道不吾行，高材屈於卑勢。孔宣父之英達，位未列於陪臣；管公明之傑秀，名僅終於郡屬。有時無主，賈生獻流涕之書；有誌無時，孟子養浩然之氣，則說亦有焉。豈非妙造無端，盛衰止乎其域；神期有待，動靜牽乎所遇。向使太公失於周伯，則旗亭之屠父；韓信屈於蕭何，則轅門之餓隸。又焉得鷹揚豹變，吐納風雲者哉？故曰知與不知，用與不用，觀夫得失之際，亦窮達之有數乎！其有邀時譽，忘廉恥，徇苟得，設向背於朝廷，立縱橫於勢利。舉三寸之舌，屈辱豪門；奉咫尺之書，逡巡下席。皆自謂材足以動俗，智足以濟時，鍾鼎輝其顧盼，冠蓋生其藉甚。豈知夫四海君子，攘袂而恥之乎？五尺微童，所以固窮而不為也。此蓋莊周有言，所以得意而忘象，得象而忘言。語曰談何容易？易稱書不盡言，知談之不易，而欲言之盡，以是思之，良可知矣。
下官者，康衢之賤耳。嚐聞闕里之言，頗掛平輿之目。豈不知塵形俗狀，遊水鏡而多慚？抱鼓援鼙，過雷門而自失？而欲刻鵠飾鳧，唐突扃鑰者耶！徒以登山泛海，庶測高深；執炬傳螢，希增日月。三奔九合，下官聞管仲之風；千載一時，君侯受鮑卿之托。是以敢陳其逕庭。不然，則秋風明月，西江留獨往之因；桂嶠鬆岩，南山有不群之地。矧區區者，而重高明之閫閾哉？
君侯極天分構，振瓊樹而韜霞；帶地疏源，握珠胎而冠月；鱗軒羽殿，瑤台降卿相之榮；鵲印蟬簪，金社發公侯之始；青皋獨唳，望鴻漸而翻霞；丹穴高鳴，對鵷池而矯霧。嚴助以賢良待詔，未厭承明；汲黯以方正拾遺，終榮臥理。藩維克振，既參來暮之歌；邦國不空，自有康沂之相。加以雄材廣度，散琬玉於胸懷；逸氣遒文，運風霜於掌握。迫青霄而構舍，煙霞之涯涘莫尋；振滄渤以流謙，江漢之波瀾未測。耀靈珪於趙席，垂棘知歸；辯群籟於莊軒，懸匏自托。賓階夕敞，清河銷驥縶之虞；虛榻晨披，元禮得龍驅之地。方當翊讚宸極，羽儀台屏，豈徒偃仰州縣，勞事藩庭而已哉？
借如仆者，言不滿於鄉黨，聲不出於堂閾。東海取樂於簞瓢，南山異誌於文史。餐花佩葉，入蘭室而談元；挹露攀霞，坐鬆扃而嘯逸。揚子雲之澹泊，心竊慕之；嵇叔夜之逍遙，真其好也。未嚐露才揚已，飾小智以驚愚；假勢憑時，托中人而樹跡。遍遊天下，寒心於將相之門；獨守太元，側身於名利之境。嚐謂奉琴卮於北牖，詠詩禮於南陔，坐商洛而折雲英，臨江湖而采煙液，生願畢矣。而屬鸞扃停逸，頻虛不次之階；鶴板徵賢，累發非常之詔。天下有道，吾豈匏瓜？承達人一顧之榮，辱公車再辟之禮。平津侯之博物，終屈奉常；賈大夫之才名，猶逢絳灌。況庸者而可免於此乎？君侯要津先據，圖海盛於當時；下官覆簣方勤，為山始於今日。雖陵深穀變，終非入室之賓；而晝詠宵吟，敢預升堂之列。夫以幽明不測，尺標見天下之心；巨細相傾，寸管合羲舒之度。豈非道存斯貴，理在必亨？霸略近發於輿歌，皇圖不隔於芻議。故有榮枯絕等，奉推轂而欣然；年勢不侔，受分庭而罔愧。風規可接，惟君侯體之；今古未殊，則下官願矣。常恨霜鬆列澗，萬尋無罩月之期；露草滋山，寸莖有捎雲之望。斯則聲實困於兼濟，才位難於俱立。況乎地勢不足以誇俗，容貌不足以動人，遑遑藪澤，安足以奉高明之咳唾也？所冀蠅階賤質，附雲足而追飆；蚋序輕姿，托霜毛而絕海。委名勵已，蛟鐔申獨斷之能；偶跡當仁，驪珠鮮闇投之懼。天衢可望，指鵬程而三休；巨壑難遊，伏龍門而一息。勃死罪死罪。
昊天不忱，哲人終否。畢公逝矣。傷如之何？敬想情則懿親，義惟良執，非夫人之為慟，其誰為慟乎？仆與此公，早投交契，夷險之際，終始如一。常思並建忠孝之績，共申家國之讎。壯誌不就，古人所悲，何圖一旦長訣？嗚乎哀哉！管仲不存，叔牙空在；子皮已喪，子產何依？興言追昔，良增痛悼。適得韋四郎書，具承大郎雅意，知欲以此公碑誌，托之下走。夫撫今懷昔，理寄斯文；旌德敘功，事屬知已。是以子期幽思，感叔夜之形言；伯喈雄藻，待林宗而無愧。下走雖不敏，幸托深期，此而不為，誰當為者？但恐位卑先達，才非拔萃，虛承厚眷，不副高聞，謹遣舍弟勳往，麵取進止，臨書啜泣，慘惶不次。
蓋聞天地作極，不能遷否泰之期；川嶽薦靈，不能改窮通之數。豈非聖賢同業，存乎我者所謂才；榮辱異流，牽乎彼者所謂命？是以龍驤鳳峙，伊周成翊讚之功；含糗羹藜，顏冉困棲遲之病。或先號而後笑，或始吉而終凶。事不可量，功未必定。則知洪濤未接，長鯨多陸死之憂；層風未翔，大鵬有雲傾之勢。池井鮒，亦將鼓鱗而輕之；田鳩野鷃，亦將騫翮而侮之，及其衡溟渤，接扶搖，吹波則江漢倒流，騰氣則虹霓掩彩，摩赤岸，負蒼天，然後知其力焉。籲，韓信之無津也，昌亭之一餓夫耳；馬卿之失路也。臨邛之一食客耳。武不足以服眾，文不足以動時，長劍屈於無知，洪筆淪於不用。洎乎雄圖躡運，至尊納背水之謀；麗藻昇朝，天子嚐淩雲之作。威加海嶽，聲振廊廟。彼淮陰之俠少，成都之遺老也，又焉能知遠近哉？是以鑒物於肇不於成，賞士於窮不於達。是知卞和之得玉也，精存於岸穀之間；張華之得劍也，氣發於星辰之際。夫豈琢磨成器，然後知其寶；剸斷為能，然後知其用哉？
仰惟鄉耆等，並玉山高族，金堤勝侶，列子弟於千城，耀衣冠於百代。或以風雲去國，公孫躍馬之年；鍾鼎從王，諸葛攀龍之日。門庭相接，雕薨將綺棟連陳；機杼相和，鳳鑷將虯梭交響。金漿玉饌，食客三千；綠幘青裳，家僮數百。衝襟涉識，人多江漢之靈；麗藻華文，代有雲淵之氣。北齋開敞，南館虛閑，詩酒同歸，琴書合契。忘機得意，恥嵇阮之交疏；虛席延賓，恨原嚐之客少，實煙霞之藪澤，風月之津梁者乎？劉仲文之遠識，不以乾沒詣梁城；閔仲叔之高風，不以口腹累安邑。雖共已沒，生氣猶存，況乎屬宇宙之明，當天下之泰，不能俯拾青紫，高視搢紳？攀北極而謁帝王，入南宮而取卿相。脅肩側足，求哀鍾釜之間；低首俯眉，取濟鬥升之未。嗟乎！誠下官所以仰天漢而鬱拂，臨江山而慷慨者也。但時可以未遇，道可以未行，誌願可以未成，功業可以未就。古之才足以輔王業，躡跡屠釣之門；功可以濟巨川，藏身版築之下。百里奚之負販，陳湯之丐貸，而況於庸者哉？此仆所以駿奔於顧盼之餘，自致於恩光之末也。
且夫精誠所感，尚動神明；意氣相交，豈慚車馬？倘能投心季子，遙存素紵之恩；援手應侯，先立綈袍之贈。豈人之情也，無報乎？方今白藏紹序，朱律謝期。天高而林野疏，候肅而江山靜。輕蟬送夏，驚晚吹於風園；旅雁乘秋，動宵吟於露渚。絲纊成於南畝，秔黍被於東阡。時計有儲，願履多福。下官薄遊綿載，飄寓淹時，歡躓相仍，憂虞自積。陟梁鴻之峻嶽，何暇長謠？臨阮籍之長途，惟知慟哭。庶憑賙給，以濟飄危。輕訴短懷，佇流嘉耗。
蜀都廣鎮，岷墟奧壤，山分玉宇，水向金陵，景貺有期，英靈間出，榮問休暢，幸甚幸甚！夫神有可迫，淥波驚七柱之音；道有可符，元霜扣九鍾之節。豈道窮精秘，妙聽察於無聲；理實杳冥，元應通於不測？波流柱響，波無入柱之因；霜落鍾鳴，霜非扣鍾之具矣。況乎言忘意得，臭味相求；目擊道在，神明已接。鄭僑之逢吳劄，無謂殊方；阮籍之對嵇康，自然同氣。僕雖不敏，嘗從事於斯矣。嘗謂薰蕕不共器，梟鸞不比翼。是以類乎方者，接風雲於千里；乖乎類者，起山川於一面。
抑嘗聞之：士之生也。其跡可擯而道不可藏，其身可辱而志不可奪。其有拂衣投臂，遁形滄海之隅；裂裳裹足，獨立高山之頂。量腹而食，度身而衣，以鍾鼎為芻豢，以衣冠為縲絏，方欲策鸞鳳而撫雲英，鞭虹霓而采煙液。其次排玉闕，指金門，成賈誼之謨，樹終軍之策。因機入務，懷素將相之門；沐露沾霜，擁篲公侯之室。然則拾青紫於旦暮，取功名於俄項，演文物而動寰中，騰聲名而振天下。若下官者，可謂慚二途矣，而斂手長揖，強顏高視，低心於蹇躓之辰，忍恥於恓惶之日者哉！渭濱留釣，鷹揚之業未萌；淄源滯牧，鴻漸之資蓋寡。及其攀穹運，接靈期，乘雲雷而清八極，和陰陽而調萬品。則知冥機所運，吉凶於倏忽之間；元命所移，飛伏於斯須之際。以日月自至，聊複爾耳。
方今炎飆謝節，爽候開辰，風高而宇宙清，霜下而亭郊肅。歸雲止雁，流曙響於東津；落照開鴻，寫晴規於北岸。螢疏夕砌，蟬促朝林。感序緣情，登高寄賞。僕一違秦隴，再革炎涼，戒征軸而無因，指歸途而有倦。故鄉超曠，層山重複。吳宮尚遠，頻驚去燕之心；楚峽猶賒，已下聞猿之淚。徒以風猷未隔，道義相存，幸承知己之心，稍緩他鄉之思。昔者虞公再見，懸光白璧之前；季布一言，猶定黃金之諾。況乎交已成於杵臼，道已茂於金蘭。希照窮途，遠流嘉貺。若使恩裁口腹，空留安邑之賓；惠闕始終，取恨昌亭之客。
