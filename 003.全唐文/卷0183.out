受訓椒殿，承輝桂閾。資父事君，自家刑國。孝惟忠本，忠隨孝得。履薄臨深，惟王之則。
列藩好德，清修互起。峻局剛情，中孚素履。道契元極，芳圖青史。為善不同，同歸於美。
榮分上邸，業盛文場。爭開寶劄，競聳雕章。氣淩雲漢，字挾風霜。後之來者，其在君王。
榮開社稷，業照旂常。是恢藩化，或固朝章。功成道洽，身沒名揚。唯忠與孝，千載生光。
奔霆易駭，巨壑難遊。主明臣直，撫類相求。道行言用，性逸神休。呈嗟盛軌，從善如流。
功惟應物，業貴逢時。君王樂道，上客含詞。情起月肆，興入煙逵。文林辯囿，何代無之。
列後雲騰，英童霧躍。年妙識遠，理豐詞約。寵照玉旗，文先銅爵。勿疏小善，方恢大略。
寵榮有極，恭衝是守。軸碎群毛，金銷眾口。全忠衛國，順時藏垢。周之宗盟，異姓為後。
若夫玉繩高曜，分寶曆於皇階；金榜洞開，導賓暈於帝幄。雖複蒼梧北望，湖湘盈舜後之歌；綠荇西浮，江漢積文妃之頌。未有激揚煩蔭，棲妙果於香城；揮發蓋纏，樹冥基於淨域。則紫房丹室，猶居毀室之間；朱紱瑤筐，未出塵籠之際。我國家鳳翔元氣，駕黃幄而層飛；龍躍太虛，絕蒼根而止傃。文皇帝以八才禦宇，光昇岱野之榮；文德後以十亂乘時，恭讚塗山之業。握仁王之寶鏡，日月重光；驅梵帝之金輪，雷霆靜祲。涅槃甘露，承眷而宵流；般若靈音，雜祥以晝引。蛟台蜃閣，俄交震旦之墟；月麵星毫，坐照毗邪之國。
善寂者，蓋舊寺之餘趾，梁武帝之所建也。爾其碧雞仙宇，分絕障於金堤；石兔遙源，控長江於玉峽。封畿四會，龍舍衛之壇；裏閈裏三分，鹿野經行之地。洎蒼鵝上擊，銅馬交馳。祗園興板蕩之悲，沙界積淪胥之痛。火炎昆嶽，高台與雁塔同平；水浸天街，曲岸與猴池共盡。山川隱嶙，空傳鷲嶺之基；灌莽蕭條，非複鶯林之樹。
武德伊始，君子道亨。正皇極而撫寰中，登太階而臨天下。函關雲物，更逢真聖之期；井絡星辰，重集會昌之運。雖開基撥亂，獄訟知歸。而繼絕興亡，經綸未暇。先皇統業，貞觀禦宸。奉文物於三天，布聲名於十地。參羅上下，充橐籥於襟懷；八部神祇，薦圖書於掌握。皇寶降，地符昇。含生無昏墊之虞，法眾有來蘇之望。
俄而後庭搆厲，椒房穆卜，六宮震恐，三靈愕眙。馳瑤展幣，有事於群宗；碧劑元針，無徵於眾術。帝乃降監回慮，屏璧與珪，追勝跡於靈關，事良緣於福地。爰紆聖綍，重啟禪宮。峙璿刹於將傾，鎮銀繩於已絕。絲綸既洽，棟宇行周。坤德用寧，陰儀載朗。於是林衡授矩，周官詮揆日之工；梓匠揮斤，荊客煉成風之巧。重楹畫栱，坐出天霄；複樹文閨，俛臨霓宇。
顯慶中，縣令蕭君道宏，理鉤繩於日用，憑藻繢於天成。仙宮之妙匠可尋，盧舍之神模不墜。雕甍鶴翥，曳珠網於星津；繡桷虯伸，吐璿璫於月徑。綠房丹鎖，彩綴晴霞。紫閣青疏，光含薄霧。春風瓊樹，香飄席上之蘭；秋水銀塘，影數軒中之芰。晨光轉卉，翻寶宇之龍花；溽露低枝，蕩真文於貝葉。天童潤色，黃瑉碧玉之壇；海聖彌縫，師子龍王之會。建靈幢於厚夜，珠飾年深；懸法鼓於迷津，規模歲遠。時又於佛堂東壁，畫二聖僧，丹青未畢，大啟神光。鄰玉塵之崇輝，發金龕之實相。朱軒夕朗，似遊明月之宮；紺宇晨融，若對流霞之闕。由是岷英蜀秀，攀講序以雲趨；帶燕裙鸞，仰齊庭而霧合。貪機大阻，淨施旁流。綺羅分解佩之因，軒蓋得捐金之所。靈妃翳日，舍翠幄於香筵。仙客停雲，落霓裳於寶地。自非衝姿密契，景應潛周，豈能昭義祉於氤氳，動元機於蚃者也？
爰有上座宏一等，節並沈研，性符隱括。凝妙律於神珠，肅靈椒於寶印。大昊奉楫，截苦海而橫流；風伯扶輪，曆邪山而效駕。騰燭龍於慧炬，俯鏡重昏；奏鳴鳳於天歌，下清群籟。摩珍在握，遙臨七寶之宮；正覺為心，俯辟三乘之路。湛衢樽於忍地，品藻雞園；推水砥於言河，扶持象化。縣令宇文某，河南人也。帝隋尚書之元孫，皇唐侍中之令子。爾其虹旗萬里，禦六氣而鵬飛；霜戟千群，擁三州而鶚視。帝葉皇枝之重，對越乾坤；金縢石匱之功，光華宇宙。公上流提慶，中和毓祉。見鍾鼎於南鄰，奉軒裳於北闕。雲姿月步，下瑤澤而追風；雪羽霞翎，麗珠田而矯霧。芳蘭公子，即以地業高人；幽桂王孫，即以琴樽待物。敘徽猷於禮樂，則俎豆縱橫。談賞契於林泉，則煙霞咫尺。自裁聲百里，揆化雙川，收武城之故事，擇中牟之令典。仁風易狎，候丹翟於春；惠化難經，佇青鸞於曉隊。山巨源之遠量，嘯傲行藏；謝太傅之高風，從容語默。縣丞王敬，衣簪舊族，孝友名家；白虹緘抵鵲之光，紫電蓄衝牛之氣。七年高秀，拂層漢以非遙；六月雄圖，擊長波而未遠。鄉望等少承榮緒，中區勝族，門稱東別之標，地接西隅之向。嚴君平之履道，盛德家傳；秦子整之談天，風流代襲。鹹以為妙圖真諦，事出於無名；翠玉元碑，道凝於不朽。弇州北跨，猶疏騄驥之名；文石東區，尚勒元龜之頌。況乎玉衣流慶，事屬於仙幃；金屋延祥，福纏於梵宇。爰求勝筆，載記芳謠。
下官弱植少徒，薄遊多暇。薜蘿人事，空餘江海之心；筆劄神交，尚有淵雲之氣。相如謝病，訪詩酒於臨邛；邱也棲遲，聽弦歌於單父。群公以道之存矣。思傳記德之書；下官以文在茲乎？願展當仁之筆。其詞曰：
蜀嶺東漸，岷山西積。月峽星橋，騰金孕碧。蚃靈兆，邱墟梵跡。雁塔推基，鹿苑遺跡。肅肅黃運，英英文母，配乾垂慶，儀坤握矩。寵照香城，仁沾淨土。爰光大壯，聿求多祚。青牛福地，白鶴禪林。重扃霧敞，複殿雲深。龕雕翠玉，刹樹黃金。龜鏡夕照，鳳鐸晨吟。慧樓彌望，化台出沒。棟列長虹，窗虛明月。果唇周映，蓮眸間發。雨霽猴池，煙生龍窟。肅穆禪眾，優遊令宰。方駕康衢，連舟性海。鷲嶺增飾，雞林潤彩。藻繪相尋，丹青盡在。我今懷矣，窮路何歧？承風詠德，展義陳詞。百年心事，千載風期。東西南北，棲遑幾時？
