若夫仙樓白玉，窈冥昆閬之墟；神闕黃金，寂寞蓬瀛之浦。斯則岡巒仿佛，稽鳳冊而空存；島嶼憑陵，艤龍舟而罕迨。至若按皇軒於夏籙，考璿構於殷圖，周王北洛之宮，秦帝南山之閣。西京故事，下聽雷霆；東國餘基，俛臨風雨。莫不陵遷穀變，共榛灌而邱墟；火絕煙沈，與風雲而坱莽。其有據坤靈之寶位，借神道之冥扶。占象緯而圖基，揆川原而宅址。蜂台映月，還臨舍衛之城；雁塔尋云：即對耆闍之嶺。成而不毀者，將斯之謂歟？
兜率寺者，隋開皇中之所建也。爾其林泉糾合之勢，山川表裏之制，抽紫岩而四絕，疊丹峰而萬變。連溪拒壑，所以控引太虛；蒸雲駕雨，所以蕩泄元氣。涪江千仞，波潮將旭日爭光；都城百雉，甍棟與晴霞共色。信造化之奇模，盡登臨之妙境。元房霧轉，抗金樞於桂岊之前；紺殿星開，棲玉刹於梅林之下。岩花落迢，近拂天衣；澗葉低陰，斜籠寶座；宵汀鶴警，乘鼓吹而齊鳴；曉峽猿清，挾霜鍾而赴節。若乃巡碧磴，曆元階，瑣窗澄彩，瓊鋪洞照。神姿滿月，疑臨石鏡之峰；眾馥揚煙，似對香爐之嶽。信可下清人境，上配天都，為勝地之先鳴，執名山之右契者也。
爰有信弟子某乙等，夙祛塵網，早植慈根，悲梵室之未宏，悼禪居之猶褊。以為上棟下宇，河圖避風雨之災；廣榭崇台，時令著高明之宅。是以菩提長者，競潔舍衛之壇；天帝人皇，爭辟仙宮之塔。則知威容下麗，群生解瞻仰之因；材樸重雕，黎人有子來之地。乃於寺內建浮圖一所。某年月日，鄉望等兆基宏願，繼發淨因，陵轢中天，規模大壯，高列砌架，迥浮輊軒，直上千尋，周回百步。占氛候景，神祇葉幽讚之功；揆墨端行，班倕逞絕群之思。收岱宗之杞梓，聚昆山之玉石。土兼五色，金逾百煉。龍蟠萬栱，策屏翳而高驤；鶴矯千楣，冠扶搖而獨運。重簷靄靄，雲將反覆於欞軒；洞宇寥寥，風伯棲遑於戶牖；仙娥去月，旅方鏡而忘歸；寶婺辭星，攀圓璫而未返。元甍湛Ъ，若鵬飛之戾九天；丹楹聯騫，如鳳翔之據九仞。每至韶光照野，爽靄晴遙，列郊墟於四野，開雲氣於千里。風恬雨霽，煙霧藻天地之容；野曠川明，風景挾江山之助。則有簾繡軸，排淨域而停輪；寶騎銀鞍，指珍台而聳轡。於是披岫幌，抵岩扃。攀翠複而三休，步元梁而十憩。廊軒外敞，淑氣長延；陰室中開，鮮飆自激。俯環瀛而極望，積蘚非遙；出雲漢而高踐，靈槎可托。真福地之殊觀，香城之巨麗者乎？
寺主等沈研二諦，振耀三明。抵蒼璧於邪山，攬元珠於定水。挹其流者，曲成般若之緣；承其風者，濬發菩提之願。長史河東裴某，風神朗潤，操履貞勤。蕭條江海之心，磊砢冰霜之節。下岷關而叱馭，寄切全都；臨蜀野而宣條，功深半刺。縣令衛元，海內高流，河東望族，榮高銅墨，任屈弦歌。浹辰而風化大行，逾月而奸豪屏氣。陶潛彭澤，自得高人；王吉臨邛，仍延重客。縣丞胡敬仁，三河舊族，一代良材。提鏌鋣而願割，驊騮而待步。江湖秋至，方懷縱壑之圖；海浪風高，未接垂天之翼。鄉望等並中和受氣，孝友承。才稱江漢之靈，地實岷峨之秀。或以時良入選，擢跡鄉鄰；或以朝望來儀，升名郡縣。並沐康衢之化，俱承比屋之封。瞻彼岸而同歸，登春台而共樂。鹹以垣墉遽覆，猶傳路寢之歌；銀鼎俄窮，尚勒靈台之頌。況乎崇基奕奕，與天地而爭工；層構峨峨，配山川而永固。豈可使宏規在我，空存蔽日之基；雄筆同時，不借淩雲之氣？謹聞命張，乃作銘云：
二象成紀，三才定位。開剖太虛，導引元氣。紛紛化跡，飆飆聖致。行傑趣約，歸同棄異。法王西眷，教跡東遊。功超道茂，義冠儒流。丹青既備，棟宇旋周。梵宮霞積，香閣星浮。緬想蓬瀛，金台迥起。曠瞻昆閬，瑤房峻峙。壯矣名都，神居攸止。大哉英服，茲峰誕紀。金繩對嶺，玉榜分岑。鬆扃委鬱，桂幌深沈。雲龕樹晦，煙洞花深。重巒霧結，複磵泉吟。肅肅禪眾，遙遙淨鏡。鹿野經文，龍宮佛影。梵臻金室，光來石井。峽曉猿清，池曛鶴警。岷峨舊族，江漢英姿。爭開法願，重峻崇基。占雲接廡，揆景分墀。天人合應，幽顯呈期。靈思孤出，神模獨湧，霧積千楹，霞張萬栱。張玉牖星羅，璿璫月擁。複榭龍蟠，重甍鳳聳。峨峨峻岊，奕奕崇標。雕簷切漢，寶綴淩霄。深窗景，洞戶流飆。銀釭夕映，珠鐸晨搖。我辭秦隴，來遊巴蜀。勝地歸心，名都憩足。甫建鄉縣，頻移灰燭。聿從良時，仍尋妙躅。曠望原陸，周流江汜。桃李春風，芙蓉秋水。煙霞四面，關山千里。他鄉寓目，茲焉複幾？
昔者萬人疾疫，神農鞭草而救之；四維凋瘵，夏禹刊木以除之。豈非物外其性，則道功出；事愆其和，則任跡著？傍稽素篆，仰叩元扉。即時義而規大覺，因彝倫而佇真諦。向使三災克殄，八正鹹修，人握戒珠，家藏寶印，則三十二相不可得而視也，八萬四千法不可得而聞也。然則聖人以運否而生，神機以道喪而顯。況迦維授手，摩竭推心，高張妙用之功，自拯橫流之弊，蓋不獲已，豈徒然哉？故能業擁大千，化形真一。由樂推而起七覺，因來蘇而坐三昧。發揮五演，以寂滅為身常；提挈四流，用慈悲為化跡。黑風宵遁，波旬忘反噬之心；綠沼晨開，天常識問津之所。括夷塗於九相，蹇步其安；納慧晷於重昏，迷方自曉。大矣哉！應物而起，興運而終，至自於昆冥，複歸於無物。雖金沙宴駕，雙林無可作之期；而玉牒遺文，六塵有經行之俗。象法不可以無主，微言不可以遂喪。六千羅漢，競結香緣；五百仙人，分開講肆。星龕月殿，俄盈震旦之墟；鳳刹旌，坐遍閻浮之域。屈伸闔辟，其道矣哉！
夫寶莊嚴寺舍利塔者，梁大同三年內道場沙門曇俗法師所立也。其琅邪貴族，則漢庭峻節，祖德猶傳；梁甫高吟，嘉聲未遠。法師夙登真地，深入慧門。照果業於三明，拂塵勞於八解。羊車綺歲。懸欣半月之詞；鳳閣觿年，已振彌天之響。道惟堅固，行乃頭陀。百結斯安，斥羅綃而不禦；十珍雖貴，對藜藿而甘心。於時以丕應天人，大宏緇侶；法師至誠幽感，獨步元宗。豈直王公欽振錫之風？固亦天子降同輿之禮。寶瓶宵注，則雨露隨軒；玉柄朝撝，則風霜滿席。既而素懷有在，潛營擯俗之圖；爰定我居，首托棲霞之寺。爾乃岩開石霤，邑跨金陵。魚嶠多讚唄之歡，虎溪有送迎之限。紫蘿山徑，居藏勝緣；青松磵戶，坐諧幽致。枕石漱流者久之。原夫見化有緣，應身欲謝；昊天罔極，追懷自遠。故有諸天會聚，共位神光；列國交兵❥❥❥譯求其致，豈不深哉？然則麟鳳下靈，猶稱瑞貺；玉石微玩，尚騰精彩。亦有楚鐸淪照，抉紫靄以衝星；周鼎沈華，吐黃雲而噴景。誠浩作者之述，足稱希代之貴；況乎釋迦妙相，如來真骨。雖八萬四千之寶塔，散在群方；而九十二道之靈虹，終聞間出。立誠斯應，瞻庭廡而地逢；非德不鄰，曆山川而罕致。是以憂填頓顙，思存電下之光；波匿投身，願奉岩間之影。粵在梁武，精求不暇。以為秦登碣石，而事止尋仙；漢索瀛洲，而心非好善。於是齋筵鳳設，上祈忉利之宮；講帳星隨，下請龍王之藏。輕齎棹海，重賞梯山。庶玉匣之全移，幸金棺之半啟。以法師智遺人我，識洞幽明；思假妙因，冀通靈感；爰承綸綍，載踐滄溟。過石門而右指，曆銅標而左顧。乘桴月沂，戒楫星沼；相彼遐陬，實維荒裔；一音演說，本承聽受之鄉；五日繼明，素隔照臨之域。珍奇乃萃，聖德攸傳。則知有感必臻，信覃幽境；不行而至，豈隔殊方？法師既達國城，式敷朝命，受銑筐而頂禮，撫瑤緘而跪發，盡收其寶，重載而歸。亦猶珠匿弊衣，須馬鳴而後用；金藏陋宇，待龍樹而方開。梁氏之都妙算而仰神光家之繇也。（十四字疑有脫誤）炎涼可質，往返九十旬；楫柂不輟，風潮八千里。以大同三歲，屆於茲邑。法師性豐幽澹，質固虛羸，綿曆是淹，疲屙屢積。維摩見病，益伸方便之門；道安謝歸，思遠朝廷之事。願居此刹，有詔許焉。仍分舍利，俾宏真福。國惟甌絡，郡實番禺。爾其封疆跨躡之壯，海陸會同之衝。上當星紀，下裂坤維。階百越而鄰三吳，軹雕題而陬交趾。神仙氣色，汀洲建不死之鄉；舜禹精靈，原隰現行宮之地。閭閻霧撲，士女雲流。謳歌有霸道之餘，毗俗得華風之雜。蜃樓高峙，猶埋夕帳；螺台峻積，尚識朝基。信夷夏之奧區，而仙靈之窟宅也。
此寺乃曩在宋朝，早延題目。法師聿提神足，願啟規模。爰於殿前，更須彌之塔，因緣盛力，人以子來。徵日官而正墨，集風師而舉草。育王奔命，掃地戶而獻神兵；梵事馳心，感天官而下靈匠。崇階遽積，寶樹俄周；不殊仙造，還如湧出。故其粉畫之妙，丹青之要。璿基岌其六峙，雕關紛其四照。仙楹架雨。若披雲翳之宮；彩檻臨風，似遏扶搖之路。散華璫於月徑，璧合非遙；撥罾網於星潯，珠連可驗。玉虯承霤，素雲竇而將騫；金爵提甍，拂煙衢而待翥。瑤窗繡戶，洞達交輝；方井圓泉，參差倒景。雕鐫備勒，飛禽走獸之奇；藻繪爭開，複地重天之變。懸梁九息，良馬踆走而未窮；疊磴三休，的盧騁犍而知倦。是棲銀槨，用府瓊函。采舍衛之遺模，得浮圖之故事。爰自梁末，以迄皇初，城邑屢新，軒墀若舊。雖複百魔蜩沸，聽鼓鐸而懷音；六賊蜂屯，仰椽欒而革麵。多回淨施，罕犯仁宮。則知遐吹所會，斯同偃草；慈雲所潤，豈直流根？故能比蜀守之祠堂，長為典制；均魯王之秘殿，若有明徵。宜其作鎮一隅，俯炎荒而獨秀；盤基有地，冠終古而長存者乎？
國家業擁太初，事用皇極。高祖以援危撥亂，伏紫氣以登三。太宗以端拱繼明，自黃離而用九。皇上纘乾坤之令業，振文武之英風。太階平而百度理，中國定而兆人樂。時和歲阜，邑頌塗歌。以五刑不用，六械徒設。舟車四達，難論貢賦之差；襟帶八荒，非複華夷之隔。天寶降，地符昇。木石甄祉，飛沈效慶。雖葉和制變，實賴文思之功；而持盈守成，亦資連師之助。大中大夫使持節廣韶等州都督李某，早登清貫，夙踐崇軒。嘉猷迥發於天朝，善政果行於期月。越谿仙鍔，吐光芒而駭人；岱嶺寒鬆，排風飆以成性。美哉！稱由功著，鶻響徹於雲霄；方為時須，熊軾疲於道路。廣陵單轂，如送張綱；渤海亂繩，複思龔遂。王尊皂蓋，欣臨折阪之前；吳隱朱軿，更集貪泉之右。高名夙著，佛化橫飛。群盜屏跡而歸農，奸吏聞風而去職。京坻坐積，圄犴潛回。汲黯之臥淮揚，直聞清淨；王堂之居汝郡，但舉賢良。用能使檻穽不施，猛獸巡江而遠竄；市廛無擾，商旅倍道而相歡。颶風寢毒，炎埃罷厲；人稱有道，家實無為。加以援翰寫心，自契真廉之旨；高談見意，不逾元默之津。學究儒林，真窮釋部；知通人事，且味禪宗。道可以知歸，物繇其顯會。是歲也，忽於此塔，重睹神光，玉林照灼，金山具足。倏來忽往，類奔電之含雲；吐焰流精。若繁星之轉漢。傾都共仰，溢郭周窺，士女幾乎數裏，光景動乎七重。實孟冬之日也。觀夫至道不私，瑞生必由乎樂國；慶基有會，福至必依於善人。自非化足動微，教非飾跡，何以發真如之盛契，壯實相之輝華。
在昔鳳集潁川，宣後歸功於良守；龍遊湘浦，章帝布德於賢臣。曆選前猷，茲為故實。然後上和下睦，主聖臣良。滅火返風，雖有辭於進壤；母修子應，亦何愧於當仁？至於百越衣纓，三闕耆老，或代傳篁竹，氣推丹桂之城；家擅芝蘭，名動蒼梧之野。出平原而祛甲，擁崇闥以鳴鍾。並為蕃部之恩，親睹招提之瑞。同祈介福，共潔齋壇。罄龍象於南州，盡衣缽於西竺。會吞方仗，供備盂蘭。法鼓振而沙界肅，洪鍾鏘而鐵圍淨。妙財爰舍，法施爭流。華轂刃於香城，文駟填於寶廄。鏹藏巨億，更入僧田；價直百千，還登佛座。豈徒照車十乘，列隋氏之明珠；盈篚萬金，積大顛之寶具而已？
朝散大夫守長史某，地乘華緒，價偃名流。豫章擢而成幹，騏驥生而躡影。山濤天骨，無情吏隱之間；王衍風神，自出塵埃之表。自忝榮嶺海，作式瀛幽，略其小術，包其大體。振溫良之逸步，得毗讚之宏綱。布道移風，善寵邦政；歸休置驛，獨守家聲。然則野老行歌，雖致功於露冕；藩君坐嘯，固藉美於題輿。化成異壤，抑由同德。故能道揚法教，揮斥蓋纏。家懷方廣之恩，人慕韋陀之學。傳燈繼爌，曳組成陰；下逮府寮，旁周縣寀；並誌薰修，同希福慧。時有明威將軍行禺府折衝都尉李公，天子之舊屬，朝廷之夙將也。靈根自遠，聖族多奇。受睇盼於甘泉，奉衣纓於平樂。青龍帶劍，先超殿閣之榮；白虎銜珠，早陟齋壇之寵。自招皇誕，作鎮邊城。湟水樓船，遂勞都尉；灞陵車馬，尚識將軍；魂驚斷雁之峰，恩盡沈鳶之浦；濡鱗涸轍，處定水而彌勤；撫翼香林，在窮途而更切。頻光法會，薦委殊珍；護持攸仰，招提是屬。其兆基也如此，經綸璞藻，其大矣哉！爰有上座寶輪等，並妙根宿值，勝果將圓。翰飛般若之林，高步檀那之舍。慈衿密洞，散明月於談筵；智鍔相輝，化繁霜於寶刃。思雕琬譬，式播徽猷。
弟子家嗣太邱，忝閨門之薄宦；地連睢渙，竊藻繪之餘工。爰托下才，用旌高躅。豈知仲宣旅泊，方銜深井之悲；長卿罷歸，空負淩雲之氣？我之懷矣。乃作銘曰：
太息頹運，嗟乎失道。德弊為仁，物壯則老。縶猿情暗，求鴞計早。赤水沈珠，元邱墜寶。皇矣妙覺，蒸然應期。宗深微妙，業奧慈悲。燃燈匡俗，舍栰濟時。涅槃不住，般若無思。俯跡見生，和光不滅。色音雖昧，規模尚切。猗歟上人，穆彼惟新。智傾八藏，心超六塵。淒涼毀宅，解脫迷津。鴻冥佇想，龍蟄存身。青蓋遺邦，黃旗故服。原隰形勢，江山重複。磵戶秋明，岩盤夜燭。鼓鍾於宮，聲聞於外。聿求紫闥，言尋丹瀨。絕域棲遑，驚濤顛沛。至誠冥感，神珍顯會。甄陶設險，翼軫疏源。尉陀餘國，盧循舊邊。邑居雄盛，人物殷全。是維樂土，實曰龍川。蘆持靈刹，莊嚴寶塔。基構鼎新，亭欒櫨嶪。奔日宵排，歸雲曉納。架壁三休，連甍四合。分惟星紀，境控天池。棟宇縣邈，衡津推移。神機丕應，瑞景潛儀。光合玉廡，彩動金枝。凡我寮庶，同嗟權實。周顗情勤，王濛思逸。咫尺幽鍵，往來靈室。共蔭法堂，俱歸慧日。四維信受，三明宏益。貝葉紛綸，龍華舄奕。講肆宏敞，齊筵巨翼。供引純陀，飯回香積。天人合契，幽顯同心。傾家奉賄，破產移琛。軒裳敻騖，纓珮交臨。蘭薰習遠，檀那意深。偉哉連率，衝乎德化。職重隼裳，秩遵熊駕。酌貪貽則，還淳息詐。道濟香城，禎凝寶舍。琳琅什種，杞梓緇徒。調輕僧會，辨析文殊。奔螭易失，令鼠難拘。願刊貞瑉，永冠康衢。伊我窮途，欣茲勝謁。文休泛海，仲翔遊越。倘想知音，有懷明發。謬惟雅顧，叨陪天骨。爰抽弱翰，式敘高蹤。孤音易竭，獨賞難逢。思起王粲，悲生蔡邕，豈無章甫，誰適為容？
粵若三靈混極，惟神藏妙物之機；六氣潛周，惟聖握財成之柄。考龜龍於百代，覺路先迷；徵象馬於三川，元津晚辟。豈非君臣樸靜，則上皇扶失道之危；仁義沸騰，則大雄拯橫流之弊？然後階四禪而縱觀，再造淳風；生三昧而端求，一匡澆俗。詳窮秘躅，迥測冥機。觀俗化之浮沈，考經綸之去就，則知理非徒寢，勳華比天下之功；教不虛行，周孔雪寰中之誚。遂能往來真極，表裏睿圖。談慧日於昏衢，蔭慈雲於毀宅。由是妙音鴻漸，化跡龍飛；為法棟梁，作人父母。諸天競寫，金仙滿目之容；異事爭傳，貝葉璿花之偈。
慧義寺則安昌寺之遺基，周使持節車騎大將軍儀同三司大都督新州刺史安昌公之所建也。公諱則，字孝規，後魏景穆皇帝之元孫，司空安昌王之元子。雄才廣度，身膺海嶽之靈；華冕雕軒，地積王侯之氣。晚參周運，位列虞賓；爰撫新州，來光舊蜀。江分石犀，猶連赤岸之山；路對金牛，尚疑青泥之磴。榮高牧刺，養隔晨昏。披厚褥以驚心，撫長筵而下泣。以為臨川積慕，尚疏鍾阜之岩；康樂追懷，竟鑿廬峰之壁。傍稽勝托，俯植靈因。窮廣漢之名山，得長平之絕岫。憑危列戶，亙險乘甍。龕臨明月之宮，塔對浮雲之徑。青蓮湛目，下映香泉；赬果含唇，斜交寶樹。重扃寫翠，攀疊磴而煙周；複樹回丹，委連岡而電屬。真童入衛，山前桂樹之壇；神客來遊，水上芙蓉之殿。千楣鳳矯，橫鳥道而斜飛；萬栱虯蟠，俯虹莊而遝起。霞明春牖，即對談雞；露下秩亭，仍傳唳鶴。鬆門不雜，禪清避俗之心；竹院長閑，響合遊仙之梵。若夫招提淨域，棟宇長存；精舍祇洹，規摹可襲。亦猶林光舊址，遂起甘泉之宮；露寢餘基，因立靈光之殿。
自先後膺曆，今聖乘時。堯曦將佛鏡俱懸，軒車與法輪同轉。眷香城而側席，懷妙葉而旁施。爰加慧義之名，用徙安昌之號。鐫鎔間起，締飾爭飛。前司馬蘇良乂，首引甄操；前長史唐秀卿，繼敦崇拓。乃立彌勒下生像一鋪，諸佛新變相一龕，並對巘呈規，分崖合勢，容華秀絕，相好端明。盡雕刻之奇摹，執丹青之有契。隨峰寫狀，旌旗舍衛之兵；因石生姿，花葉祇園之樹。山靡進晚，麗飾晨岩；鷯戶迎宵，神光夜燭。如來應化，上辭兜率之天；菩薩分身，下入須彌之座。
時有就禪師者，俗姓馮氏，行遺生滅，思出塵勞。修定水之堤防，擢禪林之棟幹。法忍以精求解脫，俯會無生，慧嚴以身證涅槃，坐觀真諦。受蹤故事，隔代同符，形骨猶存，英靈可視。豈若武擔山下，惟傳智士之名；蜀郡江前，別畫文翁之像而已哉？又有慶法師者，俗姓王氏。貞機苦節，以般若為心謀；輔弼匡迷，以菩提為已任。遂使邑南偃化，爭傳廉恕之風；濮右馳情，競起鬆篁之節。爰有庾子山者，文場之俊客也。自黃旗東掃，青蓋西還，承有晉之衣纓，作大周之杞梓。嘉聲內振，健筆傍流；翠碣高懸，凡書未缺。瓊鍾俯徹，猶參吐鳳之音；石鏡傍臨，尚寫回鸞之跡。朝請大夫長史河東裴爽，公侯映代，貞白承家；臨九折以長驅，下雙流而作鏡，清通舊德。王休徵之不虛；領袖耆年，龐士元之獲展。縣令衛元，冰霜用足，江漢情多。傳衛玠之清談，兼衛恒之博識。牛刀屈銳，陵劍壁而裁風；鳳軫鳴徽，望琴台而助化。寺主大明法師，俗姓淳於氏，蓋齊上客之遺苗，漢廷尉之洪允。避地岷濮，代為豪酋。法師住持真教，棲息妙塗，臨雁塔而虔誠，仰龍宮而繹思。禪居遯跡，嚴君平之出塵；梵肆延賓，楊季卿之好事。上沐皇王之澤，下承連宰之功。收裏巷之謳謠，覽江山之體勢。鹹以為安昌故跡，雖篆德於前聞；新野殘書，未兼芳於後葉。爰求勝律，重勒奇蹤。托勃以知己之賓，校勃以當仁之分。文通、景純之筆，何後保先？襄川峴嶺之碑，為陵為穀。敢憑真眷，俯竭虛懷。披翰苑而長鳴，下辭庭而闊步。揚子雲之繼馬，人遠乎哉？蔡伯喈之嗣張，吾知之矣。敢作頌曰：
三千淨土，八萬名山。銀台海上，金闕雲間。禪居不雜，覺路長閑。鸞鶴棲舉，風煙往還。蜀門直望，岷波東瀉。川路黃牛，關城白馬。寶光仙鎮，來清钜野；紫磴三危，丹峰四下。顯元安昌，俾侯江漢。英威外發，妙謀內斷。慧則心機，孝為身幹。聿求勝跡，爰疏壯觀。跨嶮垂甍，緣崖構極。玉座交映，珍龕間飭。磴道魚鱗，山形鳳翼。露清軒冕，霞明篆刻。重巒架嶮，曲岫回廊。岩扉側啟，澗戶斜張。鬆門石塔，竹院涉場。齋庭合梵，講肆浮香。鬱紆甍棟，參差林沼。葉障奔禽，花岩度鳥。地遙心曠，塵疏俗少。鶴唳更秋，猿吟漏曉。法門幽寂，禪宮寥敻。樹杳煙深，泉飛虹映。實為妙域，傍滋道性。屢延銘表，頻流藻詠。銅梁上德，玉壘名師。飾傳覺照，顛闈文思。千齡道術，萬古風期。重規疊矩，何代無之？
原夫玉都瓊室，紫垣光大帝之庭；金闕銀台，元壁壯群仙之域。故能使神明有宅，駕日月以長驅；鸞鳳知歸，撫雲霓而上出。斯則層巢墐域穴，上皇迷棟宇之尊；考室靈台，中古識岩廊之貴。然後冕旒前序，提四海以為家；登步太階，列千門而有閌；況乎耆山形見，旁行草昧之先；❥光宅乾坤之右。雖鶴臨西，龍宮與正法同亡；而象化東流，雁塔與遺儀繼起。
白鶴寺者，蓋菩提寺之餘址，梁武皇之所建也。香城福地之舊，三巴五蜀之湊。裂岷山之奧域，分井絡之榮光。西包玉壘之墟，北瞰銅陵之野。南扃列第，門庭萬家；東戶連峰，岡巒千里。實伽藍之勝跡，得迦衛之英模。憑絕磴以圖規，俯長溪而作固。
自金陵不競，玉鏡無章。城池興南路之悲，亭障切北風之候。崩山鬥水，觸地網而三分；墜月奔星，劃乾綱而五裂。中原錯戾，慈門為虎豹之墟；滄海橫流，定水穴鯨鯢之浦。懷山既蕩法眾咸淪；林院榛蕪，軒堂委寂。遂使悲生棄並，堙玉甃於三泉；歎積為山，移瓊峰於九仞。
皇上攝千秋之寶運，緒三聖之宏機。挾宇宙而先神，禦雷風而首出。靈功不宰，華夷沾共貫之恩；至道無私，霜露得平分之序。考禎圖於日慎，寤寐同符；稽妙冊於年刀，幽明合貺。然後東巡巨鎮，追六聖而撫寰中；南面太壇，朝萬方而小天下。皇威既暢，寶應齋歸；川嶽薦靈，風煙動慶。丹烏抱日，疑增帝閣之華；素鶴低雲，若赴仙庭之會。昔白魚黃竹，業未峻於崇封；赤雁芝房，名不登於梵宇。爰徵瑞典，肇錫嘉名。重興般若之台，更起招提之院。金繩夕布，綿秀嶺以開壇；玉榜晨舒，擁回峰而辟戶。
爰有宏演上人者，法門之秀士也。行超常凍，思越恒饑。悲淨域之為墟，喜皇波之普泛。縱還舟於苦海，驚浪旋夷；叱歸馭於邪山，靈關非險。於是淨財雲委，真眾煙馳，如趨摩竭之宮，似向毗邪之國。縣令梁宏悅，首加甄緝；縣丞梁敬一，親昭施典。上憑天旨，爭開舍利之壇；俯會眾心，競起須彌之座。禺同故嶺，石鮮堅華。廣漢餘，地多疏斥。事關經始，人懷祗懼。重階不就，空思太室之氓；寶像無資，未獲黎陽之土。豈非冥期蚃，功參造化之外？故能果唇間發，蓮眸周映，貝齒含滋，璿毫起照。三十二相，臨玉座以相輝；八十四儀，擁金山而圓立。層甍四合，爍奔電於丹楹；復殿三休，絡浮煙於翠幌。因高積磴，疑遷倒景之台；架險連榮，似立迎風之觀。雕簷競注，縈霧道以龍回；繡桷爭飛，傃雲衢而鳳矯。寫歸禽於寶鏡，誤接朝鸞；圖走獸於文璫，疑棲夕兔。雷霆蓄泄，裁臨承霤之間；煙雨飛浮，未出層欒之下。輝丹青於菌壁，妙跡疑存；炳銑鋈於蓮龕，神輝自燭。鏘鏘櫩鐸，聲傳桂葉之風；焰焰山爐，氣結鬆陰之靄。仰真容於始旦，滿月晨昭；窺列棟於方宵，長虹夜發。香泉激溜，有符溫淨之池；珍木成行，無忝祇園之樹。信煦尼之別府，實兜率之殊庭者乎？
愛友上座法師等，情機藻瑩，戒律圓明。披玉笥以研芳，候瓊鍾而肅慮。禪姿曉映，依稀同雞岫之前；梵唄晨臨，仿佛像魚山之曲。縣令獨孤儉等，或鵬垂待運，終變道於中台；或蠖屈求伸，且毗風於下邑。鄉望儀曹等，或鹽泉錦室，家稱三蜀之豪；或抱樸懷仁，譽擁雙流之美。或以為山川肆踐，猶紀石於弇州；陵谷生哀，尚沈碑於峴首。況乎德因時盛，慶流封拜之辰；名為功登，事屬文明之運。豈可使璿猷被物，終昧燮於元機；金字韜華，不題勳於翠炎？敢作頌曰：
睿塗菌藹，靈機翕忽。玉架天都，金裁地闕。法王利見，香城繼發。雁塔齊雲，龍宮瘞月。長江近域，廣漢遺居。禪扃共往，梵宇全疏。跡均梁後，義切泰餘。山川牢落，榛莽邱墟。有聖聿興，惟皇降撫。因天因地，為雲為雨。日觀龍驤，煙壇鶴舉。肇開嘉號，重光淨土。猗歟上士，道場真政。物觀成章，子來興詠。土石吳彩，人靈合慶。寶座晨嚴，金山夕映。紫微分殿，青岑曜郭。復袖縈樓，攢峰跨閣。月低璿鏡，星連寶鐸。彩鳳將飛，蟠虹未落。森沈桂宇，肅穆筠壇。花明柳砌，葉暗朱欄。溪留夏雪，澗咽秋湍。山虛梵冷，穀靜鍾寒。法眾爰依，禪徒戾止。望風三蜀，征塵千里。頓首元墀，歸心翠扆。業超有色，功齊無始。偉哉冥化，妙矣能仁。去來均跡，前後俱身。寂滅為樂，般若為因。題芳翠瑉，敢詣靈津。
