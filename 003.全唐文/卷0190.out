炯，華陰人，舉神童，授校書郎，為崇文館學士，俄遷詹事司直，武后時坐從祖弟神讓犯逆左轉梓州司法參軍。秩滿，授盈川令，卒，中宗以舊僚追贈著作郎。
顯慶五年，炯時年十一，待制弘文館。上元三年，始以應制舉補校書郎，朝夕靈台之下，備見銅渾之象。尋返初服，臥病邱園，二十年而一徙官，斯亦拙之效也。代之言天體者，未知渾蓋孰是？代之言天命者，以為禍福由人，故作渾天賦以辯之。其辭曰：
客有為宣夜之學者，喟然而言曰：「旁望萬里之橫山，而皆青翠；俯察千仞之深谷，而皆黝黑。蒼蒼在上，非其正色；遠而望之，無所至極。日月載於元氣，所以或中而或昃；星辰浮於太空，所以有行而有息。故知天常安而不動，地極深而不測。可以為觀象之準繩，可以作談天之楷式。」
有稱周髀之術者，囅然而笑曰：「陽動而陰靜，天回而地遊。天如倚蓋，地若浮舟。出於卯入於酉而生晝夜，交於奎合於角而有春秋。天則西北既傾，而三光北轉；地則東南不足，而萬水東流。比於圓首，前臨胸者，後不能覆背。方於執炬，南稱明者，北可以言幽。此天與而不取，惡遑遑而更求？」
太史公有其容，乃盱衡而告曰：「楚既失之，齊亦未為得也。言宣夜者，星辰不可以闊狹有常；言蓋天者，漏刻不可以春秋各半。周三徑一，遠近乖於辰極；東井南箕，曲直殊於河漢。明入於地，葛稚川所以有辭；日應於天，桓君山由其發難。假蘇秦之不死，既莫知其為說；儻隸首之重生，亦不能成其算也。二客嘗亦知渾天之事與？請為左右揚搉而陳之。」
原夫杳杳冥冥，天地之精，混混沌沌，陰陽之本。何太虛之無礙？俾造化之多端。南溟玉室之宮，爰皇是宅；西極金台之鎮，上帝攸安。地則方如棋局，天則圓如彈丸。天之運也，一北而物生，一南而物死；地之平也。景短而多暑，景長而多寒。太陰當日之衝也。成其薄蝕；眾星傅月之光也。因其波瀾。乾坤闔辟，天地成矣；動靜有常，陰陽行矣。方以類聚，物以群分，吉凶生矣；在天成象，在地成形，變化見矣。部之以三門，張之以八紀。其周天也，三百六十五度；其去地也，九萬一千餘里。日居而月諸，天行而地止。載之以氣，浮之以水。生之育之，長之畜之，亭之毒之，蓋之覆之。
天聰明也，聖人得之；天垂象也，聖人則之。其道也，不言而信；其神也，不怒而威。驗之以衡軸，考之以樞機。三十五官為群生之係命，一十二次當下土之封畿。中衡、外衡，每不召而自至；黃道赤道，亦殊途而同歸。表裹見伏，聖人於是乎發揮；分至啟閉，聖人於是乎範圍。可以窮理而盡性，可以極深而研幾。
天有北斗，杓攜龍角，魁枕參首；天有北辰，眾星環拱，天帝威神。尊之以耀魄，配之以勾陳。有四輔之上相，有三公之近臣。華蓋岩岩，俯臨於帝座；離宮奕奕，旁絕於天津。列長垣之百堵，啟閶闔之重。文昌拜於大將，大理囚於貴人。泰階平而君臣穆，招搖指而天下春。
東宮則析木之津，壽星之野，箕為傲客，房為駟馬。天王對於攝提，皇極臨於宦者。左角、右角，兩曜之所巡行；陰間、陽間，五星之所次舍。後宮掌於燕息，太子承於塚社。宗人宗正，內外惇敘於邦家；市樓市垣，貨殖畢陳於天下。
北宮則靈龜潛匿，螣蛇伏藏。瓠瓜宛然而獨處，織女終朝而七襄。登漸台而顧步，禦輦道而徜徉。聞雷霆之隱隱，聽枹鼓之硠硠。南斗主爵祿，東壁主文章，須女主布帛，牽牛主關梁。羽林之軍所以除暴亂，壘壁之陣所以備非常。
西宮則天潢咸池，五車三柱。奎為封豕，參為白虎，胃為天倉，婁為眾聚。旄頭之北，宰制其邊陲；天畢之陰，蓄泄其雲雨。大陵積屍之肅殺，參旗九斿之部伍。樵蘇之地，出入於園苑；萬億之貲，填積於倉庾。
南宮則黃龍賦象，朱鳥成形。五帝之座，三光之庭。傷成於鉞，誅成於锧，福成於井，德成於衡。執法者，廷尉之曹，大夫之象；少微者，儲君之位，處士之星。天弧直而狼顧，軍市曉而雞鳴。三川之交，鶉火通其耀；七澤之國，翼軫其精。南河北河，象闕於是乎增峻；左轄右轄，邊荒於是乎自寧。乃有金之散氣，水之精液，法渭水之橫橋，像昆池之刻石。歲時占其水旱，滄溟應其潮汐。織女之室，漢家之使可尋；飲牛之津，海上之人易覿。
日也者，眾陽之長，人君之尊，天雞曉唱，靈烏晝踆。扶桑臨於大海。若木照於昆侖。太平太蒙，所以司其出入；南至北至，所以節其寒溫。龍山銜燭，不能議其光景；誇父棄策，無以方其駿奔。
月也者，群陰之紀，上天之使，異姓之王，后妃之事。方諸對而明水洽，重暈匝而邊風駛。裁盈蚌蛤，則虜騎先侵；適鬥麒麟，則暗虎潛值。
五星者，木為重華，火為熒惑，鎮居戊巳，斯為土德。太白土西，辰星主北，俯察人事，仰觀天則。比參右肩之黃，如奎大星之黑。五材所以致用，七政於焉不忒。同舍而有四方，分天而利中國。赤角犯我城，黃角地之爭。五星同色，天下偃兵。趨前舍為盈，退後舍為縮。盈則侯王不寧，縮則軍旅不復。或向而或背，或遲而或速。金火犯之而甚憂，歲鎮居之而有福。
觀眾星之部署，曆七耀而驅馳。定天下之文，所以通其變；見天下之賾，所以象其宜。然後播之以風雨，威之以霜霰。或吐霧而蒸雲，或擊雷而鞭電。一旬而太平感，膚寸而天下遍。白日為之晝昏，恒星為之不見。爾乃重明合璧，五緯連珠，青氣夜朗，黃雲晝扶。握天鏡，授河圖。若曰賜之以福，此明王聖帝之休符。至如怪雲祅氛，冬雷夏雪，日暈長虹，星流伏鱉。陰有餘而地動，陽不足而天裂。若曰懼之以災，此昏主亂君之妖孽。
昔者顓頊之命重黎，司天而司地；陶唐之分仲叔，宅西而宅東。其後宋有子韋，鄭有裨灶，魏有石氏，齊有甘公。唐都之推星，王朔之候氣，周文之視日，吳範之占風，有以見天地之情狀，識陰陽之變通。
《詩》云「謂天蓋高」，《語》云「惟天為大」。至高而無上，至大而無外。四時行焉，萬物生焉。群神莫尊於上帝，法象莫大於皇天。靈心不測，神理難詮。日何為兮右轉？天何為兮左旋？盤古何神兮立天地？巨靈何聖兮造山川？螟何細兮？師曠清耳而不聞，離婁拭目而無見，鵬何壯兮？搏扶搖而翔九萬，運海水而擊三千。龜與蛇兮異其短長之質，椿與菌兮殊其大小之年。鍾何鳴兮應霜氣？劍何伏兮動星躔？列子何方兮御風而有待？師門何術兮驗火而登仙？魯陽揮戈兮轉於西日，陶侃折翼兮登乎上元。女何冤兮化精衛？帝何恥兮為杜鵑？爭疆理者有零陵之石，聞弦歌者有蓋山之泉。若怪神之不語，夫何述於此篇？以天乙之武也，焦土而爛石；以唐堯之德也，襄陵而懷山；以顏回之仁也，貧居於陋巷；以孔子之聖也，情希乎執鞭。馮唐入於郎署也，兩君而未識；揚雄在於天祿也，三代而不遷；桓譚思周於圖讖也，忽焉不樂；張衡術窮於天地也，退而歸田。我無為而人自化，吾不知其所以然而然。
粵若雲橫於鬥，月離於畢，石燕初化，泥牛未失。重陰潤礎，看澍雨而交飛；行潦浸階，見浮漚之亂出。爾其合散無常，漂蕩自然，形色虛潔，表裏澄鮮。似珠胎之出漢，若星象之浮川，拂還風而獨轉，偶倒景而雙圓。夫其仁也，不輕蛙黽之穴；夫其勇也，不怯蛟龍之泉。觸奔槎而遽碎，近浮藻而還連。
觀夫繞砌潢汙，回塘綠水，長簷連屬，通溝表裏，排亂滴而攢生，逼潀流而細起。乘川則逝，遇坎則止，雖有近於泥沙，信無累於囂滓。既生既滅，如幻如夢，體象明媚，上下衝融，徘徊未息，展轉何窮，識盈虛之不定，知造化之皆空。則知生也若浮，榮兮如寄，秉陰守不競之德，就下保撝謙之義。清虛自若，有高尚之風；隱顯無恒，有行藏之智。則有縉紳公子，思浮思沉，乘時趨勢，佩玉鏘金，見浮漚之形象，息狙詐之機心。況乎失路書生，懷憤胸臆，規術恬靜，節行孤直。覺萬化之俄頃，知千齡之瞬息，能不操紙殫毫，敘浮漚之德。
儒有傳經在乎致遠，力學在乎請益，士安號於書淫？元凱稱於傳癖。高眠孰可，詎貽邊子之嘲？甘寢則那，寧恥宰予之責？伊國工而嚐巧，度山林以為格。既有奉於詩書，故無違於枕席。
樸斫初成，因夫美名。兩足山立，雙鉤月生。從繩運斤，義且得於方正；量枘制鑿，術乃取於縱橫。功因期於學殖，業可究於經明。不勞於手，無費於目。開卷則氣雜香芸，掛編則色聯翠竹。風清夜淺，每待蘧蘧之覺；日永春深，常偶便便之腹。股因茲而罷刺，膺由是而無伏。庶思覃於下幃，豈遽留而更讀？其利何如？其樂隻且。
巾遂掛於簾幌，履誰曳於階除？每偶草元之字，不雜非聖之書。比角枕而嗟匿，匹瑤琴而病諸。爾其臨窗有風，閉戶多雪。自得陶潛之興，仍秉袁安之節。既幽獨而多閑，遂憑茲而遍閱。讀《易》則期於索隱，習禮則防於誌悅。倘叔夜之神交，固周公之夢絕。其始也一木所為，其用也萬卷可披。墨沼之前，謂江帆之乍至；書林之下，若雲翼之新垂。動靜隨於語默，出處任於免推。必欲事於所事，實斯焉而取斯。因謂之曰：「爾有卷兮爾有舒，為道可以集虛；爾有方兮爾有直，為行可以立德。濟筆海兮爾為舟航，騁文囿兮爾為羽翼，故吾不知夫不可，聊逍遙以宴息。」
粵大周如意元年秋七月，聖神皇帝御洛城南門，會十方賢眾，蓋天子之孝也。
渾元告秋，羲和奏曉。太陰望兮圓魄皎，閶闔開兮涼風嫋。四海澄兮百川晶，陰陽肅兮天地窅。掃離宮，清重閤，設皇邸，張翠幕。鸞飛鳳翔，睒易倏爍；雲舒霞布，翕赫忽霍。陳法供，飾盂蘭。壯神功之妙物，何造化之多端？青蓮吐而非夏，赬果搖而不寒。銅鐵銀錫，璆琳琅玕。映以甘泉之玉樹，冠以承露之金盤。憲章三極，儀形萬類。上寥廓兮法天，下安貞兮象地。殫怪力，窮神異。少君王子，掣曳兮若來；玉女瑤姬，翩躚兮必至。鳴鷫鸘與鸑鷟，舞鶤雞與翡翠。毒龍兮赫然，狂象奔兮沈醉。怖魍魎，潛魑魅。離婁明目，不足見其精微；匠石洗心，不足徵其奧秘。繽繽紛紛，氤氤氳氳。五色成文若榮光，休氣發彩於重雲。蒨蒨粲粲，煥煥爛爛。三光壯觀若合璧，連連珠耿耀於長漢。夫其遠也，天台傑起，繞之以赤霞；夫其近也。削成孤峙，覆之以蓮花。晃兮瑤台之帝室，兮金闕之仙家。其高也。上諸天於大梵；其廣也，遍法界於恒沙。上可以薦元符於七廟，下可以納群動於三車者也。
於是乎騰聲名，列部伍，前朱雀，後元武，左蒼龍，右白虎，環衛匝，羽林周。雷鼓八面，龍旂九斿，星戈耀日，霜戟含秋。三公以位，百寮乃入，鳴佩鏘鏘，高冠岌岌。規矩中，威容翕，無族談，無錯立。若乃山中禪定，樹下經行。菩薩之權現，如來之化生。莫不汪洋在列，歡喜充庭。天人儼而同會，龍象寂而無聲。聖神皇帝乃冠通天，佩玉璽，冕旒垂目，紞纊塞耳，前後正臣，左右直史，身為法度，聲為宮徵，穆穆然南面以觀矣。八枝初會，四影高懸。上妙之座，取於燈王之國，大悲之飯，出於香積之天。隨藍寶味，舍衛金錢。麵為山兮酷為沼，花作雨兮香作煙。明因不測，大福無邊。鏗九韶，撞六律，歌千人，舞八佾。孤竹之管，雲和之瑟，麒麟在郊，鳳凰蔽日，天神下降，地祇咸出。於是乎上公列卿，大夫學士，再拜稽首而言曰：「聖人之德，無以加於孝乎？」
散元氣，運洪爐，斷鼇足，受龍圖，定天寶，建皇都。至如立宗廟，平圭臬，繡栭文楣，山楶藻棁。昭穆敘，樽罍設，以覲嚴祖之耿光，以揚先皇之大烈。孝之始也。考辰耀，制明堂。廣四脩一，上圓下方。布時令，合烝嘗。配天而祀文考，配地而祀高皇。孝之中也，定理大乘，昭群聖，光祖考，登靈慶，發深心，展誠敬。刑於四海，加於百姓。孝之終也，夫孝始於顯親，中於禮神，終於法輪。武盡美矣，周命惟新。聖神皇帝於是乎唯寂唯靜，無營無欲，壽命如天，德音如玉。任賢相，惇風俗遠佞人，措刑獄，省遊宴，披圖籙，捐珠璣，寶菽粟。罷官之無事，恤人之不足。鼓天地之化淳，作皇王之軌躅。太陽夕，乘輿歸，下端闈，入紫微。
蘭之猗猗，窅窅其香，遁世無悶，抱道深藏。不以無人，而遂廢其芳，磅礴冰霜之際，虛徐蕭艾之場。揭之揚之，於古有光；不采而佩，於蘭無傷。豈膏黍之為用也，必焚必割？珠犀之畢通也，必剖必絕。雖佩玉而垂紳，亦吐甫而握發。
粵若稽古聖皇，重暉日光。開博望之苑，辟思賢之堂。華館三襲，雕軒四下。地則經省而書坊，人則後車而先馬。相彼草木兮，或有足言者。籲嗟青苔，今可得而聞也。
借如靈山偃蹇，巨壁崔嵬。畫千峰而錦照，圖萬壑而霞開。王孫逝兮山之隈，披薜荔兮踐莓苔。悵容與兮徘徊。一去千年兮時不複來，至若圓潭寫鏡，方流聚玉。苔何水而不清？水何苔而不綠？漁父遊兮漢川曲，歌滄浪兮濯吾足。桂舟橫兮蘭枻觸，浦漵回兮心斷續。別有崇台廣廈，粉壁椒塗。梁木蘭兮椽玳瑁，草離合兮樹珊瑚。白露下，蒼苔蕪，暗瑤砌，澀瓊鋪。有美人兮向隅，應閉門兮踟躕。心震蕩兮意不愉，顏如玉兮淚如珠。請循其本也，見商羊兮鼓舞，召風伯兮電赴，占顧兔兮離畢星，雷闐闐兮雨冥冥。浩兮蕩兮見潢汙之滿庭，倏兮忽兮視苔蘚之青青。
爾其為狀也，冪曆綿密，浸淫布，斑駁兮長廊，夤緣兮古樹，肅兮若遠山之松柏，汎兮若平郊之煙霧。春淡蕩兮景物華，承芳卉兮藉落花；歲崢嶸兮日雲暮，迫寒霜兮犯危露。觸類而長，其生也蕃。莫不文階兮鏤瓦，碧地兮青垣。別生分類，西京南越。則烏韭兮綠錢，金苔兮石發。苔之為物也賤，苔之為德也深。夫其為讓也，每違燥而居濕；其為謙也，常背陽而即陰。重扃秘宇兮不以為顯，幽山窮水兮不以為沈。有達人卷舒之意，君子行藏之心。唯天地之大德，匪予情之所任。
庭菊，美貞芳也。天子幸於東都，皇儲監守於武德之殿，以門下內省為左春坊。今庶子裴公所居，即黃門侍郎之廳事也，其庭有菊焉。中令薛公，昔拜瑣闥，此焉遊處。今兼左庶子，止於東廳。甍宇連接，洞門相向。每罷朝之後，未嚐不遊於斯，詠於斯，覽叢菊於斯。歎其君子之德，命學士為之賦。是日也。薛凱以親賢為洗馬，田岩以幽貞為學士。高元思、張師德以至孝托後車，顏強學、沈尊行以博聞兼侍讀。周琮、李憲、王祖英、曹叔文以儒術進，崔融、徐彥伯、劉知幾、石抱忠以文章顯。德行則許子豐，耆舊則權無二，駱縯則詁訓之前識，張相則老莊之後興。並承高命，鹹窮體物。小子托於吹竽之末，敢闕其詞哉？遂作賦云：
日子貞矣，於彼重陽；菊之榮矣，於彼華坊。含天地之精氣，吸日月之淳光。雲布霧合，箕舒翼張。鬱兮蔓衍，鬱兮芬芳。瑉枝金萼，翠葉紅芒。其在夕也，言庭燎之皙皙；其向晨也，謂明星之煌煌。爾其萬里年華，九州春色。花的兮如錦，草連綿兮似織。當此時也。和其光，同其塵，應春光而早植。及夫秋星下照，金氣上騰，風蕭蕭兮瑟瑟，霜刺刺兮棱棱。當此時也。弱其誌，強其骨，獨歲寒而晚登。
雨還風去，天長地久。純黃象於後土，故采桑而菊衣；輕體禦於神仙，故登山而菊酒。文賓采之而羽化，康公服之而不朽。東極於是長生，南陽以之眉壽，胡太尉之允誠，光輔漢庭。萬幾理，三階平。及暮年華發垂肩，秋菊落英，蠲邪滌瘵，於焉永貞。鍾太傅之家聲，彝倫魏室，道合鹽梅，功成輔弼。降文星之命，修彭祖之術。保性和神，此焉終吉。君章請老，歲久懸車。秋風生兮北園夕，白露濕兮前階虛。佇閑庭之曠邈，對涼菊之扶疏。人生行樂，孰知其餘？淵明解印，退歸田野。山鬱律兮萬里，天蒼莽兮四下。憑南軒以長嘯，出東籬而盈把。歸去來兮何為者？
若此窈窕重闈，亙青瑣兮接黃扉；深沈大壯，通肅成兮連博望。乃有{非邑}鄉貴族，薛縣名家，共汾河之鼎氣，同庶子之春華。朝遊夕處，徘徊顧慕。歎搖落於三秋，委貞芳於十步。伊纖莖之菲薄，荷君子之恩遇。不羨池水之芙蓉，願比瑤山之桂樹。歲如何其歲已秋，叢菊芳兮庭之幽，君子至止，悵容與而淹留。歲如何其歲將逝，叢菊芳兮庭之際，君子至止，聊從容以卒歲。
魯大夫登大庫，觀上元。端北辰以正象，望南極之穹天；辨列宿之高映，見丈人之獨懸。色熒煌以奪目，形皎潔而臨邊；候德至而浮彩，副時和而應躔。爾其元鳥司分，蒼龍禦曆；節春秋而隱見，當丙丁而的。且遺光以表慶，亦應祉而純錫。故經曰：「其國泰，其星明，天垂象，物與禎，循晷度而靡替，順璿衡而則呈，其座也一，符帝者之一位；其義也壽，契烝哉之壽名。元武宵中，偵西陸以凝質；白藏氣杪，直南郊以散精。夫有開必先，無福不應；若政事中律，則嘉祥葉證。五緯分影而交朗，九月騰華而吐孕。此乃王澤宏，天瑞作；恒星轉耀而同煥，布景搖輝以相薄。初昇穹昊，月午而孤燭猶然；末映疏林，夜久而圓珠未落。景貺繁集，靈機眾夥；臣望氣以敷奏，君向陽而拱坐。雖戩穀而自天，實休徵之在我。騂芒下射，滅草莽之飛螢紫焰旁融，掩榆關之流火；老人彰矣，成此乾文。老人出矣，讚此明君。書玉牒以垂範，紀緗圖而播芬。自古為天官者，莫不察時變，紀殊尤。唐昧擅譽於南楚，史佚專美於西周；宋則子韋遐鑒，鄭乃裨灶深求。殷馗縱眺，識曹公之肇跡；李郃凝目，知漢使之將遊。餘非曩昔之群彥，愧懵學於前修；徒循甘石之遺旨，願獻祜而歸休。
臣某等言：司馬郎中王智敬至，伏奉今月日手詔：璿璣下照，睹天象之三光；玉檢前開，見河洛之八卦。發揮圭璧，感召風雲。不知手之舞之，足之蹈之者也。臣等稽之天地，明山辟長男之宮；步之日星，樂府奏重光之曲。三王所以立教者，天子為先；萬國所以稱貞者，元良是寄。伏惟天皇禦中，道踐平階。對揚文武之休命，紹述古先之大業。洛京朝市，義協於省方；秦地山河，事資於監守。皇太子一物三善，四方繼明。孝以承親，顯於直城之路；明以照下，驗於長壽之街。虔奉絲綸，躬親政事。德刑詳矣。既遠安而邇肅；博愛先之，亦塗歌而裏詠。固以禮成恭敬，道洽溫文。知寶曆之無疆，信蒼生之幸甚。
臣等竊循愚蔽，謬荷恩私，或位聯輔弼，職在台衡。希少陽之末光，自韜螢火；洽重海之餘潤，已息牛涔。不謂殊獎曲覃，真文俯及，載之眉首，奉以周旋。聽葛天氏之之歌，方慚此慶？聞有虞氏之石，未均斯喜。但知懷璧之罪，不可越鄉；豈敢貪天之功，以為已力？傾誠每積，候朱鳥於南宮；拜德無因，限蒼龍於左闕。臣無任雲雲。
古者太昊庖犧氏，仰以觀象，俯以察法，造書契而文籍生。次有黃帝軒轅氏，長而敦敏，成而聰明，垂衣裳而天下理。其後數遷五德，君非一姓。體國經野，建邦設都。文質所以再而複，正朔所以三而改。夫改正朔者，謂夏后氏建寅，殷人建醜，周人建子。至於以日係月，以月係時，以時係年，此則三王相襲之道也。夫易服色者，謂夏后氏尚黑，殷人尚白，周人尚赤。至於山、龍、華蟲、宗彝、藻、火、粉米、黼、黻，此又百代可知之道也。
今蘇知機表奏請立節文改章服，奉付禮官學士詳定是非者，謹按《虞書》曰：「予欲觀古人之象，日月、星辰、山、龍、華蟲、作會、宗彝、藻、火、粉米、黼、黻、絺繡。」由此言之，則其所從來者尚矣。夫日月星辰者，象聖王光照下土也。山者，布散雲雨，象聖王澤霑下人也。龍者，變化無方，象聖王應時布教也。華蟲者，雉也，身被五彩，象聖王體兼文明也。宗彝者，虎蜼也，以剛猛制物，象聖王神武定亂也。藻者，逐水上下，象聖王隨代而應也。火者，陶冶烹飪，象聖王至德日新也。粉米者，人恃以生，象聖王為物之所賴也。黼者能斷割，象聖王臨事能決也。黻者兩已相背，象君臣可否相濟也。
逮有周氏，乃以日月星辰為旌旗之飾，又登龍於山，登火於宗彝，尊神明也。於是乎制袞冕，以祀先王也。九章者，法陽數也。以龍為首章，袞者，卷也。龍德神異，應變潛見，表聖王深識遠知，卷舒神化也。又制鷩冕，以祭先公也。鷩者，雉也，有耿介之誌，表公有賢才，能守耿介之節也。又制毳冕，以祭四望也。四望者，嶽瀆之神也。虎蜼者，山林所生，明其象也。又制絺冕，以祭社稷也，社稷者，土穀之神也。粉米由之而成，象其功也。又制元冕，以祭群小祀也。百神異形，難可遍擬，但取黻之相背，昭異名也。夫以周公之多才也，故治定制禮，功成作樂。夫以孔宣之將聖也。故行夏之時，服周之冕，行王之法服，乃此之自出矣。天下之服，能事又於是乎畢矣！
今知機表狀請制大明冕十二章，乘輿服之者。謹按，日月星辰者，已施於旌旗矣。龍山火米者，又不逾於古矣。而雲麟鳳有四靈之名，元龜有負圖之應，雲有紀官之號，水有盛德之祥，此蓋別表休徵，終是無所比象。然則皇王受命，天地興符，仰觀則璧合珠連，俯察則銀黃玉紫。盡南宮之粉墨，不足寫其行狀；罄東觀之鉛黃，無以紀其名實。固不可畢施於法服也。
雲也者，從龍之氣也；水也者，藻之自生也，又不假別為章目也，此蓋不經之甚也。又鸞冕八章，三公服之者，鸞者太平之瑞也，非三公之德也。鷹鸇者，鷙鳥也，適可以辨刑曹之職也。熊羆者，猛獸也，適可以旌武臣之力也。又稱藻為水草，而無法象。引張衡賦云：「帶倒茄於藻井，被紅葩之狎獵。」謂為蓮華，取其文彩者。夫茄者，蓮也，藻者，飾也。蓋以蓮飾井，非謂藻為蓮。若以蓮代藻，變古從今，既不知草木之名，亦未達文章之意，此又不經之甚也。又毳冕六章，三品服之者。按此王者祀四望服之名也。今三品乃得同王之毳冕，而三公不得同王之袞名，豈惟顛倒衣裳，抑亦自相矛盾，此又不經之甚也。又黼冕四章，五品服之者。考之於古，則無其名；驗之於今，則非章首。此又不經之甚也。
國家以斷鼇煉石之功，今上以緯地經天之德，漢稱文景，周曰成康，講八代之樂，蒐三王之禮，文物既行矣，尊卑又明矣，天下已和平矣，萬國已鹹寧矣。誠請順考古道，率由舊章，弗詢之謀勿庸，無稽之言勿聽。若夫禮惟從俗，則命為制，令為詔，乃秦皇之故事，猶可以適於今矣。若夫義取隨時，則出稱警，入稱蹕，乃漢國之舊儀，猶可以行於代矣。亦何取於變周公之軌物，改宣尼之法度者哉？謹議。
