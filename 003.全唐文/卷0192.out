法象莫大於天地，變通莫大乎四時。懸象著明，莫大乎日月；備物致用，莫大乎聖人。夫子諱某，字仲尼，魯國鄒人也。龜龍負讖，帝鴻驅八翼之軒；魯鳥呈文，天乙降三分之璧。五十二戰，權輿驟帝之基；二十七征，草昧馳王之業。平域中之禍亂，掃天下之虔劉。以盛德大業之尊，當開階立隧之重。及其山崩海竭，日薄星回，曆數不還，謳謠遂遠。元子賓周而建國，二王之車服可尋；上卿翼宋而承家，三命之衣冠再襲。是故陰陽混合，泄符瑞於平鄉；宇宙氤氳，灑休徵於闕里。龍準而龜背，月角而雷聲。有軒帝之殊姿，有殷王之異表。山開遁甲，尼邱落於紫垣；星掌巫咸，鉤鈐墜於蒼陸。淨光童子，來遊姬旦之郊；乾象明靈，下俯庖犧之國。
十五而誌學，三十而有成。申下問於伯陽，屈帝師於郯子。天為木鐸，九州知發號之期；吾豈匏瓜？一國有來蘇之望。嘗登委吏，稍踐中都，天下可臨，諸侯取則。以之禮而國定，司空之官以成禮；以之義而國平，司寇之官以成義。掌山林於夏典，物得其生；聽獄訟於秋官，人忘其死。大夫亂法，仍行兩觀之誅；陪臣執權，即問三雍之罪。強公室，弱私家，敘君臣，明長幼。用能使犧牲鬯，不登闤闠之庭；羽戟旌旄，不列壇場之位。
當斯時也，三光薄蝕，九土分崩。夷狄有君，中華無禮。周京赫赫，成康之至教蔑聞；魯國岩岩，堅聖之餘風已墜。河圖未出，吾道不行；周流八方，經營四海。治亂運也。窮通命也。荷天下之至聖，仍逢盜蹠之軍；仗天下之至和，猶有匡人之逼。德生於我，樂天命而保憂？文不在茲，臨大難而無懼。
使仁者必信，安有伯夷？使智者必行，安有王子？豈三千擊水，牛蹄不能鼓橫海之鱗；九萬摶風，雞羽不能扇垂天之翼？然後上不臣天子，下不事諸侯。乘殷之略，服周之冕。或屈伸於季孟之閑，或動靜於魚龍之際。下學而上達，將聖而多能。博而無名，信而好古。察殷周之禮樂，損益可知；觀杞宋之文章，賢才不足。數年學《易》，伏羲龍馬之圖；三月聞韶，媯帝鳳凰之典。信存乎德，術數貫於神明；意見乎時，制作侔於造化。已所不欲，則一言可以終身；人之莫違，則一言可以亡國。惡鄭衛之亂雅樂，惡利口之覆邦家。榮辱定於樞機，襃貶存乎簡牘。
精誠密召，北辰開紫掖之星；福應全來，中極敷元雲之氣。乃若知幽明之故，見天地之心，有感而遂通，不行而克至。年當甲子，潛知啟漢之萌；音葉宮商，預察亡秦之兆。星移大火，追責天司；月入陽街，無勞雨備。季桓子賁羊之井，推水石之禎祥；陳惠公集隼之庭，驗蠻夷之貢賦。然後曆三辰而玉步，照四極而金聲。坐於緇帷之林，浮於亶州之海。門生七十，仰天路以無階；弟子三千，望宮牆而不入。哲人之能事畢矣，先王之至德行矣。配乎二象，不能遷必至之期；參乎兩曜，不能稽非常之動。南遊楚國，遂聞衰鳳之歌；西狩魯郊，獨下傷麟之泣。
夫子周靈王二十一年冬十月庚子生，至魯哀公十有六年夏四月己丑卒，凡享年七十二，於今一千餘歲。泰山頹而梁木壞，微言絕而大義乖。傳饗祀於百家，奉琴書於十代。秦始皇見登床之讖，始亂衣裳。魯恭王看壞壁之書，猶聞絲竹。漢圖起於六千日，賜金之禮載優；魏德行於五十年，刻石之風未泯。述文武者，皆憲章於聖人；修學校者，僉折衷於夫子。自韋鞲玉曆，毳幕瑤圖，皇天無早白之徵，戎狄起豺狼之釁。摧六律，絕笙竽，塞師曠之耳，天下之人廢其聽矣；散五彩，滅文章，膠離朱之目，天下之人黜其明矣。我高祖神堯皇帝因三靈之寶曆，藉萬國之歡心。風起北方，月行中道。削平宇宙，戢干戈於羊馬之年；彈壓華夷，照文物於龍蛇之代；太宗文武聖皇帝昇瑤壇於曲洛，受玉版於平河。經天緯地，蕩海夷嶽。坐元宮而密轉，紫微光帝宅之尊；戴黃屋以深居，赤縣列神州之貴。今上天無私覆，道不虛行。馭六氣而平太階，乘八風而制群動。星連月合，層台有觀朔之勞；海晏河移，直筆有書祥之倦。封泰山而禪梁甫，千載同歸；敞衢室而築明堂，百靈咸秩。雲行雨施，品物流形；天尊地卑，乾坤定矣。若乃虞夏商周之禮，考正朔而三遷；東西南北之人，混風聲而一變。環林拂日，映高柳而對扶桑；圓海澄天，走鯤池而涵象浦。粵以乾封元年，有詔追贈夫子為太師，咸亨元年，又詔州縣官司營葺學廟。憑風雲於異代，照日月於殊途。逝者有知，歿而無朽。如綸如綍，大君施號令之嚴；匪樸匪雕，上宰極司存之敬。
長江令楊公，宏農筆陰人也，即華山公之孫，大將軍之子。朱宮帶地，明河一葦之西；黃闕中天，神嶽千花之北。山川壯麗於區宇，人物繁多於海內。齊九龍而闊步，一門鍾豹變之榮；襲五公而長驅，四代赫蟬聯之祉。出忠入孝，誕秀興賢，冠蓋城邑，池台鍾鼓。英靈輻輳，鏘鏘萬玉之門；嘉瑞駢羅，濟濟千金之子。是故北方多士，太一壯其魁梧；南國仙人，中書偉其端雅。椅桐可仰，丹漆兼施。照明月於胸懷，吐清風於襟袖。臧武仲之智，卞莊子之勇，可以為大臣矣。韓尚書之臨八座，發跡下邳。卓太尉之踐三階，來從密縣。自操刀入仕，聞魯邑之弦聲；解劍分司，察豐城之寶氣。汝陰徐令，人號無雙；河內王君，時稱未有。飛雪千里，不能改松柏之心；名都十城，不能動夷齊之行。先是殊方暴客，常嚴钜野之兵；絕磴奸豪，每縱黃池之虣。數州常以為弊，曆政所不能移，行人為之聚眾，耕父由其釋耒。公英謀獨斷，銳氣無前，奮一劍以戮元凶，馳單車而躡遺噍。道旁牛馬，並屬羅衡；縣內神明，皆稱傳炎。若乃山林猛獸，動星象而垂文；江漢貙，鼓風飆而作氣。城門六閉，未防虞吏之災；都市三言，終有山君之暴。公雄心裂眥，壯發衝冠。按東海之金刀，飛北斗之石箭。岡巒不擾，有符劉孟之城；坑穽無虞，更似童君之邑。自非愛人猶子，視物如傷，豈能躬斬凶渠，親除災害？與夫赤繩不用，道被於瑕邱，桴鼓希聞，化移於京洛可同年語哉？然後示之以禮義，陳之以庠序。憑三時之閑暇，興役鳩工；視四野之川原，依城負郭。青泥險磴，斜連白馬之關；赤岸長波，遠注黃牛之峽。懸四方而開益部，照參伐於天光；賦三錯而辟梁州，絕岷嶓於地德。背山臨水，掩全蜀蜀之膏腴；望日占星，采公宮之法度。丹牆數仞，吐納雲霞；椽柱三間，蔽虧風雨。琉璃曉辟，東宮雀目之窗；玳瑁朝懸，西漢虵鱗之桷。圖光芒於北斗，聖質猶生；赫符彩於連珠，宏姿可想。至於月衡月準，山額山庭，侃侃星文，堂堂日角，莫不向之如在，疑遊北上之山；望之儼然，似矚東流之水。
博士助教某等，西州聞望。南國英靈，駭飛兔於文場，躍雕龍於筆海。揚雄博識，神遊象係之端；李郃幽通，思入璣衡之表。每至韶光令月，朱鳥乘春，爽氣高天，元龜送曆。瓊籩玉豆，中堂奉先聖之儀；石磬金鍾，南面習諸侯之禮。華陽會子，鼓篋來遊；蜀國顏生，摳衣請學。弦歌在側，還昇武騎之台；禮樂居前，重睹文翁之室。祁祁茂德，濟濟時英。聖人千載之風，儒者一都之會。丞主簿尉某等，青田戒露，望華蓋而長鳴；綠地生風，下仙閭而直轡。大夫貞節，還居內史之丞；文學明經，猶曆南昌之尉。鄉望某等，王孫獵騎，騁原隰之盤遊；公子文鋒，敘江山之體勢。符偉明以都官謝職，逢有道而相推；趙元淑以郡吏從班，見司徒而不拜。僉以鄉閭少事，風月多懷，命童子於靈台，就門人於相圃。冬禮春詩之化，再造雙川；淹中稷下之風，一匡三蜀。若夫平南壯烈，沈流水於裁碑；逐北勳庸，登燕山而刻頌。庾太尉新亭之墓，尚有黃金；鄭康成通德之門，猶存白瓦。況乎功苞大象，績被蒼生，豈使銘典闕如，音塵不嗣？是則雕牆峻宇，列冠蓋於宜城；塞陌填街，考春秋於太學。小人狂簡，不知所以裁之；夫子文章，今可得而言也。詞曰：
西昆玉闕，南海金堂。惟惚惟恍，一陰一陽。三辰赫赫，九土茫茫。太極天帝，神州地皇。驪連上古，混沌中央。降及軒頊，終於夏商。四時玉鬥，五緯珠囊。聖德千載，淳風八荒。天開赤籙，日照青光。識協金匱，兵符玉璜。化隆文武，澤盛成康。天子穆穆，諸侯皇皇。春秋代謝，宗社危亡。帝典無象，人倫不綱。山河命德，天地興祥。禮樂三變，文明一匡。原承少典，祚啟成湯。吹律丹鳳，銜符白狼。三仁去國，再命循牆。不有積善，其何以昌？降靈鄒邑，誕哲平鄉。月角摛彩，星鈐吐芒。文行忠信，恭儉溫良。或默或語，能柔能剛。學而不厭，師亦何常？通禮明德，尊賢毀方。古之君子，昔者明王。道協公旦，神交帝唐。攝官從事，服冕端章。示之以德，臨之以莊。澤如春雨，威若秋霜。男女斯別，尊卑克彰。時逢板蕩，運屬棲遑。入齊損味，居陳絕糧。登山極目，臨水徜徉。無道斯隱，舍之則藏。季孫大齎，敬叔揄揚。問官郯子，受樂師襄。神明協讚，雅頌鏗鏘。紫麟遙集，丹鳥遠翔。生靈水火，家國舟航。功符日用，德協天長。倏嗟崩嶽，奄歎摧梁。昧昧神道，悠悠彼蒼。書開壞宅，讖識登床。與供輕重，因時弛張。氈裘黼黻，沙漠壇場。璣衡慘忄，載籍膏肓。汾河水白，晉野星黃。軒電臨鬥，殷雷入房。九圍臣妾，八極城隍。東序西序，上庠下庠。粵惟銅墨，寶號金箱。靈山地輔，德水天潢。芝蘭秀出，羔雁成行。玉匣孤劍，瑤台驌驦。懲奸挫右，濟猛移蝗。風傳積石，道被滄浪。絲言渙汗，經葺相望。夏井蓮植，秋窗桂芳。繡楹文，豐綺綴明璫。四注飛閣，三休步廊。禮行釋菜，敬盡明薌。圖非有若，地異空桑。伏羲書契，女媧笙簧。匏土金石，珪琮璧璋。高門程鄭，碩學王楊。威儀秩秩，宮徵瑲瑲。山棲烏鳥，水宿鴛鴦。蜀門荷戟，江津濫觴。落星高堰，明月回塘。丹碑不朽，清廟無疆。
敘曰：銀衡用九，天門壓西北之荒；銅蓋虛三，地戶坼東南之野。回七星於上列，太清不能潛混茫之機；環四海於中州，巨塊不能秘生成之業。聖人有以見天下之賾，擬諸形容；聖人有以見天下之動，行其典禮。靈圖廣運，百姓日用而不知；神理潛行，萬方樂推而不厭。古者熊山南眺，金崇橫上帝之居。鳳穴西臨，玉室考元皇之宅。五龍乘正，按天讖以希微；六羽提衡，驗星謠而汗漫。洎乎尊盧赫胥之代，驪連栗陸之君。皇名邁於上元，帝圖始於中葉。莫不憑三靈之寶位，鼓舞陰陽；藉六合之尊名，財成宇宙。未有貴而無位，博而無名，大禮由其再造，大樂出其一變。蕩蕩乎民無得而稱焉，巍巍乎其有成功者也。
若夫司徒立勳於天地，還承帝嚳之家；微子開國於商周，仍纂成湯之業。雖元禽曆數，推移於景亳之都；而白馬旗常，赫奕於風邱之國。由是千年有屬，萬物知歸。乾坤合而至德生，日月會而明靈降。奎、婁、胃、昴，風驅白虎之精；角、亢、房、心，雲鬱青龍之祉。君王異表，儀石紐而法丹陵；輔相宏資，壯皋陶而圖子產。豈止鑿就元象，摛光芒於北斗之宮；括成地形，騰瑞氣於東山之曲？非天下之至精，其孰能與於此？
神冥造化，德合陶鈞。獲衝用於生知，運幽機於性道。窮庶事之終始，協庶品之自然。睹者不識其靈，仰者不知其德。步三光於太極，昭曜三門；含萬象於中區，聲明萬國。惟深也能通天下之志，惟幾也能成天下之務，非天下之至神，其孰能與於此？
道尊德貴，挫銳同塵，始於中都宰，終於大司寇。使長幼異節，男女別途，路無拾遺，器不雕偽。奸雄獨立，初明兩觀之誅；政教未行，仍赦同狴之罪。盟齊侯而歸四邑，夷不亂華；黜季氏而覆三都，家無藏甲。非天下之至剛，其孰能與於此？
青光歇滅，赤籙衰微。一匡為海岱之尊，一戰有河防之霸。故得三王不相襲，禮亡於寇戎；五帝不相沿，樂入於河海。是以哀生靈之板蕩，痛縣之分崩。曆聘諸侯，棲遑異國。其為大也，法象莫之能容；其為高也，黎元莫之能睹。時非我與，遂厄宋而圍陳；道不吾行，終樂天而知命。非天下之至柔，其孰能與於此？
泰山不辭土壤，故能成其高；滄海不讓細流，故能成其大。自季孫之賜我也，交益親矣；自敬叔之乘我也，道彌奠矣。於是曆郊社之所，考明堂之則。金人右對，仍觀太祖之階；斧扆前臨，還訪周公之位；然後刪詩書而續易象，動天地而感鬼神。運百代之舟車，開千齡之戶牖。是故雷精日角，聞道德而摳衣；月頰山庭，奉琴書而撰杖。非天下之至文，其孰能與於此？
智以藏往，有感而必通；神以知來，無微而不照。論五行於帝輔，潛觀太皞之先；揆七廟於天災，預察釐王之過。星流十月，徵曆象於衰周；日泛三江，采謳謠於霸楚。神無方而易無體，聖人通變化之津；河出圖而洛出書，聖人悟興亡之兆。非天下之至明，其孰能與於此？
極天蟠地之禮，周旋揖讓之規。百神於是會昌，二儀以之同節。非禮無以別父子兄弟親疏之序，非禮無以辨君臣上下長幼之位。本之於元氣，征之於太古。德足以法於九圍，道足以周於八極。服先王之制度，黜紅紫而無施；斂上帝之明威，感風雷而有變。非天下之至恭，其孰能與於此？
五行四氣十二月，還相為本；五聲六律十二管，還相為宮。至音將簡易同和，廣樂與神明合契。盛於中國，還陳武象之容；奄有四方，自得文王之操；南風奏雅，知大舜之溫；北裏宣淫，體殷辛之暴。非天下之至和，其孰能與於此？
悲夫！日中則昃，動靜之常也；月滿則虧，盈虛之數也。自太平王佐，委龍翰於芳年；禮樂霸臣，摧虎文於華月。則知天之將喪也，則知道之將廢也。雖復頹山壞木，兆悲歌於兩楹；夏棟周牆，陳盛制於三禮。猶使文明炤爛，百王知察變之機；鍾石鏗鏘，萬代挹希聲之樂。信可謂備物致用，立成器以為天下利者，莫大於聖人也。
既而三河失統，九州之寶幣不歸；四塞提衡，萬里之長城繼作。星祅日祲，乾象暗而恒文乖；禮壞樂崩，彝倫斁而舊章缺。洎夫碭山休氣，潛膺赤帝之圖；沛國真人，密召黃星之錄。尊襃成之厚級，殷崇聖之榮班。學校於是大興，文武由其不墜。年當晉宋，運距周隋。泰山覆而昆侖倒，天柱傾而地維絕。三重赤暈，還開爭戰之端；千里黃埃，洊有干戈之務。亂罹瘼矣，黔首何依？王室蠢然，蒼生無主。閭閻市地，今來為講武之場；荊棘參天，昔日作談經之市。皇家撥亂返正，應天順人。鼓之以雷霆，潤之以風雨。馳欃槍而掃穢，上廓鵬雲；決河海以澄奸，下清殲極。今天子握大象，運洪爐，星重輝，海重潤。乾回北列，垂衣裳於太紫之宮；日出東方，備法駕於中黃之道。混沌之無天無地，盡入提封；伯陽之有物有象，咸乘禮節。太階三襲，明瑞氣於朱符；中極四遊，法祥光於玉燭。東膠西序，雲閣蓬邱。國號陶唐，家成鄒魯。遂使西山童子，陳歌謠於璧水之前；南國老人，受几杖於環林之下。乾坤之大德行矣，皇王之盛節明矣。江茆鄗黍，晨昏薦帝之祥；鳳穴麟州，晷刻因天之瑞。乘輿乃選吉日，協靈辰，詔風伯以行觀，促雷師而出豫。房為天駟，仍施列缺之鞭；鬥為帝車，即動招搖之柄。奠玉帛，奏金絲，登介邱，下梁甫。擁神休而尊明號，莫之與京；按玉冊而考銀繩，於斯為盛。於是回輿轉旆，臨曲阜之郊畿；駐蹕停鑾，訪雲壇之軌跡。若使九原可作，大君得廊廟之才；千載有知，夫子托風雲之會。即以乾封元年，追贈太師，禮也。咸亨元年，又詔曰：「宣尼有縱自天，體膺上哲。合兩儀之簡易，為億載之師表。顧惟寢廟，義在欽崇。諸州縣廟堂及學館有破壞並先來未造者，遂使生從無肄業之所，先師闕奠祭之儀，久致飄零，深非敬本。宜令州縣，速加營葺。」
新都學廟堂者，奉詔之所立也。因三農之暇，陳復道之規，考幃帳於西京，訪埃塵於東魯。梅梁桂柱，深沈風雨之津；鏤檻文，曠望江山之表。納流雲於上棟，白日非遙；披燭霧於中階，青天在矚。雕鐫煜，窮妙飾於重欄；山海高深，盡靈姿於反宇。門生侃侃，如倍文杏之壇；胄子鏘鏘。若預崇蘭之室。每至南方二月，草樹華滋；蛇陸三秋，風煙搖落。莫不列蘋繁於上席，行禮敬於質明，奠椒桂於中尊，敬神明於如在。爾其邑居重復，原野平蕪。出江幹之萬里，入參星之七度。龜城藹藹，煥繁霞於百尺之樓；蛟浦澄澄，洗明月於千秋之水。文翁舊學，日往年歸；劉禪平堂，煙荒霧慘。武侯龍伏，猶觀八陣之圖；壯士弛崩，仍辨五丁之石。左巴右獠之勝域，陸海三江之奧壤。
大都督周王，天皇第八子也。元元繼天而作，降仙才於玉鬥之庭；武昭應運而生，開霸業於金城之域。五潢高映，流滋液於咸池；十日旁羅，散光華於若木。星懸帝子，遙澄井絡之郊；嶽列天孫，遠控彭門之野。姬公以明德之重，行寶化於周南。曹植以懿親之賢，發金聲於魯北。通議大夫行長史南陽來恒，隋十二衛大將軍榮國公之元子，申侯太嶽，鎮其靈襟；傅說長河，昭其神彩。龐士元聚西申之逸羽，始踐題輿；管公明絆東道之雄姿，初臨別乘。朝議大夫守司馬宇文紀，左衛將軍靈州都督之次子。台門鼎族，傳呼棨戟之榮；玉質金相，海若河宗之寶。庾冰清識，得嚴令而非常；桓溫貴遊，無郗公而不樂。縣令鄭元嘉，滎陽人也。東周玉裔，北海金宗。列矛戟之森森，吐風流而蒨蒨。尺兵不用，瑕邱有上德之君；枹鼓希聞，洛陽有神明之宰。丞京兆韋德工、主簿扶風馬仁礪、尉清河張嗣明、北地傅懷愛等，荊藍灼爍，鄧杞扶疏。許元度入風月之清關，郭林宗獲神仙之妙境。南昌晦跡，共梅福而齊衡；左部韜真，與喬元而等列。博士張元鑒、助教費仁敬等，碧雞雄辯，則滄海沸騰；白鳳宏辭，則煙霞噴薄。一州聞道，親居典學之官；四子乘風，來聽中和之曲。圓冠列侍，執巾舄於西階；大帶諸生，受詩書於北面。泮宮之上，更開通德之門；小學之前，復見華陰之市。鄉望等魚文驥子，震耀於平原；漢女巴姬，駢羅於甲第。杜陵亭長，終成輔相之才；桐鄉嗇夫，且著廉平之號。莫不公私務隙，即聽弦歌；陰雨時閑，仍觀俎豆。逍遙城郭，拜夫子之靈祠；仿佛風塵，見夫子之遺像。天道之璣衡莫測，下問書生；陽精之遠近未知，來求小子。當仁不讓，思齊於上古之名；遊聖難言，有鬼於中郎之石。其辭曰：
太虛寥廓，洪壚噴薄。上綴三宮，旁清八絡。元精獨化，聖人攸作。鼇柱為居，龍門是托，爰清爰淨，惟寂惟寞。
龜讖韜名，魚圖表靈。火紀雲紀，天正地正。君臣禮制，宇宙輝明，文武既沒，成康遂行。群飛海水，若羽天星。
玉筐曾裔，金符遠係。鍾石雖遷，山河不替。乾坤降德，陰陽合契。虎嘯風清，龍騰雲逝。三元載停，萬方攸濟。
魯道既昏，綿綿若存，祿移公室，政在私門。學而方仕，謙而彌尊。聽之也厲，即之也溫。義責齊國，刑懲季孫。
多能惟聖，道廢惟命。天下莫容，諸侯走聘。至於是邦，必聞其政。仁義立身，溫恭成性。不圖為樂，終悲擊磬。
九野八方，棲棲遑遑，從周返魯，考夏觀商。先王道術，夫子文章。可久可大，為龍為光。星衡入室，月準升堂。
智周通塞，神兼語默。頎然而長，黯然而息。漢承周運，胡亡秦國。察往知來，研精茂德。無必無我，自南自北。
萬象皆尊，千靈共同，惟變所適，居常待終。樂天知命，匪我求蒙。北辰之北，東海之東，百王遺訓，萬世餘風。
時亡玉鬥，運鍾陽九。周井龍沈，秦原鹿走。生人卷舌，道路鉗口。禮樂崩頹，典章殘朽。萬邦請命，三靈授手。
日角昇圖，星精應符。載揚風教，重闡規模。數遷三國，年當五胡。星芒夜指，日暈朝枯，環林摧折，璧沼荒蕪。（其十）
赫矣高皇，粵若稽古；丕哉文皇，照靈下土。地維旁綴，乾紘上補。鯤化三千，龍飛九五。爰有列聖，重規襲矩。（其十一）
我君文思，念茲在茲。金鏡八海，珠囊四時；三雍九室，秋禮冬詩。絳帳語道，青衿質疑。載垂仙渙，廣創靈祠。（其十二）
披圖按籍，遠求陳跡。玉檻煙開，金窗雨辟。儀侃侃，雲居寂寂。弟子摳衣，門人避席。階列簠簋，庭羅絲石。（其十三）
地接臨邛，山橫劍峰。滇池躍馬，沮澤蟠龍。中望擊節，高門叩鍾。陰靈蚃，文雅雍容。書池必變，坐席常重。（其十四）
今還古往，寂寥無尚。泰山既頹，吾將安仰？梁木斯壞，吾將安放？異代風行，殊途影響。敢立言而徵聖，冀得意而忘象。（其十五）
臣聞昆侖西北之天門也，則五帝處其陽陸，三王居其正地。泰山東南之日觀也，則秦皇刻其石銘，漢帝探其玉策。故知建都邑，正方位，劃崇墉，刳濬洫，必憑天地之險，然後四海為家。擁神休，尊明號，協時月，同量衡，必致山川之祠，然後群神受職。
少室山者，山嶽之神秀者也。憑河圖而括地，用遁甲以開山。發揮宇宙之精，噴薄陰陽之氣。壁立而千仞，削成而四方。北臨恒碣，猶如聚米；南荊衡，才同覆簣。共工觸皇天之八柱，未足擬議；龍伯釣溟海之三山，無階想像。考於含神霧，白玉猶存；驗於山海經，黃花不落。其名有序，則太室西偏；共位可知，則嵩高佐命。若乃乾坤之所合，雷雨之所交。仰躔七星之野，俯鎮三河之曲。朝市臨於域中，樞機正於天下。六合交會，於是乎有天帝之下都；九州名山，於是乎有靈仙之窟宅。
臣謹按少姨廟者，則《漢書·地理志》：「嵩高少室之廟也。其神為婦人像者，則古老相傳，雲啟母塗山之妹也。」昔者生於石紐，水土所以致其功；娶於塗山，家室所以成其德。後宗之位，象南宮之一星；外戚之班，比西京之列傳。惟幾不測，其道無方。騁神變而揮霍，降精靈而蚃。亦猶蔣侯三妹，青谿之軌跡可尋；虞帝二妃，湘水之波瀾未歇。何止祠稱丁婦，廟號滕枯？少女宅於西宮，夫人館於南嶽。山臨白岸，空聞石室之靈；浦對青崖，獨有金台之異，若斯而已矣。時更魏晉，數曆周隋。四望於是莫修，八神以之無主。炎涼代序，寧觀俎豆之容？霜露沾衣，非復弦歌之地。
國家乘天造之草昧，屬人謀之與能。奄有大寶，遂登神器。天地水火之無象，則女媧氏補之，於是乎煉其五石；東西南北之失位，則神農氏立之，於是乎甄其四海。天皇貴與天乎合德，富與地乎侔貲。窮變化之理，盡神明之數。伏犧畫卦，唯觀鳥獸之文；黃帝垂衣，蓋取乾坤之象。利兼於成器，功周於備物。瑤台美化，闡邦國之風猷；銀榜嘉聲，茂君親之典禮。稱才子者八族，則叔獻季狸；有亂臣者十人，則太顛閎夭。若夫圓邱方澤，所以享天神地祇；復廟重簷，所以序文昭武穆。命秩宗之位，分太宰之官，考虞夏之質文，定殷周之損益，其大禮有如此者。
高陽有飛龍之樂，始會八風；帝舜有儀鳳之間奏。後夔典其教，制氏辨其聲，鍾磬笙竽致其和，尊卑長幼成其序，其廣樂有如此者。
太微營室，明堂布政之宮；白獸蒼龍，象魏懸書之法。下應猶草，王言如絲。北辰而拱眾星，南面而朝天下，其為政有如此者。
糾萬人者，施之以八刑；詰四方者，戒之以三典。畫衣不犯，載酒無冤，免禽獸於網羅，納寰瀛於軌物，其恤刑有如此者。
周人之養國老，始辟西膠；漢氏之召諸生，初開太學。辟雍所以行其禮，泮宮所以辨其教。童子五尺，羞稱霸後之臣；冠者六人，惟述明王之道。其文德有如此者。
涼風至，司馬於是乎陳兵；太白高，將軍於是乎宜戰。乘鬥杓而誓旅，出星門而杖鉞。莊周稱天子之劍，舉之按之；呂望言聖人之兵，如風如雨。其武功有如此者。
稽其殷令，有文犀利劍之效珍；考其周書，有茲白乘黃之騁力。東漸西被，南馳北走。盧敖之窮觀六合，不出於城隍；陶侃之飛入八門，未遊於仙室。其疆理有如此者。
察璿璣而孚大運，天回地遊；吹玉律而部人時，陽動陰靜。煙雲蕭索而合彩，日月淑清而啟旦。豈直鳳巢阿閣，入軒後之圖書；魚躍中舟，稱武王之事業？其休徵有如此者。
然則囊括混沌，發揮生靈，大庭不足使驂乘，驪連不足使扶轂。可以會玉帛，可以答靈祇。行聖人之大孝，既郊祀而宗祀。昭帝王之盛節，亦因天而事天。猶復下聽輿人，旁求故實。以為唐堯五載，無聞太室之儀；殷帝八遷，未卜王城之地。是用陳圭置臬，建周後之兩都；詔蹕鳴鑾，巡漢皇之中嶽。熒惑先列，招搖在上。隱天而動地，欱野而噴山。旌旗則日月運行，鍾鼓則雷風相薄。道伊闕，據轘轅。怡然肆望，邈乎周覽。壯靈山之雲雨，仍求載祀之經；對閒寢之邱墟，思秩無文之禮。
於是降天渙，命司存，因其舊跡，葺其新廟，詳費務，議工徒，下隴蜀之名材，致荊藍之寶王。易者言乎悅使，人忘其勞；詩者歌乎子來，成之不日。東西翏轕，南北崢嶸。繡栭兮雲楣，光昭耀兮奪目；桂楝兮蘭橑，氣氤氳兮襲人。皎日登於綺疏，奔量下於閨闥。珠簾玳匣，上高閣而三休；金柱銀楹，步長廊而中宿。窮山海之環寶，盡人神之壯麗。豈直河庭貝闕，俯瞰馮夷之都；洛水瑤壇，旁臨宓妃之館？爾其岩嶂重復，岡巒左右。青霞起而照天，白露生而市地。餘基隱嶙，仍知萬歲之亭；古木摧殘，尚辨三花之樹。明公舊祀，棟宇岧嶢；仙女層台，風煙料漫。軒轅之訪大隗，先求牧馬之童；太一之徵少君，直下乘龍之使。夫峻極也，天帝因而會昌；夫降神也，景福由其興作。於是乎昭之以明德，聽之以和聲。可以羞澗溪沼沚之毛，可以奠潢汙行潦之水。聰明正直，唯鬼神而有知；玉帛犧牲，在誠信而無愧。
日之吉，靈之來。為旌兮翠為蓋，雷為車兮電為策。鼓之以南箕，風嫋嫋而先路；潤之以西畢，雨冥冥而灑道。其始至也，若海靜山空，瞳瞳曨，昭白日於扶桑之東。其少進也，若移星轉漢，燦燦爛爛，吐明月於瀛洲之半。佩珠璣而勺樂，襲羅縠而飄颻，建晨興之寶冠，踐遠遊之文履。命儔兮嘯侶，徙倚兮徘徊。群賢畢集，眾靈咸至，有西華之紫妃，有中黃之素女。華山之上，明星遠燭；陽台之下，暮雨潛通。或瓊室以飛霞，或銀台而薦樂。天孫忽降，暫停支石之機；神女相歡，即起投壺之電。左侍右衛，則甲申之瓊石，乙巳之蘭蕭；妍倡妙伎，則憑悅之清歌，幽靈之鼓瑟。樂章既闋，禮容斯備。回風兮雲旗，入不言兮出不辭；荷衣兮蕙帶，倏而來兮忽而逝。惟神享德，降百福而無疆；惟嶽配天，視三公而有典。
昔者夏後氏之乘四載，曾開宛委之圖；周穆王之禦八龍，猶紀弇山之石。況乎上照下漏，地平天成。人主宅中，旁羅於縣。山靈顯位，密邇於神州。豈使令德不傳，頌聲無紀？由是三天降策，有南霍之升儲；八丈鐫銘，有西王之服道。魏國鍾繇之字，惟勒歲年；晉家張載之文，遂成明制。其詞曰：
上帝有命，皇天無親。樹之元後，以牧蒸人。光宅六合，懷柔百神，德成郊祀，禮備宗禋。
軒稱配永，昆墟帝出；堯號則天，汾陽詔蹕。觀人設教，協時同律，有感必通，無文咸秩。
皇家啟聖，受命於天。上煉五色，旁疏百川。開階運鬥，宅海乘乾。王母益地，周公卜年。
天子建德，重規疊矩。聖敬日躋，宗文祖武。範圍三極，和平萬宇。率由舊章，粵若稽古。
璿宮夜敞，銀榜朝開。德象陰月，聲符震雷。山河翼戴，星緯鹽梅。能事畢矣，乾元大哉！
治定制禮，功成作樂，日月旂常，夏殷正朔。德澤天外，文明地角。氣白星黃，風搖露濁。
兩京畿甸，五載巡遊。馳驅太一，部列蚩尤。將見大隗，爰尋許由。回鑾躑躅，寓目周流。
鬱鬱靈鎮，岩岩積石，直上五千，去天三百。帝休非遠，真經可覿。石室徘徊，瓊膏滴瀝。
山維地德，神即陰靈。瑤姬逐雨，玉女隨星。陰陽不測，黍稷非馨。倏忽年代，荒蕪廟庭。
旁求祀典，載垂天渙。始詔林衡，俄成壯觀。紫棁星錯，丹梁霞煥。似對青溪，如遊白岸。（其十）
文貍赤豹，電策雷車。隱隱中道，訇訇太虛。遂停龍駕，永托神居。天回地止，霧歇雲除。（其十一）
眾靈睒易，群仙容與。衡嶽夫人，漢濱遊女。洛川解佩，天河弄杼。顧慕招攜，繽紛儔侶。同氣同聲，爰笑爰語。（其十二）
於以采蘋，南澗之濱；於以采藻，於彼行潦。日吉兮辰良，浴蘭湯兮沐芳。揚枹兮拊鼓，尊桂酒兮椒漿。神其醉止，降福穰穰。（其十三）
