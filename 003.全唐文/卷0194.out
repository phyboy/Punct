成氏之先，有周之後。姬文受命，三十八王；郕伯象賢，二十一代。漢之少府，國家維城；晉之廣楊，王室藩屏。公諱知禮，其先上穀人也。子孫避地徙於某。曾祖休寧，後魏汾州刺史，齊特進左右衛大將軍，宇文朝江州刺史，隋成陽郡公，諡曰武。勳格皇天，澤充區域，該備寵榮，兼包命賜。祖少遐，北齊民曹郎中，宇文朝地官上士，襲成陽公，建國之屬，以訓五品，以親百姓。父綽，隋金紫光祿大夫，唐深州刺史上柱國。
天子大夫，金章紫綬；天王使者，皂蓋朱輪。公誕保靈和，受茲介福，講之以學，合之以和。純粹以積其中，文明以宣其外。出於口者，必是先王之言；萌於心者，莫非君子之德。戒慎乎其所不睹，恐懼乎其所不聞。時止時行，左宮右徵。在朝濟濟，在家雍雍。祇服宏業，克丕堂構。襲成陽公，曆箕州平城洛州邯鄲二縣令。武鄉裏閈，榆社隄封。公宰平城，日宣三德，悲歌相聚，袨服成群；公宰邯鄲，雷震百里，儀刑嘉誨，範乎人倫。令問廣譽，塞乎天壤。將蹈九列，平三階，豈意太和交薄，而天道難諶；降年不永，春秋若干？以某年月日，終於某所。
夫人宜城縣主，聖神皇帝之堂姊，王姬外館之長女。夫人道峻於閨房，名輝於邦國。我大周敘洪範，作武成，大齎而萬姓悅，垂拱而天下理。法號惟舊，制贈荊州刺史。生則唐堯不用，沒則周武追封。為龍為光，有始有卒。立名於後，以顯其親；反葬於周，不忘其本。以某年月日，歸葬於某原。碣石恒山，燕南趙北；禮儀光被，宗族相臨。大夫吊桓子之喪，天子歸惠公之賵。蘧瑗之葬，不害良田；孔邱之塋，不生荊棘。
長子司衛少卿兼檢校魏州刺史大辨、中子左鷹揚將軍大方、少子朝議大夫行司漢主簿大琬等，門承四代，德盛三賢。有終身之憂，盡生人之本。璽冊襃贈，宜宣無窮；景鍾勒銘。若古有訓。嗚呼哀哉！其銘曰：
神嶽之英，大川之精。如山之峻，如流之清。行之斯立，言之斯成。登車發耀，在邦有聲。傳於舊國，舊國惟平；宰於二縣，二縣惟寧。餘聞舊說，天鑒孔明。誰謂靈誕，喪落淑貞？永錫不匱，克揚其名。冊書光寵，沒有餘榮。係曰：列星垂象兮炳天光，白露為霜兮沾人裳，彼蒼天兮殲我良。列星垂象兮炳天暉，白露為霜兮沾人衣，九原可作兮吾與歸。
南方火德，陽精赫雷電之威；西陸金行，秋令毒風霜之氣。達其變，聖人所以定天下之文；象其宜，聖人所以觀天下之變。或衣裳六合，舞幹戚而掃虔劉；或鍾鼓八紘，用甲兵而誅暴亂。若夫皇天紀，彗孛飛流；後土不綱，山河崩竭。蚩尤食石，災害於生人；項羽拔山，憑陵於上國。天子聞鼓鼙之響，思將帥以龔行；將軍屬甲胄之容，攬英雄而決勝。則風雲潛感，豪傑挺生。得七星之武曲破軍，受五運之金多木少。四時繁弱，射連尹於嶅山；萬辟太阿，殺顏良於官渡。然後達人知足，徒興白發之歌；烈士徇名，不受黃金之賞。與夫棄其筆墨，漢家封萬里之侯；稱爾戈矛，周王命百夫之長，豈可同年而語哉？
君諱則，字宏規，其先渤海人也。後代因官，遂家於涇州之安定縣。神房阿閣，泰山橫日觀之峰；金闕銀台，滄海蔽天虛之岸。風土形勝，關河表裏。三分六州之大業，師尚父讚其經綸；一匡九合之元勳，齊桓公拓其疆場。高柴至德，藉東魯之聲名；高鳳深研，盛西京之學校。英才磊落而秀發，人物蟬聯而間起。三光不墜，察高星於太紫之宮；八柱無疆，鄭高嶽於中黃之域。曾祖衝，北齊鷹揚郎將，周左屯衛清宮府別將。成軍夜火，教戰秋風。九天揚後一之兵，六合擁前三之陣。張良入漢。行觀滅楚之徵；微子奔周，坐見亡殷之兆。祖赦，周襃郡南和縣長。陶元亮攝官於彭澤，道契羲皇；陳仲弓曆職於太邱，德符星緯。飄風驟雨，不入灌壇之鄉；暴虎蒼鷹，潛出瑕邱之境。考才，朝議郎上開府。孫子荊之天骨，亮拔不群；王夷甫之道心，神鋒太峻。議郎清秩，懸符處士之星；開府崇班，上接台階之位。
君雄心獨斷，猛氣無前；用兵書六甲於自然，知射法三篇於性道。早圖星象，管公明懷察變之心；幼識旌旗，陶恭祖有行師之略。屬隋人板蕩，天下崩離。朱陽夾飛鳥之雲，紫極現雄雞之象。陳兵爭戰，窺玉策於中州；姚石壇場，竊金符於縣。我高祖黃雲大帝，白水真人，風雷海嶽之純精，天地陰陽之正氣。媧皇受命，殺黑龍而定水災；漢祖乘機，斬白蛇而開火運。君夜觀乾象，書察人情；審熒惑之歌謠，驗嵩山之讖記。關中王氣，不勞甘德之言；沛國真星，無待殷馗之說。賊薛舉豺狼梟獍，檮杌窮奇，守幽隴以行災，負關河而作孽。天王按劍，出軍於玉帳之前；猛將分麾，受律於金壇之下，以義寧二年王師薄伐。趙國公長孫無忌精兵若獸，利器如霜，問君以帷幄之謀，待君以心腹之寄。營當月暈，因八門之死生；陣法天星，乘五將之關格。蔭華蓋，曆明堂。以我和而制其離，以我直而摧其曲。敗楚師於柏舉，未足權衡；執秦俘於崤陵，無階等級，此實君之功也。其年詔授朝散大夫，賜物三百段。排患而釋滯，功成而不居。比疏傅而辭榮，追留侯以高蹈。三靈革故，君子於焉待時；四海清平，謀臣以之歸第。
自太王基命，成康隆玉版之圖；高帝受終，文武盛金刀之業。家給人足，天成地平，猶勞水旱之餘，尚想京坻之積。鹹亨三年春，奉敕於河陽檢校水運使。搜粟都尉，河堤使者，銅橈鐵舳，蒼鷹白鶴之船；竹箭桃花，貝闕龍堂之水。引紅粟於淮海，汎歸舟於秦晉。遂使齊臣獻納，先陳不涸之名；漢後絲綸，即有常平之號。望千石之氣，可以療饑；開萬箱之儲，自然知禮，此又君之功也。其年詔賜上騎都尉。
嗟夫！河流曲直，天道盈虛。鬼神莫之要，聖賢莫能預。高台下泣，孟嚐君之惻愴可知；梁木興歌，孔宣父之平生已矣；上元三年春三月日，終於樂邑裏之私第，享年七十六，惟君魁梧動俗，符彩驚人，忠孝天資，溫良日用。一門兄弟，盡同鍾毓之車；千里賓朋，時命嵇康之駕。每至白雲生海，素月流天，未嚐不顧盼山河，抑揚琴酒。馮異之大樹，對諸將而無言；子夏之名山，謝時人以長往。四林遊刃，八水忘筌。能袪有漏之因，早得無生之法。雖十年俱盡，陸士衡之長歎有徵；而千戴猶生，藺相如之壯心恒在。即以冬十月丁酉，葬於安定東南二十里之平原，禮也。
陶公相宅，郭璞占墳。麵丹鳳而背元龜，兆青烏而徵白馬。三百篇之後，卜筮何從？二千石之榮，子孫無替。長男仁叡、男中仁楷、少男仁護、仁昉等，或體窮三變，藩、陸不足以昇堂；或力敵萬夫、關、張不足以扶轂。有元方季方之長幼，傳學詩學禮之門風。金友玉昆，忠臣孝子，窮號積於心髓，創钜纏於肌骨。星辰已變，昊天無報德之期。霜露潛移，君子有終身之感。葬之以禮，垂制度於三王；思之以時，別蒸嚐於四季。然後按韋賢之舊德，敘潘嶽之家風。戴逵銘北海之文，張昶刻西山之石。若使鄧將軍之一見，自得嘉名；魏太祖之來觀，懸知絕唱。其詞曰：
金闕千仞，銀宮有常。發揮雷雨，震動陰陽。山水形勝，人神會昌；九州霸業，賜履勤王。樂隻君子，邦家之光。驚雷氣候，大昴徵祥。運屬飛海，時逢吸霜。中原逐鹿，西嶽亡羊。漢起高帝，周興太王。乃披荊棘，即奉壇場。國步猶阻，黎元未康。將軍不拜，使者相望。陣合星鬥，兵符玉璜。殲夷叛逆，刷滌邊荒。化穆三代，時清九皇。猶思禮節，尚試堯湯。漕通淮海，水泛舟航。蒼鷹鷁軸，紫貝龍堂。功立身退，懸車杖鄉。百年俄頃，萬緒悲涼。昔時華屋，今日元房。平天慘慘，半月蒼蒼。地謂西郭，山言北邙。曲池無處，鬆檟成行。
君諱通，字某，其先沛國譙人也。近代因官，遂居於瓜州之長樂縣，故今為縣人焉。顓頊高陽之子孫，曹叔振鐸之苗裔。山河白馬，漢丞相開一代之基；譙沛黃龍，魏武帝定三分之業。承家恤允，嶽峙星羅。居雍州之西境，斷匈奴之右臂。門容駟馬，旌旗玉塞之雄；坐列三貂，人物金行之秀。祖某，隱居不仕。父顯，蕩寇將軍。河庭寶玉，廣都鸞鳳。或閭閻之內，禮敵於諸侯；或枹鼓之間，威振於千里。功則可大，以官族而為官；德亦不孤，惟將門而有將。
君天才卓越，雄略縱橫。陶謙性好於幡旗，王濬誌在於長戟。東方諫議口誦孫吳，諸葛武侯坐吟梁甫。屬有隋之末，四海分崩；皇運之初，三光草昧。五星同聚，田橫猶在於海中；九代飛榮，隗囂尚屯於隴右。賀拔盛操符誓眾，斬木稱兵，以被發左衽之餘，負檮杌窮奇之號，遂欲驅馳我塞北，撓亂我河西。天子不懌於廟堂，鼓其雷電；使者相望於道路，申其吊伐。武德元年，乃詔侍中楊仁恭出使，先之以德義，陳之以兵甲。七旬幹羽，不藉有苗之師。萬國侯王，坐見防風之戮。君深知逆順，獨斷胸懷，去危即安，轉禍為福。非如馬援遨遊二帝之都，不學竇融自保三分之重，敕授昭武校尉。鮮卑鬼類，慕容殘孽，遷於大棘之城，止於小蘭之介。雖謂其群下，願聞禮於上京；而拜於將軍，遂誇大於諸國。貞觀八年，詔特進代國公李靖為行軍大總管。登壇拜將，授鉞行師。開太一之三門，閉陰符之六甲。決勝於俎豆，然後折衝萬里，信賢如腹心，故能匡正八極。君當仁不讓，聞義則行。從王粲之戎旅，棄班超之筆研。係單於之頸，有類長沙；斬樓蘭之王，更加平樂，詔除上騎都尉。車師舊國，俯枕前庭；戊已遺墟，斜連後壁。負天山而板蕩，擁蒲海而虔劉。聖人之德，非欲窮兵黷武；王者之師，蓋為夷凶靖亂。十四年，詔兵部尚書侯君集為行軍大總管。軍營玉帳，武略珠韜。旌旗蔽於日月，金鼓聞於天地。安人保大，實憑帷幄之謀；斬將搴旗，鹹藉武夫之力。君緬懷高義，思報國恩。從來六郡之子，是為萬人之敵。梯衝所及，披靡堅城；矛戟所臨，野無橫陣。一舉而清海外，再戰而滌河源。飲至策勳，抑惟恒授，詔除上柱國。
君備嚐艱阻，頻有戰功。天子聞之，累加徵辟。慕田疇之節，羞賣盧龍之塞；高魯連之義，請從滄海之遊。遂乃散發鄉亭，拂衣邱壑，為趙魏之老，在羲皇之年。關內諸公，深知郭解。洛陽人物，高談劇孟。家僮有禮，皆使拜賓；門客多才，鹹能市義。南宮養老，坐聞鳩杖之榮；東嶽遊魂，俄見鶴書之召。以龍朔元年某月某日，終於裏第。嗚呼哀哉！
夫人某官之女也。沅湘降祉，河洛騰休。符玉石之堅貞，貫風霜之慘烈。鏡飛天上，窺祥鳳於銀台；劍動星文，秘蛟龍於玉匣。以某年某月日終，越某年月日，合葬於某原。
君孝實因心，忠為令德。鮮花匝樹，盡兄弟之歡娛；好鳥鳴林，展交遊之宴喜。太初朗月，俯照金鞍；叔夜清風，來生寶劍。故能戰必勝，攻必取。西零種族，遙憚武臣；北漠猷豪，見稱飛將。雖死之日，猶生之年。園令獨慕於相如，漢帝長懷於李牧。
長子遊擊將軍和政府右果毅都尉上柱國永雄、次子朝散郎行西州柳中縣主簿上騎都尉知君等，三餘廣學，百戰雄才。就養之方，兼申愛敬；慎終之道，不忘哀戚。雖雨崩防墓，無孔子之格言；而水齧前和，有文王之故事。即以某年月日，改葬於木城之平原。長婦某氏，即永雄之妻也。某官之女，柔風淑譽，習禮聞詩，上奉舅姑，旁睦娣姒。溫家之婦，方歡白玉之台；盧氏之妻，空對黃金之碗。先以永淳元年某月日終，至是即陪窆於塋內。右翊衛宏軌，兵圖日用，劍術天知。六郡許其良家，三川養其聲利。思宏祖德，願敘家風。托無愧之銘，跋涉載勞於千仞；訪他山之石，東西向逾於萬里。
炯效官昌運，負譴明時，始以東宮學士，出為梓州司法。傾蓋相逢，當仁不讓。庶使見曹娥之碣，楊修歎其好詞；讀元壽之文，高祖稱其佳作。其詞曰：
大矣丞相，天地寅亮！烝哉王侯，子孫蕃昌！條分葉散，源濬流長。金城北峙，玉關西侯。山澤駢羅，衣冠輻湊。降神生德，興賢誕秀。曰萬人英，材標國楨。髫年學劍，丱歲論兵。以身許國，東討西征；皇家啟聖，撥亂反正。逆賊遊魂，不恭王命，亦既授首，河西大定。蕞爾湟中，車書未同。帝赫斯怒，攢其英雄。風行電轉，穀靜山空。二庭遺孽，交河路絕。天子聞鼙，元戎按節。王師無戰，海外有截。歸我田廬，功成不居。歲雲秋矣，日月其除。壽非金石，命也何如？孝乎兄弟，葬之以禮。蓼蓼者莪，人生苦多。言猶在耳，邈若山河。
漢丞相之尊官大位，乘輪滿於十人；齊景公之利用厚生，有馬盈於千駟。羽旄冠劍，摐金鳴玉疊其前；苑囿池台，清歌妙舞喧其後。崇高在於寵祿，大欲存於食貨。義然後取。橫玉帶以當仁，道不虛行，坐鹽梅而自得。若乃時之不與，數之不通，貴賤任於天，窮通由於命。左太衝之詠史，下僚實英俊之場；嵇叔夜之著書，賤職為老莊之地。雖復勢力以高下相懸，尊卑以商周不敵。孔宣父中都之小宰，幽厲多謝於陪臣；陳仲弓太邱之一官，公卿有慚於縣長。是以德成者上，道在斯尊，陶潛則安枕北窗，言偃則鳴弦東武。抑揚足以儀四海，顧盼足以破三軍，代有人焉，斯為盛矣。
公諱晃，樂安博昌人也。其後因官，遂家蒲州之永樂。天子令德，軒皇為誕姓之源；諸侯計功，薛國在宗盟之後。西京執法，則有御史大夫；東漢循良，則有會稽都尉。任光鄉里之忠厚，任隗朝臣之鯁直。益州從事，術數知名；臨海真人，清貞克已。況乎東西海岱，強齊九合之都；表裏山河，全晉三分之國。車馬雷駭，衣冠鼎盛。盟書百代，可謂功臣；遷徙邱陵，實惟豪族。曾祖顯，祖熙，考憬，並策名天爵，獨步人師，懷素履之幽貞，保黃裳之元吉。
張家碑碣，荊州有七代孝廉；荀氏鄉亭，潁川有八人才子。君外資剛健，內育文明。合千載聖賢之間，鍾五行金木之秀。王恭濯濯，春柳懷風；和嶠森森，寒鬆列景。有曾參之孝，有史魚之直，有子夏之文，有冉求之藝。先王德行，固名言而在茲；大聖溫良，亦顛沛而於是。當朝一見，許其王佐之才；行路相逢，加以美人之贈。解褐為家令寺主簿。天王太子之位，赫赫前星；天地長男子宮，岩岩左闕。出身事主，元良永固於萬邦；束發登朝，匕鬯不驚於百里。秩滿，授將作監主簿。千門萬戶，張華窮壯麗之圖；東主西賓，班固盡謳謠之致。職掌宮觀，是名將作。大司馬桓溫之府，績用在於元琳；大將軍竇憲之曹，文章寄於亭伯。累遷右衛長史。南京左掖，上將陪藩；北落師門，天軍列衛。東觀漢記，梁統有清白之名；中興晉書，薛兼有恪勤之譽。詔遷朝散大夫，行益州溫江縣令。華陽西極。漢水東流。背麵通秦越之鄉，左右夾巴涼之城。風煙可接，懸車束馬之山；雲物潛通，織女牽牛之象。神仙所宅，則有二十四居；途路所經，則有五千餘里。金城石郭，還聞上代之風；國富人安，時聽中和之樂。於是乎龍泉獨斷，龜兆旁求，品命千名，封疆萬戶。暫過亭長，乘軒之望可知；且詣中軍，理劇之才有屬。旌孝悌，勸農桑，省舶役，恤鰥寡，所以一縣稱平，所以百城尤最。蕭育是杜陵男子，不入後曹；黃浮非鄉里所知，不寬同歲。洛陽行馬，門士無心；齊國池魚，權家絕望。鄭文公邰陵之縣，但稱男子之名；師尚父灌壇之鄉，唯有神人之哭。實謂樞機八座，上下三階，豈惟縛柱鞭絲，操刀制錦？巫馬欺之任力，弊起乘星；鍾離意之悅人，災生解土。享年五十有九，以儀鳳二年六月二十五日，卒於官第。
夫人姚氏，徵士神俊之女也。壽邱仙葉，媯水靈苗。定姚信之璣衡，審姚光之術藝。明星焰焰，不臨太邱之前；暮雨沈沈，不散巫山之曲。婦人謂嫁，女子有行。織紝組紃，棗脩榛栗。南斗千齡之匣，忽愴沈江；北方三代之儀，終悲共穴。先以咸亨三年七月二日，終於西京翊善裏之私第。越儀鳳三年冬十一月一日，歸祔於永樂縣曆山之平原。
卜虞芮之閑田，帶關河之設險。居人致祭，桐鄉有朱邑之祠；怪石成墳，葉縣有王喬之墓。君燕趙奇士，神仙中人，容貌魁梧，衣冠甚偉。揚子雲之窮巷，好事來遊；段幹木之閭居，通侯展敬。自陳力就列，居家可移。妾本絕於織蒲，馬無聞於食粟。原子思之厚秩，遍給鄉人；孔文舉之中樽，延留坐客。加以備觀圖史，尤精釋教。夢幻泡電，知一切之皆空；園林貨財，見三陽之已淨。遭時屯坎，浮生蹇剝。佳人不再，荀奉倩之傷神；赤子無期，潘安仁之慘慟。天乎到此，命也如何？及其暝目少城，歸魂舊壤。平原古樹，唯餘孺子之墳；春露秋霜，非復皋陶之祀。於是鄉鄰作主，朋友加麻，撰德銘之於素常，披文刻之於翠石。魯哀公作仲尼之誄，天不憖遺；蔡伯喈為有道之碑，人無愧色。其銘曰：
軒帝之族，漢朝之臣。西州智士，東海真人。豪傑天縱，衣冠日新。實生其德，必有其鄰。道在為貴，知幾則神。氣衝南斗，價直西秦。大蒙之信，太平之仁。辨窮非馬，學究成麟。孝友為政，觀光利賓。重明比德，少海為春。宮室之象，南斗北辰。甲兵之衛，閶闔鉤陳。山控金馬，江回玉輪。天文井絡，地紀梁岷。庭前置水，甑內生塵。園蠶有績，野雉來馴。時命屯蹇，生涯苦辛。寶釵虛贈，玉樹長淪。輔德無輔，親仁不親。百年夭枉，一旦歸真。雷鳴之下，長河之濱，旌旃委鬱，徒禦逡巡。悲風汨起，血下霑巾。死而可贖，人百其身。
金城裂地之災，玉弩驚天之禍。蹴昆侖以西倒，蹋泰山而東覆。三微曆數，盡薰歇以聲沈；萬國衣裳，鹹土崩而瓦散。是故殷憂啟聖，聖人騰海嶽之符；草昧興王，王者受風雷之祉。則有思窮圖讖，潛觀赤伏之萌；識洞禨祥，暗察黃星之兆。天懸兩日，詢去就於河宗；地震三川，考興亡於柱史。危邦不入，亂邦不居。翦荊棘而叩天門，臨壇場而對休命。及其元黃再造，日月重輪。功成而不居，名遂而身退。南華吾師也，親居賤職；東方達人也，安乎卑位。然後武城弦唱，優遊禮樂之中；彭澤琴樽，散誕羲皇之表。雖杜當陽之文武，蘭菊猶存；而薛孟嚐之池台，風煙遂歇。悲夫！死生命也。貴賤時也。用之則行，舍之則藏。出處者君子之恒務，左右者君子之攸宜。吾聞其語矣，今見其人也。
君諱楚才，衛州衛縣人也。昔繞樞神電，軒轅氏之馭百靈；貫鬥祥星，顓頊氏之臨四海。金科作範，商邱有帝係之雲；玉劄披圖，幽穀有貞人之氣。由是公侯策命，曆千載而彌昌；鍾鼎歡娛，經百王而不替。豈直將軍列位，孫吳暗合之兵；協律當官，天地冥符之樂，若斯而已矣？曾祖裕，後魏東宮舍人太子洗馬使持節徐州諸軍事徐州刺史敦煌郡開國公，贈兗、豫二州刺史。直城西望，高闕東臨。非無置驛之歡，實有前驅之寵。琅琊負海，八門都督之榮；玉漳瀕河，百代封侯之貴。大父昌，北齊彭城王府中兵參軍事，隋濟陰郡守，襲封敦煌公。文場筆海，炤爛等於星辰；辯囿談叢，鏗鏘協於風雅。九千里之丹鳳，始踐王門；七十日之黃龍，初階郡職。考孝友，隋晉州嶽陽縣令。顏回稱太平王佐，月角殊姿；仲由稱禮義霸臣，星衡詭狀。唐都晉野，有恒山太嶽之風；墨綬銅章，有錯節盤根之化。若夫於公之宅，駟馬爭驅；辛氏之門，五龍齊駕。英靈不已，還當命代之期；將相有徵，克保承家之業。東郊競日，探秘跡於璣衡；西蜀談元，測靈心於造化。雄才壯思，首九奏而和八音；廣見洽聞，披五車而誦三篋。加以興居禮樂，出入孝忠，簡於一人，備於萬物。弓旌疊湊，始命賢良；幣帛交馳，載徵岩穴。從微至著，濫觴萌括地之波；積小成高，覆簣漸排雲之構。隋大業十二年補謁者台散從員外郎，非其好也。
屬三千否運，百六災年。諸侯窺玉鼎之尊，天子厭金陵之氣。蚩尤則命風召雨，桀黠於中州；共工則折柱傾維，崩騰於海縣。能扶天下之危者，必據天下之安；能除天下之憂者，必享天下之樂。我高祖神堯皇帝所以從人望，宅靈心，鎮天關，回地軸。鼓聲雷駭，親張霹靂之威；旌羽星懸，手握招搖之柄。君衝情索隱，妙筭知來。候東井而考前聞，裂西河而尊故事。上略中略，奏山石之奇謀；文韜武韜，奉川璜之秘訣。義寧二年授車騎將軍，累加開府，武德五年遷右衛二十四府右車騎將軍，仍於邛州鎮守。皇階甫辟，猶勞尉候之虛，天步初夷，尚有風塵之警。示之以文德，陳之以武功。所以外戶不扃，所以重門罷析。六年轉中山府左列。
南州舊俗，淫其白獸之祠；西僰餘，背我黃龍之約。王師直進，陵劍棧以長驅；廟略遐宣，指銅邱而決勝。七年詔君討襲，楓天棗地，金門玉帳之營；方卦圓蓍，剡木弦弓之射。以此眾戰，誰能敵之？以此攻城，何城不克？雷出而星曜，龍騰而鳳飛。一鼓而擒四姓，三戰而平百濮。大夫耆老，非唯二十七人；拓土開疆，豈直五千餘裏？返行飲至，舍爵策勳焉，禮也。其年加上大將軍，賞口十六人，並良馬一匹，而俄以爭功得罪。
遊俠從軍，特降王綸，遐遷騰府。通塞有命，潘安仁之緒言；富貴在天，卜子夏之餘論。無階封禪，空歎息於周南；絕望夏台，竟棲遲於漢北。太宗文武聖皇帝承聖皇之大寶，奉天帝之休期，雷雨八瀛，光華四極。旌賢赦過，維新之命屢覃；念功簡勞，惟舊之恩累洽。貞觀元年授長樂監，仍命於北門供奉。
宜春禁苑，太液神池。浸石菌而揚波，擢金莖而挹露。南經丹徼，恒陪萬乘之遊；北繞黃山，再奉三驅之禮。當是時也，穆穆焉，皇皇焉，濟濟焉，鏘鏘焉。一陰一陽而有序，自南自北而無外。猶複中宵不寐，殷勤多士之林。昃景忘疲，渙汗非常之辟。十四年應詔四科舉，射策登甲第，明於國家之大體，達於人事之始終，可謂宰相之璞，可謂皇居之寶。洛陽才子，一承宣室之談；魯國儒生，行踐中都之邑。尋授靈州嗚沙縣令，累遷原州百泉縣令。
科通紫徼，印負黃州；涼秋九月，寒沙四面。平雲匝隴，處處而秋陰；圓魄低關，蒼蒼而夜色。君乘輜演教，佩紱臨人，德被三城，風移五縣。抽琴命操，還臨單父之堂；係石飛鳴，即對李泉之學。明以禦下，將水鏡而通輝；清以立身，共水壺而合照。神行有感，方登玉鉉之階；靈化無方，獨歎瓊棺之墓。春秋七十有一，以顯慶元年十二月八日，終於官舍。
君年十一丁內艱，朋友相哀，家人不識。昔稱曾、閔，今曰荀、何，近古以來，未之有也。隋郡東曹掾江溢見而歎曰：「此真可謂保家緯化，嗟尚者久之。」大業末年，皇綱漸紊。不掃一室，自懷包括之心；獨守太元，且忘名利之境。於時魏特進房仆射杜相州等，並以江海相期，煙霞相許，付同心之雅會，訖刎頸之良遊。或閉戶讀書，累月不出；或登山涉水，經日忘歸。斯賢達之素交，蓋千年而一遇。洎塵埋五嶽，海沒三山，辭殷而奉周，背楚而歸漢，深謀遠慮，即良平無以加也。行軍用兵，則韓彭不能尚焉。數奇命蹇，遂無望於高門；日往月來，竟銷聲於下邑。情均寵辱，則萬象同歸；跡混彭殤，則百齡俱盡。浮生若寄，大漸彌留，遺誨子孫，庶幾薄葬。等梁鴻之宅兆，邈矣他鄉；符祭仲之高居，依然新鄭。唯仁與達，君其有焉；存榮歿哀，此之謂也。即以某年月日，葬於某原。
夫人廣平宋氏，齊尚書左丞士順之曾孫，隋建安郡司法長文之季女。霜淒月瑩，菊豔苕華，淑問秀於閨房，柔風洽於詩禮。琴前鏡裏，孤鸞別鶴之哀；竹死城崩，杞婦湘妃之怨。長子金河府校尉上柱國輔仁等，十輪方駕，萬石駢衡。窺上帝之兵鈐，入先王之冊府。指蒼天而永訴，血下霑襟；對白日以長號，悲來填臆。於是緦麻執友，素蓋賓朋。傳祖德於高陽，考豐碑於太學。庶使城隍一變，猶知鄧艾之名；陵穀三遷，尚識鍾繇之字。其銘曰：
玉鬥之英，瑤光之精。巡河並洛，握紀提衡。柱史論道，將軍用兵。陸離簪紱，奕葉公卿。嶽牧騰譽，弦歌有聲。階蘭疊影，岩桂增榮。山澤通氣，風雲表靈。凝脂點漆，月角珠庭。白玉無玷，黃金滿籯。忠為令德，孝實天經。朋友千里，煙霞百靈。琴尊野尚，鬆竹山情。數屬郡海，時逢鬥星。黃龍電震，白騎雷驚。赫矣高祖，元亨利貞。聖人有作，天下文明。自此提劍，因茲間行。攀鱗北海，附翼南溟。水火之陣，孤虛之營。左提右挈，東討西征。巨猾斯斬，元凶載清。功符衛霍，知若良平。自滿知損，居中忌盈。蕭條異縣，坎壈浮生。降以中旨，賓於上京。陳書詣闕，對問揚庭。山連雁塞，野接龍。期月而已，三年有成。波瀾不息，箭刻無停。梁木其壞，高台已傾。關雲斷絕，隴雁飛鳴。頓雙鳧於葉縣，四馬於滕城。
經天緯地之帝，求制禮作樂之才；撥亂反正之君，資拔山超海之力。繼韶夏而崇諡號，非無陣戰之風；披皇圖而稽文武，或用幹戈之道。故能彌綸宗廟，彈壓山川，苞四海以為家，一六合而光宅。是以二十八宿，懸列將而察休徵；三十五星，聚天軍而赫符彩。呂望垂竿於渭涘，道峻匡周；張良授策於圯橋，功崇佐漢。乃有心如鐵石，氣若風雲，洛讖書名，河圖秘象。青絲電燭，曆大塊以三休；碧羽霜淒，倚渾天而一息。岑彭許允，征南鎮北之名；馮異王昌，大樹中軍之號。杜太行而泥函穀，猛氣無前；戮封豕而斬長鯨，雄圖不測。元戎十乘，驅衛霍於前軍；甲士三千，列孫吳於後殿。秋風白露，執金鼓而齊六軍；泰山黃河，折銅符而光百代，建廟堂之策，為社稷之臣，孰能與於此乎？在我右將軍矣。
公諱哲，字知人，钜鹿陽曲人也。七代祖靖非，前秦征北大將軍，鎮北地上郡，其後子孫因居於寧州襄陽縣。開國承家之始，誕姓命氏之源，大名發於本支，當塗峻於層構。三辰鬱鬱，天街分畢昴之都；九野茫茫，地險列山河之境。丞相以萬機論道，匡大運以震威嚴；尚書以八座當官，讚金行而標領袖。文昭武穆，方駕齊驅；公子王孫，朱輪華轂。大鵬垂翰，馭風伯而指麵溟；天馬騰姿，偶雲師而集東道。祖唐，隋天水郡丞河陽都尉，瑤林瓊樹，擢標格以千尋；圓折方流，委波濤而萬頃。雄飛有望，豈惟京兆之丞？陰德不愆，何直丹陽之尉？父寶，皇朝通議大夫總管府司兵參軍事。東家孔子，至德生於上天；南國申侯，明靈誕於中嶽。君朝翊讚，道先王之法言；公府弼諧，對上天之休命。
若夫聖人作而萬物睹，元首明而庶事康。日月粲其光華，山川鬱其雲雨。則有英靈間出，丹陵諧白獸之祥；符瑞庭生，黑帝感蒼龍之傑。隋珠一寸，魏後揚眉；和璧千金，秦王動色。顏生殆庶，聞於竹馬之年。揚子參元，發自銅車之歲。建情峰而直上，疏筆海以橫流。彫牆則百堵皆興，峻宇則千門並列。可大可久，無忘簡易之途；為子為臣，率由忠孝之境。郭林宗之披霧，豈敢名言？孔文舉之欽風，每相推薦。若乃五材並用，誰能去兵？七德兼施，止戈為武。出師於九天之上，暗合兵書；取睽於十日之前，懸符射法。固以文武之道，揄揚滿於域中；將相之才，籍甚聞於海內。
貞觀十五年起家補國子博士。喬林掃日，驚白鳳於詞條；璧水澄天，駭雕龍於義壑。班超慷慨，常懷萬里之心；季路平生，每負三軍之氣。
十六年敕授左翊衛北門長上，祿賜同京官，仍令為飛騎等講禮。鄧司徒之舊事，馬上讀書；祭征虜之前聞，營中習禮。宮花如錦，還臨拜將之壇；槐葉成帷，複對閱軍之市。自皇王眷命，大帝應期。運璿衡而制八方，調玉燭而臨四極。元兔白狼之野，來奉衣簪；蟠桃析木之鄉，尚迷聲教。太宗文皇帝操鬥極，把鉤陳，因百姓之心，問三韓之罪。勝殘去殺，上憑宗廟之威；禁暴戢奸，下藉熊羆之用。公丹心白刃，本自輕生；六郡三河，由來重氣。烏江討逆，剖項籍於五侯；鹿野懲奸，磔蚩尤於四宰。
二十年詔除遊擊將軍右武候信義府右果毅都尉，長上如故，顯慶二年以內憂解職。痛深吳隱，哀極顏丁。蹐厚地以崩魂，訴高天而泣血。紫泥垂渙，頻降璽書；墨縗臨戎，遂從金革。
三年詔除左衛清宮府左果毅都尉，尋圉穀府折衝都尉，並長上如故，又以應詔舉對策甲科遷左騎衛郎將。於時長榆曆曆，烽火猶驚；高柳依依，邊風尚急。關山夜月，遂為丹徼之秋；西北浮雲，翻作穹廬之景。四年詔公為鐵勒道行軍總管。陳兵玉塞，按節金微。學常山之蛇，擬麗譙之鶴。鍾鼓嘈讚，上聞於天；旌旗繽紛，下蟠於地。伏屍百萬，因瀚海而藏舟；辟地數千，即燕山而築觀。武臣雄略，氣懾西零；神將宏圖，威加北狄。
武德元年詔遷左驍騎中郎將，尋檢校右監門左武衛將軍，本官如故。昔者封禪陟雲亭之後，七十二君；圖書出河洛以還，三千餘歲。振兵釋旅，方崇薦帝之儀；道洽功成，必致禋天之禮。粵以皇家辟統之五十年，今上開基之十七載，登封告禪，玉牒金繩。建顯號而施尊名，揚英聲而騰茂實。華夷輯睦，皆承萬歲之恩；朝野歡娛，鹹奉千年之慶。
乾封元年詔加明威將軍，本官如故。大風遺孽，叛渙青邱；小水殘魂，憑陵碧海。率百官於文祖，尚興彭蠡之師；會萬國於塗山，猶有防風之戮。是歲也，詔公為遼東道行軍總管。軍營對日，兵氣橫天。開玉堂而按部，坐多城而勒陣。闕鞏之甲，犀兕七重；艅艎之船，舳艫千里。駕鼉梁於聖海，秦皇息鞭石之威；泛鼇釣於仙洲，愚叟罷移山之力。然後風行電卷，斬將屠城。塞丹浦之遙源，伐黑林之奧本。王孫公子，名霑皂隸之臣；深穀大山，境入樵漁之囿。
二年詔加上柱國，仍檢校安東都護。導之以德，齊之以刑，威振六官，風揚五部。兵戈載戢，無勞尉候之虞；桴鼓希聞，寧有穿窬之盜？仰太陽而晞湛露，方預四朝；臨逝水而急寒風，俄悲一去。齊孟嚐之下淚，高榭曲池；魯司寇之悲歌，頹山壞木。長安杳杳，還符日近之言；京兆悠悠，竟絕天高之問。玉關生入，自判無期。繡服晨還，竟知何日？總章二年三月十六日，遘疾薨於府第，春秋五十有四。嗚乎哀哉！詔贈左監門將軍，禮也。
唯公被服忠孝，周旋禮樂。仁者見之謂之仁，智者見之謂之智。研幾冊府，金縢玉版之書；索隱兵鈐，元女黃公之法。每建推轂，三令五申；躬擐甲胄，親當矢石。軍井未建，如臨盜水之源。軍灶未炊，似對嗟來之食。由是南馳北走，東討西征，運之無旁，按之無下。戴筐宮裏，遙登大將之壇；飛閣星邊，獨列中軍之位。雖龍泉匿字，薰歇光沈；而鱗閣飛名，天長地久。
夫人扶風馬氏，隋濠州刺史圓之孫也。五鬆春豔，牽少女之祥風；八桂秋榮，降仙娥之寶魄。謝家之子，歌柳絮而知慚；劉氏之妻，頌椒花而自恥。三從按禮，無虧內則之風；四德揚蕤，載闡中閨之訓。宿盤龍於月鏡，早沒鸞床；矯飛翼於霞樓，先沈鳳穴。珠星璧月，終陪季子之階；金鼎銀樽，竟列齊侯之寢。以貞觀十五年五月五日，終於某所，越鹹亨元年某月日，祔於某原。
長子瓜州司倉擇木、次子右衛親衛元封等，門傳萬石，庭列雙珠。花萼爭榮，芝蘭藹秀。天經地義，欽承避席之談；日就月將，虔奉趨庭之教。變槐檀而瀝膽，木石悲酸；代霜露以崩心，幽明感動。葬之以禮，祭之以時。生人之本盡矣，死生之義備矣，孝子之事親終矣。於是門生故吏，共緝家聲；才子文人，思傳盛德。庶使藺相如之生氣，曆千載而猶存；隨武子之餘風，盡九原而可作。其詞曰：
文王受命，畢公餘慶。玉樹連芳，金枝疊映。三分並列，七雄齊競。建國承家，重熙累盛。功宣蹈舞，德流歌詠。河洛垂文，山川出雲。驪珠育照，虹玉呈文。直立孤聳，天然不群。棲遲膠塾，悅懌邱墳。恥為儒者，自許將軍。伊祁不懌，軒轅討逆。陣擁遼河，兵屯碣石。班超投翰，揚雄執戟。弓合三材，刀長四尺。爰清尉候，載澄疆場。得人者昌，失人者亡。皇恩俾乂，帝曰明敭。幽桂含馥，滋蘭吐芳。承天待詔，觀國賓王。茂績斯遠，英聲克彰。鵬池淼漫，雞山禍亂。出閫辭家，夷凶靜難。金微瓦解，玉亭冰泮。扈駕天門，陪祠日觀。萬邦胥悅，千齡啟旦。鬥骨危城，占蹄舉兵。丸山霧塞，渤海波驚。帝赫斯怒，王師有征。虔劉北貊，戡翦東明。導以文軌，宣其德刑。太微上將，文昌貴相。非熊非羆，令聞令望。寵逾軍幕，榮參武帳。本謂來朝，何期返葬？原野蕭瑟，風煙淒愴。天道如何？吞恨者多。鬆風夜響，薤露晨歌。秋月如練，春雲似羅。榮華滅後，寒暑經過。青烏邱壟，白馬山河。
