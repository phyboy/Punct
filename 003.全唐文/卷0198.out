賓王啟：側聞戢翮觸籠，負垂天而影；伏櫪羈蹄，望絕塵而足。故以遊蓮遇絏，悟宋王於嬰羅；在藻迷波，顧蒙莊於煦轍。是以臨淄遣婦，寄束縕於齊鄰；邯鄲下客，效處囊於趙相。
伏惟明府公締址瓊峰，靈嶽蔽丹霄之景；圖基珠浦，神流沃清漢之波。玉劄飛文，綜宏詞於楚傅；金籯緝藝，味雅道於扶陽。孕蘭畹而生姿，灃灞鍾高門之慶；產銅溪而寫鍔，荊藍資象德之禎。幼辨羝羊，演飛龍之秘策；夙談孔雀，對家禽之麗詞。赤野浮衒價之光，珠胎瑩色；丹穴陪來儀之迅，鳳彩含姿。靈襟轉璧，絢逸照於蘭池；神府驚蘋，韻清音於桂浦。談叢散馥，韞餘氣於九蘭；筆海飛濤，駭洪波於八水。綰銅麟甸，制錦鳧郊；化洽下車，恩孚攬轡。德聲含詠，仁風飄十地之雄；道化編謠，惠露灑三天之渥。狎中牟之馴雉，豈懼驍媒？驚重泉之瑞鸞，非關照舞。雖則塵飛範甑，垂銀有結綬之華；而乃調理宓弦，烹雞屈函牛之量。加以招攜白屋，勸誘青衿，遂使漱流逸客，望驥足以雲蒸；棲泌遺才，款龍門而霧會。
某緯蕭末品，拾艾幽人。寓跡雩壇，挹危直之秘說；托根磬渚，戢戰勝之良圖。幸以奉訓趨庭，束情田於理窟；從師負笈，私默識於書林。至於九流百氏，頗探其異端；萬卷五車，亦研其奧旨。將欲優遊三樂，負杖以終年；棲遲一邱，鳴弦而卒歲。諒以糟糠不贍，甘旨之養屢空；簞食無資，朝夕之歡寧展？是以祈安陽之捧檄，似毛義之清塵，思魯國之執鞭，蹈孔聖之餘誌。屬以蛩秋應節，雁序戒時，飆金將露玉共清，柳黛與荷緗漸歇。實含毫振藻之際，離經析理之期，不揆雕朽之材，竊冀遷喬之路。輒期泛愛，輕用自媒。儻荊璞無見致疑，夜光不逢桉劍，則沈骸九死，終望銜珠；殞首三泉，徒希結草。載塵清矚，影外慚，冒瀆威嚴，循心內駭。謹啟。
某啟：學士袁慶隆奉宣教旨，垂示閨情詩並序。跪發珠韜，伏膺玉劄。類西秦之鏡，照徹心靈；同指南之車，導引迷誤。
竊惟詩之興作，肇基邃古。唐歌虞詠，始載典謨；商頌周雅，方陳金石。其後言誌緣情，二京斯盛；含毫瀝思，魏晉彌繁。布在縑簡，差可商略。李都尉鴛鴦之詞，纏綿巧妙；班婕妤霜雪之句。發越清迥。平子桂林，理在文外；伯喈翠鳥，意盡行間。河朔詞人，王、劉為稱首；洛陽才子，潘、左為先覺。若乃子建之牢籠群彥，士衡之藉甚當時，並文苑之羽儀，詩人之龜鏡。爰逮江左，謳謠不輟。非有神骨仙材，專事元風道意。顏、謝特挺。戕代典麗。自茲以降，聲律稍精。其間沿改，莫能正本。
天縱明眷，卓爾不群。聽新聲鄙師涓之作，聞古樂笑文侯之睡。以封魯之才，追自衛之跡。宏茲雅奏，抑彼淫哇。澄五際之源，救四始之弊。固可以用之邦國，厚此人倫。俯屈高調，聊同下裏；思入態巧，文隨手變。侯調慚其曼聲，延年愧其新曲。走以不敏，謬蒙提及。謹申奉和，輕以上呈。未近詠歌，伏深悚恧。謹啟。
側聞魯澤祥麟，希委質於宣父；吳阪逸驥，實長鳴於孫陽。是則所貴在乎見知，所伸由乎知己。故雕其樸嶧山有半死之桐，賞其聲柯亭無永枯之竹。
伏惟太常伯公儀天聳搆，橫九霄而拓基；浸地開源，控四紀而疏派。自赤文薦祉，曲阜公帝子之靈；紫氣浮仙，函穀誕真人之秀。本支百代，君子萬年。道葉神交，黃石授帝師之略；德由天縱，白星降王輔之精。峰秀學山，列三墳而仰止；瀾清筆海，委四瀆以朝宗。登小魯之岩，辨練光於曳馬；臨大吳之國，識寶氣於連牛。垂秋實於談叢，絢春花於詞苑。辯河飛箭，激流翻白馬之津；文江散珠，圓波漱驪龍之穴。是用德茂麟趾，削桐葉以分珪；道煥鶴池，映桃花而曳綬。
既而揆留皇鑒，忠簡帝心。奉職春宮，爍離光於青殿；代工天府，明台曜於紫宸。綜理元風，變調元氣。含輝禮樂，皎愛日以流光；毓彩文昌，映德星而開照。若乃識度宏遠，器宇疏通。明允篤誠，盛業隆於後土；惠和忠肅，元功格於上天。則伊陟謝其緝熙，巫鹹慚其保乂。舉才應器，與士無私。水鏡澄花，炫金波於靈府；水壺徹鑒，朗玉燭於神機。則鄧攸莫際其瀾，盧毓罕窺其術。故使妍雖各安其分，輕重不失其權。五教克敷，百揆時敘。折衝千里，魯連談笑之工；師表一時，郭泰人倫之度。加以分庭讓士，虛席禮賢。片善經心，揖仲宣於蔡席；一言合道，接然明於鄭階。
某蓬蘆布衣，繩樞韋帶，自弱齡植操，本謝聲名；中年誓心，不期聞達。上則執鞭為士，王庭希幹祿之榮；次則捧檄入官，私室庶代耕之願。然而忠不聞於十室，學無專於一經。退異善藏，進殊巧宦。摶羊角而高翥，浩若無津；附驥尾以上馳，邈焉難托。實欲投竿垂餌，晦名跡於渭濱；抱甕灌園，絕機心於漢渚。幸屬乾坤貞觀，烏兔光華。嵩山動萬歲之聲，德水應千年之色。雖無為光宅，欣預比屋之封；而有道賤貧，恥作歸田之賦。於是來甕牖，利見金門。指帝鄉以望雲，赴長安而就日。美芹之願，徒有獻於至尊；蟠木之姿，誰為容於左右？明公決幾成務，論道經邦。一顧之隆，駘足逾於仙驥？片言之重，魚目軼於靈蛇。庶望顧兔離箕，動薰風於舜海；從龍潤礎，霈甘澤於堯雲。則膾餘之魚，希振鱗於吳水；膳後之豕，翻化龜於魯津。拜伏階墀，增懼木穀。謹啟。
賓王啟：竊惟陰陽作炭，化一氣以陶甄；天地為爐，混萬物為芻狗。然則璧輪均照，或流景於萊城；玉燭平分，獨翔寒於黍穀。是汙隆迭襲，榮翠相循。得氣者繁滋，失時者零落。
伏以君侯疏乾激派，龍門開竹箭之波；鎮地橫基，鵠翅峙蓮花之嶺。曜重暉於若月，炳疊彩於非煙。至若瑞動赤符，著元勳於東漢；烽驚紫塞，宣武功於北征。奕葉龍光，聯蟬龜紐。德由天縱，白星降王輔之精；道葉神交，黃石授帝師之略。故得三千運北，擊舜海以遊鱗；九萬圖南，望堯雲而矯翰。折衝千里，魯連談笑之功；師秀一時，郭泰人倫之度。於是九重銜紱，懸星彩於宸維；四達埋輪，振霜威於權石。加以分庭讓士，虛坐禮賢。片善必甄，揖虞翻於東箭；一言可紀，許顧榮以南金。
賓王蟠木朽株，散樗賤質，牆麵難用，灰心易寒。退無毛薛之交，進乏金張之援，塊然獨居，十載於茲矣。然而日夜相代，笑溝壑之非遙；貧病交侵，思薜蘿而可托。欲乘幽控寂，進綺季於青山；樂道棲真，從魯連於滄海。幸屬舜門廣辟，漢幣交馳，遂得佇嘯高邱，應箕文而動韻；聆吟大野，浮艮岫以流陰。將恐在藻纖鱗，終寡登龍之望；棲榆弱羽，徒仰摶鵬之高。所冀曲逮恩光，資餘潤於東裏；襲承導引，托輕夢於南柯。撫已多慚，循躬增懼。謹啟。
側聞未遇孫陽，鹽車無絕塵之跡；時逢和氏，荊山有連城之珍。豈若聽清音於爨餘，則枯桐發響；收夜光於元璧，則怪石騰輝？在物猶然，況於含識者乎？
伏惟明使君鳳穴振儀，龍門標峻；瓊雕嶽立，表秀千雲。霞煥霜霏，澄虛鑒物。既而代天府，忠簡帝心。擁熊軾而撫百城，建隼而臨千里。坐棠敷惠，恩纏去思。剖竹垂仁，式歌來暮。清凝夜燭，化警晨烏。外勖九農，內宏五教。道之以禮樂，齊之以刑書。約法遵寬，設蒲鞭之恥；立言惟信，控竹馬之期。甘雨隨車，雲低輕重之蓋；還珠合浦，波含遠近之星。至如臥理稱難，坐嘯匪易。披裳問疾，垂愛景以字人；搴帷廣聽，穆薰風而扇物。飛霜秋降，葉隼擊而防小人；零露春濡，飾羔旌而禮君子。於是仁必有勇，吏不忍欺。美譽鬱於三齊，芳聲騰於萬古。
若乃清規遠鏡，皎月色於靈台；元鑒虛凝，穆鬆風於智府。研幾十篋，探頤九流。縟翠萼於詞林，綷仙花於筆苑。文江翻浪，織玉瀲以韜霞；學海驚瀾，綴珠連於濯錦。加以懸榻待士，擁篲禮賢。汲引忘疲，獎題不倦。懷經味道之客，望範圍而駿奔。兼流包略之夫，窺義園以遐集。求小善於毫芥，顧正禮於二龍，振幽滯於泥沙，許公明以一驥。
某淹中故俗，體樸厚之清規；稷下遺，陶禮義之餘化。頗遊簡素，少閱縑緗。每蟋蟀淒吟，映素雪於書帳。莎雞振羽，截碧蒲於翰池。既而學異懷蛟，才非夢鳥。價不齊於南漢，芳不重於東山。幸屬日月光華，雲霞紛鬱。方結羨魚之網，將謠扣角之詞。奮短翮於槍榆，希高標之餘拂，濯纖鱗於涓滴，望鴻澤之微霑。所冀顧盼曲流，翦拂增價，則鉛刀起一割之用，跛鱉致千里之行。是知竊混吹於齊竽，濫飛聲於郢唱；抱山雞而自恧，顧遼豕以多慚。輕觸威嚴，不遑流汗。謹啟。
側聞豐城戢耀，駭電之輝俄剖；沙邱跡，躡雲之轡載馳。然則激溜侵星，佩潛蛟於壯武；騰鑣曆塊，騁蹀駿於咸陽。且煦轍波鱗，側羨鼇潭之躍；觸籠雲翼，扃望鵬程之迅。是以齊郊夕唱，牛歌掞白石之詞；漢境朝趨，車候警拂塵之思。
伏惟某公騰瀾浴景，濬靈派以含珠；擢幹捎雲，翊孤岩而聳桂。崇基疊秀，匡霸道於周盟；茂緒聯輝，讚文場於漢戚。偉龍章之秀質，騰孔雀於觿年，葉鳳彩之英姿，辯蟾精於弱歲。靈台宏遠，騁霄練於霜潭；冊府幽深，絢朝虹於璧渚。心波湛漢，泳耀魄於黃陂；情嶽幹天，韜風雲於嵇巘。龍津共濟競欣登禦之車；蕪室欽賢，必攬澄清之轡。鬱文條而耀彩，藻逸潘花；蔚詞鋒而衒奇，光浮衛玉。然則昆溪既琢，必見山川之精。樹羽已懸，行嗣雲韶之響。是以佐龜陰而演化，務肅百城；翼麟壤以宣風，恩覃千里。徽猷克著，逾盛德於休徵；聲績聿宣，軼英規於恭祖。佩呂刀而邵美，已讚褰惟之遊；屈龐驥而流芳，將騁仁風之駕。加以側階引彥，鑒鬷子之微言；倒屣延賓，辯王生之雅量。故使圓流之下，探照乘於長波；高岫之巔，剖連城於幽石。
某瓶筲小器，蟭蚊末材。環帶嶧桐，戢晞暘之厚德；傍鄰汶篠，慕貫時之貞勁。但以容膝一邱，曲阜之瓢遽切；枕肱五畝，成都之壁已窮。擔石厭於糟糠，負薪疲於裋褐。然而少奉過庭之訓，長趨克已之方。弋誌書林，咀風騷於七略；耘情藝圃，偃圖籍於九流。灑惠渥於羊陂，屢泛文通之麥；峻曲岸於鶯穀，時遺公叔之冠。雖不能縱逸韻於霜皋，唳野致九天之響；而頗亦蓄餘香於露薄，垂芬有十步之芳。而乃恧跡魯鴻，非荊山之抵鵲；簉名韓犬，歎稽阜之橫梁。
方今玉琯躔秋，金風動籟。吳宮歸乙，望陰岫以依遲；素林返雁，候陽潮而低舉。籯金味道之子，侔纁帛以彈冠；悄玉含毫之人，望弓旌而翹足。竊不揆於庸識，輒輕似於揚庭。所冀曲逮恩波，時流咳唾。儻能分其鬥水，濟濡沫之枯鱗；惠以餘光，照霜棲之寒女。得使伏櫪駑蹇，希騏驥而蹀足；竄棘翩，排鴛鸞而刷羽。則捐軀匪吝，碎首無辭。雖復投報楊金，君子以之貽戒；效誠魏草，小人之所懷恩。輕瀆威嚴，深懼履尾。載塵聽覽，迫甚蹈冰。謹啟。
某啟：竊聞綱澗緝裳，傃指雲於偃蓋；排虛止棘，附絕電於纖離。然則左右為容，鏘金有階於蟠木；無因而至，桉劍致懼於連城。是以賃牘幹榮，發仞資於禽息；求光抱燧，束發濟於於髡。
伏惟某官瓊峰聳峭，儼曦觀而爭峙；瑤派驚瀾，溯天潢而比濬。漢台引路，夕翊浮雲之陰；晉閤垂璫，朝煜文星之苑。劍池濯彩，耀震德於渥津；弱水摛祥，炫離精於丹穴。辨懸瞳於朗鏡，肇自觿年；對似魄於虧陽，光乎弱歲。言阿激箭，浴紫貝以飛湍；情嶽驚峰，蔽丹霄而傑峻。文條擢秀，馥長阪之幽蘭；筆苑揚葩，煜小山之丹桂。鬆飆結韻，搢紳藉以雌黃；嵓電流光，通賢資其月旦。於是佐褰帷於魯甸，威懾列藩；匡露冕於梁陰，恩覃絕境。緝諧麟甸，下白鶴於仙庭；輔弼鳧郊，重黃金於帝裏。加以獎拔幽滯，汲引英髦。錫以吹噓，暖燕郊之陰穀；延之顧盼，焰漢圄之寒灰。
某篠派庸微，桐岩賤伍。托根鄒邑，時聞闕里之音；接閈雩津，屢聽杏壇之說。加以承斷織之慈訓，得銳誌於書林；奉過庭之嚴規，遂容情於義圃。方欲閉門卻掃，養拙以終年；幽遁鑿壞，甘貧而卒歲。直以棲遲五畝，獲鷦鷯之數粒；蕭條三逕，匱侏儒之鬥儲。雖則放曠林泉，頗得閑居之趣；而乃寂寞蓬戶，唯深色養之憂。是以望檄動容，慨南陽而聞寂；祈名夙駕，歎郢路而依遲。
方今涼秋屈節，嚴飆扇序。衡陽極浦。振朝音於負霜；寒皋回甸，驚宵吟於靜野。弓旌之禮斯及，辟聘之際是期。不揆庸愚，輕斯自衒，所冀分其末照，惠以餘波，得預觀光，全由咳唾。倘雲鑣釋絏，申其漱玉之音；霜匣開輝，照以盤蛟之影。則陰山之雀，敢懷餐蕊之心？漢東之蛇，期致投珠之報。不勝窘迫之至，謹啟。
某啟：昔者薛邑聞歌，揖馮於彈鋏；夷門命駕，顧侯嬴於抱關。何則？誌合風云：戴笠均乎乘馬；情諧道術，忘筌貴乎得魚。是以挹蘭言於斷金，交蓬心於匪石。庶清音動聽，賞流水於牙弦；妙思通神，葉成風於郢匠。
伏惟公疏源白水，浸地軸以輪波；纂慶黃軒，感星精而誕命。綴珠華於七曜，聯玉葉於五雲。至夫神石摛祥，靈鉤表貺。千年馭鶴，振仙駕於帝鄉；七葉珥貂，襲榮光於戚裏。固以紛綸國牒，昭晰家聲。洎乎鹿走周原，輔秦圖而興霸；蛇分沛澤，翌唐運以開基。常山王之玉潤金聲，博望侯之蘭薰桂馥。羽儀百代，掩梁竇以霞搴；鍾鼎一時，罩袁楊而嶽立。故得重規遠鏡，湛月路以流清。茂祉遐鋪，架雲門而擢秀。英飛鳳穴，藻五色以凝華；穎躍龍泉，涵九重而毓潤。風情疏朗，霜明月湛之資；氣骨端嚴，雪白水清之概。
若乃性符神授，道擅生知。挫三端於情峰，朝九流於學海。博聞強識，辯晉國之黃熊；將聖多能，識吳門之白馬。言泉漱迥，驚瀑布以飛瀾；文江澹清，含濯錦而翻浪。鬱槐市而增茂，穆蘭室以流芳。於是翔鱣應符，觀光上國；飛龍成卦，利見大人。摶羊角以垂天，展驥足而騰景。化貳藩邸，紹敬祖之清廉；光讚外台，陳君回之亮直。推公平而折獄，磔鼠謝其嚴明；擁端愨而字人，化蛇慚其智勇。加以清規日舉，湛虛照於冰壺；元鑒露凝，朗機心於水鏡。謙光自牧，恭已愛人。片善必甄，揖虞翻於東箭；一言可紀，許顧榮以南金。
某疾抱支離，材均擁腫。進不能握蘭分竹，綰銀黃於雲臺；退不能絕粒茹芝，煉金丹於地胏。而出沒風塵之內，淪漂名利之間，遊無毛薛之交，仕乏金張之援，塊然獨處者，一紀於茲矣。然而日夜相代，恐溝壑之非遙；貧病交侵，思薜蘿之可托。常願處幽控寂，追夏黃於商山；樂道棲真，從魯連於滄海。豈圖語默易爽，心跡難並。題橋之恨愈深，攀桂之情徒結。是用絕深乾沒，耽閱邱墳。謁子將於南荊，訪康成於北海。西遊梁益，效司馬、王、揚之風；東入臨淄，慕淳于、管、晏之智。瞻言前古，徒欲思齊；俯惟當今，空勞懷刺。不意雲浮礎潤，霜落鍾鳴。揖郭泰於仙舟，有道斯在；賞鬷明於樽俎，盛德猶存。雖雅調清歌，誠寡和於郢路；而庸音濫吹，竊混秦於齊竽。輕撮課囊，揄揚盛德。庶金波離畢，零陵之石自飛；瑤光建寅，蕭邱之火漸爇。學慚麟角，德類鴻毛，愧汗如漿，憂心若厲。謹啟。
賓王啟：每讀書收，見古人負米之情，捧檄之操，未嚐不廢書輟卷，流涕傷心。何則？情蓄於中，事符則感；形潛於內，跡應斯通。而悅帝力以棲魂，情欣養素；仰皇華而暢慮，敢用披丹？
伏惟公源控玉輪，激神濤而涵地；基疏金闕，架飛岊以韜雲。洎乎鹿走周原，霸燕圖於即墨；蛇分沛澤，封漢爵於華城。福祿攸鍾，公侯必複。炳靈丹穴，習吉黃裳。若乃峰秀學山，列三墳而仰止；瀾清筆海，委九流以朝宗。登小魯之山，辯練光於飛馬；臨大吳之國，識寶氣於連牛。垂秋實於翰林，絢春花於文苑。清規湛秀，照月旦而雕談；素論凝元，開夜光於妙辯。既而業成麟角，引茅茹而彈冠；道映鳳池，絢桃林而曳綬。揆留皇鑒，忠簡帝心。奉職春宮，標離光於青殿；代工天府，明台燿於紫宸。故得龍綍垂光，戢兩星而開照。鶴蓋浮影，翼五雲以連陰。
某大塊流形，小人餘慶。幸河神入昴，映白榆以流祥；江使負圖，泛青蓮而薦兆。薰風廣扇，聖日多煇。
進不能高議雲台，談社稷之上務；退不能銷形地胏，揖箕潁之餘芳。而出沒風塵，湮淪名利，十年無棣，萬里惟桑。既而日遠長安，出蓬門而西笑；雲飄吳會，溯鬆浦以南浮。冀塵跡邱中，絕漢機於俗網；承歡膝下，馭潘輿於家園。不悟地絡遐張，維白駒於空穀；天羅迥布，弋黃鶴於高雲。顧已駑鈍，並從媒衒。力農賤事，未免東皋之勞；反哺私情，遽切南陔之詠。少希顧複，輒布悃誠。雖噬指思歸，空軫倚閭之望；而齧臂求仕，非圖高蓋之榮。
明公資孝履忠，恕已及物；惟幾成務，論道經邦。庶顧兔離箕，動薰風於舜海；從龍潤礎，霈甘雨於堯雲。則白羽書生，自銘恩於食稻；黃裳童子，將賽德於餐花。拜首回惶，傾心霡霂。謹啟。
賓王啟：側聞樞精嘯穀，韻清瀨於驚蘋；震德昇乾，靉元枝而布暖。雖涸鱗濡沫，尚觖望於鯨波；而決羽搶榆，頗思遷於鶯樹。
伏惟公瓊基疊秀，積珠構於三龍；玉翰驚華，煜瑤林於八桂。仙飛有道，縈河泛高尚之舟；德驗通神，靈策動幽明之鏡。產耶溪而濯質，霜鐔廓豐匣之姿；孕鍾嶺而飛華；虹玉絢荊岩之氣。鬆秋表勁，翊赬霞而插極；菊晚馳芳，涵清露而炫沼。鑒懸龍鏡，明逸照於咸陽；韻入鳧鍾，驚洪音於長樂。心源泛藻，控鼇壑以朝宗；情嶽披蓮，掩龜岑而作鎮。惠牛曜辯，驚荀鶴於談叢；揚鳳摛文，詠鄒龍於筆海；故佐銅章於磬渚，側扇文鰩之風；貳墨綬於銅郊，讚誘祥鸞之化。弦揮單父，弼清韻於嵇琴；化洽中牟。翊馴翬於潘雉。加以延賓置驛，接士軾廬。采拔芻微，邁欽賢於司馬；提獎幽滯，軼取俊於淳於。某甕牖輕生，席門賤品，幸以參名比屋，悅康衢以自娛；預跡耦耕，欣日出而知作。又以家傳素業，弋書林而騁誌；少奉庭訓，馳文圃以遊魂。至於白簡青箱，頗測探其奧旨；竹書石記，亦幽求其邃原。雖未能叫徹帝閽，聲馳宰府，而頗亦見推里閈，譽浹鄉閭。方今銀箭纏秋，金壺應節。吮墨翹足，希造杖於一枝；味道彈冠，望橫經於重席。不量庸昧，竊冀揚庭。伏乞恩波，暫垂回盼。倘使陳留逸調，下探柯亭之篠；會稽陰德，傍眷餘溪之蔡。則回眸之報，不獨著於前龜；清亮之音，誰專稱於往笛？雖滄溟遠量，敢不愧於牛涔；而嵩岱洪恩，終曾酬於蟻垤。輕喧視聽，憂讋惟深。猥瀆階庭，兢惶交集。謹啟。
竊聞薛邑聞琴，揖馮諼於彈鋏；夷門佇駕，顧侯嬴於抱關。何則？誌合風雲，戴笠均乎乘馬；情諧道術，忘筌貴乎得魚。是用挹蘭言於斷金，效蓬心於匪石。庶清音動聽，賞流水於牙弦；妙思通神，葉薰風於郢匠。
伏惟某公儀天峙構，層基控射牛之峰；浸地開源，驚濤疏釣鼇之浦。至夫封侯廟食，掩金、張以騫翥；三主七公，罩袁、揚而嶽立。故得重規遠鏡，湛月露以流清。茂趾霞鋪，駕雲門而擢秀。若乃博聞強記，辨晉國之黃熊；將聖多能，識吳門之白馬。言泉漱迥，驚瀑布以飛瀾；文江澹虛，涵濯錦而翻浪。於是功超食蹠，位典烹鮮。水鏡澄瀾，照孤鸞之舞影；鳴琴動操，葉馴翬之雅音。既而盛德有鄰，佐皇華而省俗。居群不器，扈軒而觀風。
某疾抱支離，材均臃腫。自弱齡植操，本謝聲名；中年誓心，不祈聞達。始則執鞭為仕，帝裏希幹祿之榮；次則捧檄入官，私庭庶代耕之樂。然而忠不聞於十室，學無專於一經。退異善交，進殊巧宦。摶羊角而遐翥，浩矣無津；附驥尾以上馳，邈焉難托。實欲垂竿投餌，晦名跡於渭濱；抱甕灌園，絕機心於漢渚。幸屬乾坤貞觀，烏兔光華。嵩山動萬歲之聲，德水應千年之色。雖無為光宅，忻預比屋之封；而有道賤貧，恥作歸田之賦。明公顧盼成飾，咳唾為恩。漏微潤於江波，流末光於鄰燭；幽禽遷木，侶丹山於帝梧。鳴石浮川，應黃鍾於仟管。敢布心也。詎能望焉？謹啟。（謹桉：此據《永樂大典》本采入與今傳本詳略互異附載其後。《靈隱集·上梁明府啟》云：「昔者聞歌薛邑，賞彈鋏於馮；佇駕夷門，揖抱關於侯子。豈惟成風之斫，妙思通神；流水之弦，清音入聽。況夫誌合者蓬心可采，情諧者蘭味寧忘？伏惟公儀天聳搆，層基控射牛之峰；浸地開源，驚濤疏釣鼇之浦。至夫封侯廟食，掩金、許以霞搴；三主八公，罩袁、楊而嶽立。於是功超振鷺，位典烹鮮。水鏡澄瀾，照翔鸞之舞影；吟琴動操，葉馴雉之雅音。既而盛德有鄰，佐皇而撫俗；君子不器，扈軒以觀風。某蒲石橘遷，聲鄉蓬轉，不葉十室，無專一經。攀驥逸而無由，仰鵬飛而自失。公顧盼成飾，咳唾為恩。庶微潤於江波，冀末光於鄰燭。使幽禽遷木，侶丹山於帝梧；鳴石在川，應黃鍾於仙管。敢布心也，詎能望焉？謹啟。」）
賓王啟：昨引注日，垂索鄙文，拜手驚魂，承恩累息。楚翬丹質，在荊南以懷慚；遼豕白頭，望河東而載恧。賓王散樗易朽，蟠本難容。雖少好讀書，無謝高鳳；而老不曉事，有類揚雄。徒以易象六爻，幽讚通乎政本；詩人五際，比興存乎國風。故體物成章，必寓情於小雅；登高能賦，豈圖榮於大夫？蓋欲樂道遺榮，從心所好，非敢希聲刻鵠，竊譽雕蟲。至若資鬼行以自媒，衒庸音而苟進，固立身之殊路，行已之外篇矣。君侯蘊明略以佐時，虛靈台以照物。觀梁父之曲，識臥龍於孔明；聽康衢之歌，得飯牛於甯戚。是用異人翹首，俊乂歸誠。獨此疵賤之姿，謬奉清通之盼。雖仲由之瑟，終闕響於邱門；而宋玉之謠，儻均音於郢路。敢忘下裏？輕用上呈。庶道葉起予，陳卜商之四始；恐吾幾失子，效然明於一言。拜首增慚，憂心如醉。謹啟。
