湊字彥宗，京兆萬年人，永淳二年解褐婺州參軍，六遷司農少卿，加銀青光祿大夫。開元時遷右衛大將軍，封彭城郡公，拜太原尹兼節度支度營田大使，卒年六十五，贈幽州都督，諡曰文。
臣聞兵者凶器，不獲已而用之。今西域諸蕃，莫不順軌，縱鼠竊狗盜，有戌卒鎮兵，足宣式遏之威，非降赫斯之怒，此師之出，未見其名。
臣又聞安不忘危，理必資備，自近及遠，強幹弱支。是以漢實關中，徙諸豪族。今關輔戶口，積久逋逃，承前先虛，見猶未實。屬北虜犯塞，西戎駭邊，凡在丁壯，征行略盡，豈宜更慕驍勇，遠資荒服？又一萬行人，詣六千餘裏，鹹給遞馱，並供熟食，道次州縣，將何以供？秦隴之西，人戶漸少，涼州已去，砂磧悠然，遺彼居人，如何得濟？又萬人賞賜，費用極多；萬里資糧，破損尤廣。縱令必克，其獲幾何？儻稽天誅，無乃甚損。請令計議所用所得，校其多少，即知利害。況用者必費，獲者未量，何要此行，頓空畿甸？
且上古之時，大同之化，不獨子子，不獨親親。何隔華戎？務均安靖。洎皇道謝古，帝德慚淳，猶尚綏懷，不崇征伐。有占風覘雨之客，無越海逾山之師。其後漢武膺圖，誌恢土宇，西通絕域，北擊匈奴，雖廣獲珍奇，多斬首級，而中國疲耗，殆至危亡。是以俗號昇平，君稱盛德者，鹹指唐堯之代，不歸漢武之年。其要功不成者，複焉足比議？惟陛下圖之。
臣聞王者發號施令，必法乎天道，使三綱敘十等鹹若者，善善明，惡惡著也。善善者，懸爵賞以勸之也；惡惡者，設刑罰以懲之也。其賞罰所不加者，則考行立諡以襃貶之，所以勸誡將來也。斯並至公之大猷，非私情之可徇，故箕、微獲用，管、蔡為戮。諡者，臣議其君，子議其父，而曰靈、曰厲者，不敢以私而亂大猷也。則其餘安可失衷哉？
臣竊見節湣太子與李多祚等，擁北軍禁旅，上犯宸居，破扉斬關，突禁而入，兵指黃屋，騎騰紫微。孝和皇帝移禦元武門以避其銳，親降德音，諭以順逆，而太子據鞍自若，督眾不停。俄而其黨悔非，轉逆為順，或回兵討賊，或投狀自拘。多祚等伏誅，太子方自逃竄。向使同惡相濟，天道無徵，賊徒闕倒戈之人，侍臣虧陛戟之衛。其為禍也，胡可忍言？於時臣任將作少匠賜通事舍人內供奉。其明日，孝和皇帝引見供奉官等，雨淚交集，謂曰：「幾不與卿等相見。」其為危懼，不亦甚乎？臣每思之，不勝憤毒。今聖朝雪罪禮葬，諡為節湣，以臣愚識，竊所惑焉。
夫臣子之禮，嚴敬斯極，故過位必趨，蹙路馬芻有誅。昔漢成之為太子也，行不敢絕馳道。當周室之衰微也，秦師過周北門，左右免胄而下，王孫滿猶以其不卷甲束兵，譏其無禮，知其必敗。由是言之，則太子稱兵宮內，跨馬禦前，悖禮已甚矣，況將更甚乎？而可襃諡，此臣所未喻也。
以其斬武三思父子而嘉之乎？然弄兵討逆，以安君父，可也。當解甲於朝以請罪，而乃欲因自取之。是競為逆，可襃諡乎？此又臣所未喻也。
將廢韋氏而嘉之乎？然韋氏逆彰義絕，雖誅之亦可也。當此時也。韋氏未有逆彰，未為義絕。韋則母也，太子子也，豈有廢母之理乎？且既非中宗之命而廢之。是劫父廢母，亦悖逆也，可襃諡乎？此又臣所未喻也。
夫君或不君，臣安可不臣？父或不父，子安可不子？借如君父有桀紂之行，臣子無廢殺之理，況先帝功格宇宙，德被生靈，廟號中宗，諡曰孝和皇帝，而逆命之子，可襃諡乎？此又臣所未喻也。
昔獻公惑驪姬之譖，將殺其太子申生。公子重耳謂之曰：「子盍言子之誌於公乎？」太子曰：「不可，君安驪姬，是我傷君之心也。」曰：「然則盍行乎？」曰：「不可，君謂我俗弑君也。天下豈有無父之國哉？吾何行如之？」使人辭於狐突曰：「申生不敢愛其死，雖然，吾君老矣，子少，國家多難，伯氏苟出而圖吾君，申生受賜而死。」再拜稽首，乃自縊。其行如是，其諡僅可為恭，今太子之行反是，可諡為節湣乎？此又臣所未喻也。
昔漢武帝末年，江充與太子有隙，恐帝晏駕後為太子所誅，會巫蠱事起，充典理其事，因此為奸，遂至太子宮掘蠱，得桐木以誣太子。時武帝避暑甘泉宮，獨皇後太子在，太子不能自明，納其少傅石德謀，遂矯節斬充，因敗逃匿，非稱兵詣闕，無逆謀於父，然身死於湖，不葬無諡。到如帝時，有男子詣北闕，自稱衛太子，制使公卿識視，至者莫敢發言。京兆尹雋不疑後至，叱從吏收縛之。或曰：「是非未可知，且安之？」不疑曰：「諸君何患於衛太子？昔蒯聵出奔，輒拒而不納，春秋是之。衛太子得罪先帝，亡不即死，今來自詣，此罪人也。」遂送制獄，天子聞而嘉之。曰：「公卿大臣，當用經術明於大義者。」及後太子孫立為天子，是曰孝宣皇帝，太子方獲禮葬，而諡曰戾。今節湣太子之行比之，豈可同年而語？其於陛下，又猶子也，而諡為節湣乎？此又臣所未喻也。
昔項羽之臣丁公，常將危漢高祖。高祖謂之曰：「二賢豈相厄哉？」丁公乃止。及高祖滅項氏，遂戮丁公以徇。曰：「使項王失天下者丁公也。」夫戮之大義，至公也，不私德之，所以誡其後之事君者。今節湣太子之為逆，複非欲保護陛下，其可襃諡乎？此又臣所未喻也。
陛下天縱聖哲，所任賢明，以臣至愚，寧可幹議？然臣又惟堯舜聖君也。八凱五臣良佐也。猶廣聽芻堯之言者，蓋為智者千慮，或有一失；愚者千慮，或有一得也。故曰：「狂夫之言，聖人擇焉。」臣輒緣斯義，敢以陳聞，願得與議諡者對議於禦前。若臣言非也。甘受謗聖政之罪，赴鼎鑊之誅，仍請申明義以示天下，使臣輩愚惑者鹹蒙冰釋，則無複異議矣。若所諡未當，奈何施之聖朝，垂之史冊？使後代逆臣賊子，因而引譬，資以為辭，是開悖亂之門，豈示將來之法？伏望改定其諡，務合禮經。其李多祚等罪，請從宥免，不謂為雪，以順天下之心，則盡善盡美矣。
臣聞王者制禮。是曰規模，規模之興，實由師古師古之道，必曰正名，名之與實，固當相副。其在宗廟，禮之大者，豈可失哉？禮，祖有功而宗有德，祖宗之廟，百代不毀。故殷太甲曰太宗，太戊曰中宗，武丁曰高宗，周宗文王、武王，漢則文帝為太宗，武帝為代宗，其後工有稱宗者，皆以方制海內，德澤可宗，列於昭穆期於不毀。稱宗之義，不亦大乎？
伏惟孝敬皇帝位止東宮，未嘗南面，聖道誠冠於儲副，德教不被於寰瀛，立廟稱宗，恐未合禮，況別起寢廟，不入昭穆？稽諸祀典，何義稱宗？而廟號義宗，稱之萬代。以臣庸識，竊謂不可。陛下率循典禮，以闡大猷，有司所議，以致此失，或虧盡善，豈不惜哉？望更詳議，務合於禮。
臣聞諸《易》曰：「何以守位曰仁，何以聚人曰財。」然則非財無以建國，國之府庫，非自殖財，還資於人，賦斂而制也。人之貲產，非自然生，勞筋苦骨竭力而致也。人所以甘於征賦者，知用之不為私也。資以散人，人有何怨？若乃用之或不節，散之以非公，既盡而厚斂，則人不堪命，鮮不怨叛矣。
曆觀有先有天下者，未嚐不以薄賦斂省徭役而興焉，征稅重人力殫而滅焉。並詳諸載籍，列為龜鏡。然曩以邊烽驟驚，戎幕薦興，每應機須，頗傾帑藏。臣竊計即時庫物，如此嚐用，略支一歲，殊恐不足。而觀寺興工，土木所料，動至巨萬，更空竭之，必不支年矣。頃年天下災損流行，乏絕稍多，申奏相繼，每延聖念，總令賑恤，更加賦稅，則人交不堪，衣食靡供，調斂安出？儻邊烽尚警，戎虜南牧，軍資糧用，將何以濟乎？此臣所以深憂也。
今營觀寺者，蓋謂修德以禳災也。以臣寡聞，稽諸史冊，人君修德，有異於是。昔殷大戊時，桑穀生朝，七日大拱。太戊問伊陟，陟曰：「臣聞夭不勝德。」帝其修德，太戊懼，早朝宴退，務撫百姓，三年，遠方重譯而至者六十國。桑穀日枯，殷道中興，此豈造寺觀哉？宋景公時，熒惑守心，公召子韋而問焉。子韋曰：「其禍當君，雖然，可移於相。」公曰：「相所以與理國者也。」曰：「可移於人。」公曰：「人死，寡人將誰為君乎？」曰：「可移於歲。」公曰：「歲饑，人餓必死，為人君而殺其人，誰以我為君乎？」子韋曰：「君有至德之言三，天必三賞君。今夕星必徙舍，君延二十一歲。」公曰：「子何知之？」對曰：「君有三善，故有三賞，星必三舍，舍行七星。星當一年，君延年二十一矣。」果如子韋之言。此由仁發於衷，亦非造寺觀也。且修德者，謂躋萬姓於仁壽，不徇私於一已。任忠直，退諂諛，省賦役也。自陛下禦極，修之久矣，何災不禳？何祥不至？而欲忽生靈之重命，崇棟宇於空祠，適足為憂，何益聖德？此臣竊為陛下不取也。
況道德之宗，興乎元元皇帝。其經曰：「聖人後其身而身先，外其身而身存。以其無私，故能成其私。此乃抱素守真，薄以厚物，輕稅節用，清淨無為之旨也。」今欲困人弊國，峻宇雕牆，思竭輸飾窮壯麗以希至道，其可得乎？近古以來，修黃老術者，漢之文景，豈造寺觀乎？惟寡欲清心，愛人省費，而時康俗阜，海內晏然，此得之矣，秦始皇規一身之樂，忘神器之危，銳意神仙，將圖羽化，此失之矣。伏願陛下究道家之旨，備不虞之機，緩非急之作，務實府庫，以育黎，則寶祚愈隆，寰瀛永久矣。臣伏見敕停金仙玉真兩觀，以救農時，可謂為得矣。今仍使司市木仍舊，又大修觀內，所費不停，國用將空，何以克濟？支度一失，天下不安。
學者人之本也，必資乎窮要道，勵專心，故假農以為喻，將克已而攸箴。筆力載耕，既研精而不倦；情田以耨，將覃思而惟深。懿茲善喻，豐滋是務。當勤勞而有獲，豈滅裂而不固？種德潛潤，比土膏之勃興；修業大成，方雲稼之森布。切磋討論，將究其根。孜孜而其功且倍，矻矻而其教彌尊。苟惰以自安，則耒耜之用廢；習而不輟，則藨蓘之道存。蘊經笥而煥乎既庶，成行業而油然實繁。
且夫以茲訓語，譬彼樹藝，學者在清其本末，農者在立其根柢。庶存心而有補，期竭力而無替。顧三冬之足用，且俟經時，異四體之不勤，而能望歲。其道既敷，其誌不渝。自微至著，生有於無。厥修乃來，類京坻之可積；不思則罔，同水旱之是虞。原夫匪獨化人，聿兼為已。寧徒取於披閱？固可移於任使。功成久習，宋人之揠足傷；事不兩全，攀遲之學誠鄙。稽其存於日省，就此月將。睹專專以開帙，媲汲汲而築場。勞而不怠焉，奚必乎四之日？祿在其中矣，可期乎萬斯箱。客有服膺糟粕，惟善是樂，恒慮失而不逮，詎懷安而自若？敢竊比於農夫，懼見逢於搖落。
珦，雍州藍田人。第明經，調鄠尉，垂拱初拜右台監察御史，累擢戶部尚書，賜爵河內郡公。授太子賓客檢校詹事。以老致仕，開元三年卒，年八十一，贈兗州都督，諡曰文。
建皇極者，存乎正名；體元命者，存乎作程。彼宗周之創業，遂體制而緣情。職名六官，必先庚而著令；曆分三統，因建子而為正。當是時也，元律司候，黃鍾紀月。伊歲序之允初，懿陽和之始發。於是懸邦國之六典，致象魏之兩闕，俾萬人觀而取象，罔敢逾越者也。大矣哉！示人有則，布政惟時。既當途而明矣，亦浹日而斂之。是則是效，念茲在茲，乃人君之大象，諒王國之元龜。
是知象魏之章，煥為故實；分章授事，典司非一。或以理象為理人之規，或以教象為教人之術，觀之者仰而可見，從之者貞而且吉。俯黃道而高懸，與蒼龍而迥出。法之不朽，雖草創於前王；體有可傳，亦恢張於是日。國家以務人為本，以施命為先。拱北極之六星，庶官鹹備；張南端之雙闕，舊典常懸。
是知大聖君臨，名臣不乏。欽承帝道，足以為法。以之安人，其國斯廣。敢引此以為喻？亦因茲而取象。懸法魏闕，其教可以普施；懸法禮闈，其人可以外獎。夫然，則青雲可期於影響。
問：《易》稱議獄，《書》載恤刑，人命所係，於茲為重。然姬旦制三典之宜，蕭何定九章之律，漢文除肉刑之科，孝景減笞箠之令，互相沿革，雖複不同，誌在明威，終資慎罰。今既道符太古，德侔往初，化越可封，時當刑措。專欲道德齊禮，才畫衣冠，反樸還淳，肌膚不慘。複恐隨時之義，草艾不足懲其愆；揆事立方，赭墨無以防其偽。曆代輕重舍用之規，幸為陳之，何者便俗？
對：某聞天播四時，資寒暑而成歲；國持二柄，慎賞罰而稱權。然逖聽上皇，異冠韠而知禁；洎乎後葉，乃黥刖以懲非。故議獄緩刑，著乎易象；欽哉惟恤，勒在《虞書》。姬旦佐周，量國政而為三典；蕭何輔漢，取秦法而定九章。逮文景仁明，幾稱刑措，減笞箠之令，除肉刑之科，降及當塗，至於典午。或遞相輕重，筆削異端。雖變易隨時，各殊途而並駕；禁邪助禮，用一揆而同歸。
我皇叡哲欽明，丕承寶祚，道高連陛，績邁羲軒。元德潛通，神功侔於造化；損已利物，惠澤洽於含靈。馭俗調風，布春官之大禮；明威止殺，削秋荼之繁刑。任皋陶以士師，命定國為廷尉。惟明克允，人自不偷，比屋有可封之人，道路無赭衣之伍，納黎元於仁壽，反俗於淳和，蕩蕩巍巍，無德而稱矣。五刑八議，金科玉條，沿革合其規模，損益得其輕重。較如畫一，法無二門，用化洽於時雍，將行之而不犯，循之為美，改作非宜。謹對。
宏敏，顯慶元年官豫州刺史，徙吳興，遷右清道府率。
問：昔在隋季，廒庾空虛。爰逮皇家，京坻彌望。既乘前弊，年蓄未登，自東徂西，依常運漕。今送納之所，物賤本州，欲齎直買輸，利益兼倍。
對：什一而稅，布政之通規；九稔為儲，經國之成務。倉廩實而知禮，夷吾之論有徵；金湯守而惟粟，墨翟之言無守。昔隋季凋殘，廒庾並竭。洎皇明纘籙，黎獻咸熙。並孝弟力田，信可封於比屋；家給人足，實委餘而棲畝。於是上直常平，將備水旱；下斂薄賦，以蓄京坻。故遠近諸州，隨方輸轉，陸輦車而接軫，川漕引而連檣。但六合時雍，菽粟流而衍；五錢標價，水火埒其饒。若政利從機，惠美無費，以送納之所，物賤本州，欲令齎直買輸，不勞而益。如愚管見，竊未為宜。何者？任土稅田，定差於不刊之籍；配租納稅，設條於惟行之令。豈可取越公途，苟從私益，革送納之通式，開買輸之權利者歟？謹對。
嗚乎琴兮，鼓者人亡，則留為虛器；友之樂盡，將顧而生悲。莊氏字清卿，明姿燿玉，慧性旋珠，垂髫而貞度山安，待笄而麗辭泉湧。蠶桑之暇，癖嗜絲桐。家有美材，命工精斵，音律既協，性命相依。年廿四歸予，琴即為媵。春花芬而奏薰風，秋月皎而操流水。寢食與并，好合彌徵。纔及十年，遽罹娩難，春秋卅有四。惜哉！一息靡憑，豈謂九原可作？七絃無恙，誰禁五內併傷？乃以服御之具，閉置高閣，瘞琴于山嶺，殉所自也。唯埋軫弛弦，希聲於太古；濡翰勒石，飲恨以千秋。銘曰：
生不逢辰兮，人物棄捐。音徽不遠兮，南山之巔。銘幽表淑兮，有待他年。 顧升撰書。古誌石華卷五。
般若波羅密多心經。經文不錄。顯慶二年八月一日莊寧為夫資書︰
檢遺篋，感深意。福無靈，人先棄。勒貞珉，還資施，升載記。古誌石華卷五。


大像主王師德、成伏德、夏侯雅、沈端、沈士公、賈達、張則、劉客僧、許士政、封遐、張苟子、徐甑、朱懷、成難陁、劉倫、劉君闕一字賈奴奴、程徹、張徹、張桂、張表、毛天生、張端、王愛：竊聞無上慈尊，隨緣演教，廣開方便，汲引羣迷，故知極彼浮泡，救斯沈溺。若不示跡現容，凡生何以歸仰？爰暨夢靈西照，象法東流，或斫玉摸形，或刻檀為質。今有洛陽鄉望父老等卅人，並修因往刦，生在太平，思念大聖，無由得覩，遂謹於此堪，敬造尊儀，因山之固，鐫瑩真容，藉此莊嚴，同希浮境。庶使城空芥盡，福智常流，刦石衣銷，法輪常轉。不因刻勒，何以紀功？冀盛德長存，芳徽永著。其上資皇家，下沾靈識。詞曰：

州城俯臨江水。先是江皋磽確，崎嶇不平，展拓無地，置州築城，東西南北，縱橫才百餘步。城內惟有倉庫刺史宅曹司官宇，自司馬以下及百姓，並沿江居住，城內更無營立之所。每至夏中，江水泛漲浸沒，年別修理，夫役極多，補整之間，實大勞敝，欲求移轉，更無去處。今歲夏水又湮，江岸崩頹，道路斷絕。附郭雉山縣，置在州東，更甚卑下，曾經大水漂失蓋藏，屋被浸沒。一州管三萬餘戶，置州西界，州西惟有四鄉。其桐廬等縣，並在州東。水陸兩途，二三百裏，江山險阻，已極艱虞。加之夏雨暴至，進退不能。前有待死桐廬縣令先後三人，皆為赴任上州，並遭沒溺，言之可痛，聞者傷心。是以建德等三縣在州東者，官人、百姓並請移州就建德，道裏稍平，輸納租庸，沿江甚易，空船歸棹，遲亦無妨。其建德地形高爽，當三江之口，五縣之中，近歲以來，不曾遭水。若許移州治，並移雉山縣入州，舊城亦得牢固，既益公私，不敢隱蔽。
究以釋門垂範，義在衝虛；道家立言，理歸損挹。豈自矜尚，然後為高？（事如秘閱局議中彈。）若乃君臣父子之儀，尊卑貴賤之序，與夫儒教，分路同趨。但緇服黃冠，未通正法，真言淨戒，莫能堅受，惟憑衣缽，以自尊崇（彈曰：經稱袈裟者，諸佛幢相又言同於佛塔。缽盂應法之器，自古諸佛皆用此器。故《十輪經》云：「象王見獵師著袈裟敬，故自拔其牙與此獵師。」又《四分律》云：「大律娑伽，陁伏毒龍置於缽中。」是知應器法衣，其功不小。法服之貴，何事深疑？且負版冕衣仲尼猶敬，矧茲器服而不尊乎）。謙撝之道既虧，熏修之行彌失。然則尊嚴之極，本屬君親，資敬所歸，道俗何別？上動皇鑒，下擇芻詞，改而更張，請遵拜議。謹議。
