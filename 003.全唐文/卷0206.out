崇字元之，陝州硤石人。本名元崇，以與突厥叱利同名，武後時以字行，至開元時，避帝號更名崇。為孝敬挽郎，應下筆成章舉，授濮州司倉，五遷夏官郎中，超遷侍郎同鳳閣鸞台平章事，尋遷鳳閣侍郎。為張易之所譖，斧絰仆卿，猶同鳳閣鸞台三品，出充靈武道大總管。神龍元年，預謀誅張易之兄弟，以功封梁縣侯。睿宗立，拜兵部尚書同中書門下三品，進中書令。先天二年改紫微令，進封梁國公，授開府儀同三司，罷知政事，除太子少保，以疾不拜。開元九年薨，年七十二，贈揚州大都督，諡曰文獻，十七年重贈太子太保。
夫以天覆高兮地載卑，道幽元兮不可窺。日始中而還昃，月將盈而複虧，滿而不已則溢，高而不已則危，誠古聖之深戒，作來者之明規。示予以倚伏，教予以謙撝，雖蒙昧而不敏，請將心而事斯。故遠求類物，近方諸已。鸚鵡何智兮隴坻先鳴，靈黽何愚兮長塗曳尾？智者禍兮受雕籠之斃，愚者福兮終廟堂之祉。信通塞之暫昧，乃榮枯之一指，何茲器之雖樸，以堪誡而成珍？稟質陶甄之匠，賦容埏埴之人，不雕飾以眩目，寧儉素以全身，始含虛而任受，忽多藏而累真。入之有徑，出之無因。其滿也渾兮似蚌珠，未開於重淵之下；其拆也杳兮若雞卵，初分於太古之辰。豈不以驟，積而靡散，貴得其豐，孰知其難，裂陶鎔之瑣瑣？出金錢之粲粲，風之者無不興嗟，聞之者盡皆含歎。若夫窅窅宦子，營營市人，若恥貧賤之域，同趨富貴之津。得利足以潤已，至盈足以敗身。猗歟前跡，安可再循？予遂削營欲之心，守謙光之道。念此物之雖賤，宜吾人之所保。鑒周鼎之覆餗，看魯器之傾倒。蝟逢長倩之贈，永為子孫之好；欲窮墨妙之意，以養太元之草。
伏見貞觀十七年，監修國史房元齡與史官給事中許敬宗、著作佐郎敬播修《高祖實錄》二十卷成，制封元齡一子為縣男，賜物一千段；敬宗一子為高陽縣男，賜物七百段；敬播改授太子司議郎，賜物五百段；仍並降璽書褒美。又神龍二年五月，監修國史中書令魏元忠、與史官太常少卿徐彥伯、國子司業崔融等修《則天實錄》三十卷成，制封元忠一子為縣男，賜物一千段；彥伯等各賜爵二等，物五百段；自餘卑官加兩階，物段準處分；仍並降璽書褒美。今史官劉子元、吳兢等撰《睿宗實錄》，又重修《則天中宗實錄》，並成進訖，準撰《太宗實錄》便，益修官已下加爵及賜命。子元等經臣援引古今，欲臣聞奏。臣謹尋故事，例有恩賞，事屬當時，不可為準。子元等始末修撰，誠亦勤勞，敘事紀言，所緣雖重，承恩賞賜，固不在多。子元、吳兢望各賜物一百段。
準禮：大行皇帝山陵事終，即合祔廟，其太祖第七室先祔皇昆義宗孝敬皇帝哀皇後裴氏神主。伏以義宗未登大位，崩後追尊，至神龍之初，迺特令昇祔。《春秋》之義：國君即位未逾年者，不合列昭穆。又古者祖宗各別立廟。孝敬皇帝恭陵既在洛州，望於東都別立義宗之廟，遷祔孝敬皇帝哀皇後神主，命有司以時享祭，則不違先旨，又協古訓，人神允穆，進退得宜。在此神主，望入夾室安置，伏願陛下以禮斷恩。
聖人啟運，休兆必彰，故化馬為龍，預流謠頌，秀為天子，早著冥符。臣等今見薛謙光所獻東都鼎銘，大聖天後所制，其文云：「上元降祉，方建隆基。豫州處天下之中，所以遠包四海。」銘文獨聖後所制，固必先感二儀，靈慶昭彰，曠絕今古。臣等忝陪近侍，喜萬常情，請宣付史官，並頒示內外。
太廟殿本是苻堅所造，隋文帝創立新都，移宇文朝政殿造此廟，國家又因隋氏舊制。歲月茲深，朽蠹而毀。山有朽壤，尚不免崩，既久來枯木，合將摧折，偶與行期相會，不是緣行迺崩。且四海為家，兩京相接，陛下以關中不甚豐熟，轉運又有勞費，所以為人行幸，豈是無事煩勞？東都百司，已作供擬不可失信於天下。以臣愚見，舊廟既朽爛不堪修理，望移神主於太極殿安置，更改造新廟，以申誠敬。
佛不在外，求之在心。圖澄最賢，無益於全趙；羅什多藝，不救於亡秦。何充、苻融，皆遭敗滅；齊襄、梁武，未免災殃。但發心慈悲，行事利益，使蒼生安樂，即是佛身，何用妄度奸人，令壞正法。
育襄執文，不識通變，凡事有違經而合道者，亦有反道而適權者。昔魏時山東有蝗傷稼，緣小忍不除，致使苗稼總盡，人至相食。後秦時有蝗禾稼及草木俱盡，牛馬相啖毛。今山東蝗蟲，所在流滿，仍極繁息，實所稀聞。河北、河南，無多貯積，儻不收獲，豈免流離？事係安危，不可膠柱，縱使除之不盡，猶勝養以成災。陛下好生惡殺，此事請不煩出敕，乞容臣出牒處分。若除不得，臣在身官爵，並請削除。
自垂拱後，被告者類自誣，當是時以告言為功，故天下號曰羅織，其於漢之鉤黨。雖陛下使近臣覆訊，彼尚不自保，敢一搖手以悖酷吏意哉？且被問不承，則重罹其慘，張虔勖、李安靜等皆是也。今賴天之靈，發寤陛下，凶豎殲夷，朝廷乂安。臣以一門百口保內外官無複反者，陛下以告牒置弗推。後若反有端，臣請坐知而不告。
臣聞詩云：「秉彼蟊賊，付畀炎火。」漢光武詔曰：「勉順時政，勸督農桑。去彼螟蜮，以及蟊賊。」此除蝗誼也。且蝗畏人易驅，又田皆有主，使自救其地，必不憚勤，請夜設火坎其旁，且焚且瘞，迺可盡。古有討除不勝者，特人不用命耳。
王者陰盛陽微，則先祖見變。今後宮非禦幸者，宜悉出之，以應變異。舉畯良，撙奢靡，輕賦慎刑，納諫爭，察諂諛，繼絕世，則天人和會，災異訖息。
忽辱箋翰，喜慰攸集。退惟自省，慚懼亦深，實智力之所不逮也，宜朝廷之所見責也。仆本凡近之才，素非經濟之具，叨承過聽，謬膺朝委。自少及長，從微至著，唯以直道為業，匪以曲路期通。曆官三朝，年逾一紀，凡所稱薦，避嫌疑，實有祁奚之舉，非無許允之對。則天之世，已被流言，行之有恒，久而自辨。近蒙獎擢，倍勵駑庸，每以推賢進士為務，欲使公卿大夫稱職，豈楊橋之或用，及解狐之可為？而悠悠之徒，未足矜察，嗷嗷之口，欲以中傷。上恃天聰俯仗神道，既不得奉身而退，但知信心而前，然顧無隱慝，亦死為分明矣。猥惟不敏，敬承厥休，持當座銘，永為身寶。元崇頓首。
劉聰偽主也，德不勝妖；今日聖朝也，妖不勝德。古之良守，蝗蟲避境，若言修德可勉，彼豈無德致然？今坐看食苗，忍而不救，因此饑饉，將何自安？
原夫六塵不染，五蘊皆空，將導群迷，爰登正覺。大雄見世，既開方便之門；真諦乘時，更顯因緣之路。是以耆山廣演，火宅斯分，給園宏誓，樊籠自釋，聖人之德，不可思議。弟子通直郎行雍州富平縣丞韋均，比為慈親不豫，敬發菩提之心。今者所苦已瘳，須表證明之力。遐徵琬玉，近備雕鐫，謹造像一鋪，敬為銘曰：
大哉至聖，妙矣能仁。濟世無德，歸功有因，潛開覺路，暗引迷津。願回光於孝道，永錫壽於慈親。
古人云：富貴者，人之怨也。貴則神忌其滿，人惡其上；富則鬼瞰其室，虜利其財。自開辟已來，書籍所載德薄任重，而能壽考無咎者，未之有也。故范蠡、疏廣之輩，知止足之分，前史多之。況吾才不逮古人，而久竊榮寵，位逾高而益懼，恩彌厚而增憂。往在中書，遘疾虛憊雖終匪懈，而諸務多缺。薦賢自代，屢有誠祈，人欲天從，竟蒙哀允。優遊園沼，放浪形骸，人生一代，斯亦足矣！田巴云：「百年之期，未有能至。」王逸少云：「俯仰之間，已為陳跡。」誠哉此言！比見諸達官身亡以後，子孫既失覆蔭，多至貧寒，鬥尺之間，參商是競。豈唯自玷，迺更辱先，無論曲直，俱受嗤毀。莊田水碾，既眾有之，遞相推倚，或至荒廢。陸賈、石苞，皆古之賢達也，所以預為定分，將以絕其後爭。吾每靜思，深所歎服。
昔孔子至聖，母墓毀而不修；梁鴻至賢，父亡席卷而葬。昔楊震、趙谘、盧植、張奐，皆當代英達，通識今古，鹹有遺言，屬令薄葬。或濯衣時服，或單帛幅巾，知真魂去身，貴於速朽，子孫皆遵成命，迄今以為美談。凡厚葬之家，例非明哲，或溺於流俗，不察幽明，鹹以奢厚為忠孝，以儉薄為慳惜，至令亡者致戮屍暴骸之酷，存者陷不忠不孝之誚，可為痛哉！可為痛哉！死者無知，自同糞土，何煩厚葬，使傷素業？若也有知，神不在柩，複何用違君父之令，破衣食之資？吾身亡後，可殮以常服，四時之衣，各一副而已。吾性甚不愛冠衣，必不得將入棺墓，紫衣玉帶，足便於身，念爾等勿複違之。且神道惡奢，冥途尚質，若違吾處分，使吾受戮於地下，於汝心安乎？念而思之。
今之佛經，羅什所譯，姚興執本，與什對翻。姚興造浮屠於永貴裏，傾竭府庫，廣事莊嚴，而興命不得延，國亦隨滅。又齊跨山東，周據關右，周則多除佛法，而修繕兵威；齊則廣置僧徒，而依憑佛力。及至交戰，齊氏滅亡，國既不存，寺複何有？修福之報，何基蔑如！梁武帝以萬乘為奴，胡太後以六宮入道，豈特身戮名辱，皆以亡國破家。近日孝和皇帝發使贖生，傾國造寺；太平公主、武三思悖逆庶人張夫人等皆度人造寺，竟術彌街，鹹不免受戮破家，為天下所笑。經云： 「求長命，得長命；求富貴，得富貴。刀刃段段壞，火坑變成池。」比來緣精進得富貴長命者為誰？生前易知，尚覺無應；身後難究，誰見有徵？且五帝之時，父不葬子，兄不哭弟，言其致仁壽無夭橫也。三王之代。國祚延長，人用休息，其人臣則彭祖、老聃之類，皆享遐齡。當此之時，未有佛教，豈抄經鑄象之力，設齋施佛之功耶？《宋書·西域傳》，有名僧為《白黑論》，理證明白，足鮮沈疑，宜觀而行之。且佛者覺也。在乎方寸，假有萬像之廣，不出五蘊之中。但平等慈悲行善不行惡，則福道備矣，何必溺於小說，惑於凡僧，仍將喻品，用為實錄？抄經寫像，破業傾家，迺至施身，亦無所吝，可謂大惑也。亦有緣亡人造像，名為追福，方便之教，雖則多端，功德須自發心，旁助寧應獲報？遞相欺誑，浸成風俗，損耗生人，無益亡者。假有通才達識，亦有時俗所拘，如來普慈，意存利萬，損眾生之不足，厚豪僧之有餘，必不然矣。且死者是常，古來不免，所造經像，何所施為？夫釋迦之本法，為蒼生之大弊。汝等各宜警策，正法在心，勿效兒女子曹終身不悟也。吾亡後必不得為此弊法，若未能全依正道，須順俗情，從初七至終七，任設七僧齋；若隨齋須布施，宜以吾緣身衣物充，不得輒用餘財，為無益之枉事，亦不得妄出私物，徇追福之虛談。道士者，本以元牝為宗，初無趨競之教，而無識者慕僧家之有利，約佛教而為業。敬尋老君之說，亦無過齋之文，抑同僧例，失之彌遠。汝等勿拘鄙俗，輒屈於家。汝等身歿之後，亦教子孫，依吾此法。
顓門隸業，入室推賢。名惟科首，行則士先。是為上足，寧同及肩。亡之命矣，懷之喟然。
古銘金人，謂無多言。忽有所發，不可不論。既有所論，複謂多言。中庸之士，由茲保身。吾謂斯銘，未足以珍。出為忠臣，言則及君。入為孝子，言則及親。非君與親，則宜默雲。謗訕之言，出如奫淪。一息之波，流於無垠。猜毀之言，出如鈞天。鈞天之樂，聞於無聞。佞媚之言，出如絲棼。一入於人，治亂不分。間諜之言，出如鷹鸇。鷹鸇之迅，一舉淩天。無嗜於酒，酒能亂國。無嗜於味，味能敗德。以道為飲，以文為食。成我之名，繄乃勉力。
秤者衡，衡天下之平也，君子執之以平其心，夫衡，在天以齊七政，在人以均萬物。稱物平施，為政以公，毫釐不差，輕重必得，是執衡持平之義也。
聖人為衡，四方取則。誌守公平，體兼正直。用於天官，銓綜斯得。行於裏閈，紛競以息。故南北以對，左右以持，秤物低昂，不差毫釐。使錙銖不惑，輕重無疑，智不能矯，愚不能欺。存信去詐，以公滅私。無偏無黨，君子似之。法者天下公器，官者庶人之師。其身既正，不令而行。在下無怨，唯上之平。故曰上之所仰，人皆其向；我之所教，人皆其效。心苟至公，人將大同；心能執一，政迺無失。嗟爾多士，欽哉勉旃。庶以觀則，同夫佩弦。
琴者，樂之和也；君子撫之，以和人心。夫其調五音，諧六律，則移風易俗，感舞禽獸，而況於人乎？故身不下堂，不言而理者，蓋鳴琴故也。
樂導至化，聲感人情。故易俗以雅樂，和人以正聲。樂有琴瑟，音有商徵。琴音能調，天下以治。異而相應，以和為美，和而不同，如彼君子。故善為國者若彈琴：宮君商臣，則治國之道；大急小緩，豈安人之心？不調者改張逾於立法，聲悲者調下感於知音。昔武城單父，以弦歌樂職；鄒忌雍門，以辯對匡國。美此調撫，而人是則。昭告後來，無怠於德。
執鏡者，取其明也。夫內涵虛心，外分朗鑒，物不可以匿詐，體無得以逃形：是以野鹿窺而慚，山難對而舞。故君子是繪是畫，置之座隅，蓋將照奸回之心，絕險詖之路也。詩曰：「我心匪鑒，不可以茹。」亦其理焉！
秦樓明鏡，鑒有餘暉，色自凝曉，光能洞微。飾以鞶組，匣以珠璣。龍繞池臥，鳥臨月飛。傍入四鄰，中延萬象，濟物攸博，利人斯廣。握在帝心，則宇宙融朗；懸諸銓目，則翹楚瞻仰。且明不匿瑕，君子是嘉；不疲屢照，君子是效。嗟爾在職，為代作則，刑不可濫，政不可賊。凡今之人，鮮務為德，紛綸諂媚，汨沒忠直。當須如鏡之明，斷可以平；如鏡之潔，斷可以決。敢告後來，無忝前哲。
辭金者，取其廉慎也。昔子罕辭玉，以不貪為寶；楊震辭金，以四知為慎。列前古之清潔，為將來之龜鏡。原其立者俯而揖，讓也；跪者仰而受，恭也。俾左右顧盼，又得謙恭之道焉。
古之君子，策名委質，翼翼小心，乾乾終日。慎乎在位，欽迺攸司，請謁者鹹息，苞苴者必辭。爾以金玉為寶，吾以廉慎為師；爾以夜昏可納，吾將暗室不欺。若爾有贈，吾今取之，爾則喪寶，吾則懷非。故曰欲人不知，莫若無為；欲無悔吝，不若守慎。慎之伊何？主誡在乎瓜李；悔之伊何？讟謗由乎薏苡。慎則禍之不及，貪則災之所起。苟自謹身，必無謗恥。凡所從政，當須正已，誡往修來，慎終如始。
冰壺者，清潔之至也，君子對之，示不忘乎清也。夫洞澈無瑕，澄空見底，當官明白者，有類是乎？故內懷冰清，外涵玉潤，此君子冰壺之德也。
玉本無瑕，冰亦至潔，方圓相映，表裹皆澈：喻彼貞廉，能守其節。凡今之人，就列稱臣，當官以害剝為務，在上以財賄為親。豈異夫象之有齒，以焚其身；魚之貪餌，必曝其鱗？故君子讓榮不憂，辭滿為珍，以備其德，以全其真。與其濁富，寧比清貧？吳隱酌泉，龐參致水，席皮洗幘，縵袍空裏，雖清畏人知，而所知遠矣。嗟爾在位，祿厚官尊，固當聳廉勤之節，塞貪競之門。冰壺是對，炯誡猶存，以此清白，遺其子孫。
垂拱以來，以峻法繩下，臣願政先仁恕，可乎？朝廷覆師青海，未有牽複之悔，臣願不幸邊功，可乎？比來壬佞，冒觸憲綱，皆得以寵自解，臣願法行自近，可乎？後氏臨朝喉舌之任，出閹人之口，臣願宦豎不預政，可乎？戚裏貢獻，以自媚於上，公卿方鎮，寢亦為之，臣願租賦外一絕之，可乎？外戚貴主，更相用事，班序荒雜，臣請戚屬不任台省，可乎？先朝褻狎大臣，虧君臣之嚴，臣願陛下接之以禮，可乎？燕欽融韋月將以忠被罪，自是諍臣沮折，臣願群臣皆得批逆鱗、犯忌諱，可乎？武後造福先寺，上皇造金仙、玉貞二觀，費钜百萬臣請絕道佛營造，可乎？漢以祿莽閻梁亂天下，國家為甚，臣願推此鑒戒為萬代法，可乎？
楚王吞蛭，厥疾用瘳；叔敖殺蛇，其福迺降。趙宣至賢也，恨用其犬；孔子將聖也，不愛其羊：皆誌在安人，思不失禮。今蝗蟲極甚，驅除可得，若其縱食，所在皆空，山東百姓，豈宜餓殺？此事崇已經麵奏定訖，請公勿複為言。若救人殺蟲，因緣致禍，崇請獨受，義不仰關。






江河派別兮靈長，芝蘭挺秀兮芬芳。象賢襲慶兮忠良，過庭承訓兮義方。本百支兮無疆，彌七葉兮未央。心懸明鏡兮氣銳幹將，化成雉狎兮德❥鸞翔。或❥❥而馳譽，或❥❥而為光。列爵窮於五等，為尹邁乎三王。入龍樓兮膺侍接，擁鳩杖兮體歸藏。東川不待，西域無香。盧敖仰兮無逮，王喬去兮何常？思武子之可作，歎公業之不亡露❥泣於❥❥❥❥❥於❥❥❥❥玉兮長想。臨掛劍兮增傷。
