璟，邢州南和人。舉進士，調上黨尉，為監察御史，累拜黃門侍郎。睿宗立，遷吏部尚書同中書門下三品。開元初累封廣平郡公，授開府儀同三司，罷知政事。十七年遷尚書右丞相，二十年以年老乞休。二十五年薨，年七十五。贈太尉，諡曰文貞。
垂拱三年，余春秋二十有五，戰藝再北，隨從父之東川，授館官舍。時病連月，顧瞻圯牆，有梅一本，敷蘤於榛莽中，喟然歎曰：「斯梅托非其所，出群之姿，何以別乎？若其貞心不改，是則可取也已。」感而成興，遂作賦曰：
高齋寥闃，歲晏山深，景翳翳以斜度，風悄悄而龍吟。坐竆檐以無朋，命一觴而孤斟，步前除以躑躅，倚藜杖於牆陰。蔚有寒梅，誰其封植？未綠葉而先葩，發青枝於宿枿，擢秀敷榮，冰玉一色。胡雜遝於眾草？又蕪沒於叢棘？匪王孫之見知，羌潔白其何極？若夫瓊英綴雪，絳萼著霜，儼如傅粉，是謂何郎。清香潛襲，疎蕊暗臭，又如竊香，是謂韓壽。凍雨晚濕，夙露朝滋，又如英皇，泣於九疑。愛日烘晴，明蟾照夜，又如神人，來自姑射。煙晦晨昏，陰霾晝閟，又如通德，掩褎擁髻。狂飇捲沙，飄素摧柔，又如綠珠，輕身墜樓。半含半開，非默非言，溫伯雪子，目擊道存。或俯或仰，匪笑匪怒，東郭慎子，正容物悟。或憔悴若靈均，或欹傲若曼倩，或嫵媚如文君，或輕盈若飛燕。口吻雌黃，擬議難徧。彼其藝蘭兮九畹，采蕙兮五柞，緝之以芙蓉，贈之以芍藥，玩小山之叢桂，掇芳洲之杜若：是皆物出於地產之奇，名著於風人之托。然而豔於春者，望秋先零；盛於夏者，未冬已萎。或朝華而速謝，或夕秀而遄衰，曷若茲卉，歲寒特妍？冰凝霜冱，擅美專權，相彼百花，誰敢爭先？鶯語方澀，蜂房未喧，獨步早春，自全其天。至若棲跡深，寓形幽絕，恥鄰市廛，甘遯巖穴。江仆射之孤鐙向寂，不怨淒迷；陶彭澤之三徑長閑，曾無愔結。諒不移於本性，方可儷乎君子之節，聊染翰以寄懷，用垂示於來哲。從父見而勖之曰：「萬木僵仆，梅英再吐。玉立冰姿，不易厥素。子善體物，永保貞固。」
臣某言：臣伏以漢崇元已，齊曰上遊，鹹聞執蘭，以盛禊飲。洛水之會，囂呼不足紀也；永和之遊，僻陋不足追也。臣等生逢多幸，遇會聖明，賜與榮渥，逾溢涯分，詢於史策，超軼古今。臣某伏惟皇帝陛下屈已愛人，布和施恩，慶賞所及，萬國歡心。財成之道，與天悠久，爰以令節，錫宴公亭。翠帟文茵，俱來天上；嘉餚清酤，亦自大官。欣歡之聲，浹於億兆，銜感之至，形於頌歌。而天心霈然，宸章煥發，曲蒙賜示，捧讀兢懼。涵泳五音，光輝二雅，流於<龠 >磬，永播無窮，豈臣庸愚，詎能思度？今狂虜衰息，年穀屢登，俗被湛恩，人歸壽域，宴遊高會，適助時康。況上宰塚卿，修簪長劍，前後羅列，小大相從，所以序聖朝之多士，為百代之風流。臣等叨榮，無任懇迫，報效何日？進退知慚，不勝欣忭之至。
臣某等言：伏以雲韶，是稱天樂，華夷不睹，庶品徒瞻。伏惟皇帝陛下慶洽人神，惠敷雲雨，合歡飲於八仙，❥伎降於九重。遂使六樂增唱，萬人駭歎，豈激楚之足匹？何鈞天之能擬？況複猸無貴寶，衣用大帛。遠而望之，如金翠之旅；近而觀之，同弋綈之仿。其廣大也，可以俗應陽和；其純儉也，可以人知軌物。故能作程海內，垂裕天長，望編史冊，永彰明聖。臣等不勝悅豫之至。
臣伏以太常狀，以皇太子冠，準東宮典記，有上禮之儀。謹按上禮非古，從南齊、後魏，方始有此事；而垂拱、神龍，更扇其道。群臣斂錢獻食，君上厚賜答之。姑息施恩，方便求利，每緣一事，有此再煩。齊、魏之風，故不足效，後車轍有前車之戒，應當取適。皇太子冠迺盛禮，自然合有賜齎，上台東宮兩處宴會，非不優厚，其上禮宜停。
臣某言：臣聞聖人之德，與天地通，誠發於中，事應於外。始聞其語，今見其真。臣誠歡誠喜，頓首頓首。伏以季夏以來，雨澤不降。臣職司京邑，祈禱實頻；青天湛然，旱氣轉甚。陛下憫茲黎庶，有事山川。中使才出於九門，陰雲已垂於四野，龍神效職，雷雨應期。嘉穀奮興，根葉肥潤，抽莖展穗，不失時宜。人和年豐，莫大之慶。微臣幸蒙寵任，獲睹殊祥，慶抃歡呼，倍於常品。無任踴躍之至，謹奉表陳賀以聞。
臣璟言：臣聞力不足者，老則更衰；心無主者，疾而尤廢。臣昔聞其語，今驗諸身，況且兼之，何能為也？臣自拔幽介，欽屬聖明，才不逮人，藝非經國，徒以久承驅策，曆參試用，命偶時來，榮因歲積。遂得再昇台座，三入塚司，進階開府，增邑大郡。所更中外，已紊彝章，逮居端揆，尤竊右職。何者？丞相官司之長，任重昔時；愚臣衰朽之餘，用慚他日。位則逾盛，人則浸微，盡知其然，何居而可？頃者僶俛從政，蒼黃不言，實懷覆載之德，冀竭涓塵之效。今積羸成憊，沈痾莫瘳，耳目更昏，手足多廢，顧將隕越，寧遂宿心，安可苟徇大名，仍屍重祿？且留章綬，未上闕庭，儀刑此乖，禮法何設？伏惟陛下選能以授，為官而擇，察臣之有詞，矜臣之不逮，使得罷歸私室，養疾衡門，上弭官謗，下知死所。則歸全之望，獲在愚臣；養老之恩，施於聖代。日暮途遠，天高聽卑，瞻望軒墀，大深感戀。臣比伏枕，不堪詣闕，無任懇誠之至，謹遣男朝請大夫行起居郎渾於朝堂奉表陳乞以聞。
王子將封，三十餘國，周之麟趾，漢之犬牙，彼何足雲？於斯為盛。竊以郯郟王等皆傍有古邑字，臣等以類推擇，謹件三十國名。又王子先有名者，皆上有嗣字。又公主邑號，亦選擇三十美名；皆文不害意，言足定體。又令臣等別撰一佳名及一美邑號者。七子均養，百王至仁，今若同等別封，或緣母寵子愛，骨肉之際，人所難言。天地之中，典有常度。昔袁盎降慎夫人之席，文帝竟納之；慎夫人亦不以為嫌，美其得久長之計。臣等故同進，更不別封，上彰覆載無偏之德。
太學助教張知謙與臣等言：論故黃門監盧懷慎清儉，身死之日，家無餘財，遺嗣貧窶，衣食不給，伏以懷慎曆官中外，數十餘年，晚在黃門，足為貴秩，清約守道，朝廷共推。親弟懷莊，雖居朝列，然其簡身素謹，亦有兄風，妻子居貧，無可以給。聖朝褒賢勸善，激濁揚清，貪婪者靡不棄捐，介潔者宜應念錄。況富本榮業，所貴能散；天地至仁，所貴能養：行賞必於合義，賜與難以妄加。如懷慎者，既曾任宰相，特承皇眷，施舍可愛，沮勸斯在。臣等暗識，不早陳聞，知謙上言，理足甄用。望出制論懷慎平生苦，更賜其家物一百段、粟二百石，以示不遺。
十月十四十五，承前諸寺觀，多動音聲。今傳有仗內音聲，擬相誇斫。官人百姓，或有縛繃，此事儻行，異常喧雜。四齊雖許作樂，三載猶在遏音。伏惟孝理，深在典故。臣等既聞此事，不敢不陳。
悲田養病，從長安已來，置使專知，且國家矜孤恤窮，敬老養病，至於按比，各有司存。今遂聚無中之人，著收利之使，實恐逃逋為藪，隱沒成奸。昔仲繇仕衛，出私財為粥，以施貧者，孔邱非之，迺覆其饋。人臣私惠，猶且不可，國家小慈，殊乖善政，伏望罷之。其病患人，令河南府按比，分付其家。
徵祥所寶，在於聖德，興慶休應，宇內鹹知。頒告刻石，恐塵大體，望宣付國史。
臣伏見韶州奏事雲，廣州與臣立遺愛頌。但碑所以頌德紀功，披文相質，臣在郡日，課無所稱，縱恭宣政理，幸免罪戾，一介俗吏，何足書能？濫承恩私，見在樞密，以臣光寵，成彼諂諛。欲革此風，望自臣始，請敕廣府即停。
嘉會表稱，突騎施、車鼻施勾引大食、吐蕃，擬取四鎮，見圍撥換及大石城；嘉會已發三姓葛邏祿兵，與史獻同掩襲。臣等伏以突騎施等跡已叛渙，葛邏祿等誌欲討除，自是夷狄相攻，元非朝廷所遣。若大傷小滅，皆利在國家，成敗之狀，即當聞奏。王惠充使，本為綏懷，事意既殊，未可令去。望待以西表至，續更商量。
陛下屢降德音，勤恤人隱，此誠蒼生繄賴，明主用心。但河北不登，或須給貸，貴在用遍，省於差科，共遵程式。又考數膝日，恩敕再三，若有饑弊，隨使賑廩，山東蒸黎，德施溥洽。又頃者緣農桑在候，恐囚係尚多，徒已下刑，並責保放，唯流死等色，則情不可寬。古人慎赦，義在存法，恐今有言事者，未能細知，直以月蝕修德，或雲分野應有災祥，因而多言，冀惑上聽。臣以為君子道長，小人道消，女謁不行，讒夫漸遠：此所謂修德也。囹圄不撓，甲兵不興，理官在平，不以深苛為獄；軍將慎舉，不以輕進邀功：此所謂修刑也。向時祈陳，皆朝廷常已留念，縱日月慎盈滿，將因此而致福，必指期而有應。且君子恥言浮於行，故曰「予欲無言」，又曰「天何言哉？四時行焉，百物生焉，」望以至誠動神，不要制書頻降。其京城諸司及府縣係囚，仰重臣等即準敕興所由參詳處分。
夫儉德之恭，侈惡之大，高墳迺昔賢所誡，厚葬實君子所非：古者墓而不墳，蓋此道也。凡人子於哀迷之際，則不以禮制為思，故周、孔設齊斬緦免之差。衣衾棺槨之度，賢者俯就，私懷不果。且蒼梧之野，驪山之徒，善惡分區，圖史所載。眾人皆務奢靡，而獨能革之，斯所謂至孝要道也。中宮若以為言，則此理固可敦諭。在外或雲，竇太尉墳甚高，取則不遠者，縱令往日無極言者，其事偶行，令出一時，故非常式。貞觀中，文德皇後所生女長樂公主，奏請儀注加於長公主，魏徵諫云：「皇帝之姑姊為長公主，皇帝之女為公主。既有長字，合高於公主，若加於長公主，事甚不可。」引漢明故事云：「群臣欲封皇子為王，帝曰：‘朕子豈敢與先帝子等？’」時太宗嘉納之，文德皇後奏降中使，致謝於徵。此則乾坤輔佐之間，綽有餘裕豈若韋庶人父追加王位，擅作酆陵，禍不旋踵，為天下笑：則犯顏逆耳，阿意順旨，不可同日而言也。況令之所載，預作紀綱，情既無窮，故為之制度。不因人以搖動，不變法以愛憎，所謂金科玉條，蓋以此也。比來蕃夷等輩及城市閑人，遞以奢靡相高，不將禮儀為意。今以後父之寵，開府之榮，金穴玉衣之資，不憂少物；高墳大寢之役，不畏無人。百事皆出於官，一朝亦可以就，而臣等區區不已，屢以上聞。諒欲成朝廷之政，崇國母之德，化浹寰區，聲光竹素。儻中宮情不可奪，陛下不能苦違，即準令一品合陪陵葬者，墳高三丈已上，四丈以下。降敕將同陪陵之例，即極是高下得宜。
得魏州貴鄉學業士謝希顏告本縣令鄭國僑：每集百姓，以為不便。勸以六禮，兼用七教。修殷摯之法，後並其田。百姓被論，國僑法外妄加箠楚處分。
墨綬臨人，國僑隨班於邑宰；青襟敬業，希顏齒跡於鄉校。將宣風於禮教，道化未敷；議為政之得失，訟聲斯起：利害之間，非是相半。何則？修六禮以節性，明七教以崇德，蓋闡皇王之風，何虧令長之教？至若廢耕釋耒，方行殷摯之法；計畝分疆，後施子產之令。風雨惟序，豈資區種之勤？虞芮不爭，焉用井田之制？處事則於不便，容或施張；加箠則於法有違，固須科結。
宋臣位末名卑，跡參郎署，前任後改，亦異階資：欲定見任之階，希取視流之品。且視流於正流既別，勳品將三品斯殊，階雖請於後高，品終在於前任。章程可據，體例先施，犯罪雖許同科，定階難為共貫。宜從二品，庶允三章。
文之禮樂，適可成人。目以政事，方為具臣。豈才不足，寧道斯屯？其謂國老，眇然清塵。
朝隱字友清，趙州欒城人。累遷給事中，聖曆二年轉麟台少監。諂事張易之，常代作篇什，易之伏誅，坐徙嶺外。先天中復為秘書少監，坐事貶通州別駕。
一陰一陽，備藻繢以成文章；載清載濁，掛天涯而臨地角。生於氣，立於空，宛宛轉轉，曈曈曨。上下明媚，表裏衝融，洗奇光於暴雨，留豔彩於飄風。隱顯之情奚爾？造化之理何窮？若迺碧嶂無雲，清江息浪，曲折異體，低昂殊狀。半出高岊，疑蟾魄之孤生；全入澄瀾，若蛾眉之相向。又迺綺窗遠辟，錦帳斜褰，仿佛天上，依稀目前。暐兮煜兮，既類丹山碧樹之重疊；斷兮連兮，又似美人彩女之嬋娟。察之無涯究之無實，光天地之大造，保雲霄之元吉。爰有下才，或趨微秩，其誌蹇蹇，其心栗栗。體物無功，著書有疾，既蘊慚於明鏡，載有閣於鴻筆。
夫元亨利貞，開物之綱鍵也；典謩訓誥，設範之源流也。變通周於三古，而❥❥其情；浸潤洽於九區，而人乘其利。❥❥之捶，歲探其微；如箠之折，日取其半；萬代而不盡，府君之道歟？府君諱本，字❥❥長樂信都人也。周之為主，天子授以丕基；晉則有人，丞相登其寵渥。自後衣冠代起，組綬駢驅：邦家必聞，出幽都而獨秀；名教可樂，入魏國而先鳴。曾祖❥後魏外兵參軍北地郡丞。昂藏絕群，耿介負俗。其功可立，思奧主而籲噓；其道不行，視危邦而傲睨。祖悅，宇文朝驃騎將軍定安❥郎中令，與隋文帝有舊。辟命不出，去病以威名動俗；升之驃騎，雍齒以故舊生釁。封以什方，國步重清，出為嘉州峨眉縣令，仁恩浹於旋靶，信義流於闔棺。父賢，隋校書旗，國初率子弟應接義旗，加通議大夫檢校定州北平縣令。蒼疋匹篆籀之指歸。陰陽術數之城府，莫不備窮制造，妙盡精微。建功則與天會留，委質❥❥❥❥❥重規遝矩，驥❥鵬飛。為珠則漢水聯華，為玉則昆山動色。

嗣子銀青光祿大夫❥❥❥❥❥❥留直昭文館敦直曾輿至孝，閔❥醇心。公才備於四科，帝獎隆於三篋，若韋❥之銘寶器，若李斯之篆銅人。挺生間起，角立傑出，兼張華之博物，若孔光之深慎。剖析凝滯，則明鏡見膽；鎔裁得失，則利劍吹毛。❥❥劬勞，未盡罔極之報；匍匐感咽，庶期不朽之文。朝隱竹筒舊遊，蓬山遺老，有企無愧，考行直書。迺銘其言，俾刻於石，冀東西南北❥夫子之墳焉。其辭曰：
瓜瓞綿綿，係於周年。畢公自出，畢萬是遷。仕晉何代？封魏何年？食邑命氏，馮鄉有焉。符運代起，水火更王。❥燕稱孤，入魏為相。士流模楷，名教宗匠。冠冕搢紳，允歸時望。光光郡丞，挺生其後。昂藏獨得，耿介是守。辭疾邱園，養高林藪。雖即千駟，非義不受。赫赫驃騎，聲雄五都。盈尺美王，徑寸明珠。盧綰即舊，雍齒何辜？或出或處，與時並驅。爰降異靈，是生良宰。陰陽數術，篆籀文采。撟鷺未振，潛龍有待。以忠事君，其跡斯在。鳳凰有雛，❥❥有駒。雛鳴鏘鏘，駒行昂昂。登❥胄子，擢於上庠。參卿軍事，其道逾光。盡節匡時，受命河洛。典茲刺舉，繩違景亳。物情刻刓，代務❥❥。無謂我固，藏舟於壑。哀哀嗣子，惴惴餘生。孝友成性，忠貞令名。通於天地，感於神明。冀搖雄筆，以紀頌聲。千秋萬歲，灌木豐草。子孫盈門，軒車❥道。或青或紫，以拜以掃。披其遺文，與天同老。
問：朕聞北辰端扆，佇眾彥以經邦；南面居尊，冽蝦材而偉俗。是知九官分職，薰風之詠載敷；八元匡朝，就日之規方遠。曆選列辟，遐考前修，並建明揚之躅，式廣旁示之義。故康衢扣角，授相越於齊班。海上牧羊，封侯超於漢秩。洎乎淳風陵替，雅道湮沈，仕必因基，官非材進，官雖備職，位匪得人。遂使七輔之材，銷聲於岩穴；六佐之彥，晦跡於邱園：寤寐以之，載勞虛佇。今欲革因循之弊，躡稽古之蹤，此誌雖勤，其途未遂。為是旌賁爽於前代，英傑寡於今晨。佇爾昌言，朕將親覽。
對：惟德動天，文雲開其五色；惟賢濟俗，大運符其半千。是知廣廈將崇，必佇群材之用；巨川方濟，良資舟楫之功：俾作股肱，方之羽翼。自風薑禦辯之始，樹以後王君公；雲鳥分司之初，承以大夫師長：莫不投竿入相。舍築稱師，五臣光就日之朝，八凱翊薰風之代。陰陽由其變理，百姓用以平康，善俗必藉於賢臣，輔國或佇於良佐。國家旁求俊乂，束帛之禮薦陳；物色異人，邱園之彥咸萃。登壇對楚，連城之寶不足稱；置館求燕，照乘之珍無以貴。多士邁隆周之日，得人光炎漢之朝，猶以為官匪材外，仕因基進。顯革因循之弊，用追稽古之風，誠願察彼山苗之詞，求夫綜壑之論。材或可紀，超外於槐棘之班；德或可褒，擢任於公卿之位。開其上賞之路，頌以中和之詩。則淳于髡之進賢，一朝而見七士；許子將之舉德，少選而收二俊。自然詞人闊步，才子長鳴，公理息《昌言》之篇，節信罷《潛夫》之作。謹對。
謹按《禮》：「有虞氏禘黃帝而郊嚳，祖顓頊而宗堯；夏後氏亦禘黃帝而郊鯀，祖顓頊而宗禹；殷人禘嚳而郊冥，祖契而宗湯；周人禘嚳而郊稷，祖文王而宗武王。」鄭元注云：「禘、郊、祖、宗，謂祭祀以配食也。禘謂祭昊天於圓丘，祭上帝於南郊曰郊，祭五帝、五神於明堂曰祖宗。」伏尋嚴配之文，於此最為詳備。虞、夏則退顓頊而郊嚳，殷人則舍契而郊冥，去取既差，前後乖次。得禮之序，莫尚於周：禘嚳郊稷，不間於二主；明堂宗祀，始兼於兩配。感以文王、武王，父子殊別：文王為父，上主五帝；武王對父，下配五神。孝經曰：「嚴父莫大於配天，則周公其人也。」昔者周公郊祀文王於明堂，以配上帝；不言嚴父武王以配天，則武王雖在明堂，理未齊於配祭。既稱宗祀，義獨主於尊嚴，雖同兩祭，終為一主。故《孝經緯》曰：「後稷為天地主，文王為五帝宗也。」必若一神兩祭，便則五祭十祠，薦獻頻繁，禮虧於數。此則神無二主之道，禮宗一配之義。竊尋貞觀、永徽，共遵專配；顯慶之後，始創兼尊。必以順古而行，實謂從周為美：高祖神堯皇帝請配圓丘方澤，太宗文武聖皇帝請配南郊北郊。高宗天皇大帝德邁九皇，功開萬，制禮作樂，告禪升中，率土共休，普天同賴。竊維莫大之孝，理當總配五天。謹議。
撰，韓王元嘉子。少以文才見知諸王子中，天後朝官通州刺史。元嘉起兵誅武氏，與父同坐誅。
有唐五十三祀，龍集敦牂，哀子李訓、誼、撰，諶銜恤在疚，寘懷靡所，永言報德，思樹良因，敬立大道天尊及侍真像。粵若稽古，藐覿遂初，真宰貞乎得一，混成表於衝用。元之又元，跡超言象之域；惟恍惟惚，理冥視聽之端。所以峒山順風，勞乎靡索，汾陽禦辯，窅然自喪，曠矣哉道之韞也，其寄於寥廓之場焉。至於玉笈宣徽，琅函吐秘，方壺神闕，蒙穀靈遊。倏忽九陔導飛廉而從敦圉；俯仰六合。戴列星而乘雲氣。固亦昭章逸軌，蚃孤風，淳化其瞭，幽契無爽。伏以先妃含貞載德，克懋柔儀，延慶台華，正位藩閫，動容資於典禮，發言光乎箴訓。故紘綖是肅，粢盛無違，大當葉曜，中閨以睦。況倚閭分甘之澤，徙居側盻之規，義越人倫，恩深振古。重以凝神道域，抗誌澄源，淮館儀仙，參鴻寶之靈術；楚壇敷教，暢微言之盛範。儒元兼洞，真俗兩該，德冠母儀，事高嬪則。豈圖昊天不惠，積善無徵，咎罰奄鍾，荼蓼俄集。訓等痛纏過隙，感切風枝，泣血攀號，自期顛隕。祇奉嚴訓，慈勉備隆，偷存視息，遄移氣序。几筵寂寞，瞻望長違，創巨徒深，寄衷何地？所以貪及餘漏，祈福元宗，敬寫真容，庶幾終古。而土木非可久之致，鎔鑄為誨盜之先。肅奉衝規，圖輝貞質，容伊穆，元儀有煒。金真摛耀，疑金闕之易奔；琳華揚彩，若琳房之可覲。霓裳交映，駕斯留，帝晨飾翠雲之美，香童散朱陵之馥。載雕爰畢，式展鹹祈，以此勝因，上資神理。伏願棲真碧落，飛步黃庭，謁群帝於天關，攜列仙於雲路。融心懸解，宅美希夷，注儀鄰以同煥，指乾坤而齊極。介茲多祉，藩度惟隆，如山作固，永播熊章之烈；循陔自勔，冀申烏鳥之誌。孔明在鑒，匪曰道遐；同心嘄閽，庶斯無拔。昔人銜哀罔極，鉛槧騰聲，柔紛克劭，義切張憑之誄；至德興思，痛深陸機之賦。況清輝懋範，宛若前蹤，瞻言景行，敢忘刊紀？餘魂弱喘，情不逮文，謹托真猷，直書心事。音儀日遠，風烈空傳，叩心感慕，終天何及！
