臣門衰祚薄，少遭險舋，行年三歲，嚴父早亡，慈母鞠育，哀惸相養。臣又尫羸，少多疾病，零丁孤苦，僅得成人。老母憫臣孤蒙，恐不負荷，教誨師氏，訓以義方，家貧無資，紡績以給束修，衣褐並出母指。臣既無姊妹。寡有兄弟，衡門獨立，唯形與影。母子相視，惸惸靡依，罹此艱虞，歷二十歲，臣稍以成立。忝迹朝班，薄祿微資，始期色養，私情獲遂，母子相歡。殃罰不圖，老母見背，攀號何及，泣血漣洏。於時日月非宜，權殯京兆，歲序遷速，於今集年。臣本貫河東，墳隧無改，先人邱壟，桑梓猶存。母亡客居，未歸舊土，宿草成列，拱樹荒涼，興言感傷，增以崩咽。今卜居宅兆，將入舊塋，明年吉辰，最是良便，除此之際，未有剋期。臣謬齒王人，職在驅役，今歲奉使，已至居延，單行虜庭，絕漠千里，臣雖萬死，無答鴻恩，恐先朝露，有負眷知。伏惟陛下仁隱自天，孝思在物，哀臣孤苦，降鑒幽冥，使臣來年，得營葬具，斬草舊域，合骨先墳，保送羈魂，獲申子道，烏鳥之誌，獲遂私情。遷窆事畢，馳影奔赴，雖即殞歿，甘心無憾。
糞土臣某言：臣以殃釁，侄構凶逆，臣合宗族誅戮，以顯國刑。不謂天慈哀矜，宥從寬典，全臣骸骨，生竄遐荒，窮魂再造，以崩以躍。中謝。臣聞忠臣事君，如子事父，窮痛之至，則呼所親，何者？君父恩深，臣子懇切。況臣蒙陛下恩遇，如子於母，今為子不孝，為臣不忠，長辭闕庭，永沒荒裔，悲窮痛恨，荼毒誰依？即使朽骨埋魂，長滅泉壞，懇誠莫展，幽翳明恩。實恐隱匿於君，不盡臣節，明神誅殛，瞑目貽殃，輒敢隳裂肝心，罄竭誠懇，殘喘冒死，期以少謝，伏惟聖凝獲皇陛下哀憐垂察。中謝。臣聞犬馬賤畜，尚知主恩，草木無心，猶感德化，臣雖駑猥，不足比人，負榮懷恩，能無感激？臣山東孤賤，朝無親故，性識愚鈍，材無可堪，非能矯跡立方，飾行軌物。假借名譽，為時吹噓，遂得宿衛階墀，忝職郎將，勤勞莫紀，屍素已多。任經十有三年，竟無一階升錄，臣之駑劣，於此可見，而貪冒榮寵，尚不知歸。陛下應天受圖，恢纂大業，又不以臣駑鈍，特見褒昇，擢任中郎，委以心膂；在職未幾，即檢校將軍；才逾一年，又加正授，未盈三歲，貴顯朝端，寵渥隆崇，莫與臣比。每刻肌骨，曉夜思維，臣以何功，謬私天造，超群越輩，顯赫明朝？應由天性專愚，誌一守直，行不負物，心不愧神，盡忠事君，竭力養母，所以聖慈幽鑒，曲照懇誠，寵任無疑，委同親近，不然，愚臣何以叨此殊恩？臣凶險罪深，母不終養，爰初遘疾，以至終亡，天慈再三，降鑒賜藥，酒脯珍膳，繼踵臣門，優問殷勤，若同親戚。臣之母子，何德於天？子貴母榮，恩禮重疊。臣誠不孝，至頑至嚚，蒙此恩榮，豈無感戴？
臣愚性為善，不願人知，非敢自矜，用為僥幸，皇天後土，實見赤心。臣往任郎將之日，陛下特以臣貧，賜銀及彩。臣以天恩非分，矜敏賜臣，懷戴之心，祈懇冥報，遂用於天宮寺寫書造像，半為聖人，半為老親。臣以君親之恩，所宜並報，報是當理，不合人知，自爾造成，一無知者。臣今日獲罪，不合上言，實以事君之心，所宜罄盡，善惡有隱，恐負赤誠，恐臣長沒黃泉，無見聖日，區區之意，安可不陳？臣每以陛下恩深，微臣命淺，嚐願湮宗滅族，獲報萬分，何圖誠效未申，凶孽先集，逆天反道，背德辜恩，汙辱門宗，虧缺臣節。此臣所以椎心泣血，仰天號咷，長釜冪下之恩，終無上報之日，煩冤荼毒，心肝以麋。比者待罪幽囚，以殞身碎首為奉，陛下賜書示喻，照察臣心，所以捧戴偷生，假恩殘喘。今既蒙寬法，兄弟獲全，投竄遐荒，甘禦魑魅，臣之慶賴，複何可言？所恨亡母棄背。即遭此禍，几筵塗炭，孤魂煢煢，存者流離，亡者哀痛，辛酸幽顯，為世所悲。應由臣不孝不忠，延此禍酷何以面目，下見先臣？何以心顏，拜辭天闕？生死無措，永訣於今，即以某月日，部勒妻子，奔波就道，即應死滅，結草幽泉。伏願聖母神皇陛下至尊寶神，為萬姓加膳，天下禔福，以祐蒼生，壽若南山，永永無極，不勝戀慕感咽之至。
臣某言：臣無教訓，家有逆子，臣合汙宗滅族，以顯國刑。天慈哀矜，放從流竄，臣為慶賴，已是非圖，今月遂蒙天恩，以臣所坐流刑，行從放釋，窮骸枯骨，一朝再生，踴躍章惶，再崩再殞。中謝。臣山東孤子，朝無親故，性識愚魯，非有才能，陛下超群越輩，崇以榮寵。昔任郎將十有三年，遂無涓塵一階昇錄，自陛下踐極，謬荷恩私，冒寵叨榮，超絕時輩，從郎將檢校將軍，才逾一年，即加正授，皆從宸眷，非有因人，寵渥隆崇，莫與臣比。臣之孤賤，榮顯知慚，臣又凶殃積罪，甘投魑魅，孤釜冪下之恩，永為遐荒之鬼，肝腦塗地，無以微酬。豈謂天造曲矜，恩及枯骨，收骸溝壑，返魄幽泉，使魑魅窮魂，重生聖日，糞土殘命，不滅荒陬，荷德感恩，萬死無報。不勝感荷再生之慶。
臣聞帝功既乂，必昭告於上元；元命攸尊，必升封於厚載：故七十二主能恢萬代之規，三五六經以為百王之典。伏惟陛下應天受命，握紀登樞，包括乾坤之靈，亭毒神明之化，故能開天寶，闡地珍，溫洛所以升圖，榮河由其薦籙。群神既讚，眾瑞交馳，謳歌於是大歸，禮樂以之鹹備。陛下仰順天意，允答神休，垂顯號以居宸，建明堂而治物，百寮惟允，萬國鹹寧。然則嵩嶽神宗。望玉鑾而來禪，天中仙族，佇金駕而崇封：實大禮之昌期，膺告成之茂典。況神都為八方之極，太室居五嶽之尊，陛下垂統紫微，大昌黃運，報功崇德，允協神心，應天順人，雅符靈望，皇圖盛業，實在於茲。臣等叨願堯封，久忘帝力，竊聞聖人封禪，天下所以會昌；山嶽成功，皇壽由其配永。臣等既為陛下赤子，陛下又為萬姓慈親，實劄幌報天功，下順人望，勒成嵩嶽，大顯尊名。不勝慶幸之至。
臣聞子貴親榮，聖人典禮。故姬文受命，尊太王之名；漢祖登宸，加上皇之號。而皆事美帝籍，業盛昌圖。臣伏見中山大王道合先天，功成佐命。昔高祖神堯皇帝義旗爰建，大號初興，首讚皇基，定策京邑，用能神驅電掃，應天順人，龍躍紫微，光宅區夏，實賴大王之德，翼成高祖之勳，開國成家，猶未奉答。況陛下應命受天，協運披圖，正顯位於明堂，昭大明於天下，功崇五帝，業盛三皇，可謂寶極洪名，尊崇光大，今者追尊之義，猶闕於顯陵；榮親之典，未聞於帝號。臣聞商周革命，封杞、宋之君；《春秋》正名，美虞、晉之祀。夫以興王繼絕，尚不闕於《禮經》，況乎大孝尊親，豈可虧於祀典？臣等餐和白屋。沐慶元門，幸為可封之人，叨遇永昌之運。伏見陛下則天法地，崇孝臨人，方且示天下以事親，正皇猷以達禮，蒼生之慶，實賴惟新，不任區區。伏請上中山大王尊號，遠以光祖宗之德，下以順黎元之望。
臣某言：臣以險，私門不造，亡父故某官先臣某，早先朝露，永謝休明，日月不居，星紀雲暮。伏以先臣策名委質，冠帶早年，始自解巾，即陪軒禁，終於結綬，累忝榮私。三曆名卿，職參於河海；八居州牧，任叨於股肱：而報效未聞，零落先及。啟足之日，露首之慚，是以臣克奉詔言，誌期冥報，請以當家子弟三兩人，奉為高宗大帝出家歸道。而孤煢在疚，遺屬未申，奉以哀號，實貫蠍斅。今者大帝登仙之忌，以及茲辰，先臣懇誠，未效他日，所以乞遂冥願，敢覬天恩。庶菩提之因，發揮於正覺；涅槃之證，幽讚於宸階；先臣夙心，無恨泉壤，伏劄幌天降鑒，微誠可哀，因緣獲展，存沒交慶。不勝崩迫雲雲。
臣禍釁所鍾，早日孤露，墳塋莫掃，松柏凋荒，臣之不天，實有由咎，死罪死罪！昔先臣下代，遺訓未忘，而殃罰不圖，家禍潛構，兄弟無故，並為參商，中冓之言，所不可道。孤臣不孝，萬死餘責，死罪死罪！然臣之負譴，實陷無辜，吏議不明，以投魑魅。自泣血去國，寄命南荒，曆年被病，再以生死，炎山漲海，氣瘴窮天，戴白之老，俗無聞者，孤臣疲薾，豈望須臾？分謂委骨窮溟，餌身魚鱉狼荒之鬼，永悲長逝。不意慶雲垂澤，在渙宏流，拂拭霧露，生見白日，踴躍昭泰，情何以勝？死罪死罪！而餘殃未泯，凶故薦臻：亡兄濟江，合家淪溺，嫂侄俱逝，一不生存；尋途未中，臣妻又殞，重疊亡沒，契闊山川，至止之日，生意盡矣。誓將守死陵墓，歿齒家園，不圖恩幸曲成，寵章仍及，題輿別駕，職是恩州，再造生涯天實為德。死罪死罪！臣自歸日淺，塋廟未修，荊棘荒然，祭祀無主，今即便祇皇命，遠職邊夷，歲月方賒，拜掃何日？瞻言出涕，感貺崩摧。伏惟陛下仁養群生，孝理天下，萬物鹹遂，各得其宜，臣獨向隅，有以長戚。伏願天慈愷悌，憐憫孤窮，寬以簡書之刑。賜其告歸之請，使得駿奔西土，長號北陵，獲申存沒之悲生謁園塋之樹。稽顙鬆關，謝不睦之辜；肉袒山門，祈自新之路。刻誓肌骨，奉以周旋，然後退死蠻夷，沈骸糞土，甘心朽滅，庶無遺恨。儻昊天鑒照，孤誠可哀，則臣之鯫生，誌畢今日。不勝崩迫之至。
草土臣某言：去年某月日，奉哀陳請，乞終喪制，今某月日，奏事官齎臣所奏表回，伏讀報詔，不勝悲懼。陛下為臣累有政能，特見任用，使臣移孝為忠，即斷來表，臣內愧不孝，外慚無能，汙辱聖聰，措身無地。臣某中謝。臣聞時方俞薄，勸人以孝；時方趨競，勸人有禮：有不至者，誅而教之。臣今不病，固合辭避。況臣疾發日久，亡母未葬，忍偷餘生，望畢家事，敢汙人倫，以傷風俗。昔山濤與時主有舊，溫嶠亦功存當代，濤起應禮，嶠不歸葬，守禮法者，議而薄之。臣於國家，無濤、嶠之功舊，必依詔命，兼濤、嶠之可薄，俯仰人間，豈獨羞恥？聖朝用法，合置誅殛。前者直省齎敕，勒臣赴任，使司準敕，移責州縣，所由官吏，畏懼威嚴，臣所經行，停留不得，待臣出界，然後奏報。臣氣力羸憊，奔波道路，悲憂惶恐，舊疾加極，半身不遂，手節拘急，行步飲食，須人扶助；近又兩目昏暗，如有瘴冒，雖生猶死，不堪力強。特望聖慈，乞臣骸骨，歸奏几筵，及葬州裏，在臣私情，死生願足。臣今病在桂州，俯伏待命，臣風昏謬妄，昏舉動失常，頻犯天威，不勝震恐，謹遣某官奉表陳乞以聞。
草土臣某言：臣先患風疹，並兩目昏闇，右手不能制物，一足不自運動，前後頻有表狀，請停官職。臣自到桂州，病轉增劇，更加瘴虐，臥在床枕，兩目漸不見物，起動皆須扶引，死在朝夕，敢偷祿位？伏恐陛下謂臣尚顧禮教，以疾辭讓，遷延歲月，待畢喪紀。臣除官已來，向欲一歲，頻違詔命，合正典刑。陛下縱不忍罪臣殘喘，乞臣餘生，固不可為臣曠官，待臣痛損。特望天恩，即為臣替，不任荒懼哀懇之至。
臣聞玁狁不恭，周王致其大戮；將軍失律，漢將被其嚴刑。未有逆命驕天，而逋鼓之罰；亡師沮眾，遂寬載社之誅。伏惟天冊金輪皇帝陛下肅恭上帝，子育群生，萬國所以宅心，百蠻由其屈膝。而契丹凶狡敢竊陲邊，毒虐生靈，暴殄天物。皇兵順伐，仗仁義以共行；窮寇奸回，憑險阻而猶鬥。臣等仁虧聖略，智昧詭圖，遂以熊羆之師，挫於犬羊之旅，誠合結纓軍壘，抵罪國章。陛下以堯、舜深仁，且緩三苗之伐；禹、湯罪已，不與萬方之辜。遂得齒劍餘魂，更參授鉞之任；死綏之魄，複同挾纊之恩：四夷義以來蘇，三軍感而抃舞。痍瘡再起，俘馘是圖，將士同心，誓雪孟明之恥；殤魂共憤，思亢杜回之仇。臣等殉義忘生，報恩惟死，不任感激慶戴。
臣某言：伏奉某月日已前赦書，赦臣萬死，才削見任官秩，還複本將軍名。始慶再生，即榮寵命，宛轉踴躍，感戴慚惶。中謝。臣聞鑿門受律，本合忘生，對敵臨戎，殉節唯死：此迺國家恒典，軍政嚴科。臣妄以庸才，謬叨重任，不能深圖遠筭，馘醜摧凶，以宣廟略之威，永息邊人之患。屬前軍挫劍。士卒奔亡，臣複繼驅馳，戰鬥交合，川穀地險，客主勢殊，步馬相懸，左右受敵，決命爭死，力盡塗窮，遂以貔貅之師，劍於犬羊之眾，誠宜刎首謝國，殺身報恩。陛下洪湯、禹之仁，務寬大之典，愚臣同孟明之侶，遂免嚴誅。白骨再榮，丹慊未泯，誓將枕戈嚐膽，殄逆梟凶，躬為士卒之先，以雪殤魂之憤，肝腦塗地，少答鴻私。不勝荷戴再生榮幸之至。
臣今月日，千騎田楷至，伏奉恩敕，賜臣紫衫旱衫袴等一副。臣萬死骷骨，垂朽蒙榮，載戰載殞，肝心塗地。中謝。臣以駑朽，叨承重任，憑奉聖略，誅討元凶，實合震曜天威，俘斬逆首，而智力淺短，進退無規，被王孝傑陷鋒於前，臣則接戰於後。躬先士卒，苦鬥山林，自辰至酉，殺賊無數。嵓穀峻狹，車乘相旋，被孝傑敗兵，架相衝突，逆賊乘便，重襲臣軍，士卒被傷，子將多死。臣決命爭首，陷陣摧凶，日莫螟疲，瘡痍相半，鳥散山穀，人無鬥心。臣獨無依，遂失師律，即欲刎頸陣下，委骨顯誠，實恐身死克傷，未雪國恥，所以含垢忍辱，圖死闕庭。今月六日至幽州，即囚係獄戶，延頸戢魄，惟待嚴刑，湯鑊在前，分委灰土。豈謂天慈矜鑒，回憲增榮。以其伏锧之魂，更辱賜衣之寵，煩冤踴躍，載兢載惶。泣血嚐膽，誓複國仇，刻骨刻肌，敢忘天造，不勝已死再生感戴欣躍之至。
臣攸宜言：伏奉聖慈敕，借臣廄馬四匹。星旗方列，天馬忽來，祇拜恩榮，抃躍兼集。臣名慚白馬，陣昧青龍，徒憑廟勝之威，竊總元戎之首。皇師久露，凶羯未孚，方欲親負幹戈，身先士卒。金山深入，期突厥之功；玉壺遂臨，叨得駿之賜。昔開東道，今見西來，感燕骨而長鳴，君恩罔報；向朔雲而驤首，蹋頓方擒。坐馳千里，實愧三軍，寵貴非圖，榮多增懼。
臣某言：伏奉中使宣敕旨，賜貧道藥總若干味，肅恭休命，敬受慚惶。猥以眇身，叨蒙大賴，室殊方丈，同問疾之榮；施等醫王，感能仁之惠。雖赭鞭神授，未可比其英蕤；赤斧仙圖，固以謝其靈氣。方將駐茲營魄，蠲彼衰痾，以要上品之經，將希大年之壽。人微惠重，答施何階？不勝雲雲。
草土臣某頓首稽顙，臣言：今月日，中使某至，奉宣敕旨，以臣凝互，贈物若干，以給凶事。孤臣鞠凶，禮辱天貺，稽顙拜命，號絕迷圖。中謝。孤臣不天，早失父蔭，兄弟孤藐，並未成人，亡母哀惸，鞠育見保，不墜於地，以及於茲。煢煢私門，幽顯為慶，榮忝之望，非有始圖。陛下親親，敦念末屬，憫臣孤賤，惠降恩休。孤門載昌，實始天造，母子之賴，以喜以惶，兢兢孤臣，未知攸答。陛下又恢大運，崇號寵章，時複私臣弟兄，超登顯位，母子光寵，榮養以申，豈臣單微，所能及此？早誓先沒，以為親榮，而天不禍臣，延及先母，號無及，荼毒煩冤。陛下降哀，又見憫悼，惠賜禮物，過越典章。生榮死哀，重疊若此。孤臣殘喘，胡顏冒德，？而臣之迷塞，荒謬禮經，先遠之期，又勞聖問，有無之禮，憂若家人，天實為之，臣複何及？即此殞絕，期以謝恩，號咷崩鯁，伏表迷塞。不勝荒迫之至。
草土臣某頓首稽顙言：今月日，伏奉恩敕，以臣亡母初七，特降上宮若干人，給使黃門若干人，並賜物若干段，以給護齋事，天恩過禮，伏念號惶。孤臣殃疊，尚未殞滅，荼毒如昨，奄將一旬，崩號無及，肝心糜潰。陛下慈惻，哀念孤窮，複憂齋祭，恐有闕禮，既賜束帛，又降上宮，恩慈再三，若猶未足。自國家寵貴，未聞此榮，草茅孤臣，何以堪處？不日銷滅，永負聖恩，號泣昊天，以崩以。不勝荒迫之至。
草土臣某頓首稽顙言：伏奉某月日恩敕，以臣亡母遷祔，特降敕給人夫，及車牛服用物若干，以護送靈柩至京，祇奉恩私，頓首崩殞。臣未亡滅，假息苫廬，日月永往，奄及先遠，荒迷在疚，不知禮儀。陛下哀矜，憫其不逮。恐有顛沛，憂及亡靈，備物象設，並自天賜，祖載營送，又遣官供。威儀在途，魂魄光寵，行路延佇，而以為榮，孤臣窮凶，何圖至此！天德彌厚，殘喘待終，泣血扶靈，方滅歸路，號感恩造，窮絕迷圖，不勝號噎，戀恩殞絕。
僧某言：一昨預內道場講，恩敕殊獎，賜有褒稱，死罪死罪。某實專蒙，昧於至道，徒以早棲真實，委質香緣，遂以濫越殊私，光照寵渥。日者法宮聞道，講賜承恩，叨玉塵之榮，預金閨之議，遂得對揚真會，咫尺天威。徒有明恩，卒無幽讚，不能絕王倪之問，以默誇詞；息毗耶之言，冥通得意。天休光被，曲見稱揚，群議允懷，猥忘其陋，顧揣涯分，實心顏，將何翼亮緇徒，發揮元極？以念嘉惠，怵惕惟憂。載懷愚瞽，而心況知愧，無任慚荷之至。
臣某言：月日，司刑少卿郭某奉宣敕旨，以臣所犯，特從放免，伏對恩命，魂魄飛揚。中謝。臣巴蜀微賤，名教未聞，陛下降非常之恩，加不次之命，拔臣草野，謬齒衣冠，臣私門祖宗，幽顯榮慶，豈止微臣一身而已！臣宜肅恭名節，上答聖恩，不圖誤識凶人，坐緣逆黨，論臣罪累，死有餘辜，肝腦塗地，不足塞責。陛下宏慈育之典，寬再宥之刑，矜臣草萊，憫臣愚昧，特恕萬死，賜以再生。身首獲全，已是非分，官服具在，臣何敢安？臣若貪冒寵私，顏恩造，複塵舊職，以玷清猷，螻蟻微心，實慚面目。臣伏見西有未賓之虜，北有逆命之戎，尚稽天誅，未息邊戌。臣請束身塞上，奮命，庭，效一卒之力，答再生之施，庶陛下威命，綏服荒夷，愚臣罪戾，時補萬一。若臣獲死鋒鏑，為厲犬羊，古人結草，實臣懇願。不勝大造再生荷戴之至。
臣某言：臣父某，守官不謹獲罪自躬，犯非清廉，法宜不赦，實由臣為子不孝，使父陷刑。天恩不肅嚴科，放全首領，臣得父子相見，已是非圖，豈謂天澤無涯，更垂休命，臣父子兄弟，免罪從榮，載惶載殞，實慶實躍。中謝。臣父子凡品，守道幽微，天恩矜憫，見垂采錄，叨承恩幸，側列陪臣。自侍奉已來，於令十有八載，雖業藝無紀，勞勩不聞，小心恭勤，實免愆過。明明昊天，實昭實察，不敢有二，不敢有私，夙夜兢兢，祇惕若厲。所以父母兄弟，皆荷恩私，叨職謬官，並豫供奉，摩頂至趾，豈足上酬？愚臣兢兢，實慚實悚。不意臣父衰耄，恃寵忘公，貪潤微財，取犯朝憲，應是臣不忠不孝，事父無良，廉恥不羞，幾諫有闕，遂使陷於刑法，有玷國章。臣之萬死，無補此責，刻肌刻骨，泣血泣天，恨負聖恩，以愧朝列。臣宜代父蒙罪，自殞闕庭，不合偷安，尚求苟免。誠以天波昭洗，得更自新，所以忍垢偷生，克躬自勵，期效萬一，補過酬恩，灰軀糜骨，以甘心願。伏惟神皇陛下恩同父母，矜照懇誠，信其赤心，實有罄竭。
臣某言：臣兄某前某官，特蒙恩詔，擢授豫州司馬，未及赴任，即以某月日改亳州司馬。再三策命，叨荷恩私，在臣宗門，實為慶幸。中謝。臣兄自解巾從仕，三十餘年，五為縣宰，三遷州佐，政皆通顯，職實恭勤。直道在公，有終始之節；平心應物，無造次之愆：在於周行，頗蒙推薦。近屬虺貞構逆，惑亂豫州。詿誤平人，自貽梟滅。陛下憫荊河之俗，遭此無辜，吊汝濆之人，使其昭慶，以為奉揚皇化者必藉其才，撫馭窮人者亦資有德。臣兄貞固，濫承天獎，遷授豫州，在於天恩，實為超擢。今者未及赴任，複降授亳州，重疊承恩，翻同貶降，朝廷體例，實亦為尤。臣兄弟叨榮，濫窮非據，天慈改授，不合冒聞，但以始者承恩，蒙越抽擢，今有何過，遂同左遷？區區懇誠，輒敢祈訴天澤，伏願皇慈有裕，降昭獎之恩；臣兄竭忠，獲展才之地。小臣死日，猶生之年。
臣某言：伏奉某月日詔書，以臣為尚食奉禦。肅恭休命，祇拜寵章，榮慶既崇，慚荷交集。臣某中謝，臣才虧琢王，學昧籯金，徒以度寵葭艿，榮光日月，叨承雲渥，既曠天工，而榮更恩昇，位非德舉。無階而進，坐致於青霄；有慶方來，載光於朱紱。臣聞瑤庭任切，猶稱六尚之榮；玉食禮尊，實總八珍之貴。臣術慚緣鶴，業匪豢龍，將何致美瓊芳，式和金鼎？宏私曲被，殊寵降臨，天命既不可違，聖恩允宜祇戴，循涯揣分，實所非圖。
臣等昨陳愚懇，請上魏國大王尊號，天慈恩孝，降順群情，宇宙鹹歡，品物知泰雲雲。臣聞一人有慶，萬國歡心，況乎道洽奉先，義光尊號。伏惟聖凝獲皇陛下鑣宮受命，寶極披圖，以大孝而居尊，勤至仁而育物，用能光於四海，化及萬方，緬惟尊祖之儀，實美前王之典。宸心載穆，盛百辟之誠求；帝冊終開，見千年之盛禮。蒼以之禔福，皇極由其永昌，凡在含靈，孰不歡慶？
臣某言：伏奉月日恩制，依舊授臣中大夫守司農卿。臣枯骨再生，更蒙寵命，魂魄競越，不知所圖。臣某中謝。臣實庸愚，本無名節，庇身公族，竊軒冕之餘；假翼宗枝，濫衣冠之末。因循寵服，累曆榮班，素餐之責每深，效拙之勤未補。橫被逆賊徐敬真以私仇架禍誣臣，雲與叔孝逸交通逆豎，獄官執法，寘以極刑。臣腰領之誅，已甘灰粉，泉壤之魄，分隔幽冥。不圖天地之恩，再生枯骨，日月之照，曲被幽泉，察臣非辜，慜臣無罪，不牽文法之議，特垂赦宥之慈，螻蟻微軀，複得全活。自非陛下克明克聖，至德至仁，臣之魂骸，不保今日。臣免死為幸，豈敢期榮？陛下重加寵章，還臣舊職，典司宗伯，以睦周親，愚臣胡顏，敢冒朝典？況臣叔孝逸推使未回，在於臣愚，更深待罪，安敢私職，以玷國章，伏乞天恩，照臣愚懇，不勝感戴生榮之至雲雲。
臣某言：伏奉今月日詔書，以臣為鳳閣舍人。榮命自天，寵章非次，祇奉惶越，顛沛失圖。中謝。臣以諸生，宦不期達，徒以時逢昭泰，跡忝周行，非君子瑚璉之材，通儒青紫之秀，已得評刑北寺，執憲南台，鷞鳩之政無聞，驄馬之榮已極。陛下天飛踐祚，雲紀命官，陽館初開，庶政惟始，金章玉式，允恃其人。如臣疲駑，宜所遐棄，豈圖尚矜庸劣，昭睹欽明，任同信臣，寵優時輩，豫參詳於詔獄，叨獎渥於宸階，省已循躬，實知非分。陛下不以榮過其量，職越其才，遂欲超絕親賢，參掌樞要，司言鳳綍，揮翰龍池，愚臣何人，敢冒天造？臣聞紫機務重，青鎖任隆，位匪其人，政由有闕。臣才無經濟識昧典章，將何以光讚帝猷，奉揚休命？物無異議，政允其中，臣雖小人，必知不可，何況乎君子，豈曰能賢？伏望妙選時英，旁求眾議，僉曰惟允，以弼良圖。愚臣懇誠，非敢飾讓。
臣某言：伏奉某月日敕，授臣某官，祇拜寵光，魂首飛越。中謝。臣聞王者敬慎，懋在典刑，天下允平，取茲廷尉，苟非其任，法不虛行。臣本庸微，名術無紀，皆緣際會，昭遇盛明，謬得揚曆簪徽，陪奉鴛鷺，綢繆榮祿，荏苒平時。毫髮之功，無聞於官守；素餐之責，每積於公朝。何嚐不悚迫惟憂，夙夜祇畏，而天恩方被，寵命仍加，複蒙璽誥之榮，驟綰銀章之貴，永言非據，稽首知慚。伏惟陛下恭已受圖，任賢興化，方其合符皇極，代理天工，臣亦何人，敢妨賢路？伏見某官弱冠登仕，早有能名，每以清白洗心，不為寒溫變節。誠數腺加天寵，職察雲司，必能利用文明，哀矜庶獄，弼成五教，無謝於虞臣；典載三墳，允諧於周議。愚臣暗昧，不識大猷，請乞以所授官讓與某官，庶使官允其才，名不失實，聖明有得人之盛，愚臣無冒貴之譏。實在聖慈，鑒非虛謬。
臣某言：伏奉月日制，以臣為資州刺史，恭承璽命，祇拜寵章，匪服知慚，循榮如失。中謝。臣學慚名術，才乏器能，而寶曆逢時，金章坐忝。題輿佐嶽，無展驥之庸；剖竹專城，闕懸魚之化：坐嘯徒積，主諾空慚。伏惟陛下革命開基，造天立極，方且宏宣帝典，大啟皇猷，而四嶽觀風，不虛其任；六條班政，允屬其才。臣疲朽已侵，循良久昧，將何式光刺舉，允協得人？伏願博選英才，克諧僉議，數纖光理，政洽惟良，大周之命惟新，愚臣之責攸息。其所讓人，具如別狀。
臣某頓首死罪上言：臣聞軍政不臧，《春秋》責帥，故揚幹之亂，魏絳致戮，所以國有明賞，下無濫功。臣幸以常才，文武兼闕，始年十八，投筆從戎，西逾流沙，東絕滄海，南征北伐，無所不至，席寵門緒，忝跡軒墀。屬高宗崇德深仁，孝理天下，以臣祖父兄弟，一門五人，皆伏節盡忠，身死王事，遂超臣不次，授原州都督。臣時年三十二，職兼五印，榮絕一時，階緣此恩。累忝藩翰，持節統部，前後八州，皆居塞垣，當賊衝要，國之重寄，莫與臣比。雖無長策，恤戎伏胡，恭守朝章，保完免失。屬陛下大聖，矜老容愚，不以臣駑怯，更加寵命，授以青紫，遣督幽州。林胡構凶，王師出討，士馬雲集，軍務星繁，糧饋軍甲，動以億計。臣無田壽鄉導之策，又乏杜預度支之才，空竭疲駑，晝夜不息，以勤補拙，首尾三年，彌縫闕漏，幸無愆乏。張元遇等不謹師律，賊得乘機，遂敢長驅燕陲，深入趙際。臣無李牧東胡之略，實愧吳起西河之守，使凶狡競敚<襄攴>遂擾連。論之國憲，合刎謝罪，陛下又不以臣為辜，更授清邊軍副大總管。五月恩制，六月到軍，逆虜天亡，臣又無效。至於軍功戰籍，敘勳定勞，副職日淺，未及精覆，大兵旋旆，王師獻功。而漢庭將軍，未聞辭第；雲中太守，已論增級。今迺竊功謬賞，有忝朝章，忠誠殉節，不昭國議，實由臣濫其職，任過其才，上不能允副聖心，中不能匡正戎律，傍招物議，有紊軍容，臣罪何逃？孰執其咎？伏願乞賜骸骨，貶歸私第，式清朝序，永睹師貞。不勝待罪惶懼之至。
