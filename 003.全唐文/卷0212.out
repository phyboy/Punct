臣今月十九日蒙恩敕召見，令臣論當今政要，行何道可以適時，不須遠引上古，具狀進者。微臣智識淺短，實昧政源，然嘗洗心精意，靜觀人理。竊見國之政要，興廢在人，能知人機，順而施化，趨時適變，靜而勿動，政要之賢，可得而行。今陛下以應天命而受寶圖，建立明堂，施布大化，勤恤人隱，存問高年，報功樹德，順時興務，至公至仁，垂訓天人，可謂典章在備，制度宏遠，五帝三王，所不及也，愚臣何敢有知政要？然天恩降問，貴采芻蕘，謹竭愚直，悉心以奏，凡用賢之道未廣，仰成之化尚勞。然則取士之方，任賢之事，故陛下素所深知，應亦倦譚、亦倦聽，不待臣更一二煩說也。
臣聞言有順君意而害天下者，有逆君意而利天下者，唯忠臣能逆意，惟聖君能從利。恩敕不以臣愚微，降問當今政要，臣伏惟當今之政。大體已備矣，但刑獄尚急，法綱未寬，恐非當今聖政之要者。臣觀聖人用刑，貴適時變，有用有舍，不專任之。且聖人初制天下。必有凶亂之賊，叛逆之臣，而為驅除，以顯聖德，聖人誅凶殄逆，濟人寧亂，必資刑殺，以清天下，故所以務用刑也。凶亂既滅，聖道既昌，則必順人施化，赦過宥罪，所以致措刑也。然則聖人用刑，本以禁亂，亂靜刑息，不為昇平所設。何者？太平之人，悅樂於德，不悅樂於刑，以刑窮於人，人必慘怛：故聖人貴措刑，不貴煩刑。今神皇應運受圖，臨御天下，逆臣賊子，頓伏嚴誅，所以虺貞群黨，同惡就戮，此蓋天意將顯神皇威靈，豈此凶徒所能自亂？今魁首已滅，朋黨已屠，聖政惟昌，天下咸服，神皇又降文昌鴻恩，滌蕩群罪，天下昭慶，企望日新，措刑崇德，正在今日，實聖政之至要者也。臣伏見近來詔獄推窮，稍復滋長，追捕支黨，頗及遠方，天下士庶，未敢安止。臣伏惟神皇聖意，務在措刑安恤天下，不務察法以損昇平，然今刑獄未息者，應是獄吏未識天意，所以至於此也。伏劄獲皇垂愷悌之德，務仁壽之恩，敕法慎罰，以省刑典。臣伏見當今天下士庶，思願安寧，途謠巷歌，皆稱萬歲，此其懷樂聖化，願保永年，欲與子孫，同此仁壽。今神皇不以此時崇德務仁，使刑措不用，迺任有司明察，專務威刑，臣竊恐非神皇措刑之道。且臣聞殺一人則千人恐，濫一罪則百夫愁，人情大端，畏懼於此。今天下至廣，萬國至繁，神皇雖妙察獄囚，不可門告戶說，令一一知者。若使有一不知，以神皇好任刑法，則非太平安人之務，當今聖政之要者也。此是臣赤心至誠，敢言其實，冒死犯奏，所冀天鑒，務求措刑，察臣所言，非敢苟順。
臣伏惟刑措之政，在能官人，官人惟賢，政所以理，此故神皇深知倦問，不假臣一二煩說。今臣所更重說者，實以天下之政，非賢不理，天下之業，非賢不成，固劄獲皇務在任賢，誠得眾賢而任之，則天下之務，自化理也。則賢人既任須信，既信須終，既終須賞。夫任而不信，其才無由展；信而不終，其業無由成；終而不賞，其功無由別：必神皇如此任賢，則天下之賢雲集矣。何以知其然？君子小人，各尚其類者也。若神皇徒務好賢而不能任，能任而不能信，能信而不能終，能終而不能賞，雖有賢人，終不可用矣。神皇降問小臣當今政理之要者，臣竊以此為政要之至極。何以言之？神皇大業已成，天下已平，尊名已顯，大禮已備，所未足者，在於忠賢。若得忠賢相與而守之。太平之功，可以於此而就，斯實天地神靈讚助神皇而致此時也。當此時不成千歲之業，立萬代之規，小臣誠愚，竊為神皇所惜。
臣伏惟刑措之道，政在任賢。議者皆云「賢不可知，人不可識」，臣獨以為賢固可易知，人固可易識，但是議者不精思之耳。夫尚德行者必無凶險之類。務公正者必無邪佞之朋，保廉節者必憎貪冒之黨，有信義者必疾苟且之徒。智者不為愚者謀，勇者不為怯者死，猶梟、鸞不接翼，薰、蕕不同氣：此天地之性，物類之情，其理自然，不可改易。何者？以德事凶，兩不相入；以正接佞，兩不相利；以信質偽，兩不相從；以廉說貪，兩不相和。智者尚謀，愚者不聽，勇者徇死，怯者貪生：皆事為不同，趨向各異。賢人之道，固可豫知，誠能尚賢，賢可至矣。然則賢人之業，須賢人達之；賢人之才，須賢人用之。公正廉節，信義勇謀，皆待其人，然後獲展，苟非其類，道不虛行。凡賢人君子，未嘗不思效用，但無其類獲進，所以陻沒於時。今神皇誠能信任賢良，旌納忠正，如左右之臣灼然有賢行者，賜之尊爵厚祿以榮寵之，使其以類相舉，責成其政，合度者進，失度者貶，神皇但垂拱明堂，保神和誌，天下之事，臣必見日就無為不言而理也。今神皇憂恤萬機，日不暇給，昧旦丕顯，中夜以思，誠是群臣未稱聖任，伏劄獲皇審察賢能，垂恩信任。夫忠賢事君，必諫君失；好佞事主。必順主情：直道曲事，惟聖鑒所察。
臣伏惟神皇聖明，具知得賢須任，既任須信，既信須終，既終須賞，悉備知也。然今未多信任者，應以經信任無效，所以致疑，如裴炎、劉禕之、蹇味道周思茂，固蒙神皇信任之矣，然竟背德辜恩，神皇以此有疑於信任賢也。以臣愚識，則謂不然。何者？聖必藉賢以明，國必待賢以昌，人必待賢以理，物必待賢以寧。若神皇疑於信賢，欲以聖謀自斷，臣恐勤勞聖躬而天下不可獨理。況聖躬不可勞弊，神心不可細用，此最須任賢者也。臣聞鄙人云：「有人以食噎而得病者，欲絕食以去病，迺不知食絕而身斃。」此言近小，可以喻遠。臣竊謂賢人於國，亦猶食之在人，固不為一噎而絕餱糧，亦不可以謬賢而遠正士，此實神皇聖鑒可明知也，不待愚臣一二言之。伏願任賢無疑，求士不倦，以此為務，天下誠不足理也。若外有信賢之名，而內實有疑賢之心，臣竊謂神皇雖日得百賢，終是無益，適足以損賢傷政也。伏惟熟察可信者信之。
臣伏惟聖人制天下，貴能至公；能至公者，當務直道。臣伏見神皇至公應物，直道容賢，然朝廷尚未見敢諫之臣、骨鯁之士，天下直道，未得公行。臣聞聖人大德，在能聽諫，古典所說，蓋不足陳。臣伏見太宗文武聖皇帝德冠三王，名高五帝，實由能容魏徵愚直，獲盡忠誠，國史書之，明若日月。直言之路啟，從諫之道開，貞觀已來，此實為美。今神皇坐明堂，布大政，神功聖業，能事備矣，夫骨鯁之士，能美聖功。伏惟神皇廣延直臣，旌賞諫士，使大聖之德，引納日新，書之金板，萬代有述。非神皇卓犖仁聖，臣不可獻此言也。
臣聞勞臣不賞，不可勸功；死士不賞，不可勵勇。當今或有勤勞之臣。死難之卒，策功命賞，未蒙優異。臣伏惟人臣徇節，在爵與名，死節勤公，名爵不及，偷榮屍祿，寵秩或加，故不可以進賢顯能，旌功勵行。伏劄獲皇廣求此色，勸勵百寮，以及將士，此最當今聖政之所宜先也。古人云「賞一人而千萬人悅」者，蓋言其功當也。夫賞而不知，賢者不務也，伏劄獲皇陛下特垂省察。
臣伏以當今國家事最大者，在兵甲歲興，賦役不省，神皇欲安人思化，理不可得。何者？兵之所聚，必有所資，千里運糧，萬里應敵。十萬兵在境，則百萬家不得安業，以此徭役，人何敢安？臣伏見國家自有事北狄，於今十有餘年，兵甲歲興，竟不聞其利，豈中國無制勝之策，朝廷無奇畫之臣哉？臣竊謂不然，是未計之廟算爾。臣伏惟神皇聖武天威若神，突厥小醜，何足誅滅？然今未滅者，臣恐庸將無智，未審廟算之機，故使兵甲日多，徭役日廣。今國家又命將出師，臣劄獲皇審圖廟算，量其損益，計其利害。若事必不可請兵不虛行，兵不虛行，賦役自省，以此安人，得賢可理。若失之於此，而救之於彼，臣恐人日以疲勞，不得安息。伏願熟察臣言，審圖廟算，則夷狄不足滅，中國可永寧。
臣伏惟陛下以至仁為政，以至公應物，天下士庶，莫不咸知。虺貞等幹紀亂常，自取屠滅，陛下惟罪其構逆者，更無他坐，宗室子弟，獲以安寧。自非陛下恩念慈仁，敦睦九族，豈得宗室蒙此寧慶？實大聖之德，崇重宗枝。然臣更願陛下務安慰之，惠以恩信，使其顯然明知陛下慈念之至，上感聖德，下得自安。臣聞人情不能自明，則必疑慮，疑慮則必不安，不安則必危懼，危懼積則愆過生。伏願陛下明恩，賜垂愷悌之德，使天下居無過之地，萬姓知陛下必信任賢，是天下有慶。然賢人之業，皆務直道，於奸邪不利，奸邪不利，必有讒譖，此賢人之災厄如是也。一人之行，十人謗之，未有不遭禍患者，自古忠良賢達罹此患者，不可勝言。
臣子昂言：臣本草茅微陋，才無可取，陛下迺越次假以恩光，將同近臣，延問政要，臣實愚昧，何堪此寵？頓首死罪。然臣之誠直，實自愚衷，與君子言，猶且不妄，況蒙天子之問，敢不悉螻蟻之誠，真實罄盡？然臣所奏前件狀者，固是陛下所悉見知，然臣復重言者，貴以微誠，披露肝膽，不知忌諱，實戰實惶。
梓州射洪縣草莽愚臣陳子昂謹頓首冒死獻書闕下：臣聞明主不惡切直之言以納忠，烈士不憚死亡之誅以極諫。故有非常之策者，必待非常之時；有非常之時者，必待非常之主。然後危言正色，抗議直辭，赴湯鑊而不回，至誅夷而無悔，豈徒欲詭世誇俗、厭生樂死者哉？實以為殺身之害小，存國之利大，故審計定議而甘心焉。況乎得非常之時，遇非常之主，言必獲用，死亦何驚？千載之跡，將不朽於今日矣。伏惟大行皇帝遺天下，棄群臣，萬國震驚，百姓屠裂。陸下以徇齊之聖，承宗廟之重，天下之望，喁喁如也，莫不冀蒙聖化，以保餘年，太平之主，將復在於今日矣。況皇太后又以文母之賢，協軒宮之耀，軍國大事，遺詔決之，唐、虞之際，於斯盛矣。
臣伏見詔書，梓宮將遷坐京師，鑾輿亦欲陪幸。計非上策，智者失圖，廟堂未聞有骨鯁之謀，朝廷多見有順從之議，愚臣竊惑，以為過矣。伏自思之，生聖日，沐皇風摩頂至踵，莫非亭育。不能曆丹鳳，抵濯龍，北面玉階，東望金屋，抗音而正諫者，聖王之罪人也。所以不顧萬死，乞獻一言，願蒙聽覽，甘就鼎鑊，伏惟陛下察之。臣聞秦據咸陽之時，漢都長安之日，山河為固，天下服矣，然猶北假胡宛之利，南資巴蜀之饒：自渭入河，轉關東之粟；窬沙絕漠，致山西之寶：然後能削平天下，彈壓諸侯，長轡利策，橫制宇宙。今則不然，燕、代迫匈奴之侵，巴、隴嬰吐蕃之患，西蜀疲老，千里贏糧北國丁男，十五乘塞，歲月奔命，其弊不堪，秦之首尾，今為闕矣。即所餘者，獨三輔之閑爾，頃遭荒饉，人被薦饑。自河而西，無非赤地；循隴以北，逢青草，莫不父兄轉徙，妻子流離，委家喪業，膏原潤莽：此朝廷之所備知也。賴以宗廟神靈，皇天悔禍，去歲薄稔，前秋稍登，使羸餓之餘，得保沈命，天下幸甚，可謂厚矣。然而流人未返，田野尚蕪，白骨縱橫，阡陌無主，至於蓄積，猶可哀傷。陛下不料其難，貴從先意，遂欲長驅大駕，按節秦京，千乘萬騎，何方取給？況山陵初制，穿復未央，土木工匠，必資徒役。今欲率疲弊之眾。興數萬之軍，徵發近畿，鞭樸羸老，鑿山采石，驅以就功，但恐春作無時，秋成絕望，凋瘵遺噍，再罹饑苦，倘不堪弊，必有逋逃，子來之頌其將何詞以述？此亦宗廟之大機，不可不深圖也。況國無兼歲之儲，家鮮匝時之蓄，一旬不雨，猶可深憂，忽加水旱，人何以濟？陛下不深察始終，獨違群議，臣恐三輔之弊，不鑄鄉前日矣。
且天子以四海為家，聖人包六合為宇，曆觀邃古，以至於今，何嘗不以三王為仁，五帝為聖？故雖周公制作，夫子著名，莫不祖述堯、舜，憲章文、武，為百王之鴻烈，作千載之雄圖。然而舜死陟方，葬蒼梧而不返；禹會群後，歿稽山而永終：豈其愛蠻夷之鄉而鄙中國哉？實將欲示聖人之無外也，故能使墳籍以為美談，帝王以為高範。況我巍巍大聖，轢帝登皇，日月所臨，莫不率俾，何獨秦、豐之地，可置山陵；河、洛之都，不堪園寢？陛下豈可不察之？愚臣竊為陛下惜也。且景山崇麗，秀冠群峰，北對嵩、邙，西望汝海，居祝融之故地，連太昊之遺墟，帝王圖跡，縱橫左右，園陵之美，復何加焉？陛下曾未察之，謂其不可，愚臣鄙見，良足尚矣。況澗之中，天地交會，北有太行之險，南有宛葉之饒，東壓江、淮，食湖海之利；西馳崤、澠，據關河之寶。以聰明之主，養淳粹之人，天下和平，恭己正南面而已。陛下不思、洛之壯觀，關、隴之荒蕪遂欲棄太山之安。履焦原之險，忘神器之大寶，徇曾閔之小節，愚臣闇昧，以為甚也。陛下何不鑒諍臣之策，采行路之謠，諮謀太后，平章審輔使蒼生之望，知有所安，天下豈不幸甚？昔得平王遷周，光武都洛，山陵寢廟，不在東京；宗社墳塋，並居西土：然而《春秋》美為始王，《漢書》載為代祖，豈其不願孝哉？何聖賢褒貶，於斯濫矣？實以時有不可，事有必然，蓋欲遺小存大，雲禍歸福，聖人所以為貴也。夫「小不忍則亂大謀」，仲尼之至誡，願陛下察之。若以臣愚不用，朝議遂行，臣恐關、隴之憂，無時休息。
臣又聞太原蓄钜萬之倉，洛口積天下之粟，國家之寶，斯為大矣。今欲舍而不顧，背以長驅，使有識驚嗟，天下失望。倘鼠竊狗盜，萬一不圖，西入陝州之郊，東犯武牢之鎮，盜敖倉一杯之粟，陸下何以遏之？此天下之至機，不可不深懼也。雖則盜未旋踵，誅刑已及，滅其九族，焚其妻子，泣辜雖恨，將何及焉？故曰：「先謀後事者逸，先事後圖者失。」國之利器，不可以示人，斯言不徒設也，願陛下念之。臣西蜀野人，本在林藪。幸屬交泰，得遊王國，故知不在其位者，不謀其政，亦欲退身岩穀，滅跡朝廷。竊感婁敬委輅，幹非其議，圖漢策於萬全，取鴻名於千古，臣何獨怯，而不及之哉？所以敢觸龍鱗，死而無恨，庶萬有一中，或垂察焉。臣子昂誠惶誠恐頓首頓首，死罪死罪。
將仕郎守麟台正字臣陳子昂昧死上言：竊聞道路云：國家欲開蜀山，自雅州道入討生羌，因以襲擊吐蕃；執事者不審圖其利害，遂發梁鳳巴蜒兵以徇之。臣愚以為西蜀之禍，自此結矣。臣聞亂生必由怨起，雅之邊羌，自國初已來，未嚐一日為盜；今一旦無罪受戮，其怨必甚；怨甚懼誅，必蜂駭西山；西山盜起，則蜀之邊邑，不得不連兵備守；兵久不解，則蜀之禍構矣。昔後漢末西京喪敗，蓋由此諸羌，此一事也。且臣聞吐蕃桀黠之虜，君長相信而多奸謀，自敢抗天誅，邇來向二十餘載，大戰則大勝，小戰則小勝，未嚐敗一隊、亡一矢。國家往以薛仁貴、郭待封為虓武之將，屠十萬眾於大非之川，一甲不歸；又以李敬元、劉審禮為廊廟之宰，辱十八萬眾於青海之澤，身為囚虜。是時精甲勇士，勢如雲雷，然竟不能擒一戎、馘一醜，至今而關、隴為空。今迺欲以李處一為將，驅憔顇之兵，將襲吐蕃，臣竊憂之，而為此虜所笑，此二事也。且夫事有求利而得害者，則蜀昔時不通中國，秦惠王欲帝天下而並諸侯，以為不兼賨、不取蜀，勢未可舉，迺用張儀計，飾美女，譎金牛，因閑以啖蜀侯。蜀侯果貪其利，使五丁力士鑿山通穀，棧褒斜置道於秦，自是險阻不關，山穀不閉。張儀躡踵乘便，縱兵大破之，蜀侯誅，賨邑滅，至今蜀為中州，是貪利而亡，此三事也。且臣聞吐蕃羯虜，愛蜀之珍富，欲盜之久有日矣，然其勢不能舉者，徒以山川阻絕隘不通，此其所以頓餓狼之喙，而不得竊食也。今國家迺撤邊羌，開隘道，使其收奔亡之種，為響導以攻邊，是迺借寇兵而為賊除道，舉全蜀以遺之，此四事也。
臣竊觀蜀為西南一都會，國家之寶庫，天下珍貨，聚出其中；又人富粟多，順江而下，可以兼濟中國。今執事者迺圖僥幸之利，悉以委事西羌，得西羌，地不足以稼穡，財不足以富國，徒殺無辜之眾，以傷陛下之仁，糜費隨之，無益聖德。又況僥幸之利，未可圖哉，此五事也。夫蜀之所寶，恃險者也；人之所安，無役者也。今國家迺開其險，役其人，險開則便寇，人役則傷財，臣恐未及見羌戎，而已有奸盜在其中矣。往年益州長史李崇真將圖此奸利，傳檄稱吐蕃欲寇鬆州，遂使國家盛軍以待之，轉餉以備之，未二三年，巴蜀二十餘州騷然大弊，竟不見吐蕃之麵，而崇真贓錢已計巨萬矣，蜀人殘破，幾不堪命。此迺近事，猶在人口，陛下所親知。臣愚意者，得非有奸臣欲圖此利，複以生羌為計者哉？此六事也。且蜀人尫孱，不習兵戰，一虜持矛，百人莫敢當，又山川阻曠，去中夏精兵處遠。今國家若擊西羌，掩吐蕃，遂能破滅其國，奴虜其人，使其君長係首北闕，計亦可矣。若不到如此，臣方見蜀之邊陲不守，而為羌耀窅橫暴。昔辛有見被發而祭伊川者，以為不出百年，此其為戎乎？臣恐不及百年，而蜀為戎，此七事也。
且國家近者廢安北，拔單於，棄黽茲，放疏勒，天下翕然謂之盛德。所以者何？蓋以陛下務在仁，不在廣；務在養，不在殺：將以此息邊鄙，休甲兵，行乎三皇五帝之事者也。今又徇貪夫之議，謀動兵戈，將誅無罪之戎，而遺全蜀之患，將何以令天下乎？此愚臣所甚不悟者也。況當今山東饑，關、隴弊，曆歲枯旱，人有流亡。誠是聖人寧靜、思和天人之時，不可動甲兵興大役，以自生亂。臣又流聞西軍失守，北軍不利，邊人忙動，情有不安，今者複驅此兵，投之不測。臣聞自古國亡家敗，未嚐不由黷兵，今小人議夷狄之利，非帝王之至德也，又況弊中夏哉！臣聞古人善為天下者，計大而不計小，務德而不務刑，圖其安則思其危，謀其利則慮其害，然後能享福祿，伏願陛下熟計之。
