承務郎守右衛曹參軍臣陳子昂謹頓首昧死上言：臣聞昔者聖人務理天下者，美在太平；太平之美者，在於刑措。臣伏見陛下務太平之理，而未美太平之功，賤臣頑微，竊惑下列。臣前蒙天恩召見，恩制賜臣曰：「既遇非常之主，何不進非常之策？」臣草木微品，天恩降休，伏刻肌骨，不敢忘舍。今陛下創三皇之業，務三皇之理，大統已集，神化光明，雖伏羲、神農，昔有天下，誠未足比，臣敢不竭節以效愚忠？臣聞自古聖王謂之大聖者，皆雲尚德崇禮，貴仁賤刑，刑措不用，謂之聖德，不稱嚴刑猛制、用獄為理者也。故周有天下八百餘歲，而惟頌成、康；漢有天下四百餘歲，而獨稱文、景：皆由幾致刑措者也。何則？刑者政之末節，非太平之資，臣竊考之於天，天貴生成；驗之於人，人愛生育；旁稽於聖，聖務勝殘：皆不雲以刑為德者。然則聖王養天下者，固當上務順天下務濟人，不天不人，不可謂理。故曰：「惟天為大，唯堯則之。」又曰：「唯天地萬物父母，唯人萬物之靈，亶聰明作元後，元後作人父母。」然則為人父母，固當貴於德養，不可務於刑殺。
臣伏惟陛下聖德至大矣：應天受命，有三皇之功；順人正位，有三皇之業；拜圖巡洛，有三皇之符；專名顯號，有三皇之冊；明堂神構，萬象宣威，風雨順時，百穀昌熟：可謂足為萬代之規也。今天下百姓，抱孫弄子，鼓腹以望太平之政矣。陛下為天地父母，固將務德以順養之，登於太和，以協皇極。今陛下之政，雖盡善矣，然太平之理，猶屈於獄官。何以言之？太平之朝，務上下樂化，不宜亂臣賊子，日犯天誅。比者大獄增多，逆徒滋廣，愚臣頑昧，初謂皆實。迺去月十五日，陛下特察詔囚李珍等無罪，明魏真宰有功，召見高正臣，又重推元萬頃，百寮慶悅，皆賀聖明，臣迺知亦有無罪之人掛於疏網者。陛下務在寬典，獄官務在急刑，以傷陛下之仁，以誣太平之政，臣竊私恨之。賴陛下又獨決天斷，寬蕩群刑，死囚張楚金、郭正一、弓彭祖、王令基等，以凶惡之罪，特蒙全活，朽骨更肉，萬死再生，天地人祇，實用同慶。何以知之？臣伏見去年八月以來，天苦霖雨，自陛下赦李珍等罪，天朗氣晴；又九月十八日，明堂享會，慶雲抱日，五彩紛鬱，龍章竟天，萬品鹹觀，宇宙同慶；又其月二十一日，恩敕免楚金等死，初有風雨，變為景雲，司刑官屬，皆所共見。臣聞陰慘者刑也，陽舒者德也。慶雲者喜氣也。臣伏考之《洪範》，驗之六經，聖人法天，天亦助聖，休咎之應，必不虛來。陛下法天待鮮，天助陛下仁化：獄吏急法，則慘而陰雨；陛下赦罪，則舒而陽和；君臣歡娛，則喜而見慶云：天意如此，陛下豈可不承順之？夫刑者怒也。不可以承喜氣，今又陰雨，臣恐過在獄官。況陛下明堂之理，本以崇德，配天之業，不以務刑，今垂拱法宮，且猶議殺，布政衢室，而未措刑。賤臣頑愚，尚疑未可，況巍巍大聖，光宅天下哉？
今者係獄囚徒，多極法者，道路之議，或是或非，陛下何不悉召見之，自詰其罪？罪真實者，顯示明刑；罪有濫者，嚴誅獄吏：使天下鹹服，人知政刑，以清太平之基，用登仁壽之域，豈非至德克明哉？昔鄧太後以天降旱，親決洛陽獄囚徒，良史書之，而以為德，況陛下大聖億萬超於鄧後者乎？夫獄吏不可信，多弄國權，自古敗亡，聖王所誡。陛下萬代之業，千載之名，固不可使竹帛書之，有虧於此也，伏願熟察，以美太平之風。賤臣不勝愚懇忠憤之至，輒投諫匭昧死上聞。
月日，梓州射洪縣草莽愚臣陳子昂謹冒死稽首再拜獻書闕下：臣子昂西蜀草茅賤臣也，以事親餘暇得讀書，竊少好三皇五帝霸王之經，曆觀邱墳，旁覽代史，原其政理，察其興亡。自伏羲、神農之初，至於周、隋之際，馳騁數百年，雖未得其詳，而略可知也。莫不先本人情，而後化之，過此已往，亦無神異。獨軒轅氏之代，欲問廣成子以至道之精理於天下，臣雖奇之，然其說不經，未足信也。至殷高宗亦延問傳說，然才救弊，未能宏遠，自此之後，殆不足稱。臣每在山谷，有願朝廷，常恐沒代而不得見也。豈知霑沐聖化，未夭天年，幸得遊京師，睹皇風，親逢大聖之詔布於天下，問於賢士大夫曰：「何道可以調元氣？」賤臣孤陋，誠未足知，然臣竊觀自古帝王，開政之原備矣，未有能深思遠慮獨絕古今如陛下者也。故賤臣不勝區區，願竭固陋，以聞見言之，雖未足對揚天休，然或萬一有可觀者，敢冒昧闕庭奏書以聞，伏惟皇太后陛下少加察焉。
臣聞之於師曰：「元氣者，天地之始，萬物之祖王政之大端也。」天地之道，莫大乎陰陽；萬物之靈，莫大乎黔首；王政之貴，莫大乎安人：故人安則陰陽和，陰陽和則天地平，天地平則元氣正矣。是以古先帝代，見人之通於天也，天之應乎人也，天人相感，陰陽相和，災害之所以不生，嘉祥之所以遂作。則觀象於天，察法於地，財成天地之道，輔相天地之宜，以左右人，於是養成群生，奉順天德，故人得安其俗，樂其業，甘其食，美其服，陰陽大和，元氣以正。天瑞降，地符昇，風雨以時，草木不落，黽龍麟鳳，在郊藪矣。洎顓頊、唐、虞之閑，不敢荒寧，亦克用理，故其書曰：「百姓昭明，協和萬邦，黎人於變時雍，迺命羲和，欽若昊天，曆象日月星辰，敬授人時，和之得也。」至夏德衰亡，殷政微喪，桀、紂昏暴，亂於天道，殺戮無罪，放棄忠良。遂竭天下之力，殫天下之貨，作為瑤台，起乎瓊室，極荒淫之樂，窮耳目之玩；傾宮之女，至數千人，奇伎淫巧，以億萬計；信巫鬼，聽讒邪，遂為糟丘酒池、炮烙之刑，一朝牛飲者三千人。龍逢不勝其憂，諫而死；箕子不堪其憤，囚為奴。是以陰陽大乖，天地震怒，山川鬼神，發見災異疾疫大興，妖孽並作，而桀、紂不悔，卒迺滅亡，和之失也。逮周文、武創業。順天應人，誠信忠厚，加於百姓，德澤休泰，興乎頌聲；成、康之時，刑措三十餘年，天人之道始和矣。幽、厲之末，復亂厥常，苛慝暴虐，詬黷天地，百川沸騰，山塚崒崩，人以愁怨，疾厲為作，故其詩曰：「昊天不傭，降此鞫凶；昊天不惠，降此大戾。不先不後，為瘥為瘵。」天地生之理，復悖於茲矣。嗚呼！豈不哀哉！豈不哀哉！
近者有隋氏，亦不克終厥初。隨高帝之有天下也，以六合為家，方將對越天人，傳之萬代，至煬帝承平，自以貴為天子，富有四海，欲窮宇宙之觀，極遊宴之樂，以為人主之急務也。於是迺鑿禦渠，決黃河，自伊、洛之閑而屬之揚州，生人之力既弊，天地之藏又泄。煬帝方欣然以為得計，將後宮彩女數百千人，遂泛龍舟，遊三江五湖之閑，當其得得意也，視天下如脫屣爾。其後百姓騷弊，災變數興，吏人貪暴，其政日亂，陰陽感怒，彗孛以出。煬帝不悟，自以為天下安於泰山，方率百萬之師，而有事於遼東。當時山東，父子不得相保也。天厭暴政，人懷亂亡，故遼東之役未歸，而中國之難已起。身死逆手，宗廟以隳，其故何哉？逆天人之理也。是以臣每察天人之際，觀禍亂之由，跡帝王之事，念先師之說，昭然著明信不欺爾，不意陛下以大聖之慮，見天人之心，將欲調元氣之綱，返淳和之治，自非陛下合天地之德，有日月之明，誰能眇然遠思，欲求大和於元氣哉？此昔者伏羲氏之所以本天人而為三皇首也。愚臣暗昧，不勝大願，願陛下為大唐建萬代之策，恢三聖之功，傳乎子孫，永作鴻業，千百年閑，使繼文之主有所守也。非甚無道，不失厥嗣，陛下可不務之哉？
臣伏見天皇大帝得天地之統，封於泰山，盛德大業，與天比崇矣，然尚未建明堂之宮，遂朝上帝，使萬代鴻業，今猶厥然。臣愚意者，豈非天皇大帝知陛下聖明，必能起中興之化，留此盛德，以發揮陛下哉？不然，何所異讓而未作也？今陛下欲調元氣，睦人倫，躋俗仁壽，興風禮讓，舍此道也，於何理哉？故臣不勝區區螻蟻之誠思，願陛下念先帝之休意，恢大唐之鴻業，於國南郊建立明堂，使宇宙黎元，遐荒夷貊，昆蟲草木，天地鬼神，粲然知陛下方興三皇五帝之事，與天下更始，不其盛哉！昔者黃帝合宮，有虞總章，唐堯衢室，夏後世室：群聖之所以調元氣、理陰陽此教也。臣雖未學，竊嘗聞明堂之制也，有天地之則焉，有陰陽之統焉，二十四氣、八風、十二月、四時、五行、二十八宿，莫不率備。故順其時月而為政，則風雨時，寒暑平，萬物茂暢，五穀登稔，元氣不錯，陰陽以和；逆其時而為政也，則水旱興，疾疫起，蟲螟為害，霜元成災，陰陽不和，元氣以錯：故昔者聖人所以為教之大業也。是以臣願陛下為大唐建萬代之策者，意在茲乎！意在茲乎！
陛下若不以臣微而廢其言，乞以臣此章與三公九卿、賢士大夫議之於庭。倘事便於今，道不違古，即請陛下徵天下鴻生钜儒、賢良豪傑之士，博通古今皇王政理之術者，與之按《周禮·月令》而建之，臣必知天下庶人子來，不日而成也。迺正月孟春，陛下乘鑾輿，駕蒼龍，載青旂，佩蒼玉，從三公九卿、賢士大夫、鴻儒碩老、衣冠之倫，朝於青陽左個，負斧扆，憑玉幾，南面以聽天下之政。於是遂發大號，宣布四方，使各順十二月之令，無敢有違。迺命太史守典，奉法司天，日月星辰之行，無失經紀，以初為常。陛下遂躬藉田親蠶，以勸天下之農桑；養三老五更，以教天下之孝悌；明訟恤獄，以息天下之淫刑，除害去虐，以正天下之仁壽，修文尚德，以止天下之干戈，察孝興廉，以除天下之貪吏。矜寡孤獨，疲癃羸老，不能自存者，賑恤之；後宮美人，非三妃九嬪八十一禦女之數者，出嫁之；珠玉錦繡、雕琢技巧之飾，非益於理者，悉棄之；巫鬼淫祀，誑惑良人者，禁殺之。陛下務以至誠，躬服質素，以為天下先，愚臣以為不出數年之閑，將見太平之化也。天人之際既洽，鬼神之望允塞，然後作雅樂，潔粢盛，宗祀天皇於明堂以配上帝，使萬國各以其職來祭，豈不休哉！臣伏惟陛下至德明聖，未有能越行此道者也。故臣竊以為此化一成，則人倫之道自睦，刑罰之原自息，兵革之事不興，還淳之途可見，仁壽禮讓，稼穡農桑，不言而自致也。是以賤臣未得為陛下一二論之，何者？聖人之教在於可大可久者，故臣欲陛下振領提綱，使天下自理也。
然臣竊獨有私恨，陛下方欲興崇大化，而不知國家太學之廢，積歲月矣；堂宇蕪穢，殆無人蹤，詩書禮樂，聞習者。陛下明詔尚未及之，愚臣所以有私恨也。臣聞天子立太學，可以聚天下英賢，為政教之首，故君臣上下之禮，於是興焉；揖讓樽俎之節，於此生焉：是以天子得賢臣，由此道也。今則荒廢，委而不論，而欲睦人倫，興禮讓，失之於本，而求之於末，豈可得哉？況君子三年不為禮，禮必壞；三年不為樂，樂必崩，柰何天子之政而輕禮樂哉？臣所以獨竊有私恨者也。陛下何不詔天下胄子，使歸太學而習業乎？斯亦國家之大務也。臣愚蒙所言，事未曲盡者，恐煩聖覽，必陛下恕臣昏愚，請賜他日，別具奏聞。
將仕郎守麟台正字臣陳子昂謹頓首冒死詣闕上疏：臣本蜀之匹夫，宦不望達，陛下過意，擢臣草莽之下，升在麟台之閣，光寵自天，卓若日月，微臣固陋，將何克負？然臣聞忠臣事君，有死無二，懷佞不諫，罪莫大焉。況在明聖之朝，當不諱之日，方複鉗口下列，俛仰偷榮，非臣之始願也。不勝愚惑。輒奏狂昧之說，伏惟陛下少加察焉。
臣聞古之禦天下者，其政有三：王者化之，用仁義也；霸者威之，盛權智也；強國脅之，務刑罰也。是以化之不足，然後威之；威之不變，然後刑之。故至於刑，則非王者所貴矣，況欲光宅天下，追功上皇，專任刑殺，以為威斷，可謂策之失者也。臣伏睹陛下聖德聰明，遊心太古，將制靜宇宙，保乂黎人，發號施令，出於誠慊天下蒼生，莫不想望聖風，冀見神化，道德為政，將待於陛下矣。且臣聞之，聖人出治，必有驅除，蓋天人之符應休命也。日者東南微孽，敢謀亂常，陛下順天行誅，罪惡鹹服，豈非天意欲彰陛下神武之功哉？而執事者不察天心，以為人意，惡其首亂倡禍。法合誅屠，將息奸源，窮其黨與，遂使陛下大開詔獄，重設嚴刑，冀以懲創，觀於天下；逆黨親屬，及其交遊，有跡涉嫌疑，辭相逮引，莫不窮捕考訊，枝葉蟠，大或流血，小禦魑魅；至有奸人熒惑，乘險相誣，糾告疑似，冀圖爵黨，叫於闕下者，日有數矣。於時朝廷偟偟，莫能自固，海內傾聽，以相驚恐。賴陛下仁慈，憫斯危懼，賜以恩詔，許其大功已上，一切勿論。時人獲泰，謂生再造，愚臣竊亦欣然，賀陛下聖明，得天下之機也。不謂議者異見，又執前圖，比者刑獄紛紛複起，陛下不深思天意，以順休期，尚以督察為理，威刑為務，使前者之詔，不信於人，愚臣昧焉，竊恐非三皇五帝伐罪吊人之意也。
臣竊觀當今天下百姓，思安久矣。曩屬北胡侵塞，西戎寇邊，兵革相屠，向曆十載。關河自北，轉輸幽燕，秦、蜀之西，馳騖湟海：當時天下疲極矣。重以大兵之後，屢遭凶年，流離饑餓，死喪略半。幸賴陛下以至聖之德。撫寧兆人，邊境獲安，中國無事，陰陽大順，年穀累登，天下父子始得相養矣。故揚州構禍，殆有五旬，而海內晏然，纖塵不動，豈非天下蒸庶厭凶亂哉？臣以此卜之，知百姓思安久矣。今陛下不務元默，以救疲人，而反任威刑，以失其望，欲以察察為政，肅理寰區，臣愚暗昧，竊有大惑。且臣聞刑者，政之末節也，先王以禁暴整亂，不得已而用之。今天下幸安，萬物思泰，陛下迺以末節之法，察理平人。臣愚以為非適變隨時之議也。頃年以來，伏見諸方告密囚累百千輩，大抵所告皆以揚州為名，及其窮究，百無一實。陛下仁恕，又屈法容之，傍訐他事，亦為推劾。遂使奸惡之黨，決意相讎，睚眥之嫌，即稱有密，一人被訟，百人滿獄，使者推捕，冠蓋如雲。或謂陛下愛一人而害百人，天下喁喁，莫知寧所。
臣聞自非聖人，不有外患，必有內憂，物理之自然也。臣不敢以遠古言之，請借隨而況。臣聞長老言：隋之末代，天下猶平，煬帝不龔，窮毒威武，厭居皇極，自總元戎，以百萬之師，觀兵遼海，天下始騷然矣。遂使楊元感挾不臣之勢，有大盜之心，欲因人謀以竊皇業，迺稱兵中夏，將據洛陽，哮闞之勢，傾宇宙矣。然亂未窬月，而首足異處，何者？天下之弊，未有土崩，蒸人之心，猶望樂業。煬帝不悟，暗忽人機，自以為元惡既誅，天下無巨猾也，皇極之任，可以刑罰理之。遂使兵部尚書樊子蓋專行屠戮，大窮黨與，海內豪士，無不罹殃，遂至殺人如麻，血流成澤，天下靡然，始思為亂矣。於是蕭銑、朱粲起於荊南，李密、竇建德亂於河北，四海雲搖，遂並起而亡隋族矣，豈不哀哉！長老至今談之，委曲如是，臣竊以此上觀三代夏、殷、周興亡，下逮秦、漢、魏、晉理亂，莫不皆以毒刑而致敗壞也。
夫大獄一起，不能無濫，何者？刀筆之吏，寡識大方，斷獄能者，名在急刻，文深綱密，則共稱至公，爰及人主，亦謂其奉法，於是利在殺人，害在平恕。故獄吏相戒，以殺為詞，非憎於人也，而利在己，故上以希上主之旨，下以圖榮身之利。徇利毀多，則不能無濫，濫及良善，則淫刑逞矣。夫人情莫不自愛其身，陛下以此察之，豈能無濫也？冤人籲嗟，感傷和氣，和氣悖亂，群生癘疫，水旱隨之，則有凶年，人既失業，則禍亂之心，怵然而生矣。頃來亢陽僭候，密雲不雨，農夫釋耒，瞻望嗷嗷，豈不由陛下之有聖德，而不降澤於下人也？倘旱遂過春，廢於時種，今年稼穡，必有損矣。陛下何不敬承天意，以澤恤人？臣聞古者明王，重慎刑罰，蓋懼此也。《書》不云乎：「與其殺不辜，寧失不經。」陛下柰何以堂堂之聖，猶務強霸之威哉？愚臣竊為陛下不取也。
且愚人安則樂生，危則思變，故事有招禍，而法有起奸。倘大獄未休。支黨日廣，天下疑惑，相恐無辜，人情之變，不可不察。昔漢武帝時，巫蠱獄起，江充行詐，作亂京師，致使太子奔走，兵交宮闕，無辜被害者以千萬數，劉氏宗廟，幾傾覆矣。賴武帝得壺關三老上書，廓然感悟，夷江充三族，餘獄不論，天下少以安爾。臣讀《漢書》至此，未嚐不為戾太子流涕也。古人云：「前事之不忘，後事之師。」伏願陛下念之。臣不避湯鑊之罪，以螻蟻之命，輕觸宸嚴，臣非不惡死而貪生也，誠恐釜冪下恩遇。臣不敢以微命蔽塞聰明，亦非敢欲陛下頓息刑罰，望在恤刑爾，乞與三事大夫圖其可否。往者不可諫，來者猶可追，無以臣微而忽其奏，天下幸甚。臣子昂誠惶誠恐，死罪互罪。
臣聞古人言：「為國忠臣者半死，而為國諫臣者必死。」然而至忠之臣，避死以諫主；至聖之主，不惡直以廢忠。臣幸逢陛下至聖大明，好忠愛直，每正言極諫，特見優容，今陛下方禦寶圖，以臨陽館，崇闡元化，寧濟蒼生，固臣精心潔意，願陛下至德與三皇比矣。然臣伏見陛下有至聖之德，左右無至忠之臣，使上下不通，內外壅隔。臣竊懼之，恐後代或以為聖朝無至忠之臣，故臣敢冒萬死，越職上奏，伏乞天恩寬臣喘息，畢盡忠言。
臣聞上有聖君，下無枉臣。昔舜誅四凶，堯不罪舜；周公誅管、蔡，成王不罪周公；霍光誅燕王，昭帝不罪子孟。何者？此數公皆為國討賊，為君殄讎，假雖擅權，猶不可罪，況奉君命而執法者乎？臣伏見宗人嘉言，有至忠之誠，抱徇公之節，執法不撓，為國殄讎。頃者逆子賊臣，陰構禍難，潛圖密計，將危社稷，當時逆節初露，朝野震驚。賴陛下神武之威，天機電斷，得奉聖決，恭順天誅，不顧軀命，不避疆禦，唯法是守，唯惡是讎，幸能察罪明辜，窮奸極黨，使伏法者自首情實，天衢得以清泰，萬國得以歡寧，誠是陛下神斷之明，抑亦盡忠之效。陛下所以自監察禦史擢拜為鳳閤舍人者，豈不以表其臣節，報其竭誠，使天下之人和其忠懇者也？當此之時，忠必見信，行必見明，自謂專一事君無貳也。今迺遭誣罔之罪，被構架之詞，陷見疑之辜，困無驗之告，幽窮詔獄，吏不見明，肝血赤心，無所控告，母年八十，老病在床，抱疾喘息，朝不保夕。今日身幽獄戶，死生斷絕，朝蒙國榮，夕為孤囚，臣竊痛之。頃者至忠，而今日受賂，辜負聖主，憂及慈親，誠足痛恨。臣比者固知不免此禍，不能度德量力，貪榮昧進，以訟受服，誰能免尤？向使辭寵讓榮，陳力就列，雷同眾輩，勤恪在公，與全軀保妻子之臣恭默聖代，臣固知今日未招此患。何者？古人云：「盜憎主人，被堯誅者，不能無怨。」頃來執法誅罪，多是國之權豪，父讎子怨，豈可勝道？親黨陰結。同惡相從，假使為脯肉，為菹醢，宗誅族滅，肝腦塗地。彼凶讎也，未足以快其心，況蒙國寵榮，位顯朝列，凶讎切齒，怨黷何窮？臣窮恐今日之辜，已是讎怨者相結構矣，陛下至聖明察，豈不為之降照哉？倘萬一讎誣濫罪，使凶嚚者得計，忠正者見辜，為賊報讎，豈不枉苦？
夫孤直者眾邪之所憎，至公者群惡之所疾，寡不敵眾，孤不勝群，群誣成罪，聖不能救，自古所有，非止於今。古者吳起事楚，抑削庶族，以尊楚君，楚國既強，吳起蒙戮；商鞅事奏，專討庶孽以明秦法，秦國既霸，商鞅極刑；晁錯事漢，諸侯威疆，七國驕奢，將淩王室，錯削弱其勢以尊漢，景帝不悟，惑奸臣之說，遂族滅晁氏。以此三臣，豈不盡忠願保其君？然而身死族亡，為讎者所快，皆當代不覺，而後代傷之，聖主明君，可謂之痛傷邪？臣以嘉言雖無三子之智，竊恐獲罪或與之同，伏惟陛下仁慈矜憐，憫察其忠。且臣聞漢高祖謀楚，與陳平四萬金，及其為帝，不問金之出入。何者？立大功者不求小疵，有大忠者不求小過，所謂聖主之至道者也。陛下豁達大度，至聖寬仁，觀於漢祖，固已遠矣，齷齪小吏，何足為陛下深責哉？伏願天恩矜愚赦罪，念功補過，乞將終養老母，獲盡餘年，豈非聖主之恩，仁君之惠，有禮有訓，善始善終哉？臣於嘉言，親非骨肉，同姓相善，臣知其忠。然非是邱園之賢，道德之茂，大雅明哲，能保其身。假使獲罪於天。身首異處，蓋如一螻蟻爾，亦何足可稱？然臣念其曾一日承恩，蒙聖主驅使。而不以赤誠取信，今迺負罪見疑，臣實痛之。恐累聖主之明，傷其老母之壽。身汙明法，為後代所悲臣知其忠，豈能無惜？所以敢冒萬死，乞見矜憐，臣若言非至忠，苟有僥幸，請受誅斬。伏表惶怖，魂魄飛揚。
臣伏見詔書發懷遠軍，令郎將曹仁師訊勒以征凶醜。臣聞古之天子，方建大禮，必先振兵釋旅，以告成功，故漢孝武皇帝將封禪，迺徵精卒十萬，北巡朔方，略地而還，此蓋遵古先哲王之禮也。今神皇陛下應天受籙，將欲郊祭天地，巡拜河洛，建明堂，朝萬國，斯邁古之盛禮也，誠合式遵舊典，耀武塞上，畢境而還。臣猶慮曹仁師未識典禮，肆兵長驅，窮極砂磧，不恤士馬，專以務得為利，不以全兵為上。今朝廷百寮，雖有疑者，無敢言之，臣誠愚昧，不識忌諱，曾聞事君之道，所貴盡心，心以為非，安可不言？臣料仁師到雲內城發兵之日，合至九月初；到突利城，回兵之日，合至十月初。胡地隆冬，草枯泉涸，南中士馬，不耐祁寒。計仁師所將之馬，從靈州常時所發之處，卻回到雲內城，已行四千餘裏，雲內城中又先未支度，馬既疲瘦，經冬無粟，以臣愚算，十不存二。若送南中，散就諸州，路程益遠，疲瘦更極。以臣愚算，十不存五。紫蒙之軍，類例相似。且仁師此行，計遲發速至，於應會不甚精備，以臣計料，恐未成功。脫若功未克成，士馬先喪盡，中土求市，卒又難得。且自古與匈奴戰，非士馬相資不可，臣恐馬既虛用致盡，賊又竄遠未平，但慮後之謀臣，悔於今事。且古來絕漠，多喪士馬，非臣臆度，輒敢陳聞。昔漢室以衛青出塞，是時漢馬三十萬匹，旋師之日，唯餘四萬四十年不得事匈奴，蓋由此也。臣願陛下考驗前古，取臣愚誠，望與三公大臣審更詳議。
臣伏見同州下邽人徐元慶得，父爽，為縣吏趙師韞所殺，卒能手刃父讎，束身歸罪。議曰：先王立禮，所以進人也；明罰，所以齊政也。夫枕幹讎敵，人子之義；誅罪禁亂，王政之綱。然則無義不可以訓人，亂綱不可以明法，故聖人修禮理內，飭法防外，使夫守法者不以禮廢刑，居禮者不以法傷義，然後能使暴亂不作，廉恥以興，天下所以直道而行也。竊見同州下邽人徐元慶，先時父為縣吏趙師韞所殺，元慶鬻身庸保，為父報讎，手刃師韞，束身歸罪，雖古烈者，亦何以多？誠足以激清名教，旁感忍辱，義士之靡者也。然按之國章，殺人者死，則國家畫一之法也，法之不二，元慶宜伏辜。又按《禮經》「父讎不同天」，亦國家勸人之教也，教之不苟，元慶不宜誅。然臣聞昔刑之所生，本以遏亂；仁之所利，蓋以崇德。今元慶報父之仇，意非亂也；行子之道，義能仁也，仁而無利，與亂同誅，是曰能刑，未可以訓，元慶之可顯宥於此矣。然則邪由正生，理必亂作，昔禮防至密，其弊不勝，先王所以明刑，本實由此。今儻義元慶之節，廢國之刑，將為後圖，政必多難，則元慶之罪，不可廢也。何者？人必有子，子必有親，親親相讎，其亂誰救？聖人作始，必圖其終，非一朝一夕之故，所以全其政也。故曰：「信人之義，其政必行。」且夫以私義而害公法，仁者不為；以公法而徇私節，王道不設。元慶之所以仁高振古，義伏當時，以其能忘生而及於德也。今若釋元慶之罪，以利其生，是奪其德而虧其義，非所謂殺身成仁、全死無生之節也。如臣等所見，謂宜正國之法，置之以刑，然後旌其閭墓，嘉其徽列，可使天下直道而行，編之於令，就為國典。謹議。
