君諱嗣，字宏嗣，其先陳國人也，漢末淪喪。八代祖祇，自汝南仕蜀為尚書令，其後蜀為晉所滅，子孫避晉不仕，居涪南武東山，與唐、胡、白、趙五姓置立新城郡，剖制二縣，而四姓宗之，代為郡長。蕭齊之末，有太平者，兄弟三人，為郡豪傑，梁武帝受禪，綱羅英豪，拜太平為新城郡守，尋加本州別駕。弟太樂、太蒙，蒙為黎州長史都督護南梁二郡太宇，樂為本郡司馬，即君之高祖父也。生曾祖方慶，好道，不樂為仕，得墨子五行秘書，而隱於武東山。生烈祖湯，湯仕郡為主簿，遇梁季喪亂，避時不仕。生皇考廣迥，迥早卒。
君即迥之第二子也，少孤而有純德，恭已飾行，一日三省，家代本以清白崇德，迨君之孤，素業空矣。君有仁兄，養母以孝，君克順至行，同勤苦節，夏不避暑，冬不避寒，蒸蒸服事。行年四十有五，入則孝，出則弟，謹而信，汎愛眾而親仁，無餘力也，以是不憂於道。逮親終歿，春秋已高，從事不可以養矣，迺輟幹祿之學，修養生之道，山壑高居，農野永歲。雅聞漢有王丹者，放居不仕，家累千金以自奉，田稼勤者，載酒肴從之，鄉裏承化，以相懲沮，迺歎曰：「彼王丹者，是為政矣，奚其為政也？」由是始改林澤。辟閬田，習山書，務農政，天道時變，地道化成，邱陵泉藪，星歲雲物，靡不用心也，原田莓莓，黍稷漠漠，汶陽之稼如雲矣。春日載華，歲聿其秋，白露時降，百穀收熟，君常乘肩舉，省農夫，饋田畯，刑以肅惰，悅以勞勤，若孫吳之用兵，鷙鳥之搏擊也。卓彼甫田，歲取十千，倉庫實，崇禮節，恤惸寡，賑窮乏，九族以親之，鄉黨以歡之，居十餘年，家累千金矣。其鄰國有俞衣食，帶刀劍，椎埋胠篋之類，鬥雞走狗之豪，莫不靡之風，馴素節，曰：「裏有仁焉，吾何從之也？」遂頓浮窳之節，肅恭儉之規，修孝悌，飾廉恥，將欲效君之素業也。
君時年已耳順，素無經世之情，林園遺老，元默忘歲，遂保先君武東山之故居，行不由徑，非公事未嚐至於州縣也。昔襄陽有龐德公，穀口有鄭子真，東海王霸，西山蜀才，皆避人養德，退耕求誌，軒冕不可得而羈，憂患不可得而累，逮於我君，作者五人矣。於戲！古者至人，不利苟得，不務近貴，量腹而食，度身而衣。非其道，萬鍾不足豐也；非其榮，五鼎不足飪也。躬勤耕稼，植其杖而耘，不答子路之問者，豈我君之徒與？綿綿羅綱，冥冥高鴻，趯竹竿，穆穆幽龍，其與禍敗之遼絕如胡越哉！然則兩龔不免於蘭焚，二老不免於薇歎，其近貴利邪？夫上無憂悔，下無饑寒，含道以制嗜欲，達命以順生死，仁以愛身，智以養德，俾爾耆而艾，俾爾昌而熾，君子保之，以永壽考，非我君者乎？享年八十有五，太歲壬辰五月十三日，考終厥命，臨終戒曰：「啟予足，啟予手。吾聞古人有言：‘珠玉而瘞之，是暴骸於中原也。’古者不封不樹，後代聖人易之以棺槨，吾不敢違聖人，可具棺槨而已。斂以常服，墳無邱隴，吾將庶幾以奉先人之清業也。」有子某等，皆能祇奉遺訓，聿從先誌，長壽二年龍集癸巳某月某朔日，元月載逾，卜兆時吉，始啟殯昭告，奉遷於舊塋武東山之陽，禮也。鄉裏會葬者千餘人，皆涕泣號慕，悲純德之不見，鹹曰：「君子沒矣，仁何以名？陵穀不朽，匪唯頌聲。」小子不敏，謹述鄉人之教，其詞曰：
肅肅我祖，國始於陳。中裔淪喪，洎此江濱。山川隆鬱，旂鼎氛氳。生我君子，於鑠元真。惟孝肅悌，惟仁善鄰。樂我耕稼，忘我搢紳。茫茫田藪，歲也其春。農人肅事，君子犒勤。孰為夫子？植仗而耘。弋者何慕？鴻飛高雲。楚狂懼殆，夷叔求仁。良時終矣，不考於身。我異於是，非隱非淪。撫化隨運，安排屈伸。大年既沒，長夜何辰？聖達不免，宇宙同塵。桐棺三寸，豈我窶貧？自古有死，吾從聖人。嗟爾百代，子子孫孫。驕奢自咎，天道無親。思我松柏，恭儉是遵。
敘曰：蒼生蚩蚩，其動也直，蓋顓蒙乎？聖人顥顥，其汲也教，務皇中乎？則時至其理，樹之君公弼其機馭之師之（疑），非能駿尊上帝，保乂黎元，誰則荷天之寵，析人之爵？行其禮樂，驟睹於中和；裕其廉平，載聞於謠誦：我之遺愛者，不從事於是邪？嚐試論之。公名某，字某，渤海蓚人也。昔後稷有德於邰，文王受圖於鎬，珍符冊命，始自於西周；珪社建侯，奄荒於東土：裘鼎軒冕，有家代焉。曾祖子繡，齊潁川渤海二郡太守霍州刺史。隋通直郎通州刺史。榮分麾蓋，道邁循良，時雨洽於齊陳，惠風被於唐楚。祖德於，北齊著作郎，隋扶風郡南陽縣令。芸扃睹奧，見天下之圖；石柱聞琴，知君子之化。父安壽，皇朝尚衣直長懷州司馬、豪州刺史、湖州刺史。良二千石，聞乎共理之尊；肇十二州，榮多刺舉之首。
公則使君第某子也，衝和誕命，光大含章，實公侯之子孫，有山河之氣象。明不外飾，默昭於元機；敏實內融，養蒙於用晦。故其廉不直物，恕不由衷，崇善足以利仁，自疆足以從事，有朋友之信焉，有閨門之肅焉，非夫恭人，其孰能景行行之者也？年始若干，為國子生，言從太學之遊，以觀先王之道。某年以明經擢第，解褐守恒州參軍，秩滿，補許州司法參軍。許惟舊國，陳實多巫，君子豐明，利用乎獄。載以課最，累加秩焉，又轉洺州司兵參軍。叢台袨服，一旦成市，非利器者，政以多荒。公實佐之，官無留事，信矣乎！能其理者有其任，濟其業者享其功，我豈蒙求？物思其理。某年選補臨邛縣令。夫蜀都天府之國，金城鐵冶，而俗以財雄；弋獵田池，而士多豪侈。此邦之政，舊難其人，公按轡清途，下車而宰，覽其謠俗，永歎於良圖；想其風流，慨然於惠化。以為太上之理，因人者也；通變之機，隨時者也；必使無訟，不亦由吾？用乎利貞，夫何在物？於是謀其教令，肅其儀刑，敬其事以順其人，正其文以利其義。以為昔者聖人之務本也，在乎稼穡，有稼穡然後可以養人；故公之勸人也，用天之道，分地之利。以為昔者聖人之利用也，實在財貨，有財貨然後可以聚人；故公之化居也，貿遷有無，和其眾寡。以為昔者聖人之事生也，謹其制度，然後可以富；故公之節用，飲食有節，車服有數。以為昔者聖人之事死也，慎其喪祭，有喪祭然後可以睦人；故公之送死也，葬之以禮，祭之以禮。以為昔者聖人之用獄也，崇其法制，有法制然後可以禁人；故公之恤刑也，唯齊非齊，有倫有要。夫如是者，豈苟其利哉？唯欲潔乎其源，正乎其本，慎之於謀始，要之於用終，將使敚襄攵矯虔而是以息，孤寡不穀而是以寧者哉！夫然後磨之以仁琢之以義，使男女異路，班白不提，熙乎其若春，肅乎其若神，然後文以禮樂，幾乎以淳樸，道豈遠乎？
嗚呼，昊天不悅，降此荼毒，某年以太夫人憂去職。於時公之蒞，始逾年矣，然三載考績，是用未成。百姓哀惶，人吏嗟谘，咸云：「我父去矣，而人悴矣。」鄉望老人前某官等五百餘人，或金堤之秀，玉宇之英，並服美於寬允，嚴祇於教義，遂走之州府，訴之上官，冀奪其哀，摧禮終秩，不謀而同者日有百數。司馬元公，帝王之裔也，康歌協化，盛德在人，憫烝庶之求思，嘉我君之懿績，以為古之借寇者何以逾是哉？遂用疇谘舊章，允懷誦，奪之公禮，上之於文昌台，非將協讚天工，慰彼黎庶，君子之教，而日見之哉？班白之老，胥吏之徒，又以天子在宸，勤毖孝理，我君雲邁，誰其嗣之？千餘人複連表詣闕投匭，乞君以墨縗從事，遑遑焉若有望而未至也。鬱隱增思，寤寐永歎，將欲思慕不朽，想見懿德，迺相與言曰：「昔者君子思其人而愛其樹，蒙其澤則歌其詩，封君之仁，我無金石乎！」 又述其行狀，訪餘以銘勒之事。縣丞等有弼諧之美，刀筆之能，永思清風，歎息仁化。尉安定梁慎盈，知名之士也，墨妙幾於草聖，文義總於辭雄。昔仕京畿，左遷此職，自以為讚封君之化有日矣，承封君之德有年矣。夫其忠信之教，寬猛之機，古之官人，君其殆庶乎。父老之請允矣，餘來舊國，傳據其實，恭聞其去思，而親睹其遺愛，餘所備者，敢述斯文，猶懼後生有言，以為口實。河東薛稷，隋內史公之孫也。文章之伯，而時所宗，故憑其實錄，寄之為頌。其詞曰：
天地之聞，有渤海焉。伯宗伯穀，神山在焉。精氣飛騰，生良宰焉。良宰實生，代祿代卿。君達好道，風雲上征。武興察孝，州郡有聲。陳其弓冶，戴其簪纓。筮仕斯邑，我龜觀貞。深期高悟，絕策遠明。既至肅肅，其來英英。臨事若祭，視人如嬰。三農慜困，折獄以情。輕重共用，穀貨以平。我裳既襲，我簋斯盈。於惟我君，張仲孝友。家膺五福，堂享三壽。溫清不違，喜懼兼守。枯魚銜索，疾風過牖。匪降自天，誰執其咎？棘心劬勞，匪莪伊蒿。彼蒼不吊，惟其永號。借寇為請，惠此嗷嗷。曾是奔告，謂天蓋高。昇仙橋下，赤車使者。客於臨邛，文雅雍容。觀風萬里，謁帝九重。嗟嗟其舊，椎牛擊鍾。門於君墨，借翰雕龍。專思君兮不返，伐石登山。山高兮望遠，懷車馬於言告，欲弦歌於言偃。人實去思，我無愧詞。
彭州九隴縣丞獨孤君，有恭懿之行，柔毅之才，臨官以莊，敬事而信，清白苦節，勤恪厚躬，廉而不矜，利以不浼，有特立之操焉。在位四年，無一日自倦精，專力務澤，潛氣通天，彭之人陶然大化。居秩歲滿，單車告歸，邦思其仁，國詠遺愛，迺樹碑刻石，追崇厥庸，既頌歎之，又思福之。以金仙世尊慈善萬物，遂貢金鑄像，祈祉冥休，悠悠之人，至今稱賴。夫官不必貴，政惟其才，獨孤丞上迫宰君，下雜群尉，文墨教令，不專在躬，然力行務仁推誠愛物，謳吟者不歌其宰，頌議者必歸於丞，豈欺也哉？吾每聞一言可以永寧天下者，在能官人而已，苟謬其任，綱維以頹。感獨孤丞智效一鄉，惠孚百里，況其大者乎？於戲！官人哉。迺作頌曰：
於維國家，建官以理。得人則盛，匪人則圮。英英我君，清節素履。恭寬敏惠，將順其美。禮實在躬，人以知恥。歲秩其暮，薄言歸止。祁祁吏人，何嗟及矣。涕戀沱若，遺愛罔已。瞻德樹碑，造真祈祉。不有其惠，孰能享此？悠悠彭門，千載有紀。
至哉天子！在穆清之中，端元默之化，萬國日見，百姓以親，誰其詔宣？令長其任也。然則國有小大，政有汙隆，遭其和平，則循理之功易；值其凋瘵，則革弊之業難。況罹乎薦瘥，救其塗炭，力倍於中，而功不半之；利盡其仁，而澤未全洽。則我府君當欽明之世，承苛慝之燼，緝穨靡之餘，遂能撫寧矜殘，淳耀敦懿，改制立憲，昭德顯仁，奇跡光乎曩賢，惠風穆於茲日：我行千里，而得一賢。傳曰：「夫用我者，而豈徒哉？」府君姓張氏，名知古，蓋漢少傅留侯之裔也。昔留侯得滄海力士，東報於秦；遇黃石老人，西歸於漢。山河鍾鼎，子孫保之，代在關中，今為宜州人也。高祖藝，周恒州司馬；曾祖歡，隋許州司馬；祖雄，唐并州榆次令；考琳，原州平原令：皆稟瑚璉之器，著經濟之才，大位不躋，元德滋茂，其昭祉複襲於我府君。
府君體英奇之姿，衝希默之量，齊敏內肅，端簡外融。夫其孝友睦姻，研幾成務，深斷守節之固，撥煩簡要之能：在於家邦。聞其政矣。起家補同州朝邑尉。曆太州鄭縣尉左金吾衛倉曹參軍、洛州洛陽主簿。黃圖左翊，豪俠所湊，赤墀佐理，實賴其能。又遷雍州明堂縣丞。時皇帝恭默明台，清問下吏，西南矜寡有詞上官曰：「刺史遝貪而苛，縣令威施而忍，奸宄因，群行敚襄攵，哀哉黎，顛在荼毒。」朝廷憫之，帝曰：「俞，允哉。」迺用敕撫此荒邑。噫嘻！昔者苛政未作。封境保安，茲都衝要，衿帶全蜀，百濮兼錯，萬裔之泉，寶利珍貨，盡四海矣。迨殘猛聿至，蟊賊內訌，始於碩鼠之侵，終屠餓狼之喙，杼軸既盡，乳邑殆空。悲夫！仲尼云：「苛政虐於猛虎。」豈猛虎而已哉？我府君殷然始宣皇明，恭職事。巡省黃發，周爰令圖，所以綏亡固存，蠲虐去暴，與百姓更始者。輿人斐然，迺作誦曰：「我有聖帝撫令君，遭暴昏椓惸寡紛，民戶流散日月曛。君去來兮惠我仁，百姓蘇矣見陽春。」然不躬不親，庶民不信。於是府君知人散久矣，黷於詐罔，已曰未遂，躬六曹之務，先五美之訓，下官斂手，牟食革心，人始翕如也。
初官戶在版圖者萬有五千餘家，曆政侵殘，逃者過半。歲月永久，廬井湮蕪，蕭蛸在堂，蟋蟀空歎。先是有敕，天下逃人歸複舊叢者，免當年租庸。公以柔遠能邇，政之大廈端，迺下令曰：「於戲！天子誠憫她纖，是用命我，其訖有濟。若逋不及惠，幽不能明，吾之罪人。部內有逃越他境，能相率歸者，免一歲租及征徭。若惸嫠貧窶不能自濟者，當別議優之。其長正耆老，可明喻此誠，使被幽穀。」令既下，克已示信，或有逃者，引首而歸，公親循寧慰，贍理其業。於是小大悅齎，遠近承風，四封諸通，一朝景附。夫負妻戴子，荷蓑提笠，首尾郊郭者，凡七千餘家，熙乎若鴻雁之得春也。既至矣，則勞來之；既止矣，則安輯之：或三年，或十年。舊館已無，喬木猶在，公緝屋塗室，陌開阡，為其井疆，人得其居矣。田畯失業，農野榛荒，此邦膏腴，利在江浸，有金、雁白魚二水，是其朝雲。澤麓無虞，溝畛填塞，公濬基塗洫，川澮始通，人得就耕矣。流亡初複，貧鞠兼半，食不糊口。力未贍農，公又假富資貧，耦耕分種，助其銍刈，歲以有年，人得其食矣。曩者征稅橫敚，商旅不行，貿遷有無，廛肆半絕，公阜其貨財，交易複通，日中噬嗑，人得其利矣。迺種樹畜牧，蠶漁工賈，什伯之器，車服之庸，婚姻之時，喪祭之禮，莫不盡為度數，制其權衡。征賦既均，千室如一，於是百姓允賴，鼓舞而歌，其歌詩凡六章，題曰《逃還樂》。其首章蓋言天子之德也，基二章憫前政之虐也，其三章喜公惠之至也，其四章言逃還之樂也，其五章美公化行而奸慝不興也，其六章善政令均平、賦斂不淫也，時日月會於龍犭尨，歲功成平，孟冬，百嘉備蒸，品物鹹乂，府群迺稽版籍，改幽明，親巡乎邦廬存問乎鰥耄。黃耇推齒，山原之民，迺接手賡歌，迎擁馬首，累乎道路者以百千輩。心理肆酒，夜聯燭，群舞蹈詠，迎途餞郊，皆歌前六章，慶公惠也。是以封內歡康，境外萌動，企公德美，有若神明。府君嚐因公事至成都，成都之民，駕肩相矚，蓋籍甚其異也。封人有喪者廬於墓側，鞠然在疚，負土成墳，公親從寮吏，吊其苫席，自是禮讓行焉，學校興焉。
長史河南竇公，颯滅尚賢，廉簡居政，以公甄理穨弊，躋美中和，曆政逋亡，一朝狎至，遂表其狀，奏之於闕庭。屬獯鬻孔亟，戎車未暇，郊壘既夷，邦憲清穆。刺史南陽張公，幨幃臥理，寬猛以濟，儒術兼優，吏畏獨坐，人歌來暮，甄綜品鑒，物無遺才。又以公保邦乂民，勝殘去殺，重理前秩，昇聞宸扆。夫昇聞者，豈循良而已哉？蓋激清勵貪，聳善懲惡，祈元嘉命，優公寵章。於是鄉旄邦彥，華發杼首，或名淹玉壘，家擅銅山，如王宏、馬靖等若干人，皆以政洽仁顯功，著頌宣揚：「金帛嘉止，不日而至。至則國肥矣，去則民瘠矣。況我邦族，其將疇依。兄弟睦親，不可以從往也；筐篚玉帛，不足以永貺也。隔千里而不昧，與百姓而長存。」非刻金石，列圖象，揚宏懿，崇耿光，則喁然眾情，孰克慰滿？於是迺從旅鑿巉岩，自金水之山，得玉玫之石。農夫田婦，擔扛力運，皆懼公往，遺像莫瞻，共琢之磨之，議之謀之。子昂時因歸寧，采藥岐領，父老迺載酒邀諸途，論府君之深仁，訪生祠之故事，永我以典禮，博我以文章。夫千里一賢。義者所貴，今百城一理，公獨有之。不熙其烈光，以示當世，則孱弱者胡以激節？貪垢者曷以悛心？敢因此義，迺謠而作頌曰❥
尊師業尚衝密，勤毖幽深，理心事天，所寶惟嗇，絕聖棄智，不耀其光，故真感冥期，珍圖秘學業，性與天道，不可得而聞也。若迺崇標曠跡，遐情遠思，誌摩青雲，蓬視紫闥，高宗降鑾輦，親詣精廬；尊師身不下堂，接手而已。每歎曰：「大丈夫業於道。不能投身霄嶺，滅景雲林，而疲痾此山，以煩時主，吾之過也。」遂欲東求蓬萊，孤舟入海，屬天皇敦篤斯道，祈款逾深，踟躕山隅，絕策未往。既而金革有命，鑣轡遺區。於戲！昔姑射有神人，堯輕天下；崆峒有至道，軒屈順風：元真高蹤，萬古同德，何基盛哉！尊師有弟子十人，並仙階之秀，然鸞姿鳳骨，眇愛雲鬆者，惟潁川韓法昭、河內司馬子微。皆稟訓瑤庭，密受瓊室，專太清之業，遺下仙之儔，穀汲芝耕，服勤於我，蓋曆歲紀也。始尊師受籙於茅山昇元王君，王君受道於華陽隱居陶公，陶公至子微，二百歲矣。而玄標仙骨，雅似華最，夫階真蹈冥，煉景遊化者，其必有類乎？法昭等永惟尊師靈跡洞業，高深邁古，而棄代往矣，其若之何？迺斬石幽山，申頌元德。其頌曰：
觀元化兮求古之列仙，得瑤圖與金鼎，信元符之自然。神與道而為一，天與人兮相連。苟精守以專密，必駕景而淩煙。丹邱不死兮羨門子，黃宮度世兮吾體元。體元至德兮洵淑美，衝心養和保元始。初學茅山濟江水，迺入華陽洞天裹。道逢真人昇元子，授以寶書青台旨。令守嵩陽玉女峰，雲棲窮林今五紀。聖人以萬機為貴，而我以天下為累。聖人以大寶為瘭，而我以天下為煩。是以冥居於畏累，寄遺跡於軒轅。有唐高宗兮天子之光，好道樂仙兮思彼雲鄉。千旌萬騎兮翠鳳凰，遨遊汝海兮箕山陽。朝拜白茅夕紫房，齋心潔意緬相望。祈問玉真及玉皇，何以得之受天昌？黃庭中人在子身，窅窅冥冥精甚真，去汝驕氣與淫神，勤能思之道自親。遂解形而遺世，乘白雲而上賓。弟子不知其所往，迺刻石以思其人。
昭夷子諱元亮，字貞固，汲人也。本居河閑，代為大儒。至祖掞，尤博雅耽道，隋徵八學士，與同郡劉焯俱至京師，補黎陽郡長，始居汲焉。有二子：禮輿、禮轅，輿官至臨潁縣丞，轅為校書郎，並著名當代。昭夷即禮輿季子也。元精衝懿，有英雄之姿，學業不常師，誌在遐遠。年二十七，褐衣遊洛陽，天下名流，翕然宗仰。群蒙以初筮求我，昭夷以元轂發機，故蓬居窮巷，軒冕結轍。時代議迫厄，不容其高，迺屈身泥蟠，求祿下位，為幽州宜祿縣尉。到職逾歲，默然無言，唯采藥、彈琴詠堯舜而已。州將郡守穆然承風，君之道標浩如也。因巡田入隴山，見烏支丹穴，密有潛遁之意。蒼龍甲申歲，在大梁遭命不造，發痟疾而卒，時四十九。嗚呼哀哉！天下士人聞之，知與不知，莫不為之垂涕，蓋傷其有濟時之量，而無長駐之年。夫上德道全，器無不順；中庸以降，才好則偏；有張也之莊，無展也之道；好由也之勇，緬回也之仁；侈宰予之言，遺澹台之行；務端木之智，忘甯武之愚：或正而不奇，或達而過雜。君獨五味足，六氣和，通眾賢之兼，暢群才之大適，雖不至於聖道，其殆庶乎！故人無閑言，物飽其義。吾嚐論人事有十，君得其九，一不至者，命也夫！於戲！名聞天下，而不達於堂上；智周萬物，而不適乎一人也。其時歟？其事歟？
君故人雲居沙門釋法成、嵩山道士河內司馬子微、終南山人范陽盧藏用、禦史中丞钜鹿魏元忠、監察禦史吳郡陸餘慶、秦州長史平昌孟詵、雍州司功太原王適、洛州參軍西河宋之問、安定主簿博陵崔璩，鹹痛君中夭，鼎飪不實，百供祀德，故老或雲。以為名者德之表，諡者行之跡，君囊括代道，位屯時艱，困乎臲卼，光景不耀，迺共稽騭舊行，考諡定名，問於元蓍，象曰明夷於明夷。昔歎才位不兼，大運有數，嚐哀時命，而作頌雲。諸公以餘從君之遊最久，故秉翰參議，其頌曰：
天道宏運兮物各有時，匪時不生，匪運不成。昔者元精回潏，陽九滔災，大人感生，堯禹恢能。陰陽既和，元帝傳家。五百數終，桀驁暴邪。子乙提運，水火革明。匪賢不昌，尹迺阿衡。六百運徂，受始淫狂。西伯考元，曆在躬昌。匪雄不決，匪謀不臧。薑牙皓眉，實逢其良。投釣指麾，奄有八荒。周有天下，七百餘年。太公之後，不聞大賢。豈無仲尼？負道周旋。無勢一挈，無土一廛。然則大運之所來，時哉時哉！時隘業隘，運巨功巨。苟非其時，草木為伍。昭夷作頌雲爾，又嚐著《汲人嚜記》，言變化之事。且曰請爾靈龜，永晏息乎浩初。
君諱某，字某，渤海蓚人也。昔周天子命我太公，受封東海，鍾鼎寶玉，七百餘年，故其公侯，代有國祀。曾祖勵，字敬德，北齊朔州大行台僕射，襲爵清河王，改封樂安王；周授開府；隋授楊、楚、洮三州刺史，我唐有命，崇寵典章，貞觀初贈恒定並趙四州刺史，垂拱中又贈特進，非明德上公，孰享之哉？祖宗儉，字士廉，皇朝太子太傅上柱國申國公，食邑三千戶，贈司徒并州刺史，永徽初贈太尉，配享太宗文皇帝廟庭，諡曰文獻。昔帝光天下，公實佐之，至昌元勳，克配清廟。父慜，字履行，秦府軍直千牛滑州刺史將作大匠金紫光祿大夫太常卿洪州都督上柱國申國公，尚東陽長公主駙馬都尉。衣冠禮樂，盡在是矣，故帝乙歸妹，尚於中行。
公則駙馬之元子也。含章丹穴，籍寵黃扉，承禮訓於公庭，盡儀刑於士則。年若干，嗣封申國公，十四解巾，授千牛餅豁，趍奉紫璋，已有光矣。秩滿，補海鹽府在果毅都尉，再遷遊擊將軍右師府郎將，遂昇榮禁衛，承寵司階，千廬之務式遵，八舍之榮攸襲。又授朝散大夫尚輦奉禦，再遷尚衣奉禦。屬扆宮構難，巫蠱禍興，坐堂弟岐左遷循州司馬，蒼梧南極，桂海東浮。是唯篁竹之區，而有山夷之患。永隆二年，有盜攻南海，廣州邊鄙被其災，皇帝哀洛越之人罹其凶害，以公名家之子，才足理戎，迺命專征，且令招慰。公奉天子威令，以喻越人，越人來蘇，日有千計。公迺惟南蠻不討之日久矣，國有大命，將布遠方，欲巡禦象林，觀兵海裔。彼蒼不吊，夭我良圖，因追寇至廣州，遇疾薨於南海之旅次，時年若干。嗚呼哀哉！珠鼎之秀，邦國之光，負才能，重書劍，方將克崇舊業，祇寵前人，降年不長，永墜厥緒。嗚呼哀哉！
夫人京兆韋氏，銀青光祿大夫太子詹事武陽侯琨之第某女也。有淑慎之德，窈窕之賢，長於公宮，少習婦道，年十六歸於申國。鳳台尊，鵲巢斯在，雖珠玉翡翠，職是其儀；而澣濯蘋蘩，不改其操：故我君子琴瑟友之。年三十，儀鳳二年先公而歿，其年權殯先塋。嗚呼哀哉！始公之適南裔也，夫人逝矣，死生言別，永懷燕越之悲；旌同歸，終淪松柏之路。先是公有命合葬，宏道歲靈櫬自南海還，嗣子紹等，追惟永終，仰遵先誌，粵載初元年歲在攝提格，始昭啟亡靈，改卜遷祔，某月日，遂合葬於少陵原，禮也。嗚呼哀哉！霸山南望，秦川滿目，紫台鍾鼓，方對於青春；白楊邱陵，獨悲於元夜。紹等以東西之人，懼岡陵之變，古不樹，今則墳焉。
君諱某，字某，其先太原人也。昔周文王有聖人之德，甲子受圖，至我靈王，誕膺丕顯。太子晉得鳳凰之瑞，恭揖群後，上為帝賓，綿綿生人，作我王氏。迨秦有賁、翦，並吞諸侯；晉有渾、祥，功格帝室；魏至慧、龍，為貴種矣。十二代祖卓，晉常山公主子也。始公主湯沐邑在汾陽，永嘉淪夷，不及南度，因樹檟而結廬焉，卒葬於長壽原，至今鄉有太原之號也。曾祖亮，周開府儀同上大將軍，隋信州刺史，樽俎之師也。祖儉，隋離石郡守，唐石州刺史，贈岳州總管廣武烈侯，社稷之器也。父諶，唐虞部郎中，荊州大都督、司馬，商、壁、鄜、許、冀五州刺史，加銀青光祿大夫，瀘州都督，金水敏侯柱國，廊廟之才也。敏侯有功於國，始賜土田，白茅苴之，在鄠之曲，因食菜，今為雍州人。
君即敏侯之元子，炳靈珍粹，輝采幽黃，願而以恭，寬而以栗，青衿聞道，已光大矣。天子立太學，所以養賢；公子齒上庠，所以觀國。君休烈泉塞，誌業雲翔，年若干為國子生，其中射策甲科，解褐補吳王府參軍事。時吳王帝之愛子，國選英寮，君三德允章，六行既穆，與某郡劉孝孫首光此舉。誦詩三百，和淑其仁，而醴酒不恭，楚筵亦廢。坐除滑州錄事參軍，又轉隴州錄事參軍。時樂成公劉仁軌以宰相之貴，持節此州，暖然推中主諾責，下君提綱未幾，群轄載孚，劉公坐嘯，以為能也。舉遷汾州平遙縣令。共地有台駘之怪，蟠蟀之人，君黃鼎分中，嗚琴不下，鍾鼓既考，風俗允和。帝曰：「良哉！而格我政。」加朝散大夫，遷岐州扶風縣令。昔尹翁歸以文武之幹，緝熙此邦，黃圖雖寧，赤丸未乂，君以先庚斷甲，設距投鉤，赭裾始繩，堊麵鹹革。丁我敏侯艱，遂茹哀苫廬，銜恤終祀。是歲申國不理，元寮佇才，制加朝請大夫，授申州司馬。屬太夫人有羸老之疾，去官不之。白華增勤，彩衣是慕。至於朝盥夕膳，候色承歡，夔夔齋慄，蒸蒸不匱，有若楚老萊子之為嬰兒也。嗚呼！昊天不吊，降我鞠凶，太夫人以眉壽薨，時君年已七十二矣。禮以飲酒，而君絕漿；虞以降哀，而君泣血。煢煢在疚，欒棘其心，新穀未外，匪莪以某年青龍癸巳，薨於某裏第之正寢，孝之終也。嗚呼哀哉！昔聖人五十而慕，先子謂之至德，今君七十二而盡其哀，非敦篤允元深仁淑德者，疇能離此哉？
夫人弘農楊氏，隋內史侍郎丹川公演之孫女也。幼有淑德，而美令儀，采蘩昭華，穠荷比秀。至於內嚴閫訓，外匡君子，麟趾以穆，難鳴有章，誠可道映公宮，事宣彤管。晚年支儒因未究，冥業惟深，遂揭無生之筌，將遺有漏之屣，顓潔道行，受《蓮花經》。理極翻三，心滅不二，形亡緣盡，歸真化冥，歲在丁酉，處順而往。始我府君以懸車之歲，從負米之勤，夫人亦能肅恭晨昏，嚴祇左右，夫至行莫大於孝，崇義莫顯乎忠，君克勤於家，盡力於國，刑於妻子，至於朝廷。夫矜而不與，物或有違，廣而無適，義所以比。君好謙達禮，研幾成務，摹其法器無不馴，從其事政無不理，夫用我者，而豈徒哉？嗟夫！矜而能廉，利而不浼，百行允備，三事不階，臧文仲其竊位與？柳下惠其直道與？有子四人：長曰某，官至武連縣令，先公而卒；次子某等，皆肅奉嚴訓，景行高山，達於家邦，光於禮樂，永號罔極，泣血旻天。始府君臨終，遺令薄葬，墨黽未食。青鳥不封，權殯於某所，需吉兆也。龍集己亥，律躔應鍾，金難鳴，玉狗吠。黃腸密啟，丹徐飛，始遷神於某原之陽，禮也。青龍在左，朱鳳居前，雙衾共封，二室同宛。珠玉不瘞，邱隴誰傳？刻此金石，以旌後賢。
