嗚呼！君諱虔禮字過庭，有唐之不遇人也。幼尚孝悌，不及學文；長而聞道，不及從事。得祿值凶孽之災，四十見君，遭讒慝之議，忠信實顯，而代不能明；仁義實勤，而物莫之貴。陻厄貧病，契闊良時，養心恬然，不染物累，獨考性命之理，庶幾天人之際，將期老而有述，死且不朽，寵榮之事，於我何有哉？誌竟不遂，遇暴疾卒於洛陽植業裏之客舍，時年若干。嗚呼！天道豈欺也哉？而已知卒不與，其遂能無慟乎？銘曰：
嗟嗟孫生，人見爾跡，不知爾靈。天竟不遂子願兮，今用無成。嗚呼蒼天！吾欲訴夫幽明。
夫人諱某，清河郡東武城人也。昔軒轅錫胤，弧矢崇威，畏其神者三百年，得其姓者十四族。金貂七葉，漢天子之忠臣；鼎足三公，晉武皇之名相：孤鄉玉帛，世有其庸。曾祖某，北齊太常卿，徐、兗二州刺史。天人之禮，位掌於秩宗；侯伯之尊，寵優於露冕。祖某，隋汾陰、壽春、陽城三縣令。襲公侯，屈銅墨之班，士元非百里之才，太邱有三台之望。父某，唐戶部侍郎，復、亳、建三州刺史。尚書北斗，始讚於南宮；方嶽專城，終榮於獨坐。
夫人即刺史之第若干女也，稟柔成性，蘊粹含章，承禮訓於公庭，習威儀於壺則。夫其窈窕之秀，婉孌之姿，貞節峻於寒鬆，韶儀麗於溫玉。鉛華不禦，飾環佩之容；浣濯是衣，勤黼黼之彩。自作嬪於君子，主中饋於家人，三千之禮不違，九十之儀無慝。至迺恭於奉上，順於接下，仁孝以承宗祀，慈惠以睦閨門，則雍雍蹌齧必由其道矣。嗚呼！府君不造，遘此閔凶，中年不圖，早世而殞。青松摧折，哀斷女蘿之心；丹節孤高，終守柏舟之誓。而府君食先人之德，無厚生之財，夫人徇黔婁之貞，闕丹台之產。孀居永日，蓬首終年，處貧素而彌堅，保幽芳而不昧。始府君之逝，有四子焉，少遭罔極之哀，未奉過庭之訓，夫人保持名教，終始禮經，既勖之以義方，又申之以遠大。皆能率由慈訓，克荷嘉聲，箕裘之業載隆，燕翼之謀不霣。非夫淑明賢懿，聖善溫良，崇婦道之深規，宏母儀之至範，孰能昭宣令問，若斯之盛哉？彼蒼不忱，殲我眉壽，春秋若干，載初元年月日，遘疾終於洛州某裏之私第。嗚呼哀哉！
夫人令儀有穆，惠問無喧，敦雅誌於詩書，婉嫻情於琴瑟。若迺姆師酒食之議，女工纂組之繁，莫不總制清衷，宏宣懿則，茂蘋繁之雅訓，協沼沚之芳猷，雖古稱敬薑，《詩》云淑女，論容比德，殆無以過。穠華不居，私扃永，嗣子某等，悲摧欒棘，思結寒泉，永惟同穴之儀，仰遵歸祔之典，以大周天授二年二月日朔，遷祔於袁州府君之舊塋，禮也。合葬非古，奉周公之儀；墓而為墳，宗仲尼之訓。嗚呼！鴛鴦之樹，眇泣於鬆揪；鼓吹之山，緬然於邱壟，原陵何代？銘誌無文，有哀《黃鳥》之詩，遂勒青烏之兆。銘曰：
詩雲淑女，君子好求。懿哉令德，嘉儀聿修。溫容玉映，峻節鬆楸。妙心彤史，潔誌元猷。昭宣壺則，惠穆蘋洲。共伯早逝，貞薑獨留。煢居蓬首，哀深柏舟。彼蒼不憖，此夜長幽。懷南風之吹棘，想北隴以同邱。青春兮白日，獨昭昭以悠悠。
維唐垂拱二年太歲景戌七月二十日，殤子高氏卒。嗚呼哀哉含瓊敷而不玉實者有矣夫？我觀顥元機化，出入夭壽之數，榮落之原，皆一受而不易者也。悲夫！古人之仁懿中庸，不幸短命，今複見之於高子矣。高子渤海蓚人也，黃州府君之幼孫，宛邱府君之叔子。生而岐嶷，實覃實華，越在繈褓，神明滋茂，童蒙淵敏，光潤玉顏。八歲始教方書，受甲子，已知孝悌之道，詩禮之規，宛邱府君鍾愛之。他日，嚐趨庭與諸兒戲，神情涵泳，綽然如鴻雛鵠子，有青雲之意也。府君美之曰：「能光我家者此兒！」十五通《左氏春秋》及《尚書》，飛騫之誌，日新宏大矣。不幸享年十七，遇暴疾而夭，嗚呼哀哉！宛邱府君感慟，哀過於禮，曰： 「不恨爾壽之不長，惜爾器之不彰。夫何苗育，今也則亡？嗚呼！吾將老矣，爾遠何哉？」其年七月，殯於家園，日月雲徂，六載於茲矣。天授二年龍集辛卯，府君方大崇元域，以安先兆，諸子之柩皆祔焉。其年二月癸卯朔十八日庚申，啟殯歸瘞於大塋，禮也。銘曰：
來不可遏，去不可止。唯死與生，由生以死。於戲殤子！噫何往矣？傷慈父之肝情，獨冥冥而長已。死而有知，可也；若其無知，悲爾！
夫人諱某，河南郡人也。昔吾君夏後氏之子，霸有幽都，皇運北興，鼎圖南起，開寶符而帝天下，撫璿璣而王中國。則後周之受命，武帝之雲孫，夫人四代祖也。曾祖某，失周子之封，亡山陽之國，雖存天子之胤，已類咸陽布衣，植德早夭。祖某，隋朝官灃州灃陽縣令；父某，龍州司法：皆承家席寵，代有令名。夫人賁穠華，襲繁祉，崇徵惠穆，秀色苕榮，自於幼年，有令儀也。十四適於高府君，夫其溫慈惠和，信肅修穆，行有法度，動有禮經，嚴恪以理家人，僴瑟以和君子，則已含乎光大矣。若迺宗廟衷敬，仁孝也；娣姒祇和，謙順也；蠲潔酒食，婦儀也；黼黻元黃，女工也：宏此四德，而務六親，鞶帨以文之，雜佩以發之，猗可以作範母儀，昭宣壺則矣。至於訓子以睦，教女以順，愛下以慈，與人以讓，外以讚府君之德，內以光中饋之教，皆曰：聞其進不見其退也。嗚呼！仁而不壽，生也永終，永淳無元年五月，遇疾終於宛邱縣之官舍，時年二十七。嗚呼哀哉！高府君尋以公事罷職，山塋未卜，旌來歸。府君思北海之魂，留東園而殯，日月遂往，九歲於茲，府君方崇樹先塋，增封舊域，以大周天授二年太歲辛卯二月癸卯，啟殯於東園，遷祔於洛州某原，禮也。哀哉夫人！雅有高行，終而不忘，以為厚葬非禮也。是以珠玉不飾。磚瓦是藏，高府君聿尊其志，率以薄葬。於戲！非古之明德淑女，金玉其光，何以躋之？吾忝門閭之賓，睹其家道矣。雍穆懿鑠，實有清風，故敘之而未棄德也。銘曰：
夭夭桃李有華兮，灼灼淑人宜家兮。修睦婦道不嘩兮，窈窕嬪儀孔嘉兮。榮采之方茂而雲亡兮。谘嗟！
君諱某，字某，其先渤海蓚人也，因仕居洛，今為陽翟人。昔赭鞭乘運，襲炎帝之宗；蒼兕應期，承太公之胤：崇勳霸業，光烈猶存。曾祖某，北齊太子中舍人，贈冀州刺史。青宮近侍，光寵朝班，早蓋追榮，恩崇國禮。祖欽仁，隋左親衛大都督檢校秘書郎。帶七尺劍，始遊天子之階；持三寸筆，終入芸香之閣。父相，唐江州潯陽縣令舒州懷寧縣令。弦歌之化，身不下堂，神明之威，蝗猶避境。君即懷寧府君之長子也。黃河一直，青松萬仞，性惟仁孝，行實溫恭，文義必以潤身，名節由其徇物。唐龍朔元年，有制舉忠鯁，君對策及第，試永州湘源縣尉，位卑黃綬，誌在清規。秩滿，以常調補鳳州黃花縣丞。梁竦長懷，尚勞州縣；桓譚不樂，空負琴書。又轉易州遂城縣丞，以管輅之材，從趙典之任，古人斯在，君子居之。大周革命，任曹州離狐縣丞，而春秋已高，日月方出。武盡美矣，不得夷、齊之臣；文哉鬱乎，自邈夏、商之道。於是因階秩滿，告老歸閑，閉郊扉於南野，習岩居於東澗。詩書琴酒，以觀先達之風；山水邱園，將為遺老之賞。天授二年歲在單閼七月二十二日，考終厥命，卒於陸渾縣明高之山莊。時年七十有二。嗚呼哀哉！君雅尚節義，素履元亨，懷古人之遠圖，慕先賢之遺烈。以為桓魋石槨，非則於禮經；墨翟桐棺，實宜於聖典：遺令薄葬，務取隨時，即以其年十月日。葬於北邙山平樂光之原，禮也。嗣子思恭，孝思罔極，喪制過哀，思封樹而緬懷，恐東西而不誌。白楸為槨，奚遵古葬之儀；丹漆題封，即表永年之記。銘曰：
泱泱大風，其太公兮。穆穆君子，紹厥宗兮。忠鯁察廉，仕漢宮兮。才高位卑，考永終兮。哀哀孤子，號蒼穹兮。歸葬平陵，松柏桐兮。
君諱孜，字無怠，其先陳國人也。六代祖太樂，梁大同中為本郡大司馬。生五代祖方慶，屬梁亂，始居新城郡武東山。生高祖湯，為郡主簿。生曾祖通，早卒。通生皇祖辯，少習儒學，然以豪英剛烈著聞，是以名節為州國所服。皇祖生考爽，保植先人茂德，降生於君。君幼孤，天資雄植，英秀獨邁，性嚴簡而尚倜儻之奇，愛廉貞而不拘介獨之操。始通詩禮，略觀史傳，即懷軌物之標，希曠代之業。故言不宿諾，行不苟從，率身克已，服道崇德，閨門穆穆如也，鄉黨恂恂如也。至迺雄以濟義，勇以存仁，貞以立事，毅以守節，獨斷於心，每若由己，實為時輩所高，而莫敢與倫也。是以鄉裏長幼，望風而靡，邦國賢豪，聞名而悅服。方謂拂羽喬木，緬昇高雲，而遭命大過，楝橈而殞。嗚呼！天咎予乎！時年三十五，是歲壟集癸巳。有周天授二年秋七月，卜兆不吉，權殯於真諦寺之北園。始以今甲午歲獻春一月己酉朔二十五日己酉，定於石溪山之北岡，陪考墳也。君家世墳壟在武東山，昭穆崇封，松柏列盛，至君考遺令，獨愛石溪之岡，故君從先誌，祔葬於此。嗚呼哀哉！
始君伯父，海內之文人也，含純剛之德，有高代之行，每見君歎曰：「吾家代雖儒術傳嗣，然豪英雄秀，濟濟不泯。常懼後來光烈，不象先風，每一見爾，慰吾家道。」實謂君有群逸群之骨，拔俗之標，超山越壑，可以駿邁也。豈其天絕，喪茲良圖，嗚呼！其元命歟？遭命歟？天不忱歟？道固謬歟？大圓蒼蒼，大方茫茫，賢聖同此，爾之何傷？古人有言：「珠玉而瘞，是暴骸於中原。」況吾家道尚儉，名訓未墜，封樹之禮，吾敢過焉？是用錫爾瓦木之器，塗芻之靈，堯舜之典，忠孝之經，昭示後代，以安爾形。銘曰：
我祖之葳蕤兮邈於陳，緬遙裔兮此江濆。五代崇光兮至夫君，徽烈英曜兮始葐蒀。何意嚴霜兮降青春，玉樹摧落兮成黃塵。南山無隙兮永幽淪，悠悠昭代兮卜爾辰。吾慟感傷兮號蒼旻，問之蓍策兮立茲墳。迺言千載兮衣冠來臻，黃頭之子白服人，嗟爾黃頭兮勿傷神。
君諱該，字彥表，綿州顯武人也，其先自潁川遷蜀矣。曾祖寄，祖曾，考永貴，皆養高不仕。君少好學，能屬文，上元元年州貢進士，對策高第，釋褐授將仕郎。其明年制敕天下文儒，司屬少卿楊守訥薦君應詞殫文律，對策高第，敕授茂州石泉縣主簿。開耀元年制舉，太子舍人司議郎大府少卿元知讓應制薦君於朝堂，對策高第，敕授隆州蒼溪縣主簿。垂拱四年又應制學綜古今，對策高第，敕授懷州河內縣尉。凡曆所職，皆以清廉仁愛著聞。有周革命，天授三年恩敕自河內追入閤供奉。居未期，不幸遇疾，於神都積善坊考終厥命，年六十三，歸葬於豆圌山之陽原，禮也。嗚呼哀哉！古人有云：「飾顏、夷之行，不逢青雲之士，而聲名磨滅者有之矣。」嗚呼！我陳君敦懿元默，潔清溫良，馴道執誌，好學博古，恂恂焉。行高職卑，不改其操，學優祿薄，不怨於天，四舉有道，三曆下位，宴如也。非諄諄淑人，其誰能涅此而不渝哉？夫知命可謂君子矣，好學可謂為文矣，丹書不藏於勳府，青史不昭於方冊。於戲！一絕故老之口，孰知夫子之賢哉？吾與君族人也。服美其德尚矣。昔子雲稱李元，常璩敘令伯：皆沒而不朽，後代稱之，斯非若人之徒歟？吾豈默而無述？其銘曰：
訚訚君子，好斯文兮。縟藻鞶章，潛卿雲兮。棲遲下位，允外聞兮。金署玉堂，見吾君兮。鸞階鴻漸，期紫氛兮。鍾鳴漏盡，竟蘭焚兮。儒行墨節，將何雲兮？恭承遺言，立石人兮。金刻丹書，記歲辰兮。青龍甲午，銘茲墳兮。
姬人姓薛氏，本東明國王金氏之胤也。昔金王有愛子，別食於薛，因為姓焉。世不與金氏為姻，其高、曾皆金王貴臣大人也。父永氵中，有唐高宗時，與金仁問歸國，帝疇厥庸，拜左武衛大將軍。姬人幼有玉色，發於穠華，若彩雲朝外，微月宵映也，故家人美之。少號仙子，聞嬴台有孔雀、鳳凰之事，瑤情悅之。年十五，大將軍薨，遂翦發出家，將金仙之道，而見寶手菩薩。靜心六年，青蓮不至，迺謠曰：「化雲心兮思淑真，洞寂滅兮不見人。瑤草芳兮思葐蒀，將柰何兮青春？」遂返初服，而歸我郭公。郭公豪蕩而好奇者敢，雜佩以迎之，寶瑟以友之，其相得如青鳥翡翠之婉孌矣。華繁豔歇，樂極悲來，以長壽二年太歲癸巳二月十七日，遇暴疾而卒於通泉縣之官舍。嗚呼哀哉！郭公恍然猶若未亡也，寶珠以含之，錦衾而舉之。故國途遙，言歸未迨，留殯於縣之惠普寺之南園，不忘真也。銘曰：
高邱之白雲兮，願一見之何期？哀淑人之永逝，感紺園之春時。願作青鳥長比翼，魂魄歸來遊故國。
公諱元敬，字某，其先陳國人也。五世祖太樂，梁大同中為新城郡司馬，生高祖方慶。方慶好道，得墨子五行秘書、白虎七變法，遂隱於郡武東山，生曾祖湯。湯為郡主簿，湯生祖通。通早卒，生皇考辯，為郡豪傑。公河目海口，燕頷虎頭，性英雄而誌尚元默，群書秘學，無所不覽。年弱冠，早為州閭所服，耆老童幼，見之若大賓。二十二鄉貢明經擢第，拜文林郎。屬憂艱不仕，潛道育德穆其清風，邦人馴致，如眾鳥之從鳳也。時有決訟，不取州郡之命，而信公這言。四方豪傑，望風景附，朝廷聞名。或以君為西南大豪，不知深慈恭懿、敬讓以得也，州將縣長，時或陳議。青龍癸未，唐曆雲微，公迺山棲絕穀，放息人事，餌雲母以怡其神，居十八年，元圖天象，無所不達。嚐宴坐謂其嗣子子昂曰：「吾幽觀大運，賢聖生有萌芽，時發迺茂，不可以智力圖也。氣同萬里而合，不同造膝而悖，古之合者，百無一焉。嗚呼！昔堯與舜合，舜與禹合，天下得之四百餘年；湯與伊尹合，天下歸之五百年；文王與太公合，天下順之四百年。幽、厲板蕩，天紀亂也，賢聖不相逢；老聃、仲尼，淪溺溷世，不能自昌：故有國者享年不永，彌四百餘年。戰國如糜，至於赤龍。赤龍之興四百年，天紀複亂，夷胡奔突，賢聖淪亡，至於今四百年矣，天意其將周複乎？於戲！吾老矣，汝其誌之。」太歲己亥，享年七十有四，七月七日己未，隱化於私館。孤子子昂愚昧，鞠然在疚，不知所從，迺祇馴聖人卜宅之義，是歲十月己酉，遂開拭舊塋，奉寧神於此山石佛穀之中岡也。銘曰：
賢者避地，邈其往兮。鳳兮鳳兮，誰能象兮？嗚呼我君，懷寶不試，孰知其深廣兮？悠悠白雲，自怡養兮。大運不齊，賢聖罔象兮。南山四君，不遭漢天子，固亦商邱之遺壤兮。
君諱某，字某，趙國人也。迺昔嬴、楚睽孤，豪傑雲起，廣武君負霸王之略，為成安之師實欲北興帝基，南面稱創，雄圖未展，大運陵穨。傳云：「有明德當代不顯，其後必有昌者。」自武至君，二十四代矣。公侯寶王，刻鼎銘鍾，紛綸葳蕤，代濟不泯。六代祖孝伯，後為帽部尚書秦州都督宣城公，魏之名臣，載在青史。曾祖某，後周陝州芮城縣令。祖某，屬隋運板蕩，君子道消，遜言遁時，不顯於仕，拜儒林郎。父某，唐隆州蒼溪縣丞襄州荊山縣尉，有高才而無貴仕。君鍾常山之氣，炳齋衒之靈，少尚名節，躬行仁義，始入太學，以精理見知。未幾，進士高第，拜白水縣尉，尋轉雲陽尉。屈青雲之資，從黃綬之任，雖吏道迫屑，而遐情眇然。秩滿，調補洛陽尉，盤根利器，尹守拭目。遷懷州司法，祿不徇榮，位以行道，雅尚貞遜，與眾趍少合。洎上聞，對策甲科，授益州大都督府錄事參軍，滿歲，擢授水衡監丞。君所居清澹，仁惠為政，識真之士，以公輔許之，而好學篤道，介始石焉，故位不充量。搢紳高其才，烈士伏其義，竟不能驤首雲路，長鳴天衢，知與不知，咸皆共歎，有餘恨也，而君浩然冥順，獨與化遊。方將幽采元微，精覈通變，天命不祐，春秋若干，遘疾終於官。某歲某月，安厝於某所，禮也。嗚呼！古所謂歿而不朽者，有矣夫。遺言餘旨，粲然可觀。有子曰某，痛門風之將泯，懼代業之罔傳，迺刊石紀德，銘旌之曰：
常山之靈，和氏之英。世有明德，鍾此令名。黃黻不貴，拱璧為輕。仕以宏道，祿匪徇榮。高誌厲雲，思機入冥。嗚呼天乎，殲我國楨。
維年月日，某官某，以清酌少牢之奠，祃於軍牙之神。秦定百越，漢開九郡，自茲編列，同於諸華。天寶兆亂，北方薦役，惟是南方，久稽討伐。藩蠻怙險，乳字生聚，悖傲威命，虐夷齊人。黃姓陋孽，實恣盜暴，僮壯殺老，掠敚使臣。梟視洞窟，以逃大戮。今皇帝受天景命，敷於有仁，凡百凶毒，罔不震伐。齊魯劓殄，趙魏顯化。溥天之下，咸順帝理。唯是瑣眇，尚恣昏頑，致天震怒，命底於罰。官臣某欽率邦典，統戎於征。惟爾有神，懋揚乃職，敢告無縱詭類，無劉我徒。鏃刃鋒鍔，畢集於凶躬，鎧甲幹盾，咸完於義軀。焚煬蕩沃，往如行虛。俾人懷於安，以靖離之隅。在是舉也。往，欽哉！無作神羞。急急如律今。
萬歲通天二年月日，清邊軍海運度支大使虞部郎中王元珪，敢以牲酒馳獻海王之神，神之聽之：我國家昭列象胥，惠養戎貊，百蠻率職，萬方攸同。鮮卑猖狂，忘道悖亂，人棄不保，王師用征。故有渡遼諸軍，橫海之將，天子命我，贏糧景從。今旌甲雲屯，樓船霧集，且欲浮碣石，淩方壺，襲朔裔，即幽都。而漲海無倪，雲濤洄潏，胡山遠島，鴻洞天波。惟爾有神，肅恭令典，導蠲首，騎鯨魚，嗬風伯，遏天吳，使蒼兕不驚，皇師允濟，攘慝剿虐，安人定災，蒼蒼群生，非神何賴？無昏汨亂流，以作神羞，急急如律令。
丁酉歲三月庚辰，前將軍尚書王孝傑敗王師於榆關峽口，吾哀之，故有此作。
天未悔禍兮，熾此山戎，虐老昏幼兮，人罹其窮。帝用震怒兮，言翦其凶，出金虎兮曜天鋒。掃宇宙之甲，馳燕薊之衝。何士馬之沸渭？若雲海之洶洶。荊、吳少年，韓、魏勁卒，戈矛如林，白羽若月。且欲蹈鳥丸之壘，刈赤山之旗，聯青邱之繳，封黃龍之屍。凶胡猖獗，奸險是憑，蛇伏泥滓，蟻鬥邱陵。哀我將之仡勇兮，無算略以是膺。陷天井之死地，屬雲騎以相騰。短兵既接，長戟亦合，星流飆馳，樹離山遝。智無所施其巧，勇不能制其怯。頓金鼓之雄威，淪輿屍之敗業。嗚呼哀哉！矢石既盡白日穨，主將已死士卒哀。徒手奮呼誰救哉？含憤抗怒誌未回。殺氣凝兮蒼雲墓，虎豹慄兮殤魂懼。殤魂懼兮可柰何？恨非其死兮棄山阿。血流骨積殪荒楚，思歸道遠不得語。降不戮兮北不誅，歿不賞兮功不圖。豈力士之未徇？誠師律之見孤。重曰：壯士雖死精魂用，凶醜爾讎不可縱。我聞強死能厲災，古有結草抗杜回。苟前失之未遠，儻冥讎之在哉，嗚呼魂兮念歸來！
居延海南四百餘裏，有古城焉。土人云：「是塞上翁城，今為戍，其基扃趾跡，蓋數千年也。」丙戌歲兮，我征匈奴。恭聞北叟，托國此都。子尚於叟，日月遐邁。及今來思，實獲心契。欣問於叟，何德其愚？僻居幽漠，浩與代殊。忘情逸馬，胡寧而知福？謝於鄰人，何達而不淑？丁男既存，君子知複。人以為極也，伊懷茲土。既板且築，扃禁天崇，墉隍雲矗，今則荒穢。代亦不毓，其故何哉？賢叟之德，發叟之堂，天道何遠？而茲理茫茫。人代自故兮，邱壟崩荒。魂魄何獨，不歸故鄉？叟乎叟乎！我心之傷。
維年月日，謹以牲酒之奠，致祭故延俊府折衝燕然軍孫府君之靈：惟君少馳英武，早效成功，聲雄塞上，名重關中。憺棱威於敵國，存大節於家風。既揮金而退老，方餌藥於仙童，何昊天之不吊？隨大化以長終。白馬故人，青烏送往，素車永訣，黃壚誰賞，醑酒盈觴，魂兮尚饗。
維某年月曰，朔方道大總管建安郡王攸宜，以酒饌之奠，祭故壯武將軍左玉鈐衛中候左三軍營主苗君之靈：群忠勇兼資，戎麾夙濟，烏丸作逆，赤羽從軍。方且任君先鋒，仍馳後勁，刈鮮卑之壘，摧冒頓之師，執馘獻俘，歸受國賞。何圖大勳示立，隨命先凋，永懷谘嗟，情用兼慟。故命酒奠，告爾殤魂，君其有靈，歆茲薄酹。嗚呼尚饗！
維年月日朔，孫女夫某等，謹以清酌庶羞之奠，敢昭告於故黃州高府君之靈：惟府君含德元亨，保和光大，才堪濟代，而運屬承平；器允登台，而命鍾流落。有瑚璉之寶，無廊廟之資。豈圖大位不躋，幽靈永昧，尊儀潛翳，三十餘年，元琬既開，黃腸已古。今青烏改卜，丹來歸，窀穸即期，幽明永訣。某等忝承嘉惠，奉事門闌，興言追慕，實增感咽。竊惟精意以享，黍稷非馨，敢陳薄酹，以獻明靈。嗚呼哀哉！伏惟尚饗。
維年月日朔，女夫某，謹以清酌嘉蔬之奠，奉祭於故高氏河南宇文夫人之靈：恭聞夫人有清穆之德，皓潔之行，淳懿肅恭，內外仰則。而遺風素範，蕙鬱蘭滋，用能惠心光孚，氤氳沼沚。崇嚴壺訓，芬鬱母儀，中饋柔嘉，娣姒有則。豈圖慈顏幽翳，於今十年，毫水已拱，尊靈廓然。今吉辰協應，幽殯方開，容象如在，器質已灰。改卜禮典，宅兆方遷，山園既列，祖載行焉。哀子號咷，女也蟬媛，終天永訣，泣血流漣。某謬承嘉惠，預叨姻戚，生事早睽，送終空積。竊聞精意以享，黍稷非馨，敢陳薄酹，以獻明靈。伏惟夫人，明神尚饗。
維年月日，左拾遺陳子昂，謹以少牢清酌之奠，致祭故人臨海韋君之靈：惟君孝友自天，忠義由己，有經世之略，懷軌物之量。甘心苦節，風雨不改，常欲窮則獨善其身，達則兼濟天下。感激遐詠，邈然青雲，何期良策未從，大運奄忽。嗚呼哀哉！昔君夢奠之時，值餘寘在叢棘，獄戶咫尺，邈若山河，話言空存，白馬不吊。迨天綱既開，而宿草成列，言笑無由，夢寐不接，永言感慟，何時可忘？今旌言歸，關河方遠，興言永訣，今古長辭。鄧攸無子，天道何知？洛陽舊陌，拱木猶存；京兆新阡，孤鬆已植。已矣韋生，雲何及矣！大運之往，賢聖同塵。嗚呼哀哉！伏維尚饗。
維年月日朔，某等謹以雲云：古人歎息者，恨有誌不遂，如吾子良圖，方興青雲自致。何天道之微昧，而仁德之攸孤？忽中年而顛沛，從夭運而長徂。惟君仁孝自天，忠義由已，誠不謝於昔人，實有高於烈士。然而人知信而必果。有不識於中庸，君不慚於貞純，迺洗心於名理。元常既沒，墨妙不傳，君之逸翰，曠代同仙。豈圖此妙未極，中道而息，懷眾寶而未攄，永幽泉而掩魄。嗚呼哀哉！平生知己，疇昔周旋，我之數子，君之百年。相視而笑，宛然昨日。交臂而悲今焉已失。人代如此，天道固然，所恨君者，枉夭當年。嗣子孤藐，貧窶聯翩，無父何恃？有母惸焉。嗚呼孫子！山濤尚在，嵇紹不孤，君其知我，無恨泉途。嗚呼哀哉！尚饗。
