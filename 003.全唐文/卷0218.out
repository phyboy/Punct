臣某言：伏見雍州司馬徐慶稱，所部有嘉麥，一莖六穗。纖芒濯露，疑因黑壤之宜；香稼搖風，若吐黃金之色，豈非靈心昭應，睿德感通？降之自天，何必來麰之詠？嚐之於廟，先符孟夏之時。凡在含生，相趨動色，臣謬當居守，肅奉宗祧。一穗兩岐，徒說張君之詠；十畝千石，方輕範氏之書。仰天意而增歡，顧人心而載躍。無任喜抃之至，謹附起居使某官甘奉表陳賀以聞。
臣某言：臣聞惟德勸天，無遠而不格；惟神感物，有來而必應。伏惟天皇提乾象，運鬥柄，戴黃屋而臨太階，正紫宮而開列室。伏見某官奏稱，石門元穀內玉山宮側，秋水漂木三萬餘根。林衡悚迫，匠人驚視，仙桂來於月中，靈查下於天上。昔開陽門之肇建，飛柱潛移，太極殿之初營，浮梁遠至。論其壯觀，猶尺燼之窺尋木；喻以皇家，若牛涔之望鼇海。方見淩雲之構，匪日而成，負黼扆而朝百神，垂衣裳而會萬國，盛矣美矣！輪焉奐焉！臣德謝元良，濫膺儲貳，寢門來竭，常取候於難鳴；大廈既成，竊自歡於雀賀。不任鳧藻之至，謹遣某官某奉表稱賀。
臣某言：伏承某月日，芝草生於乾元殿。瑞命天來，符祥日至，煌煌三秀，分芰井而攢柯；煜煜九光，閑梅梁而吐葉。晉都宮閣，何必靈芝之台？洛邑山川，居然密芝之地。中賀。伏惟天皇天臨海內，帝有域中，兼漢制而宅兩京，用堯心而加百姓。神精下降，洽至道於邱陵；靈液旁霑，被深仁於草木。觀其如蓋如閣，如日如星，得五方之氣象，合四時之景色。仙人在上，則車馬疑飛；神龍居下，則風雲不去。謂蓬瀛之海到，即昆閬之山開，魏皇之雙幹莫儔，漢帝之九莖為劣：可以薦郊廟，可以觴公卿。臣謬踐儲闈，祇膺守國，不獲親承在右，目覽休徵，雖玉脛延齡，在神仙而可致；而刀圭入膳，視朝夕而猶賒。是用心馳仁壽之前，慶集肅成之下。無任抃躍之至，謹遺某官某奉表稱賀。
臣某言：臣聞虞舜五帝也。夏禹三王也，應曆數則星昴告期，度水土則河精授象。故知至誠上感，無往而不通；神道曲成，有來而先見。伏惟天皇運鬥極，平太階，漏德澤於海河，散皇明於日月。煙雲鬱鬱。鳥獸蹌蹌，百寶用而銀甕滿，五穀豐而丹甑出。化之遠及，陰陽不測之謂神；德之廣被，天地無名之曰道。嵩高維嶽，洛陽下都，此焉符理之所，古則仙靈之地。伏見洛州牧相王所奏，嵩山下頂封禪壇側，掘得石龜負圖篆文一百六十字者，臣亟聞其言矣。昔者黃轅東省，河獻龍書；蒼頡南巡，洛呈龜字：古猶今也，其若茲乎！夫惟氣挾風霜，文含星象，玉經山上，匪藉旁求；銀丹地中，居然暗發。頌國祚之長久，孕育於萬八千年；歌卜筮之葉從，牢籠於六十四卦。況複複高臨泰室，近控洛壇，佇降王者之封，常有君來之望。由是神工不召，若鐫金鏤之名；天意潛彰，似刻銀繩之篆。豈與玉黽在泰山之上，莫睹其祥；石黽出吳江之右，空傳其跡，可同年而語哉？臣才謝元良，忝當儲貳，三靈眷命，預聞東序之圖；萬國歡心，願奉南山之壽。無任悅豫之至，謹遣某官奉表稱慶以聞，臣某誠歡誠喜雲雲。
臣某言：臣聞德合天地，仁之所及也深；道貫神明，孝之所寘也極。故有元功蚃，靈命氤氳，瑤光發辰象之精，金色吐陰陽之秀。伏惟天後化含萬物，訓正六宮，天下被塗山之音，海內仰河洲之教。今月某日，使某至，伏承芝草生於東都太原寺舍利塔屋下。芝英繞殿，蹔疑王母之台；芝草成田，聊比宓妃之館。其蒂紫，其莖白，霑濡雨露之津，搖動風雲之氣。斜臨綱樹，分貝葉而駢開；近對輪池，接蓮花而倒下。豈與夫生於石室，空傳好道之言；產自珠宮，徒事不經之說，可同年而語哉？臣濫承天祚，多慚國本，始欽元澗之祥，更喜黃雲之地。頌聲無輟，在郊廟而方傳；禦膳有憑，俯神仙而何遠？臣子之慶，倍百恒情，無任欣抃之至。
臣某言：臣聞堯、舜推心，諒因於百姓；禹、湯責己，必在於庶人。頃以炎亢逾時，資儲頗乏，天皇情勤戒慎，務切憂勞，發倉廩以賙窮，罷珍羞而酌損。紅粟未阜，愈兢禦朽之懷；白粲有形，特軫推溝之念。爰降恩旨，俯加寬恤，丹生靈，不勝鼓舞。然以和風所被，蘭艾同榮；膏兩所流，公私並潤。徒刑之輩，已沐於深慈；杖罪之流，未霑於厚渥。且五刑之內，笞坐為輕；兩造之閑，原情可恕。時當慘勁，命甚漂浮，因茲決罰，或從顛躓。伏乞迎春布澤，應天道而無違；任地成功，順人時而不奪：數淆農有望，萬物知歸。臣濫守儲闈，叨陪帝幄，乾坤覆載，荷至德而徒深；日月昭明，在末光而何助？無任區區之至。
臣某言：臣聞法天之道，義屬於有餘；象地之宜，理存於益寡。頃以鹹城近縣，鄜市傍州，頗積風霜，或侵苗稼。天皇兩儀合德，百姓為心，發倉廩以賑貧人，垂兩露以滋微物，俗荷財成之施，家懷亭毒之恩。臣濫奉宗祧。親承覆載，歲時衣物，咸憑府藏之餘；朝夕膳羞，必佇饔餼之辦：過此以往，臣亦何求？但知問豎寢門，尊師胄序，魏兩文儒之盛，竊所係心；漢儲湯沐之資，未嚐留意。但關輔之地，萌庶孔殷，丁壯受田，䍐能充足，所以水旱之歲，家室未豐。正末端本，思有裨助，臣家令寺有地九百餘頃，特請回授關中貧下等色。雖地非安邑，寧期千戶之封；而價等露台，虛費十家之產。伏乞皇恩遠及，聖澤旁流，矜臣愚效，遂臣誠請。謹遺某官某奉表以聞。
臣某言：臣聞心有所至，諒在於聞天；事或可矜，必先於叫帝。庶人不道，徙竄巴州，臣以兄弟之情，有懷傷憫，昨者臨發之日，輒遣使看，見其緣身衣服，微多故弊，男女下從，亦稍單薄。有至於是，雖自取之，在於臣心，能無憤愴？天皇衣被天下，子育蒼生，特乞流此聖恩，霈然垂許：其庶人男女下從等，每年所司，春冬兩季，聽給時服。則浸潤之澤，曲霑於螻蟻；生長之仁，不遺於蕭艾。無任私懇之至，謹遣某官奉表陳請以聞。
臣某等文武官若幹人言：臣等聞太平之代，天地合而流津；至德之時，陰陽和而布澤：所以三農滋殖，百姓阜安。伏惟天冊金輪聖神皇帝陛下寶命絪縕，元期蚃，包混元而建極，宅造化而開階，德教布，仁聲洋溢。增高益厚，已修中嶽之儀；順時班令，更緝正陽之禮。近以少愆甘澍，親發至誠，懷宋景之一言，采殷湯之六事。德音才降，靈心允協，捧瑤緘而風趣民，迎寶字而星流。雲不崇朝，複三千之藥草；雨必以夜，通百億之江河。遍高下而同霑，在公私而並及：陳留雨穀，譬此非多；櫟陽雨金，方斯未重。邦國延有年之慶，黎元罷望歲之憂，臣等中賀。伏願陛下凝神保和，頤情養壽，複鮮庖之舊膳，進鶴鼎之常羞，使芝英有駐液之期，萐莆知送涼之地，則光天之下，率土之濱，孰不欣戴？孰不幸甚？微臣等幸逢休運，預沐恩波，混虞獸而同歡，比齊禽而累抃。無任悚荷之至，謹詣朝堂奉表稱賀。
臣某等文武官若幹人言：臣聞至德之運，必有告聖之符；大道之行，必有通靈之應。故虞舜氏作，五老出遊於河渚；周武勃興，四神來朝於洛邑。伏惟皇太後陛下補天為盛，配地居尊，體因經野，肇建惟新之業；應天順人，果得非常之事。伏見某日敕，虢州閿鄉縣界老君見，並授鄔元宗語。皤然鶴首，至哉龍德，若遊渦水之年，疑往流沙之路。敘皇威之有截，論國祚之無疆，道可以濟天下，功可以侔造化。元言妙鍵，關令受教而先迷；神理希微，河公願談而莫測。方驗老人見於南極，但謂承天；黃人遊於後池，止雲乘土，固不可同年而議也。臣等豫睹嘉祥，早參簪笏，惟神降福，欣承帝係之隆；惟德洞冥，願奉元元之慶。無任感悅之至，謹附某奉表稱賀以聞。
臣某言：臣伏奉久視元年十月十日墨制，以一月為正，大赦天下。服周之冕，衣冠混於無外；行夏之時，正朔覃於有截。伏惟皇帝陛下天地合德。曆數在躬，交日月於龍躔，會風雲於鳳紀。取新之化，首出於九皇；除舊之恩，曲成於庶類。加以載懷孝享，肅事天田，休聲動於萬國，盛禮懸於百代，凡在形氣，孰不昭蘇？微臣慶偶時來，榮沾日用，同草樹而知樂，類鳥獸而增歡。跡雖限於一隅，心每馳於雙闕，抃舞昌運，倍百恒情。不任屏營之至，謹附賀正使某官奉表稱賀以聞。
臣某言：伏奉詔書，上御武殿，有慶雲映日，見於辰已之間，肅奉休徵，不勝抃躍。中賀。臣聞諸《瑞應圖》曰：「天下太平，則慶雲見。大子大孝，則慶雲見。」伏惟皇帝陛下早朝宴坐，憂勞庶政，遠無不肅，邇無不懷，神感潛通，至誠上格。涼秋中月，滯雨移旬，天心合而喜氣騰，陽德動而愁陰歇。文章鬱鬱，惠日照而成彩；花蘤蓬蓬，晴風搖而不散。雖複紫雲來漢皇殿，白雲入殷帝房，校其優劣，疇以為喻。臣運奉休明，榮沾刺舉，千年多幸，已逢河水之清；百辟相歡，重偶叢雲之曲。不任悚躍之至，謹遣某官奉表稱慶以聞。
臣某等文武百官若干人言：一昨伏見御史中丞吉頊稱，某日承制，推法司斷事，惡逆者會赦不免，謀反者會赦從流，主上以為輕重不當，陷人入罪，制曰： 「君親無將，將而必誅，安有忠孝同極，而流罪異貫？若此者豈欽恤之意邪？」旋命主司奏上沿革。謹按《貞觀律》唯有十卷，其《捕亡》、《斷獄》兩卷，迺是永徽二年長孫無忌等奏加，果非庭堅所制。百寮蒙瞽，一朝開鑿，聖鑒元通，有如影響，自發德音之後，每夜觸處有甘露降者。臣等中賀。臣等聞刑罰者人之鞭策，號令者國之舟車：所以懲惡止奸，輔政助化。故軒轅之為君也，設法而天下安樂；陶唐之為帝也，察令而天下昭明；然則不令而誅，不教而殺，是虐人也；法不勝奸，刑不制罪，是陷人也。有以知懸之象魏，布以都鄙，是謂禁人為非；銘之鍾鼎，鑄之金石，是謂丕天之責：為人上者，可不務乎？若迺前主所是疏為律，後主所是疏為令，事有不合於古，不務於時，則弛而更張，矯以歸正，正朔三而改，文質再而複，王禮不相襲，帝樂不相沿：夫何為乎？亦雲適時而已。
惟天冊金輪聖神皇帝陛下躬明哲之性，秉淑聖之姿，順風雨以發生，乘雷電以震耀。推功天地，所以告成太室；致孝祖考，所以宗祀明堂：陳寶鼎於帝庭，正土圭於王邑。能事畢，頌聲興，冤積之氣不彰，刑殘之屍複育。斷獄四百，愈鑒寐於淳源；科條三各，尚劬勞於畫象。日者有司奏牘，議事不明，大聖當樞，囚人軫慮。但臣之事主，猶子之事親，父子則身體髮膚，君臣則股肱元首。出忠入孝，義在俱全；蘆嶔堅冰，法無異罰。曲禮垂教，子處洿宮之條；大傳立文，臣從瀦室之坐。何以才經赦宥，頓隔刑書，反逆首條而遂生，惡逆末坐而猶死？下上簪履，顛倒衣裳，遂使吏生淫巧，人無常禁，逆節所以時萌，凶黨由其或在，夫立殺止殺，制刑息刑，重其死然後生，峻其法然後禁。禮以齊君子，刑以齊小人，非惟聞義而輸忠，固亦知教而遷善。斬雕為樸，自然登至道之初；墨幪赭衣，何必獨上皇之代？銓也法也，念茲在茲。昔者仲尼修《春秋》，亂臣賊子懼；梁靖撰《七序》，竊位素食慚。況我大君財成，上帝制作，昭昭焉若日月之代明，累累焉似星辰之錯行，有典有則，是彝是訓，懷生幸生而有餘，群下瞻仰而不足。蕭相國捃摭秦法，窺天無階；杜武庫參定漢章，蹐地失措：誠可以垂後，誠可以達幽。
至人無心，靈契昭於元極；昊天有命，神物萃於休期。巽風未行，甘露頻降，亦何止言善而星退，躬禱而雲來？夫其素液繁灑，芳滋豐溢，叢駢六氣之英，搖動二儀之粹。匝園林而並潤，溥郡邑而同霑，漢宮無假於玉杯，魏殿不勞於瓊爵。臣等謹按：甘露者美露也，一名膏露，一名天酒。其凝如脂，其甘如飴，蓋神靈之精，仁瑞之澤。《稽命徵》云：「稱諡正名，則葦竹受甘露。」《孫氏圖》云：「王者和氣茂，則降於草木，食之壽。」《援神契》云：「天子刑於四海，德洞淪溟，則甘露降。」《鶡冠子》曰：「聖人之德，上及太清，下及太寧，中及萬靈，則膏露下。」《白武通》云：「甘露之降，則百物無不盛也。」陛下俯回衝眷，親定律文，必也正名，果符稽命。是使孟堅持論，談功德而未詳；抱樸裁書，稱太平而不盡。上可以輔聖躬之壽，下可以延庶物之和，言之動天，一至於是！臣等庇陰昌運，接景清朝，常勉誌於克家，每勤誠於報國。恭聞大典，伏覽殊祥，臣知拱極之尊，子識晞陽之慶。無任抃躍之至，謹詣朝堂奉表稱駕以聞，仍請宣付所司，頒告遐邇。
臣智仁言：臣聞德水清漪，詩人以之興頌；濁流澄鏡，大聖於是登期。伏惟皇帝陛下道葉二儀，功超萬古，上元降祉，變孟津於綠波；厚載呈祥，發榮光於翠浼。臣以去月得河內縣申云：自太平邨已下，三十餘裏，河水變清，各遂淺深，泠然徹底，鱗介之族，無所藏形。謹自依極（疑）息閱其狀。又嵩高維嶽，形入清流；少室奇峰，參差具寫。謹按《易坤靈圖》曰：「聖人受命，瑞見於河。」伏見涼州立石，式昭靈命，臣部黃河，應時清徹。天禎地貺，既符易象之文；聖祚河清，暗合靈圖之義。古人歎其難候，臣今迺得親觀，身體太平之風，目擊會昌之瑞。無任悅豫之至。
臣聞崇高不及之謂天，廣博無涯之謂地，若迺參天地之元化，代覆育之神功者，其在聖人乎？故能俯同五情，恩浸八紘，允膺千載，仁霑萬代，明靈之貺，自我所招，幽顯合符，斯其效矣。伏惟皇帝陛下家六合，馭三光，推明允之一心，置於天下之腹；用徇齊之四目，招於萬物之情。蜎蟲麛卵之所安，猶懷夕惕；輿頌芻蕘之瞽說，尚回天眷。其所愛育者多矣，而況於鰥寡孤獨乎？其所容納者眾矣，而況於公侯卿士乎？至若削平宇宙，混一華夷，迺武也；政教會昌，樂新禮創，迺文也；穆岩廊以凝睇，調風雨於絕垠，迺聖也；運埏埴以裁成，動陰陽而不測，迺神也：體茲四霽，侔彼兩儀，神物之來，蓋惟常理。伏見秦州刺史表今月某日，黃河水複清，深淺澄映，百有餘裏。清自龍門之下，驗登期以禦天；波及萬春之卑，表無疆以彌壽。臣聞道之所格者宏，則靈之所感者大；德之所包者厚，則地之所應者深。是以千祀登期。自古歎其難遇；一歲之內，祚聖人而再清。求諸典墳，竟無倫匹，在於明世，絕後光前。宜其上答靈心，外中告禪，金聲玉振，合百神於介邱；玉輅朱輪，副萬國之翹首；則普天幸甚！何其樂歟？臣等越自下才，欣逢上德，致百王之不致，聞億載之未聞。舞蹈之深，實百恒品。
臣某等言：某日奉某月詔收，新豐縣有慶山出，曲赦縣囚徒，改新豐為慶山縣，賜天下酺三日。凡在含生，熟不應幸？中賀。微臣詳窺海記，微臣詳窺海記，博訪山經，方丈蓬萊，人跡所到；層城元圃，道家之妄說。伏惟皇太後陛下應天順人，正位凝命，中外鹹一，陰陽以和。嘉木四方而平春，露草三旬而候月，衝恩浹洽，嘉貺駢闐。當雍州之福地，在漢都之新邑，聖渚潛開，神峰見。政平而湧，自蕩於雲日；德茂而生，非乘於風雨。遊龍蜿蜿，疑呈八卦之圖；鳴鳳嗈嗈，似發五音之奏。仙蠶曳繭，美稼抽芒，一人有合於天心，百姓不知其帝力。方驗鎮星垂象，山萌輔地之徵；太歲加年，水兆載坤之應：天人交際，影響合符。雷雨既作，嘉氣衝於三象；鍾石以陳，歡心動於萬物。臣幸忝簪帶，濫守藩隅，不獲馳蒼闕而拜手，望紫庭而繼足，殊祥踵至，寶算無疆，厚齎傍霑，群生幸甚。不任悚踴之至，謹遣某官奉表以聞。
臣某等文武官若幹人言：伏奉恩旨，垂示臣等千葉瑞蓮。觀其綠裹紅葩，緗莖素萼，露搖珠點，霞拆金須。百星交映，羽蓋張而一色；萬目齊明，車輪合而千狀。謂翔鸞之欲舞，若群鵷之並飛峰形聳而半天，石勢蹲而臨海。衝氣積其下，惠風流其上，服之可以登仙，采之可以駐壽。雖複釋梵天王之國，千影離婁；善住天子之池，雙輝爍爛：校之今日，未可同年。臣等謹按《華嚴經》云：「蓮花世界是盧舍郍佛成道之國，一蓮花有百億國。」《無量清淨經》云：「無量清淨佛七寶池中生蓮花上。」夫蓮花者，出塵離染，清淨無瑕，有以見如來之心，有以察如來之法：道之行也，曾不徒然？伏惟天冊金輪聖神皇帝現此妙身，當茲巨瑞，符契冥合，影響不差。有百億國，無量清淨者，天意若曰：護蘇蟻結，默啜蜂飛，聞鼓鞞而革麵，望旌旗而懸首，指揮而邊境獲安，高枕而中國無事。風行電掃，納噍類於百億之區；霧廓塵銷。反遊魂於清淨之域：深仁所及，不亦宏哉！臣等濫奉朝恩，親披瑞牒，非常之貺，曠古未聞，殊特之珍，曆代一見，手舞足蹈，倍百常情。無任慶躍之至，謹詣朝堂奉表陳賀以聞。
臣某言：某月日得所部魏縣申稱，得令孟神符牒稱，某日得佐吏長壽鄉單守中狀稱：隆周、長壽兩鄉界有白狼見。臣等嚐恐是虛，未敢即申，因處分諸鄉，若有見者，輒令係取。某日長壽鄉致仕前遊擊將軍上柱國朱佛兒，於長壽鄉界內逢白狼，馴狎無懼人意，遂以繩絡頭係得隨送者。臣謹按《瑞應圖》云：「白狼者金狼精也，殷湯時銜鉤入於庭，王者仁智明哲即至，動準法度即見，周宣王時見而犬戎服。」伏惟皇帝陛下元期兆朕，靈命氤氳，物類有感而必通，符祥不召而總集。金精累爍，鼓鑄於陰陽；玉毳霜翹，騰倚於郊甸。應時迺出，野心狎而無驚；有道則遊，貪性馴而不搏：亦何必兕豹可履，蚖蛇可弄者哉？徵故事於璿鈐，考異聞於玉冊，出自神符之縣，顯符命之通神；來於長壽之鄉，明久長之益壽。重以陛下獨尊三界，高視四天，身運明哲，動循法度，既合周王之時，仍彰犬戎之服。上元潛驚，佛兒來送，天尊若曰，陛下養眾生，其如二乎？善守其中，亦可知矣。謹尋令式，唯合申台。臣以尊號初加，神聰顯應，守文不奏，恐爽靈心。無任躍悚之至，謹冒死遣官奉表稱賀以聞。其白狼既非常獸，臣未敢即放之山野，見令佛兒養飼，伏聽進止。
臣某以下文武官若干人等上言：臣等聞上帝居高，懸太微之府；先王建國，辟宗祀之堂：不有聖人，誰其經始？伏惟天冊金輪聖神皇帝陛下尊祖揚禰，嚴禋之德再光；統天順時，布政之道尤急。親紆睿思，躬運元模，故能上合乾象，下當坤策，柱將扶而已立，石未鑿而懸開。丹鷟踶甍，似鳴岐而遠至；蒼虯繞楝，疑出河而欲飛。神光熠燿於向晚，仙樂清泠而方晝。月惟孟夏，時屬正陽，張文物於闕庭，震聲名於縣。聖皇戾止，諸侯在列，穆穆焉，禺禺焉，交喜氣於三靈，動歡心於萬類者也。臣等進窺朝典，既逢嚐麥之辰；旋顧野誠，輕襲獻芹之禮。謹上禮若干舉如別項。滋疏鶴鼎，味劣鮮庖，何以延萐莆之涼，契芝英之壽？無任丹懇之至，謹奉表稱賀隨進以聞。
臣某言：伏奉某月日遞敕，逆賊等並已傳首都市。幕庭拜受，旌門宣告，凡預軍司，孰不慶悅？中賀。臣聞惡禽怪獸，有以彰普覆之仁；亂臣逆子，不能損盛明之德。故三監作難，周王未寢於頌聲；七國為災，漢帝克臻於刑措。伏惟聖凝獲皇陛下象天之運，法地之安，澤浸河海，光懸日月。以忠信為甲胄，以慈惠為幹戈，所向無前，何人不服？舉神兵如電掃，破凶黨若冰離，數月妖氛，一朝清蕩。斯實皇威遠肅，聖化傍霑，故能市不斧縗，人皆安堵。臣濫承天澤，忝預戎麾，聞逆命而增憤，聽梟懸而累抃。慶快之情，倍百恒品，不任悅豫之至，謹附某官奉表稱賀以聞。
