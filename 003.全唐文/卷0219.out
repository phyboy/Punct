臣某等言：自遏密纏悲，山陵啟卜，陛下情深撤帳，戀切遊冠。至於鹵簿吉凶，途程日月，莫不親垂睿旨，顯發宸衷。由是川後競馳，山祇薦秉，雲物澄霽，景氣清和。靈驂電轉，非因下人之力；神輦風行，自有上天之助。山河道路，曾不艱虞；木石犬馬，鹹當感悅：豈非大孝所洽，通於神明，至聖所宏，動於天地者矣。伏以某日吉辰，永安神寢，郊原四合，門闕九重，傍奉園林，近瞻京邑，元宮一，紫禁長辭，萬國同軌，五情分裂。伏惟皇太後陛下哀慕永往，聖懷難居，臣等早侍軒墀，謬霑簪履。攀龍不及，顧慕軒轅之台；耘鳥相驚，屏營會稽之野。限以歸從，末由詣闕，無任悲感之至，謹遣某奉表以聞。
臣某言：臣聞坤德承天，所以曲成萬類；陰靈配日，所以兼燭四方：故媯水佐虞，塗山翼夏。殷之興也，有莘光其業；姬之盛也，太姒讚其功：用能家道以正，國風茲始。伏惟陛下睿知神武，濰姮聰明，光複丕基，惟新寶運。包混元而建極，體造化而開階，流形日用而不知，含氣風從而自樂。皇後坤維發祉，軒宮正位，黃雲不散，白氣常流，玉璽載懷，椒塗以峻，洛書疇能諭其懿？河圖不足紀其靈：外理克和，內德惟茂。臣濫逢明聖，忝當姻戚，榮寵被於門庭，光耀生於道路。西京六族，在昔何優？東國七家，方今未重。魚鱉鹹若，在品物而同歡；鳥獸率舞，顧微臣而倍躍。臣聞飲食之禮，聖賢所貴，以奉君人，以親宗族，敢因斯義，輒罄丹誠。伏望時降特恩，聽臣上禮，雖玉饔珍味，固無假於獻芹；而臣下微心，寔有同於藿。瞻言抃踴，伏佇矜遂，無任悃款踴躍之至，謹奉表陳情以聞，伏聽敕旨。
臣伏見去年元日，明堂受朝讀時令。謹按讀時令，自魏晉已來，創有此禮。每歲立春、立夏、大暑、立秋、立冬，常讀五時令。帝外禦座，各服五時之色。尚書令已下就位，尚書三公即奉時令就位伏讀，凡五時皆如之，所以祇迓天和。至宋朝亦行斯禮，此後尋廢，迄至國初，但存讀令之文，亦不行其事。自陛下禦極，創建明堂，舊典缺本，莫不補輯，每至元日，受朝布政，因以時令之禮，附於元日行之。今布政等禮已停，不合更讀時令。所司因循，去年元日尚讀，有乖古典，事須停廢。臣謹與鸞台鳳閣考古詳議，已停讀訖，不敢不奏。
臣楚客言：臣聞古之聖君，慎擇賢佐，故軒轅得力牧而為五帝先，夏後得咎繇而為三王祖。殷之盛也，伊尹格於皇天；姬之隆也，虢叔聞於上帝。斯皆應風雲之會，依日月之光，社稷係以興衰，時政由其輕重。粵若大周之有國也。天策金輪聖神皇帝提封千里，光宅四天，道化淳醲，神功靜默。雖堯年無事，久聞童子之謠；而漢家用人，或取匈奴之笑。臣某中謝。臣疲驂強策，卒無行地之功；決羽曾飛，終衝天之望。今臣經術淺短，才能樸略，言不足以補世，行不足以勵時，徒以枝葉微姻，葭莩末屬，遂得拔擢泥滓，騫翥雲霄。食君厚祿。不能有所輸報；受君殊寵，不能有所發明。茫然政途，妨此賢路，外慚眾口。內愧諸心，朝廷亦何異舍陸而泛舟，膠柱而調瑟？當域中之有道，豈天下之人？嚐深鼎覆之憂，每切鼓妖之懼。臣之懇懇，非欲自保其身；臣之區區，切慮上塵於國。今者契丹大剿，默啜自業，六合大同，四方向化，加以朔旦冬至，鼎命維新，五星若連珠，二曜如合璧：謂宜退不肖，進賢良，與天同休，與人更始。又聞管夷吾有言曰：「德義未明於朝，而使居尊位者，則良臣不進也；功力未見於國，而令處重祿者，則勞臣不勸也。」臣有何德而居之？臣有何功而處之？臣雖至愚，敢忘先誡？伏乞陛下察匹夫之誌，思仲父之言，坦至公之方，宏滅私之道；羊叔子之辭開府，臣事君以忠；庾元規之讓中書，君使臣以禮。博求於眾，廣聽於人，停臣檢校夏官，輟臣平章政事，臣得避位清切，待罪上方，罄竭單誠，庶幾或濟。伏惟陛下容納纖陋，鑒揆愚蒙，使周勃無浹背之慚，虞邱有退身之地，則雖死之日，猶生之年矣。無任悃款屏營之至，謹詣闕奉表陳情以聞雲雲。
臣某言：臣以凡薄，幸承基蔭，一霑官侶，三十餘年。為子未能報鞠育之恩，為臣未能答生成之惠，公私冒，夙夜驚惶。久欲退奉家園，以避賢路，直以犬馬識戀，木石感恩，猶希罄竭，未即陳叫。今臣母虞國夫人妾盧氏，行年八十，誌力衰謝，體氣虛羸，先苦胝癖，近微風痃。委臥床枕，綿曆歲時，扶人不行，加帛不暖。比者西京有宅，老母在堂，臣以留司之餘，尚接和顏之半。自忝膺皇眷，祇命神都，子奉局而莫從，母倚閭而空切。加以門衰祚薄，長兄早世，昏定晨省，惟臣一身。但臣之所以奉檄載馳，釋巾從務，貪榮徇祿，惟迫於甘旨。淺知薄能，豈期於聞達？伏惟皇太後陛下天地容納，雲雨霑被，錄臣勳舊，賜臣邱山，臣雖小人，豈忘大德？然以聖人在上，孝理天下，整齊風俗，砥礪名教，臣縱不才，其如禮法何？臣雖無識，其若朝廷何？無任丹血勤懇之誠，謹冒死詣闕，請罷官歸養，奉表以聞，方違軒扆，伏紙惶戀雲雲。
臣某言：臣伏奉恩旨，授臣灃陽縣令。臣才疏藝薄，植此無庸，命偶時來，遘茲多幸，逢上聖之初劫，參太平之末位。槐檀驟徙，亟遊銓館之門；草芥何為？忽枉槱薪之紱。召見於赤墀之下，垂恩於紫霄之上，豈徒任好之魄，忽上於鈞天；固亦闞澤之名，遂昇於飛日。仰殊私而載惕，顧匪服而增慚，雖劃跡都畿，永無闕庭之望；然委心蓬艾，長懷雨露之仁。幸欣就日之明，敢憚乘流之遠？但以州縣之號，與臣亡父諱同；迫切私情，不獲遄赴。伏乞天慈永錫，聖造曲成，宏以孝理之風，繁其心瞿之日，使得策名他職，陳力異邦，則地義天經，實獎於名教；糜軀粉骨，豈酬於鴻恩？無任懇迫之至，謹昧死陳表以聞。
伏見有司請稅關市事條，不限工商，但是行人盡稅者。臣謹按《周禮》九賦，其七曰關市之賦。竊惟市縱繁巧，關通末遊，欲令此徒止抑，所以鹹增賦稅，臣謹商度今古，料量家國，竊將為不可稅。謹件事跡如左，伏惟聖旨擇焉。
往古之時，淳樸未散，公田藉而不稅，關防譏而不征。中代已來，澆風驟進，桑麻疲弊，稼穡辛勤，於是各徇通財，爭趨作巧，求徑捷之欲速，忘歲計之無餘。遂使田萊日荒，倉廩不積，蠶織休廢，弊縕闕如，饑寒猥臻，亂離斯瘼。先王懲其若此，所以變古隨時，依本者恒科，占末者增稅。夫關市之稅者，謂市及國門關門者也，惟斂出入之商賈，不稅來往之行人。今若不論商人，通取諸色，事不師古，法迺任情。悠悠末代，於何瞻仰？濟濟盛朝，自取嗤笑。雖欲憲章姬典，迺是違背周官，臣知其不可者一也。
臣謹按《易係》稱：「庖犧氏沒，神農氏作，日中為市，致天下之人，聚天下之貨，交易而退，各得其所。」《班誌》亦云：「財者，帝王聚人守位，養成群生，奉順天德，理國安人之本也。士農工商，四人有業：學以居位曰士，辟土殖穀曰農，作巧成器曰工，通財鬻貨曰商：聖王量能授事，四人陳力就職。」然則四人各業久矣，今後安得動而搖之？蕭何有云：「人情一定，不可複動。」班固又云：「曹參相齊，齊國安集，大稱賢仃，參去，屬其後相。曰：‘以齊獄市為寄，慎勿擾也’。後相曰：‘理無大於此者乎？’參曰：‘不然，夫獄市者，所以並容也。今若擾之，奸人安所容乎？吾是以先之。’」夫獄市兼受善惡，若窮極奸人，無所容竄，久且為亂。秦人極刑而天下叛，孝武峻法而刑獄繁，此其效也。老子曰：「我無為而人自化，我好靜而人自正。」參欲以道化其本，不欲擾其末，臣知其不可者二也。
四海之廣，九州之雜，關必據險路，市必憑要津。若迺富商大賈，豪宗惡少，輕死重義，結黨連群，喑嗚則彎弓，睚眥則挺劍。少有失意，且猶如此，一朝變法，定是相驚。乘茲困窮，或致騷動，便恐南走越，北走胡，非惟流迸齊人，亦自擾亂殊俗。又如邊徼之地，寇賊為鄰，興胡之旅，歲月相繼，儻因科賦，致有猜疑，一從散亡，何以制禁？求利雖切，為害方深。而有司上言，不識大體，徒欲益帑藏，助軍國，殊不知軍國益擾，帑藏逾空。臣知其不可者三也。
孟軻又云：「古之為關也，將以禦暴；今之為關也，將以為暴。」今行者皆稅，本末同流。且如天下諸津，舟航所聚，旁通蜀漢。前指閩越，七澤十藪，三江五湖，控引河洛，兼包淮海，宏舸巨艦，千軸萬艘，交貿往還，昧旦永日。今若江津河口，置鋪納稅，納稅則檢覆，檢覆則遲留，此津才過，彼鋪複止，非惟國家稅錢，更遭主司僦賂。船有大小，載有多少，量物而稅，觸途淹久，統論一日之中，未過十分之一，因此擁滯，必致籲嗟。一朝失利，則萬商廢業，萬商廢業，則人不聊生。其閑或有輕訬任俠之徒，斬龍刺蛟之黨，鄱陽暴謔之客，富平悍壯之夫：居則藏鏹，出便諫劍，加之以重稅，因之以威脅，一旦獸窮則搏，鳥窮則攫，執事者複何以安之哉？臣知其不可者四也。
五帝之初，不可詳矣；三王之後，厥有著雲。秦漢相承，典章大備，至如關市之稅，史籍有文：秦政以雄圖武力，舍之而不用也；漢武以霸略英才，去之而勿取也。何則？關為禦暴之所，市為聚人之地，稅市則人散，稅關則暴興，暴興則起異圖，人散則懷不軌。夫人情莫不背善而樂禍，易動而難安：一市不安，則天下之市必搖矣；一關不安，則天下之關必動矣。況澆風久扇，變法為難，徒欲禁末流，規小利，豈知失元默，亂大倫：魏、晉眇小，齊、隋齷齪，亦所不行斯道者也。臣知其不可者五也。
今之所以稅關市者何也？豈不以國用不足，邊寇為虞，一行斯術，冀有殷贍然也。微臣敢借前箸以籌之。伏惟陛下當聖朝，禦元籙，沈璧於洛，刻石於嵩，鑄九鼎以窮奸，坐明堂而布政，神化廣洽，致德潛通。東夷暫驚，應時平殄；南蠻才動，計日歸降。西域五十餘國，廣輪一萬餘裏，城堡清夷，停堠靜謐。比為患者，惟苦二蕃，今吐蕃請命，邊事不起，即日雖尚屯兵，久後終成弛柝。獨有默啜，假息孤恩，惡貫禍盈，覆亡不暇。征役日已省矣，繁費日已稀矣，然猶下明制，遵太樸，愛人力，惜人財，王侯舊封，妃主新禮，所有支科，咸令減削：此陛下以躬率先，堯舜之用心也。且關中、河北，水旱數年，諸處逃亡，今始安輯，倘加重稅，或慮相驚。況承平歲積，薄賦日久，俗荷深恩，人知自樂，卒有變法，必多生怨。生怨則驚擾，驚擾則不安，中既不安，外何能禦？《文子》曰： 「帝王富其人，霸王富其地。理國若不足，亂國若有餘。」古人有言：「帝王藏於天下，諸侯藏於百姓，農夫藏於庾，商賈藏於篋。」惟陛下詳之。必若師興有費，國儲多窘，即請倍算商客，加斂平人，如此，則國保富強，人免憂懼，天下幸甚！臣知其不可者六也。
陛下留神係表，屬想政源，冒茲炎軹，早朝宴坐。一日二日，機務不遺；先天後天，虛心密應。時政得失，小子何知？率陳瞽辭，伏紙惶怖。
議曰：太極生而兩儀見，聖人作而萬物睹。仰以觀法於天，夫君人者，以天下之目視，以天下之耳聽，以天下之智慮，以天下之力動，故號令能究，而臣情得上聞。八千年之初，不可得而詳矣，夫二十四氣之後，請搉揚而陳之。軒轅氏之立議明台，斯所以上官於賢也；陶唐氏之清問衢室，斯所以下聽於人也。以大舜之德也，而有告善之旌；以大禹之功也，而有欲諫之鼓。然則三皇垂策而下濟五帝擊手而上行，唐、虞按轡而光宅，禹、湯驅馳而奄甸：雖步驟之道不同，而啟沃之情一貫，可不務乎！今天皇垂衣裳，負黼扆，獨得千年之景運，猶懼一物之未安；發德音，采輿議，憂選司之或爽，慮考績之弗明：此天皇堯舜之用心也。
有司伏奉明旨，以吏部、兵部選人，每年萬人已上，及其銓量，十放六七，疲於來往，虛費資糧者，愚臣敢不悉以陳之？夫唐、虞稽古，建官惟百，舉八才，命四子，上有以明其化，下有以晏其風：康或之歌，於是乎出；鬱乎之德，於此自興。夏、商倍之，亦克用乂，濟濟多士，文王以寧。自周道無章，秦原競逐，張官設府，班員積於簡書；選眾舉才，受垂（疑）一於典憲。降及漢、魏，下逮周、隋，豈其然歟？無聞焉爾。皇家再造區夏，重張宸極，四神驟雨而來遊，五聖奔星而下降，禮明樂備，天平地成。八百餘國之君之，襲賓廷之冠帶；七十二代之帝王，仰仙閭之軌躅。量其土宇，固可頓豎亥而迷大章；算其臣人，固已讋容成而驚隸首。室多忠信，家盡孝慈，老夫不知帝力，童子羞稱霸道。文也武也，左之右之，實蕃有徒，不可勝既。出門無咎，適顯於明時；比屋可封，何驚於聖俗？誠望博謀俊德，敷求哲人，兩曹妙選，三官餅昏，然後收其杞梓，騫其蕭稂。其有狀犯贓私，罪當懲貶，案覆已定，景跡具存者：此等既未合得官，遠來徒為勞費，伏望許同選例，限以歲年。諸色入流，每年參選，資品未著，伎藝未工：此等自知未合得官，情願更加修習，伏望許同選例，錄以選勞。關外諸州，道裏迢遞，河洛之邑，天地所中，伏望詔東西二曹，兩都分簡。留放既畢，同赴京師，選人每年長名，常至正月半後，伏望速加銓簡，促以程期。夫然，有署者不來，無德者不至，來者就而簡之，至得速而遣之：因其物情，亦何疲於來往？順其人欲，亦何費於資糧？
入官考績，先憑善最，比來迺有不論德行，惟據功夫，獎勸之道，未為折衷者，愚臣敢不明目以論之？《書》不云乎：「三考黜陟」，唐帝、虞帝之遺烈燦焉；《禮》有之矣：「百官會計」，文王、武王之彝典存焉。京房進課式之言，漢王之所未暇；盧毓苦真偽之雜，魏後竟以施行：盡善之文，明詔攸在。至如不論德行，惟據功夫者，此由外州郡牧，未盡得賢，監司長官，時有其濫，褒貶不遵令式，高下隨其愛憎，至公外爽，曲私內結。伏望播告天下，申明舊章：其有德有行，府寮共推者，雖有公坐小失，重加褒進之；無才無識，朝廷稱者，雖有公事微效，量加抑退之；德行雖不能茂，因之以勤勞者，亦量加褒進之。然後命繡衣驄馬，糾舉內外，隨狀推科，以情案察，刑茲無赦，令在必行。夫然，德行為上，功夫次之，折衷之方，庶幾此道。微臣等才謝知今，學慚半古，海內無事，君子盈朝，天下有道，庶人何議？謹議。
議曰：春生秋殺，天之常道；冬狩夏苗，國之大事。豺祭獸，獺祭魚，自然之理也；一乾豆，二賓客，不易之義也。上自天子，下至庶人，莫不揮其鸞刀，烹之鶴鼎，所以充庖廚。故能幽明感通，人祇輯睦，萬王千帝，殊途同歸。今若禁屠宰，斷弋獵，三驅莫行，一切不許，便恐違聖人之達訓，紊明王之善經，一不可也。且如江南諸州，迺以魚為命，河西諸國，以肉為齋，一朝禁止，百姓勞弊，富者未革，貧者難堪，二不可也。加有貧賤之流，刲割為事，家業倘失，性命不全。雖複日戮一人，終慮未能總絕，但益恐哧，惟長奸欺。外有斷屠之名，內誠鼓刀者眾，勢利依倚，請托紛紛，三不可也。雖好生惡殺，是君子之小心，而考古會今，非國家之大體。但使順月令，奉天經。造次合禮儀，從容中刑典，自然人得其性，物遂其生，何必改革，方為盡善？伏惟聖主采擇。謹議。
議曰：北狄之為中國患者久哉！唐、虞以上為獯鬻，殷、周之際曰獫狁，西京、東國有匈奴、冒頓焉，當塗、典午有烏丸、鮮卑焉，拓跋世則蠕蠕猖狂，宇文朝則突厥瓷睢：斯皆名號因時而改，種落與運而遷，五帝不能臣，三王不能制，兵連禍結，無代不有，長策遠算，曠古莫聞。夫胡者，北狄之總名也。其地南接燕趙，北窮沙漠，東接九夷，西界六戎；天性驕傲，覘伺便隙，鳥飛獸走，草轉水移。自言天地所生，日月所置，南有大漢，北有強胡，更相馳突，至今陷潰者，靡歲而寧焉。漢興，高皇以百萬眾窘於平城之下，國人羞之。逮至武帝，患其如此，赫然發憤，肆誌遠略，建元中，使張騫始通西域，既而列四郡，據兩關，以斷匈奴右臂；迺複度河湟，築令居塞，以絕南羌北交；於是乘障塞，絕亭燧，出長城數千里矣。於斯時也，承文、景元默之後，國用富強，太倉之粟相因，水衡之錢貫朽，練兵選將，深入窮追，傾府庫之財，殫士馬之力，行人使者，歲月亭障，貳師驃騎，首尾關河：餓虎未摧，其國已耗；馲駝既死，其人亦殄。迺至造皮幣，算緡錢，稅舟車，榷酒酤，夫豈不懷？深惟長久之計然也。匈奴於是乎孤特遠竄，羽檄不行焉。始孝武開西域之後，為置使者校尉領護之；宣、元、哀、平，其道不替。王莽篡位，貶易侯王，由是西域怨叛，與中國隔絕，並複從屬匈奴，斂稅重刻，諸國不堪命。光武中興，皆遣使求內屬，自建武至於延光，三絕三通。
至唐太宗，方事外討，複修孝武舊跡，並南山至於蔥嶺為府鎮，煙火相望焉。其在高宗，勵精為政，不欲廣地，務其安人；徭戍繁數，用度減耗，複命有司拔四鎮。其後吐蕃果驕，大入西域，焉耆以西，所在城堡，無不降下，遂長驅東向，窬高昌壁，曆車師庭，侵常樂縣界，斷莫賀延磧，以臨我敦煌。伏賴主上神鑒通幽，衝機測遠，下嚴霜之令，興時兩之兵。迺命右相韋待價為安息道行軍大總管安西都護閻溫古為副問罪焉。時也，先命蘭州刺史行軍司馬宋師將料敵簡徒，倍道據磧，賊逢有備，一戰而走，我師追躡，至於焉耆，糧道不繼而止，竟亦無功。朝廷以畏懦有刑，流待價於瓊州，棄溫古於秦州。放棄二罪，而諸將鹹肅，至王孝傑而四鎮複焉。今若拔之，是棄已成之功，忘久安之策，小慈者大慈之賊，前事者後事之師，柰何不圖也？四鎮無守，則狂胡益贍，必兵加西域，諸蕃氣羸，恐不能當長蛇之口。西域既動，自然威臨南羌，南羌樂禍，必以封豕助虐。蛇豕交連，則河西危，河西危，則不得救。況複邊境守禦之具未整，內郡武衛之備未精，方須命將出師，興役動眾，向之所得，今之所失，向之所勞，今之所逸，可不謂然乎？而議者但憂其勞費，念其遠征，曾不知其蹙國減土，春秋所譏，杜漸防萌，安危之計。
夫南羌者，請試言之：往孝武皇帝築令居時，群羌盟約，與匈奴合兵至下餘萬，共圍枹，遣李息為擊平之，是則羌胡同惡，有自來矣。遽而依西海鹽池左右，漢遂因山為塞，河西地空，稍徙民以居之。至宣帝時，先零種豪言，願得度湟水，逐人所不田處為畜牧，將軍趙充國以為不可。後羌因緣前言，遂度湟水，郡縣不能禁，迺遣充國與諸將擊平之，是則願牧紿言，非止於今年耳。且漢之匈奴，曷若今之默啜？今之勃律，孰與漢之南羌？頃者若兵稍遲留，賊先據要害，則河西四郡，已非國家之有，今複安得而拔之乎？何謂非國家之有？但莫賀延大磧者，伊州在其北，沙州在其南，延袤向二千里，中閑水草不生焉。每災，風橫沙，石飛吼，行人晝看朽骨，以知道路；夜視鬥柄，以辨方隅。往往遇駝泉，時時得馬酒，而後度焉，蓋駝馬死者十四五，人畜疲極。若北有強寇，則難以度磧，漢兵難度磧北，伊西延安及諸蕃無救；則疲兵不能自振，不能自振，則為賊所役屬。賊吞之，又得肥饒之馬，馬肥人逸，漢複焉得懸軍深入乎？有以知通西域之艱難也。磧南有沙、瓜、甘、肅四川，並以南山為限，山南即吐渾及吐蕃剖落。賊知漢兵不得度磧，必逾南山分路而下，磧北賊與突厥通結，相合而前，則涼州以西，勢必危矣：故曰非國家之有，拔之非便。
主上以默啜逆天，置之度外，神武不殺，上仁好生，遂令匍匐請命，聳踴知恥，中國不聞犬吠之警，邊庭不識狼顧之憂，聖人之用兵也如此。則知啟修政而有扈奔，農修德而夙沙至，禹焚甲而夷人附，舜舞戚而苗民來，為不虛也。賈誼《書》云：「周成王問鬻子曰：‘聖王在上位，數纖富且壽。夫富則可為也。壽不在天乎？’對曰：‘聖王在上位，則天下無軍兵之事，則人免於一死而得一生矣。君積於道，吏積於德，人無凍餒，則免於二死而得二生矣。君積於仁吏積於愛，則刑罰廢，人無夭閼之誅，則免於三死而得三生矣。數纖以時，而用之有節，人無癘疫，則免於雙欬而得四生矣。’」今聖主在上，人得四生，稟氣流形，孰不幸甚！然為邦之道，安不忘危。漢時單於上書，願保塞請罷邊備，郎中侯應習邊事，以為不可。東漢時西羌作亂，徵天下兵，賦役無已，司徒崔烈以為宜棄涼州，議郎傅變厲言曰：「斬司徒，天下迺安。涼州天下要衝，國家藩衛，世宗拓境，列置四郡，議者以為斷匈奴右臂。烈為宰相，不念為國思所以弭之之策，仍欲害棄一方萬里之土，若使左衽之虜，得居此地，土勁甲堅，因以為亂，此天下之至慮，社稷之深憂。」竟從變議。今宜日慎一日，雖休勿休，采侯應不可之言，納傳變深慮之議，然後風為號令，雷為折衝，繕甲兵，思將帥，上與天合德下與地合明，中與人合心，善戰者不陣，如斯而已矣。拔舊安之四鎮，委難制之兩凶，求將來之端，考已然之驗，伏念五六，至於再三，愚下固陋，知其不可，伏惟朝廷再三察焉。謹議。
