說字道濟，又字說之，其先范陽人，徙家河南之洛陽。弱冠應詔舉，對策乙第，授太子校書。中宗朝曆工部兵部侍郎，加宏文館學士。睿宗景雲二年同中書門下平章事，轉尚書左丞，罷知政事，徵拜中書令，出為相州刺史。開元九年拜兵部尚書同中書門下三品，為朔方軍節度大使。十三年授集賢院學士知院事，將東封，授右丞相兼中書令。致仕，在家修史。十七年復拜尚書左丞相，加開府儀同三司。十八年卒，年六十四。追贈太師，諡曰文貞。
聖人在位，體天法地；示人以五行，應天以五事。修其貌也時兩若，正其言也時暘至；彼氣象之或乖，將反身而可致。皇哉我君，元德敷聞；禦極而三才交正，乘時而四序平分。十有六年，以至今載。旬有一雨，不愆乎晦；所謂元化之功，行於太平之代。粵在春餘，而乘夏初；或土官以位，或火正其居。土勝於水，午衝於子；陽景且曜，陰風莫起。當天數之適然，非歲行之常紀。惟帝念茲，聞諸有司；莫獻舞雩之請，或陳齋社之期。省而不錄，雲奪農時；直以萬乘之貴，躬親三日之祠。王言既出，聖心惟一；天昭厥誠，神降之吉；霈然為雨，不俟終日。明明聖後，知微知彰；迪彼炎暑，化為清涼。恐二氣之相迫，於兆人而不臧；以身作戒，因物考祥。當是時也，收其威而雷不敢作，隱其耀而電不能爍；昭其令而風不憒憤，布其和而氣不交錯。徒以元默為貞，清明惟神；簡服用，興德仁。如此者上獨感其雲行，下獨成其雨施；六合雖廣，一朝畢被。其始至也，曆亂希微，霧雜煙霏；其少進也，湛覃淩厲，泉飛飆逝。驚碎滴於瑤池，噴懸流於錦砌，傳聲竹樹之末，濯色菱荷之際。乘日月而此多，仰年豐而可計。帝乃罷薰風之弦，奏其雨之篇；歸功於大造，致美於皇天。詞因喜降，義以情傳。是禮也，且高於商武；斯文也，復掩於周宣。非聖德之兼濟，何以臻於此焉？巍乎聖主，謙以自輔；慮其率土，猶稱疾苦。申命文武，更求多祜；又吹之以軒後大風，又沐之以殷宗霖雨；潤再洽兮恩重溥，自朝廷兮至草莽。鑠皇篇兮熙帝譜，於胥德兮振萬古。
谘大鈞之播氣，在品物而流形：有莫黑之凡族，亦變白而效靈，感上仁於孝道，合中瑞於祥經。若夫事出神妙，理包舒卷，貺集王屋，飛隨帝輦，捧日高翥，迎風細轉，識句句於招呼，每啞啞於撰猰。以其雪羽霜毛，冰精玉狀，拔奇綠林之下，賞異紫台之上。瞰鳷鵲之紗窗，抱鳳凰之衣桁。恐同類之見嫉，畏不才之速謗，欺委命於渥恩，豈願思於閑放？惟聖君之靈囿，物何遠而不臻？有能言而可重，或善舞而取珍，羞陋軀而入獻，與寶羽而為鄰。采朝噪之聲樂，眷夜啼之曲新，無芒距以耀武，不鉤觜以懷仁。謝先容而特達，卻假飾以全真，鑒深心於反哺，終報德於君親。
明月窗前，古樹簷邊，無北堂之樽酒，絕南鄰之管弦。理涉虛趣，心階靜緣，室惟生白，人則思元，厭百慮之勞止，歸一途之兀然。嗟乎！巧智首亂，禮樂增矯，名起異端，利成貪兆。役二見之交戰，驅五神而雜擾，形何費而不衰？性何煩而不夭？每竭源而追末，必亡多而獲少。玉帳瓊宮，圖奢務豐；朱門金穴，恃滿矜隆。榮與辱而俱盛，事隨憂而不窮，陷營為之桎梏，留健羨之池籠。心元是幻，法本皆空，莫不因無證實，假異生同。魚何知而樂水？蛇何意而憐風？大哉默識！守此元通，顧瞻天下，積鄉夢中。
江上之峻山兮，鬱崎義而不極，雲為峰兮煙為色，炊變態兮心不識。江上之深林兮，杳冥濛而不已，鳥為花兮猿為子，紛蕩漾兮言莫擬。夏雲隊兮若山，秋水平兮若天，冬沙飛兮淅淅，春草靡兮芊芊。感四節之默運，知萬化之潛遷，伴眾鳥兮寒渚，望孤帆兮日邊。雖欲貫愁腸於巧筆，紡離夢於哀弦，是心也，非模放之所逮，將有言兮是然，將無言兮是然。
青泥路，白馬關，雲足躡，霞手攀，忠臣往兮孝子還。陟羊腸，臨鳥道，搏絕岸，援蔓草，懸梁孌娜以樹接，虛閣穹崇而煙抱。風雨櫛汩兮崩泉而險湍，圖畫詭屈兮紅峰而碧巒。林黝黝而人靜，山參々而地寒。客有夢兮在城闕，背芳萱兮心不歇。憫秋草之墜露，吊窮崖之飛月。聞哀猿之一鳴，憂人宿昔兮生白發。
太古厥初，遺文闕矣。書祖二典，聿陳五教，唐、虞之訓，曆代宗焉。孰同理而不休？奚同亂而克韙？皇唐之興也，道積四聖，時將百年，澤浸生人，自根流葉，孝和晏駕，嗣子幼衝，凶臣嬖女，蹙弱王室，人甚崩角之危，朝深綴旒之歎。賴天獎忠勇，大戮鯨鯢，尊文廟而安神，清帝宮而待聖。少主奉天命以至禪，皇上拒天命以固違，群公卿士胥進曰：「陛下孝弟之至，曆數在躬：處儲闈有讓元子之德，居藩邸有辭太弟之高。六合欣戴，三靈允協，為天下君，其誰與讓？」皇帝義不得已，曰：「籲！所憂之長也。」迺被帝服，陟元後，延群臣，見兆人。是日也，景雲至；茲歲也，戎狄來。其尤祥極瑞，雜遝異類，蓋玩狎而不記矣。上方謹庶務，覽眾則，履乾乾，懷翼翼，遊道德之靈囿，從鸞鷺之珍群，視天下之所不見，聽天下之所不聞，帝典皇綱，於斯備矣。宜定郊報之禮，革封禪之則，答神貺，揚元德，不然者，則二宗無類帝之壇，五嶽無省方之館矣。若夫湯頌傳於考父，文什著於周公，臣子之誌，不可闕也。敢作頌曰：
天祚聖唐，啟我明主。大哉皇帝！與天同矩。天乎蓋之，地乎載之。陽和化育，懷生賴之。孝乎惟孝，告成於天。靈壇神嶽，思皇嘏焉。皇哉皇哉，胡可舍旃？大君受命，景雲來翔。流天汛日，爛漫成章。稽諸瑞典，昔祚軒皇。而今表聖，土德以昌。西戎遠國，畏君之靈。古稱即序，今迺來庭。帝女是降，其從如星。天人偃革，以迄太寧。北胡狙獷，狃於征伐。帝初曆試，護彼窮發。懷我好音，稽顙天闕，遐哉大同，天子之功。
日告帝符，王起乘土。重光五色，四方之主。或抱或戴，氣華暉嫵。大明經天，豈忘忠輔？△月重輪皇帝臨潞州，景龍元年七月十有四日，夜月重輪。頌曰：
維帝潛德，受天眷命。月之重輪，示我金鏡。璧彩內澈，環規外映。君心用明，神道協慶。△赤龍
皇帝臨潞州，景龍二年四月二十五日，廳事據案假寐，百姓白鶴觀道士宋大辯等三十餘人，同見赤龍在案。頌曰：
聖寐無體，神融氣渙。蜿然赤龍，垂首據案。昔有王媼，預睹興漢。今此潞人，亦兆靈觀。△逐鹿
皇帝景龍二年二月二十有八日，巡屬縣至潞河。有鹿奔走渡河，水深三丈，帝馳鞭逐鹿，水不及馬韉，應時獲鹿。司戶參軍崔弼隨帝而涉，才入數步，馬溺焉。頌曰：
王者之畋，必有天佐。逐鹿深水，乘躍而過。不失其馳，舍矢如破。後騎沒溺，迺驗靈跡。△嘉禾
皇帝臨潞州，景龍二年八月二十有五日，長子縣界內有嘉禾合穗。頌曰：
靈氣滋液，嘉禾族生。或分九穗，有合雙莖。昔效唐叔，歸功太平。今於曆試，抽此德萌。△黃龍
皇帝臨潞州，景龍二年九月五日，黃龍見於州城東五裏伏牛山南岡。遲留久之，觀者如堵。頌曰：
黃龍土精，五方之長。在田而見，文明厥象。軒圖瑞來，夏匱妖往。惟德可應，恃神難誷。△羊頭山北童謠
皇帝臨潞州，景龍二年九月已後，嚐有童謠云：「羊頭山北作朝堂。」其州南六十裏有羊頭山。頌曰：
熒惑降精，是為天使。會合齠齔，謳謠街市。通賢妙識，采斷來事。山北朝堂，此明天位。△仙洞
皇帝臨潞州，襄垣縣北有仙洞忽然自開，十數裏仙乳靈液，凝膏注玉。頌曰：
憑乘仙穴，應吳建號。襄垣洞開，神亦我報。玉膏滴瀝，石巷幽奧。天將佑之，陰靈啟道。△大王山三壘
《上黨記》：「禹治水而登此山，因名焉。」《魏書》云：「望氣者言其山有天子氣。故太武壘石為三封，欲以厭之。」頌曰：
昔望茲山，當出天子。太武心忌，壓以軍壘。地氣雖廢，河清有俟。三百餘年，聖人方起。△疑山鑿斷
《上黨記》：「後魏太和末，孝文帝自代幸洛，見此山有伏龍，疑而不進，遂斷山東麓以厭之。基斷處猶存，因名疑山。」頌曰：
王命必有，厭勝多無。不徵綠錯，虛役丹徒。舊山伏氣，今聖靈符。魏雖穿鑿，能違天乎？△赤鯉
皇帝景龍三年三月，巡屬縣至襄垣南，齋衒上有赤鯉魚騰躍。頌曰：
龍或魚服，鯉同國姓。躍泉將飛，告我天命。麟昭武德，翼讚興慶。昔去隨仙，今來迓聖。△黃龍再見皇帝臨潞州，景龍三年六月十五日，黃龍再見於伏牛山。頌曰：
蜿蜿黃龍，既見將躍。氣動雲繞，精流電鑠。文明剛健，嫵媚纖弱。萬物睹焉，聖人其作。△紫雲
皇帝臨潞州，景龍三年九月九日，與群臣壺口山界坐。其時東北有紫雲翩翩而來，光彩照日。明日，上黨縣丞王敬賓等白刺史劉懷一，並啟皇帝，請上狀奉教，不許。頌曰：
天臨壺口，露座山眉。紫雲來覆，如蓋如帷。畢景不滅，含風自持。一人有慶，兆人賴之。△李樹
皇帝臨潞州，延唐寺有李樹連理，皇帝親如驗見，今禦書額焉。頌曰：
李興帝族，寺榜延唐。異枝同幹，雙名合祥。花轉瑤萼，子綴珠光。本支百代，永永蕃昌。△神蓍
皇帝臨潞州，景龍三年九月十有五日，召百姓韓擬禮著筮。卦未成，而一蓍翹立，擬禮曰：「此天人之瑞。」洎帝踐祚，授擬禮遊擊將軍長上折衝，頌曰：
纖纖靈蓍，下有伏龜。天生神物，以決狐疑。一蓍特起，自天立之。無卦之卦，告帝之期。△金橋
金橋在潞南二裏，常有童謠云：「聖人執節度金橋。」皇帝景龍三年十月二十有五日，由此橋朝京師。頌曰：
出郡二裏，橫路金橋。聖人南渡，駟馬西朝。運及誅呂，時當煥堯。卻尋後事，一合童謠。△紫氣
皇帝臨潞州，景龍三年十月二十有五日還京後，州內所居寢堂，上有紫氣，七日不散。頌曰：
王往京國，傾城戀惋。紫氣浮空，七日不散。斐窗戶，輪囷台觀。都人係心，瞻仰雲漢。△大人跡
皇帝從臨潞州還京後，其宅內及州街並有大人跡，長二尺五寸，自東而西，布武相繼。頌曰：
百神從王，一舉西適。眾觀空廨，連步雲跡。躡似郊媒，痕同雷澤。曠古奇事，存乎帝籍。△神人傳慶
皇帝唐隆元年六月二十日夜除妖孽後，其明日，州佐吏索崇嗣於州南門外聞空中有人云：「臨淄王誅韋氏，相王得天下。」其崇嗣告長史裴思，裴思以妖惑罪之，禁錮累日，逢其月二十一日赦到獲免，案牘猶存。頌曰：
天帝下席，承韋幹命，王赫斯興，撥亂反正。擊凶尊主，一麾大定。神人相歡，蚃傳慶。
皇矣上帝，臨下有赫。降監四海，求人之瘼。籲彼隋煬，其政不獲。眷我高祖，此惟其宅。天輔皋陶，明刑弼教。道尊老氏，同元體妙。仁表四乳，明融獨照。隨父托心，史良辯貌。高祖誕靈，神光夜耀。天妹作合，日兄夢紹。祚生文帝，膺運會昌。首唱高祖，騫飛晉陽。萬夫一心，元戎啟行。火旗炎炎，雲鳥洋洋。五星迓帝，萬國謳唐。天綱恢疏，王師節制。威惟連戮，老生摧斃。山祇引軍，河龍渡帝。渭倉散積，離宮弛閉。關輔來蘇，遠方鹹惠。長安宮室，上法太微。隋遷寶鼎，唐在璿璣。仗入雙闕，詔出九圍。三靈協載，百祿同歸。帝謂太宗，表正封略。濤蕩飆掃，霆馳電鑠。劍不摧鋒，弩無再廣。西平汧隴，東取河洛。杲密德充，頭懸麵縛。北走獯鬻，南達蠻荊。遼碣作乂，梁岐底平。風動神行，海隅蒼生。莫不來庭，於昭義堂。誓眾資始，天命所起。於胥頌美，維予小子，夙夜敬止，於戲皇王！緒思不忘。
惟開元十有一祀正月，皇帝展義於河東，挾右太行，留宴上黨；整兵耀武，入於太原，設都建頌，以崇王業；南轅汾脽，祈穀後土，天清日朗，神歆如；三月庚午，飲至長安，六軍解嚴，四方和會。邇觀法象，遐詠德澤，大虞巡之典修，美漢祠之禮舉，人心翕而一變，神物效而無方。於是邠王臣守禮、寧王臣憲、申王臣撝、岐王臣範、薛王臣業獻書於內，開府儀同三司臣璟、尚書臣睃、臣象先、臣頲、禦史大夫臣漼抗疏於外，僉曰：「陛下受天曆數，稽聖典謨，道貫三靈，仁育萬類。掃陰沴而睹日，開辟之功也；尊文考而禦天，帝王之孝也。天以陛下為子，人奉陛下為君，萬殊之福，斯應畢臻，三代之風，頌聲鹹作。今潞人懷代邸，詠泗亭，采聖崖，延元石，將表潛龍之館，勒啟聖之圖，勤亦至矣。陛下推而不報，其何以下塞眾望，上對神庥哉？臣聞天之所啟，人之所戴，必憑睿聖元懿之德，元命貞符之紀。功業見乎變，德施加乎時，德厚者施溥，功元者應速。或階晦以彰，或由難而昌，蓋生春德之謂天，授其時之謂命，天有成命，其可沒乎？陛下昔居是州也，紫雲在天，神光照室，白鹿來擾，黃龍上昇，隴出仙洞而神魚躍，山開禪穴而靈鍾韻，謠言合讖，巨跡引途，嘉李傍連，神著自起。當此時也，金石豫變，獄頌先歸，政殷六府，人重五教，陶無窳器，漁有讓泉，神而化之，人不知力。昔龍負圖而大舜登，狼銜鉤而後殷昌，元圭錫於夏禹，赤伏歸於漢光：應運協符，希代稱寶，未有窮祥極瑞，俶儻環異，如今之至者矣。若元貺集而不彰，則神心不悅；鴻業成而不讚，則祝告無聞：是掩天庥而蓋聖德也，臣子之罪，將何解焉？願聽潞人，以揚丕烈。」帝曰：「往者中宗違人，國步維艱，天祚我唐，大命集於睿宗大聖真皇帝。朕畏天將命，不敢怠遑，其乾符坤珍，皆先聖之餘福，朕何力之有焉？然重違昆弟公卿之請，抑心敬從，無為虛美，重朕不德也。」群臣遊聖，蕩莫能名，約乎舊史，敢頌成績。辭曰：
帝德廣運，迺聖迺神，天祚聖兮。唐雖舊邦，其命維新，再受命兮。帝初正人，降居上黨，天下往兮。黃龍晝見，攀天而上，九五象兮。帝適於野，紫雲之下，求必在兮。帝寢於堂，變龍有光，觀者駭兮。天跡星謠，木連蓍立，總神異兮。靈鍾化穴，縞鹿赤魚，何詭異兮？上天無聲，托類附形，覺悟人兮。聖皇齋粟，在得戒失，昭事神兮。皤皤潞老，樂我王道，愛舊宮兮。赫赫頌功，與天比崇，攄無窮兮。
皇帝六葉開元神武皇帝再受命致太平，迺封岱宗，禪社首，鑿石紀號，天文煥發，儒臣誌美，立碣祠壇。曰：厥初生人，俶有君臣，其道茫昧，其風樸略。因時而炊起，與運而紛落，泯泯沒沒，無聞焉爾。後代聖人，取法象，立名位，衣裳以等之，甲兵以怛之，於是禮樂出而書記存焉。反其源，致敬乎天地；報其本，致美乎鬼神：則封禪者，帝王受天命告成功之為也。閱曩聖之奧訓，考列辟之通術，疇若天而不成，曷背道而靡失？由此推之，封禪之義有三，帝王之略有七。七者何，傳不云乎，道、德、仁、義、禮、智、信乎？順之稱聖哲，逆之號狂悖。三者何？一，位當五行圖籙之序；二，時會四海昇平之運；三，德具欽明濰姮之美：是謂與天合符，名不死矣。有一不足，而去封禪，人且未許，其如天何？言舊史者，君莫道於陶唐、虞舜，臣莫德於皋陶、稷、禼，三臣備德，皆有天下。仲尼敘帝王之書，係魯秦之誓，明魯祀周公用王禮，秦承伯益接周統：孔聖微旨，不其效與？然秦定天下之功高，享天祿之日淺，天而未忘庭堅之德也，故大命複集於皇家。天之讚唐，不惟舊矣，其興之也。
元靈啟迪，黃祇顧懷，應歸運之義舉，撫來蘇以利見，也無放夏之慚，武也無伐殷之戰。高祖創業，四宗重光，有德格天漏泉，蒸雲濡露，菌蠢滋育，氤氳涵煦，若天地之覆載，日月之照臨，溥有形而希景，罄無外而宅心，百有八年於茲矣。皇帝攘內難而啟新命，戴睿宗而纘舊服，宇宙命更辟朝廷始位。蓋義、軒氏之造皇圖也九族敦敘，百姓昭明，萬邦鹹和，黎人於變，立土圭以步曆，革銅渾以正天。蓋唐、虞氏之張帝道也，天地四時，六官著禮，井田三壤，五圻成賦，廣九廟以尊祖，定六律以和神。蓋三代之設王制也。武緯之，文經之，聖謩之，神化之，然猶戰戰兢兢，日慎一日，納規誨以進德，遂忠良以代工，講習乎無為之書，討論乎集賢之殿；寵勇爵，貴經明，翼乎鵷鸞之列在庭，毅乎貔貅之師居鄙，人和旁感，神寶遝至，乾符坤珍。千品萬類，超圖溢牒，未始聞記。我後以人瑞為心，不以物瑞為意國王公卿士，儼然進曰：「休哉陛下！孝至於天，政合乎道。前年祈後土，人獲大穰；閑歲祀圓丘，日不奄朔。感祥以祈聖，因事以觀天，天人交合，其則不遠。」意者喬嶽掃路，望翠華之來，上帝儲恩，俟蒼璧之禮久矣，焉可專讓而廢舊勳？群臣固言，勤帝知罪，至於再，至於三，帝迺挹之曰：「欽崇天道，俯率嘉話，恐德不類，敢憚於勤？其撰巡狩之儀，求封禪之故。」
既而禮官不戒而備，軍政不謀而輯，天姥練日，雨師灑道，六甲按隊，八陣警蹕。孟冬仲旬，乘輿迺出，千旗雲引，萬戟林行，霍燐爛，飛焰揚精，原野為之震動，草木為之風生。曆郡縣，省謠俗，問百年，舉百祀，興墜典，葺闕政，攸徂之人，室家相應，萬方縱觀，千里如堵，城邑連歡，邱陵聚舞。其中垂白之老，樂過以泣，不圖蒿裏之魂，複見乾封之事。堯雲往，舜日還，神華靈鬱，爛漫乎穹壤之間。是月來至於岱宗，祇祓齋宮，滌濯靜室，凝神元覽，將款太乙。議夫泰山者，聖帝受天官之宮，天孫總人靈之府，自昔立國，莫知萬數，克外中而建號，惟七十而有五，我高宗六之，而今七矣，非夫尊位盛時，明德曠代，遼闊難並之甚哉！先時將臻夫大封也，累封疆於高岡，築泰壇於陽趾。夫其天壇三襲，辰陛十二，鹹秩眾靈，列坐有次：崇牙樹羽，管磬鏞鼓，宮懸於重壝之內；幹戚釵殳，鉤戟戣戵，周位於四門之外。伐國重器，傳代絕瑞，旅之於中庭；玉輦金轂，翠冒黃屋，夾之於端路。庶官百辟，羌夷蠻貊，褒成之後，讓王之客，序立於禮神之場；旄頭弩牙。鐵馬金鏃，介胄如雪，旗幟如火，遠匝於清禁之野。
於是乎以天正上元，法駕徐進，屯千乘於平路，留群臣於穀口。皇帝禦六龍，陟萬仞，獨與一二元老執事之人，出天門，臨日觀，次沆瀣，宿巉岩，赤霄可接，白雲在下。庚寅，祀高祖於上封，以配上帝，命眾官於下位，以享眾神，皇帝冕裘登壇，奠獻俯僂，葉金奏，佾羽舞，撞黃鍾，歌大呂，開閶闔，與天語，清將信公，奉鬥布度，懋建皇極，勤恤蒼生，昭假乎未兆，禳災乎未萌。上下傳節，而禮成樂遍，福壽同歸，而帝賜神策，迺撿玉牒於中頂，揚柴燎於高天，庶忠誠之上達，若憑焰而駕煙。日轡方旋，神心餘眷，五色雲起拂馬以隨人，萬歲山呼，從天而至地。越翼日，尊睿宗，侑地祇，而禮社首，遂張大樂，覲東後。國風惟舊，無黜幽削爵之誅；王澤惟新，有眚災大齎之慶。不浹日，至化洽於人心；不崇朝，景福遍於天下。然後藏金匱於祏室，回玉鸞於上都，煌煌乎！真聖朝之能事，而高代之盛節者也。
於斯之時，華戎殊俗，異音同歎曰：「兵合多雨，山峻多雲，豈有大舉百萬之師，克期千里之外，及行事之日，則天無點翳，地無纖塵，嚴冬變為韶熹，寒穀鬱為和氣？非至德，其孰能動天如此其順者乎？昔人云：‘自西自東，自南自北，無思不服。’今信‘知聖人作而萬物睹，其心服之’之謂矣！」或曰：「祭泰折主先後，非禮與？」曰：「是禮也，非宜也。王者父事天，母事地，侑神崇孝，無嫌可也。且夫柴瘞外事，帝王主之；丞嚐內事，後妃助之。是開元正人倫，革弊禮起百王之法也。故令千載我末光，聆絕韻，咀甘實，漱芳潤，爍元妙之至精，流不已之淑聲。」
臣說作頌，告於神明，四皇墳而六帝典，雖吉甫亦莫能名，徒采彼輿人之詩曰：大矣哉！維天為大，惟皇則之。率我萬國，受天之祺，子孫百代，人神共保綏之雲爾而已矣。
