敘曰：經天地，揭日月，文之義也；掌邦籍，出王命，位之崇也。本乎言行，君子之樞機；成乎易簡，賢人之德業：則徐公其人也。昔公奮明哲之姿，當高宗之盛，天保大定，俊乂用彰，而光耀天台，雲飛綸閣，文敏以暢機務，稽古以析嫌疑。禮樂政刑，擇三人之令典；典謨訓誥，有唐虞之遺風：較然於庶績者，可得而聞也。其嘉猷讜言，沃心造膝，滋液內潤，精微外密，混成於元象者，不可得而聞也。
公諱齊聃，字將道，姓徐氏，東海郯人也。遠祖偃王，基仁義於上代；嚴考孝德，濟宏美於近世。公始以宏文生通五經大義，發跡曹王府參軍右千牛兵曹潞王府學崇文館學士兼侍皇太子講，又芳林門修書。於時中朝碩老，下國英雋，皆忘年請交，不遠來謁，望其路者，若晨風之赴北林；得其門者，如眾山之仰東岱。公不樂趨競，雅尚退謐，深以椒房之家，聲名太甚，求為外職，出宰桃林。未下車，敕改沛王掾，終歲選擬司績員外司議郎。並不就，乞補雲陽令，到官累日，詔除司城員外郎，迺遷西台舍人，其為政也，如始雲爾。初公幼而殊異，八歲工文，太宗聞其聰明，召試詞賦，錫以佩刀金鞘，稱曰神童。及中年，高宗嘉其道優，悉命皇子受業，訏謨帝采，許以國鈞，故公備更潞、沛、豫諸王侍讀，上之在周邸也。公嚐來誨詩焉。夫然，集虎觀之書，承龍樓之問，二宗之代，矯首辭林，四王之門，從容經席：非有海山之藝，溫良之德，儀形以孚，柔嘉維則，其孰能發揮聖智，啟迪天人者乎？鹹亨元年出為蘄州司馬，二年坐事徙於欽州。夫君子大守道而小守位，汙隆隨時，屈伸以義，去令尹而不慍，失司寇而遂行，蕙蘭敗不為不芳，日月蝕不為不明。姑務忠信，何陋蠻越？優遊欽江，歲餘而沒，春秋四十有三。惜乎不登宰衡，以平天下，天夭是<疒豕>，命也歟？既而慶隆嗣子，返公孫之柩；德施後王，拜先師之爵。上元三年某月，歸葬於少陵原。中興神龍元年，贈泗州刺史，褒賢追遠，念道尊師，聖人之禮也。
議者以公考果州府君高學才華，香名省闥，武帝賢妃姊也，大帝婕妤妹也；公既高步掖垣，子又踐修舊職，同生標藻於鸞殿，重世含章於鳳池。自班姬父兄，文雄漢室；左思女弟，詞蔚晉宮；悠哉二族，徐氏三矣。才難不其然乎！凡是好文之君，賞音之士，公之逝也，豈不慨然閱青簡而存淩雲之氣，操朱弦而想流水之屬哉？厥子曰堅，景龍中加金章紫綬，行禮部侍郎，得以命卿之祿，奉蠲潔之祀。無念烈考，樹之家風，迺刊石立頌，將以識往行，攄無窮，使本支百代，不忘先人之不隕其名也。其詞曰：
王言惟令，中禁是司。帝嘉文父，曰汝宜之。終溫且惠，習禮明詩。長裾傳道，大筆修辭。鴻業潤色，元黻緝熙。昊天大戾，君子明夷。蒼梧啟手，涅而不緇。中興受命，逝者無追。靈符泗水，崇贈先師。仿像精魄，丕承聖期。教近子貴，榮躋父慈。學嗣三葉，才俱一時。春秋孝享，霜露深思。後之視昔，斯文在茲。
有齊黃門侍郎范陽盧公，諱思道，字子行，涿州人也。其先薑姓，世胙東海；別為盧氏，家於北燕。自漢世中郎將植至侍中陽烏徵君之子，稟天靈傑，承家令軌，清明虛受，磊落標奇，言不詭隨，行不苟合，遊必英俊，門無塵雜。至於求已勵學，探道睹奧，思若泉湧，文若春華，精微入虛無，變化合飛動，斯固非學徒竭才仰鑽之所逮也。事齊曆散騎侍郎，以文翰直中書，中廢複進，至給事黃門侍郎，待詔文林館。武平末，天子總兵禦寇，太子監國於晉陽，公留綜宮朝，兼典樞密。及皇輿敗績於外，而百寮蕩析於內，公節義獨存，侍從趣鄴，告至行賞，授儀同三司。入周除禦正上士，定省歸郡，郡人祖英伯作難，公脅在其旅。幽都既平，玉石將燎，賴元帥宇文公舉，以舊有令聞引謁，因命草露板立就，駭其麗，異其敏，釋於齊斧之下，揖於群士之上，除掌教上士。隋高祖為丞相也。遷武陽太守，以母老乞解職，優詔許之。後複徵為散騎侍郎，奏內史郎事。隋開皇六年，春秋五十有二，終於長安，反葬故裏。凡更臣三代，易官十七，再降一免，二去職，八平除，擢遷者四而已。
公處屯安貞，賦詩穨飲，視得失蔑如也。臨難無懾，在黜無慍，危不去主，仕不違親，休明有賓禮之盛，顛覆無淪胥之禍：其大雅者歟？夫禮儀損益，公能言之，故與熊安生詳定齊禮；三墳五典，公能讀之，故與薛道衡侍學儲後。公國華人望，光照鄰邦，故所居之朝，應對賓客，修詞抗議，允執其中。故青瑣黃縑，異代鹹掌，大名之下，豈誣也哉？昔仲尼之後，世載文學，魯有遊、夏，楚有屈、宋，漢興有賈、馬、王、揚，後漢有班、張、崔、蔡，魏有曹、王、徐、陳、應、劉，晉有潘、陸、張、左、孫、郭，宋齊有顏、謝、江、鮑，梁陳有任、王、何、劉、沈、謝、徐、庾，而北齊有溫、邢、盧、薛：皆應世翰林之秀者也。吟詠性情，紀述事業，潤色王道，發揮聖門，天下之人，謂之文伯。於戲！國有校，家有塾，祿位以勸，風雅猶存，然千數百年，群心相尚，竟稱者若斯之鮮矣，才難不其然乎？然則飛黃虛騁，百轡遺路，鷦明天運，萬翼無階，文士擅名當時，垂聲後代，亦云乎才力之絕眾故爾。開皇以來百三十餘載，天讚唐德，生此多土，公之玄孫曰藏用，濟美文館，重祿黃門，永惟衣冠子孫。邑裏多改，先人封樹，歲久將平，迺假詞菲才，刊石表隧，庶乎涉齊地者，不薪柳惠之隴；過邢山者，無惑子產之墓。至矣乎！盧氏之子，其用心也遠矣。銘曰：
彧彧黃門，實天生德，才蓋一世，榮聞四國。文王既沒，文在人宏。公為宗匠，當朝與能。龍躍春霽，鳳鳴朝昇。或頌或變，或雅或承。理以神合，聲以妙徵。高視睢渙，與君代興。人之雲亡，十有一紀。斯文未喪，施於孫子。新作豐碑，德音不已。
君諱亶，字道一，中山無極人也。昔胡公紹舜，奄有大邦，楚子縣陳，逃威樂土。當烈王之王也，有陳通奔周，王以為忠，將美其族，言舜居陶甄之職，命為甄氏。錫姓因生，如堅之讀，形聲轉注，以真為音。處則稱劉，明歸晉者以異；變而為郭，蓋承虢者有馮。通之裔邯，仕漢為太保大司馬承陽侯。邯十六代而生鸞，仕齊為太山太守司隸校尉無極縣伯，撰《笑道論》行於代。鸞生隋汾州刺史族，族生隋沁州刺史紹，紹生隋新市令協，協生單於大都護府錄事參軍，贈宋州刺史封。惟祖惟曾，在商在夏，世濟其美，永觀厥成。
君即宋州府君之第四子也，博綜經史，脫略流俗，情之所遺，對咫尺於千里；氣之的重，輕百金於一諾。曰興曰比，階應、劉之閫奧；或草或真，藏鍾、張之筋骨。譽滿鄉曲，聲聞闕庭，天後臨朝，再加辟命，皆辭以親老不赴。逮疾革易簀，骨立廬墓，複有制徵焉，刺史獨孤莊率府僚敦喻，起於墳左，迺授左金吾中候。生盡其養，豈違親許人？沒盡其哀，方委身徇國。或用或舍，有以見大君之仁；時止時行，有以觀大孝之節；君臣之際，其遠矣哉！尋除左千牛長史檢校武始軍長史，攝右台侍禦史兼靈武道行軍長史，攝右屯衛郎將副臨洮軍使，轉右驍衛右郎將，為臨洮大使，拜蘭州刺史兼榆林臨洮等軍大使，除夏州都督兼鹽州防禦使，徵授幽州都督，衣之以紫，攝禦史中丞，為河北軍州節度大使。君政成周月，惠則在人，患是緩風，表以去職。未幾，複除夏州都督，屬山戎矯虔，俶擾王略，兵落天上，思回行以出奇；虜墮計中，守便宜而未進。時以為逗遛，貶撫州刺史，朝廷明此舉也，未到官，遷廣州都督兼嶺南按察五府經略討擊使。春秋五十有七，開元五年七月二十八日，終於官舍。以某年月日，歸葬於恒陽之王公山南原，不忘本也。
君三承辟命，再攝憲曹，八典戎旅，五司藩翰。事之去就，所歸必執其中；職之高卑，為政各當其選。觀夫果於事，喻於義，下學而上達，強立而知類，畏克厥愛，道無常師，有商也之文，有求也之藝。習禮必本，飾之以菁華；積行必崇，茂之以枝葉。以此探賾，則投刃皆虛矣；以此效官，則操刀必割矣。是故群士之所鞅掌，而君之所綽約。常情之所戚戚，而君之所蕩蕩。由是言之。搶收榆之與海運，鳴琴之與星入，從可知也。惜其誌懷慷慨，雅多大略，援桴作氣，有七縱之能，孤劍無前，當萬人之敵，竟不得橫絕漠，騁雄算，刮狼望之祲，鏡乎太清，卷瀚海之波，靜而可掃；駸駸之足，受羈騏驥之途，堂堂之貌，不畫麒麟之閣。彼哉彼哉！有遺恨矣。其孤某等，望兮不至。求兮不得，永懷揚名，庶慰罔極。銘曰：
有鰥在下，陶複河濱。元女作合，相攸於陳。楚為不道，祚以永淪。周寵忠節，氏以初因。丕惟承陽，致君論道。施及無極，建家載考。彼汾彼沁，伊時之寶。宰兮牧兮，亦孔之好。積慶潛演，俊乂挺生。標格磊落，氣誌清明。八司戎事，厥謀有成。五刺方伯，厥政有聲。山有杞梓，工思其度。國有孫吳，君思其略。棄德珠浦，遺氛沙漠。惜哉不當，今也可作。恒嶽臨北，滹沱注東。仁不忘本，孝亦令終。壽堂盤薄，牧子充窮。勒美鬆隧，穆如清風。
公諱威德，字某，曰葛氏，京兆涇陽人也。其先嬴姓，咎繇之後，夏有葛伯，氏族興焉。寧陵之傍，尚傳侯國；綏山之下，獨有仙祠。嬰則威伏五城，龔則績稱二縣，鴻臚秀於吳會，散騎崇於晉景：在其子孫，是宜繁羨。公生而開朗，長而英拔，非因馬、鄭之學，動合《禮經》，不待孫、吳之書，暗同《兵法》。有拳勇，尚氣概，顧眄棱華，風神都爽，五馭善於東野，六射勁於西霜，少以嫖姚之才，入光供奉之選。禦橋驂駕，犯清蹕而不驚；輦道啼烏，應鳴弓而自落：便蕃左右，星歲重深。賜上柱國，拜元城府左果毅。天下大定，李廣之用無施；雲中薦賢，馮唐之言已老。春秋六十五，神功二年某月，終於洛師，槁殯邙阜。夫人太原郡王氏，夫人郭氏，實生大將軍福順。一見聖主，再紐乾綱，重位冠乎北軍，茂功茂乎南史：故象服臨祭，魚軒以朝。天子深嘉，歎馮勤之母；群公列拜，賀虞潭之親。享年七十五，薨於京兆之三真裏。公愛敬奉親，軌則可移於後代；義方訓子，福祿來及於先人。葬有日矣，迺下制曰：「禮著飾終，情惟悼往，詢諸前烈，抑有舊章。前在羽林軍大將軍葛福順亡父某，守其謙素，宏此藝能，未展才術，奄從凋殞，而嗣子克家，式昭勳業，既念功以追遠，亦自葉而流根，宜申獎贈，俾慰泉壤，可贈遊擊將軍守右驍衛翊府郎將。」開元九年二月九日，葬我郎將君。前夫人王氏、後夫人郭氏祔焉，禮也。章芾以襚，輅旗在列，廟食備其牲牢，法葬陳其簫鼓：孝慈之道著矣，哀榮之禮畢矣。尋彼平生之事，忽如絕光；係乎碑版之文，永存遺烈。銘曰：
硜硜都尉，角立傑豎。神銳玉劍，氣雄金鼓。六藝爰設，射馭為武。百行雖名，忠信為主。時不兼命，位不充才。善流慶答，身謝榮來。太原棣棣，實惟嘉偶。羽林桓桓，克大其後。
潁川郡太夫人者，諱某字某，雷州大首領陳元之女，羅州大首領楊曆之妻，驃騎大將軍兼左驍騎大將軍虢國公思勖之母也。陳氏家富兵甲，代奠嶠外，夫人誕靈豪右，淑問幽閑。六行天至，不因師氏之學；四德生知，無待公宮之教。原夫陳本媯水，楊承赤泉，九真為郡，良史出乎中國；五馬浮江，僑人占乎南海。兩州接畛，二門齊望，卜妻鳴鳳，擇對乘龍，楊公有聘玉之祥，應嫗獲探金之慶。虢公弱冠昇仕，鞠躬禁闥，正性本乎胎教，剛腸形乎義色。神龍三年六月五日，北軍作難，西華失守，騎入宮壺，兵纏禦樓，公孤劍淩鋒，群凶奪氣，倉卒之際，安危是屬。既立列殊常之勳，遂蒙超次之命，授銀青光祿大夫上柱國宏農郡公，行內常侍，其後改拜將軍。
太夫人是加爵邑，高堂九仞，重祿萬鍾，朝廷美其揚名，州黨尊其遠聽。夫人富而好儉，貴而能勤，身卻錦繡，手親紡績。公每昏定晨省，夫人必誡之忠孝，勸學文武，嚐謂：「汝口稱思勖，當心念其義，父母名之，欲汝三思而勖勵也。」故虢公便習幹戈，漁獵書史，致命伐罪，擒叛獠於百越；寫誠誓眾，破狂蠻於五溪。鬥子弟如使手足，請風雷若應期契。聖朝答高秩於驃騎，酬大封於虢略，豈非以辭第之懇忠，成斷織之明訓？臣節立矣，君恩厚矣，子孝成矣，母慈著矣：備此四者，善孰加焉？抑神道祐心，而人倫興行。詩曰：「母氏聖善。」又曰：「宜爾子孫。」斯實潁川太君之有也。享年若干，開元九年四月八日，薨於長安之翊善裏。先公早世，邱墳故域，古無合葬，禮有從宜。夫以體歸下地，萬里豈殊乎黃壤？魂何不之？雙棺幸同於元室。以其年十一月十六日，招魂祔葬於萬年縣龍首鄉神塵裏，申孝子不忍隔親之情也。恩敕賜錢十萬，絹布皆百段。日磾忠厚，漢武知其母教；馮勤寵貴，世祖稱其母德：克軫天情，頗為連類。虢公生盡其禮，沒盡其哀，嗟垣衒之日逝，懼藏山之夜徙，追鏤碑板，遠貽圖傳。蒸蒸至意，有足感人；悾々信言，固無愧色。銘曰：
陳公舜後，楊侯周裔。去國何人？南遷幾世？酃淥嶂表，珠崖海際。兩族相京，財雄兵銳。猗歟邦媛，亻麗茲國士。友若琴瑟，花如桃李。心契法度，容和慍喜。資敬從夫，移忠訓子。嘉此令子，南溟北歸。於天鶴唳，拔湔鴻飛。朱宮退敵，銅柱來威。國安家寵。魚軒翟衣。子封虢國，五公前宇。母邑潁川，三君舊土。感激榮慶，踟躇今古。高堂夜空，吊客朝聚。龍首山前，前臨灞川。招魂五嶺，合葬三泉。山山邱墓，樹樹風煙。孝碑不滅，慈墳永傳。
四序平分，清秋之氣勁；五方異俗，崆峒之人武：故隴上多豪，山西出將。其有雲龍鹹召，星象特生，金鼓登壇，隱如敵國，麾幢指塞，自比長城：得之於太原公矣。公諱知運，字逢時，其先太原著姓，今則晉昌人也。本乎文王之弟，是為虢叔，虢或雲郭，因而氏焉。自燕昭尊隗以築宮，漢祖封亭以列國，其侯於陽曲，宅彼太原舊矣。亭之元孫友，從太原徙隴西，昭帝分隴西置西平，郭氏又為郡之右族。友之昆孫武威太守憲，憲之猶子散騎常侍芝，俱有名跡，見於魏晉，則晉昌諸宗，散騎之後也。爾迺一門連譽，時人號曰三儒；四海齊名，天下謂之八顧：光祿派分於馮翊，廷尉世茂於潁川。孝則天錫釜金，忠則帝章冕服，仁則猛獸不害，信則童兒不欺：豈直介休見有道之碑，洛陽聞立德之傳而已！曾祖欽，瓜州大黃府統軍上柱國。祖才，朝議郎瓜州常樂縣令上柱國。父師，朝散大夫上柱國，贈伊州刺史。磧鹵之地，戎馬生郊，業戰鬥而弘勳，仕州縣而為達。啟莫京之繇，福不在於其身；積無聲之善，應必流於後嗣。
公太白之精，雷泉之靈，膺家之禎，為國而生。身長七尺，力能扛鼎，猿臂虎口，虯鬢鶚瞵，射穿七劄劍敵萬人。子卿路逢，遙識將軍之相；唐舉一見，足辨封侯之骨。解褐，以善戰授昭武校尉秦州三度府左果毅。以敗敵北庭，加遊擊將軍沙州龍勒府折衝兼右金吾郎將瀚海軍副使，尋改朝散大夫伊州長史伊吾副使。以軍累破虜，即授其州刺史，進當軍經略使。朝廷以未愜前除，且有後命，遷本衛中郎將，仍舊為州軍使。默啜之寇北庭也，公奔命解圍，軍聲大振，加雲麾將軍右武衛將軍，封介休縣開國公，食邑二千戶。開元二年，吐蕃入隴右，掠牧，公兵以奇勝，寇不複蹤，積甲山齊而有餘，收馬穀量而未盡。歸功廟算，朝議多之。拜右羽林將軍持節隴右諸州節度大使兼鄯州都督河源軍使。鎮西陲信國之藩屏，坐北落亦王之爪牙，故入奉期門，而出分閫寄。於是料敵無備，閑其師老，潛軍一舉，大俘九曲。鎖甲文劍，僰馬犛牛，既獻戎捷，遂頒朝賜。迺兼鴻臚卿，攝禦史中丞，改封太原郡開國公，加前食邑三千戶。執憲總軍，典屬乘障，增爵益邑，遇厚恩深。俄而六州群胡，相率大叛，命公統隴右之騎，濟河曲之師，鋒鏑爭先，玉石俱碎。拜左武衛大將軍，授一子官，賜金銀器百事，雜彩千段。班師臨洮，遘茲虐疾，嗟乎！匈奴未滅，宿誌不申，生也有涯，死而猶視。開元九年十月二十二日，薨於軍舍，春秋五十有五。蕃夷邊鎮，血麵椎心，悲慘風雲，號動山穀，豈非良將視人如子，人亦視猶父乎？皇帝閔焉，詔贈涼州都督，米粟五百石，錦帛五百段，命都水使者張景佚備物護葬，遵朝典也。
惟公氣猛而性和，量寬而精銳，沈謀可以掩蓍蔡，雄斷可以奪鬼神：故常糟粕韜鈐，芻狗風角。然其樹恩結信，立威用武，烜赫如風濤，蕩震如雷雨，戰必克，攻必取。每有奏謁，上特稱歎：「孝文之得魏尚，虜不足憂；太祖之見郭嘉，知成吾事。」前後錫錦衣寶帶，文馬素女，爛其盈門，長鳴在廄，感知己之主，陳必死之力。皇情西顧，則九羌釁鼓；詔書北伐，則六夷焚旗：上成聖君之元鑒，下效武臣之素節，其竟也如此！夫為人子，立廟致敬祖考來格，不亦孝乎！為人臣，恢疆禦侮，以勞定國，不亦忠乎！若然者，歸義方於先人，揚令名於後代可也。嗣子英傑，起複定遠將軍左領軍衛翊府中郎將假紫服金章河西節度副大使；英奇，朝散大廈夫前尚輦奉禦；英協，遊擊將軍前京兆勵行府右果毅都尉；英彥，朝議郎前左衛胄曹參軍等；鹹善居喪而過哀，或從王事而奪禮。則知辛賢父子，繼位將軍祭彤兄弟，並參師律去本不戀，達也；而新是謀，權也。嘉此武功，創其宅兆，以十年七月，葬我公太原，夫人敦煌索氏祔焉，禮也。皇上念功以惜逝，厚終以遇存，有詔詞人，為其碑誌。介士送葬，即封征虜之墳；單於入朝，當祭度遼之墓。銘曰：
洸洸將軍，雄略冠群。平西征北，震戎懾獯。亭障臥鼓，屯田饋軍。仗此白刃，致彼青雲。郭侯宴喜，既多受祉。元牡黻衣，清廟蠲祀。鼎食金奏，炮鱉膾鯉。既來不庭，有嚴天子。流沙博望，羽林飛騎。河曲回兵，臨洮舊防。手握金節，魂沈玉帳。千里送喪，三軍淒愴。詔葬禮崇，恩碑底豐。生為神將，死為鬼雄。身世一滅，榮華萬空。祁連之墓，長旌武功。
公諱叔瑜，字思瑾，曰魏氏，钜鹿曲陽人也。考太師鄭文貞公，致君皇極，配神清廟，故祖德胄係，敘於太宗之先碑矣。公生育慶緒，天然炳胎教之姿；少長德門，日用成躬率之化。性盤於孝友，習狃於禮樂，俯仰中則，從容蹈道。加以專精好古，旁通多藝，聖人之所誌，聞一而反三；君子之所能，舉十而知九：與同生璘琬，知名當代。始以門資補左千牛，轉洛州司兵司議郎職方郎中太子洗馬，出為懷州長史，曆慶、慈、儀、豫四州刺史。春華韡於兩宮，時雨零於四郡：觀風之使，所在聲聞；變雅之老，到今遺詠。其年，春秋五十有一，終於豫州，葬於舊域；夫人太原王氏祔焉，禮也。議者以公不避強禦，有昭子之政事；不為皎厲，有康子之隱德；虛已尚賢，有文侯之樂善；重諾分急，有信陵之高義：人鮮有一，況兼四乎！公賦入封君，妹歸帝子，車馬無戚之盛，衣服有儒者之節：儉而得禮，富而無驕，此蓋奉先之素履也。公善於草隸，妙絕時人，以筆意傳次子華及甥河東薛稷，世稱前有虞、褚，後有薛、魏，此又貽訓之餘美也。嗟夫！公學埒向、歆，操齊固、變，若天假三壽，朝登六事，則鄭之桓、武可尋、漢之韋、平一揆。而年近知命，位止方州，落鵬翼於半霄負天之力莫展；頓龍媒於局路，追風之勢斯畢：九原不作，誰將與歸？二子獻、華，追完先德，俾餘作頌，以尉罔極。銘曰：
昂昂豫州，毓粹含道。欽若古訓，思文烈考，於穆烈考。維國之師。公承丕構，思皇纘之。發軫台閣，風流榮問。建麾千里，澤滂四郡。位未充德，命不遂才。彼蒼孤善，謂之何哉？子孫必複，邱封永久。穆如清風，振芳厥後。
珠玉無遠而登輦輅之飾，寶也；鬆栝無幽而入殿堂之構，才也；物貴其用，人亦如之。撥川王論弓仁者，源出於匹未城，吐蕃讚普之王族也。曾祖讚，祖尊，父陵，代相蕃國，號為東讚，戎言謂宰曰論，因而氏焉。公有由餘之深識，日磾之先見，陋偏荒之韋毳，慕上國之衣冠。聖曆二年，以所統吐渾七千帳歸於我。是歲，吐蕃大下，公勒兵境上，縱諜招之。其吐渾以論家世恩，又曰仁人東矣，從之者七千人。朝嘉大勳，授左玉鈐衛將軍，封酒泉郡開國公，食邑二千戶。《周語》曰：「犬戎樹敦，守終純固。」今其俗獷而輕死，其法折而不撓，故前代無降人，中土無僮仆。自公拔身向化，首變華風，澤潞之間，始見戎州矣。若夫河南胡苑，牧所利，每歲冰合，虜騎是虞，中軍必謀於元老，亞將因選於時傑。神龍三年以為朔方軍前鋒遊奕使，景龍二年換右驍騎將軍，開元五年兼歸德州都督，使皆如。八年遷本衛大將軍，斧餕方節度副大使。公之理兵也，堅三革，利五刃，偶拳勇，齊足力，信賞罰，分甘苦，六轡如手，千夫一心。接獯獫猶蚊蚋，臥沙塞如衽席，薦居露食，垂二十年。雨畢而成師，冰泮而休卒，寒風入於肌骨，夜霜出於須鬢，人不堪其勤，公不改其節。
韓公之建三城也，公洗兵諾真之水，刷馬草心之山，以為外斥，而版徒安堵；鄭卿之和默啜也，公授館李陵之台，致饔光祿之塞，以為內侯，而賓至如歸。九姓之亂單於也，公四月度磧，過白檉林，收火拔部帳，納多真種落，彌川滿野，懷惠忘亡，漠南諸軍，韙其計也；降戶之叛河曲也，公千騎奮擊，萬虜奔走，戡翦略定，師旅方旋。而延陁夾跌複相嘯聚，上軍敗於青剛嶺，元帥沒於赤柳澗，公越自新堡，奔命冠場，贏糧之徒，不滿五百，凶醜四合，眾寡萬倍，公殺牛為壘，啖寇為餉，決命再宿，衝潰重圍，連兵躡踵，千里轉戰，合薛訥於河外，反知運於寇手：朔方諸軍，壯其戰矣。斫摩之奔也，邀於黑山口，覆其精銳；布思之背也，追至紅桃帳，掩其輜重。乳泊之會，刜蘭池之狂胡；木盤之役，縲方渠之逋寇。凡前後大戰數十，小戰數百，算無遺策，兵有全勝。是以六狄逃遁，三垂乂寧，聲暴露於天下，業光華於代載：信皇威之所加，亦武臣之力也。
故錦衣寶玉，允答戎功；甲第良田，丕承錫命：語其智效，未甚優寵，黃頭黑齒，比價齊名。積戰多瘡，累勞生疹，恩命尚藥，馳往診之，晉豎已深，秦醫無及。十一年四月五日，薨於位，享年六十。制贈為撥川王，稱故國，誌其本也；太常議諡曰忠，由舊典，昭其行也。長子盧，襲官封，繼事業；次子舊久，特拜郎將。十二年四月，詔葬於京城之南，懷遠人也。太常鼓吹，介士龍旆，虎帳貔裘，封犛殉馬，吉凶之儀舉，夷夏之物備。長安令總徒以護事，鴻臚卿序賓以觀禮，哀榮之道極矣，君臣之義厚矣。有命國史，立碑表墓，吾嚐同僚，敢昧遺烈。銘曰：
黃河接天，青海殊壤。舉世安俗，拔俗誰放？倬哉論侯，利有攸往。奮飛橫絕，搏空直上。以眾款塞，因敵立勳。吐蕃萬戶，吟嘯成群。精感天地，氣合風雲。既封酒泉，迺位將軍。朔方陰塞，直彼獯虜。帝命先鋒，闞如虓虎。山北加灶，漢南擊鼓。十數年閑，耀國威武。我有師旅，將軍鞠之。我有邊，將軍育之。柳澗亡師，一劍複之。蘭池叛胡，三戰覆之。武節方壯，朝露不待。王爵送終，宿恩未改。時來世去，人物如在。銘勳諡忠，以告四海。
孝足動天，義堪變地。河中見三州之姓，炳彼精誠；南亭聞再逢之母，彰茲奇事：不有隱德，曠代誰鄰？內侍高延福者，將軍力士之慈父也。粵自西雲幹呂，東明銜璧，以亡之族，處巷伯之官，而將軍本係馮亭，代家南越，未知父母，來奉宮闈。老而無子曰悲，幼而失親曰苦：調之悲者，笙、磬異器而同音；貌之苦者，秦、胡別狀而共色。從此斷金合要，投漆相受：承順無違，日嚴生乎本性；仁慈匪飾，天屬由乎自我。父子之名既定，姓氏之目因移：大將軍之家，去鄭而取衛；平原侯之室，變郭而從甄：亦猶是也。既而內侍以鴻漸登朝，苒蒻朱紱；將軍以龍樓得主：豔耀金章。其訓子也，溫室之樹無言，車中之馬數對；其事親也，三牲有養誌之樂，百行無匪疾之憂。至矣哉！高氏之子也，以思親之願而展親，以欲報之誠而報德，神明翕而哀懇，荒裔竦而慕義。迺有旁求聖善，提挈炎洲，二紀積離，萬里遙至，音容莫識，涕對茫然，驗七星於子心，認雙環於母臂。而後深傷頓感，若墜穀而登天；蘊怨都作，類愈而睹日。於是盡歡二媼，兼敬三人：均養之恩，鹹不寐於十起；反哺之誌，齊色難於一堂。群公賀虞潭之親，天子歎馮勤之母，此複然矣。內侍事主四朝，曆官七政，專良恭肅，著美綸言，衝謙儉讓，得名朝列。年六十有四，開元十四年，終於來庭裏；明年五月，葬於長樂原。
繼子力士，喪孺慕而加等，葬罄誠而備物：義方之經，鬱為稱首；孝德之傳，今見其人：永惟先恩，追綴餘烈。若夫慈羈旅之稚童，仁也；約詩禮之尊教，義也；貴不居而要避權，禮也；生推心而死有托，信也。仁為德本，義為行先，禮為身宅，信為意田。故仁之報也壽，義之報也樂，禮之報也安，信之報也順：履順居安，乘樂享壽，此四者，生人之偉事，自求之深致者矣。於戲！領賜冠，馳寵勢，偃蹇俗上，煜爚君旁者，豈不思景行高山，慎視前轍？如或少選亡禮，顛沛違仁，瞻言四報，咫尺千里，揚芳樹淑，其不務乎？予固《春秋》之徒也，懲不濫而勸不僭，義重天綱，孝崇人紀，樂諄諄之成訓，善哀哀之克子，不著倚相之書，將受邱明之恥。九原上，千月深，覽碑版，傷知音，有以見古史之心也。銘曰：
高堂樂未散，重壤哀已擗。寶帳吹靈衣，金樽照塵席。苦長夜之易泯，怨寸景之難惜。惜義聲與孝心，萬古千齡傳此石。
君諱某，字某，扶風人也。其先伯益讚禹，中衍禦殷，在周曰嬴，在晉曰趙。上卿以人歸政（疑）將軍以馬服為姓，緝熙乎平通重合，焜燿乎伏波中水。我高祖汾州刺史諱歸歡，我大父鷹揚郎將諱士幹，嚴考獲嘉令諱果：濟美惟舊，冥德於君。君幼而環奇，長有規操，樂道稽古，昇堂睹奧，伯父匡武撫之曰：「亢宗保家，吾有望爾。」悉以先人家牒圖傳付之。入太學，舉明經，補巴西尉，內憂去職。君雙鼒而孤，重集於蓼，因心孺慕，名教同傷。歸次葭萌。江溢毀道，攀需號慟，濤為之卻，蜑人哀之，葺棧而濟。釋服，調襄陽尉，主進魚，家絕鮮食。州將魯王俾盤二白魚，時其亡也遺之，夫人以辭，君還拜受。使複，王曰：「非惟是夫，又亦賢婦。吾嚐其一，得其二善焉。」長史盧幼孫悅是獎也，舉君清幹有聞，授清城尉。未往，且有後命，為河西營田判官。物土穡人，槁穀洋羨，皇揆其懋，考績登焉。程務挺之軍靈夏也，谘君運籌，乘遞入幕，獲虜數百，欲剿罄之，君諫曰：「王者之師，將德是以，討叛惟武，攜遠在寬。搏牛之虻，不可破虱，未擒伏念，何逞累囚？」迺止。
師歸，策勳上柱國，改溫縣尉。永淳阻饑，廣提中外，絕甘分少，約己周人。既喪好逑，室無嬖禦，夫人張氏，詹事丞師寂之女也，敬事皇姑，能佐君子，娠有胎教，宗如樂諧，前誌之美，多所闕載。絳郡夫人王氏，則天聖後姑之女子，而夫人之母也，嚐曰：「婦則女訓，吾女有焉。」享年不永，元發殂落。先時君之伯姊歸宗，夫人推居廨寢事之，而躬處下室。及亡，設几筵於正寢，惟明靈以女公之故，憑巫通夢，屢寢為辭，舉家懇啟，久而後定。噫！生則盡禮，死而知讓，殆其神不昧乎！溫秩滿，轉洛陽尉，當周之興也。版都社，澤郊廟，粹紛嶽，僎明堂，京轂回回，日不暇給。又敕君專總徒匠，凡三百有餘旬，蘊勞成疾，聃憂損壽。永昌元年孟夏辛卯，卒官，春秋五十有七。帝用悼之，贈朝散大夫，旌淑紀庸，禮也。
龜玉在山泉為國寶，以其靈與瑞；君子居下位而上達，以其名與義：夫是之寵，有由也哉。葭萌之戚，昭其孝也，陽侯息浪，異類胥感；襄陽之饋，識其潔也，德形於家，聲聞於外；塞垣之讜，植其仁也，眾俘賴全，將不為暴；重屋之役，底其勤也，沒而益榮，朝不棄力：有一於此，猶為令德，況備舉乎？豈惟其身？將施其後。厥子構、據、擇，皆國之良也。為有後之❥其在是乎？徵構職太子仆，景龍初宰長安也。永惟考襲朱芾，已佩蔥珩，母氏早逝，而榮不及，迺讓賜階，乞封先妣。天子憐之，制贈夫人清河縣太君，人謂長安能報恩矣。《詩》云：「欲報之德，昊天罔極。」此之謂也。馬氏之墓，世在扶風，清河之喪也，卜宅於洛陽北邙南麓，後君捐館，因窆其所，夫人穴於兆之甲，大夫竁於域之庚。今龍集戊申，將返葬故國，君執友禮部侍郎嚴善思諗之曰：「夫子之逝，一終八辰，精氣其存，親壤石矣。吾嚐相二土，從新其愈乎？且不戀本達，不合葬古，神尚休，無或變。」有夢先君者，與其言葉，於是祇率嘉話，既妥成規，堙雙墳，溝四塹，傍建祠宇，前勒豐碑，茫茫天地，永懷長畢。誰居後之人？匪惟是四時烝薦之事，所以觀百代祖宗之烈。其詞曰：
昂昂大夫，有邈其致。洽聞膚敏，賙窮錫類。行實回川，清能改位。佐邑惟五，安人則四。多稼穰邊，昌言扈帥。比義後稷，勤官沒地。歔欷天朝，毳衣以襚。我有令備，追啟清河。宜家族揉，主祭神和。親戚光貴，劍蓋金歌。相從先後，樂此山河。
