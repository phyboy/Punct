昔高祖之起唐侯，革隋命；太宗之威四海，正萬邦：作藩帝家，用建王國。二十一族，堯之昭也；十有一宗，文之穆也。王諱琮，字某，文帝之孫，紀王之子。龍種異品，鳳毛秀色，仁義天啟，德威日就，學無不探，藝無不究。故齊王之胤，以爵推恩；周公之子，以才分政。總角封義陽郡王，弱冠拜歸州刺史，又守檀州，又撫沂州。若敖之舊，荊人是懲；單於之衝，胡馬自遠：淮沂其乂，邦國不空。遭王運中微，投於南海，《書》稱大去，憫失土之諸侯；《禮》不逃誅，義無辜之王子。某年月日，遘六道酷吏，薨於桂林之野，春秋五十。神龍之初，興廢繼絕，追贈陳州刺史。王生不得誌，沒受遺榮，信乎才之短長，不如命之豐約；德之輕重，不如藝之厚薄。有矣！
季子豫州刺史行休，髫齔羈孤，托身炎厲，藐是餘慶，巋然獨存。泣血上請，迎喪遠裔，開元四年二月，至桂林。王同氣三人，往偕遇禍，殯殮無主，封樹缺如。歲月茫茫，盡為野草。問鄰母而失處，訪樵童而莫識。議者以為不可複得，宜招魂而葬。行休拊心蒼昊，誓不徒還，迺掃亭館，設地席，潔齋懇惻，覬乎幽報。遂頻夜仿象，曲示其端，夢魯王乘舟，舟分為兩；既而適野，見東洲中斷，因忽悟焉：陰隱微明，率此類也。又靈堂鎖莖，一夕自屈，管上有三指凹跡，一奇二並，其傍鐵生文理，布列成卦。眾駭其異，使善易者張法蓍之，曰：「屈者於文為屍出，指者於義為指蹤，一奇二並，三殯近闊。若引渦山揆之，可以察先王之心矣。「考夢協卜，定處克辰，以其月二十八日，於桂城東洲發見神柩，舉體鹹備，而一節闕焉。行休甚痛忱，若自毀裂，其夜，又夢王告在南洛州。厥明，直舊殯而南，十有九步，沙洲痕下，掘而得之，安合如故。他日，北郭之外並收二叔父焉，於是乎驗蓍夢之有徵也。孑孑三，連舳歸飛，遙遙百越，經途瞻歎，零桂人士，以為美談。夫至孝潛通，精魂昭應，果虛無之見，推步而有；必窈冥之體，尋求而致：雖前誌所詳，未有幽感反覆，若斯之昭晰矣。以某年月日。陪葬於昭陵柏城，妃汝南周氏祔焉，禮也。
妃考曰駙馬都尉梁郡襄公，妣曰臨川大長公主。宗周元胄，大君自出，左右圖史，循環法度，邦有好逑，室無偕老，以王之故，薨於掖宮。初永昌之難，王下河南獄，妃錄司農寺，惟有崔氏女，屝屨布衣，往來供饋，徒行顇色，傷動人倫，中外谘嗟，目為勤孝。王之二子，配在雋州，及六道使之用刑也，長曰行遠，以冠就戮，次日行芳，以童當舍。芳啼號，抱行遠乞代兄命，既不見聽，固求同盡，西南傷之，稱為死悌。君子謂勤孝者，仁之厚也；死悌者，友之難也；感神者，誠之至也：此三者有以見義陽這義方，賢妃之內訓，繼體之崇德。夫如是，淳美上歸乎本朝，盛烈延燿乎邦族，安可闕而不飾，碑版無文而已哉？銘曰：
高邱白雲，惟堯大理。函穀紫氣，維周柱史。百代福流，千齡運起。富有海內，貴為天子。聖帝才子，於穆紀王。賢王祚胤，倬哉義陽。慎徽九德，九德有常。允釐三郡，三郡以康。明夷於飛，丹厓之下。梁木其壞，桂林之野。不識阡陌，無存鬆檟。於以求之，人無知者。哀哀孝子，眷眷靈夢。語妙常閤，文微甄仲。南洛占從，東洲億中。舊穸移楄，新棺改賵。既克返葬，亦祔山陵。卜雲其吉，神心允憑。人非地是，跡謝名稱。青青松柏，不顯不承。
維天命帝子萬邦，維坤配乾母萬物：以親九族，後父之屬尊；以敘百官，開府之班最：執謙德而光重地者，則祁國公其人也。公諱仁皎，字鳴鶴，太原祁人。王子賓天，啟靈仙之族；司徒衛漢，大忠義之門。盛德之後，仁賢繼出：曾祖景孝，隋屯田侍郎；祖詮，歙縣男，贈汾州刺史；考文洎，贈右仆射：纘戎前列，啟迪後人。
公之生也，膺汾霍之禎，體敦龐之度，禮樂狃於代襲，忠孝萌於自然，克寬克恭，不激不傲。鑒窮未兆，而養之以蒙；智周無際。而處之以默：故質勝於文，行過於譽。其隱德也，三年不鳴；其會時也，一日千里。初以翊衛調同州參軍，換晉州司兵。應將帥舉，授甘泉府果毅，遷左衛中郎將。上昇春宮，後正妃壺，擢將作大匠，事時工練，八材孔修。轉太仆正卿，騶訓車攻，六飛如舞。先天內禪，引伸外戚，懷柔畏滿，厭劇思閑，公既深辭以職事，上亦優之以散秩。迺加特進，禮異群公，迺拜開府儀同三司，策上柱國，封祁國公，邑戶三千，實賦三百。公於是寓情宴喜，簡跡朝行，入告嘉猷，密而人莫窺也；陰薦多士，晦而人莫知也。不自異於當路，每同塵於眾流，常語所親曰：「明明天子，擇賢共理，瑣瑣姻婭，則無膴仕。不識不知，樂我而已」。善矣夫！人臣位極，遇莫大焉；王曰外舅，厚莫重焉。而能明道若昧，進道若退，事不事而縣解，為不為而理會，一以無目牛之全，一以無亢龍之悔：所謂言合古行中權歟？後之人慎終始而保福祿者，固將沿通波而蹈高軌也。享年六十有九，開元七年歲次己未四月己未朔廿日戊寅，薨於京師。
皇上悼焉，設次大臨，輟朝累日。榮之以華袞，寵之以飾終，追贈太尉益州大都督，賜東園秘器，含襚贈錫，率加常禮。迺命尚書鼓城侯劉知柔攝大鴻臚，俾之監護，京兆少尹崔琬介焉；申命詹事南安侯龐承宗持節吊祭，左庶子白知慎倅焉。公卿命士，更吊迭唁，溢巷填街，為之縞素。粵以十月初吉，葬我昭宣公，群官執綍祖奠國門如前會。夫天作聖合，必起大邦，故軒妃美於西陵，周婦表於東海。公藩衍之慶，祚允二十，或哲或謀，或肅或乂：永錫之類也如是。元女祥發望雲，業參練石，內被螽斯之德，外偃關雎之化：門風之至也如彼。長子惟力戴君，畢心禦侮，奉雲雷之會，懸日月之功：庭訓之致也如此。高陽有才子八族，我盈其二；武王有理臣十人，家出其兩：稽諸舊史，或前聞。若迺積三盛事，而重之以純德，篆於金石，垂於億萬宜哉！其文字光華，撰錄旨要，則皇帝所為也。詞臣奉詔，作之銘曰：
於穆祁公，誕靈信厚。有倬其慶，天子外舅。高以卑牧，盈將衝守。忠焉孝乎，沒而不朽。人之忠孝，其德不回。天俾純嘏，大福時來。貴逾九列，榮並三台。祚之元社，帝曰欽哉。祁公之德，柔嘉維則。令儀令色，小心翼翼。如何昊天，喪此邦式？休問其永，豐石是刻。我思肥泉，孝心罔極。
公諱孝斌，字順，姓陸，河南洛陽人也。其先帝媯啟姓，陳胡立族，敬仲之孫有齊國，宣王之弟封陸鄉：蓋命氏之所由興也。秦並諸國，陸氏分適燕、吳，在燕者，魏文成帝時，東平成王俟生平原簡王麗，重世遊美，為國之華，公即簡王七世孫也。曾祖彥昇，北齊以文藝高選，任秘書郎，以至德表所居，號終孝裏。祖元亮，隋鷹揚郎將。父淳感，盤桓利貞，弓招莫進，同誌誄行，諡為惠康，孝悌仁義，世不殞矣。
公誕靈衝和，稟識高朗，簡而中禮，易而達節，篤學勵行，著實飛聲，文史者宗其淵府，德行者仰其牆仞。舉國子明經，選絳州參軍始州司法。其在官也，示人親其親，長其長，不苛察而小無廢，不皎異而大有成，知識日明，常憺如也。喪親過哀，因中風廢，臥疾累年不起。楚邸肇封，大羅雲逸，雖沈屙未彌，而僉望允歸。授楚王府兵曹參軍，實有躬降師賓之禮，目擊儀刑之訓。府罷，換趙州錄事參軍，以病去職。聖曆元年，匈奴入趙，公危邦不處，盡室以行，望河南而將濟，至黎陽而疾甚。年六十有二，十月丁未，終於姚邨之逆旅，歸殯於淦陽之郭北。先天二年，皇帝踐祚，以故吏贈齊州司馬。惜哉！用公之道，行公之誌，上可以序三光，下可以平九土，存則位不充其德，沒則榮不逮其身，命矣夫！夫人范陽郡太君盧氏，故岐山丞瑾之女。恭儉之德備，貞信之教興，妻道母儀，自家刑國。享年七十有六，開元六年十一月丁未，終於洛陽之宣教裏。八年五月丙子，合葬於漳北之神岡，禮也。
初鹹亨中，王師征遼，公參是軍事，友人太原王守義遇疫於海東，路艱寇阻，兵危勢急，公獨顛沛致喪，歸其井邑。其在安州也，朝廷以公精達法理，迺命覆囚劍南。梁岐冤係，動盈千里，丹筆所詳，十全八九：其舍生徇義，返已施仁，皆此類也。禮莫重乎飾終，於是見其不朽矣；善莫大乎餘慶，於是知其有後矣。四子伯玉、仲容、叔獻、季良。泣血銜恤，視天若墜，俾予作頌，式昭遺懿。銘曰：
曠哉陸公，睹奧臻妙。文雅外炳，清明內照。從政本仁，資忠移孝。不言而理，正身作教。才何富之？命何負之？居喪柴毀，遭疾棲遲。垂彼雲翼，落此盛時。沒後榮進，終延贈寵。德之休明，位匪為重。嗟嗟千載，賢士之隴。
敘曰：八柱承天，高明之位定；四時成歲，亭育之功存。畫為九州禹也，堯享鴻名；播時百穀棄也，舜稱至德。由此言之，知人則哲，非賢罔乂，致君堯舜，何代無人？有唐元宰曰梁文貞公者，位為帝之四輔，才為國之六翮，言為代之軌物，行為人之師表：蓋維嶽降神，應時間出者也。公諱崇，字元之，姚姓。有虞之後，遠自吳興，近徙於陝，今家洛陽焉。烈考長沙文獻公，樹勳王室，建巂府。公紈綺而孤，克廣前業，激昂成學，榮問日流，武庫則矛戟森然，文房則禮樂盡在。弱冠補孝敬挽郎，又制舉高第，曆佐濮、鄭，並有聲華。入為司刑丞，天授之際，獄吏峻密，公持法無頗，全活者眾。進夏官員外郎郎中侍郎，朝廷曰能，遂掌軍國。遷鳳閣侍郎監修國史兼相王府長史。始則天人讓王，承置醴之顧；終以飛龍利見，延參乘之恩。自時厥後，恒當大任，凡三處兵部尚書，三入中書令，一為禮部尚書左庶子，又肅政大夫總靈武軍兵馬，又司仆卿知隴右監牧使，出典亳、宋、常、越、許、申、徐、潞、揚同十郡。景雲初，以藩邸舊僚，封梁國公，食賦百室。
公性仁恕，行簡易，虛懷汎愛，而涇渭不雜；真率徑盡，而應變無窮：常推是心，以禦於物，故所蒞必庶風偃，驁狼化從，言不厲而教成，政不威而事理。去思睹頌。來暮聞歌，既登邦政，卒乘輯睦。及在宗伯，神人克諧，今之中書，是為理本，謀事兼於百揆，論道總於三台。公執國之鈞，金玉王度，大渾順序，休徵來臻，懋德格天，名遂身遜。拜開府儀同三司，崇其秩，逸其誌也。初太夫人在堂，公授職西掖，頗限扃禁，求侍晨昏。優詔既許，尋令還職，公固請以泣，制曰： 「家有令弟，足尉母心；國有楝臣，安可蹔闕？」其後剖符江表，敦諭起複。衰麻外墨，欒棘內毀，變禮中權，通識所貴。神龍之首，預聞興複，疇其井賦，累讓而停。夫以革故鼎新，大來小往，得喪而不形於色，進退而不失其正者，鮮矣！君子曰：「忠不忘親，仁也；哀不違事，義也；讓功辭邑，禮也；濟代全名，智也。仁以長人，義以和下，禮以安上，智以周身。宜其光輔四帝，軒冕三紀，池台琴築，優遊暮齒，傳爵土於祚胤，保祿位於終始矣。」享年七十有一，開元九年九月，寢疾薨於東都之慈惠裏。皇上悼焉，國人慕焉，撫床輟春，曾未雲比。制贈揚州大都督，諡曰文貞，禮也。十年二月，葬於萬安山之南原。在疾也，王人賜膳，禦醫視藥；於薨也，中使吊臨，羽儀哀送：君臣之義，厚莫重焉。子異、子弈，思綴遺美，以寘罔極，有詔掌文之官敘事，盛德之老銘功，將以寵宗臣，揚英烈。帝迺灑恩仙翰，鏤澤豐民，日月臨照於佳城，煙雲變態於神道。寶其文字，別為群玉之山；禁其樵蘇，即表三司之墓。銘曰：
源深自虞，派別從吳。避地魯陝，居家洛都。神明遠契，嶽瀆冥符。翊聖斯偶，生賢不孤。仁將勇濟，孝與忠俱。學刃攢植，文鋒迅驅。才安卑位，即騁長途。惟實惟有，若虛若無。再三軍國，一二訏謨。戎柄尤重，王綸最樞。兼司任切，久政榮殊。黼藻彌煥，丹青靡渝。以寬容物，以鑒分區。外或形放，中恒禮拘。箴雖誡口，諍亦忘軀。但睹渾璞，誰詳瑾瑜？伊皋尺寸，管樂錙銖。名正身遂，言誠願孚。方辭漢祿，更辱齊租。既積而散，窮歡盡娛。川歸東極，日去西晡。上測旒扆，傍悲路衢。藍田美王，荔浦明珠。戴廣休慶，爰宏典謨。豐碑迺立，盛業其鋪。帝念頻軫，仙毫特紆。鐫金刻石，鳳篆龍圖。七曜光動，三泉澤濡。銓能敘事，理鬱詞敷。求舊銘實，慚殫恧蕪。緬思雲霧，尚想江湖。有道之德，其何以逾？延陵之墓，空此嗚呼。存沒終始，遐哉邈乎。
鄭國夫人者，宏農楊氏之女也，開元神武皇帝惠妃之母。曾祖諱諶，以禮樂習文，為越州司馬。祖衍，以折衝學武，為遊擊將軍。父宏，以門才入仕，為雍縣丞，而早卒。初則天之代，夫人言歸武氏，曰恒安郡王，生惠妃及家令忠、太子仆信。開元十年三月，終於通化裏，其四月，卜宅於少陵原。哀子銜恤，號旻仰訴，怨報德而未待，托思齊於永慕。皇帝悒鸞殿之內憂，悵鶴池之外慘，揚淑聲而金石刻，揭高行而天地感：國史司文，命為鄭誌。
若夫清明下濟，嶽瀆上昇，祥會德門，慶育邦媛，神授孝理之性，天啟聰達之心。加以潤澤《詩》、《書》，遊玩圖傳，伯宗好直，預戒將亡；重耳羈遊，先稱必霸。豈直漢庭章奏，假借仲長之才；周官禮儀，谘稟宣文之學？昌言嘉論，有如此者。螓首蠐領，修眉橫波，既工嚬笑，易為容止，肅恭而不，舒和而不倨。商周革命，遇屯有怡懌之顏；桑霍儆，子，在貴無竭幦之色：端容一貌，有如此者。紘綖祭服，闕翟朝衣，纂組入神，翦制驚國；雕胡之飯，露葵之羹，五齊六清，三臡七醢：鹹一見而洞理，或不習而知和，女工中饋，有如此者。惠妃載誕皇子，在者四人，驪泉多龍，丹穴皆鳳。克岐克嶷，預見元凱之才；實覃實訏，早聞霄燭之豔：亦關陰德之潛襲，胎教之密傳乎！又名子以義，成家以禮，忠者以令德為忠，信者以不欺為信。傳雲「去食存信，信而有徵」；經雲「移孝為忠，孝則不匱。」周宗鹹覆，紀季旬存，至德深圖，有如此者。壁司徒之妻，邑其合禮；南城侯之婦，封其舊功。況夫昚徽四德，四德鹹舉；經綸二義，二義克從。匿武收繼趙之勳，產姚承配夏之慶，吹凱風於椒掖，外王母於梧宮。盛德大業，窮光極寵，啟國西鄭，不變宜乎！
十數年閑，二子榮立，每至四時令節，六參嘉會，魚軒照門，黽艾交室，為壽則珠貝山積，侑幣則錦綺霞飛。白玉滿堂，聚姻親而同有；黃金作穴，散鄰裏而無餘：君子欽其市義，聖人嘉其寶儉。故寢疾則飲食天廚。湯藥禦府，匪日伊夕，上宮絡繹於閨庭；送終則威儀傾都，車騎曀目，自宮徂野，中使相望於道路：哀榮之盛，書記聞。猗歟！所謂小君之遺美，聖善之高烈者也。如使後代考南史，議西陵，披簡牘而歎息，臨山原而茫昧，旌賁之道，不其闕而？然則外孫之碑，武擔之石，非明淑之壟，其何設焉？辭成進禦，帝稱曰善，顧謂尚劄，我其書之。於是灑翰黃縑，鏤字青琬，雲橫波蹙，神變豔爛於山門；鶴倚鸞翔，生氣宛延於鬆路。禮尊事絕，恩榮跡遠，斯又元德動天，幽誠回日之奇致也。誰昔未睹，名言莫逮。係曰：
代有母德，厥氏楊兮。祖考為士，父為王兮。聖後中葉，總萬方兮。天命未改，複歸唐兮。賢淑啟佑，繼絕亡兮。宗周雖滅，神女昌兮。建號西鄭，榮舊鄉兮。魚軒翟茀，盛龍光兮。二子雙飛，華綬章兮。出入輪奐，庭韡煌兮。去此昭昭，即茫茫兮。何處詔葬，少陵阜兮。貴妃慈親，侯王舅兮。寒暑流易，山川久兮。古墳坡陁，老樹朽兮。壽宮靈寢，百代守兮。頌石光華，千載後兮。
臣聞堯有娥英，承九族之敦序；舜有霄燭，動百里之光耀。大聖之後，天必縱之；積善之家，神所慶矣。豈惟上帝之女，雲漢為靈；平王之孫，肅雍其德：連華前誌，代有其人。皇唐鄎國長公主者，睿宗之第七女也，母曰崔貴妃。構累聖而成門，合濟美而為室，蘊乾坤之純粹，演日月之清明。神媛誕靈，常言所絕，免懷之歲，天奪聖善，不食三日，哀比成人，文母流胎教之慈，曾子得生知之孝：由是宮闈延矚，邦國遠聞。及乎玉笄耀首，油軿在馭，錫之美地，邑以荊山，求之令族，嬪於薛氏。爾其居玩圖史，動修法度，服在汗濯，恭儉之教興；鼓其琴瑟，敬讓之風被。其行己也，安親惠下之謂仁，敬宗合好之謂義，降貴接卑之謂禮，恕情周物之謂智：推心而行，罔不該備。其理家也，視膳饔餗之均和，主饋醴酏之品齊，絲竹七音之徽靡，纂組九華之縟麗：經目所涉，罔不精詣。每至三元上賀，五日中參，進對詳華，折旋舒婉，故以式瞻貴裏，儀範通門，如千花之汎惠風，百卉之涵膏露。窈窕之宜克舉，繁衍之福大來：有男子四，女子五，瑤碧生階，芝蘭滿室者也。習禮明詩，日漸庭闈之訓；銀章艾綬，地連恩澤之侯。自先朝徹扆之辰，迄公主成笄之日，外除過制，內疚餘哀，手寫金字梵經三部，躬繡彩絲佛像二鋪。貝葉真偈，現心相於銀鉤；蓮花妙容，呈意生於玉指：孝思惟則，道遠乎哉！
開元繼明，推恩由已，進封鄎國長公主，食邑一千四百戶。田賦廣而彌儉，禮秩尊而益恭。其後君子晨歌，夫人晝哭，未亡為稱，生意盡矣。撫視遺孤，將守柏舟之誓；誌祈剃落，永從柰苑之遊。朝制斷恩，改降鄭氏，陵穀可移，隋和之德不昧；寒暑有遷，鬆竹之性如一。均養七子，庥蔭二宗，汾陰之室忘亡，滎陽之黨相慶。既而善福虛應，寢疾彌留，盡國醫之技，遠方畢至；供禦府之藥，中使相望：命之必至，不可支也。堂邑山林，忽焉瘁色；平陽歌舞，適足愁人。開元十三年二月庚午，薨於河南縣之修業裏，春秋三十有七。震悼紫庭，哀傷朱邸，傾家若墜，舉國同悲。有詔光祿卿孟溫禮監護喪葬，京兆尹馮延休副焉。窀穸之禮，一如涼國長公主故事。汐月，恩旨陪葬於橋陵，不祔不從，古之道也。皇上念同氣之致美，感閱川之永謝，恨棣華之半缺，悲瑤草之先化，迺命國史，昭銘懿跡，降恩禮於雲露，寫哀詞於金石。水非湘渚，起帝子之祠；山是洛陽即封天妹之塚。銘曰：
帝係白雲，仟源紫氣。漲家成國，承天作貴。赫赫聖祖，曰文曰武。皇皇睿宗，一變萬邦。挺生淑媛，慈和孝恭。清盧如神，娥眉無雙。邸第立官，湯沐建封。年及笄總，禮施環珮。鳴鳳獻祥，乘龍擇對。帝唐降女，天乙歸妹。珠玉過庭，蘋蘩正內。蛟門早闃，龍湖忽上。無地何載？無天何仰？金殿書經，華絲繡像。欲報之德，昊天罔極。孰是言歸？良人永違。銀爐煙斷，羅幕霜飛。懇願毀形，托身壞衣。不諒人隻，改嬪他士。稟命曰從，從人曰順。息媯繩楚，懷嬴霸晉。反經合權，與道同韻。燠休二室，均歡等潤。四海謐清，九族和平。萬物向榮，眾雛未成。心戀盛明，形隨落英。祖載鼎城，歸窆鹹京。挽歌敭聲，鹵簿凶行。哀哀聖情，惻惻同生。橋山片石，千秋令名。
公諱忠敬，字某，武威人也。軒轅帝孫，降居弱水，安息王子，以國為姓。世高之違漢季，自河南而適遼東；高陽之受魏封，由陰山而宅涼土。高陽王同生尚書左仆射河澗公原晤真，河澗生建節將軍西平公纈從正，西平生龍驤將軍黃門侍郎廣宗侯薛晤徵：累葉勳華，載於魏史。高祖何藏器，廣宗之子也，周開府儀同三司寧遠將軍肅州刺史張掖郡公。曾祖羅方大，隋開府儀同三司，皇朝贈石州刺史貴鄉公。祖興貴，右武候大將軍涼州刺史，徙封榮、涼、歸三國公。考文生不仕。涼公皇運經綸，首平李軌，大舉河湟之地，遠通城郭之國，寵錫蕃庶，冠絕等夷。水出渥窪之神，文馬者二千乘；山得崆峒之武，朱輪者四十人。
公育榮盛之門，鬱豪爽之氣，孝友天至，清華玉立。幼聚童兒，必為軍陣之戲；長交英俊，唯談韜略之書。始以良家子仆射韋公待價引於帳下，安息軍建奇績，解褐授遊擊將軍臨洮府右果毅。複以善部統，禦史大夫唐公休璟處之前鋒，洪源穀立異效。遷右威衛翊府右郎將兼新泉軍使，進本衛中郎將赤水軍副使兼赤水、新泉兩軍監牧使，改會州刺史營田使，換鬆州都督防禦使，遷左司禦率兼河西節度副大使臨洮軍使，轉鄯州都督，數鄉故。其在軍州，傾心下士，視人如子，無約而親附，不言而條理。其在農牧。大田多稼，如茨如梁，思馬斯才，有驈有皇。輸力四朝，曆官三紀，名參禁衛，身任疆場。以靜總繁，以逸待寇，我無亡鏃之費，敵有不戰之屈；茲所謂一方之幹城者也。享年六十有六，開元十四年十一月二十八日，寢疾終於位，知與不知，莫不隕涕。十五年某月，葬於烏城之南誌公鄉，祔先塋也。公寬以禦眾，卑以自牧，直而無訐，廉而無劌，朋友不聞臧否之言，家人不見喜慍之色。加以心淨三業，躬勤八戒，推是而行，何往不濟？初甘州有舍利沙多禪師，道場之四果也，嚐云：「檀越德充於內，神護於外，雖冒鋒鏑，永無害也。」及百戰之後。啟手歸全，西州士人，聞之激厲。有子仲璋、如璋、季璋、金璋、重璋，庭襲芝蘭，喪過欒棘，敬奉窀穸，備禮儀於文武；撰述家風，刻功名於金石。詞曰：
玉關氣爽，金波秋澈。涼野蕭條，寒山積雪。授靈產義，精勁才傑。孝固純深，忠維剛烈。負羽從軍，奮飛青雲。麾幢按部，惠流時雨。總軍挾郡，入文出武。三十年間，式遏戎虜。疆場務靜，非公莫鎮。金鼓氣雄，非公莫震。神山與鋏，龍池取駿。霹靂陷營，衝風入陣。勇將知時，仁兵善持。反耕罷戰，王者之師。牧馬如雲，屯庾如坻。西軍方壯，東首長辭。振古同嗟，沒而不死。所謂明德，永傳神理。鍾鼎題門，珠玉名子。信言豐石，令問不已。
夫積德垂裕之謂仁，追遠揚名之謂孝，仁則慶鍾厥後，孝則榮及其親：嚐三複於斯言，今於馮府君見之矣。府君諱君衡，其先長樂人也。釋趙歸秦，本家上黨；分燕徙越，又據高良。自遠祖榮、懷化侯業，以至於大父贈荊州都督盎、先考高州使君智戣，鹹以勳績，建本郡，甲兵雄於一方，政化遝於千里。君蘊含宏光大之德，守衝默安貞之誌，秉難進易退之操，詣希聲若訥之道。為而不有，故物譽難得而稱；靜以居常，故世榮無由而及。以聖曆之歲，終於本城，子幼家艱，喪禮蓋闕。夫人麥氏，備母師之六行，履先姑之四德，處順思柔，以成婦道。及衛亡共伯，而魯重敬薑，誓以汎舟之詩，遵其[QE55]門之禮。
季子今冠軍大將軍右監門衛大將軍上柱國渤海郡開國公力士，始自齠齔，來儀上京，既違徙宅之歡，爰從倍年之訓。感三州之深義，易百代之因生，舍馮亭之本枝，從高傒之令族。千秋仕漢，遂去田宗；隨會在秦，別為劉氏。遇風雲之感會，承日月之光輝，茅土答其勳庸，貂璫寵其忠信。太夫人窬越嶺嶠。就養高堂，孝子展白華之勤，慈母欣彩衣之貴精誠所感，振古難儔。噫歟！資孝為忠，隱心後動，引桑、霍之深誡，慕金、張之周密。敬以衛主，愛以安親，而善不彰、官不遂者，未之有也。由斯言之，則哀樂存乎心，不以至音改；禍福惟所召，不以偏覆及。《詩》云：「魯侯燕喜，令妻壽母。」明神勞善人而壽其母也。夫人以開元十七年，享年八十有七，五月十二日，壽終於京兆之來庭裏舍。天子悼先賢之晦德，嘉侍臣之克孝，思賵襚之未崇，愴窀穸之將及，於是詔贈先府君潘州刺史，備禮飾終，招魂合葬。是歲也。大享宗廟，遍謁園陵，錫類之恩，施於卿士。重贈府君使持節都督廣、韶、循康等一十六州諸軍事廣州大都督，夫人受邑舊邦，啟號南海，從夫加贈，改封越國夫人。哀榮備於始終，寵光洽於中外，為子之道，何以加焉？於是與兄左衛中候元璡、左領軍衛郎將元珪等，惟舊業之難名，感新恩之薦及，思建碑表，以永芬芳。夫毓至德以庇後嗣，仁之厚者也；揚令名以崇祖考，孝之大者也。為五常之先，孝實百行之首，貫經教而莫比，標人倫而獨出：宜其鏤美金石，式旌墳遂，無忘清徽，昭示來葉。何必會稽江上，獨有紀孝之碑；安陵廟前，空傳尚德之頌？其詞曰：
明珠紫貝，產於南國，代所珍兮。允矣君子，不耀其德，克全真兮。慶流我後，高驤迥翥，中貴臣兮。朱轓象服，寵及泉路，榮其親兮。孝道不隕，勒銘表墓，留芳塵兮。
巉巉太華，柱天直上。青崖白穀，仰見靈掌。雄峰峻削，菡萏森爽。是曰靈嶽，眾山之長。白帝西下，黃河北來。陰陽孕育，精氣徘徊。偶聖呈瑞，逢昏降災。玉池神挹，石室仙開。海絕瀛洲，天遙元圃。偉哉此鎮，崢嶸中土。鬼神乍遊，風雲忽聚。高標爀日，半壁飛雨。自古王者，巡方必至。龍駕帝服，封天禪地。南面會神，西後在位。待予治國安人，然後徐思其事。
