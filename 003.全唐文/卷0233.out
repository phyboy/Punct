公名震，字元振，本太原陽曲人也，大父任相州湯陰令，因居於魏。公少倜儻，廓落有大誌，儀觀雄傑，身長七尺，美須髯。十六入太學，與薛稷、趙彥昭同業。時有家仆至，寄錢四百千以為學糧，忽有一人，縗服叩門云：「五世未葬，棺柩各在一方，今欲齊舉大事，苦乏資用。聞君家信至，頗能相濟否？」不問姓名，以車載去，一無所留，深為趙、薛所誚。公怡然曰：「濟彼大事，亦何誚焉？」
十八擢進士第，其年判入高等，時輩皆以校書正字為榮，公獨請外官，授梓州通泉尉，至縣，落拓不拘小節，嚐鑄錢，掠良人財，以濟四方，海內同聲合氣，有至千萬者。則天聞其名，驛徵引見，語至夜，甚奇之。問蜀川之跡，對而不隱令錄舊文，迺上《古劍歌》，其詞曰：「君不見，昆吾鐵冶飛炎煙，紅光紫氣俱赫然。良工煆煉凡幾日，鑄得寶劍名龍泉。龍泉顏色如霜雪，良工谘嗟歎奇絕。琉璃玉匣吐蓮花，錯鏤金環生明月。正逢天下無風塵，幸且用防君子身。精光黯黯青蛇色，文章片片綠龜鱗。非直結交遊俠子，亦曾親近英雄人。那知中路遭棄捐，零落漂淪古獄邊。雖則沈埋無所用，猶能夜夜氣衝天。」則天覽而佳之，令寫數十本，遍賜學士李嶠、閻朝隱等。遂授右武衛胄曹右控鶴內供奉，尋遷奉宸監丞。
屬吐蕃請和親，令報命至境上，與替普相見，宣國威命。責其翻覆，長揖不拜，瞋目視之，替普曰：「漢使多矣，無如公之誠信。」遠近疆界，立談悉定，因遺金數十斤而還，公悉以進上，奏言：「揣彼上下之情，人倦其隸役久矣，鹹願早和，大將論欽陵不爭四鎮，獨不欲耳。但國家每歲不絕其使，而欽陵常不稟命自然，彼蕃之人，怨欽陵日深，望國恩日甚。設欲廣舉兵徒，難矣，斯迺反閒之微旨也，必可使其上下俱懷猜阻矣。」則天甚然之。無何，吐蕃君臣果相疑貳，遂誅欽陵，弟替婆及其兄子莽布支並來降，公聲名籍甚。授禦史，加朝散大夫，遷主客郎中。
吐蕃與突厥連和，大入西河，破數十城，圍逼涼州，節度出城戰沒，蹂禾稼鬥米萬錢。則天方禦洛城門酺宴，涼州使至，因輟樂，拜公為涼州都督兼隴右諸軍大使，調秦中五萬人，號二十萬，以赴河西。公至涼州，吐蕃素聞威名，相謂曰：「我替普猶懼，吾輩何可敵乎？」相率而去，公收合餘眾，繕修城壁，施法令，屯田一年而複，公之功也。公以涼州西拒吐蕃，北有突厥，久示其弱，未揚天威，因徵隴右兵馬一百二十萬，號二百萬集於湟州，營幕千里，舉烽號令。時宗楚客為相，素與公不協，令人告變，則天惶懼，計無所出。狄仁傑、魏元忠、韋安石、李嶠、宋璟、姚崇、趙彥昭、韋嗣立、張說二十五人抗表請保，如公有異國，並請身死籍沒，則天由是稍安。兵既大集，人又知教，分兵十道齊進，過青海，幾至替普牙帳。替普屈膝請和，獻馬三千匹，金三萬斤，牛羊不可勝數。公大張軍威，受其蕃禮而還。既伏西戎，震威北狄，突厥獻馬二千匹，所獲涼州人士，皆放歸塞上。從此方鎮肅清，蕃落畏慕，令行禁止，道不拾遺，凡所規模制作，率為後法。河西隴右十餘處，置生祠堂，立碑頌德，閻立均等為其文。
尋有詔許入朝，公素無第宅，寄居友人之舍，候鼓入朝。忽有人馬前送狀，開緘前人已去，狀中惟有物數，而無姓名，便於樹下獲騾馬二十餘匹，帛三千匹。公曰：「豈非太學請葬之士乎？」因以買宅居止，薛稷、趙彥昭聞之，皆嗟歎良久。景龍年中，宗楚客、韋處訥等潛結朋黨，憎功害能，授公驍騎大將軍兼安西大都護四鎮經略使金山道大總管。時烏質勒久恃眾倨傲，不屈朝廷，縱兵遠掠，道路不通。公以眾寡不敵，難以力制，因率麾下數十騎，徑入部落。烏質勒大出兵衛出迎，望見公威容端毅，風鬛若神，不覺屈膝，因而下拜。公宣國威命，抗聲與語，自朝至暮，雪深尺餘，竟不移足，質勒頻拜伏。語畢歸帳，相去二十餘裏，質勒久立雪中，倉卒疾發，是夜暴卒。其嗣子娑葛集諸將曰：「漢使殺我君父，今須複讎。」大舉兵眾將追殺。公聞質勒死，遲明，素服來吊，道路相逢，兵圍數匝。娑葛見公忽來，未之敢逼，但言衛護漢使。公至其帳下，大哭流涕，因撫定其嗣，蕃人大喜。留數十日，助其葬事，娑葛獻馬三千匹，牛羊十餘萬，移居千里，西域無事，道路肅清。諸蕃聞之，遣使歸降者十餘國。時人語之曰：「郭元振詭殺烏質勒。」知娑葛與闕啜有釁，奏請移於瓜州，制從之。會中書令宗楚客受金，遂寢其事，公具以狀聞。楚客恃勢囑請，召公將陷之，公不從，又奏請斬楚客，清蕃落。時韋庶人竊弄國權，中宗竟不之省也。
初，安西南有毒河源，遠在蔥嶺西北河岸百步，人畜踏之者輒死。公威振西域，所向無不從者，因騐圖經。知其源，率兵三萬人，曆於闐、康居、大食等十餘國。所過之國，令供資糧，仍署其國王為左右總管，率兵前進。北至蔥嶺，牙帳前十二國王兵百餘萬。其河源上有大樹，高千餘尺，垂陰數頃，大軍至日，有黃龍繞樹，以口吐毒氣而拒官軍，三軍悉睹焉。公手書操檄文，令左拾遺張宣抗聲讀之畢，黃龍解樹而下，公率諸軍誅之，數日方倒，聚而焚焉。河源且絕，數十里內悉為良田，在安西十餘年，四鎮寧靜。韋庶人知政，屢徵不至，因下偽詔，令侍禦史呂守素、中丞馮家賓相繼巡邊，欲將害之。未及，皆為娑葛等諸蕃劫殺之。
睿宗即位，徵拜太仆卿，敕至之日，舉家進發。安西士庶，諸蕃酋長，號哭數百里，或剺麵截耳，抗表請留，因紿之而後即路。其至玉門關也。去涼州八百里，河西諸州百姓蕃部落，聞公之至，貧者扌巂壺漿，富者設供帳，聯綿七百里不絕。公旌節下玉門關，百姓望之，宛轉叫呼，聲動岩穀，自朝至暮，傳呼至涼州。涼州城中男女在衢路，並歌舞出城，鹹言我父至矣，通夜城門不受禁制。都督司馬逸客聞之。謂公近矣，陳兵出迎，會候騎至，雲始入玉門關，都督嗟歎良久，且狀聞。至京，同中書門下三品，加銀青光祿大夫，遷兵部尚書，封館陶縣男，依舊知政事。尋轉吏部尚書，知選舉。囑請不行，大收草澤，睿宗屢下詔褒美。後默啜大寇邊，拜刑部尚書，充朔方道行軍大總管，築豐安、定遠等城，以拒賊路。尋加金紫光祿大夫，再遷兵部尚書知政事，仍舊元帥。
會太平公主竇懷貞潛結凶黨，謀廢皇帝，睿宗猶豫不決，諸相皆阿諛順旨，惟公廷爭不受詔。及舉兵誅竇懷貞等，宮城大亂，睿宗步出肅章門觀變，諸相皆竄外省，公獨登奉天門樓躬侍。睿宗聞東宮兵至，將欲投於樓下，公親扶聖躬，敦勸迺止。及上即位，宿中書十四日，獨知政事。因下詔曰：「大臣立事，夷險不易；良相昇朝，安危所係。兵部尚書同中書門下三品上柱國館陶縣開國伯元振，偉才生代，宏量匡時，經綸文武，今之王佐；出入將相，古之人傑。夙侍宸扆，疇谘廟堂，思致堯、舜，以期管、樂。朕往在儲闈，洎登寶位，每觀其仗義感激，願制凶邪，立誠慷慨，密陳宏益：爾其至矣，朕實嘉之。頃者梟獍興謀，幹戈作釁，太上皇帝既命朕除討，元振又馳奉宸極，始則齎予為弼，終則寧朕問安，可謂格於皇天，貫於白日。元惡既翦，庶物惟新，昌言是圖，朕豈忘舊？宜開井邑，永誓山河，可進封代國公，賜實封四百戶，物一千段，子五品官。」
尋兼禦史大夫天下行軍大元帥，是歲，大徵兵眾，閱武驪山，兵一百萬，號三百萬，並奉公節度。是日三令之後，上將親鼓，公慮有大變，因略行禮。上大怒，引坐纛下，紫微令張說犯鱗而諫，上迺曰：「元振有保護之功，宜舍軍法流新州。」未至，屬開元元年冊尊號，赦曰：「元振往立大功，保護於朕，頃因閱武，頗失軍容，責情放逐，將收後效。可饒州司馬。」未至，卒於道，時年五十八。有集二十二卷。文章有逸氣，為世所重。
公少負氣縱橫，遣意磊落，作尉巴蜀，不修名檢，及登朝受任，屢使遐方，霜明烈心，玉立貞節。言行忠正，居取儉約，飭體雜於皇王，致君期於堯舜。公務之暇，手不釋卷，雖子弟家人，未嚐見其喜怒。前後上事切諫得失十數道，俱焚其槁草，不以語人，故朝廷莫知也。睿宗嚐曰：「元振正直齊於宋璟，政理逾於姚崇，其英謀宏亮過之矣。」舊於宣陽裏居二十餘年，不至諸院馬廄。每朝回，對二親言笑，歸室儼如也，不問家事。與狄仁傑、朱敬則、魏元忠、李嶠、韋安石、趙彥昭、韋嗣立、薛稷、張說等為忘言之友。事父母以孝聞，父愛，授濟州刺史，後以為相，奏請解職，授銀青光祿大夫濟州刺史致仕。公歿後，二親猶在，自我唐受命，宰臣有二親者，惟公而已。
北伐兮東胡，邈遼陽兮孤竹。偏師兮覆眾，在崇山兮峽谷。露芃芃兮蔓草，風蓁蓁兮拱木。見馬血兮引霞，聞殤魂，兮雨哭。君王按金鼓而氣憤，撫珠鈐而淚滋。橫萬里兮抽恨，吊群山而寫悲。懟凶將兮我辱，悼勇夫之狄累。彼前鑒兮未遠，何後來兮不追？對死地兮出陣，臨傷門兮用師。軍奪帥兮虹食壘，車脫輻兮火焚旗。有欒黶兮愎矣，無範宣兮醜之。命窮迮兮短兵錯，膚迎刃兮血染鍔。旋殘潰兮棄組練，山猶號兮穀餘戰。殆原野兮柰何？違君親兮不見。於戲！何天命之奄忽？俾仁義之理兵，為蠻夷之俘馘。鬷六校之飛將，鎮五營之勁卒。吾見出兮不歸，噫名存兮身沒。
維開元十年歲次壬戌四月壬申朔十四日乙酉，曾臣侍中源乾曜、中書令張嘉貞、兵部尚書張說，謹以清酌昭告於赤帝：自冬涉春，至茲夏首，宿麥將秀，時雨未洽。皇帝降服減膳，避正廢懸，恐害粢盛，是憂黎庶。仁旨之勤已極，兆人之感未通，何辜於天，而此不惠？曾臣乾曜等同力聖日，無敢怠荒，薄才比政，多所不及，神則不雨，或此之由？內訟恇惶，莫知啟處。曾臣等若上無補袞，下不利人，妨功害能，負恩竊位，惟神臨照，簡擇其心，降禍厥身，墜祿隕命。三臣當咎，足謝天責，萬姓何辜，俾失農望？今因夏享，展禮既終，上杼聖衷，懇祈人命。至誠必感，佇流嘉液，旨酒獻誠，神其尚饗。
維大唐開元五年歲次丁巳四月庚午朔二十日己丑，荊州大都督府長史上柱國燕國公張說，謹以清酌之奠，敢昭告於城隍之神：山澤以通氣為靈，城隍以積陰為德，致和產物，助天育人，人之仰恩，是關祀典。說恭承朝命，綱紀南邦，式崇薦禮，以展勤敬。庶降福四，登我百穀，猛獸不捕，毒蟲不噬。精誠或通，昭鑒非遠。尚饗。
維大唐開元五年，荊州大都督府長史上柱國燕國公張說，謹遣議郎行錄事參軍皇甫嶧，敢昭告於大府城門：天有三光，地有五行，陰陽順序，庶物以生。霖雨過旬，晦昧不晴，柰何以陰賊陽，以蒙蔽明？恐害嘉穀，無奉粢盛。維爾崇墉，本人所營，積陰攸處，德在助成。苟人是利，亦神之臧，速收雲雨，以複天常，報爾特豚，薦爾馨香。謹以清酌脯醢，式陳禜事。尚饗。
滔滔大江，南國之紀，協靈通氣，降福禦災，是載方冊，代存祀典。歲維秋季，苗稼大熟，雨霖猥集，農夫未收，油油秔稻，垂生芽蘖。上則神威將廢，下則人心何仰？公私憂窘，靡禱不周。訴爾明靈，撤此雲雨，欽儲牲幣，俟答神休。謹以嘉酌脯醢，敬崇禋請。
年月朔日，具官某，敢昭告於大江之神：王有百穀，禮尊四瀆，善利維神，朝海作賓。發源岐山，駕福來臻，率此荊土，明靈是主。已成嘉穀，垂敗霖雨，聽我虔祈，福我農畝。既暵既獲，既場既庾，欣欣眾心，願答神祜。潔牲明酌，寅奠江浦。
荊州府城中西北隅，舊有殷仲堪祠。某到官，廣其堂，立羊叔子廟，像成而祭之。
維開元六年歲次戊午正月日，荊州大都督長史燕國公范陽張某，謹遣功曹參軍吳興沈從訓，敢昭告於晉羊、殷二荊州之神：我聞立人之道，曰仁與義：仁者孝之先，義者忠之主。殷公為孝子，羊公維忠臣，行植晉國，德施荊人。不孤其美，是建為鄰，雙風雖舊，二廟維新。凡百君子，高山仰止，馨香以時，敬恭明祀。尚饗。
長安二年月日，皇帝使并州道大行軍副大總管尹元凱等，敬薦酒脯時果，敢告霍山之神：皇帝天覆萬物，各遂其性，祠於群神，罔不鹹秩。獨彼凶虜默啜，悖天虐人，窺邊猾夏，略無寧歲。皇帝哀此黎獻，勤於征役，憫彼夷落，毒於昏暴，常欲誅其魁首，安是藩。寇虐盈稔，神人同棄，今自送死並朔，近驚山陵，命將出師，龔先天罰。惟神炳靈參野，作鎮冀方，歆是正直，替揚威武，俾胡馬化為沙蟲，王師眾於草木。獻捷之日，昭報神休。尚饗。
維神龍三年月朔日，兵部郎中員外曹良史等，謹以清酌少牢之奠，敬祭故侍郎崔公之靈：位以行成，名以才起，天臨明代，是生君子。長戟高門，層堂峻趾，孝友仁愛，衣冠標軌。清通正直，省閣條理，束帶立朝，惟國之俊。抑揚吐納，金聲玉振，器不滯方，神無留韻。厚奉外不為假，坦率內不違真，汎交而容博，好施而能均。欲人規已，恕已及人，故者不遺其故，親者不失其親。曆否泰能全其節，故令名不離其身，方齊六相，助明三辰。何孤我德？何負茲神？摶空落羽，中駕摧輪，昔時寮列，今為吊賓。凡二三子，夙承惠眷，聯務七兵，歲陽三變，分與時積，事由更練。謇謇公庭，申申私宴，慟音徽之永掩，懷儀範之不見，戢容止於綴足，潛眉目於蒙麵。哀哉柰何？涕零如霰。緬惟初疾，以迄將亡，意氣精爽，乾乾自強。顧瞻賓客，勉勉矜莊，幾不側弁，衾無解裳。話言靜密，憂公不忘，猶看駿馬，尚聽名倡。靡神不禱，靡藥不嚐，倏然信宿，魂歸渺茫。歲初置酒，春中酹觴，何吉凶之共域？同歌哭於此堂。自古及今，人誰不沒？豈歎生死，所嗟倉卒。修途未半，壯誌先伐，煢子齔年，遺允數月。在親親與懷舊，孰不傷心而痛骨？靈奠易收，深悲難歇。尚饗。
維萬歲通天元年月朔日，神兵道大總管河北道按撫使右金吾衛大將軍河內郡王，以少牢之奠，致祭故冀州刺史陸君之靈：戎羯不道，侵軼幽都。凶渠電滅，餘燎星鋪。鳴弓挾柳，飲馬長蘆。攬集同惡，難起無虞。梟獍為旅，鯨鯢有族。裳旗耒兵，剡荻弦木。泮渙吞噬，睢盱觸逐。亂舞梯衝，潛攻版築。鑿齒爭厲，熊蹯未熟。窬垣自潰，守畀皆哭。高局已陷，連櫨複焚。人類草，城隨壞雲。僵屍暴骨，藉藉紛紛。嗟嗟使君，死節無吝。政寬成俗，兵機不振。狡爾猖狂，難以德鎮。城為仇保，身膏虜刃。明明上帝，仁覆憫下。赫赫神兵，驅馳在野。朝告夕赴，如何不及？將守非堅，為寇是急。救兵適來，涉血猶濕。三軍雷歎，百城雨泣。天子命我，董戎冀方。旌旗介胄，千里相望。既掃氛濁，言巡戰場。輯穆人吏，撫寧孤孀。徘徊城府，淒愴甘棠。禮重王事，哀深國殤。魂兮有感，歆此嘉嚐。尚饗。
維長安二年月朔日，敕并州道行軍大總管兼宣勞使左肅政御史大夫同鳳閣鸞台三品兼知并州事魏元忠，遣裴思益以酒脯時果之奠，致祭於石嶺戰亡兵士之靈：戎羯慢天，南牧吠主。石嶺橫地，北都扃戶。與我王卒，保界並土。如何不吊？罹此寇虜。列鎮既嚴，連岩既削。攻則路險，守非城惡。彼謀匪臧，寔愆偕作。援絕兵減，軍孤勢弱。地拒兩陘，山望雙崞。胡塵大起，白刃交錯。石盡矢窮，旗焚胄落。嗟爾戰夫，烈烈忠勇。奮不顧命，誌無旋踵。身沒名揚，生輕義重。天子命我，理兵晉陽。思與士眾，底寧遐荒。痛茲壯士，翦為國殤。盍訴天帝，降厲鬼方？助氣金鼓，複怨沙場。虜血爾酹，虜醢爾嚐。封屍死所，招魂故鄉。尚饗。
維長安二年月朔日，敕并州道行軍大總管兼宣勞使左肅政御史大夫同鳳閣鸞台三品兼知并州事魏元忠，以酒脯時果之奠，致祭石嶺死喪百姓之魂：北胡自擅，賊虐不道。氣悍朔風，馬肥秋草。侵軼郡縣，驚逼稚老。奔走山林，是障是保。兵不善守，將不遠謀。如何減灶，無複燒牛？俾爾士女，熸於寇仇。魂飛狄刃，血迸氈裘。殤悲雨哭，氣怨天愁。總兵帝鄉，言念北阜。抗憤戎漠，傷心按部。泣吊郊童，哀問田叟。為爾複惡，誓滅群醜。蹴踏蘭山，脂膏葦藪。誠若克就，沒亦不朽。慰爾眾靈，酹此簞酒。尚饗。
維年月日，兄某，致祭亡弟尚書之靈；天實喪予，不憖遺善，家殞玉樹，國墜寶臣。嗚呼執柔，何痛之甚！嗟予與爾，夙遭閔凶，哀惸相鞠，殆及長成。爾性實岐穎，德表宣慈，居盡友悌之心，言必忠貞之事。綿綿我族，俟子而大，奉祖德之令圖，荷朝戚之渥惠，白首相對，紫綬雙紆。爾既秉國鈞。既敷朝典，出牧千里，入宰六官。予聞爾言，嚐誡過寵，餘嘉爾行，在貴能卑。清淨溫恭，每希於上士；飲食車馬，不越於平人。每思與爾，歸印東都，懸輿故裏，揚名講德，居常待終。當謂老夫，沒於汝手，不圖令弟，殞自吾先。及爾纏屙，屬予伏枕，不見數日，長悲九泉。嗚呼，刊述未成，平生已盡，髮膚猶在，魂魄焉知？聞爾屬纊之辰，托予身後之事：薄葬之禮，還從爾心；字孤之情，不待遺意。所恨在疾不視，於喪不臨，沈綿苦懷，纏迫斯甚。予羸老矣，傷心幾何？人琴兩亡，命也命也！
維年月日，兄某，致祭亡弟尚書之靈；天實喪予，不憖遺善，家殞玉樹，國墜寶臣。嗚呼執柔，何痛之甚！嗟予與爾，夙遭閔凶，哀惸相鞠，殆及長成。爾性實岐穎，德表宣慈，居盡友悌之心，言必忠貞之事。綿綿我族，俟子而大，奉祖德之令圖，荷朝戚之渥惠，白首相對，紫綬雙紆。爾既秉國鈞。既敷朝典，出牧千里，入宰六官。予聞爾言，嚐誡過寵，餘嘉爾行，在貴能卑。清淨溫恭，每希於上士；飲食車馬，不越於平人。每思與爾，歸印東都，懸輿故裏，揚名講德，居常待終。當謂老夫，沒於汝手，不圖令弟，殞自吾先。及爾纏屙，屬予伏枕，不見數日，長悲九泉。嗚呼，刊述未成，平生已盡，髮膚猶在，魂魄焉知？聞爾屬纊之辰，托予身後之事：薄葬之禮，還從爾心；字孤之情，不待遺意。所恨在疾不視，於喪不臨，沈綿苦懷，纏迫斯甚。予羸老矣，傷心幾何？人琴兩亡，命也命也！
維年月日，外甥虛已，謹以清酌少牢之尊，敬祭於故汴州司馬四舅之靈；釁積周親，天禍外氏，仁舅捐館，靈盾祖庭。四海喪其範儀，九族失其陰潤，感今循昔，觸緒增悲。恭惟先門，逮舅平日，淵流莫逆，道術同歸，穆齊鄭之累姻，深言孫之至友。及鞠凶之際，創巨失圖，贈厚獲葬之恩，事優含哺之育。顧省全立，功歸撫惠，竊荷濟於百罹，思效過於一等。豈其德素積而力莫壽，願未伸而禍先集。不孤之托，緬爾何依？猶父之心，忽焉罔報。冥昧靡覿，存亡永違，執饋奉酹，五性含塞，幽靈昭察，當歆宿誠。
維年月日，敬祭薛氏太夫人和靜縣主之靈：惟夫人軒庭繁祉，嬴台茂淑，承訓公宮，宜家卿族。博士學藝，尚書題目，法度蘋蘩，儀刑鬆菊。夫拜中令，昔同鮑婦；子昇瑣闥，今類馮母。舉案如賓，䦱門誡友，在貴能降，居貧施厚。天道初革，王風變韶，維城落構，若木疏條。欽聞積善，智洽神昭，克庇二族，命服兩朝。肅肅柔和，如風是暢；娥娥女師，如月斯望。潘輿獻壽，仲祿方養，不吊昊天，何德之喪？嗚呼哀哉！洛邑啟殯，長安歸陌，哭慟高台，旌懸舊宅。階濕夜露，庭陰曉魄，嗟我外姻，俱成吊客。
維開元十七年月日，孝子力士，敢告於考潘州府君、妣南海太君之靈：小子不天，夙齡閔凶，身嬰寇剽，家值虜裂。幸供灑掃之餘，遂蒙侍從之顧，扶戴明聖，逼畏艱難。大固不敢不密，小亦不敢不誠，事必記心，言無漏口。日慎一日，將二十年，玉弁加首，金章在佩。先靈納祐，明神降鑒，阿母遠至於京華，妹兄處拔於泥滓，鹹以官漸榮祿，姻通士林，慈顏複慶於目前，同氣展歡於膝下。又緣幼育高氏，變族移家，敬愛盡二堂，溫清周於一紀。不圖無狀招禍，永見孤棄，聖主恩華，曲逮存沒，邑封舊郡，宮贈本邦。親感恩澤，子承父意，致命報天，誓有同於日；竭忠資孝，誌無忝於幽泉。敬惟靈懷，慰聞昭遂，先遠有日，卜兆新塋，遙啟尊魂，合祔良壤，哀迫祖載，攀戀須臾。謹以清酌少牢，恭陳遺奠，盈樽不舉，虛饌莫嚐。號天叩地，殞絕何仰？
維神龍三年月朔日，故伎人伏十善，謹以清酌少牢之奠，致祭於元十郎之靈：淥流茂樹，萍羅是依，山崩川竭，魚鳥何歸？恭惟主君，高才達節，賞心樂事，風流不絕。歌豔露華，舞回春雪，幸持此技，承君餘悅。綺羅脂粉嬌上春，自言終代保情親，寧知一旦君恩斷，繁弦清管為何人？懷主君之異顧，願徇命於九泉，迫夫人之嚴旨，遂投足於他門：生有十年之愛，沒無一日之恩。雖強容飾於新奉，心摧絕而不敢言。君子廣德，仁心必遍疇昔與君，琴樽歡宴。永懷蕙歎，俯憐荼苦，錫以時珍，申哀故宇。廞車既展，祖奠斯開，悲歌助挽，長袖承杯，平居好此，魂來不來？蠍姮往而莫遂，足欲返而遲回，終天地於此訣，毒煩冤而難裁。
