楚金，并州人，贈工部尚書道源子。鄉貢進士擢第，高宗朝為刑部侍郎，武後朝遷秋官尚書，賜爵南陽侯。為酷吏周興所陷，配流嶺表，卒。
惟千秋之令節，啟聖壽兮無疆，詔百辟以高會，挾宸歡而未央。地勝樓辟，天清氣涼，禮容克備，樂府斯張。翕赫曶霍，熒熒煌煌，伊曠古之未有，豈名言之得詳？迺有殊伎特異，呈材累至，動不勤物，用非假器。觀夫立象，蓋取諸意，本自宮中之傳，名為索上之戲。掖庭美女，和歡麗人，身輕體弱，絕代殊倫。被羅穀與珠翠，鋪瓊筵與錦茵。其彩練也，橫亙百尺，高懸數丈，下曲如鉤，中平似掌。初綽約而斜進，竟盤姍而直上，或徐或疾，乍俯乍仰。近而察之，若春林含耀吐陽葩；遠而望之，若晴空回照散流霞。其格妙也，窈窕相過，蹁躚卻步，寄兩木以更躡，有雙童而並騖。還回不恒，踴躍無數，驚駭疑落，安然以住，雖保身於萬齡，恃君恩於一顧。節慶鍾鼓，心諧律呂，履冰穀兮徒雲，臨焦原兮虛語。是時齊謳輟響，趙舞掩色，絲桐發而沮勢，丸劍調而挫力。方今寰海清，太階平，兵革不用兮國無征，風雨既洽兮年順成。上曰可樂，人胥以亨，大則有燾載之義，小則無角抵之名。固端拱而成理，豈繁物而為程者哉。
卓絕之伎，不為則已，為必陵群駭目，駕俗驚耳，觀透撞之兒，信其然矣！雲竿百尺，繩直規圓，惟有力者，樹之君前。僔々就日，亭亭柱天，鬼魅不敢傍其影，鵷鸞不敢翔其顛。此兒於是跂雙足，戟兩臂踴身而直上，若有其翅；盡竿而平立，若餘其地。人以為難，我以為易；人以為恐，我以為戲：難中有戲，戲中有難。倒輕軀，墜高竿，如更嬴之雁下空裏，似蒲且之鶬落雲間。不識者謂之尚奇好絕，自取其殘，眼為之慘，心為之寒，怖甚齏粉之勢，不敢仰看。庸詎知所憑之竿暗相扶，所恃之術私有準，掩都盧其若無，顧燕戲而足哂，屹然中駐，餘勇不盡。於時也，解三虎鳥，逃龍走魚，跳劍臂折，咒刀口呿，一場之內，獨雄雄如。既而天眷偏及，天顏賜喜，曰其絕人有如此，其服人有如此，豈止投竿之兒，抑由持竿之士。持若不定，或掉而或傾，透雖自強，何怙而何恃？迺回天劄，題其兩絕；降天酒，賞其雙美。斯道也，誠則小哉，可以感於知己。
神慶，貝州武城人。舉明經，武後長安中官太子右庶子，封魏縣子。神龍初，坐前推張昌宗獄不實流欽州，卒年七十。後贈幽州都督。
臣伏思五品以上所以帶龜者，比為別敕徵召，恐有詐妄，內出龜合，然後應命。況太子元良國本，萬方所瞻，古來徵召，皆用玉契，此誠重慎之極，防萌之慮。臣昨見緣突厥使見，太子合入朝參，直有文符下宮，曾不降敕處分。太子當時又報臣云：「昨日至晚侍奉，不見聖人諭及遣來。今者直準台符入朝，事得安否？」臣又思《周禮》儀注，例皆奏聞，台符所下，必將非妄。臣又自到朝堂，審知是實，所以太子遽往。當今人稟淳化，內外同心，然古人慮事於未萌之前，所以開無悔吝之咎，況太子至重，不可不深為誡慎。以臣愚見，太子既與陛下異宮，伏望召太子先報來日，非朔望朝參，應須宣喚，伏望降墨敕及玉契，以符重慎之道。
憲，宋州寧陵人。第進士，累除鳳閣舍人。神龍初，坐為張易之所引，自吏部侍郎出為渝州刺史。景雲初遷太子詹事，卒贈袞州都督。
楚州申殷賢喪親，負土成墳。甘露降樹，芝草生廬，青鸞鎮集，白鶴翱翔。縣令張德以為孝感，刺史欲旌表。鄉人梁靜告國家祥瑞。
殷賢名編澤國，業預封人，荷聖皇東戶之期，感孝子《南陔》之詠。仰攀風樹，俯蹈寒泉，同王裒之手藝松柏，比平原之躬修墳墓。哀哀之性，切切逾悲，孝徹幽明，祥聞動息。故得春芝列秀，曉露凝甘，青鸞回入鏡之容，素鶴舉聞琴之翼。縣寀檢巡非謬，州端勘亦不虛。靜是鄉人，親來投告，以為盛瑞，鹹屬國家。但以子輿之冠，前詢烏集；休徵之屋，復見魚遊。則殊貺之來，誠關於至化；而楚州申狀，亦符於孝感。事緣獎勸，理合申明；眷彼門閭，固須旌表。
臣以今月二十二日侍從外參，親奉令旨。令臣勾當所進書，隨了隨進，並語臣云：「當今聞暇，正好讀書。」臣自承殿下之好尚，私心歡喜，不能自勝。伏惟天縱神武，生知睿哲，誠時與理會，固無待勤求，然自古及今，皆重於學。至於光輝盛德，發揚令聞，安靜身心，保寧家國，除此之外，更無以加。常人讀書，擬幹爵祿，事須精熟，迺堪試練。殿下居副君之位，有絕世之才，豈假尋章摘句哉！蓋應略知大意而已。用功甚少，為利極多。伏願克成美誌，無棄暇日，上以慰至尊之心，下以答庶寮之望。幸甚幸甚！侍讀褚無量，經明行修，在朝匹。是以皇帝簡擇，令侍殿下，謂宜時蒙召問，而察其言。臣以愚劣，忝跡士端，區區之誠，莫不罄竭。謹啟。
武之去虣，與文德而競馳；陰之為功，配陽和而並運。利用厚生之事，依古以來：折衝禦侮之材，何代蔑有？秦，之強也，起、翦、恬、賁用其兵；漢之盛也，辛、李、衛、霍為其將。大唐操鬥極，把鉤陳，帶甲百萬授鉞四七，其有中分麾下，總堂堂正正之師；儼若敵國，負赳赳桓桓之稱者，在於乙速孤府君矣。公諱行儼，字行儼，本姓王氏，太原人也。五代祖有功於魏，始賜而氏焉，因居京兆之醴泉縣。王子晉之上仙，肇開茂緒；車千秋之作相，重錫華宗。家何代而乏賢？人何時而不貴？曾祖安，齊前鋒都督右武候右六府驃騎將軍開府儀同三司上柱國河州刺史，隋益州都督，襲封和仁郡開國公。徙孝移忠，遷虞事夏，司馬安之四至，晏平仲之一心。視晟，皇朝上開府右武候右廿府左車騎將軍驃騎將軍。藏器於身，待時而用，功參列將，寵盛興王。庚獲慶，右虞候副率檢校左右領軍衛將軍。氣岸環傑，誌力雄武，持軍以禮，陰德有徵，才子挺生，將門斯在。
公鍾家代之休烈，奉韜鈐之成訓，鵬圖奮於霄漢，噩陣溢於風飆，得射法於仙靈，習軍容於嬉戲。子房智勇，時其無敵；郤穀詩書，頗亦兼善。永徽中司成生擢第，明慶中丁父憂，性實過人，俯而就禮。麟德初授宣德郎虢王府記室參軍事。間平邸第，枚馬交遊，曳裾其間，首席推美。鹹亨元年以將門子弟授振威校尉，守普濟府左果毅都尉。丁太夫人憂，哭泣之節，饘粥之數，複如居府君之喪。儀鳳二年敕除興國府右果毅都尉，鎮河源軍定州道，遊奕護河陽橋。垂拱二年授遊擊將軍黃城府左果毅都尉。致果為毅，治戎以律，洗兵鹽澤，秣馬中山，護濁河之橋，綰黃圖之府。智謀洋溢，威武紛綸，功靜朔垂，氣雄京邑。永昌元年制除朝散大夫綿州司馬，天授二年加朝議大夫，長壽二年除資州長史，延載元年加中散大夫。題輿綿外，展驥資中，風俗所同政教如壹。證聖元年制除使持節萬州諸軍事萬州刺史，萬歲通天元年制加中大夫，二年加大中大夫，其年檢校永州刺史。聖曆二年授使持節都督夔、歸、忠、萬、渝、涪、肅等七州諸軍事守夔州刺史，三年授使持節都督廣、韶、端、康、封、岡等十二州諸軍事守廣州刺史。長安三年授使持節泉州諸軍事守泉州刺史。神龍元年授使持節都督黔、辰、沅等州諸軍事守黔州刺史，其年加正議大夫。神授政理之材，天挺公侯之表，故能方州典郡，盡周官牧伯之尊；越海淩山，窮禹貢荊揚之域。控禦數千里，周旋廿年，化洽夷夏，功成方國。置生祠之廟，往往而存；畏清酒之盟，於今莫犯。
神龍二年墨制授忠武將軍守右武衛將軍員外置同正員，特敕停南衙上下，專委北軍事。羽林之任，曆代為重，用周勃而後安，召宋昌而先拜。以公確乎忠信，厲然壯勇，頒命卿之秩，掌孤兒之軍。宿衛陛殿而逾嚴，徼巡岩廊而匪懈，壘垣增肅，軒禁穆清。錫禦府之金錢，分大官之玉食，殊恩所逮，中使相望。而執❥持戟，筋力為倦，輸節竭誠，心術俱盡，神用疲而致損，腠理勞而生疾。其歲夏中，遇病廳事，半體雲廢，經時未瘳。願休攝於家庭，遂遲回於天闕，陳情拜疏，理切詞殫。有感宸衷，特聽致仕，仍褒美績，更惜羸痾，睿旨殷勤，形乎綍翰。公結欷而辭雲陛，投跡而返私門，懸廣德之安車，施仲翁之行馬。仙方上藥，冀養性而延齡；芳醞嘉羞，且忘憂而永日。而公素無息胤，命昆弟之子令從為嗣，鞠育侔於己生，仕為太子通事舍人，坐外氏累左除溱州扶縣令。公天屬為重，既切猶子之慈；門極窅鍾，何深舐犢之念？亦既離譴，舊疾暴增，春秋七十有二，景龍元年十二月十五日，薨於大寧裏第。嗚呼哀哉！
惟公盛德溫恭，雅懷寬肅，行無文飾，言不浮華。出身入仕，儀家刑國，靡欺暗室，獨運虛舟。於人之善無所遺，於人之惡無所記。可疑之地，投足莫踐；弗稽之謀，措蠍窅絕。親友信而敬之，老少安而懷之，惟汲汲以行仁，豈遑遑而求利？防衛之際，屢有奇功，撫字之方，亟彰靈感，公之在永州也，屬時❥不登，土人多餒，罄倉儲而贍，捃山穀耐無資。所部界分，素饒穞竹，盤根合翠，彌漫蒼然。忽於一朝，結實鹹遍，若五穀之含穎，油然可觀；比千箱之載詠，俄而告給。人皆和❥❥❥盈路，公仍持數石，奏進京師，聖旨谘嗟，歎其靈味。公之在夔州也，鄰界不虞，群蠻暫擾，侵軼城郭，殘傷吏人。公不俟制命，星言致討，威靈震蕩，氛穢廓清，稽顙咽於巫雲，❥❥❥於江水。天朝命將，甫戒於師期；邊郡飛書，已聞於戰捷：雖耿弇之不遺賊於君父，亦何以尚茲？時嘉迺功，璽書慰勉，疾亟之❥思慮彌長，遺書戒令從曰：「吾遭遇❥❥❥❥卅餘載恨無以報，不敢絲毫有負於聖朝。家業素貧，喪葬所須，務從節儉，勿違吾平生誌也。所樹碑務令存實，無為虛美，以掩吾真。爾等唯清唯慎，勿矜勿伐，則吾死而無恨矣。」
夫人常樂縣君賀若氏，宋公弼之侄孫，開州刺史懷武之第六女。門宗之盛，鍾鼎連華；家室之歡，瑟琴齊契。春秋五十一，證聖元年八月五日，亡於萬州官舍。維景龍二年歲次景申二月辛卯朔十六日景午，合葬於雍州醴泉縣白鹿鄉李中川先府君之塋次，禮也。嗣子令從，叫叫穹蒼，哀哀霜露，永言❥誓終身奉行。子婿右驍衛鎧曹參軍安定梁望之，代業通家，天資長者。冰清玉潤，常懷國士之恩；石字金書，願托中郎之筆。❥❥言行，迺作銘云：
公侯子孫，必複其始。將門有將，其來久矣。伊我將軍，奕代為美。壯勇傑出，威棱峻峙。文則循良，六條千里。武以侍衛，岩除軍壘。黃霸匪儔，宋昌寧擬？中外從❥❥❥勤止。年至禮優，神勞疾起。有生終謝，令問不已。賢哉伏波，誡其兄子。
君諱寺，字師柬，雍州藍田人也。丕承帝緒，自雍墟而逮夏陽；克勤王家，由安定而宅京兆。其如萬氏昆季，列於三方；有類林家昭穆，光乎十德。至若衣冠禮樂之盛烈，廉孝賢良之儀表，固以舄奕當代，昭彰季葉者乎！曾祖遵，周秦州清水縣令。遽賒相用，勞逸兼資，重泉之磬載昌，單父之琴斯洽。祖殊，隋監門錄事參軍。德以潤身，學以從政，八屯由其式序，五校於是克隆。父柱，皇朝奉義郎騎都尉。識量夷雅，風神耿介，青田表秀，丹穴摛祥。進而不榮，安乎散列；退而不野，鄰乎湫隘。
君承積善之餘祉，挺生人之上姿，因心而好孔、墨，捥跡而齊曾、閔。縱王佐之奇表，揚於王庭；屈公輔之宏量，薄遊公府。鹹亨四年授文林郎，隨班例也。日者東風爽侯，西旅不庭，三軍乏坐甲之資，七萃興懸磬之歎。君散陶凝慮，指囷推誠，躬親饋饁之勞。式周儲峙之務，恕己及物，下布人謠；憂國忘家，上紆帝念。永隆二年恩詔授上柱國。道光西漢，已極武功之尊；名冠南荊，竟保昭陽之貴。既而上仙興慕，下代纏哀，梁山降白鶴之祥，畢陌啟青烏之兆。君深悲考逝，義切子來，茂績顯於園塋，豐功徹乎旒扆。垂拱元年授朝議郎，行澤王府主簿。以枚馬之英規，偶間平之上邸，芳風扇乎蘭阪，茂躅隆乎桂山，東閣由是希聲，西園以之藉甚。豈期攝生謬理，與善失常，西山何高，未接仙童之羽；南溟尚遠，翻墜化鵬之翼。以垂拱四年十月五日，終於長安懷德裏第，春秋卌有一。
夫人晉昌唐氏，名惠兒，後魏驍騎將軍本部守契之七葉孫，即故司農寺長樂監敏之第二女也。巫山降祉，巽位摛精，挺琬玉以成姿，懷冰霰以清慮。纂組織紝之務，早擅女工；幽閑婉嫕之規，夙彰婦德。恭謙娣姒，宗族所以推先；肅事舅姑，閨門由其作訓。將以鵷驂並騖，常接影於仙樓；不意龍劍雙沈，竟連形於寶匣。以垂拱四年九月廿七日，終於長壽裏第，春秋卅有六。粵以其年十一月十七日，合葬於終南山楩梓穀口隋信行禪師林側，陪大父錄事參軍之舊塋，由夙誌也。惟君器周大雅，德備中和，敏殫眾藝，好兼靈跡。牟子博之異錄，動息會其情；虞孝敬之奇記，俯仰明其術。黃金積釜，鎮寫真容；白玉成田，並開精舍。夫人亦凝心貝葉，屬思曇花，幼彰龍女之功，長契勝鬘之德。婉茲嘉偶，鹹借慶於一乘；倬彼好仇，並歸神於八正。其子景先等，以為形資業起，業立則形存；化以緣生，緣亡則化息。蘆嶔增感，豈若奉於遺音？聞雷驚慕，固可托於真侶。式崇寶構，虔考勝因，寄篆刻於幽埏，庶飛芳於奪裏。其詞曰：
有秦支子，始國於梁。帝堯景胄，必複其唐。易代載德，繼軌傳芳。雅符秦晉，信葉潘楊。
於惟君子，夙承家慶。顯允夫人，早標門令。笙簧其德，黼藻其性。問望備隆，容工兼盛。
身由業立，果迺因成。共資有相，並證無生。八正凝想，七覺馳情。德窬善德，名蓋淨名。
積善方融，輔仁無準。始驚炭折，俄看薪盡。悲哉則豹騎連翔，痛矣則螭軒接軫。門庭兮蕭索，墟落兮淒緊。
哀哀鞠子，慼慼遺孤。共詳勝地，式奉先謩。構曾台於翠阜，刻貞石於黃壚。山山兮靈塔，往往兮真徒，
若夫真宗奧鍵，言象昧其津源；俗諦法門，性❥詮其教義。自三天錫福，十聖揚猷，道俗薰修，階資積習。若海流懸❥涵❥❥而❥天；江源濫觴，下歸塘而括地。至如❥波傳話，素契❥於菩提；墨血摛文，❥誌期於上德。善才童子，求友不逾於十城；羅刹聖僧，談經無過於半偈。未有濟巨川而棄楫，昇彼岸而❥❥者哉。粵若大覺乘乾，天仙利現，應賢劫而開運，耀佛日以光臨。載誕王宮。獻異蓮花之步，撫監儲苑，呈祥白馬之蹤。伽耶非立行之場，擅特是坐忘之地。始則舉筌蹄而繹理，終迺期得意以忘言。空色兩捐，是非俱遣，斷言語之路，開不二之門。湛湛常存，如如不動。不不昧，水鶴無分；無去無來，空鵝詎辨？洎恒星不見之後，金人入夢而還，象教西流，創經行於震旦；龍波東注。餐妙化於迦維。仁祠偏滿於郊虞，支提充創於州部矣。
建興寺者，晉朝建興元年所立也。草開基，疏源設砌，多招法侶，廣置緇徒。大辨名僧，摳衣戾止；天親大德，挾錫來遊。曆晉、宋而常存，經齊、梁而永固。屬隋季喪亂，因而廢焉，蕪沒一朝，荒涼十紀。洞房幽闥，空留野獸之蹤；廣廡長廊，竟滿巢禽之響。崩榛塞路，淒涼❥道之懷；駭壁潰墉，痛切桑門之掖。有唐上元二年，天皇大帝為孝敬皇帝崩制所立也。三善空留，四皓罷遊，聲沈鳳鑰，影絕龍樓。皇帝淒馳道之無恭，傷臨渦之輟調，普天之下，廣辟仁祠。其地距維揚，岡連楚塞，歸峰南峙，淩倒景而幹雲；蠙浦西通，下焦溪而沃日。且土風多最，人望攸高。漢帝祠壇，瑤席徹球將之韻；楚王陳跡，淮淝播英傑之名。徐偃行仁，徽猷尚在；汲黯臥理，嘉譽猶存：實荊壤之奧區，楚都之勝境者也。唐之有天下，七十餘載矣，高祖神堯皇帝鳳起唐郊，龍飛參野，翦奔鯨而清縣，銷伏鱉而靜雲雷，出震有臨，繼天當寧。重規累聖，被淳曜於圖書；允武允文，揚鴻輝於帝籙。太宗文武聖皇帝樞電摛祥，彤雲薦祉。大橫成卦，三讓之禮愈恭；寶祚開元，八百之隆已永。高宗天皇大帝握蘭演慶，夢月貽祥，紹三皇五帝之絕軌，光迺聖迺神之洪祚。皇上聖孚光宅，元德昇聞。億兆事繁，馭朽之懷轉切；萬幾務重，履冰之戒愈深。神皇德尊軒聖，道葉坤元，煉石而補旻穹，執契而成品彙。稽帝籙，披皇圖，構合宮，啟陽館，神工而符神造，天制而合天心。嶽澤效靈。河洛開奧，慶鬱紛鬱，間霞彩以成文；甘露泛❥混珠光而動色。郊棲祥鳳，苑樂遊麟，東楛西環，望帝閽而入貢；南蠻北狄，思解辮以來王。天域垂平，樂和禮貴。
而比邱僧惠靜，俗姓卞氏，周濟陰侯卞英之後也。三歸早攝，六波先悟，戒律思備，❥惜鵝珠；道德兼修，取光虹玉。自道❥沒後，惠遠生前，❥❥❥❥道綱解紐，其有紹斯高躅者，其惟上人。法師識悟三生，心明四果，乘因趣級，登十路以高遷；喪律背緣，入四流而下墜。去垂拱元年，發心敬造彌勒像一鋪，奉為皇家帝主及州縣官僚師僧父母一切庶類。數年之間，裝嚴❥❥。且連眸示妙，便寫真容；紺發開儀，還圖實相。圓光煥彩，亂晨景之照梁；背日流明，炯朝虹之燭牖：談之不可已已，其在茲歟！次有寺主比邱僧智須、僧智雲、上座惠品、都維那法（闕字）惠崇、惠明、淨琛、淨泰法融等，夙懷敏悟，早譽克聰，行潔珪璧，業周禪誦。靈山之妙法，毗邪之善談，敬之重之，載挹載味。而心不住法，舍迺遺情，知幾其神，抑惟明德。邛州鎮將劉元炎、蔚州鎮將王本、柱國王文霸、柱國王超、柱國王仕弼、上柱國王楷、騎都尉王肆、騎都尉王智略、劉德逸，並淮南蠹柱，江北明珠，肆談柄於雞窗，縱武能於虎帳。既開冠蓋之理，還辟通德之門。屬踐畏途，共取誡於冰穀；馳心妙境，同見樂於閑居，各舍冰紉，誌求無上而已。下官少披孔籍，覃思三墳；晚學釋經，窺窬十步。雖日夜無倦，端倪靡躬，行坐未疲，波瀾詎際。法師不遺淺識，見請殷勤，雖假數句，以成文章，終懼一字，以為褒貶。敢竭愚瞽，輒陳聖諦，庶化城空而劫石盡，貞石無刊；滄海變而桑田改，元言不昧。迺為銘曰：
理超係象，道先天地。譯有開宗，因無成器。嘉號稱十，妙門匪二。湛然不動，見應斯至。
先佛後佛，千名萬名。天上天下，王城化城。一來一去，不死不生。賢哉妙覺，實曰儲明。
出門悟道，數歲成因。遠超三界，深明六塵。化馴鱗羽，德洽天人。言語一段，千載元津。
箭驚宵漏，舟移夜壑。漢夢才通，周日已落。孤阜棲鷲，疏林隱鶴。質明金剛，形圖丹雘。
慧日遙臨，道風振響。發跡伽衛，聿來中壤。月殿崢嶸，日宮宏敞。二諦開教，三乘駕網。

皇家創曆，廓土開疆。繼蹤媧、燧，齊聖虞、唐。法門再辟，釋網重張。緇徒濟濟，梵響琅琅。
去斯塵累，歸茲法宇。妙辨銀鉛，深明水乳。緇衣領袖，道場儀羽。廣樹福田，增崇帝主。
邈哉伊人，至或群彥。遽驚折軸，俄悲毒箭。榮利誰重，解脫斯羨。蠡髻韜姿，開模紺殿。
廣川化雉，高嶽稱龜，綿綿畎澮，硌硌川埠，天高城迥，平路通逵。接江之滸，連河之湄。（其十）
日月晦冥，寒暑遷易。始聞生死，俄成古昔。天衣拂兮歲深，塵劫空兮年積。幸微言之不昧，刊芳猷於元石。（其十一）
