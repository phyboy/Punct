之問字延清，一名少連，虢州寵農人。武後朝與楊炯分直內教授洛州參軍，累轉尚方監丞左奉宸內供奉，坐諂附張易之兄弟左遷隴州參軍。未幾逃還，匿洛陽人張仲之家，仲之與駙馬都尉王同皎謀殺武三思，之問發其事，起為鴻臚主簿，景龍中再轉考功員外郎。中宗增置修文館學士，之問首膺其選，尋轉越州長史。睿宗立，以舊附張、武配徙欽州，先天中賜死。
粵若公主誕生，皇家太平，徵郡國以選號，葉時雍之美名，孕靈娥之秀彩，輝婺女之淳精。虹美電熠，蘭香玉清，稟金後之元訓，係列聖之聰明，厭綺羅與絲竹，愛瑤池及赤城。構仙山兮既畢，侔造化之神術：其為狀也，攢怪石而岑；其為異人，含清氣而蕭瑟：列海岸而爭聳，分水亭而對出。
其東則峰崖刻劃，洞穴縈回，乍若風飄雨灑兮移鬱島，又似波浪息兮見蓬萊。圖萬重於積石，匿千嶺於天台，荊門揭起兮壁峻，少室叢生兮劍開。削成秀絕，蓮華之覆高掌；獨立窈窕，神女之戲陽台。爾其樵溪釣浦，茅堂菌閣，秘仙洞之瑤膏，隱山家之場藿。煙岑水涯，繚繞逶迤，翠蓮瑤草，的爍紛披，映江當而爛爛，浮海上而累累：迺之罘與衡霍，豈吾人之所為？向背重復，參差反覆，翳薈蒙蘢，含青吐紅，陽崖奪錦，陰壑生風，奇樹抱石，新花灌叢。向若天長地久兮苔蘚合，古往今來兮林澗空，始燕秦而開徑，訪靈藥乎其中。其西則翠屏嶄岩，山路詰曲，高閣翔雲，丹岩吐綠。惚兮恍，涉弱水兮至昆侖；杳兮冥，乘龍梁兮向巴蜀。壯岷嶓兮連屬，鬱氛氳兮斷續，岩虛兮穀峻，藏清兮蓄韻。含珠兮蘊玉，眾彩兮明潤，芳園暮兮白日沈，爽氣浮兮黛壑深。風泉活活兮鳴石，葛藟青青兮蔓岑，羅八方之奇獸，聚六合之珍禽。別有復道三襲。平台四注，跨渚兮交林，蒸雲兮起霧。鴛鴦水兮鳳凰樓，文虹橋兮彩蠲舟，山池成兮帝子遊，試一望兮消人憂。
召七賢，集五侯，棹浦曲，席岩幽，鳴玉佩兮登降，列金觴兮獻酬，未窮觀而極覽，忽雲散而而風流。於是乎上客既旋，重扃嚴閉，榜童儼而齊發，彩女分而為衛。牽水葉兮張水嬉，摘山花兮詠山圻，燕姬荊豔兮代所稀，鳳舞鸞歌兮儼欲飛，披煙弄月兮宵未歸，桂枝清霧兮濕羅衣。奕奕濟濟，夜旋玉邸；隱隱崇崇，朝趨帝宮。銀爐翕習，煙生霧集，張節繽紛，揚光吐文。行軒節水，去馬騰云：鏘鏘翼翼兮馳丹闕，超超遙遙兮向紫氛。寵極兮慈掌，情勤兮幽賞，戀宸扆兮出入，憶幽山兮來往。采朱萼兮山之側，步蘭庭兮候顏色，掇綠蘋兮於澗潦，宜室家兮葉仇好。既而貞心內潔，淑則遠傳，詼談者聞之而必勸，薄者聞之而凜然。況復淮王招隱，秦主隨仟弄紫房之琴瑟，馳碧落之風煙，賓屈、宋於珠履，引鄒、枚於玳筵。秋葉飛兮散紅樹，春苔生兮覆綠泉，春秋寒暑兮歲榮落，林巒沼沚兮日芳鮮。吾君永保南山壽，車騎往來千萬年。
天授元年，敕學士楊炯與之問分直於洛城西。入閤每難鳴後，至羽林仗，閽人奏名請龜契，佇命拱立於禦橋之西，玉池清泠，紅蕖菡萏。謬履扃闥，自春租秋，見其生，視其長，睹其盛，惜其衰，得終天年而無夭折者，良以隔礙仙禁，人莫由窺。向若生於瀟湘洞庭，溱洧淇澳，即有吳姬越客，鄭女衛童，芳心未成，采擷都盡。今委以白露，順以涼風，榮落有期，私分畢矣。斐然願歌其事，久迺述《述秋蓮賦》焉。
若夫西城秘掖，北禁仙流，見白露之先降，悲紅蕖之已秋。昔之菡萏齊秀，芬敷競發，君門兮九重，兵衛儼兮千列。綠葉青枝，緣溝覆池，映連旗以搖豔，輝長劍兮陸離。疏兮裂穀，交流兮相沃，四繞兮丹禁，三匝兮承明。曉而望之，若霓裳宛轉朝玉京；夕而察之，若霞標灼她虎赤城。既如秦女豔日兮鳳鳴，又如洛妃拾翠兮鴻驚，足使瑤草罷色，芳樹無情。復道兮詰曲，離宮兮相屬，飛閣兮周廬，金鋪兮璧除。君之駕兮旖旎，蓮之葉兮扶疏，萬乘顧兮駐彩騎，六宮喜兮停羅裾。仰仙遊而德澤，縱元覽而神虛，豈與夫溪澗兮沼沚，自生兮自死，海圻兮江沱，萬里兮煙波。泛漢女，遊湘娥，佩鳴玉，戲清渦，中流欲渡兮木蘭楫，幽泉一曲兮采蓮歌。江南兮峴北，汀洲兮不極，既有芳兮莎城，長無依兮水國。豈知移植天泉，飄香列仙，嬌紫台之月露，含玉宇之風煙。雜葩兮照燭，眾彩兮相宣，烏翡翠兮舟青翰，樹珊瑚兮林碧鮮。夫其生也。春風晝蕩，爍日相煎，夭桃盡兮穠李滅，出大堤兮豔欲然。夫其謝也，秋灰度琯，金氣騰天，宮槐疏兮井桐變，搖寒波兮風颯然。歸根息豔兮八九月，乘化無窮兮千萬年，越人望兮長已矣，鄭女采兮無由緣。何深蒂之能固？何穠香之獨全？別有待制揚雄，悲秋宋玉，夏之來兮玩早紅，秋之暮兮悲餘綠。禮盛燕台，人非楚材，雲霧圖兮蘭為閣，金銀酒兮蓮作杯。落英兮徘徊，風轉兮衰頹，入黃扉兮灑錦石，縈白蘋兮覆綠苔。寒暑茫茫兮代謝，故葉新花兮往來，何秋日之可哀？托芙蓉以為媒。
臣某言：伏奉今月二日制書，除臣忠武將軍守右羽林將軍。五色無主，如驚葉縣之龍；千秋來歸，似對遼門之鶴。中謝。臣聞為官擇人，先辟之成務；陳力就列，古人之用心。臣家本關西，衣冠河曲，素業將墜，莫嗣英靈。朱輪載輝，謬承恩渥，未盈一紀，連刺九州：西涼本六部之樞，南荊迺九州之會。蒲藩關左之重鎮，魏郡山東之奧區，宣城襟帶於吳郊，許昌密邇於周室。每恥政逾期月，乏來暮之歌；候易星霜，無去思之詠。隼回復，日忝恩榮，熊軾往還，多慚道路。出居嶽牧，負屍祿之譏；入計河都，待曠官之責。不意天私俯宥，睿獎曲成，擢之以心膂之官，賜之在爪牙之地。非常之澤，捧戴失圖，天衛凝嚴，北軍清切。風霜劍騎，頓元武之仙闈；龍鳥旌旗，環紫微之帝座。掌斯岩秘，必屬親賢，臣也何顏，敢膺殊寵？當今鵷鴻接翼，文武周身，咸皆實已過名，位未充量。臣內求諸已，外愧妨賢，若使愚臣苟安於私懷，聖授不允於清議，陶鈞雖廣，無路自容，懼實由衷，讓非飾跡。伏乞垂收渙汗更授環材，軍司得人，臣謂報國。無任傾幸愧負之極，謹詣朝堂上表陳讓以聞。
臣某言。伏奉今月一日制書，除臣使持節懷州諸軍事守懷州刺史。成命俯臨，兢魂自失。妨賢不退，無德而升。恩屢錫而知慚，祿彌高而愈懼。中謝。臣聞國經選士，有一善而不（集作無）遺。天爵與能，從九徵而可試。臣薄遊憲府，累踐禮闈。衣繡無執簡之才，起草愧含香之列。移官望苑，日月其除。驂駕梁園，涓埃莫效。剖符南峴，既恧民謠。作鎮西河，未寬人隱。二邦為政，撫熊軾而無功。八使回軒，同鶴鳴而有薦。遂乃謬沾束帛，猥賜褒揚。頓掩前瑕，更延今寵。山陽大郡，河內名區。桑竹蔭淇水之西，井田雜邙山之北。將何以潤通京邑，化接神州。雖勉三載之勤，何補一年之借。封畿之要，曆選稱難。臣也胡顏，敢膺斯寄。伏乞再求遺玉，更網潛珠。庶使賢才申共理之心，聖主得分憂之地。無任叨竊之至，謹詣朝堂奉表陳讓以聞。臣所讓人，別狀封進。
臣某言：伏奉今月二十二日制，除臣殿中監依舊押幹騎，特降鴻私，超加等數。足臨鯨壑，未偕聞寵之憂；首抃鼇山，豈窬承恩之重？臣某中謝。臣聞欲成大廈，必寄於瑰材；將適遠途，理歸於駿足：未有闕公輸之巧，輒事揮斤；無良樂之能，謬令市骨。臣藝術無取，名檢莫聞，叨承任遇，遂階通顯。再趨武禁，誠恪未聞；三入文昌，涓埃莫效。剖符為郡，山東無勿翦之謠；握節和戎，北漠有不賓之虜。而制書涵育，猥錫褒揚，天造曲成，更延今授，臣知不可，清議難容。推賢讓能，列聖之明範；量力審分，先覺之讜言。當今運屬昇平，朝多俊乂，伏乞精求稱職，以代不能，遂愚臣由衷之詞，全聖王至公之道，授受無失，臣免妨賢。無任悚懼忝竊之至，謹詣朝堂奉表陳讓以聞。臣所讓人，別狀封進。謹言。
妾言：妾聞天與才多，地居外戚，理乖謙益，患在寵盈。妾亡夫三思，頗讀聖賢之書，夙知止足之分。在先朝錫漢藩之社，位亞上台，陛下流渭陽之思，室嬪愛主。常恐官高祿厚，福極禍來，閨門之談，顛覆存戒，但以願施塵露之效，尚鬱山林之遊。詎謂吳楚指有寵為名，父子以無辜同枉，良以崇高取忌，退讓未形，事雖噬臍，言猶在耳。妾夫埋黃壤，子夭青春，唯知哀訴神明，號泣天地。妾之殘命，稱曰未亡，更何心顏，享茲豐厚？況三思久謀謙退，人所未知，實恐士庶遊談，是非相半。既未能辨明高義，豈復忍貪吝餘資？雖則伯宗已亡，獻誡者聞乎奸盜；尚冀黔婁宿意，見知者因乎寡妻。今墳土未乾，繐帷猶設，妾所以廢寢忘食，瀝款披誠，未允前祈，更陳後請。伏願俯矜賤妾，遠念幽魂，收彼白茅之封，表其赤鬆之節，光陛下有任賢之德，明三思無冒寵之譏，妾之區區，意盡於此。無任感切之至，謹遣某詣朝堂上表以聞。再黷威嚴，伏深戰越，妾死罪，謹言。
臣攸暨言：臣聞力微任重，無德者履之必危；功薄賞隆，有識者陋其非據。臣地因外戚，器實中庸，顧慚蓬艾之姿，謬忝葭莩之末。則天大聖皇后敦睦九族，崇念六姻，曲申猶子之情，爰垂降主之澤，禮優築館，恩洽錫珪，拔自堂侄之流，光以親王之位。臣嚐再瀝誠懇，已蒙賜等諸昆，今陛下龍德嗣興，鴻基紹復，群萬物而改旦，宅千齡而配永。洛讖河圖，允葉純深之義；雲行雨施，載流寬大恩。追奉先慈，將覃後命，外家諸子，降等猶誓於山河；主第增榮，在臣更超於等數。陛下雖渭陽情重，沁水恩多，凡是封冊王公，終須憲章堯舜，以濯龍之戚，今迺方於五侯；緣駙馬之姻，古未封於四履。私親越禮，聖人之孝理載光；冒寵延災，微臣之官謗斯久。又以班參禁內，秩比侍中，自非德邁應璩，識侔慶忌，將何以對揚顧問，規獻文章？況臣位以恩外，寵非才進，無脛而至，凡姿簉於珠玉；無翼而飛，睿澤借其毛羽：未貽身譴，幸庇容光。臣亡兄攸寧，循榮增懼，以臣叨鳧繹之貴，日夕魂兢；負鼇抃之恩，歲時力盡。屬纊之夕，再受懇言，憂臣愚蒙，令臣退讓。倘陛下俯遂勤請，照察冥心，納臣揆分之言，置臣獲全之地：去茲王號，降以公名，爰食封邑，同諸兄弟，賜改散職，即望參朝。實冀家福惟新，朝章鹹序，天德更逾於造化，神理不責於滿盈。臣無任懇款懼之至。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣僧某等言：臣伏見某日月敕，以今月十九日，將幸長安，東都道俗，不勝攀戀。伏惟應天皇帝陛下重興靈命，再造黎元，域中懷三聖之恩，天下褒吾君之子。關西帝宅，渭北神皋，思切園塋，未謁長陵之樹；貴為天子，不曆咸陽之宮。宜應萬乘巡遊，展鎬池之新慶；三秦故老，睹漢家之舊儀：率土喁喁，孰不欣躍？但以先後神寢，夏首方成；太子仙墳，秋中未畢，王主倍奉，更促工徒，雖力以子來，而頗妨農事。倘千官扈輦，同費太倉之粟，萬國來庭，共索長安之米：將何給用，以濟公私？且東都有河朔之饒，食江淮之利，九年之儲已積，四方之賦攸均，誠宜宅幸三川，寬徭八水，稍登稔歲，方事歸鑾，以欲從人，孰不幸甚？則天皇后久成佛果，俯應輪王，冀發無邊之巨願，光有為之妙福，經始大像，年籥滋深，愧緇流之淨財，念蒼生之苦力，俯從群議，莫遂聖情。陛下孝感旁通，衝襟獨斷，追成先誌，上合天人故得蓮礎未施，為停風雨，梅梁鬱起，若有神明。施其力者萬殊，莫分龍鬼；舍其財者千計，豈辨人祇？岌已幹雲，程之匪日。實冀金輿近幸，玉輅親臨，禮如來之大身，畢先聖之遺旨，然後載詣京輔馳謁山陵，即付囑無違，情禮兼極。無任懇款戀慕之至。
僧某等言：某聞住持真教，先憑帝力，導誘將來，遠屬能者。伏見月日敕，遣使迎玉泉寺僧道秀。陛下載宏佛事，夢寐她纖，語程指期，朝夕詣闕。此僧契無生至理，傳東山妙法，開室岩居，年過九十，形彩日茂，宏益愈深。兩京學徒，群方信士，不遠千里，同赴五門，衣鈸魚頡於草堂，菴廬雁行於邱阜，雲集霧委，虛往實歸。隱三楚之窮林，繼一佛而揚化，棲山好遠，久在荊南；與國有緣，今還豫北。九江道俗，戀之如父母；三河士女，仰之猶山嶽。謂宜緇徒野宿，法事郊迎，若使輕來赴都，遐邇失望。威儀俗尚，道秀所忘，崇敬異人，和眾之願。倘得焚香以遵法王，散花而入道場，則四部銜恩，萬人生喜。無任懇款之至，謹詣闕奉表，請與都城徒眾將法事往龍門迎道秀以聞。輕觸天威，伏深戰越。
臣某等聞行至公者，莫先於發揮茂實；垂不朽者，不若於刊紀鴻名。伏惟應天神聖皇帝陛下一德披圖，五精乘運，先天地而利用，依鬼神以制法，無思不服，有感必通。日者變起心膂，禍生肘腋，弄兵指闕，敢忘下濟之恩；犯門斬關，遂激上靈之憤。陛下近幸元武，傍顧紫微，鳳翔而梟獍失圖，龍見而鯨鯢就戮。順天翊聖皇后配乾積德，從帝居尊，佐莫大之英猷，參非常之妙略。親紆寶思，式頌元猷，椒掖之文，久垂河漢；甘泉之石，已入京都。伏惟陛下卑奉聖躬，謙保神器，惜其國用，念彼人艱，有命且停，含靈失望。臣等容光壽域，竊位明朝，不蠶而衣，無裨塵露；不耕而食，有負靈祇。陛下寢有道之豐碑，臣等享無功之厚載，亭育雖廣，何所自容？且天惠不可以闕書，神功不可以久寂，臣等請各減所俸，以勒殊休，庶同子來，成之匪日。無任光開垂裕之至。
臣亡母屬在外戚，夙忝末姻，不蔭慶雲，早先朝露。臣髮膚遺體，是亡母所生；金紫通班，迺聖朝所賜。臣每服一輕妙，嚐一甘鮮，何曾不遠愧劬勞，近慚榮寵？又見同列有太君拜邑，命婦入朝，臣早孤偏，不勝感羨。母因子貴，幸者何多？祿不及親，臣獨含恨。明年某月，改葬有期，私門大事，莫逾於此。臣內寡材術，謬忝朝恩；外無愆尤，夙承母訓。郡縣之號，翻及臣妻；哀榮之禮，不霑臣母。臣生不侍養，歿未追榮，若懼不敢祈恩，偷生以安厚祿，儻歸泉壤，何對慈顏？臣死罪死罪。臣準某年月日制令加一階，伏乞回臣此階，追贈亡母。又臣身死之後，合有鼓駕出郊，在臣何顏，存歿叨僭？亦許臣亡母用臣威儀。臣身當以蘧蒢，存榮死足，所祈越禮，罪實幹誅。伏惟陛下孝理寰瀛，仁及草木，皇室之戚，軒冕盛於前朝；太后之親，恩澤逾於曩日。臣幸遇非常之主，敢祈不次之恩，伏乞陛下少念葭莩，垂哀犬馬，回臣休寵，以慰營魂。則今日以前，報恩於亡母；自茲以後，盡命於聖朝。無任慊懇悲慕之極，謹進狀陳請以聞。
拙自謀衛，降黜炎荒，杳尋魑魅之途，遠在雕題之國。颶風搖木，饑鼬宵鳴，毒瘴橫天，悲鳶晝落。心憑神理，實冀生還，關號鬼門，常憂死別，事未瞑目，豈在微身？先君業粹中和，才光文武，誌道遊藝，名動京師，出穀入朝，事多宏益。雖崇班去已，而陰德被人，清議所尊，何減驃騎？恐耆舊鹹謝，竹帛儻遺，使盛烈湮沈，下情感痛。自昔逸群之器，曠俗之才，譽雖冠於人倫，祿不躋於卿士。南史之筆，漏美不書；東岱之魂，與名俱滅。故史遷述許由云：「不遇青雲之士，焉足道哉！」惟君侯禮樂山高，文華海闊，古一千歲，聞聖人之書；今五百年，知作者之運。山甫拾遺於中路，時謂得賢；蔡邕揮翰於詞林，誰其不許？往送家狀，蒙啟至公之恩；希果實言，深蓄自私之感。下官久辭榮擢，夙慎禍胎，內無負於明祇，外冀申於知己，豈謂一人相毀，眾口爭喧，遂以虛聲，迺加真罪？賴皇明昭宥，腰領賜全，空荷再生，無階上答。恃子以鬆竹之操，期子以金石之堅，幸無雷同，懸納謗議，見危不易，是所望焉。遠識古人之懷，敢申窮鳥之請。如季布之諾，迺重於黃金；延陵之許，境懸於寶劍。生負食花之惠，死效結草之誠，刺血為書，萬不抒一。往年恩貸許惠為看《起居注》、《實錄》江融《別錄》，使不錯漏國史，及高明所撰唐史春秋等六處，並乞逸遺事跡，不翳聲塵，代業有光，實在吾子。遠佇來劄，以當招魂，秋冬凝寒，惟動履休勝。青簡時至，願想窮愁，白雲遙來，希訪生死。珍重珍重。
