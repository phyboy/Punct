臣嗣宗言：臣學藝無稱，才德兼闕，幸延慈蔭，遂曆通班。花萼同榮，依上林而發彩；鶺鴒交賀，仰大廈而相歡。恩比邱山，效微塵露，叨榮席寵，荷愧承羞。臣嗣宗中謝。臣嗣宗夙奉皇明，已忝銜珠之秩；兄懿宗近承天澤，又當執金之位：弟兄齊列，伯仲分曹，鹹典禁戎，並參宸衛。匪惟官崇祿厚，思滿盈而增憂；固亦秉勢操權，顧章程而自惕。競臣素抱愚拙，更纏屙恙，牽羸引憊，竊位妨賢，內懷屍素之慚，外負朝廷之謗，豈可以多塵聖化，久累能官？伏乞收跡丹墀，歸骸素裏，庇堯雲之光彩，浴舜海之波瀾。柳蔚桃濃，聽南鄰之鍾磬；茅舒桂滿，陪北闕之簪纓：餐厚渥而忘饑，樂太平而愈疾。則涵養之德，瞻大造而斯宏；冒之譏，在微臣而知免。輒陳固陋，輕默威嚴，授紙彈毫，驚魂悚魄，臣嗣宗誠惶誠恐頓首頓首死罪死罪。謹言。
臣某言：伏奉恩制，以臣為揚州大都督府長史。光寵載臨，震悸交集，臣某誠惶誠恐頓首頓首死罪死罪。臣蒙蔽有素，非陶染所移；磨礪無成，豈鑽仰能及？斯並久塵聖鑒，不逮更伸愚款。陛下降猶子之愛，忘具臣之譏，乘以軒車，佩以璽綬。射榮席寵，瞻歲月而徒深；結課疇庸，在涓埃而莫取，何曾不外慚赤紱，內負素餐。是以前布腹心，辭禁衛之重；後竭誠懇，歸殿省之榮：豈欲娛誌養高，實願遺身體國。不謂聖情重疊，恩旨綢繆，更錫隆章，重紆顯命。刷燕雀之毛羽，求其奮飛；飾駑駘之銜轡，徵其滅沒：雖願盡智力，而終難勉強。陛下宵衣待旦，仄席思賢，必欲無曠庶官，克諧共理。臣智慚一割，政乏四科，豈足以恭副虛求，宏宣美績？況三楚舊壤，一都之會，永言作鎮，匪易其人。伏願遵尚德之彝躅，杜推恩之妄舉，以公滅私，簡才授職，則武皇得士，不慚於曩歲；文王能官，複在於茲日。無任慚悚之至，謹詣朝堂奉表以聞。臣所讓人，俱如別狀。
臣道力言：臣叨緣幸會，謬奉渥恩，隨簪笏之九班，列山河之三土。王言如綍，敢不欽承？人好惟星，願披誠款。道力本厭囂滓，夙耽閑曠，潛形草澤，不將皋鶴，並聞浪性雲霞，惟慕海鷗相狎，十步徒歡於欽啄，一官菲尚於榮華。幸屬聖期，謬回天獎。承軒冕之賜，列是樊籠；踐繩墨之途，更成維縶。尺鷃但慚於鍾鼓，鶢鶋空費於牲牢，故欲瀝膽輸肝，披誠進款。倘蒙卻收匪服，改命如絲，不以屍曠之交，免其負乘之責，則物情輿論，誰不謂宜？如將眾例難違，微功必敘，仍優附鳳之賞，遂假濡鵜之衣，則望賜以宮名，還其道服。仲虞懷八座之祿，未入朝廷；之推列五等之封，尚居山藪。所冀資此俸秩，永修齊供，庶玉清垂貺，增寶祚於三元；金籙開祥，固珍圖於萬劫。上隆紫極之統，下遂清溪之遊：在於微生，實為幸甚。道力昨已陳請，未蒙處分，重此幹祈，伏增戰越。道力誠惶誠恐頓首頓首死罪死罪。謹言。
臣妾言：伏承聖慈，以妾居處褊狹，欲開拓宅北，更起新第，恭聞睿旨，不勝慚惕。陛下骨肉之愛，天至而溟深；敦敘之風，日隆而月厚。迺複推心連萼，結念同胞，方欲廣沁水之庭除，增常山之版築。雖殊恩曲獎，惠澤實浸於肌膚；而妨公害私，謗訕恐盈於道路。況臣妾承靈天妹，藉寵王姬，輿服亞於椒宮，土田方於茅社。甲第之當衢向術，並列三區；別廬之帶水連山，將盈萬畝：深埒則可乘騏驥，高樓則惟待鳳凰。常憂瞰室之易災，實懼滿堂之難守，寧可更求輪奐，別構崇深，擾閭裏之黎，傾國家之府藏？且鬼神所福，常矜於缺隅；賢聖垂箴，必誡於豐屋：孫叔辭良沃之土，晏嬰求湫隘之居。妾雖愚蒙，頗聞訓典，實願歸師老氏，以止足自防；仰慕周公，將逸豫為戒：但希安分於容膝，非敢攀榮於潤身。且坊為要衝，地當貴裏，畝賃二三十貫，居人四五百家。奪其近市之門閭，生其破家之怨讟，雖下人之不語，豈愚妾之能安？又妾之平生，每存舍施，屈身濟物，蠍窅願為，益己害人，情豈能處？今麥苗雖盛，穀價未豐，家少糧儲人多菜色，但可勸耕耘之業，未宜興土木之功。伏乞俯察愚誠，傍詢眾望，體東作之尤要，知西第之非急，收茲霈澤，惠被黎蒸，則天下蒼生，孰不欣幸？無任悾款屏營之至，謹遣某官詣朝堂奉表陳請以聞。謹言。
臣妾等言：妾聞賢相防微，杜盈門之車騎；通人酌損，忌滿堂之金玉。尚子平之讀《易》，富不如貧；孔宣父之立言，奢也寧儉：永言故實，此為明鑒。妾等並承靈坤載，荷蔭中樞，或天妹申慈，忝扶桑之瑞萼；或王姬藉寵，竊禯李之奇秀：開沁水之園苑，賜常山之湯沐。榜懸金字，分衢離巽之宮；路夾銀河，並列星辰之位。通秘籍於龍廷之內，枉仙輿於鳳樓之下：殊私曲獎，以日而係年；縟禮崇徽，誇今而邁昔。兼複別隆朝旨，猥存家務，輿台供隸之衣食，棧廄豢牢之秣養，並回中府，俱出大農。聚終歲之儲但憑絲紱；供闔門之費，不煩機杼。仰祇鴻澤，退省微躬：生以地高，徒竊雲霄之幸；寵非德進，曾微纖芥之勞。何義而虛受渥恩？何功而謬延賞賜？是用每積慚悚，常憂顛沛，敢忘周公逸豫之誡，深念老氏止足之言。乞留聖慈，俯鑒愚懇，數腺無過忄典，滿不至溢。國邑田租之常料，既已豐殷；馬牛陪隸之雜供，並希停減：庶得無耗府實，稍清朝謗。長轂遠馭，不逢於致寇之人；高門洞開，無怯於害盈之鬼。不任兢悚愧懼之至，謹遣某官詣朝堂奉表陳請以聞。
臣某言：臣聞善則歸君，臣之報主；功推於父，子所榮親。臣本愚賤，幸承門閥，擢自弱齡，得尚公主，耀宗榮黨，何已七（疑）十年，成名效能，曾未之有得：是以昧死旒扆，陳情控告。臣某中謝。臣聞隱情而言不吐者，事君之罪人；心孝而跡未行者，事親之逆子。臣擢自泥滓，起登上第，受國之寵。負親之恩，情所隱而言未吐者，敢奏於今日。臣門閥少薄，冒因遺緒，父叔昆弟，忝列朝班，惟臣一身，特拜都尉。然駙馬之位，因天所封，寺卿之階，何功受賞？富過宗祖，榮過棠棣，無德而祿，將何以堪？臣父正議大夫前太子少詹事臣居士，鳳預周行，早規陳力，頃以天波溥洽，許順懸車，然朝命先霑，已三十載，累年效職，複十數遷。金紫末階，爰從致仕，桑榆尚早，實願榮班，臣亦何人，獨多勳賞？臣聞父子罪不相及，而官獨逾於父，雖爵因天假，不限高卑，而官入私門，自多伊愧。每用責躬晨省，麵朝端，臣子之情，祇所不忍。伏乞以臣在身三品並見在進讓，臣父本品降賜於臣，貴得秩祿相次承寵，朝聞夕死，實所甘心。伏願陛下容臣薛讓，允臣愚懇，非直聖朝高孝理之風，抑亦微臣盡為子之道。
臣禎等言：臣聞謠誦必采，而風俗可觀；舞詠既陳，而德音不泯。伏惟金輪聖神皇帝陛下金口屈道，璿樞正辰，慶徽號於法宮，無懷生於淨國。元猷再闡，紫極重光，天地合德而同休，黎氓改視而易聽，萬方欣戴，百寮抃舞。臣等備列下藩，豫承大慶，三年入計，行趨玉帛之禮；五日賜酺，即奏雲天之宴。睹光靈之赫奕，接恩貺之綢繆，酬報何階？空誓心而銘骨；嗟歎不足，遂抽毫而授簡。非效狂而貢斐，實有感而求音，同盍各於二三，冀揄揚於萬一，並題序引，式光鴻造。雖戴天辯日，誠不窺於兩童；而講德陳詩，庶無慚於四子。不量疏野，輕敢薦聞，繕寫畢功，進上如別。擊轅之陋，輒簉響於雲門；化草之微，遂馳光於日穀。旋顧庸鄙，追增悚汗，臣禎等無任雲雲。
臣某言：奉墨敕，令臣家所有書法，並將進來。但臣家書法，屬隋季亂離，並多墜失。臣十代再從伯祖羲之書，先有四十餘紙，貞觀十二年，太宗文武皇帝購求遺跡，臣亡父先臣私直並將奉進，一不敢留。今之所存，惟有一卷，並臣十一代祖導已下書一帙十卷，謹隨狀進上。但臣弓冶不嗣，堂過媳然。雖奉納楹，多逢壞壁，亡失之外，所餘無幾，私珍緹襲，方遺子孫。不謂兩曜回光，九霄俯聽，曲延采拾，遂登旒扆，使千載遺寶，重增於光價；九泉深隧，更奉於恩渥。寵被私門，榮霑異代，懷恩慕遠，感佩兼深。臣方慶誠惶誠恐頓首頓首死罪死罪。謹言。
臣某言：臣家有齊帝臨軒圖，是南齊袁倩下手所畫，私門傳寶，以為妙絕。伏惟聖情兼尚，睿鑒旁周，稽古軼於虞聰，幽求過於魏覽。萬幾多暇，百代可知，或厭遊娛，儻存觀省。臣暮年多幸，得奉休明，竊謂珍奇，無容隱默，近從京宅取到，不獲早以上聞，今謹詣闕隨狀奉進。輕塵旒扆，伏用慚惶屏營之至。
臣某言：臣聞五氣殊方，元龜列於元武；四靈異稟，神蔡遊於紫泉：用能藏往知來，發祥祚聖。大禹之永終天祿，文薦九疇；隆姬之迺命帝庭，兆成三吉：永言秘寶，錄存縑簡。伏惟金輪聖神皇帝陛下蘊靈沙劫，屈道璿樞，推正覺而禦彝倫，宏大悲而撫群俗。雲行兩施之澤，下漏三泉；春生夏長之仁，曲成萬物。恩洎草木，惠覃飛走，天澤感氣而延和，神靈應德而呈瑞。伏見所部錢塘縣人聶幹，於市內水中獲毛龜一枚，修尾長頭，元甲綠毳，名掩於楚宗，狀奇於靈繹。雖六眸在首，未足尚其禎祥；五色成文，詎能齊其詭異？伏叢蓍而自久，下芳蓮而暫出，美兼曠代，休窬群祉。謹案孫氏《瑞應圖》曰：「王者德澤湛潰，漁獵從時，則靈龜出。」《禮·含文嘉》曰：「內外之帛，各得其宜，則山澤出靈龜。」陛下解綱收罟，宏天地之大德；創制改物，窮帝王之能事：宜其膺受冥貺，克享珍符。且益有十朋，表賢才之入用；壽窬千祀，彰聖曆之無疆：嘉祉不召而自臻，乾象無祈而潛應。臣謬當重寄，親奉洪庥，靈異爰臻，既駭於常觀；抃舞胥屬，實兼於恒品。無任慶躍之至。
臣晉卿言：昨於宿羽亭子園內，捉得赤觜山鵲一枚。其鳥有三足，中足有五指，近人相托，爪上有毛，儀觀非常，精彩特異。雖貌在禽類，而名高羽族，鮮毛孕碧，勁觜含丹。三足呈休，與黔烏而比孝；五指為瑞，共白麟而同德：填河未足方其美，繞樹無以儷其珍。故使綠衣翠襟，羞言辯惠；藻翰錦臆，憚稱奇偉：將明天子之德，遂入虞人之羅。自非睿感潛通，禎符顯應，豈能殊祥畢湊，異物鹹臻，曠千古而難逢，超百王而獨異？臣謬參簪笏，忝列葭莩，抃躍之情，實倍恒品。無任喜慶之至，謹奉表稱賀以聞，其山鵲謹隨表同進。
臣某言：臣昨輕率愚下，進瑞牛一頭，今蒙恩賜良馬一匹。伏惟陛下道超萬古，化穆三神，故得天壤薦成，綱明歸奉，植物動類，變形質而呈休；羽族毛群，革音容而表貺。萬為盈數，化成於大武之元；白者粹文，煥炳於純離之畜。斯迺自天靈命，曠代殊祥，實上聖之元符，在微臣而何力？猥蒙宸獎，曲被皇慈，移滅沒於帝閑，降權奇於禦皂。漢宮流赭，遂出於玉台；軒後飛黃，俯回於馳道。豈直衣冠同羨？固亦妻子相驚，臣亦何人，冒斯殊寵？惟當附茲驥尾，希自勵於疲駑；托此龍媒，庶長承於驅策。無任悚戴之至，謹奉表陳謝以聞。
臣某言：聞京兆萬年縣大寧坊宅內，有桑樹一株，暮秋生子，初冬椹熟，今謹取得，專輒進奉。伏惟陛下惠覃區宇，仁洎草木，故得神蠶之樹，發秀於寒露之辰；帝女之林，結實於繁霜之下。出於萬年之界，彰一人萬歲之符；生自大寧之坊，表群生大安之慶。鴟鴞已革，見夷貊之懷音；絲蠻行豐，知府藏之逾實。殊禎薦委，絕貺仍臻，凡在含生，孰不欣慶？無任抃躍之至，謹奉表陳賀以聞。
臣禎等言：臣聞式宴為歡，《易》著需雲之象；晞陽展敬，《詩》有《湛露》之歌。伏惟金輪聖神皇帝陛下功掩大千，化高明一，憑五乘而馭群品，秉六度而宏萬機。俯順人心，仰膺佛記，尊名大號，與日月而齊光；凱澤歡酺，共雷雨而俱作：舞詠溢於三界，聲名殷乎四天。臣等備守外藩，幸欣入計，瞻衢路而躑躅，望闕庭而悚躍。歡情未展，空思側弁之娛；聖造不貲，仍賜合醵之禮。三元告始，萬品惟新，陽進而君道載昌，景延而聖壽彌固。具寮稱賀，率土同欣，劄魂在藻之心，輒效獻芹之誌。謹上禮食五十舉，具如別狀。和殊九沸，美異八珍，有慚殷鼎之滋，豈益堯廚之膳？輕薦蔬菲，追增悚怍，臣禎等誠惶誠恐。
臣某等言：伏以壇場既畢，文物惟新，寰區被雷雨之恩，宴樂動雲天之曲。元髫黃發，式舞遍於康衢；車馬衣冠，追賞窮於勝境。瞻鳳闈而列鼎，抗龜浦而開筵，風光滿佳麗之城，煙霧上神仙之閣。傾罍倒斝，盡百辟之歡娛；伏檻憑軒，延九霄之眺矚。五日開十旬之賞，千齡逢萬歲之期，固以慶軼朝門，抃深天造，無任喜躍之至，謹上禮食若干輿。不恥獻芹之陋，方期在藻之歡，旋顧單菲，追增悚怍。
臣某言：伏惟陛下至德動天，深仁被物，光輝格乎上下，神化行乎中外，故能使明祇葉替，景貺駢臻，承靈命於九元，錫禎圖於萬祀。高秋在律，重九禦辰，陳法駕而展皇儀，升紫壇而奠蒼璧，欽告類之典，盡祇敬之容，鹹秩群神，允釐百福。然後玉鑾回軫，金郤戒塗，發雷雨之恩私，展雲天之宴樂。百寮簪笏，承愷悌而沐沈潛：四海氓黎，欣複除而荷優貸。瑤圖載永，鼎命維新，抃舞同於十方，歡娛邁於千古。臣謬當維翰，忝屬葭莩，敢申慶躍之情，願奉宴私之澤。謹上禮食若干輿，野人何識？徒致誠於獻芹；天獎曲成，倘俯歡於在藻。無任區區之至，謹昧死奉表以聞，臣誠歡誠喜頓首頓首。謹言。
臣攸寧言：伏奉恩制起臣為春官尚書。曲降芝泥，俯收草土，承命哀震，扣心號絕，臣攸寧誠惶誠恐頓首頓首死罪死罪。誠孝莫紀，咎殃所鍾，過隙永辭，倚閭奚望？不自灰滅，偷視光陰，尚何心靈，得齒人類？陛下愛結敦敘，慈深宴逸，免之苫塊，錫以衣簪：葭莩之恩，飲澤誠厚，荼蓼之戚，胡顏以寬？況天地同節，宗伯是經；尊卑共儀，達喪有典。使臣外掌邦禮，內虧庭訓，何以奉宣名教，克弭訕謗？臣之愚蒙，夙夜揆鑒，平居疇日，廢職曠官，況識亂匪莪，情荒植柏，寧可儀刑八座，損益萬機，虛玷元猷，上穢清鑒？伏冀哀其窮懇，惠以至德，用伸犬馬之願，獲遂烏鳥之情，則地義所宏，彌文於永錫；人倫所詠，實光於孝理。無任荒迫之至，謹奉表陳請以聞，臣攸寧誠惶誠恐頓首頓首。
臣嶠等言：伏以靈駕遵途，聖恩攀從，國計非便，群臣不安，冒昧上祈，未蒙哀允，跪對還旨，載深惶惕。臣嶠等中謝。臣聞古者天子，上法天心，不極私情違眾欲，以順人理國為孝，以克己制心為禮。是故凡聖異禮，公私殊制：私心獨展，凡人之孝也；萬姓鹹若，聖人之孝也。陛下行堯、禹之事，以萬姓為心，柰何守曾、閔之節，懷獨展之願？臣等囂囂，竊所未曉。且永淳已後，關輔流散，近適旋定，人猶未足，今山陵起築，役徒惣萃，彌春涉夏，為費宏多。若陛下此行，群司畢從，於人取給，臣實難之，水旱小愆，農虛非淺。東都則水漕淮海，易資鹽轂之蓄；陸走幽並，近妖現夷之便。朝命新複，人望安在？宜應靜鎮，未可移動。陛下若俯順群願，留撫都人，則其安如此；若不勝私情，攀奉靈駕，則其慮如彼。況扈從兵馬，既不豫集，行宮廩蓄，又未先備，發期俯邇，支計闕然，倉卒敦迫，必不敢辦。若待陵寢安厝，霜露終感，三農歲念，萬乘時巡，奉郊廟以展虔，瞻日月其何遠？今固將抒私戀，充群言，忘人力，蔑國用，此實非陛下安集新業之故，亦非先後憐憫遺人之意。且朝廷故事，典章猶在：獻陵追遠，太宗不至於三元；昭陵上遷，高宗不至於九：豈先帝私懷不堪故事？群臣公議之所奪也。伏願仰遵舊訓，顧定新基，屈至情而順群心，抑小節而成大孝，使軍國長算，函洛皆安，邦甸窮人，賦斂少減。萬姓翹望，實深至願，百寮結誠，期於死請。無任悲迫之至，謹詣朝堂奉表固請以聞。
臣嶠等言：臣聞天下皆春，而燕穀有析暄之律；日中並照，而彭澤有隨陽之禽：豈非承光飲和，仰德延慶？深於戀者，其往若不親；渴於求者，其來如不足。以圭表既宅，關河馳怨思之誠；鑾和未巡，攀鄧切謳歌之慕。帝車北指，宸駕西臨，槐檀聿曆於四時，綪筏猶淹乎八水。耆老延頸，簪裾企望，戴天有分，徒嗟京兆之遙；捧日無階，竊恨長安之遠。臣嶠等中謝。伏以載祀七百，卜年非豐鎬之地；乘時九五，啟聖由洛之鄉。所以受龍圖龜書，所以朝雨師河伯，葉祥符於訁韯籙，采謀議於人鬼。萬靈幽替，百物阜昌，是曰天地之心，實興帝王之祚。方使四夷為守，西賓屈無外之談；六合為家，東土壯居中之業。況複圓丘方澤，神祇之兆域以安；複廟重簷，昭穆之尊卑既敘。定社而立稷，建邦而設都，是萬年長王之郊，誠億載不遷之宇，寧可久曠中壤，即安偏據？詠山河於漢舊，訪宮室於秦餘，五載時巡，曾無告至之禮；四方述職，仍以不均之患：臣等庸愚，竊所未達。
今三秋告稔，萬寶已成，陰陽所和，稼穡遍茂。卻連澤潞汾曲敘廟（疑）荊揚海隅，萬庾同殷，千箱並詠。禾萌九穗，未曰休祥；穀石五錢，詎名豐穰？加以舟車並湊，水陸交衝，物產尤多，觀聽胥悅：眾庶有來蘇之冀，神靈翹望幸之心。伏願陛下俯察氓謠，仰祇天意，因銅省（疑）之稔歲，命玉鑾之仙軫。涓時擇日，屯萬騎而出函秦；省俗觀風，撫四人而還鞏洛：逍遙乎九阿之阻，容與乎八表之路。回輿駐蹕，觀十月之圃場；辟纊凝旒，問百年之疾苦。然後歸格，造乎九廟明堂，眾星拱列，長居辰極之尊；萬駿驅，載詠朝宗之府。光輝將日月齊殷，德澤與江河比潤，致乾坤之景福，盡億兆之歡心，凡在人祇，孰不欣幸？臣等限以所守，不獲親詣闕庭，無任區區之誠，謹附洛州奏事使朝議郎行洛州司兵參軍盧正言奉表陳請以聞。
臣及善言：臣愚款頻薦，蠍甃言盡，而睿旨彌隆，禮以恩酬，固辭則成命有廢，勉進則私情不堪：惟此憂惶，坐交冰炭。臣及善中謝。臣誌均駑馬，知眷戀於軒櫪；生比瘣木，懼零落於風霜：思十駕之驅馳，迫四時之代序。辭稻粱之惠，寧是宿心；乞桑榆之年，但緣量力。昔者主父未達，常健羨於陳鼎；孔某遭難，每殷勤於執鞭：或排擯於中朝，乍棲遲於列國。況臣叨恩竊幸，非待營求，屍祿效官，不假才藝，獲當年之榮貴，無曩世之艱虞。豈應輕物傲時，薄優遊之寵官；陳辭抗疏，循耿介之名節？直以頹齡向盡，衰疹逾加，二首六身，甲子催其歲月；百骸九竅，寒溫煎其骨髓。無仙童之卻老，有災豎之侵年：誌力昏沈，精神耗竭，心已迷於方寸，目久暗於元黃。鳩杖扶危，且猶不逮，鵷池養望，孰雲非罪？竊畏眾多之口，顧思庸短之累。昔之少壯，猶不如人；今也耄期，詎堪經國？是用披肝蹐地，拜手祈天，方登月制之辰，庶免夜行之咎，言非飾請，理實誠陳。陛下厚眷殊私，尚留陪於簪屨；老臣餘喘微息，終絕望於軒墀：空荷不貲之恩，實無自強之地。伏望俯矜疲劣，微賜含容，免其折鼎之憂，假以懸車之樂。倘殘骸未擯，尚齒不遺，猶望俎豆几筵，接虞庠之庶老；歲時朔望，陪周行之末班。更得拜奉宮闈，瞻睹日月，則生涯兼足，死將不朽。伏蝸盧而獻款，仰龍闕而翹魂，心往形留，授簡增欷。無任拙疾衰老戀慕屏營之誠，謹遣息清廟台主簿溫重詣朝堂奉表陳情以聞。
臣某言：臣以相王旦發彩璿萼，承流寶派，雖班彝錫瑞，既同於伯叔之封；而食菜苴茅，不逮於子男之國：敢緣敦敘之義，輒獻由衷之誠。而葵藿傾心，徙希皇矣之鑒；雲霄絕望，不流霈然之澤。惝恍如失，徘徊增佇，臣某誠惶誠恐頓首頓首死罪死罪。臣聞命以車服，錫之土田，實將共安邦家，永固宗祏。炎漢之開藩樹屏，廛閈七十城；隆姬之書社建侯，封疆四百裏。故知業隆者基大，本盛者末豐，涯涘闊而潤澤深，枝條繁而庇蔭遠。伏惟皇帝陛下握河開曆，截海凝圖，化綿於商夏之朝，地廣於唐虞之域。裁舊典之損益，補前王之闕漏，萬官鹹事，百度以貞。雖穆穆之風，具宣於政理；而親親之道，或廢於挹謙。至今骨肉禮薄，藩維業曠，曲阜之特高才藝，仍減附庸；平台之深篤孝慈，僅留湯沐：徽章空列於五等，祿秩不窬於九命。曦舒兼曜之德，久被於寰中；雲雨曲成之恩，翻遺於膝上：異強幹弱枝之道，違先親後疏之意，非所以上宗王室，下睦帝姻。氵兄天垂後星，承髮膚者蓋鮮；卦膺習坎，奉晨昏者非眾：荷圓穹之寶覆，藉厚載之珍腴。若令寵數不加，等威無辨，便是卑萬乘之尊蔭，闕四海之遐瞻。蠻貊荒陬，猶知不可，衣纓士庶，孰謂其宜？伏念天倫，深惟國體，情實存於天道，理不涉於私求。伏願曲降聖慈，俯收愚懇，愜久遠之大義，抑衝撝之小節。疇谘故實，申命有司，劃以山川，優其井賦。剖符開國，依希魯衛之親；盤石居宗，仿佛應韓之躅。明鳲鳩均養之惠，慰鶺鴒同氣之心，使麟趾式安，犬牙愈固，則洪恩所被，允及於萬方；靈貺所覃，豈惟於九族？無任悃款屏營之至，謹遣某官某奉表陳請以聞。
妾某言：妾生涯有緣，仰係皇極，孝行無感，上傾乾蔭，號天罔極，扣地不追，集蓼崩心，茹荼泣血。自攢開東洛，紼下西秦，氣朔遄移，光靈浸遠，怨晨昏之易隔，悲節敘之難留，舉目摧傷，觸途殞裂。今橋山已祔，灤水還封，二曜停臨，九天絕仰，慟遺弓於此日，思稅駕其何年？追想平居，永惟曩載，粵自繈褓，迄於成立，鍾茲結愛，殆欲蒙攜於掌中；候色承顏，何嚐暫離於膝下？方倚南山之固，長承北極之尊。豈圖就養之歡，遽乖於扇枕；問安之地，翻類於過隙。念凶妨而自咎，思顧複以何酬？所冀扶杖墳塋，結廬山隧，瞻奉觴奠，依憑園寢。終三年之禮，企及通喪；轉一切之經，庶邀冥福：上以資未來之果，下以攄罔極之心。伏惟陛下孝通神明，仁洎草木，乞體荒疚，特垂憐許，使烏鳥微誌，獲與耘禽致哀；犬馬孤誠得從耕象申慕：則窮喘無恨，餘生知幸。無任哀切之至，謹附使具官某奉表陳請以聞。
沙門臣某等言：竊聞國隆園寢，漢道以光；潔誠宗廟，周卜惟永。斯但禮極崇奉，事昭嚴配，未能尊揚七覺，酬顧複於前生；幽替三途，樹津梁於後劫。伏惟聖凝獲皇陛下中天構極，截海凝圖，懸法日而貞觀，汎慈舟而利涉。天經地義之德，率禮因心；奉先追遠之誠，宅緣證果：宏濟深於冥境，薰修入於梵門。天子之孝，感陰陽而通鬼神；聖人之心，刑萬邦而被千祀。迺者深發睿思，永懷遺躅，襜陰轍跡之所，盡建寶坊；南北東西之域，鹹修法宇：佛刹周於天壤，寺名因於國號。自崇陽改諡，奉膽增邑，雖配天盛典，已革於常數；而淨境大名，尚題於舊額。是以稻麻眾侶，葵藿微心，願宏金石之名，思降瓊瑤之劄。愚言聖擇，已蒙昭許，日往月來，未遑迎致。今望以九秋嘉節，七月良辰。當蓂莢之初滿，屬盂蘭之始獻。勝幡香蓋，延寶字於金門；法鼓天花，奉鸞書於象闕。俾夫道路瞻仰，虛空唄讚，高懸銀榜，豈惟天地之宮？列署瑤房，遠邁神仙之宅。某等或榆故社，或桑梓舊京，謬參謬龍象之筵，豫奉衣冠之列。白雲千里，瞻帝鄉而極目；朱門九重，望宸陛而延首。倘皇慈曲被，人願不違，則八部式歌，四海知幸。無任懇佇之至。
妾獨孤氏言：妾早罹艱罰，終鮮急難，門構傾頹，宗緒斷絕，零丁在疚，微眇何依？賴母氏劬勞，顧存鞠撫，漸離尫瘵，以至成立。犬馬含識，烏鳥有情，空懷返哺，豈曰能養？枯鮮何幾？隙駟不追，擗地扣心，仰天泣血。應門乏五尺之嗣，當室無三年之主，衣衾之舉，誰則始終？奠酹所存，實寄惸眇。今日月斯邁，龜策告期，將安窀穸，或從遷祔。妾亡祖唐右衛大將軍溧陽縣公彥雲，跡參締構，功勒鼎彝；亡父唐某府折衝都尉襲溧陽縣公臣某，寵懋戎行，嗣守藩服：鹹得托基橋嶽，陪瘞穀林。杜氏階前，雖雲非古；齊君牖下，義彰自昔。儻蒙返魂舊塋，合骨先壟，則存沒榮幸，幽明感戴。妾百罹兼至，六極備嚐，雖送往飾終，無資石槨之厚；而傾家破產，不贍塗車之費。先臣苴茅舊封，食菜遺業，頒諸同族，散在別房，相彼誓河，事憑先德，永言書社，宜奉大宗。伏望哀此孤微，惠以絲紼，回一歲之邑入，助千齡之宅兆。豈惟褒多益寡，有葉典經；固亦勸義篤親，實允觀聽。妾生輕茨藿，地接葭莩，承夏禹之致孝，屬唐堯之敦敘。荒情謬款，輕敢上祈，天造曲成，儻蒙哀遂。無任窮懇之至，謹詣朝堂奉表以聞，穢黷冕旒，伏增戰越。
臣某等言：臣某沐道昌期，承榮休曆：或叨恩獎擢，謬隨州縣之班；或收拙罷歸，行戢邱園之影：徒懷闕庭之感，終絕雲霄之望。不謂幽誠上達，卑聽下臨，太陽之暉，遠鑒於傾藿；油雲之澤，俯潤於纖荊：俱延鶴板之恩，遂忝龍闈之召。雖秦君入夢，暫喜登天；晉士披心，長祈捧日：豈足方其榮幸，匹此歡泰？今三軍凱入，邊境廓清，五室恭禋，靈祇配享，介胄承策勳之禮，衣冠陪執豆之儀。萬辟同趨，百蠻在列，有識搖心而竊抃，含靈廓背而延頸。臣等鞠躬天闕，待命帝閽，馳心目於九霄，隔門庭於萬里，企悚之至，徘徊罔極。伏望俯垂矜察，曲賜參陪，使得接影蹌蹌，充鳥獸之前列；隨肩濟濟，望夔龍之後塵：則夕死朝聞，有欣於服道；千齡一遇，無憚於灰骨。不任延佇企悚之至。
