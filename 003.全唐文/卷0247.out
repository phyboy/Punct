陛下創置右台，分巡天下，察吏人善惡，觀風俗得失：斯政途之綱紀，禮法之準繩，無以加也。然猶有未折衷者，臣請試論之。夫禁綱尚疏，法令宜簡，簡則法易行而不煩雜，疏則所羅廣而無苛碎。竊見垂拱二年，諸道巡察使所奏科目，凡有四十四件，至於別準格敕令察訪者，又有三十餘條。而巡察使率是三月已後出都，十一月終奏事，時限迫促，薄書填委，晝夜奔逐，以赴限期。而每道所察文武官，多至二千餘人，少者一千以下，皆須品量才行，褒貶得失，欲令曲盡行能，則皆不暇，此非敢惰於職而慢於官也，實才有限而力不及耳。臣望量其功程，與其節帛，使器周於用，力濟於時：然後進退可以責成，得失可以精覈矣。又今之所察，但準漢之六條，推而廣之，則無不包矣，無為多張科目，空費薄書。且朝廷萬機，非無事也，機事之動，恒在四方，是故冠蓋相望，郵驛繼踵。今巡使既出，其外州之事，悉當委之，則傳驛大減矣。然則禦史之職，故不可得閑，自非分州統理，無由濟其繁務。請大小相兼，率十州置禦史一人，以周年為限，使其親至屬縣，或入閭裏，督察奸訛，觀彩風俗，然後可以求其實效，課其成功，若此法果行，必大裨政化。且禦史出持霜簡，入奏天闕，其於勵已自修，奉職存憲，比於他吏，可相百也；若其按劾奸邪，發摘欺隱，比於他吏，可相十也。陛下試用臣言，妙擇賢能，委之心膂，假溫言以制之，陳賞罰以勸之，則莫不盡心而效死矣。何政事之不理？何禁令之不行？何妖孽之敢興哉？
自寶命中興，鴻恩溥及，唯以爵賞為惠，不擇才能任官。授級加階，朝廷多改，正缺不足，加以員外：非複求賢助理，多是為人擇官。接武隨肩，填曹溢府，無益政化，虛請俸祿，在京則府庫之財殫竭，在外則黎庶被其侵漁，伏願微惜班榮，稍減除授，使匪服之議，不興於聖朝；能官之謠，複光於曩載。
竊見朝廷物議，遠近人情，莫不重內官輕外職，除授牧伯，多是貶累之人，風俗不澄，實由於此。望於台閣侍監，妙簡賢良，分典大州，共康庶績，臣等請輟近侍，率先具僚。
臣以法王慈敏，菩薩護持，唯擬饒益眾生，非要營修土木。伏聞造像稅非戶口錢出，僧尼不得州縣祇承，必是不能濟辦，終須科率，豈免勞擾？天下編戶，貧弱者眾，亦有傭力客作，以濟餱糧；亦有賣舍帖田，以供王役。造像錢見有一十七萬餘貫，若將散施，廣濟貧窮，人與一千，濟得一十七萬餘戶。拯饑寒之弊，省勞役之勤，順諸佛慈悲之心，霑聖君亭育之意；人神胥悅，功德無窮。
元首之尊，居有重門擊柝之衛，出有清警戒道之禁：所以備非常，息異望，誠不可易舉動，慢防閑也。陛下厭崇邃，輕尊嚴，微服潛遊，閱廛過市，行路私議，朝廷驚懼。如禍產意外，縱不自惜，柰宗廟蒼生何？又分職建官，不可以濫，傳曰：「官不必備，惟其人。」自帝室中興，以不慎爵賞為惠，冒級躐階，朝升夕改，正闕不給，加以員外，內則府庫為殫，外則黎庶蒙害：非求賢助治之道也。願愛吝班榮，息匪服之議。今文武六十以上，而天造含容，皆矜恤之，老病者已解還授，員外者既遣複留，恐非所以消敝救時也。請敕有司，料其可用進，不可用退。又遠方夷人，不堪治事，國家向務撫納而官之，非立功酋長，類靡俸祿。劄惶度非要者，一切放還。又《易》稱「何以守位曰仁，何以聚人曰財。」今百姓乏窶，不安居處，不可以守位；倉儲蕩耗，財力輕殫，不足以聚人。山東病水潦，江左困輸轉，國匱於上，人窮於下。如今邊場少疏，恐逋亡遂多，盜賊群行，何財召募？何眾閉遏乎？又崇作寺觀，功費浩廣，今山東歲饑，糟糠不厭，而投艱阨之會，收庸調之半。用籲嗟之物，以榮土木，恐怨結三靈，謗蒙四海。又比緣征戍，巧詐百情，破役隱身，規脫租賦，今道人私度者，幾至數十萬。其中高戶多丁，黠商大賈，詭作台符，羼名偽度。且國計軍防，並仰丁口，今丁皆出家，兵悉入道，征行租賦，何以備之？又重賂貴近，補府若史，移沒籍產，以州縣甲等，更為下戶，當道城鎮，至無捉驛者，役逮小弱，即破其家。願許十道使訪察括舉，使奸猾不得而隱。又太常樂戶已多，複求訪散樂，獨持鞀鼓者已二萬員。願量留之，餘勒還籍，以杜妄費。
臣特蒙天慈，擢在樞近，恩私屢及，寵命頻加。粉骨糜軀，雖久誓於心府；纖埃滴水，竟無補於川嶽。是用晨宵載惕，啟處增慚，素自庸愚，加以疾疹，心緒遺忘，耳目昏沈，實恐虛曠天工，傾敗鼎餗。伏思大臣引咎之義，輒露微軀陳力之請，豈敢避鞅掌之職，就優遊之閑？臣每思古人，竊仰遺事。充國則臥而陳策，子囊則死不忘忠。臣自念妨賢，甘從屏退，敬竭芻蕘之議，庶裨日月之明，所以固欲辭違，昧冒陳上，智識庸短，自速愆尤。伏奉綸言，俯垂恠責，心膽飛越，五情無厝，天蹐地，伏待刑科，死罪死罪。無任戰懼之至，謹詣明福門奉狀陳謝以聞。
八月十五日，三原縣尉趙國李嶠謹再拜奉書明長史執事：嚐聞諸師曰，《易》稱「君子或出或處」。蓋君子與時消息，從道汙隆，故其處則閉重元，坐虛白，龍盤鳳峙，桂鬱蘭芬，下生川嶽之氣，上發星辰之象；其出則摛景光，吐文質，風雲相召，日月爭明，撫八翼而登太階，提七星而酌元氣。夫然，故終始亨吉，進退利貞。今嶠當休明之期，權去就之分，滄洲密邇，未貞嘉遁之名；閶闔洞開，不列亨衢之步。顧嚐希仕尺寸，徇祿培外，僮仆之與鄰，趨走之為役，婆娑塵垢之下，踸踔藩籬之際：區區短懷，亦雲可見矣。抑貧賤實難降誌，顛沛不可違仁，是用終夜九回，一朝三省，懼斯言之或玷，將細德之為累。至於有文無害之政，得玉喪寶之談，服以周旋，庶乎聞達。然以守其愚直，任此拙難，入門無為言之侶，出穀求聲之援，生平琴曲，惟以下調相哀；疇昔朋遊，詎有中人見識？誠不幾乎幽蘭芳蕙，實有愧乎枯木朽株。自獲忝微班，預聞賤事，佩紛綸之雅訓，承肅穆之清塵有日矣。亦曾越嚴序，趨下風，希口吻之芳音，候眉宇之陽氣，而堂上百裏，鬷明無撤器之因；門下三千，毛遂乏處囊之地。雖願披心膽，欲進款誠，雲漢逾邈，風流遂遠。夫客果有能，不孤彈劍之食；士實難盡，誰知執矢之工？此昔人所以慷慨於神交，殷勤於知己者也。
伏惟君侯日門翔照，天池撫翼，廚開銘鼎，庭列歌鍾，吐亹之言，植堂堂之望。河陽春樹，開四照於詞林；洞庭秋水，清九流於心鏡。若夫標置度量，權衡物理，蕭公畫策，不探宏遠之規；孟子持籌，未極精微之數。粵若登金闕，排玉堂，利見九五，差蹤二八，或奏昌言，伏丹墀而心啟；或回天獎，憑紫樞而目送。南宮秘署，出入生光；西京神輔，指麾成俗：固已羽儀振鷺，黼藻群龍者焉。下走家本燕南，君侯昔臨趙北，負書懷刺，方致維桑之感；賁帛翹車，幸枉錯薪之薦：愷悌之慈允洽，敷腴之好不忘。洎解褐中林，易農下邑，希光東壁，猶是貧女舊鄰；激水西江，非複達人前惠：鄙賤之質未改，提獎之恩已別。昔時薑桂，早因得地而生；今茲桃李，翻以無言受棄：豈非時亨其會，命塞其通者乎？今餘秩無幾，解巾有日，便當斂襟初服，收拙後塵，何去何從，罷黽策之臧否；自開自落，任天地之榮枯：宜春卷舌吞聲，滅影削跡，不幹執事之紀，無煩左右之聽。徒恨勤誠累歲，而丹慊不通；服道彌年，而白頭成諺：所以低回岐路，抒軸蓬心，搦翰操觚，而不能自已者也。
夫引往納來，江海所以深廣；損上益下，乾坤所以光大。是以虛己之求，有屈位而伸道；汎接之愛，或開懷而受物。迺能崇峻官垣，扃鑰閫奧，使屬睇之目，隔愈深而照窮；仰止之心，限彌高而望絕：禦賓以之失位，篲客以之亡門。將恐慕義之夫，思為黃鶴之舉；企景之客，不作真龍之遊。願君侯垂古人之風，申國士之分，假其白璧之契。接以黃金之言，不忽當年，要之卒歲，則重如熊掌，府中饒取義之賓；輕若鴻毛，節下有徇身之士矣。敢薦狂妄，惟君侯擇焉。嶠再拜。
月日，三原縣尉趙國李嶠謹再拜致書於崔錄事司馬錄事執事：嶠聞彩異彰施，不足以遇離婁之目；聲殊操暢，未可以接延陵之耳。況乎元黃莫主，宮徵舛節，將何以移於好事，藉賞知音者乎？伏惟公等思侔天假，道合神契，清襟與秋水俱映，縟藻共春葩競發，風雲感其聲律，牆仞深其閫奧。羽陵緗簡，遙開博綜之門；洞庭金石，近入鏗鏘之韻：固以重規坐右，連華史筆，深思匠之真筌，畢文心之能事。嶠學術蕪淺，才藝寡薄，弓冶遺業，獨事斯文，而衣冠後進，多慚接武。頃以三餘暇景，四時風月，鬥酒娛樂，嚶鳴感召。春還江北，時興楚客之謠；木落淮南，乍動潘生之思：有同狂簡，無近雅什。不意頻降德音，猥垂訪逮，恭承嘉惠，揣摩虛寡，鑒淄水而慚容，遵壽陵而恧步。但以螢燭光耀，尚增輝於暘穀；畎澮微流，且朝宗於水府：敢緣斯義，上呈如別。大夫攄思，空擬於登高；小子裁章，顧羞於調下。某再拜。
安成足下：伏聞高義之日久矣，緬維徽範，虔想德音，山川闊契，風月勞心，何嚐不煎九回，苦百慮，向清風而披襟，仰高門而企躅？然執事者，庸詎知哉！蓋理或冥符，雖違必契：物有彙感，雖遠必臻；龍虎鬱風雲，魚龍歸林壑。同聲相應，孔父精微之書；同翼共飛，馬生通博之史。仆竊不遜，仰希古人，以為天下襟期，四海兄弟，款平生於千載，感氣義於一言。道或乖，膠漆不能同其異；誌苟合，楚越無以異其同。萬里比鄰，寧須群聚而會？百年葉契，何必偃伏而遊？昔者鍾君西入，邀蔣生為臭味；延陵北遊，款國僑為舊識：斯並未言而信，不介而親，芬若椒蘭，婉同琴瑟。何哉？誠相期之有素也。若下官者，落拓無係，支離少合，何嚐效一藝於友朋，關一奇於卿相？形淪散冗，名棄草澤，通人未曾接賞，談士不以掛言，行為誚累，動成嗤鄙。然敢獻區區之心者，徒以螢燭之光，不逮日月，而稟照之理同；涓滴之水，無凱江河，而體潤之原一也。故輒布之於左右，以為魏蜀兩俊，可複生於今；吳鄭兩賢，不獨美於古：此褊蠍窅度，足下豈有意耶？
且仆智不效於一官，謀不周於千慮，德慚季路，訴甚伯寮，畏此簡書，就茲文墨，首路之日，馳情下風，不謂燕雀聯翩，鴻鵠已遠，形留神往，室邇人遐，孤此宿心，延佇何極？然喜遇賢季，得抒幽襟，直置心許，居然目擊。竊以通家自任，更將睹奧為歡，聊下拂塵之榻，便登勒銘之座。芝蘭在室，久久逾芳；花萼連枝，韡韡交映。徒觀其室居間曠，庭草蕪沒，高窗納景，密樹棲煙，筵有邱中之琴，案有濠上之帙。環情落落，無事草元；虛館陰陰，自然純白：此傲吏之遺賞，高人之遠致也。加複披玩華藻，終朝忘倦，珠明玉潤，霞蔚雲舒，符彩相燭，稀聲間起。雕逾繪素，采奪華蟲之飾；韻動旋宮，響入飛龍之奏。三月忘味，疇足為多；一朝投筆，於是乎在；想望光景，若睹清顏。下官才不逮人，學非通敏，徒以聞長者之餘論，忝好事之末流，有時感激，斐然牽課。但短綆之才，嗟於不及；挈瓶之智，患在屢空。頃者關塞羈遊，風塵旅泊，抒情歌事，略有短篇，未足追踵詞人，亦有言其所誌。竊不自外，思簡知音，所冀南郢之聲，時參委巷；東裏之潤，或被庸章：則駑駘獲薦於九方，腹背可儔於六翮矣。仍恐豚肩禱薄，未足享盈車之報；犗餌非香，不能致吞舟之獲耳。仆事已清白，尋就西轅，仰承背夏涉秋，方期戾止，契闊不會，我勞如何？勉敬風猷，時敦景行。李某諮。
月日，涇州安定縣尉趙國李嶠謹再拜上書明公足下：側聞幽明三光，止水洞窮神之察；雷電六爻，連山繹噬膚之象。是以金祇獻序，肅帝典於秋霜；瑞節宣風，播皇華於春澤。鷞鳩司讞，黃沙俟清問之仁；神獬摧奸，素簡飛惠文之筆。賓舜門而佇穆，指軒郊而靜害，分聽之寄，其在茲乎。伏惟某公孤官授社，昂臣疏宗，登雅譽於祥鳧，照禎黻於瑞鵲。青衣西指，標玉壘之英詞；紫蓋南浮，變金陵之間氣。若迺地華承懿，天才嗣武，連十珥於中陽，疊雙都於上國。遺編默覽，粹識表於神聰；化池昭業，精藝鄰於聖道。仙杳泊宿，懸河通博望之津；天口飛鉗，鬼穀禪縱橫之術。文用足矣，學而優矣，然後銅章底務，弦佩維襟。泱泱大風，汎遊歌而成韻；岩岩崇岫，應宓琴而度曲。誠招異感，春狎仁童；德憚靈遊，夜呼神女。屬二星齊騖，八駿駢驅，議馬良規，茲承不冤之裔；誅狼駿概，是寄埋輪之風。迺者繡衣耀日，錦傳詢風，下璿樞而稟渙，劑玉關而致職。宰鮮東夏，舊辯淄澠；道鼠西源，近分涇渭。鎬池十乘，端衡制其輕重；清河二天，直繩糾其枉紊。故使神難輟唱於酸吻，引係緘謠於苦哀，寘棘剗束薪之苛，食苗愜甘荼之戮矣。
嶠西垂之賤吏耳，技非專業，未始存於劍書；跡惟太簡，居然弊於刀筆。頃以亨衢睹物，窮路迷方，自穀求聲之資，挺險無擇陰之暇。是用沿流委逝，遇抵而止；乘日愒景。沍陰斯芘，而涸鱗不懸於枯肆，更想江湖；衰羽未摧於墜繳，緬窺雲漢。退求鄙尚，旋顧微軀，雖質異鳳毛，飾慚豹鞟，然嗣徽良冶，挹道聖衢。至於組織身文，筌蹄意象，照神交於千載，得奧旨於三複。貞筠範操，秉楛羽以銘丹；秀蕤敷簡，褰菁華而杼素。砥礪希割鉛之效，巾緹庶沾玉之資，豈期事以命，跡隨冗擯，沈泣與涇泥沙共滓，悲歌將隴泉俱咽。彩叨靈鑒，觖三獻而孤憤；影昧天機，懷九方而累悒。顧以為探幽詣極，元宰之貞分；閱秘甄微，智音之妙賞。且夫清英傃雲，出於煨燼之末；光華孕日，生自泥之下。是知賤有可尊，明眸不忽；陋而或寶，清耳無遺。明公銜綍帝廷，彯纓天闕，片言之賞，飛闞言於日署；尺一之奏，抗陳德於星階。伏冀晰鑒蘭苗，綴思茅茹俾夫集螢收曜，攀若華而翳景，射鮒堙流，溯扶津而飲液。野籟葉編鍾之韻，甘藜味和鼎之滋，則樹李其緘，反拋（疑）知執。昔鯷濱據地，抗嘉言於直指；龍門蹈閫，邀遠好於司隸。兩賓不嫌於黷進，二主無忤於歡接：並雕芳憲序，灼美清流，然則古之望今，亦猶今之視昔矣。投翰魄沮，授簡心馳，不宣。某頓首。
君白：辭間累月，益深勤係，秋後尚熱，惟兄動靜雲雲。君粗爾推免；昨自曆亭路還至臨清，展一慟於崔氏，舉目酸咽，良不可任。變故幾何？氣序遄革，舊館荒毀，殘蟬悲鳴。夫情生於有情之地，古人所以登崗山而淚下，聽鄰笛而淒涼，誠有以也。亡友崔生，才高位下，盛年夭閼，同誌遽絕弦之傷，有識深埋玉之恨，此而可忍，孰不可忍？其藻綴鮮華，姿彩秀舉，故已久處大府，呈諸水鏡，可略言也。所未盡者，此君幼無怙恃，終鮮兄弟，有田一廛，桑竹靡樹，孀姊返室，諸甥數門，移愛敬之慕以奉之，假友悌之歡以臨之。貧病為感慨之資，羈棲無學植之伴，終能抗跡泥滓，高步京華，交結盡一時之俊，文章滿談者之口，亦為難矣。加以重襟期，敦賑施，良辰美景，故或自遠而至，一俎一觴，繼以繒紵，亦無絕於時。所以薄俸不資於目前，孤高遠遺於身後：古人稱清吏真不可為者，豈徒言哉！兄仁及遺簪，禮縟追賻，千古之下，凜然而高，凡百賓寮，孰不激節？然其懸罄之室，所費多端，舊業偃師，交質他族，淹泊已及，又頻濟施，贖莊之餘，颯爾複盡。今授衣附及，窀穸有期，合門嗷嗷，靡所控告。亡友卒日，惠愛若人，吏追感，道路屑泣，而簡書是懼，贈襚莫申。夫所以惡貪饕而懲貨賄者，豈不憑怙作威，紊我公道耶？今則異於是，積東裏之仁，既將萬化同盡；企西江之潤，方為萬口所懸：適足以重仁恩而敦教義也，惟兄實深圖之。儻一言辱及，群願獲申，豈惟崔氏獨受其賜，亦二三朋友所佩服焉，幸甚幸甚。明日西上，不果拜辭，伏惟珍重。
某啟：近於錄事參軍杜延昌處，伏見公秋月遙想洛城十韻之作。曲中之妙，傳乎郢客之聲；天下之珍，得自隋侯之掌。鳳鳴六呂，龍文九光，駭屬奇觀，相趨動色。若迺政理餘隙，翱翔多暇，臨八水之高秋，企三河之上國。衣冠濟濟入青瑣而步丹墀；車馬喧喧，下銅衢而赴金穀：人物仙舟之會，風塵俠窟之遊，莫不屬想心目，托情謠詠。九回靈府，遙馳兩露之郊；千里神畿，近接風雲之思：雕文將錦繡同美，惠氣與芝蘭等馥。用過秦肆，懸輕呂氏之金；持入周京，即貴洛陽之紙。足使兩都賓主，羞談翰墨；二陸兄弟，恥論詞賦。死者可作，賈生為入室之徒；來者難誣，潘子得扶輪之地。某學異通敏，才非沈鬱，刀筆為吏，趨馳之歲月已多；黼藻成文，雅頌之風流尚缺。平原從者，終慚入楚之遊；闕裏門人，空積後陳之歎。徒以夙承光彩，早延提拂，曾將薄伎見知，思以庸音自效，輒忘固陋，敢有和歌，登卞肆而論寶，入夔門而撫節，擬托非倫，揣摩增。謹啟。
昔者龍負河圖，八卦列明時之象；龜呈洛字，九疇開葉紀之文：青岩啟而六甲飛，黃壤堙而五行缺。故知乾筴遠，坤符靈，秘法效用，常邀乎聖期；研幾測深，必貫於神道：皇軒於是乎合而不死，帝皞於是乎推而致福。自重黎並命，叔仲分官，理八節而調四時，部三元而齊七政。權衡度律，在虞夏而兼修；正朔陰陽，及殷周而備舉。既而王風版蕩，戰國縱橫，瞽史忘三家之言，疇人失二官之業：履端闕而歸餘壞，攝提差而孟陬珍。廢時亂日，非直羲和湎淫；亡甲喪子，豈唯商辛暴虐？漢興草創，肇謀紀綱，而方士異詞，天官橫議。張倉從甲乙之術，未葉變通；鄧平用丁丑之元，旋聞疏闊。當塗圯隔，典午陵遲，戎狄升僭偽之壇，縣乏神祇之主。三辰九野，壓析景而分躔；二象七衡，孰當期而合度？建元高而不競，沿木火而無譏，興百代之闕文，複千齡之大統：匪我昌運，疇能離此？
國家草昧區夏，權輿品物，萬方同會，獄訟之往南河；五緯運謀，神靈之入東井。然元珪受命，紫籙登樞，回玉鬥而察璿璣，把珠囊而膺曆數。勤於水土，大禹之平滌山川；禮乎方圓，高辛之迎送日月。應天神龍皇帝大橫綦極，元良繼體，迺神迺聖，三王接袂而扶轂；允武允文，五伯連衡而擁篲。於是乎東明捧日，西掖占風，南震雄王之廛，北清驕子之落。粟同水火，人類胥庭，犴圄徒施，幹戈不用，上庠講道而宣化，比屋井田而鑿井。功成理定之業，協律登歌；疇德瑞聖之符，陳郊謁廟。萬官鹹事，百度已康，猶且存省闕遺，徵求典故。以為欽若曆象，哲後之恭天事神；敬授人時，明君之勸農辟土。自麟德創紀，四十餘年，雖總裁憲未移，而渾儀漸變，蔡伯喈所謂術無恒是，洛下閎所謂曆後當差。昔太祿肇規，便易高皇之制；元和新造，旋移孝武之法：因時通變，厥有前聞，爰命典司，更從刊正。
金紫光祿大夫行秘書監駙馬都尉上柱國楊慎交，鍾鼎貴遊，山河寶氣，赤泉疏社，軒裳接於五公；朱輪贈言，翰墨連於七子：資玉環之舊德，擁金埒之新慶。簫吹鳳管，朝昇烏鵲之樓；漸（疑）閱龍章，暮下麒麟之閣：臨西山典籍之府總東壁文章之事。九源百氏之說，盡入胸襟；六家三統之書，鹹歸掌握：永言董率，實佇詳明。左散騎常侍兼修國史上柱國陳留縣開國公柳衝。望重簪纓，才高瑚璉，家風推其直道，帝範藉其謨明，吐白鳳而草元言，垂紫貂而步黃閣，參司國典，時望允諧；副掌天書，朝極屭在。鎮國大將軍右驍衛將軍知太史局事迦行誌、中散大夫守禮部侍郎上騎都尉嚴善思、正議大夫行太史令上護軍傅誌忠等，或禮閤兵鈐，以賢才而入用；或天門地理，緣道術而見知：皆學富偃韋，藝超甘石，窮神盡智之妙，闇落銅丸；測遠窮高之方，懸裁玉表。朝請大夫行太史局令瞿曇悉達、朝請郎行司曆徐保文、承議郎行司曆南宮說等，或善分天部，或工言算法，稽長短之效，無煩於驗識披圖；察休咎之徵，非假於登台上庫。凡此眾哲，各承朝委：悉達等則專司課務，據覈其真；誌忠等則監共討論，用裨其闕：雖異體而各術，並同心而合契。
於是精研六位，通考十端，立東西之定儀，采南北之遺事，數於天九地十，起元於子二醜三。追日暮之行，按星分之度，以推四時之發生，以步三元之盈縮。然後分至啟閉，無愆於玉衡；弦望躔離，必應於銅史。才窺幽室，已見飛灰；雜候清台，仍看合璧。追論古法，師驗前章：八十一寸為日分，徒言精密；六百八年為歲紀，終非允當。曆祀之所紕繆，異端之所穿鑿，莫不裁之繩準，格以銓衡，究天道之精微，開日官之軌憲。容成再出，不能參黍累之功；壽王重生，無以議分毫之失。豈比夫時乖兩閏，始載鄒人之語；亥有二首，方聞絳老之年？序臨安寧，歲次強圉，皇帝撫天下之三載也，珍圖改禦，寶曆初調，授以丹鳳之官，頒以元鳥之署。候耕耘之節，非藉杏花；亶昏夕之期，詎須蓂葉？參幽明而制術，邁古今而垂範。玉儀既正，金鏡逾明，知聖祉之無疆，識懷生之永泰。元符允合，可以觀天地之心；能事畢甄，可以為帝王之式。盛矣美矣，無得而稱，紀次勒成，名曰《大唐神龍曆》雲爾。
