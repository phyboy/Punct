愚臣觀象銅衡，文金版，變化莫神於開辟，崇高莫大於富貴。陰陽密運，帝王操輔相之機；曆數潛回，穹壤授陶甄之業。故謂上下同德，幽明合契，靈祇有命，既錫造於雍熙；人主推功，必申虔乎報謁：奉符而勒成展宇，修祀而益厚增高，有道存焉，其來尚矣。自旦昏交謝，文質遞遷，樸略洪荒，上行於萬八千歲；陵夷因革，下傳於七十二家。披圖而考其樹風，按軌而詳其陳跡：莫不祇肅其事，神明其道。龍駕帝服，疆場於鄒魯之；犧樽象彝，槁秸於雲亭之上：鹹就發生之宇，以為禮神之宅。未有回輿按驛，覲中土之神靈；刻石泥金，崇外方之禋祀：名臣於是乎斷其去就，良史於是乎題其失得。然則置表測日，陽城當六氣之交；祭林奠山，太室為九封之長：神翰降生於廊廡，王畿仰矚於峰岫。風雷所蓄，俯鎮於三河；辰緯所躔，旁臨於四嶽：立崇乾事坤之兆，疏就下因高之位，此地也，疇其尚焉？
曆千載而撰徽音，聞先覺；超百王而崇軌躅，允資元聖。我大周之有天下也，鼓道德之林藪，恢聖神之事業，始於閫閾，成於家邦，輝光燭於兩朝，德澤流於八裔。登庸納麓，則舜有大功；錫範陳謨，則禹躋元後。謳歌而鼎新革故，揖讓而改物承天，由牝馬而禦飛龍，自穨沙而臻練石：蓋千帝所不能及，六籍所不能談。若夫兆聯鴻源，絪縕寶係，戴千嗣於改律，窮桑連乎夢梓。皇天眷命，積大寶而為家；聖道會昌，擁洪爐而作極：神基將偃伏齊構，仟派與昭回同遠。太祖無上孝明高帝含幾察道，盡睿窮神，屈帝象而龍潛，座台庭而虎變。黃星造魏，而文握漢圖；赤羽興姬，而武遷商鼎。天冊金輪聖神皇帝遂荒三極，奄有萬方，禦六辯而高馳，憑九霄而下濟。
若迺元通不測之智，神用無方之業，超因越果，名流於貝葉之書；應物隨緣，跡滿於蓮花之會：秘恍忽於言象，徵希微於識籙。亦猶寶應慈物，推心坐雄帝之朝；吉祥哀時，屈已登女皇之位：此之謂神力。張寰立，蕩海夷山，正八柱之低昂，理三光之盈縮，乾坤關鑰於廡下，品物爐錘於堂內。春生夏長，循環奉亭毒之仁；暑往寒來，奔走赴財成之節：此之謂天造。左規右制，俯察仰觀，揆朱鳥於南宮，契元龜於東洛，天威四臨而有截，王道一家而無外。均霜調露，正六合之樞機；葉軌同文，立三川之朝市：此之謂建國。臨戶牖之法座，垂星辰之采章，響明而居，端默以聽，號今存於寬大，規畫出於易簡。循名責實，而苟且之弊銷；極深研幾，而變通之理得：此之謂立政。焰煙灰之墜典，寫溪穀之遺音，無體無容，與天地同節；有法有象，共陰陽通氣。引之而被乎百代，橫之而充乎四海：此之謂禮樂。雷電皆至先王以折獄致刑；歲月履端，君子以懸書立法：殊井疆而知禁，畫衣冠而不犯。疏械破杻，掩方載而勝殘；解綱取罘，閉圓扉而靜讞：此之謂刑典。操盾秉翳，立於賓主之階；縫掖摳衣，聚之東西之學：辯尊卑之章服，觀禮容於俎豆。委裘多暇，合九德之成歌；垂拱無為，援五弦而度曲：此之謂文教。因農隙而講事，順天地而鞠旅，定功在於歸馬，保大由乎止戈。然後幹苞虎皮，箭明射貍首，鞞鼓不作，廟堂縣百勝之威；尉候無虞，征戍罷三邊之役：此之謂武德。耤乎千畝，所以備粢盛；齊於九疑，所以嚴禋享。苞茅潔乎楚入，樽俎隆乎殷奠，於穆顯相而公侯駿奔，肅雍和鳴而祖考來格：此之謂孝理。金玉是賤，委於嶄岩之山；輿馬不珍，捐其褭之服：禦高辛之黃黼，垂孝友之皂綈。栝柱茅茨，未能埒其卑損；藜羹糗飯，無以儔其菲薄：此之謂衝挹。
任皋、夔、衡、旦之輔酌虞、夏、商、周之書，綱羅並包，商搉擬議，眾目張而彝倫敘，群才用而庶績康。野無遺賢，朝無闕典，猶且昧旦勤懇，方宵厲惕，虛心解顏，博愛兼聽，防六事，察五聲，檢身有常，視準繩而為度；祇德罔倦，刻盤盂而自警：遺身主於徇物，勞已存乎逸人。是以恩澤流通，教化洽著，龍荒鼠徼，覃外之雍熙；鳳穴麟州，奉寰中之度律。遠安邇肅，地平天成，玉律調年，珠囊葉紀，棲京坻於隴畝，逸馬牛於衢路。煢嫠蒙餼，班白不提，閭閻無犬吠之驚，風俗有鶉成之暇。原隰驅軺之使，采詩聽歌；菑佘植杖之翁，擊壤鼓腹。和氣旁薄，禎符蚃，招一角五蹄之仁獸，儀九苞六象之仙禽，亳墠出其祥麟，昆田化其珍物，日烏素毛而丹喙，天龜元甲而青純。雲蒸霧湧，拜九洛之璿圖；電激雷奔，受三清之寶冊。若迺山鶼海鯨，石銘岩篆之符；候月搖風，連葉駢柯之祉。神靈之所酬酢，廣大之所薦成，紛綸葳蕤，紹至疊見。董狐之窮墨，罄簡書而未周；夷吾之傾辯，畢辭談而不盡。昇平之浹洽也如彼，符命之昭彰也若此，固可以循類帝之事，奉丕天之律。
聖上方固懷讓德，虔守謙光，升中之儀，推而不蒞也。於是王公庶尹，牧伯群寮，粵耆艾惇龐之儒，洎蠻夷戎狄之長，鹹進而稱曰：「陛下欽承元命，對越上元，廓天地之宏圖，張祖宗之丕業，臣妾四極，驅馭百靈。鼓舞發育，經緯彌綸之績宣；滲漉沈潛，懷柔容保之恩備。是以人祇順備，遐邇宅心，元符畢臻，黃瑞盡出，幽讚乎祖考之茂烈，發明乎施尊之盛儀。意者三塗滅氛，二室儲貺，以望屬車之塵久矣。帝者雖倦，焉得距而已乎？伏願坦至公之懷，捐獨善之意，欽若大典，疇谘故實，上以光七廟之休德，下以納群生之福祐，長為稱首，豈不美歟！」帝曰「俞哉」。迺包含藝文，考練風俗，采儒術，徵禮官，窺五歲之典章，覈四朝之制度。叔孫掌事，容成諏日，以天冊萬歲二年臘月乙亥，辟丹掖，開紫微，無元虯，按黃道，葉紀先路，靈威並轂。五戎促節，旗常畫垂象之文；六甲分營，壁壘暖太陰之氣。雷動海運，天回星轉，逾鼎觀而南下，望圭台而左薄，陸離方攘，煥炳聿皇，以屆夫嵩陽。萬乘停鑣，百司就列，文物隱地遺光滿於竹宮；輿徒沸川，輕壒埋於石柱。天子迺幸齊寢，披仟幄，靡薜荔之席，陟蟺蜎之台，惟夫蠲意澄心，所以至誠盡敬。於是乎山祇護野，風伯清塵，玉醴潛滋，金沙闇湧。神鍾驚曙，峰岩傳九乳之音；寒律移暄，草樹動三陽之色：微祥之報，影響不違。
壬午，柴燎祀昊天上帝於嶽南，顯祖立極文穆皇帝、太祖無上孝明高皇帝侑神作主。天子戴圓冕，披大裘，登二垓，植四邸，藉陳蒩秸，器用陶匏。高炎四施，耀流沙而燭滄海；廣樂六變，來象物而降天神：感霏煙瑞露之徵，延薰風景星之祉。大禮既畢，嘉應既臻，思欲契精爽於高明，剖靈符於峻極。甲申，禦金蹕，登玉輿，環拱百神，導從群後，遂陵柱萼，攀鬆磴，跨崢嶸而出煙道，排列缺而羾天門。羽節高揮，上幹鳥星之次；黽壇下映，俯瞰鵬雲之色。瓊文秘檢，絡之以銀繩；寶算休期，探之於金策：交大靈於咫尺，受洪釐於億萬。然後徜徉煙霄怊悵古昔，凝神於九天之上，遊目於八紘之表。眷觸石之雷雨，爰覃作解之恩；仰鬥杓之運行，仍布維新之令。是日大赦，改元為萬歲登封元年。歡浹幽明，應霑動植，千齡之統，由聖代而連九皇；萬歲之音，自神山而周四海。休氣低而翔輦，神光起而屬天，抃舞相趨，以降於行殿。丁亥，禪祭後土於少室下趾東南，顯祖妣立極文穆皇後、太祖妣無上孝明高皇後侑神作主。戈矛山立，玉帛星陳，登澗沼之毛，輯江淮之物。禹會之殊方異俗，俱執豆籩。漢祠之偉獸珍禽，悉加壇墠。撫空桑之琴瑟，斟鬱鬯之樽罍，鹹秩眾靈，遍祀群望。席以黃琮為鎮，書以青石為緘，元封之謁款方邱，儀因東峙；建武之推功太折，禮視北郊。陽烏珥而仟鶴飛，紫款騰而黃霧起，靈之來兮如雨，瑞之委兮如山。
於是事畢功宏，禮周慶洽，方欲輯圭璧，陳韎任，鋪六代之禮文，受萬邦之朝賀，宏規大業，其盛矣哉！蓋淳源浸衰，叔葉多故，神器不還於至道，尊名或假於涼德。秦嬴極暴，企踵於無為之朝；漢徹窮奢，厚顏於盛德之事：人不見義，其來自久。我後乎出帝先，遂康天步，登封降禪，拉宇宙之樞衡；立顯崇功，定皇王之軌式：鴻勳上格於穹昊，厚福旁浸於黎元。煒煒煌煌，亙寰區而宣壯麗；巍巍蕩蕩，橫山邱而殷聲名：固已藺前賢之規模，開含靈之耳目。方使炎農抱愧，愕睨於梁甫之阿；姚舜欽風，延佇於崇高之路：天下之大功成矣，域中之能事畢矣。昔者鳥獸率舞，一人賦元首之篇；戎夷來賓，四子詠中和之樂：時僅平而頌作，俗未泰而歌興。況乎鹹五登三，遠文武之裂；襲六為七，近葉《春秋》之義：神功與二儀並運，顯號將七曜俱懸。豈可使時邁無詩，於皇不作？臣嶠謬忝司牧，躬陪錯事，末光幸煦，長傾捧日之心；仟石徒攀，終愧淩雲之筆。敢承明制，而為頌云：
天命上君，君臨下土。靈祇允懷，品物鹹睹。翕受三六，時乘九五。於昭文明，粵若稽古。關鎖六氣，庭衢八荒。殊鄰筐篚，絕黨梯航。河海晏謐，閭閻阜昌。琴橫帝扆，鼓臥邊場。齊衡鈞度，制禮作樂。武戢五戎，文興四學。法宮布政，靈台視朔。化偃中和，人還太樸。湛恩布，協氣氛氳。嘉庾歲積，休符日聞。祥開草樹，慶動煙雲。乾冊丹篆，河圖紫文。欽若元命，率由前典。道洽升中，功成丕顯。神莢演卦，名山除墠。翠鳳銜蕤，元龍禦辯。回鑾左屆，弭節中樞。萬騎雷動，群方電趨。層壇殷薦，❥❥❥❥❥❥❥❥❥❥登巒山符。駐輦星躔，交神漢曲。雷雨下濟，輝光仰燭。地戶開扉，天牢罷獄。萬歲重熙，三辰改旭。迎陰廣澤，報地方畦。庭合六舞，筵陳兩圭。神靈第瑞，巨象天犀。牒貫銀縷，函封金泥。禮具德明，神歡瑞浹。儲算玉鬥，賜齡金篋。知崇高之可封，悟梁甫之虛躡。敷帝道於一藝，振天聲於萬葉。
或稱唐、虞，神祇之奧主也；其在孔、墨，道術之明師也。然其經略所制，僅行於冠帶之鄉；名教所談，不出於乾坤之位：徒齷齪於步武，蓋搶攘於禮法。語方外之靈躅，窺天中之妙寶，則知夫力有遺而途有窮矣；察動用於神機，推朕跡於冥數，則知夫識有畔而功有闕矣。悠悠百代，蠢蠢四流，蒙埃塵於夢幻之境，隔視聽於神明之域。任忠信之薄，徒喪淳源；救質文之弊，無階聖道：沒世不聞至極之理，終身不睹元門之法。奔嗜騁欲，壓五濁而輪回；躡穽投機，入三途而鼎沸。大運不可以終否，橫流不可以遂溺，五精延貺，披鳳貺而告休期；七覺垂仁，辟龍宮而開寶命。
慈氏越古金輪聖神皇帝體兼具相，心冥眾善，超十方四諦之門，總三明六通之業。諸天翼戴，上昇於兜率之宮；萬慕思下蒞於閻浮之俗：哀末法之衰弊，悵夷途之榛梗。載紆金屣，由紺殿而起西方；迺眷瑤圖，臨紫宸而正南面。大矣靈覺！深哉妙果！去來無象，曠萬劫而潛神；起滅有緣，應千齡而啟聖。粵若屈跡宏道，乘機濟物，馭之以神通知惠，行之以方便善功。感或異理，故應無常身；化本隨方，故居無定位：襲五運於元壇之上，降三尊於黃屋之下。稱緣而動，宰官共商主同歸；虛己而遊，廟堂與山林一致：天人之善權也。提宏綱之落紐，廓大象之權構，遂荒百億，窮有頂而君臨；奄有三千，罄無邊而光宅。辟海縣而清囂滓，開天庭而掃氛祲。四魔六賊，盡為征賦之民；萬邑千閭，悉成道場之宇。爾迺禦寶極而元覽，撫璿衡以貞觀，茫茫淨界，宛如忉利之天；眇眇大紘，化為莊嚴之國：宇宙之嘉惠也。制巨籥而動出，張洪爐而造化，不為不宰，鼓舞而群品隨；何慮何思？氤氳而百寶湧。然後蕩之以香風甘露，薰之以福田惠業，大根小葉，咸受施而蒙榮；蠕動飛，盡餐和而飲澤。協氣煙曼，休徵雲聚，乾符坤寶，載於龍馬之圖；歲德年祥，調於鳳凰之曆：陰陽之太和也。
立最上之乘，不棄於聲聞小道；用無為之理，猶存夫禮樂常教。辟四果之門闈，訓三雍之典業，然後遠心近行，俱得所聞，傾樽酌蠡，各滿其量。憲章乎法寶，而度律既周；經緯乎時文，而綱羅畢備：登一世於解脫，躋群生於仁壽。軌躅謐靜，頓屣於元亨之衢；品物康寧，高枕於會昌之宅：道德之神化也。合樂而埋瘞焚燎，陳詩而嚴配昭格。禮於上下，不失於金木五官；享於宗祊，遂及於山川百祀。旁求六趣之府，下建四冥之室，莫不於食有福，奔走而來蘇；用晦而明，攀援而出苦：鬼神之福寧也。元門測，法象難窺，雖金口微言，時傳於貝多之葉；而玉毫靈相，莫睹於優曇之花。屬大事之因緣，逢遠期之旦暮，稽首禮足，親瞻五梵之容；滌慮清心，俱奉一音之偈。洗貪欲之腸腎，開盲聾之耳目，置須彌於掌握，詎是難思？擎海水於靈空，未為希有：氓黎之誠感也。惣人祇幽顯之微，資鬼神變化之妙，兼育萬物，而莫見其生成；遍履十方，而不窺其轍跡。巧諭善說，而測其靈秘；點墨數塵，而未量其終始。故能慈以救物，寬而容眾，罷黜刑憲，而天下勝殘；屏撤牲牢，而蒸人以粒。豈與夫慘痛傷骨，象魏懸桎梏之書；剖卵血胎，山澤厭罝罘之酷：可同年而語也？
觀握鏡之緣起，得獻書之本事，藏象秘籙，禎符鬱乎大雲；發跡乘時，靈應開於寶雨。受先佛之付囑，荷遺黎之負擔，頒其瑞紀，所以旌識善緣；樹其階梯，所以津梁法俗。天授二年，迺下制令天下諸州，各置大雲寺一所。宣州大雲寺者，本名永安寺，晉義熙二年之所立也。龍飛在運，既易龍興之名；天曆惟新，即改天安之號。積暄寒而驟風雨，所以制毀圓方；法爻象而應星辰，所以基綿載祀。若迺地橫瑤阜，壤帶金陵，廓巨鎮於三吳，走通莊於百越。山川磊落，郊畿枕端委之鄉；島嶼憑隆，煙霧合朝宗之浦：上帝於是乎垂象，先王於是乎高會。衣冠俊傑，滿舊國之風謠：物產珍奇，傾神州之韞櫝。東南之巨麗也，因福地之形勝，即靈模之兆跡，拓其趾而峻其墉，擇其材而增其構。星榆月桂，汎河鼓之天津；露柏霜鬆，出巴陵之地道：山祇則讓夫美境，海若則輸其珍藏。精衛銜石，遇神營而中留；靈蛇吐珠，屬良緣而改獻。
爾迺授矩司臬，乘密架巘，回廊曲樹，亙迢遞而掩高深；峻閣崇台，陟崢嶸而望寥廓。復道共星階連步，雙闕與天門對象，內則香殿崛起，若朱烏舒翼，冠南海之鵬雲；前則湧塔化成，若皇媧振麟，立東維之鼇柱。翕赫璀璨，帶璧而垂珠；窈窕深沈，藏煙而吐霧：瓊林幽茯妙境，珍衛嚴其象設。五通羅刹，夾奉金山；八部龍王，分司玉砌：窮壯麗於天巧，擬威神於帝室。故能使外道摧服，異方歸向，四倒八謬，瞻柰苑而心回；五蓋六纏，經竹園而累盡。若迺雲除雨霽，辟牖當軒，眺八極之山川，臨萬家之井邑。輜軿繡軸，前通舍衛之城；桂楫蘭橈，下泛蓮尼之水。賞心極目，遣累忘機，處士於是乎傲其江海，詞人於是乎驕其翰墨。至如毗耶聚落，眷屬俱來；摩竭道場，君臣惣集。攀玳瑁之欄檻，入琉璃之塔廟，一一香蓋，懸於寶縷之幢；種種天花，散於金繩之地。讚歎圍繞，歸依薰習，洗心於八解之池，拭目於三明之藏。名衣上服，資貝樹之經行；重溢全裝，礻親蓮花之法會。自非大心宏益，圖智曲成，為天上天下之師，護人間世間之法，豈能使恒沙國土，並登常樂之門；億界生靈，俱出無明之路？
刺史曲陽男钜鹿魏正見，大名開宇，復南史之公侯；懋賞承家，奏西河之金石：隆簪組之舊德，壯朝廷之厚寄。朱軒皂蓋，辭折阪而赴長洲；來晚去思，喜昌門而怨彭闕。長史隴西李延慶，黃裳具美，白賁全真，文學則東魯之四科，鍾鼎則西朝之七貴。司馬南陽男張安，宏才碩量，經文緯武，策勳光刑馬之封，服冕榮珥貂之業。機明足用，政理多方，承縟禮於襜帷，有成勳於邦國。諸曹參佐錄事參軍李文遠等，或文房學府，吐鳳而懷蛟；或劍室珠泉，衝星而襲月：水火錯居而致用，青藍糅色而成彩。群務允輯，喧北汝之謳謠：庶事無留，闃南陽之府寺。縣令丹陽儲孝任，大江播氣，長離發藻，未踐廊廟之班，猶屈弦歌之事。卓子康之蒞政，不任刑書；虞承卿之到官，唯開講席。縣丞鄭公覽等，並刀筆英選，琳琅奇姿，高才未展，聊從枳棘之遊；俊翮方昇，豈滯榆枋之集？凡我聯事，莫匪同心，攀十地之宏因，奉四天之大號。經營樸斬，克成輪奐之功；修習住持，願假招提之福。上座、寺主等，並通達無礙，惠解多聞，勤求於八清淨心，成就於五菩提法。昇大悲之座，俯慰迷津；轉無上之輪，高懸勝躅。用能經始梵域，規模神造，淩雲起構，雖憑於太極之靈；匪日成功，實俟於彌天之力。鄉望前杭州鹽官縣尉吳寶度等，雲澤奇寶，水鄉遺俊，或隱鱗求誌，蓄美價於瑤琨；或撫翼俟時，貢珍名於箘簵：咸能厭離塵垢，修持行業，具足三施，豈直黃金買田？積累眾功，皆自白衣成道。咸以為六種震動，法王之利見金身。十善護持，大士之莊嚴淨❥：吐無算數之良果，有不思議之妙力。豈可使車轍馬跡，獨銘於西弇之山；佛影龍龕，不紀於東林之石？是用伐彼貞瑉，詢其藻繢，下官負薪多恙，驅傳不遑，欽白黑之勤誠，偉丹青之壯觀。客自南鄙，王壽之雅歎靈光；言於東吳，左思之高談建鄴。聊扣寥寞，而為頌云：
正法中否，淳風載邈。道隱三明，時昏五濁。聲利外染，驕淫內斫。識淺易淪，蔽深難覺。
至人迺眷，屈己乘時。諸佛付囑，群仙護持。遂荒法寶，奄頓乾維。露灑天澤，雲含帝慈。
是撲燎原，爰清闞水。翦截奔競，滌除囂滓。九道合符，十方同軌。區宇一變，陰陽更始。
大康雅俗，廣濟含生。六寶神御，三才化成。慶延動植，德至幽明。魔識正觀，神呼太平。
至道雖洽，迷方未悟．樹以妙梯，登之覺路。寶坊邑啟，銀函壤布。大矣能仁，深哉善護。
勝境吳俗，名都楚封。海潮翔鷺，山氣盤龍。物產殷阜，閭閻錯重。津途擊彗，里閈鳴鍾。
良牧帝難，俊僚人望。負荷深委，規模大壯。長者法財，沙門異匠。共表靈刹，同開寶相。
觀閣雲心，階基洞口。飛月棲楝，宛虹入牖。闕對蜃樓，幢侵牛鬥。跨峙靈域，津梁妙有。
落落開宇，沈沈絕機。池開梵樂，樹下天衣。高座宏道，深經暢微。虎馴十戒，龍學三歸。
天啟聖期，神扶淨域。萌祇斯遠，徵祥難測。粹業已安，高碑迺植。沙數有盡，金堅無極。（其十）
蓋聞法體凝寂，離形相之區；道心元微，同虛空之德。不可以名言說，不可以去來取：洎矣無係，修焉似存。潛輝匿端，而跡漏三界；滅識掩智，而行該萬法。契存於希夷之表，機動於忽恍之中，談其空則不盡有為，索其朕則複歸無物：非天下之至妙，其孰能與於此乎？夫權智無方，說三應物；真乘寂住，抱一湛然。同天等人，寧累於我淨？見病示慘，未虧於常樂。故能蒙塵於八邦（疑）之路，含垢於五濁之津，入其輪回，爾迺度脫生死；共其迷複，然後舟航顛倒。撫神機而獨化，摧弱喪而同歸，大悲所薰，其利博矣；元德所被，可勝言哉！及道隨盈虛，教遷正象，猶囑累於句偈，尚堤防於修習。是以四依弟子，深演護持之功；十行法師，大宏供養之事。爪甲儻盡，悉成菩提；心口能存，俱離煩惱。法雲上際於兜率，慧日傍臨於震旦。魯人將聖，神契闇托於西方；漢主聖明，靈儀夜飛於東國：屈伸變化，其不可思議之致歟！皇帝以六龍乘時，三獸演法，窺道品於掌握，接聖期於旦暮。彈壓海際，彌綸沙境，赤縣為休祥之宅，蒼生沐仁壽之賜。瑤函玉檢，答宇宙之隆平；寶綱珠幢，迎天人之勝福。丕業以不宰成務，深慈以無緣致功，固已合上帝之元符，開中天之寶藏，豈徒窮數盡妙，越契逾繩而已哉！
太子左衛率上柱國相王，八卦乾男，五行帝子，金相玉質，鳳毛龍翰。幼承寵異，列俎豆於南郊；長懋徽音，奉粢盛於東陸。孝友隆其三善，溫良登其四行，貴而思降，體易象之流謙；衝而不盈。懷道家之日損：每推大宗之重，深讓元良之德。攀紫庭而抗疏，懼隔照臨；仰元昊而申虔，庶通誠感：冀因十善之力，遂回九皋之聽。跪辭銀版，蹇裳下天地之宮；拜受玉璜，備物坐侯王之國。裂山河於大郡，黑社生光；屬匕鬯於元昆，黃離遐阻。欣跗萼之有序，慶宗社之彌隆。載荷今恩，永垂曩誓，迺發願造釋迦牟尼佛尊像一軀，大菩薩弟子神王各二身，方撤樂山之府，且模西竺之容。皇嘉迺誠，用錫休命，制度輪之法，鹹順私心；琢磨鎔範之資，盡令官給。於是乎百工獻技，九牧輸琛，瑞雀棲爐，仙人練火。觀秘影於龍窟，得真形於鷲山，一輪千輻之偉姿，七滿八圓之殊相。青毛紺發，蓮目容，珠纓大士，登護法之筵；金杵神王，夾隆魔之座。罄昆岑之瑤碧，窮蜀道之丹青，黼繢周施，莊嚴具足，煜兮似金山之出海（疑），毗首天近，慚其雕刻。
靈儀始畢，寶飾才終，眉宇之間，忽呈異彩：圓同植璧，炯若懸珠，合身相之千光，連麵門之五色。官司駭視而愕立，遠近爭途而交赴，回兩宮之軒騎，動七貴之輿輪。稍積旬時，愈益朗明，神變無象，真筌隱乎密微；感通有途，妙契存乎咫尺。自非聖靈合德，忠孝因心，何以發金鞍之珠祉，玉毫之秘相者哉？西域金身，既遷於勝妙之塔；南宮畫像，亦送於清源之台。揆卜因安，有自來矣，聿求勝壤，用遷斯刹。有司制禮具音樂，洛州供車乘，內出神幡香興，送至道場。於是士女雲趨，衣冠翕集，二龍灑道，千馬隨軒，幡花經鐵鎖之橋，讚唄下金繩之路。前後遵從，梧宮竹苑之球琳；左右奉持，柰圃蔗園之龍象。煙霞將囂塵混色，鼓鍾與蠡貝齊音，圍繞周旋，達於淨境。既安象設，仍建齋筵，親屈萬乘之尊，俯從八關之會。日月天子，來侍威儀；星辰大夫，預陪文物：攜麒麟之貴戚，入鸚鵡之仙台。嘉樹低陰，祥蓮接步，以犧帝龍顏之相，謁象王螺髻之容。對奉二尊，忽疑釋迦之讓座；詳觀兩聖，更似多寶之分台。
於時人天盡室，法俗傾都，眾有稻葉之多，地無針鋒之隙，並晞玉鏡，鹹仰珠輪，莫不注目虔心，稽首禮足，慶薝匐之還嗅，悅優曇之更開，鹹訝難思，得未曾有。爾迺寶坊四敞，銀關雙辟，地如龜甲，山似龍鱗。羽騎銜枚，列萬隊麵清警；天龍按部，總八神而環衛：威容儼其既肅，中外寂而無嘩。然後借座燈王，請飯香士，大乘法匠，開不住之宗；耆儒禮官，獻無遮之式。傾中藏之寶貨，移太官之玉廚，衣缽分行，簪裾聯事。流三川之水，未足方油渠酪池；興二室之榮，不能媲香煙花雨：大樂驚於寶刹，高幢入於梵宮。誦經則上界遙聞，彈指則下方俱動，用慈悲而行喜舍，以清淨而為功德。初中之布施，寧比其多？南北之虛空，未量其果。方見如來種智，化成大寶之基；菩薩慧明，利建維成之業：寧止百千聞法，鹹蒙離垢；億萬同會，俱證無生。惟抱義含仁，顧言慎德，文章冠代，禮樂在躬，以旦、奭之周親，踐曹、史之名行，詩書探四學之奧，篆籀殫六文之功。資寬和之性，不伐不矜；秉夷澹之心，無榮無欲：用能體道悟法，遣榮去羨。讓其天下，高名動於萬方；得其環中，妙果深於大度：解末俗之常愛，蹈真空之遠跡。
勝上之業，所以崇奉君親；謙撝之風，所以率先黎獻。行可以激貪止競，誠可以運神感靈，即事論功，因今揆昔。則南吳去國，心未階於紹隆；東海稱藩，福不登於資敬：豈足以梗概風範，參差軌轍？昔栒邑以塵勞樹績，猶勤雕戈；衛臣以陪隸收功，尚銘彝鼎。矧迺調禦輪❥之功，亦君王去就之事，津涯共滄溟將廣，名節與嵩岱齊高。形舞詠而被笙鏞，固其宜矣；書版圖而鏤金石，夫何愧焉？爰命下臣，式旌高躅，庶山飛海竭，將地軸而無傾；火劫風災，共金堅而不朽。重宣此義，敢作銘曰：
心行之表，虛空之際。有物混成，是名真諦。非生非滅，不巨不細，去失其方，來無所係。潛通鑒揆，闔發機神。大慜流俗，權開應身。非邪作正，導法為輪。蟄戶逢煦，迷途得津。天籥含聲，衢樽稱物。酌焉不匱，動而愈出。說果明因，談因證實。波旬回首，尼楗頓膝。應變開鑿，隨方汲引。德洞幽深，化綿區畛。洽恩洎緣，停報斯盡。石室韜光，金河輟軫。慈舟已謝，慧炬俄沈。色相俱睹，希夷莫尋。蒸哉睿聖，皇矣君臨。更維象法，還開佛音。有美親賢，於嗟檀舍。讓窬斷發，誠均捧馬。脫屣青宮，分茅黑社。道軼方外，義高天下。將追宿契，且樹良緣。迺隆皇造，爰抽國泉。觀形兜率，取法優填。大冶神化，靈儀自然。異相紛紜，殊姿掩藹。黼繢丹雘，莊嚴金貝。麵似月輪，頂如天蓋。十位傍拱，四神來會。真契何遠？心誠則通。毫文玉潔，額理金融。色動天印，輝含帝弓。不資睿德，孰顯神功？象設既安，齋場迺辟。玉輿回軫，瓊柯侍席。仗擁曲鉤，筵羅飛錫。海引千供，霞張萬帟。人天鼓舞，龍象徘徊。雲散華蓋，煙為寶台。❥❥❥❥❥❥❥❥❥❥嘉願克誠，洪因無乏。百靈衛善，千祥護法。眇眇三思，悠悠萬劫。永固彝器，長隆寶葉。
