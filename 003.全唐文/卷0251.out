敕：朝請大夫守中書舍人兼知吏部侍郎事修文館學士上輕車都尉盧藏用，含和育粹，直道正身，學貫儒墨，詞精比興。風塵之外，獨秀瑤林；清白之中，常懸冰鏡。自四年掌誥，九品作程，峻而不雜，重輕鹹當，簡而能要。浮競斯遠。刀尺之委，銓衡已歸，特選周才，更符僉望。可檢校吏部侍郎，仍佩魚如故。
門下：通議大夫行中書舍人上柱國正平縣開國男裴漼，敏學聰亮，雅詞微婉，陽秋具體，夙夜在公，精義析於連環，規矩同於匪石。久典清密，見稱忠信，簡稽之務，軍國是殷，宜擢美才，俾敭戎政。可尚書兵部侍郎，勳封如故，主者施行。
黃門：正議大夫行少府監上柱國安陽縣開國男源乾曜，思總事端，言思政要，外則經通成務，內則周密知微，其識也清，以文守法。尚方愛費，已稱寶玉之府；司徒帥屬，更重神仙之闈：宜副朝獎，蒞於邦教。可行尚書戶部侍郎，散官勳封如故，主者施行。
門下：太中大夫前守蒲州刺史修文館學士上柱國開平縣開國子徐彥伯。素履內融，清暉外徹，學究精密，旁通儒者，思含飛動，高視祠人，名與時行。位因才致。河潤九裏，先美股肱，邸留一月，初榮侍從：考工之任，選眾攸稱。可守尚書工部侍郎，餘如故，主者施行。
黃門：朝請大夫檢校尚書主爵郎中慕容珣，在公無撓，守道不回，利用特稱其斷割，清心自表其剛正。正議大夫行商州刺史上柱國申國公高紹，羽儀鵷鷺，符采珪璋，詣理愈見於昭明，屬詞每聞於驚拔。九流綜核。五等封建，式副為郎之美，宜用選眾之求。珣可尚書吏部郎中，紹可行尚書主爵郎中，散官勳封各如故，主者施行。
敕：宣議郎守尚書考功員外郎王邱，學思文華，精而典麗；朝議郎守侍禦史內供奉判右司員外郎上柱國韋虛心，神清氣勝，敏以甄通：或刈其楚翹，先有司之課績；或提其綱轄，肅諸曹之填委：爰旌二妙，宜葉再遷。邱可守尚書主爵郎中，虛心可守右司郎中，散官勳如故。
黃門：朝散大夫守江州別駕李邕，探學精奧，為文沉鬱，謇諤之心。動必無撓，彌綸之用，行則有恒。故以高才逸群，懿聲滿聽，宜膺版圖之任，允光蘭握之選。可守尚書戶部郎中，散官如故，主者施行。
黃門：正議大夫行尚書右司員外郎上柱國蔡秦客，風格允正，文詞優洽，明以在公，直而履道。聲馳粉署，爰提建禮之綱；位總金曹，宜轉可徒之屬。可行尚書金部郎中，散官勳如故，主者施行。
黃門：正議大夫檢校尚書禮部郎中上柱國彭景直，通理內融，含輝外靜，文尚典雅，學窮精博。故能容台是則，仙闥鹹推，俾即真於滿歲，更惟允於卿月。可行尚書禮部郎中。
黃門：中大夫檢校太子洗馬鄭博雅，誌業融暢，襟靈閑遠，備聞前言，嚐習故事。來遊博望，既增清道之華；入奏明光，宜副丹墀之寵。可行尚書膳部郎中，散官如故，主者施行。
黃門：朝議大夫行大理正上柱國李懷讓，直方在公，清而轉勁，通明應務，吏必兼文。故能譽滿簪纓，望華台署，爽鳩作士，雖參聽棘之言；司馬訓兵，重踐握蘭之任。可行尚書兵部郎中，散官勳如故，主者施行。
黃門：通議大夫行太子洗馬高仲舒，洽聞殫見，履直居溫，士慕清暉，人推至行。崇賢企德，已膺洗馬之榮；建禮求才，宜拜乘鳧之寵。可行尚書都官郎中，散官如故，主者施行。
敕：朝議郎前行左司員外郎柳渙，色莊心勁，瞻學能文，堅守憲章，務從條理。為時所重，滿歲當遷，宜罷台轄，更司門鍵。可守尚書司門郎中，散官如故。
黃門：中散大夫檢校太子左讚善大夫王踐睦，明敏練習，雍容閑雅，聲馳在公，政曉為吏。往還台閣，已葉於初從；令掌衡虞，俾光於重入。可行尚書虞部郎中，散官如故，主者施行。
敕：朝議郎行起居舍人判左司員外郎柳渙，襟情雅正，藝能敏洽，珥筆記言，才光東觀；張燈起草，譽動南宮：宜同滿歲之遷，式副為郎之舉。可行左司員外郎，散官如故。
勅：尚書金部員外郎姜昂、殿中侍御史李常等，勵節修身，敏才通識。金曹典事，頗效精勤；白簡繩違，久聞堅正：皆能奉職，宜稱遷升。昂可尚書右司員外郎，常可行侍御史，散官勳如故。
敕：朝議郎行殿中侍禦史李佘，雅負才學，能循名教，蒞官執憲，曆歲愈聞，清操默識，為時所重，俾樹聲於勳府，宜矯步於仙闈。可尚書司勳員外郎，散官如故。
敕：朝散大夫行河南府士曹參軍裴耀卿，士行純密，文詞典麗，時人許其清秀，職事推其綜核。惟才是舉，方憑止水之明；在位斯聞，佇考觀光之彥。可檢校考功員外郎。
敕：朝議郎守潤州司馬李元紘，清真不雜，恬雅自居，部劇著於祠曹，養能傳於宰邑。頃聞出佐，方馳日下之聲；爰佇入官，猶屈黃中之美：宜遷郎位，以寵相門。可行尚書度支員外郎，散官如故。
黃門：朝議大夫行尚書祠部員外郎兼判倉部員外郎上柱國陳惠滿，操履堅剛，能守文法；朝請大夫前行太子舍人上柱國蕭嵩，風情瀟灑，見推才器：並頡頏清貫，藉甚芳猷，大事曰祀，蒸人以粒，宜奉舊章，俾承新命。惠滿可行尚書倉部員外郎，嵩可行尚書祠部員外郎，散官勳各如故，主者施行。
敕：朝議郎前行兵部員外郎上柱國趙昇卿，爰以詞學，亟兼文吏，踐行貞固，用心純密，校人祇事，即位求才：宜膺賜筆之榮，重陟含香之列。可行尚書駕部員外郎，散官勳如故。
門下：太中大夫尚書都官員外郎上柱國張景昇，操履精密，刑書洞曉，自遷郎位，鹹服吏能，用於噬嗑，必資哀敬，丕蔽之審，惟才是擇，可行尚書刑部員外郎，散官勳如故。
門下：朝散大夫殿中侍禦史李全昌，措懷條暢，臨事明允，執憲繩違，以文從吏。五材審用，百工為職，握蘭之美，賜筆攸歸。可行尚書工部員外郎，散官如故，主者施行。
敕：通直郎行殿中侍禦史河北道度支營田使遊子騫，在公必慎，臨事克誠，言用身謀，智為心計。頃持憲簡，嚐騖使車，往則甄明，動惟宏益，宜登仙署之列，佇總公田之事。可尚書屯田員外郎，散官如故。
門下：宣議郎試大理評事王琪，奕代儒雅，門傳教義，風襟育粹，詞韻含清。雖職尚安卑，而才方致遠，連枝席寵，爰英於棣華；起草外榮，俾光於蘭握。可朝散大夫水部員外郎，主者施行。
門下：國之副相，位亞中台，自非邦直，孰司天憲？銀青光祿大夫將作大匠天水郡開國公尹思貞，賢良方正，碩儒耆德，剛不護缺，清而畏知。簡言易從，莊色難犯，徵先王之體要，敷衽必陳；折佞臣之怙權，拂衣而謝。故以事聞海內，名動京師，鷹隼是擊，豺狼自遠。必能條理前弊，發揮舊章，宜承弄印之榮，式允登車之誌。可禦史大夫，封勳如故，主者施行。
黃門：三台副職，百寮之師，紀綱是任，蒞事惟能。國子祭酒上柱國廣平郡開國公東都留守宋璟，含純粹之德，秉清剛之氣，學研精以辨政，文體要以經遠。吉人之寡，敷言有訓，君子之慎，擇行無違：正色而自具陽秋，立誠而不僭風雨。必能靜專動直，獻忠納規，常聞沃心之任，靡憚犯顏之情。使其坐以鎮俗，嶷然當朝，則不能者退，不仁者遠。王臣蹇蹇，懦夫有立，俾光天憲，式副人瞻。可禦大夫，勳封如故，主者施行。
黃門：副相之重，群僚取則，爰理其綱，錫之以印。河南府尹上柱國武威縣開國子李傑，直清浩素，剛斷精密，學究文儒，才優經濟。物寧滯用，若遇盤根；人或蒙求，似開明鏡。心公而惡惡，道正以閑邪，河南擅聲，天下稱最。必檢齊霜憲，宏長風猷，俾其立朝，用爾敦俗。可禦史大夫，勳封如故。仍驛赴京，主者施行。
敕：朝請郎守尚書虞部郎中崔沔，純至之心，求忠出孝，精微之用，博學多文：故能清以激貪靜而鎮躁，頃攝官持憲，履繩錯墨，臨事不詘，在公則聞，宜正三獨之名，以光二丞之秩。可守禦史中丞知東都留台事，散官如故。
黃門：貳彼副相，一其三獨，不任宏才，孰膺高選？朝議大夫守給事中上柱國李懷讓，直方孤聳，清迥特立，祇服文儒，克修典禮。持疏綱而不漏。常嫉惡以辟邪，泛虛舟於自然。不近名而過實。必能去煩苛之小節，知憲章之大體，允符群議，光踐中司。可守禦史中丞，散官勳如故。
門下：朝議郎行密州司馬員外置同正員慕容珣，誌竭忠讜，才充學行，方書之允，門傳禦史，直繩踐，廷奏奸人。凜然生風，不避當道，醜正非罪，遺賢久歎。長鯨已必，隼方秋，宜賁寵章，複膺清憲。可朝散大夫行禦史台侍禦史，主者施行。
敕：通直郎監察禦史裹行驍騎蕪竢璆，清識雅致，遒文贍學，養能見其盤錯，臨事杜於脂韋。比騖輕軺，且持嚴簡，逢二庭之寇，無乏於餽軍；徵萬里之兵，有聞於赴敵。念勞斯屬，懋賞修憑增遷禦史之端，式寵侍臣之列。可侍禦史，勳如故。
敕：朝議郎行司農寺丞張遊，清方自居，專直不撓，秋風始擊，勵每勵鷹鸇，歲寒後凋，斯見松柏。國儲在於紅粟，王憲持於白簡，式寄人天之重，更聞台閣之遷。可行侍御史，散官如故。
敕：營田使遊子騫等，砥操礪行，慎言檢跡，清公迺持法之端，詞學皆養能之要。臨事必果，已畏神羊，執心不回，先聞擊隼。宜在鸞階之列，用成烏府之遷。可依前件，主者施行。
敕：朝議郎行殿中侍禦史楊瑒，風度凝整，器懷沈密，清蠍窅以激貪，明識由其慶務。頃司王憲，深練朝經，體文質以會理，適剛柔以為用。必能履繩作則，執簡宏宜，夙從台閣之遷，更寵軒墀之列。可行侍禦史，散官如故。
敕：奉議郎行監察禦史鄭溥等，誌蘊公忠，才兼學行，守文法以明練，循憲章以清直。神羊共觸，常聞避馬之雄；夕烏明飛，俾葉遷鶯之舉。可依前件。
敕：通直郎行右拾遺鄭繇，心堅而靜，體密而和，文章掞發，學思該敏。諫臣讜議，久列瑤墀，禦史直繩，宜遷右室。可行左禦史台監察禦史，散官如故。
黃門：命卿之貴，以象冬春，化人之本，孰踰禮樂？殿中監上柱國楚國公姜皎，貞夷粹溫，精密純固，蘊深厚之量，懷直方之道。學非為已，聞義思齊，忠以事君，立言成則。自厯屯險，爰憑翊戴，嗚謙滿於視聽，好讓存於始終，故可銘之鼎彝，光我簪紱。在昔唐典，惟清乃命，洎於周官，以和為重。宜守太常卿，勳封如故，主者施行。
黃門：中衛司階，已崇於命將；上卿為府，尤重於睦親。左衛將軍上柱國兼通事舍人內供奉韋希仲，以醞藉之姿，中折旋之禮，趨事端雅，吐詞雄暢。束帶立朝，既副聲實，彯纓在位，迭居文武：宜輟魚鈐之委，敘於麟族之盟。可宗正卿，餘如故，主者施行。
門下：上卿之貴，爰因德選；終獻之禮，必由才致。宣威將軍上柱國房光義，門承胄緒，地聯姻戚，雅容端操，惟玉有溫，擇行踐言，複圭無玷。頃祇班序，尤稱望實，蘭錡趨職，已仗於誰何？柏梁賦詩，俾聞於總領。可太中大夫守光祿卿，勳如故，主者施行。
黃門：仆臣之任，王命斯允，在德而舉，其名必彰。銀青光祿大夫檢校太仆卿上柱國華容縣開國男五希雋，門承舊閥，器蘊通才，立言可以敏事，為政可以居劇。登於副尹，聲滿於字人；試迺列卿，眷窬於數馬。巾車是屬。建鼓攸司，爰賴服勤，宜膺邦寵。可太仆卿，勳封如故，主者施行。
黃門：法者天下所共，廷尉天下所平，選眾甄才，惟明克允。宗正卿上柱國廣平郡開國公判尚書左丞陸餘慶，早回翔於近密，久踐曆於中外。雍容文雅，自然素徵清商；蕭散風華，莫不瑤林瓊樹。必當和而不撓，貞則有恒。正罰金於後人，戒刻木於前吏。念茲欽恤，深可哀矜，宜修白雲之典，俾靜黃沙之職。可大理卿，勳封如故，主者施行。
黃門：賓客旅庭，戎夷在邸，眷言職任，必佇其才。銀青光祿大夫詹事兼尚書右丞上柱國鄧國公張暐，雅量溫恭，志誠忠信，懷直方而不蔽，務寬大而不雜。委之軍旅，則常服威名；外之國朝，則咸宜令典。非契因潛躍，義篤始終，可辨鴻臚之儀，惣象胥之事，爰加寵拜，允符成獎，可鴻臚卿，勳封如故，主者施行。
門下：膺河寺之秩，寵選方高；致泉府之殷，惟才是屬。銀青光祿大夫行黃門侍郎上柱國常山縣開國男李從遠，清密任道，直方為量，學仞山高。詞場雲鬱。闕里之室，動不違仁；潁川之門，居而會理。比登要近，備效忠益，宜回夕拜，式踐冬卿。可守太府卿，勳封如故，主者施行。
黃門：朝議大夫守太子率更令鄭孝式，早負才幹，素聯姻戚，詢事可以樹風，聽言可以從事。韜戈之任，衛戟是司，俾移名於白簡，宜亞寵於丹棘。可守衛尉少卿，散官如故。
門下：朝議大夫守中書舍人上柱國陸景初，識悟清真，虛心得妙，言符正直，獨行鄰幾：故能儒元默知，文史明達。翔集仙署，翻飛禁省，而咎繇為理，釋之不冤。精求上才，欽恤中典，宜慎刑法，俾聞哀敬。可大理少卿，散宮勳如故，主者施行。
黃門：正議大夫行太常少卿上柱國薛縣開國男韋玢，勵精正已，力行徇公，從務表其清白，幹時允其文采：故以台閣褒稱，縉紳甄獎。盛禮興樂。望雖重於執珪；八政一農，事尤殷於理粟。競洛京轉漕，淮海通波，宜任牟融之能，遷改鄭莊之弊。可兼司農少卿，散官勳封如舊，仍分司東都，主者施行。
黃門：迺眷文籍，填於外府，旁求儒雅，掌彼中繩。左散騎常侍常山縣開國公仍每日入內侍讀馬懷素，有舒向之風，擅東南之美，貫穿從學，博而多能，沉鬱成章，麗而有則。自朝趨鎖闥，日侍金華，事必討論，言惟潤色。故可以發揮秘奧，詳核異同，俾徵荀勖之才，更允潘尼之拜。可秘書監，餘如故，主者施行。
黃門：職惟共工，率以匠石，愛力省費，為官擇人。岐州刺史上柱國鼓城縣開國侯韋湊，直方在躬，孝友成性，文學可以比事，高明可以應物。素風清節，已振循良之聲；課最當先，宜膺述守之任。可將作大匠，勳封如故，主者施行。
黃門：尚方既設，內府為要，選眾而求，非賢孰與？銀青光祿大夫行太府少卿上柱國趙國公崔諤之，承名相之軌，有忠臣之節，正無所詘，明無不鑒。若披雲霧，不雜風塵，藉甚才名，彬彬文質。允茲邦彥，尤重時英，用符文舉之遷，庶葉孟孫之拜。可少府監，勳封如故，主者施行。
黃門：銀青光祿大夫行光祿少卿上柱國金城縣開國子杜元逞，久登位事，早負聲實，擇言以法，飾吏以文，清方蘊其素心，斷割成其利器。用才可任，惜太官之滯留；備物惟殷，當禦府之關綜：宜膺寵命，式副僉選。可殿中少監，散官勳封如故，主者施行。
黃門：正議大夫前襄州刺史上柱國陳正觀，蘊器沈敏，懷才雅實，在公有甄綜之能，臨事有靖恭之譽。頃者荊岑作鎮，楚望班條，時許仁明，俗稱威惠。五材是用，百工分職，爰考掄材之績，宜膺梓匠之司。可行將作少監，散官勳封如故。
門下：中散大夫守將作少監上柱國李處直，秉節清苦，用心該密，學探韋言，文有幽致，侍臣對問，駮義無差。共工之職，豈徒有效？宜遷內府。俾往中京。可少府少監，散官勳如故，仍今東都留司檢校，主者施行。
敕：宣議郎右拾遺內供奉陳貞節，卞寶輝光，楚材翹秀，窮禮經之奧博，踐詞律之風雅。參名列侍，每獻昌言，掌事奉常，宜銓令典。可守太常博士，散官如故。
黃門：朝議大夫守諫議大夫上柱國兼修國史吳兢，祇服言行，貫穿典籍，蘊良史之才，擅巨儒之義。頃專筆削，仍侍軒階，而官之正名，禮不以諱，宜著書於麟閣，複載籍於鴻都。可行著作郎兼昭文館學士，餘如故，主者施行。
黃門：朝議大夫檢校秘書丞兼昭文館學士上柱國胡皓，屬文用思，知名最久，才清調遠，寓興皆新。頃掌秘文，佇刊良史，宜擢金閨之彥，用光石渠之作。可行著作郎，餘如故，主者施行。
黃門：師氏之職，訓於胄子，儒林之選，必俟賢人。魏州刺史上柱國北平縣開國子楊嶠，直清莊敬，浩素純密，服膺勤業，道在其中，因心執禮行成於內，樹風有循良之課，試劇聞精練之能。往在東都，攝於西序，巾卷資其導誘，紀綱正其頹弊。惟教之立，厥聲孔臧，俾崇於釋菜，逾勸於攻木。可國子祭酒，勳封如故，主者施行。
黃門：銀青光祿大夫宋王府長史上柱國襄城縣開國伯鄭諝，純固仁厚。溫恭雅實，嘗覽墳籍，克修言行，玳筵承寵己參佐於王門；瓊林講藝，用周旋於師氏，可行國子司業，散官勳封如故，主者施行。
