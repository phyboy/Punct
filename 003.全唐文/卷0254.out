敕：駔駿服皂，軍國為容，苟非懿親，莫允斯寄。秘書監檢校殿中監嗣虢王邕，地隆藩屏，才蘊忠賢，以河間之碩儒，應舞陽之茂寵。學窮四徹，已綜圖書；任司六尚，式光軒冕。必能駟馬舉莢，兩驂執轡，用聞玉台之歌，入侍瑤池之賞。宜與張涉同知內外閑廄，餘如故。
敕：自古帝王，莫能獨理，爰樹侯伯，所以分政，則今都督、刺史之謂矣。蓋欲亭之毒之，納於富壽；不夭不劄，以致和平。朕受天眷命，作人父母，母殷鑒遠圖，罔知攸濟。頃者都督刺史，惟良是求，而寂寥厥聲，孰副虛想？豈六條察舉，未詢事以考言？將三載黜陟，不責實而求當？遂令進之則易，吏煩於送迎；退之則難，人務於苟且：豈所謂安孤老、長子孫之意耶？漢宣由是興言。劉廣為之長歎，誠有旨也。今事謀伊始，邦政惟新，俾凝庶績，思改前弊。自今已後，都督、刺史每欲赴任，皆引麵辭，朕當親與疇谘，用觀方略。到任之後，宜待四考滿，隨事褒貶，與之改轉。諸州上佐，五品已上，應改轉限，亦宜準此。夫類其才則適用，久其事則有恒，致用執恒，未聞不致於禮也。谘爾在位，可弗勉哉？
敕：立政之本，惟賢是擇。朕祇膺大曆，殷鑒遠圖，揚於王庭，生此王國，朕之所望久矣。豈徵辟為事，未極於岩藪？而高尚絕塵，見遺於草澤。將何以舉逸而勸，賁然來思？且才之或偏，器罔求備，固非臧文之智，則尚其言；收曲逆之奇，則捐其行：過而能改，仁遠乎哉！天下諸州有懷才隱逸，跅弛不調，及失職冤人等，並令諸道檢察使博訪，具以名聞：副朕饑渴之懷，庶廣搜揚之義。
敕：三春布和，萬物資始，而去冬無雪，以迄於今，將何以敬授人時，欽若天道？豈政有所缺？將教有不明？致茲亢旱，深有祇惕。堯舜以百姓為心。禹湯以萬方罪已，朕雖薄德，匪敢遑寧。自今以後，每日聽政，思宏道理，俾康庶績。至於日旰忘食，未明求衣，惟懷永圖，朕之誌也，凡百在位，可不勉歟？
敕朝集使等：朕自臨萬邦，倏已三載，何嚐不兢兢業業，勵精政道？思欲棄末敦本，阜俗安人，寰瀛之間，日月以冀。所以急於農務，不奪人時，富而教之，庶乎可致。夫苛政甚於猛武，貪人比之蝥賊，頃雖臨遣使臣，未能澄正此弊。或刻以害物，或擾以妨農，或背公向私，或全身養望，至使錢穀以害物，或擾以妨農，或背公向私，或全身養望，至使錢穀不入，杼軸其空，捐瘠相仍，流庸莫返。且四方事廣，一人獨化，共理之寄，非卿而誰？卿等至州，遞相勖勵，勤恤孤弱，勸率耕桑，各效清勤，無或隳怠。
敕朝集使等：朕聞禦寰瀛者，不可以獨化；養黎獻者，必存於共理。故專一方，親百姓，能致循良之術，必無愁苦之聲，非牧伯之賢，疇離於此？所以精求台閣，曆選縉紳，常舉百寮之要，以先六刺之重，虛想隹政，用成庶績。自去冬入計者，則循名責實，詢事考言，雖不無等差，終未有殊異，得非歲時或淺，風教未洽耶？故一切不除，各再臨所典。至於敬耆老，恤煢弱，止奸盜，挫豪強，人不忍欺，吏不敢犯，田疇墾辟，獄圄空虛，徭賦必平，逋逃自複，門杜請謁，庭無滯留：若是者，迺關乎職思，可以力致。至於弭災眚，集休祥，尚德義，崇禮樂，儒風大長，道化滂流，耕夫克讓，織婦知節，草木不夭，昆蟲鹹遂，扇彼淳源，登茲壽域：若是者，亦宏之在我，仁遠乎哉？豈惟祿秩就加？當以公卿入拜。其或靡副朝獎，不恭朕言，陟既有之，黜故宜及。勉旃俞往，各勤我班瑞之分命。
敕朝集使：朕聞天生蒸人，溥於四海；天有成命，孚於萬邦：必內立公卿，外建侯伯。後非賢罔使，賢非後罔事，借耳以廣聽，假目以遐覽，則諭上旨，通下情，庶政諧而群萌樂矣。由是三考黜陟，百官會（疑）昔之訓然耶？朕以薄德，祚膺寶位，受乾坤之顧，荷宗廟之靈，懍乎若涉椽鳴，如馭朽索。責在司牧，所賴分憂，曷嚐不想望賢才，馨香至化？七年於茲矣。谘爾群嶽，實邦之良，服勤政途，深佇嘉績，豈為吏久，與人未信？何殊尤絕異，寂寥厥聲？恭惟永圖，當副虛屬。孔子曰：「苟有用我者，三年有成。」漢宣曰：「庶人安田裏，無愁恨之聲者，政平訟理也。以為太守數易，則下不安。」誠哉是論矣！今之牧守，古之諸侯，寵數特加，情寄尤切。故躬饗廷內，則飲食宴樂，幣帛筐篚；入至朕前，則敷衽以陳，命席而對。所冀仁且不遠，言之必行，以副朕憂勞之心，托卿勤卹之助。卿等宜慎厥始，成厥終，往欽哉，祇守爾典。操一州之統，分六條之察，念茲在茲，用光我班瑞之命，有賞有罰，朕無戲言。並即好去。
敕：朕自君臨區域，子育黎庶，歲年是慎，夙夜惟寅。而誠或不孚，政猶未洽，所在旱澇，屢觀章表，因饑饉而為理，竭憂勞以養人，非夫二千石，孰應斯委？下戶給之，高戶貸之，所須賑恤，並先處分。至於常賦，則著恒典，檢據成損，蠲減有條。又近日以來，中外少事，差科調發，殆至於無，處馭通融，當免於弊。不知卿等從州來日，百姓間得安穩以否？其閭閻未便，敕令有闕，具以陳聞，副我深寄。時寒涉路，並平安好，且三兩日尋親識後，取曹司進止。
敕：朕聞諸《禮》曰：「刑禁暴，爵舉賢，則政均矣；好惡著，則賢不肖別矣。」其道然耶？朕以虛薄，祇膺景命，荷守社之靈，當億兆之責，曷嚐不昃朝晏坐，畏天愛人？思欲保其和樂，躋於仁壽，則與我共理者，其惟良二千石乎！每計吏還州，與之陛見，示其賞罰，錫以筐篚，亦雲命而已矣。而朝集使豫州刺史裴綱，分典荊豫，為政煩苛，頃歲不登，合議蠲複，部人有訴，便致科繩，縣長為言，仍遭留係。禦史推按，遽以實聞，虐政弊人，一至於此。朕夙夜兢惕，匪遑寧居，尋遣使存問，其諸道有損處，已量加賑恤。水旱不時。實朕之過，惠養失所，分刺之由：是用黜綱於嶺裔，儆彼群嶽。朕於蒼生，若保赤子，為之均田邑，制廬井，必欲其時和年登，遠安邇肅。托於牧宰，代以躬親，故曆難其官，誠經國致理之意也。夫德惟善政，政在養人，故土煩則草木不長，水煩則魚鱉不大，必也寬恕，貴乎清靜。諸刺史都督宜問疾苦，拯貧窮杜侵漁，察冤獄。至於賦役，務從減省，深刻為事，人何以堪？私惠苟行，法或將墜，理須折衷，用存楷式。其百姓有穩便者，隨事條奏，朕將親覽焉。欽爾有官，各勤為政，如風化允穆，課績殊尤，當擢之不次，旌迺厥美。凡百庶邦，敬聽朕命。
敕朝集使：古者覲群後，比萬國，黜幽陟明，循政思理，罔之廢也。朕以虛薄，屬當期運，受命穹昊，司牧黎元，何嚐不中夜求衣，分晝忘食？欲其日月所燭，霜露所燭，不獨親其親。不獨子其子，五穀豐植，萬物阜安。為無為，事無事，與能共化，於茲八年矣，而淳源未還，至道猶鬱。豈朕之不德耶？將吏之不賢耶？徭賦或繁耶？綱維或紊耶，故延入階陛，躬問得失，悉如卿所對，則朕無憂矣。《書》曰：「非知之難，行之惟難。」語曰：「仁遠乎哉？我欲仁，她鮮至矣。」卿等宜祇典厥職，克正其身，修於國章，允茲朝寄，因乎風俗，示之訓誘，必也道德齊禮以公滅私，田裏絕愁歎之聲，邦家聞寬厚之化，迺及優賞。如或依勢作威，倚法以削，流亡未至。教令不行，加以常罰，自餘宜依別敕處分。勤恤人隱，以副朕懷，並仰好去。
敕朝集使等：朕承天丕命，子育萬方，樹之師長，俾敷景化，將以固茲邦本，致諸昇平。而大道緬然，淳風未暢，租賦頗減，戶口猶虛，水旱相仍，耕桑莫贍：蓋朕之不德，而吏之無方，永言於茲，良增歎息。往歲河南失稔，時屬薦饑，州將貪名，不為檢覆，致令貧弱，萍流外境，責在致理，有從貶黜。因茲以來，率多妄破，或式外奏免，或損中加數。至如密州去秋奏澇，管戶二萬八千八百，不損者兩戶而已，無田商賈之流，雷同入數。自餘諸州，不損戶即丁少，得損戶即丁多，天災流行，豈應偏亻並？皆是不度國用，取媚下人。曩之刻薄也如彼，今之窬濫也如此：不副朕意，一至於斯！疏怠之愆，雖已會赦，屍曠之跡，豈不多慚？當令所司，比類澄汰，卿等與朕共理，實惟分憂，各勉思政途，以匡不逮。其百姓閒事物，去冬赦書已處分訖，若人有疾苦，鄉有奸豪，不勸農桑，不崇學校，並宜敦勸，以正風俗。逃亡之戶，必藉招攜，差科之閒，務令停減。如台省處事，有不穩便於時者，具利害聞奏，勿複依隨，以損百姓。卿等至州之日，宜一留意，用綏我庶人，並即好去。
敕朝集使等：朕君臨內，子育黎元，何嚐不簡易愛人，勤恤庶政？天下至廣，不能獨任，故樹之方牧，谘其共理。而淳化未敷，至道猶鬱，庸賦尚減，戶口且虛，水旱相仍，倉儲莫贍，無聞慈惠之政，未息凋弊之流。豈朕之不明，而吏之無術？言念於此，用惻於懷。卿等是行，勉思厥政，百姓聞有鰥寡煢獨，不能存濟者，務令優養；遊業浮惰，不勤稼穡者，將令懲肅。敦以學校，勸以農桑，差科之閒，務使平允，逃亡之戶，兼藉招攜，令其下人，使得蘇息。諸州遭澇之處，多是政理無方，或堤堰不修，或溝渠未泄，頻已處分，竟無承稟，常破租庸，是何檢校？至州之日，各宜勸勉，應合修塞開導，宜預施功，若不蹔勞，何以獲利？已令禦史分知訖，宜勵所職，勿犯常科。今考績深者，已有除改，資曆淺者，更佇良能。應還州人，已令所司各與賜物，待駕發後三五日別親識，並即好去。
敕朝集使等：宏風善俗，寄於良吏；求瘼恤隱，職在親人。朕並建藩牧，擇其師長，欽若古訓，俾人用康，而教化或未洽，黎或未寧，攘竊者或有犯禁，逋亡者聞複業。豈朕敦諭之道尚缺，而牧宰之訓未明歟？永念於此，不忘旰昃。卿等鹹承朝寄，分掌外台，共理之道，期於康濟。至若率身以正，馭眾以仁，而下不化者，未之有也。卿等還州，宜禁侵漁，絕浮惰，煢獨鰥寡，尤資惠育，盜賊襖訛，特宜禁斷。其征鎮人家，每須優當，科斂之事，必在均平。頃者水災，薦及河朔，朕思無不至，憂彼元元，發倉廩、漕江淮以賑之，蠲租稅、停征役以安之。今屬春陽布和，農事方起，慮有乏絕，致妨農桑，雖已遣使安撫，或恐事未周贍。如有不支濟者，即便量事賑給，諸道有損之處，亦宜準此。朕不欲一物失所，眾情不遂，納群生於仁壽，躋大化於昇平。卿等各宜恭守朝章，宣布朕意，雖萬方有罪，敢忘在予。而三載考績，須徵行事，安人稱職，可不勉歟？並宜好去。
敕：夫孝者，天之經，地之義，人之行。故上自天子，下至庶人，資於敬愛，以事父母，所謂冠五常之表，稱百行之先。如或不由，其何以訓？如聞道士女冠僧尼等，有不拜父母之禮，朕用思之，茫然罔識。且道釋之教蓋懲惡而勸善，父子之儀，豈緣情而易制？安有同人代而離怙恃哉？哀哀父母，生我勞瘁，故六親有不和之戒，十號有報恩之旨：此又窮源本而啟宗極也。今若為子而忘其生，傲親而徇於末，背禮而強名於教，傷於教則不可行；行教而不廢於禮，合於禮則無不遂：二親之與二教，複何異焉？自是已後，道士女冠僧尼等，並令拜父母，喪紀變除，亦依月數，庶能正此穨弊，用明典則，罔虧愛敬之風，自葉仙真之意。
敕：惟刑恤哉，古之道也。朕撫臨四海，茂育萬邦，思致淳風，登諸壽域，期畫冠而不犯，故開羅而在宥，念茲下愚，自抵常法。時屬盛夏，天其養長，在物最靈，惟人為貴。朕處台榭，猶有鬱蒸之毒；彼居囹圄，能無憯怛之憂？故遣紫微黃門，備加按省，覽其所奏，用憫於懷，爰矜可恕之罪，必務惟輕之義。將布寬惠，俾從原減，宜依前件。
敕：朕聞珠玉者，饑不可食，寒不可衣。故漢文云：「周文刻鏤傷農事，錦繡纂組害女工。農事傷，則鐵之本；女工害，則寒之源。」又賈生有言曰：「夫人一日不再食則饑，終歲不制衣則寒，饑寒切體，慈母不能保其子，君焉得以有其人哉？」朕以眇身，托於王公之上，曷嚐不日旰忘食，未明求衣？思使返樸還淳，家給人足。而倉廩未實，饑饉相仍，水旱或愆，糟糠不厭：靜思厥故，皆朕之咎。致有獎酒藿肉，玉食錦衣，互相誇尚，浸成風俗。夫令之所施，惟行不惟反；人之化上，從好不從言。是以古先哲王，以身率下，如風之靡，何俗不易？此事近有處分，當以施行。朕若躬服珠玉，自玩錦繡，而欲公卿節儉。黎庶敦樸，是使揚湯止沸，涉海無濡，不可得也。是知文質之風，自上而始。朕欲捐金抵玉，正本澄源，所有服禦金銀器物，今付有司，令鑄為鋌，仍別置掌，以供軍國。珠玉之貨，亡益於時，並即焚於殿前，用絕浮競，至誠所感，期於動天，況於凡百，有違朕命？其宮掖之內，後妃以下，皆服汗濯之衣，永除珠翠之飾。當使金土同價，風俗大行，日用不知，克臻至道。布告遐邇，知朕意焉。
敕：臘月乞寒，外蕃所出，漸漬成俗，因循已久，至使乘肥衣輕，競矜胡服，闐城溢陌，深玷華風。朕思革穨弊，返淳樸，《書》不云乎：「不作無益害有益，功迺成；不貴異物賤用物，人迺足。」況妨於政要，敗紊禮經，習而行之，將何以訓？自今以後，即宜禁斷。
敕：釋氏汲引，本歸正法；仁王護持，先去邪道。失其宗旨，迺般若之罪人；成其詭怪，豈涅槃之信士？不存懲革，遂廢津梁，眷彼愚蒙，相陷坑穽。比有白衣長發，假托彌勒下生，因為妖訛，廣集徒侶，稱解禪觀，妄說災祥。或別作小經，詐雲佛說；或輒畜弟子，號為和尚。多不婚娶，眩惑閭閻，觸類實繁，蠹政為甚。刺史縣令，職在親人，拙於撫馭，是生奸宄。自今以後，宜嚴加捉搦，仍令按察使采訪。如州縣不能覺察，所由長官上，並量狀貶降。
敕：《禮》存寧儉，《書》戒無益，約費嗇財，為國之本。至如賜酺合晏，正欲與人同歡；廣為聚斂，固非取樂之意。況日徇於奢，是不誠也；心勞於偽，是不經也：殷鑒於此，良用憮然。自今以後，兩京及天下酺宴，所作山車、旱船、結彩、樓閣、寶車等無用之物，並宜禁斷。
敕：朕聞樂者起於心，心者動於物，物不正則不可為樂，樂不和則不能理人。況天生黎蒸，區別男女，外則導之以禮，中則由之以樂，苟或不臧，孰雲致禮？自有隋穨靡，庶政彫弊，徵聲遍於鄭衛，衒色矜於燕趙。廣場角抵，長袖從風，聚而觀之，浸以為俗：此所以戎王奪誌，夫子遂行也。朕方大變澆訛，用清淄蠹，眷茲女樂，事切驕淫，傷風害政，莫斯為甚，既違令式，尤宜禁斷。自今以後不得更然，仍令禦史金吾，嚴加捉搦。如有犯者，先罪長官，務令杜絕，以稱朕意。
敕：虞之四朝，且編區，漢之三輔，本同京師：善於古者考於今，發乎邇者應乎遠。若順豫之事缺，則紊於王制；巡遊之典備，則慮於人勞。朕受命膺期，勵精設教，幸乾坤幽讚，風雨鹹若，百物既阜，三農已登，同穎薦於宗廟，穞穗生於郡國。我無大桀，實欣於歲取；人有小康，未果於時邁。但左翊之地，近入黃圖，新豐之邑，甫鄰青綺，山川宮館，咫尺相望。欲過灞亭而涉氵戲，經沙阜而臨渭，見彼耆耋，問其疾苦，察長吏之政，恤黎之冤，藎所以展義陳詩，觀風問俗，始自畿甸，化於天下。宜以今月二十五日，幸長春宮，停五日。緣頓所須，並令所司支備，一事以上，不得幹擾州縣。發日唯量將飛騎萬騎行，更不須別遣兵馬，及妄有科喚。朕此行之處，不得進奉，在路有稱冤苦，州縣不能疏決者，委禦史金吾妝狀為進。各勉所職，副朕意焉。
黃門：朕聞養人者謂之司牧，非逸於人上；事天者謂之帝皇，藎御乎天下。故作為東宇，以避燥濕；居於台榭，以順高明：斯迺奉時令，布政教也。朕以不德，祇膺睿圖，寶十家之產，愛兆人之力，未嚐興工於土木，役思於池禦，冀之休乂，以致雍熙。自律應長嬴，時方大署，溽雲屢起，溫風且至，伏以太上皇宴居珍衛，滌慮清閑，跡不往於甘泉，心每期於汾水。朕侍於左右，以奉晨夕，助元默之化，則虧於聽理；當炎蒸之序，又瀆以囂煩。惕焉載懷，敢忘順色？然大明創兆，先聖所營，即舊不加，因時而往。千門萬戶，外雖謂於別宮；一日三朝，中自連於複道。下所以寧問安之懇，上所以資習靜之娛，實獲我心，俾康政理。古有服重裘者，則念人之寒；居夏屋者，則念人之熱。況比歲阻饑，甫田不稔，或愚人陷罪，圜土稱冤，凡厥庶寮，將何以恤？兩京及諸州，宜令長官親理冤獄，除犯名教及官典犯贓，並緣妖偽以外，餘罪徒以下，咸宜放免。其有茂才異等，拔萃超群，緣無紹介，久不聞達者，咸令自舉，朕當親問。其應宣撫，咸使名聞，舉人試第四等，宜準舊例，別加優獎。見任人各量與改轉前資，常選人至冬依選例與處分，其未出身者兼授散官。先天以來，軍將押衙官等在陣戰亡者。令本軍勘實奏聞。其妄說災祥，誑惑閭裏，並令州縣長官等嚴中捉搦，仍令御史金吾防察繩糾。有能直言極諫，補朕之闕者，各封進狀，朕將親覽，如有可采，當加獎擢。其皇親諸親，及東宮承優任員外檢試等官，近停令至冬處分者，有家道貧迫情願外任者，亦令所司勘績闕量才注擬。其緣坐流人處置有輕重不類者，令所司勘會聞奏，主者施行。
維景龍四年歲次庚戌五月辛亥朔二十八日戊寅，應天神龍皇帝若曰：夫親先之義，始自國家；嫡後之封，終傳土宇。谘爾故澤王男義瑾，授桐貽緒，訓❥垂芳，性夙宜於禮樂，行盡成其忠孝。是知周之曲阜，元子建侯；漢之平台：共王襲父，推其繼美，俾爾宜乎！是用命爾為嗣澤王。於戲！率由軌訓，祇服彝典，故可以不驕不矜，迺惠迺順，北暨於上黨，南臨於太行，偉其井邑，光我藩屏。往欽哉。
維景龍四年歲次庚戌五月辛亥朔二十八日戊寅，應天神龍皇帝若曰：《易》不云乎：「義崇於利建。」《書》不云乎：「道尚於敦睦。」故知樹藩屏者，以奉先王之言；強宗室者，迺歸諸父之允。谘爾金紫光祿大夫行秘書監檢校太尉殿中監知隴右三使仗內諸閑廄上柱國嗣虢王邕，爾門膺魯拜，地冠虞封，本以忠孝仁義之規，成乎宣慈惠和之業。思窮占雨，沛經不測其精；詞高賦月，陳詩莫窬其麗。匪惟政修中夏，稱於虢叔；固以姻連外戚，寵則吾姨。遂能在位不驕，鳴謙自牧，造次何者，寧忘服儒？從容謂之，最樂為善；加以望隆才位，聲軼典司，動則有恒，靜而無撓，載刊三豕，廚委於殺青；爰捧六龍，廄填於伏皂：故可以榮絕乎四履，位徼乎九就。夫陳留者，徙梁之邑，在浚之郊，井邑遂割於鴻溝，舳艫遠通於巨壑。雖帝堯遺俗，國中承重厚之風；而王武舊邦，天下擅膏腴之地。親既賢矣，我圖爾居，是用命爾為汴王。於戲！爾其敏厥行，祇厥典，思不怠，畏不法，取則前鑒，罔貽後羞，行作我唐藩，以惠於汴土。慎之哉！其保朕之休命。
維先天二年歲次癸丑十一月辛酉朔二十八日戊子，攝太尉臣某等文武官六千五百一十四人言：臣聞厥初生人，首出庶物，物不自理，惟後可以康乂；後不自專，惟人所以歸往；古先哲後，安人育物，表功崇號，不可避也。皇矣上帝，臨於巨唐，降氤氳垂耿光，重熙而累盛，至太皇而授聖皇，臣等敢稽首而言曰：曩者景龍之末，長蛇縱禍，陛下慮宗社之墮，提劍而夷之，則因親以尊主。閒者朝有賊臣，天罰大憝，陛下拯邦家之難，援旗而剿之，則措枉以舉直。戮不及嗣，惡惟其魁，思與王公卿士，下逮元元，揚闓擇而育和氣。臣又聞軒夢華胥，堯期姑射，未有一其道而順太皇之心；文王昭事，武王緝熙，未有一其時而居聖神之位。褰裳釋重，至公也；端冕響明，至孝也。使九族敦敘。百工允釐，東西南北，砥礪聲教。彼靈有四，招翠黃而可乘；我寶有三，捐珠玉而不禦。然猶發揮禮樂，馳騖典墳，論思獻納，進善從諫，日慎一日，上稽乎天意，下考乎人謀，卓哉協元符而鑠靈命者也。夫開者泰也，罔不亨；元者善也。罔不利；神者聖也，罔不通；武者威也，罔不服。臣等不勝大願，昧死上尊號曰開元神武皇帝，謹上玉冊玉璽。臣等誠惶誠恐死罪死罪，謹上。
黃門：朕聞聖人無心，同於吹萬；上皇有道，契於明一。居天下之尊者莫大，體其大以照臨；成天下之務者至公，順其公以康濟：故能稽昌曆，考元符，通於神祇，格於上下，鴻名不可以深拒，盛典不可以固違，斯豈在予而徇於物也。朕以菲德，丕承聖訓，掃除欃槍，保衛宗社，內問安以承誌，外聽理以推誠。始自朝廷，納之以軌物；終加蠻貊，洎之以聲教。欲令跂行喙飲，含齒戴發。去其夭劄蠲其疵癘，每乾乾於紫座，寧自貴於黃屋？而凡我泉覓，顧斯兆庶，以為人謀，協從天意。欽若王者人所歸也，帝者天之號也，歸之者也德，號之者以功。然號以功成，則功不可以不表；歸以德厚，則德不可以不勵。朕猥屬與能之運，遂忘衝讓之私，將逮臨寅之歲首，甫擇建子之天統：是用發揮景命，受茲禮冊。夫循名者責實，謀始者慮終，勉而全之，非敢自滿，所以克已思政，唯懷永圖。懼弗勝荷，用多慚惕，赦令所作，其來尚矣。是則奸人之幸，嚐思奔馬之喻，朕但欲令其畏惡，化之為善，庶比屋可封，豈開羅為惠？朕之此誌，每用形言。頃屬冬序，頗愆農澤，洎簡辰練日，有司備禮，則上天同雲，北風雨雪，意者將乘廣慶，必待湛恩，宜行宥過之典，以葉隨時之義。
可大赦天下。改先天二年為開元元年。自開元元年十二月一日昧爽已前，大辟罪已下，已發覺未發覺，已結正未結正，係囚見徒，鹹赦除之雲雲。《禮》尚於儉，《書》誡於奢，朕方歸敦樸，以存勸沮，至於乘輿服禦，及土木之功，蠲除撙節，貴從簡省。王公以下，宜識此心，欲將先自朕躬，冀能化行海內。薛伯陽以凶魁之子，合寘嚴刑，緣尚主之恩，特令遠貶，旋念從夫之禮，深矜自我之出，宜複舊婚，再承新命，可唐州別駕員外郎置同正員。郭元振往立大功，保護於朕，頃因閱武，頗失軍容，責情放逐，將收後效，可饒州司馬員外置同正員。朕聞罪不相及，先王之制：叔向豈坐於凶弟？展禽見稱於哲兄，劉廙不以劉偉獲辜，王導不以王敦廢職。崔滌為其兄湜構禍，每進款誠，事朕有年，心則無隱，忠邪既判，賞罰宜均，俾踐儲卿，式彰臣節，可太子仆員外置同正員。國初以來宰相。及實封功臣子孫，一房沈翳，未承恩者，令所司訪擇有才用者，量加擢和。周朝酷吏來俊臣、周興之徒，殘害宗枝，毒害良善，永言及此，深所歎恨。其酷吏有身在，及酷吏身後有子孫，亦令所司勘會，甄別處分。諸軍將士，有年歲深久，所由要籍，或不得選集，及未敘勞效，鹹委軍將據實奏聞，仍令所司早勘處分。及諸軍子將總管以上，自今已後，冬正賜帛，一準京官例給。亡命山澤。挾藏軍器，百日不首，複罪如初，敢以赦前事相告言者，以其罪罪之。赦書日行五百裏，布告遐邇，鹹使知聞，主者施行。
