璿字希琢，長壽元年自營繕大匠遷夏官尚書同鳳閣鸞台平章事，九月流嶺南。長安中召為殿中監檢校奉宸令，賜紫，封開國子。
大周撫曆，歲在癸卯，皇帝以至聖之明，宏正直之道。稽一乘之貝牒，崇七寶之花台，堯曦將佛日齊懸，閶闔與招提相拒。大哉神聖！無得而稱。金紫光祿大夫行殿中監兼檢校奉宸令琅琊縣開國子王璿，安住寶心，體解塵跡，思法橋之永固，願聖壽之無疆。爰於七寶台內，敬造石龕阿彌像一鋪，相好圓明，威儀具足。金蓮擁座，寶樹低陰，同日月之光輝，若山河之靜默。所劄幌資皇祚，傍濟蒼生，長齊北極之❥永奉南薰之化。
膺福，曹州冤句人，懷州刺史敦寔子。武后朝官太子中舍人，先天中曆左散騎常侍宏文館學士。
蓋聞在天成象，懸啟運以著明；在地成形，奠山❥以播氣。百億日月，未窮破暗之功；三千世界，豈究無邊之境？況乎言議所及，通變之閒哉。然而往古來今，前賢後聖，研幾宗於無往，契化本於宮端。不測稱神，彌綸止於天下；運成曰道，為大存乎域中。名與無名，未染常樂；色及非色，俱淨皆空。生生不停，念念成環，極數觀變，求而不得。真為妙覺於❥❥❥則我釋尊之教為盡之矣。察夫大雄利見，應運挺生，欲度王宮，發祥天廟，首出聖仙之表，獨攬調禦之尊。壽豈難思？妙色無盡。四天刦綱，有類浮雲；萬梵光明，猶如聚墨。降魔佛樹，高轉淨輪。不有不無，因無住而生法；非相見相，假相緣以會真。廣度濟之門，宏汲引之路。世七品❥❥❥❥❥❥❥❥❥❥為助道之因。隨迎莫辨其去來，循環不知其終始。移山納芥，變海成穌，無非誘掖之權，皆由慈善之力。廣大同於法界，究竟等於幻空，所作既辨，能事斯畢。於❥❥❥❥❥❥❥❥❥❥銀疊珠函，大作依止；貫花羅葉，宣暢元宗，四無量心，普覺群有；六波羅密，廣鑾菩提。德盛者流光，功宏者施博，正法逝其已遠，象設由是鬱興。泡影揚光，教被龍鬼，持珠獻色，跡遍天人。❥❥❥❥❥❥❥❥❥❥金莖❥❥，掩映相望；玉刹淩虛，參差接影。豈惟淨居天界，爭開紫紺之園；娑倡神宮，共起琉璃之塔而已。

島夷拒險，不率王略，龍韜授律，肅將天威。太白出高，行師利於中國；王良策馬，車騎滿於遼陽。勒兵待邊，深涉匈奴之地；飭軍成禮，親勞細柳之營。❥❥❥❥❥垂劍客，聲高六郡，選盡百金，將犁穢狛之庭，途出懷覃之境。睹斯福會，以挈檀冉阝，各分輕出之資，共徹裹糧之費。人以心兢，物以願盈，寶貨泉流，淨財山積。寺有神昉法師者，禪支夙茂，智鑒❥❥勤求善巧之方，誌窮輪奐之美。不遠千里，百舍忘疲，迺於維揚之郊，得茲長樂之制。規摹允備，績用丕成，高閣洞開，層軒傑竦。瓊階切漢，徑直天門；珠柱橫空，光侵星殿。落去日於綺綴，納行月於庭除。❥❥❥❥而孤騫，雲爵踶甍而遐翥。列仙承宇，整霓裳而欲飛；天女窺窗，開玉顏而競笑。提洹下集，即此安居；迦葉飛來，茲焉戾止。加以圖真寫妙，刻玉周檀，相好圓明，威神自在。總持之象，並繞旃檀；功德之稱。聲聞薝卜。方諸妙喜，一切莊嚴，辟彼淨名，入未曾有。至矣哉！一都之壯觀也。上座元爽、寺主什行、都維冉阝慶宗及寺內名德等，慧炬外揚，明珠內護，深入法性，妙達真詮。❥求無相之因，丕❥宏通之業，戒定交養，空慧兩修。鹹以為悠悠俗諦，皆苦皆空；擾擾浮生，無人無我。致喜園勝殿，終傾四大之風；巨海須彌，畢燼三災之火。非夫願力堅固，法惟圓常，孰能迥拔愛欲之流，超外波若之岸？是以虔誠偈頌，❥❥❥❥❥❥❥❥❥❥篆刻，緬維畫石之旨。尚想刊柱之蹤，爾迺攻玉他山，式建隆碣，俾夫披文相質，恒傳法鼓之音；輪雨風灰，永值金剛之際。
前刺史臨川郡王諱嗣宗，今刺史河內郡王諱懿宗，好賢樂善，明德茂親，資孝為忠，自家形國。北門之寄，朝選尤難，右戚之英。帝念斯屬。迭紆綠車之重，累膺朱礻暴之榮。西河吏人，歌馮君之繼踵；潁川士女，喜寇公之重逢。威震百城，名馳九牧，政優魯衛，道裕閒平，列郡以為表儀，京師並蒙其福。長史河東薛俊，司馬宏農楊履言，貴公子孫，聲名籍甚。七業貂珥，金、張謝其寵光；十代公卿，荀、汲推其閥閱。敏以仁廉，長於理劇，荊河稱仲舉之賢，沇沂頌休徵之美。我有懿德，❥❥伍之。州縣寮寀等。如珪如璋，公才公望。滄溟未運，散逸翰於池籠；刀筆薄遊，屈雄才於掾吏。並薰修在念，喜舍裝懷，恭惟付囑之慈，久積住持之想。承行聖教守護大乘弟子先君敦實，早膺朝寄，調露之際，出牧茲邦。昔因定省，屢入官舍，近從休告，言踐舊遊。盛德不渝，尚睹坐棠之化；窮心靡逮，徒深風樹之哀。眷山川以疚懷，盼邑裏而增欷。吾昆伯仲，材標幹蠱，恭承綸渙，宏道作宰。下車爰始，耆幼相歡，嗚紘在辰，謳歌屬路。曾未期月，風化大行，固惟先德在人，抑亦析薪克荷。凡我門生故吏，邦彥時英，見托為文，❥當勝事。雖則不敏，其可已乎！迺為銘曰：
太極播氣，流炭甄形。四緣七識，萬品千名。有為有漏，隨滅隨生。危同水沫，幻等乾成。
天中之天，最尊最勝。寄跡宏道，隨緣示聖。寶聚凝姿，慈山表稱。天龍歸仰，人祇協應。
拂衣祇樹，安住三天。❥❥❥❥花疊她匣。正真寂滅，象教照宣。莊嚴刹士，宏被大千。
瞻彼淇澳，時惟勝壤。營室分躔，中樞括象。惟皇迺眷，淨居修敞。福宇隆崇，祥符蚃。
隆周建極，烈惟無競。化緝萬靈，德參群聖。慈日外東，❥❥❥慶。爰錫嘉名，光昭寶命。
偉哉妙域，赫矣奇工。比崇天廟，掩麗龍宮。珍台戒迥，玉宇臨空。綱綴交露，鐸韻和風。
肅肅應真，詵詵開士。捐生為法，濟物成已。大地登果，彌天擅美。勝境永傳，妙因靡已。
懿茲邦牧，維周之藩。持寬濟猛，以簡臨煩。仁風依扇，膏澤隨軒。凝懷至覺，寂想祇園。
郡邑英僚，宏才廣度。州閭俊逸，居貞蘆桲。願力成就，偕修堅固。鹹罄身心，永代宏護。
勒名貞石，宣功讚揚。道契方廣，業茂圓常。資陵為穀，變海成桑。金剛際斷，盛烈無忘。（其十）
審幾，隴西人。垂拱元年官懷州河內縣主簿。
原夫巢、燧上皇之代，逖矣難詳；胥、庭太古之日，悠哉莫紀。研精甄曜，空聞糟粕之言；覃思運樞，詎見權輿之跡？洎乎軒、嚳、唐、虞，聖主也，德未寢於❥戈；禹、湯、文、武，明君也，功尚勞於任戰。爰及秦皇虐政，漢高霸術，區區曹、馬之事業，蕪穢緗圖；瑣瑣齊、梁之聲教，膏育翠牒。我大唐鑿乾開運，出震乘時，月照瑤光，構顓頊之昌緒；雲浮玉葉，啟咎繇之慶胄。高祖受元符而革命，仰迪天心，憲紫極以疑旒，俯從人欲。濡足在念，濟四海於橫流；授手寘懷，❥萬邦於炎嶽。息麟鬥而開日月，兩曜貞明；靜龍戰而葉陰陽，二儀交泰。文武聖皇帝功彌締搆，道冠財居，夙光玉理之符，載挺珠衡之表。初開鳳節，已賦小言之詩；既襲黽謀，即用大橫之繇。修文德而有苗格，詎待七旬？運武略而獫狁平，匪勞六月。大帝含樞降祉，曜魄垂精，景命列於河圖，鴻名昭於洛字。湛鶉居之化，不肅而成；凝鷇飲之風，不嚴而理。憲五材而躋聖，四時將玉燭同和；齊七政以窮神，六氣與金渾共順。
若迺重十家之產，仍罷露台；輕千里之足，匪登雲廄。茅茨可以庇風雨，無從璿室之奢；陶[QU52]可以合炎涼，有戒玉杯之侈。禁難得之貨，詎惜雉頭？絕遠方之物，豈甘龍眼？此聖人之淳德也。設謗木待逆耳之謀，懸諫鼓佇沃心之誥。元纁是用，聘耿潔於邱園；珪組斯班，賁英奇於仄陋。聞一言之善，管庫無遺；見一行之高，輿台必采：此聖人之任賢也。麟膠鳳卵之野，梯翠巘以混車書；槐江穟穴之鄉，航紫溟而奉正朔。蚩尤之棄楓木，更若近郊；番愚之流蒟醬，還猶內府。韋韝毳幕月支日逐之長，削衽於槁街；彫題鑿齒鏤，膚攢發之酋，稽顙於魏闕：此聖人之懷遠也。功格圓清，甘露凝而景星出；德通方濁，蓂莢植而芝草生。魚尾之禽，既騫翥於阿閣；狼題之獸，亦騰躍於平原。金鼎不爨而自盈，銀甕不汲而恒滿：此聖人之休徵也。江茅鄗黍，表望幸之期；紫鰈青鶼，昭告成之應。采無懷之逸軌，始創宏儀；摭有熊之懿躅，爰修大禮。壇浮青氣，映芝穀以氤氳；封聚白雲，帶鬆山而爛漫。周王射牛之祭，未足執殳；漢帝訛麟之祠，詎堪扶轂？此聖人之外中也。豈言八駿之禦，未宴瑤池；五龍之紀，驟移璿律。崦山騖景，痛堯日之先沈；夜壑飛湍，惜舜河之奄竭。仰惟❥❥先顧闡❥❥之徽音；皇帝嗣守隆基，光武丁之睿道。補天維而煉采石，彈壓媧皇；窬地角而獻碧砮，牢籠姬後。
洛州濟源縣宗姓前河陽令李儒意、雲騎尉李公協、騎都尉李德異等二百五十人，去隴西而違故里，冠冕之風尚傳；就河朔而客他鄉，箕裘之業無替。譬夫長江巨海，不乏虯龍；沃野廣都，自多鸞鶠。爰以霑濡渥澤，家無雜賦之勞；沐浴湛恩，門有蠲修之泰。耕田鑿井，荷亭毒之平分；鼓腹含哺，憙優遊而自逸。想攀髯於湖邑，戀德徒勤；眷飛羽於泮林，懷音何極？粵惟元元皇帝遠垂聖緒，回膺仙籙，惟怳惟忽，師友羲、農之際；不皎不昧，卷舒虞、夏之辰。乘日月而駕風雷，攝鬼神而包天地。推之於妙，非常名之可名；引之以真，即上德之不德。魯司寇之作者，北面❥入室之徒；尹大夫之真人，西遊應出關之侶。隆周季業，已求谘於五千；皇唐本枝，方延休於七百。奉為高宗天皇大帝於奉仙觀敬造老君石像一座，並夾侍二真人。鏤琬鐫金，寫黃中之瑞色；塗丹繪粉，摹皓首之珍容。日角晨開，羲和恧扶桑之景；月弦夜滿，望舒韜仙桂之暉。精誠感造化之功，銳思得衝元之力。山連王屋，即是清虛之天；邑帶福庭，更似瀨鄉之地。仙官侍衛，紫煙開而鶴駕輕；神媛歸依，碧落淨而龍輈遠。所冀蓬萊變海，元元之介福長存；竹箭移川，大帝之神功不朽。惟金昭而玉粹，俾天長而地久。迺為銘曰：
粵若皇唐，諟天明命。瑤光襲祉，❥雲垂慶。納麓弗迷，陟元惟聖。隤綱更紐，折柱還正。
高祖光宅，聖文纂圖。九瀛懷惠，萬國來蘇。捐金抵玉，破璽焚符。比糠栗陸，草芥尊盧。
惟皇題象，握契循機。舍樞流氣，曜魄分暉。時凝卷領，化軼垂衣。乾坤交泰，書軌同歸。
道冠登三，功包得一。斥彼峻宇。安此卑室。獄靜棘❥，刑寬艾韠。有斯補，無文咸秩。
元穹效祉，黃牝輸禎。月開蓂莢，雲覆芝英。黽龍呈象，麟鳳飛聲。燕❥鏤績，梁岑告成。
能事雲備，神功不宰。奄陟九仙，俄悲四海。文物終謝，英威如在。至德方凝，孝思無改。
少卿遠裔，元禮來昆。俱迷帝力，共沐皇恩。號弓瀝膽，捧劍銷魂。敬惟仙係，邀福元門。
奇表既開，真儀式像。五字見足，千文曜掌。日角晨融，月弦夜朗。害馬已去，猶龍可仰。
歸山曾鎮，沇水清瀾。險疑巫穀，流似渦湍。既銘功而握槧，亦頌德以濡翰。期翠石之永固，庶鴻名之不刊。
子布博學有才，年十七，為左衛長史，登封時卒。
原夫陽之化，陰之融，功斯元，理斯妙。故沈凝者顯象，清貞者流曜，惟茲光之焴爚，辟重昏以臨照。夫其明滅靡定，虛無測，道葉神氣，功侔夜力。寄方圓以分影，逐元黃以變色，鑒無隱而不彰，狀雖空而可識。類至人之虛已，同日月於元德。若夫丹烏啟旭，彤曜麗空，藻晨霞而飛綺，曛晚靄而生紅，發菱花於元鏡，轉蕙葉於清風。故其稱物鹹燭，呈形被景，逗幽隙而露纖埃，漏疏林而分細影，從盈空而不積，雖駿奔其如靜。至如銀河披曀，金颸送清，孤圓上魄，飛鏡流明。汛露文而委淨，浮冰浪以搖輕，雖視之若溢，而攬之不盈。亦有鳧燈焰吐，蘭缸彩發，煙奪銀燭，輝淩練月，破錦幬之宵晦，假瓊璧之餘晰。況複玉關秋燧，紫塞涼烽，開暗空於千里，徹夜宮之九重，代羽書而揭警，豈飛驛而齊蹤？且夫遇蒙則揖，因通則揚，乘物無聯，適變無方。大則彌於橐籥，小則細於毫芒，寧雨露之不潤，匪寒暑之能傷，曆眾妙而校德，固莫善於斯光。想貴和於聃叟，鹹稱葆於蒙莊。悟燭無之見獲，誡投暗之不臧。鏡茲道之用舍，迺君子之行藏。
惟貞字叔堅，曲阜人。天授元年判入高第，授衢州參軍，曆溫州永昌長安三尉，遷太子文學，拜薛王友。
君諱思亮，字孔明，蘭陵人也。公侯緒慶，鍾鼎華宗。遠則文終翼漢，功侔於二八；近則武皇祚梁，業光於三五。英賢繼踵，簪紱駢輝，詳乎史諜，可略言矣。曾祖翹，梁貞毅將軍郢州刺史新興侯；祖季符，皇朝尚食奉禦員外散騎常侍，贈光祿卿洪鄂等八州諸軍事洪州刺史武昌縣開國公：並才兼文武，秩榮中外。郢中歌雪，畫隼翻；騎省連云：豐貂曜冕。象河谘嶽。禮備於飾終；列爵疏封，寵隆於利建。父溫恭，修文館學士渝州司功參軍事。譽光黌序，位屈巴賨，未騁高衢，先摧逸足。君資靈上善，稟性中和，言為士則，行成物範。張華雅思，掞奇藻於《鷦鷯》；終軍洽聞，標敏識於《鼮鼠》。好學不倦，綜涉群言，手自繕寫，盈於簡素。解褐補益州金堂縣尉，曆雍州同官縣尉、武功主簿、乾封縣尉、長安主簿，歲滿為丞。再曆畿甸，三遷京邑。職事填委，剖之如決流；爭訟紛，鑒之若懸鏡。嗟乎！道長運促，時亨命屯，未施構廈之材，俄軫奠楹之夢。以景雲二年歲次丁亥正月二十日，終於京崇化裏第，春秋六十有七。嗚呼哀哉！即以其年二月景子朔十五日庚寅，遷窆於神和原，禮也。夫人譙郡熊氏，故左金吾將軍元逸之女。柔婉成性，言容具美，以景龍二年九月十三日，寢疾而終。嗚呼哀哉！龍門之桐，始半生而半死；襄城之劍，竟先沈而後沈：同穴有歸，雙魂是祔。嗣子遜，孔門之鯉，幼即能詩；楊氏之烏，童而擢《易》。未極庭幃之養，<辶處>纏屺岵之悲，擗厚地而崩心，訴高穹而泣血，期我以先執，托我以斯文。仆也不才，義深寮舊，追感平昔，承瞼無從，敬述芳猷，誌於熒賙。銘曰：
元鳥降祥，克生於商。枝分葉散，源濬流長。載誕明哲，如珪如璋，夷險共貌，寵辱齊忘。文含綺繢，學富縑緗。來卑位，其道彌光。孰雲與善？奄歎殲良。馬鬛開隧，黽謀允臧。鬆門蒿裏兮，斂雙魂於此地；春蘭秋菊兮，曆萬世而逾芳。
敬淳，貝州臨清人。貞觀末官申州刺史，垂拱四年官宏文館學士。
蓋聞元圃青宮，仙客於焉來往；丹邱紫府，羽人之所棲集。徵秘籙於淮王，時逢八老；采神奇於魏帝，取覿雙童。子喬控翮，翱翔赤霄之上；琴高擾鱗，遊泳淥波之下。斯並心符寂蔑，神契窈冥，匪塵俗之能羈，簪纓之所屈者矣。茲有皎容雅質，貞規淑熊，韞真氣於閨房，挺仙才於閫閾。嫦娥采藥，奔月朏以含精；靈媛投壺，昱電光而吐耀。漢皋遊女，持珠對南國之賓；洛浦神妃，鳴玉俟東藩之後。莫不名芬紫翠，道標黃白，列真非一，往往致焉。魏夫人者，即是晉劇陽侯任城魏陽元之女也。本傳曰：「夫人年二十四，適南❥劉幼彥。幼彥為修武令，善為德政，仁風惠著，時夫人隨在修武之館焉。雖魏同舍縣內，常齋於別寢。季冬之月，夜半聞空中有鍾鼓笳簫之聲，羽旂光耀，降夫人之靜室，舉輦被服，非人所聞見。有四真人告夫人曰：‘大帝敕我來教子以神真之道，注子於玉劄應為紫虛元君上真司使山之號，封南嶽夫人。’後為洛陽山成真人，因為立祠，土俗號阿夫神。」
原夫鎬京疏社，公高克勤於小物；參墟命族，畢萬連休於大名。丞相之匡翌漢庭，比蹤蕭邴；司空之弼諧晉室，方譽裴山。積德攸鍾，餘慶斯在。況複彤雲授彩，衍豐穀之靈苗；白水開源，導舂陵之茂族。乘龍合好，鳴鳳於飛，結大義於絲蘿，諧佳音於琴瑟。劉氏弦歌作吏，銅墨臨人，惟彼外持，爰資內輔。服勤纂組，良毗制錦之工；肅事蘋蘩，且佐烹鮮之術。猶以為六法四行，豈離夢幻之場；九轉三仙，方出塵勞之境。朱庭翠閣，事甚樊籠；元鬢紅顏，理同泡沫。於是撥煩疏黷，練誌凝魂，潔成道室之階，列竟師門之宇。悠悠永夕，紫煙昇而庭院虛；凜凜窮陰，元霜冽而池館靜。迺有仙鍾簇韻，如發漢鯨；法鼓揚音，似棲吳鶴。簫聲寥亮，仍符弄玉之台；笳奏淒清，有異文姬之殿。綠軺朱節，真衛相趨；霞佩雲裾，仙儀在列。昔安公之冶，葉冥契於昇龍；木羽之鄉，應祥期於禦馬：眷茲元感，異代同符。故能迥騖三清，高超八會，持法印而含元氣，合真符而昇太極。金記五千，職隸九元之史；玉言十萬，名彰八素之書。足使上元夫人，恧其嘉號；元妙玉女，醜其芳聲。豈與夫障日巫山，薦枕席而通寢；順風江澳，懷環珮而申贈。複有躍魚酬惠，愛鳥遺災，清溪白岸之姑，阮氏弦生之儷，若斯而已矣。
夫以王母既集，西漢列其宵筵；帝子斯臻，北渚歌其夕漲。是用恢勝宇，創祠壇，想希夷其若存，庶恍忽其無昧，建立之始，年代莫詳。爾其周晉名區，覃懷奧壤，蘇子攢茅之域，寇君剖竹之郊。孟津南注，控河流於馬頰；太行北指，啟山路於羊腸。川原相屬，風煙交會，鬱彼仙觀，揭焉中立。彩之以丹青，陳之以藻繪，效靈妃之啟齒，圖殷女之練色。行亭三襲，俯瞰川湄；茅欄四注，卻連山阜。巨石崔嵬，像蓮峰而特秀；奔泉瀄灑，瀉鬆澗以飛湍，微靄觸而流津，清飆激而成韻。瓊桃仙棗，散綠垂紅；珠實金條，含緗佩紫。八林芳桂，淩冬霰以揚葩；五株仙杏，負春晞而布葉：莫不夾戶羅生，垂詹接蔭，可以返魂駐寄，忘憂愈疾。至若吉日良辰，高人勝士，黃冠紫綬，忘貴賤而同歸；白屋朱門，混榮枯而畢萃。敬而不黷，誠稟訓於懷柔；感而遂通，諒虔心於正直。於是采蔬東海，折果西山，傾玉酒而泛流霞，酌金漿而挹甘露。神交妙有，想白鳳之來儀；道契虛無，佇黃雀之為使。丹梯可躡，必超上漢之❥練馭斯❥❥越無生之浪。誠洞真之苑囿，靈寶之區域者焉。
秋官尚書檢校懷州刺史南陽鄧府君，道光天爵，慶登地靈，蹠泰階而高視，實蓍天而騁力。題劍昇朝，秉刑之寄攸重；佩金增秩，仰福之任逾隆。長史隴西李知人、司馬南陽鄧楷、河內縣令钜鹿耿仁惠，或展驥亨衢，化康邦國；或割難遊刃，功茂邑民。思靜力於回天，厭勞生於寂地，識明元牝，跡寄道樞。半刾毗藩，則晨趨飛其鶴嶺；一同作宰，則元會降其鳧舄。每慮陽軼再旬，具虔馨於斯穀；陰衢潔朔，薦行潦於茲巒。縣令仁惠，稟氣孝恭，祭則神饗；天然感物，祈必靈歆。所請甘霖，未回車而降澤；但求膏液，迎舉意以零滋。彌醜神之厚恩，故勒銘而旌德。而碧落清窗，顯在百城之次；椒庭桂門，近臨千室之中。瞻石梁而靡闊，仰瑤台而何遠？夫降仙成宅，西嶽紀桓譚之賦；尋真起詠，南溪聞郭璞之詩。是以輕率下民，仰追前列，寄諸貞炎，題其頌云：
畢筮初占，係複其始。甯門有相，甥膺廟美。珠胎孕寶，玉仙昭祉。實唯靈媛，作嬪君子。取譬鸞鳳，言邊魴鯉。早明八素，夙晤三元。咒神爭術，餐蓬募仙。紫書題記，白簡開編。蹔遊芝圃，倏見華田。輕飛起月，高訓垂煙。戒遵靈壇，載規神宇。卻倚岩壁，前臨澗浦。偃蹇雲楝，清泠風戶。怪石奇木，鳴蟲嘯羽。居茲他聖，坐同天柱。犢妃去魏，弄女辭秦。陽台之下，暮雨稱神。洛川之側，朝霞韞真。窈冥高蹈，寥廓上賓。思❥道業，用述微塵。
詵字廷言，雍州武功人，宰相環子。舉賢良方正高第，補汾陰尉，遷秘書詳正學士，累轉給事中，出為徐州刺史。卒贈禮部侍郎。
石崴嵬兮山崖崖，嶔岝兮相蔽虧。槎崒兀兮莽芊芊，噫茲路兮不記年。大聖作兮萬物睹，惠吾人兮道複古。役斯來兮力其成，石既攻兮山可平。懷荒服兮走上京，通萬商兮重九譯。車屯軌兮馬齊跡，招孔翠兮來齒革。伊使臣之光兮，將永永而無斁。
嘉之，河朔人。天冊中進士擢第，久視初又中拔萃科，解褐蜀州新津縣主簿。開元二十七年卒。
問：卦分江使，圖演天文，文籍於是濫觴，書契以之抽緒。皇墳帝典，述紀言以聯鑣，五傳六經，紵禮樂而齊騖。斯並懸諸日月，煥乎文章。至如諸子相騰，小說奔競，有慚屑玉之化，無異雜鉛之寶。請用於火，恐招傅奕之譏；將扇其風，複爽芟夷之義。二塗交戰，一為解環。百兩之篇，孰關其善？七分之術，孰著其能？誰求天下之書？誰決塚中之籙？識二簡者何子？觀四轍者何人？京兆耆舊之篇，起於何代？陳留神仙之傳，創自何人？誰先孝子之圖？誰首逸人之記？倘無談於雕棘，將有薦於拔茅。
對：日月經天，星辰助其明耀；江河紀地，畎澮資其廣深。俱麗於乾綱，同歸於坤軸。況六經既出，百子並騖，萬卷五車，七略四部，組織仁義，琢磨道德。雖非全璧之珍，亦是連珠之寶。當有求書之官，遠探禹穴，近聞汲塚之文，具修蠹簡。或陰陽不謬，朱紫自分。仲任叢殘之議，並非通論；稚川翡翠之喻，實得大方。豈重以芟夷，加之翦截，敢申直筆，以塞異端。則有百兩之篇，張霸所善；七分之術，京房獨精。陳農訪天下之書，荀勖決塚中之策。識二簡者束晢，觀四轍者穆王。京兆耆舊之篇，創於光武；陳留神仙之傳，起自阮蒼。劉向修孝子之圖，梁鴻首逸人之記。謹對。
