





觀厥品目異等，業尚獻臣，天與才名，神福壽考，而中留官序，小往代艱，位不極乎多能，績未宣其利用。戢駿翮，韜良工，悲聳起於絕弦，泣涕形於抱玉：自傷楚老，豈獨公明而已哉？公諱某，字某，廣平新安人也。其先出自顓頊，重黎之後，周之休父，入為司馬；漢之不識，擢居衛尉。至若昱輔魏主，嬰立趙孤，奉日以納忠，殺身以明節，精誠發於寤寐，義烈冠於人倫：宜其貽謀克家，寵光形國，業與時並，名與功諧者也。五代祖響府君，陳襲重安侯，隋蕭縣宰；四代祖育府君，隋車騎將軍；曾祖皆府君，隋涿郡主簿；大父宏府君，皇朝安陽令；考大辨府君，泗水六合二縣宰，撰《東征記》兩卷，藏之秘省：莫不托宿元德，從事老成，典學積於蓬山，能賦秀於詞苑。
府君令始家則，光有國庠，博通全經，悉數賢行。孝曰曾子濰驦相如，下筆不休，遣言無擇。陳平長者，把臂每多；田蘇好仁，引繩相重。解褐徐城尉，始足下也。旋應五臣昇第，遷宋城，轉櫟城簿。王畿政重，帝告事先，握劄雲飛，聽訟風靡。載擢來庭長安二赤縣尉，撙銜禦黠，夙駕承天，驚暗若神，應對猶響。籍聽擢左台監察御史，仁克寬，文無害，恥為誶刻，雅欲優閑。朝廷許之，轉詹事府司直，曆城門郎、長社、武進、朝邑、曲沃、好畤、雲陽宰六縣，皆代工開化，順時布和，慎簡裏胥，周省條薄。其清水鑒，其坦砥平，從心術以外形，隨手妙以旁發：人樂新政，俗勸古風。載遷魏州司馬，靜守憲矩，審喻寀寮，官師有章，人吏不黷。屬後族黜免，允嗣姻連，奏引諫書，醜詆宰輔選其頗❥正其奸贓，誌士寒心，朋家質首，左遷府君饒州焉，子昕，崖州舍城尉，俄轉府君桂府。洎島夷幹誅，天師問罪，憑險縱毒，送死阻兵，昕迺不俟檄徵，自促銳陣，挺身而當矢石，抆麵而覆寇讎，馬旋泥中，人走岩下，憤氣雖作，救兵莫臨，劍交於胸，戈達於腋，其命則殞，其目不瞑。嗚呼！爭首謂忠，供用謂勇，倉卒歸盡，零落無成。有感路人，湣悼慈父，沉悲生疾，積痛傷年。猿堪斷腸，鳥可銜木，人非命也，天何問焉？以開元十一六年十月五日，奄徂化於官舍，以某年月日，反葬於某原舊塋，禮也。
夫人廣宗潘氏，封某縣君，即銀州刺史寶勣之息女。柔茲孔嘉，貞淑丕訓，是佐君子，宜偕永年，桃李早零，松柏同祔。子告、曜、曦等，並才彥惟有，名教克開，優遊翰墨之場。造次仁義之域。宅憂殆滅，追孝有望，匍匐昭親，哀迷紀石。邕以披顏友道。列坐詞人，談笑未終，存歿相訣，情也有慟，涕之無從，雖不工於文，將達於意。其詞曰：
曾源積兮流彌長，高闈慶兮齡亦壽。命不泰兮時未將，何寵祿之中否？徒政理之孔臧。坐疏屬之嬰累，重愛子之飛章。遭一門兮二謫，備周歲兮兩喪。寄永懷兮身後，唯沒代兮名揚。

夫兵者天之威，將者人之命，非武功不足以遏虐，非智勣不足以視師。故四朝簡才，三邊受略，百姓拉之如朽，五變轉之若丸，橫大漠而左回，出高闕而右去，狄虜懷柔以納質，匈奴辟易以破膽，數騎深偵，解鞍卻敵，入陣周迾，搖扇坐謀。矧迺大誰羽林，離衛宸極，蓄誌堅石，誓心渥丹，捧日廓於九霄，戴天旋於四孟。千年聖主，幸而逢之，一代勳臣，鮮哉稀矣！公諱懷亮，字時明，東莞莒人也。其先派於後稷，演於周公，洎魯孝公子臧，因而為氏。昔僖伯諫隱觀魚，哀伯諫桓納鼎：魯多君子，視履考祥，是以知其有後矣。降自璋漢城陽王太傅，暉蜀郡太守，混晉東海內史；曾祖滿府君，隋銀青光祿大夫海州總管東海公；祖寵府君，皇朝請大夫靈州長史；襲東海公考德府君，皇朝散大夫原州司馬，贈銀州刺史上柱國；莫不納忠詞，光訓彝，則大迺嗣，種德在人，子孫並於昌時，黽組疊於榮問。
公濬發卓犖，雄舉倜儻，風雨之氣，凜凜出徒；金玉之聲，鏘鏘激物。問家以廣孝，形國以盡忠，朋執義之，昆弟友之：雖文忠老成，而壯武特立。自左衛勳應穿葉附枝舉登科，授左玉鈐翊府長上，始足下也。尋以天驕送死，勝府纏兵，占募出奇，衝突包敵，遷鴻州長道府左果毅，仍長上。恩獎充平狄軍都虞候總管，轉左衛陝州華望府左果毅長上。屬雜虜侵❥別將掎角，橫戈掉戰，匹馬飛行，拜遊擊將軍本府折衝都尉，仍長上。公自任邊事，每讀兵書，山川之形，不勞聚米，戰陣之勢，有以成圖。驟施交賢，博聞求已，習明以至用，宏略以壯猷。故兵部尚書同中書門下三品平章事韓國公張府君，年位不侔，誌業相許，引之入幕。辟以論兵，抗禮肅庭，握手密坐，嚐謂人曰：「此子才經文武，氣藎華夷，逸翮將摶，巨鱗必縱，雖趙有李牧，漢有衛青，練彼朔方，剿於獯虜，無以居其右也。」 由是聲聞於天，威震於朔，凡欲追討，皆籍率先。洎單於紹親，閒道略地。絕沙漠，❥冰河，公仍連馬拽柴，多旗具火，詐示繞擊，為出分軍，虜以表裹驚疑，沮衄奔散。轉懷州南陽府折衝都尉，仍長上。朝議以元功未塞。後命，載加，遷寧遠將軍左領軍衛懷州景福府折衝，仍長上。充大武軍遊奕副使，除定遠將軍大衛雍州通樂府折衝，仍長上。充大武軍國慶，加明威將軍本衛左郎，仍充東受降城副使，公以虜騎應來，備預宜速，出敵不意，惟我有謀，迺毒以井泉，焚以草莽，中休罔以秣馬，夕炊罔以汲人。虜歎曰：「可北而不可以南，可望而不可以至，公之謀也。」
累加宣威將軍，數顯舊，載遷忠武將軍左郎將兼安北副都護。匈奴以地闕援孤，士寡糧絕，蟻附城下，雨射城中，公迺偃旄麾，匿金鼓，懸門不發，衿甲不陳，匈奴且夕卻軍，遲明出塞。以功遷單於都護，借紫金魚袋。公以北鄙禦寇，中道扼喉，生門以攜之，死地以誘之。覘其西也，將驚其前；察其東也，將襲其後：匈奴進退岐路，回旋二年。議者以為約之不以長繩，固之不以陷穽，非公用智全勝，按甲養兵，安能預於此？恩制加銀青光祿大夫單於副大都護兼朔方軍副大總管上蔡縣開國男。公理兵戒嚴，撫下勤至，感恩挾纊，攝威蹈火，匈奴不南牧，職公之故也。拜靈州都督兼豐安軍經略大使兼朔方軍大總管上蔡縣開國子。匈奴利於馬牛，指於靈夏。嚐以三城分守，上將專征，議雖畫於河南，身竟潛於漠北。轉鄯州都督兼河源軍經略使營田大使上蔡縣開國伯。公曰：「且耕且戰，足食足兵，古制也。」於是辟屯積穀，高壘止戈，轉輸剿勞，校卒加勸，公之經也。
恩加雲麾將軍左武威衛將軍兼洮州都督莫門軍經略營田大使隴西節度副大使上蔡縣開國侯。吐蕃恃眾無名，嗇禍有素，遠掠邇牧，橫掉我軍，公迺下以單師，張以厚陣，惑之以聚散，分之以從橫，在右夾攻，首尾盡殪。日公當西守，虜蕃南侵，獲其跡人，審其陰計，鹹以投艱在將，解控惟在。（疑）複以本官兼勝州都督東受降城大使營田大使兼朔方軍大總管上蔡縣開國公。會六州九胡，洊凶階亂，倉卒起於懷袖，雜杳混於賓主，虜接塞聯，馬肥弓勁，其駭人也。公分於二蕃，制於散地，持必攻之郡，計必死之凶，上奇兵以四征，保危堞以內備。雖諸軍合勢，而殊效特高，恩拜右武衛大將軍，賜物三百段，餘如故。自頃牧胡殘孽，留匿傍山，或求食敚攘，或逃死嘯聚，猖狂三窟，澶漫數州，關隴震驚，道路危阻。複拜公朔川軍副大使節度河東道諸軍州兵馬，圖是寇也。公以彀騎雙絕，誠難必擒夷險五嶽，非便不克，迺傍山釋馬，依林去弓，接之以銛戈，扼之以武旅，襲其所短，運其所長，凶逆鞠窮，旬月底定。以功最拜羽林衛大將軍，複以本官兼安東大都護府都督攝禦史中丞平盧軍節度使支度營田海運大使。
往者奚霫諸蕃之詭信也，西屬匈奴，南寇幽薊，乘閒每鈔，無虞亟和，公以兵數實多，藉用尤費，輕舉則外患不解，大舉則內攻更深，是以傳陰符，移閒諜，飛言以誤其使，重賞以賣其鄰，既伐碩交，且斷右臂，所謂以武辟武，以夷攻夷，雖賈誼計然，晁錯策得，無以尚也。朝廷多之，拜冠軍大將軍，複本任東莞郡開國公。及神武告天有成，登嶽展禮，白羽日野，朱旗霞山，臨之以天儀，列之以地陣，公以駿奔，走驅熊羆，智勞促來，風疾孔亟，詔使累降，禦醫洊臻。舊屙有痊後命遄拜。複起前任，無何，以本官致仕。聖上以公節不可奪，故信臣禁兵；略不可謀，故臨遣武事：入為心膂，出作爪牙，非夫至公如貔如武，焉可遠符夜拜，雅杖邊秋，萬里為城，四鎮為嶽，澄昆海之濤水，掃西沙之風昏者哉？及乎暮律田園，莊座枕⒎，壯心不已，餘興未並。宿昔霸陵，意將軍之夜獵；屏營細柳，冀天子之幸臨。去燕悲鳴，疲驂顧，賓禦太息，覽對永懷。嗚呼！日也者飄入於泉，山也者藏歸於澤：人謂之遊，神謂之遷，其可若何？以開元十七年八月二十二日，薨於京師平康裏之私第，春秋六十有八。主上感悼，邊人掩泣，羊祜罷市，耿恭剺麵，見於此矣。明年秋七月日，葬於白鹿原，禮也。
長子敬廉，定遠將軍前檢校左監門衛中郎將上柱國；次子希莊，中大夫前安北都護上柱國；三子敬之，前左金吾衛中候賜緋魚袋上柱國；四子奉忠，前左司禦率府長史賜緋魚袋上柱國；五子敬泚，前殿中省進馬上柱國：並淳孝齊義，昭武懿文，檢崇讓以後身，率周仁以集事。光備慈訓，追遠先塋，雖史簡可傳，而碑板尚闕。顧予以舊執，詢予以小才，博殷而劄翰未宣，體大而褒揚不際，將竭虛薄，曾深其詞雲爾。
惟至聖兮內外無憂，任英武兮出入孔休。總戎幕兮四紀，❥羽林兮六周。樹元勳兮特立，隱敵國兮鮮儔。救河曲兮走朔方，解遼海兮振漁陽。一生一死兮鞍甲，臥沙❥雪兮疆場。橫匹馬兮飛將，起萬里兮邊防。忠則極兮誌亦苦，年且高兮疾不愈。事枕席兮忘家，瞻日月兮戀主。情還遲兮恒化，魂恍惚兮破虜。誌何深兮命何促？時不與兮才不贖。碑一代兮人英，征九原兮鬼籙。嘉忠孝兮題紀，貽永載兮陵穀。
嚐以天者常生於人之前，人者常化於天之後：常生常化，其惟天與人乎？有物有馮者，其惟天仙乎？不生不化者，其惟大聖乎？無為無事者，其惟尊師乎？師諱思瓘，家於臨川，隱於麻姑山。其先出自有殷，春秋後子孫因國，為南陽望族：後漢有太傅禹，蜀有車騎將軍揚武侯芝，晉有武肆太守世龍。以至曾祖和、祖甫、考嗣，偕秉哲衣德，參寥洞元，代有人矣。且源派分流，達於江海之內；父子傳氣，合於天地之初。
尊師幼入廬山，中移恒嶽，吸沆瀣，潄清冷，精魄冥於太虛，耳目靜於穹穀：身枯木，蠍欬灰，固不如也。開元二十三載，皇上下明詔，求方士聞，本郡別乘李行禕以尊師應辟焉。帝請問所習，雅重其言。常齋太一宮，集元元教，慮失諸野，思得其人。臨遣尊師，俾巡江南六十郡，冥搜元覽，欲以張皇大道，開覺下人。明年春二月甲子，複命稱旨意，敕度為道士，名曰紫陽，仍賜紫羅法衣一副，絹一百匹，配東京福唐觀兼本郡龍興觀以寵之。議者以尊師心奉於道，身事於君，名師於鄉，德揚於國，莫之比也。五月三日，又賜絹一百匹，紫羅法衣一副，所謂高其行而累於賜，貴其言而尊於服：我聖人之用心也。九月七日，扈從西京，敕安置同德興唐觀。君子曰：「尊師與聖同德，而興我唐，迺居此觀，韙也。」二十五年冬，恩敕許歸覲省，出中使二人監侍，渥承於主，榮及其親，兼遂者鮮矣。二十六年春，特敕詣中嶽、王屋、函穀、宗聖及諸名山修功德，其所至也，神兵降於壇上，慶雲集於山下，元鶴徘徊於霄漢，丹芝鬱馥於原野。上聞而嘉之，又賜紫羅法衣兩副，將以服一生之體；潔帛五束，將以當五方之鎮；彩綾六段，將以成純陽四九之數；錢十二萬千，將以合日月十二時之會：僉曰天物備矣，道心行矣。二月甲子一日，兩詔偕召七人，初為中禁潔齋，後以真源謁廟，重聞天聖，獨以道高。
二十七年冬十月朔七日，駕幸溫泉宮，恩令太元觀安置。子夜過半，仙裝聿來。顧謂門人竹務猷曰：「虎駕雲車，門外十乘；青童執節，庭中二人。吾當從之，此迓我也。」遺言曰：「吾事親未終於孝，愛弟未終於仁，請本郡禦書仙靈觀額。及麻姑山置廟：茲事莫遂，奄至形解。聖上儻問於我，君將此辭以聞。」言畢，異香四來，奄忽而化。篋藏手詔三十紙，壁掛道經五千言，前後所賜法衣七副而金紫者，雜采七百二十八段，錢二十六萬七千，尊師盡以幡像香油之供費，其餘無幾，或賙老病貧窶焉。帝聞之流涕，賜絹二百匹，充其歿養之❥用錫尊師孝也；度弟思明麻姑廟道士，用成尊師仁也；禦書仙靈觀額立麻姑山廟，用昭尊師願也。出中使二人監察，造車舉送還鄉，二十八年二月二十日，殯於舊居麻姑山頂，甲子改葬，棺中惟見牙簡香爐而已。尊師應於盛明，昇於上清，時春秋三十有七甲子。永惟大聖元元皇帝教曰：「成而不居，死而不亡」者，斯之謂歟！
夫纏兵者內所苦，用武者朔漠所懸：粵若董戎三軍，司帥萬里，未易為也。是以累戰必勝，所謂興國；每守必固，所謂扞邊：英雄歟？忠公歟？不然，曷以分命山河，書勳竹帛者也？公諱懷亮，字時明，莒人也。其先周公之祚允，自僖伯哀伯，正詞魯史，太傅太守，理跡漢朝，克揚厥休，不泯於代，所從來遠矣。公即隋銀青光祿大夫海州總管上柱國東海公滿府君之曾孫，皇朝請大夫靈州長史上柱國襲東海公寵府君之孫，皇朝散大夫原州司馬贈銀州刺史上柱國德府君之子。
少而習書，長而事武，特稟閒氣，雅仗大名，暗合孫吳，自比管樂。移家共用，迺出孝首，公用仁足以子人，崇義足以開物。弱冠慶穿葉附枝舉，擢第授長上，再遷果毅都尉，三除郎將，加銀青光祿大夫，蒞曆單於安北靈勝洮鄯安東七州都督護擁旄豐安河源莫門朔方朔川平盧六軍經略節度營田大使，三入羽林大將軍，加冠軍大將軍上蔡縣開國公。至若設奇兵，剿敵，智出人境，事揚天聲，經之三邊，倏忽四紀，舉無遺策，動有成功，雖李牧十年，武侯五月，罔足以議。及乎屯禁旅，直嚴更，遏周牆之禍萌，增鐵障之安國，又何加焉？自頃臥疾時，扶力強飯，嚐以匈奴未滅。家國所讎，長吟朔風，太息秋序。嗚呼！陵穀者地之險，有時而遷；日月者天之光，有時而異：況於人乎！風瘵彌留，以開元十七年八月二十二日，薨於平康裏之私第，時春秋六十有八。親友揮淚，朝廷歎息，逝川歸海，長城複隍。悲夫！以明年七月，卜地於白鹿原，禮也。
嗣子定遠將軍前左驍尉翊府左郎將兼檢校左監門衛中郎將上柱國敬廉、次子中大夫前安北都護下柱國希莊、三子前左金吾衛中候賜緋魚袋上柱國敬之、四子前左司禦率府長史賜紫金魚袋內供奉上柱國奉忠、五子前殿中省進馬上柱國敬泚等，並棘風茹荼，薤露泣柏，號天自毒，負土空冤，用紀石銘，將符竹簡。自承訪舊，遠托馳誠，事梗概於豐碑，情辛勤於絕筆。其詞曰：
周公錫允，魯國因名。矢魚興諫，納鼎飛聲。家傳禮樂，代有賢英。才子閒出，武功特興。提兵北壘，救敗西鄙。保界七州，彌曠四紀。無堅不陷，無強不卻。三邊風清，萬里雲廓。謀慮縱橫，威名昭灼。物莫能又，運何以長。邊也不幸，人之雲亡。風沙未息，松柏已行。哀哀孝思，冥冥泉壤。高山或遷，其詞爰仰。庶石銘之可托，式蒿裏之無爽。

卓彼茂俗，赫乎高門。經文緯武，翼子謀孫。

