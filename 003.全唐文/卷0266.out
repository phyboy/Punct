處元，潤州人。長安中徵為左拾遺，神龍初，功臣桓彥範等用事，處元遺彥範書，言時事得失，不納，迺去官還鄉里。
夫視之不見，聽之不聞，理邃杳冥，事歸寥廓：神之體也。陰陽授質，天地表形，妙萬物而見情，滋百寶而見性：神之用也。有用有體，然後鏡窮達而通吉凶；惟深惟幾，然後係幽明而極變化。潤州城內荊王神廟者，漢高帝之從父兄也。帝唐之裔，豐穀之靈，鍾三才而秀出，應五運而挺生。夫其文足化成，武堪靜難，慷慨奮發，伺風俟時。兆示玉難，災成金❥泣三靈之罷眷，悲九服之無依。波震塵飛，亂海嶽而騰氣；龍興虎嘯，乘風雲而扇威。於是九四猶疑，三千未附，代謀於應響之地，垂命於容發之閒。王洞曉龍韜。宏開鳥翼，星流電激，鶚視鷹揚。一麾而獲馬欣，三捷而強彭越，圍壽春舉周殷之眾，會垓下收項籍之功，取臨江若拾遺，分舊楚猶摧朽。深謀出於不代。異績崇於一時，周、邵未之方，桓、文安足比？致君堯舜，拯俗阽危，大啟荊字，爰藩漢室。富陵之釁，蟬蛻道窮，變通古今之跡，是非茫昧之理，遺靈宅此，曆代攸欽。自昔二千石臨郡，未嚐不先致饗而後蒞職。前刺史東平畢構，親為祭文；今刺史京兆韋銑，手薦酺醢。
司馬上穀成敬荷，高明下濟，稟乎剛克之威；俊乂稱賢，當彼在官之譽。抑揚治道，含吐藝文，溫恭儉遜總其樞，正直廉清充其用。聿從烏府，來佐鳳江，萬裏表最，三台虛佇。而尚澄襟靜室，攬轡中逵，藏往知來，誠為易道。窮高極遠，不昧周經，言鍾化牝之符，克信懷珠之術。慨祠堂之褫落，悲厥跡之堙訛，迺命眾工，精求政匠，旋加刻削，廣事雕鎪，同有子之追寫仲尼，等左徹之共朝軒帝，精誠通於至理，仿佛見於仙祇。煙雲氣色，似獲嚴凝之助；日月照臨，如增降鑒之象。延群峰於戶牖，繞浚壑於階墀，眾聖盡臻，百靈鹹暨，豈止一虵為異，雙鯉見祥？袁真讬夢於太元，鄧艾通幽於司馬，不俟四天之位，寧屍八部之榮，威儀悉整，簫管皆徹。由是人無天劄，歲靡災異，風雨調順，穀稼熟成，一邦之氓，僉荷其慶。長吏顏元孫，舊德名家，鴻才碩學，性等玉壺之潔，心同金奏之諧，端右一州，羽儀當代。錄事參軍魏晰司功參軍裴侑李眺等，策名來仕，清德蒞官，不虧基創之餘，彌篤敬恭之操。盡申明薦，鹹勖至誠，未窮倏忽之遊，終保清澂之氣。安歌兮緩節，縆瑟兮鳴篪，始沐藻而祈恩，便奠椒而降祉，清光滿室，瑞氣盈庭。粵以大唐先天二年太歲癸丑三月戊寅，甫功畢。夫寂然不動，感而遂通，極乎幽讚之情，招乎福謙之佑。無方無體，至變至精，顯道而列晬容，興物而崇清廟。事通元妙，光麗自然，屏翰千載，舟航萬古。式揚粹烈，爰作銘云：
帝王興起，必有藩捍。非獨也周，亦聞於漢。於穆懿戚，挺茲楨幹。拯溺救焚，夷凶靜難。功成不處，德盛無鄰。威同夏日，德侔陽春。德盛伊何，輔主惠民。功成伊何，沒代留神。神道設教，聖人所服。得一永符，樂天招福。不行而至，不疾而速。利用靡窮，聰明難瀆。欲達吾信，詞陳史祝。
夫魁北藏樞，秉三奇於紫掖；昆西運軸，森萬族於黃輿。方領圓冠，棹九流而宗學海；霓裳羽服，乘六甲而下仙岩。雖辰像微茫，不能味甘陳之識；陬維窅邈，不能探章亥之功。仁義與禮樂可遵，未出死生之境；昏默與清虛可尚，才居天地之先。且造化以六合為功，聖人以二門分教，豈夫百千萬劫，量其遠近，三十七品，語其功業者哉？況性相之微，不可以名言得；虛有之妙，不可以智力知。三千之淨土無邊，八萬之法門虛受，能住不思義解脫者也。
維摩詰者，華言淨名居士也。沒於妙喜之國，生於毗邪之域，大仙那提之子，常修梵行，世號白衣居士焉。故總妙圓明，現身方丈，無起無住，不去不來，空色空而取真空，滅生滅而求寂滅，或歸之於無物，或得之於默然，邪正於是路殊，語言由其道斷：居士之真宗也。若迺家室不離而教傳緇服，天子回向而身為白衣。讓金粟之尊，未即如來之位；晦玉毫之相，空留長者之名。亦猶百穀之王，以下莫能大；六虛之相，居高而自卑：居士之洪謙也。若迺移外方之諸佛，一室規乎四天；對樂世之眾生，一劫成乎七日。毛孔之內，鼓大海之波濤；芥子之中，鬱須彌之巘。擲世界於恒沙之外，不覺不知；攝高堂於大會之前，同瞻同仰。嵐風動地，口吸莫以為難；猛火燃天，腹貯但聞其一：居士之神通也。若迺群邪作梗，諸惡延災，眾生茹焚溺之悲，含識迫傷夷之患。由是騁自在之力，縱無礙之肆，破煩惱而擊慳貪斬毒蛇而擒醉象。朦幢暫建，麵縛四魔智劍才揮，心降六賊。故使波旬振讋，不能變帝釋之容；外道摧殘，不能竊真如之業：居士之威力也。
若迺非相成光乎是相，故見於威儀；無言假道於有言，方形於問答。宏乞食之理，須菩提但覺茫然；聞宴坐之談，舍利佛不能加報。摩訶迦葉息言於二乘，大目揵連吞聲於四眾。亦由明鏡內鑒，照之而不疲；洪鍾外發，扣之而必應。是以五百弟子，同稱我不堪任；二千門人，盡得無生法忍：居士之靈辨也。若迺智總大雄，心行菩薩，雖人我無相，以拯救為懷。憂本無憂，憂凡俗之憂；病本無病，病眾生之病。富室貧裏，等資其福田；酒肆淫房，廣談其善誘。則知去重昏之小翳，朗惠日而無私；❥中根之大莖，霑法雨而同潤：居士之慈悲也。若迺前際後際，無昧於因緣；成時化時，不違於本願。光嚴悟矣，行念其道場；新學豁然，坐知其宿命；晨持乳缽，未息粗言；中設飯盂，普均香氣。有疾菩薩，憂惱於是並除；犯律比邱，疑悔由其傾藎：居士之利益也。若迺恭承父訓，事方便以崇嚴；瞻望母儀，奉智度而資受。結齊肩於法喜，坐詠宜家；期上足於塵勞，行同入室。因風起對，共賞慈悲，他日趨庭，獨推誠實。知識慕善，道品所有居先；伴侶求真，度法由其見托：居士之宗黨也。
若迺上楝下宇，空寂為輪奐之資；淨服名衣，慚醜入裁縫之用。開八正之路，則眾馬交馳；坐四禪之床，則身心不動。智惠之果，秋垂無漏之林；淨妙之花，春發總持之苑。禪悅為味，詎假珍羞？解脫充漿，寧思玉液？奏法音之樂，則絲竹藏聲；燒異品之香，則旃檀罷鬱：居士之遊處也。於是隨意所轉，覺路遐通；應緣而攝，梁津克濟。恢勇猛之志，則火❥生蓮；廣❥虛之因，則水中現月。法本希有，若都優曇之花；道之將行，大備貝多之葉。舉閻浮之國土，禮敬忘疲；想毗耶之人天，聲塵不朽：居士之遺跡也。得其道者，則三乘弟子，羞稱多聞；行其法者，則七種學人，莫不愛樂。是致四天讚仰而無暇，十地攀接而無階，王者資而九有清，群生聞而六念作。雖驪龍改地，共尊金粟之儀；水土遷行，長奉寶台之供。我國家神明造物，聖政調時，滌瑕穢而玉鏡清，劃澆訛而撝大樸。牢籠七十七代，鬱映萬八千年。率土之濱，罔有弗韙；普天之下，共惟帝臣。京坻積而銅爵鳴，鍾鼓和而玉羊現，將益四生之福，爰開十善之因。精舍廣祇陁之園，列郡揚淨名之教，萬姓資其分別，八方暢其休明：天地平成，於是乎汲引。
在江寧縣瓦棺寺變相者，晉虎頭將軍顧愷之所畫也。爾其上纏珠鬥，下控金陵，六代為天子之都，三分入王孫之國。禮讓流行之地，英靈誕秀之鄉，鷲岩分虎踞之山，雁塔枕龍盤之水：總幽閒與形勝，則瓦棺之寺焉。昔有晉莊嚴淨域，時梵侶以規模雖廣，雕飾未周，永念粹華，每疚懷於須達；共成圓滿，而假力於檀那：凡厥施財，莫匪鳴刹。顧君迺連扣資數百，笇逾千萬大眾眙愕，不知其然。君習氣精微，洗心閑雅，雖纓弁混俗，而繢素通神。迺白緇徒，令其粉壁，於是登月殿，掩雲扉，考東漢之圖，采西域之變。妙思運則冥會，能事畢則功成，神光謝而晝夜明，聖容開而道俗睹。振動世界，謂彌勒菩薩下兜率之天；照耀虛空，若多寶如來踴耆闍之地。由是士女駢比，擁路爭趨，車馬軒轟，傾都盛集。玉貝交獻，須臾而寶藏忽盈；青鳧亂飛，俄爾而銅山崛起。繒繪帛者繼踵，施衣布者架肩，當鳴刹而雖則可驚，不崇朝而過其本數，非夫精義入神者，孰能與於此乎？雖江山寂寥，居處緬邈，年移代改，留侯歎過隙之駒；郭是人非，丁令化遼城之鶴。由是觀其道場妙矣，謂應供而來儀；床枕儼然，疑有懷於問疾。目若將視，眉如忽嚬，口無言而似言，鬢不動而疑動：豈丹青之所歎詠相好之有靈哉！
頂禮者肅如在之心，瞻仰者發歸依之念。信受演說之旨，大布於人天；住持負荷之規，實存於牧宰。刺史楊令琛，懷軌物之量，韞不伐之才，五服當列土之榮，千里負專城之寄。移風易俗，頻垂董相之帷；揖道歸真，再擁文侯之篲。長史薛宏，以仁賢雅望，迂德於仲舉之輿；司馬成景賀，以卿相高才，屈跡於士元之驥：俱遊六藝，貯籯金而常滿；共逢三朋，攬衣珠而永悟。縣令陸彥恭，風神俊邁，境宇恬虛，雖馴雉已彰，實割難焉用。風亭月牖，還開見寶之詞；石冷泉清，頗瓷分襟之賞。修菩薩之行，則仰之彌高；現宰官之身，則威而不猛。相門出相，茲焉在茲，佇聞摶擊鵬衢，棲遲鳳沼，豈徒播茲風化，奏彼弦歌而已哉！永鄭孝義，逸氣飛騰，英懷倜儻，擢命世之標幹，揮舍人之符彩。我之自出，鳳樓鳴五色之雛；家之積善，牛渚降九派之族。宏才博學，再閱康成之門；愛客好賢，重睹當時之驛。朋友推其令譽，人吏偃其高風，曆州縣而暫勞，獻鹽梅而詎遠？
主簿於植，才藝早著。水鏡長懸，將騁驥於高門，先漸鴻於下位。尉史惟清，以雍容儒雅，門專秉直之風；以磊落才雄，岩引乘箕之宿。則知龍駒千里，非黃綬之所羈；鶴鳴九皋，惟青天之是屬。家裘不墜，望台鉉而相輝；堂構克隆，見公侯而必復。寺主曇影及徒眾並諸寺大德等，並法身挺秀，覺意圓明，屈拔提之尊號，懷盛明之忍辱。四十二之賢聖，接踵比肩；一十八之❥虛，心持目想。勇猛精進，將億耳而齊驅；博達多聞，與阿難而並騖。言論辨了，有類鵬著；體性利根，更嘉鴦掘。故能經行不倦，拯濟忘疲，模楷四流，笙簧二諦。邑人左補闕馮宗、右拾遺孫處元等，並資忠履孝，抱義懷仁，凝大江之精靈，鬱高山之景行。莫不衡門育德，華省馳聲，或長揖九徵，或光膺八命，所以東南蓄寶，江左有人焉。
既而道俗披誠，賓僚托款，濫見推於相質，遠不讓於當仁。弟子謬忝詞場，頻擢桂林之秀；言瞻法宇，早從祇樹之遊。睹泡影之皆虛，悟聲色之非實。雖心為形役，而誌與道俱，思惟必在於佛乘，夢想無忘於梵行。觀居士之跡，不可思議；閱居士之言，得未曾有；恨不親承聖旨，捧袂於不二之門；躬奉尊顏，跪履於大千之界；托菩薩之下位，共拂天花；接比邱之末行，同窺聖果。昔讚舞鸞之化，每有願於揄揚；今從問鵬之遊，豈得默而無述？爾時欲重宣此義，是以敢作銘雲。其詞曰：
元氣浩浩，大匠存存。鎚韝精粹，折托乾坤。四生有劫，六趣無門。愛流夕漲，塵飛晝昏。
巍哉世雄，應期來現。妙矣居士，隨緣利見。大庇生靈，遂荒台殿。劫塵遐邈，恒沙法遍。
空床寂寂，虛室閑閑。文殊奄至，波旬遽還。拔毛沃海，剖芥藏山。地分珠柱，天潤玉顏。
智惠無邊，威靈具足。廣延寶座，高蹈金粟。振動人天，津梁道俗。火宅垂蔭，幽徒炳燭。。
於赫有晉，像教斯傳。繢事❥矣，靈儀在焉。神光夕照，瑞相朝圓。赬如電掣，皎若星懸。
我皇垂拱，誕膺寶位。控引四流，陶鈞萬類。法闡妙有，靈通夢寐。政事以和，物無不利。
天陰南斗，地擁東吳。江山作固，台壘稱都。俗富英俊，人多給孤。莊嚴結構，炳煥規模。
瞻彼邦邑，媚茲寮寀。化偃一同，聲馳四海。冰王常瑩，鬆筠不改。迺眷道場，肅焉如在。
薄遊淨域，永念毗耶。香如致飯，衣似持花。嚬容示疾，啟齒降邪。室懷方丈，會想無遮。
杳杳三界，茫茫九有。瞻仰容，思惟受手。式刊貞石，僉圖不朽。盛烈鴻名，天長地久。（其十）
乂字尚真，趙州房子人。第進士，舉茂才異等，累調萬年尉。景龍中累遷中書舍人修文館學士，景雲初封中山郡公。開元中為紫微侍郎，拜刑部尚書。卒年六十八，贈黃門監，諡曰貞。
江南水鄉，采捕為業，魚鱉之利，黎元所資，土地數匣，有自來矣。伏以聖慈含育，恩周動植，布天下之大德，及鱗介之微品。雖雲雨之私，有霑於末類，而生成之惠，未洽於平人。何則？江湖之饒，生育無限；府庫之用，供支易殫。費之若少，則所濟何成？用之儻多，則常支有闕。在於拯物，豈若憂人？且鬻生之徒，惟利斯視，錢刀日至，綱罟年滋，施之一朝，營之百倍。未若回救贖之錢物，減困貧之徭賦，活國受人，其福勝彼。
得成都令江延，調縣中子弟二十已上，除其吏徭，各率環刀一、密布十，令詣太學。府司科擅賦斂，錄事批放。仍舉科諸生謀殺之罪。
郎官上應列星，惟帝稱難；邑宰下宣風化，得人斯委。江延材膺訓俗，功寄臨人。拜職周京，銅章之秩六百；隨班蜀國，劍門之路五千。冀行鄒、魯之風，思變鼓、岷之俗。上琴台而馴翟，依石鏡而翔鸞，將宏富教之宜，用廣文儒之業。爰調子弟，是蠲徭賦，環刀密布，聚糧求任土之資；裂裳負笈，函席就橫經之道。惜乎英靈莫嗣，曾靡尚於摳衣；剛悍猶傳，遂有歌於事刂刃：不漸文翁之化，有逾原壤之愆。擅賦之條，在江延之何負？謀鐐之狀，顧諸生而已彰。上藩之斷頗乖，錄事之批為得。
維景雲元年十月朔日，節湣太子梓宮啟自鄠杜，粵某日，將陪窆於定陵，禮也。蜃衛初列，鳳仙將遠，閱少海而不留，赴窮泉而莫返。皇帝懷副君之大義，降猶子之深慈，飾忠烈於逝者，備哀榮以送之。漢幄虛侍，周牆肅事，思台空築，幽埏永。金相兮玉裕，揆行兮旌能，峻節兮無泯，芳聲兮有恒。其詞曰：
素雲流祉，白水貞祥。祀及百代，威加萬方。勃焉家國，赫矣皇王。帝子攸降，乾男以將。邁德誕靈，懷文抱質。漢台占雨。秦宮近日。敏對不群，能言 匹。藝該百變，詞含六律。朝霞自舉，夜月嚐遊。醴薦推穆，書成重鄒。典戎仙衛，作牧神州。是謂元子，光膺孟侯。少陽正位，太學知道。春誦夏弦，尊師敬老。榮承玉匕，寵殷瑜珮。三善不忘，四章旋逮。過闕則下，入廟斯趨。曰仁與孝，終始不渝。聖敬日躋，溫濰鼒廣。望高周副，才優魏兩。周事有倫，出言無黨。政成中外，聲溢天壤。邪臣作蠱，匹夫知惋。不顧身尤，將夷國難。忠義斯仗，謀猷是斷。獲戾宮朝，歸魂霄漢。白駒過隙，蒼蠅止藩。水逝西沼，霜彫北園。鶴闕誰馭，鳩裏徒冤。瞑目於此，傷心詎論？嗚呼哀哉！去日淪暉，前星墜彩。形神溘謝，德音如在。物是人非，年移運改。聖朝延鑒，徽章有待。有待伊何？慶逢開辟。延鑒伊何？恩隆典冊。即鳴鳳之岡嶺，啟占烏之隧宅。人辭中壘之桑，鳥思平陵之柏。地如伊水，山連紀市。嗟委化於仙期，欲問安於神理。五營成列，萬國鹹酸。挽鐸朝喝，旌麾曉寒。指牽牛以南渡，乘飲龍而北傃。顧青舍兮非春，掩元扉兮大暮。昔之來矣銀榜銅樓，今之往兮曠野荒邱。冉冉兮辰促，蒼蒼兮道悠。惟聲華與純懿，比金石而恒留。嗚呼哀哉！
原夫六塵不染，五蘊皆空，將導群迷，爰登正覺。大雄見世，既開方便之門；真諦乘時，更顯因緣之路。是以耆山廣演，火宅斯分，給園宏誓，樊籠自釋，聖人之德，不可思議。弟子通直郎行雍州富平縣丞韋均，比為慈親不豫，敬發菩提之心。今者所苦已瘳，須表證明之力。遐徵琬玉，近備雕鐫，謹造像一鋪，敬為銘曰：
大哉至聖，妙矣能仁。濟世無德，歸功有因，潛開覺路，暗引迷津。願回光於孝道，永錫壽於慈親。
若夫銀枝毓祉，締靈影於金園；劍雨銷氛，飛惠液於沙界。自鶴林秘彩，雞山蘊跡，甄睿像於貞金，刊瑞容於芳琬：風猷不墜，繄此賴焉。紀國太妃韋氏，京兆人也。苕姿含綺，霏華椒掖，蘭儀湛秀，緝美蘋隈。而思惕紅沙，浪真輝於五劍；神棲縞霧，延妙業於三珠。爰擇勝畿，聿修靈像，質融虯彩，影襲鸞騫。月逗仙河，分紫眉而汰色；星流天菀，翊紺瞳而飛照。懇誠已罄，茂績其凝，化鳥旌越海之功，藏龜彰拔塵之果。昭昭峻業，難可名言者哉！加❥凝石疏基，均霜表地，川潔桐園之{艸翠}，風送杏岩之香。雖淨鏡開金，慮睽❥於桑海；宏規籀石，諒終期於芥城。其銘曰：
二靈已散，一體未融。動植滋夥，物象相蒙。情氛委嶽，識浪隨風。終淪❥住，孰亮三空？大雄降跡，元津斯演。瑞浦澄流，祥山辟巘。雪童戰勝，檀林翼善。了義西宣，妙輪東轉。葉潤攸在，震區有庇。望影鹹圖，尋光必萃。粵惟德範，夙探微秘。詣道雖忘，瞻容迺喟。珠瓔褫玩，銀藏傾財。林中寫塔，雲外崇台。臨豪月海，映臉蓮開。香煙起霧，梵響驚埃。南控鸞川，北馳春路。萬室回曬，四依輟步。撫因共植，披文同悟。比日長懸，隨山永固。
善思名饌，同州朝邑人，以字行。消聲幽藪科擢第，武后時為監察御史，稍遷太史令，景龍中累遷禮部侍郎。善思精天文卜相之術，睿宗在藩，善思言必登帝位，既踐阼，拜右散騎常侍。唐隆元年，鄭愔謀冊譙王重福為帝，偽制除善思禮部尚書，事覺，配流靜州，赦還。開元十七年卒，年八十五。
臣謹按《天元房錄葬法》云：「尊者先葬，卑者不合於後開人。」臣聞葬則天太後卑於天皇大帝，今欲開乾陵合葬，即是以卑動尊，事既不經，恐不安穩。臣又聞乾陵元闕其門，以石閉塞，其石縫隙，鑄鐵以固其中，今若開陵，必須鐫鑿。以神明之道，體尚幽元，今迺動眾加功，誠恐多所驚黷。又若別開門道，以入元宮，即往者葬時，神位先定，今更改作，為害益深。又以修築乾陵之後，國頻有難，遂至則天太後權總萬機二十餘年，其難始定。今迺更加營作，伏恐還有難生。但合葬非古，著在禮經，緣情為用，固無定準。況今事有不安，豈可複循斯制？伏見漢時諸陵，皇後多不合葬；魏晉已降，始有合者。然以兩漢積年，向餘四百；魏晉之後，祚皆不長。雖受命應期，有因天假，然以循機享德，亦在天時。但陵墓所安，必須勝地，後之允嗣，用托靈根，或有不安，後嗣固難長享。伏望依漢朝之故事，改魏晉之頹綱，於乾陵之傍，更擇吉地，取生墓之法，別起一陵，既得從葬之儀，又成固本之業。臣伏以合葬者人緣私情，不合者前循故事。若以神道有知，幽途自得通會；若以死者無知，合之複有何益？然以山川精氣，上為星象，若葬得其所，則神安後昌；若葬失其儀，則神危後損。所以先哲垂範，具之《葬經》，欲使生人之道必安，死者之神永泰。伏望少回天眷，俯鑒臣言，行古昔之明規，制私情之愛欲。使社稷長享，天下乂安，凡在懷生，孰不慶幸？
臣伏見太常奏，公除後請習樂以供郊廟享祀，奉敕不允。臣與眾官詳審，以為樂音氣化，所以感天地，動鬼神，調五行，均四序。故哲王垂制，被之樂章，六變而神祇降饗，九成而祖考來格。今陛下以服未一周，久停六律。稽象德於太廟，寢祈福於近郊，何以昭永曆於上元，助成功於先聖？考之典禮，恐或未安。臣以漢魏喪禮以日易月者，蓋為三年不為禮禮必壞，三年不為樂樂必崩是也。以樂因陽來，禮由陰作，樂崩則陽伏，禮廢則陰愆。風雨或違，粢盛遂闕，豐潔之祠有謬兆庶於是不安。所以變諒闇之舊儀，遵適時之新禮，斯實存至公於天下，割巨痛於私情，祈社稷之永安，庶宗廟之長享：孝道之大，何以加之！使漢魏之禮未然，則當自我作古，況其得禮之變，詎可越而不從？伏請依太常所請，許其教習。
