平一名甄，以字行，潁川郡王載德子。武後時隱嵩山，修浮圖法，屢召不應。中宗復位，平一方居凝互，迫召為起居舍人，丐終制不許。景龍二年兼修文館直學士，遷考功員外郎。元宗立，貶蘇州參軍，徙金壇令。平一見寵中宗，時雖宴豫，嚐因詩頌規誡，既被謫而名不衰。開元末卒。
東門者，前刺史平陽崔公庭玉、今長史京兆韋公易攵先、司馬北平陽公洽、郡縣寮佐所創構也。聞乎信所以守物，義所以建利，因時制事，事無其愆，以欲從人，人安其業：夫如是，則有訓有典，可象可愛。昔惠渠既通，時歌樊陵之美；學堂爰設，俗賴文翁之化：徵名校實，我固有焉。使君名璵，字庭玉。生稟殊操，體含中和，性達心敏，長材不器。故經之以恭儉溫良，緯之以貞直忠肅，政事文學，弱冠有聲。解褐授署州參軍，秩終，恥屑就卑位，從刺史辟。或出入燕魏，周遊關河，用晦遏光，垂二十載。博陵公崔元暐之居塚司也，聞而命焉，授幽州戶曹參軍。都督右僕射唐公、大將軍薛公並引置幕府，俾司軍事。屬北胡憑踐，東夷寇虐，邊飛羽檄，堂施樽俎。公戮力悉心，剖綜條暢，以清幹著稱。為巡察使御史張希元所薦奏，遷荊州戶曹參軍。湘郢凋弊，創夷荒阻，公疏科籍，辨井田，黎人時雍，頌聲載路。前長史尚書左丞元柬、後長史吏部尚書崔日用鹹加殊禮，再以清白升進，召至闕下。兵部尚書代國公郭元振、刑部尚書耿國公趙昭公有宏算遠圖，可以折衝禦侮，俱奏參戎旅，兼攝監察御史，軍還即真，自殿中三命至侍御史。舉直錯枉，蠲苛糾慝，不為利回，不為義疚。除兵部員外郎，遷郎中，加朝散大夫。夏官之任，司馬之法，公能革之，公能折之，詰禁制軍，於是乎在，故為國相梁公深所嗟賞焉。
天子方急鉛銅之貲，息役簡賦；剿萑蒲之聚，通商惠工，以弊兼此郡，故命公為守也。原隰既平，天監在下，厥繇克紹，帝曰休哉。南至衡山，敕公總察，對揚嘉命，疇敢不祇。迺紆夷以煩，掃地更作，沉潛剛克，強固柔順，言稽典謨，動踐規範。懼國賦不給，故公為之薄斂，於是乎戶忘流迸；懼年穀不登。故公為之發倉，於是乎郡無餒絕；懼人之乏困，故公為之已責，於是乎境實保寧；懼天災流行，故人為之禮神，於是乎時無淫孽。之惸獨，恤之慈也；士之賢行，旌之禮也；邦之庠塾，廣之學也；裏之喪祭，遵之訓也；人之稼穡。勸之時也；吏之敚攘，致之辟也；訟之疑怨，申之理也；俗之奢僭，約之儉也；獄之小大，必以情也；物之洪纖，罔不綜也。然後命錄事參軍宋重茂、宣城令長孫勖，務三時，保四封，濬溝洫，修城郭，以尉杜亙副焉。茂也業尚耀桲，識資端愨，司舉多則，臨人以莊。亙也正實自躬，化能周物，忠信之長，慈惠之師。亙也淳裕敦質，貞才粹理。兼主簿劉元察、尉崔愔等，鹹欽率訓矩，經之營之。慮事以度功，縮板以載作，呈土物，計徒庸，揣高卑，司啟閉，審曲麵勢，上楝下宇，築之登登，約之閣閣。庶高門有閌，修衢如砥，故鞠躬以從禮，擊柝以防暴，豈魯國之不時？寧吳閶之能擬？
閹茂歲太衝日，公將伏奏洛師，郡人前華容令吳元暉、無錫尉奚山鬆等數百人，比肩接踵，或泣或歌，同揚言曰：公之鎮也，化盈弊壤，事謀先達：止盜賊，張敞之牧冀州；舉閉縱，賈逵之牧豫州；勸種殖，李恂之牧袞州；棄讬書，趙炎之牧青州；躬節儉，胡質之牧荊州；問疾苦，郭細侯之牧并州；雨隨車，百里嵩之牧徐州。公兼茲懿業，棄我而歸，載馳載驅，靡瞻靡依。甘棠勿翦，高門巍巍，刻頌於石，紀公之徽。頌曰：
甿既庶，吏勿率。帝曰俞，公是恤。君子慰，小人慄。賢才升，凶悍黜。徽績亮，謨猷秩。禁令施，恩化溢。建城市，平街術。役以時，揆以日。材式慮，功難逸。牆靡茨，門距蓽。引還旆，戒徂驛。嘻我公，恍而失。思厥聲之允嗣，庶耿光之可述。
臣平一言：臣緣修《起居注》，太史監每季有牒。臣伏見從去歲已來，屢有災異：熒惑入羽林，太白再經天，太陽虧，月犯大角。臣伏按舊史文誌，鹹非休吉之感，或為咎徵之兆。臣聞災不妄生，變不虛設，象見於上，人應於下，其理昭彰，有如影響。陛下嗣膺鴻業，夤畏上元，故皇天不言，以災眚譴誡。《詩》曰： 「敬天之怒，不敢驅馳。」又曰：「惟此文王，小心翼翼，昭事上帝，聿懷多福。」臣伏見陛下孝愛因心，敦崇戚族，澤濡後氏，恩洽外家，位以慈周，榮因惠假。臣當宗親，階越三等，家有數侯，既忝國姻，複叨枝屬，朱輪華轂，金榜瑤簪，過東漢之梁、鄧，邁西京之許、史，光耀焜煌，古今所絕。誠陛下睦於親寵，降於慈貸。誠未息譏諆，深近囂黷，恩彌崇而議彌積，位逾厚而釁逾擁。臣又聞月滿必虧，日盈則蝕，春秋有交謝之理，星律有輪環之次。時不再來，榮難久藉。
昔永淳之後，藩維構孽，王室多難，先聖考運從權，時居寶曆。臣諸房等地惟宗子，爵列扞城，竊祿疏封，屢回星紀。今皇明複辟，聖政惟新，自合恭守園廬，遙承雨露，庇影椒房之末，價親槐裏之餘。今迺再假寵靈，驟貽獎渥，姻從日茂，爵封如初，但見昇崇，無聞扣降，高班厚位，遂超涯極：以此或陰氣僭陽，乾文告變。且頃年已來，河洛汎溢，東都西京，俱有水潦，蓋以陰氣太盛所致。昔王家驕貴，梅福上書；竇氏專權，丁鴻進諫。臣伏思古來後妃之始，自呂、霍、上官、閻、董之氏，皆以恩寵過深，驕盈僭溢，一朝傾覆，竟無噍類。《易》曰：「不遠而複。」又曰：「鼎折足，覆公餗。」伏願思抑損之宜，運長遠之策。或令安車就第，使剖符臨州，遠之以機權，錫之以閑逸。上恭乾乾之惕，下全親親之道，則肅彰國圖，殷鑒後葉。臣釁招酷罰，待斃苫壤，聖心不棄窮穢，備官史冊，哀緒莫申，餘陰無幾，精魂屢竭，昭恤末流。如將有補明時，不矜荒殆，伏乞假名外郡，遂禮私庭，冀存識爽，少詶冒。臣瞻光視漏，豈複支久？既因災眚，誠兼宗國，俯揆殘骸，退深荒越。
審言譽鬱中朝，文高前列，是以升榮粉署，擢秀蘭台。往以微瑕，久從遠謫。陛下膺圖玉扆，下制金門，收賈誼於長沙，返蔡邕於左校。審言獲登文館，預奉屬車，未獻長卿之辭，遽啟元瑜之悼。臣等積薪增愧，焚芝盈感，伏乞恩加朱紱，寵及幽泉，假飾終之儀，舉哀榮之典，庶敝帷莫棄，墜履無遺。
樂天之和，禮地之序，禮配地，樂應天。故音動於心，聲形於物，因心哀樂，感物應變。樂正則風化正，樂邪則政教邪，先王所以達廢興也。伏見胡樂施於音律，本備四夷之數，比來日益流宕。異曲新聲，哀思淫溺，始自王公，稍及閭巷。妖伎胡人，街童市子，或言妃主情貌，或列王公名質，詠歌蹈舞，號曰合生。昔齊衰有《行伴侶》，陳滅有《玉樹後庭花》，趨數驁僻，皆亡國之音。夫禮慊而不進即銷，樂流而不反則放。臣願屏流僻，崇肅雍，凡胡樂備四夷外，一皆罷遣。況兩儀承慶殿者，陛下受朝聽政之所，比大饗群臣，不容以倡優媟狎，虧汙邦典。若聽政之暇，苟玩耳目，自當奏之後庭可也。
病之在四體者，跡分而易逐；居心腹者，候遽而難治。刑政乖舛，四支疾也；親權猜閒，心腹疾也。書曰：「克明峻德，以親九族。九族既睦，平章百姓。」《詩》曰：「協比其鄰，婚姻孔雲。」是知親族以輯睦為義也。自頃權貴猜防，外和內離，怨結姻婭，疑生骨肉。邀榮之徒，跪獻忠款；膏唇之伍，苟輸讒計。脅肩邸第之中，噤頤媼宦之側。故過從絕，猜嫌構，親愛乖，黨與生，積霜成冰，禍不可既。願悉召近親貴人，會宴內殿，告以輯睦，申以恩勤，斥奸人，塞讒路。若猶未已，則舍近圖遠，以抑慈示嚴，惟陛下之命。
《易》稱「河出圖，洛出書，聖人則之。」故伏羲氏觀象於天，觀法於地，近取諸身，遠取諸物，始作八卦。軒轅氏之王也，使蒼頡象鳥獸之跡，以為文字，故銘於鍾鼎，列於竹帛。至周宣王太史史籀者，作大篆十五篇。秦始皇之並天下也，丞相李斯一文字之制，作《蒼頡篇》，其後車府令趙高作《爰曆篇》，太史令胡母敬作《博學篇》，頗有省改，謂小篆也。周曰六書，秦稱八體。或雲隸書者，始皇使下邽人程邈所作，漢因行之，扶風曹喜善篆隸，時人師之；光和後，左中郎陳留蔡邕，於篆隸博究其妙。靈帝好書術雜藝，置鴻都以招納之，則有師宜官梁鵠之徒預焉。遇漢末，鵠奔劉表，魏武破荊獲鵠，雅好其書，恒懸帳下以玩之。鵠弟子毛宏教於秘書，今八分楷法是也。安平崔瑗父子作草勢，宏農張芝轉加其巧，即王逸少所言臨池學業書，池水盡黑；韋仲將所謂草聖。芝弟黃門郎昶亞焉。魏太和中，韋誕自武都太守以善書至侍郎，宮觀寶器，皆誕之跡，嚐登淩雲台題榜，下而白首。太尉鍾繇，一時之妙，冠於前，垂於後。繇子會，晉太保衛瓘父子，吳人皇象。晉征西司馬索靖，中書郎李克母衛夫人，並得鍾、張之楷，擅價當時。中興後，王丞相茂宏父子，庾征西稚恭兄弟，鹹著盛名於江西。其窮神極變，龍翔天逸，今古獨立者，見乎晉會稽內史右將軍琅琊王羲之。羲之子獻之亦傳其妙，而不之逮也。先賢所評子敬之比逸少，猶士季之比元常，言去之遠矣。故二王之跡，曆代寶之，宋文、齊高，洎梁武父子、湘東、邵陵，鹹以為師楷。梁大同中，武帝敕周興嗣撰千字文，使殷鐵石模次羲之之跡，以賜八王，右軍之書，鹹歸梁室。屬侯景亂，兵火之後，多從湮闕，而西台諸宮，尚積餘寶，元帝之死，一皆自焚，可為悲也！曆周至隋，初並天下，大業之始，後主頗求其書，往往有獻者。
及隋之季，王師入秦，又於洛陽擒二偽主，兩京秘閣之寶，揚都扈從之書，綿為吾有。太宗於右軍之書，特留睿賞，貞觀初，下詔購求，殆盡遺逸。萬機之暇，備加執玩，《蘭亭》、《樂毅》，尤聞寶重，常令搨書人湯普徹等搨《蘭亭》，賜梁公房元齡已下八人。普徹竊搨以出，故在外傳之。及太宗晏駕，本入元宮。至高宗又敕馮承素、諸葛真搨《樂毅論》及雜帖數本，賜長孫無忌等主人，在外方有。洎大聖天後禦極也，尤為寶嗇。平一齠齔之歲，見育宮中，切睹先後閱書法數軸，將搨以賜藩邸。時見宮人出六十餘函，於億歲殿曝之，多裝以鏤牙軸、紫羅褾，雲是太宗時裝。中有故青綾褾、毒瑁軸者，雲梁朝舊跡，標首各題篇目行字等數，草書多於其側帖真字楷書，每函可二十餘卷。別有一小函，可十有餘卷，所記憶者，是扇書《樂毅》、《告誓》、《黃庭》。當時私訪所主女學，問其函盡出以否，答曰尚有，未知幾許。至中宗神龍中，貴戚寵甚，宮禁不嚴，禦府之珍，多歸私宅，先盡金璧，次及法書，嬪主之塚，因此而出。或有報安樂公主者，主於內出二十餘函。駙馬武延秀，久踐虜庭無功，於此徒聞二王之跡，強學寶重，迺呼薛稷、鄭愔及平一評善惡。諸人隨事答為上者，登時去牙軸紫褾，隻以漆軸黃麻紙標，題雲特健藥，雲是虜語，其書合作者。時有太宗禦筆於後題之，歎其雄逸，太平公主聞之，遽於內取數函及《樂毅》等小函以歸。延秀之死，側聞睿宗命薛稷擇而進之，薛竊留佳者十餘軸。薛之敗也，為簿錄官所盜。平一任郴州日，與太平子薛崇裔、堂兄子崇允連官，說太平之敗。崇裔懷《樂毅》等七軸，請崇允托其叔駙馬敬貽歧王，以求免戾，此書因歸邸第。崇裔弟崇簡娶梁宣王女，主家室之書，亦為其所有。後獲罪謫五溪，書歸禦府，而朝士王公亦往往觀之。
夫龜文以來，鳥跡之後，六書八體，時鹹寶之。而代易百王，年移千葉，舊文殘闕。遺篇湮散，非窮微極精，博雅好古，孰能辨以問之？學以聚之？豫州刺史東海徐公嶠之，懷才蘊藝，依仁踐禮，自許筆精，人稱草聖。九邱七略，五車百氏，未遇仲尼之賢，猶繁茂先之室。至於魏陵逸策，魯室前書，字辨陽循，疑招束皙，師宜削去之版，逸少為題之扇，莫不煙霏露凝，鳥歧魚躍，填彩筐，溢雕廚，貽之後昆，永為家寶。季子浩，並有羲、獻之妙，待詔金門，家多法書。見托斯文，題其篇目行字，列之如後。詹事張庭珪之家，抑其次也。
國忠，武後朝官萬年縣令，以數進祥瑞遷尚方監。
臣某言：伏奉制書，以臣為尚方監。忽承鴻霈，遽辱崇章，澤甚漏泉，懼深阽穀。臣材乖遠大，識謝淹通，曾微汗馬之勞，非有成麟之業。欣逢叡曆，謬踐清階，自邇陟遠，從幽至顯。題輿外郡，多慚展驥之能；綰墨中京，久乏棲鸞之譽。雖韋弦自勖，而寬猛猶昧，空慚屍素，聞政績。幸以聖德動天，而神山發地，踴奇峰而概日，披秀以幹雲。虔惟造化之靈，以告休明之慶，帝之力也，臣何預焉？乾獎曲臨，聖恩橫被，俄輟一同之務，坐遷二府之班。秩亞括河，榮兼稅滓，顧茲疏謏，何以克堪？伏願七景停輝，五潢收潤，矜容薄淺，更采英髦，則上不汨於朝彝，下無招於官謗。無任控款之至。
景行，常州義興人，徙居洛陽。舉進士，神龍初擢拜左拾遺，外補滑州司士參軍。連舉手筆俊拔茂才異等，累除殿中侍御史知制誥，出曆虢州岐州刺史，入拜吏部侍郎。
近臣以三九之辰，頻賜宴射，已著格令，猶降綸言。但古制雖存，禮章多闕，官員累倍，帑藏未充，水旱相仍，繼之師旅，既不足以觀德，又未足以威邊，耗國損人，且為不急。夫古之天子，以射選諸侯，以射飾禮樂，以射觀容誌，故有騶虞貍首之奏，采蘩采蘋之樂。天子則以備官為節，諸侯則以時會為節，卿大夫以循法為節，士以不失職為節：皆審誌固行，德美事成，陰陽克和，暴亂不作。故諸侯貢士，亦試於射宮，容體有虧，則絀其地。是以諸侯君臣，皆盡誌於射，射之禮也大矣哉！今則不然，眾官既多，嗚鏑亂下，以苟獲為利，以偶中為能，素無五善之容，頗失三侯之禮。冗官厚秩，禁衛崇班，動盈累千，其算無數。近河南河北，水澇處多，林胡小蕃，見寇郊壘，軍書日至，河朔騷然，命將除凶，未圖克捷，興師十萬，日費千金。去歲豫、亳兩州，微遭旱損，庸賦不辦，以致流亡，聖人憂勤，降使招恤，雖經歲月，猶未能安，人之困窮，以至於此！今一箭偶中，是費一丁庸調，用之既無惻隱，獲之固無恥慚，考古循今，則為未可。且禁衛武宮，隨番許射，能中的者，必有賞焉，此則訓武習戎，時習不闕。待寇寧歲稔，率由舊章，則愛禮食人，幸甚幸甚！
先萬物者，始道德為宗；窮言象者，以乾坤為大。豈若道洽沙界，盤古無以化其跡；功包鐵圍，隸首不能紀其要。前後際斷，眾妙入於真乘；色相皆空，定慧生於正覺：言之不極，其波若之蘊乎！聞喜唐興寺者，我國家草昧之所置也。時櫜弓矢，締構龍官，懸玉鏡於方丈，運寶圖於羅衛。將祛八難，式護四禪，迺於西山，建斯精舍。布金幽徑，樹福旋衡，經始險蹊，人跡到。雖三空屢說，給園之眾不俱；八解常流，方廣之途尚阻。俗常迷於夢幻，聚落不聞❥❥❥遂使十地空有，四生無拯。爰初構址，數十百年，舊令因循，不改其制。長者居士，既渴日於寶坊；清信比邱，徒絜瓶於諦議。
時縣令朝議大夫東海於公名光庭，即銀青光祿大夫瀛州刺史東海郡公士俊之孫，金紫光祿大夫中書侍郎同中書門下三品東海憲公之第五子也。承五鼎之葉胄，稟三辰之粹精，陰德未沫，亢宗有後。在躬而禮義克舉，餘力而文章見稱。好學多能，以為入官之具；清慎寡欲，彌見在公之心。由也四科，參乎一貫，理必合於投刃，事無遺於下韝。故能變蟋蟀之風，展蒲盧之化，始鄉退而修裏，我有昌言；終裏退而修家，人無遺善。此其操刀有裕，彈琴自閑，亦既底於王程，將又崇於佛事，為蒲之所不及，理鄴之所未行。加以識洞真扃，智融覺鍵，伏忍於三昧，懸解於六通。身若明珠，淨無瑕穢；心猶平地，能生眾善。且循調禦，時見宰官，精三異之妙術，敷六度之津要。由是曆請天府，將徙梵宮，雙樹移堅固之林，八座改耆闍之岫。金山赫赫，與紫殿而飛來；紺宇眈眈，化青樓而湧出。城池故絳，井邑新田，士女溢於康莊，象馬闐於裏閈。一一香藎，懸寶縷之幢；種種天花，散金燈之地。得未曾有，聞所未聞。方將洗貪欲之腸腎，開盲聾之耳目，納須彌於小芥，詎是難思？置海水於虛空，未為希有。
僉以法雲西蓄，佛日有蔀家之昧；今智炬東摧，迷途昭牽複之象。豈非如來滅後，將有住持？時夏縣威神寺法師，俗姓張，法名忽硉，其先衣冠出南陽。精持律儀，薰修戒行，德超於四果，理貫於三伊。大道未行，同孔子之曆聘；眾生有病，等{巫}王之授手。遂乘杯涑澨，振錫兆亭，拔聾俗於愛河，誘焚如於火宅。示方便品，導波若流，亡羊於九部之津，去馬於三乘之際。莫不爭持寶藎，競解❥❥❥耨池之楝宇，為苦海之舟航。起予者商，係我明宰。時縣丞清河張佑仁、主簿宏農楊浩、尉太原王臨、尉太原王銑等，並瑚璉名器，鸞皇勁翮，才無滯用，政有異聲。鄉三老進而言曰：「今敦禮勸農，嘉惠也；樹法拯人，深慈也。我宰君善化，前古儔，豈使浚儀豐碑，空銘景行；龍宮後偈，獨徽言？」載勒堅金，永傳沙界。銘曰：
佛言能淨一刹土，是謂世閒良福田。今我莊嚴招提宇，度脫功德海無邊。猶如法雲覆群品，亦如佛日在中天。皆是宰官惠明德，群毗安樂離苦緣。樹碑紀功永不朽，銖衣拂石億萬年。
臣聞詩人闡教，深懷罔極之思；孔氏立言，式崇無改之道。伏惟應天皇帝陛下孝德純至，超越禮經，聖感潛通，光昭瑞應。置聖善報慈之閣，義貫於終天；存合宮永昌之號，敬深於如在。伏見天地日月君臣國人授載初慶殿等字，皆先朝創制，久已施行。陛下纂承丕緒，嗣守洪業，父子相傳，國家仍舊，此並則天能事，生人積習，何所要切，登時削除？當為賊臣敬暉等秉政，包藏逆節，前規務從燮易，所以多有改張。今削之無益於淳化，存之有光於孝理。又神龍元年三月五日制書，一事已上，並依貞觀故事者。但則天遺訓，誠曰母儀；太宗舊章，是稱祖德。其於沿襲，應從近遠，無容近舍母儀，遠尊祖德。昔永徽之時，不聞依武德舊章，今陛下膺期，迺欲追尊昔依貞觀故事，如其遠依貞觀，實恐未益先朝。以臣愚識，請更詳審，則望繼明纂聖之業，無替始終；奉先成志之道，增耀竹帛。
恒字子濟，開元初由拾遺為御史，出佐益州攝御史中丞，曆襄州陝州刺史。
臣聞昔漢制，反支日亦通奏事；又光武在軍，躬自覽疏，明帝撫運。夜必讀書，豈以四序炎寒，有妨正理？況陛下紹登大位，初啟中興，六合之內，莫不延首傾聽。威恩未著，忠信未孚，勤勞者未達，沉滯者未舉，逋逃者未還，浮偽者未息。兼之郡國凋弊，倉廩空虛，訟獄猶繁，澆淳尚雜。外逼凶寇，調發未寧；內切饑寒，衣食不足。人思陛下，企望太平久矣！陛下固宜兢兢業業，居安慮危，絕嗜欲之源，崇清淨之化。宵衣旰食，以答蒼生之望；簡賢任能，以救蒼生之弊。使天下翕然，變風變俗，奈何以其微熱，遂闕一日萬機之事？六合之內，不可家到戶說，必謂陛下安其宮室，重以宴閒，忽於黎庶，怠於聽政。複何以達堯心於天下？複何以垂令範於後代？臣愚竊為陛下有所歎惜。
務光字子昂，一名烈，汾州西河人。第進士，調洛陽尉，遷右衛騎曹參軍，以監察御史巡察河南道。考最，進殿中侍御史，遷右台。卒年四十二。
臣聞有國有家者，以恤人為務，節用為先。故唐堯至化，采椽不斫；漢文深仁，露台罷構。西方之聖，道貴融心，使下人不寧，匹夫竊歎，豈菩薩無相布施，如來慈悲本旨哉？陛下孝思罔極，崇建明因，土木之功，莊嚴斯畢。僧房精舍，宴坐有餘；禪寺道場，經行已足。若開拓奪人便利，貧者有擠壑之憂，富者無安堵之所，幸非急切，何至於斯？況陽和發生，播植伊始，興役丁匠，廢棄農功，一夫不耕，必有饑者，三時之務，安可奪焉？臣聞失鬼神之心，可因巫祝而謝；失君長之心，可因左右而謝；失父母之心，可因親戚而謝；惟失百姓之心，不可解也。陛下以萬方為念，何用傷一物之心？臣雖至愚，猶有所惑。方今西戎尚梗，北虜未羈，戰士老於邊亭，役車屯於塞下，戶流散，府藏空虛。卒然烽堠興一麵之虞，水旱虐數州之地，乘其不意，何以禦之？伏惟陛下體唐堯父母之用心，思菩薩如來之本意，傷邊卒艱勤之弊，察下人勞怨之聲；董逋逃，休役力，實倉庫，急農桑，杜邪枉之門，止侈尚之路；諸不急務，一切總停，應須拓寺，諸俟農隙：如此則國用充足，黎元幸甚！
臣聞自昔後王，樂聞過罔不興，拒忠諫罔不亂。何者？樂聞過則下情通。下情通則政無闕，此其所以興也；拒忠諫則群議壅，群議壅則主孤立，此其所以亂也。伏見明敕，令文武九品已上，直言極諫。大哉德音！其堯舜之用心，禹湯之責已也。臣謬參朝列，浸沐聖恩，敢不竭愚，以副聖旨？狂言抵禁，幸陛下寬而宥之。臣法讀書，觀天人相與之際，考休咎冥符之兆，有感必通，其閒甚密。是以政失於此，變生於彼，亦猶影之像形，響之赴聲，動而輒隨，各以類應。故《易》曰：「天垂象，見吉凶，聖人象之。」竊見自夏已來，水氣悖戾，天下郡國，多罹其災。去月二十七日，洛水暴漲，漂損百姓。謹按《五行傳》曰：「簡宗廟，廢祭祀，則水不潤下。」夫王者即位，必郊祀天地，嚴配祖宗，是故鬼神歆饗，多獲福助。自陛下光臨寶極，綿曆炎涼，郊廟遲留，不得殷薦，山川寂寞，未議懷柔，暴水之災，殆因此發。臣又按水者陰類，臣妾之道，陰氣盛滿，則水泉迸溢，加之虹紛錯，暑雨滯淫，雖丁厥時，而汨恒度，亦陰勝之沴也。臣恐後庭近習，或有離中饋之職，幹外朝之政，伏劄活思天變，杜絕其萌。又自春及夏，牛多病死，疫氣浸淫，於今未息。謹按《五行傳》曰：「思之不睿，時則有牛禍。」意者萬機之事，陛下或未躬親乎？昔太戊有異木生於朝，伊陟戒以修德，厥妖用殄；高宗有飛雉雊於鼎，祖已陳以政事，殷道再興。此皆視履考祥，轉禍為福之明鑒也。晁錯曰： 「五帝其臣不及，則自親之。」今朝廷怪異，雖則多矣，然皆仰知陛下天光。伏願勤思德容，少凝大化，以萬方為念，不以聲色為娛；以百姓為憂，不以犬馬為樂：暫勞宵旰，用緝明良，豈不休哉，天下幸甚！
臣聞三王之朝，不能免淫亢；太平之時，不能無小孽：備禦之道，存乎其人。若細微之災，恬而不怪；及禍變成象，駭而圖之：猶水決而繕防，疾困而求藥，雖複僶俛，亦何救哉？夫災變應天，實係人事，故日蝕修德，月蝕修刑，若迺雨暘或愆，則貌言為咎，雩禜之法，在於禮典。今暫逢霖雨，即閉坊門，棄先聖之明訓，遵後來之淺術，時偶中之，安足神邪？蓋當屏翳收津，豐隆戢響之日也。豈有一坊一市，遂能感召星靈；暫閉暫開，便欲發揮神道？必不然矣，何其謬哉！至今巷議街言，共呼坊門為宰相，謂能節宣風雨，變理陰陽，夫如是，則赫赫師尹，便為虛設；悠悠蒼生，複何所望？自數年已，來公私俱竭，戶口減耗，家無接薪之儲，國無候荒之蓄。陛下不出都邑，近觀朝市，則以為率土之既康且富；及至踐閭陌，視鄉亭，百姓衣牛馬之衣，食犬彘之食，十室而九空；丁壯盡於邊塞，孤孀轉於溝壑；猛吏淫威奮其毒，暴徵急政破其資；馬困斯跌，人窮迺詐，或起為奸盜，或競為流亡：從而刑之，良可悲也！臣觀今之俗，率多輕佻，人貧而奢不息，法設而偽不止，長吏貪冒，選舉私謁，樂多繁淫，器尚浮巧，稼穡之人少，商旅之人多。誠願聽匣更化，以身先之，端本澄源，滌瑕蕩穢。接凋殘之後，宜緩其力役；當久弊之極，宜法訓敦龐。良牧樹風。賢宰垂化，十年之外，生聚方足，三代之美，庶幾可及。
臣聞太子者，君之貳，國之本，《易》有其卦，天有其星，今古相循，率由茲道。陛下自登皇極，未建元良，非所以守器承祧，養德讚業。離明不可輟曜，震位不可久虛，伏願早擇賢能，以光儲副，上安社稷，下慰黎元。且姻戚之閒，謗議所集，假令漢帝無私於廣國，元規切讓於中書，天下之人，安可戶說？稽疑成患，馮寵生災，所謂愛之適足以害之也。至如武三思等，誠能輟其機務，授以清閑，厚祿以富其身，蕃錫以獎其意，家國俱泰，豈不優乎？夫爵賞者，君之重柄。傳曰：「惟名與器，不可假人。」自頃害賞，頗亦乖謬。大勳未滿於人聽，高秩已越於朝倫，貪天之功，以為已力。秘書監鄭普思、國子祭酒葉靜能等，或挾小道以登朱紫，或因淺術以取銀黃，既虧國經，實悖天道。《書》曰：「制理於未亂，保邦於未危。」此誠理亂安危之時也。伏願欽祖宗之丕烈，惕王業之艱難，遠佞人，親有德，乳保之愛，妃主之家，以時接見，無令媟瀆。凡此數者，當今急務，唯陛下留神采納，永保康寧。
臣聞分珪裂土，各有方位，通邑大都，不以封錫，前猷未遠，古義變深。自頃命侯，稍殊舊式，莫居磽塉，專擇雄奧。徐州貢土，方色已乖，寢邱辭封，讓德不嗣。其滑州者，國之近甸，密邇帝畿，地出紋縑，人多趨射。所以列縣為七，分封為五，王賦少於侯租，入家倍於輸國，求諸既往，實所未聞。每科封丁，有甚征役，因而失業，莫反其居。此州土風，逃者舊少，頃日波散，良緣封多，百姓嗷嗷，不堪其弊。伏劄輝均封戶，散配餘州，下息疲，上遵古制，則公侯不失於采地，流泛得還於故鄉。諸州封戶，亦望準此。又徵封使者，往來相繼，既勞傳驛，甚擾公私，諸附租庸，每年送納。望停封使，以靜下人，仍編入新格，庶為永利。又聞五等崇勞，百王盛典，自非邢茅懿戚，寇鄧鴻勳，無以誓彼山河，疇其爵土。近者封建，頗緣恩澤，功無橫草，人已分茅，遂使沃壤名藩，多入侯國，邑收家稅，平於天府，經費不足，蓋亦有由。竊見武德之初建侯故事，於時天寶新定，王基創開，佐命如雲，謀臣如雨，然而封者不過十數人，今禮樂承平，邦家繼代，有象賢舊德之裔，無野戰攻城之勤。至於命封，不合全廣，論功少於前葉，食邑多於往時，既減邊儲，實虧國用。伏惟酌隆姬之前訓，谘武德之舊章，地非宗盟，勳殊社稷，不宜加以實邑，自可寵以虛名。如是，庶績其凝，彝倫攸敘，臣忝當廉問，備采風謠，灼見不安，豈敢自默？知必被封家所疾，顧嚐以報國為心。乞擇愚言，訪諸朝宰，分毫有益，夕死無恨。
