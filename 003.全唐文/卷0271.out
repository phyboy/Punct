紹，尚書臨孫。神龍時曆官侍御史員外郎，睿宗即位，累轉給事中兼太常少卿。先天二年，元宗講武驪山，紹以典儀失軍容誅。
臣伏以既安宅兆，禮不祭墓。止謂送形而往，山陵為幽靜之宮；迎精而返，宗廟為享薦之室。但以春秋仲月，命使巡陵，鹵簿衣冠，禮容必備。自天授以後，時有起居，因循至今，迺為常事。起者以起動為稱，居者以居止為名。詳起居之義，非陵寢之法。生事以禮，必勤於定省；死葬以禮，當於安厝。豈可以事居之道，行之於送往之時？敢辭命使勞繁，但恐不安靈域。又降誕之日，穿針之辰，皆以續命為名，時人多有進奉。今聖靈日遠，仙駕難追，進止起居，恐乖先典。況京畿傳驛，機速極繁，加以諸陵往來，其馬便多死損。望停四季及忌日、降誕並節日起居，陵使但準式二時巡陵，庶得義合禮經，陵寢安謐。
竊聞鼓吹之作，本為軍容。昔黃帝涿鹿有功，以為警衛，故鼓曲有《靈夔吼》、《雕鶚爭》、《石墜崖》、《壯士怒》之類。自昔功臣備禮，適得用之，丈夫有四方之功，所以恩加寵錫。假如郊祀天地，誠是重儀，惟有宮懸，本無案架。故知軍樂所備，尚不給於神祇，鉦鼓之音，豈得接於閨閫？準式：公主王妃已下葬禮，準有團扇、方扇、彩帷、錦幛之色，加至鼓吹，曆代未聞。又準令：五品官婚葬，先無鼓吹，惟京官五品得借四品鼓吹為儀。今特給五品已上母妻，五品官則不當給限，便是班秩本因夫子，儀飾迺複過之。事非倫次，難為定制，參詳義理，不可常行。請停前敕，各依常典。
臣聞王公已下送終明器等物，具標格令，品秩高下，各有節文。孔子曰：「明器者，備物而不可用，以芻靈者善，為俑者不仁。」《傳》曰：「俑者，謂有面目機發，似於生人也。以此而葬，殆將於殉，故曰不仁。」比者王公百官，競為厚葬，偶人像馬，雕飾如生，徒以眩耀路人，本不因心致禮。更相扇慕，破產傾資，風俗流行，遂下兼士庶，若無禁制，奢侈日增。望請王公已下送葬明器，皆依令式，並陳於墓所，不得衢路將行。又士庶親迎之儀，備諸六禮，所以承宗廟、事舅姑，當須昏以為期，詰朝謁見。往者下裏庸鄙，時有障車，邀其酒食，以為戲樂。近日此風轉盛，上及王公，迺廣奏音樂，多集徒侶，遮擁道路，留滯淹時，邀致財物，動窬萬計。遂使障車禮貺，過於聘財，歌舞喧嘩，殊非助感，既兮名教，實蠹風猷，違紊禮經，須加節制。望請婚姻家障車者，並須禁斷，其有犯者，官蔭家請準犯名教例附簿，無蔭人決杖六十，仍各科本罪。
謹按昊陵、順陵，恩敕特令依舊，因循前例，守戶與昭陵數同。又先代帝王陵戶，準式二十人。今雖外氏恩隆，亦須附近常典，請準式量減，取足防閑，庶無逼上之嫌，不失尊崇之道。又親王守墓，舊例唯得十人，梁魯近加追贈，不可越於本爵。準令：贈官用蔭，各減正官一等。故知贈之與正，義有抑揚，禮不可窬，理須裁制。請同親王墓戶各置十人為限。又太廟宿衛，準配正兵，縱令壖內掃除，還以其兵應役。褒德別加戶，兼配軍人，既益煩勞，又兮常典。縱使恩加極禮，須準太廟汙隆，別置百人，亦請停廢。
臣聞禮以冬至祀圓丘於南郊，夏至祭方澤於北郊者，以其日行躔次，極於南北之際也。日北極當晷度循半，日南極當晷度環周，是日一陽爻生，為天地交際之始。故《易》曰：「複其見天地之心乎」，即冬至卦象也，一歲之內，吉莫大焉。甲子但為六旬之首，一年之內，隔月常遇，既非大會，晷運未周。惟總六甲之辰，助四時而成歲，今欲避環周以取甲子，是背大吉而就小吉也。
粲，幽州范陽人。舉進士，景龍二年累遷給事中，以忤安樂公主出為陳州刺史，累轉秘書少監。開元初卒。
伏尋陵之稱謂，本屬皇王及儲君等，自皇家以來，諸王及公主墓，無稱陵者。唯永泰公主承恩特葬，事越常塗，不合引以為名。《春秋左氏傳》云：「衛孫桓子與齊戰，衛新築大夫仲叔於奚救孫桓子，桓子以免。衛人賞之以邑，於奚辭，請曲縣繁纓以朝，許之。仲尼聞之曰：‘惜也！不如多與之邑。唯名與器，不可以假人。’」若以假人，與之政也，政亡則國家從之，聖人知微知章，不可不慎。魯王哀榮之典，誠別承恩，然國之名器，豈可妄假？又塋兆之稱，不應假永泰公主為名，請比貞觀以來諸王舊例，足得豐厚。
皇太子處繼明之重，當主鬯之尊，歲時服用，自可百司供擬。又據《周官》：「諸應用財器，歲終則會，唯王及太子應用物並不會。」此則儲君之費，鹹與王同。今與列國諸侯，齊衡入封，豈所謂憲章在昔，垂法將來者也！必謂青宮初啟，服用所資，自當廣支庫物，不可長存藩封。
景伯，邢州柏仁人。景龍中為諫議大夫，景雲中進太子右庶子，遷右散騎常侍，以病致仕。開元中卒。
臣聞作樂崇德，以感人神，韶夏有容，鹹英有節，婦人媟黷，無預其閒。昔魯用孔子，幾致於霸，齊人懼之，饋以女樂，魯君既受，孔子遂行。戎有由餘，兵強國富，秦人反閒，饋之美女，戎王耽悅，由餘迺奔。斯則大聖名賢。疾之已久，良以婦人為樂，必務冶容，娃姣動心，蠱惑喪誌；上行下效，淫俗將成，敗國亂人，實由茲起。伏惟殿下神武命代，濰姮登庸，宇內禺禺，瞻仰德化。而渴賢之美，未被於謠；好妓之聲，或聞於人聽。豈所以追啟誦之徽烈，襲堯舜之英風者哉？至若監撫餘閒，宴私多豫，後庭妓樂，古或有之，非以風人，為弊猶隱。至於所司教習，彰示群寮，慢妓淫聲，實兮睿化。伏願下明令，發德音，屏倡優，敦雅頌，率更女樂，並令禁斷，諸使采召，一切皆停。則朝野內外，皆知殿下放鄭遠佞，輝光日新，凡在含生，孰不欣戴？謹啟。
思復字紹出，京兆長安人，少襲祖倫爵長山縣男。舉秀才高第，景龍中累轉中書舍人，開元中遷太子賓客，進爵伯。卒年七十四，諡曰文。
臣伏聞近日河南河北蝗蟲，頃日為害，更益繁熾，經曆之處，苗稼都損。今漸飛向西，薦食至洛，使命來往，不敢昌言。山東數州，甚為惶懼，且天災流行，埋瘞難盡。臣望陛下悔過責躬，發使宣慰，損不急之務，召至公之人，上下同心，君臣一德，持此誠實，以答休咎，前後驅蝗使等，伏望總停。《書》云：「皇天無親，惟德是輔；人心無常，惟惠是懷。」不可不收攬人心也。
議獄緩死，列聖明規，刑疑從輕，有國常典。嚴善思往在先朝，屬韋氏擅內，恃寵宮掖，謀危宗社。善思此時，遂能先覺，因詣相府，有所發明。進論聖躬，必登宸極，雖交遊重福，藎謀陷韋氏。及其謁見，猶不奏聞，將此行藏，即從極法。且敕追善思，書至便發，向懷逆節，寧即奔命？一麵疏綱，誠合順生，三驅取禽，來而可宥。惟刑是恤，事合昭詳，請付刑部，集群官議定奏裁，以符慎獄。
臣聞刑人於市，爵人於朝，必僉謀攸同，始行之無惑。謹按諸司所議嚴善思，十才一入，抵罪惟輕。夫帝閽九重，途遠千里，故借天下之耳以聽，聽無不聰；借天下之目以視，視無不浹。今群言上奏，采擇宜審，若棄多就少，臣實懼焉。輿誦一乖，下情不達，雖欲從眾，其可及乎？凡百京司，逢時之泰，列官分職，有賢有親。親則列藩諸王，陛下愛子；賢則胙茅開國，陛下名臣。見無禮於君，寧肯雷同不異？今措詞多出，法合從輕。
景直，瀛州河閒人。中宗朝為太常博士，曆禮部郎中。
謹按三《禮》正文，無諸陵日奠之事，惟著宗廟月祭之禮。故《祭法》云：「天下有王，分地建國，置都立邑，設廟祧壇л而祭之，迺為親疏多少之數。是故王立七廟，一壇一墠。曰考廟，曰王考廟，曰皇考廟，曰顯考廟，曰祖考廟，皆月祭之。遠廟為祧，有二祧，享嚐迺止。去祧為壇，去壇為墠，有禱焉祭之，無禱迺止。」則此禮典明文，義可求矣。又按禮論，譙周《祭誌》云：「天子之廟，始祖及高祖、曾祖、祖考，皆每月朔加薦，以象平生朔食也，謂之月祭。二祧之廟無月祭。」此譙周所著，與古禮義相附，近亦無日祭之文。今諸陵月祭，亶有朔望並諸節日科，則古禮殷事之義矣，諸節日猶古薦新之義矣。故鄭元注《禮記》云： 「殷事月朔月半，薦新之奠也。」又注《儀禮》云：「月朔月半，猶平常之朝夕也。大祥之後，即四時焉。」此則古者祭皆在廟，近代以來，始分月朔月半及諸節日，祭於陵寢，在廟惟四時正享，及臘為五享。前所奏定，並依古禮正文，不旁求外傳。故《祭義》云：「祭不欲數，數則煩，煩則不敬。」
考據經史無日祭，惟漢七廟議，京師自高祖下至宣帝，與太上皇悼皇考各自於陵旁立廟，又園中各有寢便殿，日祭於寢，月祭於廟，時祭於便殿。至元帝時，貢禹以為太煩，奏請罷郡國廟。丞相韋元成等議，七廟之外，寢園皆無複修，奏可。議者亦以不欲祭數，數則黷，宜複古禮，四時祭於廟。丞相匡衡亦奏七廟迭毀之義，帝從之，又數改。劉歆以為禮去事有殺，引《春秋外傳》云：「日祭月祀，時享歲貢。祖禰則日祭，高曾則月祀，二祧則時享，壇墠則歲貢。」至後漢陵寢致祭，無明文以言。魏氏三祖及晉，皆不祭於墓，故《晉書》云：「魏文帝黃初元年，自作終制，立壽陵，無封樹，無寢殿。夫葬者藏也，欲人之不明見，禮不墓祭，欲存亡不黷也，明帝尊奉之。晉宣帝預於首陽山為土藏，不墳不樹，斂以時服，不設明器。景、文皆奉成命，無所加焉。景帝後依宣帝故事。」自魏三祖以下，不於陵寢致祭，並附於古禮。至於江左，亦不崇園寢，及宋、齊、梁、陳，其祭並無聞。今參詳，以為三《禮》者，不刊之書，懸諸日月。外傳所記，不與經合，不合依憑。國家率由舊章，討論典禮，謨事作範，垂裕將來。擇善而行，依經為允，其諸陵日祭，請準禮停。
陛下今若曲受主言，而縱奴掠良人，何以理天下？臣知放則免罪於私門，劾則得罪於公主，終不忍全身遠害，屈法偷生，惟陛下垂照察。
泚，中宗朝官長安尉，張仁願在朔方奏判軍事。開元十三年，由兵部侍郎出守宋州。
禮經之設，實和天地，凡在有司，理資虔恪。況大射斯禦，大侯既張，誦貍首以成章，歌騶虞而應節。匪文匪武，載光於禮容；爰豫爰謀，式備於彝典。崇折俎之儀，助發生之氣，豈得召弓之言，致闕公宮；彼茁之規，猶兮相圃？位已乖於司射，法須加於秩宗，請寘鷞鳩之科，以懲樹皮之失。
岐州刺史馬回奏開渠與人相假貸，歲課不時入。執事以為勞無成，將議裁貶。
蒲密之化，鄭白之饒，溝洫可以立人，秦漢斯焉定霸。《豳風》載陳於王業，瓠口深著於謠。故典農中郎明濟河於興廢，搜粟都尉定邦國於錙銖，眷彼循良，義存俯企。馬回中和踐化，右翊班條，以為鄴下墱流，功成於舄鹵；南陽疏畝，富埒於京坻，雖開鑿方勤，而清閒每就，假多慚於邵父，終有協於倪公。儻秋蟀春鶊，人樂疲於力役；杏花菖葉，農靡闕於耕桑。輸稅若或先時，菽粟何妨殷積？詳刑議獄，詎曰攸宜？
