子元本名知幾，以避元宗嫌名改。舉進士，長安中擢拜鳳閣舍人。景龍初封居巢縣子，景雲中遷太子左庶子兼崇文館學士，加銀青光祿大夫。開元初遷左散騎常侍，坐子貺累貶安州別駕。卒年六十一，贈工部尚書，諡曰文。
賦形天地，受氣陰陽，生樂死哀，進榮退辱，此人倫之大分也。然曆觀自古，以迄於今，其有才位見稱，功名取貴，非命者眾，克全者寡。大則覆宗絕祀，堙沒無遺；小則係獄下室，僅而獲免；速者敗不旋踵，寬者憂在子孫。至若保令名以沒齒，傳貽厥於後允，求之曆代，得十一於千百。某嚐跡其行事，略而論之。
至如望夷篡奪，鴻溝戰爭，包燕藎之異誌，踐恭顯之邪跡，或幹紀亂常，或窺窬僥幸，此而獲罪，固其宜也。爭二城而相殺，期五鼎以就烹，獻魚炙以交鈹，舞雞鳴而伏锧，或幸災樂禍，或甘死徇生，求而得之，又何怨也！降茲以外，有異於是，莫不重七尺於泰山，吝一毛於尺璧。徒惡其死，而不知救死之有方；但惜其生，而未識衛生之有術。何者？地居流俗之境，身當名利之路，皆物之相物，我之自我。當仁不讓，思倍萬以孤標；唯利是視，願半千而秀出。行高於人，眾必非之；官大於國，主必惡之。而名譽娛其耳，光榮炫其目，口甘腴豢，嗤鉤吻之腐腸；身安楝宇，誡垂堂之折足。自謂長無六疾，永固百齡，巋然可與金石齊堅、鬆喬比壽者矣。殊不知關、張以傲誕為將，桑、霍以滿盈居職，晁錯削國以獻忠，伯宗匡朝而好直，處父則純剛立性，張溫則太明為識：見之者為之寒心，聞之者為之變色，亦猶臥於積薪之上，而不知火之將然；巢於折苕之末，而不悟風之已至。既而惡稔釁盈，道窮數極，黃沙在縶，懷上蔡而無追。白刃臨頸，揮廣陵而長歎，猶以為禍出不虞，災非素漸，以茲自卜，奚其謬歟！假有舉一反三，粗分菽麥，知豐屋之不誡，悟覆車之足尤，而皆宴安鴆毒，遲疑猶豫，交戰未勝，而禍機先發，不杜之於欲萌，方悔之於既兆，用使茂先將戮，顧諍子而多慚；安仁已收，負慈親而永訣。嗚呼！自古所以多殺身亡族者，職由於此也。
因斯而言，則知禍福無門，惟人自召，自貽伊戚，匪降於天，而謂之不幸，未之聞也。昔夫子有云：「仁遠乎哉？我欲仁，她鮮至矣。」竊以仁為百行之首，大聖其猶病諸：「然必以中才之人，企勉而行，猶或可及。況其慎者，藎不過慎言語，節飲食，知止足，避嫌疑，若斯而已矣；非有朝聞夕死，去食存信之難也。違之則為凶人，蹈之則成吉士，其為宏益多矣。而世人能修身厲已，自求多福，方更越禮過度，坐致覆亡。此宣尼所以譏飽莊子之智不如葵，而孫叔敖譬以螳螂伺蟬，不知黃雀在後。
餘早遊墳素，晚仕流俗，觀古今之人物極矣，見吉凶之成敗眾矣。夫貴不如賤，動不如靜，嚐聞其語，而未信其事；及身更之，方覺斯言之徵矣。加以守愚養拙，怯進勇退，每思才輕任重之誡，智小謀大之憂，觀止足於居常，絕覬覦於不次。是以度身而衣，量腹而食，進受代耕之祿，退居負郭之田，庶幾全父母之髮膚，保先人之邱墓，一生之願，於是足矣，但才非上智，習以性成，猶恐睹芳餌而貪生，處鮑肆而神化。苟或靜退之心日弛，則馳競之欲日增，顛沛以之，嗟何及矣？常思列銘幾杖，取配韋弦，刻心骨而不忘，傳諷誦而無斁。藎語曰：「明鏡可以覽形，往古可以知今。」是用尋往哲之遺事，驗古人之得失，寄彼形言，存諸炯誡，列之座右，題其賦云：
吾嚐終日不食，三省吾身，覺昨非而今是，庶舍舊而謀新。原夫天地之大德曰生，聖人之大寶曰位。生也者，賢愚定其美惡；位也者，朝市總其名利。七情由其不等，百行以之鹹異，儻無心以自謀，良局途其必躓。何者？得不思失，雄獨忘雌，耽人爵以健羨，窮代路之險巇。是則平衡而登九折，直轡而踐三危，幹戈生於肘腋，胡越起於藩籬。假使履獸尾而不咥，探龍頷以獲奇。省僥幸以適願，非仁者之所為也。
借如幽室鑿坯，窮居負郭，二頃樵采，一廛耕獲，困沈名於抱關，誌充詘於懸箔。俄拔跡於羊豕，倏摶飛於燕雀，金紫照其陸離，銀黃煥其沃若。彼滿盈之難守，伊榮茂之易落，朝結駟而乘軒，暮齒劍而膏鑊。方思上蔡之犬，追念華亭之鶴，奚一身而足怪，迺九族其惟索。爾其寂寞無事，殷憂不平，恥當年而功不立，疾沒世而名不成。懷書訪道，學古言兵，擅雲閒之美譽，馳日下之休聲。夫鐸穴由於足響，膏爍起於多明：趙國從而蘇裂，齊城下而酈烹，吹律誅於西漢，獻寶刖於南荊，逐懷沙於楚塞，囚說難於秦庭，李仕登朝而就戮，嵇道超代而逢刑：苟才智之為患，雖語默而同傾。若迺猛將出師，謀臣獻策，鱗翼攀附，風雲感激，開黃閣與朱門，樹高幡及長戟。恃龍蛇之舊恩，望鳥兔之盡獲，思擅寵於邦家，誓傳名於竹帛。蜀既平而艾檻，吳已霸而胥溺，黜淮陰以斃韓，遷杜郵而死白：彼功成而不退。俄寵謝而招隙，何追憶於布衣，翻興思於下澤，各入門而自媚，徒吊閭其何益？亦有爵非才舉，榮因寵遷，吮癰求愛，砥痔逢憐，朝承恩而袖斷，夜托夢而衣穿。嗤弦直之死道，喜邪徑之敗田，氣噓霜而吸露，力轉日而回天。自謂方江湖而共永，比嵩岱而齊堅，一朝失據，萬古淒然！至於申侯逼迫而辭楚，盧綰披猖以去燕，彼丁傅之崇貴，將梅茹之威權，疇一姓其或在，覆五宗而不全。
次有跡鄙衡門，情娛俠窟，出入田、竇，往來平、勃，歌無魚以自媒，獻文蛇而請謁。疑臥薪之可久，謂巢葦之恒安，烈火照其潛燎，衝風炊其上摶，曹門傾而夭鄧，賈室壞而夷潘，班坐刑於黨竇，殷取戮於臣桓，顧噬臍而不及，知觸藩之為難。夫化赤漸乎鄰丹，為黔資於邇墨，生於麻者既革其操，染於藍者亦變其色。交非鮑叔，遊異田蘇，忘臭肆之不惡，持甘醴以為娛。餘推誠而狎耳，蕭結契而連朱，始刎頸以交約，終反噬而相屠。王綢繆於魏諷，石嫌疑於州籲，孫秀與趙倫齊貫，石顯將牢梁並驅：汙無禮以自及，蹈不義而同誅。別有直若史魚，正如伯厚，飾智驚物，露才不偶，持瑾瑜而指瑕，鑒冰鏡而求垢，彼獨潔之為雅，固群醉之所醜，況迺誹謗朝廷，擯斥朋友，方搢紳以豚犢，延冠藎以雞狗。符結怨於晉台。公縗言於蜀後，禰悲號於座上，庾嘲謔於行後：揆榮辱之在身，猶樞機之發口，儻一言其靡慎，奚四大之能守？然則禮無微而不警，怨無小而不讎，察關、張之同敗，審韋弦之所由，豈直君子不可罔，而小人獨可仇。
倜儻英跱，昂藏遠邁。睹廝隸其如萍，觀輿台其若芥。本無猜於螻蟻，寧有忌於蜂蠆？安知鵝炙輟授，七尺由其喪亡；羊羹匪均，三軍以之覆敗。苟有怨其必複，諒無所而不誡，於是考茲出處，稽彼行藏，鹹知進而不知退，知存而不知亡，惑多言之必敗，迷暴貴之不祥。彼有足而衛，行立身而靡防，猶乘車之去軌，若涉海之無航，既百慮而一致，故異術而同喪。唯夫明達高人，賢良智士，知滿損而謙益，驗弱生而強死。無為福先，無為禍始，節其飲食，謹其容止，聚而能散，為而不恃，潔其心而穢其跡。濁其表而易其裹。範闇室而整冠，循覆車而易軌，以道德為介胄，忠貞為劍履，愛髮膚而不傷，保家室以不恥。若迺詢木雁於國吏，訪光塵於柱史，萬石守慎以全榮，二疏既滿而辭仕，袁不及於僧愛，柳忘情於慍喜。漢先主之立誡，莫尚中庸；衛大夫之所羞，獨為君子。餘雖不佞，嚐從事於斯矣。
重曰：夫含靈稟質，異品殊倫，生何如而弗貴？命何如而弗珍？雁含枚以避繳，狐聽冰而涉津，葵傾心以衛足，櫟不材而謝斤。彼草樹之無識，惟禽獸之不仁，猶稱能以遠害，尚假智以全真。矧百行之君子，迺三才之令人，何自輕於養性？何自忽於周身？儻狂歌之可采，伊輿誦之可詢，敢刊銘以勒座，遂援翰而書紳。
趙魏君子，跡著明文，有韋弦之淑慎，在躁靜以區分。于以誡德在我，于以表正事君，稟剛以宣其志，守柔以播其勳。一作「薰」。動靜有恒，得樞機於要道；佩服無斁，合規矩於典墳。昔董安于事趙簡子，虛心固節，收目反視，由一國之具瞻，在四德之為美。誡孜孜於不怠，諒勤勤於所履，觀其弦之勁姿，可以勵其攸止。式摽其道，於焉克已，所謂惕禍以垂休，故以善終而令始。且其天道何常？順之無悔，察是非之倚伏，節行藏於進退，守而取則，在剛柔以為箴；動必可觀，比玉劍之為佩。鄴令乃曰躁用，乖於正性，故安卑以從時；靜既恭於五德，故不暴以為師。命韋帶之閒緩，體君子之舒遲，惟器可象，惟賢則之。佩蘭則殊於楚客，象環有慕於宣尼，信建物之表意，實善人之所資。故知欲不可縱，儉以足用；德或可移，中以成規：識君子之容止，見淑人之表儀。周旋之中，寧假於宮徵；內外相制，亦合乎塤篪。大哉景行！剛柔異性，緩之於韋用和，急之於弦表正，既守道而恒佩，因履端而不競。懿夫！式彰茂德，分章一作「意」。表情，禮節既備，敬慎孔明。參衣冠而搌一作「振」。序，列簪紱以齊榮，猗二子之垂誡，與千古之揚名。
君子嚴其墻仞，戒以心胷，知躭味之易入，俾回邪而不容。其慎德也，白圭是聞其三復；其好賢也，緇衣必薦其九重。自然契巳坦蕩，清心肅雍，翫喪志而何有？欲敗度兮何從？昔如王者三朝，遠人重譯，執贄山委，獻琛雲積。豈不知納寶庫為子孫之藏映玉墀嘉戎夷之績？蓋以難得之貨有損，不貪之寶無斁。獲狼而荒服不臻，却馬而漢皇受益，嗤虞公受一作「愛」。玉之敗，美晉帝焚裘之迹。匪騁欲而適願，將去奢而無怨。滿堂足戒，黃金寧慎其四知；連城不求，白璧何勞於三獻？所愛者禮，所懷者仁，君由之而乂國，士用之以防身。衣服有常，非敢翫於千襲；飲食不瀆，一作「溽」。禮記︰「其飲食不溽。」寧專美於八珍？其受一作「愛」。才也，必擇能而得儁；其慕友也，譜資忠而履信。將辭直而不違，知言甘而有吝。是窒其欲，無忽於微：五色足躭，審之則朱紫不奪；八音可樂，慢之則鄭雅同歸。思禁邪而制放，慮今是而昨非。上則宣風，下同一作「如」。偃草，將還淳而復朴，在躭德而味道。蒐田失度，則念虞人之箴；慈儉或虧，必思老氏之寶。至矣哉！好之者儒，以多聞為潤屋。立義為分社，孝既慕於參乎！學願從於回也。孜孜屑屑，束修問寡，如此，人所以銘座而弗忘，書紳而不捨。
臣聞小不忍。亂大謀。小仁者。大仁之賊。竊以赦之為用。復何益于國哉？若乃皇業權輿。天地初闢。嗣君即位。黎元更始。則時藉非常之慶。申以再造之恩，必求之政術，猶為未允。況乃時非變革，代屬清平，而輒降彼謬恩，原茲罪罰者乎？是以歷觀敻古，兩漢舊事，匡衡儒學之俊才，吳漢弼諧之良輔，至於讜言規主，惟願勿赦。劉先主亦嘗謂諸葛亮曰，我周旋陳元方、鄭康成閒，每見啟告理亂之道備矣，曾不語赦也。若劉景升季玉父子，歲歲赦宥，何益於理。及後主嗣業，蜀赦漸多。故孟光於眾中責費禕曰，夫赦者，偏枯之物，非明世所宜有也。今主上仁賢，百寮稱職，有何旦夕之急，而數惠奸宄之徒，上違天時，下違人理，豈具瞻之美，所望於明德哉。自是蜀政凌遲，浸以彫弊。自皇家受命，赦宥之澤，可謂多矣。近則一年再降，遠則每歲無遺。至若違法悖禮之徒，無賴不仁之輩，編戶則敓攘為業，當官則贓賄是求，莫不公然故犯，了無疑憚。設使身嬰桎梏，跡窘狴牢，而元日之朝，指期天澤，重陽之節，佇降皇恩，如其忖度，咸果釋免。且下愚不移，習性難改，雖頻煩肆眚，每放自新，而見利忘義，終焉不易。用使俗多頑悖，時罕廉隅，為善者不沐恩光，作惡者獨承僥倖。若乃方正直言之士，守善嫉惡之夫，每欲覽轡埋輪，效鷹鸇而報國；褰帷露冕，去蝥賊以安人。而遇赦無以效其功，閱恩無所施其巧。古語云：小人之幸，君子不幸，其斯之謂也。伏望遠覽匡、吳、陳、鄭之說，近尋劉、葛、費、孟之談，而今而後，頗節於赦。
昔有唐御歷，列職命官，國多刓印之譏，人有積薪之歎。自陛下臨朝，頓革此風，然矯枉過正，亦為甚矣。至如六品以下職事清官，遂乃方之土芥，比之沙礫。其有行無聞於十室，即廁朝流；識不反于三隅，俄登仕伍。斯固比肩咸是，舉目皆然。罕聞翹楚之歌，唯見伐檀之刺。今尸祿謬官，其流非一。若遂不加沙汰，臣恐有累皇風。
臣聞漢宣帝云，與我共治天下，其良二千石乎！二千石者，今之刺史也。移風易俗，其寄不輕；求瘼字民，僉屬斯在。然則歷觀兩漢已降，迄乎魏晉之年，方伯岳牧，臨州按郡，或十年不易，或一紀仍留，莫不盡其化民之方，責以治人之術。既而日就月將，風加草靡，故能化行千里，恩漸百城。今之牧伯，有異於是。倏來忽往，蓬轉萍流。近則累月仍遷，遠則踰年必徙，將廳事為逆旅，以下車為傳舍。或云來歲入朝，必應改職；或道今茲會計，必是移藩。既懷苟且之謀，何假循良之績。用使百城千邑，無聞廉、杜之歌；萬國九州，罕見趙、張之政。臣望自今已後，刺史非三歲已上，不可遷官。仍以明察功過，精甄賞罰，冀宏共治之風，以贊垂衣之化。
臣聞君不虛授，臣無虛受，授受無失，是曰能官。又曰：妄受不為忠，妄施不為惠。皆聖賢之通論也。惟漢世有賜爵一級，恩澤封侯，此乃曠古殊恩，千載一遇；非是頻煩渥澤，每歲常行者也。今皇家始自文明，迄於證聖，其間不過十餘年耳，海內具寮，九品以上，每歲逢赦，必賜階勳，無功獲賞，徼倖實深。其釐務當官，尸素尤眾，每論說官途，規求仕進，不希考第取達，唯擬遭遇便遷。或言少一品未脫碧衣，待一階方被朱服。遂乃早求笏帶，先辦衫袍。今日御則天門，必是加勳一轉；明日饗宣陽觀，多應賜給一班。既而如願果諧，依期必獲，得之者自謂己力，受之者不以為慚。至於朝野宴聚，公私集會，緋服眾於青袍，象板多於木笏。望自今後，稍節私恩，使士林載清，人倫有敘。
伏以古者，爰自大夫以上皆乘車，而以馬為騑服。魏晉以隆，迄於隋代，朝士又駕牛車。曆代經史，具有其事，不可一二而言也。至如李廣北征，解鞍憩息；馬援南伐，據鞍顧眄：斯則鞍馬之設，行於軍旅，戎服所乘，貴於便習者也。按江左官至尚書郎，而輒輕乘馬，則為禦史所彈；又顏延之罷官後，好騎馬出入閭裏，當代稱其放誕：此則專車憑軾，可擐朝衣，單馬禦鞍，宜從褻服，求之近古，灼然之明驗也。自皇家撫運，沿革隨時，至如陵廟巡謁，王公冊命，則盛服冠履，乘彼路車，其士庶有衣冠親迎者，亦時以服箱充馭；在於他事，無複乘車，貴賤所行，通用鞍馬而已。臣伏見比者鸞輿出幸，法駕首途，左右侍臣，皆以朝服乘馬。夫冠履而出，止可配車而行，今乘車既停，而冠履不易可謂唯知其一，而未知其二也。何者？褒衣博帶，革履高冠，本非馬上所施，自是車中之服。必也韈而升鐙，跣以乘鞍，非惟不師古道，亦自取驚今俗，求諸折中，進退無準。且長裾廣袖，翼如襜如；鳴佩紆組，鏘鏘奕奕，馳驟於風塵之內，出入於旌棨之閒。儻馬有驚逸，人從顛墜，遂使屬車之右，遺履不收，清道之傍，絓驂相續，固以受嗤行路，有損威儀。
今議者皆云：秘閣有《梁武帝南郊圖》，多有衣冠乘馬者，此則近代故事，不得謂無其文。臣案此圖，是後人所為，非當時所撰。且觀民閒有古今圖畫者多矣，如張僧繇畫群公祖二疏，而兵士有著芒屩者；閻立本畫昭君入匈奴，而婦人有著帷帽者。夫芒屩出於水鄉，非京華所有；帷帽創於隋代，非漢宮所作：議者豈可徵此二畫，以為故實者乎？由斯而言，則梁氏南郊之圖，義同於此。又傳稱政宜因俗，禮貴緣情。殷輅周冕，規模不一；秦冠漢佩，用舍無恒。況我國家道軼百王，功高萬古，事有不便，理資變通，其乘馬衣冠，竊謂宜從省廢。臣懷此異議，其來自久。日不暇給，未及搉揚。今屬殿下親從齒胄，將臨國學，凡有衣冠乘馬，皆憚此行，所以輒進狂言，用申鄙見。
議曰：今文《孝經》是漢河間王所得顏芝本，至劉向以此本參校古文，省除繁惑，定為此一十八章。其注相承雲是鄭元所注，而《鄭誌》及目錄等不載其故，往賢共疑焉。惟荀昶、範煜以為鄭注，故昶集解《孝經》，具載此注，而其序以鄭為主，是先達博選，以此注為優。且其注縱非鄭氏所作，而義旨敷暢，將為得所，其數處小有非穩，實亦未爽經傳。其古文二十二章，元出孔壁，先是安國作傳，緣遭巫蠱，代未之行，荀昶集注之時，尚有孔傅，中朝遂亡其本。近儒欲崇古學，妄作此傳，假稱孔氏，輒穿鑿改更，又為作《閨門》一章。劉炫詭隨，妄稱其善。且閨門之義，近俗之語，非宣尼之正說。按其文云：「閨門之內，具禮矣乎！嚴兄妻子臣妾，繇百姓徒役也。」是比妻子於徒役，文句凡鄙，不合經典。又分《庶人》章，從故自天子以下，別為一章，仍加子曰二字。然故者連上之詞，即為首章，不合言故。是古文既亡，後人妄開此等數章，以應二十二章之數，非但經文不真，抑亦傳習淺偽。至注用天之時因地之利，其略曰：「脫衣就功，暴其肌體，朝暮從事，露發塗足，少而習之，其心安焉。」此語雖旁出諸子，而引之為注，何言之鄙俚乎！與鄭氏之所雲，分別五土，視其高下，高田宜黍稷，下田宜稻麥，優劣懸殊，會何等級。今議者欲取近儒詭說，殘經缺傳，而廢鄭注，理實未可。望請準式《孝經》，鄭注與孔傳依舊俱行。又注老子《道德經》者，實謂元言，注家多罕窮厥旨。河上公蓋憑虛立號，漢史實無其人，然其注以養神為宗，以無為為體，其詞近，其理宏，小足以修身潔誠，大足以寧人安國。且河上公雖曰注書，即文立教，皆體指明近，用斯可謂知言矣。王輔嗣雅善元談，頗深道要，窮神用乎橐籥，守靜默於元牝，其理暢，其旨微，在於元學，頗是所長。至若近人立教，修身宏道，則河上為得。今請望王、河二注，令學者俱行。又按劉向《七略》，有子夏《易傳》，但此書不行久矣，所存者多失真本。又荀勖《中經簿》云：「子夏《傳》四卷，或雲丁寬所作。」是先達疑非子夏矣。又《隋書·經籍誌》云：「子夏《傳》殘缺，時六卷，今二卷。」知其書錯謬多矣。又王儉《七誌》引劉向《七略》云：「《易傳》子夏、韓氏嬰也。」今題不稱韓氏，而載薛虞《記》，又今秘閣有子夏《傳》、薛虞《記》，其質粗略，旨趣非遠，無益後學，不可將帖正經。謹議。
臣才雖下劣，而學實優長。竊自不遜，以為近古已來，未之有也。當以鄭氏《孝經》、河上公《老子》二書，訛舛不足流行。孔、王兩家，實堪師授。每懷此意，其願莫從。伏見去月十日，勅令所司詳定四書得失，具狀聞奏。臣草議請行孔、王二書，牒禮部訖。但今庸儒淺識，聞見不周，可與共成，難與慮始。蓋孔父有言曰：「行夏之時，乘殷之輅，服周之冕。」此則今古循環，愚智往復，豈前者必是，而後者獨非乎？是以《老》篇、《莊子》，興於晉代；《公羊》、《穀梁》，寢於魏日。《春秋左氏》，因元凱而方著；《尚書孔傳》，至光伯而始行：斯皆尚好不同，晚乃覺悟，承習既久，近輒弛張。伏惟開元皇帝陛下，嘗以九重餘隙，窮覽文藝，百氏詳觀，游心經典，爰降綸綍，俯逮芻蕘。臣輒以愚識，上符睿旨，伏望明恩，曲垂炤察。如將為允，請即班行，不可使隨流腐儒，參論其義。
仆幼聞詩禮，長涉藝文，至於史氏之言，尤所躭悅。尋夫左史右史，是曰《春秋》、《尚書》；素王素臣，斯稱微婉誌晦；兩京三國，班、謝、陳、習闡其謩；六朝江左，王、陸、幹、孫紀其曆。劉、石僭號，方策委於和、張；宋、齊膺錄，惇史歸於蕭、沈。亦有汲塚古篆，禹穴殘編，孟堅所亡，葛洪傳其《雜記》；休濰窅缺，謝綽裁其拾遺。凡此諸家，其流藎廣，莫不賾彼泉藪，尋其枝葉，原始要終，備知之矣。若迺劉峻作傳，自述長於論才；範氏為書，盛言務其讚體：斯又當仁不讓，庶幾前哲者焉。
然自策名士伍，待罪朝列，三為史臣，再入東觀，終不能勒成國典，貽彼後來者何哉？靜言思之，其不可有五故也。何者？古之國史，皆出自一家，如魯、漢之邱明、子長，晉、齊之董狐、南史：鹹能立言不朽，藏之名山，未聞藉以眾功，方雲絕筆。惟後漢東觀，大集群儒，著述無主，條章靡立，由是伯度譏其不實，公理以為可焚。張、蔡二子，糾之於當代；傳、範兩家，嗤之於後葉。今者史司取士，有倍東京，人自以為荀、袁，家自稱為政、駿，每欲書一事，載一言，皆閣筆相視，含毫不斷，故首白可期，而汗青無日。其不可一也。前漢郡國計書，先上太史，副上丞相；後漢公卿所撰，始集公府，迺上蘭台：由是史官所修，載書為博。爰自近古，此道不行，史臣編錄，唯自詢采。而左右二史，闕注起居；衣冠百家，通行狀。求風俗於州郡，視聽不該；訪沿革於台閣，簿籍難見。雖使尼父再出，猶且成其管窺，況仆限以中才，安能遂其博物？其不可二也。昔董狐之書法也，以示於朝；南史之書弑也，執簡以往。而近代史局，皆通籍禁門，幽居九重，欲人不見，尋其義者，藎由杜彼顏麵，防諸請謁故也。然今館中作者，多士如林，皆願長喙，無聞<齒責>舌。儻有五始初成，一字加貶，言未絕口，而朝野具知；筆未棲毫，而縉紳鹹誦。夫孫盛實錄，取嫉權門；王韶直書，見讎貴族：人之情也，能無畏乎？其不可三也。古者刊定一史，纂成一家，體統各殊，指歸鹹別。夫《尚書》之教也，以疏通知遠為主；《春秋》之義也，以懲惡勸善為先；《史記》則退處士而進奸雄，《漢書》則抑忠臣而飾主闕：斯並曩賢得失之列，良史是非之準，作者言之詳矣。頃史官注記，多取稟監修：楊令公則雲必須直詞，宗尚書則雲宜多隱惡。十羊九牧，其命難行；一國三公，適從安在？其不可四也。竊以史置監修，雖古無式，尋其名號，可得而言。夫言監者，藎總領之義耳。如創紀編年，則年有斷限；草傳敘事，則事有豐約；或可略而不略，或應書而不書；此刊削之務也。屬詞比事，勞逸宜均；揮鉛奮槧，勤惰須等；某帙某篇，付之此職，某紀某傳，歸之彼官：此銓配之理也。斯並宜明立科條，審定區域，儻人思自勉，則書可立成。今監之者既不指授。修之者又無遵奉，用使爭學苟且，務相推避，坐變炎涼，徒延歲月。其不可五也。凡此不可，其流實多，一言以蔽，三隅自反，而時談物議，烏得笑仆編次無聞者哉！
比者伏見明公，每汲汲於勸誘，勤勤於課責：或雲墳籍事重，努力用心；或雲歲序已淹，何時輟手？竊以綱維不正，而督課徒勤，雖威以刺骨之刑，勖以懸金之賞，終不可得也。語曰：「陳力就列，不能則止。」仆所以比者布心知己，曆抵群公，屢辭載筆之官，願罷記言之職者，正為此耳！抑又有所未諭，聊複一二言之。比奉高命，令隸名修史，而其職非一，如張尚書、崔岑二吏部、鄭太常等，既迫以吏道，不可拘之史任，以仆曹務多閑，勒令專知下筆。夫以惟寂惟寞，迺使記事記言，苟如其例，則柳常侍、劉秘監、徐禮部等，並門可張羅，府無堆案，何事置之度外，而使各無羈束乎？必謂諸賢載削，非其所長，以仆槍槍鉸鉸，故推為首最，就如斯理，亦有其說。何者？仆少小從仕，早躡通班，當皇上初臨萬邦，未親庶務，而以守茲今直，不附奸回，遂使官若土牛，棄同芻狗。逮鑾輿西幸，百寮畢從，自惟官曹務簡，求以留後居台，常謂朝廷不知，國家於我已矣。豈謂一旦，忽承恩旨，州司臨門，使者結轍。既而驅駟馬，入函關，排千門，謁天子，引賈生於宣室，雖歎其才；召季布於河東，反增其愧。明公既位居端揆，望重台衡，飛沈屬其顧眄，榮辱由其俯仰，曾不上祈宸極，申之以寵光；僉議搢紳，縻我以好爵。其相見也，直雲史筆闕書，為日已久，石渠掃第，思子為勞。今之仰追，唯此而已。
抑明公足下獨不聞劉炫蜀王之說乎？昔劉炫仕隋，為蜀王侍讀，尚書牛宏嚐問之曰：「君王遇子，其禮如何？」曰：「相期高於周、孔，見待下於奴仆。」 宏不悟其言，請聞其義。炫曰：「吾王每有所疑，必先見訪是相期高於周、孔。酒食左右皆饜，而我餘瀝不霑，是見待下於奴仆也。」仆亦竊不自揆，輒敢方於鄙宗。何者？求史才則千里降追。語宦途則十年不進，意者得非相期高於班、馬，見待下於兵卒乎？又人之品藻，貴識其性，明公視仆於名利何如哉？當其坐嘯洛城，非隱非吏，惟以守愚自得。寧以充詘攖心？但今者僶勉從事，攣拘就役，朝廷厚用其才，竟不薄加其禮，求諸隗始，其義安施？儻使士有澹雅若嚴君平，清廉如段幹木，與仆易地而處，亦將彈鋏告勞，積薪為恨，況仆未能免俗，能不蒂芥於心者乎？當今朝號得人，國稱多士，蓬山之下，良直差肩；芸閣之中，英奇接武。仆既功兮刻鵠，筆未絕麟，徒殫太官之膳，虛索長安之米。乞以本職，還其舊居，多謝簡書，請避賢路，惟明公足下哀而許之。
長安三年七月，鄭惟忠嘗問子玄曰：自古已來，文士多而史才少，何也？對曰：史才須有三長，世無其人，故史才少也。三長：謂才也，學也，識也。夫有學而無才，亦猶有良田百頃，黃金滿籯，而使愚者營生，終不能致於貨殖者矣。如有才而無學，亦猶思兼匠石，巧若公輸，而家無楩柟斧斤，終不果成其宮室者矣。猶須好是正直，善惡必書，使驕主賊臣，所以知懼，此則為虎傅翼，善無可加，所向無敵者矣。脫苟非其才，不可叨居史任。自敻古已來，能應斯目者，罕見其人。
長安二年，餘以著作佐郎兼修國史，尋遷左史，於門下撰起居注。會轉中書舍人，暫停史任，俄兼領其職。今上即位，除著作郎太子中允率更令，其修史皆如故。又屬大駕還京，以留後在都，無幾，驛徵入京，專知史事，仍遷秘書少監。自惟曆事二主，從官兩京，遍居司籍之曹，久處載言之職。昔馬融三入東觀，漢代稱榮；張華再典史官，晉朝稱美。嗟予小子，兼而有之，是用職思其憂，不遑啟處。嚐以載削餘暇，商搉史篇，下筆不休，遂盈筐篋，於是區分類聚，編而次之。昔漢世諸儒，集論經傳，定之於白虎閣，因名曰《白虎通》。予既在史館，而成此書，故便以《史通》為目。且漢求司馬遷後封為史通子，是知史之稱通，其來自久。博采眾議，爰定茲名，凡為廿卷，列之如左，合若干言。於時歲次庚戌景龍四年仲春之月也。
予幼奉庭訓，早遊文學，年在紈綺，便受《古文尚書》。每苦其辭艱瑣。難為諷讀，雖屢逢捶撻，而其業不成。嚐聞家君為諸兄講《春秋左氏傳》，每廢《書》而聽，逮講畢，即為諸兄說之。因竊歎曰：「若使書皆如此，吾不複怠矣！」先君奇其意，於是始授以《左氏》，期年而講誦都畢，於時年甫十有二矣。所講雖未能深解，而大義略舉。父兄欲令博觀義疏，精此一經，辭以獲麟已後，未見其事，乞且觀餘部，以廣異聞。次又讀《史》、《漢》、《三國誌》，既欲知古今沿革，曆數相承於是觸類而觀，不假師訓。自漢中興以降，迄乎皇家實錄，年十有七，而窺覽略周。其所讀書，多因假賃，雖部帙殘缺，篇第有遺，至於敘事之紀綱，立言之梗概，亦粗知之矣。但於時將求仕進，兼習揣摩，至於專心諸史，我則未暇。洎年登弱冠，射策登朝，於是思有餘閑，獲遂本願。旅遊京洛，頗積歲年，公私借書，恣情披閱。至如一代之史，分為數家，其閒雜記小書，又競為異說，莫不鑽研穿鑿，盡其利害。加以自小觀書，喜談名理，其所悟者，皆得諸衿腑，非由染習，故始在總角，讀班、謝兩《漢》，便怪《前書》不應有《古今人表》，《後書》宜為更始立紀。當時聞者，共責以童子何知，而敢輕議前哲，於是郝然自失，無辭以對。其後見張衡、範昱集，果以二史為非，其有暗合於古人者，藎不可勝紀，始知流俗之士，難與之言，凡有異同，蓄諸方寸。及年已過立，言悟日多，常恨時無同好，可與言者。維東海徐堅，晚與之遇，相得甚歡，雖古者伯牙之識鍾期，管仲之知鮑叔，不是過也。複有永城朱敬則、沛國劉允濟、吳興薛謙光、河南元行衝、陳留吳兢、壽春裴懷古，亦以言議見許，道術相知，所有揚搉，得盡懷抱。每雲德不孤，必有鄰，四海之內，知我者不過數子而已矣！
昔仲尼以睿聖明哲，天縱多能，睹史籍之繁文，懼覽之者不一，刪《詩》為三百篇，約史記以修《春秋》，讚《易》道以黜八索，述《職方》以除九邱，討論墳典，斷自唐、虞，以迄於周，其文不刊，為後王法。自茲厥後，史籍逾多，苟非命世大才，孰能刊正其失？嗟予小子，敢當此任？其於史傳也，嚐欲自班、馬以降，迄於姚、李、令狐、顏、孔諸書，莫不因其舊義，普加釐革。但以無夫子之名，而輒行夫子之事，將恐致驚愚俗，取咎時人，徒有其勞，而莫之見賞，所以每握管，歎息遲回者久之。非欲之而不能，實能之而不敢也！既朝廷有知意者，遂以載筆見推，由是三為史臣，再入東觀。每惟皇家受命，多曆年所，史官所編，粗為紀錄，至於紀傳及誌，則皆未有其書。長安中年，會奉詔預修《唐史》；及今上即位，又敕撰《則天大聖皇後實錄》。凡所著述，常欲行其舊議，而當時同作諸士，及監修貴臣，每與其鑿枘相違，齟齬難入。故其所載削，皆與俗浮沈，雖自謂依違苟從，然猶大為史官所嫉。嗟乎！雖任當其職，而吾道不行，見用於時，而美誌不遂，鬱怏孤憤，無以寄懷。必寢而不言，嘿而無述，又恐沒世之後，誰知予者？故退而私撰《史通》，以見其誌。
昔漢世劉安著書，號曰《淮南子》。其書牢籠天地，博及古今，上自太公，下至商鞅，其錯綜經緯，自謂兼於數家，無遺力矣。然自《淮南》以後，作者無絕，必商搉而言，則其流又眾。藎仲尼既沒，微言不行，史公著書，是非多謬，由是百家諸子，詭說異辭，務為小辨，破彼大道，故揚雄《法言》生焉。儒者之書，博而寡要，得其糟粕，失其菁華，而流俗鄙夫，貴遠賤近，傳茲牴牾，自相欺惑，故王充《論衡》生焉。民者冥也，冥然罔覺，率彼愚蒙，牆麵而視，或訛音鄙句，莫究本源，或守株膠柱，動多拘忌，故應邵《風俗通》生焉。五常異稟，百行殊軌，能有兼偏，知有長短，苟隨才而任使，則片善不遺，必求備而後用，則舉世莫可，故劉邵《人物誌》生焉。夫開國承家，立身立事，一文一武，或出或處，雖賢愚壤隔，善惡區分，苟時無品藻，則理難銓綜，故陸景《典語》生焉。詞人屬文，其體非一，譬甘辛殊葉，丹素異彩，後來祖述，識昧圓通，家有詆訶，人相掎摭，故劉勰《文心》生焉。若《史通》之為書也，藎傷當時載筆之士，其義不純，思欲辨其指歸，殫其體統。夫其書雖以史為主，而餘波所及，上窮王道，下掞人倫，總括萬殊，包吞千有，自《法言》以降，迄於《文心》而往，固以納諸胸中，曾不蒂芥者矣。夫其為義也，有與奪焉，有褒貶焉，有鑒誡焉，有諷刺焉。為貫穿者深矣，其為綱羅者密矣，其所商略者遠矣，其所發明者多矣。藎談經者惡聞、服杜之嗤，論史者憎言班、馬之失，而此書多譏往哲，喜述前非，獲罪於時，固其宜矣。猶冀知音君子，時有觀焉。尼父有云：「罪我者《春秋》，知我者《春秋》。」抑斯之謂也！
昔梁徵士劉孝標作《敘傳》，其自比於馮敬通者有三。而予輒不自揆，亦竊比於揚子雲者有四焉。何者？揚雄嚐好雕蟲小伎，老而悔其少作；予幼喜詩賦，而壯都不為，恥以文士得名，期以述者自命。其似一也。揚雄草《元》，累年不就，當時聞者，莫不哂其徒勞；餘撰《史通》，亦屢移寒暑，悠悠塵俗，共以為愚。其似二也。揚雄撰《法言》，時人競尤其妄，故作《解嘲》以詶之；餘著《史通》，見者亦互言其短，故作《釋蒙》以拒之。其似三也。揚雄少為範踆、劉歆所重，及聞其撰《太元經》，則嘲以恐盡醬瓿，然劉、範之重雄者，藎貴其文彩，若《長楊》、《羽獵》之流耳，如《太元》深奧，難以探賾，既絕窺窬，故加譏誚；餘初好文筆，頗獲譽於當時，晚談史傳，遂減價於知己。其似四也。夫才唯下劣，而跡類先賢，是用銘之於心，持以自慰。抑猶有遺恨，懼不似揚雄者有一焉。何者？雄之《元經》始成，雖為當時所賤，而桓譚以為數百年外，其書必傳；其後張衡、陸績，果以為絕倫參聖。夫以《史通》方諸《太元》，今之君山，即徐、朱等數君是也；後來張、陸，則未之知耳。嗟乎！儻使平子不出，公紀不生，將恐此書與糞土同捐，煙燼俱滅，後之識者，無得而觀。此予所以撫卷漣洏，淚盡而繼之以血也。
維開元四年，歲次景辰，秋八月《詔令》作「七」，非。甲辰朔，十七日庚申，昭成皇太后梓宮啓自靖陵，將遷祔于橋陵。皇帝乃使某官姓名設祖于行宮，禮也。丹旐既舒，玄宮載辟，俶龍轀而命駕，指鮒隅而卜宅。哀子嗣皇帝諱，瞻蓼莪而罔極，感芣莒而增傷。嗟鏡奩之不御，痛珠匣之沈光。緬考前烈，旁稽舊史，顧西陵《唐詔令》作「南」。以永懷，託東觀而書美。其詞曰：
觀津鍾祉，平陵誕靈。作嬪西漢，爲母東京。地專戚里，門承后族。重覩玉衣，再開金屋。爰初笄総，寔負《詔令》作「表」。才賢。學殫詩禮，工極紘綖。方松等勁，比菊齊妍。慶膺懷月，祥兆捫天。膠東胙土，濟南開國。邦媛思才，河魴佇德。柔閒植性，婉順成則。六行畢彰，四訓無忒。粵自朱邸，來昇紫微。政成閫闥，化穆閨闈。孕毓三母，牢籠二妃。桃夭闡譽，葛藟增徽。五福多爽，百齡過隙。地裂方祗，天傾圓魄。歸神蒿里，滅彩椒掖。德音若存，儀形遽隔。嗚呼哀哉！痛鍾宸扆，禮極哀榮。謚踰光烈，儀比功成。尋周闕之先夢，奉堯門之舊名。撫遺鏡而增咽，攬賜衣而疚情。嗚呼哀哉！龜兆協謀，龍輴戒轍。指黃山以徐轉，背青門而永訣。挽鐸鏘其競喧，旒旐儼其齊列。萬國慘而潛怛，《詔令》作「潛泣」。六宮悲而慟絕。嗚呼哀哉！𡑞遂入松徑，園歸彀林。見寒山之月苦，聞拱樹之風吟。玉座空兮壽宮寂，金釭閉兮泉戶深。想清徽之不昧，寄彤管以流音。嗚呼哀哉！
