懷慎，滑州靈昌人。舉進士，景龍中累遷黃門侍郎，賜爵漁陽伯。先天二年同中書門下三品，開元中遷黃門監兼吏部尚書。卒贈荊州大都督，諡曰文成。
臣懷慎言，臣聞《書》曰：「亶聰明，作元後，元後作人父母。」伏惟陛下敬順昊天，為人父母，人之所行，莫大於孝乎！故曰夫孝者，天之經，地之義，人之本也。是陛下躬率此道，為天下先，每十日朝西宮，式展親親之義，故得萬國之歡心者，實惟陛下孝理天下也。臣竊不揆，頗聞於師：王者必深居而高視，用以表其嚴重也；其將動，未嚐不清道而後發，外車而後引，出有警，入有蹕，用備其周衛也。今陛下再立乾坤，重安社稷，克定中興之業，務宏大孝之端，率禮因心，臣何敢預？然陛下臣之君父也，夫為臣子者，得不欲盡忠孝之事乎？忠孝之事，臣安敢讓也？固知言出必死，亦無所辭，臣死罪死罪。
臣聞昔者漢祖受命，五日一朝太公於櫟陽宮，今日陛下豈不欲為此乎？臣度其事業與此有異。夫漢祖起布衣，登皇極，子有天下，尊歸於父母，故行於此耳。今陛下守文繼統，嗣武開基，奉三聖之休烈，當千齡之寶命，順天立極，藎曰其常，不知何為更用此道？遠自三五，洎乎夏、殷，聖帝明王，臣所覽見，未有用此者，陛下安所取則哉？臣聞事不師古，匪說攸聞，禮煩則黷，抑有其義。況應天去提象才至二裏餘，騎不得成列，車不得方軌。於茲屢出，假愚人萬有犯屬車之塵者，陛下雖罪之何及？縱使萬全，亦非重慎之道也。且唐之寶命，繼在陛下，雖欲自忽，其若社稷何？其若宗廟何？頃三衛仗中路相失，當時驚動聖聽，臣等空知待死，臣死罪死罪。望陛下從今已後，遵其內朝，一則有暢於溫清，二則無煩於出入：敬慎之道，誰曰不然？必以長至在辰，元正布曆，應天納祜，行慶有期，則願陛下備法駕，周羽儀，然後出朝，亦天下大禮也。居常之曰，竊惟陛下思之。臣本書生，叨榮執簡，輒薦芻蕘之議，劄魂犬馬之誠，特乞天恩察其愚懇，無任悾款之至。謹詣閤奉表以聞。
頃者吐蕃以河為界，神龍年中降公主，吐蕃遂過河築城，置獨山、九曲兩軍，去積石三百裏，又於河上造橋。吐蕃今既叛我，此橋即應毀拆。橋既見毀，城自然拔。臣等望與郭知運、藎恩貴等計議，克期翦撲。
仙童倚恃王親，斯奪百姓，事狀明白，人人共知，禦史推尋，實知枉濫。禦史若不堪信，他人何必可依？如更動搖，恐招物議，望準前狀。
臣等謹重商量，不敢奉詔。崔湜位忝大臣，身犯惡逆，汙宮滅族，國有常刑。其父挹，特承恩渙，免其誅戮，蒙茲大造，得盡餘年，若更追榮，恐招物議。唯刑與賞，天下共之，發號施令，國之所重，舉而不法，後代何觀？望不贈官，但厚給葬事。
臣聞孔子曰：「為邦百年，可以勝殘去殺。」又曰：「苟有用我者，期月而已，三年有成。」《尚書》云：「三載考績，校其功也。」昔子產相鄭，更法令，布刑書，一年而人歌之曰：「取我田疇而伍之，取我衣冠而褚之，孰殺子產，吾其與之！」三年而人又歌之曰：「我有子弟，子產教之；我有田疇，子產殖之；子產而死，誰其嗣之？」終有遺愛，流芳史策。子產賢者也，其為政，尚累年而化成，況其常才乎？臣竊見比來州牧上佐，及兩畿縣令，下車布政，終四考，在任多者一二年，少者三五月，遽即遷除，不論課最。或有曆時未改，便傾耳而聽企踵而望，爭求冒進，不顧廉恥，亦何暇為陛下宣風布化，求瘼恤人哉？禮義未能興行，風俗未能齊一，戶口所以流散，倉庫所以虛空，百姓凋弊，日更滋甚，職為此也。何則？人知吏之不久，則不從其教；吏知遷之不遙，又不盡其力，偷安爵祿，但養資望。陛下雖勤勞之懷，宵衣旰食，然僥幸路啟，上下相蒙，共為苟且而已，寧盡至公乎？此國之病也。此賈誼所謂蹠盭之病，迺小小者耳，此弊久而不革，臣恐為膏肓，雖和緩不能療，豈蹠盭而已哉？漢宣帝總核名實，興理至化，黃霸良二千石也，就增秩賜金，以旌其能，而不遷於潁川，前代之美政也。又古之為吏者長子孫，倉氏、庾氏即其後也。《書》云：「事不師古，以克永代，匪說攸聞。」臣望請諸州都督、刺史、上佐及兩畿縣令等，因任未經四考以上，不許遷除。察其課效尤異者，或錫以車裘，或就加祿秩，或降使臨問，並璽書慰勉。若公卿有闕，則擢以勸能。其政績無聞及犯貪暴者，免歸田裏，以明聖朝賞罰之信，則萬方之人，一變於道矣，致此之美，革彼之弊，易於反掌，陛下何惜而不行哉？
伏聞今月十三敕，以臣所奏獻、懿祖二室倒置事，宜令禮官集議聞奏者。臣去月十七日，緣遇太廟袷饗太祖景皇帝已下群主，準貞元十九年所祔獻、懿祖於德明廟，共為四室，準元敕各於本室行享禮，審知獻祖合居懿祖之上，昭穆方正，其時親見獻祖之室，倒居懿祖之下。於後遍校圖籍，實見差殊，遂敢聞奏。今奉敕，宜令禮官集議聞奏者。臣得奉禮郎李岡、太祝柳仲年、協律郎諸葛畋、李潼、檢討官王皞、修撰、朱儔、博士閔慶之等七人狀稱，謹按高祖神堯皇帝本紀及皇帝圖譜，並武德、貞觀、永徽、開元已來諸禮著在甲令者，並雲獻祖宣皇帝是神堯之高祖，懿祖光皇帝是神堯皇帝之曾祖，以高、曾辨之，則獻祖是懿祖之父，懿祖是獻祖之子。即博士任疇所奏，倒祀不虛。臣等伏乞即垂詔敕，具禮遷正。
臣聞天吏逸德，烈於猛火；貪人敗類，取興大風。則知冒於寵賂，侮於鰥寡，為政之蠹，莫先於茲。臣竊見內外官人，有不率憲章，公犯贓汙，侵牟萬姓，劓割蒸人，鞫按非虛，刑憲已及者，或俄複舊資，雖負殘削之名，還膺牧宰之任；或江淮嶺磧，微示懲貶，而徇財黷貨，能悛革，委以共理，俟河之清。臣聞明主之於萬姓也，必暢以平分，而無偏施。若犯罪之吏，作牧遐方，便是屈法惠奸，恤近遺遠矣。凡左降之人，鮮能省過，必懷自棄，長惡滋深，則小州遠郡，蠻陬夷落，何負於聖化，獨受其弊政乎？昔孟嚐廉明，方臨合浦，隱之清潔，迺蒞番禺。郅都之鎮靜朔方，耿恭之輯寧疏勒，地則遐僻，必擇賢良，務以寧濟為懷，豈以遐荒見隔？況邊徼之地，夷夏雜處，負險恃遠，易擾難安，彌藉循良，以寄綏撫。若委失其任，官非其才，淩虐黎庶，侵剝蕃部，小則坐致流亡，大則起為盜賊。由此言之，不可用凡材，而況於猾吏乎？其內外官人，有犯贓賄推勘得實者，臣望請削跡簪裾，十數年閒，不許齒錄。《書》云：「颯滅淑慝，黜陟幽明。」即其義也。若不循此道，去邪有疑，善政能官，甄獎或未之遍，擔贓負賄，僥幸或即蒙外，則賞罰無章，沮勸安寄？浮競之風轉扇，廉恥之行漸聵。其源不塞，為蠹斯甚。
兵雖不厭多，多則費廣。降人既納甲仗，固亦無虞，雖欲縱之，其將何往？況夏州舊有馬二千匹，兵一千三百人，苟能用之，足堪鎮遏，待一二年後，更量宜處分。
稷字嗣通，蒲州汾陰人。第進士，累遷禮部郎中中書舍人，景龍末為諫議大夫昭文館學士。睿宗立，以翊讚功遷太常少卿，封晉國公，累拜中書侍郎兼黃門侍郎，與崔日用數爭事帝前，罷為左散騎常侍，曆工禮部尚書，除太子少保。竇懷貞構逆，稷以知其謀，賜死萬年獄，年六十五。
問：若濟巨川，必憑舟楫之勢；將興大廈，實佇欒櫨之材。聖皇提象膺符，順天革命，變澆風於易簡，濟薄俗於醇醲。未明求衣，昃旰忘食，無遺庖鼎，不棄芻蕘。聞逆耳之言，忻然啟齒；聽犯鱗之說，假以溫顏。緬懷六聖之規，勞求五臣之俊。至如臨難不顧，知無不為，獻替帷幄，匡過補闕，氕雪銜命之流，並應搜揚之旨。子大夫博古強學，見賢思齊，一善或同，千載相遇。肇自魏、漢，以及梁、陳，若斯之人者，布在方策，宜具載年代，各敘徽猷，無憚米鹽，用旌多識。
對曰：後克艱厥後，臣克艱厥臣。是群龍無首，虛已明庭之上；鼷鼠全身，深穴神邱之下。故有勞於一饋，不輟子高之耕；待以二旌，無過屠羊之肆。懍乎秋駕，既識為君之難；此椽鳴，未見為臣之易。然而夢弼降佐，風起雲從，自天祐之，俊乂將至。當今制賢以祿，制爵以庸，設言不違，式化厥訓。霸王騏驥，翼天駟而齊衡；社稷元黽，升帝寶而負兆。猶是幽芳在采，雲逸來羈，垂倒景之懸光，燭重泉之沈隱。故遠臣得離山草，比獻野芹，瞻望天台，數跡對曰：帝德廣運，六臣參其業；天道大明，五帝陳其序。猶黼黻之章五色，鼎鼐之飪五味，五靈之效禎祥，五音之和雅樂。若迺同義變力，古人中求，則紀信誑項以免君，王經刎頸以紓國。九卿居府，王修從赴難之義；二國合圍，路中無返言之失。漢帝之憚汲黯，陳主之畏柳莊，社稷之臣，於是乎在。恪居爾位，勤不告勞，則蕭公堂堂，吳漢糾糾，馮豹伏於閣下，黃公宿於台上：憂國奉公，可以不謂忠乎？書誡麵從，詩詠司直，犯顏無隱，求福不回。周昌之比漢高，同乎桀、紂；劉毅之方晉武，類彼桓、靈。申屠剛之軔車，鍾離意之排閤，史魚是慕，直在其中。聖人謨議，君子謀道。張良之翼漢王，郭嘉之協魏主，宋武之得穆之，齊高之得褚彥：定策決勝，謀夫孔多。蓬數唬弧，有誌四海，飛旌插羽，道好二同，膠柱豈調弦之術？飲冰實將命之難。陸賈南行，責蠻夷之失禮；陳湯西討，誅單於之暴慢。終令趙佗貢職，郅支傳首，竹帛所載，斯其庶乎！謹對。
問：文武之道，布在方策，博通具舉，惟君子能之。是知超乘穿劄，非謂武也；搜章摘句，非謂文也。苟不通乎源流，而徒習乎藝事，工則工矣，是謂末節者。終軍、班超，奮於文儒，有請纓投筆之誌。壯圖急病，何代無之？乃有淮右小醜，久稽天憲。聖上深覆燾之念，極綏懷之仁，網開三麵，武引七德。而鼠盜蜂結，趑趄未賓；忠臣義士，有以憤激。今明詔既下，王師鼓行，視彼凶殘，坐見殲蕩，誠泰山洪河，壓卵注螢，不足以喻。然眾君子備詳前誌，多綜流略，必有善師善戰之術，七縱七擒之方。一為指陳，悉徵備要，將求其可，上達宸聰。如或出乎奇秘，亦當明密以聞。
對：亞之提筆之士也，區區討論之間，迷失聖意，究未能得，安足與論攻伐之事歟？雖然，亞之前歲覽古於濠梁從容觀魚之地，而濠人習知蔡兵舉止者，嚐謂亞之曰：「自吳少誠叛以來，王師曾會。德宗尊仁宥罪，詔天下悉罷。襲蔡之人，雖蒙恩旨，然日夜益訓兵卒，堅城深塹，芻食盈倉，積至今十五年餘，未嚐一日忘戰。非有他，居反側之間，惟恐為所襲耳。而四海之郡，備禦已罷，雖數更其守，未嚐聞一守留心下人，牧愛百姓。皆能名虛軍，畜肥私狗馬田園陂池之利，用以自入。務行金繒，卜射幸臣，祈遷善地。而蔡益知其境之虛，果因喪而橫。前日壽州失利，則固然也。」今又欲兵徵四方使來會，用於小醜蔡。即北取趙、魏、燕、齊，西取寧、隴、邠、岐，西南巴漢，南取甌、閩，東取吳、越。皆是提遠趣而萍合相容，於其山川險易，曾不影響。又未聞其將軍稱者。使其士卒一有父母妻子之念，是寧能死誌一方，安所為耶？勞給非所為也，爭鋒則失利，坐守則厚費。今議者或以為不足於練，皆非也，而屯集師旅，亦非也。今必欲不計時而誅之，獨有使才人為近境之郡。至則籍其郡人父子昆弟，五十以下，十五以上，除習兵務農，無得自用者。如是不日而兵足用，賊可滅矣。其餘未可利也。如其擒縱之法，出於一時者，不可先以悉數。謹對。
問：贍軍國，給公上，出於物力，其賦稅之謂耶？煩則擾罷黎，省則乏經用。縉紳多士之論及此也，莫不曰擾農困商，敦本抑末，知倚市者為弊，樹稼者誠勞。必在乎慎擇臨長之官，加重耕織之出。今牧宰非不選也，而富庶未至；眾貨非不制也，而粟帛猶輕。用何方可以致龔黃蒲密之理，以惠康吾人；用何術可以均衣食緡錢之饒，以利澤南畝。斯上心所注，亟以延問。觀光之士，期為指明。
對。百姓之貢輸賦，患不在重，而在於勞逸不均也。今自謀叛以來，農勞而兵逸。其租稅所出之名不一，猾吏撓之，後期而輸者，則鞭體出血。若聲仍終不得，蒙不忍欺。故豪農得，以蠹奸賈倍之，而美地農產，盡歸豪奸。益其地，資其利，而賦歲以薄。失其產者，吏督其不奉，而賦歲以重。是以割姻愛，棄墳井，亡之他郡而不顧。亡者之賦又均焉。故農夫蠶婦，蓬徙塵走於天下，而道死者多矣。由是商益豪而農益敗，錢益貴而粟益輕也。今返之法，必在刺史長吏而擇其良者，使久留於任。一年政成者，一階之官，一歲一加之。三年而政成者，歲加之。異政累聞者五年，而後遷之連率。不如法者，削其本不得齒。則度幾乎化矣。謹對。
隱士朱君記《靈池縣圖經》云：朱桃槌者，隱士也，以武德元年，於蜀縣白女毛村居焉。草服素冠，晦名匿位，織履自給，口無二價。後居楝平山白馬溪大磐石山。石色如冰素，平易如砥，可坐十人。石側有一樹，垂陰布護於其上，當暑熾之月，茲焉如秋。桃槌休偃於是焉。有好古之士，多於茲遊。朱公或斬輪以為資。前長史李厚德，後長史高士廉，或招以弓旌，或遺以尺牘，並笑傲不答。太子少保河東薛稷為之圖讚云：
先生知足，離居盤桓。口無二價，日惟一餐。築土為室，卷葉為冠。斬輪之妙，齊扁同歡。
悠悠洛邑，眇眇伊厘。屢移寒暑，頻經歲年。丹壑幾變，陵穀俄遷。不睹碑碣，空悼風煙。
時代攸徙，寧窮姓氏？匪辯❥❥誰分朱紫？翠墳全，元扃亦毀。久歇火風，爰歸地水。
靈跡難訪，莫知其狀。彷佛穸台，依稀泉帳。草積邱壟，鬆高岩嶂。迺眷幽途，彌增悲愴。
於彼兆域，是生荊棘。鬆劍猶存，榆錢可識。覽物流連，❥愴太息。欲致禮於靈魂，聊寄言於翰墨。
觀夫道周通變，青史徽其德庸；業濟彝倫，丹圖敘其景象。所以昭晉長世，葳蕤大流，而樹聲之❥爰存，相質之端藎闕。使夫觀巨仲之行者，勵思齊之高；懷隨會之功者，識與歸之地：著為不朽，文在茲乎！公諱敞，字仲高，滎陽開封人。灃鎬為都，虢鄶獻邑。作邦作對，策國謀朝之謂才；迺公迺侯，服冕乘軒之謂貴。門高階峻，慶積祚流。太尉卑躬，置屏風而入坐；尚書納諫，曳革履而升朝。思元之憂國恤人，平卿之刺邪矯枉，百世之盛，莫之與京。高祖先護，後魏雍州刺史尚書左仆射驃騎大將軍儀同三司襄城公。行高言象之表。道合運期之數。曾祖偉，後魏龍驤將軍北徐州刺史中軍將軍侍中滎陽守襄城公。祖大仕，隋上開府儀同三司驃騎將軍渠州刺史襄城公。並文藝武節，光國讚時，方龍舟於巨川，得騏驥於大路。父仁基，隋通事舍人。研深機以開務，邁宏操以範俗。
公降岩廟之宏器，蹈珠玉之朗節。化其羽翼，既收四見之奇；伐其條枚。匪辭一覲之速。貞觀七年，制策高第，授越州都督府參軍事。探其洞穴，史臣識微禹之功；步彼高衢，天子得遺風之乘。入除左領軍衛兵曹，又遷潞州司功參軍事。六軍七校，戎政孔殷；十命三牒，❥❥❥❥❥府邑之靈氣，流滎波之純液。直躬正色，清嚴凜乎秋霜；抱質懷文，英款彬於夏采。挹損以宏已，寵辱若驚；靖恭以臨人，敬慎如祭。❥❥❥❥宗望推重。召為通事舍人，留疾不拜，轉瀛州清苑令。公以為立長以為官也，非立官以為長也。於是明察以斷，忠信以寬，奸利息機，則俗化醇厚。浮末不鬻，則人用豐殷。正以立身，清逾十仞；言必顧義，寶過盈尺。故人有神明之敬，有父母之親，欣詠終朝，石碑在頌。又為岐州雍縣令，政如清菀，亦有德碑。又除益州新繁令，加朝散大夫，入為司禋員外郎。增秩小黃，歸大夫之顯祿；拔奇禮學，綜郎官之明祀。轉駕部郎中檢校洛陽令。俾乂多人，掌徭輦政，京大師眾，禁疏綱闊，情有萬源，道難一貫。公綜理殷劇，馭煩以簡，高義侔於昇雲，明道著於夏日。旌發伏隱，察銖兩之奸；導揚滯美，盡銜莢之利。化其善教，戎人楚言；懷其令聲，蟹筐蠶績。加以勵精聽斷之術，側席俊秀之才，棱威於七貴五侯，滅私於四隱六戚。令人除雪，既察孝廉；行馬療寒，即收門士。權豪由其斂手，雞犬所以音，王渙已來，政風曠絕，稱職之美，複存於公。朝以為能，出除洛陽縣令。無何，丁太夫人憂。服勤過禮，執喪惟病，罔極之心，應於木石，天降大慼，光覆不追。春秋六十九，儀鳳三年十一月十七日，終於萬年縣之來庭裏第。嗚呼哀哉！粵以大周久視元年龍集庚子六月戊寅朔七日甲申，遷窆於洛陽北邙山之平樂原，禮也。
惟公履仁居德，韞風懷雅，宏達不器，包容無方。牆隩之深，則幽室十扉，洞房百牖；言行之得，則商湯之駟，夏後之璜：故能參神明以長人，順日月以曜物。剛直以斷，金之精也；溫潤以潔，玉之符也。方弼承帝則，運平天機，致君唐、虞之上，書美荊、越之竹，豈徒校才班伯，願試定襄之煩；比義野王，求領長安之劇？而信順❥❥❥❥❥❥❥❥❥❥而逾毀陽烏假道，過峻岐而不息。崩孺慕於霜露，歸精靈於茲辰，昔鄭相雲亡，舍玦悲於東裏羊公既歿，罷市慟於南州．瞻古揆今，不之遠也。飾終以薄，遺令在言：時服編書，與楸衣而共下；含珠連玉，同瓦器而不藏。長子朝議大夫行果州司功參軍諝、第二子越州都督府士曹參軍諲、第三子符寶郎諶、第四子太子典設郎諤、第五子宋州司功參軍等，罄節勵行，彥士高其式模；積學儲寶，詞人貴其淵洽。州裏化其邕穆，神明通其孝悌。思所以揚德來裔，垂文永年，托之不刊，以申罔極。我聞有命，敢作銘云：
遷周從虢，為公作伯。漢台晉袞，邦基政本。繼期生哲，時惟我君。猶彼靈鳳，翰飛紫氛。行高德廣，如山如雲。曾不助順，憖留斯文。北山伐石，西邙負土。撤殯毀宗，遷車奠祖。群子克孝，墳塋終古。蓼莪長號，誰謂荼苦。
