曾，河南洛陽人。景雲中為吏部員外郎，開元初拜中書舍人知制誥。坐事貶洋州刺史，徙慶州鄭州。入拜光祿少卿，遷禮部侍郎，十五年卒。
夫有名之域，有象之中；惟水能淨，惟鏡能空。水則無心而皎澈，鏡則照瞻而幽通。遇物斯應，匪我求蒙。爾其決之則流，盈而不闕；泛金碧而色潤，開玉匣而光發。其清也不煜和風，其鑒也不同朗月。爾乃雲收白日，粉拭紅塵；拂芰葉而交映，抱菱花而獨春。直注千里，旁通四鄰；成美惡之元鑒，❥❥❥❥❥❥攬鬢興嗟，濯纓為足；惜容輝之易晚，歎功名之難續。況複影圓鳳沼，聲激龍門；可驚飛於神鵲，可搖動於靈鯤。同大道之自然，合重元之眾妙；冰潭洞達，石崖含耀。亦由裴楷清通，王戎簡要；知之類之（疑），意忘疲於屢照。
朕聞宇宙者，至公之器，不獲已而臨之；帝王者，因時之運，非有待而居之：藎在於拯俗濟人，功成名遂而已。朕以寡昧，虔奉鴻休，本殊王季之賢，早達延陵之節。昔在聖曆，已讓皇嗣之尊；氕雪神龍，終辭太弟之授：豈惟衣冠所睹，抑亦兆庶鹹知。頃屬國步未夷，時艱主幼，大業有綴旒之懼，寶位深墜地之憂。議迫公卿，遂登皇極，日慎一日，以至於今。一紀之勞，勤亦至矣；萬方之俗，化漸行矣。將成宿願，脫屣寰區。昔堯之禪舜，惟能是與；禹以命啟，匪私其親：神器之重，允歸公授。皇太子隆基，有大功於天地，定阽危於社稷，溫文既習，聖敬克躋。委之監撫，已移歲年，時政益明，庶工惟序。朕之知子，庶不負時，曆數在躬，宜陟元後，可令即皇帝位，有司擇日冊授。朕方比跡洪古，希風太皇，神與化遊，思與道合，無為無事，豈不美歟！王公百寮，宜識朕意。
微臣詳據典禮，謂宜天地合祭。謹按《禮記·祭法》曰：「有虞氏禘黃帝而郊嚳，夏後氏禘黃帝而郊鯀。」傳曰：「大祭曰禘。」然則郊之與廟，俱有禘祭。禘廟則祖宗之主，俱合於太祖之廟；禘郊則地祇群望，俱合於圜丘，以始祖配享。皆有事而大祭，異於常祀之義。《禮大傳》曰：「不王不禘」，故知王者受命，必行禘禮。《虞書》曰：「正月元日，舜格於文祖，肆類於上帝；禋於六宗，望於山川，遍於群神。」此則受命而行禘禮者也。言格於文祖，則餘廟之享可知矣；言類於上帝，則地祇之合可知矣。且山川之祀，皆屬於地，群望尚遍，況地祇乎？《周官》以六律、六呂、五聲、八音、六舞、大合樂以致神祇，以和邦國，以諧萬人。又云：「凡六樂者，六變而致象物及天神。」此則禘郊合天神地祇人鬼祭之樂也。《三輔故事·漢祭圜丘儀》云：「上帝位兆正南面，后土位兆亦南面而少東。」又《東觀漢記》云：「光武即位，為壇於鄗之陽，祭告天地，采用元始故事。二年正月，於洛陽城南依鄗為圜壇，天地位其上，皆南向西上。」按兩漢時自有后土及北郊祀，而此已於圜丘設地位，明是禘祭之儀。又《春秋說》云：「王者一歲七祭天地，合食於四孟，別於分至。」此復天地自常有同祭之義。王肅曰：「孔子言兆圜丘於南郊，南郊即圜丘，圜丘即南郊也。」又云：「祭天而地配。」此亦郊祀合祭之明說，惟鄭康成不論禘當合祭，而分昊天、上帝為二神，專憑緯文，事匪經見。又其注《大傳》不王不禘義，則雲正歲之首，祭感帝之精，以其祖配。注《周官》大司樂圜丘義，則引《大傳》五禘以為冬至之祭，遞相矛盾，未足可依。伏惟陛下膺籙居尊，繼天在曆，自臨宸極，未親郊祭。今之南郊，正當禘禮固宜合祀天地，咸秩百神，答受命之符，彰致敬之道，豈可不崇盛禮，同彼常郊，使地祇無位，未從禘享？今請餅昏皇地祇並從祀等座，則禮得稽古，義合緣情。然郊丘之祀，國之大事，或失其情，精禋將闕。臣術不通經，識慚博古，徒以昔謬禮職，今忝諫曹，正議是司，敢陳忠讜。倘事有可采，惟斷之聖慮。
臣聞作樂崇德，以感人神，韶夏有容，鹹英有節，婦人媟黷，無預其閒。昔魯用孔子，幾致於霸，齊人懼之，饋以女樂，魯君既受，孔子遂行。戎有由餘，兵強國富，秦人反閒，饋之美女，戎王耽悅，由餘迺奔。斯則大聖名賢。疾之已久，良以婦人為樂，必務冶容，娃姣動心，蠱惑喪誌；上行下效，淫俗將成，敗國亂人，實由茲起。伏惟殿下神武命代，濰姮登庸，宇內禺禺，瞻仰德化。而渴賢之美，未被於謠；好妓之聲，或聞於人聽。豈所以追啟誦之徽烈，襲堯舜之英風者哉？至若監撫餘閒，宴私多豫，後庭妓樂，古或有之，非以風人，為弊猶隱。至於所司教習，彰示群寮，慢妓淫聲，實兮睿化。伏願下明令，發德音，屏倡優，敦雅頌，率更女樂，並令禁斷，諸使采召，一切皆停。則朝野內外，皆知殿下放鄭遠佞，輝光日新，凡在含生，孰不欣戴？謹啟。
王者大司馬，制軍詰禁，封國正朔，惠綏蠻貊，刑齊猾夏，其儀尚矣。天子道穆三象，功清六合，截海來威，窮荒揆教，將以靜流服，度藩畿，削除淩暴，昭蘇寡弱，迺命元宰兵部尚書燕公，專節朔方，授律群帥。涉河之外，距關之西，公皆統之，重分閫也。公智以開物，精以造微，文為一變之英，武有萬人之敵。曆登庶尹，王猷載寧，三宅台衡，帝采惟亮。雖坐堂足以制勝，而勤國忘其定居。閹茂次年，仲夏貞閏，拜手東洛，馳軺北闕，備官而行，成旅以從。是日也，景風司至，星火殷宵，伯趙鳴而戒陰，爽鳩習而揚武。賦可以昇高望遠。詩可以出宿餞行。有詔具寮，爰開祖宴，且申後命，寵以蕃錫。天章賦別，禦劄題箋，副衣表挾纊之誠，兼閫喻投醪之旨。筐篚以將其貺，筆硯以表其文，前載未書，今冊斯睹。侍中安陽公以仁體國，中書令河東公以德熙朝，變讚功成，訏謨景暇。{莫水}采薇之興，張伐木之朋，詢彼旬師，卜茲郊候。鼎門右轉，歧路旁分，當闕塞之斷山，接華林之高樹。幕人宿設，重帟雲平，大官饔舉，百羞霞錯，四夏六允之變，朱幹玉羽之容。雷殷川原，電烻林薄，朝傾多士，巷無居人，接藎陰衢，揚袂風野。羽觴遞進，列座酣而不嘩；清鐃閒發，將士激而逾厲。視日知其吉氣，吹律驗其商聲。則已景列穹都，風騰沙漠，西域輕郅支之使，東胡息冒頓之虞，顧夫南仲於征，吉甫薄伐，不其遠也。若木還照，前茅啟行，聽闐闐之去鼓，目悠悠之轉旆，歌事者每懷靡及，念離者跂予望之。成誌在心，發言同唱，天子有念，式敘清風。請編《出車》之什，以繼《蒸人》之雅。
敬忠，中宗朝監察御史，張仁願在朔方奏判軍事，遷吏部司勳郎中。開元中為左散騎常侍益州大都督府長史劍南道節度大使，攝御史中丞本道采訪經略大使。
右內品官毛懷景、道士王仙卿等使。伏奉閏十二月十一日墨敕，蜀州青城先有常道觀，其觀所置，元在青城山中，聞有飛赴寺僧奪以為寺，州既在卿節度，檢校勿令相侵，觀還道家，寺依山外舊所，使道佛兩所各有區分者。臣差判官宣義郎彭州司倉參軍楊璹往青城山準敕處置，其飛赴寺佛事及僧徒等，以今月九日並移於山外舊所安置訖。又得常道觀三綱甘道榮等狀稱，奉敕移飛赴寺依山外舊所，觀還道家，今蒙使司對州縣官及僧等準敕勒還觀訖，更無相侵者。其山中先緣寺界所有竹木等，寺既出居山外，觀今置在山中，務使區分，不令侵競，臣已牒所管州縣，亦許觀家收領訖。謹附采藥使內品官毛懷景奏狀以聞。謹奏。
自然木文，真容隱起，神跡殊妙，洗削愈明，非圖畫所能成，非雕刻所能及。伏以太上老君，先天大聖，變化不常，潛現難測。瑞花旁繞，知芳輝之不歇；華藎上浮，明魄寶之常貴。現於殿柱，杳疑作史之年；照彼佛祠，緬若化胡之日。雖鳳巢軒閣，麟伏周庭，豈若仙祖降靈，聖孫膺運。伏望冊歡九廟，昭配兩儀，編付史官，布告天下。
若水字子泉，恒州槁城人。第進士，累遷右台監察御史，開元中拜戶部侍郎，再為尚書右丞卒。
臣若水言：臣伏以方今九扈時忙，三農作苦，田夫擁耒，蠶婦持桑。而以此時采捕奇禽異鳥，供園池之玩，遠自江嶺，達於京師，水備舟船，陸倦擔負，飼之以魚肉，閒之以稻粱，道路觀者，豈不以陛下賤人貴鳥也？陛下方當以鳳凰為凡鳥，麒麟為凡獸，即鸂鶒，曷足貴也？陛下昔龍潛藩邸，備曆艱虞，今氛祲廓清，高居九五；玉帛子女，充於後庭，職貢珍奇，盈於內府。過此之外，複何求哉？臣承國厚恩，超居重任，草芥殘命，常欲殺身以效忠；葵藿微心，常願墮肝以報主。瞻望庭闕，敢布腹心，直言忤旨，甘從鼎鑊。
欽明等本自腐儒，素無操行，崇班列爵，實為叨忝，而涓塵莫效，諂佞為心。遂使曲台之禮，圜丘之制，百王故事，一朝墜失，所謂亂常改作，希旨病君，人之不才，遂至於此。今聖朝馭曆，良臣入用，惟茲小人，猶在朝列。臣請並依黜削，以肅周行。
澤，蒲州解人。景雲中拜監察御史，開元中累遷太子右庶子，出為鄭州刺史。卒贈兵部侍郎。
臣聞藥不毒，不可以蠲疾；詞不切，不可以補過。是以習甘旨者，非攝養之方；邇諛佞者，積危殆之本。臣實愚樸，誌懷剛勵，或聞政之不當，事之不直，常慷慨關心，夢寐懷憤，每願殉身以諫，伏死而爭，但利於社稷，有便於君上，雖蒙禍被難，殺身不悔也。伏惟皇帝陛下聰明齊聖，孝悌通神，樂善好諫，除繁去惑，不邇聲色，不殖貨利，仁明睿哲，有過於堯舜。然而刑政德教，或乖於典則，若不革弊易轍，塞源拔本，愚竊料未臻於太平。竊見神龍以來，群邪作孽，法綱不振，綱維大紊，實由內寵專命，外嬖擅權，因貴憑寵，賣官鬻爵。朱紫之榮，出於仆妾之口；賞罰之命，乖於章程之典。妃主之門，有同商賈；舉選之署，實均闤闠。屠販之子，悉由邪而忝官；黜斥之人，鹹因奸而冒進。天下為亂，社稷幾危，賴陛下聰明神武，拯其將墜，此陛下耳目之所親擊，固可永為炯誡者也。
臣聞作法於理，猶恐其亂；作法於亂，誰能救之？祇如斜封授官，皆是仆妾汲引，迷謬先帝，昧自前朝，豈是孝和情之所憐，心之所愛？陛下初即位時，納姚元之、宋璟之計，所以咸令黜之。頃日以來，又令敘之，將謂為斜封之人，不忍棄也，以為先帝之意，不可違也。若斜封之人不忍棄也，是韋月將、燕欽融之流，亦不可褒贈也；李多祚、鄭克義之徒，亦不可清雪也。陛下何不能忍於此，而獨能忍於彼？使善惡不定，反覆相攻，使君子道銷，小人道長，為邪者獲利，為正者銜冤，柰何導人以為非，勸人以為僻，將何以懲風俗？將何以止奸邪？今海內鹹稱太平公主令胡僧慧範曲引此輩，將有誤於陛下矣。謗議盈耳，谘嗟滿衢，故語曰： 「姚、宋為相，邪不如正；太平用事，正不如邪。」《書》曰：無「無偏無陂，遵王之義，無反無側，王道正直。」臣恐因循，流近致遠，積小為大，累微起高。勿謂何傷，其禍將長；勿謂何害，其禍將大。
又賞罰之典，紀綱不謬，天秩有禮。君爵有功，不可因怒以妄罰，不可因喜以妄賞。伏見尚{巫}奉禦鼓君慶，以邪巫小道，超授三品，柰何輕用名器，加非其才。昔公主為子求郎，明帝不許，今聖朝私愛，賞及憸人：董狐不亡，豈有所隱？臣聞賞一人而千萬人悅者賞之，罰一人而千萬人勸者罰之，臣雖未睹聖朝之妄罰，已睹聖朝之妄賞矣。《書》曰：「官不及私昵，惟其能；爵罔及惡德，惟其賢。」臣恐近習之人，為其先容，有謬於陛下也，惟陛下熟思而察之。雖往者不可諫，而來猶可追，願杜請謁之路，塞恩幸之門。鑒誡前非，無累後悔申畫一之法，明不二之刑，不詢之謀勿庸，無稽之言勿聽。則天下之化，人無閒焉，日新之德，天鑒不遠。
頃者韋氏險詖，奸臣同惡，賞罰紊弛，綱紀紛綸，政以賄成，官因寵進，言正者獲戾，行殊者見疑：海內寒心，實將莫救。賴神祇祐德，宗廟降靈，天討有罪，人用丕保。陛下睿謀神聖，勇智聰明，安宗廟於已危，拯黎庶於將溺。今龐眉鮐背，歡欣踴躍，望聖朝之撫輯，聽聖朝之德音。今陛下蠲煩省徭，法明德舉，萬邦愷樂，定家胥慶。臣又聞危者安其位也，亡者保其存也，亂者有其理也。伏惟陛下安不忘危，理不忘亂，存不忘亡，則克享天心，國家長保矣。《詩》曰：「罔不有初，鮮克有終。」伏惟陛下慎厥終，惟其初，非禮勿視，非禮勿聽，非禮勿言，非禮勿動。書曰：「爾惟德罔小，萬邦惟慶；爾惟不德罔大，墜厥宗。」甚可畏也！甚可懼也！伏惟陛下慎之哉。
夫驕奢起於親貴，綱紀亂於寵幸。願陛下禁之於親貴，則天下風隨矣；制之於寵幸，則天下法明矣。《詩》云：「刑於寡妻，至於兄弟，以禦於家邦。」若親貴為之而不禁，寵幸撓之而見從，是政之不行，令之不一，則奸詐斯起，暴亂生焉。雖嚴刑峻政，朝施暮戮，而法不行矣。縱陛下親之愛之，莫若安之福之。寵祿之過，罪之漸也，非安之也；驕奢之淫，危之本也，非福之也。前事之不忘，後事之師也。伏惟陛下精求俊哲，朝夕納諫，縱有逆於耳謬於心者，無速之以罰，姑籌之以道，省於厥躬，雖木樸妄忤，願恕之以直，用開諫諍之路也；或有順於耳便於身者，無急之於賞，當求諸非道，稽之典訓，其不葉於德，必寘之以法，用杜側媚之行也。有進淫巧於陛下者，遽黜之，則淫巧息矣；有進忠讜於陛下者，遽賞之，則忠讜進矣。
臣又聞生於富者驕，生於貴者傲。石碏曰：「臣聞愛子，教之以義方，弗納於邪。驕奢淫逸，所自邪也。」《書》曰：「罔淫於逸，罔遊於樂。穆王有命曰：實賴前後左右有位之士，繩愆糾謬，格其非心。」今儲宮肇建，王府初啟，至於僚友，必惟妙擇，若因親舊率情奏請，恐非其人，懼累於德。今驕奢之後，流波未變，慢遊之樂，餘風或存。夫小人弄臣，易合於意，奇會淫巧，多適於心，臣恐狎於非德，滋為奢怠。《書》曰：「慎簡迺僚，無以巧言令色便僻側媚，其惟吉士。仆臣正，厥後克正；仆臣諛，闕後自聖。」伏願采溫良博聞之士，恭儉忠鯁之人，任用以為東宮及諸王府官，仍請東宮量署拾遺補闕之職，令朝夕講論，出入侍從，受以訓詁，交修不逮。臣又聞馳騁田獵，令人發狂，名教之中，自有樂地。承前貴戚，鮮克由禮：或打球擊鼓，比周伎藝；或飛鷹奔犬，盤遊藪澤。此甚為不道，非進德修業之本也。《書》曰：「內作色荒，外作禽荒。」又曰：「無若丹朱傲，惟慢遊是好，朋淫於家，用殄厥代。」伏惟陛下誕降謨訓，敦勸學業，示之以好惡，陳之以成敗，以義制事，以禮制心，圖之於未萌，慮之於未有，則福遐祿厚，與國並休矣。
臣又聞富不與驕期而驕自至，驕不與罪期而罪自至，罪不與死期而死自至。信矣斯語，明哉至誡！頃者韋庶人、安樂公主、武延秀等，可謂貴矣，可謂寵矣。權侔人主，威震天下，然怙侈滅德，神怒人棄，豈不謂愛之太極，富之太多，不節之以禮，不防之以法，終轉吉為凶，變福為禍。諺曰：「千人所指，無病自死。」不其然歟！《書》曰：「殷鑒不遠，在彼夏王。」今陛下何勸？豈非皇祖謨訓之則也；今陛下何懲？豈非孝和寵任之甚也。《禮》曰：「愛而知其惡，憎而知其善。」可不慎哉！夫寵愛之心，人則不免。去其太甚，閑之禮節，適則可矣。今諸王公主駙馬，亦陛下之所親愛也，矯枉之道，在於厥初，鑒戒之義，其則不遠。使觀過務善，居寵思危，庶夙夜惟寅，聿修厥德。經曰：「在上不驕，高而不危，所以長守貴也；制節謹度，滿而不溢，所以長守富也。富貴不離其身，然後能保其社稷。」《書》曰：「制官刑，警於有位。」敢有恒舞於宮，酣歌於室，時謂巫風；敢有徇於貨色，恒於遊畋，時謂淫風；敢有侮聖言，逆忠直，遠耆德，比頑童，時謂亂風。惟茲三風十愆，卿士有一於身，家必喪；邦君有一於身，國必亡。甚可畏也！甚可懼也！
伏惟陛下必察而明之，必信而勸之。有奢僭驕怠者，削其祿封；有樸素修業者，錫以車服。以勖其心，使其奉命，無使久而忽之，無使遠而墜之。臣聞知之非艱，行之惟艱。又曰：常厥德，保厥位，厥德匪常，九有以亡。伏惟陛下慎之哉！前車之覆，實惟明證，先王之誡，可以終吉。若陛下奉伊尹之訓，崇傅說之命，不作無益，不啟私門。刑不差，黨不濫，則惟德是輔，惟人之懷，天祿永終，景福是集。儻陛下忽精一之德，開恩幸之門，爵賞有差，刑罰無當，則忠臣正士，亦不複談矣。
不見所欲，使心不亂；是知見可欲，而心必亂矣。竊見慶立雕制詭物。造作奇器，用浮巧為珍玩，以矞怪為異寶，迺治國之巨蠹，明王所以嚴罰者也。昔露台廉費，明君不忍；象箸非大，忠臣憤歎。《王制》曰：「作異服奇器以疑從者殺。」《月令》曰：「無作淫巧，以蕩上心。」巧謂奇技怪好也，蕩謂惑亂情欲也。今慶立欲求媚聖意，搖蕩上心，陛下信而使之乎？是宣淫於天下；慶立矯而為之乎？是禁典之所無赦。陛下新即位，固宜昭宣菲薄，廣示節儉，豈可以怪好示四方哉？
