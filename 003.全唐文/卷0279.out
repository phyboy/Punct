君諱元感，字達禮，吳郡吳人也。昔者舜嗣堯曆，協帝初以辟門；田育薑姓，賓王終而有國。其後俾侯於陸，開錫氏之源；作相於吳，纂承家之秘。元德之緒，莫京於代。曾祖慶，梁官至婁令，入陳，三辟通直散騎侍郎，皆不就。祖士季，陳桂陽王府左常侍，隋越王府記室，皇朝太學博士宏文館學士。父謀道，皇朝周王府文學詳正學士。並茂稱奕代，餘應資身，擢慧葉而增芳，飛靈波而益濬。去官辭辟，語默稱賢；函席曳裾，文儒繼美。君生而敏慧，長而溫良，識清朗而惟深，體矜重而不野，宗族愛而加敬，鄉黨狎而愈恭。始以資宿衛，解褐韓王府參軍事。以丁憂去職，服闋。值國討狄，軍出定襄，戎幕擇材，君為從事：文武吉甫，斯人之謂歟？尋為婺州龍邱丞，讚貳有能，風俗時變。遷睦州建德、和州曆陽二縣令。育人去殺，訓物齊禮，子遊弦歌，武城歎其焉用；仲康鳥獸，中牟稱其胥及。尋加朝散大夫，除黃州司馬。到官未幾，以神龍三年七月二十日，遘疾而卒，春秋七十有五。天不與善，神無福謙，不其悲哉！粵景雲二年三月初一日，葬於昆山，禮也。初，文學府君以善班固《漢書》，敕授舒王侍讀。君少傳其學，老而無倦，此《易》所謂「幹父之蠱」，《詩》所謂「聿修厥德」者也。嗣子南金，哀號罔極，孝思率至，卜兆是營，封樹特永，憂陵穀之變，托詞頌休。銘曰：
簫韶儀鳳，觀國賓王，我祚光兮。東有齊土，南入吳鄉，我族昌兮。自君嗣業蘆桲含章，我譽臧兮。內遊藩邸，外掃戎場，我才揚兮。為丞與令，化洽三方，我人康兮。天子命我，我朱孔陽，佐乎黃兮。美誌未極，盛圖雲亡，訴穹蒼兮。碩德休問，地久天長，永無疆兮。
萬鈞尚睿宗第四女永昌公主，拜駙馬都尉秘書少監。



於爍有唐，係乎天光。承天者帝，嗣帝稱皇。猗那昭❥作皇之對。厥生貴主，為天之妹。天妹伊何？窈窕如玉。浹洽恩被，綢繆禮縟。道賁娥英，德光宵燭。其行成軌，其言可服。烝烝孝敬，抑抑威儀。九族敦敘，百禮罔兮。學非從傅，書迺臨池。歸真舍逸，了靜絕為。曰仁者壽，天何不諒？指座先徵，遺珠見相。殷勤自勉，諈諉無忘。❥匪憖留，罔然遠颺。帝心悼惻，傾家殞喪。大匠監供，❥王送葬。蒙也何罪，忍奪天人？借如可贖，願百其身。穠李萎曉，{艸}華秘春。金剛罷焰，玉座生塵。馬鬛成封，龍舀即路。畫翣扶轂，丹旌指墓。❥薤挽於霜飆，❥笳簫於隴霧。霜飆隴霧相披紛，薤妄耪簫咽不聞。珠襦玉匣盡元夜，軒後陵邊皇女墳。
伏見市井用錢，不勝濫惡，有加鐵錫，即非公鑄。兮損正道，惑亂平民，銅錫亂雜，偽錢豐多，正刑漸失於科條，明罰未加於守長。帝京三市，人雜五方，淫巧競馳，侈偽成俗。至於商賈積滯，富豪藏鏹，兼並之人，歲增儲蓄；貧素之士，日有空虛。公錢未益於時須，禁法不當於世要。其惡錢臣望官為博取，納鑄錢州，京城並以好錢為用。
乾曜，相州臨漳人。舉進士，景雲中累遷諫議大夫，出為梁州都督。開元四年拜黃門侍郎同紫微黃門平章事，八年加銀青光祿大夫，遷侍中，十七年遷太子少傅，封安陽郡公。十九年卒，贈幽州大都督。
夫聖王之教天下也，必制禮以正人情，人情正，則孝於家，忠於國，此道不替，所以理也。故君子三年不為禮，禮必壞；三年不為樂，樂必崩。是以古之擇士，先觀射禮，以明和容之義，非取一時之樂。夫射者，別正邪，觀德行，中祭祀，辟寇戎，古先哲王，莫不遞襲。臣竊見數年以來，射禮便廢，或緣所司惜費，遂令大射有虧。臣愚以為所費者財，所全者禮故孔子云：「爾愛其羊，我愛其禮。」今乾坤再辟，日月貞明，臣望大射之儀，春秋不廢；聖人之教，今古常行，則天下幸甚。
臣竊見勢要之家，並求京職；俊乂之士，多任外官：王道均平，不合如此。臣三男俱是京任，望出二人與外官，以葉均平之道。
惟顏亞聖，惟閔此德。
讓宰善辭，安親順色。
■[1]靜無閒，中正是則。
非經即禮，至孝之極。
好禮，貝州宋城人。舉明經，累擢侍御史，開元中轉邠王府長史，遷豫州刺史，累徙溫州別駕卒。
臣嚐聞《禮記》曰：「父母之讎，不共戴天。」《公羊傳》曰：「子不複父讎，不子也。」昔齊襄公複九世之讎，丁蘭報木母之恩，《春秋》美其義，漢史稱其孝。陛下既不以齊襄為法，丁蘭為戒，豈得欲以武氏為國母？當何以見天下之人乎？不亦取笑於天下乎？非止兮損禮經，實恐汙辱名教。又惠妃再從叔三思、從父延秀等，並於亂朝綱，遞窺神器，豺狼同穴，梟獍同林。至如惡木垂陰，誌士不息；盜泉飛液，正夫莫飲，良有旨哉。且匹夫匹婦欲結夫妻者，尚相揀擇，況陛下是累聖之貴，天子之尊乎？伏願陛下詳察古今，鑒戒成敗，慎擇華族之女，必在禮義之家，稱神祇之心，允億兆之望，為國大計，基在於茲。且惠妃本是左右執巾櫛者也，不當參立之數。《春秋》書宋人夏父之會，無以妾為夫人；齊桓公誓命於葵邱，亦曰無以妾為妻：此則夫子恐開窺競之端，深明嫡庶之別。又漢成帝欲立趙氏為皇後，劉輔極言；漢桓帝欲立薄氏於中宮，李雲切諫。又見人閒盛言，尚書左丞相張說，自被停知政事之後，每諂附惠妃，誘蕩上心，欲取立後之功，更圖入相之計。伏願杜之於將漸，不可悔之於已成。且太子本非惠妃所生，惠妃複自有子，若惠妃一登宸極，則儲位實恐不安。皇太子既守器承祧，為萬國之主本，何可輕易輒有搖動？古人所以見其漸者，良以是也。昔高祖以戚夫人之故，將易太子之位，時有商山四皓，雖不食漢庭之祿，尚能輔翼太子，況臣愚昧，職參憲府，慷慨關心，感激懷憤。陛下留神省察。
客有問於主人曰：「地官徐員外，何如也？」答曰：「守道君子也。」客曰：「徐公明識，誠難為儔也。何不稍圓通，以協隨時之義，而取富貴乎？何為固守方正，乖相時之道，幾致死亡者數矣？此豈大雅君子全身之義哉？」答曰：「夫隨時相宜，而取富貴，凡情所曉，徐公豈不達之？若徐公者，仕仁人也。夫仁者濟物也，此道大矣，非常人所知。故孔子曰：‘有殺身以成仁，無求生以害仁。’徐公之不愛死亡，固守誠節，用此道也，豈以貴賤生死而易其操履哉？」問曰：「仁則信矣，忠則如何？」答曰：「豈有仁者不忠乎？當今帝德文明，憂勞庶政，思致刑措，以隆中興。徐公獻可替否，盡忠盡節，誠欲戴明主於堯舜之上，置蒼生於大道之中，事跡顯然，有識同悉，子何疑而問哉？」客曰：「鄙人固鄙，不閑大體，忠則信矣，孝則如何？」答曰：「豈有忠臣而非孝子也？《孝經》曰：‘君子之事親孝，故忠可移於君。立身行道，揚名於後代，以顯父母。’今徐公之名，聞於四海，有誌之士，莫不增氣，豈直揚名，亦永錫爾類矣！《禮》曰：‘大孝揚名’，徐公之謂也。」問曰：「徐公之道既高矣，何為暫處霜台，即奏天官得失，榜諸門以示天下，規規然是釣名耳，其故何哉？」主人胡盧而笑，久而應之曰：「子徒見培塿，未睹忝山乎？夫天官者，奔競既久，濫進宏多，選司權輕，且未能止，此弊之甚也。徐公既處霜台，以澄清為已任，切於救弊，急於為善。此徐公之情也，以為釣名，可謂不知言矣。」
客有慚色，問曰：「此人當今，可誰與比？」答曰：「宇宙至廣，人物至多，匿跡韜光者，固有之矣，仆寧敢厚誣天下之士乎？若所聞見，一人而已，當於古人中求之。」問曰：「何如張釋之？」答曰：「釋之為廷尉，天下無冤人，此略同耳。然而釋之所以者甚易，徐公所行者甚難，難易之閒，優劣可知矣。」問曰： 「張公徐公，皆是國士，至於斷獄，俱守正途。事跡既同，有何難易？」答曰：「張公逢漢文之時，天下無事，至如盜高廟玉環，及渭橋驚馬，守法而已，豈不易哉？徐公逢革命之秋，屬維新之命，唐朝遺老，或有包藏禍心，遂使陶公之璧，有所疑矣。至如周興、來俊臣者，更是堯舜之四凶也，掩義隱賊，毀信廢忠，崇飾惡言，以誣盛德，遂使忠臣側目，恐死亡無日矣。徐公守死善道，深相明白，幾陷囹圄，數掛綱羅，此吾子所聞，豈不難矣？《易》曰‘知進退存亡而不失其正’者，徐公得之矣。」客曰：「若使此人為司刑卿，方得展其才用。」答曰：「吾子徒見徐公用法平允，即謂可置司刑；仆觀其人，固奇士也，方寸之地，何所不容者？其用之，何事不可？豈直司刑而已哉！」客曰：「今日聞吾子議，知徐公之令德，未可盡言乎。固知君子之道，非小人所測也。」
嵩，左僕射宋國公瑀曾孫。景雲初擢殿中侍御史，開元十五年為兵部尚書河西節度使，封蘭陵縣子，以破吐蕃功加同中書門下三品。十七年兼中書令，加金紫光祿大夫，進封徐國公。二十四拜太子太師。天寶八載薨，年八十餘，贈開府儀，同三司。
伏見所司奏今年祥瑞：祥風起，日抱戴，嘉禾秀，芝草生，甘露降，醴泉湧，木連理，瓜同蒂，竹再生，李成實，馴鳩元鶴，慈烏鶺鴒，寶鼎魚銘，錢刀磚字等二十有一事。臣聞惟德感神，惟祥祚聖，有欲之而莫致，或不召而自彰，藎所謂天之輔仁，福之先見者也。伏惟開元神武皇帝陛下徇齊敦敏，欽明光宅，三靈以泰，百度惟貞，故感應日聞，珍符歲積。藎祥風者，昭乎號令；抱戴者，表以納忠。嘉禾主於同文，芝草明於敬老。甘露灑神靈之液，醴泉發德澤之滋。草木秀其地靈，羽毛呈其天瑞。其餘山川異氣，器用殊姿，舉而必然，不可勝紀。斯並元天幽讚，黃靈合德，非大聖不能降其祥，非太平不能當其應。請宣付史官，傳於後代。
臣聞封巒之運，王者告成，當休明而闕典，迺臣子之深過。伏惟開元神武皇帝陛下受命繼天，應期光宅，垂慶雲而覆露，暢和氣以生成。物荷深仁時惟天道，文明之化洽矣，穆清之風被矣。淳源既泳，福應鹹臻，盈於天壤，昭於方策，藎非愚下所能頌美。且天之在上，日監在茲，嘉大聖之神功，降元符以表德。恭伸昭報，祇事外中，古昔大猷，孰先茲道？臣等睹休徵以上請，陛下崇謙讓以固辭，事恐勞人，抑其勤願，德音所逮，自古未聞。昔虞巡四嶽，周在一歲，《書》稱其美，不以為煩。寧彼華、嵩，皆列近甸，複茲豐稔，又倍他年，歲熟則餘糧，地近則易給。況費務藎寡，鹹有司存，儲峙無多，豈煩黎庶？吏當首路，以望屬車。陛下往封泰山，不秘玉牒，嚴禋上帝，本為蒼生，今其如何，而闕斯禮？伏願發揮盛事，差擇元辰，先撿玉於嵩山，次泥金於華嶽。天休既答，人望見從，上下交歡，生靈幸甚。臣等昧死，敢此竭誠，理在至公，祈於俯遂。無任悃款之至，謹詣朝堂陳情以聞。
臣嵩言：昨日大將軍高力士奉口宣，俯令存問，以臣私廟逼近曲江，人物喧雜，非安神之所，許臣移轉，更就幽閑；又憐臣田園，知無手力，擬令將作，與臣營造。伏蒙殊渥，感對交深。臣叨沐朝榮，獲崇私廟，禮尊祖考，粗奉烝嚐，而地接勝遊，城連禁禦。伏以神道靜謐，久議移遷，豈謂理會事宜，天從人願，聖情下逮，元獎曲成。遂使澤及幽明，慶沾存歿，邱山易負，恩惠難勝。今日已令下手移拆訖，所令官作，豈敢當之？臣為衰老，自拙將攝，十數日來，加風氣發動，猶尚虛惙，未堪拜伏，不獲詣闕奉謝。
漼，疑州聞喜人。初以養不仕，後應大禮舉，累官兵部侍郎，開元中擢吏部尚書，改太子賓客。二十四年卒，年七十餘，贈禮部尚書，諡曰懿。
臣聞道協乾坤，聖人之元德；功存禮樂，王者之能事。故旁徵前載。博考鴻名，躬曆數之期，遇天人之應，莫不發號施令，外中合符，澤浸黎元，以茂聲實者矣。伏維開元神武皇帝陛下握符提象，出震乘圖，英威邁於百王，至德加於四海。梯航接武，畢盡戎夷之獻；耕鑿終歡，不知堯舜之力。惡除氛沴，增日月之光輝；慶襲休榮，雜煙雲之氣色。靈物紹至，休祥遝委，江茅將鄗黍均芳，雙觡與一莖齊烈。固可以稽典訓，設壇場，悉符瑞之美，答神祇之貺。謙而不發，雖在於聖心；理則難辭，孰違於天意？臣幸遭昌運，謬齒周行，鹹申就日之誠，願睹封巒之慶。無任勤懇之至，謹於朝堂奉表陳情以聞。
臣某言：臣謹案《禮記·春夏月令》曰：「無聚大眾，無起大役，不可興土功，恐妨農事。」若號令乖度，役使不時，則人加疾疫之危，國有水旱之變，此五行之必應也。今自春及夏，時雨愆期，下人憂心，莫知所出。陛下雖降哀矜之詔，兩都仍有寺觀之作，時旱之應，實此之由。近日已來，雨雖不多，僅得下種，若不勸以農桑，恐棄本者多。故《書》云：「雖有鎡基，不如逢時」，言在乎時不可失也。且春令告期，東作方始，正是丁壯就功之日，而土木方興，臣恐所妨尤多，所益尤少。耕夫蠶妾，饑寒之源，故《春秋》莊公三十一年冬不雨，《五行傳》以為是歲三築台；僖公二十一年夏大旱，《五行傳》以為時作南門，勞人興役。陛下每以萬方為念，睿旨殷勤，安國濟人，防微慮遠。伏願陛下下明制，發德音，順天時，副人望，兩京公私營造及諸和市木石等，並請且停，則蒼生幸甚。若農業失時，戶口流散，縱寺觀營構，豈救黎元饑寒之弊哉？
孔門好學，文章粲然。言詩屬傳，師聖齊賢。德不窬法，人何怨天？見疑夫子，離群久焉。
原夫星垂梵界，聖緣開萬化之先；日照王宮，神跡蘊三靈之始。包至虛以見世，象教久傳於曠劫；籠群有以示凡，法身初應於中古；見神通之力，廣拔苦因；開智惠之門，深明樂界；鶴林變色，觀其戀慕之心；雁塔開扉，通其瞻仰之路。少林寺者，後魏孝文之所立也。東京近甸，太室西偏，正氣居六合之中，清都控九州之會。緱山北峙，亙宛洛之天門；潁水南流，連荊河之雲澤。信帝畿之靈境，陽城之福地。沙門跋陀者，聽琶人也。空心元粹，惠性淹遠，傳不二法門，有甚深道業。緬自西域，來遊國都，孝文屈黃屋之尊，申緇林之敬，太和中，詔有司於此寺處之，淨供法衣，取給公府。法師迺於寺西台造舍利塔，塔後造翻經堂。香水成塗，金繩為約，苦心精力，俾夜作晝。多寶金身之地，不日就工；如來金口之說，連雲可庇。西緣長澗，夾松柏之蕭森；北拒深崖，覆筠篁之冥密。煙花濃靄，暝下天香；泉籟清音，曉傳空樂。跋陁息心茲地，樂靜安居，感而遂通，境來斯證。寤寐之際，若有神人致石磬一，長四尺，規制自然，聲律咸具。得之河曲，空聞漢使之談；浮於泗濱，徒入夏王之貢。管弦風夜，合清響於中天；鍾梵霜晨，諧妙音於上劫。時有三藏法師勒那翻譯經論，遊集刹土；稠禪師探求正法，住持塔廟。虯箭不居，光塵易遠，虹梁所指，象設猶存。周武帝建德中，納元嵩之說，斷佛老之教，率土伽藍，咸從廢毀。明皇帝繼明正位，追崇景福，大象中，初複佛像及天尊像，迺於兩京各立一寺。因孝思所置，以陟岵為名。其洛中陟岵，即此寺也。
隋高祖受禪，正朔既改，徽號已殊，惟此寺名，特令仍舊。開皇中有詔，二教初興，四方普洽，山林學徒，皈依者眾，其柏穀屯地一百頃，宜賜少林寺。大業之末，九服分崩，群盜攻剽，無限真俗，此寺為山賊所劫，僧徒拒之，賊遂縱火焚塔院。院中眾宇，倏焉同滅，瞻言靈塔，巍然獨存。天龍保持，山祇福護，神力所及，昔未曾有。寺西北五十里有柏穀墅，群峰合遝，深穀逶迤，複磴緣雲，俯窺龍界，高頂拂日，傍臨鳥道。居晉成塢，在齊為郡，王充僭號，署曰轅州。乘其地險，以立烽戍，擁兵洛邑，將圖梵宮。皇唐應五運之休期，受千齡之景命，掃長蛇薦食之患，拯生人塗炭之災。太宗文皇帝龍躍太原，軍次廣武，大開幕府，躬踐戎行。僧志操、惠瑒、曇宗等，審靈眷之所往，辨謳歌之有屬，率眾以拒偽師，抗表以明大順，執充侄仁則以歸本朝。太宗嘉其義烈，頻降璽書宣慰，既奉優教，兼承寵錫，賜地廿頃，水碾一具，即柏谷莊是也。
迨海既平，憲章雲始，偽主寺觀，盡令廢除。僧善護洞曉，二門，遠該三行，詣闕進表，特蒙置立。武德中，寺有白雀見。貞觀中，明禪師造重塔之辰，白雀復示見。璿圖肇啟，初欲呈祥；寶殿才興，遽聞相賀。高宗天皇大帝光紹鴻業，欽明至理，嚐因豫遊，每延聖教。咸亨中，乘輿戾止，御飛白書題金字波若碑，留幡像及施物。永淳中，御劄又飛白書一飛字題寺壁。雲開顧鶴，電轉遊龍，神草競秀於椒塗，雲泉迥飛於錦石。雕甍增耀，若綴春葩；金疊分輝，似懸秋露。天皇外遐，則天大聖皇后為先聖造功德，垂拱中，有冬竹抽筍，塔院後復有藤生；證聖中，中使送錢於藤生處，修理陛階；寺上方普光堂功德，隨日修造，自爾飛鳥，莫敢翔集。此寺跋陁疏置，業造神微，皇家尊崇，事光幽秘。珍符薦臻於動植，靈應亟發於庭除，累聖屬心，每頒渥澤。王言宸翰，既疊映於難峰；寶象珠幡，亦交馳於龍壑。皇上睿圖廣運，神用多能，藉明臺之化清，繹天池之墨妙。以此寺有先聖締構之跡，御書碑額七字，十一年冬，爰降恩旨付，一行師賜少林寺鐫勒。梵天宮殿，縣日月之光華；佛地園林，動煙雲之氣色。漢元、魏武，徒衒奇於篆素；鍾繇、蔡邕，虛致美於緗簡。日者明敕，令天下寺觀田莊，一切括責，皇上以此，寺地及碾，先聖光賜，多曆年所，襟帶名山，延袤靈跡。群仙是宅，邁羅閱之金峰；上德居之，掩育王之石室。特還寺眾，不入官收。曾是國土崇絕，天人歸仰，固以名冠諸境，禮殊恒刹矣。
高僧跋陁明三藏心禪；諸門弟子惠光、道房、稠禪師等，精勤梵行，克傳勝業。惠光弟子僧達曇、隱法、上法師等十大德，亦號十英。複有達摩禪師，深入惠門，津梁是寄；弟子惠可禪師等，元悟法寶，嚐托茲山。周大象中，寺初復，選沙門，中德業灼然者，置菩薩僧一百廿人，惠遠法師、洪遵律師即其數也。皇唐貞觀之後，有明遵、慈雲、元素、智勤律師，虛求一義，洞真諦之源。複有大師諱法如，為定門之首，傳燈妙理。弟子惠超，妙思奇拔，遠契元蹤，文翰煥然，宗途易曉。景龍中，敕中嶽少林寺置大德十人，數內有缺，寺中抽補，人不外假，座無虛授。澄什聯華，林遠接武，星霜殆周於二紀，蘭菊每芳於十步。上座、寺主、都維那等，牢籠法藏，遊息禪林，德鎣神珠，戒成甘露。海內靈嶽，莫如嵩山，山中道場，茲為勝殿。二室回合，八穀潺湲，地匝貝花，門連石柱。妙樓香閣，俯映喬林；金刹寶鈴，下搖清漢。法界之幽讚如彼，皇家之福應如此。天長地久，不傳忉利之宮；劫盡塵微，孰記鐵圍之會？精求貞石，博訪良工，將因墨客之詞，或頌金仙之德。聿宣了義，遠喻真空。其詞曰：
恒沙國土，微塵品類。妄見飛奔，正心蘊櫃。昏途莫曉，淨根將墜。樂於藎纏，若安夢寐。烝哉大聖，降跡閻浮。潛回寶軸，廣運慈舟。實無滅度，示有降柔。紺宮西辟，白馬東流。迷因慢生，悟為信起。玉刹斯建，寶山載峙。花台竹林，清泉妙水。靜惟真相，湛然攸止。岩岩嵩嶺，河洛巨鎮。下屬九溪，上干千仞。天磴重阻，仙都清竣。式創招提，是資誘進。婉彼上德，載誕耆闍。傳業西土，演教中華。孝文申敬，恩賜仍加。經營宴室，迥出雲霞。中嶽北阯，嵩山西麓。斜界玉池，洞開柏穀。紆餘崗澗，連延水木。鬱起旃檀，云誰卜築。吾師苦行，清修道場。勵精像宇，專力經堂。金界繩直，椒塗水香。散花有地，棲禪得方。解空應真，默識開士。乘杯遊集，振錫戾止。翻譯幽偈，發揮妙理。仙磬感靈，神雀降祉。運交土木，代曆周隋。劫火遞起，魔風競吹。法身咸翳，淨國同隳。或聞興復，詎振奔離。神堯應期，撥亂反正。皇矣覺力，大宏福慶。式遏醜徒，聿扶神聖。屢降恩旨，兼敷錫命。高宗時豫，先後卜徵。亟回雕輦，屢倚虹旌。岩題玉劄，地振金聲。珍符薦至，在物斯呈。我皇龍興，有典咸秩。懿茲上界，式諸神筆。雲搖大圍，鑒回少室。草垂仙露，林昇佛日。護持八正，每候能仁。跋陁降德，稠公有鄰。厥後真侶，更傳了因。辨才高行，無替清塵。倬焉梵眾，代有明哲。今我諸公，蘊彼禪悅。芳越蘅杜，淨窬冰雪。遠締津梁，無非苦節。潁上靈嶽，山閒寶殿。秀出梵天，孤標神縣。芥城可竭，桑田有變。貞石永刊，靈花常遍。
