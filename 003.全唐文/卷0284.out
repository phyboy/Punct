敕：每歲舉人，求士之本，專典其事，寧不重歟！頃年已來，惟考功郎所職掌，位輕事重，名實不倫，欲盡委長官，又銓選猥積。且六官之例，體國是同，況宗伯掌禮，宜主賓薦。自今已後，每諸色舉人及齋郎等簡試，並於禮部集既；眾務煩雜，仍委侍郎專知。
敕：朕所時邁，皆順物情。頃屬關輔無年，遽爾東幸，固非為已，將以息人。今百穀既成，庶務皆省，而五陵所奉，誠在京師，安可更留周南，有闕時薦？宜以來年正月七日，取南路幸西京。所司準式，應緣行幸所須，務從節減，所由明為條例，勿使勞煩。
敕：歲比不登，人或流亡，言念菜色，朕用疚懷。而牧宰是寄，惠養猶缺，黎元為本，賦斂未均，當寧思之，良所於邑。且十連為率，六察分條，周漢以還，事有因革，帝王之制，義在隨時。其天下諸道，宜依舊逐要便置使，令采訪處置。若牧宰無政，不能綱理，吏人有犯，所在侵漁。及物土異宜，人情不便，差科賦稅，量事取安。朕所責成，貴在簡要，其餘常務，不可橫幹。其使宜令中書門下即簡擇奏聞，朕將親覽。
敕：言念蒼生，必必遍於天下，自古良牧，福猶潤於京師。所以曆選列城，聿求連率，豈徒刺察？將委輯寧。朝散大夫檢校御史中丞關內道宣慰賑給使上柱國盧絢等，任寄已深，聲實兼茂，咸貫通於理道，益純固於公心。或華髮不衰，或白珪無玷，可以範儀郡國，康濟黎元。閒歲已來，數州失稔，頗致流亡，能勿殷懷？吏又不畏不仁，人或不安不便，誠須矯過，必在仗賢。而前此使車，不無殷鑒：事皆掣肘，務欲總權，小有舉於毫髮，大莫振於綱領，本不條察，卻用煩苛，永言所期，豈云自弊？今既各膺重寄，允謂通才，以蠲疾苦之原，當葉大中之義。若令行一道，利及萬人，朕所設官，以待能者，朝之優秩，必歸令譽，言可複也，宜副朕懷。可依前件。
敕：諸贈太子，頃年官為立廟，並致享祀，雖欲歸厚，而情且未安。蒸嚐之時，子孫不預，若專令官祭，是以疏閒親，遂此為常，豈雲教孝？其諸贈太子有後者，但官為致廟，各令子孫自主祭，其祭置及官悉停。若無後，宜令依舊。
敕：天地以大德生群品，聖人以大寶守萬物：古者受命之君，謂之承天之序，明有所代，夫豈徒然？若道無欽崇，命不永保，帝實臨汝，人曷戴君？朕所以每期庶乎合於仁覆之意也。夫宓羲神農，黃帝堯舜，或誅而不怒，或教而不誅：彼亦何為，獨臻於此？朕自有天下，二紀及茲，雖未能畫衣以禁，亦未嚐刑人於市，而政猶踳駮，俗尚澆漓，當是為理之心，未返於本耳。凡人豈不仁於父母兄弟，不欲於飲食衣服乎？而卒被無孝友之名，不溫飽之困，其故何哉？蓋未聞義方，不識善道，或任小智而為詐，或見小利而苟得。致遠則窮，繼之以暴，已而身受戮誅，家不相保。愚妄之徒，類多自陷，訟獄之弊，恒由此作，籲可悲乎！亦在教之不明也。蓋刑罰者，不獲已而用之。天下黔黎，皆朕赤子，以誠告示，其或知歸，何必用威，然後致理？先務仁恕，寧不懷之？且五常循行，豈須深識？六親和睦，何待丁寧？自宜勉之，以副所望，刑措不用，道在於茲。
今獻歲之吉，迎氣伊始，敬順天常，無違月令，所由長吏，可舉舊章：諸有嫗伏孕育之物，蠢動生植之類，慎無殺伐，致令夭傷。九土異宜，三農在候，聚眾興役，妨時害功，特宜禁止，以助春事。至若家有征鎮，人或孤煢，物向陽和，此獨憂悴，良可憫也，亦宜所由隨事優恤。蓋不體仁無以為長，不知道無以用心，故道者眾妙之門，而心者萬事之統。得其要會，義可以兼濟於人；失其指歸，生不能自全於已。故我元元皇帝著《道德經》五千文，明乎真宗，致於妙用，而有位者未之講習，不務清淨，欲令所為之政教，何從而致於太和者耶？百辟卿士，各須詳讀，勉存進道之誠，更圖前席之議。至如計校小利，綜緝煩文，邀名直行，去道彌遠，違天和氣，生人怨心：朕甚厭之，所不取也。各勵精一，共興元化，俾蒼生登於仁壽，天下還於淳樸，豈遠乎哉？行之可至。其老子《道德經》，宣令士庶家藏一本，仍勸習讀，使知指要；每年貢舉人，量減《尚書》、《論語》一兩道策，準數加《老子》策，俾敦崇道本，附益化源。朕推誠與人，有此教誡，必驗行事，豈垂空言？今之此敕，亦宣家置一本，每須三省，以識朕懷。
敕：求賢濟理，詢事考言，務取由衷，以觀深識。頃年策試，頗成弊風，所問既不切於時宣，所對亦何關於政事？徒徵隱僻，莫見才明，以此擇緊，良未得所。卿等各膺推薦，副朕虛求，宣其悉心，各盡所見，勿複仍舊，空載遊詞。各宣就食，食訖就試。
敕新除河南府密縣令張稷等：令長之任，黎庶尢切，比嚐選舉，未盡得人。然而勇進之流，迺非其妤，矯弊之政，豈無所革？令既各膺獎用，當盡良能，期月有成，聲能若著。所列清要，惟待賢才，既爾有聞，不患無位。各宜勉勵，以副朕心
敕新除河南府密縣令張稷等：令長之任，黎庶尢切，比嚐選舉，未盡得人。然而勇進之流，迺非其妤，矯弊之政，豈無所革？令既各膺獎用，當盡良能，期月有成，聲能若著。所列清要，惟待賢才，既爾有聞，不患無位。各宜勉勵，以副朕心
敕：朕憫茲下人，不忘寤寐，庶乎富教，寄在牧宰，所以推擇才能，新加考核。卿等各膺時用，副朕虛求，亦既得人，佇聞佳政。若能銳精為理，聲績有稱，即當待以不次，信斯言之可複。如其政不能舉，行且有遺，豈獨敗於厥躬？必將坐於舉主。此亦明約，不得不然，各宜勉之，以成名節。今賜卿少物，各宜領取，並於朝堂坐食，食訖好去。
敕：布帛不可以尺寸為交易，菽粟不可以杪勺貿有無：故古之為錢。將以通貨幣，蓋人所作，非天實生。頃者耕織為資，迺稍賤而傷本；磨鑄之物，卻以少而貴。頃雖官鑄，所亡無幾，約工計本，勞費又多，公私之閒，給用不贍，永言其弊，豈無變通？往者漢文之時，已有放鑄之令，雖見非於賈誼，亦無費於賢君。況古往今來，時異事變，反經之事，安有定耶？終然固拘，必無足用，且欲不禁私鑄，其理如何？公卿百僚，詳議可否，朕將親覽。擇善而從。
敕：朔方軍節度大使兵部尚書信安郡王禕，總戎朔陲，經略萬里。賦車籍馬，精卒銳兵，自其有虞，莫不素練。而醜虜背誕，偏師致誅，謀若有神，取如俯拾：雖廟略之雲遠，亦將士之力焉。威武載揚，頑凶且懾，狂寇覆巢以奔北，群師掉鞅而來歸。因其凱旋，聊加宴樂，各宜坐食，相與盡歡。其軍將已下官賞，別有處分。信安郡王禕與一子官。
敕幽州老人師知禮等：比者林胡翻覆，薦歲不寧，戎馬之鄉，良亦深苦。而賊虜自叛，天實誘之，主將致誅，略無遺噍，實除邊患，且減征徭。卿等忠義因心，遠來陳賀，深所嘉尚，並宣坐食。各有賜物，食訖領取。
敕：時向炎蒸，人或冤係，豈忘仁恕？因須審察。其京都城見禁囚，宣令中書門下及留守檢覆訖。徒已下罪，各諉所由長官據情狀量決罰便放。死罪已下，遞降一等，有情狀難容合決格杖者，決訖準例處分。天下諸州，亦並準此。
敕：邊境為患，莫甚於林胡；朝廷是虞，幾煩於將帥。車徒屢出，芻粟載勞，使燕趙黎氓，略無寧歲。而山戎種落，常為匪人，近有野心，窮而歸我。曾是懷附，每所撫柔，而不變鴞音，輒為獸搏。幽州節度使副大使張守珪等，乘閒電發，表裹奮討，積年逋逃，一朝翦滅，則東北之寢，便以廓清，河朔之人，差寬征戍：此皆上憑九廟之略，下仗群帥之功。今其凱旋，敢不以獻，宣擇吉日告九廟，所司準式。
敕薛泰：朕撫育降奚，每事過厚，衣食供給，數年於茲，而禽獸無知，不懷恩信，相率種落，一時叛亡。此於國家，譬猶蚊虻耳，無所憚惜，惟惡惡心，總是亂階，私相招誘，若不撲滅，何以示威？卿可率所統，與紀思誨、王忠嗣等計會進討。卿既身在邊鎮，深練兵權，進退動靜，惟變所適，敵則預料，奇出臨時，會在審量，不可輕舉。氣候漸暖，卿及將士已下並得如宣，遣書指不多及。
敕王斛斯：累得卿表，知賊等肆惡，終冬不去，又聞將士與鬥，數有殺傷。諸胡攜離，將自此始，朕比為料，亦以為然。卿受寄遠方，悉心奉國，撫巡將士，皆得輸誠，萬夫一心，以少擊眾，雖有狂寇，固無遠憂。朕所懸官爵，惟賞忠義，苟能盡節，亦豈忘功？卿可慰勉將士，知朕此意，若有殊效，即具狀以聞。且蘇祿凶徒，本是烏合，今其師老，必有怨嗟。至如骨咄王子來投，已是其效；何國胡不受處分，亦是明徵；其下離心，已至於此。可令閒諜，更誘其餘，此賊敗亡，將從內潰。且四鎮絕遠，皆是孤軍，卒欲益兵，頗難救急。近已敕牛仙客且送五千人，其餘驍勇，亦即繼發，並敕北庭計會。卿可與蓋嘉運相知，張皇國威，誠在此舉，俘滅醜虜，今也其時，勉樹邊勳，以成不朽。冬中甚寒，卿及將士比並如何，遣書指不多及。
敕天山軍使西州刺史張待賓：吐蕃背約，入我西鎮，觀其動眾，是不徒然。必與突騎施連謀，表裹相應。或恐賊心多計諸處散，下鐵關千術四鎮咽喉，倘為賊所守，事迺交切。已敕蓋嘉運與卿葉會，簡練驍雄，於要處出兵，以為聲援。仍遠令探候，知其有無，自外臨時，皆委卿量事。秋冷，卿及將士並平安好，遣書指不多及。
敕清夷軍使虞靈章：窮寇傷殘，寄命無所，猶以遺噍，敢犯塞垣。卿義勇過人，臨難無苟，親當矢石，逐此犬羊，略有梟夷，足申威武，邊寄盡節，朕甚嘉之。仍聞鋒鏑既交，在卿亦有所損，神道助順，應不為災。今將藥物，可以時療，所有將士用命，即具狀以聞。其不幸陣亡，固將深悼惜，亦宣追卹，當有加贈。夏末甚熱，卿及將士已下並平安好，遣書指不多及。
敕伊州刺史伊吾軍使張楚賓：近得卿表，知沙陁入界。此為劉渙凶逆。處置狂疏，遂令此蕃，蹔有遷轉。今劉渙伏法，遠近知之，計沙陁部落，當自歸本處。卿可具宣朝旨，以慰其心，兼與蓋嘉運相知，取其穩便。豐草美水，皆在北庭，計必思歸，從其所欲也。卿可量事安慰，仍勿催迫，處置了日，具以狀聞。夏中盛熱，卿及將士百姓已下並平安好，遣書指不多及。
敕河西節度使牛仙客：戎狄無義，禽獸不若，但當以兵威取此，豈可人道論之？突騎施頃者通和，朕每撫之如子，行李往來，不隔歲時，賜與優饒，非直君長。而窺我邊隙，圖陷庭州，闕俟斤所以見誅，天下孰雲不當？不思已過，仍敢我讎，率其犬羊，犯我皇堡，是其送死之日，可謂天亡之時。若不因其自來，乘危決策，一失此便，後悔何追？宣密令安西征蕃漢兵一萬人，仍數纖星夜倍道，與大食計會，取葉護孛攵達等路入碎葉；令王斛斯自領精騎，取其家口，河西節度內發蕃漢二萬人，取瓜州比高同伯帳路西入；仍委卿簡擇騎將統率，仍先與西庭等計會，克日齊入。比已敕朔方軍西受降城定遠城及靈州，兼取大家子弟，並豐安新泉等軍，共徵二萬，於瓜州北庭招托，就中簡擇驍健五千人先入，直赴北庭，從瓜州宣給一月熟糧；若至北庭，糧貯可支五年以上。凡此諸道徵發，並限十二月上旬齊集，西庭等州，一時討襲。時不可失，兵貴從權，破虜滅胡，必在此舉，卿可火急支計，無失便宜。今故使內侍程元宗催遣兵馬，一一口具。秋氣漸冷，卿及將士百姓已下並平安好，遣書指不多及。
敕北庭將士瀚海軍使蓋嘉運已下：逆胡忿戾，乘此猖狂，驅率匪人，圍犯邊鎮：皆如素慮，不出下策。卿等雖在絕境，且據堅城，將士一心，莫非義勇，觀釁而動，取亂在茲，宜臨事籌之，無失此便。但蘇祿本以奸詐，誑誘群胡，無德在人，何能有國？今迺驅烏合之眾，作不義之舉，師曲須老，族滅其時。卿可因其不固之心，乘其已疲之眾，掎角歸路，翦滅逋醜：此亦天與，豈直人謀？仍熟料之，取萬全也。國之重賞，惟待奇功，豈在言之，自良圖耳。比秋氣已冷，卿及將士百姓並安好，遣書指不多及。
敕天山軍使西州刺史張待賓：吐蕃背約，入我西鎮，觀其動眾，是不徒然。必與突騎施連謀，表裹相應。或恐賊心多計諸處散，下鐵關千術四鎮咽喉，倘為賊所守，事迺交切。已敕蓋嘉運與卿葉會，簡練驍雄，於要處出兵，以為聲援。仍遠令探候，知其有無，自外臨時，皆委卿量事。秋冷，卿及將士並平安好，遣書指不多及。
敕北庭將士部落及百姓等：忠義所感，在臣子而固然；凶惡必誅，雖鬼神而亦爾。逆賊劉渙，不意含氣有此狂愚，忽於夷塗，坐生逆節。奸謀雖起，狡數自窮，誘人不從，欺天斯甚。由是忠義奮發，凶醜就擒，雖則奴庸，何足比數？然則荒徼，亦雲除惡。皆是卿等同心盡力，向國輸忠，能協人鬼之謀，不貽戎狄之笑。朕每以嘉歎，無忘於心，所雲有功，皆已優賞，懲惡勸善，實在於茲。夏中甚熱，卿並平安好，遣書指不多及。
敕新羅王金重熙：金獻章及僧衝虛等至，省表兼進獻及進功德並陳謝者，具悉。卿一方貴族，累葉雄材，秉忠孝以立身，資信義而為國，代承爵命。日慕華風，師旅葉和，邊疆寧泰，況又時修職貢，歲奉衷章，進獻精珍，忠勤並至：功德成就，恭敬彌彰，載覽謝陳，並用嘉歎。滄波萬里，雖隔於海隅；丹悃一心，每馳於闕下。以茲歎賞，常屬寢興，勉宏始終，用副朕意。今遣金獻章等歸國，並少有信物，具在別錄，卿母及妃並副王宰相以下，各有賜物，至宣領之。冬寒卿比平安好，卿母比得如宣，官吏將士百姓僧道等各家存問，遣書指不多及。
敕難林州大都督新羅王金興光：賀正、謝恩兩使續至，再省來表，深具雅懷。卿位總一方，道窬萬里，托誠見於章奏，執禮存乎使臣，雖隔滄溟，亦如麵會，卿既能副朕虛已，朕亦保卿一心。言念懇誠，每以嗟尚，況文章禮樂，粲焉可觀，德義簪裾，浸以成俗，自非才包時傑，誌合本朝，豈得物土異宜，而風流一變？迺比卿於魯、衛，豈複同於蕃服？朕之此懷，想所知也。賀正使金義質及祖榮相次永逝，念其遠勞，情以傷憫，雖有寵贈，猶不能忘，想卿乍聞，當甚軫悼。近又得思蘭表稱，知卿欲於浿江寘戍，既當渤海衝要，又與祿山相望，仍有遠圖，固是長策。且蕞爾渤海，久已逋誅，重勞師徒，未能撲滅，卿每疾惡，深用嘉之，警寇安邊，有何不可？處置訖因使以聞。今有少物，答卿厚意，至宜領取。春暮已暄，卿及首領百姓並安好，遣書指不多及。
敕河西節度使牛仙客：戎狄無義，禽獸不若，但當以兵威取此，豈可人道論之？突騎施頃者通和，朕每撫之如子，行李往來，不隔歲時，賜與優饒，非直君長。而窺我邊隙，圖陷庭州，闕俟斤所以見誅，天下孰雲不當？不思已過，仍敢我讎，率其犬羊，犯我皇堡，是其送死之日，可謂天亡之時。若不因其自來，乘危決策，一失此便，後悔何追？宣密令安西征蕃漢兵一萬人，仍數纖星夜倍道，與大食計會，取葉護孛攵達等路入碎葉；令王斛斯自領精騎，取其家口，河西節度內發蕃漢二萬人，取瓜州比高同伯帳路西入；仍委卿簡擇騎將統率，仍先與西庭等計會，克日齊入。比已敕朔方軍西受降城定遠城及靈州，兼取大家子弟，並豐安新泉等軍，共徵二萬，於瓜州北庭招托，就中簡擇驍健五千人先入，直赴北庭，從瓜州宣給一月熟糧；若至北庭，糧貯可支五年以上。凡此諸道徵發，並限十二月上旬齊集，西庭等州，一時討襲。時不可失，兵貴從權，破虜滅胡，必在此舉，卿可火急支計，無失便宜。今故使內侍程元宗催遣兵馬，一一口具。秋氣漸冷，卿及將士百姓已下並平安好，遣書指不多及。
敕瀚海軍使北庭都護蓋嘉運及將士已下：蘇祿爰自今夏，連犯西陲，犬羊之群，屯結不散。誠欲出其不意，乘虛以放，凶黨聞此，必自解圍，卿識朕心，有符成料。比王尚客至，聞已出師，窮冬絕漠，荷戈冒險，又聞有所擒獲，張我國威，言念忠誠，良深賞歎。在此行也，四鎮狂虜，必應抽退，彼既有效，應合敘勞，兼雲擒獲，人當優賞，宜具實狀，一一以聞。然此賊為惡，勢將未已，若困窮蹙，實則不知，安西近亦加兵，卿彼士馬自足，可與王斛斯計議，逐要圖之。春初餘寒，卿及將士已下並平安好，遣書指不多及。
敕王斛斯：累得卿表，知賊等肆惡，終冬不去，又聞將士與鬥，數有殺傷。諸胡攜離，將自此始，朕比為料，亦以為然。卿受寄遠方，悉心奉國，撫巡將士，皆得輸誠，萬夫一心，以少擊眾，雖有狂寇，固無遠憂。朕所懸官爵，惟賞忠義，苟能盡節，亦豈忘功？卿可慰勉將士，知朕此意，若有殊效，即具狀以聞。且蘇祿凶徒，本是烏合，今其師老，必有怨嗟。至如骨咄王子來投，已是其效；何國胡不受處分，亦是明徵；其下離心，已至於此。可令閒諜，更誘其餘，此賊敗亡，將從內潰。且四鎮絕遠，皆是孤軍，卒欲益兵，頗難救急。近已敕牛仙客且送五千人，其餘驍勇，亦即繼發，並敕北庭計會。卿可與蓋嘉運相知，張皇國威，誠在此舉，俘滅醜虜，今也其時，勉樹邊勳，以成不朽。冬中甚寒，卿及將士比並如何，遣書指不多及。
敕幽州節度副大使張守珪：昨史思明往，已有處分，趙堪適至，委曲知之。安祿山等輕我兵威，曾不審料，致今損失，宜其就誅，卿既行軍，於法合爾。然此賊初叛，勢尚未合，乘其虛弱，正可追擒，直為林闇山深，恃不存之地，萬一獸駭致損更多，以此思之，固須且守，伺其有隙，乘便翦除，如此籌宜，應是長策。且戰者凶事，有勝有負，無以邂逅，遂至蒼黃，使我驍雄，小有奪氣。負罪者既其即戮，用命者亦宜昇獎。彼之小醜，何足可除？所有奏入，即當處分。平盧以北，動靜須知，得其委曲，隨事防備。委卿在遠，一一必由，但量宜行之，奏未晚也。
敕幽州節度副大使張守珪：昨史思明往，已有處分，趙堪適至，委曲知之。安祿山等輕我兵威，曾不審料，致今損失，宜其就誅，卿既行軍，於法合爾。然此賊初叛，勢尚未合，乘其虛弱，正可追擒，直為林闇山深，恃不存之地，萬一獸駭致損更多，以此思之，固須且守，伺其有隙，乘便翦除，如此籌宜，應是長策。且戰者凶事，有勝有負，無以邂逅，遂至蒼黃，使我驍雄，小有奪氣。負罪者既其即戮，用命者亦宜昇獎。彼之小醜，何足可除？所有奏入，即當處分。平盧以北，動靜須知，得其委曲，隨事防備。委卿在遠，一一必由，但量宜行之，奏未晚也。
敕劍南節度使益州長史王昱：近得卿表，知蒙歸義等效命出力，自討西蠻彼持兩端，宜其殘破，苟非生事，定是輸忠，亦卿等指麾，更張遠略。諸部所請朝貢，及蒙歸義等立功，並委卿料，若合行賞，豈有不來？時尚炎蒸。路且修阻，郵傳之弊，公私可知，亦雲重勞，非是有惜，想卿臨事，思其所宜。緣蠻落初寧，當須計議，若欲入奏，亦任蹔來。春晚極暄，卿比如宜，遣書指不多及。
