右：藎嘉運奏，北庭解圍，仍有殺獲。蘇祿背德，敢此讎天，盡驅犬羊，來犯軍鎮，雖肆凶毒，欲逞其心，而邊兵無遺鏃之費，狂賊有輿屍之禍。此皆陛下聖武，將士龔行，遠必葉謀，動無遺策，能令氛祲，坐自廓清。臣等忝奉密謀，屢承獻捷，踴躍稱慶，倍百恒情，謹奉狀陳賀以聞。謹奏。
右：適高力士宣示臣等張守珪奏。契丹及奚並自離貳，兼安祿山複有殺獲，賊數將盡，觸緒猜攜，邊鎮勒兵，伺隙而動，誅翦有日，廓清可期。此皆天威遠臨，逋逃自滅，臣等不勝慶躍之至。
右：高力士宣示張守珪所上逆賊契丹屈烈及可突於等首級。此等惡稔，喪敗將及，故天誘其衷，既降又貳，而感義之士，惡其翻覆，背恩之賊。已就誅鋤，幽陣廓清，華夷俱靜，計其餘噍，永無動搖。陛下邊任先擇，聖謀獨斷，克稟成命，樹此戎功。且知河朔無轉輸之勞，林胡為賦稅之地，臣等忝在樞近，預聞遠績，捷書之至，喜倍恒情，謹奉狀陳賀以聞。謹奏。
右：張守珪表奏，突厥四萬騎，前月二十五日至能訖離山，契丹泥禮等前後斬獲俘馘，數逾十萬，突厥可汗棄甲逃亡，奚王李歸國及平盧軍將等追奔逐北，計日殲滅，更聞奏者。伏以突厥新立，輕事用兵，彼之威眾，在於一舉。又兩蕃與其結隙，交構未深，在於邊隅，猶軫天算。陛下料其終始，指授規模，知其舉種盡來，本自無策，勞師襲遠，必合成擒；使蕃騎先鋒，漢軍堅壁，坐觀成敗，自戰蠻夷。今契丹才交，突厥已破，計其奔北，必至喪亡，脫身獲全，亦舉眾皆棄。北虜震懾，從此氣衰，東胡保邊，永不攜貳，寬徭罷柝，自此可期。斯皆聖德遠覃，皇威遐振，事無遺策，舉不失圖，臣忝跡樞近，親承睿略，忭躍之至，倍百恒情，謹奉狀陳軸賀以聞。謹奏。
右：今日劉思賢至，奉宣聖旨，垂示臣等破賊所由兼見守珪表奏，具承契丹累捷。伏以聖武所加，制勝者無失；天威不抗，犯順者自亡。突厥負眾背恩，窮凶遠襲，兩蕃懷德，詩欬如歸，三軍奉國，從命如指：遂使一戰便克，已聞殺傷無算；慟哭而奔，則知主將必死。且蠻夷相伐，我則不勞，疆場有虞，義亦奚失？固知無愆信於漠北，有大造於燕垂。此實獨斷神謀，事皆有預，萬全之策，永靜邊隅。薄伐之師，匪勞中夏，凡在黎庶，孰不欣躍？臣等忝預樞近，倍百恒情，無任慶悅之至。
右：先得前件牒雲，九月三日奚探見賊無數，前三日臣等麵奉聖旨，料此必安祿山所將之兵，奚疑是賊，便有此牒也。臣等當時又奏，突厥舉國大來，徵有輸失便去，竊料此意，恐其有謀。陛下又云：「必應彼有要重人死，所以即去。」今日幽州節度判官監察禦史張曉至，雲今月十一日從幽州發來，赤山元自無賊，奚所見者，正是安祿山下兵馬。又雲，契丹有蕃落人走來，雲突厥之兵馬平章事第一人死，所以狼狽即去，在路每日於帳衙前哭。此並聖心懸照，有如目擊，臣等親奉睿算，及此符同，萬里無差，不勝驚喜。無任踴躍之至，仍望宣付史館。
右：牛仙童宣敕送前件契丹令問委曲者，臣等借問突厥退散所由。其伊吐於被擒，將隨五日，因夜卻走回，每日實見突厥諸將皆於衙帳前哭，及剺正麵是實。據此必是小可汗傷死，若其不然，不合如此。審觀伊吐於情狀，亦即不敢妄言，必其不虛，迺是天敗。比其歸至本處，固應更有餘殃，醜虜破亡，必自此始也。陛下聖德無遠，妖沴自銷，不勞師徒，已清朔漠。臣等獲奉廟算，不勝忭躍之至。
右：林招隱宣敕示臣等：張守珪雲，契丹婦女屈將從突厥出來，知可汗死是實。又雲，黃頭突厥與默啜突厥爭言氣，兵馬欲鬥驚軍，屈將然得走來者。參驗前後從突厥來者，說事多同，況此婦人，尤為指實，死既非謬，天實誅之。且諸蕃之中，北虜為桀，不待征戰，而自取殲夷，此誠天助有道，坐清妖祲。陛下嚐有聖料者，知其必有亡徵，今雲兵馬自爭，其兆已見。佇聽其敗，但隻納降，亭障息兵，將自此始，不勝欣慶之至。
右：高力士宣奉敕示臣等：王尚客奏狀，知藎嘉運至突厥施店密城，逢賊便鬥，多有殺獲，且凶黨大眾，見在邊城。方擬經春，圖為邊患，忽聞嘉運此入，複有破傷，必其驚忙，當有攜散。皆是聖略先定，萬里懸同，尚客所言，合符前者，臣等不勝慶躍之至。
右：高力士宣敕示臣等：曹待宣奏狀，知蘇祿遁走入山出界者。四鎮懸遠，比被侵逼，將士用命，雖有誅鋤，凶黨尚多，時有抄掠，兵疲矢盡，為弊亦深。今日奔亡，誠是震懼，聖威及遠，氛沴坐銷。又北庭救兵，當時回旆，不費軍廩，事且無憂。吐蕃縱實西行，蘇祿不得相應，其敗可必，又無可憂。邊事且寧，不勝慶慰，謹奉狀陳賀以聞。謹奏。
右：伏以自冬少雪，粟麥未滋，歲律向終，農候方近，陛下黎庶在念，憂濟常深，聖心精誠，天意昭感。孰雲元遠？不日有應：遂得盈尺告祥，動植霑洽，豐年有望，即事可期。即表非常之祥，實倍不任之喜，不勝忭躍之至。
右：高力士宣稱，陛下親講讀《毛詩》，遍賜侍講陳希烈三品兼賜衣物等。伏以睿思元通，超然物表，俯臨天下，必樹風化。既宏儒教，考核詩人，爰托師資，親行講讀。章句初畢，賞錫有加，明主深恩，孰不知勸？臣等謬承任遇，實愧經通，聖業彌深，微誠何補？方思斅學，以助明時，無任悅豫之至。
右：今月十日高力士宣聖旨，以霖雨方滯，有害稼穡之憂，將親禱上陽，三日內不坐。精意朝發，而重陰夕霽，迺數日已來，遂致開朗，誰謂天遠？其應甚速，遂得麥秋有望，蠶事且登。則知至人無心，與天地合契；神功潛運，豈陰陽不測？伏惟陛下明德自廣，兢業載懷，所致休徵，必加謙慎，天聖相合，福施群生，日用不知，年和在此。臣等無能翊佐，徒忝近密，每有大猷，承奉不暇，無任欣戴慶躍之至。
右：畿輔之閒，秋來少雨，聖心有軫，稼穡惟憂。德至於天，慶自嘉節，實有神應，旋降甘雨，使將枯之苗，有同於再熟；已息之望，不意於萬人。臣有限不獲當時稱慶，無任悚踴之至。
右：伏以自冬少雪，粟麥未滋，歲律向終，農候方近，陛下黎庶在念，憂濟常深，聖心精誠，天意昭感。孰雲元遠？不日有應：遂得盈尺告祥，動植霑洽，豐年有望，即事可期。即表非常之祥，實倍不任之喜，不勝忭躍之至。
右：臣一昨麵奉恩旨，緣秋稼有望，時雨蹔愆，念及黎元，見於顏色，方躬自祈請，誠勤夙夜，上靈昭鑒，嘉瑞必臻。昨日申酉之閒，雲物果應，初含五色，正覆於壇場；未及終宵，更灑於城闕：遂使炎埃宿潤，虐暑暫消，實冀膚寸之資，畢致普天之澤。臣等多昧，徒仰於成造；蒼生何幸？每及於聖私。無任欣戴忭躍之至，謹奉狀陳賀以聞，既有殊應，仍望宣付史館。
右：今月朔太史奏，太陽不虧，據諸家曆，皆蝕十分已上，仍帶蝕出者。今日日出，百司瞻仰，光景無虧。臣伏以日月之行，值交必蝕，算數先定，理無推移。今朔之辰，應蝕不蝕，陛下閒日有變，齊戒精誠，外寬刑政，內廣仁惠，聖德日慎，災祥自弭，若無表應，何謂大明？臣等不勝感慶之至，謹奉狀陳賀以聞，仍望宣付史官，以垂來裔。
右：臣等伏見道門威儀司馬秀表稱，今月十日夜，陛下親臨同明殿道場，為宗廟蒼生祈福，有祥雲見。伏惟聖德以精至動天，天意以蚃符聖：其感甚速，其應豈遠？陛下聖敬之深，勤恤所至，靈心如答，神道何言？自表休期，以介景福，生人大賴，天下幸甚。臣等忝居近侍，倍百恒情，謹奉狀陳賀以聞，伏望宣示史館。
右：今日高力士宣示臣等皇太子表，以嘉麥有成。陛下躬執勞事，率先兆庶，皇太子以下，繼美聖功。臣聞勤於稼穡，必有來麰之慶；著在春秋，則非他穀之比。伏惟陛下致敬宗廟，屬念黎元，春郊順時，則千畝在禦；禁園測候，則萬皆豐。況雲立訓天人，降尊農務，上靈昭德，已聞瑞日增輝；當暑不疲，則有祥雲自覆。是彰敦本之化，式精造物之功，人謠在茲，天意可鑒。且禹之盡力，堯實用心，史策美談，帝王成範，未有休徵神應若斯之盛者也。以今況古，千載未聞，請付史官，天下幸甚。臣等叨榮近侍，倍百恒情，無任感戴忭躍之至。
右：伏見衢州所進瑞魚銘等，神物環奇，形制純古。魚為龍象，既彰受命之元；銘作黽文，更表錫年之永：河圖舊事，無以加之。臣葉讚休明，屢承福應，忝惟拜慶，倍百恒情，伏望宣付史官，傳之不朽，無任喜躍之至。
右：今月日，尹鳳祥宣敕旨，示臣等《聖製開元文字音義》三十卷。義微旨遠，文省理該，表隸以訓今，存篆以徵古。眾釋大備，取證於前修；片言旁通，去嫌於翻字。信濰姮之精一，學術之明準，非聖心之善誘，焉降情於豪素？臣等忝居近侍，再忭發蒙，捧戴之誠，實百恒品，望令集賢院更寫一本，付外流行，謹奉狀陳賀以聞。謹進。
右：伏奉今日墨制，召諸學士及道僧講論三教同異。臣聞好尚之論。事躓於偏方；至極之宗，理歸於一貫：非夫上聖。孰探要旨？伏惟陛下道契無為，思該元妙，考六經之同異，邶淆教之幽賾。將以降照群疑，敷化率土，屏浮詞於玉殿，輯精義於金門：一變儒風，再揚道要，凡百士庶，罔不知歸。臣等幸侍軒墀，親承王訓，忭躍之極，實倍常情，望，宣付史館，謹奉狀陳賀以聞。謹奏。
右：內侍尹鳳祥宣敕，垂示臣等《禦注金剛經》。但佛法宗旨，撮在此經。人閒傳習，多所未悟，陛下曲垂聖意，敷演微言，幽關妙鍵，豁然洞達。雖臣等愚昧，本自難曉，伏覽睿旨，亦即發明：是知日月既出，天下普照，誠在此也。陛下至德法天，平分儒術，道已廣度其宗，僧又不違其願：三教並列，萬姓知歸。伏望降出禦文，內外傳授。
右：尹鳳祥宣聖旨，示臣等皇太子所制王尊師碑文並壽王書。臣等伏有以天姿自高，更深聖訓，文藝英拔，理絕人境，臣等周章省覽，欣忭載懷。兼皇太子文義高深，壽王毫翰灑落，朝臣不見，竊懼蔽善，臣等專輒，宣留碑本。望明日將示百官，了訖續進，不勝忭躍之至。
右：臣等伏承今月八日上仙公主靈座有祥風瑞虹之應，爰至啟殯，迺知屍解。又承特稟清虛，薄於滋味，素含真氣，自不食鹽，洎於遷神，更標奇跡。伏惟聖係，本於道源，妙有所鍾，靈異必降。不然者，何得幼而能悟，性與非常，適來以時？且契於元運，超然而蛻，複昇於丹籙，杳冥雖遠，仿像如存，則知仙路有歸，慈念已釋，理絕今古，事昭聞見。況臣等親侍軒墀，幸聞仙解，無任感之至。伏望宣付史官，以昭靈異，仍望宣示百官。
右：御史中丞徐惲從京使還向臣等說，妖賊劉誌誠四日從咸陽北原向南，見昭陵山上有黑雲忽起，誌誠謂其凶徒云：「此雲將有暴風，若衝頭立，恐有破敗。」誌誠久從軍伍，頗解雜占，其言未畢，飄風果至，直衝行首，莫不昏迷，眾心驚惶，不知所出。及至便橋之際，並即走散。又見父老云：「往年權梁山之徒，將逞不軌，當時亦有烈風暴雨，發自昭陵，彼比至京城，賊還破滅。」謹參往事，與今同符者。伏以閭閻賊類，竊敢猖狂，而祖宗威靈，亦已元鑒。昔年感召，若命蚩尤：今者驅除，更徵風伯。所以妖氛自殄，狡計莫施，晷刻之閒，逃形無路：此皆神功潛運，昌曆無窮，將俾孫謀，用昭聖德。事堪懲惡，可以垂後，無任慶悅之至，仍望宣付史館，並示朝列，謹錄奏聞。謹奏。
右：伏奉去月三十日敕，以臣先領荊州都督佩紫金魚袋。前緣改官遂停，今更蒙恩特賜，任使無效，寵服再加，臣雖叨榮，伏用戰懼，不任悚躍之至，謹奉狀陳謝以聞。謹奏。
右：伏奉今月三日制，除臣工部侍郎兼集賢院學士。臣本單族，過蒙獎拔，入升省閣，累登清資，出牧南州，且無成績。陛下殊私俯及，擢任集賢，遠自炎荒，忽至霄漢，秘文副掌，淺陋無堪，遽蒙聖恩，反遷華省，邱山施重，報效何階？不勝悚懼之至。
右：臣忝跡集賢，久無成效，幸免咎責，伏用兢惶。忽蒙特恩，今知制誥，臣學業既淺，識理非長，述宣聖旨，誠恐不逮，跪受嚴命，伏增悚惕，無任戴荷之至。
右：臣兩弟蒙恩移官，就養老母，感戴殊澤，戰荷兼深。臣出藪陋材，豈堪國用？日月私照，謬掌綸言。犬馬以地近見矜，烏鳥以情至蒙福，曲承孝理之賜，莫知報效之所。無任悚懼荷恩之至。
右：臣謬跡書府，兼司綸翰，思力淺近，無所發明，聖恩不以不才，卻賜榮獎，拔擢非次，荷躍惟深。但中書近密，參掌不易，豈臣微賤，所堪忝竊？拜命之日，伏用慚惶，不勝戰荷之至。
右：林招隱宣敕賜臣等，招隱說云：薦新之外，禁中所出，皆是降至尊親耕稼穡之所成也。伏以周人之禮，惟有藉田，漢氏之薦，但聞時果，則未有如陛下嚴祇於宗廟，勤儉於生人，事必躬親，動合天德，臣亦何幸，近奉徽音？又蒙聖恩，猥垂珍錫，已飽於聞義，況霑此時羞，繆承渥澤，未知報效，死罪死罪。仍望宣牒史館，以示將來，臣等不勝感荷之至。
右：臣等麵奉進止，令就集賢院與諸學士等觀《聖注道德經》，尋又賜臣等食。竊味道腴，兼承珍饌，聞義飽德，虛往實歸，臣等何人，叨承渥澤？不勝惶悚感戴之至。
右：高力士宣奉恩旨，賜臣等鹿角膠丸及駐年麵脂。有命自天，感戴兼至，臣等涓滴無補，渥澤日深。多謝股肱之良，每慚智力之效，徒承聖恩同體之義，更霑禦藥駐年之錫。事絕希幸，禮優常遇，微軀賤貌，因大造而載延；捧日承天，荷曲成而無極。臣等無任悚戴之至。
右：今日高力士宣敕，賜臣等禦制詩並寶尺。伏以尺者紀度之數，宣麗天文；詩者律呂之和，是生節物。聖恩下逮，天旨旁流，因物寓言，以言垂象，臣雖瞽陋，伏見宸衷。竊謝良工，徒秉刀尺，終期死力，取配鈞衡，而未副所圖，退省知罪，臣等不勝負荷感懼之至。
右：昨者高力士宣恩旨，垂示皇太子書《紀功德頌》，恭覽睿跡，實天人之表。幼傳楷則，訓葉文明，春秋典學，時惟多藝。鸞鳳變態，入神妙而難明；俾臣庸者，憑篆刻而不朽。微臣之幸，倍百常情，無任悚戴之至。
右：伏奉昨二十日恩命，授臣弟九皋殿中丞、九章太子司議郎。臣私門積釁，殃罰如昨，日月逾邁，禮及外除。弟九皋等加以常才，比服哀疚，瞻望未遠，縞練猶存，非常之恩，一朝總集，慚惶哽咽，罔識言次，不知微命餘生，何以上報大造？載悲載懼，五情飛越，不勝感戴戰栗之至。
右：高力士宣敕，賜臣衣及器物等。臣九齡不孝苟孝，企及禮制，天恩以忝樞近，賜問再臨，衣服珍器，殊常寵錫，臣有何力，可以叨濫？渥澤至深，誠效已竭，惟有微命，不知所圖，無任感戴惶悚之至。
右：高力士宣聖恩，賜臣等蕃口。執自邊軍，釋囚為隸，誠宣供國，次及賞功。臣等無庸，何以受賜？殊恩俯降，循涯自失。伏望俯停渥澤，存以至公，矜遂懇誠，許歸官寺，則上有無偏之道，下有無苟之責。無任悃款之至。
右：臣等適見工部侍郎侍講學士陳希烈所蒙恩賜聖制雪篇。伏以聖惟無作，作則應天、地和陰陽，斯之謂矣。言微利溥，旨遠思深，於彼蒼生，焉知帝力？臣聞食者萬姓之命，雪為五穀之精，兆且見於祈年，律既和於言誌。聖心昭感天瑞合符，豈比夫漢詠白雲，但嗟歡樂；周歌黃竹，徒事巡遊而已哉？臣等仰望昭回，莫知遠近，幸均生植，同是霑濡。況臣忝在樞衡無能翼亮，聞罪已之義，若寘冰穀；循忘軀之節，冀益涓塵。伏誦聖文，無任喜懼，臣等誠歡誠恐。謹言。
右：臣前伏見聖制《喜雪篇》，奉狀稱慶，已特蒙賜本，今日高力士又宣賜臣林甫、臣某各一本。麗天之文，或冀傳誦，垂露之聖，難有偏霑。則不知元造曲成，宸豪俯逮，鸞鳳斯降，雲雨載均，愚臣何幸，叨此殊賜？是知君臣之深，義感不一，子孫之後，傳寶無窮，而未知此生何以上答？臣等不勝感戴，伏望許臣等進食，以申微誠。雖廚萐每搖，而野芹徒獻，豈雲堯禹之膳，冀達臣子之情。幸甚幸甚，謹奉狀以聞。謹奏。
右：去正月二十六日，中使李仁智宣口敕，賜臣前件宅，仍令官修，及什物一事已上。自奉恩命，夙夜憂惕，既慚虛受，載懼滿盈。臣生身蓬蓽，所居賤陋，釁屬苴麻，豈圖宏敞？宸私曲被，寵賜猥臨，加以殃罰之餘，參議樞掖，草土之末，庇形棟宇，器用資於官備，禮數異於喪紀，兢惶失圖，啟處無地。況涓滴未效，霈澤先盈，非據之責，誰任其咎？又臣見在家累，僅十餘人，臣之俸祿，實為豐厚，以此貿遷，足辦私室。今崇其甲第，更使增修，或恐因緣，多有費損，上則虧耗國用，下則招集身尢。縱陛下時垂寬容，而臣苟為貪冒，其如物議何？其如公道何？伏乞賜寢前命，俯垂矜察，納臣誠請，免臣罪戾，其宅及什物，望並卻令官收。無任惶懼之至。
右：臣昨以兩弟身官，狀涉隱冒，家且未正，焉能正人？所以陳露奏聞，誠欲自律。今日高力士宣敕，令與兩弟京官。慈旨優柔，感深骨髓，微臣何有，叨此殊恩？但臣自罹殃罰，才窬年序，忝承重任，不敢顧私。而鞠育之恩，終懷罔極，几筵在遠，奠酹不親，惟有兩弟在家，獲申情紀。今若恭承恩命，盡在墨縗，何心何顏，可以偷此？陛下每宏教義，必先名節，豈於愚臣，無少矜憫？若使九皋等獲免罪戾，幸無削除，在臣閤門，已霑殊澤，更令授職，俱遠哀次，於臣私情，實所不忍，然於朝議，必有喧黷。乞寢成命，俯亮愚衷，冀無玷大猷，豈敢自遂而已。不勝哀荷戰懼之至。
右：殃釁殘生，謬承天澤，無能報效，徒廢情禮，而日月迅速，祥制有期，在臣私情，哀懼莫主。几筵在遠，追慕不親，一違外除，終身何托？伏望察臣罔極，俯遂哀懇，假以傳乘，蹔赴來月，道路往複，不出數旬，孝理之恩，冀知死所。無任悲迫戰懼之至。
右：先奉敕令臣撰文。伏以天將啟聖，地及出符，曆考圖籙，曠古未有。臣學術膚淺，且靈命難言，雖已極有於愚思，曾未徵於萬一。猥承恩獎，虛汙磨礱，以此慚惶，無寧啟處。謹隨狀封進以聞，塵黷宸嚴，伏增戰越。
臣伏以聖恩非常，拔臣以無能受任，歲月漸久，涓涘無益，取招毀議，有累聖明。臣前麵陳，誠以請罪，陛下不以賜責，又加過恩特以殊榮，霑臣弟，彌速曠官之謗，且重非才之責，累延公器，寵及私門。顛覆是憂，隕越無措，不勝悚懼荷戴之至，謹奉狀陳謝以聞。
右：中使某至，特蒙恩曲賜遠別之什。又中使某宣口敕，賜衣一副並絹一百匹者。但柱礎雖下，感致於青雲；陽燧則微，昭應於白日：在臣孤賤，亦荷寵光。伏惟陛下禦劄龍躍，八體比之未雄；天文鳳章，五色對之猶淺。況束帛薦至，衣服仍臻，施重邱山，恩深江海。實為九族，遍有光華，匪唯賤陋，獨稱榮慶。
右。中使某奉宣恩旨，賜臣前件馬。臣竊位台司，已招官謗，未申薄效，遽沐殊私。捧荷驚惶，心魂震越，上慚慈眷，下愧周行。素無致遠之資，益懼負乘之咎。無任感戴之至。
