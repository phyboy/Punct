伏以天者百神之君，王者所由受命也。自古繼統之主，必有郊配之義，藎以敬天命、報所受也。故於郊義，則不以德澤未洽、年穀未登凡事之故而闕其禮。昔者周公郊祀後稷以配天，謂成王幼衝，周公居攝，猶用其禮，明不可廢也。漢丞相匡衡曰：「帝王之事，莫重乎郊祀。」董仲舒又云：「不郊而祭山川，失祭之事，且逆於禮，故《春秋》非之。」臣謂衡、仲舒古之知禮，皆以郊之祭所宣先也，陛下紹休聖緒，於今五載，既光太平之業，未行大報之禮，考之於經，義或未通。今百穀嘉生，鳥獸鹹若，夷狄內附，兵革用弭，迺怠於事天，恐不可以訓。願以迎日之至，升紫壇，陳采席，定天位，則聖典遵矣。
慶禮在人苦節，為國勞臣，一行邊陲，三十年所。戶庭可樂，彼獨安於傳遞；稼穡惟艱，又能實於軍廩。莫不服勞辱之事，而匪懈其心；守貞堅之規，而自盡其力。有一於此，人之所難，況營州者，鎮彼戎夷，扼喉斷臂，逆則制其死命，順則為其主人，是稱樂都，其來尚矣。往緣趙文翽作牧，馭之非才，自經隳廢，便長寇孽，故二十年閒，有事東鄙，僵屍暴骨，敗將覆軍，藎不可勝紀。大明臨下，聖謀獨斷，恢祖宗之舊，複大禹之跡，以數千之役徒，無甲兵之強衛，指期遂往，稟命而行。於是量畚築，執鼛鼓，親總其役，不愆所慮，俾柳城為金湯之險，林胡生腹心之疾，藎為此也。尋而罷海運，收歲儲，邊亭晏然，河朔無擾，與夫興師之費，轉輸之勞，較其優劣，孰為利害？而雲所亡萬計，一何謬哉！及契丹背誕之日，懼我犄角之勢，雖鼠穴自固，而駒物無侵，蓋張星彼都，係賴之力也。安有踐其跡以制其實，貶其諡以徇其虛？采慮始之謗聲，忘經遠之權利，義非得所，孰謂其可？請以所議，更下太常，庶表行之跡可尋，易名之典不墜者也。
問：興化致治，必俟得人；求賢審官，莫先慎舉。聖朝受命，於今百齡，堯封比屋，魏綱斯頓，史曹之職，衡鏡攸歸，歲時高集，士窬累萬。借使崔、毛重起，裴、樂複存，觀貌察言，且猶未暇，考行徵實，其可得乎？若遠循漢魏之規，複存州郡之選，即務辭會府，權歸外台，牧守之明，何法能鑒？變通之要，厥路奚由？文武之道，並用無偏，軍旅之制，事宣經遠，而越騎佽飛，皆出畿甸。丁年負甲。耆日釋戈，亡歿蓋多，軍容每闕。今欲均井田於要服，遵兵賦於革車，恐習俗滋深，慮始難就，揆今酌古，其衷若何？且惠在安人，政惟重穀，頃承平既久，居泰易盈，編戶流亡，農桑莫瞻，精求良吏，未之能補。遂其寬施，則莫懲遊食；峻其科禁，則慮擾疲人：革弊適時，應有良術。子等並明於國體，允應於旁求，式陳開物之宣，無效循常之對。
對：嗣魯王道堅所舉道侔伊呂科徵仕郎行秘書省校書郎張九齡，伏覽睿問，大哉國體！九品流弊，嚐所懵焉，幸因對揚，庶言其可。古者諸侯貢士，司徒論士，必講禮觀能，鄉舉裏選。故十五十八之歲，大學小學之節，誦習以時，教化以禮：則孝悌之行，可知於鄉曲；政事之業，可升於國朝，先王務教，此其大者。及周道既衰，斯文將喪，秦氏滅學，唯力是親，仁義大壞，俊造亦亡。漢高以馬上非禮，複修三代之事；魏武以軍中是務，權立九品之儀：後代因循，莫能改作，紛紛橫調，滔滔皆是，天下公器，可謂傷心。伏惟陛下神啟睿圖，天佑明德物不終否，故受之以泰；弊不遂極，迺鼎之以新：滌瑕蕩穢，今其時也。伏願圖之：夫正其本者萬事理，勞於求者逸於使，豈有大明禦宇，慮此假權之人？循良擇人，安得謝恩之議？是則外台會府，真若滿於貯中；濟理適時，複何殊於掌上者也。且有備無患，亡戰必危，是以振旅茇舍之儀，羽林佽飛之衛，漢家徵選，鹹出五陵，周制供王，不窬千里：此以均其遠近，會其中正，王者之制，豈虛乎哉？必開井賦於要服，俾褒益於畿甸，雖經始之規，何施不可？而圖遠之業，猶願勿遵。且將振九品之頹綱，維百王之絕略，使官有位次，資有等衰，才苟不侔，時所勿取。使夫能者代上帝之理，議者息高門之談，吏精其心，人享其利，流庸不日而來複，耕桑何憂乎不稔？動之斯應，綏之斯來。若惟作法於末途，非救弊之本意，盛德大業，孰與歸乎？某怖栗塵埃，棲棲非得言之地；慷慨禾莠，惓惓因獻策之時。何敢望焉？盡心而已。謹對。
問：文武之道，布在方策，博通具舉，惟君子能之。是知超乘穿劄，非謂武也；搜章摘句，非謂文也。苟不通乎源流，而徒習乎藝事，工則工矣，是謂末節者。終軍、班超，奮於文儒，有請纓投筆之誌。壯圖急病，何代無之？乃有淮右小醜，久稽天憲。聖上深覆燾之念，極綏懷之仁，網開三麵，武引七德。而鼠盜蜂結，趑趄未賓；忠臣義士，有以憤激。今明詔既下，王師鼓行，視彼凶殘，坐見殲蕩，誠泰山洪河，壓卵注螢，不足以喻。然眾君子備詳前誌，多綜流略，必有善師善戰之術，七縱七擒之方。一為指陳，悉徵備要，將求其可，上達宸聰。如或出乎奇秘，亦當明密以聞。
對：亞之提筆之士也，區區討論之間，迷失聖意，究未能得，安足與論攻伐之事歟？雖然，亞之前歲覽古於濠梁從容觀魚之地，而濠人習知蔡兵舉止者，嚐謂亞之曰：「自吳少誠叛以來，王師曾會。德宗尊仁宥罪，詔天下悉罷。襲蔡之人，雖蒙恩旨，然日夜益訓兵卒，堅城深塹，芻食盈倉，積至今十五年餘，未嚐一日忘戰。非有他，居反側之間，惟恐為所襲耳。而四海之郡，備禦已罷，雖數更其守，未嚐聞一守留心下人，牧愛百姓。皆能名虛軍，畜肥私狗馬田園陂池之利，用以自入。務行金繒，卜射幸臣，祈遷善地。而蔡益知其境之虛，果因喪而橫。前日壽州失利，則固然也。」今又欲兵徵四方使來會，用於小醜蔡。即北取趙、魏、燕、齊，西取寧、隴、邠、岐，西南巴漢，南取甌、閩，東取吳、越。皆是提遠趣而萍合相容，於其山川險易，曾不影響。又未聞其將軍稱者。使其士卒一有父母妻子之念，是寧能死誌一方，安所為耶？勞給非所為也，爭鋒則失利，坐守則厚費。今議者或以為不足於練，皆非也，而屯集師旅，亦非也。今必欲不計時而誅之，獨有使才人為近境之郡。至則籍其郡人父子昆弟，五十以下，十五以上，除習兵務農，無得自用者。如是不日而兵足用，賊可滅矣。其餘未可利也。如其擒縱之法，出於一時者，不可先以悉數。謹對。
問：贍軍國，給公上，出於物力，其賦稅之謂耶？煩則擾罷黎，省則乏經用。縉紳多士之論及此也，莫不曰擾農困商，敦本抑末，知倚市者為弊，樹稼者誠勞。必在乎慎擇臨長之官，加重耕織之出。今牧宰非不選也，而富庶未至；眾貨非不制也，而粟帛猶輕。用何方可以致龔黃蒲密之理，以惠康吾人；用何術可以均衣食緡錢之饒，以利澤南畝。斯上心所注，亟以延問。觀光之士，期為指明。
對。百姓之貢輸賦，患不在重，而在於勞逸不均也。今自謀叛以來，農勞而兵逸。其租稅所出之名不一，猾吏撓之，後期而輸者，則鞭體出血。若聲仍終不得，蒙不忍欺。故豪農得，以蠹奸賈倍之，而美地農產，盡歸豪奸。益其地，資其利，而賦歲以薄。失其產者，吏督其不奉，而賦歲以重。是以割姻愛，棄墳井，亡之他郡而不顧。亡者之賦又均焉。故農夫蠶婦，蓬徙塵走於天下，而道死者多矣。由是商益豪而農益敗，錢益貴而粟益輕也。今返之法，必在刺史長吏而擇其良者，使久留於任。一年政成者，一階之官，一歲一加之。三年而政成者，歲加之。異政累聞者五年，而後遷之連率。不如法者，削其本不得齒。則度幾乎化矣。謹對。
月日，左拾遺張九齡謹奏記紫微令梁公閣下：公登廟堂運天下者久矣。人之情偽，事之得失，所更多矣，非曲學之說，小子之慮，所能損益，亦已明矣。然而意有不盡未可息，區區之懷，或以見容，亦猶用九九之術，以此道也，忍棄之乎？今君侯秉天下之鈞，為聖朝之佐，大見信用，渴日太平，千載一時，胡可遇也？而君侯既遇非常之主，已踐難得之機，加以明若鏡中，運如掌上，有形必察，無往不臻，朝暮羲、軒之時，何雲伊、呂而已？際會易失，功業垂成。而舉朝之眾傾心，前人之弊未盡，往往擬議，愚用惜焉。何者？任人當才，為政大體，與之共理，無出此途。而曩之用才，非無知人之鑒；其所以失，溺在緣情之舉。夫見勢則附，俗人之所能也；與不妄受。誌士之所難也。君侯察其苟附，及不輕受，就而厚之，因而用之，則禽息之首，為知己而必碎；豫讓之身，感國士而能漆。至於合如市道，廉公之門客虛盈；勢比雀羅，廷尉之交情貴賤。初則許之以死殉，體麵俱柔；終迺背之而飽飛，身名已遂：小人恒態，不可不察。自君侯職相國之重，持用人之權，而淺中弱植之徒，已延頸企踵而至，諂親戚以求譽，媚賓客以取容，情結笑言，聽機羽翼。萬事至廣，千變難知，其閒豈不有才？所失在於無恥。君侯或棄其所短，收其所長，人且不知深，旨之若斯，便謂盡私於此輩。其有議者，則曰不識宰相，無以得遷，不因交遊，無以求進，明主在上，君侯為相，安得此言，猶出其口？某所以為君侯至惜也。且人可誠感，難可戶說，為君侯之計，謝媒介之徒，即雖有所長，一皆沮抑，專謀選眾之舉，息彼訕上之失，禍生有胎，亦不可忽。嗚呼！古人有言：「禦寒莫若重裘，止謗莫如自修。」修之至極，何謗不息？勿曰無客，其禍將大。夫長才廣度，珠潛璧匿，無先容以求達，雖後時而自寧。今豈無之？何近何遠？但問於其類，人焉瘦哉？雖不識之，有何不可？是知女不私人，可以為婦矣；士不苟進，可以為臣矣：此君侯之度內耳，安用小人之說為？固知山藏海納，言之無咎，下情上通，氣用和洽，是以不敢默默而已也。願無以人故而廢其言，以傷君侯之明，此至原也，幸甚幸甚。
自出江郡，慰誨累及，情義已積，昆弟無喻，人生相知，可謂厚矣。仆方請歸養，從此告辭，會麵無期，所懷當盡，故複累而言之耳。凡為前相所厚者，豈必惡人耶？仆爰自書生，燕公待以族子，頗以文章見許，不因勢利而合。但推獎之日，不量不才，引致掖垣，有負時議。然則初有超拔，豈由本心？嗷嗷之口，曾不是察，既不稱其服，又加之讒閒，負乘致寇，幾於不免。當此時也，若無所容，以孤特之身，處背憎之地，自怪既往，何幸而全？追想寒心，怳怳發悸，嚴子足下，不意而然。既而遠出，猶有餘釁，巧言潛構，期仆傾危，故使者之來，怒於心而色於事，賴於自慎，幸且無咎。不者吹毛洗垢，求其痕疵，勢窮力屈，將無控告，未始怯事也，有為而然，以故春中有書，薄言求庇。足下猶不諒此意，以為汲汲於聲名，而迺約以莊生之言，博以東山之法，曉導精至，誠故人之情。向之所防，有異來旨，彼二教者，妄情滅識，無有纏愛，故福至不喜，禍至不憂。今仆養親，豈複割離恩愛，直措心於此地哉？正欲惟疾之憂，全身遠害，故雖在小小，敢不兢兢？至如自放身心，雖複懵昧，幸受教於君子，亦聞道於古人，豈不能少有所適，方複屑屑於毀譽之際也？管仲嚐三戰三北，而鮑子不以為無勇，以其有親，足下寧不我知，而有此誨？且往者不自量力，因緣小技，敝嶭幹進，荏苒曆年，固以為運屬盛明，朝多君子，義能容物，而忘其孤陋，則不知弊帚之貴，末路多艱。今專典一州，藎幸遇已甚，而平生萬事，為寒暑所移，雖忝簪纓，若氄溪壑者耳，誠恥令名之不副寵章也。昔賈誼才偕管、晏，言則霸王，名重漢廷，官止梁傅，班固猶雲未為不遇，況仆擬非其倫，遇已過彼，顧多慚色，豈敢怨而更求歟？足下知心，當明義有所在耳。
尊者慈愛諸下，懷寧本鄉，不欲隨官，重有離別。春秋高矣，晨昏久違，仆豈複規規然徼無妄之福？在悔吝之動，而迥無所恃，單孑獨立，萬一蹉跌，或遠庭闈，朝心不開，暮發盡白，行已五十，獨不知命？是以冒死抗疏，乞歸侍藥，一則潔膳以展下情，二則辭滿而無貽憂。《周易》曰：「飛鳥遺之音，不宣上宣下。」藎取此義，亦自卜者審也。顧恨上負明主邱山之恩，未有涓塵之答；下愧知己契獎之力，卒無如言之效。又平生不飾小節，苟取虛名，使吠聲之徒，退有後議，竟未獲盡展所有之用，以塞罔極之讒，碌碌而歸，不能不耿耿耳。古人有從所好者，仆亦有心，庶承顏之餘，放性自適，軒冕之事，亦雲儻來，林澤之閒，聊足散慮，縱絕後望，亦了一生，何必崎嶇不平，齟齬求入，然後為得也？去矣嚴子，勉事聖君，儻存平仲久要之言，無惜詩人金玉之問，幸甚。張九齡白。
李公足下：夫心以義持，公為時出，雖冥冥入窮神之奧，鬼莫我窺；而忷忷自眾人之口，通者誰惑？何則？我有獨見之明，物無浮言之信，亦猶太阿之劍，犀角不足齒其鋒；高山之鬆，霜霰不能渝其操：斯豈非愛惡則物之相背，而終始則我之不移？且如明公義貫心靈，人推正直，遂迺雄飛清憲，高步等夷。向若見不決於明，濟不兼於物，終然獨善而已，何自致之若是乎？如此，則明公獨運之機，以獲當仁之利，固人情之可恕，何橫議之能幹？昨所造次下風，求為從者，亦望心與道合，申一言而取容，人以義圖，輕千駟如脫屣。則不意制以形骸之外，拘於牙齒之閒，藎下慎閉門，而公奚措意？
夫國家所以曆試官序，推擇士林，雖因時買利之夫，猶能變節；而服義亡軀之意，奚遽生疑？此亦人言，亦何害歲寒之取效？然明公所以不容左右，誠非克堪固當別有嚶鳴，如為蛇足，而以為家屬在彼，用防未然。既明公之慮極精微，亦下官之心懷感激，何者？至如中朝著姓，連姻華族，及夫委以鈞軸，綜其條流，而朝廷豈可南求儋耳之酋，北取旄頭之虜，必佇異方之任，迺無內顧之私者耶？故知事有是非，公無遠近。昔如祁奚之舉子，不避其親；齊人之為盜，固在於楚：是以為善在已，執一心之既定；詭道從時，迺千人之所指。然下官所以勤勤自致，其功靡他，正以居本海隅，始無朝望，昔遇光華啟旦，朝制旁求，誤登射策之科，忝職藏書之閣；又屬朝廷尚義，端士相趨，複以無依見容，不時棄置，所以遲回城闕，感激身名。未甘田裏之平人，所慕君親之大義，而才能不急，時用無施，俸猶擬於侏儒，舉未優於儲待，所以饑寒在慮，扶侍增遙。而慈親在堂，如日將暮，遂迺甘心附麗，乘便歸寧，不然，則命非飲冰，幸安中土，又安能崎嶇執事之末？還無一級，去且二年，願明公寓圖彼人向者何為。嗚呼！忠信獲戾，古人之言，惟教義之所矜，迺譏嫌之見及，恨不能隳肝嚐膽，徇知已以求申；而飲氣吞聲，負當年而歎息。庭闈眷戀，行路屏營，斯薄宦之所嬰，念勞生之有役，望美高傳，何嗟及矣！炯炯式微，心為誰矣？轉當側聽妙選，用息鄙心，心之有懷，言不能盡。某再拜。
集賢殿者，本集仙殿也。上不以惟睿作聖，而猶垂意好學，用相必本於經術，圖王亦始於師臣。及乎鴻生碩儒，博聞多識之士，自開元肇建，以迄於今，大用徵集，煥乎廣內，而聽政餘暇，式燕在茲。忠臣嘉賓，得盡心之所；聰明濰姮，有光被之德：故下以道親，上亦歡甚。即於禦座，爰發德音，以為候彼神人，事雖千載，傳於方士，言固不經。遂改仙為賢，去華務實，且有後命，增其學秩，是以集賢之庭，更為論思之室矣。中書令燕國公，外弼庶績，以奉沃心之謀；內講六經，以成潤色之業。故得出入華殿，師長翰林，惟帝用臧，固天所賴，拜命之日，荷寵有加，降聖酒之罍，頒禦廚之膳，食以樂侑，人斯德飽。時有侍中安陽公等承恩預焉，學士右散騎常侍東海公等攝職在焉。或咼稷大賢，或泉雲諸彥，文王多士，周室以寧；武帝得人，漢家為盛。而高視前古，獨不在於今乎！鹹可賦詩，以光鴻烈。
夫道行與廢命也，非謀之不臧；命通與塞時也，豈力之為弊？古之君子，推其分，養其和，仲尼得之以弦歌，傅說因之以版築。至若《詩》有怨刺之作，《騷》有愁思之文，求之微言，匪雲大雅。王六官誌其大者，司馬公引而申之，謫居何心，不欲賈生之投吊？窮愁非我，安用虞卿之著書？嚐以風月在懷，江山為事，簿領何廢？形勝不辜，既好樂而無荒，亦上同而不混。迨乎倚層閣，憑華軒，川澤清明，上懸秋景，岑嶺回合，下帶溪流，聯草樹而心搖，際煙氛而目盡：茲邦枕倚，是日登臨，豈子虛之過詫？誠仲宣之信美。物色起殊鄉之感，誰則無情？而道術得異人之資，吾方有遣。於是旨酒時獻，清談閒發，歌滄浪以放言，泳蟋蟀而傷儉。藎古人之作者，豈異於斯？盍賦詩以揚其美？
天子建五長，守四方，內以承衛京師，外以攘卻戎狄。則有持其節制，未十年而曆踐；撫其封疆，既一行而寧輯：盡在我叔父，備聞於朝廷。昔者吉甫是欽，仲著孝友之德；楚子所畏，在諸侯之選：世有實績，今以美濟。俾我張氏，鬱彼士林，以媚於一人，以正於四國，豈非德能光大，謀必變通？思古人之獲心，施君子之不器。所以前拜小司馬，兼擁旄於五命。今為左常侍，仍總戎於三蜀。軌模素遠，綽有先路之風聲；車服載馳，光被上軍之禮命。莫不文茵暢轂，淑旂綏章，嘽嘽皇皇，途將出於華陽，威已疊乎夜郎。是時也，四序鱗次，屬當春夏之交；千里草長，有懷原隰之往。迺辟軒宇，邀賓寮，自髦士而及同姓，由金華而下建禮：或交以道合，豈徒肆好之風？或情以族親，所謂宗盟之義。黽組交映，肴蔌駢羅，而聲欲成文，發中堂之弦管；誌在擊節，感四座之衣冠。必名義而為言，雖聚散而何有？酒酣相顧，驪歌迺作，白日西下，求壯士之翻車；青山南登，愛忠臣之叱馭。凡我明懿，賦詩餞行。
景龍，東山初主第也。始其置金榜，築鳳台，窮土木之功，極岡巒之勢，議與磐石同體，造化較力，何其壯哉！自吾君茅茨不翦，采椽不斫，既抑華而務實，將設教以垂範。以故平陽化焉，罷歌舞於地；麻姑見者，變桑田於此時：所謂長女之宮，鬱為列仙之館。其後嚐有好事，以為勝遊，令日芳辰，攜手接袂，往往而在，祇取樂焉。高十官雌伏都畿，星言至止，聞殊庭之可尚，召嘉客以相歡。徒觀其匠幽奇，宅爽塏，十裏九版，豈惟梁氏之作？千岩萬壑，宛是吳中之事。青林修聳而垂彩，綠蘿蒙籠以結陰，清流若鏡，下照金沙之底；雜花如錦，傍緣石菌之崖。則可以藻飾形神，揮斥氛滓，相顧風塵之表，無負雲霄之槩。既而東主西賓，酒酣樂闋，聚必有散，匪伊麋鹿之群；往而不返，固亦山林之弊。高公迺振衣而起，舉杯有屬，卻計送人，出長安之東道；退思征馬，向洛陽之南阡。雖暫勞於州縣，迫於簿領，方欲厭於承明，資其騫躍。夫如是，相知意氣，何恨仳離？盍賦詩焉，以贈行者。
故郡城有荒台焉，雖層宇落構，而遺制巋然，邑老相傳，斯則薛公道衡之所憩也。薛公不容隋季，出守海隅，豈作台榭以崇奢？藎因邱陵而視遠。必有以清滌孤憤，舒嘯佳辰，寄文翰以相宣，仰風流而未泯。今司馬公英達好古，清譽滿時，跡有忤於貴臣，道未行於明主。以長沙下國，同賈誼之謫居；六安遠郡，無桓譚之不樂。嚐以為仁不異遠，必敷政以愛人；窮當益堅，已坦懷而樂地。屬府庭閒暇，江浦清明，南土陽和，覺寒氛之向盡；東郊候暖，愛春色之先來。於是命輕舸以乘流，趣高台而降望，越荒堞，披古道，躋隱嶙而三休，俯芊綿而四極。其遠則煙連墟井，指甌貊以南馳；雲合山川，距荊吳而北走。其近則深谿見底，鱗介之所出沒；喬林夾岸，羽毛之所翱翔：悠哉薛公！無不寄也。意神奇之可接，陟彼峻隅；想風景之不殊，翦為茂草。司馬公又以為峴山故事，感羊祜以興言；湘水遺風，懷屈原而可作：況登高能賦，得無述焉？某實小人，受教君子，雖羲之樂會稽之士，自與許詢；而仲舉禮豫章之人，複招徐孺。是日也，群英在焉，蝟惟陋才，忝陪下列，祇命為序，請各言詩。
宋司馬才通命塞，雲翼泥蟠，蔡邕朔方，不廢琴書之業；賈誼宣室，欲言鬼神之事。既而出宿南浦，與鴻雁而同歸；追餞北梁，對江山而不樂。是日渚雲欲霽，林鳥將春，惜時物之方華，重情人之自遠。群公有感，中座無歡，他日清風，自當元度之夕；茲辰零雨，得無子荊之詠？遂相與援翰，賦詩贈行。
漁陽，我之巨鎮也。慎選軍佐，敷求國良，以王公能，有命汝往。底其耕戰之事，介於將吏之閒，則已聲籍天庭，氣雄遼碣。鷹揚有日，馬首欲東，自名卿大夫，與時髦懿士，莫不激其節而重其邁，結軫連袂，攜壺抱琴，留飲極於郊岐，望美延於朔裔者，不可勝數。仲月暄矣，陽時賁若，植物之發芳香，行人之感意氣。不曰群萃，豈懷安於鹿豕？不曰垂堂，已戴馳於原隰。孰不知西笑之美，況伊歲華；東征之勤，兼彼戎旅？藎樂不遑舍，君人之所難；義不顧私，誌士之為用。今之作者，聞而休之，各賦詩一章，以誌其善也。
杜城南曲，斯近郊之美者也。背原麵川，前峙太一，清渠修竹，左並宣春，山靄下連，谿氣中絕：此皆韋公之有也，餘固己聞之。開元歲汐月，猥忝散職，居多放情，跂彼一行，無忘於夙尚；時其七召，果獲於前期，迺與起居舍人蔡公、萬年主簿韓公惠而得朋，欣然命駕。韋公方拭席見待，羞以藥物之滋；倚琴相歡，雜以嘯歌之韻。清言移景，閒步周林，翻飛自情，俯仰為得：斯亦吾儕之樂事，幸可而同也。扶陽餘慶，磻溪古跡，樹留梓漆，器用天成，庭漸芝蘭，馨香世襲：欺迺韋氏之懿業，是所為異焉。而韋公尚其同之樂，忘其異之貴，均林棲於服冕，齊鼎食於榮枯，彼未可量，吾見其大。跡繼前軌，將為龍以為光；道包遠圖，豈一邱而一壑？二三君子，相與誌之雲。
予之友曰韋侯，始以才進，中而遇坎，自廷尉評為益州刺史。行欲美也，玉映而山輝；善無小也，鶴鳴而天聽。俄自謫宦，假其察視，奮飛泥蟠，皇華原隰，為持斧之吏，受負弩之禮。非其明義清節，高邁卓絕，時輩所美，朝議推多，亦焉得利其往蹇，而振其廢滯？而今而後，予有以見舉德之，為神之介，雖不本於利，而終享其實者有矣夫。火中暑徂，使車雲邁，心同道合，旨酒有踐，或席次林園，或觴臨郊岐，風流相從，日夕以繼者，於若人如此其厚也。僉以為無欲而自致，韋子之謂道；有善而不揚，友朋之為過。然則今之所至，莫近於詩，盍賦一章，以美吾友？故有斯作也。
夫德之所感者深，物之所懷者遠。中國有聖，占候而自來；四夷不王，征伐而難致。故絕域有來貢沒羽，諸侯有不入苞茅：舉其大凡，不在遐邇。頃有至自南海，厥繇西域，獻其方物，而獅子在焉。《爾雅》所謂狻鏖，如虦貓，食虎豹，今之所見，信然絕猛者也。其天骨雄詭，材力傑異，得金精之剛，為毛群之特，仡立不動，而九牛相去；眈視且瞋，則百獸皆伏。所以肉視犀象，孩撫熊羆，其餘瑣細，不置牙齒。我天子示柔遠之義，國無不庭；有伏猛之威，物無難制：故其受羈絏，伏閑皂，馴而為用，鋒莫可當。然吾君所存，義不謂此，藎蠻夷君長，歲時貢獻，或殊琛絕贐，實於內府；或異獸奇禽，擾於外囿。皆其覲禮，若中國之贄幣；所不辭讓，明異方之臣妾。此則非有利物之心，棄耳目之玩好，以為懷柔之道，示天地之含容，不其然歟？固無德而稱也。義異獒犬，豈勞召公之訓？美同赤豹，何關韓侯之詩？凡我侍臣，為之讚雲。
鳥之鷙者，曰鷹曰鶻：鷹也者，名揚於尚父，義見於《詩》；鶻也者，跡隱於古人。史闕其載：豈昔之多識，物亦有遺，將今而嘉生，材無不出，為所呼之變，與所記之不同者耶？然於羽族之中，絕有豪傑之表，氣感剛悍，體侔銛鋒，顧視之閒偉如也。夫授以勁翮，意不群飛；資其利觜，義在鮮食：生有自然之權，用無可抑之勢。古之言武士法吏，齊名比義者，以其嚴若郅都，飛若李廣，委質於所事，報功於所養，不憚摧翼以虧勇，不立垂枝以屈節：是鳥也，向之擬議，不亦宣乎！夫鸞與鳳將感於仁，所不及也；雞與鶴猶較其德，彼何有焉？況其餘雖飛雖鳴，凡者怪者，肉非登俎，才非下冓，威力不敵，群噪無益，然後知二禽之為用，眾烏之絕倫者也。故君子韙其然，工人圖其狀，以象武備，以彰才美：雖未極其天姿，有以見其風骨矣。昔支遁道林常養名馬，自雲重其神駿，斯圖也，非彼人之徒歟？
