先天二載，龍集癸丑，我皇帝禦宇之明年也，理內及外，窮幽極遠，日月普燭，舟車運行，無不求其所寧，易其所弊者也。初嶺東廢路，人苦峻極，行逕夤緣，數裏重林之表；飛梁嶪截，千丈層崖之半。顛躋用惕，漸絕其元，故以載則曾不容軌，以運則負之以背。而海外諸國，日以通商，齒革羽毛之殷，魚鹽蜃蛤之利，上足以備府庫之用，下足以贍江淮之求。而越人綿力薄材，夫負妻戴，勞亦久矣，不虞一朝而見恤者也，不有聖政，其何以臻茲乎？開元四載冬十有一月，俾使臣左拾遺內共奉張九齡，飲冰矢懷，執藝是度，緣磴道，披灌叢，相其山穀之宣，革其阪險之故。歲已農隙，人斯子來，役匪逾時，成者不日，則已坦坦而方五軌，闐闐而走四通，轉輸以之化勞，高深為之失險。於是乎鐻耳貫胸之類，殊琛絕盡之人，有宿有息，如京如坻，寧與夫越裳白雉之時，尉佗翠鳥之獻，語重九譯，數上千雙，若斯而已哉。凡趣徒役者，聚而議曰：慮始者功百而變常，樂成者利十而易業，一隅何幸？二者盡就。況啟而未通，通而未有，斯事之盛，皆我國家元澤寢遠，絕垠胥洎，古所不載，寧可默而無述也？盍刊石立紀，以貽來裔？是以追之琢之，樹之不朽。
臣聞啟聖者天也，宣有以覺悟；受命者聖也，必有以明徵：故神不言而可知，時將至而先兆。當陛下龍潛上黨也，或托類於雲物，或效靈於卜筮，意者天之丁寧垂象，唯恐後時。又以潞水之泓深，山鹿之捷走，馳騎是獲，厲流不濡，非力所能，以明或躍。《乾》之上體，時在九四，神道幽讚，聖期密邇，自後而占，何著明其若此？藎天福海內，地降聖跡，以瑞非常之後，以決如神之策，至於再三，明必信耳。有郡掾崔弼，時其從行，見龍騎先馳，謂河流可涉，亦既數步，遽已滅頂。不沈也，安足以驗飛？無凡也，於何以昭聖？事來自久，命常維新，臣不勝至願，謹為《聖應圖》，遂獻讚曰：
龍之或躍，泉有何深？神亦成象，化為背禽。淩厲是獲，明命則忱。如彼從掾，焉能不沈？
元聖有作，大賢將其命；良弼有二，侍中是其一：所從龍虎，實感風雲。我之裴公，道與上合，義深體國，策在忠主：亦既致於堯舜，不惟比於管樂。至於執人柄，振天綱，丹青帝圖，金玉王度，雖古之作合，謂之有開，未始聞也。夫事可法，道可度，威可畏，儀可象，赫喧中來，精英外發。故工繪其事，所以見盛德之形容；士頌其功，所以知和氣之導達。五事曰貌，一以作恭；七聲成文，六迺為頌。俾凡今之人，色斯而睹奧，聽之而知理。水有方折，辨和氏之價焉；山為具瞻，表師尹之重焉。讚曰：
赫喧人望，時為國紀。
偉量川渟，高標嶽峙。
磊落成節，精明入理。
倬哉輔臣，式是多士。
丹青炳發，儼如至止。
夫形者，神明之表，而動用之應也。察之苟至，則珠玉雖蘊，光輝必兆於山泉；而眉睫可知，賢達亦徵於骨象。如宋公之天姿森挺，人望儼然，一睹清揚，不俟深鑒：是猶雞群見鶴，象齒非牛，居然有差，此其殊特者也。聲聞如彼，風格又爾，寧有陳平之美，更虞子羽失之耶？雖妄庸之目，素非知公者，偶見斯狀，亦已明其瑰異焉。初公舉茂才，曆長安尉，三為禦史，再入尚書郎，色莊以立朝，則百僚所憚；言揚於伏奏，則三台為表。而竟以出守，俄複從邊，其故何哉？由抗直之為患也。然公處屯而必行其道，居陋而不改其度，能貞其節，可謂君子哉！才為國而生，命有時而泰，彼宋公修誌以俟也，其複可立而須焉？時其族兄曰之望者，亦賈生之謫居，有顧君之畫絕，偉公之貌，作為是圖，意得神傳，筆精形似，因命仆為讚。其詞云：
宋公卓犖，體標山嶽。匪石不移，如玉斯琢。被服忠信，規模禮樂。望之儼然，允謂高邈。
畫天尊像者，贈吏部侍郎武功蘇公夫人崔氏為公卒哭之所作也。蘇公有重名於時，未大用而卒，遭命不遂，當代所悲。況作嬪於公，鞠凶在疚，援詩以誓其節，禮而哭於晝，哀而能感，感而能通，極希微而不見，中恍惚其如在。於是欲介景福，將祈太清，因心寓象，命工設色，飾金闕，圖玉皇，元天不遠，真官在列。飄若靈氣，爛其神光，彼昭厥誠，允速其應，斯所謂元鑒無昧，當受謁帝之符；幽魂有憑，必署升仙之籙。此固崔氏之至願也，有足悲者，不其猗歟？銘曰：
至哉天京，災劫不及。上有靈府，聖真所集。彼美孟薑，聞斯洞彰。仙道貴度，我君則亡。猗歟我君，蔚為人傑。命屈金鉉，神傳玉訣。遊魂大素，介福上清。式圖元象，永觀厥成。

江漢閒州以十數，而襄陽為大：舊多三輔之豪，今則一都之會。故在晉稱南雍，在楚為北津，厥繇嚨雜，亦雲難理。而前此領郡，鮮能安人：或寬或猛，或拘或抗，跡多弗類，俗亦弗寧，是以天子念與我之理，而公受煩卿之寄矣。公名恒，字子濟，其先某人也。祖帥，幽州長史；父禮庭，奉天討監察禦史。世不苟合，義在難進，雖無充量之位，而有積善之烈矣。公性持重，有器望，即溫而厲，居敬而簡，度量可以軌物，德義可以服人。而先王遺言，率由好學，君子行道，必本忠恕。浚源水潔，厲翼雲翔，故一舉為拾遺，已有遠致；三入為禦史，侃然正色。當時知音，謂且大用，而尚書理本，郎官選才，亟踐諸曹，克妖蝦議。及再典大郡，遂佐益州，攝禦史丞，都督西南軍事。原軫超將，豈惟上德？翁歸中立，實兼文武。
先是兵連蠻徼，歲轉軍儲，擾我公私，費以巨億，公迺急其所病，思有以易之，建大田於雲南，罷饋糧於巴蜀。向之窬重阻，冒毒瘴，負擔以踣斃，垂耳於剽掠者，每十有五六，及公底績，盡境賴全。至於是邦也，政實有素，今也惟行，不違其方，以索其極，莫不教之誨之，優之柔之，從者善之，否則威之，先德後刑，端本肇末，物知所勸，事則有經。率訓者眾多，變薄為厚；感惠者深遠，既和且均。夫然後人斯恥格，庭少諍訟，參佐閒失，屬城晏如，其始也一年而政成，其終也三年而頌興，愛之如父母，畏之如神明。開元十二年，以理跡尢異廉使上達，天子嘉之，稍遷陝州刺史。暨解印去郡，攀車盈途，或願借無緣，而人吏遮道；或瞻望弗及，而老幼啼呼：如是者五裏已終朝，十日迺出界，而皆有言曰：「舍我何之？」及聞公之喪，哀可知矣：市為之罷，舂以之輟，惠愛之結深，古今之感一，藎為仁由已，而遺德在人者，其若是乎！郡中士大夫，與門生故吏，聚族而議撰德，是以刻石立紀，彼鯛陽之陋；墮淚成碑，此峴山之績。銘曰：
英英靳公，宣哲秉彝。為我髦士，作人元黽。倜儻大節，磊落瑰詞。人亦有言，天實資之。禦史直繩，郎官高選。動必兼遂，能皆再踐。糾遏邦慝，彌綸事典。遂及我人，化流樊沔。激厲素風，抑揚善政。約紀為法，急人所病。物故推誠，事匪忘敬。感被於下，仁明在詠。舉德不鮮，涉道載深。穆然清風，莫其遺音。係公既沒，厥跡可尋。勒石是圖，以尉心。
夫物之所宗也，莫善乎德行；道之以明也，莫先乎文學。人倫以具體為難，世業以濟美為貴：有能兼之者，其東海公乎。公諱堅，字元固，其先東海郯人。永嘉之後，仕業南國，因家吳興焉；隋氏平陳，徙族入雍，今為馮翊人也。原其伯翳平水土，實佐文命；偃王行仁義，大啟徐方：因國保姓，克昌厥後。逮乎漢魏，閒出仁賢：十二代祖晉江州刺史順德簡侯寧，至五代祖梁直閣將軍慈源侯整；整生陳始安太守綜，綜生隋延州臨真令方貴，方貴生唐果州刺史孝德，孝德生唐西台舍人贈禮部尚書齊冉：出入六朝，載祀數百，文武冠冕，存歿光靈。訓子克家，謀孫必複，賢風儒行，世有其人，公即尚書府君之元子也。
生而濬發，默識經藝，粵自童齔，則善文言，時先府君為沛王侍讀，公之岐嶷，聲振平台。王聞而延佇，與之談議，授簡能賦，博奕惟賢，門客府寮，深所厭服。奄遭不造，十四而孤，祖母金城郡君薑太夫人，念其聰異，誨以誌學。公遂刻勉，詣心精微，磅礴九流，激昂三變，景倩幼露，實賴湣孫，令伯大成，抑由祖母。上元中，遭薑太夫人喪，哀幾滅性，制則從禮，有感斯絕，無聲常淚。服闋，州辟秀才，其年登科，解巾補汾州參軍事，部送邊糈，至於定襄。軍使王本立，素重公才，署為管記，書奏謀算，悉以谘之，坐耀鋒铓，未嚐肯綮。尋而換雲陽尉、萬年主簿，親累出為楊府功曹。振鱗將摶，載躍京轂，垂翼遠逝，有聲東南。俄遷太子文學，時秘閣群籍，大抵訛謬，有敕召學士詳定，公實在焉，為之刊緝，卷盈二萬時輩絕倒，服其博達。尋與李嶠等撰《三教珠英》，書成奏禦，拜司封員外，尋加朝散大夫，即拜郎中。稍遷給事中，以公代及文史，詞不失舊，雖居瑣闥，尚比纏牽，遂除中書舍人。君子曰：「舜之官人也。」二年，敕公修《則天聖後實錄》及文集等絕筆，中宗嘉之，璽書敦慰，賜爵慈源縣子，齎物五百段，旌良史也。
遷刑部侍郎，加秩銀青光祿大夫，轉禮部侍郎兼判戶部。公久踐朝廷，累登省閣，舊章必練，即事無疑，雅不煩文，深得大體，雲台高議，以此歸之。進封縣伯，食邑五百戶，兼昭文館學士，受詔與聽琶僧菩提流誌譯《寶積經》，及柳衝等同修《姓氏係錄》：三教寶真，萬族有倫，亟見成矣。太平公主內秉國權，駙馬武攸暨外收人望，命公至第，拒而不行，惡夫佞也。景雲初，今上夷亂，主鬯東朝，宮相四員，時難其選，二以宰臣兼領，一則天子故人，任良兩宮，實在公矣。遂除右庶子兼崇文館學士，修史如故，進爵東海郡公，食邑二千戶，遷右散騎常侍，以本官兼黃門侍郎，尋而即真，祿賜同三品。爵崇五等，道茂兩宮，利君謀身，舉代皆譽。又以刪定格令，承恩進爵二等，公請回授叔父齊莊，帝用懷之，遂封齊莊為長城縣子，天下義士，莫不激昂焉。
侍中岑羲，公之姻婭，與其聯事，深自危懼，求典閒司，以遠祇悔，遂改太子詹事。迨羲禍敗，地絕嫌疑，先是不交定王，及此不昵岑氏，見炎莫附，思患預防，信達人也。複以親累出為絳州，曆永、棣、衢四郡。山川分位，楚夏異齊，公政不易宣，教以因俗；德化歸厚，人共由之。開元中，會同京師，遷秘書監，無何，轉國子祭酒。皇帝稽古崇訓，開堂集儒，以公才學元長，命登首席，遂令集賢殿修撰，又除右常侍，以公為學士，副丞相燕公知院事。綢繆顧問，日月獻納，恩渥尢及，少有其比。上將柴於岱宗，詔公草其儀注，定禋祀之位，廣配類之儀，博文約禮，或沿或革，言出而人伏，事立而天從，時議遠矣。及禮畢，承恩特加光祿大夫。時置十銓，公在分掌，程不愆素，且無遺才。公既讚相謨，猶從容諷議，大鍾必諫，溫樹不言，啟沃盡規，實致君於堯舜；死生有命，空比德於老彭。享年若幹，以開元十七年龍集己巳五月丁酉，薨於長安頒政裏之私第。聖人震悼，君子稱嗟，翌日，有詔褒贈太子少保，贈物若幹段，粟若幹石。特遣中使內侍伊鳳祥吊祭，而別賜布帛若幹端匹，俾鴻臚少卿元複監護葬事，官給鼓吹儀仗。太常考行曰文。群子曰：仁而愛人，敏而好學，家有榮業，紹其弓冶，國有大事，修其典章，諡之曰文，不亦宣乎！其年冬甲子，與夫人故南陽郡夫人合葬於萬年縣之少陵原先塋，禮也。
公寬裕有禮，溫良能斷，智出於象外，樞得其環中，行之積也厚，名之立也大。故起自黃綬，累踐赤墀，五省推高，連州得最，事將時並，位與才偕：莫之夭閼也。至於升堂入室，探微睹奧，動有禮樂之運，言有雅頌之聲，是惟無作，作則萬物和而八音備矣。藎嚐注《史記》，修《晉書》，續《文選》、《大隱傳》，及有文集三十卷，皆資於故實，博於遺訓，古今通變，河漢共高，或藏名山，或升天府，亹然各得其所。嗚呼！文仲歿而其言立，子產終而遺愛存：公則備焉，宣受戩穀，保艾厥後，代代守之。有子曰峻、嶠、嵬等，才以雅著，孝以特聞，學茂高曾之科旨，詞雄祖考之風格，備曆清貫，皆立能名。三賢德聲，方賈氏無愧；累葉儒訓，與班門孰多？鹹瞿瞿如，皇皇如，昊天不追，終身積痛，求舊撰實，勒諸墳道。仆從述者之後，敬而伸之，迺為銘曰：
舜命益虞，疇功帝俞。偃行文教，代集通儒。光華鼎閥，出入秦吳。門多長者，君其最乎。
曾是好學，果行洵美。日就鱗成，風積鵬起。黃綬覆簣，朱門方軌。官籍正人，朝稱良史。
三入承明，五遷外郡。道有出處，心齊喜慍。帝思啟沃，國尚師訓。屢獻箴規，偏承顧問。
居常有異，博而無惑。綿蕝孫通，銓衡叔則。為黽為鏡，立言立德。胡不憖遺？左右王國。
悼興冕旒，哀結衣簪。官供羽仗，士惜人琴。已矣終古，平生德音。鬆枝掛劍，碑字生金。
夫道遵常習故，藎人拘於凡也；得精亡粗，是天縱於聖也。方聖上之拔太師也，豈藉譽於朝廷哉？徑取才於無跡，懸收功於未聯，而終致大用，克成休烈，使祖虛名者，見西子而憎貌；工橫議者，聞魯連而杜口。迺知古謂則哲，惟帝其難；今之得人，遇聖為易。能允明主之鑒，不負真賢之實者，其在正平忠獻公乎。公諱恍庭，字連城，河東聞喜人也。伯翳之後，與秦同姓，始封於裴，因邑命氏。在魏晉之際，為人物之傑，與琅琊王氏相敵，時人謂之八裴八王，自茲厥後，奕代更盛。大王父定高，周大將軍馮翊太守琅琊公。大父仁（此處基字避元宗諱）隋光祿大夫，追贈持節原州都督。天之既厭隋德矣，見危致命，不亦難乎！諡之曰忠，春秋之義也。父行儉，禮部尚書兼定襄道行軍大總管聞喜縣公贈太尉。時或有奸王命矣，禁暴安人，不謂重乎！諡之曰憲，尊名之典也。
公即太尉公次子，降神元和，含光不耀，越在初歲，已有老成。雖遠大量圖，而近識莫悟。學探帝載，何事小名？業綜人倫，豈矜一善？弱歲居太尉憲公喪，幼以孝聞，尋補宏文館學士。神龍初明經擢第，授家令寺丞，轉太常丞，加朝散大夫。景龍中以親累外轉，尋入為陝王友，改右衛郎將。丁晉國太夫人憂，柴毀骨立，殆至滅性。服免，起為貝州別駕，未之就也，複除右衛郎，居無何，遷率府中郎。嗟乎！有其道而無其用，不可行也；得其時而不得其誌，亦不可行也。公負經綸之器，韜王霸之略，自委洎外台，棲遲下位，出入從事，十數年閒，坦然而自若者何哉？藎知才有所必伸，命有所必與，非苟而已。開元中，聖上思光祿之休烈，嘉太尉之元勳，是必象賢，其將大受，特拜司門郎中，轉兵部。仙台之文，始應列宿，鴻漸之羽，可用為儀。遷鴻臚少卿，以觀其能也。是歲天子有事於岱宗，諸侯會朝於行在，執籩豆者，不限於中外；獻琛贐者，亦勤於駿奔：莫不來享，無有遠近。而執政者以公代曉邊事，職在行人，且曰：「夷狄豺狼，黷盟阻德，我今有事，戎或生心。我張吾師，有備無患，若何？」公曰：「不可。夫封禪者，所以告成功也；觀兵者，所以威逆命也。雲亭苗扈，非一時之事也；受賑執燔，非三代之禮也。天方佑我，光啟舊服，憬彼獯鬻，能違天乎？無庸剿人，可以諜告。」從之，秋九月，突厥果使其相執失頡利發與其介阿史德暾泥熟來朝，公之謀也。
東封還，遷兵部侍郎。圻父之職，夏卿之亞，存而舉者，悉以谘之。公於是考遺訓，昌媳典，飾蒐苗獮狩之禮，詳施稅簡稽之賦，頒九畿之政，設九伐之刑，以練國容，以精軍實，邊鄙不聳，帝用嘉之。既而拜中書侍郎同中書門下平章事兼禦史大夫。王言其出，霈乎人有歸也；天憲惟明，肅乎人知禁也。尋加銀青光祿大夫，換黃門侍郎，俄遷侍中兼吏部尚書宏文館學士。總百揆之樞轄，酌九流之淵奧，葉文軌之殷，度人神之和。木火象鼎，其惟實餗；山川出雲，用作霖雨：時哉之會，無得稱焉。先是大化之行，務以元默，遵夫簡易，舊章在而不議，吏道雜以多端。公於是求革故之實，契隨時之義，作執秩以平之，設循資以定之，謹權衡以選之，考殿最以參之，奸回無所措其邪，噂遝不能介其量。多士動色，群方改瞻，仰之者邈乎如山，窺之者閒不容發。或曰：「執事無迺惠歟？」公曰：「大命敢不敬歟？」若然，方將致六符於泰階，驅百姓於仁壽，豈直睥睨先世，紛綸近古，汨而隋流守而勿失雲爾哉？二十年冬，上幸河東，祠後土，命公兼左軍師。禮畢，賜爵正平男，加光祿大夫。抑人有言曰：「樹德莫如滋，積仁莫如重。則臧僖之慶，有後於魯；欒武之德，未絕於人：宣公侯之子孫，必複其始也。公嚐讀《易》，至《益》之屯，與《升》之漸，迺喟然歎曰：「物惡有滿而不溢，高而不危者哉？」既而居不崇侈，動不窬法，雖百乘之家，萬夫之長，衝如也。謂日用不知，存諸方冊，何天年未永，瘼此台臣。二十有一年春三月癸卯，遘疾薨於京師平康裏之私第，春秋五十八。朝廷哀傷，冕旒震悼，制戶部尚書杜暹即殯吊祭，賻物五百段，粟五百石，喪事優厚官供，輟朝三日。丁未，有詔贈太師，諡曰忠獻，使左庶子攝鴻臚寺卿李❥監護喪事，以某月日，葬我忠獻公於聞喜之舊塋，禮也。
初知星者言：「上相有變，良臣將歿。」謂請讓之。公曰：「使禍可禳而去，是福可祝而來也。」論者多之，以為知命。夫天下之達道有五，所以行之者三，曰忠、孝、仁：安君忠也，榮親孝也，周物仁也。此三者有一於身，鮮矣，而公實兼之。且媚於人者，必好其威福；賢於事者，必羞其謗政：公知其然，則以直道匪躬之故，忠莫厚矣。禮為人子，春秋以致享；義於人臣，夙夜以從命：公知其然，則以時告如在之敬，孝莫重焉。夫以衛石之任，陶鈞之力，莫不責成於下吏，求備於一人，以故舞文雷同，疑獄歲構，恬而不改，浸以成風：公知其然，則以信察禦物之惠，仁莫加焉。其行已奉公，皆此類也。嚐所著述，率於箴規，以為惇敘九族，本枝百代，王者之盛也，而義不可以無訓，作「瑤山往記，維城前軌」以諷之，微而彰，誌而晦，聖人之舉也。道不可以虛行，作《續春秋》，自戰國迄於周隋以統之，臣子之義也。天人之際備矣，非洽聞通理，其孰能與於此乎？宣其存無幸人，歿有遺愛。嗣子稹，京兆府司錄事參軍，孝實克家，動必中禮，丕承後命，紆天鑒而增華；敢跡前修，琢豐碑而不朽。銘曰：
益作舜虞，針分晉土。慶流八族，德盛三祖。琅琊象賢，懷文佩武。光祿忠烈，殺身報主。《尚書》出將，恢我王略。文教內敷，武功外鑠。緇衣之敝，惟公繼作。用晦而明，處豐思約。鴻臚好謀，夏卿稱職。代天流化，佐皇立極。納於憲府，好是正直。迺宅塚司，謀猷允塞。盡瘁事國，夙夜在公。居無闕政，歿有餘忠。天子命我，頌德銘功。日月有既，令聞無窮。
