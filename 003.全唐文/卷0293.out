公諱某，良琊臨沂人。蓋王氏所由遠矣，然其自漢至今，上下千載，海沂為頌，始壯厥猷，淮水作楨，克昌其後。繼跡臺袞，聯華牧伯，君子韙其立言，史官褒其行事，則已係無違德，人以嘉聞，圖牒粲然，宣為冠族。迺祖某，梁侍中尚書左右僕射安東亭侯。高祖某，陳度支尚書。曾祖某，太子中書舍人。祖某，皇朝吏部郎中，贈潤州刺史。父某，官至洪州都督。
公踐修範業，雅有名器，性開敏而達於從事，才果斷而長於禦下。至於學以知古，義以隨時，虛已存誠，離經合道，異焉而不傷於物，同焉而不害於政：咸自得之，務其大者。儀鳳中，初以門子選為孝敬皇帝挽郎。解巾相王府參軍，授豫王府參軍，歷太子通事舍人蒲州司法參軍。丁洪州府君憂雲職，喪逾於戚，行過於禮，時其在疚，哀能感鄰。服闋，授相州鄴縣令。施於政也，揮幹鏌之鋒，截無不斷；展騏驥之足，行無不至。以故言出有孚，豈止於百里？教行無類，俄浹於四封：邑人是宣，輿頌迺作。御史中丞張仁願表公尢異，帝用嘉焉，遷洛州陸渾縣令，加朝散大夫，寵其能也。再有仲由之善，益聞考父之恭，薄理我畿，有加於鄴。識者觀政，許其以後圖；時輩推多，驗之於晚節。稍遷蒲州司馬、洛州長史、蒲州長史。三為郡佐，一以貫之：執心有恒，厥聲以茂。雖巴祇之體素，顧和之理識，異代同官，齊名比義，固無愧也。俄遷隨州刺史。趙簡始大，列於諸侯；張敞有名，擢為刺史。賢明獨斷，政教宏宣，始於漢東之美，繼以巴中之異：郡曆數四，課嘗第一。再領遂、綿二州刺史。先是俗多梗弊，人盡流庸，公亦來思，撫之如子，彼得攸塈，歸之如市。
行有餘力，用不盡才，驟遷大都督，迺拜相州刺史。先是景雲歲，我唐雖舊，儀制維新，置連率之官，增監郡之秩，於是曆選列辟，專謀用賢，且有後命，而公為稱首。遂作越州都督，同京官正三品連率，統察杭、婺、衢、睦、溫、撫、台、閩八州長吏已下，率由部按。事雖竟寢，議者終榮，仍守越州都督，加銀青光祿大夫。公素有盛名，兼之寵數，聞望而草風必偃，至止而蓬麻自直。與夫任賢坐嘯，勞心行部，彼有因而至此，我無為而已然。政之行焉，有若神者，徵拜雍州司馬，頃之，又正名為京兆少尹。京兆者，本公之樂土，居已重世。買臣還郡，無矜於出綬；張既本州，是榮於衣繡：公雖作貳，我亦為光。開元二年，始封華容懸男，昭有德也。其明年，有制以公檢校太僕卿。訓以六騶，正於君僕，日加數馬之慎，歲有展令之勤，無何即真，可謂貴矣。然公思報所受，逾勵所行，神明未衰，誌業不究，春秋六十有一，開元六年秋八月乙亥，寢疾薨於洛陽之陶化裏第。嗚呼哀哉！朝廷傷焉，賻贈以禮。夫人范陽盧氏，不享偕老，先時在殯。其年冬十月乙酉，合葬於偃師之某原。卻倚首陽，前瞻洛汭，豈伊瑕邱之樂？蓋取邢山之兆。有子曰昊，次子曰旻，泣血苫由，哀纏於遠日；勒銘金石，儀葉於吉時。假以斯文，為之實錄。其詞曰：
有周之裔，居海之沂。緒業為永，德音罔違。貽厥謀翼，俾其翰飛。宣哉世祀，亦曰家肥。
洎我華容，而今濟美。四科冉季，九能魯史。學匪為人，義如在已。施於有政，轡之柔矣。
雉馴宰邑，鷹揚佐郡。五為刺史，在邦必訓。再踐太僕，厥庸迺奮。今也則亡，天不可問。
神欺永年，禮先遠日。合如防墓，開彼滕室。鶴吊人悲，黽言地吉。篆石泉戶，與山相畢。
公諱某，字某，東平人。四世祖義雲，北齊度支郎中青州刺史。曾祖炎，貞觀初并州白馬府右果毅都尉右衛郎將。祖義，蒲州河東令，坐事左轉桂州歸義縣丞，因家於始安。父誠，舉孝廉，高尚不仕。公即孝廉府君之子，稟靈純茂，姿性開朗，亦既誌學，休有令聞，雖在諸生之中，已有萬人之望矣。夫其忠有世，善有元，仁於其親，友於兄弟，豈尚行所致？其因心而然。公之植身，根萌素厚，摻本制末，何適非宣？故為政之方，所從來遠矣。某年初，有禦史將命，黜陟幽明，公時盤桓居貞，未有攸往，而使者承式，固才是求，褐衣見召，直繩斯委。迺表公授梧州錄事參軍，非其好也。先是剽劫在境，行李所病，綱佐無機，逋盜肅然。歲滿，授廣州湞陽令。事必簡舉。人用穩便，莫不谘嗟，未始見也。尋轉韶州司馬，其政如初。秩滿，丁內憂，公有至性，幾於毀滅，廬墓展哀，泣血扶病，有加一等，不惟三年。嶺南按察使廣州都督兼御史大夫蕭璿，彼孝悌之士也，以錫類之故，有嘉德音，於是拔補按察判官，義行相承，終始如一，尢加欽重，特以表聞。敕授新州刺史，屬恩州酋帥，日尋干戈，將有式遏，實資明允。後按察使廣平郡宋璟以公為五府總管，以甲卒戍焉。雖臨之兵威，而開以恩信，俾忿鷙狼戾，化梟為人。廣平公深以為能，奏假恩州刺史，俄又真授，夷落大寧。尋加朝散大夫，遷端州刺史。居必致理，莫匪嘉績，並護之寄，朝選以歸。於是加秩中散大夫，拜安南副都護。到官未幾，暗忽遂殂，時年六十。某月日庚子，歸葬於某山原。公內行無玷，外物不幹，文非務華，學皆為已，所蒞數郡，遺愛在人，全已而歸，可謂厚矣。有子曰某，銜恤終天，❥哀遠日，永惟稱伐，存乎幽篆。銘曰：
猗歟畢侯，浚源長流。受氏於華，爰自有周。彼美係載，實惟孫謀。賢哲繼軌，斯其遠猷。嗟彼懿宗，是生孝友。知實內積，行非外誘。家邦必聞，人倫歸厚。微此令德，夫豈善守？亦既從政，厥聞載榮。邑能訟息，郡用禮成。蠻夷慕教，鴟鴞變聲。九真副嶺，萬里揚旌。護彼絕域，義忘險艱。緹律未改，丹而還。存沒之際，忠孝之閒。徽音無泯，篆德茲山。
公諱某，天水隴城人。其先受賜於周，所食者趙，下逮襄子，大為諸侯。貽子謀孫，克用保國，有功有伐，無代無之。曾祖某，隋尚書左右仆射淮寧郡公；祖某，金紫光祿大夫殿中監贈工部尚書武強公；父某，符寶郎：皆發聞馨香，係祚蕃衍，不高位者，則人望焉。公惇師舊業，允迪淵懿，包君子大雅之量，有古人獲心之賞。修詞以達其道，則質文相半；履行以顧其言，則剛柔並克。弱冠以門子調補湖州參軍，轉相州司兵參軍。學以入官，思不出位，格言清論，始誦今行。屬太上皇養德在藩，擇賢為吏，公首其舉，王曰爾諧，於是引為相王府戶曹參軍，轉法曹參軍。及龍德既亨，鶴鳴有應，往而利見，縻以好爵。迺授朝散大夫雍州錄事參軍，綱領諸曹，罔有不率。秩滿，除洛州伊闕縣令。事舉其中，斂從其薄，惠小鎮大，徇公滅私，政之在人，今而遺愛。俄遷徐州司馬，未幾，轉陝州司馬許州長史。千里將騁，六轡她廂，得之自心，動而中節。故其四參州事，再入府寮，一宰畿邑，三為郡佐：莫不所居而績宣其用，所去而頌因其跡，豈伊苟然？厥繇尚矣。開元八年春二月，疾作革，乙丑，終於官舍，春秋若干。某年冬十有一月庚午，歸葬，夫人崔氏祔焉。公自然淡泊，不屑勢利，守道貞固，與命推遷，故曆年多所，移官數四，不過參佐而已，豈亦直道之云乎？然而卑以自牧，約而能濟，推厚居薄，內居其仁，急病讓夷，外多其義，不曰君子，其能爾乎？有子曰令言，次曰令則，泣血加人，抑情就禮，哀窀穸之事，恭惟先君之德，驗之所履，附之斯文，以傳無窮，以慰罔極。銘曰：
猗嗟令德，寬仁合道。景行行止，風流肆好。名取公器，善為身寶。誌所以立，政所以宣。入官惟允，蒞事其然。是儀是式，不忘不愆。今也終古，後之克祚。子孫禋祀，春秋霜露。茫茫九原，斯焉永慕。
君諱某，字某，京兆杜陵人。其先佐夏翼商，賜命為伯，傅楚相漢，繼世能賢，休有成烈，慶流於裔。洎曾祖津，仕隨至內史侍郎戶部尚書，武德初拜黃門侍郎壽光男，克濟美名，以食舊德。大父琨，太子詹事武陽侯，能成休軌，載揚厥問。烈考展，官止少府監主簿，懿業無忝，而大位不充，天爵自高，人倫斯貴。公荷百代之丕構，傳一經之素範，簡白足以長人，文敏足以敷政。跡不由徑，必期乎直，學不為辨，每抑其華，誌尚則然，風流自遠：斯有萬里之望，豈伊百夫之特？始自崇文生明經上第，起家汾州參軍。公以為國無小而行無擇，苟履忠信，何陋蠻貊？遂求補遠郡，從所好焉。於是授泉州司倉參軍，曆廣州都督府法曹參軍。輪囷下蟠，弗以屑意，幹蠱用譽，將以明道，固已仁焉而不異於遠，義焉而不辭於難：潛亦孔昭，允謂君子。秩滿，遷韶州司馬。在郡數載，檢身一德，輔化致理，刑清訟息，宣其奮庸上國，置寘乎公卿，而矢誌南州，終於參佐。悲夫！享年五十有一，某年月，卒於官舍。粵開元六年冬十二月庚午，葬於少陵原。有子曰某，欲報罔極，思傳不朽，勒石泉戶，式昭德音。銘曰：
皇矣鼻祖，時維大鼓。黻衣作伯，彤弓用征。猗那其後，世濟其名。雖公道屈，亦樹德聲。
休烈有素，聿修無忝。言炳身文，禮充物檢。行雖欲盡，名不可掩。學古入官，蓋取諸漸。
參卿彼分，從事窮海。孰雲其陋？我惟義在。何適非宣？胡然有待？天曷我欺，人隨物改。
維開元十二年歲次甲子十二月丁巳朔二十四日庚辰，司徒申王薨於行在所，冊諡惠莊太子，旋殯於寢。粵閏十二月二十七日壬午，將陪葬於橋林之柏城。黼幕宵布，羽纛宿設，西序啟攢，南首成列。皇帝深天倫之戚，崇後儲之禮，擬容衛於青宮，申孔懷於朱邸，爰命史氏，稽於令則，無俾直書，不彰遺德。詞臣曰：
昊天有命，先後受之。分王子弟，藩衛京師。克荷成憲，罔弗肅祇。懿哉明哲，誕惟神粹。宣慈日聞，孝友天至。道則吻合，跡無自異。性則生知，學兼時習。《易》微《書》遠，《詩》言《禮》立。德必有鄰，善如不及。貴而能損，量固難挹。方伯出鎮，召南取斯。司徒入掌，鄭武其宣。義之所在，政迺克施。物留遺愛，事著成規。西夏息人，東征葉卜。煒煒同輦，皇皇改服。疾構中路，凶傳左轂。寧不憖遺，奄鍾斯酷。嗚呼哀哉！昔在衝眇，具惟兄弟。四國並封，五王均體。遊必連騎，居則同邸。各承愛於含飴，俱受經於置體。既荏苒而雲邁，屬殷憂之將啟。實定禍於蕭牆，遂繼明於雲陛。雖隔深宮之衛，常洽家從之禮。曷殂謝以痛心，感平生而流涕。嗚呼哀哉！爰擇茂典，追崇上嗣。表先聖之元良，申友於之褒異，紛鹵簿以徒設，儼文物而空備。彼神儀之如在，迺泉茂之所萃。周禮從祔，漢塋是陪。先遠日而選吉，會同盟以送哀。夜漏盡兮暗室啟，庭燎殘兮曉挽催。按三校而徐進，將一去而不回。嗚呼哀哉！背朱門兮遲遲，馳白驥兮騤騤。野蒼茫而助慘，風蕭[QO51]而增悲。翩翩兮素蓋，寂寂兮畫帷。遵舊途而何有？覽陳跡以如疑。麵都邑兮不入，待陵寢兮有期。惟光儀之永，與昭代而長辭。嗚呼哀哉！潛清暉於幽穸，召鴻名於美跡。將在皇儲之史，豈伊諸侯之策？播遺芳於蘭桂，傳不朽於金石。諒紀言之在茲，嘉德音之無斁。嗚呼哀哉。
維某月朔日，中散大夫使持節都督桂州諸軍事守桂州刺史兼當管經略使嶺南道按察使攝禦史中丞佩紫金魚袋上柱國曲江縣開國男張某，敢昭告於大舜之靈：惟神以大孝而崇德，以大聖而奮庸，以至公而有天下，以至均而一海內，故不以荒服之外，不以黃屋之尊，巡守而來，殂落於此。倦勤之造，永結於黎庶；惠懷之尊，長存於壽宮；載祀雖遐，威靈如在。今聖朝紹興至道，湣茲遠人，爰遣使臣，按理邊俗，惟神幽鑒，願表微誠：若私僻為謀，公忠有替，明鑒是殛，俾無遠圖；如悉心在公，惟力是視，當福而不福，為善者懼矣。今至止之日，輒詣陳誠，伏惟神道聰明，亮斯欽畏，願俯垂冥祐，俾輸力明時。尚饗。
維開元十年歲次壬戌二月癸酉朔十七日己丑，吏部侍郎某，謹以清酌脯醢之奠，敬祭故某公之靈：聞夫仁必壽考，所謂神道；善亦慶延，以為信然。今夫子之不福，而聖謩之是愆：孝友純固，禮讓周旋，行所以直，業所以專，誠公才而天假，故官政以日宣。節使是式，朝宿既至，十部稱賢，一人思媚。鳳凰於彼，雲霄以冀，胡然明靈，殲我良懿？嗚呼哀哉！夫子之逝，平生之懷，襟抱素合，遊處常偕，清風對禁，文石同儕。自茲兩掖，殆將一紀，展轉清貫，仳離君子，曷其愛而？甫雲覯止。正司空之掃第，屬荊州之罷市，交臂而相失，殷痛心其何已？今卜兆有日，祖載在庭，颯然象設，寞爾音形。驅白馬而何見？瞻素車之已扃。德音不忘，應甘棠之勿翦；交情迺見，伊黍稷之非馨。嗚呼哀哉！尚饗。
維年月朔日，中散大夫洪州都督張某，謹遣倉遭參軍李某，以脯醢之奠，敬祭於故宋國公之靈：惟公代載賢傑，天資忠厚，外珪組而雖華，內冰鏡而無垢。善常不伐，明能自晦，省中之樹，訪猶不言；車前之馬，數而後對。淑慎自已，否亨有時，孰能違命？公此來思。結忠主之戀，深去國之悲，六疾斯起，五福雲欺，生涯溘盡，精魄何之？嗚呼哀哉！追惟曩昔，昇降雲霄，榮華侍從，暐暐光昭。日歟月歟，有榮有凋，丹孑孑，白驥蕭蕭：同官之感，俾予魂銷。靈之來歸，茲焉旅次，瞻望無睹，悲辛自至。頃密邇而寄音，今寞然而結欷，南北於遠，幽明永異，何以敘情？寄之奠饋。尚饗。
維開元十五年歲次丁卯六月朔壬寅十日辛亥，中散大夫使持節都督洪州諸軍事洪州刺史上柱國曲江縣開國男張某，謹以清酌脯醢之尊，祭於城隍神之靈：恭惟明神，懿皆潛德，城池是保，民庶是依。精靈以秉，正直攸好，忝牧此都，敢忘在公，道雖隔於幽明，事或同於表裹。今水潦所降，亦惟其時，而淫雨不止，恐害嘉穀。穀者人之所以為命，人者神之所以為祀，祀不可以為利，義不可以不福。闔境山川，能致雲雨，豈無節制？願達精誠。以時弭災，無或失稔，則理人有助，是所望於神明。所饗。
維年月朔日，謹具少牢清酌之尊，祭於故某公府君之靈：惟公聯華公族，振景天朝，昔也時來，則地分茅土；今也福過，則海變桑田。豈惟魑魅之憂？方為螻蟻之患。嗚呼哀哉！始更榮盛，早睦嘉姻，謬入郤公之選，嚐荷戴侯之遇。情契闊而彌積，義流離而益固。公之謫宦，某又犯時，永矣去國，賁然來思。雖窮途之至此，幸鄰境之在茲，所忌者法，豈忘於私？聞柝聲而密邇，畏簡書而閒之。然猶風煙可冀，翰墨無輟，心已運於虛舟，跡尚濡於涸轍。驟寒暑之徂謝，紛吉凶之迥穴，京兆之使忽追，廣陵之音遽絕。嗚呼哀哉！平生多感，自傷千里之心；已矣長辭，徒發九泉之歎。計疇昔之光寵，痛淪亡於旅竄，嚐許恤人之孤，況霑愛子之半。謹因遣奠，昭告明靈，心不可卷，德以為馨。匪羞是薦，惟魂是聽，遣行人於信宿，空泫目於郊。嗚呼哀哉！尚饗。
維開元五年歲鎰丁巳九月丁酉朔十四日庚戌，某官謹以清酌之奠，祭於廣州都督甄公之靈：惟公稟氣異人，為國良臣，資忠秉義，奮翼躍鱗，富貴自取，聲名益震。故能北擁旄於元朔，南仗節於朱垠，行部無幾，臥理斯屬。棠陰在聽，Ε歌成曲，下流是仰，長塗反促，始望雨而隨車，遽驚風而轉燭。嗚呼哀哉！甫茲歲首，彤襜載輝，今也秋季，丹言歸：既寒來而暑往，將物改而人非。駟馬不馭，雙雁空飛，對平生之氣象，詠宿昔之音徽。燕越兮地眇，胡山兮路微，奠肴觴之在席，感徒禦以霑衣。嗚呼哀哉！尚饗。
維年月朔日，族子秘書少監集賢院學士某，謹以清酌少牢之奠，敢昭告於燕國公之靈：惟公應有期之運，降不世之英，坦高軌以明道，謹大節而立誠。懸鏡待人，虛舟濟物，妙用無數，精心惟一。明未聯而先睹，聽有餘而每黜，猶豹變而成文，嚐鳳鳴而中律。故能羽翼聖後，丹青元化，陳皋陶之謨謀，盡仲山之夙夜，道因慮於文武，業惟永於王霸，綢繆恩渥，荏苒代謝。國重元輔，門承下嫁，實大我之宗盟，與人君之姻婭。天蓋福善，地益華宗，赫赫為尹，岩岩比崇，不享黃發，如何元穹？既道長而運短，豈祥降而惠終？人亡令則，國失良相，學墮司南，文殞宗匠。惟國華之見奪，何天道之弗諒？追惟小子，夙荷深期，一顧增價，二紀及茲，非駑駘之足數，蓋枝葉以見貽。洎剖符於外台，承徹琴於舊館，屢行號而身贖，空匍匐而心斷，跡既拘於彝憲，情未展於哀款。朝章猥及，傳名她想，想德輝而不見，望仁裏而徒泣。樹所歎而猶存，人具瞻而永戢，盡繐帳之今感，哀烏衣之往集。庶羞雖薄，冀享厥誠，尊靈斯降，是嘉平生。已矣萬古，纏綿五情，追悲緒於離筵，結巨恨於幽明。伏惟尚饗。
開元二十年歲次壬申，孤子九齡，謹遣弟某等，謹以清酌脯醢庶羞之奠，敢昭告於先考妣之靈：九齡積罪昊天，天實降罰，嚴蔭永隔，慈顏重違，欲報劬勞，終天何極？夙承教誨，幸而有成，崇國寵靈，猥當大任。聖上義存延賞，追贈所及，朝恩優渥，跪承摧感，伏惟昭亮，享茲殊錫。今謹具贈太常卿廣州都督告身，桂陽郡太夫人告身，及玉帶、金章、紫衣各一副，伏惟尚饗。
