休，京兆長安人。初舉賢良，元宗在春宮，親問國政，對策乙第，擢禮部侍郎兼知制誥，開元二十一年拜黃門侍郎同中書門下平章事，旋罷政事，遷太子少師，封宜陽縣子。二十七年卒，年六十八，贈揚州大都督，諡曰文忠。寶應元年重贈太子太師。
惟我皇禦宇兮法象乾坤，天步順動兮行幸斯存，雨師灑路兮九門洞啟，千旗火生兮萬乘雷奔。紫雲霏微，隨六龍而欲散還聚；白日照耀，候一人兮當寒卻溫。藎上豫遊以葉運，豈伊沐浴而足論？若迺北騎殿後，鉤陳啟前，辭紫殿而魚不在藻，出青門而龍迺見田。霜戟森森以星布，玉輅迢迢而天旋，聲明動野，文物藻川。月落鳳城，已涉於元灞；日生暘穀，俄屆於甘泉。於是登三休兮憩神轡，朝百辟兮禮容備。玉堂憑艮，麵鶉野以高明；石溜象蒙，繞龍宮之清毖。處無為兮既端拱，時或濯兮溫泉湧。聖躬清兮聖德廣，四目明兮四聰朗，與元氣之氛氳，如晴空之滌蕩。觀夫巍峨宮闕，隱映煙霞，上薄鳥道，經迥日車，路臨八水，砌比萬家。樓觀排空，時既知於降聖；忠良在位，諒勿疑於去邪。儒有鵬無翼，風有摶，每俟命以居易，尚愧身於才難。觀國光以舉踵，曆華清而展歡，不賡歌以抃舞，夫何足以自安？迺為歌曰：素秋歸兮元冬早，王是時兮出西鎬，幸華清兮順天道。瓊樓架虛兮靈仙保，長生殿前兮樹難老，甘液流兮聖躬可澡，俾吾皇兮億千壽考。
聖人在位，體天法地；示人以五行，應天以五事。修其貌也時兩若，正其言也時暘至；彼氣象之或乖，將反身而可致。皇哉我君，元德敷聞；禦極而三才交正，乘時而四序平分。十有六年，以至今載。旬有一雨，不愆乎晦；所謂元化之功，行於太平之代。粵在春餘，而乘夏初；或土官以位，或火正其居。土勝於水，午衝於子；陽景且曜，陰風莫起。當天數之適然，非歲行之常紀。惟帝念茲，聞諸有司；莫獻舞雩之請，或陳齋社之期。省而不錄，雲奪農時；直以萬乘之貴，躬親三日之祠。王言既出，聖心惟一；天昭厥誠，神降之吉；霈然為雨，不俟終日。明明聖後，知微知彰；迪彼炎暑，化為清涼。恐二氣之相迫，於兆人而不臧；以身作戒，因物考祥。當是時也，收其威而雷不敢作，隱其耀而電不能爍；昭其令而風不憒憤，布其和而氣不交錯。徒以元默為貞，清明惟神；簡服用，興德仁。如此者上獨感其雲行，下獨成其雨施；六合雖廣，一朝畢被。其始至也，曆亂希微，霧雜煙霏；其少進也，湛覃淩厲，泉飛飆逝。驚碎滴於瑤池，噴懸流於錦砌，傳聲竹樹之末，濯色菱荷之際。乘日月而此多，仰年豐而可計。帝乃罷薰風之弦，奏其雨之篇；歸功於大造，致美於皇天。詞因喜降，義以情傳。是禮也，且高於商武；斯文也，復掩於周宣。非聖德之兼濟，何以臻於此焉？巍乎聖主，謙以自輔；慮其率土，猶稱疾苦。申命文武，更求多祜；又吹之以軒後大風，又沐之以殷宗霖雨；潤再洽兮恩重溥，自朝廷兮至草莽。鑠皇篇兮熙帝譜，於胥德兮振萬古。
敕：朝議郎行殿中侍禦史杜暹，禮樂之器，直方效節；通直郎殿中侍禦史內供奉馮宗，文儒之業，堅正在心：鹹以清公，副茲望實，風霜既肅，台閣推美。持我邦憲，載穆時談，俾遷周史之能，更奉楚冠之任。並可侍禦史。
敕：朝議郎行河南縣尉皇甫翼、朝議郎行長安縣尉韋紹、朝議郎行醴泉縣尉張季瑀等，備聞清操，雅有深識，進迺安卑，退非求譽。察其才行，副是名實，任之舉直，可以觸邪。並可監察禦史。
敕：左拾遺內供奉鄭虛心，茂其德業，蘊是辨詞，識通於政理，行著於公直。清可勵物，正以繩違，褐衣召見，既司諫省之職；繡服承榮，俾奉憲闈之任。可監察禦史。
門下：任事而爵，古之彝訓；論功以封，朝之通典。銀青光祿大夫守中書令上柱國張嘉貞，忠肅恭懿，宣慈敏達，涵清明以毓德，體文武而成器。自光帝載，昭宣廟謨，鼎味用和，台階增峻，事君有犯而無隱，奉國以公而滅私。持其憲章，式是軌度，既邦教有敘，亦王猷以穆。頃統軍政，則城朔方，爰底其績，示疇厥賞。固宜命以圭社，崇其禮物，俾楚臣授邑，克表寢邱之制；漢道優賢，更葉平津之美。可封河東縣開國男，食邑三百戶，主者施行。
《易》有四象，有天文焉，有人文焉，所以察時變而觀化成也；《詩》有六義，有大雅焉，有小雅焉，所以陳國風而美王政也：文之時用，其肇於茲。自長發禘殷，正考述其典；在頌魯，史克明其訓：由是比興繼作，風流彌繁。黃竹白雲，垂芳於帝籍；楚蘭班素，作麗於辭人：莫不究情性之微，含風騷之旨，吟詠先王之澤，昭正始之宗。故情發於中，而申之以歌詠；文生於情，而飾之以辭采。所以立言會友，感物造端，藻暢襟靈，導揚隱伏，潤彼金石，流於管弦，以告其成功，而懿我文德者也。嗚呼！斯文未喪，命世聿興，發揮造化之微，鼓動江山之氣，藺轢前古，昭彰後葉，疇克有之，則尚書許公應運而挺生矣。公四代相門，十卿崇構，海域挹其軒冕，縉紳推其軌儀。夫其導源錫允之慶，克家屏宗之美，論道布政之典，推誠立節之效：並已勒於豐碑，紀在良史，此則略而不言焉。
公神秀穎發，自然生知，五歲便措意於文，每坐臥吟諷，未嚐蹔輟。至於八九歲，則有若大成焉，一覽誦千言，有若素習。十七遊太學，對策甲科，振麟溟渚，濯羽弱泉，海內重林宗之名，朝廷藉賈生之譽矣。時吏部侍郎馬載名知人，見公歎曰：「蘇生一日千里，王佐才也。」後因選集時屬糊名考判，公與宋璟，俱入殊等，由是天下益稱焉。公任禦史時，兩台有送別四韻詩四十餘首，試令公誦之一遍，倒覆之，遂不錯一字，其敏悟也如此。公任起居郎，屬考功員外郎闕，時中書令李嶠執筆曰：「考功郎非蘇群莫可。」遂拜考功員外郎。遷給事中，特制授修文館學士，遷中書舍人，專知制誥。僉議允歸，制命敕書，皆出自公手，筆不停綴，思無所讓，及是見君，深所歎伏焉。今上嚐謂公曰：「朕每見卿文章，與諸人尤異，當令後代作法，豈惟獨稱朕心？」及東封，詔公撰《朝覲壇頌》，加金紫光祿大夫，與一子官，賞能也。公性與道合，神無滯用，惟深也，總眾妙之門；惟才也，體生人之秀。若迺學以聚之，問以辨之，括囊道藝之場，探賾幽微之數。至若栒戈考篆，魯鼎看銘，書有亡篋，文稱墜簡。疑絳老之年，走朝有問；卜晉侯之疾，訪史莫知：莫不取揆宏襟，詢謀達識。公辨無不釋，言必造微，掩雲夢以吞之，湛陽秋以昭之，如太嶽之覽群山，若滄溟之朝百穀者矣。
至迺緒發而宮商應，言形而雅頌興，爽律與雲天並高，繁章與霞月俱亮：故能虛明獨照，壯思雄飛，自我心極，為之宰匠。嚐亦紀秦望，銘華山，勒函穀之關，刊燕然之石；繁弦閒發，縟采相輝，歌奏而白雪遂孤，賦成而黃金有貴：豈惟排終拉賈，駕王超陳而已。若迺天言煥發，王命急宣，則翰動若飛，思如泉湧，典謨作制於邦國，書奏便蕃於禁省，敏以應用，婉而有章，則近代以來，未之前聞也。豈學而得之歟？抑亦天縱之歟？何其殊尤而懿鑠也！惜乎循途未及，閱川行謝，雖《洞簫》為賦，方傳漢帝之宮；而禪草遺忠，空留茂陵之下。思盛烈其如在，覽餘文而增歎：曲池無處，舊館寂寥，感知己以悼恩，懷舊德而何極？豈峴山之上，長留墮淚之詞；延閣之中，不紀藏書之錄？謹撰緝文誥，成一家之言，凡四十卷，列之如左，請藏於秘府，以示來裔。
有梁拓跡開統，建邦立號，王業始於憂勤，霸功成於海縣，迺昭事上帝，惠綏遠人，文軌通於四海，正朔繼乎三代。屬天步未夷，皇綱中圮，巨猾開釁，大盜潛移，宗廟鞠為禾黍，衣冠翦為戎狄：則我梁之業，將墜於地，國之郊禋，藎無主矣。而天未絕商，鼎猶祀夏，炎精翳而複揚，文德懿而方肇，明命斯在，神休允歸：則我中宗宣皇帝、代宗明皇帝乘彼樂推，撫其歸運者矣。宣皇帝諱詧，明皇帝諱巋，姓蕭氏，蘭陵中都裏人也。房雲祚商，大火封宋，功昭革夏之業，德盛明周之禮：故能慶緒崇緬，哲源浩浚。樂叔之封既命，遂列於諸侯；高辛之祚克昌，俱有於天下。始宋公子食采於蕭，國以得氏，其後居於豐沛。自漢丞相何、侍中彪奕世載美，不忝前烈；洎於裔孫整，東晉淮陰令，始渡江居於南徐州之蘭陵焉。整生雋及鎋：雋曾孫道成，是為齊高帝；鎋以四代孫丹陽尹順之生高祖武皇帝衍。高祖生昭明皇帝統，宣皇即昭明皇帝之子，明皇即宣皇帝之子也。
降元精之吉，乘正陽之氣，星鬥發祉，日衡兆祥，德葉於天地之和，名書於帝王之籙。故其本枝榮慶，曆試肇跡，勿用而履夫重剛，明夷而蒙彼大難。迺鞠旅樊沔，投戈雍梁，政始東國，化行南紀，取長沙而兵不血刃，戰江夏而舉無遺策，推賢用之而如不及，委政授之而心不疑。誅殆羿而廓天關，掃欃槍而清帝座，遂撫方夏，用膺徽號。訓兵同於一旅，申命式於九圍，克祇上靈之眷，光啟中興之業。於斯時也，飛鴻滿野，戎馬生郊，庭旅荊棘，室同煨燼。由是躬大禹之菲薄，同衛文之節儉，千里繈負，一年成都，適其樂國，歸我有道者，藎同於遷豳而居此也。於是蒐夢澤，朝渚宮，五德配天，二郊在國，不失舊物，重睹漢官之儀；葉於新命，還秉宗周之禮。用能布令結援，修好申盟，我譽延乎四方，人心洽於一德，始則誕受多福，終亦繼明重熙。豈惟敵國挫師，克申威武？信亦強鄰結好，芬若椒蘭。謹其外虞，宏我邦本，孝心虔於紱冕，儉德過於茅茨，立教以至仁為宗，宏風以清淨為樂：豈非古之聰明神武而不殺者夫？方欲觀兵上國，清蹕中壤，混一區宇，削平四方，而乾道臨於大過，雄圖屈於知運。霸功則肇，王業未宏，雖慷慨於當年，竟遲回於卒歲者矣。嗚呼！陵穀驟改，市朝無處，荒墳嵬然，蔓草蕪沒。孟嚐尊貴，獨愴雍門之言；魏武英威，空留士衡之吊：有可悲矣！
嗣子琮，屬金陵畢氣，天祿永終，山川不出於伯符，曆數有同於歸命。終我梁祚，是為虞賓，其天意也，豈人事也？次子珣，梁南海王，隋左光祿大夫梁國公，食邑三千戶，贈遷州刺史。承百祀之重，稟二宗之慶，恩昭異代，禮崇備物。子鈞，皇朝中書舍人率更令崇賢宏文兩館學士；鈞子灌，皇朝渝州長史，贈吏部尚書。疇其慶靈，俾爾戩穀，盛名昭於海內，高秩謝於人寰，實彰燕翼之宜，克享褒崇之禮。嗣子曰嵩，金紫光祿大夫吏部尚書兼中書令河西節度經略支度營田九姓長行轉運等副大使知節度事判涼州事赤水軍使檢校天下諸軍兵募健兒使集賢院大學士上柱國徐國公，秉靈迪哲，體道宏正，自我人秀，惟其國楨，亮采而三階已平，疇谘而九功式序，糾逷王慝，緝熙邦政。文武體用，清明在躬，地奉紫垣之寵，門延絳河之貴，永言孝思，式是前烈蔚藍色是前烈，雖大統雲集，而鴻芬莫紀。時逢喪亂，跡昧於亡隋之年；運屬光華，功盛於有唐之日。邱墟遂遠，碑表莫存，豈使配天之功，不勒於金石；終古之美，永翳於邱山？式繼武於烝夷，俾披文於大隧，緬思至道，俯課虛懷，幸陪論政之餘，空愧知音之托。迺為銘曰：
天祚我梁，受命而王。於穆烈祖，昭惟武皇。德配華夏，功成翦商。克受丕祉，宏茲太康。陰極為剝，泰終而否。九伐未修，四郊多壘。戎州孔熾，王室如毀。不有繼明，孰彰我祀？四子有命，二宗代興。曆數攸在，天人葉徵。靈心允洽，元德昭升。奄有成命，其歸與能。長江作限，上京未複。永念殊邦，思同比屋。拔山雖壯，逝水何速？嗣王不辰，終我天祿。洪惟德門，卓彼孝孫。弼我王道，宏其政源。式播前烈，貽厥後昆。勒茲貞石，永馥蘭芬。已矣焉哉！昭邱一望盡煙埃，楚塞斷兮荊門開。緬千里以環繞，見二陵之崔嵬。銅台虛兮繐賬暗，金扃兮黃鳥哀。嗚呼！百年人畏其神者，豈獨軒轅之台？
夫賢者所以稱至業也，居賢而德故有尊；位者所以敘才用也，有才而位不必貴：緬覿誌則，代有其人焉。公諱鈞，字季和，京兆杜陵人也。昔大彭授征伐之任，總齊群後，立為商伯；扶陽擅儒雅之道，儀刑列辟，起為漢相：由是邁種厥德，光昭盛門，軒裳奕葉以濟美，靈庭蚃而相屬。故夫重輝洪業，啟彼元緒，淳德介祉，歸諸後昆者焉。曾祖澄，皇朝國子祭酒，儒門肇業，國庠貽訓；祖慶植，皇朝舒密二州刺史，政成師長，化洽黎元；父瑤，皇朝駕部員外郎，譽重國楨，道高人望：光膺三署之拜，克彰九德之美。
公淳輝秉靈，鴻芬錫祉，合英秀發，揚光炯曜。其少也，則圭璜自然，克有成器；其長也，則禮樂攸在，光其大名。式是古訓，洽於前烈，懷利器而待割，含虛明而獨照。學無不綜，德則窺先王之書府；言必有則，得夫子之文章。挹其道則虛往而實歸，論其敬容而貴允：所謂樂隻君子，邦家之暉者也。解褐，以常調授綿州魏城丞。矯曾翰，淩絕壑，立茲政聲，宏彼邦教。以尤異擢授雍州長安尉，未幾，遷雍州司士參軍。超於輦劇，佐此神京，既位以才遷，亦高由政舉。無何，轉洛州陵軍令。京皋底績，河縣為榮，銅墨載美，弦歌用譽。以親累出為晏州嵯峨縣丞，尋改授雅州司功參軍，遷雍州三原縣令，又改授邠州三水令。又改岐州扶風令。窮通在命，喜慍在我，當運而寵辱不驚，養空而逝止恒適：用能因事立訓，自公滅私，雖得喪係乎其時，亦風軌存乎所蒞者矣。嗚呼！物不可終否，道不可以遂喪，夷然順之，艱以貞之，俾夫人亨，則自天而佑之矣。景龍二年，聖人發明制，褒有功，授太子司議郎內供奉，尋正除，迺遷尚輦奉禦。恭承嘉惠，肅奉彝則，膺美選於禮門，拜殊榮於禦府。又以親累授果州司馬，尋改授漢州司馬。公道直而正，德貞而修，雖行必恒存，而運無常泰。善不違已，固無負於神明；累則因人，亟又從於貶降：且人有厚於德而薄於命，行其道而屈其身者歟？棲遲下列，竟以卒歲，以開元十一年十二月十九日，遘疾終於漢州之官舍，春秋六十有四。惟公含宏光大，洵秀衝雅，澹然而靜，漻乎以清，神崖自高，海量孰測？韞隨和以增美，將[QVDK]蘭而共芬，而天爵斯茂，朝宗莫及，盛名空在，昌運不留，可為長歎惜者也。以開元十二年七月二十五日，遷窆於萬年縣洪固鄉陪先塋，禮也。
公之第四女，蘭畹生秀。金閨植德，以良家之選，參帝子之榮，克彰慶善之餘，允洽徽章之命。開元二年正月四日，迺下制贈公邠州刺史，贈先夫人薛氏晉國夫人。制曰：「代榮簪組，才稱楨幹，方居參佐，奄謝中年。朝選良家，既聞餘慶，義崇恩禮，爰在飾終。且分符節之榮，無忝笳簫之夢，可贈使持節邠州史，並贈夫人為晉國夫人。」非夫宏風勵俗，明察在人，豈能褒崇光茲訓翼者也？君子曰：「管氏之代祀，不亦宜乎！」其斯之謂歟？有子尚舍直長悅然等，晉之明用，幹蠱而克，永惟孝思，訓我淳則，爰播美於穹壤，用圖芳於篆刻。迺為銘曰：
緬彼大彭兮佐於有商，自我楚傅兮慶流扶陽。逮茲後昆兮奕世以昌，誕此明德兮與時而光。良玉不斫兮幽蘭自芳，為邦之彥兮為人之綱，明德之修兮而命之不臧。既道崇而位薄，亦身沒而名揚。嗚呼！積其善也，聞季女之寵章。崇其構也，稱鄭公之不亡。勒貞石，旌高堂，德音昭昭以孔彰。俾夫墮淚之美者，豈獨峴山之陽。
維開元二十二年歲次甲戌七月庚申朔十日己巳，司徒薛王薨於洛，冊諡惠宣太子。翌日，殯於正殿之西階。粵八月二日庚寅，將陪葬於橋陵，禮也。涼陰戒秋，白露凝夜，傃哀挽於郊道，儼虛容於池榭。皇帝痛棣華之既凋，矚蘭阪而增欷，撫徹奠以無及，恨潛泉之永。光乎典冊，升彼儲嗣，爰命史臣，颺言其懿。其詞曰：
於昭帝係，浚發元裔。逮堯升唐，自薛而王。粵有成德，遂荒東國。大啟土宇，聿崇典則。夫其秉靈在初，迪哲惟浚。惇敏秀鑠，淳龐淑慎。謀謨以成，蹈道而順。文英獨越，武烈惟振。百辟式瞻，五宗以訓。惟茲大賢，克懋天秩。為藩為屏，是輔是弼。保釐我邦家，左右我王室。沛獻演《易》，楚元說《詩》。藝無不綜，學罔有遺。分以寶玉，建其旌旗。出宏聲政，入讚雍熙。谘爾公族，是惟敦睦。王曰介弟，寵其車服。俾侯於京，怡怡弟兄。穆以家人之禮，崇其藩後之榮。曷常不樂彼同輿，卻東平之歸奏；詢其異政，欽少海之能名？將以天倫之愛，可以昭於載籍；友於之道，可以貫於神明。宜其善有其慶，禍無其胎，享此眉壽，祐其多才。胡勿藥以為疾，逮彌旬而成災。躬為禱兮無不至，誠以請兮無不備。走群祀以累祈，徵上醫而畢洎。蒼黃而晦明未隔，暗忽而古今斯異。嗚呼哀哉！神理無昧，人寰已非。想河樂其猶在，望淮仙而不歸。悲由中而自切，情限禮而相違。帳丙舍而雲遠，飾承華以增輝。嗚呼哀哉！靈黽肇吉，服馬先路。悼津門之永違，尊河橋以直度。笳哀洛陽之道，靡鹹京之樹。換憂歡於今昔，變風景於新故。嗚呼哀哉！夫行以諡尊，恩由禮盛。申備物以增飾，緬貞徽而獨映。俾重為善之名，以彰有後之慶。嗚呼哀哉！庭榭慼以驚秋，川波咽而不流。曆神皋兮望國寢，背華宇兮歸山邱。流塵滿兮虛榭暗，綠苔生兮行徑幽。惟盛德與鴻烈，亦天長而地悠。嗚呼哀哉！
鍔，元宗朝官河南府告成縣主簿，遷司封郎中洛陽縣令。
夫日月出矣，而輝耀十方；時雨降矣，而澡漉萬物。況我身常樂，湛虛空之相；妙覺圓明，融心行之本；唯敫唯昧，不生不滅者哉。是以辟無學之地，聿修伽藍；啟息言之津，亶作羅柰。智勝菩薩起方便之緣，淨居天人發成就之力：稱謂所絕者，其第一義乎？自恒星夜掩，仙虹晝爍，青缽傳其容，寶棺現其金臂。法山摧仞，拂魔箭於危屏；直水橫流，係慈航於彼岸。烏虖！妙藏不可以常秘，戒輪不可以終盭，澠雙林下{圭石}示於泥洹，逮一千年遹被於聲教。龍持貝葉，亟傳摩竭之城；象負蓮華，遂滿真丹之境：三十七品慈悲於火宅，一十二經引喻於妙界矣。
《大寶積經》者，後漢迦葉摩騰、竺法蘭及今朝元奘法師、菩提流誌等鹹自西聽琶所致也。如來昔在鷲峰，利建平等，金口注海，酌之而不竭；寶言如綸，振之而有緒。炯茲瑞憲，久翳鴻都，原壑屢非，市朝多變。曆代徇齊之主，競興參譯；跋陁授記之言，能丕就。洎我唐之有天下也，功橫鐵圍，化綿忉利，苑禦千界，提封萬刹。張四攝之扉，廣納諸有；騁六通之驥，冥濟群惑。太上皇以澤深智海，掌耀禪珠；神皇帝以勳格梵宮，胸懸法印。肅敷元誥，昭灑鴻波，曆選緇徒，明揚列寀，博考同異，聿興刊緝，勇振頹綱，嚴持絕紐。
爰有沙門大德思忠、東聽琶國婆羅門大首領臣伊舍羅等譯梵文者，求善住緣，悟無生忍，博聞強識，精而譯之。複有聽琶沙門波若屈多、沙門達摩證梵義者，開忍辱場，破煩惱眾，弼諧神侶，明而辨之。複有沙門大德履方、宗一、普敬、慧覺等筆授者，令問孔昭，威儀不忒，手渥仙劄，受而字之。複有沙門大德深亮、勝莊、塵外、無著、慧迪等證義者，國之大師，佛之右臂，探諸了義，演而證之。複有大德沙門承禮、雲觀、神柬、道本等次文者，庇影多林，息肩香窟，勤修精進，纂而次之。複有潤文官者銀青光祿大夫邠王傅、上柱國固安縣開國伯盧粲、銀青光祿大夫太子詹事崇文館學士兼修國史上柱國東海縣開國公徐堅、朝議大夫守中書舍人崇文館學士上柱國野王縣開國男蘇晉、朝議郎給事中內供奉崔璩等，位列鳳池，聲流難圃，分別二諦，潤而色之。複有銀青光祿大夫守侍中兼太子左庶子兼修國史上柱國钜鹿縣開國公魏知古、兵部尚書上柱國郭元振、銀青光祿大夫檢校中書令上柱國范陽縣開國男張說、銀青光祿大夫行中書侍郎同中書門下三品監修國史上柱國興平縣開國侯陸象先等，朝踐瑣闥，夕遊珠域，護持四法，總而閱之。爾迺杖錫之士，端圭之俊，麻列定筵，林攢樂土。蔭祥雲而演譯，倏換炎涼；吸甘露而勤求，載淹衡晷。大乘章句，義不唐捐；小品精微，拯無遺溺：能事畢矣，佛何言哉？
今所新翻經凡有四十九會七十七品，合一十二帙，以類相從，撰寫鹹畢。以先天二年六月三十日進太上皇，八月二十一日進皇帝。禁闈曉辟，真教上聞，仙寧克怡，宸襟允穆。竦鉤陳於白日，親禦靈台；落雲雨於彤霄，薦加殊尉。賢愚稽首，以為利見仁主；真俗歸心，以為潛登覺道。次有清信佛弟子前少府監丞李式顏等，皇朝金紫光祿大夫兵部尚書贈侍中隴西公迥秀子也；複有清信佛弟子前右拾遺徐鐈等，皇朝銀青光祿大夫太子賓客昭文館學士高平公子也；鹹屬彼穹降禍，私門墜構，陟遙岵而崩心，瞻冥途而獻福。於是胠篋探笥，檀波羅蜜，廣疊簡箋，首崇書寫，不變槐火，遽盈苔秩。然後裝之鏤軸，綴以瓊簽，羅彩簟而霓舒，播珠函而錦縟。方使猛風吹嶽，長存妒路之文；動火燒天，不壞多羅之典。
太一，景雲中為洹水令，拜監察御史裹行，遷戶部員外郎。
一闔一辟，分陽分陰，坎為水兮離為火，東方木兮西方金，惟土德之為大，處中位而君臨，寒暑不能易其節，鬼神無以測其深。吐納清濁，區分宇縣，帝軒感氣於星鬥，虞舜降精於雷電。爾其荊河墳，壤淮海塗泥，草木漸苞於赤埴，璆鐵作貢於青黎。火以炎上為母，水以潤下為妻，黃白分於雍冀，官位列於東西。蒸之以為城闕，北連朔野；累之以為台觀，上構虹霓。為海為河，為牛為馬，起圓規於陣法，美教化於王者。負之為模，胡人失其膽氣；得之為祥，晉卿載於原野。且久且大，非名可名，定剛柔於坤德，合絲竹於宮聲。夫其為重也，封割五色，分茅錫社；夫其為厚也，包括萬象，含姿育靈。處瘠則勞，處沃則逸，白獸忽見，賁羊閒出，體均物而為象，抱溫柔以成質。舟航才盡，則青鏤飛神；六五既臨，則黃裳元吉。萬國收其利，三公主其秩：因覆簣而成山，為幽居而鑿室，不借譽於龍鳳，直養德於麒麟，失之則昆蟲作孽，得之則宗族以親。雖鼇足初分，重濁者為之地；而羊角勃起，輕清者為之塵。授之可薦於宗廟，捧之未塞於孟津，起刑馬而為首，祀勾陳以為神。漢廟玉環，方之則君王納諫；豐城寶劍，拭之則光彩射人。含物吐象，包藏玉石，均王四時，卑陛三尺。運乎虛舟之中，不以為損；捧乎泰山之上，不以為益。土之為德也重，土之為性也平，爰稼穡而為務，被朱紫而為榮。餘以既藉形體，承恩天壤，公和之山窟非陋，子猷之冬林自賞。先君列國，猶未斷於封疆；軒佐吹塵，直庶幾於夢想。
