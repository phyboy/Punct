懷素字惟白，潤州丹徒人。舉進士，又應制舉，登文學優贍科。開元初為戶部侍郎，加銀青光祿大夫，累封常山縣公，三遷秘書監兼昭文館學士。卒年六十，贈潤州刺史，諡曰文。
南齊已前墳籍，舊編王儉《七誌》，已後著述，其數盈多，《隋誌》所書，亦未詳悉。或古書近出，前誌闕而未編；或近人相傳，浮詞鄙而猶記：若無編錄，難辨淄澠。望括檢近書篇目，並前誌所遺者，續王儉《七誌》，藏之秘府。
紫禁彤庭兮二月春，戲蝶流鶯兮百處新，借問此來遊幸所？是日芳菲最惹人。乘桂苑之春晚，值芳林之雨霽，徵聲都尉之門，召舞平陽之第。的樂彩仗，逶迤羅袂，兩兩相看步搖簪，一一共鬥承雲髻。嗚鑾漸出，轉佩相從，仙宮萬戾，層城九重。彩扇似月，從騎如龍，奏清笳於楊柳，下天藎於芙蓉。灞川宛轉，秦郊騎錯，北極儀鳳這樓，南鄰隱豹之。入紅園而移步輦，俯綠池而卷行幕，鳴管則嬌鳥不飛，拂簟則輕花自落。留連帳殿，彌望帷宮，水搖搖而岸花紫，煙微微而野樹紅。鳴文鷁於波麵，奏嬌鸚於掌中，千鍾獻堯之酒，五弦歌舜之風。日落前溪，雲垂後殿，陌上氣合，花閒露泫。徐飛睿藻，再融神眄，群公既奏柏梁文，萬乘方回瑤池宴。
惟漢武皇，聖謨洋溢，英徽振於綿古，洪德協於元吉。騰休聲，馳茂實，掩八紘以稱大，禦六龍而首出，雖端拱之無為，常煉奇以永日。於是乎訊誅方之士，考靈仙之術，張皇台殿，恢拓宮室，飛廉之觀既成，長年之宮已畢。迺金莖之仙掌，承沆瀣之精華，炊聳擢以橫漢，屹岧亭而出霞。珠盤上開，疑天半之懸日；丹莖直指，若峰蓮之秀花。崛然雙立，巍乎造天，紛爌爌以照野，赫奕奕而燭川。晴朝有日兮金鏡相射，清夜無雲兮銀露自圓，屑瓊蕊以充餌，噏玉英以延年。想王喬之再睹，乘羽服以蹁躚；思王母之一至，拖霓裳以嬋娟。煉液之法斯在，化金之術攸傳。觀其迥出囂塵，孤高巃嵸，錯金盤於龍鳳，曳浮光於螮蝀。長風激而自清，震雷驚而不動，亦可以納虛澹之閒曠，遺代俗之煩總。然而仙在物表，君居人上，物表者不可以苟求，居上者不可以自放，虛信神君之語，徒蓄長生之望。求師入海，終貽欒大之誅；書帛飯牛，卒受文成之誑。竟迷情於虛誕，亦何補於崩喪？則知履道者守國以正直，失德者納人於邪妄，向使武皇不謬於茲道，亦可以冠百王以為尚也。
眾山邐迤，曾何足仰？未若太華，崒為之長，削成三峰，壁立千丈。伊昔太虛，結而為山；伊昔巨靈，拓而為掌。擘開元象，崛起厚壤，當少陰而德合秋成，據丁酉而氣涵金爽。深沉其色，菡萏其狀，雲霞不映而其勢彌雄，塵露將裨而其高靡讓。掌形仙蹠，石容天壯，雖造次於自然，若鐫磨於意匠。晦夕霧而群峰乍隱，煦朝陽而眾壑相向，由是考圖籍高為四嶽之先，盼靈奇勢出九天之上。若迺雲搖羽藎，鶴掛飛泉，危峰並吐，巨掌高懸：異蓬萊之鼇泛海，若昆侖之柱承天。清露將零，小為盤而仰漢；陽烏假道，疑覆日之孤蓮。不但子先之霓裳時見，羊公之石榻仍全。況乎運啟皇家，應河源而誕聖；豈比詩歌周德，美嵩甫之生賢者哉？既而嵐氣霽媚，煙光晚濃，林巒一色，岩千重，想清虛而可睹，歎攀陟兮無從。歌曰：苔逕滑兮石無蹤，道不可得，仙不可逢。儻賜一丸生羽翼，願輕舉於三峰。
太極經始，純坤傾東，勢以嶽鎮，氣以川融。於是靈辟襄華，象開洪濛，橫大野以中豁，夾洪河而北崇。爾其遝嶂無際，連波方永，噴激萬里，回合千嶺，總崤函之氣象，壓秦晉之封境。山同河潤，上勝雲雨之祥；水與時清，下倒岩巒之影。若迺騁遠望，馮層城，秋爽元氣，朝升大明，偉連天之浩汗，壯發地之崢嶸。翠岫屏擁，澄瀾砥平，疑白虹飲壑而半隱，似寒雲抱塞而初橫。及夫俯臨迫察，詭麗雄悍，峻勢危而不騫，靈源注而常滿。積陰勝氣，與嵐色而相鮮；爍日生霞，連榮光而不斷。觀其蓄含精秀，孕育風霆，應會昌運，發揚炳靈，茂賢傑於閒出，翊邦家而永寧。況乎山積鴻休，川流景福，明徵祥瑞，幽讚化育：此基所以配乾坤，此其所以稱嶽瀆，豈徒玩夫縈帶委注，箕開翼張，巍巍峨峨，滔滔湯湯，於天之峻極，赴海之靈長而已？士有圭竇強學，金門獻賦，困陶侃之無津，恥孫宏之不遇，覽襟帶而增氣，追聖賢而遐慕。想劉公之歎，微禹其魚；感吳子之言，在德為固。義由景行，仰高山而自慚；誌切朝宗，與大海而同注。倘餘潤之波及，期變化於雲路。
開元十有四年冬孟月，張子出玉塞，秉金鉞；撫循邊心，窺按窮發。走汗漫之廣漠，陟崢嶸之高闕。徒觀其風馬哀鳴，霜鴻苦聲；塵昬白日，雲繞丹旌。虜障萬里，戍沙四平；乘蒙恬之古築，得拓跋之遺城。伊昔晉人失政，亡彼金鏡；海水朝飛，欃槍夕映。鵝呈而二京繼覆，馬渡而五胡交盛。慨逐鹿而爭雄，空瞻烏而莫定。於是魏祖發大號，鼓洪爐；天授宏略，神輸秘圖；北清獯獫，南振荊吳。繇是一太陰以建極，則廣莫而論都。遂徵板幹，庀徒卒；鏟焦嶢，剞崛兀。因方山以列榭，按長城以為窟；既雲和而星繁，亦邱連而嶽突。月觀霞閣，左社右鄽；元沼泓汯湧其後，白樓截臬興其前。開士子之詞館，列先王之藉田；靈台山立，璧水池圓。雙闕萬仞，九衢四達；羽旄林森，堂殿翏轕。當其士馬精彊，都畿浩穰；始摧燕而滅夏，終服宋而平梁。故能出入百祀，聯延七主；擊魯衛之諸侯，廓秦齊之土宇。禮興樂盛，修文輝武；講六代之憲章，布三陽之風雨。亦雲已矣哉！俄而高祖受命，崇儒重才；南巡主鼎之邑，北去軒轅之台。鵬摶海運，鳳舉天回；嗤紇真之鳥死，憶新野之花開。自朝河洛，地空沙漠；代祀推移，風雲蕭索。溫室樹古，瀛洲水涸；城未哭而先崩，梁無歌而自落。魏家美人聞姓元，新聲巧妙今古傳。昔日流音遍華夏，可憐埋骨委山樊，城闕摧殘猶可惜，荒郊處處生荊棘；寒飆動地胡馬嘶，若個征夫不沾臆？人生榮耀當及時，白發須臾亂如絲。君不見，魏都行樂處，隻今空有野風吹。乃載歌曰：雲中古城鬱嵯峨，塞上行吟麥秀歌。感時傷古今如此，報主懷恩奈老何？
公府洞豁，群木羅生，曆眾芳而選妙，得雙榴之美名。擢質森聳，垂陰淒清，埽危階之數級，蔭閒庭之四平。夾砌駢羅，則東西表賓主之位；與時消息，則寒暑任榮枯之情。故其異影同庇，芬芳對出，夏景焯而開花，秋氣結而成實，剖之則珠彩輝掌，捧之則金光照日。其生也，雖雜居幽逕之蘭；其用也，亦閒若雕盤之栗。若迺當公務之總，偶訟庭之要，爰趨爰揖，或長或少，皆指而稱曰：彼石榴之所生，何托根之至妙，俯環廓之回合，拂危簷之窈窕，類甘棠之勿翦，人縱去而猶思，若若李樹之無言，蹊自成而不召。是以固其根幹，美其華耀，乍開軒而翠彩重合，甫褰帷而紅榮四照也。或曰：物惡近以招累，事貴遠而克全，空遁幽以獨美，抱甘香而自捐。豈比夫善生者托仁以遠害，能壽者輔道以延年？是以蒙君子之惠渥，故終保夫自然。
卓哉有唐之開元也，拉五帝而軼三王，灑雲雨之{滂}澤，炯日月之重光。惠及豚魚，則鳥獸鹹若；化被草木，則行葦不傷。爾其尚節儉，反貞淳，照之如日，育之如春。猶以為震出而亨，而隨方而東狩；豫順以動，則因時而西巡：非以肆誌放欲，藎迺觀風勞人。於是乎天子迺命群僚，考吉日，升玉輦，馳清蹕，霍沸湧，鏗訇洋溢，龍輿馳地，杳空山而自鳴；紅旗照天，轉洛橋而半出。若迺宸襟遠覽，睿賞遐宣，則野泛佳氣，樹生彩煙，過澠池而懷古，入傅岩而想賢，覽唐墟之遺跡，嘉舜風之慨然。白雲初飛，澡秋思於汾水；黃河一變，濯聖慮於秦川。是以問年德，恤惸獨，望秩山浸，肆覲群牧，屬車所止，罔不清肅。迺有邑老田父，進而歌曰：歲既稔而時清，我後來兮應天行。東都士庶扶輪送，西土諸侯掃地迎。君之德兮德無有，路旁勞齎皆牛酒。乘輿一至長安城，千秋萬歲南山壽。
門闥洞開，國都以赫，禁鑰崇設，王府則有。茲率厥典，欽迺攸司，重城建扃，安上題榜。當天衢以南豁，臨帝庭而北峙，上以發皇明之壯觀，下迺備他盜之非常。瞻彼主司，或殊善閉：闔而不鑰，已彰慢藏；開而不鍵，誰測深意？但人同於失，雖有類於茅茹；法貴從寬，尚未方於莧陸。若謂一時有誤，須稽錯失之由；必當外戶不扃，寧累升中之化？請舍小過，無傷大猷，幸未深於滅耳，庶無勞於噬臍。
卜氏為禦馬，驚師徒小卻，監軍糾為無勇，卜氏遂死之。或誄其功，監軍請寘乎理，誄者執雲非罪。
赤羽相向，魯載乘邱之役；紅塵交飛，國驂賁父之禦。事匹蒙馬，力均投牛，變非銜橛，驚為流矢。殊卻克之不止，因潰齊軍；成魯師之小卻，便亡卜氏。汗朱輪豈敢言病，驗白肉乃知非罪，逝者既往，吾誰與歸？死而可哀，士始有誄，此焉寘理，孰曰監軍？雖欲必也正名，是故惡夫佞者。
甲秉權決去陂水，人相傳雲有兩鵠言陂當復。甲以惑眾，雲飯我豆食羹芋。魁科，不伏罪。
政在利農，人惟守業，順其事者，莫不胥悅；變其舊者，會是興謠。惟甲國鈞是秉，具瞻斯重，永言溝浚，而新是謀。水旱不愆，資燮理而成化；人天可望，冀敦勸而有秋。然則南陽之陂，自滮池而為睦澤，鄴傍之水，因舄鹵而作膏腴。是汎是流，俯雲雨之攸潤；我疆我理，棲豆芋之餘糧。方進不忘於前蹤，白公且同於斯類。此則有益於國，專利而行；未可式禮苟愆，更從人欲。陂兮當復，聽乃輿言，惑眾論笞，責則何甚？黃鵠既聞於師古，焉敢定刑；丹筆亦宥於無稽，終宜服念。置之理也，誰曰是乎！
維開元六年歲次戊午夏五月甲午朔三日景申，哀皇後裴氏梓宮啟自先殯，將遷祔於恭陵之山塋，禮也。皇上禦寰區而翼翼，纂洪緒而親親，感上仙於周嗣，痛未從於虞嬪。攀鶴駕於終古，贈輅而增新，時無遠而惟吉，物有容而必陳。纂芳佇思，徵幽寄神，載揚清懿之烈，爰屬有司之臣。其詞曰：
月麗雲升，靈葉爽馮。{非邑}鄉茂族，晉邑丕承。土厚河廣，祥發慶膺。公侯必複，紱冕攸興。艮精兌象，宜家化國。昌胄延和，榮門誕德。淑問不已，柔風允塞。素裏揚英，清閨仰則。一人元良，萬邦大本。天作之合，興能烈壺。家本楙於漢封，地先歸於晉袞。主饋旌善，賀酒騰歡。承暉養德，奉景訪安。搖金羽之熲熲，結環珮之珊珊。賁日月之光色，妙靈象而無端。含章握文，敬微慎獨。崇法服於翬組，接懿筐於蠶簇。覲皇英而上親，祇宵燭而下睦。庶無違於信順，期有憑於福靈。忽虧光於輪月，奄落彩於前星。爽仁壽於偕老，遘夭禍而斯丁。瞻神宇之惟漠，感靈衣之靡形。驚迥風於虛殿，宿眾鳥於空庭。顧長禦以揮涕，甘自殉於山扃。制曆時而遽終，情徇節而恒苦。草驕春而繞砌，蟲吟秋而入戶。限百刻之不延，調六脈其誰顧？嗚呼哀哉！殂謝緬其永久，氣節漫以流換。感窀穸之冥漠，軫皇情以淒歎。稽舊章之典禮，崇新命之綸渙。濟天地而德合，綜神靈而道貫。嗚呼哀哉！日吉兮辰良？玉佩兮金章。命騏校以進駕，翊龍輈而上驤。伐靈鞉瘀河鼓，建參旗於太常。號宮女之嗷嗷，遣使臣之皇皇。騰魚軒兮背北渚，亂鳳管兮越南岡。當赫曦之畏日，如徙靡之秋光。望層城而不返，尊厚夜而何長？嗚呼哀哉！神理惟昧，萬物同宅。人生有終，駟馬過隙。訊虞妃於前古，聞賓帝於在昔。感伊洛於山川，懷靈仙之顯跡。彼宵形兮天壤，雲誰固兮金石？惟彤管之芳輝，與青史而無斁。嗚呼哀哉！
拔茅稱吉，大易至言；刈楚飛音，詩人起詠。進士以鋪翰振藻，見舉於鄉閭；文麗筆精，允光於省闥。據才雖稱片玉，無狀須依一名，出敬梓之鄉，但論進士；入握蘭之署，旋求茂才。名異奏名，事便迂僻，訴非訴禮，義甚乖疏。瞻乎不已之詞，何哉無狀之繆？請依鄉舉，謂充公途。
太常申博士請供鬱鬯酒，光祿以久無匠人，且金草不知所出，不造。祠部亦以為禮有沿廢，不允所請。寺執「見著唐《禮》，豈得不行？」祠部云：「藉田準令，兼給廩犧。藉田今或不供。犧亦廢用。酒無鬱鬯，於事何闕？」寺猶固執。
國家大禮畢具，無文鹹秩，聲名赫乎上古，享獻周於百神。每窮谿澗之毛，誰爽粢盛之備？太常宗廟攸奉，禘祫爰司。張君理窟之才，王肅儒宗之望。請供鬯酒，擬實卣樽；允得事宜，雅符恒典。光祿以無匠不造，又用靡草為辭；有司以沿革不同，兼引藉田特比。犧牲不廢，愛禮斯深；鬱鬯莫供，司存何劣？且鬯人之職，須預其材，釀金草之芳酌，充[QODB]茅之既灌。何得不供所務？輒替彝章。光祿拒之於前，祠部送之於後。事均齊楚，得失而兩兼；理同臧穀，亡羊而一揆，況國禮明著，安可闕如？鹹請推窮，方結刑憲。
覃，揚州兵曹參軍，開元朝入為麗正院校書，遷萊州別駕。坐誣告刺史流遠方。
臣聞古者明王之制也，史書過，瞽誦詩，公卿諫，士傳言，庶人謗於道，商旅議於市：然後君得聞其過失而後改之，見義而從之，所以永有天下者也。陛下不以臣不肖，忝在學士，敢不竭忠盡節，有隱避乎？《詩》曰：「靡不有初，鮮克有終。」老氏曰：「慎終如始，則無敗事。」曩者韋氏稱制，萬邦憂惶，實賴陛下神武，克複社稷。其初也，賤珍寶，禁奢華，罷土功，敦樸素，革眾弊，代天工，垂拱無為，凝心虛靜，追蹤堯舜，比德羲軒：天下禺禺，傾耳注目，喜遇非常之主，複在於今日矣；《康哉》之歌，複聞於黎庶矣。奈何簡易未幾，而又興建中都乎？畜於閑廄數倍乎？溺於聲色無極乎？耽於遊畋不節乎？營為繕造眾多乎？都邑課稅煩劇乎？不省亡國之風，因循覆車之軌，天下失望，四海驚嗟。朝野心知，而懼罪鉗口，以斯統禦天下，豈所謂可久可大之業耶？且自曆代之君，皆欲建萬代之業，使子孫長有天下者也，豈使子孫傾覆天下者哉？子孫若覺所行必將敗亡，則必恐懼不敢為之矣。以亡國之主，自謂必不亡也，然後至於敗亡也；存國之君，恐懼必將亡也，然後至於不亡也。《易》曰：「知進退存亡得喪，而不失其正者，其惟聖人乎！」又曰：「其亡其亡，係於包桑。」此言懼亡，獲堅固也。管仲曰：「古之隳國家、失社稷者，非故且為之也。有樂焉，不知其陷於惡也。」陸凱曰：「有道之君，以樂樂人；無道之君，以樂樂身。樂人者其樂彌長，樂身者不久而亡。」 惟陛下居安慮危，在得圖失，防患於無形之始，慎禍於纖微之初，念管仲之至言，棄少樂而存社稷，覽陸凱之篤論，思樂人而彌長也。
《禮記》曰：「孟夏之月，無有壞隳，無起土功，無發大眾，無伐大樹。」昔魯夏城中邱，《春秋》書之，垂為後戒。今建國都，迺長久之大業也，犯天下之大禁，襲《春秋》之所諱。《詩》曰：「畏天之怒，不敢戲豫。」《孝經》曰：「理國者不敢侮於鰥寡，而況於士人乎？」今不恤庶人擾而建都國，不畏上天之怒而長戲豫，棄安就危，棄存就亡，棄易就難，棄約就奢，而欲永有天下，恐不可得也。但恐頃年已來，水旱不節，天下虛竭，兆庶困窮，戶口逃散，流離艱苦，鞏洛暴水，所喪尤多，江淮赤地，饑餒者眾。加以東北有不賓之寇，西涼有喪失之軍，幹戈歲增，疆場騷動，近又胡羯逆命，徵發不寧：料事度宜，豈應更建中都乎？至若兩都，雖舊制矣，然而分守官眾多矣，費耗用度，尚以為損，豈況更建中都乎？夫河東者，國之股肱郡也，勁銳強兵，盡出於是，其地隘狹，今又置都，十萬之戶，將安投乎？夫惟所造城闕，爰及苑囿，毀拆閭閻，令其別創，損壞塚墓，令其改眩，殷富者破其產業，貧窶者莫知所從。外迫威詔，內懷湯火，怨嗟之聲，驚惶之擾，盈於途路，逮於鬼神，老小孤惸，茫然無計，憂悲苦惱，不可勝說，此甚不可也。且陋東都而幸西都，自西都而造中都，取樂一君之欲，以遺萬人之患。務在都國之多，不恤危亡之變；悅在遊幸之麗，不顧兆庶之困：非所以建深根固蒂不拔之長策矣。昔漢帝感鍾離意之言，息事德陽之殿；魏主采續鹹之諫，止造鄴都之宮。臣職非其位，言發微細，然聖主不以人廢言，不以微擯人矣。臣愚誠願陛下發德音，垂明詔，深恤黎庶，罷事中都，則福履無疆，天下幸甚。謹言。
冬曦，定州鼓城人。第進士，開元時官考功員外郎直學士，遷中書舍人內供奉，終國子祭酒。
江上之仙鶴兮鳳翥而龍躍，氣摩青天兮遙橫碧落，集洞庭兮乍駐，倏回翔兮寥廓。江上之鳴雁兮違陰以就陽，中霄翻翰兮上帶青霜，雖主人兮感會，蹇淹留兮瀟湘。湘水兮岑岑，荊山兮深深，荊有玉兮玉為音，湘有芷兮芷為心。我所思兮愔愔，不得見兮沾襟，搦芳劄兮援寶瑟，申短章兮吐長吟。草萋萋兮自綠，目征帆兮春水曲，永一望兮空躑躅。望眇眇兮思綿綿，憶都門兮夏雲邊，邈千里兮無由緣。送涼風兮脫葉，複窮陰兮冒天。緬一日其如歲，矧四運之相遷。離別也？騷愁焉？惡乎然？惡乎不然。
砥柱山之六峰者，皆生河之中流，藎夏後之所開鑿。其最北有兩柱，相對距崖而立，即所謂三門也。次於其南，有孤峰揭起，峰頂平闊，夏禹之廟在焉。西有孤石數丈，圓如削成。複次其南有三峰；東曰金門，中曰三堆，西曰天柱。湍水從黃老祠前東流，湍激蹙於蝦石，折流而南，潄於三門，包於廟山，迺分為四流。淙於三峰之下，抵於曲限，會流東注。加以兩崖夾水，壁立千仞，盤紆激射，天下比。時以內兄牛氏，壯而遊焉，相顧賦之，以紀奇跡。
大河彌漫，上應天漢，浚靈波於積石之西，瀑懸流於昆侖之半。茫茫禹功，茲焉會同，鑿連岩而瀉瀲，羅崛島以攢空。闊兮若橫兩闕於江上，岌兮若拔三山於海中。崇山嶔，呀水淙射，左右飛濤，起伏相擊，截奔湍兮躋石台，目霍兮心徘徊。三峰砥其卻立，架崇門以洞開，連嶂紆河以壁峭，疊巘喬空而半頹。洪流蹙折以坌湧，潄湍窟而相磓：苞巒秘隒，砅其鼓作，回滎澎瀑，漓以山摧；奔濤迅澓，紛其湯駭，蓬渤滑淈，霍以雲回。盤渦窙寥以穀旋，奔石砰磕以成雷，拗怒未泄，橫流逆折，合如地轉，散若天裂。搖騰嶼，刷蕩冊穴，硉岩腰而沫沸，淙隘口而湍咽。然後澡雲霽靄，收濤卷瀨，汩沄沄以無聲，漫浩浩以東會。總四流而混合，注三穴而滂沛，泛洪漣於大磧之東，薄餘怒於天地之外。當其時也，山獸驚躍，水禽亂飛，魚獺沈潭以不動，獑猱拱樹以相依。竄鮫人於洞壑，帖舟子於漣漪，莫不愁白鷺之初下，歎黃牛之暝歸。若迺降望金門，忀徉石觜，窮岩萬仞，一曲千里，鬆曆曆而生涯，草鬖鬖而覆水。雲蓬去茸兮曆地生，風颼飀兮百籟驚，猿惜暮而悲叫，鳥辭春而不鳴。阽嵲兀兮杪崢嶸，飛客心兮動客情，憐石菌之冬茂，賞瑤芝之夜明。惟夏君兮永蟄，拜靈廟兮何及？榱梁古兮山鳥棲，階壁蕪兮野鼯入，感微禹之歎深，亢幽歌以佇立。歌曰：申負石兮空自奇，客乘查兮何遠為？君不見虛舟之泛泛，浩乘流而不羈。
臣聞夫今之律者，迺有千餘條，近有隋之奸臣，侮弄其法，故著律曰：「犯罪而律無正條者，應出罪則舉重以明輕，應入罪則舉輕以明重。」立夫一辭而廢其數百條，自是迄今，竟無刊革，遂使生死罔由乎法律，輕重必因乎愛憎，被罰者不知其然，舉事者不知其犯：臣恐賈誼見之，慟哭必矣。夫立法者，貴乎下人盡知，則下不敢犯而遠機阱；文義深，則吏乘便而朋附盛。律令格式，謂宜刊定科條，直書其事，其以準加減比附量情，及舉輕以明重，不應為之，類皆勿用，使愚夫愚婦相率而遠罪，犯者雖貴必坐。律明則人信，法一則主尊。
廣漢等四郡，俗並不以庚日為伏。或問其故？雲地氣溫暑，草木早生，異於中土，常自擇伏日。既乖恒經，出何典憲。
鬥建於戌，知立冬之景星；火勝於金，故至庚而氣伏。徵曆忌之故事，因稟陰陽；按方誌之所宜，或殊寒暑。廣漢四郡，蜀門九折，通濯錦之流，入青衣之徼。徒以溫暑異於中夏，畜馭同於夷狄，許令自擇伏日，所以遂其土風。當令齊七政之明，垂四方之則，百蠻由其奉朔，九譯於是同文。況茲巴蜀之人，素陶齊魯之教，自當變而至道，率乃舊儀，苟亂人時，奚同文軌？風俗通之小說，未足憲章；中和樂之雅音，須崇舞詠。清下四郡，俾依三伏。
居貞，國子祭酒冬曦弟。擢進士第，官吳郡太守兼江南采訪處置使。
酋軒蒞郡，十有一月矣。猥以薄材，謬承重寄，炊自淮服半刺，超為江南方伯，郡領二十，地亙五千裏。皇皇者華，幾慚輝道，兢兢其誌，常戒飲冰。周爰谘詢，申命行事，損以懲忿窒欲，益以改過遷善。豺狼擁路，埋輪以逐之；騏驥伏櫪，攬轡以騁之：宣王化而盡覺風行，安心而不知日用。寬猛相濟，威恩兼洽，長吏肅警，疆土乂寧。日月其除，冰霜再履，始也務不暇給，今也處有餘閒。別祈神仙，獲歲豐稔，乘公堂之宴，縱靈廟之遊。城不複隍，樹無禁伐，陬荒以毀，梁木小而摧，迺喟然歎曰：「神必依人，人茲望福，依無所據，福安來哉？」昔越踐滅吳，楚威滅越，考烈王繼立，春申君登相，封江東之巨縣，城吳墟為大都。專主威權，救國災患，與趙魏為四公子，招賓旅有三千人，擠聘使之玳簪，誇上客之珠履。王久無嗣，君方患之，瑣兮李園，托其女弟，既歆然而有娠，遂秘之以獻王。王迺殂落，子為君主，無妄之人靡信，無妄之禍遄興：舍人其亡，死士常偵，棘門之下，蒿裏相催，天乎天乎，胡寧忍此？令尹多居郢國，假君恒守吳宮，鳥焚其巢，何笑號之先後？蛟沒其舳，係父子之沉埋。夷盡其家，賊園之故，一朝冀將滅口，千古猶為痛心。今邦牧所居，使臣所理，故宮之內，故事備聞。
於是大葺堂庭，廣修偶像，春申君正陽而坐，朱英配享其側，假君西廂視事，上客東室齊班。李園死士，庚方授戮，仆夫閑駿，辰位呈形：大雪久冤之魂，更申如在之敬。家屬穆穆，展哀榮也；儀衛肅肅，振威名也。巨木擁腫而皆古，小栽青蔥而悉新，總之一門，是謂神府：宜正名於黃相，削訛議於城隍。昔韓整守吳，創吳伯之廟；太史適楚，壯楚相之宮：餘顧兼之，言可則也。神有新宇，享之落之，人有貞石，追之琢之，我躬披文，紀之告之，君宜密應，祐之福之。初餘之拜命也，表授廣陵糾曹張禺、兵曹蘇相為判官，安喜尉李岡為支使，同郡舊知，精明深識，異途新合，曆落環材，三人冀有我師，四牡慎行爾職，欽刷往賢之恥，歎垂後昆之裕。長史宋尚，主臣餘慶，佑嶽良能；司士楊彥琮，每憂司存，實稱佳吏：預乎作廟翼翼，觀乎降神欣欣，鹹亦相因，斯焉附出。唐天寶單閼歲除日，散大夫守吳郡太守兼江南道采訪處置使柱國天水趙居貞記。
頤貞，國子祭酒冬曦弟。擢進士第，官安西都護。
得乙為小吏，持劍執燭事功曹，後忽帶劍於槐，棄炬於地，功曹將罰之，乙不伏。
天生小人，以事君子。各徇所守，式恭爾位，恪勤或懈，法罰必施。居官之恒，雖細不宥。既署名於小吏，則委質於功曹，持劍為儀，執炬行夜。乙誠微品，猥構無良，徒效激節慕奇，不知安卑守道。遂使披蓮寶鍔，向春樹而棄捐；爇桂華焰，委宵途而撲滅。執禦洋洋，不爽伊善；為士諤諤，果貽其傷。空思彊梁，罪欲何逭？
得清白二渠，交口不著鬥堰。府司科高陵令罪。雲是二月一日以前。
三輔名區，千里奧壤，決渠為雨，荷鍤成雲。衣食之源，見資於畎畝；桑麻之利，實賴於溝渠。故隱於金椎，沉之石楗，用防飄梗，爰備蟄流。縣令職在字人，化兼馴翟，用遵常式，或未成規。良以秋潦未收，且疑於瓠子；春流詎泛，未慮於桃花。修葺既非後時，府科何其速耳？請從按記，愚謂合宜。
