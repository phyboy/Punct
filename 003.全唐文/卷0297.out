均，益州成都人。景龍中為安樂公主所薦，起家拜太常博士。公主被誅，坐貶循州司倉卒。
浮屠寶飾，靈所依兮。龍山扶護，儼瞻歸兮。簷楹嶢嶷，欲驚飛兮。金輪珠火，烜赫輝兮。大唐景龍三年歲次己酉題記。
臣某等言：前以減膳日久，憂損聖躬，率土迥惶，輕陳管見，而孝情凝邈，猶未俯同，誠不感天，增其履薄。臣聞先王垂教，以禮制情，聖人無心，以身從物：故能上安七廟，下字兆人，所以孝理，莫非斯道。伏惟陛下率由過禮，至性光前，想終身之憂，懷茹荼之酷愆子卯之制，淹晦朔之期，生靈皆所不堪，聖體必將勞顇。貽臣子之危懼，忘社稷之晏虞，緬茲一善，方招兩失。求諸典故，兼且未安，詢及普天，孰雲其可？既守高祖之天下，為萬國之歡心，先當愛身，以寧宗社，無宜獨善，用杜眾情。伏願俯順禮經，仰回天眷，則群臣荷賴，庶品鹹康。不任懇切之至。
臣聞靈氣所生，恒起於無形；祥跡所憑，名屬於聖日：雖微物之成象，固王者之明徵。臣所部官園中有李樹，質茂宗生，異標恒類，交枝兩出，共理三連，綠葉密而泛煙，白花糅而似雪，觀於即事，知者稱瑞。當今星精下流，天意元寄，嘉圖誰載？休徵莫儔。昔上林樹生，中興劉氏，推神議物，我則居多。臣謬齒勞章，慚名首席，欣逢偶數，竊躍昌期。
臣某言：臣伏奉二月二十二日制書，大赦天下，恭惟大齎，踴躍無地。臣聞德至於天，真符幽感；業齊於聖，神物昭光。伏惟應天皇帝陛下纂複睿謨，祇定天保，英茂開聰聖之體，文章煥皇王之烈，道祿錫允，卜食延休。順天翊聖皇後垂耀軒轅，命兆沙麓，明章教訓，以致其功，陰祇助宣於陽靈，坤德承順於乾道。是故貺流椒掖，慶發瑤筵，祥矞五雲，絢丹黃而振色；禕褕六服，合黼藻而融文。皇歡載紆，滂澤時降，洗滌逋穢，洽潤資生，恩宥生死之愆，榮加命婦之爵，凡在區宇，孰不戴欣？臣忝二方嶽，化理蔑聞，參一物而霑恩，齒同列以稱慶。無任下情蹈舞之至。
臣某言：臣伏見陛下睿圖興複，寶命維新，救宇縣於阽危，拯蒼生於塗炭，凡在戴發，孰不幸甚？蜀鄉財產，古稱天府，疲弊始西軍之役，屢空拯冒賄之夫。滿路籲嗟，棄親亡散，維貨是視，愛養誰能？陛下所以惠賜藩王，鎮撫梁益，因之博利，期以政成，而元暐至止，才移弦朔，除替旋聞，臨筵不曖。陛下與而奪之，勾萌未達於方春，濟舟忽渡於中水，天下何謂亡此哀憐？今者百姓甚情於官人，貪留元暐❥師恩❥斯弊遂革，美其風而不見其好，移其政而不失其宜。且益州者，列嶽之雄望；元暐者，朝廷之忠良。明使是推，能術尤急，理以才名相副，義與隨時不乖。陛下何惜一賢，以遺百姓？特望俯回授受，留借期年，瀝懇上陳，馳情無地，瞻帝閽而遐葉，佇天眷而西流，獲遂丹誠，戴恩瞑目。無任悃款屏營之至。
臣聞天工人代，安危所存，得其情則風化淳厚，失其性則庶流離。臣等本部益州司馬臣某，雅慮忠純，貞心剛克，通識人理，博綜古言。州無牧伯，居攝端右，靜以鎮撫物情，功迺隱於視聽，事益於國家，故不可一二而言也。臣又聞寇恂為郡，甚得人心，將拜汝南，百姓遮道，漢皇如請，竟留一歲，敢緣斯義，上犯天顏。伏乞陛下憫垂涕之慈，惠黎民之願，即其所守，除以為真。使生人無惜去之嗟，孤貧有永綏之賴，則上下咸得，中和可期。伏表上祈，以驚以震。
益州大都督府草莽臣某等若幹人謹冒死言：臣聞理有所藉，潁川重睹於黃霸；惜其不可，河南一借於寇恂：古之恩跡，今亦宣有。臣等出身草莽，茂育元德，井飲田食，齒老年衰，安全家道，傾遂天性，皆賴陛下聖情恩利，惠及蒼生，擇循吏以共康，官賢才而俾牧者也。臣州佐某官，英明興氣，忠誌居心，該舉墳典，猶協文史，充美價於一省，著能聲於邦國。緹油至止，光輔藩維，體要而庶政必凝，憂勤而自公知退。伏見今月日除節彭州刺史，璽函適到，熊軾將登，吏人傳聞，驚嗟相惜。臣聞天地之道，每從人欲，帝王之義，必順人心：所以黎庶安寧，上下禔福。今此百姓，乞留一年，庶得服習其教而易安，優柔其道而自得。閶闔天遠，上祈猶難，伏乞聖慈回眷，殊渙中留，停已出之旨，複如初之望，使折心重至，驚魂還歸，時雨一霑，同養萬物。無任瞻望佇回之至。
臣某言：伏按雲母者，千二百玉石之精，七十二氣霧之英也。體華而光，不為水毀，不為火煆。夫萬物之精者，神氣所會，未有不化神而能長久者也，是以服食者則翱翔自任，役使百靈。臣肌性虛羸，小嬰疾苦，務求攝理，驗討方書，品丹石之名，徵草木之氣。前聖所錄，粗知其體，即味消邪厲，力輔神年，類非難得之珍，價無兼金之重，觸疾則愈，莫若茲物。伏惟越古金輪聖神皇帝陛下福德所符，天祚攸久，豈假上藥，方固南山？然一日萬機，或煩聖慮，色力營衛，必有相資。臣從西山野人得其良者，其色多白，是名雲液。臣不揆拙昧，輒采古仙要方，量事施藝，翦棄粗纇，收聚輕英，開潔清之所，遠淹穢之跡，浸以茅露，洮以東流，曠日彌時，然後功就。果得光潤融爛，質理研微，試之柔膚，隨手化滅，皆雲所見，未始相侔。臣意其精殊，倘涉靈秘，豈以凡妄，所敢飧嚐？謹詣朝堂，敢冒死封進。伏希陛下兼愛博物，受其區區，不以凡人，忽棄神寶。無任下情。
僧履空言：履空幸沐國恩，謬齒和眾，雖居鄰壤，誌尚幽古，禮誦之餘，每得披玩。前件真跡書及圖書古物等，積集既久，眾推奇異，豈下僧蒙鄙之資，所得自畜？如將服用，必是保衛聖躬，謹因括圖使臣某輒附進上表以聞。塵黷旒扆，伏增戰灼之至。


長子雲麾將軍行左鷹揚衛翊府中郎將使持節河東州諸軍事河東州刺史上輕車都尉新昌縣開國子公士善寶，炳靈滇水，❥神禺山，端儼有望，簡貴不雜，音儀朗乎秋月，詞令潤乎春雲，如蘭之精，猶金之利，能❥能惠，不忌不克，誠立無易於暗昏，言出必應於遠邇，故能保世滋大，昭前之光。鳴將驚人，飛而食❥張博望收虜於屬國，魏獻子受❥❥和戎。功熙亮采，職庀中外，雖則符守方鎮，恒以宿衛京都。至於朝廷班爵之儀，彝倫上下之序，樂懸禮牧之數，軍麾國憲之容，莫不❥懷胸襟，流入骨髓。迺感念追遠，永言孝思，汙隆適從，無所失道，❥❥兼有執，而能修，張於神明之器，附於絞衾之物。崇其封塋，設❥❥❥鬱鬱潤澤，白虎之候可占；洪洪博平，雄龍之象終吉。故其土性惇質，有如上代，安錯儀軌，弗踐終經，聞斯行諸，宜我告始。則知❥❥合葬，自周公而迺來；古不高墳，傳孔某而其立。固率而作者，聊使於事業；跡而用者，遂成於典謨。夫身已沒而名不盡，世彌久而功愈劭，凡百❥哲，托乎鐫紀，一❥至行，二美具存，愛之斯錄之矣，敬之斯盡其道焉。銘曰：
先王疆理，其義賓睦。小國附庸，罔弗祇服。聖人在位，群生蒙福。實育❥賢，為之司牧。翼翼夫子，守終純❥振鱗洪波，驤首天路。❥❥郡道，名攜款慕。平此凶驕，掃茲氛露。高烈時暢，懋賞惟嘉。敦愛種落，輔助邦家。嚐聞仁善，享壽宜遐。❥❥不續，黃鳥嗟嗟。先以遠日，安其宅兆。墓門將，陰堂不曉。❥❥隴煙，哀淒山草。行人墮淚，空見銘表。
耀卿字煥之，寧州刺史守真子。擢童子舉，睿宗朝授國子主簿。開元二十一年拜黃門侍郎同中書門下平章事，充轉運使，遷侍中，二十四年拜尚書左丞相，罷知政事，累封趙城侯。天寶元年進尚書左僕射，俄改右。薨年六十三，贈太子太傅，諡曰文獻。
臣某言：臣伏見夷州刺史楊濬犯贓處死，敕決六十配流者。伏以聖恩天覆，仁育品類，凡死罪之屬，不欲屍諸市朝，全其性命，流竄而已，所以政致刑措，獄無冤人，曠古已來，未有斯美。臣愚以為全生免死，誠為至化，有恥且格，為訓將來，苟有未安，不敢緘默。臣以為刺史縣令，與諸吏稍別，人之父母，風化所瞻，一為本部長官，即合終身致敬。決杖者五刑之末，隻施於抶樸徒隸之閒，官蔭稍高，即免鞭撻。今決杖贖死，誠則已優，解體受笞，事頗為辱。法至於死，天下共之，刑至於辱，或有所恥。況本州刺史，百姓所崇，一朝對其人吏，背脊加杖，屈辱頓挫，人或哀矜，忘其免死之恩，且有傷心之痛：恐非敬官長、勸風俗之意。又雜犯死法，本無杖刑，奏報三覆，然後行決。今非時不覆，決杖便發，儻獄或未盡，又寒熱不耐杖，因杖或死，即是促期處分，不得順時，將欲生之，卻夭其命：又恐非聖明寬宥之意。臣前後頻在州縣，或緣雜犯決人，每大暑盛夏之時，決杖多死，秋冬已後，至有全者。伏望凡刺史縣令，於本部決杖，及夏暑生長之時，所定杖刑，並乞停減，即副陛下好生之德，於死者皆有再生之恩也。臣無任。
三者，禮樂化道也。州牧縣宰，所守者宣揚禮樂，典書經籍；所教者返古還樸，上奉君親，下安鄉族：若皆氣和浹洽，自然化理清平，由此言之，不在刑法。聖朝制禮作樂，雖行之自久，而外州遠郡，俗習未知，徒聞禮樂之名，不知禮樂之實。竊見《鄉飲酒禮》頒於天下，比來惟有貢舉之日，略用其儀，閭裏之閒，未通其事。臣在州日，率當州所管縣貳與百姓勸導行禮，奏樂歌至《白華》、《華黍》、《由庚》等章，言孝子養親及群物遂性之義，或有泣者，則知人心有感，不可盡誣。但臣州久絕雅聲，不識古樂，伏計太常具有樂器，大樂久備和聲，伏望令天下三五十大州，簡有性識，於太常調習雅聲。仍請笙竽琴瑟之類，各三兩事，令比州轉次造習，每年各備禮儀，準令式行禮，稍加勸獎，以示風俗。又以州縣之學，本以勸人，祿在其中，聞於學也。今計天下州縣所置學生，不減五六萬人，及諸色並國子每年薦舉擢第，過百人已上，雖有司明試，務在擇才，而學校衰微，居然可驗。州縣補學生之日，皆不願為遠郡，送鄉貢之時，多有不願來集。恐成頹弊，不可因循，伏望詳擇其宜，微加勸革。
奚及契丹，尤近邊鄙，侵軼是慮，式遏成勞，臣庶常情，欲其防禦，所謂長策，無出此者。陛下獨斷宸襟，高奪群議，以為頓兵塞下，轉粟邊軍，曠日持久，役無寧歲，若不因利乘便，一舉遂平，使遷善者自新，為惡者就戮，事若不爾，無息我人。且命大兵臨之，凶徒必潰，不出此歲，當並成擒。臣等初奉聖謀，高深未測，及聞凱捷，晷候不差，兩蕃遺噍，莫不稽顙，緣邊戍卒，鹹已返耕，臥鼓熄烽，誠自此始。斯皆陛下睿謀先定，神算非常，觀變早於未萌，必取豫於無象。臣伏以成功不宰，君人所以為量；有美不宣，臣子所以成罪：臣雖蒙瞽，安敢無言？既豫聞始謀，又幸見成事，豈可使天功虛往，日用不知？竹帛相傳，複紀何事？請具狀宣付史館，垂示將來，仍許將吏等刊石立頌，以紀功德。臣耀卿等不勝區區抃躍之至，謹奉狀以聞。謹奏。
伏承逸人薑撫獻同度山長生藥，秘精英而日久，候聖明而迺彰。伏惟陛下大聖撫運，深仁濟俗，和氣時若，淳風穆然。上帝式臧，用分景福，逸人斯至，迺表長生。藥薦長春，酒和甘露，天桮暫禦，神策逾增，益光明於日月，齊長久於天地。臣子大慶，開辟所無，朝野多歡，蹈舞相繼。況自中外，賜藥兼方，遠使人寰，同升壽域，慶流渥澤，馳景回光，凡在生靈，不勝悅慶。臣等望進禮食，以稱壽觴，歡寶祚之無疆，樂微生之有遇。
臣等伏承陛下講讀《尚書》、《周易》、《道德》、《莊》、《列》畢。聖心宏道，國訓崇儒，元風遠被，更自茲始。況以事殷四海，念切萬方，日旰罷朝，既披文於內殿；風回問俗，亦函丈於行宮：漢皇乙夜，無以過此。悟老莊之旨，齊物而仁恕以行；運堯舜之心，稽古則憲章攸備。鉤深致遠，不疾而速，陶鈞庶類，品物之歡幸實深；宏獎大猷，簡策之輝光載遠。臣等叨陪獻納，竊奉徽音，慶躍之誠，倍百常品，伏望宣付史官，騰芳盛烈。
尚食所料水陸等味一千餘種，每色瓶盛，安於藏內，皆是非時瓜果，及馬牛驢犢獐鹿等肉，並諸藥酒三十餘色，儀注禮料，皆無所憑。臣據禮司所科，尊祭相次，事無不備，典制分明。天恩每申讓帝之誌，務令儉約，禮外加數，竊恐不安。又非時之物馬驢犢等，並野味魚雁鵝鴨之屬，所用銖兩，動皆宰殺，盛夏胎養，聖情所禁。又需造作什物，動餘千計，求徵市井，實謂煩勞。千味不供，禮無所闕，伏望依禮減省，以取折衷。
外族之親，禮無厭降，外甥既為舅母制服，舅母還合報之。夫之外甥，既為報服，則與夫之姨舅，以類是同。外甥之妻，不得無服。所增者頗廣，所引者漸疏，微臣愚蒙，猶有未達。
陛下體至仁之德，廣推恩之道，將宏引進，以示睦親，再發德音，更令詳議。臣等按《大唐新禮》：「親舅加至小功，與從母同服。」此蓋當時特命，不以輕重遞增，蓋不欲參於本宗，慎於變禮者也。今聖制「親姨舅小功，更制舅母緦麻，堂姨舅袒兔等服。」取類《新禮》，垂示將來，通於物情，自我作則。群儒風議，徒有稽留，並望準制施行。
伏見藎嘉運立功破賊，更委兩軍，以勇果之才，承戰勝之勢，吐蕃小醜，不足殲夷。然臣近日與其同班，觀其舉措，精勁勇烈，誠則有餘，言氣矜誇，恐難成事。莫敖狃於蒲騷之役，舉趾稍高，《春秋》書之，以為懲戒，恐其有驕敵之色。臣竊憂之，入秋防邊，日月稍逼，接對人吏，須識其宜。今將撫邊軍，未言發日，若臨事始去，人吏未識，雖決在一時，恐將非制勝萬全之道。況兵未訓練，不知禮法，人未懷惠，士未同心，求其忘性命於一時，憚嚴刑於少頃，縱威逼而進，因而立功，恐非師出以律久長之義。又萬人性命，決在將軍，不得已而行之，鑿凶門而即路。今酣宴朝夕，優渥有餘，亦恐非愛人憂國之意，不可不察。若不可回換，即望速遣進途，仍乞聖恩勖以嚴命。
江南戶口稍廣，倉庫所資，唯出租庸，更無征防。緣水陸遙遠，轉運艱辛，功力雖勞，倉儲不益。竊見每州所送租庸調等，本州正月二月上道，至揚州，入鬥門，即逢水淺，已有阻礙，須停留一月以上。三月四月以後，始渡淮入汴，多屬汴河乾淺，又船運停留。至六月七月以後，始至河口，即逢黃河水漲，不得入河，又須停一兩月。待河水小，始得上河入洛，即漕洛乾淺，船艘隘鬧，船載停滯，備極艱辛。計從江南至東都，停滯日多，得行日少，糧食既皆不足，折欠因此而生。又江南百姓，不習河水，皆轉雇河師水手，更為損費。伏見國家舊法，往代成規，擇制便宜，以垂長久：河口元置武牢倉，江南船不入黃河，即於倉內便貯；鞏縣置洛口倉，船從黃河不入洛水，即於倉內安置。爰及河陽倉、柏崖倉、太原倉、永豐倉、渭南倉，節級取便，例皆如此。水通則隨近轉運，不通則且納在倉，不滯遠船，不憂欠耗，比於曠年長運，利便一倍有餘。今若且置武牢、洛口等倉，江南船至河口，即卻還本州，更得其船充運，並取所減腳錢，更運江淮，變造義倉，每年剩得一二百萬石，即數年之外，倉廩轉加。其江淮義倉，多為下濕，不堪久貯，若無般運，三兩年色變，即給貸費散，公私無益。
伏惟陛下仁聖至深，憂勤庶務，小有饑乏，降詔哀矜，躬親支計，救其危急。今既大駕東巡，百司扈從，諸州及三輔先有所貯，且隨見在發重臣，分道賑給，計可支一二年。從東都廣漕運，以實關輔，待稍充實，車駕西還，即事無不濟。臣以國家帝業，本在京師，萬國朝宗，百代不易之所。但為秦中地狹，收粟不多，儻遇水旱，即便匱乏。往者貞觀、永徽之際，祿廩數少，每年轉運，不過一二十萬石，所用便足，以此車駕久得安居。今升平日久，國用漸廣，每年陝雒漕運，數倍於前，支猶不給。陛下幸東都以就貯積，為國大計，不憚劬勞，皆為憂人而行，豈是故欲來往？若能更廣陝運，支入京倉廩，當有三二年糧，即無憂水旱。今日天下輸丁，約有四百萬人，每丁支出錢百文充陝洛運腳，五十文充營窖等用，貯納司農及河南府陝州，以充其費，租米則各隨遠近，任自出腳送納。東都至陝，河路艱險，既用陸腳，無繇廣致，若能開通河漕，變陸為水，則所支有餘，動盈萬計。且江南租船，所在候水，始敢進發，吳人不便河漕，繇是所在停留，日月既淹，遂生隱盜。臣請於河口置一倉，納江東租米，便令江南船回，其從河口即分入河雒，官自雇船載運者；至三門之東置一倉，既屬水險，即於河岸傍山車運十數裏；至三門之西又置一倉，每運至倉，即般下貯納，水通即運，水細便止；漸至太原倉，溯河入渭，更無停留，所省巨萬。臣嚐任濟定冀等三州刺史，詢訪故事，前漢都關內，年月稍久，及隋亦在京師，緣河皆有舊倉，所以國用常贍。若依此行用，利便實深。
陛下既東巡，百司畢從，則太倉三輔可遣重臣，分道賑給，自東都益廣漕運，以實關輔，關輔既實，則乘輿西還，事蔑不濟。且國家大本在京師，但秦地狹，水旱易匱。往貞觀、永徽時，祿廩者少，歲運粟二十萬略足，今用度寢廣，運數倍且不支，故數東幸，以就廒粟。為國大計，臣願廣陝運道，使京師常有三年食，雖水旱不足憂。今天下輸丁約四百萬，使丁出百錢為陝洛運費，又益半為營窖用，分納司農河南陝州。又令租米悉輸東都，從都至陝，河益湍氵具，若廣漕路，變陸為水，所支尚贏萬計。且河南租船，候水始進，河工不便河漕，處處停留，易生隱盜。請置倉河口，以納東租，然後官自雇載，分入河洛。度三門東西，各築廒倉，自東至者，東倉受之。三門迫險，則旁河鑿山，以開車道，運十數裏，西倉受之。度宜徐運抵太原倉，趨河入渭，更無留阻，可減費钜萬矣。
謹按《衣服令》：皇太子具服，有遠遊冠，三梁加金博山，附蟬九首，施朱翠；黑介幘，發纓翠緌，犀簪導；絳紗袍，紅裳，白紗中單，皂領褾襈，白裙襦，白假帶，方心曲領，絳紗蔽膝，白襪，黑舄，革帶，劍佩綬等，謁廟還宮，元日、冬至、朔日入朝釋奠則服之。其絳紗袍則是冠衣之內一物之數。與裙襦劍佩等無別。至於貴賤之差，尊卑之異，則冠為首飾，名制有殊，並珠旒及衣裳采章之數，多少有別，自外不可事事差異。亦有上下通服，名制是同，禮重則具服，禮輕則從省。今以至敬之情，有所未取，衣服不可減省，謂須更變名望。所撰儀注，不以絳紗袍為稱，但稱為具服，則尊卑有差，謙光成德。
聖上本元元之化，以身而觀國；酌堯舜之道，睦親而逮疏：羽儀成而正體尊，肺腑寧而元首豫。生人之始，內教權輿，文明在運，外戚先理，膺上仁而踐元舅，享多福而執謙光者，其惟冀靖公乎。公諱希球，字國珍，扶風平陵人，昭成皇后之第二弟也。昔漢文恭儉，垂統於西京，我族有內輔之功，政清而刑偃；漢章長者，揚休於東國，我君有少宗之佐，累洽而重熙。貞觀創業也，吾姑本周南之化，時維太薑；開元立極也，吾姊俁塗山之德，時維文母。昌化皆在乎明主，景運必當乎太平，千載相望，重光四後，豈比夫魏晉中朝之狹隘，陰郭微時之屬籍？或悠悠於戍申，緬邈於褒紀，不同年而語矣。五代祖諱善，平北將軍散騎常侍驃騎大將軍開府儀同三司侍中使持節都督北華州刺史永富公，載於《周書》；高祖諱榮定，平東將軍驃騎大將軍開府儀同三司洛鄭滎懷汴廣和霸秦寧成唐渭一十三州刺史秦州行軍使左右武衛大將軍陳國懿公，著於《隋史》。曾祖諱抗，唐梁岐冀定幽易燕檀八州刺史遼東朔州二總管光祿大夫開府儀同三司左武候大將軍納言贈司空陳國容公；祖諱誕，駙馬都尉殿中國子祭酒并州總管鎮北將軍太常卿刑部尚書右光祿大夫贈工部尚書刑州大都督莘國安公：見《太宗實錄》。考孝諶，太常卿潤州刺史并州大都督贈太保豳國公。或道濟舟楫，或功垂劍履，青史之三朝相次，彤弓之四代畢封：此又衣冠之上腴，人門之絕等者也。
公降靈辰象，育粹淳源，稟淵懿之姿，體敦龐之度。退讓致美，不忘於先疇；虛元為心，得之於先訓。起家太子宮門丞朝散大夫尚乘奉御，換尚舍奉御，開元初累遷都水使者光祿少卿特階金紫光錄大夫將作少卿，封冀國公。又加銀青光祿大夫太子左諭德宗正少卿郯王傅，又遷太子賓客。春秋七十有一，以開元二十一年正月十九日，遇疾薨於長安布政裏之賜第。天子輟朝變禮，事優恒數，迺下制曰：「申伯元舅，禮實重於緣情；堯典睦親，義兼在於追遠。故銀青光祿大夫守太子賓客上柱國冀國公竇希球，名高懿戚，位重周行，在貴不驕，每執謙而守約；與物無競，常隱耀而含華。以是全真，方期永命，徂遷奄及，震悼良深。生而寵光，已榮觀津之族；歿有褒飾，仍申渭陽之贈。可贈太子太師。」賻物二百段，米粟二百石，應緣喪葬，量事官供。仍令京兆少尹田賓庭充使監護，以某年十月二十六日，歸祔於咸陽舊原，禮也。
嗚呼！善始令終者，為侯家之貴；安時處順者，為達士之師。目牛乎邀福之源，忘我乎持盈之地，非懸解深識，焉能及此？昔之後族幹政，外家操權，穰侯之負乘，王鳳之專擅，苟欲憑寵，不知退身，時主之芒刺生乎上，國人之怨讟作乎下：千載義士，為之寒心。公則懲於斯，誡於斯，雖望重凡百，恩稱莫二，承孝理之深化，當寵光之盛時，而迺閉關偃息，循牆俯僂，無健羨於當路，每蕭條於執鈞。清宴之閒，外言不入；退食之暇，時人不交：其巽讓也如此。昔之姻黨不法，舅氏過制，成都之矜侈，曲陽之僭奢，既青瑣而赤墀，亦秦鍾而鄭舞，蔀家虧於易道，騁欲違於老經：天下之人，為之騰口。公又懲於斯，誡於斯，雖師資藩邸，羽翼龍樓，富逾於百乘之家，貴極於諸侯之爵，而迺居簡行儉，寡欲少思，出無弋釣之娛，入無羅紈之費。絲竹宴衎，視若塵埃；池台雕斫，未嘗營起：其素約也如此。昔之倚勢為暴，恃地作威，武安之驕盈，梁氏之凶蠹，以毫詉而誣善，以睚眥而殺人，主意之益用不平，謗書之紛然屢起：四海之內，為之囂囂。公又懲於斯，誡於斯，雖南陵周親，北闕元老，室家之皇枝帝戚，猶子之尚主嬪王，而迺謙不可逾，卑以自牧，忘大壯於榮貴，思同人於醜夷。公私遊聚，大小無忤；賓禦出入，閭閻不知：其溫良也如此。合是庶美，歸於一貫，諡之為靖，不亦宜乎！
皇上軫敦敘之恩，流平分之施，自近推於及遠，經邦始於正家，不侮於邊夷之客，而況於懿戚乎？不遺於小國之人，而況於純臣乎？是故悲臨於渭陽，感動於陟屺，陪邑於先原，建封於貴裏：所以教天下之為子；車通幰，門加兵，會同不錄班，宴見不呼名：所以教天下之為甥。觀乎聖慈曲被，皇明深視，舅氏榮寵，折衷於人言；外宗法度，儀刑於士禮。當是時也，以伯舅護儲兩，以肆舅儀台司，以大宗率譜屬，以小宗通賙餼：則官政條而家事理矣。故五侯之第，四姓之宗，輿誦於遒人，無纖羅於廷尉，存則壽考，歿則哀榮，君臣交泰，若茲之美。開府儀同三司畢國公希曳，公之第三弟也，親賢並茂，德位齊優。公嗣子無祿，不及終事，畢公執喪哀次，義切天倫，親率宗姻，躬侍盾紼，威儀則序，禮物其容，詔葬紛紜，傾城縱觀。台臣白首，陟崇岡而北臨；宰樹青松，瞻舊城而西靡：有以知冀公之令名不殞，盛德歸全；畢公之至行惟殷，孔懷纏慕。迺俾夫具臣惟舊，直質無華者，書其實錄，藎取信於金石，不欺於聞見云爾。敘其詞曰：
沔彼媯水，福祥伊始。坤道元亨，後族清理。靖公樹德，含章濟美。溫良淑人，（疑脫四字）退讓維何？溫良則那。就閒違劇，受少辭多。金玉三緘，羔羊五紽。國人無忤，宗族以和。北闕元舅，東闈上客。吾邑百乘，吾門萬石。深保純素，退藏虛白。儀刑衣冠，光我墳籍。輔仁徒欺，過隙難追。朝野增慕，哀榮在斯。賻以國錢，尊為子師。興言渭陽，何痛如之？兆啟酈孟，行臨秦鎬。樹拱行楸，根陳宿草。歎息遺事，湮沈故老。勒銘豐瑉。敢告神道。
