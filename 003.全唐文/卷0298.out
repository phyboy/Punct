晙，滄州景城人，徙家洛陽。弱冠明經擢第，景龍末充朔方軍副大總管兼安北大都護隴右群牧使。開元十年拜太子詹事，累封中山郡公，十一年同中書門下三品，充朔方軍節度大使。二十年卒，年七十餘，贈尚書左丞相，諡曰忠烈。
臣某言：臣伏承陛下親拜南郊，恭禋上帝，竭孝誠於殷薦，示彝訓於兆人。寰海無虞，元穹啟祐，百靈效職，九服駿奔，燔燎洞合於神光，日月共禎於瑞色，乾坤交泰，動植歡榮。臣限以守職在藩，不獲趨陪大禮，無任慶躍屏營之至。
臣某言：臣伏承陛下親拜南郊，恭禋上帝，竭孝誠於殷薦，示彝訓於兆人。寰海無虞，元穹啟祐，百靈效職，九服駿奔，燔燎洞合於神光，日月共禎於瑞色，乾坤交泰，動植歡榮。臣限以守職在藩，不獲趨陪大禮，無任慶躍屏營之至。
臣某言：臣得度支鹽鐵轉運副使戶部侍郎潘孟陽狀報，伏承皇帝陛下以來年正月四日謁元元宮，五日饗太廟，六日拜南郊。制命施行，中外慶抃，臣某誠歡誠抃頓首頓首。臣聞四氣首時，履端為貴；六經重祭，報本是先。伏惟皇帝陛下光啟睿圖，纂承寶曆，功格宇宙，德冠勳華，以建寅之吉辰，備用辛之大禮。祇事宮廟，克禋烈祖之嚴；對越天地，聿修孝孫之敬。萬靈從祀以蚃，四夷率職而駿奔，樂奏九成，神降百福。臣幸逢昌運，外守藩條，不及侍蒼輅之後塵，仰泰壇之盛典，心馳魏闕，目極漢儀，踴躍海隅，倍萬恒品。
臣晙言：直省王容至，伏奉恩敕，朔方無事，且赴大禮者，臣肅承寵命，喜躍交並。臣某中謝。臣實不才，累承恩獎，入參喉舌，叨居國相之榮；出總旌麾，謬忝元戎之寄。常願俯陳螢爝，寧有益於曦舒；思竭涓塵，何以裨於海嶽？每憂折鼎負乘，碎首糜軀，何階答於照臨？撫已增於悚息。伏以禋宗大享，禮備郊天，特垂綸綍之私，聽同玉帛之會，馳心替蹕，不遑俟駕。影塞垣，迫於遵守，以慶以懼，戰汗兼深。今長河始冰，大漠初雪，邊亭有賊，今正其時，事不可期，兵難預度。倘驚塵忽起，禍出不虞，臣進不之京，退不及事，微軀塞責，無益於軍。誠願陪扈屬車，仰望雲漢，顧惟軍旅之重，正當預備之辰，不敢釋此嚴防，馳赴恩命。惟當利兵訓卒，息烽候於三邊；耀武懷荒，宣皇威於萬里。無任悚荷屏營之至。
突厥時屬亂離，所以款塞降附，其與部落，非有讎嫌，情異北風，理固明矣，養成其釁，雖悔何追？今者河曲之中，安置降虜，此輩生梗，實難處置，日月漸久，奸詐逾深，窺邊閒隙，必為患難。今有降者部落，不受軍州進止，輒動兵馬，屢有傷殺，詢問勝州左側，被損五百餘人。私置烽鋪，潛為抗拒，公私行李，頗實危懼。北虜如或南牧，降戶必與連衡，臣問沒蕃歸人雲，卻逃者甚眾。南北信使，委曲通傳，此輩降人，翻成細作。儻收合餘燼，來逼軍州，虜騎憑陵，胡兵應接，表裹有敵，進退無援，雖複韓、鼓之勇，孫、吳之策，令其制勝，其可必乎？望至秋冬之際，令朔方軍盛陳兵馬，告其禍福，啗以繒帛之利，示以麋鹿之饒，說其魚米之鄉，陳其畜牧之地，並分配淮南、河南寬鄉安置，仍給程糧，送至配所。雖複一時勞弊，必得久長安穩，二十年外，漸染淳風，持以銳兵，皆為勁卒。若以北狄降者，不可南中安置，則高麗俘虜，置之沙漠之曲；西域編，散在青徐之右：唯利是視，務安疆場，何獨降胡，不可移徙？近者在邊將士，爰及安蕃數纖，多作諛辭，不為實對。或言北虜破滅，或言降戶安靜：誌欲自言功效，非有以徇邦家。伏願察斯利口，行茲遠慮，邊荒清晏，黎元幸甚。
臣料留住之議，謀者雲遵故事，必言降戶之輩，舊置河曲之中，昔年既得康寧，今日還應穩便。但時異事變，先典攸傳，往者頡利破亡，邊境寧謐，降戶之輩，無複他心，所以多曆歲年，此類皆無動靜。今虜見未破滅，降戶私使往來，或畏北虜之威，或懷北虜之惠，又是北虜戚屬，夫豈不識親疏？將比昔年，安可同日？臣料其中，頗有三策：若盛陳兵馬，散令分配，內獲精兵之實，外祛黠虜之謀，蹔勞永安，此上策也；若多屯士卒，廣為備擬，亭障之地，蕃漢相參，費甚人勞，此下策也；若置之朔塞，任之來往，通傳信息，結成禍胎，此無策也。伏願察她淆者，詳其善惡，利害之狀，長短可尋。縱因遷移，或致逃叛，但有移得之者，即是今日良圖，留待河冰，恐即有變。臣蒙天澤，叨居重鎮，逆耳利行，敢不盡言？
兢，汴州浚儀人。以史才薦拜右拾遺內供奉直史館，開元中拜諫議大夫兼修文館學士，曆台洪饒蘄四州刺史，加銀青光祿大夫，封長垣縣子，天寶初入為恒王傅。八年卒，年八十餘。
臣自掌史東觀，十有七年，歲序徒淹，勤勞莫著，不能勒成大典，垂誡將來，顧省微躬，久妨賢路，乞罷今職，別就他官。至於理人之政，在兢尤所詳曉，望令試典一郡，刺舉外台，必當效績循良，不負朝寄。又兢父致仕已來，俸料斯絕，所冀祿秩稍厚，甘脆有資，烏鳥之誠，幸垂矜察。
草土臣兢言：伏奉去年八月十日恩敕，追臣赴京，起複尚書水部郎中，依舊兼判刑部郎中知國史事，聞命驚號，心手無措。臣兢中謝。臣行負幽明，禍延所怙，銜哀茹血，五情崩潰。卜鄰之訓，永慕不追；陟岵之感，窮冤已及。但心同木石，未能自死，豈悟皇明，旋加辟命。且臣聞在家稱孝，居國必忠，苟違斯理，實虧禮教，焉有躬嬰荼毒，而跡忝南史；首伏苫廬，而名叨東觀？將何以發揮帝典，褒貶人倫，定一代之是非，為百王之準的？臣不敢遠喻前古，廣飾浮辭，自近歲以來起複者，則有禦史大夫解琬、黃門侍郎張說、工部侍郎蘇頲，皆訴哀陳款，特蒙矜遂，此實成例，竊敢庶幾。伏願陛下敦孝理之風，全通喪之典，追收綸渙，俯納懇誠，許其畢疚私庭，終服凶次，獲申負土之禮，用展攀柏之悲，則雖死之年，猶生之日。無任荒迫之至，謹遣臣大學生終奉表陳乞以聞。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣伏念朝廷起軍之際，陛下決於宸斷，撫臣背曰：「此去必蕩寇讎，可期清泰。事了之後，與卿一鎮。」臣仰奉成算，固絕他疑。果賴神謀，尋平偽孽。今乾坤交泰，弓矢載櫜。徽章以正於母儀，嘉禮獲申於元子。須傾血懇，仰瀆宸嚴。但以密近之權，合歸重望。鈞衡之柄，宜屬通材。至於所領節旌，雖是陛下所許，伏緣鎮州在北，狂虜未除，慮有奔衝，須為控扼，亦希付於上將。所貴殿彼一隅，伏望陛下道極照臨，仁深覆載，念臣久司繁重，憫臣方在衰羸，退放居閑，俾從導養。臣無任祈天瀝懇之至。
臣彥範言：伏奉恩制，除臣侍中，光大之命，忽降望表，顛越之懼，頓積心涯。臣某聞君子樹功，心在利物；義夫建策，口不言賞。故田疇以責塞為❥❥❥❥❥❥❥❥❥❥趾達於閭裏筮仕本祈於州縣。屬天道貞觀，功能鹹錄，曾未一紀，殆將十遷。二入憲司，莫禁奸宄；再升會府，寧裨準繩。掌棘木之刑，訟聲詎弭？受羽林之寄，軍容未肅：循省知懼，寢興弗遑。頃逆豎等潛構禍端，竊窺神器，外結凶黨，陰懷密圖，則天大聖皇帝天縱睿明，察之於將兆；陛下性命神武，擒之於發機。臣職統士卒，受命梟斬，此宗社之福也，陛下之明也，臣何力之有焉？金紫佩腰，已虧於曩節；貂蟬冠首，胡顏於後命？不出旬朔，頓越等倫，臣知不可，物議誰塞？臣又聞暴進者罹咎，知止者無辱，《詩》有匪服之議，《易》著折足之誡：曆考前載，益用惶惑。且賞罰之柄，國之大典，罰一罪使天下革心，賞一人使天下知勸。今皇極肇建，明命初基，惠化始覃，而賞勸失中，此臣所以固讓也。況此官出納帝命，喉舌王言，政之理亂，實所攸係，豈可以微蚋之力，能負邱山；一葦之航，克濟溟渤？伏願覽任官惟賢之旨，察量能受職之義，寢已施之澤，鑒不奪之誠，幸甚幸甚。
陛下軫念黎元，親問禾黍；察閭裏之疾苦，知稼穡之艱難。此則聖主憂勤，天下幸甚。但以弧矢前驅，鷹犬在後，田野縱觀，見車從之盛，以為萬乘校獵，傳說必多。諫諍之臣，義當守職，既有聞見，理合上陳。拱默則懷屍素之慚，獻言又懼觸鱗之禍。果決以諫，實謂守官。正當嘉尚，非足致詰。夫蒐狩之制，古今不廢。必在三驅有節，無馳騁之危，戒銜橛之變，既不殄物，又不數行，則禮經所高，固非有害。然逐兔呼鷹，指顧之樂，忘危履險，易以溺人。故老氏譬以發狂，昔賢以為至誡。陛下每與臣等討論古昔，追蹤堯舜，固當常俗之末務，詠聖祖之格言。願以徇物為心，克已為慮。則升平可致，聖祚無疆；群臣異議，不禁自息。
臣聞《易》稱「君子思不出其位」，言各止其所，不侵官也，此實百王準的。伏見敕旨，令韋抗等十人分掌吏部銓選，及試判將畢，遞召入禁中決定，雖有吏部尚書及侍郎，皆不得參基事。議者皆以陛下曲受讒言，不信於有司也，然則居上臨人之道，經邦緯俗之規必在推誠，方能感物。抑又聞用天下之智力者，莫若使天下信之，故漢光武置赤心於人腹，良有旨哉。昔魏明帝嚐卒至尚書省，尚書令陳矯跪問曰：「陛下欲何之？」帝曰：「欲按行省司文簿。」矯曰：「此是臣之職分，陛下非所宜臨。若臣不稱職，則就黜退。陛下宜即還宮。」帝慚而返。又陳平、丙吉者，漢家之宰相也，尚不對錢穀之數，不問路死之人。故上自天子，至於卿士，守其職分，而不可輒有侵越也。況我大唐萬乘之君，卓絕千古之上，豈得下行選事，頓取怪於朝野乎？凡是選人書判，並請委之有司，仍停此十銓分選，複以三銓還有司。
臣兢言：臣愚比嚐見朝野士庶，有論及國家政教者，咸云若陛下之聖明，克遵太宗之故事，則不假遠求上古之術，必致太宗之業：故知天下蒼生所望於陛下者，誠亦厚矣。易曰：「聖人感人心而天下和平。」今聖德所感，可謂深矣。竊惟太宗文武皇帝之政化，自曠古而來，未有如此之盛者也，雖唐堯虞舜，夏禹殷湯，周之文武，漢之文景，皆所不逮也。至如用賢納諫之美，垂代立教之規，可以宏闡大猷，增崇至道者，並煥乎國籍，作鑒來葉。微臣以早居史職，莫不成誦在心，其有委質策名，立功樹備，正詞鯁義，誌在匡君者，並隨事載錄，用備勸戒，撰成一帙十卷，合四十篇，仍以《貞觀政要》為目，謹隨表奉進。望紆天鑒，擇善而行，引而伸之，觸類而長之。《易》不云乎：「聖人久於其道，而天下化成。」伏願行之而有恒，思之而不倦，則貞觀巍巍之化，可得而致矣。昔殷湯不如堯舜，伊尹恥之，陛下儻不修祖業，微臣亦恥之。《詩》云：「念我皇祖，陟降庭止。」又云：「無忝爾祖，聿修厥德。」此誠欽奉祖先之義也，惟陛下念之哉，則萬方幸甚。不勝誠懇之至，謹奉表以聞。謹言。
臣往者長安、景龍之歲，以左拾遺起居郎兼修國史。時有武三思、張易之、昌宗、紀處訥、宗楚客、韋溫等，相次監領其職，三思等立性邪佞，不修憲章，苟飾虛詞，殊非直筆。臣愚以為國史之作，在乎善惡必書，遂潛心積思，別撰《唐書》九十八卷，《唐春秋》三十卷，用藏於私室，雖綿曆二十餘年，尚刊削未就。但微臣私門凶釁，頃歲以丁憂去官，自此便停知史事。竊惟帝載王言，所書至重，儻有廢絕，實深憂懼。於是彌綸舊紀，重加刪輯，雖文則不工，而事皆從實，斷自隋大業十三年，迄乎開元十四年春三月，即皇家一代之典，盡在於斯矣。既撰將成此書於私家，不敢不奏，又卷軸稍廣，繕寫甚難，特望給臣楷書手三數人，並紙墨等，至絕筆之日，當送上史館。
今聞道路雲雲，皆言賊臣等竊議，以安國相王連謀於重俊，共加羅織。將欲寘於法。臣既忝職諫曹，安敢不奏？臣聞庶物不可以自生，陰陽以之亭育；大寶不可以獨守，子弟成其藩翰。昔武王聖主也，成王賢嗣也，然封建魯衛，以扶社稷，所以黽鼎相傳，七百餘載。始皇絕昭襄之業，承戰爭之弊，忽先王之典制，比宗親於黔首，孤立無輔，二代而亡。及諸呂用權，將傾劉氏，朱虛為其心腹，絳侯作其爪牙，劉氏複安，豈非宗子之力歟？國之安危，在於藩屏，故設官分職，先親後疏。《詩》云：「宗子維城。」《書》云「九族既睦」。自文明之後，皇運中衰，國之祚裔，不絕如線。洎陛下龍興，恩被骨肉，搜謫竄於炎障，複衣冠於庭闕，萬國歡心，孰不慶幸？且安國相王實陛下之同氣，六合至廣，親莫加焉，但賊臣等日夜同謀，必欲寘於極法，此則禍亂之漸，不可不察。夫相王之仁孝，幽明共知，頃遭荼苦，哀毀過制，以陛下為性命，亦陛下之手足。大孝於父母，而惡於兄弟者，未之有也。若信任邪佞，委之於法，必傷陛下之恩，失天下之望，所謂芟刈股肱，獨任胸臆，方涉江漢，棄其舟楫，可為寒心，可為慟哭。自昔翦伐枝幹，委權異族者，未有不喪其宗社也。何以明之？秦任趙高，卒致傾敗；漢委王莽，遂成篡逆。晉家以自相魚肉，寰瀛鼎沸；隋皇以猜忌子弟，海縣塵飛：驗之覆車，安可重跡？是以任之以權，雖疏必重；奪之以勢，雖親必輕。臣又聞之：根朽則木枯源涸則流竭，子弟者國之根源，豈可使其朽竭哉？先王所以廣封樹，存親親，使謀孫翼子，柯葉碩茂。況皇家枝幹，零落無幾，方之先朝，十不存一。自陛下登極，於今四紀，一子以弄兵被誅，一子以愆失遠任，惟此一弟，朝夕左右，鬥粟尺布之刺，可不慎焉！《蒼蠅》之詩，誠可畏也。昔者謗書盈篋，難明於主君；讒言三至，見疑於慈母。伏願陛下降明制，曉群邪，使忠臣孝子，知友於之愛；奸佞庸回，執讒慝之口。下全棠棣之美，上慰罔極之心，德教加於兆人，風化流於千載，則群生幸甚。臣本布衣，匪求官達，聖明過聽，拔齒諍臣，不勝受恩之甚，謹昧死讜言。輕瀆天威，伏增戰汗。
自古人臣，不諫則國危，諫則身危，臣愚食陛下祿，不敢避身危之禍。比見上封事者，言有可采，但賜束帛而已，未嚐蒙召見，被拔擢；其忤旨，則朝堂決杖，傳送本州，或死於流貶：由是臣下不敢進諫。古者設誹謗木，欲聞已過，今封事謗木比也。使所言是，有益於國；使所言非，無累於朝：陛下何遽加斥逐，以杜塞直言？道路流傳，相視怪愕。夫漢高帝赦周昌桀紂之對，晉武帝受劉毅桓靈之譏，況陛下豁達大度，不能容此狂直耶？夫人主居尊極之位，顓生殺之權，其為威嚴峻矣，開情抱，納諫諍，下猶懼不敢盡，奈何以為罪？且上有所失，下必知之，故鄭人欲毀鄉校，而子產不聽也。陛下初即位，猶有褚無量、張廷珪、韓思複、辛替否、柳澤、袁楚客數上疏爭時政得失。自頃上封事，往往得罪，諫者頓少，是鵲巢覆而鳳不至，理之然也。臣誠恐天下骨鯁士，以讜言為戒，撓直就曲，斫方為刓，偷合苟容，不複能盡節忘身，納君於道矣。
夫帝王之德，莫盛於納諫，故曰：「木從繩則正，後從諫則聖。」又曰：「朝有諷諫，猶發之有梳。猛虎在山林，藜藿為之不采。」忠諫之有益如此。自古上聖之君，恐不聞已過，故堯設諫鼓，禹拜昌言；不肖之主，自謂聖智，拒諫害忠，桀殺關龍逄而滅於湯，紂殺王子比幹而滅於周：此其驗也。夫與理同道罔不興，與亂同道罔不亡。人將疾，必先不甘魚肉之味；國將亡，必先不甘忠諫之說。嗚呼！惟陛下深鑒於茲哉。隋煬帝竭幦自負，以為堯舜莫已若，而諱亡憎諫，迺曰： 「有諫我者，當時不殺，後必殺之。」大臣蘇威欲開一言不敢發，因五月五日獻《古文尚書》，帝以為訕已，即除名。蕭瑀諫無伐遼，出為河池郡守。董純諫無幸江都，就獄賜死。自是蹇諤之士，去而不顧，外雖有變，朝臣鉗口，帝不知也，身死人手，子孫剿絕，為天下笑。太宗皇帝好悅至言，時有魏徵、王珪、虞世、南李大、亮岑、文本、劉洎、馬周、褚遂良、杜正倫、高季輔，鹹以切諫，引居要職，嚐謂宰相曰：「自知者為難。如文人巧工，自謂已長，若使達者大匠，詆訶商略，則蕪辭拙跡見矣。天下萬機一人聽斷，雖甚憂勞，不能盡善，今魏徵隨事諫正，多中朕失，如明鑒照形，美惡畢見。」當是時，有上書益於政者，皆黏寢殿之壁，坐望臥觀，雖狂瞽逆意，終不以為忤，故外事必聞，刑戮幾措，禮義大行。陛下何不遵此道，與聖祖繼美乎？夫以一人之意，綜萬方之政，明有所不燭，智有所不周，上心未諭於下，下情未達於上。伏惟以虛受人，博覽兼聽，使深者不隱，遠者不塞，所謂辟四門、明四目也。其能直言正諫，不避死亡之誅者，特加寵榮，待以不次，則失之東隅，冀得之桑榆矣。
自春以來，亢陽不雨，迺六月戊午，大風拔樹，壞居人廬舍。傳曰：「欲德不用，厥災旱。上下蔽隔，庶位逾節，陰侵於陽，則旱災應。」又曰：「政悖德隱，厥風發屋壞木。」陰類大臣之象，恐陛下左右，有奸臣擅權，懷謀上之心。臣聞百王之失，皆由權移於下，故曰人主與人權，猶倒持太阿，授之以柄。夫天降災異，欲人主感悟，劄活察天變，杜絕其萌。且陛下承天後和帝之亂，府庫未充，冗員尚繁，戶口流散，法出多門，賕謁大行，趨競彌廣：此弊未革，實陛下庶政之闕也。臣不勝惓惓，願斥屏群小，不為慢遊，出不禦之女，減不急之馬，明選舉，慎刑罰，杜僥幸，存至公，雖有旱風之變，不足累聖德矣。
陛下爰自雒邑，將告禪岱宗，行經數州，屢以畋獵為事，伏恐外荒之攸漸成，非致理之所致。況陳封告成，禮容甚大，伏願罷此遊畋之事，克備文物之儀。又貞觀時，太宗文皇帝凡有巡幸，則博選識達古今之士，以在左右，每至前代興亡之地，皆問其所繇，用為鑒誡。伏願陛下遵而行之，則與夫騁奔馬於澗穀，要狡獸於叢林，不慎垂堂之危，不思馭朽之變，安可同年而較其優劣？
有唐良相，曰侍中安陽公、中書令河東公，以時逢聖明，位居宰輔，寅亮帝道，弼諧王政。恐一物之乖所，慮四維之不張，每克已勵精，緬懷故實，未嚐有乏。太宗時政化，良足可觀，振古而來，未之有也。至於垂代立教之美，典謨諫奏之詞，可以宏闡大猷，增崇至道者，爰命不才，備加甄錄，體制大略，鹹發成規。於是綴集所聞，參詳舊史，撮其指要，舉其宏綱，詞兼質文，義在懲勸，人倫之紀備矣，軍國之政存焉。凡一帙一十卷，合四十篇，名曰《貞觀政要》。庶乎有國有家，克遵前軌，擇善而從，則可久之業益彰矣，可大之功尤著矣，豈必祖述堯舜，憲章文武而已哉？其篇目次第，列之於左。
瑒字瑤光，華州華陰人。開元中曆遷國子祭酒，再遷大理卿，拜左散騎常侍。卒年六十八，贈戶部尚書，諡曰貞。
今之舉明經者，主司不詳其述作之意，每至帖試，必取年頭月尾，孤經絕句。自今已後，考試者盡帖平文，以存大典。今之明經，習《左氏》者十無一二，恐《左氏》之學廢。又《周禮》、《儀禮》、《公羊》、《穀梁》，亦請量加優獎。
太學者，教人務禮樂、敦詩書也。古制：卿大夫子弟，及諸侯歲貢小學業之異者鹹造焉。故曰：十五入太學，學先聖禮樂。而明廷君臣之禮，班以品類，分以師長，三德以訓之，四教以睦之：人既知勸，且務通經，學成業著，然後爵命加焉。以之效職，則知禮節；以之蒞人，使識廉讓：則棫樸之詠興也。伏聞承前之例，監司每年應舉者，嚐有千數，簡試取其尤精，上者不過二三百人。省司重試，但經明行修，即與擢第，不限其數。自數年以來，省司定限，天下明經、進士及第，每年不過百人，兩監惟得一二十人，若常以此數而取，臣恐三千學徒，虛廢官廩，兩監博士，濫縻天祿。臣竊見流外入仕，諸色出身，每歲尚二千餘人，方於明經、進士，多十餘倍，則是服勤道業之士，不及胥吏浮虛之徒，以其效官，豈識於先王之禮義？國家大啟庠序，廣置教道，厚之以政始，訓之以士先，豈徒然哉？將有以也。陛下設學校，務以勸進之；有司為限約，務以黜退之：臣之微誠，實所未曉。臣伏見承前以來，制舉遁跡邱園孝弟力田者，或試時務策一道，或通一經，粗明文義，即放出身，亦有與官者，此國家恐其遺才。至於明經、進士，服道日久，請益無倦，經策既廣，文辭極難，監司課試，十已退其八九，考功及第，十又不收其一二。若長以為限，恐儒風漸墜，小道將興。若以出身人多，應須諸色都減，豈在獨抑明經、進士也？
渙，蒲州解人。河北道推勾租庸使兼復囚使判官衛州司功參軍，開元初為中書舍人。
臣堂伯祖奭，去顯慶三年，與褚遂良等五家同被譴戮，雖蒙遺制蕩雪，而子孫亡沒並盡，唯有曾孫無忝，見貫龔州，蒙雪多年，猶同遠竄。陛下自臨宇縣，優政必被，鴻恩及於泉壤，大造加於亡絕。先天已後，頻降絲綸，曾任宰相之家，並許收其淪滯。況臣伯祖往叨執政，無犯受誅，槁窆尚隔故鄉，後嗣遂編蠻服，臣不申號訴，義所難安。伏乞許臣伯祖還葬鄉裏，其曾孫無忝放歸本貫。
於繹工妙，沖訊靈若。架海維河，浮黿役鵲。伊制或微，茲模蓋略。析堅合異，超涯截壑。支堂勿動，觀龍是躍。信梁而奇，在啓為傳。北走燕蒯，南馳溫洛。騑騑壯轅，殷殷雷薄。携斧拖繡，騫𩣭視鶴。藝入侔天，財豐頌閣。斵輪見嗟，錯石惟作。並固良球，人斯瞿㬑。
紹正，福州長樂人。開元中官少府監守殿中丞，累遷戶部侍郎，封安昌縣開國男。
臣某言：臣聞聖人之德，與天地通，誠發於中，事應於外。始聞其語，今見其真。臣誠歡誠喜，頓首頓首。伏以季夏以來，雨澤不降。臣職司京邑，祈禱實頻；青天湛然，旱氣轉甚。陛下憫茲黎庶，有事山川。中使才出於九門，陰雲已垂於四野，龍神效職，雷雨應期。嘉穀奮興，根葉肥潤，抽莖展穗，不失時宜。人和年豐，莫大之慶。微臣幸蒙寵任，獲睹殊祥，慶抃歡呼，倍於常品。無任踴躍之至，謹奉表陳賀以聞。
