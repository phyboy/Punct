帝初馳六飛之不測，奄四海而作君，曜明威，嶷崇勳，固盡善而盡美，又焉得而稱雲。時屯既康，聖躬之豫，樂以和操，色以怡慮。豈曰帝則，實惟君舉，庸克推腹心，增耳目。燕趙鄭衛楚越巴漢之邦，士農工商皂隸輿台之族，不鄙褊陋，不隔賤卑，工技者密聞，淑邈者遽知。上心由是震蕩，中使載以交馳，周若雲布，迅如飆發。以日係時，以時係月，德雋相次，為樂不歇。闐紫微，環帝座，蕖華灼爍，柳容婀娜，輕羅隨風，長縠舒霧。肌膚紅潤，柔姿靡質；妖豔夭逸，絕眾挺出。嬛然容冶，霍若明媚；曼錄騰光以橫波，修蛾濯色以總翠。齒編貝，鬢含雲；顏綽約以冰雪，氣芬鬱而蘭薰；腰佩激而成響，首飾曜而騰文。或纖麗婉以似羸，或穠盛態而多肌；有沈靜見節，有語笑呈姿。思若老成，體類嬰兒，真天子所禦者，非庶人當有之，洎懷春暮，睇情晷；列筵於林，方舟於水。自任縱誕，相與攀倚；鳥間關而共嬌，花散亂而增美。吹碧葉，吐紅蕊，左右相視，遊嬉未已。見頹景之迫濛汜，攜密親，召近臣；陳金罍與瑤席，朗月垂光而射人；列星奪采，長河滅津。然後絲竹發越，金石鏗鈜；守則異器，動則和鳴。妙舞謂何尚以輕，善歌取何矜以清；齊列捷獵，按次屏營。間直往以曳緒，炊轉入而旋縈；低視候節，紆體遺聲。遏行雲，結遺風；眾工相錯，迭美不同。夕以闌，樂亦闋；醉以蕩情，樂以忘節。帝曰：「今日為娛，前代固無，當以共悅，可得而說。」眾皆蹁躚，離席遷延。鹹齊首，互舉酒；歌千春，稱萬壽。因進曰：「妾家賤族，陋目褊心。陛下衣綺縠與羅紈，飾珠翠與碧金；燕私陳乎笙鼓，和樂象乎瑟琴。何恩渥以增極，而悅愉之備深；顧薄軀之無穀，空負惠以難任。」有美一人，激憤含顰；凜若秋霜，肅然寒筠。乃徐進而前止，遂抗詞而外陳，曰：「眾妾麵諛，不可侍君之側。指摘背意，委曲順色；故毀妍而成鄙，自崇謬而破直。妾異爾情，敢對以臆。若彼之來，違所親，離厥夫；別兄弟，棄舅姑。戚族愧羞，鄰裏嗟籲；氣哽咽以填塞，涕流離以霑濡；心絕瑤台之表，目斷層城之隅。人知君命乃天不可讎，尚懼盜有移國、水或覆舟。伊自古之亡主，莫不躭此嫚遊；借為元龜，鑒在宗周；眾以為喜，妾以為憂。」於時天顏回移，聖心感通；竟夜罷寢，須明導衷。俾革進伎樂者為薦士之官，徵豔色者為聘賢之使；闕下駿奔，王庭麇至。野無遺材，山無逸人；賁然偕道，與物恒春。若此之淑美，豈同夫玉顏絳唇、巧笑工顰、惑有國之君臣者哉。
天輔聖德，配極而崇，帝者祖兮。神行慈旨，布澤而洽，人之父兮。葉命高嶽，喻壽其齊，招靈祜兮。飛文孤標，灑翰又類，使物睹兮。騰雄激烈，交天聲芬，偃上古兮。發潤飄清，總此光氣，覆下土兮。探異閱妙，意力猶懸，空作短兮。徵往到今，辭聽相授，無與伍兮。
臣聞鴟鴞不鳴，未為瑞鳥；猛武雖服，豈齊仁獸。是由鬼性毒行，久務常積故也。今夫突厥者正與此類，安忍殘賊，莫顧君親。陛下持武義臨之，修文德來之。既慴威靈，又沐聲教，以力以勢，不得不庭。故稽顙稱臣，奔命遣使。陛下乃能收其傾效，雜以從官，赴封禪之禮，參玉帛之會。此德業自盛，固不可名焉。因複詔許侍宸遊，召入禁仗，仰英姿之四照，送神藝之百發。恩意俱極，誠無得逾焉。乃更賜以馳逐，使操弓矢，競飛鏃於前，同獲獸之樂。是屑略太過，未敢取也。雖聖胸豁達，與物無猜，而愚心徘徊，與時加栗。儻此等各懷犬吠，交肆盜憎，荊卿詭動，何羅竊至，蹔逼嚴蹕，稍冒清塵，縱即殆元兕，墟幽土，單於為醢，穹廬為洿，何塞過責。特願陛下勿複親近，使知分限，待不失常，歸於得所。此謂回兩曜之鑒，祛九宇之憂，孰不幸甚。
臣彤言：陛下明發不寐，展敬山陵，朝拜之期，必候清曉。此誠孝思罔極，求諸幽明之宏義也。將士發軫，路猶曛黑，紅塵四合，白刃交馳，往來不相知，左右不相識。假令有敗車逸馬，朽木枯株，則變在不虞，患生所忽，不可輕也。愚臣淺識，實以逼迫，伏願慮及細微，以安宗社，拜陵之日，必候朝光，則凡百歡心，普天幸甚。
臣聞國之興衰，在人不在天；政之理亂，在變不在習。故殷辛失道，雖得歲而亡；齊桓反經，雖改法而霸。此則神而明之存乎其人之明效也。是以五帝不相襲禮、三王不相沿樂者，豈祖孫父子，苟欲殊其業耶？誠代異乎宜，而時有所適，不得已而然耳。故能功格天地，道濟生人，三五而來，未聞有弊而不遷、以之長治者也。國家承亡隋之季，開累聖之業，至於憲章彝典，立教垂訓，可謂詳矣。然猶倉廩未實、流庸未還、俗困兼並、人嗟杼軸者，所謂能適道矣，而未能權，積習之見不回，而隨時之宜未得故也。臣聞漢之五葉，孝武為政，一廄馬三十萬匹，後宮數千人，外討戎夷，內興宮室，殫費之甚，實百當今。然而古費多而貨有餘、今用少而財不足者，何也？豈非古取山澤，而今取貧人哉！取山澤，則公利厚而人歸於農；取貧人，則公利薄而人去其業。此所以古今不一，贏儉相懸。故先王之作法也，山海有官，虞衡有職，輕重有術，禁發有時。一則專農，二則饒國，濟人盛事也。臣實謂當今宜之。夫煮海為鹽、采山鑄金、伐木為室者，豐餘之輩也；寒而無衣、饑而無食、庸賃自資者，窮苦之流也。若能收山海厚利，奪豐餘之人，蠲調斂重徭，免窮苦之子，所謂損有餘而益不足，帝王之道，可不謂然乎！臣願陛下詔鹽鐵木等官，收興利貨，貿遷於人，則不及數年，府有餘儲矣。然後下寬大之令，蠲窮獨之徭，可以惠群生，可以柔荒服。討百蠻不憂千金之費，懷萬國自有三錫之饒。雖戎狄猾夏，堯湯水旱，無足虞也。如此，則成康刑措而頌聲作，臣愚易之。臣聞可與守成而難與慮始者，常情是也。陛下若允臣愚計，便付有司，則恐由習常，就之無日。伏請付中書門下，令妙擇才幹，委以使車，則愚臣所獻，儻裨萬一。奉天適變，惟在陛下行之。
臣某言：今月一日，中使魏光勝至。伏奉手詔，當管每驛更加添鞍馬，不得停留往來使命者。伏以所到郵傳，以備急宣，由臣術無方，致令馬畜有闕。忽奉恩詔，憂惶失圖，臣某中謝。臣伏以當府重務，無過驛馬。臣到官之日，惟此是圖，雖牧市百端，死損相繼。蓋緣府界闊遠，山穀重突，自春多雨，馬蹄又軟，驅馳石路，斃踣實多。比於陝虢已西，及汝鄭等處，道路稍異，日夜倍憂。又西自永寧，東自汜水，南到臨汝，北達河陽，正驛都管一十六所，常加填備，動以久闕。此皆臣無政術，上軫聖心，蹐地局天，不足所處。臣今分遣官吏，稍加價錢，兼令外求，冀免有闕。臣某中謝。又盧會昌到日，臣謹依詔旨，差人領送上都。無任懇迫惶懼之至。
問：朕聞至道雖微，不言而化，皇天陰騭，相葉其彝。信寒暑而生成，施雲雨而沐潤；垂範作訓，樹君育人。時有澆淳，教垂繁略；成湯既聖，禹道雲亡。《桑扈》、《穀風》，屢動詩人之刺，塞門、反坫，時遺宣父之嫌。我國家拯彼頹綱，開茲盛業。朕以不德，襲號乘時，而皇極之道未敷，謨明之軌尚闕。思宏厥理，其義安從？至如視聽貌言，恒若時若，會極歸極，作哲作乂，一以貫之，何方而可？夫禮以飾情，情疏則禮略；樂以通感，感至則神和。理內為同，修外為異，同異之用，有昧其功。人俗未融，佇明斯要。又《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋餘疑。
對：臣聞孔子云：「大道之行，與三代之英，某未之逮也，而有誌焉。」又顏回對孔子云：「回願得明王聖主而輔相之，此二者皆傷，不可得而見也。」況臣生大道淳風之運，屬聖主立政之秋，不能有所建明，以佐大化，此微臣夙心愧恥，竊有慚焉。日者聖敕頒宣，遠覃幽隱，振廢滯，收介特，本州徵臣，充賦於王庭。陛下溫顏，屢賜宴見，司饔行食，群事頒冰，亦可謂厚德矣。自顧性識愚駑，智術微淺，既蒙清問，敢不具素所聞乎！臣聞伏羲、神農氏往，黃帝、堯舜氏作，莫不體道以育物，立德以興化，用闡無為之教，以宏不宰之功，齊飲啄於鶉居，絕往來於犬吠。豈不以我清淨而人自正，我無欲而人自樸乎？迨乎政及三王，君臨萬國，亦承奉天地，變讚陰陽，順四時之氣，理五行之敘，惣仁義以安庶類，先博愛以悅群生，使人遷善遠惡，而不知其所以然也。觀夫三王之為君也，謹其所好惡而已。故君好之則下為之，上行之則下效之。莫不清心以率物，正身以禦下。九女序列於內，三公分職於外，度數有恒，徭役不作。其取人賦也薄，而役人力也寡；其育物也廣，而興利也厚。故征伐有道，《大明》詠其功；什一而稅，《大田》歌其事。所以家給人足，而理安興矣。《易》曰：「聖人久於其道而天下化。」其斯之謂乎？爰及末俗，政漸澆偽，而禮樂彌煩，奸盜滋起。桀紂昏亂於上，幽厲縱逸於下。崇台榭之峻，恐其不高也；廣宮室之居，恐其不大也；聚淫色之美，恐其不多也；窮聲音之巧，恐其不樂也。其斂人財也厚，而使人力也眾；其害物也博，而興利也寡。其後興役無常，《桑柔》病而歎之，故其詩曰：「自西徂東，靡所定處。」蓋言其役之甚也。徵發無度，下人勞病，《南山》疾而刺之，故其詩曰：「赫赫師尹，不平謂何？」蓋言其政之亂也。自茲厥後，強淩弱，眾暴寡，千官樹奸於朝廷，百賈窮偽於市邑，財用匱竭，寇攘不止。《大東》又刺之曰：「小東大東，杼軸其空。」言小大俱盡也。又云：「東人之子，職勞不來。西人之子，粲粲衣服。」孰有為人上者不平若此，而可久安天下哉！此則上失其道，政逐多門，故天下敗而不之覺。乃至所以為夏者，轉而為殷也；所以為周者，轉而為秦也。《詩》云：「高岸為穀，深谷為陵。三代之後，於今為庶。」此史墨所載，社稷無常奉，君臣無常位，自古以言。及秦始皇平定六國，隋煬帝富有四海，不務廉恥，唯存戰伐。內造阿房，繼以驪山之作；外征林邑，重以遼東之戍。鑿馳道則隱以金椎，通鴻溝則樹以柳杞。役及閭左，人不聊生；曲泛龍舟，聲多哀思。傾天下之賦，不足以周其事；殫帑藏之財，不足以盈其欲。是以眾怨難犯，人自為戰，所以陳勝、順廣，奮挺以撻之，王充、李密，揚聲以逼之，釁起郊壘，而禍生左右。望夷宮中，不免閻樂之難；江都城內，卒死裴通之手。《故易》曰：「天之所助者信也，人之所助者順也。」此二君者，動而之險，不由信順，失天人之所助，能無及此乎？然則合大中之道者如彼，失皇極之用者如此，古之興敗，備在典謨。
迨隋室道消，數鍾百六，衣冠禮樂，掃地無餘，賢人君子，稽天並浸，此乃大人利見之日、聖主驅除之時。我太宗志在救焚，心存拯溺，因茲感激，投袂而起，車及於平陽之郊，劍及於盟津之會。既而戡翦多難，克清中夏，建非常之功，定不拔之業。洎位登九五，富有萬國，制禮以示其讓，作樂以興其和，兼愛以厚其仁，節用以崇其義。非先王之服不敢服，非先王之言不敢道，言必本於風雅，行務去乎枝葉。明刑賞，嚴號令，賞當其功，則勞臣勸勉；罰當其罪，則奸人畏懼。名器不妄假，必俟其能；爵祿不虛授，必先有德。是以四海之內，靡然向風。我太宗以至道之心為天下也，所征無不克，所向無不成，孝弟通於神明，易簡合於天地。如此則天地德之，鬼神祐之，使風雨以序，災害不作，萬國莫不歡心，四夷莫不咸賴。良由不僭不濫，無怠無荒，所以享國久長，多曆年數。陛下稟天然之姿，定不伐之略，披肝膽以決大計，殄宮闈之氛祲，除詐偽之昏狡。日月載廓，宗社以安。深思禍亂之原，乃皇天所以開聖人也。自南面臨天下，九年於茲，封候無警，干戈再戢。置鼓以招諫，設木以待賢，故得近臣盡規，遠人獻政。出宮女則使心不亂，屬大旱則引咎自責。蓋禹湯之罪已，實堯舜之用心。《詩》云：「一人有慶，兆人賴之。」其斯之謂歟？深合太宗之宏略，遠符貞觀之故事。
賜愚臣制策云「朕以不德，襲號乘時，而皇極之道未敷，謨明之軌尚闕」者。微臣何以識陛下之深遠，而輒欲議之！或恐日月有遺照，聖智所不及，故略陳其愚，伏惟陛下留聽。臣聞《書》云：「惟先格王，正厥事。」言災害之起，事有不正者也。去歲水旱不時，咎徵屢作，匈奴侵軼，邊將氣沮。天其或者正訓我也，欲令陛下知爵祿之虛授、冗散之職多歟？樂蕩誌歟？服失度歟？何皇極之不建，遂至於此也？臣聞省官不如省事，省事不如清心。誠能克已復禮，正身率物，表有功而彰明德，復古而貴能變，禁異服，革慢聲，遠便佞，近忠讜，斷斷之士，必擢於廟堂，九九之術，不遺於管庫，可謂虛其心而眾象應，正其本而萬事理焉。《書》云：「天既孚命，正厥德。」言正德以順天也。若舍此道，是不知其所從矣。制策曰「視聽貌言，恒若時若，會極歸極，作哲作乂，一以貫之，何方而可」者。臣聞《易》曰：「崇高莫大乎富貴，備物致用，立成器以為天下利，莫大乎聖人。」古之王者，享聖人之資，乘大寶之位，北辰居正，南面而理，亦可謂富貴乎？當須存至公之行，立大中之道，覆燾同於天地，通明合乎日月，誌遠邇之化，存易簡之功。庶徵順序，五紀和葉，百穀用成，六畜遂字者，無不由焉。傳曰「皇建其有極」，其斯之謂矣。若貌之不恭，是謂不肅，厥罰雨，其極惡，若得其道，則攸好德以應之；言之不從，是謂不乂，厥罰暘，其極憂，若得其道，則康寧以應之；視之不明，是謂不哲，厥罰燠，基極疾，若得其道，則壽以應之；聽之不聰，是謂不謀，厥罰寒，其極貧，若得其道，則富以應之；思之不睿，是謂不聖，厥罰風，其極凶短折，若得其道，則考終命以應之。皇之不極，是謂不建，厥罰陰，其極弱。故經曰：「響用五福，威用六極。」斯之謂矣。臣聞貌言視聽，以心為主。故有正心者必有正德，正德臨人，猶樹直表而望影之曲也，得乎？《大雅》云：「儀刑文王，萬邦作孚。」此之謂矣。有邪心者有枉行，枉行臨人，猶樹曲表而望影之直也，得乎？孔子云：「《詩》三百，一言以蔽之，曰思無邪。」蓋戒此也。故王者修身以道，修道以仁。仁也者，親親為大；義也者，尊賢為大。是以君子先正身，而後及於天下。如此則六沴不作，五福相生，貽厥孫謀，永無極矣。制策曰「夫禮以飾情，情疏則禮略；樂以通感，感至則神和。理內為同，修外為異，同異之用，有昧其功。人俗未融，佇明斯要」者。臣聞撥亂反正之主，繼體守文之君，撫馭之道雖殊，禮樂之用為急。自土鼓蕢桴之後，始自無聲；汙樽壞飲之初，彰乎有用。既而莫不曲諧九變，信合四時。是知大樂與天地同和，大禮與天地同節。移風易俗，義切乎鍾鼓；安上理人，事寢乎揖讓。既而祀曆三王，時更七國，經籍道息，颺宣榭之煙埃；儒生數窮，赴秦坑而歇滅。迨乎斷蛇立極，乘牛設位，紀綿蕝之儀，鳴鼓舞之節，必欲樂宣怗懘，禮釋回邪，取其不肅而成，必在既富而教。我唐功高邃古，德邁往聖，坐宣室而訪道，登明堂以思政。六樂為馭，利則不爭；五禮有經，思而無犯。思聞同異，下訪芻蕘。臣聞古之明君之禦天下也，身坐九重，心遍四海，禮以導其志，樂以防其淫。樂以理內為同，禮以修外為異。禮樂之不悖，內外之相親，可以感於神明，通於天地矣。《詩》云：「肅雍和鳴，先祖是聽。」夫肅錄敬也，雍雍和也，既敬且和，何事不行？其斯之謂矣。制策曰「《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋予疑」者。臣聞皇王禦宇，步驟相仍，莫不作樂以饗其德，立諡以明其行。此五帝之常道，百王之所不易也。且《咸池》、《六英》，《韶》、《》兩聽，盡善盡美，竊無間然。自秦失盛位，漢雜霸道，文、景相襲，刑措不用。武、宣承統，華夷再清，樂舞居功，可略言也。《武德》舞者，高祖作之，定禍亂也；《四時》舞者，孝武作之，示和平也。《五行》者，本周曲也；《文始》者，本舜舞也。孝景采《武德》為《昭德》，以尊太宗也；孝宣采《昭德》為《盛德》，以尊武帝也。《昭容》、《禮容》，猶古《韶》、《夏》，紹之於漢祖，備之於《樂志》矣。臣材非多士，不遊六合之間；夢異趙君，總睹九天之上。啟處無地，戰汗不寧，況承謏問，敢以輕議。謹對。
甲擊土鼓，祈年穀於田祖。司察以禮不下庶人，置於罪。不伏。
饁彼南畝，田畯興至喜之歌；平秩西成，丁壯起務農之事。國家風雷順動，黍稷惟馨，幸春籍於三推，佇年登於百穀。野雞五色，先呈必稔之期；銅鵲再鳴，即告將豐之驗。千箱萬庾，實所荷於聖人；土鼓汙樽，徒有祈於田祖。況祠祀禮也，考擊修焉。司察即是妄稱，惟甲固應無罪。
臣某言：臣聞事君事親，率由之道斯一；為臣為子，資敬之途無二。臣實不才，累升榮級，徒以家承勳舊，地分茅土，寵命優渥，實此之由，非臣妄庸，所堪獎拔。臣未登壯歲，乾蔭先傾，逮於強仕，毋氏為育，欣欣而就祿者，希祿養之及親也，臣雖愚鄙，妄佩朝簪。臣毋王，夙侍巾櫛，久經憂苦，一纏風疾，二十餘年，今秋已來，所苦增劇。板輿周覽，迫於家園；彩服承歡，久違於膝下。臣謬居藩佐，累變炎涼，瞻望庭闈，五情紆結，雖王臣蹇蹇，匪躬之故，而孝道烝烝，因心罔極。伏惟陛下聖明統業，孝理天下，文軌同於八荒，德教加於百姓。況臣沐浴皇化，差池班列，塵忝滋久，臣複何言？臣兄弟之中，臣又居長，五起三省，是臣微誌；視膳嚐藥，非臣而誰？臣之愚誠，天地神祗，所共昭鑒。伏乞天恩少留哀察，臣請解所職，侍養京都。冀烏鳥之情，俯遂終食；犬馬之報，希酬萬一。臣雖死之日，猶生之年，無任惶悃迫切之至。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣伏念朝廷起軍之際，陛下決於宸斷，撫臣背曰：「此去必蕩寇讎，可期清泰。事了之後，與卿一鎮。」臣仰奉成算，固絕他疑。果賴神謀，尋平偽孽。今乾坤交泰，弓矢載櫜。徽章以正於母儀，嘉禮獲申於元子。須傾血懇，仰瀆宸嚴。但以密近之權，合歸重望。鈞衡之柄，宜屬通材。至於所領節旌，雖是陛下所許，伏緣鎮州在北，狂虜未除，慮有奔衝，須為控扼，亦希付於上將。所貴殿彼一隅，伏望陛下道極照臨，仁深覆載，念臣久司繁重，憫臣方在衰羸，退放居閑，俾從導養。臣無任祈天瀝懇之至。
臣聞之《傳》曰：「辛有適伊川，見被發於野者，曰：‘不及百年，此其為戎乎？其禮先亡矣。’」後秦晉遷陸渾之戎於伊川，以其中國之人，習戎狄之事。一言以實，百代可知。竊惟王公貴人，國之藩翰，凡所舉措，須合彝典。今之乞寒，濫觴胡俗，臣參聽物議，鹹言非古。作事不法，無乃為戒。伏願陛下三思，籌其所以。又道路籍籍，咸云皇太子微行觀此戲，且元良國本，蒼生繄賴，輕此馳驟，能無蹔蹶？況凶奴在邸，實繁有徒，刺客密發，何限夷夏？卒然奔呼，掩襲無備，邂逅驚擾，則憂在不測。白龍魚服，取困豫且，深可畏也！惟陛下愛人活國，憂勤庶政，今所施為，豈徒然矣？豈不以元象變見，疫癘相仍，厭甲兵之災，助太陰之氣？臣識愚瞽，以為無益。臣聞皇天無親，惟德是輔，未聞兆亂，以來多福。太戊修政而桑穀自萎，景公善言而熒惑退舍，彰善罰惡，天之道也。伏願去邪勿疑，昭德以待，豈區區末法，而能定其休咎哉？
《蘭亭》者，晉右將軍會稽內史琅琊王羲之逸少所書之詩序也。右軍蟬聯美胄，蕭散名賢，雅好山水，尤善草隸。以晉穆帝永和九年三月三日，宦遊山陰，與太原孫統承公、孫綽興公、廣漢王彬之道生、陳郡謝安安石、高平郤曇重熙、太原王蘊叔仁、釋支遁道林，及其子凝之、徽之、操之等四十有二人，修祓禊之禮。揮毫制序，興樂而書。用蠶璽紙、鼠須筆，遒美勁健，絕代特出。凡二十八行三百二十四字，字有重者，皆構別體。其中之字，最多乃有二十許字，變轉悉異，遂無同者。是時殆有神助，及醒暑後，他日更書數十本，終無及者。右軍亦自愛重此書，留付子孫。傳至七代孫智永，即右軍第五子徽之之後，安西成王諮議彥祖之孫、盧陵王胄曹昱之子、陳郡謝少卿之外甥也。與兄孝賓俱舍家入道，俗號永禪師。禪師克嗣良裘，精勤此藝，常居永欣寺閣上臨書。所退筆頭，置之於大竹簏；簏受一石餘，而五簏皆滿。凡三十年，於閣上臨真草千文八百餘本，浙江東諸寺各施一本。今有存者，猶直錢數萬。孝賓改名惠欣。兄弟初落發時，住會稽嘉祥寺，寺即右軍之舊宅也。後以每年拜墓便近，因移此寺。自右軍之墳及右軍叔薈以下塋域，並置山陰縣西南三十一里蘭渚山下。梁武帝以欣、永二人皆能崇釋教，故號所居之寺為永欣焉。事見《會稽誌》。其臨書之閣，至今尚在。禪師年近百歲及終，其遺書並付與弟子辯才。辯才姓袁氏，梁司空昂之元孫。博學工文，琴奕書畫，皆臻其妙。每臨禪師之書，逼真亂本。辯才常於寢房伏梁上鑿為暗檻，以貯《蘭亭》，寶惜貴重，甚於禪師在日。至貞觀中，太宗以聽政之暇，銳誌玩書，臨右軍真草書帖，購募備盡，唯未得《蘭亭》。尋知此書知在辯才處，乃降敕追師入內道場供養，恩齎優洽。數日後，因言次乃問及《蘭亭》，方便善誘，無所不至。辯才確稱往日侍奉先師，實嚐獲見，自禪師喪後，洊經喪亂，墜失不知所在。既而不獲，遂放歸越中。後更推究，不離辯才處，又敕追辯才入內，重問《蘭亭》。如此者三度，竟靳固不出。上謂侍臣曰：「右軍之書，朕所偏寶。就中逸少之跡，莫如《蘭亭》，求見此書，勞於寤寐。此僧暮年，又無所用，若為得一智略之士，設謀計取之。 「尚書右仆射房元齡奏曰：「監察禦史蕭翼者，梁元帝之曾孫，今貫魏州莘縣。負才藝，多權謀，可充此使，必當見獲。」太宗遂召見翼。翼曰：「若作公使，義無得理。臣請私行詣彼，須得二王雜帖數通。」太宗依給。
翼遂改冠微服至洛陽，隨商人船下至越州。又衣黃衫，極寬長潦倒，得山東書生之體。日暮入寺，巡廊以觀壁畫。過辨才院，止於門前。辯才遙見翼，乃問曰：「何處檀越？」翼因便前禮拜云：「弟子是北人，來此鬻蠶種。曆寺縱觀，幸遇禪師。」寒溫既畢，語議便合，因延入房內，即共圍棋撫琴，投壺握槊，談說文史，意甚相得。乃曰：「白頭如新，傾蓋若舊，今後無形跡也。」便留夜宿，設缸麵、藥酒、茶果等。江東雲缸麵，猶河北稱甕頭，謂初熟酒也。酣樂之後，請賓賦詩。辯才揬得來字韻，其詩曰：「初醞一缸開，新知萬里來。披雲同落寞，步月共徘徊。夜久孤琴思，風長旅雁哀。非君有秘術，誰照不然灰。」蕭翼揬得招字韻，詩曰：「邂逅款良宵，殷勤荷勝招。彌天俄若舊，初地豈成遙。酒蟻傾還泛，心猿躁自調。誰憐失群翼，長苦棄空飄。」妍媸略同，彼此諷詠，恨相知之晚。通宵盡歡，明日乃去。辯才曰：「檀越間即更來。」翼乃載酒赴之，興後作詩。如是者數次，於是詩酒為務，僧俗混然，遂經旬朔，翼示師梁元帝自畫職貢圖，師嗟賞不已，因談論翰墨。翼曰：「弟子先世皆傳二王楷書法，弟子自幼來耽玩，今說有數帖自隨。」辯才欣然曰：「明日可攜來看。」翼依期而往，出其書示辯才。辯才熟詳之，曰：「是則是矣，然未佳善也。貧僧有一真跡，頗亦殊常。」翼曰：「何帖？」辯才曰：「《蘭亭》。」翼佯笑曰：「數經亂離，真跡豈在？必是響榻偽作耳！」辯才曰：「禪師在日保惜，臨亡之際，親付於吾。付授有緒，那得參差！可明日來看。」及翼到，師自於屋梁上檻內出之。翼見訖，故駁瑕指類曰：「果是響榻書也。」紛競不定。自示翼之後，更不複安於伏檻，並蕭翼二王諸帖，並借留置於幾案之間。辯才時年八十餘，每日於窗下臨學數遍，其篤好也如此。自是翼往還即數，童弟等無複猜疑。
後辯才赴靈汜橋南嚴遷家齋，翼遂私來房前，謂弟子曰：「翼遺一物在此。」童子即為開門，翼遂於案上取得《蘭亭》，及禦府二王書帖。赴永安驛，告驛長淩曰：「我是禦史，奉敕來此。今有墨敕，可報汝都督知。」都督齊善行聞之，馳來拜謁。蕭翼因宣示敕旨，具告所由。善行走使人召辯才，辯才仍在嚴遷家未回寺，遽見追呼，不知所以。又遣散直雲，侍禦史須見。及才來見，禦史乃是房中蕭生也。蕭翼報云：「奉敕遣來取《蘭亭》，《蘭亭》今得矣，故喚師來作別。」辯才聞語，哽絕良久始蘇。翼便馳驛而發，至都奏禦。太宗大悅，以元齡舉得其人，賞錦彩千段；擢拜翼為員外郎，加入五品，賜銀瓶一、金鏤瓶一、瑪瑙碗一，並實以珠，內廄良馬兩匹，兼寶裝鞍轡，莊宅各一區。太宗初怒老僧之秘吝，以其年耄，不忍加刑。數月後仍賜物三千段、穀三千石，敕越州支給。辯才不敢將入已用，回造三層寶塔。塔甚精麗，至今猶存。老僧因悸病不能強飯，惟歠粥，歲餘乃卒。帝命供奉榻書人趙模、韓道政、馮承素、諸葛貞等四人，各拓數本，以賜皇太子諸王近臣。貞觀二十三年，聖躬不豫，幸玉華宮含風殿。臨崩，謂高宗曰：「吾欲從汝求一物。汝誠孝也，豈能違吾心耶？汝意何如？」高宗哽咽流涕，引耳聽命。太宗曰：「所欲得《蘭亭》，可與我將去。」及弓劍不遺，同軌畢至，隨仙駕入元宮矣。今趙模等所拓在者，一本尚直錢數萬也。人間本亦稀少，絕代之珍寶，難可再見。吾嚐為左千牛將軍時，隨牒適越。汎巨海，登會稽，揬禹穴，訪奇書。名僧處士，猶倍諸郡，固知虞預之著《會稽典錄》，人物不絕，信而有徵。其辯才弟子元素，俗姓楊氏，華陰人也，漢太尉之後。六代祖佺期為桓元所害，子孫避難，流竄江東，後遂編貫山陰，即吾之外氏近屬今殿中侍禦史瑒之族。長安三年，素師已年九十三，視聽不衰，猶居永欣寺永禪師故房，親向吾說。聊以退食之暇，略疏始末，庶將來君子，知吾心之所存，付之永、明、溫、起等兄弟，其有好事同誌者，亦無隱焉。於時歲在甲寅季春之月上已之日，感前修而撰此記。主上每暇隙，留神藝術，跡逾筆聖，偏重《蘭亭》。仆開元十年四月二十七日任筠州刺史，蒙恩許拜掃至都，尋訪所得委曲。緣病不獲詣闕，遣男昭成皇太後挽郎、吏部常選、騎都尉永寫本進。其日奉日曜門司宣敕，內出絹三十匹賜永。於是負恩荷澤，手舞足蹈，捧戴周旋，光駭閭裏。仆天聞命，伏枕懷欣，殊恩忽臨，沈屙頓減，輒題卷末，以示後代。朝議郎、行職方員外郎、上柱國何延之記。
