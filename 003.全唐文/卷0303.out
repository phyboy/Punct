原夫陰陽不測之謂神，變化無窮之謂聖；聖也者，範圍天地，備萬物而不有其功；神也者，揬賾窈冥，降百祥而不矜其德。持太元之斡運，日月齊明；振中古之謩猷，乾坤合度。盛業冠於三代，美化流於四國。其生也，藉我為光輔；其逝也，薦我為明靈，所謂有始有終、可久可大者也。公字朝明，文王之子、武王之弟、成王之叔父也。昔堯臣以披❥踐祚，初開相地之宜；殷伯以積德累仁，終翦格天之業。曆太極而承元吉，資中和而誕賢聖；知微表於幼顏，繼體分於正氣。兵戈已偃，西周之曆數攸歸；宅土❥封，東魯之衣冠允集。故能勤勞家國，翊亮台衡；植珪璧而拜三壇，禦冕旒而朝萬；鴟鴞救其衰亂，狼跋明其終始。尊嚴其父，孝理也；炯誡其子，卑牧也；七月艱難，陳業也；三年征伐，敘功也。複子寶位，不虧忠敬之誠；開我金縢，乃得風雷之意。於是測四方以定都邑，分六職以明典刑。制大禮以安上理人，則俎豆之法行，揖讓之儀備；制大樂以移風易俗，則和感之音暢，舞詠之情宣。詳八卦而究精微，演六爻而告疑滯，所謂極揬研精、立功成器，以為天下利者也。敢問先王之德，何以加於斯乎？若乃示諸仁，藏諸用，道藝可以激揚今古，軌模可以粉澤人倫，懸煥然，不假一二談也。嗟乎！天道有盈虛，人事有存沒。欲使百年黎庶，讋軒帝之威靈；四序蒸嚐，用君王之典則。非天下之至聖，孰能與於此哉？
偃師縣祠堂者，按圖《經雲》，後人懷聖恩所置也。負陽岑之岩險，麵通穀之縈紆；四水以為川，二室以為鎮。重簷累栱，登玉戶而三階；洞室迥廊，列金楹而四合。壽宮肅肅，備物嚴嚴，宛若居攝之仁明，穆如行化之易簡。孝若之徘徊庭廡，未足讚其精微；靈均之倦<疒又>階除，不能訶其怪異。《易》稱王假，所以致孝享；《詩》稱天作，所以祀王公。崇敬則遐邇同臻，嘉祥則賢愚共被。若乃日之吉，辰之良，銀鞍繡軸溢通莊，會舞安歌紛滿堂。樽酌奠兮 桂，璆鏘鳴兮琳琅；下禱戴兮介福，上歆馨兮樂康。雖盛凝之持戒練心，傾恇不怠；劉長之去邪歸道，拜謁逾勤。正直聰明，於是乎在。粵以癸丑秋末，迄於甲寅夏首，西郊不雨，南畝亢陽。八溪以眺渚濱河，罕植青草；九重以握珪沈璧，屢命皇華。闕❥無鸖立之徵，田夫有狼顧之懼。尹上柱國武威縣開國子隴西李傑，山河間氣，廊廟宏材，允四海之具瞻，裁三川之景化。西京佇潤，稍❥分陝之郊；東都思理，再臨惟洛之邑。奸豪懲而疑滯剖，鰥寡悅而禮義行；德澤布，頌聲洋溢。正議大夫行少尹護軍彭城劉禎、正議大夫行少尹上柱國博陵縣開國男崔元祐，並星象之奇，衣冠之秀。器惟經國，文藝襲於班揚；道以匡時，令望升於台閣。佐官司錄柳齊物等，並陟遐自邇，始當州府之勞；擇士用才，終踐公侯之望。朝請大夫行令博陽縣開國男彭城劉體微，金枝玉葉之門，上善通賢之量。曆霜台之鯁直，闡雷邑之風❥立義❥欺，兼並自息。通直郎行丞王鈍、朝議郎行主簿李循古、承議郎行尉崔延祚，莫不珪璋比德，麟鳳成文，藏用於東畿，安卑於西亳。鹹以分官濟俗，共理經邦，欽若皇情，特憐黔首。呈嗟廟宇，申至理之馨香；拜起靈壇，奠明祈之蘋❥誠敬如在，神聽無違；言未畢而布油雲，禮未終而澍甘液。三農有慶，八政❥❥❥❥❥❥❥❥❥❥而家邦可制。非聖人之利物，豈能與於此者？是以黃發兒齒之徒相與而稱曰：昔文翁以化漸蜀川，猶存古廟；子產以政行鄭國，尚列遺祠。況公道德均兩儀，神靈庇萬代，而頌章斯缺，盛事莫傳？蒙少忝青衿，晚紆黃綬。勤誠不夢，豈吾道之將衰；遊踐難言，冀斯文之未喪。頌曰：
伊太初兮，惟混惟茫；暨中古兮，無制無防。大忠勤國兮，輔我君王；至道被物兮，明❥典章。乾坤可測兮，陰陽會合；威儀不差兮，禮樂鏗鏘。上德既喪兮，先靈如在；下人蒙庇兮，遺惠不忘。春夏炎赫兮，銷流金石；官寮祈請兮，拜伏壇場。神聽之兮，密雲已灑；人賴之兮，零雨其滂。喜大田之多稼，望高廩之盈倉；羞蘋蘩於祭禮，建碑頌於祠堂。鬆柏森沈兮歲久，煙霞❥❥兮山荒；謁明神於此地，降福祚之穰穰。
問：朕聞至道雖微，不言而化，皇天陰騭，相葉其彝。信寒暑而生成，施雲雨而沐潤；垂範作訓，樹君育人。時有澆淳，教垂繁略；成湯既聖，禹道雲亡。《桑扈》、《穀風》，屢動詩人之刺，塞門、反坫，時遺宣父之嫌。我國家拯彼頹綱，開茲盛業。朕以不德，襲號乘時，而皇極之道未敷，謨明之軌尚闕。思宏厥理，其義安從？至如視聽貌言，恒若時若，會極歸極，作哲作乂，一以貫之，何方而可？夫禮以飾情，情疏則禮略；樂以通感，感至則神和。理內為同，修外為異，同異之用，有昧其功。人俗未融，佇明斯要。又《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋餘疑。
對：臣聞孔子云：「大道之行，與三代之英，某未之逮也，而有誌焉。」又顏回對孔子云：「回願得明王聖主而輔相之，此二者皆傷，不可得而見也。」況臣生大道淳風之運，屬聖主立政之秋，不能有所建明，以佐大化，此微臣夙心愧恥，竊有慚焉。日者聖敕頒宣，遠覃幽隱，振廢滯，收介特，本州徵臣，充賦於王庭。陛下溫顏，屢賜宴見，司饔行食，群事頒冰，亦可謂厚德矣。自顧性識愚駑，智術微淺，既蒙清問，敢不具素所聞乎！臣聞伏羲、神農氏往，黃帝、堯舜氏作，莫不體道以育物，立德以興化，用闡無為之教，以宏不宰之功，齊飲啄於鶉居，絕往來於犬吠。豈不以我清淨而人自正，我無欲而人自樸乎？迨乎政及三王，君臨萬國，亦承奉天地，變讚陰陽，順四時之氣，理五行之敘，惣仁義以安庶類，先博愛以悅群生，使人遷善遠惡，而不知其所以然也。觀夫三王之為君也，謹其所好惡而已。故君好之則下為之，上行之則下效之。莫不清心以率物，正身以禦下。九女序列於內，三公分職於外，度數有恒，徭役不作。其取人賦也薄，而役人力也寡；其育物也廣，而興利也厚。故征伐有道，《大明》詠其功；什一而稅，《大田》歌其事。所以家給人足，而理安興矣。《易》曰：「聖人久於其道而天下化。」其斯之謂乎？爰及末俗，政漸澆偽，而禮樂彌煩，奸盜滋起。桀紂昏亂於上，幽厲縱逸於下。崇台榭之峻，恐其不高也；廣宮室之居，恐其不大也；聚淫色之美，恐其不多也；窮聲音之巧，恐其不樂也。其斂人財也厚，而使人力也眾；其害物也博，而興利也寡。其後興役無常，《桑柔》病而歎之，故其詩曰：「自西徂東，靡所定處。」蓋言其役之甚也。徵發無度，下人勞病，《南山》疾而刺之，故其詩曰：「赫赫師尹，不平謂何？」蓋言其政之亂也。自茲厥後，強淩弱，眾暴寡，千官樹奸於朝廷，百賈窮偽於市邑，財用匱竭，寇攘不止。《大東》又刺之曰：「小東大東，杼軸其空。」言小大俱盡也。又云：「東人之子，職勞不來。西人之子，粲粲衣服。」孰有為人上者不平若此，而可久安天下哉！此則上失其道，政逐多門，故天下敗而不之覺。乃至所以為夏者，轉而為殷也；所以為周者，轉而為秦也。《詩》云：「高岸為穀，深谷為陵。三代之後，於今為庶。」此史墨所載，社稷無常奉，君臣無常位，自古以言。及秦始皇平定六國，隋煬帝富有四海，不務廉恥，唯存戰伐。內造阿房，繼以驪山之作；外征林邑，重以遼東之戍。鑿馳道則隱以金椎，通鴻溝則樹以柳杞。役及閭左，人不聊生；曲泛龍舟，聲多哀思。傾天下之賦，不足以周其事；殫帑藏之財，不足以盈其欲。是以眾怨難犯，人自為戰，所以陳勝、順廣，奮挺以撻之，王充、李密，揚聲以逼之，釁起郊壘，而禍生左右。望夷宮中，不免閻樂之難；江都城內，卒死裴通之手。《故易》曰：「天之所助者信也，人之所助者順也。」此二君者，動而之險，不由信順，失天人之所助，能無及此乎？然則合大中之道者如彼，失皇極之用者如此，古之興敗，備在典謨。
迨隋室道消，數鍾百六，衣冠禮樂，掃地無餘，賢人君子，稽天並浸，此乃大人利見之日、聖主驅除之時。我太宗志在救焚，心存拯溺，因茲感激，投袂而起，車及於平陽之郊，劍及於盟津之會。既而戡翦多難，克清中夏，建非常之功，定不拔之業。洎位登九五，富有萬國，制禮以示其讓，作樂以興其和，兼愛以厚其仁，節用以崇其義。非先王之服不敢服，非先王之言不敢道，言必本於風雅，行務去乎枝葉。明刑賞，嚴號令，賞當其功，則勞臣勸勉；罰當其罪，則奸人畏懼。名器不妄假，必俟其能；爵祿不虛授，必先有德。是以四海之內，靡然向風。我太宗以至道之心為天下也，所征無不克，所向無不成，孝弟通於神明，易簡合於天地。如此則天地德之，鬼神祐之，使風雨以序，災害不作，萬國莫不歡心，四夷莫不咸賴。良由不僭不濫，無怠無荒，所以享國久長，多曆年數。陛下稟天然之姿，定不伐之略，披肝膽以決大計，殄宮闈之氛祲，除詐偽之昏狡。日月載廓，宗社以安。深思禍亂之原，乃皇天所以開聖人也。自南面臨天下，九年於茲，封候無警，干戈再戢。置鼓以招諫，設木以待賢，故得近臣盡規，遠人獻政。出宮女則使心不亂，屬大旱則引咎自責。蓋禹湯之罪已，實堯舜之用心。《詩》云：「一人有慶，兆人賴之。」其斯之謂歟？深合太宗之宏略，遠符貞觀之故事。
賜愚臣制策云「朕以不德，襲號乘時，而皇極之道未敷，謨明之軌尚闕」者。微臣何以識陛下之深遠，而輒欲議之！或恐日月有遺照，聖智所不及，故略陳其愚，伏惟陛下留聽。臣聞《書》云：「惟先格王，正厥事。」言災害之起，事有不正者也。去歲水旱不時，咎徵屢作，匈奴侵軼，邊將氣沮。天其或者正訓我也，欲令陛下知爵祿之虛授、冗散之職多歟？樂蕩誌歟？服失度歟？何皇極之不建，遂至於此也？臣聞省官不如省事，省事不如清心。誠能克已復禮，正身率物，表有功而彰明德，復古而貴能變，禁異服，革慢聲，遠便佞，近忠讜，斷斷之士，必擢於廟堂，九九之術，不遺於管庫，可謂虛其心而眾象應，正其本而萬事理焉。《書》云：「天既孚命，正厥德。」言正德以順天也。若舍此道，是不知其所從矣。制策曰「視聽貌言，恒若時若，會極歸極，作哲作乂，一以貫之，何方而可」者。臣聞《易》曰：「崇高莫大乎富貴，備物致用，立成器以為天下利，莫大乎聖人。」古之王者，享聖人之資，乘大寶之位，北辰居正，南面而理，亦可謂富貴乎？當須存至公之行，立大中之道，覆燾同於天地，通明合乎日月，誌遠邇之化，存易簡之功。庶徵順序，五紀和葉，百穀用成，六畜遂字者，無不由焉。傳曰「皇建其有極」，其斯之謂矣。若貌之不恭，是謂不肅，厥罰雨，其極惡，若得其道，則攸好德以應之；言之不從，是謂不乂，厥罰暘，其極憂，若得其道，則康寧以應之；視之不明，是謂不哲，厥罰燠，基極疾，若得其道，則壽以應之；聽之不聰，是謂不謀，厥罰寒，其極貧，若得其道，則富以應之；思之不睿，是謂不聖，厥罰風，其極凶短折，若得其道，則考終命以應之。皇之不極，是謂不建，厥罰陰，其極弱。故經曰：「響用五福，威用六極。」斯之謂矣。臣聞貌言視聽，以心為主。故有正心者必有正德，正德臨人，猶樹直表而望影之曲也，得乎？《大雅》云：「儀刑文王，萬邦作孚。」此之謂矣。有邪心者有枉行，枉行臨人，猶樹曲表而望影之直也，得乎？孔子云：「《詩》三百，一言以蔽之，曰思無邪。」蓋戒此也。故王者修身以道，修道以仁。仁也者，親親為大；義也者，尊賢為大。是以君子先正身，而後及於天下。如此則六沴不作，五福相生，貽厥孫謀，永無極矣。制策曰「夫禮以飾情，情疏則禮略；樂以通感，感至則神和。理內為同，修外為異，同異之用，有昧其功。人俗未融，佇明斯要」者。臣聞撥亂反正之主，繼體守文之君，撫馭之道雖殊，禮樂之用為急。自土鼓蕢桴之後，始自無聲；汙樽壞飲之初，彰乎有用。既而莫不曲諧九變，信合四時。是知大樂與天地同和，大禮與天地同節。移風易俗，義切乎鍾鼓；安上理人，事寢乎揖讓。既而祀曆三王，時更七國，經籍道息，颺宣榭之煙埃；儒生數窮，赴秦坑而歇滅。迨乎斷蛇立極，乘牛設位，紀綿蕝之儀，鳴鼓舞之節，必欲樂宣怗懘，禮釋回邪，取其不肅而成，必在既富而教。我唐功高邃古，德邁往聖，坐宣室而訪道，登明堂以思政。六樂為馭，利則不爭；五禮有經，思而無犯。思聞同異，下訪芻蕘。臣聞古之明君之禦天下也，身坐九重，心遍四海，禮以導其志，樂以防其淫。樂以理內為同，禮以修外為異。禮樂之不悖，內外之相親，可以感於神明，通於天地矣。《詩》云：「肅雍和鳴，先祖是聽。」夫肅錄敬也，雍雍和也，既敬且和，何事不行？其斯之謂矣。制策曰「《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋予疑」者。臣聞皇王禦宇，步驟相仍，莫不作樂以饗其德，立諡以明其行。此五帝之常道，百王之所不易也。且《咸池》、《六英》，《韶》、《》兩聽，盡善盡美，竊無間然。自秦失盛位，漢雜霸道，文、景相襲，刑措不用。武、宣承統，華夷再清，樂舞居功，可略言也。《武德》舞者，高祖作之，定禍亂也；《四時》舞者，孝武作之，示和平也。《五行》者，本周曲也；《文始》者，本舜舞也。孝景采《武德》為《昭德》，以尊太宗也；孝宣采《昭德》為《盛德》，以尊武帝也。《昭容》、《禮容》，猶古《韶》、《夏》，紹之於漢祖，備之於《樂志》矣。臣材非多士，不遊六合之間；夢異趙君，總睹九天之上。啟處無地，戰汗不寧，況承謏問，敢以輕議。謹對。
相如，洪州南昌人。神龍初進士，補當塗尉，徙晉陵陸渾，召拜右拾遺。開元末出為懷州別駕。
臣聞賈生之言曰：「人君之於天下，猶今人置器，置之安處則安，危處則危。」是國之安危、政之理亂，亦由乎陛下所置，甚易為也。今陛下以命代之主，率易為之資，握黎元之命，包宇宙之廣，盡係之於陛下，陛下可不置之於安處乎？《書》云：「一人有慶，兆民賴之。」斯之謂矣。陛下在黎人之上，居萬乘之重，將欲為也，天下已隨之；將所尚也，天下已尚之。然風俗之端、邪正之首者，皆從陛下所為也。非徒風俗邪正所係，亦禍福存亡在焉。陛下取舍運為，甚不可忽也。臣不敢遠徵古昔、博引傳記，請以隋煬帝、太宗文武皇帝言之。煬帝籍文皇之資，躋大寶之位，兵加海外，威震區中。乃自恃其強，不憂時政，大縱驕欲，恣成猜險，所為不軌，所行不順。忌忠正之義，黜廢賢良；狎便佞之言，昵愛邪僻。荒淫酒色，窮極綺麗，兵戈不息，調役非時。奇技淫巧者率獲登遷，力邊攘寇者皆愆財賞。不恤人之疾苦，不知政之理亂。君臣阻隔，上下相蒙，雖制敕交行，而聲實舛謬。言同堯舜，跡如桀紂，為行若是，人何克從？夫推心不誠，欲人之附已；恣惡內熾，望俗之無邪，猶卻行追人，向日避影。孔子曰：「子帥以正，孰敢不正。？其身不正，雖令不從。」煬帝不節其欲，而欲禁人之欲，其可得乎？故四海之風淫，天下之情偽。其人怨，其俗蕩，貞髦擯逐，奸逆競馳，皇綱紊而隙生，禍釁滋而難作。昔之有隋也，今轉為大唐，豈不以縱慝無厭，危患不恤，舉天下之大，一擲而棄之？荒迷沈亂，終不自覺，要之覆滅，死於人手，為天下笑，甚可痛哉！《詩》云：「殷監不遠，在夏後之世。」諺云：「前車覆，後車誡。」然則主社稷、承宗廟者，可不極思慮深勖勵乎？夫昏主即聖君之資，亂邦為開國之始，是用集我昌運。太宗以聖德英武，雄才睿略，掃除昏虐，大濟生人。叱吒而四維更張，指麾而六合複正。其知人任使，盡得其才。或取諸俘虜讎敵，並推懷而用之，意豁如也。故房元齡識之於月品，尉遲敬德狎之而不疑，接李靖以優禮。此天下之智謀，所以得輸其赤心；天下之勁勇，所以得盡其死力也。帝業既就，寰中已安，後武先文，勵精為理。務堯舜之道，想致羲皇之俗；開禮賢之館，置十八學士。聽朝之後，覃思典墳，周通百家，樂而忘倦。所謂武以得之，文以守之。其帝王臧否，安危成敗，政刑理亂，風雨興衰，皆鑒於前古，比之明鏡。故以書籍為古鏡，魏徵為人鏡，見善則行之，不善則去之。聞直言則欣然受納，得一士則喜見於朝；訁臽諛便媚者不得臻於前，梗正貞賢者從容於左右矣。貞觀之際，太平俗洽，官人得材，功賞必實，刑不謬及，禮無愆度。於時天下晏如，遺糧在畝，盛德洽於人心，而祥風遊乎海內矣。非太宗之明懿聰達、虛心治道，與天下貞臣正士同心戮力，豈能致於此乎？初東巡，以供奉不精而有罰。既到雒邑，又理隋之舊宮，頗趣遊畋，或見可欲。魏徵驟諫，太宗欣然罷之，曰：「非公無此語也。」自是帝節欲向道，思愆納正。用斯而言，則聖人之情，不必無欲也。且物懸於外，情動於中。情之動中，則無窮也；物之衒外，則不極也。以不極之物，衒無窮之情，動而不為之節制，雖有聖智，亦安得致升平之事乎？故太宗之情，非無欲也，擬致升平之資，故樽節維持之耳。往以隋人失禦，天命有歸，而始終經綸，斯亦勤矣。首建大義，提三尺，安八紘，創萬代，立社稷，傳子孫，位已重矣，功已大矣，亦安得不思盈滿之誡，而撿嗜欲之情乎？故太宗之於崇台邃宇，非不愛之，惜人力也；寶衣玉石，非不美之，節人財也；妍倡絕豔，非不樂之，妨聽政也；犬馬畋獵，非不好之，蕩心意也。此數者，皆能栽抑之，是使人之賦斂也輕，歲之調役也寡；舉人之利甚博，資國之用不費。國用不費，人利是豐，則不言而禮讓自清淨，而仁義大洽。非徒太宗之為理若是，古之明王聖主，曷不繇茲道乎？臣曆觀有國有家，莫不以驕矜放縱而滅，畏慎謙恪而興。然鮮蹈興平之衢、多遵覆滅之路者，何也？實以在既安之日，則忘兢畏；及危逼之勢，始思悔咎。徒成追恨，亦何補乎？臣誠以人主之在深宮，方安平之日，若能先慮危難，以自悔勖，去不經之道，防可欲之原，務任賢之規，除輕暴之跡，則履萬有必安之途，而無顛蹶覆辱之患矣。行之甚易，在人主為之。臣所以舉隋氏縱欲而亡，太宗抑欲而昌，願陛下詳擇。今天下皆拭目而視，傾耳而聽，欲望陛下兢兢業業，以致太平也。臣誠以為宜效太宗，去邪佞之士，進忠賢之人，與之討論《詩》、《書》，談議得失，以見先古之成敗，以較當今之可否，行其所長，棄其不善，如此則朝廷無僻謬，國政必清平矣。臣又聞書籍所載，美惡具存，采其陳跡，為之鑒誡，陶然其中，甚足樂也。亦何必窮逐聲色，巡遊罔倦，不務《詩》、《書》之樂乎？非獨妨於政理，徒勞棄日矣。往者太宗嚐敕魏徵作《群書理要》五十篇，大論得失。臣誠請陛下溫清閑暇，以時觀覽其書，雖簡略不備，亦足以見忠臣之讜言，知經國之要會矣。夫古之人主，莫不委任忠正，廣務才賢，而保正全忠者稀，傾側向背者眾。非緣人主知其不忠不正而用之也，蓋似正而非正、似忠而不忠、深心以藏邪、厚貌而難測耳，所以嚐患謬用之，而不辨其真實也。且非忠正，尚不辨其真實；況實忠正，豈得知而信任乎？故有獨行而見疏，有懷忠而受讒矣。此先古帝王，迷惑錯誤，以不忠為忠，以賢為不賢，率皆十八九也。《書》曰：「知人則哲」，「惟帝難之」。非夫聖王明主，則不能知也。今陛下聰明在位，慶祚方遠，若欲任人擇士，取致太平，必宜先辨忠賢，以別邪佞。若忠賢既辨，邪佞不雜，正人為之羽翼，邪人不造其間，則有仁義道德，行於四方，而無謅諛傾巧，以亂陛下也。且忠賢邪佞，雖有難知，今以陛下明悟神聰，孜孜選用，更垂之以睿鑒，又加之以密察，豈有不知之者乎？然其審察之宜，可以意測，可以情恕矣。以意測者，測邪佞之臣也；以情恕者，恕忠賢之臣也。夫忠不似佞，佞則似忠，請陛下測之恕之，則可知也。臣聞人之性分，不可轉移，邪佞忠賢，各有所趣。順道違俗，忠賢也；違道順俗，邪佞也。若言之咈耳，行之忤心，動繇先王之道，事極終始之慮，誌惟安國衛主者，忠賢之所為也。故雅質而不佞，勤誠而取容，務正道而抗節，人主聞之，固將疏遠之矣，此真忠賢之臣也，陛下可不恕而用之乎？順欲從旨，甘言美飾，不繇先聖之道，思亂國家之政，務於要利以惑主者，邪佞之所為也。故發小惠以賈信，忘大義而苟合，權寵勢而挾威，伺愉悅而爭媚，人主見之，固將親近之矣，此真邪佞之臣也，陛下可不測而去之乎？大率人君皆惡其臣忤心，而欲人之順已。賢臣正直，安得不忤心乎？邪臣諂詐，安得不順已乎？故積忤生憎，禍之路也；積順生愛，福之門也，此邪佞所以常親而寵、賢臣所以嚐疏而辱也。自古帝王之使臣佐者，曷不多論此弊乎？陛下誠能反是而求之，精心而察之，愛其所忤，而收忠賢，憎其所順，而去邪佞，則天下之忠正，可以比肩重足，天下之太平，可以千秋萬歲，太宗之政化複行，堯舜之淳風日用矣。此愚臣所以請陛下審察忠佞、測之恕之之術也。國家自垂拱以後，至於近年，寇賊屢興，兵革數動，邊師潰喪，日費滋多。加以觀寺修營，錫齎繁數，郡縣之吏，未息侵漁，寰區之氓，率盡周饉，官班冗贅，淫費頻煩。近者人獻直言，時有切諫，徒聞讜議，竟不施行，至於營造，未甚休息。是使國儲不足，人畜久空，俗弊之繇，其來已漸。又制敕甚重，奸非莫懲，節限雖多，逾越極眾。孤羈寡援者小罪必罰，貨賂朋黨者大愆不繩，聽斷之獄不審，寰中之罪未肅也。夫法貴簡而能禁，罰宜輕而必行。陛下方興崇至德，大布新政，譬琴之不理，宜在更張；路之不平，終當徙轍。若不改創而求理，安揚湯以止沸，不可得也。臣請不如除去碎密，不察小過。小過不察，則無煩苛；大罪不漏，則止奸慝。使簡而難犯，寬而能制，此所謂「天網恢恢，疏而不漏」矣。然後停不急之務，漸無為之理，休罷造作，節減輸賦，息徭役，除贅官，絕吏之侵漁，複人之本業，斯則人安而俗富也。且俗富則國富，人安則國安，所謂理術無他，惟此而已矣。
貞，開元時官度支員外郎，授汝州刺史，充本州防禦使。
不宰物而萬類蒙利，不致用而元功溥施，廣成子之大，吾無間然矣。《經》云「平天下在修其身」，廣成子以修身之道授黃帝，而天下治。俾千百年，人畏其神，思其備，不曰協於教乎？《祀典》云：「德施於民，能禦大災，捍大患，則祀之。」黃帝率廣成子之法，以致天地之和，禦陰陽之災，捍刑殺之患，不曰宜祀於廟乎？廣成子與孔宣父，遭時不同，故教有精粗，跡有遠近耳，非殊途也。餘既稱廣成子之教通於孔氏，問者曰：「以墳典莫存，孰能詳知三五之事？言廣成子者，皆本於莊周，固多寓辭，今將質之以為定論，豈不可？」非通達之士，未足與議也。夫欲為黃帝、孔氏者，行其言耳，豈仿其形哉？故其言合道，則彷佛其人，而屍祝之可也。言苟非道，雖比肩對席，將聽之乎？今以廣成子之言，得天而合於道，故表其廟貌，又尊禮之，又何患莊生之未信也？
按《爾雅》「北戴鬥極為崆峒」，其地絕遠，華夏之君所以不至。禹跡之內，山名崆峒者有三焉。其一在臨洮，秦築長城之所起也；其一在安定。山皆高大，可取材用，彼人亦各於其處為廣成子立廟。而莊生述黃帝問道崆峒，遂言遊襄城，登具茨，訪大隗，皆與此山接壤。則臨洮、安定，非問道之所明矣。《仙經》敘三十六洞天，五嶽不在其列，是知靈跡所存，不係山之大小也。此山之下有洞焉，其戶上出。耆舊相傳云「洞中白犬，往往外遊」，故號山塚為「玉狗峰」。昔之守宰，以為神居潔，懼樵牧者，褻弄，因積壤封之。今昇踐其頂，響通於下甚深遠，亦焉知非靈人所舍乎？尋崆峒之言，以「中含洞壑，不顯於外」，則安在於崇岫連峰、淩霄蔽影，然後稱名山也哉？真南郭子舊居直山之北，少樂大道，早依門牆，年壯宦遊，出入二紀。揆才無補，晚歲懷歸，獲刺是邦，停輿授教。象設頹圯，半為荒榛。遂命徹故宮，稍增前制，贏財崦後事，懸善價以待樂輸。陶斫眾工，鹹來求售，匪隨於勿亟，蓋視利而勞。茨暨壇垣，指期鹹就。舊紀但以廣成子為仙者，又不徵崆峒之地，知有闕焉。故複建此銘，揭於西序。文之曰：
德高三王，唯軒轅氏；為王者師，唯廣成子。窈冥昏默，恍惚恢詭；固精活身，以滓為治。功被九域，形存伯紀；天道不窮，至人無死。
嚴城幕兮絕人蹤，君門深兮閉九重。清矣擊柝，出彼高墉；候銅壺而發箭，雜鳧氏之鳴鍾。響以應聲，按更籌而宣九陌；內以達外，禁奸慝而清四封。「何斯違斯」，是擊是扣；聲參投壤之擊，知甚契瓶之守。「風雨如晦」，不假雞鳴；「夙夜在公」，但見牛鬥。至若衛尉奉職，金吾克勤，蓋欲懲冠暴，亦以戒昏昕。 「夜如何其」，歲聿雲幕；階凝冬雪，月滿蟾兔。是時也，哀響稍動，寒聲轉布；窈窕鳳凰之樓，蕭瑟銅駝之路。於焉巡警，自成險固。複有空閨怨別，幽客飄寓；心馳遼陽之戍，衣化陸生之素；聞一聲莫不闌幹，聽萬籟悉以橫注。當今六合肅清，四夷即敘，時無暴客，邑空囹圄。彼幹楯之事，擊柝之所，尚行於方隅，猶用於軍旅者，蓋取諸豫備，固吾守禦。則知自我垂法，寧雲待暴？至矣哉！居安思危，亦從吾君之所好也。
倬彼眾木者，其桂林一枝。淮南擢秀，月上標奇；光雨露之新沐，拂香風以徐吹。故能使顥氣淩空，孤陰耀質。心既丹而不二，花又白而純一；凝霜殞而色鮮，嚴景凋而葉密。若然者，固將與大椿而爭長，豈徒挺小山而間出？至如孫宏已落，郤詵未第；沮塵色與灰心，然粒玉而燼桂。孰謂連卷銜半死之質，特達承再生之惠；淹留君之庭，芳鬱君之砌？惜矣哉！向使便辭仙客，永棄幽林；委根不用之境，滅影空山之陰，又焉能擅昆玉之高價、吐歲寒之宿心？彼徒見零落，焦梧再斫恩深於既往，殊不知摧殘朽桂，一枝重遇於當今！
虛空廣大乎其體，智慧圓通乎其用，凝而不生，湛爾常寂。離修離證，非色非心，曆微塵劫，遍恒沙界。無量國土皆清淨，無量昏暗皆光明。誰其得之？吾聞諸上人矣。上人諱靈運，蕭姓，蘭陵人，梁武帝後。皇考翥，虢州恒農縣尉。初上人之生也，戒珠孕於母胎，定水澂於孩性。內典宿植，外學生知；白雲凝其高誌，明水峻其苦節，泛如也。時不能知，常以為幻境非實，泡身是妄，五色令人昏，五音令人聾，五味令人爽。噫！輪彼生不滅，無時息焉，吾將歸根，以複於正。因遊嵩山，至少林寺，有始終之意焉。會舅氏掾於高平，而上人遂緇於此郡。玉立凡石，不可喻其炯然；日映眾星，無以方其明者。竟移隸茲寺，❥副乎夙心。無何，習禪決於龐塢珪大師。潛契密得，以真貫理，照十方於自空，脫三界於彼著。慧眼既淨，色身亦如，始知夫心外無法，所得者皆夢幻耳。然後觀大地土木，無非佛刹焉。空山蒼然，窮歲默坐，猿對茶碗，鳥棲禪庵。彼嶺雲無心，即我心矣；彼澗水無性，即我性矣。夫如是，孰能以凡聖量之乎？故吾在造化中，如夢中也。粵開元十有七祀夏五月廿二日，不示以疾，泊然而終。苦霧晦黃於天地，悲風哀咽於草木。籲！崩吾禪山，涸吾法海，空吾世界，使凡百含識，大千有情，荼於是，火於是，可勝言哉！故門人堅順獨建靈塔於茲山，奉遺教也。夫碩德丕發，不有超代先覺而出夫等夷者，則曷能傳我法印，以一燈然千萬燈乎？彼上人者，嶷然倬立，以定慧為藏，以涅槃為山，圓通於不注之境，出沒於無涯之域。適來時也，適去順也。今則終矣，瞻仰如之何？夫事往則跡移，歲遷則物換，況法與化永，念從心積，豈可使上人之高、歿而不紀其事？斫於石，以旌斯文。銘曰：
上人伊何，傳我法印。其體也寂，其行也順。紛彼識浪，汩夫夢情。非照不曙，非澄不清。作大醫王，為大禪伯。嶽立鬆古，蓮青月白。一朝化滅，六合淒愴。世界颯空，雲山忽曠。色身謝兮法體存，金界慘兮鐵圍昏。噫！我所留者唯心源。
乾尊坤卑，天一地二，陰陽之位分矣，夫婦之道配焉。至若死喪之威，隆殺之等，《禮經》五服之制，齊斬有殊；考妣三年之喪，貴賤無隔，以報免懷之慈，酬罔極之恩。稽之上古，喪期無數，暨乎中葉，方有歲年。《禮經》云：「五帝殊時，不相氵公樂；三王異代，不相襲禮。」《白虎通》云：「質文再而變，正朔三而複。」自周公制禮之後，孔父刊經已來，爰殊厭降之儀，以標服紀之節，重輕從俗，斟酌隨時。故知禮不從天而降，不由地而出也，在人消息，為適時之中耳。春秋諸國，魯最知禮，以周公之後、孔子之邦也。晉韓起來聘，言「周禮盡在魯矣」；齊仲孫來盟，言「魯猶秉周禮」。子張問「高宗諒陰，三年不言」，不聽其子服出母；子遊為同母異父昆弟之服大功，子夏謂合從齊衰之制。此等並四科之數，十哲之人，高步孔門，親承聖訓，及遇喪事，猶此致疑，即明自古以來，升降不一者也。三年之制，說者紛然。鄭元以為二十七月，王肅以為二十五月。又改葬之服，鄭雲服緦三月，王雲訖葬而除。又繼母出嫁，鄭雲皆服，王雲從子繼育，乃為之服。又無服之殤，鄭雲子生一月，哭之一日；王雲以哭之日，易服之月。鄭、王祖經宗傳，各有異同；荀摯采古求遺，互為損益。方知去聖漸遠，殘缺彌多。故曰會禮之家，名為聚訟，寧有定哉！而父在為母三年，行之已逾四紀，出自高宗大帝之代，不從則天皇後之朝。大帝禦極之辰，中宗獻書之日，往時參議，謂可施行，編之於格，服之已久。前王所是，疏而為律；後王所是，著而為令。何必乖先帝之旨，阻人子之情，虧仁孝之心，背德義之本？有何妨於聖化，有何紊於彝倫，而欲服之周年，與伯叔母齊焉，與姑姊妹同焉？夫三年之喪，如白駒之過隙，君子喪親，有終身之憂，何況再周乎！夫禮者，體也履也，示之以跡；孝者，畜也養也，因之以心。小人不恥不仁，不畏不主義。服之有制，使愚人跂及；衣之以衰，使見之摧痛。以此防人，人猶有朝死夕忘者；以此制人，人猶有釋服從吉者。方今漸歸古樸，須敦孝義，抑賢引愚，理資寧戚，食稻衣錦，所不忍聞。若以庶事朝儀，一依周禮，則古之見君也，公卿大夫贄羔雁、珪璧，今何故不依乎？周之用刑也，則墨劓宮刖，今何故不行也？周則侯甸男衛，朝聘有數，今何故不行也？周則不五十不仕，七十不入朝，今何故不依乎？周則井邑邱甸，以立征稅，今何故不行乎？周則分土五等，父死子及，今何故不行乎？周則冠冕衣裘，乘車而戰，今何故不行乎？周則三老五更，膠庠養老，今何故不行乎？諸如此例，不可勝述，何獨孝思之事，愛一年之服於其母乎？可謂痛心，可謂慟哭者！《詩》云：「哀哀父母，生我劬勞。」《禮記》云：「父之親子也，親賢而下不能；母之親子也，賢而親之，無能則憐之。」阮嗣宗晉代之英才、方外之高士，以為母重於父。據齊斬升數，粗細已降，何忍服之節制，減至於周？豈後代之士盡慚於古？循古未必是，依今未必非也。又同爨服緦，《禮經》明義。嫂叔遠別，同諸路人，引而進之，觸類而長。猶子鹹衣苴葈，季父不服緦麻，推遠之情有餘，睦親之義未足。又母之昆弟，情切渭陽，翟酺訟舅之冤，甯氏宅甥之相，我之出也，義亦殷矣。不同從母之尊，遂降小功之服，依諸古禮，有爽俗情。今貶舅而宗姨，是陋今而榮古。此並太宗之制也，行之百年矣，輒為刊複，實用有疑。
融，京兆萬年人。開元初拜御史中丞。以言利驟用事，進黃門侍郎同中書門下平章事。因諷侍御史李宙劾信安王，罷為汝州刺史，又貶平樂尉。司農發融在汴州紿隱官息錢，貶岩州，道卒。帝思其舊功，贈台州刺史。
天下所檢責客戶，除兩州計會歸本貫以外，便令所在編附。年限向滿，須準居人，更令所在優矜。即此輩徼幸，若徵課稅，目擊未堪。竊料天下諸州，不可一例處置，且請從寬鄉有賸田州作法。竊計有賸田者減三四十州，取其賸田，通融支給。其賸地者，三分請取其一分以下，其浮戶請任其親戚鄉裏相就。每十戶以上，共作一坊。每戶給五畝充宅，並為造一兩口室宇。開巷陌，立閭伍，種桑棗，築園蔬，使緩急相助，親鄰不失。丁別量給五十畝以上為私田，任其自營種。率十丁於近坊更共給一頃，以為公田，共令營種。每丁一月役功三日，計十丁一年共得三百六十日，營公田一頃，不啻得之。計平收一年，不減百石，便納隨近州縣。除役功三十六日外，更無租稅。既是營田戶，且免征行，安堵有餘，必不流散。官司每丁納收十石，其粟更不別支用。每至不熟年，鬥別二十價，然後支用。計一丁年還出兩丁以上，亦與正課不殊。則官收其役，不為矜縱；人緩其稅，又得安舒。倉廩日殷，久長為便。其狹鄉無賸地客多者，雖此法未該，準式許移窄就寬，不必要須留住。若寬鄉安置得所，人皆悅慕，則三兩年後，皆可改圖。棄地盡作公田，狹鄉總移寬處，倉儲既益，水旱無憂矣。
明允，博陵人。天寶二年官朝議郎左拾遺內供奉。
伊空桐之靈鳥兮，丹嘴黑質；拂羽青霄兮，流形白日。與鴛鷺而為伍，豈凡鳥之能匹？故其聲則合雅，動必依仁；受惠而狎，感恩而馴。既裔裔而翔漢，嚐啞啞而向人；不驚不怖，亦義而親。爾其升丹楹，入華堂；對上客之羅薦，拂佳人之褧裳。驚空簾之秋色，怨夕月之清光；悲信美而非吾土，傷幽棲而思故鄉。於是湘妃援琴，相如為歎。何不開金籠而使飛，就騫翥於雲漢？重曰：日宮難可躋，月樹複驚棲；未聽將雛曲，空聞怨夜啼。
大唐平陽郡龍角山慶唐觀大聖祖元元皇帝宮金籙齋頌於
議曰：古先哲王，作範貽訓，不背時而立矩，必隨俗而裁規。由是因人以設教，從宜而制禮。苟反經以合禮，膠柱以調弦。故三代所以損益不同，百王所以昇降斯別。伏據隱太子、章懷、節湣、懿德等，皆稟殊恩，式創陵寢，一羞蘋藻，驟移檀柘，豈非睦親繼絕、悼往推恩者歟？況漢置戾園，晉修虞祀；《書》稱鹹秩，《禮》記百神，紛綸葳生，可略言矣。按陳貞節奏狀云：「伏見隱太子、章懷、節湣、懿德太子等四廟，遠則從祖，近則堂昆，並非有功於人，立事於代，而寢廟相屬，裸獻連時。」又引漢元帝朝貢禹奏，及丞相韋元成、匡衡等議，以為先王典禮，不可越者。臣愚以為貢禹上書、匡衡奏記，理異於此，事匪其倫。何者？上述祖宗，遠論壇墠，往複於商周之際，徘徊於遷毀之間。隱太子等並特降絲綸，別營祠宇，義殊太廟，恩出當時。如逝者之錫蘋蘩，亦猶生者之開茅土，寵章所及，誰謂非宜？且自古帝王，建封子弟，寄以維城之固，鹹登列郡之榮，豈必有功於人、立事於代？生者曾無異議，逝者輒此奏停，雖存歿之跡不同，而君親之恩何別？此則輕重非當，情禮不均。神道固是難誣，人情孰雲其可？又奏狀云「合樂登歌，有同列帝」者。隱太子等廟比來裸享，皆稟舊章，牲止少牢，舞才六佾，進無季氏之僭，退用諸侯之禮。恭惟故實，未為乖謬，自茲以降，斷亦可知。又據匡衡議思戾太子後園親未盡，謹檢隱太子是皇帝曾伯祖，本服緦麻；章懷是伯父，本服周年；懿德、節湣鹹是堂昆，本服大功。親並未盡，廟不合廢。又準《禮》：「有以舉之，莫敢廢也。」故劉歆以為德薄者流卑，德盛者流光。禮無所不順，故無廢廟。又漢司徒掾班彪云「貢禹毀宗廟，匡衡改郊兆，皆數複紛紛不定」者何？禮文缺微，古今異制，各為一家，未易可偏定也。考觀諸儒之議，劉歆博而篤矣。據班彪之言，足明古今異制，禮合從宜。按匡衡之議戾太子等，以親未盡不毀，斯則遠窺青史，無可廢之文；上固皇枝，有深根之美。一朝罷廢，竊為不可。隱太子陵廟等權與建立，素非禮官詳定，蓋是恩從中來，斯事非外獎。至如漢置戾園，睦親也；晉修虞祀，繼絕也。索神以祭，則旁洽百靈；鹹秩無文，則遠霑累代。且匱神乏祀，《春秋》所非；陟岡在原，詩人攸歎。國家仁及草木，孝通神明，澤既漏於三泉，恩亦覃於九族。豈有遠則堂伯祖，近則堂諸昆，服未絕於緦麻，情見遺於黍稷？臣愚以為置之則綏族，廢之則收恩；綏族則廟存，收恩則享絕。事關聖慮，奏定為宜。謹議。
