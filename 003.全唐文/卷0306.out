陸下往在藩邸，扈從三陽，在臣宅上休憩。臣宅北阪之下，陛下以為球場，自夏徂秋，往來遊賞。其地因感聖氣，今有瑞麥生苗。或六穗分榮，或一莖數秀，方圓縱橫，不離場邊。自非至德潛通，豈有瑞應若此？


禪月西隱，戒燈東照，談真利俗，稀代稱賢，智炬增輝，法師一人矣。法師諱象，字淨業，趙姓。族著天水，代家南陽，冠冕相輝，才名繼美。因官徙屬，今為京兆人也。父<廴山>，天馬監，沈默攸博，安畀適務。時英閑出，奕棄於儒門；從法化生，獨鍾於釋子。法師即監之仲子也，器宇恢嶷，風儀宏偉。長河毓量，汪然括地之姿；秀嶽標形，峻矣幹天之氣。髫年慕法，弱冠辭榮。高宗忌辰，方階落彩，帔緇七日，旋登法座。觀經疑論，剖析元微，念定生因，抑揚理要。法師夙棹元津，早開靈鍵，入如來之密藏，踐菩薩之空門。凡所闡揚，無不悅可，歎未曾有，發菩提心。稟其歸戒者，日逾千計。法師博濟冥懷，衝用利物，嚐以大雄既沒，法僧為本。每至元正，創啟周飾淨場，廣延高僧，轉讀真誥。洊興勝會，法服精鮮，受用道資，出於百品，預茲位者，應其成數。所施之物，各發一願，願力宏博，量其誌焉。風雨不已廿餘載，菩薩以定慧力而大舍法財，此之謂也。無適非可，住必營建，厥功居多，思力如竭。粵延和元年龍集壬子，而身見微疾，心清誌凝。夫依風以興，隨煙而散，來既無所，去複何歸？夏六月十五日，誡誨門賢，端坐瞪視，念佛告滅。嗚呼！生曆五十有八。即以其年十月廿五日，陪窆於神禾原大善導闍黎域內，崇靈塔也。道俗闐湊，號惋盈衢，不可制止者，億百千矣。門人思頊等，乃追芳舊簡，摭美遺編，永言風軌，思崇前跡。空留鎖骨之形，敢勒銖衣之石。其銘曰：
佛日既隱，賢雲乃生。傳持正法，必寄時英。時英伊何？猗嗟上人！捐軀利物，愛道忘身。磨而不磷，涅而不緇。博濟群有，是真法師。定慧通悟，檀那上施。願力宏廣，成無住義。應真而來，代謝而往。哀哀門人，撫膺何仰？靈德若在，休風可想。敢勒遺塵，銘徽泉壤。
古之所謂列仙者，執大全以禦於自然，遊無有以至於不死，旁午眾妙，而登夫太元。蓋著自元元，成於天師，備諸簡寂，而詳乎貞白。得貞白之道者曰昇元，昇元以授於體元。自三真在天，群學無主，主道之柄，必將有人。天以司馬真人為木鐸歟？不然，元標靈符，遹駿若是。尊師族司馬氏，世居溫。晉彭城王權之後，隋親侍都督晟之孫，皇代襄、滑二長史仁最之子。夫軒冕奕代，是謂令緒；忠賢繼出，必生異人。故子阿推惠，許真於以降跡；初成行慈，茅君所以升道，抑有由也。宗師諱承禎，字子微，法號道隱。生而能言，幼而知道，天錫奇表，神仙正性。老莊大旨也，引而伸之；楊許內學也，默而存之。潔其行，聳其德，識窮精微，思入虛極。議者謂冥冥之翮，不可屈而致。年二十一，始服巾褐入道，師體元先生；先生中嶽之隱幾者也。尊師神凝用簡，情汰事落，其秉操不可瀆，其執勤不知倦，體元乃灑然異之。他日，以金根上經、三洞秘籙、許真行事、陶公微旨盡授於我尊師。高悟獨得，虛融大通，發揮道真，出入元奧。嚐夢有鳳鳥銜璽，置於法案，刻曰「授君東華上清真人」。由是寶其壽，神其行，聽於氣，息於踵，則七日而外物，三月而遺形，一年而遊於無有矣。且鑿坯而遁，其隱跡。非應物也；狂歌而遊，其內修，非教人也；吐騰奇術，其眩愚，非保真也；偃仰下位，其容身，非高代也。尊師是以務宏道不滯其用，方善救不寧其居。入覲聖上，九重肅廣成之謁；出應時賢，群公交子訓之請。故行而無跡，事而無傳，虛受以曲成，廣照以吹萬。或外符能鼓其動，或內楗善閉其關，或燕處而潛偶群真，或冥升而密行上界，斯則不可測已。而後遊句曲步華陽之天，棲桐柏入靈墟之洞，尋大霍采金瓶之寶，登衡山窺石廩之秘。皆山鬼貢藥，天真授經，猛獸護門，野禽繞座，若此又不可備論也。開元十二年，天子修明庭之礻冀，思接萬靈；動汧水之駕，獎邀四子。乃徵尊師入內殿，受上清經法。仍於王屋山置陽台觀以居之，師以王屋小有之天、總真之府，景氣幽炊，神祗會昌，矧吾道苟行，奚適不可？翻飛投足，遂有終焉之誌。更於觀之乾維，高邱之午，窮極絕界，得中岩台。上直大壇，下繚大阜，巨木圓抱，鳴溪中落。每養龍大穀，相鶴中峰，燎金洞之眾香，吸石窗之鮮氣，有日矣。初隱居抄撰道書，為《證真隱訣》，其存修之道，率多闕文。尊師乃著《修真秘旨》十二篇，見行於世。至如發晨蘊以陳咒，步宵壇以飛章；回冥威於三官，走故氣於百鬼；一以皇極增峻，息金革水旱之虞；一以人寰載清，無流庸疵癘之儆，亦尊師之力也。抱一守寂，反道歸根之理既盡，洎煉景回元，乘飆蹈氣之術又備。可以逶迤造物，保合大均，觀變化而衝和其心，撫陰陽而寥廓其氐。豈兩儀之細，而同其濁質；萬化之雜，而拘其清神哉！歲乙亥夏六月十八日，顧謂近侍曰：「吾已受職元都，不複得住。」遂部署封檢，將若遠適。迨昏有赤雲繚繞，摩地而來，簫聲泠然，乘空而去。眾鹹驚駭，謂必上昇，遽奓戶而入，已蛻形矣。越二十一日，群弟子相與瘞杖舄於西北之鬆台。制贈銀青光祿大夫，諡曰貞一，並上自制碑，申寵章也。門人曰：尊師之生也，五百年甲子矣。常見體如寒鬆，心若明鑒，居絕憂喜，生無嗜欲。昔住嵩嶂，則後阜鬆生；及移台嶺，則東壁泉湧。幽居於南嶽，則元鶴蔽野；坐忘於茲山，則彩雲滿室。若乃高姿逸軌，近類華陽；俄聞偉蓺，遠齊抱樸。其善誨善誘，則常以為已任，若性與天道，亦不可得而聞。宜其馳轅於妙門，遊刃於真宰，邁元德而同世恤，宣至理而障群偽。及揮斥萬仞，翱翔四空，凝冰者理順，捕影者心伏。於戲！豈古登天遊霧而不死者夫？河東郡寶鼎縣主簿司馬綱，師之猶子也。餐味密訓，倘佯精廬禦侮道門，翹足仙事。乃恢張遺寢，制造新廟，將謂靈仙不妄，且以虔奉有所。考室也，侈而大之；立主也，屍而祝之。徒見反宇蘧蘧，高鬆杳翠，靈響虛應，圓光夜燭，亦神異也。僉惟昔之得道者，智有如江如海惟深也，我師則無不在；德有如邱如陵其高也，我師則不可升。故塞於瀛縣，馨於圖史，豈遊其門者，能象其跡而綴其美乎？誠以立祠者表靈之道，刻石者宏教之端；思存乎阜鄉之遺風，景行乎雷平之故事。若述作之奇偉，見於萃集；感應之幽微，存乎內傳雲爾。乃作頌曰：
大元混茫，上境遼廓。衝用斯應，翰飛是托。道其深微，人孰營度？不有真匠，疇能係作？偉哉真匠，乘運挺生。超乎長存，隱乎無名。元退首出，道再演成。潤色大象，猗那之精。至精伊何？能修體妙。大象伊何？能勤廣照。周麾後學，緣飾垂教。弱喪知歸，晞光胥效。從道於中，以克大道。終處其厚，奄荒無有。七域昭賁，百靈奔走。夫生在命，此身能久。且曰無待，著名列仙。嗣武貞白，齊明稚川。解玉何地？回旌幾年？靈廟之下，空瞻洞天。
仲昌，字曼卿，太子賓客魏國公元炎子。以通經為修文生，調河陽尉。開元中對策第一，授蒲州法曹參軍。判入異等，遷監察御史。坐累為孝義令，徙下邽。終吏部郎中。
伏奉去月二十七日敕：太常卿韋縚奏稱「正月十八日恩赦節文，籩豆之薦，或未能備物；服制之紀，或有所未通。宜令禮官學士詳具奏。令諸馨香之物，甘旨新鮮肥濃之味，陸海所產，皆充祭用。每座籩豆，各加十二。酒爵制度，亦令廣大」者。褊學固陋，嚐聞於師，蝟參廷議之末，思答守官之用。謹按《禮》曰： 「夫祭不欲煩，煩則黷；亦不欲簡，簡則怠。」又鄭元云：「人生尚褻食，鬼神則不然。神農時雖有黍稷，猶未有酒醴。及後聖作為醴酪，猶存元酒，示不忘古。」 《春秋》曰：「蘋蘩蘊藻之菜，潢汙行潦之水，可羞於王公，可薦於鬼神。」又曰：「大羹不致，粢食不鑿。」此明君人者，有國奉先，敬神嚴享，豈肥濃以為尚？將儉約以表誠。則陸海之物，鮮肥之類，既乖禮文之情，而變作者之法，皆充祭用，非所詳也。《易》曰：「樽酒簋貳，用缶，納約自牖。」此明祭存簡易，不在繁奢。所以一樽之酒，二簋之奠，為明祀也。抑又聞之，夫義以出禮，禮以體政，違則有紊，是稱不經。薦肥濃則褻味有登，加籩爵則事非師古。與其別行新制，寧如謹守舊章？又漢家園陵，八節上食，自茲以降，代行其典。國初貞觀之後，禮法刊定，今陵寢見有八節之奠，兼朔望常食。聖心追遠，每物加薦，不敢黷於宗廟，請施之於園陵。愚忝主司，顧非知禮，布之執事，惟裁擇焉。又外祖父母請加至大功九月，姨舅齊類加至小功五月，堂姨舅、舅母並請加至袒免者。謹按《儀禮》曰： 「外親皆緦。」又曰：「外祖父母以尊加，從母以名加，並為小功五月。」其為舅緦，鄭文貞公魏徵已議同從母例，加至小功五月訖。今之所加，豈異前旨？雖文貞賢也，而周、孔聖也，以賢改聖，後學何從？堂舅堂姨舅母並升為袒免，則何以祖述禮經乎？如以外祖父母加至大功，則豈無加報於外孫乎？如以外孫為報服大功，則本宗庶孫，何同等而相陵乎？儻必如是，深所不便。竊恐內外乖序，親疏奪倫。情之所沿，何所不至，理必然也。昔子路有姊之喪而不除，孔子問之，子路對曰： 「吾寡兄弟，而不忍也。」子曰：「先王制禮，行道之人，皆不忍也。」子路聞而遂除之。此則聖人因言以立訓，援事而抑情，是明例也。《禮》不云乎，「無輕議禮」。明其蟠於天地，並彼日月，賢者由之，安敢小有損益也？況乎《喪服》之紀，先王大猷，奉以周旋，以匡人道。一詞寧措，千載是遵，涉於異端，豈曰宏教？伏望各依正禮，以厚儒風。太常所請增加，愚見以為不可。謹議。
典同置臬晝，參諸日中之景，夜考之極星，或告其越司視事，詞雲知無不為。
考工建官，匠人營國，既匡政本，將懋彝倫。惟彼京師，式模大壯，三門煙竦，九軌繩列。殷稱重屋，周曰明堂，必有以懸之工理，資置臬之審。晝規日景，夜考星躔，陽不遯來，月焉藏往？屬吾君稽古，庶政文明，將大樸為城池，用無私為宮闕。凡諸奢靡，鹹悉棄捐，瞻言主司，雖設何有？況典同之務，隸在宗伯，雖舉公道，全非守官。輒相奪倫，焉以逃責？望貽出位之誡，以厚正名之典。
卜氏為禦馬，驚師徒小卻，監軍糾為無勇，卜氏遂死之。或誄其功，監軍請寘乎理，誄者執雲非罪。
赤羽相向，魯載乘邱之役；紅塵交飛，國驂賁父之禦。事匹蒙馬，力均投牛，變非銜橛，驚為流矢。殊卻克之不止，因潰齊軍；成魯師之小卻，便亡卜氏。汗朱輪豈敢言病，驗白肉乃知非罪，逝者既往，吾誰與歸？死而可哀，士始有誄，此焉寘理，孰曰監軍？雖欲必也正名，是故惡夫佞者。
陟字殷卿，宰相安石子。十歲授溫王府東閣祭酒、朝散大夫，肅宗朝為吳郡太守。會永王璘兵起，委陟招諭，乃授御史大夫江東節度使。事平，除御史大夫，拜吏部尚書。卒年六十五，贈荊州大都督。永泰元年贈尚書左僕射，諡忠孝。
淮西節度使兼禦史大夫瑱、江東節度使禦史大夫陟、淮南節度使禦史大夫適，銜國威命，各鎮方隅，糾合三垂，翦除凶慝，好惡同之，無有異誌。有渝此盟，隊命亡族，無克生育，皇天後土，祖宗神明，實鑒斯言。
楚，初仕為臨淄掾，調長安尉，轉起居舍人，遷禮部員外郎。出曆司馬、長史、治中。
善乎庖丁之養刃也，鋒不鈍，銳不韌，橫爽氣以凜凜，頓霜威之肅肅。內則道協於心，外則手慶於目，三年之後，不見全牛。於是手以之發，刃以之投，其虛其徐，刃以吻合。所倚所觸，血自潛流，牛之間兮稱有，刃之厚兮雲無。以無厚之刃，入有間之軀，與切泥而不別，將委土而保殊？忘其骨節之難易，未嚐肯綮其斯須，以天合天，驟然響然。目不視矣，手有存焉，窾之導兮自大，卻之批兮自穿。始以一剖，終以萬全。匠石代之以運斤，未可爭長；孔❥殺之而用劍，難乎同年。則說屠羊以淺術，望鼓刀以戰栗，期百發而百中，笑無固而無必。乃知丁之道也可久，丁之伎也難有。利推百煉，不愧於太阿；聲中八音，自合於經首。日居月諸，勇其賈餘。君欲口傳，等文惠之相好；我方神遇，覺良庖之不如。若然者，遊合逍遙之事，刃合虛白之意。儻遊必有方，刃何不利？冉冉兮雖不可知，恢恢兮常有餘地。方將解千牛，然後躊躇以滿誌。
問：朕聞至道雖微，不言而化，皇天陰騭，相葉其彝。信寒暑而生成，施雲雨而沐潤；垂範作訓，樹君育人。時有澆淳，教垂繁略；成湯既聖，禹道雲亡。《桑扈》、《穀風》，屢動詩人之刺，塞門、反坫，時遺宣父之嫌。我國家拯彼頹綱，開茲盛業。朕以不德，襲號乘時，而皇極之道未敷，謨明之軌尚闕。思宏厥理，其義安從？至如視聽貌言，恒若時若，會極歸極，作哲作乂，一以貫之，何方而可？夫禮以飾情，情疏則禮略；樂以通感，感至則神和。理內為同，修外為異，同異之用，有昧其功。人俗未融，佇明斯要。又《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋餘疑。
對：臣聞孔子云：「大道之行，與三代之英，某未之逮也，而有誌焉。」又顏回對孔子云：「回願得明王聖主而輔相之，此二者皆傷，不可得而見也。」況臣生大道淳風之運，屬聖主立政之秋，不能有所建明，以佐大化，此微臣夙心愧恥，竊有慚焉。日者聖敕頒宣，遠覃幽隱，振廢滯，收介特，本州徵臣，充賦於王庭。陛下溫顏，屢賜宴見，司饔行食，群事頒冰，亦可謂厚德矣。自顧性識愚駑，智術微淺，既蒙清問，敢不具素所聞乎！臣聞伏羲、神農氏往，黃帝、堯舜氏作，莫不體道以育物，立德以興化，用闡無為之教，以宏不宰之功，齊飲啄於鶉居，絕往來於犬吠。豈不以我清淨而人自正，我無欲而人自樸乎？迨乎政及三王，君臨萬國，亦承奉天地，變讚陰陽，順四時之氣，理五行之敘，惣仁義以安庶類，先博愛以悅群生，使人遷善遠惡，而不知其所以然也。觀夫三王之為君也，謹其所好惡而已。故君好之則下為之，上行之則下效之。莫不清心以率物，正身以禦下。九女序列於內，三公分職於外，度數有恒，徭役不作。其取人賦也薄，而役人力也寡；其育物也廣，而興利也厚。故征伐有道，《大明》詠其功；什一而稅，《大田》歌其事。所以家給人足，而理安興矣。《易》曰：「聖人久於其道而天下化。」其斯之謂乎？爰及末俗，政漸澆偽，而禮樂彌煩，奸盜滋起。桀紂昏亂於上，幽厲縱逸於下。崇台榭之峻，恐其不高也；廣宮室之居，恐其不大也；聚淫色之美，恐其不多也；窮聲音之巧，恐其不樂也。其斂人財也厚，而使人力也眾；其害物也博，而興利也寡。其後興役無常，《桑柔》病而歎之，故其詩曰：「自西徂東，靡所定處。」蓋言其役之甚也。徵發無度，下人勞病，《南山》疾而刺之，故其詩曰：「赫赫師尹，不平謂何？」蓋言其政之亂也。自茲厥後，強淩弱，眾暴寡，千官樹奸於朝廷，百賈窮偽於市邑，財用匱竭，寇攘不止。《大東》又刺之曰：「小東大東，杼軸其空。」言小大俱盡也。又云：「東人之子，職勞不來。西人之子，粲粲衣服。」孰有為人上者不平若此，而可久安天下哉！此則上失其道，政逐多門，故天下敗而不之覺。乃至所以為夏者，轉而為殷也；所以為周者，轉而為秦也。《詩》云：「高岸為穀，深谷為陵。三代之後，於今為庶。」此史墨所載，社稷無常奉，君臣無常位，自古以言。及秦始皇平定六國，隋煬帝富有四海，不務廉恥，唯存戰伐。內造阿房，繼以驪山之作；外征林邑，重以遼東之戍。鑿馳道則隱以金椎，通鴻溝則樹以柳杞。役及閭左，人不聊生；曲泛龍舟，聲多哀思。傾天下之賦，不足以周其事；殫帑藏之財，不足以盈其欲。是以眾怨難犯，人自為戰，所以陳勝、順廣，奮挺以撻之，王充、李密，揚聲以逼之，釁起郊壘，而禍生左右。望夷宮中，不免閻樂之難；江都城內，卒死裴通之手。《故易》曰：「天之所助者信也，人之所助者順也。」此二君者，動而之險，不由信順，失天人之所助，能無及此乎？然則合大中之道者如彼，失皇極之用者如此，古之興敗，備在典謨。
迨隋室道消，數鍾百六，衣冠禮樂，掃地無餘，賢人君子，稽天並浸，此乃大人利見之日、聖主驅除之時。我太宗志在救焚，心存拯溺，因茲感激，投袂而起，車及於平陽之郊，劍及於盟津之會。既而戡翦多難，克清中夏，建非常之功，定不拔之業。洎位登九五，富有萬國，制禮以示其讓，作樂以興其和，兼愛以厚其仁，節用以崇其義。非先王之服不敢服，非先王之言不敢道，言必本於風雅，行務去乎枝葉。明刑賞，嚴號令，賞當其功，則勞臣勸勉；罰當其罪，則奸人畏懼。名器不妄假，必俟其能；爵祿不虛授，必先有德。是以四海之內，靡然向風。我太宗以至道之心為天下也，所征無不克，所向無不成，孝弟通於神明，易簡合於天地。如此則天地德之，鬼神祐之，使風雨以序，災害不作，萬國莫不歡心，四夷莫不咸賴。良由不僭不濫，無怠無荒，所以享國久長，多曆年數。陛下稟天然之姿，定不伐之略，披肝膽以決大計，殄宮闈之氛祲，除詐偽之昏狡。日月載廓，宗社以安。深思禍亂之原，乃皇天所以開聖人也。自南面臨天下，九年於茲，封候無警，干戈再戢。置鼓以招諫，設木以待賢，故得近臣盡規，遠人獻政。出宮女則使心不亂，屬大旱則引咎自責。蓋禹湯之罪已，實堯舜之用心。《詩》云：「一人有慶，兆人賴之。」其斯之謂歟？深合太宗之宏略，遠符貞觀之故事。
賜愚臣制策云「朕以不德，襲號乘時，而皇極之道未敷，謨明之軌尚闕」者。微臣何以識陛下之深遠，而輒欲議之！或恐日月有遺照，聖智所不及，故略陳其愚，伏惟陛下留聽。臣聞《書》云：「惟先格王，正厥事。」言災害之起，事有不正者也。去歲水旱不時，咎徵屢作，匈奴侵軼，邊將氣沮。天其或者正訓我也，欲令陛下知爵祿之虛授、冗散之職多歟？樂蕩誌歟？服失度歟？何皇極之不建，遂至於此也？臣聞省官不如省事，省事不如清心。誠能克已復禮，正身率物，表有功而彰明德，復古而貴能變，禁異服，革慢聲，遠便佞，近忠讜，斷斷之士，必擢於廟堂，九九之術，不遺於管庫，可謂虛其心而眾象應，正其本而萬事理焉。《書》云：「天既孚命，正厥德。」言正德以順天也。若舍此道，是不知其所從矣。制策曰「視聽貌言，恒若時若，會極歸極，作哲作乂，一以貫之，何方而可」者。臣聞《易》曰：「崇高莫大乎富貴，備物致用，立成器以為天下利，莫大乎聖人。」古之王者，享聖人之資，乘大寶之位，北辰居正，南面而理，亦可謂富貴乎？當須存至公之行，立大中之道，覆燾同於天地，通明合乎日月，誌遠邇之化，存易簡之功。庶徵順序，五紀和葉，百穀用成，六畜遂字者，無不由焉。傳曰「皇建其有極」，其斯之謂矣。若貌之不恭，是謂不肅，厥罰雨，其極惡，若得其道，則攸好德以應之；言之不從，是謂不乂，厥罰暘，其極憂，若得其道，則康寧以應之；視之不明，是謂不哲，厥罰燠，基極疾，若得其道，則壽以應之；聽之不聰，是謂不謀，厥罰寒，其極貧，若得其道，則富以應之；思之不睿，是謂不聖，厥罰風，其極凶短折，若得其道，則考終命以應之。皇之不極，是謂不建，厥罰陰，其極弱。故經曰：「響用五福，威用六極。」斯之謂矣。臣聞貌言視聽，以心為主。故有正心者必有正德，正德臨人，猶樹直表而望影之曲也，得乎？《大雅》云：「儀刑文王，萬邦作孚。」此之謂矣。有邪心者有枉行，枉行臨人，猶樹曲表而望影之直也，得乎？孔子云：「《詩》三百，一言以蔽之，曰思無邪。」蓋戒此也。故王者修身以道，修道以仁。仁也者，親親為大；義也者，尊賢為大。是以君子先正身，而後及於天下。如此則六沴不作，五福相生，貽厥孫謀，永無極矣。制策曰「夫禮以飾情，情疏則禮略；樂以通感，感至則神和。理內為同，修外為異，同異之用，有昧其功。人俗未融，佇明斯要」者。臣聞撥亂反正之主，繼體守文之君，撫馭之道雖殊，禮樂之用為急。自土鼓蕢桴之後，始自無聲；汙樽壞飲之初，彰乎有用。既而莫不曲諧九變，信合四時。是知大樂與天地同和，大禮與天地同節。移風易俗，義切乎鍾鼓；安上理人，事寢乎揖讓。既而祀曆三王，時更七國，經籍道息，颺宣榭之煙埃；儒生數窮，赴秦坑而歇滅。迨乎斷蛇立極，乘牛設位，紀綿蕝之儀，鳴鼓舞之節，必欲樂宣怗懘，禮釋回邪，取其不肅而成，必在既富而教。我唐功高邃古，德邁往聖，坐宣室而訪道，登明堂以思政。六樂為馭，利則不爭；五禮有經，思而無犯。思聞同異，下訪芻蕘。臣聞古之明君之禦天下也，身坐九重，心遍四海，禮以導其志，樂以防其淫。樂以理內為同，禮以修外為異。禮樂之不悖，內外之相親，可以感於神明，通於天地矣。《詩》云：「肅雍和鳴，先祖是聽。」夫肅錄敬也，雍雍和也，既敬且和，何事不行？其斯之謂矣。制策曰「《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋予疑」者。臣聞皇王禦宇，步驟相仍，莫不作樂以饗其德，立諡以明其行。此五帝之常道，百王之所不易也。且《咸池》、《六英》，《韶》、《》兩聽，盡善盡美，竊無間然。自秦失盛位，漢雜霸道，文、景相襲，刑措不用。武、宣承統，華夷再清，樂舞居功，可略言也。《武德》舞者，高祖作之，定禍亂也；《四時》舞者，孝武作之，示和平也。《五行》者，本周曲也；《文始》者，本舜舞也。孝景采《武德》為《昭德》，以尊太宗也；孝宣采《昭德》為《盛德》，以尊武帝也。《昭容》、《禮容》，猶古《韶》、《夏》，紹之於漢祖，備之於《樂志》矣。臣材非多士，不遊六合之間；夢異趙君，總睹九天之上。啟處無地，戰汗不寧，況承謏問，敢以輕議。謹對。
恒山臨代，惟嶽降神，趙主藏其寶符，武侯圖以兵勢。是稱靈鎮，且在祀典，眷此宗伯，用祭祁寒。黍稷惟馨，德之是賴；牲牢不識，職爾之由。苟失沈埋之規，何班鹹秩之禮？匪黷而慢，宜其不歆。自孽致尤，將欲誰咎？請從直指之按，以塞曠官之責。
公橫海殊量，幹霄偉材，鬱為能賢，時負公望。雄筆麗藻，獨步當時，峻節清心，高邁流俗。其為禦史也，則察視臧否，糾遏奸邪；其任郎官也，則彌綸舊章，發揮清議；其拜舍人也，則專掌綸綍，翱翊掖垣；其遷侍郎也，則綜覈才名，規模禮物。良由心照明鏡，手握純鉤。龍門少登，鵬翼孤運，猶且謙能下士，貴不易交。頃辱音書，恍若會麵，眷顧之重，宿昔不渝。執玩徘徊，緘藏反覆，《伐木》之詩重作，《采葵》之詠再興。何慰如之？幸甚幸甚！仆誠鄙陋，素乏異能，直守愚忠，每存然諾。背憎噂遝，少小不為，蘧蒢戚施，平生所恥。故得從遊君子，廁跡周行，歡會之間，常多企慕，聊因翰墨，輒寫芻蕘。公往在臨淄，請仆為曹掾，喜奉顏色，得接徽猷。美景良辰，必然邀賞，鬥酒臠肉，何曾蹔忘？分若芝蘭，堅逾膠漆。時範、穆二子，俱在屬城，仆濫同人，見稱「四友」。嚐因醉後，遂論晚慕，官資眾職，許公榮陽，勃然不顧，公誠相期於下郡，鹹及為榮，誌氣之間，懸殊久矣。今範郎中永逝，穆司直尋殂，唯仆尚存，得觀榮貴。此疇昔之情一也。尋應制舉，同赴洛陽，是時春寒，正值雨雪。俱乘款段，莫不艱辛，朝則齊鑣，夜還連榻。行邁靡靡，中心搖搖，及次新鄉，同為口號。公先曰：「太行松雪，映出青天。」仆答曰：「淇水煙波，半含春色。」向將百對，盡在一時，發則須酬，遲便有罰，並無所屈，斯可為歡。此疇昔之情二也。初到都下，同止客坊，早已酸寒，複加屯躓。屬公家豎逃逸，竊藏無遺，賴僑裝未空，同釁斯在。殆過時月，以盡有無，巷雖如窮，坐客常滿。還複嘲謔，頗展歡娛，公詠仆以衣袖障塵，仆詠公以漿粥和酒。複有憨嫗，提攜破筐，頻來掃除，共為笑弄。此疇昔之情三也。公授鄭縣，歸迎板輿，仆已罷官，時為貧士。於焉貰酒，猶出荒郊，候得軒車，便成野酌。留連數日，款曲襟懷，旋愴分離，遠行追送。他鄉旅寓，摻袂淒然，雖限山川，常懷夢想。此疇昔之情四也。公在畿內，仆尉長安，多陪府庭，是稱聯吏。數遊魏十四華館，頻詣武七芳筵。婉孌心期，綢繆宴語，應接無暇，取與非他。車公若無，悒然不樂；黃生未見，鄙吝偏形。此疇昔之情五也。公遷侍禦，仆忝起居，執法記言，連行供奉。舉目相見，為歡益深，煥爛玉除之前，馥鬱香爐之下。仰戴空極，盡睹朝儀，若在鈞天，如臨元圃。此疇昔之情六也。仆轉郎署，先在祠曹，公自台端，俯臨禮部。昔稱同舍，今則同廳，退每得陪行就食，尋常接坐。攀由鴻鵠，倚是蒹葭，咫尺餘光，環回末職，官連兩載，事同一家。此疇昔之情七也。複考進士文策，同就侍郎廳房。信宿重關，差池接席，掎摭之務，仰山彌高。於時賢郎，幼年詞翰，公以本司恐謗，不議祁奚。仆聞善必驚，是敬王粲，驟請座主，超升甲科。今果飛騰，已遷京縣，雖雲報國，亦忝知人。此疇昔之情八也。凡人有一於此，猶有可論，況仆周旋若斯，足成深契。所以具申前好，用呈寸心，非欲稱揚，故為繁冗。今公全德之際，願交者多；昔者未達之前，欲相知者少。於多甚易，在少誠難。則公居甚易之時，下走處誠難之日，本以義分相許，明非勢利相趨。早為相國所知，累遷官守。其在銓管也，用仆為京兆掾；其在台衡也，用仆為尚書郎。隻字片言，曾蒙激賞；連讒被謗，備與辨明。察於危難之情，知在明教之地。後緣疏惰，自取播遷，顧三省而多慚，甘一黜而何贖？曆司馬、長史，再佐任治中，萬里山川，七周星歲。從閩適越，染瘴纏屙，比先支離，更加枯槁，盡作斑鬢，難為壯心。常情尚有谘嗟，故舊能無歎息？非辭坎壈，但鬼揶。遍觀昔人沈淪，多因推薦，其有超然，卻貴自達，十不二三。以管仲之賢，須逢鮑叔；以陳平之智，須遇無知；以諸葛之才，見稱徐庶；以禰衡之俊，見藉孔融。如此之流，不可稱數。其於樗散，必待吹噓。如公顧盻生光，翦拂增價，豈忘朽株之事，而輕連茹之詞乎？即有言而莫從，未有不言而致。世稱王陽在位，貢禹彈冠，彼亦何哉？非敢望也。複恐傍人疏間，貝錦成章。仆既無負於他人，人豈有嫌於仆。愚之竊料，當謂不然，彼欲加諸，複難重爾？嚐試（疑）大抵如之。或在蒼黃，或於疑似，都由聽授，不至分明，便起猜嫌，俄成釁隙。廉、蘭獨能生覺，蕭、朱杳不深知，備出時談，可為殷鑒。
且今之執政，必也擇人，若非文儒，祗應吏道。仆於藻翰留意，則下筆成章；仆於幹蠱專精，則操刀必割。曆官一十五任，入事三十餘年。夫琢玉為器者，尚掩微瑕；僝木為輪者，猶藏小節。仆縱有短，身還有長。至如高班要津，聽望已久；小郡偏州，常才為之。嗟乎！不與其間，益用惆悵。要欲知某郡太守，以示子孫，未知生涯幾何，竟當遂否？天不可問，人欲奚為？然則同時郎官，及餘親故，自仆貶黜之後，亡者三十餘人，皆負聲華，豈無知己？不與年壽相次，歿於泉扃。有若範宣城等，就中深密，最與追從，亦思題篇，匪朝即夕，索然皆盡，非慟而誰？不奈吾儕，多從鬼錄，獨求榮進，實愧無厭，向前借譽，於公是謬。自頃揬釋氏苦空之說，覽莊生齊物之言，寵辱何殊，喜慍無別。希求速進者，示必以前有；永甘棄廢者，未必以後無。倚伏難知，吉凶何定？朝榮暮落，始富終貧，範卷簀而後榮，鄧賜錢而餓死。當黥而貴，折臂猶亨，翻覆何定，❥❥波瀾。飄飄風雨，任運推轉，何必越性幹祈？但以鄴城最當官路，使命來往，賓各縱橫，馬少憩鞍，人當倒屣，俸祿供幣，蓋不足雲，筋力漸衰，故難堪也。儻少乖阻，即起憾詞，誠兼濟之義存，若屢空而理在。加以物務牽率，形役徒勞。幸有田園，在於河內，控帶泉石，交映林亭。密邇太行，尤豐藥物，數千卷足覽古今。子侄五六人，薄間詩賦，兼令佐酒，何處生愁？更引圍棋，別成招隱，風來北牖，月出東岑。往往觀魚，時時夢蝶，唯開一徑，懶問四鄰。潘嶽於是閑棲，梁竦由其罷歎，行將謝病，自此歸耕。儻不遂微誠，明神是殛。遠陳本末之事，庶體行藏之心。秋中漸涼，唯納休謐，出處方異，會合無期，願以加餐，匪唯長憶。不具。張楚白。
