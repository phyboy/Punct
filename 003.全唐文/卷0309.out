門下：公族之任，得才則難，舉親而官，選舊惟允。銀青光祿大夫殿中監上柱國裦信郡王璆，雅正惟恭，虛懷敏達，近屬藩翰，中朝羽儀。無競維人，不矜於貴分；克勤於位，每效於忠公。敦敘是司，疇谘所屬，宜居六尚之職，以副九宗之委。可宗正卿。
門下：宗卿設位，邦族是司，必擇親賢，以光名器。金紫光祿大夫行太仆卿員外置同正員上柱國濮陽郡王徹，清貞履道，淑慎持身，行無越思，動不逾矩。以才從政，於曆官而則深；以地推恩，在同姓而為近。敦敘之任，疇谘所難，宜受寄於本枝，更遷榮於列棘。可行宗正卿，散官、勳如故。
門下：銀青光祿大夫行房州別駕員外外置同正員廣武郡王承宏，地在維城，慶延分土，頃乖周慎，因從降黜。舍其公犯，用申猶子之恩；複其舊資，俾踐列卿之秩。可光祿大夫光祿卿員外置同正員。
門下：銀青光祿大夫慶王傅員外置同正員上柱國扶陽郡開國公韋珙，衣冠耆舊，德行名賢，吏術該通，嚐聞理劇。道心遠曉，雅好攝生，一在優閑，久淹年序。怡和自保，誌力猶強，宜有命於移官，俾承榮於列寺。可光祿卿員外置同正員，勳、封如故。
門下：尚主之恩，允歸於人秀；睦親之典，必洽於朝榮。駙馬都尉崔惠童、豆盧建等，在人物士林，在勳華忠緒，行能雙美，才貌兼資，善道自修，令名無忝。錫之姻妤，已承築館之榮；寵其章服，宜列象河之位。惠童可銀青光祿大夫衛尉卿，建可銀青光祿大夫太仆卿，並員外置同正員。
門下：安西都護王斛斯，將略稱多，忠誠克著，頃膺邊寄，頗洽人心。間歲以來，頻有騷警，能清寇虐，不頓甲兵，契軍國之遠圖，得攻拒之良術。有勞懋賞，自昔如茲，宜踐列卿之位，俾兼並護之職。可太仆卿員外置同正員，兼安西都護等如故。
門下：列彼九卿，正於群仆，允膺茲命，必藉兼才。正議大夫守太原尹北都留守使持節河東道諸軍節度營田副大使知節度事兼采訪處置使攝禦史中丞上護軍賜紫金魚袋王昱，韜是明斷，資其理識，成務有餘，奉公不撓。自持軍律，兼委使車，能啟刑書，以懲貪吏。到官未幾，除惡已多，類能則然，賞善宜及。俾升榮於在馭，仍受任於北京。可守太仆卿兼大原尹，餘如故。
門下：中大夫守太常少卿上柱國李林宗，行能溫厚，器識該深。清白奉公，常聞吏術；恭謙應物，更表身謨。自亞河海，亟移星歲。友於之愛，實掌樞衡；致美之心，俱懷退讓。遠嫌滋久，舉滯當遷，宜正位於名卿，俾欽承於密命。可太仆卿，散官、勳如故。
門下：申以婚姻，必求於才地；制於祿位，兼取於親賢。竇鍔等克嗣高門，能修善道，有溫恭之言行，兼美秀之形神。勳華之緒，既連於舊戚；選尚之恩，更諧於新禮。俾升榮秩，仍錫寵章。可依前件。
門下：賞以懋功，官無虛授，所貴天秩，斯為國典。朝議郎守太仆少卿員外置同正員使持節都督鄯州諸軍事兼鄯州刺史隴右節度副使仍知經略支度營田等留後事賜紫金魚袋杜希望，器能開敏，才略雄深，識韜鈐之大綱，知戰守之良術。頃令討罪，爰委行師，不憚艱危，常先士卒。恩威必備，權變多方，狂寇已清，堅城又克。疇庸是屬，舉善攸歸，俾膺超等之榮；仍列上卿之位。可通議大夫守鴻臚卿員外置同正員攝禦史中丞，餘如故。
門下：朝議大夫守給事中鄭縣開國男韋恒，神清氣爽，識遠心微，周才可以求備，雅望期於必複。自登近密，已積歲年，淑慎有恒，閑和易退。奉常之亞，稱職為難，宜回夕拜之榮，俾在春官之屬。可守太常少卿，散官如故。
門下：朝議大夫守衛尉少卿上柱國李林宗，寡言敏行，清節令名，能執謙衝之心，以成友悌之美。自亞九卿，已淹四歲，舉必以類，既承拜命之榮；恩則由中，俾佐奉常之職。可守太常少卿。
門下：朝議大夫行秘書丞上柱國清水縣開國伯李岫，說《禮》敦《詩》，資忠履孝，勵清修而立節，包麗則以為文。曩者輟務仙台，移官秘府，一從閑退，七變星霜。父在樞衡，固守範宣之讓。謙衝自牧，足鎮於浮躁；而進用無黨，須歸於至公。宜承特命之恩，俾踐亞卿之職。可守衛尉少卿，散官、勳如故。
敕：朝議郎前行宗正卿賜紫金魚袋鄭子獻，業繼簪裳，地連姻戚，早昇班序，累效忠勤。公族之司，頃居亞列；仆臣之任，宜複舊資。可守太仆少卿員外置同正員，散官、勳如故。
門下：朝議大夫守太仆少卿上柱國朱陽縣開國男楊先，精勤從事，堅白在公，任以器能，位於河海。出納之吝，朝廷所難，宜回職金之府，更膺搜粟之寄。可守司農少卿，仍東都留守。
門下：守諫議大夫王回質，茂學純行，國之耆耋；左補闕韋廉，清才敏識，人之英秀。藩維日就，實賴於師資；軒陛晨趨，有光於侍奉。各施於用，皆著其勤，宜拜藏書之府，俾遷紀言之職。回質可秘書監，廉可起居郎。
門下：乃立禦府，其代天工，必在信臣，以兼重寄。銀青光祿大夫太仆卿朔方節度兼關內道支度兼管營田鹽池押諸蕃部落副大使兼采訪處置使群牧都使監牧支度營田閑廄宮苑五坊等使攝禦史大夫上柱國隴西縣開國子牛仙客，忠公有度，亮直無私，長才為萬里之城，沈略乃百夫之禦。頃持節鉞，嚐鎮河湟，兵器惟精，邊人鹹賴。出則靖國，方資五利之功；入則訓騶，宜修六尚之職。可殿中監，散官勳並如故。
門下：朝議大夫前守諫議大夫上柱國襄國縣開國男宋渾，明敏自然，通和足尚，承舊德之餘訓，有多才之令名。喪制久除，朝章式敘，宜升髦士之列，俾亞上卿之任。可守將作少匠，散官勳封如故。
門下：滑州刺史翟璋等，精勤立誌，果斷雄才，有吏道之能名，是郎官之俊選。掄材考行，用掌百工之事，宰邑臨人，佇為四方之則。可依前件。
敕：朝議郎行秘書省著作佐郎司馬利賓等，或富於學業，或精於吏能，公清為潔已之資，詞賦有成名之美。舉其同術，宜並拜於軒墀；甄其異用，俾分官於儒館。可依前件。
門下：名器所歸，必徵於才實；進用之序，亦憑於歲年。邠王傅上柱國豐縣開國男劉瑗等，備聞素行，累踐清資，佩服文儒，周旋禮讓。效官惟謹，考績皆深，以類而遷，既有均於平施；至公斯在，亦何患於後時。宜悉虛懷，各從分職。可依前件。
門下：朝議大夫著作郎裴巨卿，厚德馴行，性與淳和；朝請大夫殿中丞上柱國張九皋，雅量清才，體合明允。鹹推遠識，皆有今名，能勵節於朝廷，將致美於兄弟。《詩》、《書》是悅，宜當六學之師；章奏惟難，更擅一台之妙。巨卿可國子司業，九皋可尚書職方郎中，散官、勳如故。
門下：左羽林大將軍兼范陽大都督府和史充范陽節度經略支度營田副大使王斛斯，推誠勵節，好勇能謀，政必有經，舉無遺策。久鎮幽朔，勤修訓練，既摧凶以制勝，亦懋賞以酬庸。而環衛之職，金吾尤重，宜承後命，以寵中權。可守左金吾衛大將軍兼范陽大都督府長史，餘如故。
門下：中大夫守光祿寺卿員外置同正員賜紫金魚袋張元逸，幹蠱於君，謙衝自下，外姻之旅，眾望攸歸。寘彼周行，備聞聲實，委之環衛，尤切腹心。宜易位於右卿，俾呈能於真將，可明威將。軍守右衛將軍，勳、賜如故。
門下：左衛將軍吳王祗等，國之近屬，朝之多士。或同班警衛，有避於天倫；或列位周行，已淹於歲序。各移官命，用廣朝恩。可依前件。
門下：右威衛將軍兼北庭都護蓋嘉運，百夫稱勇，萬里將軍，智則有謀，忠而能毅。頃者狂寇作梗，銳師深入，用奇以往，決勝而歸。式酬其庸，言命之賞，宜增秩於中尉，仍握兵於外城。可左金吾衛將軍兼北庭都護，餘如故。
敕：右監門衛中郎將元環，衣冠濟業，言行資身，地在通姻，人稱懿戚。徵於舊典，洽以新恩，宜有命於移官，更增榮於賜服。可依前件。
門下：中大夫守內侍上柱國賜紫金魚袋趙惠琮，素韞智謀，早周慎密。頃令銜命，委以臨戎，既逾險而深入，亦乘危而苦戰。遂清狂寇，且振邊威，不有賞功，將何勸善。宜列爪牙之任，仍真印綬之榮。可雲麾將軍守左監門衛將軍，仍兼知內侍省事，勳如故。
門下：大中大夫守太仆卿員外置同正員上柱國賜紫金魚袋王斛斯，智謀宏遠，識量衝深，位列名卿，才優良將。頃膺朝寄，作扞邊陲，惠威有孚，羌戎即序。念其勤苦，既返旆於西城；任以腹心，宜典兵於北禁。可宣威將軍守右羽林軍將軍，勳、賜如故。
門下：中大夫使持節都督洮州諸軍事守洮州刺史同隴右節度副使上柱國賜紫金魚袋彭元昭，久統邊事，鹹推武才。必也好謀，豈唯有勇，遞遷中外，方表幹能，宜典禁兵，以膺重寄。可右羽林軍將軍。
門下：行左清道率府曹王弼，藉慶宗枝，升榮官序。頗有公累，終非自作，曾是黜官，亦雲累載。宜葉睦親之道，俾遷仍舊之職。可左武衛將軍，勳如故。
門下：將作少匠郭元昇，忠厚資貞，有聞於行；守太子家令鄭繼先，衣冠濟業，不隕其名。各在官次，頗淹年序，宜分職於五校，俾增榮於兩宮。元昇可右武衛將軍守右衛將軍，繼先可右武衛率，勳如故。
門下：前守右武衛將軍裴倩，韞是忠勇，資其智謀，久樹邊功，備詳戎事。疆場有警，方期於效節；金革無避，宜後於奪禮。可起複守右武衛將軍，餘如故。
門下：傅導元子，師長庶寮，必在正人，無非舊德。太子少師上柱國信安王禕，宗室良翰，朝廷碩老，踐忠公而立節，體明肅而成用。頃膺大任，頻總中權。掌夏司春，是為六官之長；戢兵禁暴，何止萬人之敵。睦親尚齒，念舊錄功，宜優天秩之榮，俾極宮臣之位。可光祿大夫守太子太師，勳、封如故。
門下：貞馬國者，必在於元良；教三善者，是求於端士。銀青光祿大夫守刑部尚書上柱國清河郡開國公崔琳，中和稟氣，厚德資身。雅言有章，明議能斷，標禮樂於先進，效忠公於大官。堅白不渝，芬芳自久，緝熙秋典，用簡於心。調護春宮，更難其選，宜取才於六職，俾齊名於二傅。可守太子少保。
門下：調護儲宮，典司延閣，必在舉德，固無虛授。慶王侍讀銀青光祿大夫秘書監員外置同正員賀知章等，衣冠耆舊，詞學宗師。或恬淡風流，獨擅東南之美；或清貞介特，是稱江漢之英。負當朝之令名，有錫類之純行。頃令教導，久侍藩維，善利則多，寵章宜及。方之四老，用列賓友之任；綜彼三墳，俾在圖書之府。可依前件。
門下：重位高官，必歸於舊德；中朝內外，說在於更遷。金紫光祿大夫使持節同州諸軍事行同州刺史上柱國魯國公孟溫，性與嚴明，才優政理；朝請大夫使持節魏州諸軍事守魏州刺史上柱國安平縣開國伯崔璘，清而率下，正以持身。或累登要劇，聲謠夙著；或頻更刺舉，歲序滋深。出入兼施，器能皆適，宜膺調護之選，俾踐宮坊之任。溫可太子賓客，璘可太子右庶子，散官、勳、封如故。
門下：宮朝所重，賓友為先，誰其往諧，必也求舊。通議大夫守太仆卿上柱國聞喜縣開國侯裴元初，已勵行全，存誠好德。中和應物，豈終食而違仁；至理為心，每忘筌而合道。早升清要，累踐崇班，能慮始以思終，不近名而過實。宜膺端士之選，以佐元良之貞。可太子賓客，勳、封如故。
門下：儲闈掌事，端尹命官，疇谘所難，慎擇斯在。雲麾將軍前左千牛衛將軍上柱國太原郡開國公王暐，衣冠貴緒，人物通才。善自謀身，見推於賢戚；凡所效職，必聞於中外。頃緣謝病，今則有瘳。舉其滯淹，用升於朝列；甄其望實，宜首於宮僚。可銀青光祿大夫守太子詹事，勳、封如故。
門下：宮僚之首，必擇正人；邦圻之內，實資良牧。銀青光祿大夫秘書監上柱國許王瓘，文儒致位，所謂宗英；銀青光祿大夫守太子詹事上柱國太原郡開國公王暐，言行立誠，是稱親懿。常以善而為樂，每執謙而忘倦，從政已多，議能惟允。彈違是屬，宜肅事於東朝；理劇尤難，俾安人於左輔。瓘可太子詹事，暐可使持節同州諸軍事守同州刺史，散官、勳如故。
門下：大中大夫使持節華州諸軍事守華州刺史上柱國盧詢，才標公望，器重士林。頃寄分憂，備彰聲實；近聞稱病，已曆旬時。雖從政之能，猶堪於臥理，而攝生之道，終忌於勞神。宜增班秩之榮，俾在優閑之地。可太子詹事員外置同正員。
門下：準繩儲寀，師長國庠，爰擇親賢，用諧任寄。鎮軍大將軍行右金吾大將軍兼弩營使上柱國廣平郡開國公程伯獻，勳臣業固，幹略有餘；雲麾將軍守右武衛大將軍上柱國安平郡開國公李仲思，宗子地華，行能無悔。鹹推雅量，早踐通班，或甫及高年，或近嬰微疾。營校之任，久以煩卿；優閑之職，期於遂性。宜膺並拜，俾在兩宮。伯獻可光祿大夫行太子詹事，仲思可銀青光祿大夫國子祭酒員外置同正員。
門下：朝議大夫宗正少卿殷承業、行宗正丞王利涉等，鹹以器能，各升班序，克勤於事，不忝其名。九族之司，既無取於異姓；兩宮之地，宜有命於分官。承業可太子左諭德，利涉可國子監丞。
敕：主客員外郎甘暉、前代州長史元嘉福等，或遊心淡泊，常有慕於幽人；或從事劬勞，頗知名於邊郡。各循班列，仍度器能，宜序東朝之列，俾遷外藩之佐。暉可守太子讚善大夫，嘉福可守戎州長史，散官如故。
敕：朝議郎恒州司馬隨軍副使幽州節度驅使上柱國借緋魚袋蕭誠，早標明敏，久著聲名，詞翰推工，才能適用。頃從戎幕，嚐募征夫，宜遷翊讚之榮，仍效撫綏之術。可守太子左讚善大夫依前幽州節度驅使，仍專檢校管內諸軍新召長遠往來健兒事。
門下：朝散大夫守忠王府諮議參軍韋汭等，各有才器，備彰名實，頃膺朝選，久在王門。儲貳作貞，既承於新令；慶賞行惠，必先於舊僚。宜葉典章，用增班秩。
門下：中散大夫守忠王府長史兼侍讀上柱國殷彥方等，朝廷雅望，人物周才，或聚學衝深，或屬詞清遠。頃膺授擇，皆侍藩維。教導之功，既聞於日就；溫文之德，遂涉於春儲。國有典章，義存裦裒賞，宜進秩於高位，俾升榮於近傅。可依前件。
敕：典軍郭元融，名列戎昭，官升王邸，頗經歲序，克著勤勞。宜更文武之職，俾在諮謀之任。可朝議郎守寧王府諮議參軍。
敕：朝議郎守青州司馬李夷吾，門擅文儒，才推幹理，從事惟謙，在官必達。貳於郡職，已聞康海之謠；官彼王門，宜膺背淮之選。可守榮王府諮議參軍，散官如故。
門下：朝散大夫前行右領軍衛長史王積薪，博藝多能，精心敏識，久從班秩，頗著勤勞。俾遷環衛之司，宜在從車之列。可慶王友，餘如故。
門下：三川作都，四方取則，任能而理，求舊為先。銀青光祿大夫守太子賓客上柱國崔隱甫，冠冕碩人，朝廷偉量，士林之秀，公望攸歸。直而能溫，寬以濟猛，累踐台閣，備彰德器。輦轂之務，風化所急，鎮茲雅俗，俟彼正人。宜受任於兼官，俾重臨於故府。可兼河南尹，餘如故。
門下：制天秩者，必在於賞功；尹王都者，是先於舉德。朝散大夫守左散騎常侍持節河西節度經略支度營田九姓長行轉運等副大使知節度使判涼州事赤水軍使上護軍攝禦史中丞賜紫金魚袋崔希逸，深識宏才，清標雅致。明無不達，懸朗鑒於胸懷；斷則有餘，錯盤根於掌握。頃膺邦選，爰委兵權，能行上將之謀，略獻西師之捷。寵其命服，俾葉於酬庸；鎮彼神州，更期於表則。可銀青光祿大夫河南尹，勳如故。
門下：風雨所交，是稱中土，山河之寶，斯為近服，有能俾乂，其在遞遷。中大夫使持節蒲州諸軍事蒲州刺史上柱國裴寬，高朗多才，懷必割之良器；銀青光祿大夫使持節絳州諸軍事絳州刺史上柱國翼城縣開國伯裴伷先，貞廉守道，秉不凋之勁節。或累拜清秩，或頻更劇務。三汾作郡，各著聲謠；八使觀風，鹹推課最。類能而舉，僉議攸歸，宜受任於洛都，更移官於蒲阪。寬可守河南尹，伷先可使持節蒲州諸軍事蒲州刺史，散官、勳各如故。
門下：守洛陽縣令陸操，才膺利用，官曆清資，當斷不疑，在公必濟。京兆之亞，夫官之劇，既馳名於洛邑，宜佐理於汾州。可守太原少尹，散官如故。
門下：中大夫行尚書刑部郎中上柱國鄭岩，形神俊秀，理識通明，標幹術於公方，飾文詞於吏道。累登華省，嚐典劇曹，宜遷取則之邑，更展撥煩之用。可行京兆府萬年縣令。
門下：司封郎中徐鍔，業繼文儒，才優斷割，明而不滯，幹則有成。五等是司，已傳名於台妙；四方之會，宜展用於京劇。可河南府洛陽縣令。
門下：行京兆府司錄參軍樊象，發跡詞場，馳名吏職，克勤於位，皆著其能。掾彼神州，既彰人譽，宰於近縣，俾葉時須。可京兆府藍田縣令。
門下：大中大夫使持節徐州諸軍事守徐州刺史上柱國源復等，雅才清識，踐行立名，政表於良康，歌聞於是賴。或歲年滋久，必在於更遷；或風俗異宜，各斯於適用。俾膺俞往，以副僉諧。可依前件。
門下：朝請大夫使持節都督洪州諸軍事守洪州刺史上柱國長山縣開國伯韓朝宗等，開濟雄才，宏深雅量。或累升清要，常展用於高資；或頻膺刺舉，久馳名於列郡。振其淹滯，任以器能，宜遞遷於遠近，俾更踐於中外。可依前件。
門下：理人之吏，深誡於數易；度才而遷，必憑於久次。朝議大夫使持節都督越州諸軍事守越州刺史元彥衝等，幹能自達，政術有聞。化行一郡，並逾四念，克慎終始，不愆名實。宜有遞遷，更膺分命。《書》不云乎，「三載老績，黜陟幽明」。舊章則然，古制斯在。今所進轉，皆為限約。並須畫一，無相奪倫，庶懲欲速之人，將致有常之化。凡厥共理，宜悉其心。可依前件。
門下：中散大夫前使持節滑州諸軍事守滑州刺史上柱國崔翹等，詞學為門，貞廉作吏，並久從官序，能效公心。禮及既祥，皆聞於俯就；才有所適，宜在於分官。可依前件。
門下：朝議大夫前使持節仙州諸軍事守仙州刺史上柱國宋樽等，或郡國良吏，或朝廷吉人，鹹勵厥躬，克勤於位。循名考行，揆務量能，宜受命於分官，俾呈才於庶績。可依前件。
門下：大中大夫使持節鄭州諸軍事守鄭州刺史上柱國張敬輿等，克修名操，久踐衣冠，鹹適用於當時，各效能於列郡。風謠具舉，歲序皆深。曾是移官，用葉平分之義；或因去職，宜承並命之恩。可依前件。
門下，中散大夫守將作少匠上柱國翟璋等，名跡修謹，藝能該博，或累升清秩，或久踐通班。三年有成，各呈才於外郡；庶官無曠，鹹勵節於中朝。重寄所難，分憂是屬，宜膺稍遷之舉，用葉汝諧之命。可依前件。
敕：中散大夫守常山郡太守秦昌舜等，器能足用，政術多方，頃在列藩，皆聞致理，或居官已久，或去職當遷。長史缺官，中朝慎擇，宜膺並命，更委親人。可依前件。
門下：大中大夫前使持節鄭州諸軍事守鄭州刺史上柱國博陽縣開國男劉體微等，器能具舉，言行兼資，嚐踐郎官，頻更吏職。令名無替，成績有聞，宜受任於藩邸，俾榮遷於郡國。可依前件。
門下：中大夫前守安定郡太守裴煒等，位分中外，名著朝廷，或課績多年，或招輯成政。禮雲終服，官以授人，舊章斯在，新命宜及。俾膺藩嶽之任，更展循良之稱。可依前件。
門下：前歙州刺史魏哲等，以能入仕，以廢疾官，頃會罷歸，亦雲淹久。勿藥有喜，既善攝生之術；度材而用，宜承舉滯之恩。可依前件。
門下：亳州刺史李昇朝等，並膺時選，俾踐官資，才器則殊，行能皆著。或居喪之禮，俯就於外除；或同氣之親，有妨於聯事；或近停郡職，或久滯王門。宜各稍遷，俾從分命。可依前件。
門下：守太子中允李良等，早推言行，兼有幹能，從官必聞，服勤斯久。分憂是屬，慎擇為難，宜副恤人之心，俾諧良吏之選。可依前件。
