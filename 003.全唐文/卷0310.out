門下：隴右破吐蕃跳蕩功專知節度行軍兵馬使遊擊將軍守右威衛翊府左中郎將賜紫金魚袋王忠嗣，出自將門，習於軍政，智謀足用，材藝超倫。頃在河隴，備彰誠節，持兵所向，料敵無遺，挫其侵軼之師，收其要害之地。念切斯在，議賞攸歸，宜複舊官，置同正員。仍同隴右節度副使依前專知兵馬，先有勳、封，並宜如故。
敕：雲麾將軍右驍衛將軍員外置同正員幽州節度副使上柱國馬元慶，名重武臣，才優將略，有剛勇以制敵，能廉幹而成務。河湟作鎮，戎狄是虞，既資攻守之術，宜佐軍州之任。可充河西節度副使判涼州長史兼赤水軍副使仍都知兵馬使，餘如故。
門下：天討有罪，未可去兵，帝齎良弼，自資決勝。金紫光祿大夫兵部尚書兼中書令持節經略支度營田大使知節度事集賢院學士修國史上柱國晉國公李林甫，高操命代，特秀生人，公忠為百度之貞，文武成萬邦之憲。自登上相，兼委中權，克致時和，且聞戎捷。逾隴之外，已恢帷幄之謀；涉河而西，更是輔車之。勢欲懲猾夏，必在夾攻，宜以三事之謨，遙制兩軍之律。可兼充河西節度經略支度營田長行轉運九姓等使節度赤水軍事仍判涼州事，餘並如故。
門下：朝散大夫行太原府太穀縣令容城縣開國子盧朔、朝請大夫行太原府榆次縣令薛重輝等，鹹以班列，遷於令長。雖恭所職，或異其能，工則度材，人無求備，宜從近邑，俾佐遠藩。朔可行萊州長史，重輝可行括州長史，散官如故。主者施行。
門下：朝散大夫守涼州都督府司馬河西轉運判官柱國楊行審，雅推幹術，兼有權謀，頃在武威，克修官政；類能而舉，宜增郡佐之秩；從帥而遷，仍統軍城之務。可守靈州都督府長史仍充六城水運使，散官、勳如故。
門下：岐州司馬楊戩，修身自久，從政亦淹，凡所效官，皆聞著稱。三輔之郡，貳職為難，宜易務於汧岐，俾遷榮於河華。可華州長史，散官如故。
門下：益州蜀縣令韋景遠、郫縣令韋履言等，各因常調，俱在親人，雖清白自持，而方圓未適，使者所奏，應非百里之才；官政式殊，俾佐六條之職。景遠可行犍為郡長史，履言可行仁壽郡長史。
門下：朝議大夫前使持節房州諸軍事守房州刺史上輕車都尉李踐由、朝議大夫行蘄州司馬護軍李惟可等，出自士林，頻遷官序。或方圓異用，道有變通；或昆友同官，法宜回避。俾從新命，用協舊章。踐由可守安州都督府別駕，散官如故；惟可可鄂州別駕，官勳如故。
門下：正議大夫前使持節泗州刺史上柱國❥山縣開國子李裕、朝議大夫前使持節泗州刺史上柱國開國男魏滉等，鹹資舊德，早踐通班，頃坐微瑕，因從免職。賢哲之後，可以勸能；邦國之功，期於補過。裕可行鄧州別駕，滉可守德州別駕，勳、封如故。
敕：朝請大夫南陽郡長史員外置同正員上柱國蕭誠，早因才藝，久踐榮班，頃涉微瑕，未為深累。佐郡之職，冗員頗多，既有命於省官，俾稍遷於近服。可守宏農郡別駕，散官如故。
敕：朝議郎行右領軍長史李廷珍，爰以疇人，遂居先職，不修其任，是曠於官。曆象之司，既非適用；海沂之佐，俾效所能。可行沂州司馬員外置同正員。
門下：行櫟陽縣令李庭芝，行能通敏，政術優長，有士族之令名，是王畿之良吏。在官既久，成效則多，宜佐雄藩，俾增榮秩。可行降州司馬，散官如故。
敕：播州司戶參軍員外置同正員江南西道采訪使判官梁炫，才堪應物，累則因人。近佐澄清，頗彰勤苦，以茲補過，因可收長。宜遷貳郡之榮，式允連率之薦。可郢州司馬員外置同正員。
門下：朝散大夫行司農寺丞攝殿中侍禦史專知太倉出納使借緋魚袋嚴正誨，頗有吏能，累遷官守，況所效職，必聞其政。出納之吝，或未當才；邦國之功，期於佐理。可博州司馬，借緋魚袋如故。
門下：朝議大夫守太子中允韋由太常丞長清縣開國男程若水等，或業擅鄉族，恩延將相，鹹以人才，累升官敘。北京理劇，東朝駮議，宜膺並命，以葉類能。由可守太原縣令，若水可守太子中允，散官如故。
敕：行晉州神山令徐鈞，幹以立身，果於從政，頻更所職，頗效其能。言念遠人，實資良吏，既有使臣之薦，宜遷宰邑之榮。可廣州南海縣令。
敕：益州大都督府倉曹參軍崔綸，頃為郡掾，兼佐軍麾，清幹有聞，公勤亦著。名當歲調，才應時須，宜遷宰邑之榮，式允使臣之薦。可益州郫縣令。
門下：理天下者，必宏於在宥；厚仁德者，莫尚於追遠。故廢太子承乾，昔在先朝，長陷深過，因是殛竄，至於淪沒。雖臣子之罪，義則不私；而骨肉之親，情則無絕。況年代浸遠，興廢宜❥言念往時，已申公葬。將崇後命，是錫王章，式遵仍舊之封，更表易名之諡。可贈恒山湣王。
門下：勸賞者，國之端，既著酬庸之典，俾彰為善之制。中書令李林甫，天實挺生，鬱為良佐；工部尚書同中書門下三品牛仙客，國之名器，特表忠臣。能協乃心，以成大政，亟多啟沃，聞所未聞。導以化源，驅之仁壽，遂令天下，人盡知禁。斷獄數十，殆至無刑，所以比跡於成康，高步於文景。用人多矣，方獲我心，況知無不為，釐革庶務，損繁取要，無往不通。古者裒有德，賞有功，今乃法懸不用，德教雲洽，葉讚之道，功則茂焉。宜共增封，特開井賦。林甫可封晉國公，仙客可封邠國公。主者施行。
門下：正議大夫行尚書兵部侍郎上柱國張均，傳籯濟美，錫履承榮，有構廈之環材，為刜鍾之利器。嗣其先職，且曆縉雲之司；纘乃舊封，更開去社之國。可襲封燕國公，食邑三千戶。主者施行。
門下：朝議大夫守衛尉少卿上柱國清水縣開國伯李岫，操清行潔，學敏詞優，克荷教忠之訓，以成資敬之德。屬交神有慶，布澤無偏，賜級之榮，既覃於良相；推恩之典，宜及於名卿。俾增錫土之封，用表傳籯之業。可封長樂縣開國侯，食邑一千戶。主者施行。
敕：奉議郎行內侍省奚官局令護軍牛仙童，修身淑慎，從事忠公，夙夜惟勤，出入無悔。不有賞善，何以勸能？宜進官榮，且增章服。可內侍省謁者監，仍賜緋魚袋。
門下：卿之內子，實著於禮經；國有舊章，亦裦於淑德。銀青光祿大夫守工部尚書同中書門下三品持節朔方節度兼支度營田鹽池押諸蕃部落副大使上柱國邠國公知門下省事牛仙客妻琅琊郡夫人王氏，道膺圖史，言成箴誡，賢明自遠，柔惠兼資，作配台臣，能修壺教。寵其車服，已膺命婦之榮；錫以山川，更表從夫之貴。可封邠國夫人。主者施行。
門下：古之執大象建皇極者，必稽彝訓而受鴻名，所以應乎天而順乎人也。朕嗣守丕業，二十七年。受命之初，既膺明號，尚多祗懼，已謂崇高。而公卿宗子，緇黃耆艾，披誠瀝懇，詣闕上言，僉以為乃聖乃文，祖宗大烈，恭惟纘服，必在欽承，願以休名，施於薄德。抑而不許，凡已十年，爰迨於今，又陳八請。上迫奉先之義，下稽從眾之言，將存至公，不可固拒。以今日敬依大號曰開元聖文神武皇帝。勉從典冊，良增感懼。惟新之號，既不私於朕躬；非常之澤，宜並覃於率土。可大赦天下：自開元二十七年二月七日昧爽以前，大辟以下，罪無輕重，已發覺未發覺，已結正未結正，係囚見徒常赦所不免者，鹹赦除之。自開元以來諸色逋負疚累人等，鹹從洗滌，令許自新，所司更不須以此為累。其有別敕停官及亡失爵者，放歸不齒之類，量加收敘。左遷官及諸色流人，並稍量移近處。朕每念黎，常恐失所，救其困乏，所貴及時。比來諸州，或有損處，所在賑給，例逼春農。比及奏報，又淹時月，既無救於懸絕，亦何成於惠養？自今以後，每年至秋收後，即宜遣使分道宣慰，仍與采訪使及州縣相知巡檢。百姓間或有乏絕不自支濟者，應須蠲放及賑給，便量事處置訖奏聞。天下百姓宜放今年地稅。州縣官月料，往緣錢有濫惡，致損於人，或徇私者多，得罪亦眾，所以改支庸調，將便公私。聞百姓之間加織造，若以此勞弊，又非得所。自今以後，宜各以當道所鑄，充其月料。古者三載考績，黜陟幽明，允葉大猷，以勸天下。比來諸道所通善狀，但優仕進之輩，與為選調之資。責實循史，或乖古義。自今以後，諸道使更不須通善狀。每至三年，朕當自擇使臣，觀察風俗，有清白政理著聞者，當別擢用。宗廟致敬，必先於所在；神人所依，無取於非族。深惟至理，用切因心。其應緣太廟五享，宜於宗子及嗣王郡王中揀擇有德望者，令攝三公行事。其異姓官更不須差攝，其草澤間有殊才異行，文堪經國，為眾所知，不求聞達者，所在長官以禮徵送。皇太子璵男宜並封授官，邠王守禮、寧王憲各與一子三品官。其內外文武，三品已上賜爵一級，四品以下各加一階。長公主及嗣郡王各與一子官，郡主、縣主各放一子出身。二王後及諸方蕃客宜各賜物，諸致仕官量與進改，依前致仕。天下耆老，百歲以下版授下州刺史，婦人版授郡君，賜粟五石、綿帛五段；九十已上版授上州司馬，婦人版授縣君，賜粟三石、綿帛三段；八十已上版授縣令，婦人版授鄉君，賜粟兩石、綿帛二段。京城父老，宜共賜物三千段，道僧等賜物一萬匹。天下觀寺六齋日，宜轉經讀典，懲惡勸善，以闡文教。赦書有所未該，所司類例處分。率土之內，賜酺五日。五嶽四瀆，名山大川，自古帝王忠臣義士，並令州縣致祭。其有亡命山澤，挾藏軍器，百日不首，複罪如初。宣布中外，鹹使知聞。主者施行。
門下：九宮之祀，百代莫修，豈日給之不暇，將明靈之有待。朕當扆君臨，握圖纘業，每聽政中昃，疇谘讜言，觀書乙夜，以求故實，勵精為理，三紀於茲。上荷宗廟延祥，克開厥後；下賴股肱葉德，以致邕熙。而麟鳳龜龍，近遊郊藪，蠻夷戎狄，遠輸琛贐，乘時來之休運，恢皇王之遠圖。是以圓丘方澤之儀，升中告類之禮。靡典不舉，靡神不懷，恭惟九宮，明祀尚闕。載深兢惕，用建靈壇，爰以元辰，親執奠獻，葉青陽發生之慶，祈黔庶吉祐之福。今至誠式展，大禮雲備，瑞景和風，神心如答。則無疆之祉，豈獨在予；非常之澤，宜覃率土。可大赦天下：自天寶三載十二月二十五日昧爽已前，大辟罪已下，罪無輕重，鹹赦除之。其十惡死罪、造偽頭首、謀殺攻劫，及官典犯贓，不在免限。朕惟善政，實在養人，作法務從於寬簡，任事必量於齒力。比者成童之歲，即掛輕徭；既冠之年，便當正役。憫其勞苦，用軫予懷。自今以後，天下百姓，以十八已上為中男，二十三已上成丁。又任土作貢，先標程式，或非所有，不免貿遷。事既非宜，理難經久，並應徵課稅。及支遣諸色物，或期程之間，遲速非便，並委所司與朝集使商量，取便穩處置奏聞。每歲庸調，八月徵收，農功未畢，恐難濟辦。自今以後，延至九月三十日為限。諸軍行人，遠為邊捍，修短之分，雖有定期，從役而終，良深軫念。其有陣亡及在軍亡歿、骸骨未還鄉貫者，宜令節度使給官櫬遞歸。又防邊禦寇，實為艱勞，貧戶單下，固宜存養，更令差遣，去住難堪。自今以後，應差行人家，無兼丁不在取限。自古聖人，皆以孝理，五常之本，百行莫先，移於國而為忠，事於長而為順，永言要道，實在宏人。自今以後，今天下家藏《孝經》一本，精勤誦習。鄉學之中，倍增教授，郡縣官長，明申勸課。百姓間有孝勤過人、鄉閭欽伏者，所由長官具以名薦。其有父兄見在，別籍異居，虧敗名教，莫斯為甚。特宜禁絕，勿使更然。並親歿之後，亦不得令有分析。郡縣切勒，令在惟行。自今以後，如有不友不恭、傷財破產者，宜配磧西，用清風教。朕惟熙庶績，博訪逸人，豈唯振拔滯淹，以期於大用？亦欲裦崇高尚，將敦於薄俗。虛佇之懷，兼在於此。其有高蹈不仕、遁跡邱園、遠近如聞、未經薦舉者，委所在長官以禮徵送。又崇德追遠，式閭封墓，用旌前烈，以葉大猷。自古聖帝明王、名臣烈士，陵墓有頹毀者，宜令所管量事修葺，仍明立標記，禁止樵采。天下耆老，百歲已上賜帛五段、粟三石；八十以上帛三段、粟二石，仍於郡縣長官存問給付。亞獻太子諱宜賜物二千匹，終獻慶王琮一千匹，正衣、夾侍各五百匹，親王各三百匹，新封建郡王及國公各一百匹，賢妃三百匹，長公主各三百匹，公主各二百匹，嗣郡王各一百匹。中書門下三品，竭心翊戴，宏益實多，各與一子官；如先已授官，量與一人轉。內外文武官，三品已上賜爵一級，四品已下各加一階。一品賜物七十匹，三品已上六十匹，五品已上四十匹，六品已下二十段。諸節度使各賜物一百匹，三京留守及二王後各八十匹，采訪使各六十匹，諸蕃客共賜二千匹。其唐（隆字避諱）元年功臣，締構之初，竭其忠款，錄功念舊，情所不忘，普恩之外，更賜一階，其身歿者，各贈一官。皇親五等已上，及九廟子孫、諸親三等已上，未有出身者，並放出身。其前資者，選日稍優與處分，見任者更賜勳兩轉。應天下賜酺三日。赦書有所未該者，所司類例聞奏。宣布中外，鹹使知聞。主者施行。
門下：大寶曰位，實在於丕承；萬邦以貞，由建於明兩。朕嗣寧鴻業，祗嚴永圖，恭惟七鬯之主，豈舍人神之望。開府儀同三司兼單於大都護河北河東道行軍元帥朔方軍節度大使兼關內支度營田鹽池押諸蕃部落等大使上柱國忠王璵，天假聰明，生知仁孝，君親一致，孝悌三成。溫文之德，合於古訓；敬愛之風，聞於天下。嚐亦視其所以，察其所安，考言有章，詢事皆中。知子者父，允葉於元良；以長則順，且符於舊典。宜膺擇嗣之舉，俾受升儲之命。可立為皇太子，仍取來月內擇日冊命，所司準式。主者施行。
門下：肅雍之範，以成女德；湯沐之賜，爰著國章。第十一女等，生於公宮，訓以師氏，溫惠之性，頗有天姿；圖史之學，仍聞日就。初笄甫及，外館將歸，宜因待禮之期，式備疏封之典。可依前件，仍各實封一千戶。主者施行。
門下：自昔帝女，必建封邑，典章不易，等數猶存。第十七女，幼而閑和，長實徽懿，引圖史以自鑒，用肅雍而成德。將擇近日，言遵下嫁，宜承湯沐之賜，以備車服之庸。可封永寧公主，實食封一千戶，主者施行。
門下：《詩》美肅雍，遠著於《風》、《雅》；《禮》有封建，久存於簡策。第十九女，尚柔成德，克順由衷，稟於天然，自有閑和之性；訓以師氏，備詳圖史之學。宜開湯沐，俾葉典章。可封平昌公主，食邑一千戶。主者施行。
門下：典謨既作，雖曰不刊，文字或訛，豈必相襲？朕聽政之暇，乙夜觀書，匪徒閱於微言，實欲暢於精理。每讀《尚書·洪範》，至「無偏無頗，遵王之義」，三複茲句，常有所疑。據其下文，並皆協韻，唯「頗」一字，實則不倫。又《周易·泰卦》中：「無平不陂。」《釋文》云：「陂字亦有頗音。」陂之與頗，訓詁無別，為陂則文亦會意，為頗則聲不成文。應由煨燼之餘，編簡墜缺；傳受之際，差舛相沿。原始要終，須有刊革。朕雖先覺，兼訪諸儒，僉以為然，終非獨斷。其《尚書·洪範》「無偏無頗」字，宜改為「陂」。庶使先儒之義，去彼膏育；後學之徒，正其魚魯。仍宣示國學。主者施行。
敕：六氣不愆，所以成歲，百神鹹秩，必也正名。況風伯、雨師，濟時育物，蕃滋動植，溥洽生靈。厥有茂功，當崇於昭報；謂之小祀，頗紊於彝倫。去載諸星，以為中祀，永言比義，固合同昇。自今以後，其風伯、雨師，並宜升入中祀。仍令諸郡各置一壇，因春秋祭祀之時，同申享祀，用刊前典之謬，以致蒼生之福。
敕：銓綜之司，名器所屬，苟虧審慎，必有奸濫，及今按詰，其數頗多。馬有害群，罪雖在於胥吏；龜之毀櫝，過亦由於主守。其御史中丞楊慎矜所奏，前後知銓侍郎及南曹郎官等，忝效職司，不能舉察，合投嚴譴，用肅慢官。猶以久踐朝班，夙昭人譽，過而能改，必在增修。特宜寬宥，俾自懲警。
敕：官邪則敗國，賞僭則利淫，自昔至言，政之明誡。朕祗膺大寶，豈忘兢業！臨馭已來，且逾二紀，期大道之成化，冀天下之為公。凡百卿士，豈不協力？而選舉之司，委任尤重，若名器失序，則勸沮何施？近者流外銓曹，頗多渝濫，有塵清議，實紊彝章。胥吏之徒，雖則微賤；仕進之路，終為厥初。必澄源流，無雜涇渭。不慎於細，其傷則多，小既不可不懲，大亦不可不誡。其吏部、兵部、禮部掌選知舉等官，各宜飭勵，當盡至公，必須杜邪枉之門，絕請托之路。何止一變，仍圖永清。且銓綜九流，必仗賢俊，取諸賞鑒，立斷可知。何至淹時，至稽團奏？開聞之後，餘甲未終，既滯官曹，長茲罪過。舊選未畢，新格複修。此乃因循，實為煩弊。自今以後，吏部選人，三月三十日已前，團奏事畢；兵部二月內畢。其流外銓及武學，專委郎官，恐不詳悉，共為取舍，適表公憑。每至留放之時，皆就尚書侍郎對定。既上下檢察，庶在得人，而覆車尚在，殷鑒非遠。法不可廢，宜識朕懷。
敕：設官分職，將以奉法禁非，實在上下葉心，中外一德，共熙庶績，用絕奸源。如聞百司，頗皆寬縱，遂令胥吏，得以挾私。近者兵部令史，因令推鞫，或在選曹，增減文狀。雖小人之過，則惟其常，永言在官，亦為疏略。朕今申之寬宥，許以自新，庶觀將來，冀能效節。至如兵、吏兩司，是掌衡鏡，進趨者非一揆，奸巧者亦百端，推而言之，或所未免，無謂幽昧，朕皆察焉。各宜盡心，靖恭爾位。
敕：遏寇防邊，在於有備，興師訓卒，用戒不虞。隴右諸軍，地當戎虜，尤資振旅，以壯邊威。宜令隴右節度經略支度營田大使開府儀同三司兼京兆牧上柱國榮王琬，自往隴右，巡按處置，庶宏廟略，因達誠懷。宜於關內及河東納資飛騎並諸人中間，召取健兒三五萬人，赴隴右防捍。立秋末無事放還，仍於當道軍將內銓擇一人，與所由簡召。應給糧賜，所司速作條例處分。
敕：歲之豐儉，故係於常數；天之感應，實在於精誠。頃者按以陰陽，求之推步，至於今歲，不合有年。朕乃齋心妙聞，懇祈元德，靈徵不遠，丕應用彰，果獲西成，頗為善熟。蓋至道儲祉，惠於蒸人，亦群神葉讚，錫以昭假。宜令光祿卿嗣鄭王希言祭東嶽，太子詹事嗣許王瓘祭北嶽，太常卿韋縚祭西嶽，衛尉卿嗣吳王祗祭南嶽，宗正卿濮陽郡王徹祭北嶽。所司即擇日錄奏。其四瀆及名山大川，或遠近不同，各委所由郡長官，便擇吉日致祭。務崇嚴潔，以稱朕懷。
敕：朕為人上，未嚐自逸，每勤於政，思致豐年。而去冬以來，雨雪微少，竊恐春事，有害農功。是用齊心，躬自申禱，神歆允答，甘澤遂流。豈朕之微誠，敢當丕應？蓋天之鑒佑，惠及生人。《詩》不云乎，「無德不報」。昭賽之義。豈可闕如？其關內名山大川及有靈祠，宜令所由長官擇日致賽，務令豐厚，各盡誠潔，以副朕懷。
敕：道釋二門，元通眾妙，濟時育物，皆有明徵，是所依憑，豈忘尊奉？其天下寺觀，並令修功德，用齊三聖之教，以答百靈之心。宜副虛懷，各陳至敬。
敕：道釋二教，必在護持，須置威儀，令自整肅。徒眾既廣，統攝尤難，更相是非，卻成煩弊。自今已後，京都檢校僧道威儀事宜並停。或恐先有猜嫌，因此妄相紀訴，所由亦不須為理。
敕：天地之德，莫大於生成；陽和之時，先禁於卵賣。比來流俗間每至寒食日，皆以難鵝鴨子更相餉遺，既行時令，固不合然。自今以後，永宜禁止。朕每思儉樸，深惡浮華，諸色雕鏤等已令變革。其公私宴會，比者多假果及樓園之類，虛為損耗，競務矜誇，亦宜禁絕。有違者準今月八日敕。
