三兄報汝：吾疹疾一定，汝憂吾疾，令吾將息，一一用汝語，念汝知之。且作判官，事中丞叔父，小心戒慎，不離使司。昔田仁、任安，俱為大將軍舍人，臥馬廄中。無何，詔大將軍出征匈奴，遣大夫趙禹選大將軍官屬。舍人衣服鮮明，二子冠帶憔顇，趙禹獨與二子言論於禁中，即日召見，皆拜二千石。汝有二子之實，未遇趙公之舉，馬廄高眠，古今一也。又仲尼嚐為委吏，歎曰：「富貴如可求，雖執鞭之士，吾亦為之。」魏舒為郎官，時屬沙汰，乃襆被而出，自言曰：「當自我始。」大才當大用，如時人不識，何為歎憤哉？先師曰：「不患無位，患所以立。」汝能自修，況事叔父？吾之休廢，永無榮耀於伯仲之間，自非深仁高義、長才厚德，又焉肯惠於朽壞枯木哉？莒省吾書，當努力也！不次，三兄報。
八月八日，外兄李華敬簡盧十五弟則之處：秋風漸高，路出泗上，將詣職役，如所料乎？往返勞止，當與時俱暢也。華疹疾無聊，賢姊與諸君尋常耳，福卿漸減，弟勿憂之。與弟別來十餘年，比聞在代朔之地，明時道舉出身，乃能上為寡姊，下為孤甥，求為雁門主簿，束身戎馬之間，始終無過之地，此一難也。時方艱危，動隔生死，骨肉妻子，寄在河朔，一身萬里，省姊淮南，此二難也。喪亂以來，時多苟且，鬆貞玉粹，亦變頹流，唯弟卓然，介立寒俗，文詞學問，守正不移，金石之聲，汵然在聽，此三難也。五姓之中，盧為峻茂，根源上古，曆世著明，降及聖唐，仁賢不絕。外家陵替稍久，弟其勉之。盧氏有諶翁祭法，又世以書聞，華恨未見，弟為廣訪求也。南祖分於何祖？帝師今有四房，誰各承後？弟為華具條流相報也。頃撰軍器舅神道碑，後其房族由來，意欲如軍器之誌，廣外家之美，令萬代聞見，不複討譜牒也。華質性鈍弱，而慕汲黯、卜式之直，晚歲思夫子互鄉之見。林宗、賈淑之後，若悟此道，仁在其中。《坤·元》之說曰：「含宏光大，品物鹹亨。」《大雅》曰：「既明且哲，德合天德。」老氏所宏，夫子所述，既自以為戒，亦規弟持正也。弟正直太過，不能容納時人，以是相箴，努力無忽！近有鄭五書信否？四姊處得消息無？怱怱不次，華敬簡。
八月十五日，翁告崔氏之子兩孩省：吾出身入仕，行四十年，晚有汝母，已養汝二人矣。吾逮事裴氏、鄭氏、崔氏諸姑、於氏堂姑，皆賢明淑哲，為內外師範，意欲與汝言之。裴氏姑恩慈，見吾一善，未嚐不流涕祝吾成立。見吾伯仲書題，誨責疏略，話及舊事，雲無此例；吾伯仲書題比今日中外書題，其間疏密不啻百十也。吾小時猶省長幼，每日兩時櫛盥，起居尊行，三時侍食，飲良訖然後敢食，猶責不如禮。今者諸子日出高眠，爭覽盤器，何曾有此儀？可為歎息！世教如此，何得不亂？婦人亦要讀書解文字，知今古情狀，事父母舅姑，然可無咎。《詩序》云：「哀窈窕，思賢才，而無傷善之心焉，是《關雎》之義也。」《易》曰：「主中饋，無攸遂。」婦人但當主酒食、待賓客而已，其餘無自專之禮。《詩》云：「將翱將翔，佩玉瓊琚。」此奉舅姑、助祭祀之儀也。又曰：「將翱將翔，弋鳧與雁。」此主酒食、待賓客之儀也。禮經所載，汝其記之。又婦人將嫁三月，教於公宮；祖廟既毀，教於宗室。嫁則廟見，不見廟者，不得為婦。今此禮淩夷，人從苟且，婦人尊於丈夫，群陰制於太陽。世教淪替，一至於此，可為墮淚！汝等當學讀《詩》、《禮》、《論語》、《孝經》，此最為要也。吾小時南市帽行，見貂帽多、帷帽少，當時舊人，已歎風俗。中年至西京市，帽行乃無帷帽，貂帽亦無。男子衫袖蒙鼻，婦人領巾覆頭。向有帷帽冪離，必為瓦石所及。此乃婦人為丈夫之象、丈夫為婦人之飾，顛之倒之，莫甚於此。觸類而長，不可勝言，舉其一端，告及汝耳。勿謂幼小，不遵訓誡。所見所聞，頹風敗俗，故申明舊事，不能一一也。阿馬來，說汝誦得數十篇詩賦，麗麗已能承順十五市顏色，十七伯極鍾念。吾旅病，乍聞甚慰，意凡人不患尊行不慈訓，患身不能承順耳。汝承十五市仁慈，十七伯訓誘，又質性柔順，當不扶自直，吾所告者括羽汝耳。不次，翁告崔氏二子省。
文章本乎作者，而哀樂係乎時。本乎作者，六經之誌也；係乎時者，樂文武而哀幽厲也。立身揚名，有國有家，化人成俗，安危存亡。於是乎觀之，宣於誌者曰言，飾而成之曰文。有德之文信，無德之文詐。皋陶之歌，史克之頌，信也；子朝之告，宰嚭之詞，詐也；而士君子恥之，夫子之文章，偃、商傳焉，偃、商歿而孔伋、孟軻作，蓋六經之遺也。屈平、宋玉哀而傷，靡而不返，六經之道遯矣。論及後世，力足者不能知之，知之者力或不足，則文義寢以微矣。文顧行，行顧文，此其與於古歟！帝唐文行大臣太子賓客贈禮部尚書博陵孝公崔氏，諱沔，字若衝，安平公豈之少子也。世為德表，門為上族。振發純英，滋漸名訓，大包淑和，高厲遐清。行先乎孝，藝裕乎文；資孝可以股肱王室，揆文可以弼成邦教。進士登第，舉賢良方正對策第一，召見拜校書郎，曆陸渾主簿。朝廷以公直躬正詞，擢左補闕，以公嫉邪忿佞，除殿中侍禦史；文端武淑，遷起居舍人；學該典禮，拜尚書祠部員外郎；議事惟允，遷給事中；立言成訓，改中書舍人；辭乞就養，授虞部郎中；節高天下，擢禦史中丞；剛亦不吐，降著作郎；道冠儒林，遷秘書少監；動為人範，除左庶子；宜均大政，拜中書侍郎；望尊地逼，出為魏州刺史；人惟求舊，入為左散騎常侍貳東宮居守、集賢院學士、秘書監、太子賓客兼懷州刺史。罷州複職副守，薨於位，時開元二十四年冬仲月旬有七日，春秋六十七。贈禮部尚書。海內冠帶，涕哀宗師。公為禦史，緩輸誠之囚，持國屬之罪。為給事中，拒貴幸怙恩之詔，削大臣忤旨之刑。為中丞，數發太倉，減上林禽鳥之給，以賑艱食。陝東之人，仆而複起。宦官犯法，執以按劾，權寵屏息，朝章大行。權貢舉時，得陸尚書景融、來揚州瑱、宋上黨遙、宋兵部鼎等，僉為國器。在中書，詔命之出，上考天時，下從人心。異於斯者，必替其否。在魏州，屬雨水敗稼，乃弛禁便人，先行後聞，活者萬計。公自為常侍賓客，恒任介正，德播天下，而不容於朝，置之散地，竟孤其道，時乎？初公與元兄禦史渾齊名，弱冠遊京師，縉紳儒學之士，皆曰：「崔氏伯仲，必至台司。」既而禦史君夭沒，公終於副守，則向之所屬，適為人慟。悲哉！公之侍疾也，孝達於神祗；居憂也，哀貫乎天地。喪期有數，而茹蔬終身。慈不貸奸，貞不肆直，道勝而齊物，德全而及人。博厚崇高，篤實有耀，儔於古烈，蓋魯衛之君子歟！在魏州，車駕東巡關外諸侯，公為上第，由是分掌選署，仕進之族知勸焉。親友鄰裏，饑者待公而炊，寒者待公而裘，烝嚐之奠，待公而後具。故祿廩雖厚，家未嚐足。開元中，天下富穰，車服過制。公菲飲食，卑宮室，濯衣汗冠，俾人瞻我而化，其不化者亦慚乎心矣。見天下之善如不及，從而佐之；見天下之不善如揬湯，從而誨之。則卒蹈於中庸，翻然於不迪，已過半矣。中朝議政或疑，群謀未允，公援六經，伸百氏，覆於時事，事舉其中，天下莫不諷誦焉。文集經亂離多散逸，今其存者二十九卷。長子成甫，進士擢第，校書郎、陝縣尉，知名當時，不幸早世。嗣子祐甫，論撰《先誌》一卷，為第三十卷，傳祖禰之美，合於禮經。見公文章，知公行事，則人倫之敘、治亂之源備矣，豈唯化物諧聲、為文章而已乎！奉詔修《道德經疏》，藏於三閣，行乎天下，反魏晉之浮誕，合立言於世教，其於道也至乎哉！祐甫純孝而文，直清而和，希公門者，謂公存焉。明發不寐，泣次遺文，以華北州鄰壤、婚姻之舊，嚐趨公門，備閱家編，祐甫代華為校書郎，華以是味公之道也熟，詞則不敏，有古之直焉。
開元天寶間詞人，以德行著於時者，曰河南元君德秀字紫芝，其行事，趙郡李華為墓碣，已書之矣。以文學著於時者，曰蘭陵蕭君穎士字茂挺，梁鄱陽忠烈王之後。曾祖某官，大父某官，考諱某，莒縣丞，鹹有德不至尊位。君七歲能誦數經，背碑覆局。十歲以文章知名，十五譽高天下。十九進士擢第，曆金壇尉、桂州參軍、秘書正字、河南參軍。辭官避地江左，永王修書請君，君遁逃不與相見。淮南節度使表君為揚州功曹參軍，相國諸道租庸使第五琦請君為介，君以先世寄殯嵩條，因之遷祔終事，至汝南而歿。嗚呼！春秋若干。天下儒林，為之憔顇。君為金壇尉也，會官不成，為揚州參軍也，丁家艱去官。為正字也，親故請君著書，未終篇，御史中丞以君為慢官離局，奏謫罷職。為河南參軍也，寮屬多嫉君才名，上司以吏事責君，群拂衣渡江，遇天下多故。其高節深識，皎皎如此。君以為六經之後，有屈原、宋玉，文甚雄壯，而不能經。厥後有賈誼，文詞最正，近於理體。枚乘、司馬相如，亦瑰麗才士，然而不近風雅。揚雄用意頗深，班彪識理，張衡宏曠，曹植豐贍，王粲超逸，稽康標舉，此外皆金相玉質，所尚或殊，不能備舉。左思詩賦有《雅》、《頌》遺風，幹寶著論近王化根源，此後敻絕無聞焉。近日陳拾遺子昂文體最正，以此而言，見君之述作矣。君以文章制度為已任，時人鹹以此許之，不幸歿於旅次。有文十卷，卷行於代，其篇目雖存，章句遺落，古所謂有其義而無其詞者也。後之為文者，取以為法焉。今海內至廣，人民至眾，求君之比，不可複得，難乎哉！君有子一人曰存，為蘇州常熟縣主簿，雅有父風，知名於代。以華平生最深，見托為敘，力疾直書雲爾。
開元、天寶之間，海內和平君子，得從容於學，以是詞人材碩者眾。然將相屢非其人，化流於苟進成俗，故體道者寡矣。夫子門人，德行、言語、政事、文學，四者無人兼之。雖德尊於藝，亦難乎備也。後之學者，希慕先賢，其著也，亦名高天下，行修言道以文，吾見其人矣。宏農楊君，諱極，字齊物，隋觀德王之後。祖正基，魯王府諮議；父珣，永平令，得進士舉，邦族高之。君幼孤，事繼母以孝聞，讀書務盡其義，為文務申其誌；義盡則君子之道宏矣，誌申則君子之言信矣。舉進士時，刑部侍郎樂安孫公逖，以文章之冠為考功員外郎，精試群材，君以南陽張茂之、京兆杜鴻漸、琅邪顏真卿、蘭陵蕭穎士、河東柳芳、天水趙驊、頓邱李琚、趙郡李、李欣、南陽張階、常山閻防、范陽張南容、高平郗昂等連年高第，華亦與焉。既而丁艱，禮足哀餘，名教稱之。外調補太子正字，曆右驍衛騎曹參軍。求道於宏正禪師，百千人中，獨受心要。與清河張茂之、房安禹、钜鹿魏幼卿為禪慧之交，河南元德秀、陸據、崔器、范陽盧治為道義之交。大官薦賢，使臣請介，莫不推君為首。以方外為意，不之受也。識者讜議，以論道許之。質純氣和，動必由道，談笑中雅，名理入元。所著文章，多入元中雅之才者也。不幸嬰風疾，逝於京洛，享年五十八。向道之流，聞之涕洟。君及張、房既沒，而狂胡起逆，殘虐天下，神祐善人，安靜其終始乎？終始之理至矣！遊方之內為哀，遊方之外為道，或固然歟？永泰二年，餘旅疾延陵，故人之孤，更來候餘。君孤子年十餘，一身奉親，孝敬和敏，有先人風。與餘鄰居，炊汲相望，候餘小間，捧君之集十卷，詩賦讚序頌記策凡一百七十五篇，谘餘為序。示之愴然，且名之曰德元，字之曰長宗。昔許衛尉與徐孝穆友善，衛尉孤善心，年在童孺，奉孝穆箋，曲盡情理，孝穆憐之，延譽當時。況德元在羈旅之中，集先人文，拜乎？床下，求宣往烈，餘於孝穆之感，不其倍乎？乃如其篇第，因舉其行事，以德元幼孤，不知先父之執，故為備陳之。
侍禦韋公延安威清江漢，舅氏員外象名高天下，賓主相待，賢乎哉！王師雷行，北舉幽朔，太尉公分麾下之旅，付帷幄之賓，與前相張洪州夾攻海寇，方收東越。夏首地當郵置，吉語日聞，喜氣填塞於江湖，生人鼓舞於王澤。頭陁古寺，簡棲遺文，境勝可以澡濯心靈，詞高可以繼聲金石。二大夫會台寺之賢，攜京華之舊，十有餘人，爍如瓊華，輝動江甸。涉金地，登朱樓，吾無住心，酒亦隨盡，將以鬥擻煩襟，觀身齊物。日照元氣，天清太空，無有遠近，皆如掌內。辨衡巫於點黛，指洞庭於片白。古今橫前，江下茂樹方黑，春雲一色。曰屈平、宋玉，其文宏而靡，則知楚都物象，有以佐之。舅氏謂華老於文德，忘其瑣劣，使為諸公敘事。不敢煩也，詞達而已矣。
侍禦曆總漢上、湖陰、江左之賦，王府之入不匱，愛人之頌有餘。前相國劉公居佐帝庭，行恤人隱，侍禦時賢高譽，盛府舊僚，傳檄速駕，江城風動。當天心厭兵，品物思理，將束貪狼之口，掩破骨之傷，濡足而前，化危為安，此大丈夫懸弧四方之誌。與夫竄身漁釣，山林枯槁，異日論也。天下有道，貧且賤焉，恥也。今聖人在上，夔龍宣力，而老夫甘心貧賤，得非人生窮達，固有分耶？方理舟潯陽，追跡幽人，解纓綱，陵顥淳，雖病痼齒衰而神王。憔顇之中，齊榮辱，一視聽，是非哀樂，無自入矣。侍禦忽告餘行，餘知悒焉軫心，豈紛累未滌，將悲亦有道，且以簪擊茶甌歌而餞之曰：江沈兮雨淒淒，洲渚沒兮元雲低，傷別心兮聞鼓鼙。
舅氏適越，華拜送西階之下，俟命席端。舅氏曰：「吾交侍禦鮑君，夫玉待琢者也。知我者鮑君，成我者鮑君。是以如越，求琢於鮑。昔子路去魯，告顏生曰：‘何以贈我？’夫贈人以言，古之道也。況背楚山，淩淛河，睹會稽之險，棹鏡水之波，窺禹穴冥冥，仰秦望之峨峨。如不誡我，汝將若何？」華拜手曰：「柔而立，咎繇所以成九德也；寬而靜，師乙所以諧五聲也。文犀明珠之珍，伏於掌握之間，此君子所以恢令名也。」再拜稽首。
君子既學之，患不能行也。河南房敬叔，其行之者歟！我思古人之道，其房君哉！安親於羈旅之中，講道於茅茨之下，不改其樂。以文會友，吾與房也。顏子屢空，曾參衣敝，聞宋之君子，落落有奇節，奇節發於仁義者也。以顏曾之行，求仁義之均，勉旃！斯有望。
士之舒羽毛，宣聲調，不在高位，在有道。自王充、元晏、左思名盛當時，價壓百代。薛都卿以夷澹養素，以文章導誌。自浙右遊湖左，一句一韻，遍於衣冠，江山為之鮮潤，煙景以之明滅。其餘情性所得，蓋古人之儔歟！南陽有略兼有道之高，元晏之道，論其措意，則王充、左思，豈其遠乎？惠然訪餘，告以行邁，將棹溪吳越，濡劄江嶠。東南勝事，落爾胸中，況為諸侯上賓。知大夫之官族，古所貴，勉之哉！病叟李遐叔贈。
中明檢而能曠，年邁體衰，而人罕知之；陽羨山深水闊，海隅幽阻，而人罕知之。以中明之元姿默識，陽羨之清漪秀石，人乎哉？清乎哉？之子所以為貴也。詩者輔佐情懷，其舊俗則泰伯之讓德、延陵之高風，因是而佐王孫，緣物而興之，遠也矣！
邯鄲遐叔，風病目疾，家貧不能具藥，爰以言自醫。南陽張士容，引帽攝策，晨告余行曰：「雖耕楚田，而無耰費。相裏杭州、刑部郎李君以道教我，以文博我。將求幹粥於二賢可乎？」余諗之曰：「嘗讀《大雅》，美張仲之德，子其後乎？欲而求仁，愚以為可。今賢士君子多在江淮之間，吾子見二大夫，必開館拂席，聆相如之玉聲，盡家之有無也。不爾者，人而不仁如禮何？人而不仁如樂何？息言息言！此獲麟之絕筆也。
見觀送蘭州兄詩，敬不逾節，情而中禮，是篇也，得詩人之一端矣。先王省方，命太師陳詩，以觀人風，固非遠嶠之松雪、清江之雲月。變也久矣，將如之何？觀其勉之！在昔蘭陵府君、平棘❥公、柏人懿公兄弟三人，有重名於天下。钜鹿，蘭陵之穆也，故揚州孝公後之，觀之世父也。高平，平棘之嫡也，吾後之。宣成文昭公，柏人之嗣也，故中丞蘇州後之。夫知卿大夫之族姓、班位之高下，見貴春秋，而此道將亡，自族之不知，況他人乎？觀於經，感士丐、郯子之祖德；於史，慕子長、孟堅之自敘。羈旅無書，往吳中蒐，以備家傳之遺闕，附之於篇。吾病矣老矣！是行也，慰我祗命聿修之心。永泰二年四月庚寅，叔父華序。
廬江何秀才，棹流千里，候餘柴門，執弟子見師之禮，餘竦然自愧，何德以堪之？意者賢大夫賈廬州待餘異等，談餘過實，是以致。秀才神邁氣專，文詞有調，孤雲超忽，迥出秋江。若遊公卿間，必成名。然赤光湛盧，擬物冰斷，其發也在礪磨而已，用此申千里之報也。何氏之先喆比幹，德通神明，受策阜昌，世為大官，有勳有德，遹追來孝，亦以祝秀才也。元老趙公，華忝疇年之歡。夫貴與尊議功論德，不究其涯。秀才將奉郡之命，宣方麵之烈。我思古人，實獲我心。
華與二賢早相得，偕修君子之儒，而獨無成；偕勵人臣之道，而獨失節；偕遇文明之運，而獨衰病。天寶中，奉詔廉軍政，北至朔垂，駐車山陰，辱司徒公太尉公一盼之恩。先時為伊闕尉，忝相公尚書約子孫之契。不幸孤負所知，虧頓受汙，流落江湖，於今六年。大明升於陽穀，幽蟄附於光輝，元惡掃除，太階如砥。天下衣冠，謂華為相府故人，詔書屢下，促華赴職。稽首震惶，恨無毛羽。左司員外郎張公、侍禦史相裏公、殿中侍禦史張公、監察禦史範公、嚴公，望高職雄，持斧登車，江湖霜清，道路風起。華也潦倒龍鍾，百疾叢體，衣無完帛，器無兼蔬，以妻子為童仆，以笠履為車服，並轂無由，呻吟舟中。大別之陽，有焞龜之父、揲蓍之老，華請占命之厚薄，乃裹龜囊蓍而言曰：「三靈人為宗，則人過於蓍龜也；耳目主於心，則心過於視聽也。足下被儒者之服，讀先聖之書，與身消息，足知性命，胡為而煩予？予之二物，不足占足下。」華病不能拜，拳拳扣顙，敬陳先生。況服勤西方之教，久齊生死之域。言其外者，則儒不成矣，與匹夫同；敗名節矣，與墨劓同。既衰病矣，與廢疾同，雖牽率危憊，匍匐顛沛，君父含宏，宰政不遺，適為朝廷之穢、相府之羞也，又安得恃為故人哉？其內者，則大師微旨，幸遊其藩，甘露灌注於心源，寶月照明於眼界，無得之分，可與進矣？負薪之憂，忍不為言。江亭憑檻，平視漢皋，武昌柳暗，溢城花發。一榮一枯有歡有蹙，離別之念，又焉得不悲乎？四言詩，《雅》之遺也，以貺雅士。盍以雅為贈乎？則知車馬佩玉之多，反為末也。病夫李華序。
