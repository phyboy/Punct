政事堂者，自武德以來，常於門下省議事，即以議事之所，謂之政事堂。故長孫無忌起複授司空，房元齡起複授左仆射，魏徵授太子太師，皆知門下省事至高宗光宅元年，裴炎自侍中除中書令，執事宰相筆，乃遷政事堂於中書省。記曰：政事堂者，君不可以枉道於天，反道於地，覆道於社稷，無道於黎元，此堂得以議之。臣不可悖道於君，逆道於仁，黷道於貨，亂道於刑；克一方之命，變王者之制，此堂得以易之。兵不可以擅興，權不可以擅與，貨不可以擅蓄，王澤不可以擅奪，君恩不可以擅間，私讎不可以擅報，公爵不可以擅私，此堂得以誅之。事不可以輕入重，罪不可以生入死，法不可以剝害於人，財不可以擅加於賦，情不可以委之於幸，亂不可以啟之於萌；法紊不賞，爵紊不封，聞荒不救，見饉不矜；逆諫自賢，違道變古，此堂得以殺之。故曰廟堂之上、樽俎之前，有兵有刑，有挺有刃，有斧鉞，有冘毒，有夷族，有破家。登此堂者，得以行之。故伊尹放太甲之不嗣，周公逐管、蔡之不義，霍光廢昌邑之亂，梁公正廬陵之位。自君弱臣強之後，宰相主生殺之柄，天子掩九重之耳，燮理化為權衡，論思變成機務，傾身禍敗，不可勝數。列國有傳，青史有名，可以為終身之誡。無罪記雲。
君以文明照臨百官，官糾其邪，職在邦憲，由京師而端下國，王化所係，不唯威刑。禦史大夫其任也，用舍決於天心，得失震於人聽，舉直錯枉，果而不撓，則公卿屏氣，道路生風，率其屬以正於朝，瞻我衣冠，不仁者遠。苟異於是，為君子羞。政之雄雌，與德輕重，故名公在位，天下仰賴焉。秦官有禦史大地人，在漢為三公，職副丞相。丞相闕則大夫遷，或名司空，或複舊號，史足徵也。議大政必下丞相禦史，其廷署古曰府，近曰台。其衣冠章綬，品秩所視，載於甲令。聖朝臣唐虞高尚之賢，內周漢不賓之俗，登人於五福，薦樂於九歌。帝德廣運而瑞草生，天威震動而神羊至，故柱石骨鯁之老更拜焉。距義寧至先天，登宰相者十二人，以本官參政事者十三人，故相任者四人，藉威聲以棱徼外按戎律者八人。官或改稱大司、憲台，或分為左右肅政，罷置不恒，從所宜也。開元、天寶中，刑措不用，元元休息，由是務簡益重，地清彌尊，任難其人，多舉勳德。至宰輔者四人，宰輔兼者二人，故相任者一人，兼節度者九人，異姓封王者二人。尊號加孝德之明年，樂成公自尚書左丞兼文部遷，崇德也。昭融禮經，嗣續文雅；張仲孝友，山甫明哲。風度可以師長人倫，動靜可以訓齊天下。喬嶽鎮定，嘉量平均。心為百行之宗，體備四時之氣。《雅》有之曰：「文武吉甫，萬邦為憲。」樂成有焉。至若教行於無訟之前，慮辨於未萌之始，未萌而慮，則求煩不獲；無訟而教，則何用不臧？寬細瑕為大體，複故事為新政。小人畏法，君子夷心，無隱情於國家，無愧辭於神道，堂堂乎大雅之素也。初，廳壁列先政之名，記而不敘。公以為艱難之選，將俟後人，謂華嚐備屬僚，或知故實。授簡之恩至，屬詞之藝寡，無以允副非常之待，所報者直質而少文。天寶十四載六月十五日記。
皇帝受天明命，垂五十年，大道成俗，黎人於變，百官設而無事，三辟存而不論，振古未然也。猶以為成歲資於降霜，律人本於持憲，憲司之拜，九覈名實，王猷其遠乎？夫察風俗，平冤滯，踣邪佞，延俊賢，雲誰司之？職惟禦史。禦史亞長曰中丞，貳大夫以領其屬。士匄為伯遊之佐，司馬乃令尹之偏，古之制也。漢儀：大夫副丞相，以備其闕。參維國綱，鮮臨府事，故中丞專焉。意者殄凶人之豪，挾君子之道，各行其誌，無所牽束，行止與大臣絕位，指顧則周行振聳，政體宜之。晉宋、元魏以還，無禦史大夫，由是中丞威望愈尊，禮有加等，如火烈烈，如霜肅殺，不可犯也。屬時清無獄，朝尚寬政，行葦忠厚，王化根源。周室仁及草木，而愷悌流乎頌聲；漢文雅好黃老，而公卿恥言人過。舉盛德而儀刑著矣，焉用察察觖觖，以恟生人哉？欲以此道行於軍旅，故東西幕府皆兼大夫，餘軍多假憲司之號，聖皇之誌也。天寶中，君臣於道德之間，又新其化，以尚書左丞張公為大夫，少府大卿庾公為中丞。天下翕然，名教知勸。大夫睦中丞也，羽翮得清風之助；中丞奉大夫也，律呂本黃鍾之宮。耆儒碩老，罕雲遇此盛矣。二公中和備體，沈潛經德，易直且武，溫文而清，遵王路以整多方，由夫身而貞百度，此外盡餘事也。古之制記者，先諸德而後諸事，至若命官之始，省複之代，名號冠緌之差，祿秩位員之數，辭尚體要，況皆知之。今不書，省文也。華昧學淺藝，承命維穀，群言之首，非所克堪，然故吏也，勉以守德。天寶十四載九月十日記。
化成天下，莫尚乎文。文之大司，是為國史，職在裦貶懲勸，區別昏明。故《駉牧》頌於魯侯，《祈招》諷於楚子。史官之任有述作，蓋王者之元符、生人之極教也。昔沮誦、倉頡，為黃帝史臣，文字以興，其來尚矣。若南正、北正，建於顓頊；羲氏、和氏，命於唐堯。更虞夏商，代序天地。周官宗伯之屬，有太史正歲年以序事，小史尊係代辨昭穆，內史受納訪以詔王聽理，外史達書名於四方。前誌所載，有左史記事，或箴王之闕，或司過於朝，所典不同，其納君於善一也。《傳》曰：「天子有日官，」則史逸、史伯是也；「諸侯有日禦，」則裨灶、子韋是也。倚相在楚，南史在齊，董狐在晉，邦之司直也。其事舉則三靈不慝，其政息則百度惟危，故先王貴之。至於漢廷，參用周禮。太史公既歿，其子遷，緘金匱石室之文焉。降及東京永平中，特詔班固著作東觀，繼其事者。楊彪、蔡邕，由是太史但掌天文、律曆而已。《小雅》寢周，聖人生魯；道尊而文武將墜，德至而天地不通。感於獲麟，歎於與蠟，爰制國典，邱明傳之。因曆象以正時元，假鬼神而討有罪，善人勸焉。淫人懼焉，百代之英，所由用也。向若前代闕能文之史，曠記事之官，雖禹舜之烈無聞焉。有國有家，何以直道而行也？魏太和年，肇以著作名官，為中書屬。晉元康年，改隸秘書，朝服單衣介幘，始親職，必選名臣。傳曆宋、齊、梁、陳，官品第六，元魏、高齊、周、隋，秩從五品。魏則王沈以侍中兼之，衛凱以尚書帶之。至於有晉，若史材之美，陳壽自佐郎遷；元舅之尊，庾亮以中書領。宋則徐爰、何承天，齊則沈約、裴子野，梁則陸雲、公姚察，陳則顧野王、張正見，後魏則崔光、高允，北齊則邢子才、魏收，周則蘇亮、柳虯，隋則虞綽、王劭，皆一朝名選也。貞觀初，詔梁國文昭公、鄭國文貞公統英儒盛才，修五代史。天子親垂筆削，與《春秋》合符，巍巍乎史氏之光耀也！因是開館於內，別立史官，多以著作郎領帶其職，而舊史所掌，唯碑誌、祭祝之文在焉。然以其能綜群言，且居百乘，出典下國，轉為郎官，經緯斯文，昭宣有政，或上遷秘書少監，或擢拜中書舍人，固不易其任也。天命元聖，降而為唐，唐之建官，罔非俊乂。若虞永興德函大雅，魏侍中才高王佐，鄭吏部絕韻鏘鳴，崔司業雄詞飛動，皆曆焉。今上兼帝王之極功，總文武之能事，思所以比崇軒皞，紹美唐虞，潤色乎大猷，發明乎皇道。問誰獻箴，則賓客崔氏；問誰執簡，則恒傳吳公。胡諭德遊刃詩騷，韋庶子貫珠今古。濟濟多士，時惟秉文，盛矣哉！同風乎《雅》、《頌》也。名嶽已遷，別封天柱，舊章不改，尚列周官。登陟蓬萊之峰，循環藏室之奧，從容簡貴，信君子保明宏道之司歟！今大著作清河崔公名傑，天寶三載自秘書郎拜。閱天祿之圖書，踐人文之苑囿；澡身於三德，研慮於六經。執謙而光，好善能澤；惠風吟於秀水，明月鏡於安流。代為元臣，家曰茂緒，壯宮室者，必鄧林之條幹乎？以儒雅之姿，從班、蔡之後，揮綽令譽，達於清朝，則百祿隨之，曷其有極矣？先是命官之記，不列於齋。以華職忝末班，與聞前誌，拜命之辱，敢敘官之守雲。時天寶七載二月辛亥記。
唐虞之代，四嶽十二牧，分掌諸侯。宗周有方伯、連帥之職，秦有監郡，漢魏以還，初曰部刺史，後曰州牧。近代罷州牧，複為郡太守。太守、刺史，無恒其稱，職同九卿，假以符節。雖親如魯、衛，貴若周、召，任切安人，往往除拜。天寶中，朝廷以尚書郎人物之高選，二千石元元之性命，始以省郎臨大部。若密邇京師，或控壓衝會，萬商所聚，百貸所殖，將擇良吏，重難之。杭州東南名郡，後漢分會稽為吳郡、錢塘，屬隋平陳，置此州，咽喉吳越，勢雄江海。國家阜成兆人，戶口日益，增領九縣，所臨蒞者，多當時名公。宋丞相、劉仆射、崔尚書之訏謨大政，其間劉尚書、裴給事之盛德遠業，魏左丞、蘇吏部之公望遺愛在人，韋太原、崔河南、劉右丞、侯中丞節制方隅。有事以來，承制權假以相國元公。旬朔之間，生人受賜，由是望甲餘州，名士良將，遞臨此部。況郊海門，池浙江，三山動搖於掌端，靈濤賁攵激於城下。水牽卉服，陸控山夷，駢檣二十裏，開肆三萬室。近歲災沴繁興，寇盜連起，百戰之後，城池獨存。王師雷動，元惡授首，乳哺疲人，分命賢哲。詔以兵部郎中范陽盧公幼平為之；公體仁而清，直方簡亮，文以輔德，武以靜人，澄曠有清江之姿，巍峨有秋山之狀。麾幢戾止，未逾三月，降者遷忠義，歸者喜生育，旌次讓利，轅門無聲，人鹹曰休哉！以卿佐之才，遵王澤，敷德政，吾見其為公為侯，福履宜之，未見其極也。刺史冠服印綬，甲令載之，故不書。詞尚體要，古史之遺也。永泰元年七月二十五日記。
有漢已還，州統郡，郡或連十城，州或部十郡。江南多大郡，如會稽、丹陽，鎮領遐闊，分置部都尉。自富春而南，太末一縣抵於建安今此州即古會稽西部之地也。雖官明吏修，如曠阻何，厥後相因，損益無恒，時更亂離，罷置紛糅。聖朝字育元元，納於大中。自衛公累單於、英公滅句麗，天下和平，戶口繁衍。元聖溥《行葦》、《蓼蕭》之澤於下，廷延公卿，議割州邑。謂疆與府近，則易為理；人與吏親，則易為安。以婺州封畛為廣，分置衢州，領六縣，猶為大郡。近歲析玉山全邑洎須江南鄉益信州而不為寡。去年江湖不登，茲境稍穰，故浙右流離，多就遺秉，凡增萬餘室而不為眾。吳越地卑，而此方高厚，居者無疾，人斯永年。名山大川，既麗且清，俗尚文學，有古遺風。國朝不以州領郡，郡與州更相為號，遷複從宜，事之當也，置觀察之司而董臨之。此州長吏之選，甲於他部。忠貞之老，則武威公李仆射傑；親賢之望，則信安郡王禕。遺政行為故事，名位光於屋壁。開元、天寶中，始以尚書郎超拜名郡，賀蘭大夫為之，李郎中為之。自逆胡悖天地之慈、犯雷霆之誅，賀蘭起北海之師，郎中佐浙東之幕，有文有武，家頌戶歌。元惡天討，餘凶稔罪，皇恩示以鈇鉞之威，未即大刑，以為不教人戰，是謂棄之。乃分諸州，置節度以鎮之；州有防禦軍，刺史為之使，俾與夫持節某州諸軍事名實副焉。以此州密適山陰，爰隸浙東。廳事馮高，戟戶臨江，武文左右，麾幢成列。千夫長、百夫長，上寮郡掾，屬邑官吏，進退無聲，趨拜風生。仕不登州，談不為榮。
凡為州者，儒不毅勇則頓威，攻守所由敗也；勇不儒和則失人，邦國所由困也。故二千石之任，方今為難。至尊垂憂勤於兆人，延俊乂於高位，以蘇州刺史陳郡殷公，文可以成政，武可以安人，明斷良謀，忠在王室；其理也，寬不容怠，嚴不拒情，清白貫於神明，簡易契於黃老，德必有鄰，歌聲宜繼，由是命公典此邦也。至若建置城府之年月，升降品第之等差，風俗貢賦之宜，男女提封之數，圖牒備矣，老幼傳之。今之所書，略舉勳德也。元年建寅月二十一日，左補闕趙郡李華於江州附述。
晉分丹陽為毗陵，後改為晉陵。隋置常熟縣，創常州理之。無何，常熟隸蘇州，始於晉陵置常州。當楚越之襟束，居三吳之高爽，基地恒穰，故有嘉稱。領五縣，版圖十餘萬，望高地劇，此關外名邦。自狂虜肆亂，江湖流毒，地荒人亡，十裏一室。天子詔宰政，審可以安人者，以工部侍郎讚皇公覽允，帝俞，拜為此邦。昔齊人聞石相將至，舉國大理。讚皇東轅，明詔先下，吏愉人泰，如時之春。視之猶身，歸者遍野。讚皇公以為易簡本乎悠久，久於其道而化成，封章上請，求理三歲。詔書寵異，進品正議大夫，優賢報功，於時為盛。自吳通上國，越盟諸夏，秦裂捃陣，智如伍員，才若鴟夷，以及我國家賢良，臨州者甚眾，未有濬河渠，引大江，漕有餘之波，溉不足之川。溝延申浦，至於城下，廢二埭之隘，促數州之程。海夷浮舶，弦發望至，出古人創物之智，見君子濟眾之心。大矣哉！一境清淨，無為而理。此舉大略也。漢制：刺史部領郡國，遷為太守；太守課最，入為公卿。及魏晉以來，或稱州牧。國朝州刺史、郡太守更相為名，親賢如寧、岐，弼諧如狄、宋，皆拜焉。在部視侯伯，入朝亞卿尹，其車服早蓋朱轓、華蟲七旒、進賢兩梁冠、玉佩青綬。古有銅獸竹使符，太守不假節，刺史臨兵則持節。今雖無事，亦稱使持節，戒不虞也。降銅魚詔書合之，代獸符也。夫子門人，高第者眾，唯稱雍也可為諸侯，至矣哉，古之為理，本於德行。讚皇公秉心宣猷，盡瘁王室，愷悌君子，民之父母，為王者輔，宜哉！永泰二年二月庚戌，讚皇公從子檢校吏部員外郎華述。
《禹貢》淮海，惟揚州、彭蠡、三江在焉。漢文帝封淮南王長子安為五，都壽春，即此州也。兩漢揚州刺史治於此州，墠壇猶在。後魏盧潛為揚州，亦鎮於茲；潛有惠政，時人比之羊祜。厥後州境，或南或北，隨人推遷。國朝一家天下，華夷如一，壽春郡在淮南，隸揚州，其風俗山川，可得而知也。某年，以兼侍禦史揚州司馬獨孤問俗為壽州刺史。公有德政，理外如內，易不遺物，周不害通，忠孝簡於王室，廉平聞於天下，剛克以順，柔謹而肅。公理州三年，遷禦史中丞，鎮江夏。工部郎中楚州張緯之代公為州牧，某部郎中韋延安代張典此州，僉有政聞，故書其事，以慰楚人之心。
東漢中平以來，王室多難，元臣統戎，括群才而不遺，徵眾慮而從善，故公府置參軍事，雖位高八命，權重三軍，苟好謀而成，亦參於幕下。迄於魏氏，沿漢舊章。洎有晉將殄夫全吳，石苞責禮於孫楚，由是府朝致敬，稍用下寮。逮南北分於帝郊，華夷寢於王澤，而此官之選，益以眾矣。及隋平江嶺、唐有天下，聖人貴因循而重改作，思豫備而戒不虞，故因其名而降之秩，則殷周之損益可知也。至若兩京垂戎於四方，府吏同體於郎署，非夫公卿盛德之允、才望當仁之流，不可膺其任。今王國多士，賢能歲益，職員之外，猶以命之。取類乎律呂起於黃鍾，滄浪發於清漢，人皆以為美也。趙郡李諲，碣石峰巒，藂台楨幹。嬰年聞禮，敬睦傳於家庭；綺歲入官，名節動於寮友。敏以經德，清而達和，自懷濟眾之心，仍有封侯之骨。嘉魚在藻，良馬食苗，知其人，有其位，千雲萌於甲拆，貫革兆於機張。且曰清階，因之故事，則鍾繇、李允、魏舒、王遵，事炳於前代；韋仆射、李大夫、陸少保、杜尚書，功宣於盛朝。叔父侍郎發跡於河南，黃門顧公漸羽於京兆。驥子躡乘黃之早，大鵷雛入威鳳之巢，榮縻九霄，縱遊千里，其可必也。夫其職諧易簡，道在中和，高步同於列仙，彈冠預於朝會。若乃薄書堆案，則譽發彀中；醪醴蒲壺，亦名高方外。動靜皆適，剛柔兩持，是以為從事者，所貴師古之事。車服盤盂，畢聞旌記，用垂後代，飾布德音，況朝之命官，闕而不載？以華聞於舊史，請以直書。故略其所知，疑殆頗闕雲爾。
文與武，邦之大司，參以彌綸而果於折中，軍以厲禁而闕其暴蔑。彌綸之謂文，厲禁之謂武，居一稱而兼二義，參軍有焉。漢車騎將軍張溫行司空，專征關右，始徵幽州刺史陶謙參軍事，由是上將之府，以為常儀。魏驃騎將軍右苞鎮揚州，晉文王命孫楚參苞軍事，賓主降禮，始於孫、石。時方用武，則軍師之謀主；天下乂安，則府公之屬吏。蓋因府郡之長，使持節領諸軍，故雖列曹，悉以參軍為號。若以漢晉儔於聖代，郡國比於神州，則理亂不侔，而小大相妨矣。參軍自國朝以來，躋盛位者數十人，遠則仆射韋公，師保中朝；今則中丞蔣公，澄清東夏。用賢而衣冠焯敘，踵武而聲度相鄰，選部所以較卿佐之才、舉公侯之胄，是以慎署斯職，而要其德藝。《傳》所謂「仕而優則學，學而優則仕」，處下僚而無咎悔，從吏道而獲安閑，差池鵷鷺之間，宴息風雲之外矣。京兆韋昱，門高器全。其文也，若英敷華；其武也，長劍淬鍔。朗玉調律，鷙禽乘秋，服楚傅之訓誡，傳漢相之經術。每從容府中，或有異政，雖不吾以，必預谘謀，如川決防，如竹迎刃。夫然，則貴與壽、功與名，非斯人而誰獲？君子之所貴者，名位不失其人，聲聞不忘於後。故蒐錄官族，第其遷授，俾將來俊茂，有所觀焉。時天寶九載九月十三日記。
令長之位，詳於《漢官》；土地之宜，列於《禹貢》。談者備矣，而詞人略焉，則此官之職守、此境之風俗可知也。國朝之有天下，淇漳之間，於京師為近；守宰之寄，於元元最親。故授署此官，延至王庭，曲蒙睿渥，制令裦賜，與內官同法，清貫往往超拜。天寶以來，東北隅節度，位冠諸侯，按數軍鉦鼓，兼本道連帥。以河北貢篚征稅，半乎？九州，邊於山戎，歲備寇，每置長吏，朝廷特難之。或操尚虧渝，或中塗遷換，或流亡未夏，或委罪刑書。繇是使臣，慎簡其人，密表陳請，鍾恩光於異土，萃人物於東州。不然，何公方振羽青雲，胡為而在此堂也？公以德行文學，為人倫羨慕，清而道藝，鄰於昔賢。自登封主簿，撫有茲邑，以西門沈巫為不仁、仲康解綬為能斷，酌古中道，為今令圖。下車無何，休聞四塞，他疆之人父母之，居屍祝之，則境內之歡，可以心見。君子哉！至若由身立政，謀近及遠，邑人趨拜，靜聞堂上之琴；軍師往來，潛預幕中之畫，所利者大，豈惟安陽？夫然，則繁纓曲縣，衷甸四牡，人所願也，於公宜之。記事者，誌盛德而旌善人。今特書公何，尊王命，其春秋之義歟！天寶十載記。
鄧為天下扃闥、兩都南蔽，秦漢以來，多封將相姻戚，故其人益豪。疆內全邑，曰南陽，曰穰，曰臨湍，蓋古新城也。穰州府所理，吏不暇息；南陽領戶既寡，奸俠所歸。惟臨湍境清，人間從仕者所樂。開元裂此鄉三千戶為菊潭縣。天寶、至德之間，狂虜南侵，南陽為戰地，地荒人散，千里無煙。猶以郵置之衝，往複王命，權置官吏，招集疲人，如寒資裘，如餒並食。聖朝臨下有赫，哀撫兆人，誅元凶，清天下，詔方鎮選良吏。平昌孟威字承顏，自左驍衛兵曹參軍本道節度使表為為此縣。始至，戶不盈百。為政七月，盡室而歸者千餘家。難矣哉！古之為政者先諸人；後諸身，先其人則人不勞，後其身則身自逸。承顏勤恤老幼而休息之，損有餘補不足而煦育之，人諭其心，則不勞而理矣。古之求士者觀諸其家，知乃為政。承顏奉版輿，冒虜塵，北越鞏洛，歸家於漢上，又以清白之祿，為甘旨之資。臣子之道卓然，則其餘可知也。令長品秩章綬，人皆知之，故不書。今所書，議能也。寶應二年七月甲辰，左補闕李華記。
智之深者反照，仁之大者無思；反照而萬物同明，無思而一切鹹寂。真如住乎無住，妙有生乎不生，惟禪師至其極也。禪師法號常超，發定光於大照大師，垂惠用於聖善和上，證無得於敬受闍黎。司徒郭公舉為東京大德，禦史中丞鄭公表敷教於三吳。乃沿漢至黃鶴磯，州長候途，四輦瞻繞，請主大雲寺。浩浩群醉，願霑醒藥，於是以梵綱心地，還其本源，楞伽法門，照彼真性。荊越之俗，五都僑人有度者矣。寶應二年暮春季旬之二日，證滅於禪居。縗杖百千，江哀山悴。凡入諸佛正位二十九夏，存父母遺體五十九年。門人寶藏、熙怡等，號捧香氎，建塔東岡，遵象法也。禪師滄州人，姚姓。靈和應於海碣，弱歲齒於儒者。既而舍孔氏之經，為釋門之允。聞西河攝護第一，乃往從師，次諸嵩潁，服勤上法。理妙詞簡，神凝道深，蓋六度之龜麟、人天之海嶽也。嗟夫！雨寶之珠，伏於泥下；燎原之火，隱在木中。開示有期，繼生宗範，摩訶達摩以智月開瞽、法雷破聾，七葉至大照大師，門人承囑累者曰聖善和上，環注源流，含靈福備，乃灌其頂，龍像如林。及狂虜逆天，兩京淪翳，諸長老奉持心印，散在群方。大怖之中，人獲依怙，則不言之教、無為之益，廣矣大矣！覺之正之，默茲元照，不為深乎？弟子司封員外郎趙郡李華，泣舉雙林，敬表仁旨。時廣德二年正月六日。
鴻鵠逆清風，陵顥氣，翱翔自得於冥冥之間，故虞衡矰<矢敫>，不能為患。甘芻豐秣，羈縶駿驥，首冠[A14E]錫，身被纓纕。力方盛也，騁於康逵；及其殆也，困於鞭策。由是智者高鴻鵠而卑駿驥，豈妄而論之哉？今凶渠假息，五兵未偃，廟堂有風力之臣，征鎮皆方召之老，則仁人靜士，戢伏自持，各其誌也。尚書左司郎中嗣漁陽公盧振，字子厚，奉世德而聿修之，味道風而遊泳之。處於九江南郭荒榛之下，不貽害於身，不假力於人。夷堆墆，填窐穽尋尺無遺材，草木不移植。書堂齋亭，成於指顧；高鬆茂條，森於門巷。宴然燕居，勝自我得。君子出則行其誌也，公以瑚璉之器為郎官，以幹將之斷宰赤縣；君子入則善其身也，公就鴻鵠之冥冥，舍騏驥之馳騁。況大江在下，名山當目，嘉賓時來，攜手長望，可以頤神養壽、暢其天和。「浴乎沂，風乎舞雩，吾與點也。」尋陽僑舊，推仁人焉，推智者焉。廣德二年四月五日，趙郡李華記。
悅名山大川，欲以安身崇德，而獨往之士，勤勞千里，豪家之制，殫及百金，君子不為也。賀遂公衣冠之鴻鵠，執憲起草，不塵其心，夢寐以青山白雲為念。庭除有砥礪之材、礎礩之璞，立而象之衡巫；堂下有畚鍤之坳、圩塓之凹，陂而象之江湖。種竹藝藥，以佐正性，華實相蔽，百有餘品。鑿井引汲，伏源出山，聲聞池中，尋竇而發。泉躍波轉而盈沼，支流脈散而滿畦。一夫躡輪，而三江逼戶；十指攢石，而群山倚蹊。智與化侔，至人之用也。其間有書堂琴軒，置酒娛賓。卑痺而敞，若雲天尋文，而豁如江漢。以小觀大，則天下之理盡矣，心目所自不忘乎！賦情遣辭，取興茲境。當代文士，目為「詩園」。道在抑末敦元，可以扶教，趙郡李華舉其略而記之。
某嚐目異鳥擊豐狐於中野，雙睛燿宿，六翮垂雲，迅猶電馳，厲若霜殺，吻決肝腦，爪刳腎腸，昂藏自雄，倏而逝。問名於耕者，對曰：「此黃金鶚也。」 何其快哉！因讓之曰：「仁人秉心，哀矜不暇，何樂之有？」曰：「是狐也，為患大矣！震驚我姻族，撓亂我閭裏，善逃徐子之盧，不畏申孫之矢。皇祗或者以其惡貫盈而以鶚誅之，予非斯禽之快也而誰為？」悲夫！高位疾僨，厚味臘毒，遵道致盛，或罹諸殃，況假威為孽，能不速禍？在位者當灑濯其心，祓除凶意，惡是務去，福其大來。不然，則有甚於狐之害人，庸忸於鶚之能爾。
