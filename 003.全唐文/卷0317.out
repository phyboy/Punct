天地之道易簡，易則易知，簡則易從。先王質文相變，以濟天下。易知易從，莫尚乎質，質弊則佐之以文，文弊則複之以質。不待其極而變之，故上無暴，下無從亂。《記》曰：「國奢則示之以儉，國儉則示之以禮。」禮謂易知易從之禮，非酬酢裼襲之煩也；儉謂易知易從之儉，非茅茨土簋之陋也。蓋達其誠信、安其君親而已。質則儉，儉則固，固則愚，其行也豐肥，天下愚極則無恩；文則奢，奢則不遜，不遜則詐，其行也痼瘠，天下詐極則賊亂。故曰不待其極而變之。固而文之，無害於訓人；不遜而質之，艱難於成俗。若不化而過，則愚之病，淺於詐之病也；無恩之病，緩於賊亂之極也。故曰莫尚乎奢也。奢而後化之，求固而不獲也。利害遲速，不其昭昭歟！前王之禮世滋，百家之言世益，欲人專一而不為詐，難乎哉！吉凶之儀、刑賞之級繁矣，使生人無適從。巧者弄而飾之，拙者眩而失守，誠偽無由明，天下浸為陂池，蕩為洪流，雖神禹複生，誰能救之？夫君人者修德以治天下，不在智，不在功，必也質而有制，制而不煩而已。太康，啟子、禹孫，當斯時，有堯舜遺人，親受禹之賜。國為羿奪，內則夏之六卿，外則夏之四嶽，而羿浞愚弄鬥爭，內外鬥默然，一以聽命，至少康艱難而後複。由是觀之，則聖有謨訓何補哉？漢高除秦項煩苛，至孝文元默仁儉，斷獄幾措。及武帝修三代之法，而天下荒耗，則文不如質明矣。漢氏雖曆產祿、吳楚之亂，而宗室異姓，同力合心，一舉而安。且漢德結於人心，不如夏家；諸呂吳楚之強，倍於羿浞。安漢至易，而複夏至難，何也？周德最深，周公大聖，親則管蔡為亂，遠則徐奄並興，四夷多難，複子明辟。兼虞夏商之典禮，後王之法備矣，太平之階厚矣，至成王季年而後理，唯康王垂拱，囹圄虛空。逮昭王南征不返，因是陵夷，則鬱鬱之盛何為哉？周法六官備職，六宮備數，四時盛祭，車服盛飾。至於下國，方五十裏，卿大夫士之多，軍師之眾。大聘小聘，朝覲會同，地狹人寡，不堪覲謁。大何得不亂？小何得不亡？《記》云：「周之人強仁窮賞罰，」故曰殷周之道，不勝其弊。考前後而論之，夏衰失於質而無制，周弱失於制而過煩故也。愚以為將求致理，始於學習經史。《左氏》、《國語》、《爾雅》、《荀》、《孟》等家，輔佐五經者也。及藥石之方，行於天下，考試仕進者宜用之。其餘百家之說、讖緯之書，存而不用。至於喪制之縟、祭禮之繁，不可備舉者以省之，考求簡易、中於人心者以行之，是可以淳風俗，而不泥於坦明之路矣。學者局於恒教因循，而不敢差失毫釐，古人之說，豈或盡善？數骨肉之罪而裦叔向，不忍聞之言而書昭伯，敬龜莢之信而陳僂句，使不仁之人萌芽賊心，而仁義之士閉目掩卷，何如哉？其或曲書常言，無裨世教，不習可也。則煩潰日亡，而易簡日用矣。海內之廣，兆民之多，無聊於煩，彌世曠久。今以簡質易煩文而便之，則晨命而夕周，逾年而化成。蹈五常，享五福，理必然也。孔子言「以約失之者鮮矣」、「與其不遜也寧固」，《傳》曰「以欲從人則可」，《記》曰「大樂必易，大禮必簡」，顏子曰「無施勞」，經義可據也。如是為政者，得無以為惑乎？
或曰：吾讀古人之書，而求古人之賢未獲，嗟夫！遐叔謂曰：無世無賢人，其或世教不至，淪於風波，雖賢不能自辯，況察者未之究乎？鄭衛方奏，正聲間發，極和無味，至文無彩，聽者不達，反以為怪譎之音，太師樂工，亦皆失容而止。曼都之姿，雜於憔顇，被縕絮，蒙蕭艾，美鬼夷倫，以為陋。此二者既病不自明，又求者亦昏。將剖其善惡，在遷政化，端風俗，則賢不肖異貫，而後賢者自明，而察者不惑也。餘兄事元魯山而友劉蕭二功曹，此三賢者，可謂之達矣！
或曰：願聞三子之略。遐叔曰：元之誌行，當以道紀天下；劉之誌行，當以六經諧人心；蕭之誌行，當以中古易今世。元齊愚智，劉感一物不得其正，蕭呼吸折節而獲重祿，不易一刻之安。元之道，劉之深，蕭之誌，及於夫子之門，則達者其流也。然各有病：元病酒，劉病賞物，蕭病貶惡太亟、獎能太重。元奉親孝，居喪哀，撫孤仁，徇朋友之急，蒞職明於賞罰，終身貧，而樂天知命焉。以為王者作樂崇德，殷薦上帝，以配祖考，天人之極致也。而詞章不稱，是無樂也，於是作《破陣樂詞》。是樂也，協商周之《頌》。推是而論，則見元之道矣。劉名儒史官之家，兄弟以學著稱，乃述《詩》、《書》、《禮》、《樂》、《春秋》為《五說》，條貫源流，備今古之變。推是而論，則見劉之深矣。蕭以史書為繁，尢罪子長不編年陳事，而為列傳，後代因之，非典訓也。將正其失，自《春秋》三家之後，非訓齊生人不錄，次序纘修，以迄於今。誌未就而歿。推是而論，則見蕭之誌矣。元處師保之席，瞻其形容，不俟其言而見其仁。劉被卿佐之服，居賓友之地，言理亂根源、人倫隱明，參乎元精，而後見其妙。蕭若百煉之鋼，不可屈折，當廢興去就之際、一生一死之間，而後見其大節。視聽過速，欲人人如我，誌與時多背，恒見詬於人。取其中節之舉，是可以為人師矣。學廣而不偏精，其貫穿甚於精者。又文方複雅商之至，當以律度百代為任，而古之能者往往不至焉。超蹈孤厲，不可謂不知言也。茂挺父為莒丞得罪，清河張惟一時佐廉使，按成之。茂挺初登科，自洛至莒，道邀使車，發詞哀乞。惟一涕下，即日舍之，且曰：「蕭讚府生一賢才，資天下風教，吾由是得罪亦無憾。」夫如是，得不謂之孝乎？或曰：三子者各有所與遊乎？遐叔曰：若太尉房公，可謂名公矣。每見魯山，則終日歎息，謂予曰：「見紫芝眉宇，使人名利之心盡矣。」若司業蘇公，可謂賢人矣。每謂當時名士曰：「使仆不幸生於衰俗，所不恥者，識元紫芝。」廣平程休士美端重寡言，河間邢宇紹宗深明操持不苟，宇弟宙次宗和而不流，南陽張茂之季豐守道而能斷，趙郡李伯高含大雅之素，族子丹叔南誠莊而文，丹族子惟嶽謨道沈邃廉靜，梁國喬潭德源昂昂有古風，宏農楊拯士扶敏而安道，清河房垂翼明誌而好古，河東柳識方明遐曠而才，是皆慕於元者也。劉在京下，嚐寢疾。房公時臨扶風，聞之，通夕不寐，顧謂賓從曰：「挺卿（集本作「柄卿」，《英華》亦作「柄卿」，注云：「《唐書》作捷，一作挺。」）若不起，無複有神道。」尚書劉公每有勝理，必詣與談，數日忘返，退而歎曰：「聞劉公清言，見皇王之理矣。」陳郡殷寅直清有識尚，恨言理少對，未與劉麵，常想見其人。河東裴騰士舉精朗邁直，弟霸士會峻清不雜，隴西李廣敬仲堅明衝而粹，范陽盧虛舟幼直質方而清，潁川陳讜言士然淡而不厭，吳興沈興宗季長專靜不渝，潁川陳兼不器行古之道，渤海高適達夫落落有奇節，是皆重於劉者也。工部侍郎韋述修國史，推蕭同事。禮部侍郎楊浚掌貢舉，問蕭求人，海內以為德選。汝南邵軫緯卿詞舉標幹，天水趙驊雲卿才美行純，陳郡殷寅直清達於名理，河南源衍季融粹微而周，會稽孔至惟微跡而好古，河南陸據德鄰恢恢善於事理，河東柳芳仲敷該練故事，長樂賈至幼鄰名重當時，京兆韋收仲成遠慮而深，南陽張有略維之履道體仁，有略族弟邈季遐溫其如玉，中山劉穎士端疏明簡暢，潁川韓拯佐元行備而文，樂安孫益盈孺溫良忠厚，京兆韋建士經中明外純，潁川陳晉正卿深於詩書，天水尹徵之（集本、《英華》作「徽之」，《英華》又注云：「一作」微）。誠明貫百家之言，是皆厚於蕭者也。尚書顏公，重名節，敦故舊，與茂挺少相知。顏與陸據、柳芳最善，茂挺與趙驊、邵軫洎華最善，天下謂之顏蕭之交。殷寅、源衍睦於二交之間。不幸元罷魯山終於陸渾，劉避地逝於安康，蕭歸葬先人歿於汝南。今複求斯人，有之無之？是必有之，而察之未克也。三賢不登尊位，不享下壽，居易委順，賢人之達也；不蒙其教，生人之病也。予知三賢也深，故言之不怍雲。
上古無文，飽於和氣，從化而避，何交之哉？至於善惡分，利害競，而後有交。交天命也，疏附奔走之友，夫友天縱也亦然。微鮑子之知管氏，則諸夏遷為左衽；無歸生之說屈建，則椒舉死於他國。大者濟天下，叔牙、夷吾是也；小者全宗族，聲子、伍舉是也。慈明奉元禮，一如大人；真長喪仲祖，臨柩動色。由是近於骨肉之恩，不止交遊而已矣。王邑崇繼前好，父事君卿；梁鬆恃貴遺舊，構陷伏波。兩存其道，而後兼善，是知人事艱難，僅發於造次；生死變禮，不必更時代。朋友漸於講習，緣情而親，於我為重。憂危相急，仕進相推，望而不從，厚實生怨。《詩》曰：「喪亂既平，既安且寧。雖有兄弟，不如友生。」美道義相成也。又曰：「將恐將懼，維予與汝；將安將樂，汝轉棄子。」哀勢利相傾也。三代之教，自家刑國，樹之以經師，啟其心而身修，則家事理；次定朋友，端其性術，攝稱從之，聲與實諧；次諸侯無敢不貢士及於政，是以富有賢哲，動符六經。王澤既衰，《小雅》皆廢，諸侯無貢士之理，司馬無論材之政。猶或先王教存，國有君子，聖人生於魯，七十子遍遊諸侯。文武之道，曀而複明，孔伋、孟軻之徒，無不儒尊。漢代人心尚樸，辟署由州郡，公府往往有奇節駭俗之士。東京宗祖好學，海內翕然，是以王室多柱石之臣，交遊有死生之友。降及魏晉，亦未甚俞。近代無鄉裏之選，多寄隸京師，隨時聚散，懷牒自命，積以為常。吠形一發，群響雷應，銓擢多誤，知之固難，使名實兩虧、朋友道薄，蓋由此也。況眾邪為雄，孤正失守，誘中人之性，易於不善；求便身之路，庸知直道。不從流俗，修身俟死者益寡焉。加以三尊闕師訓之喪，朋友無寢門之哭，學府無衰服之制。禮亡寢遠，言者為非，人從以偷，俗用不篤。弊在不專經學，淪於苟免者也。師乏儒宗則道不尊，道不尊則門人不親；友非學者則義不固，義不固則交道不重；選不由鄉則情不係府，情不係府則舉薦寡恩。三者化人之大端，而情禮盡曠，徼幸道長，而純愨道消。悲夫！禮首於冠而成人，筮日筮賓，即事於廟，同師之友、鄉邦之族，醮而禮之，遂相與字之，身何以不嚴？友何以不敬？雖有暴慢，無自入焉。嗚呼！士大夫略之，禮墜於地久矣！信義不厚，斯有漸歟！後進未較，是以非僻者多附成而遠敗，成或非經，敗或非義，三代之理，不能無是，矧弊末乎？於是大雅之友掃除，無妄之交風動，利招則不悔機綱，名眩則甘心鼎鑊。頌之以勢，則不畏於天地；餌之以權，則忍絕其親愛。苟患失之，無所不至。故《詩》有《穀風》之刺，《禮》有邦朋之禁。以此防人，猶或逾之。嗟夫！奇巧釣情者，明哲所惡；鋒芒逆物者，道家不取；受施忘惠者，仁義之蠹；跡均心異者，蠻貊之俗；麵附背攜者，人道所棄；遠賢奔利者，商販之行；俞可強不者，仆妾恒性；愛子遺親者，犬彘之心，若然者無代無之。嗚呼！至交之道殆絕乎？如有唱而無應，非唱者過也。善交者不好甘而惡辛，貴棄同而即和。鮑叔潔廉而管敬仲三歸，至知之契。故無與二，君子不器，交議宜然。義在切切偲偲，匡救其闕，善則輔宣之，過則規誨之，不從則一心以蔽之，不幸寘於刑辟，則生死以全之。《傳》曰：「朋友無大故不棄」，此之謂也。苟能久要之約必存，平生之言可複，如樓護終身與呂公同食，張裔養楊恭母如親，則家室有歸，人誰虞死？古者言之不出，恥躬之不逮也。行之難，言之得無訒乎？務省諸身而已矣！
天地之大德曰生，舜好生之德洽於人心。五福首乎壽，麟鳳龜龍，謂之四靈。龜不傷物，呼吸元氣，於介蟲為長而壽。古之聖者刳而焌之，觀其裂畫，以定吉凶。殘其生，剿其壽，既剿殘之，而求基靈，夫何故？愚未知夫天地之心、聖達之謨。靈之壽之，而夭戮之，脫其肉，鑽其骸，精氣複於無物，而貞悔發乎焦朽，不其反耶？夫大人與天地合其德，與日月合其明，與四時合其序，與鬼神合其吉凶，不當妄也。壽而夭之，豈合其德乎？因物求徵，豈合其明乎？毒靈介而徼其神，豈合其序乎？假枯殼而決狐疑，豈合其吉凶乎？《洪範》曰：「爾有大疑，謀及卜筮。」聖人不當有疑於人以筮也。夫祭有屍，自虞夏商周不變。戰國蕩古法，祭無屍。屍之重於卜，則明廢龜可也。又聞夫鑄刀劍者不成，則屠犬彘血而祭之，被發而哭之，則成而利，蓋不祥器也。其神者，躍為龍蛇，穿木石，入泉源，以至發炯光聲音。人不能自神，因天地之氣、化天地之物而為神，固無悉然，是亦為怪。古者成宮室必落之，鍾鼓器械必釁之，豈神明貴殺享膻腥歟？今亡其禮，未聞屋室不安身，而器物不利用。由是而言，則卜筮陰陽之流，皆妄作也。夫潔壇墠而布精誠，求福之來，緬不可致。耕夫蠶婦，神一草木，禱一禽畜，鼓而舞之，謂妖祥如答，實歟妄歟？犧文之《易》，周孔之述，以為至矣。楊子雲為《太元》，設卦辨吉凶，如《易》之告。若使後代有如子雲，又為一書可筮，則象數之變其可既乎？專任道德以貫之，則天地之理盡矣，又焉假夫蓍龜乎？又焉徵夫鬼神乎？子不語是，存乎道義也。
道可佐皇而隘於帝治，是以崆峒、箕山之長揖於軒堯也。德宜輔王而偶生霸世，則四皓之所以晦明於漢氏也。噫！周道絕而王澤涸，秦短世而漢雜興。六合披攘，兵不暇戢。則四公軒軒然鴻飛於冥，時也。天下大寶，一人攸係。苟蔑嫡崇庶，則亂是用長。而公僂然俯定儲後，權也。處則以時，出則以權。時以全已之道，權以安天下之器。得非知幾者歟？《易》謂「知幾其神乎」，四公體之，故曰時合道合，時塞道塞。生非其時，與道消息，四公之謂與？讚曰：
秦失其鹿，豪傑並逐。鸞鳳何依，白雲深穀。英英南山，采采紫芝。漢以劍起，吾誰與歸。棲心化元，澹泊無為。禮物雖至，先生默而。惟彼貞石，確不可轉。儲皇不安，我德用顯。大君是驚，惠位是寧。四公屈身，天下和平。弋者何思，鴻飛冥冥。
先生冥冥，隱於卜肆。宗師老氏，精究《易》義。爰衣爰食，止足非利。垂簾燕居，默養真氣。誨人不倦，人悅其風。昧柔剛，在我域中。心與世遠，事與人同。不臣大君，不友上公。在貴反賤，齊明若蒙。遼哉遠哉！微妙元通。弋者何為？仰慕飛鴻。
五彩雖美，玉不汙質。光武盛明，子陵不屈。羊裘魚釣，以此終日。網羅遍野，乃致雲鴻。降尊申舊，延臥禁中。舒體展肢，加於帝躬。星官告占，天下聞風。富春長往，漱濯清江。
齊宣、燕昭，折節下賢。群儒畢至，冠帶森然。天子尊崇，盛於堯年。爰及暴嬴，書焚人坑。東漢祖宗，悉尚儒生。生徒橫議，公府畏名。肆基吻端，以正鈞衡。物極變興，子龍遐征。身全道高，惟智惟明。
去危圖安，危則不隕。渴而後汲，力亦隨盡。麒麟遐步，終日不，逃刑諸生，自脫何晚？深乎智叟！孤遊冥遠。△管幼安
我蠶我衣，我耕我食。推心而動，神佐正直。溟波不沈，仗此之力。島夷卉服，移我淳德。衡門棲遲，台佐讓職。時非吾世，語不如默。△留侯
孺子心壯，陰讎國冤。結客飛椎，天下雷喧。神付幽符，帝納密言。去則項亡，就則劉興。唯天有鑒，類日之昇。元機靜運，四海波澄。絕粒謝時，方追赤鬆。強為國起，鎮定東宮。安危在我，萬古清風。
桓靈政昏，釁因宦者。黃巾四起，血流天下。就師動搖，鬼哭匝野。義真受鉞，誓眾而前。即日掃除，京觀如山。渠帥已死，破棺折元。謠頌風興，家邦獲安。世故紛紛，罕有令人。既成其勳，又保其身。東漢純臣，嗚呼義真！
在昔符秦，將霸晉邦。百萬雷行，飲馬竭江。江淮岌嶪，力屈則降。謝公從容，子弟董師。以少擊多，一鼓殲夷。
靈武二孝，曰侯知道、程俱羅。目不睹朝廷之容，耳不聞韶夏之聲，足不登齊魯之境，所見戎馬旃裘，參於夷狄，而能生養以孝，歿奉以哀，穿壙起墳，出於身力。鄉人助之者，哭而反之，廬於塚次，號泣無節，侯氏七年矣，程氏三年矣。根於天性，陶我孝理，其至乎哉！埃垢積首，草生發間。每大漠晨空，連山夜寂，人煙四絕，虎豹與鄰。擁墳椎膺，聲氣咽塞，下入九泉，上徹九天。背爛心朽，皮枯節攣，草木先秋而凋落，景氣不時而凝閉。殊鳥異獸，助之悲號。萬物有極，此哀無窮。大哉二子！能以孝終始乎！語曰：「孝如曾參，不忍離於親。」生不忍離，歿忍離之哉？二子之孝，過於曾氏矣！昔吳起忍與母盟，陳湯忍匿父喪；起謀複楚霸而戮死，湯功釋漢恥而囚廢。神道昭昭，若何無報？九州之眾，誰非人子？踐霜露者，聞風永懷。士有感一諾一顧，猶或與之死生；嘉一草一木，猶或為之歌詠，而況百行之宗、終天之感乎？華奉使朔陲，欲親往吊焉，屬河淩絕渡，願言不果。憑軾隔川，寄聲二孝，因為讚一章，敢旌善人，以附惇史。其文曰：
厥初生人，有君有親。孝於親者為子，忠於君者為臣。兆自天命，降及人倫。背死不義，忘生不仁。愚及智就，為之禮文。禮文不能節其哀，係道德之元純。至哉侯氏！創钜病殷。手足胼胝，成此高墳。蔬果為奠，茅蒲為茵。其奉也敬，其生也貧。大漠黃沙，空山白雲。柏庭既夕，鬆路未晨。寇戎接境，豺虎成群。夜黑飆動，如臨鬼神。哭無常聲，迥徹蒼旻。風雨漂搖，支體鱗皴。色慘莪蒿，聲酸棘薪。苴斬三年，爾獨終身。邑子程生，其哀也均。顧後絕配，瞻前無鄰。冬十一月，浮冰塞津。吾將唁之，其路無因。寄誠斯文，揮涕河濱。
泱泱靈川，滄溟一支。每歲八月，雄濤慶期。昧爽風生，凜若切肌。淒清陰渰，曠朗陽晞。雪山潢江，神物驅之。萬里齊足，千車並馳。雷破天動，山搥地移。湯室雲分，卻躍鷺飛。突象差切，奔鯨合離。踣逃夔魑，竄蟄龍羆。共工折柱，武安行師。群源委會，祥怪叢滋。熾毒乘人，帝降明威。一日再至，洗其纖疵。仲秋大至，以蕩以夷。世稱伍員，忿憾而為。肇開混元，寧莫常斯。惟天陰騭，日用不知。是述是讚，嗚呼慎詞！
