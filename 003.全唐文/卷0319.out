漢永平中，佛教初至洛陽，始置寺處騰蘭二德。古者官之庭府稱寺，蓋賓而尊之，比於曹署，此其源也。杭州開元寺，梁天監四年豫州刺史譙郡戴朔舍宅為寺，寺號「方興」，名僧惠圜營建之，後處士戴元、範賓恭增飾之，至開元二十六年改為開元寺。庭基坦方，雙塔樹起，日月逝矣，材朽將傾。廣德三年三月，西塔壞，凶荒之後，人願莫展。太常卿兼杭州刺史張公伯儀，忠簡帝心，威靜吳越，駐車跪禮，徘徊感歎，乃舍清白之俸，為君為親，修而複之。兵部員外郎兼侍禦史範公倫，人之珪璋，國之俊彥；法師釋曇獻、上座釋雲卿寺主釋崇遠、都維那釋惠達、釋法祥、長樂寺釋曇景等，戒香扶其永誓，道力護其成功。於是劍南荊楊之巨材，諸郡倕輸之懿匠，竭耗神明，三年畢事。乙栗結仡，穿貫顥氣，晃爚景象，洪若鎔金。距卑躋高，凡為七級，級有佛事，環回旬轉，幢網通映，如梵釋宮，踐乎上府。俯視萬井，有右棋布；仰瞻天宇，雲在身下。傍眺江山，列在掌端，過乎阯隈，傾峰動崖，岌業其側。既鏤以丹素，飾以青紫，掀腸閃目，百變百移，如有靈物。{山累}峗棱層，雷嵬攢欒，摽江壓湖，孤島突天，不可名也。霞照丹戶，如開日宮，風搖和鈴，若下天樂。聲徹自頂，輪蔭空界；影入清江，形鎮大地。所濟者廣，巍巍度門。先大德釋懷亮，住持之固，如山不動；先法師釋道貞，華嚴秘宗，香象至底；先法師釋藏暉，三藏扃鑰，吾方啟之。過去入緣，在世慈願，不有偈頌，其如佛恩？華嚐官是邦，感深霜露，忝大常一麵，與兵部為寮，敬申其美，以佐法門之宏觀。其文曰：
亭亭揭堅，迥出江甸。秋天泬寥，百里獨見。如海浮來，如地踴現。以壯州邑，以調群心。餌藥解病，依丹濟深。卿曹郎署，共布黃金。
先朝宗室之望曰紀王，太宗第十子也。惟帝族母師曰東光縣主，紀王第三女也。自天降祐，生有令德。年八歲，王不豫，循環左右，不食累日，王撫首諭焉，為之進膳。縣主察起居未複，憂色如初，動於神祇，王疾用間，周文樂正之養不過焉。至若天人之秀，元氣之純，積於中，文於外，其容可知也。孝以奉親，慈以臨下，尊師傅，服汗濯，其德可知也。《禮》、《傳》為簪珥，《詩》、《書》為佩玉，原心而顧身，體訓而成教，其言可知也。降尊而處下，推泰而從約，詣繡繪之妙，適飲膳之和，其功可知也。年十六，受封邑，王擇聞喜公以妻之。聞喜有王佐之才，委會藩邸；縣主以皇孫之貴，和鳴侯家，陰德莫違，煇動邦教。養先姑如寧膝下，奉君子如見大賓，以徽柔睦娣姒，以莊敬端幼賤，鵲巢之化存焉。太後臨朝，諸武專政，魯衛之國，翦焉邱墟。紀王流竄巴濮，薨於道路，縣主承訊，崩心嘔血，每一發聲，飛鳥哀鳴，草木無色。外除之後，衣掌無純采，杯棬無甘食，耳不聽聲，首不加飾。自朝廷達於宇內，罔不哀之。太後複辟，中宗出震，昇日暘穀，天下文明，雷破群陰，品物鹹遂。以王懿親盛德，詔有司備禮物，陪葬昭陵。聞喜公時為孝義令，詔書至河，縣主聞之，嘔血而絕，絕而複蘇，告諸子曰：「家國再造，冤酷獲申，為我謝中外親親。下見先王，暝目無恨。」言未畢而薨，春秋五十有四，時神龍元年二月二十二日。有司以聞，中宗震悼，召聞喜公問，公悉以對。上歔欷久之，殿省垂泣，六宮淒愴，乃下詔裦美，史官撰德，吊祭賵贈，禮遇其備矣。深於春秋者歎曰：「孝之至，不忘其親；忠之至，乃心王室。自古賢士大夫，莫能備舉，惟縣主有焉！」紀王之陷非罪也，泣血以終哀；中宗之撫興運也，則感深而殞絕。忠孝兩極，首其人倫，使百代之下，聞其風者，有以勸焉！其為不匱遠矣！嗚呼！天輔善人，宜其有後。男十人，女十人。四子至大夫，曰遇，曰遘，曰邁；邁仁則踐修，孝惟明發。少子德位兼盛曰迥，今河南尹兼東都留守上柱國，祿益厚而慕益深，不逮劬勞之報，故也銜涕投簡，而命下吏，敬銘三章，式表幽宅。其文曰：
肅雍王門，天帝之孫。因心則孝，懷盛敬尊。配美良士，如賓禮存。泣血終身，豈惟霜露。慶集國家，魂清塚墓。壽絕哀歡，事高緗素。天作邙山，萬化攸歸。地閉金印，泉深袞衣。國風淒愴，彤管無輝。
大樸既雕，淳源不複，生人溺於迷妄，自拔無由。我梵惟哀之力，現靈東方，雷起群蟄，間生龍象，調禦人天，巍巍乎大明燭幽，而品物知向矣。噫！稠林枝幹，榮枯不息，火宅煙焰，起滅相尋，於眾生遠壞之身，有諸佛常存之性。垢衣纏寶而不見，濁水求珠而未得，法無高下，根有淺深。由是啟禪那證入之門，立毗尼攝護之藏，土因水而成器，火得薪而待燃。惟此二宗，更相為用，律行嚴用，奉則淨無瑕缺；戒定光深，照則測見本源。次修定門，而自調伏，雲何為大定，地雖傾而不動；雲何為修我，心難寂而無住。然後登般若之岸，上楞伽之峰，以此身為法身，了無得為真得。或有默修元契於文義，受教頓悟於宗師，不由門階，徑造堂室，微塵學者，時得一人；複有大悲空隘而不窮，宏誓海涸而不盡，俯從像法，以導世間，則我大律師其人也。師諱道一，字法籥，餘杭嚴氏。生族姓之家，是為因地；作如來之子，寧有本緣。故祖考不書，尊上乘也。體峻山嶽，神閑江海，機對敏洽，應受融明。自繈褓至於成童，顏色無違，視聽皆正。年甫八歲，辭親就師，鴻鵠入冥，自然方外；蓮花出水，不染泥間。十七預剃度，隸龍泉寺，受具於光州岸律師。行相珠圓，滌流鏡澈，始就山陰聽岸講《涅槃經》。師既歸而為眾敷闡，同時聽者，奉以為師。恭惟此經，佛最後說，教旨深圓，故草元著義。《法華經》大事因緣，授聲聞記，口誦心奉，誓盡當來。《金剛經》滅度無邊，悉離諸相，誦起信論，滌除邪妄。開導心宗，常所受持，皆為義釋。於華嚴入普賢性海，於維摩得不二法門，凡曆見聞，莫非心證，從文悟理也。白日頓明於世界，飛鳥自在於空中，從理乘如也。嚐謂天台觀門，往誓深教，吾所歸也。夫垢因戒淨，惠定以生，未有愛尚存而坐登三昧。每歎曰：「持心係於刹那，求道本於清淨，使學徒解怠，由軌範不明，教之興衰，在我而已矣。」乃獲一席，信心必隨。嚐講大乘，方攝齊登座，侍者布席，微爽律文，即命撤席，汗衣以俟明日。其檢身激下，皆此類也。自是江南律學，砥礪彌精矣。至若齊場星列，談座雲繞，四眾仰山王之高，萬里赴龍宮之會，遠夷逾海而來聽，長老順風而請益。至仁生滅，至辨成簡，判析疑問，若陽和解冰；宏敷妙理，如止水觀月。化童蒙為上智，伏我慢為調柔，引諸佛戒定之池，浴眾生輕重之垢，垢自流去，池常湛然。又以儒墨者般若之笙簧，詞賦者伽陀之鼓吹，故博通外學，時複著文。在我法中，無非佛事。故李大理昇期、崔河南希逸嚐撫本州，麾幢往複；故成禦史廣業、盧華州元裕、兵部韓員外賞屈身郡邑，侖舸洄沿。及鄉人故汴州何司戶寒同與叩絕韻於清風，味元機於永夕，廬山師友，今古一時。誠願密宏，崇修本寺，導容纓網，高殿棟宇。工人殫其百櫨，信士謁其千金，佛宮嚴麗，一方勝絕。寫《大藏經》，手自刊校，學者賴焉。廣常住田，通給無閡，凡聖均焉。於天竺寺造慈氏變相，憑高為台，與眾均福，光靈蚃，如在會中，就以報生育劬勞之恩，光先師訓誘之德。不離宴坐，應者如歸。天寶十三年春，忽灑飾道場，端理經論，惟銅瓶錫杖，留置左右。具見五天大德、十八羅漢，幡蓋迎引，請與俱西。二月八日，恬然化滅。報齡七十六，僧臘五十七。生以其日，滅亦如之。昔同如來舍位之辰，今是菩薩往生之日，古先大士，無此明徵。先時院庭有百合兩本，對發白花，光如月輪，照於昏夜。嗚呼！慈雲既歸，花亦彫萎，物感如是，人哀可知。至某月日，遷厝於寺之西偏。江嶺淮湖，緇麻縞素，荼毗之會，聲動山川。寂寥原野，人亡地古，悲夫！一為人師，六十年矣。遠名利故不遊京國，樂閑安故不出戶庭。有請方去，故深慈密行，莫得而究焉。門人之冠者一行禪師、惠罕法師、津梁寺乾應律師、蘇州東林寺懷哲律師。湖州開元寺惠燈少明之記，長者寶藏，修身執持。導師化城，無處瞻仰，眷屬之賢，有若族人神都等，如來影中，怖畏都盡，力生今地，哀號不窮。以華悅曾史之風，尚竺乾之道，追書本行，見托斯文。銘曰：
苕溪教源，因戒生定。百千人俱，見性情淨。裂除意網，磨拂心鏡。雖會一乘，終修萬行。說法登壇，天龍諦聽。須彌峰頂，白月孤映。彼迷方者，從我得正。報盡生盡，歸自法身。最朝涕泣，江上門人。炬滅陰夜，舟沈海津。雪山靈草，無複青春。欲報之德，蒼蒼罔極。既斷言語，又非空色。假言喻空，觀我為則。
器為外物，挹泉者器，有以濟饑渴也；身為妄聚，奉道者身，有以成大覺也。泉不離器，道不離身，器存則饑渴洗除，身修則大覺無礙。故律為知見根本，開入扃戶，持其要、得其宗者，有若長老體公。蓋毗尼之堂室，屍羅之燈炬，三昧之舟筏也。信安有名山名川，山秀川清。家為蔣宗，母曰徐姓，地靈開祐，降神而生。徐氏既孕，夢婆羅門告曰：「姊當生男，紹興大法。」長老既齔，好聚沙起窣堵波，焚草為香，采花為供。年十有五，瓊章鶴姿。兄為淨安寺上首，乃往從學，日誦萬言。兄歎曰：「吾祖父昆弟六人，出家受習之速，無其比也。」年二十一，通大乘、小乘千紙，如意年中配度淨安寺。遊問會稽，遇光律師，受其戒。誦戒至三日，屬眾僧布席，登座宣說，無有遺文。住洛京五年，與本州策律師、東陽超誌法師同講問，為法門儀表。萬歲元年歸信安，稟受者千人，由是江南律範，端嚴第一。衲衣袒肩，跣足行乞，手蒔鬆竹，繕造僧房。苦行貫天地，大慈包世界。於辯才得自在，於文義得解脫，於人法得無我，於觀照得甚深。刺史徐嶠之率參佐、縣吏、耆艾以隆，請居龍興寺。迎供者多，不知同日，紛然辨鬥，聞於長老。曰：「吾修無諍三昧，不唯自利，宏願利人。咄因吾身，生彼嗔恨。」乃別立一室，室才方丈，晏然安居，不踐門閾。刺史李暢跪請移居大方，至於涕淚，俯如其請。因入法華三昧，口不息誦，身不親席，大事因緣，我得心證。請左溪大師講止觀，鑄鍾七千斤。鄰州長吏，稽首延請，結艦浮川，幢蓋彌望，瞻禮萬計。行無住悲，建講堂門樓、廚庫房宇，畫諸佛刹，鑿放生池。聞者敬，觀者信，聽者悟。日月無私之照，江湖不言之潤，如來權實之門，其至矣哉！收材江湖，方構佛殿，群盜據州，寺半為墟。址如鳥巢，形若枯木，凶猾棄刃，稽首歸仁。寶應二年六月九日，自升繩床，趺坐而滅，享齡九十二，僧臘七十一。緇素號慟，楚越淒悲。至廣德元年十二月三日，焚於州西某原，起塔安神，諸佛之遺教也。唯長老貌清神遠，仁深行獨，卓為道器，注為法源。謙非外儀，質乃內至，若調伏住持之固，禮誦跪繞之勤。耄期不衰，寒暑如一，學窮必究，理精必詣。猶自以為功微道淺，未足為師。真金純金，萬寶之最也。趺滅之夕，則異香滿室；閉塔之日，則群鶴翔鳴。信安王禕、趙太常頤真、鄭庶子倬、李中丞丹、前相國李梁公峴皆為此州，躬往圍繞。趙太常敬因長老，立文殊萬聖之象；李梁公增感先人，泣下雙林之間。長老在世，靈徵繁多。日輪降照於梁端，大龍修敬於池上，寒蒲挺擢於冰下，彩芝炫瑩於禪室，慶雲覆會，仰歎千人，此其盛者。弟子僧惠藏，爰自童蒙，服勤左右，四十年矣。惠命阿難，結集如來之言；顏氏之子，鑽仰素王之道。杭州靈隱寺大德惠遠、婺州開元寺大德清辨、本州六度寺大德惠炬、大乘寺主浩然、本寺上座惠達、寺主法會、都維那神爽等，輪王之位，我敬奉之；妙光之法，我敬行之。爰請伽陁，式播元烈。銘曰：
付囑戒藏，遵行威儀。光還性靜，翼具禽飛。止法根本，深仁得之。蓮花不濡，性本清淨。彼上人者，無時非定。定不離儀，儀不離性。色身雖滅，此滅皆寂。寂然不動，斯為正真。鎔金起塔，哀斷門人。
肇有含氣，則鷹鸇逐鳥，虎狼噬人，人最靈於其間。嗜欲萌而六根動，利害交而五兵作。文演乾坤，至於性命；老陳道德，循於天下。不究因緣之本，不知大千之廣，而內盜方扇，心塵益悖，長圍合於三界，猛焰流於四生。乘時雷震，惟佛能救。於是超六度之岸，轉三乘之輪，馭指南於迷路，建高燈於黑夜。翻海滅焰，擎山潰圍，蒼生既孤，再獲慈母。人天之奉，大矣遠矣！微塵法門，吾道一貫，承此印者，歸乎上仁。和尚諱惠真，南陽冠族張氏也。父大禮，銀青光祿大夫坊州刺史，靈降左闕，慶延仁宗。太夫人陳氏，誦《法華經》，屢有祥應。既誕和尚，體益康寧，而衾褥彌潔。每啼，聞誦經，則止而聽之。六歲發言，輒諧經義。七歲誦書，日記萬言，默誦《法華經·安樂行品》，因舍儒學，專精大乘。年十三剃度，隸西京開業寺，事高僧滿意。意公門人，皆釋侶珪璋，和尚年幼道尊，以為之冠。十六受十戒，持護峻整，名重京師。進舉經旨，遍覽毗尼，意謂未圓，尋文果闕，乃往天竺求梵本。至海上，遇淨三藏自摩竭陀還，淨公謂曰：「西方學者，亦殊宗貫，假欲詮正，如異執柯。」因悉授所齎律集，與之俱返。才二年間，罔不懸解，手績成部，名曰《毗尼孤濟蘊》。始以五月十六日結夏安居，僧聞盡愕，喧然雷動。門人來問，答曰：「迦利底迦星此其候。」門人未達。既而無畏三藏以五月十五日至京師，眾僧怪而問故，三藏曰：「吾視迦利底迦星合時來，正當日結夏耳。」迦利底迦星，即火星也。由是緇林聳歎，與聖人合符。梵僧長老尚多初至長安，和尚修謁，膜拜方半，多公喜曰：「爾非真耶！」留之座隅，密付心要。當陽宏景禪師，國都教宗，帝室尊奉，欲以上法靈鏡，歸之和尚。表請京輔大德一十四人，同住南泉，以和尚為首。昔智者大師受法於衡嶽祖師，至和尚六葉，福種荊土，龍象相承。步至南泉，曆詮幽勝，因起蘭若居焉。地與心寂，同吾定力；室與空明，同吾惠照。躬行勤儉，以率門人，人所不堪，我將禪說。至於舍寢息，齊寒暑，食止一味，茶不非時。嚐遇歲荒，野人茹草，和尚如之，門人勸諭，對曰：「順正行事，亦如來教也。」中宗聞之，將以禮召。時宏景禪師在座，啟於上曰： 「此人遙敬則可，願陸下不之強也。」撰《菩提心記》，示心初因，開佛知見，知見，升堂入室者則必親授，此外秘之。立教之宗，以律斷身嫌，戒降心過，應舍而常在，無行而不息。離心色則淨，皆淨則離，離則無生。內外中間，無非實際。要因四攝，成就五身。始以上觀悟入，終於蓮花正受。平等法門，究竟於此。師子國目加三藏來謁，歎曰：「印度聞仁者名，以為古人，不知在世。本國奉持心記久矣。」其尊稱微言，冥究佛心，而神扃遐域。一行禪師服勤規訓，聰明辨達，首出當時。既奉詔徵，泣辭和尚，而自咎曰：「弟子於和尚法中，痛無少分。」後與無畏譯《毗盧經》，義有不安，日以求正，決於一言，聞者洗心。每謂以法授人，不宜容易；從人受法，鮮克有終。故善來眾生，悉蒙慈覆，至於悟戒承法，千無一焉。或問：「南北教門，豈無差別？」答曰：「家家門外，有長安道。」又問曰：「修行功用，遠近當殊？」答曰：「滴水下岩，則知朝海。」又問：「人無信根，如何勸發？」曰：「兒喉既閉，乳母號慟，大悲無緣，亦為歔欷。」和尚嚴而簡重，慈而有威，望門能進者寡矣。弟尚書右丞紹真，行備乎身，德及乎人；元老太保陸公象先、名臣韓京兆朝宗、宋兵部鼎、韋刑部虛舟，僉契慈緣，而承善誘，如其仁哉！天寶十年既望，北首右脅臥，入禪定，中夜而滅，享齡七十九，經夏六十。報年之限，涅槃之時，同於如來，昔未曾有。遺命門人曰：「聖教無服，慎勿行之。」弟子正知、法璨等，哀聞大千，感動他界。先時雙泉竭，大霧昏，白光照室，半若橫血，法門無蔭之徵也。刑部韋侍郎時臨荊州，躬護喪事，以三月一日，厝於西岩。山林變哀，鳥獸號咽，有意於道者，莫不摧心灑淚。和尚質孤晴山，神瑩澄海，妙聲宣布，而剛強淒感；慈眼運照，而濁惱清涼。使祥光洞明，枯木蕃榮，得舍利於神人，教天龍於冥晦。其元慈幽護，則病者愈，死者生。高僧遙請而帝夢葉，學徒聽法而天樂下。昭聞殊方，不可殫載。初聞一行終，天子賜諡曰大惠禪師。及和尚滅度，追諡同之。二方如來，皆同一號，此其證也。正知闍梨持和尚心印，法璨闍梨轉和尚義輪，以華聞風永懷，俾強名道。其辭曰：
荊南正法，大士相傳。灌頂尊記，乃吾師焉。備修眾善，不染群緣。法華三昧，惠照無邊。菩薩普門，我願亦然。煩惱牙折，菩提鏡懸。戒比秋月，法若春泉。不動南楚，仁周大千。本來常淨，自性無遷。漸則生頓，光依魄圓。隨順生死，芭蕉豈堅。蕭蕭塔樹，永對爐煙。
惟和尚輪王梵嫡，號善無畏。釋迦如來季父甘露飯王之後。其先自中天竺回，因難分王烏茶。父曰佛手王，以和尚生有聖姿，早兼德藝，故曆試焉。十歲統戎，十三嗣位。睹諸兄舉兵構亂，不得已而後征之。接刃中體，捍輪傷頂。軍以順勝，兄以愛全。乃白母後，告群臣曰：「向者親征，義斷恩也。今以國讓，行其誌也。」因置位於兄，固求入道。太後哀許，賜以傳國寶珠。南至海濱，得殊勝招提，入法華三昧。聚沙建塔，誓一萬區。黑蛇傷指，而不退息。身寄商舶，往中印度。密修禪誦，口放白光，無風三日，而舟行萬里。與商人同遇群盜，阽於並命。和尚慰帖徒侶，默誦真言，七俱氐尊，全現身相，盜果為他寇所殲，寇乃露罪歸誠，指蹤夷險。越窮荒，逾毒水，至中天竺境上，乃遇其王。王之夫人，即和尚妹也。和尚服同凡品，而徒侶以君禮奉之。王問獲其由，嗟稱不足。菩提眷屬，是日同歸，慈雲布蔭，一境丕變。於是發三乘之藏，究諸部之宗，品偈章句，誦無遺者。說龍宮之義理。得師子之頻伸，名振五天，尊為稱首。那爛陀寺像法之泉源，眾聖之都會，乃舍寶珠，瑩大像額端。晝如月魄，夜則光耀。僧有達摩鞠多，掌定門之秘鑰，佩如來之密印，顏如四十許，實八百年也。和尚投體兩足，奉為本師。缽中非國食，示一禪僧，華人也。見油餌尚溫，粟飯餘煖，愕而歎曰：「中國去此十萬八千里，是彼朝熟，而午時至此，何神速也？」會中盡駭，而和尚默然。本師謂和尚曰：「中國白馬寺重閣新成，吾適受供而反。汝能不言，真可學也。」乃授以揔持密教。神龍圍繞，森在目前；無量印契，一時受頓。即日灌頂，為天人師，稱曰三藏。三藏有六義，內為戒定慧，外為經律論，以陀羅尼而統攝之。惟陀羅尼菩提速疾之輪，下脫吉祥之海。三世諸佛，生於此門。夫慧照所傳，一燈而已。慧照殊異，燈亦無邊。由是有百億釋迦、微塵三昧菩薩金剛，總攝於諸定，向月懸同於法身，頓升階位，鄰於大覺，此其旨也。和尚遍禮聖跡，周行大荒，不悔艱難。每所三至，為迦葉剃發，受觀音摩頂。嚐結夏於靈鷲山，有猛獸前路，深入山穴，穴明如晝，有牟尼立像、左右侍者，色相如生。中印度大旱，求和尚請雨。觀音大聖在日輪中，手執淨瓶，注水施地中。感咽於雙樹之下，問往昔於佛世之人。為者不言，十問其一。鍛金為貝葉，寫《大般若》；鎔銀起窣堵坡等佛身相。母後謂和尚已化，淚竭喪明，及寄疏問安，朗然如故。大雄滅後，外道如林，九十六宗，各專其見。和尚皆隨所執，乘喻破疑，解邪縛於心門，舍迷津於覺路。法雨大小而均澤，定水方圓而滿器。仆異學之旗鼓，建心王之勝幢，使其以心制狂，即身觀佛。本師喜曰：「善男子！中國有緣，可以行矣。」乃頂辭奉下，至迦濕彌邏國。中夜次河，河無津梁，浮空以濟，受請於長者。有羅漢降曰：「我小乘之聖，大德是登地菩薩。」乃讓席推尊和尚，授以名衣，乃升空而去。鳥暘國有白鼠馴繞，日獻金錢，講毗盧於突厥之庭，而可敦請法。和尚乃安禪樹下，法為金字，列在空中。突厥之妻，有以手按其乳，乳為三道，飛注和尚口者，乃合掌端容曰：「此我前生母也。」或悮舉刃三斫，支體無所傷，斫者唯聞銅聲而已。至雪山天池，而和尚不愈。本師自空而至曰：「菩薩身同世間，不舍生死。汝久離諸相，寧有病耶？」言畢而衝天，則洗然而愈矣。路出吐蕃，與商旅同次，夷人貪貨，率眾合圍，乃密為心印，而蕃豪請罪。至中國西境，夜有神見曰：「此東非弟子界也。文殊師利實護中州。」禮足而滅。以駞負經，至西川。涉龍沙，陷駞足，沒於泉下。和尚入泉三日，止龍宮而化之，牽駞出岸，經無霑濕。睿宗道尊德盛，立契無為，詔僧若那及將軍史獻出玉門塞表，以俟來儀。開元紹興，重光大化。聖皇夢與真僧見，其姿狀非常，躬禦丹青，圖之殿壁，及和尚至止，與夢合符。天子光靈而敬悅之，飾內道場，尊為教主。自寧、薛二王而下，皆跪席捧器。為師賓大士於天台，接梵筵於帝座，禮國師以廣成之道，致人主於如來之乘，巍巍法門，於此為盛。有術者握鬼神之契，參變化之功，承詔禦前，效其神異。和尚恬然不動，而術者手足無施矣。其餘秘要，代莫聞也。累請居外，敕諸寺遞迎，隨駕至洛京，詔於聖善寺安置。自出內之後，奔走華夷，和尚臨之，貴賤如一。奉儀形者，蓮華開於眼界；稟言說者，甘露降於心源。超然自悟曰：「有其人矣。」法侶高標，惟尊奉長老寶思，其餘皆接以門人之禮。禪師一行者，定慧之餘，術窮天地，有所未達，谘而後行。和尚質粹神邁，氣和言簡，不舍律儀，而身心自在；不離坐席，而願力俱圓。有來畢應，觸應無礙；故眾妙懸解，藝能兼於百工；大悲普薰，草木同於一子，不知其極也。於本院鑄金銅靈塔，以此功德，應緣護世。手為模範，妙極人天。寺從眾以銷冶至廣，庭除深隘，慮風至火盛，災延寶坊。笑而言曰：「無可為憂，自當有騐。」及鼓鑄之日，大雪蔽空；靈塔既成，瑞花飄席。前後奉詔，禳旱致雨，滅火返風，昭昭然遍諸耳目矣。從容上請，大庇緇林，正法之興，係於龍象，信也。表求還國，優詔不許。開元二十三年十一月七日，右脅累足，涅槃於禪室，享齡九十九，僧臘八十。法界淒涼，天心震悼。詔鴻臚卿李峴威儀賓律師護喪事，以某月日葬於龍門西山。涕慕傾都，山川變色。弟子寶思禪師榮陽鄭氏，明畏禪師琅琊王氏，皆高族上才，超然自覺，息言為樂說之辨，妙用即禪那之宗，入和尚之室，惟茲二人。而乾元之歲，再造天維，大君證無緣之悲，躬行不匱之孝。由是釋梵扈蹕，天龍濟師，凶穢掃除，人祗清淨。位光付囑，教大興行。二禪師爰以偈頌，刻諸金石。法離文字，道不可名，以慰門人感慕之心，有同顏子喟然之歎。其文曰：
釋宮尊種，龍扶出池。舍位成道，為天人師。度微塵眾，行甘露慈。仁消大怖，辨洗群疑。法本不滅，今子得之。隨方演教，聿來中國。帝後承迎，天花滿祴。歡喜園花，惟聞薝卜。百千萬億，調伏其心。灌頂在昔，聲聞現今。山王高妙，海月圓深。因於示滅，空悲鶴林。伊水西山，冥冥元室。金棺此閉，式瞻無日。雙寶昭興，教尊言密。歸我者因，因明悟實。
