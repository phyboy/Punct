穎士字茂挺，梁鄱陽王恢七世孫。開元二十三年舉進士，對策第一。天寶初補秘書正字。劾免，留客濮陽，學者皆從授業，號蕭夫子。召為集賢校理，嚐作《伐櫻桃賦》譏李林甫，見疾免官。林甫死，更調河南府參軍事。安祿山有寵，穎士知將亂，托疾遊少室山。乾元初授揚州功曹參軍，至官信宿去。客死汝南，年五十二，門人共諡曰文。
嗟乎！或愛之而不見者有之矣。何必周秦異代，夷夏殊軌，阻嚴城之九重，限方舟之一水？苟時事之多怨，故人遐而室邇；關山起於足下，堂上遠乎千里；聳專專之目成，遽將逝而複止。詩人所以思婉孌而搔首、賦城隅之有俟，籲不得其已也。惟夙昔之良會，夢佳期於北方；款渤澥之三山，吸流霞之景光。含芳詞以況予，雲惠好之不忘；願報義於永日，陪遊宴於帝鄉。廣莫忽而號怒，鯨波洶而騰張；俄驚魂以輟寐，問窮發之茫茫。將揭厲以複從，駭風濤之匪量；思投軀以靡吝，撫遺體以兢惶。晨切切以淒淒，夕屏營以彷徨；追前歡之俯邇，歎此恨之悠長。於是收神返慮，澄澹靜默；冥然就寢，兀若無識。冀良宵之複遇，希舊遊之可即；徒有願兮且未克，憂深沈兮萃胸臆。風兮雨兮，思君子兮何極！
惟天為大，惟聖奉天。所以就陽位，郊上元。禮高明之覆育，答生植之陶甄。告太一以祇敬，擁神休而吉蠲。於是米遺範於周，故封土以成丘；取法於乾，故象形以應圓。顧椒糈之莫達，憑柴燎以斯傳。是時星昏東壁，日躔南至。爰命有司，肅將祀事。羅幄帟以雲[QNXI]，駢罍俎以鱗次。藉白茅兮取諸潔，薦蒼璧兮象其類。皇威允穆，司儀辨等而以班；明德惟馨，祝史陳辭而不愧。於是啟禁扃，警仙蹕。千官拱立，六龍齊膝。濟濟鏘鏘，匪筆匪疾。奉常告備，乘輿乃出。覆玉葉之卿雲，昭扶桑之初日。齊心滌慮，所以感無不通；樂遍禮成，故能神降之吉。觀夫廣場還合，泰壇互峙。告萬物之生成，當一陽之初晷。揖群望以鹹秩，列眾靈以備祀。紫微開兮天意通，元氣調兮薰風起。祀之大者，莫盛茲道。展敬乎皇心，報功乎元造。奏搏拊之清樂，徹純殷之蒼昊。實祀典之所崇，諒邦家之攸保。若乃陳以牲幣，酌以鬯。歌大呂以為節，舞雲門以為狀。達誠於氤氳之際，降靈於閭闔之上。騰瑞氣而宛延，燭神光兮溥暢。我國家報本克禋，順時脩祭。配太祖於座，於以敬宗；祀皇天於郊，為能饗帝。此所以神祇降鑒，天人合契。保昌運兮永貞，崇明祀兮不替。
升彼墟兮，遐眺荊江，邇矚樊沔。頹沲以隱嶙，欹缺而戔產，野茫茫其靡極，何人戶之單尠？悵青春兮始交，又白日兮將晚；悲事事之艱阻，慨征途之未返。憑寒皋以盡目，究林莽之深淺；煙回起於殘燎，鳥群飛於絕巘。曾是感時而戀舊，孰不酸辛而僶俛也？矧乎縣乖刺，關河阻遏；去榆兮地表，離骨肉兮天末；涕橫墮以若注，懷永痛其如割。悠悠蒼天，不日不月，曷其有佸？撫艱勤之此土，偶四海而承平。方神武之君臨，尚未遑於戢兵；警山戎之外虞，重燕代之專征。罄帑藏之實，窮幹甲之精；陸隘幽冀，水填滄溟。其為盛也，入師長於庶僚，出董率於連城；塚婦降於王姬，餘子超乎正卿。睚眥則浹日誅夷，攀附則累歲尊榮。玉帛車輿，鍾鼓台亭，煥赫而鏗鍧。三十年中，初不戒其滿盈；終大都之偶國，逸漏網之奔鯨。潰亂河淇，虔劉汴滎；覆東洛，隳陝；抗靡堅陣，守無完營。呼吸三旬，遂至乎上京；爟燧燭於王宮，潼關為之晝扃。既而將吏逋竄，烝民駭散；崩騰郡邑，空闃閭閈。荒涼我汝潁，牢落我睢渙。傳置載馳於商鄧，兵符薦集於淮漢。彼邦畿之尹守，藩牧之垣翰；莫不光膺俊選，踐履清貫。榮利溢乎姻族，繁華恣其侈玩。或拘囚就戮，或胥附從亂；曾莫愧其愚懦，又奚聞於殉難？甚乎！昔先王之經國，仗文武之二事。苟茲道之不墮，實經天而緯地；邦家可得而理，禍亂無從而至。今執事者反諸，而儒書是戲，蒐狩鮮備。忠勇翳鬱，澆風橫肆；蕩然一變，而風雅殄瘁。故時平無直躬之吏，世難無死節之帥。其所由來者尚矣！不其哀哉！變之始也，予旅寓於淇園，初提挈而南奔。崩波滑台，逼迸夷門；亡車徒於鼎城，擯圖籍於轘轅。背維嵩，遵汝墳；回環乎郟葉，飄泊乎穰宛。嗟歲聿之雲暮，結窮陰之涸沍；市蕭條以罕人，盜充斥以盈路。微奔走之仆禦，有啼呼之幼孺；川層冰而每涉，塗積雪而猶步。晝兮夜兮，曾莫解於馳騖；惟寢與食，曷嚐忘於恐懼？略南鄉之左鄙，淩北津之勁渡。偉夫峴首之為鎮也，峻隅百雉，危甍萬井；森鬆篁之薈蔚，劃鄽街以周整；前山縈依而秀拔，斜漢杳映以清迥。秔稌蔗橘，雜荊衡之蓄；桑麻黍粟，侔冀魏之境。漢之盛也，移南國之冠蓋；晉之衰也，為北門之捍屏。今方嶽之仁明，惠久要於平生；幸羈旅而獲宥，旋載筆於戎旌。陪後車乎南紀，儼四牡以專征；曆聵墉而訊諸，乃楚鄢之遺城。昔漢皇之標季，間諸侯之釋位；聞景升之是牧，歎興廢於茲地。其後綏懷勁楚，抗衡強魏；雄九域以高視，為一方之所庇，亦謀猷所賴而致也。於時寇盜蜂聚，生民失土；賢雖避世，才亦擇主。有臣龍之奇英，視江漢而胥宇；遭劉後之側席，聿疇谘於草莽；若遊魚之在水，尚三顧而後語。其始也，亦將棱威漢沔，用武荊楚；俟時觀釁，終然義舉。然後包並河洛，蕩滌陳汝；迎帝配天，不失厥序。既中流之顛覆，故宏算而乖阻；信雲長之寡謀，亦天命之弗與。猶複廓邛峨之險，奮賨濮之旅；鋪敦隴阺，震攝關輔；致中原於旰食，振衰漢之遺緒。洸洸乎俾千祀而景慕，宜其易名於忠武，不其偉歟？方其躬耕漢渚，獨詠梁甫；輕夫管樂，莫之雲許。伊唱高而和寡，亦惆悵於前古。道不同不相為謀，斯之謂矣。荊雲兮蔽虧，朔雁兮差池；雲有回兮雁有歸，嗟予行兮愴遲遲；諒窮愁兮莫諼，雖九醞兮奚施？
亡舅孝廉元君，才高位下，一命屈臨河尉。尋遭風瘵，有加無瘳，憂悒迄逾一紀，故不複仕。而風標俊傑，文史清雋，則君所著另傳詳矣。舅於予有教授之恩，雙辭片字，皆資訓誘。既而謝策桂林，校書芸閣，道為知己遇，名為海內稱，舅氏之力也。天寶元年秋八月，奉使求遺書於人間。越來月，屆於臨河之舊邑，覽物增懷，泫然有賦。羊曇是日，獨吟零落之篇；周翼終身，寧忘吐哺之愛？辭曰：
登孤城兮見河水之漫漫，城有隍兮水有瀾。翻覆兮無端，俯崇墉兮辛酸，心斷絕以兮河水之幹。借如韓伯懷恩，羊曇念昔；追北渚之曩餞，歎西州之忽覿。曾一顧而不忘，況仁深與密戚也？惟佩觿之弱歲，荷哲舅之矜憐；枉月旦之殊品，超等夷而獨偏。過雖小而必誡，善無微而不甄；備潤身之黼藻，聞染翰之蹄筌。豈期文嗣作者，價參時賢；謬昆墟而比玉，濫蓬島而懷鉛。匪舅德其焉爾？諒師資乎在焉！痛才高而位下，悲道悠而運促；甫一命於茲城，蹇無媒兮窘束。傃層飆而墜羽，淩永路而傾軸；悼晉豎之行深，哀秦良之莫贖。昔自公而暇豫，陪作賦於茲樓；懷一紀以如昨，愴今晨而獨遊。俯蕭條之邑裏，對零落之徂秋，舊館淒其在目，長川逝而不留。徒臨風而揮涕，孰知夫四望可以銷憂者也！
天寶八載，予以前校理罷免，降資參廣陵大府軍事。任在限外，無官舍是處，寓居於紫極宮之道學館，因領其教職焉。廟庭之右，有大櫻桃樹。厥高累數尋，條暢薈蔚，攢柯比葉，擁蔽風景。腹背微禽，是焉棲托，頡頏上下，喧呼甚適。登其喬枝，則俯逼軒屏，中外斯隔，餘實惡之。懼寇盜窺窬，因是為資，遂命伐焉。聊托興茲賦，以儆夫在位者爾。賦曰：
古人有言：芳蘭當門，不得不鉏。眷茲櫻之攸止，亦在物之宜除。觀其體異修直，材非棟榦；外陰森以茂密，中紛錯而交亂。先群卉以效諂，望嚴霜而彫換；綴繁英兮霰集，駢朱實兮星燦。故當小鳥之所啄食、妖姬之所攀玩也。赫赫宇，元之又元。長廊霞截，高殿雲褰；實吾君聿修祖德，論道設教之筵。宜乎蒔以芬馥，樹以貞堅；莫匪夫鬆條桂檜，茝若蘭荃。猗具美而在茲，爾何德而居焉？擢無用之剿質，蒙本枝而自庇；汨群林而非據，專廟庭之右地。雖先寢而式薦，豈和羹之正味？每俯臨乎蕭牆，奸回得而窺覬；諒何惡之能為，終物情之所畏。於是命尋斧，伐盤根；密葉剝，攢柯焚。朝光無陰，夕鳥不喧；肅肅明明，蕩乎階軒。嗟乎！草無滋蔓，瓶不假器；苟恃勢而將偪，雖見親而益忌。譬諸人事也，則翼吞並於潛沃，魯出逐於強季；綝峻擅而吳削，倫冏專而晉墜。其大者虎遷趙嗣，鸞竊齊位；由履霜而莫戒，聿堅冰而洊至。嗚呼！乃終古覆車之軌轍，豈尋常散木之足議？
白鷳，羽族之幽奇也。素質黑章，爪觜純丹，體備冠距，頗類夫雞翟。神貌清閑，不雜於眾禽。棲心遐深，與人境罕接，固莫得而馴狎也。上聞而徵焉。處以雕籠，致以驛遞，是將集長楊，遊太液，行有日矣。天寶辛卯歲，予飄泊江介，流宕逾時。秋八月，自山陰前次東陽。方議夫南登西泛，極聞見之義，諒褊懷所素蓄，而未之從也。會有命自天，召赴京闕，適與茲鳥偕，至於會稽之傳舍。觀其宛頸旁睨，回惶掩抑，往往孤鳴，音韻淒涼，如慕侶而不獲，因感而賦之。曰：
鳥之生矣，於彼南山；彩必元素，文不綺斑。備文武之正飾，懋妖姬之殊顏；情莽眇以耿潔，貌軒昂以安閑。無馴擾之近性，故不愜於人寰，遊必海裔，棲必雲間。冀養拙以自保，袪未萌之憂患。不然，豈陋彼都邑之佳麗，顧投身乎阻艱，以其標自然之靜，故名之曰白鷳者歟？何天聽之緬邈，辱微禽之瑣細；偶一日之見羈，委微軀以受制。望層城以斂翼，懷眾侶而孤唳；從廄置之駿奔，仰君門以遐逝。君門兮九重，洞杳條兮穹崇；池太液兮島方壺，萬族翔泳乎其中。晝聒未央之繁弦，夕驚長樂之虛鍾；顧疏野之賤跡，豈敢求一枝而見容？越水清兮鏡色，吳山遠兮天逼；窺淺深以颺影，逗清冥兮一息。謂杉鬆可得永日而噪聚，蓴荇足以窮年而唼食；一與心賞兮睽違，念歸飛兮何極？鸚能言而入座，鶴善舞而登軒。殊二者之常態，諒慚惶於主恩。是以雖信美而非其誌，獨屏營而兢魂者焉。
清商兮暮急，白露兮朝濕；伊寒蟬之早聞，知涼風之初入。散亂搖颺，翛寥炊吸；前聲未盡，後響仍及。邇層簷而驚歸，向茂樹而遙集。足令誌士傷惋，征夫佇立；動閨人之夜悲，垂塞客之秋泣。況乎日晏天空，晴景微風；命儔嘯侶，乍西或東；既更鳴而迭息，亦處異而音同。催渡漢之離雁，伴橫階之思蛩；空庭暖其已寂，遐路杳而難窮。伊蜩螗之至細，王睢獨而猶稟；體孤高而自適，候時節而斯審。其處也，敦兮若樸，乃蝤蠐而未化；其出也，道之將行，必沆瀣而方飲。豈徒《爾雅》辨其名體，詩人詠夫章句；味編《本草》之錄，聲徹上林之賦？歌郕宰之化，偶範緌而見稱；飾趙王之冠，與貂尾而胥附。《莊篇》載痀僂之誌，孔氏感螳螂之捕。苟動靜不爽，飛鳴有度；因依密葉，蕭散凝露；韜餘陰於歲晚，等群蟄於時暮；茲括囊而用吉，又曾何鳥雀之能喻？
天寶十載，予以史臣推擇，待詔闕下，僻直多忤，連歲不偶。未選敘，求參河南府國事。府尹裴公以予浮名，枉顧遇焉。而尹之外姻，或綰紀綱之局，怙勢矜權，求府僚降禮於已。予清慎自守，不能附會，爰逝我陳，嫌怒遂構。又同官多貴遊右戚，酒食之會，絲竹之娛，無間旬朔。予人質鄙野，雅不之好，常願鷗鳥為儔、江海是處。往歲久遊剡中，將遂終焉，朝旨迫召，故不獲展，著《白鷳賦》以寄斯意。至是鬱悒，彌用增想。廳階之下，蹊有莎草，故參軍宋之問徙於伊川而植焉。結根五紀，綿冪庭際，廣不累步。高樹十餘，間以雜果，陰蔽其上。俗吏往來，必淩踐之。歎其稟山野之姿，而托非其所，以就窘迫，因而賦曰：
厭公門之窘束，玩纖草於茲庭。奚卑弱之斯極，豈雨露之愆靈？尚含和以順時，隨春夏之淒清。軒房洞啟，廣階修直，槐楊蔽虧，桃李對植。橫層陰之冥密，綴繁英之翕；既高低以異姿，亦濃淡而殊色。胥徒牒訴，雜遝乎其側；遊塵浮煙，蒙翳而不息。雖蕭颯以自得，亦喧卑而見逼。宜夫坐莽浪之野，帶江湖之涘。托根山阿，搖穎綠水；芊綿霍靡，連亙乎十數裏。何推遷而運會，繆產蒔於庭隅？憂好尚之傾奪，見芟夷於難除。既無心於寵辱，又奚誘於親疏？承斝瀝之甘潤，蔽衣衿之曳婁。雖為幸於斯日，諒稟性之雲殊；聞哲王之布澤，迨蕭葦而霑鋪。苟一類而失所，猶納隍之在予；矧皇穹之播氣，陶庶彙於靈樞。曷茲卉之攸托，慘終年而莫舒？吾將徵宰物之至理，聿歸問於元虛者焉。
予同生繼夭，憯戚所萃。己未歲夏六月，旅寄韋城。憂傷感疾，腫生於左脅之下，彌旬不愈，楚痛備至。友生於逖、張南容在大梁聞之，以言於方牧李公。公予之舊知也，俯垂驚嗟，遠致是散，題曰蓮蕊。命和以蘇，用附腫上，又覆以油，帛以冪之。其瘳如洗，一夕複故。感恩歎異，於以賦焉：
彼散維黃，曰蓮之蕊，有輕其質，如雪伊灑。君子齎焉，厥疾遄已。揆艱疾之永戚，矧羈孤之遠情；諒積悲而成疢，爰彼腫而斯嬰；遘徂夏之赫曦，蹇憂虞於此城。堆以壅蓄，介於腰腹；如煙斯焮，如蠆斯觸。靡宵靡晝，莫獲偃伏；亦既浹辰，寘予於毒。惴然其恐兮，如集於木。幸於張之久要，幹至貴而為言；感知己於名公，降逾涯之厚恩。旅信宿以問至，致良散以斯存。於是滫以蘇膏，冪以油帛。茲焉塗附，未始竟夕；有瘳如神兮，厥痛斯滌；彼掛帆而奔駟，曾莫速乎靈跡。雖兼金與制錦，豈厥價而能敵？異哉！討奇篇於綠帙，搜秘卷於青囊；奚要術之備列，獨無聞於此方？苟佳名之是徵，乃菡萏之餘芳。原夫托根清泚，敷蒍馨香；宜蠲穢而蕩邪，救吾人之疾瘍。於以用之，終然允臧；愷悌君子，德音不忘！昔禽蛇之見拯，尚有答於隨噲；矧圓首之為貴，韋稱靈於覆載。慚力微而施重，懼隕墜於酬戴；蓮之蕊兮，永以為佩！
攝提歲，拂衣海嶽，應調函洛；詠佩服之皋蘭，美縶維之場藿。徵良圖以趨事，窘中道以摧落；昔謬價於當年，今後來之不若。眾飛鉗以抵巇，餘矩枘而規鑿；悲介直之不可媒，想雲林以自托。眷眷離憂，行行獨愁；我車而北上，吾道以東遊。愛遲心之暮景，登泛泛之輕舟；過岩邑以信次，纜縈波之下流。於時丙丁守位，恢台肇節；朱雲四騰，瑤草半歇。景蟲蟲而熾旱，風翳翳以熱；赫中氵單之平沙，滲通川而殆竭。則有危檣巨舸，長戢廣艘，龍翼錦軸，雀顱方艚。材木蘭兮竹箭，紉齒革與羽毛；頓修笮於回塘，駢曲岸以戢篙。於是迅輕漿，河舠漢艇；乘時溯洄，赴利馳騁。混漁商而沸雜，斯數日而俄頃。事也時哉！鹹適其才。籲嗟大艦！安得而來？借如三江五湖之涉漫，[QXDB]石飄沙之汨淈；望赤岸以天低，臨清波而景沒。峻艫衝濤以直透，高颿雲卷而上彗。朝發乎荊衡，夕止乎揚越；晷刻千里之外，一何去留之倏忽？彼鬥筲鍾鬲之餘，捷徑趨時之末；曾壓溺以不暇，亦何知於歲月？材微則致遠而自覆，量大則俟時而可貴。苟或喻於窮通，又奚分於器類？運之來也，賈長淵高視於三台；謀不用焉，梅子真近辭於一尉。吾將斂策以飲氣，睹維舟而歔欷。
臣某言：伏奉制書，皇太子以今月嘉辰，肅膺典冊。少陽輔德，前星耿耀，凡在生靈，豫增慶幸。臣聞立嗣必子，爰徵古訓，惟賢乃建，式固宗祧。周漢以還，憲章未改。伏惟開元神武皇帝陛下嚴祗寶祚，光啟睿圖，則哲其難，至公有在。惟天為大，萬邦所以作貞；如日之昇，重離所以增煥。況瓊枝挺秀，玉葉資神，允釐監撫，儀形雅頌。春華秋實，嚐俯俟於嘉言；一物三善，諒行稱於至德。固以靈祇葉讚，景命昭宣。馳道之前，猶應著令；寢門之外，方候問安。臣忝貳藩條，局守官次，不獲預陪大禮，稱慶闕庭。延首承華，以忻以抃。
臣某言：臣聞郊祀盡敬，粢盛豐潔，則天降休祉，地生靈芝。大哉斯瑞！元和正氣，有感而昭敷者爾。古先哲後，所由盡心。臣本郡道學講堂中梁，有芝英產見六莖。其本正向堂門，素色純淨，流輝棟宇。臣遐考曩曆、旁窺瑞牒多矣，至若神爵九枝，青龍三幹，菌蠢池禦，葳蕤甸服，猶複登諸宗廟，被以頌聲。又況極道德之至精，鑠元元之景命，超漢軼魏，光圖掩牒之秘瑞？伏惟開元天寶聖文神武皇帝陛下，大孝尊先，元功兆物，奐清宮於郡國，驅赤縣於仁壽。天弗違而寶曆重昌，瑞有答而金英物秀。觀其審曲麵勢，負陰抱陽。當九月而生，聿符陽數；挺六莖之表，遙葉樂章。昭聖祚於天長，返皇風於古始。加之冰霰奪色，緇塵不染，迎曉日而相鮮，與秋雲而共潔。雖複晨敷者五，競爽於丹田；歲秀者三，擢榮於元圃。以茲視彼，奚其瑣碎？臣姓忝宗枝，任叨藩守。揚吹萬之化，預稟陶鈞；聳倍百之情，寧忘肺腑？
臣某言：臣林莽介賤，幼而強學。竊聞諸《大易》之說曰：「觀乎天文，以察時變；觀乎人文，以化成天下。」夫察乎變者，立德以貞其象；成乎化者，立言以讚其功。故太極列三階五緯於上聖，聖人著三墳五典於下。至哉文乎！天人合應，名數指歸之大統也。今之言文字者，始於太昊；徵訓典者，本於唐堯。振頹綱者，孰若漢朝？興盛言者，莫如聖代。是則太昊朕之，軒轅章之；唐堯祖之，虞舜述之；漢高作之，光武維之；祖宗開之，陛下因之。臣愚以為太昊至於我高祖太宗，軒轅之於我開元聖文神武皇帝陛下，稱廣運者四代，繼成功者四君，咸宜布昭睿典，光熙德政矣。然則伏羲創文籍，黃帝立史官，太古淳奧，權輿樸略。至陶唐氏，而後大備。故孔子美之曰：「堯之為君也，煥乎其文章。」由是敘帝王之書，首唐虞之典。於堯則曰「欽明文思」，於舜則曰「誕敷文德」，文之時義大矣哉！夏商已後，德弗及舜。仲尼雜目其書，而不為典，言未能察變成化，比唐虞之際也。何則？夏之興也，泣辜殊於政理；殷之興也，慚德乖於雅樂；周之興也，謂武微於盡善，其不為帝典宜矣。陵夷僭亂，以暨暴秦，剗亂墳籍，瞽聾兆庶。王者之風殄矣！生人之道窮矣！天之未喪斯文也！故帝道複興於漢家。數百年中，而憲章具舉。夫其推步律曆，帝堯分命之典也；增修封禪，帝舜時巡之義也。約三章之法，以正咎繇之刑；班四時之舞，以續後夔之樂。臣竊睹三代之作，貽範垂訓，體國綏人。雖載祀綿長，德澤深遠，皆因循轍跡，故弗易其事。孔子曰：「殷因於夏禮，周因於殷禮，所損益可知也。」未有踵七雄交爭之末，繼六籍焚如之後，帝典缺而更張，淳風醨而載洽，若大漢者也。且義帝之喪，三軍縞服，異夫湯武之放弑其君矣；諸呂之亂，浹辰底定，異夫羿浞之驟移其祚矣；中興之盛，華戎率服，異夫吳楚之僭竊其名矣。夫如是，有漢之美，固可以比肩虞後，千載一時之運歟！曹馬以還，曾何足擬！四分五裂，朝成暮敗。其間雖晉平吳蜀、隋舉陳國，混並未幾，危亡薦及。法令不足以禁齊人，聲名不足以垂後裔，其於帝道疏矣！又況乎南遷淮海、北起胡戎者邪？茲又二朝之不若也！臣聞乾道運行，否終則泰。上帝有以輔文明之哲後，表光宅之休期，必將乘喪亂之極，繼驅除之運。故有周之末，禮樂崩壞，連橫合縱，俱非正朔，則秦氏略定，而漢代以興。在晉之亡，縣崩折，南吳北虜，各擅名號，則隋氏削平，而聖朝以作。此天意一也！不然，何秦隋二葉而亡也若彼，唐漢一家之盛也如此？於赫盛唐！正百王之闕；思文陛下，光五聖之嗣。啟運應期之符，吊人伐罪之義；制禮作樂之本，郊天禪地之位；萬庾三登之穰，河海晏清之瑞。舞七旬而殊俗格，歌六律而薰風至。故以騰子姒而絕景，挹媯祁而高議矣，又何東晉、後魏、梁、陳、周、齊之足道哉！誠宜詔史官，敷帝載，炳唐虞之故實，黜商周之遺制矣。漢氏已略之於前，皇唐複曠之於後，臣實惜焉！知而不述，則臣子之罪也。臣實愚淺陋，竊不自揆，敢緣聖朝稽古之道、陛下文思之德，耕牧餘暇，輒複著書，討尋載籍，於茲一紀。謹上《今文續尚書》一部，凡若干篇。卷始有漢二典，次我唐二典，以續夫前書堯舜之典也。其餘文、景、明、章之後，魏、晉、宋、齊已還，南訖有陳，北起元魏，曆周、隋洎夫高氏，以至聖朝，總一十二代。詔策章疏，頌歌符檄，忠臣之正議，武士之權謀，類而刊之，次以年代，以續夫夏、商、周、秦、魯之篇也。臣聞古者古史記事，左史記言，舉其大略，前書之義備矣。孔聖沒而微言絕，暴秦興而挾書罪。雖戰國遺策，舊章駮亂於從橫；漢臣著紀，新體互紛於表誌。其道末者其文雜，其才淺者其意煩，豈聖人存易簡之旨、盡芟夷之義也？昔文宣脩五帝之書，究三王之季。臣性非天縱，學異人師，稟生何幸，親奉聖代？此皆文武聖皇之遺旨，臣愚曷足以知之？何者？臣嚐伏讀《貞觀實錄》，昔太宗因聽政之暇，觀覽《尚書》，謂侍臣曰：「朕每庶幾唐虞，亦欲公等齊肩稷契。」又曰：「令數百年外，讀我國史，豈獨窺兩漢哉？」臣故知有漢之功業，與我唐之化理，俱可以繼夫唐虞之盛也。伏惟陛下元德昭升，至仁廣被。乃二十一年正月制曰：「各勵精一誌，共興元化，俾蒼生登於仁壽，天下還於淳樸。」愚臣緬述太宗之旨，伏思陛下之詔，固非取類於三代之間也。勒成帝典，不亦宜乎？陛下睿思雄飛，宸章間發，質文一變，風雅大興。臣聞水之細者，江海假其深；材之短者，棟梁資其峻。陛下必謂臣所著小有可觀，賜以召見闕庭，一垂試問。臣采摭之外，亦以學文，縱不能光揚盛美，猶庶乎細水短材之益，則聖旨之含容大矣，臣之誠願畢矣。
臣某言：臣聞在昔上皇之禦極也，則元化有助，嘉祥必臻。故升中於天，而四靈是格。若夫出洛登壇、青文丹甲之瑞，王霸以降，遼哉敻乎！不可得而聞已。然其緬邈郊藪，葳蕤簡牒，與時升降者，亦往往而存。未有含道德之純粹，闡祖宗之休命，俛視千載，潛通百靈，允符秘祉，若今之盛者也。伏惟皇帝陛下至誠允迪，懸解自衷，神有契而斯輔，道惟深而不測。故錙銖係表，寐寐胥庭。七曜垂文，則元言焯敘；千秋表節，則綠錯來儀。以今月某日，所部江都縣崇虛觀講《聖注道德經》，於元元皇帝座隅，有毛龜出見。翠毫金介，爍日霏煙，跡殊生育，來緣感召。應陛下長靈之期，符先聖穀神之妙。知來藏往，實見於茲。休徵委集，萬方幸甚，手舞足蹈，倍百恒情。無任喜悅之至，謹奉表以聞。
臣言：臣聞事君之義，有犯無隱，故心苟所至，願必上聞，所以罄露塵涓，裨助山海，則匪躬之節著，致主之情竭矣。臣實蕪庸，誌業非遠，幸逢明聖，累忝驅策。位登四品，官亞九卿，叨竊已多，答效無紀。常願刳肝碎骨，仰報於天，此臣景行前修，悃款終夕，不能已也。臣某中謝。臣聞諸《傳》曰：「天災流行，國家人有。」雖升平之代，秉哲之君，禮義不愆，刑罰斯中，而適當其際，化理不回。故商武受命之賢王，周宣中興之令主，桑林未禱，金石以銷。禮（疑）其大統，則陰陽之數，義實固然；推其至理，是時事之端，政乖取此。誠細有所遺，驗諸方誌，昭然可辨。雖日月薄蝕，無損於明，而宵旰兢栗，未喻其道，良足惜也。伏惟開元聖文神武皇帝陛下道格上蒼，功深下濟，葉兩儀之高厚，等四序之運行。告成岱宗，而靈饗聿應；展禮農籍，而嘉禾實穎。烝烝過於虞後，翼翼邁於周文，故元祖契會昌之符，蒼生踐仁壽之域。臣竊觀圖諜所記，生靈以來，巍巍赫赫，未有如聖朝之盛者也。而水旱小數，時或愆和，一旬不雨，仍延聖慮。臣竊以殷周之事考之，斯可得而言矣。臣聞《道德經》曰：「大軍之後，必有凶年。」《論語》亦曰：「加之以師旅，因之以饑饉。」蓋雲暴骨中原，感動和氣，疵癘是作，災害用生。故強死之魂，《傳》稱為鬼；積屍之氣，禮有驅除，不徒言也。臣竊觀成湯之受命也，前有伐葛之役，後有升陑之師，凡七十二征而天下服，故其詩曰：「武王載旆，有虔秉鉞；如火烈烈，莫我敢遏！」宣王之中興也，亦南征淮甸，北伐太原，外攘夷狄，複文武之境土，故其詩曰：「六月棲棲，戎車既飭；四牡騤騤，載是常服。」則二王用師而定也明矣。未聞有岐昌掩骼之政、秦穆封屍之令，旱暵之故，不亦宜乎？不然，則《月令》「孟春之命」，「掩骼埋胔」；《周禮》蠟氏 「掌凡國之骴禁」，「埋而置楬焉」，豈虛設也？臣聞之，五材並用，誰能去兵？小則施諸市朝，大則陳諸原野。我國家櫜理定，十紀於斯。陛下重之以懷柔，申之以靈武。三韓左衽，夷於郡縣；六狄解辮，願為臣妾。《書》、《詩》所載，未之聞也。而西戎鬼類，尚興艽野之師；東胡噍餘，猶儆柳城之戍。陛下爰整其旅，吊厥匪人。雖有征無戰，不聞遺鏃之失，而恃險與馬，猶積抗輪之斃。故血膏草莽，骸聚邱山。史不絕書，士有餘勇，以為常矣。臣又聞之，帝王者，則天而法地，長物以子人。如天之無不幬，如地之無不載，故天無遺人。雖古先哲王，內諸華而外夷狄，亦雲要服者貢、荒服者王。聲教所加，合於一揆，所以伐其叛而柔其服，重其生而哀其死。《詩》曰：「普天之下，莫非王土。」《書》曰：「丕冒海隅，莫不率俾。」此之謂也。頃春之季，恒陽小愆，宿麥未登，首種不入。賴陛下憂勞日昃，以萬物為心。天且不違，應如影響，閏月雲暮，時雨滂流。我田我私，既浹祁祁之澤；彼黍彼稷，方成油油之稼。此天慶陛下至矣！人感陛下深矣！而密雲未灑，忽複二旬，時屬炎蒸，土仍滲漉，元元之望，又加於茲。昔燕祠寡婦，延闔境之潤；漢察冤囚，致隋車之雨。今陛下當措刑之代，濟必封之，吏不苛刻，人無怨訴，愆亢之由，有異於彼。愚臣不敏，竊有所見，謂宜分遺制使，往校邊庭，凡戰陣之處，體骨所在，即將埋掩，仍施厲禁。則儀刑萬國，仁洽九泉，存亡均雨露之恩，華夷同日月之照，庶膏液與聖私齊運，旱苗將朽骨俱榮。不任（雲）雲。
臣某言：加書省馬崇至自蜀郡，伏奉八月一日制書，大赦天下。罪無輕重，鹹蒙洗滌；覆宗之辜，亦賜原宥。惠澤浹於存沒，恩榮被乎出處。聲動夷夏，氣感風雲。含齒戴發，孰非幸甚！鑠哉沛乎！虞後肆赦，羲文作解之盛典也。臣某中賀。臣聞乾靈肇運，亭育萬方。其德至普，而或水旱流行，氛沴表見。然後蕩之以祥風，煦之以和氣，而品物熙焉。聖人立極，平章庶政，其道至明，亦或四凶在朝，三苗逆命。然後寘諸嚴刑，被以文德，而官方正焉。伏惟開元天寶聖文神武證道孝德皇帝陛下，纘戎累聖，惟新舊服，天成地平，萬邦作乂。德禮備舉，符應爰臻，下加有隩，四紀於茲矣。由是響明端拱，齋居元默，布大信於群後，絕嫌疑於纖芥。狐鼠憑依，俶擾天紀。陛下垂泣辜之旨，降勤恤之令。將士勵節，黎庶歸仁，鹹思赴蹈，指期蕩定，開泰之辰，計不雲遠。臣又聞之，昔上皇禦辨，祗車巡於穀口；盛漢膺運，賓旅奮乎關中。蓋風謠尚武，可以大殲鬼類；會昌建福，可以永保邦家。前古休期，複見茲日。臣嚐叨近侍，謬佐藩牧。千里景從，不及扈遊之觀；百城風靡，空懼分憂之責。魂馳井絡，戀結巴渝。無任感激悅豫之至。
