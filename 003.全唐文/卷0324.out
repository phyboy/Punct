維字摩詰，太原祁人，徙河東。開元九年進士，曆右拾遺，三遷吏部郎中。天寶末為給事中。祿山陷兩都，為賊所得。偽病瘖，拘於普救寺，迫以偽署。賊平，陷賊官三等定罪，維以所為《凝碧池詩》聞於上，肅宗嘉之；會弟縉請削已官以贖兄罪，乃責授太子中允。乾元元年轉尚書右丞，二年卒。
若夫名依西域，族本南海；同朱喙之清音，變綠衣於素彩。惟茲鳥之可貴，諒其美之斯在。夫其入玩於人，見珍奇質。狎蘭房之伎女，去桂林之雲日；易喬枝以羅袖，代危巢以瓊室。慕侶方遠，依人永畢；托言語而雖通，顧形影而非匹。經過珠網，出入金鋪；單鳴無應，雙影長孤。偶白鷳於池側，對皓鶴於庭隅；愁混色而難辨，願知名而自呼。明心有識，懷恩無極；芳樹絕想，雕梁撫翼。時銜花而不言，每投人以方息。慧性孤稟，雅容非飾；含火德之明輝，被金方之正色。至如海燕呈瑞，有玉筐之可依；山雞學舞，向寶鏡而知歸。皆羽毛之偉麗，奉日月之光輝。豈憐茲鳥，地遠形微；色淩紈質，彩奪繒衣。深籠久閉，喬木長違；儻見借於羽翼，與遷鶯而共飛。
臣某言：支使某官奏事回，伏奉某月日手詔，賜臣以皇太子所寫聖制麟德殿宴百僚詩序。日月揚光，風雲動色，捧受之次，震駭失常。臣某中謝，臣伏以經天緯地者，聖人之文；多才多藝者，元良之美。逖聽前修，旋觀往冊，考論盛事，罕見全能。故漢後詠歌，有乖雅頌之旨；周儲聰哲，不聞翰墨之妙。伏惟陛下道洽帝堯，文趨係表；體陰陽之變化，與雲漢而昭回。皇太子德邁生知，學資聖訓；掩鍾張之筆劄並虯鸞以飛動。臣特承湛恩，荷此殊錫；集榮光於外府，啟重寶於私庭。班氏賜書，既甚懸隔；馬卿視草，曾未比擬。又臣所獻奉和詩，事等賡歌，情同率舞。濫吹之音，謬塵於天聽；逾涯之賞，忽降於絲言。豈臣微力所宜負戴？非臣捐軀所能效益。無任榮荷感惕之至！
臣維言：伏見今月七日，中書門下敕牒，道士申太芝奏稱：『伏奉恩旨，令臣往名山修功德。去載六月二十日，於南海葛洪居處，至誠祈請。中夜恍惚見一老人，雲是茅山羅浮神人，常於七曜洞來往，昔曾於九疑山桂陽石室中藏天樂一部，歲月久遠，變為五野豬，彼郡百姓捉獲，汝可往取獻皇帝。每祈祭，但依方安置奏之，即五音自和，天仙百神，應聲降福，所求必遂，壽命延長。』臣奉神言即往桂陽尋問，百姓云：『天寶二載，村人常見有五野豬，逐之，便走入石室，就裏尋覓，化為石物五枚，眾共驚異。』臣取以扣之，音律相和，與神人言不異，今將奉進者。臣聞陰陽不測之謂神，變化無方之謂聖，唯神與聖，感而遂通。伏惟開元天寶聖文神武應道皇帝陛下居皇建之極中，得混成之大道。奉先天之聖祖，元化協於無為；育率土之群生，至仁侔於陰騭。然猶精意不倦，聖祀逾崇，遍禮群仙，思祐九服。故得厖眉皓發，遙同入昴之人；真訣元言，來告馭風之客。棲身七曜，以俟唐堯；藏樂九疑，不傳虞舜。留茲石室，思獻玉墀，憑野豕以呈形，表洞仙之屬意。且神物思變，古亦有之。龍躍平津，實為寶劍；鳧飛葉縣，空餘素履。器非上品，人纔下仙，猶能精誠聿修，神變浚若。況殊庭致貺，天老效祥，願授至尊，以享上帝。亦既考擊，動諧律呂，《韶》、《濩》慙其九奏，《雲》、《咸》失其八音。翠鳳入於洞簫，殊非雅韻；朱鷺傳於鞀鼓，敢比仙聲。天地同和，神祇降福。無窮之壽，永撫寶圖；無疆之休，以康庶績。實由至德斯感，大道元通，神人親告於休徵，靈仙不秘其空樂。稽之古昔，實未見聞。臣等限以留司，不獲隨例抃舞，不任踴躍喜慶之至。
臣維言：伏見中書門下奏，上黨郡奏啟：聖祖大道玄元皇帝玉石真容主上聖容，今月十五日三元齊開光明，其日戌後，道士陳希玉等十三人同朝禮，見內殿有光，非常照耀，及開殿門，其光彌盛，滿堂如晝，久之方散，其時檢校官及押官等皆共瞻睹者。臣聞仙祖行化，真氣臨關；聖人降生，祥光滿室。固知仙聖，必有景光。伏惟開元天地大寶聖文神武應道皇帝陛下大道為心，上元同體。挾風雲之質，敬想猶龍；寫日月之儀，欽承大象。仍回舊邸，以奉清都。真容聖容，既明四目；照殿照室，忽類三光。蕊宮自明，初謂上天無夜；桂殿如晝，還疑就日而朝。琪樹韜華，瑤池奪映。實由陛下宏敷本際，大啟元宗，明君潤色於真源，聖祖和光於帝載。表文明之在御，六合以清；知臨照之無疆，億載多慶。臣等限以留司，不獲隨例抃舞，無任踴躍喜慶之至。
臣維等言：伏奉中書門下牒，伏見絳郡太平縣百姓王英杞狀稱：去載七月，於萬春鄉界頻見聖祖，空中有言曰：「我以神兵助取石堡城。」當時具經郡縣陳說，並有文狀申奏。訖今載正月，又於舊處再見，雲我昔於梓州威洞造一龕尊像，在獨坐山東北公成山左側，年代已遠，其處傾陷，像在土中，可報吾孫，令人往取，斯乃蒼生之福、國祚無疆者。近奏進止，差直省往彼求覓。昨見梓潼郡奏稱：去載某月二十六日，郡縣官吏並道士父老百姓等一千餘人，與直省李萬德依此尋求。其日諸山盡皆晴朗，惟公成山上雲霧暗合，遍尋不知所在，遂結壇齋戒，祈請經宿。至二十七日辰時，有五色雲見於霧合之處，遂即分人子細尋覓，乃見山半腹有少土傾處，其上竹樹非常蒙密，並見一石角出土一寸，便穿掘，深三尺已來，乃是一石龕。龕中有尊像一、左右真人六，並師子昆侖各二，遂以水洗沃，儀相儼然。事實吐符，並如真誥。其石龕重大，非人力所能運轉。今於龕上造屋宇，便差精誠道士三人，專修香火供養，謹畫圖奉進者。臣聞元德升聞，與至降監，必錫靈貺，彰厥有成，不秘祥符，昭其克享。伏惟開元天地大寶聖文神武應道皇帝陛下以道理國，以奇用兵，先天而法自然，終日不離輜重。故得仙君居九霄之上，屢降中州；聖祖在千古之前，還臨後葉。視之不見者今見，聽之不聞者今聞。仍敕神兵，以助王旅，天丁力士，潛結鸛鵝。星劍雲旗，暗充貔虎，遂殲逆命之虜，果屠難拔之城。加以言必有徵，德無不報，指尊像之所在，為寶祚之休徵。周流六虛，言於晉而驗於蜀；混成一氣，出於有而入於無。未達齋心，初迷三裏之霧；既符真氣，俄成五色之雲。山腹洞開，仙容儼若，萬物今睹，千劫未逢。昔河啟綠圖，山輸元女，尚謂得天之助，藏為受命之符。況真誥人聞，聖容神造，照臨下土，不住大羅之天；保佑群生，爰啟小有之洞。實感明主縮地而來，豈比漢時乘空而去！元後欽崇之福，遠至邇安；聖祖昭報之心，天長地久。臣等限以留司，不獲隨例抃舞，不勝踴躍喜慶之至。
伏奉制書如右。好生之德，洽於人心；奉天之時，以行春令。體元作則，惟聖裁成。伏惟乾元大聖光天文武孝感皇帝陛下道凝庶績，功深廣運，極孝敬於至誠，致雍和於允穆。狹其祝網，陋彼畫衣，寧失不經，況乎經係。大赦戮餘之罪，益寬流宥之典。人謂無冤，何如舍而不問；殺而有禮，豈若至於無刑。加以親減庶羞，無祭肺之膳；下除冗食，贍糊口之人。買櫝設楬，藏彼無歸之骨；歲取畝收，本乎盍徹之稅。巨猾止於一惡，貧人免於十夫。思折券者，寬其暴征；嚐書勳者，貰其宿負。道德齊禮，成其有恥之心；悔咎思愆，開其自新之路。道之一變，將使比屋可封；守在四誇，庶夫外戶不閉。風俗忠厚，禮讓興行，六府孔修，萬代永賴。臣等忝居門下，不任鳧藻抃躍之至。
臣維稽首言：伏奉某月日制，除臣太子中允。詔出宸衷，恩過望表，捧戴惶懼，不知所裁。臣聞食君之祿，死君之難。當逆胡幹紀，上皇出宮，臣進不得從行，退不能自殺，情雖可察，罪不容誅。伏惟光天文武大聖孝感皇帝陛下孝德動天，聖功冠古，複宗社於墜地，救塗炭於橫流。少康不及君親，光武出於支庶。今上皇返正，陛下禦乾，曆數前王，曾無比德，萬靈抃野，六合歡康。仍開祝綱之恩，免臣釁鼓之戮。投書削罪，端衽立朝，穢汙殘骸，死滅餘氣。伏謁明主，豈不自愧於心？仰廁群臣，亦複何施其麵？天內省，無地自容。且政化之源，刑賞為急。陷身凶虜，尚沐官榮，陳力興王，將何寵異？況臣夙有誠願，伏願陛下中興，逆賊殄滅，臣即出家修道，極其精勤，庶裨萬一。頃者身方待罪，國未書刑，若慕龍象之儔，是魑魅之地，所以鉗口，不敢萌心。今聖澤含宏，天波昭洗，朝容罪人食祿，必招屈法之嫌。臣得奉佛報恩，自寬不死之痛，謹詣銀台門冒死陳請以聞。無任惶恐戰越之至。
朝議大夫試太子中允臣維稽首言：伏奉今月十八日敕，令臣充集賢殿學士。擢及無能，恩加非望，抃躍慚懼，不知所裁。且謂之集賢，非賢莫集，固當宣其五德，列在四科，逖聽眾推，方紆聖鑒。臣抽毫作賦，非古詩之流；挾策讀書，無專經之業。伏惟陛下文思超則哲之後，書契逾畫卦之君，龜圖不能比其詞，龍甲不足究其義。聞相如在蜀，畏不同時；徵枚乘於齊，惜其已老。急賢之旨，欲賜追鋒。如臣不才，豈宜濫吹？將何以編次漆簡、刊定石經？東堂賦詩，將招不成之罰；北面待詔，必無善對之才。以榮為憂，席寵知懼。無任感恩踴躍戰越之至，謹詣延英門陳謝以聞。
臣維言：伏奉今月某日聖劄題集賢殿禦書院額。捧戴抃舞，不知所裁。竊以先聖微言，前王令典，所以興行禮義，訓正人倫。頃逆胡凶頑，不識經籍，恣行毀裂，有甚焚燒。伏惟陛下禦極統天，功成理定，湣其墜簡，旁搜古壁，發求書之使，置寫書之官。於是九流百家，韋編緗帙，爛然虎觀，盛彼鴻都。加以親重儒門，將為教首，俯題金榜，自運銀鉤。龍鳳翔於煙雲，日月照於天地，曾無以喻，誰敢強名？況乎方丈之書，七分入木，仲將虛為白首，羲之枉在墨池。將使率土之人，知陛下寵茲書府；普天之下，學陛下敦彼儒風。政化之原，實始於此。臣忝編次漆簡，刊校石經，載光載輝，誠歡誠喜。
臣某言：伏奉今月日制，除臣某官。拜命若驚，稽首無地。臣聞洪波迅流，必蕩其溷穢；慶雲所潤，不遺於荊棘。伏惟陛下孝悌之至，通於神明；馨香之德，格於天地。故指旗而黑祲旋靜，揮戈而白日再中。豈臣蟲臂鼠肝，所能談天述聖！臣之本末，強欲自陳，擢發數罪，臣戮餘也，剖心自明，天知之矣。臣素書生，少為文吏，折衝禦侮，幾何不亡，奉法守文，一日之長。當賊逼溫洛，兵接河潼，拜臣陝州，催臣上道。驅馬才至，長圍已合，未暇施力，旋複陷城。戟枝義頭，刀環築口，身關木索，縛就虎狼。臣實驚狂，自恨駑怯，脫身雖則無計，自刃有何不可。而折節凶頑，偷生廁溷。縱齒盤水之劍，未消臣惡；空題墓門之石，豈解臣悲？今於抱釁之中，寄以分憂之重。且天兵討賊，曾無汗馬之勞；天命興王，得返屠羊之肆。免其釁鼓之戮，仍開祝網之恩。臣縱粉骨糜軀，不報萬分之一。況褰帷露冕，是去歲之縲囚；洗垢滌瑕，為聖朝之嶽牧。臣欲殺身滅愧，刎首謝恩，生無益於一毛，死何異於腐鼠？謹當閉閣以思政，酌泉以勵心。親畢力於平人，無煩八部；誓不負於明主，非畏四知。用釋愆誅，敢求課最。
臣某言：總管關敬之至，奉九月十五日敕，吐蕃讚普公主信物金胡瓶等十一事，伏蒙恩旨，特以賜臣。捧戴慚惶，以抃以躍。臣幸居無事，待罪西門，薛恭守嘉謨，欽承成憲。王師不戰，無汗馬之勞；堯屋可封，何理人之有？實無異效，特降殊恩。竊用勤以忘家，誌不顧命，分膏草野，以報萬一。無任感戴戰越之至。
臣某言：臣猥以賤伎，得備眾工。誤點屏風，乏成蠅之巧；偶持團扇，無事牸之能。徒以職官，不敢貳事，顧惟時論，有慚三絕。伏惟皇帝陛下撥亂反正，受命中興，俯協龜圖，傍觀鳥跡。卦因於畫，畫始生書，知微知彰，惟聖體聖。臣奉詔旨，令寫功臣，運偶鳳翔之初，無非鷹揚之士。燕頷猿臂，裂眥奮髯，發衝鶡冠，力舉龍鼎。骨風猛毅，眸子分明，皆就筆端，別生身外。傳神寫照，雖非巧心，審象求形，或皆暗識。妍媸無枉，敢顧黃金，取舍惟精，時憑白粉。且如日磾下泣，知其孝思；于禁懷慚，鬼此忠節。乃無聲之箴頌，亦何賤於丹青？宣父之似皋繇，元子之類越石，不待或人之說，無煩故伎之言。此又一奇，誠為可尚。臣得舐筆麟閣，繼踵虎頭，頻蒙獎教之恩，益用精誠自勵。勤以補拙，雖未仙飛，感而遂通，實因聖訓。況賜衣服，累問官資，中使相望，屢加宣慰。微臣戰灼，無答恩私之至。
臣某言：天幸微臣，身逢大聖，得為列卒，以備戎行。於臣一生，已為萬足。況建旗為將，裂組受官，蒙推食之恩，辱賜衣之寵。匹夫之勇，雖不顧身，長策無聞，未能盡敵，仰慚介胄，俯愧囊。加以弓不重於六鈞，箭不穿於七劄，詎中雀目，誠慚猿臂？以劉琨而恨小，非關羽之絕倫，何以廁跡虎臣、儀形麟閣？伏惟皇帝陛下昭格天地，懸超七十二家，微臣托附風雲，不如二十八將。而蒙垂聖旨，特命圖工，畫植戟之黃須，圖石棱之紫色。才如過隙，顧侯已得其神，不待臨淄，鄒子自知其鬼。豈可藏之秘府，以示後人？將謂飛龍之時，無俟貔貅之士。寵過其效，力不稱恩，願死藝於伏弢，誓殺身於鳴轂。無任感激欣戴之至。
沙門惠幹言：法離言說，了言說即解脫者，終日可言；法無名相，知名相即真如者，何嚐壞相。實際以無際可示，無生以不生相傳。非夫自得性空，密印心地，見聞自在，宗說皆通者，何以證玉毫之光、辯金口之義？伏惟乾元大聖光天文武孝感皇帝陛下高登十地，降撫九天，宏濟群生，濡蓮花之足；示行世法，屈金粟之身。心淨超禪，頂法懸解，廣釋門之六度，包儒行之五常。老僧空空，複何語語，以無見之見、不言之言，淺智勝疑冰之蟲，微戒愈溺泥之象。以自覺離念，注先聖微言，如人何足盡思，食木偶然成字。豈堪上塵慧眼、仰稱聖心？有命自天，藏拙無地。伏以《集解仁王般若經》十卷，謹隨筆奉進。無任慚惶。然本注經，先發大願。釋第一義，開不二門，與四十九僧，離一百八句。六時禪誦，三載懇祈，俾廓祅氛，得瞻慧日。三千世界，悉奉神王；五千善神，常衛樂土。今果蕩定，無量安寧，緇服蒼生，不勝慶躍。
沙門僧某等言：伏蒙聖劄題二大師塔額，及度僧抽僧等並畢。伏喜天心，俯從人欲，恩光至重，抃舞難勝。臣聞聖者正也，住正法者為聖人；佛者覺也，得覺滿者入佛慧。伏惟光天文武大聖孝感皇帝陛下登滿足地，超究竟天，入三解脫門，過九次第定。見聞自在，不住無為，理事皆如，終非有漏。皇國而御宇，尊白法以教人。百穀順成，六氣時若，不加兵而賊破，不擾物以人和。緇侶勝緣，蒼生厚幸。昨蒙書額度僧等，龍騰金榜，鳳轉銀鉤，河漢昭回，煙雲飛動。韋誕恥其遺法，梁鵠慚為古人。降出天門，升於寶塔，玉繩綴於重級，珠鬥掛於露盤。以方宸翰，實多慚德。又宿修梵行、願在法流者，覆以慚愧之衣，落其煩惱之髮。冀成寶器，仁王為琢玉之因；廣運佛心，聖主受恒沙之祐。沙門等叨承禪訓，幸遇昌期。御劄賜書，足報本師之德；梵筵邀福，願酬大聖之恩。不勝戴荷之至。
僧某言：天地之大，未滿法身，紺殿朱宮，豈雲光宅？陛下尊崇像教，大舍外財，白法利人，黃金布地。不役一人之力，不費一家之產，崇崇寶坊，雲構將畢。所營某寺，以某月日上佛殿梁。伏望天恩，內賜一繖，庶使大千世界，悉入蓋中；六合人天，共歸宇下。然後以無礙慧，大化群物，將使四生皆度，豈惟比屋可封。則中天之台，才留幻士；畫雲之觀，徒候神人。以古況今，前王何陋？謹詣右銀台門奉表陳請以聞。
臣維稽首言：臣年老力衰，心昏眼暗，自料涯分，其能幾何？久竊天官，每慚屍素。頃又沒於逆賊，不能殺身，負國偷生，以至今日。陛下矜其愚弱，托病被囚，不賜疵瑕，屢遷省閣。昭洗罪累，免負惡名，在於微臣，百生萬足。昔在賊地，泣血自思，一日得見聖朝，即願出家修道。及奉明主，伏戀仁恩，貪冒官榮，荏苒歲月，不知止足，尚忝簪裾。始願屢違，私心自咎。臣又聞用不才之士，才臣不來；賞無功之人，功臣不勸。有國大體，為政本原，非敢議論他人，竊以兄弟自比。臣弟蜀州刺史縉，太原五年撫養百姓，盡心為國，竭力守城。臣即陷在賊中，苟且延命，臣忠不如弟一也。縉前後曆任，所在著聲，臣忝職甚多，曾無裨益，臣政不如弟二也。臣頃負累，係在三司，縉上表祈哀，請代臣罪。臣之於縉，一無憂憐，臣義不如弟三也。縉之判策，屢登甲科，眾推才名，素在臣上。臣小言淺學，不足謂文，臣才不如弟四也。縉言不忤物，行不上人，植性謙和，執心平直。臣無度量，實自空疏，臣德不如弟五也。臣之五短，弟之五長，加以有功，又能為政。顧臣謬官華省，而弟遠守方州，外愧妨賢，內慚比義，痛心疾首，以日為年。臣又逼近懸車，朝暮入地，闃然孤獨，迥無子孫。弟之與臣，更相為命，兩人又俱白首，一別恐隔黃泉。儻得同居，相視而沒，泯滅之際，魂魄有依。伏乞盡削臣官，放歸田裏，賜弟散職，令在朝廷。臣當苦行齋心，弟自竭誠盡節，並願肝禽塗地，隕越為期。葵藿之心，庶知向日；犬馬之意，何足動天。不勝私情懇迫之至。
臣維稽首：臣聞罔極之恩，豈有能報？終天不返，何堪永思？然要欲強有所為，自寬其痛。釋教有崇樹功德，宏濟幽冥。臣亡母故博陵縣君崔氏，師事大照禪師三十餘歲，褐衣蔬食，持戒安禪，樂住山林，誌求寂靜。臣遂於藍田縣營山居一所，草堂精舍，竹林果園，並是亡親宴坐之餘，經行之所。臣往丁凶釁，當即發心，願為伽藍，永劫追福。比雖未敢陳情，終日常積懇誠。又屬元聖中興，群生受福，臣至庸朽，得備周行。無以謝生，將何答施？願獻如天之壽，長為率土之君，惟佛之力可憑，施寺之心轉切。效微塵於天地，固先國而後家，敢以鳥鼠私情、冒觸天聽？伏乞施此莊為一小寺，兼望抽諸寺名行僧七人，精勤禪誦，齋戒住持，上報聖恩，下酬慈愛。無任懇款之至。
右。某官宣口敕語看可否者。臣愚何足以知謹，與某等議。竊以名為帝皇圖者，蓋龜可以卜也，鏡可以照也。以前代帝王行事善惡，以卜後代；以前代帝王行事善惡，以照後代，可以知盛衰興亡。故其行事以堯舜者必盛，似湯武者必興，似秦皇漢武者必衰，似夏桀殷紂者必滅。如卜之必知，如照之必見，故謂之龜鏡圖。伏如所示之圖，謂之自古帝皇圖即可矣；謂之龜鏡圖，伏恐稍乖名實。又多不出於正經，或取諸子之說。又取曹植《飛龍篇》、摯虞《庖犧讚》等，是一時文章之語，非正經本傳之事。至如堯之茅茨不翦，土階三尺，就之如日，望之如雲；舜之逐竄四凶，舉十六族，臣歌九德，君撫五弦等善事；夏桀之瑤台瓊室，殷紂之肉林酒池等惡事。蓋畫如此之類，乃成龜鏡之圖。至於伏羲生時，伏羲之墓，女媧腸化，摶土為人，如此之流，豈為龜鏡？若記帝皇之事，總載無妨；若為龜鏡之圖，恐須簡擇。又論元氣已後，其圖似重。太初與太始無殊，有形與有質不異。《易》云「乾」「元亨利貞」，即未有物者，乾之始也。乾者元之體也，元者乾之用也。上猶道家旨，道生一，一生二，二生三，三生萬物。又近佛經八識，是清淨無所有。第八識即含藏一切種子，第六識即分別是成五陰、十八界。此圖從元氣已下，名目稍多。臣識用愚淺，不知忌諱，敢率鄙見，無任戰越。伏惟聖心裁擇。謹狀。
右：臣比見道路之上，凍餒之人，朝尚呻吟，暮填溝壑。陛下聖慈憐湣，煮公粥施之，頃年已來，多有全濟。至仁之德，感動上天，故得年穀頗登，逆賊皆滅。報施之應，福祐昭然。臣前任中書舍人、給事中，兩任職田，並合交納，近奉恩敕，不許並請。望將一司職田，回與施粥之所，於國家不減數粒，在窮窘或得再生。庶以上福聖躬，永宏寶祚，仍望令劉晏分付所由訖，具數奏聞。如聖恩允許，請降墨敕。
右。臣之兄弟，皆迫桑榆，每至一別，恐難再見。匪躬之節，誠不顧家；臨老之年，實悲遠道。陛下均平布政，中外帶遷，尚錄前勞，仍收舊齒。使備顧問，載珥貂蟬，趨侍玉墀，從容瑣闥。不材之木，跗萼聯芳；斷行之雁，飛鳴接翼。自天之命，特出宸衷；塗地之心，難酬聖造。不勝戴荷踴躍之至。
