設險守國，金城九重；迎賓遠方，朱門四辟。將以晝通阡陌，宵禁奸非，眷彼閽人，實司是職。當使秦王宮裏，不失狐白之裘，漢後廄中，惟通赭馬之跡。而乃不施金鍵，空下鐵關。將謂堯人可封，固無狗盜之侶；王者無外，有輕魚鑰之心。過自慢生，陷茲詿誤。而抱關為事，空欲望於侯嬴；或犯門有人，將何禦於臧紇？固當無疑，必寘嚴科。
一昨出後，伏承令從官將軍車騎至陋巷見命，恨不得隨使者詣舍下謁。才非張載，枉傅元以車相迎；德謝侯生，辱信陵虛左見待。古人有此，今也示聞，所以闌踴惕息，通夕不寢。維自結髮，即枉眷顧，侍郎素風，維知之矣。宿昔貴公子常下交布衣，盡禮髦士，絕甘分少，致醴以飯。汲汲於當世之士，常如不及，故夙著聞望，為孟嘗、平原之儔。及乎晚歲時危，益見臣節。草莽之中，乘輿播越，列郡或棄車走林，畏賊顧望，貢獻不至，莫有鬥心。侍郎慨然，枕戈泣血，奮不顧命，捍衛聖主。楊奉之以兵奉迎，蕭何之運糧致饋，曹洪之以良馬濟，趙衰之以壺飧從。收合亡騎，繕治兵甲，喻以大義，慰而勉之。然後以劍率卒，執戈前驅，浹旬之間，六軍響振，以成興復之業，豈非侍郎忠節蓋世，義貫白日，垂名竹帛，為一代宗臣？誠可愛也。或曰：宗子與國同休，不得不爾也。夫仁弱自愛者，且奔竄伏匿，偷延晷刻。窮蹙既至，即匹夫匹婦自經於溝瀆，安能決命爭首、慷慨大節、死生以之乎？而能不邀寵於上，不干功於下，不怠邦政，不受私謁。時與風流儒雅之士，置酒高會，唫詠先王遺風，翛然有東山之志。善矣！維雖老賤，沈跡無狀，豈不知有忠義之士乎？亦常延頸企踵，響風慕義無窮也。然不敢自列於下執事者，以為賤貴有倫，等威有序。以閑人持不急之務，朝夕倚門窺戶，抑亦侍郎之所惡也。而猥不見遺，思曹公命吳質，將何以塞知已之望、報厚顧之恩？內省空虛，流汗而已。輒先馳狀，候涼時即躬詣門下奉謝。王維頓首。
近臘月下，景氣和暢，故山殊可過。足下方溫經，猥不敢相煩。輒便往山中，憩感配寺，與山僧飯訖而去。北涉元灞，清月映郭。夜登華子岡，輞水淪漣，與月上下。寒山遠火，明滅林外。深巷寒犬，吠聲如豹。材墟夜舂，複與疏鍾相間。此時獨坐，僮仆靜默，多思曩昔，攜手賦詩，步仄逕，臨清流也。當待春中，草木蔓發，春山可望，輕儵出水，白鷗矯翼，露濕青皋，麥隴朝雊。斯之不遠，儻能從我遊乎？非子天機清妙者，豈能以此不急之務相邀？然是中有深趣矣，無忽！因馱黃蘖人往，不一。山中人王維白。
足下太師之後，世有明德，宜其四代五公，克復舊業。而伯仲諸昆，頃或早世，唯有壽光，復遭播越。幼生弱侄，藐然諸孤，布衣徒步，降在早隸。足下不忍其親，杖策入關，降志屈體，托於所知。身不衣帛，而於六親孝慈；終日一飯，而以百口為累。攻苦食淡，流汗霡霂，為之驅馳。僕見足下裂裳毀冕，二十餘年，山棲谷飲，高居深視，造次不違於仁，舉止必由於道。高世之德，欲蓋而彰。又屬聖主搜揚仄陋，束帛加璧，被於岩穴；相國急賢，以副旁求，朝聞夕拜。片善一能，垂章拖組，況足下崇德茂緒，清節冠世，風高於黔婁善卷，行獨於石門荷條。朝廷所以超拜右史，思其入踐赤墀，執牘珥筆，羽儀當朝，為天子文明。且又祿及其室養，昆弟免於負薪，樵蘇晚爨，柴門閉於積雪，藜床穿而未起。若有稱職，上有致君之盛，下有厚俗之化，亦何顧影步，行歌采薇？是懷寶迷邦、愛身賤物也。豈謂足下利鍾釜之祿，榮數尺之綬？雖方丈盈前，而蔬食菜羹；雖高門甲第，而畢竟空寂。人莫不相愛，而觀身如聚沫；人莫不自厚，而視財若浮雲。於足下實何有哉？聖人知身不足有也。故曰欲潔其身而亂大倫，知名無所著也。故曰欲使如來名聲普聞，故離身而返屈其身，知名空而返不避其名也。古之高者曰：「許由，掛瓢於樹，風吹瓢，惡而去之；聞堯讓，臨水而洗其耳。耳非駐聲之地，聲無染耳之跡，惡外者垢內，病物者自我。此尚不能至於曠士，豈入道者之門歟？降及嵇康，亦云「頓纓狂顧，逾思長林而憶豐草。」頓纓狂顧，豈與免受維縶有異乎？長林豐草，豈與官署門闌有異乎？異見起而正性隱，色事礙而慧用微，豈等同虛空、無所不遍、光明遍照、知見獨存之旨邪？此又足下之所知也。近有陶潛，不肯把板屈腰見督郵，解印綬棄官去。後貧，《乞食詩》云「叩門拙言辭」，是屢乞而多慚也。嘗一見督郵，安食公田數頃。一慚之不忍，而終身慚乎？此亦人我攻中、忘大守小、不❥其後之累也。孔宣父云：「我則異於是，無可無不可。」可者適意，不可者不適意也。君子以布仁施義、活國濟人為適意，縱其道不行，亦無意為不適意也。苟身心相離，理事俱如，則何往而不適？此近於不易，願足下思可不可之旨，以種類俱生，無行作以為大依，無守嘿以為絕塵，以不動為出世也。僕年且六十，足力不強，上不能原本理體，裨補國朝；下不能殖貨聚穀，博施窮窘。偷祿苟活，誠罪人也。然才不出眾，德在人下，存亡去就，如九牛一毛耳。實非欲引屍祝以自助，求分謗於高賢也。略陳起予，惟審圖之。維白。
僕乍脫塵鞅，來就泉石。左右墳史，時自舒卷，頗覺思慮斗然一清。顒俟揮弦，寫我佳況。
天地之心，無不覆載；烏鼠之性，自私巢穴。國家非徒疆理其地，臣妾其人，思欲一車書，混聲教，變毒螫之俗，為理義之鄉。伏惟皇帝陛下大道先天，至德冠古，武功則我有七德，文教則舞於兩階。億兆廣堯封之時，郡縣加禹服之外。而犬戎小鬼，蝸角偷安，動搖遠邊，遮漢使之路；脅從小國，絕藩臣之禮。四鎮節度使高仙芝等，虔奉聖策，肅將天誅，因識匿之且憎，尋勃律之舊好。暨諸胡國，悉會王師，萬里風馳，六軍電掃。氈裘之長，思響風以無階；毳幕之人，惟塗地而可獲。遂通重譯，罔不來庭，實賴聖謀，曷惟帝力！無攻不克，百蠻皆歸於計中；無遠不賓，萬方若在於宇下。臣等不勝喜慶之至。
山有姑射，人蓋方外；海有蓬瀛，地非宇下。逍遙谷天都近者，王官有之。不廢大倫，存乎小隱。讜崆峒而身拖朱紱，朝承明而暮宿青靄，故可尚也。先天之君，俾人在宥，歡心格於上帝，喜氣降為陽春。時則有若太子太師徐國公、左丞相稷山公、右丞相始興公、少師宜陽公、少保崔公、特進鄧公、吏部尚書武都公、禮部尚書杜公、賓客王公，黼衣方領，垂璫珥筆，詔有不名，命無下拜。熙天工者，坐而論道；典邦教者，官司其方，相與察天地之和、人神之泰。聽於朝則賡頌矣，問於野則雅歌矣。乃曰：猗哉，至理之代也！吾徒可以酒合宴樂，考擊鍾鼓，退於彤庭，撰辰擇地，右班劍，驂六騶，畫輪載轂，羽幢先路，以詣夫逍遙谷焉。神皋藉其綠草，驪山啟於朱戶。渭之美竹，魯之嘉樹。雲出於棟，水環其室。灞陵下連乎菜地，新豐半入於家林。館層巔，檻側逕，師古節儉，惟新丹堊。岩谷先曙，羲和不能信其時；芳卉後春，勾芒不能一其令。桃逕窈窕，蘅皋漣漪，驂御延佇於叢薄，珮玉升降於蒼翠。於是外仆告次，獸人獻鮮，樽以大罍，烹用五鼎。木器擁腫，即天姿以為飾；沼毛蘋蘩，在山羞而可薦。伶人在位，曼姬始縠，齊瑟慷慨於座右，趙舞襄回於白雲。袞旒鬆風，珠翠煙露，日在濛汜，群山夕嵐。猶且濯纓清歌，據梧高詠，與鬆喬為伍，是羲皇上人。且三代之後而其君帝舜，九服之內而其俗華胥。上客則冠冕巢由，主人則弟兄元愷。是四美同乎一時，廢而不書，罪在司禮。竊思楚傅，常詣茅堂之居；仰謝右軍，忽序蘭亭之事。藎不獲命，豈曰能賢？
惟帝克辟，惟股肱克左右，庶績允釐，有司多暇，舉無違德，孰獻其可？雖列侍丹陛，而罕伏青蒲，攄懷致館。灞陵南望，曲江左轉，登一級而鄠杜如近，盡三休而天地始大。凝氣向晦，蒼蒼寒木，式與汝歌，多酌我酒。墨客既序，親當獸炭，膳夫交馳，婁奏鮮食。夫含德之厚，與時偕化。拂衣為放，則野人於小隱之中；束帶而朝，則君子於大夫之後，何軌轍一境、是非外物哉？且騎有羈紲，徒有次舍，可以永日，可以繼夜。客非詩人之徒歟？奚其嘿也！
今上合大道以撫荒外，振長策以馭宇內。故左言返踵，穿胸沸唇。膺騰白波，驟輸碧砮之貢；腥阻赤阪，傳致紫琥之琛。辮髮名王，養馬於下廄；魋結去帝，獻珠於小臣。而犬戎不識，蝸角自大。偷安九服之外，謂天誅罕及；自絕所國之後，而王祭不供。天子按劍，謀臣切齒，思以赤山為城，青海為塹，盡平其地，悉虜其人。而上將有哥舒大夫者，名蓋四方，身長八尺，眼如紫石棱，須如蝟毛磔。指撝而百蠻不守，叱吒而萬人俱廢。髬髵奮髯，哮吼如虎，裂眥大怒，磨牙欲吞。不待成師，固將身先士卒；常思盡敵，不以賊遺君父。矢集月窟，劍斬天驕，蹴昆侖使西倒，縛呼韓令北面。豈直趙人祭其東門，匈奴不敢南牧而已？開府之日，辟書始下。以為踴躍用兵，健將之事；意氣跨馬，俠少之能。蓋欲謀夫起予，哲士俾我，殲黠虜以無類，舉外國如拾遺。待夷門而不食，置廣武於上座，始得我高子焉。高子讀書五車，運籌百勝。慷慨謀議，折天口之是非；指畫山川，知地形之要害。嘗著《七發》，曹王慕義；每奏一篇，漢文稱善。緣情之制，獨步當時，主人橫挑而有餘，墨客仰攻而不下。公卿籍甚，遍交歡於五侯；孫吳暗合，將建功於萬里。徵以露版，召見甘泉，衣短後之衣，帶櫑具之劍。象弧彫服，鞭弭櫜鞬，目無先零，氣射西旅。蒼頭宿將，持漢節以臨戎；白面書生，坐胡床而破賊。然孤峰遠戍，黃雲千里，嚴城落日而閉，鐵騎升山而出。胡笳咽於塞下，畫角發於軍中，亦可悲也。遲子之獻凱雲臺，奏事宣室，紫綬曳地，金印如斗，列居東第，位為通侯。舊友拜塵，群公書幣。祁大夫老矣，武安侯問乎？
漢張右掖，以備左衽，西遮孔道，北護居延。然犬戎夜獵於山外，匈奴射雕於塞下，歲或有之。我散騎常侍曰王公，勇能盡敵，禮可用兵，讀黃石書，殺白馬將。入備顧問，載以乘輿副車；出命專征，賜以內棧文馬。將軍幕府，請命介於本朝；天子瑣闈，輟諫官以從事。補闕李公，家世龍門，詞場虎步，五經在笥，一言蔽詩。廣屯田之蓄，度長府之羨，以贍邊人，以弱敵國。然後馳檄識匿，略地昆侖。使麾下騎，刃樓蘭之腹；發外國兵，係郅支之頸。五單於遁逃於漠北，雜種羌不近於隴上。子之行也，不謂是乎？拜首漢庭，驅傳而出，窮塞沙磧以西極，黃河混沌而東注。胡風動地，朔雁成行，拔劍登車，慷慨而別。
國自有初，以節守西門者，得自召吏選客。故我常侍崔公，以貳車迎杜侯於杜陵而谘之矣。舍之門下，衣儒者之服；立於軍門，說諸侯之劍。猗元帥之理也，行有賁育，鐵馬成群。而雄戟罕耀，角弓載櫜，秉王者師，不邀奇功。樓庭籍甚，高冠長劍，拜命雲台，在是行也。群公自出轅門，驂騑滿路，置酒欲飲，高歌自淒。寂寥孤城，惆愴朔管，飛雪蔽野，長河始冰。吾子勉之，慷慨而別。
少年明經，試出補史，學通大義，政習前典。本之於德，輔之以才，大官大邑可也，不惟是歟？予昔仕魯，蓋嘗之鄆。書社萬室，帶以魚山濟水；旗亭千隧，雜以鄭商周客。有鄒人之風以厚俗，有汶陽之田以富農。齊紈在笥，河魴登俎，一都會也。子其不寶貨，不躭樂，不弄法，不慢官，無侮老成人，無虐孤與幼。上官奏課，輶軒以聞，則繡衣方領，垂璫珥筆，子所得也，誰敢有之？予病且憊，歲晚彌獨，窮巷衡門，落日秋草。趙服過我，且東其轅。促飯中廚，子不可以蔬食；送車出郭，吾不可以徒行。屨以及門，拜於宇下，猶且抱杖延頸，送之以目，城回樹轉，悲其馬嘶雲。
邠人前京兆，右扶風，居上谷間，與寢園接。七月之什，蕩無遺風；五陵之豪，雜居其地。故有黠吏惡少，犯命干紀，政寬則以奸病人，操急則以事中吏。鄭子為邑也，弦歌之化，洋溢四封；雷霆之威，燀赫百里。下車按捕，盡致法焉。繡衣下帷，風俗之治。苟以文墨抵罪，除名為人，削跡於野。杜陵解印，時賣故侯之瓜；鼓澤無官，詎有公田之黍。牽衣肘見，步雪履穿，獲戾由中，是貧非病。屬聖朝龍旂鑾輅，登封告成之事畢；蒼玉黃琮，郊天祀地之禮備。天下無事，海內乂安，盡登仁壽之域，猶下哀憐之詔。萬方有罪，與之更新；百寮失職，使復其位。降邑宰為輿尉，從館墨而解褐。龍星始見，馬首欲西。搢紳先生，居多結友；諸曹列署，且有同時。時工部侍郎蕭公，詞翰之宗，德義之府。弱年筮仕，一命聯官於奉常；幾日左遷，六人同罪於外郡。籯金盛業，克傳丞相文儒；萬石高風，彌重故人賓客。賦詩寵別，贈言誡行，騎登棧道，館於板屋。劍門中斷，蜀國滿於二川；銅梁下臨，巴江入於萬井。黃鸝欲語，夏木成陰，悲哉此時，相送千里。
天子若曰：谘爾三事百辟，寇賊奸宄，震驚朕師。其舉吏二千石至墨綬，予將大命於朝，以撫方夏。群從曰惟祥，舊有令聞，克奉成憲，往踐乃職，無恫於人。獄貨非寶，農食滋碩，浮於淮泗，浩然天波。海潮噴於乾坤，江城入於泱漭。彼有美錦，爾嘗操刀，學古入官，倚法為吏。上官奏課，國將大選爾勞。勉哉行乎！唱予和汝。
心舍於有無，眼界於色空，皆幻也，離亦幻也。至人者，不舍幻，而過於色空有無之際。故目可塵也，而心未始同；心不世也，而身未嘗物。物方酌我於無垠之域，亦已殆矣。上人順陰陽之動，與勞侶而作，在雙樹之道場，以眾花為佛事。天上海外，異卉奇藥，《齊諧》未識，伯益未知者。地始載於茲，人始聞於我。瓊蕤滋蔓，侵回階而欲上；寶庭盡蕪，當露井而不合。群豔耀日，眾香同風。開敷次第，連九冬之月；種類若干，多四天所雨。至用楊枝，已開貝葉。高閣聞鍾，升堂覲佛，右繞七匝，卻坐一面。則流芳忽起，雜英亂飛，焚香不俟於栴檀，散花奚取於優缽。漆園傲吏，著書以稊稗為言；蓮座大仙，說法開藥草之品。道無不在，物何足忘？故歌之詠之者，吾愈見其嘿也。
會心者行，表行者祥，故行藏於密，而祥發於外，欲人不知，不可得也。夫孝於人為和德，其應為陽氣。筍陽物也，而以陰出，斯其效歟？重冰閉地，密雪滔天，而綠籜包生，不日盈尺。公之家執德庇人，仗義藩國，忘身於王室，不家於朱戶。公世載盛德，人文冠冕，又天姿大賢，庭訓括羽之日，諸季式亦克用訓。我爾身也，共被為疏，禮庇身焉，禦侮無所。花萼煜煜，爛其盈門；兄弟怡怡，穆然映女。且孝有上和下睦之難，尊賢容眾之難，厚人薄已之難，自家刑國之難，加行之以忠信，文之以禮樂，斯其大者遠者！況承順顏色乎？況溫清枕席乎？如果，故天高聽卑，神鑒孔明。不然，筍曷為出哉？視諸故府，則昔之人亦以孝致斯瑞也。
竊以真如妙宰，具十方而無成；涅般至功，滿四生而不度。故無邊大照，不照得空有之深；萬法偕行，無行為滿足之地。惟茲化佛，即具三身；不舍凡夫，本無五蘊。實藉津梁法相，脫落塵容，始於度門，漸於空舍。然後金剛道後，為三界太師；王毫光相，得一生補處。左散騎常侍攝御史中丞崔公第十五娘子，於多劫來，植眾德本；以般若力，生菩提家。含哺則外葷膻，勝衣而斥珠翠。教從半字，便會聖言；戲則翦花，而為佛事。常侍公頃以入朝天闕，上簡帝心，雖功在於生人，深辭拜命；願賞延於愛女，密啟出家。白法宿修，紫書方降，即令某月日，敬對三世諸佛，十方賢聖，稽首合掌，奉詔落髮。久清三業，素成菩薩之心；新下雙鬟，如見如來之頂。綺襦方解，樹神獻無價之衣；香飯當消，天王持眾寶之缽。惟娘子舍諸珍寶，塗彼戒香，在微塵中，見億佛刹，如獻珠頃，具六神通。伏願以度人設齋功德，上奉皇帝聖壽無疆。記椿樹以為年，土宇無垠；包蓮花而為界，又用莊嚴。常侍公出為法將，入拜台臣，身在百官之中，心超十地之上。夫人以文殊智，本是法王，在普賢心，長為佛母。郎君娘子等，住誡性為孝順，用❥德為道場，將遍眾生之慈，回同一子之想。又願普同法界，盡及有情，共此勝因，俱登聖果。
法身無對，非東西也；淨土無所，離空有也。若依佛慧，既洗滌於六塵；未舍法求，厭如幻於三有。故大雄以不思議力，開方便門，我心猶疑，未認寶藏。商人既倦，且息化城，究境達於無生，因地從於有相。西方淨土變者，左常侍攝御史中丞崔公夫人李氏奉為亡考故某官中祥之所作也。夫人門為士族之先，道為梵行之首。大師繼踵，望塵而理印；命婦盈朝，聞風而素履。心王自在，萬有皆如；頂法真空，一乘不立。以示見故，菩薩為勝鬘夫人；同解脫因，天女讚維摩長者。陟岵何至？哀哀縗絰。順有漏法，泣血以居。念罔極恩，滅性非報，惟茲十力所護，豈與百身之贖？不寶纓絡，資於繪素，圖極樂國，象無上樂。法王安詳，聖眾圍繞。湛然不動，疑過於往來；寂爾無聞，若離於言說。林分寶樹，七重繞於香城；衣奉天花，六時散於金地。迦陵欲語，曼陁未落，眾善普會，諸相具美。於是竭誠稽首，隕涕焚香，願立功德，以備梯航。得彼佛身，常以慈悲為女；存乎法性，還在菩提之家。偈曰：
稽首十方大導師，能於一法見多法。
以種種相導群生，其心本來無所動。
稽首無邊法性海，功德無量不思議。
於已不色等無礙，不住有無亦不舍。
我今深達真實空，知此色相體清淨。
願以西方為導首，往生極樂性自在。
寂等於空，非心量德，如則不動，離意識界。實無所住，常遍群生，不舍有為，懸超萬行。法性如是，豈可說邪？如意輪者，觀世音菩薩陀羅尼三昧門。現方便於幻眼，六臂色身；以究竟為佛心，一體真相。隨念即藏，乃無緣之慈；應度而來，斯不共之力。眾生如意，菩薩何心？崇通寺尼無疑、道登等，貴族出家，梵筵上首。久積淨業，三世皆空；長在道場，一乘自立。亡兄故河南少尹，雖明世典，深達實相，以不二法，處於百官。花萼相連，恩深女弟；栴檀舊繞，望絕仁兄。雖曰如夢，無寧喪我。煩惱性淨，示有同凡之悲；菩提路空，強為助道之相。選伎惟潔，底功加敬，針鋒線縷，日就月將。五彩相宣，千光欲發，金蓮捧足，寶珠垂髻。原夫審像於淨心，成形於纖手。珊瑚掌內，疑現不動如來；頻婆口中，同乎無法可說。焚香讚歎，散花瞻仰。有情苦業，滅而不生；無上法輪，轉而恒寂。願以此福，冥用莊嚴。乃為偈曰：
菩薩神力不思議，能以一身遍一切。
常轉法輪無所轉，眾生隨念得解脫。
色即是空非空有，是故以色像觀音。
願以淨斯六趣福，回向過去不可得。
《易》曰「遊魂為變」，《傳》曰「魂氣則無不之」，固知神明更生矣。輔之以道，則變為妙身，之於樂土。大覺曰聖，離妄曰性，克修其業，以正其命。得無法者，即六塵為淨域；係有相者，憑十念以往生。西方變者，給事中竇紹敬為亡弟故駙馬都尉某官之所畫也。天倫之愛，加人數等，悲讓佞而無所，痛殞身而莫贖。❥傾無長之工，不平分於我生，將厚貸於泉路。尚茲繪事，滌彼染業，寶樹成列，金砂自映。迦陵欲語，曼陀未落，墜此中年，登乎上品。池蓮寶座，將逾棠棣之榮；水鳥法音，當悟鶺鴒之力。讚曰：
生因妄念，沒有遺識。憑化而遷，轉身不息。將免六趣，惟茲十力。哀此仁兄，友於後生。不知世界，畢意經營。傍熏獲悟，自性當成。
孝悌之至，通於神明，天為之降和，地為之嘉植。發書占之，推理可得。何者？人心本於元氣，元氣被於造物，心善者氣應，氣應者物美。故呈祥於魚鳥，或發揮於草木，示神明之陰騭，與天地之嘉會。今中書侍郎相公先生左丞府君，沈潛上德，遐尚絕軌，江海漭沆，嬰孩杏壇。高門長軌，隱幾含素，蓋鳳凰之高逝，薄龍虎之逶迤。積有淳德，誕敷餘慶。而我相公生而英姿，河目海口，量與太素，而無端倪。應會神速動若發括，事遣理盡，澹然虛空，亦猶太清，雲無處所。重元之旨，達而有餘奧；太白之明，漫而不及理。文可以經邦訓俗，武可以保大定功。故天子谘之，以布元化。昔者高堂既闃，扇枕無所。嘔血長號，禮不能制其哭泣之度；終身巨痛，時無以加其霜露之惕。攻甘食淡，寢苫枕塊，淚少於血，骨餘於形。風唳起而裂其心，鳥悲鳴而感其哭。俄而紫芝生棟，葉若仙人之蓋，色奪齊侯之衣。又有木瓜在林，味若楚王之萍，大如安期之棗。枯木無生物之理，而布滋蔓；時果有常分之形，而碩大殊尤。鄰里駭之，郡縣聞之，公泣而不敢言，州司遽表以獻。或曰：「因心而致，人之祥也。」或曰：「率土所生，國之瑞也。」有識君子曰：「至孝所感，物為人之祥；大賢佐時，人為國之瑞。二物者，雖感曩時之純至，亦符今日之崇高也。」公尤不敢當，歸美於今上，以為震位先兆，孝備動天。至乾元二年，乃畫圖以進。詔報曰：芝草者，延壽之徵也；木瓜者，投報之應也。蓋至誠所感，有開必先。朕與卿道契雲龍，義同水石，位崇台袞，寄重股肱。故得嘉瑞薦臻，靈物昭格，君臣同德，區宇克寧。覽其進圖，可為嘉應，請宣付史館者。既依史策，亦藏書府。讚曰：
紫芝三秀，則生於梁。木瓜一實，其大盈筐。嘉應薦至，其故何祥？哀哀孝思，漣漣泣血。終身致毀，每慟將絕。雲為裴回，風為慘切。依仁據德，移孝為忠。經目盡理，任心便公。其道橐籥，虛而不窮。公位先兆，聖人斯睹。賜以詔書，藏之秘府。邦家之光，哀榮終古。
有道者古，其神則清。雙眸朗暢，四氣和平。長江月影，太華鬆聲。周而不器，獨也難名。且未婚嫁，猶寄簪纓。燒丹藥就，辟穀將成。雲溪之下，法本無生。
澹爾清德，居然素風。氣和容眾，心靜如空。智以窮理，才包至公。大盜振駭，群臣困蒙。忘身徇節，歷險能通。仁者之勇，義無失忠。凝情取象，惟雅則同。粉繪不及，清明在躬。麟閣之上，其誰比崇？
臣聞大明馭，天地同符；間氣佐時，君臣協德。故千年聖主，唐帝撫其寶圖；七德諸侯，周公為之元老。
臣聞有其才者效其職，重其任者竭其能。故樂播大風，乃能調四氣；身騎列宿，於是運三光。
臣聞先天不違，德合於上；事君盡力，功濟於下。故君臣同體於大道，庶人以康。億兆宅心於至仁，萬邦乃固。
臣聞形之端者，影必隨焉；聲之善專利號，響必應焉。故偃武修文，皇天降之善氣。薄賦省役，後土報以豐年。
臣聞宣至理者文，懸之於日月；表聖言者字，動之以煙雲。故虞舜作歌，徒施於典策；伏羲畫卦，未類於昭回。
