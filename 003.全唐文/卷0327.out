禪師諱道光，本姓李，綿州巴西人。其先有特有流，若實有蜀，蓋子孫為民。大父懷節，隱峨嵋山，行無轍跡。其季父榮，為道士，有文知名。禪師幼孤，在諸兒，其神獨不偶。家頗苦乏絕，元詣鄉校，見周孔書，曰：「世教耳。」誓苦行求佛道，入山林，割肉施鳥獸，煉指燒臂，入般舟道場百日。晝夜經行，遇五台寶鑒禪師。曰：「吾周行天下，未有如爾可教。」遂密授頓教，得解脫知見。舍空不域，即動無聯，不觀攝見，順有離覺。毛端族舉佛刹，掌上斷置世界。不睹非咎，應度方知，得其門者寡。故道俗之煩而息化城，指盡謂窮性海而已（上有闕文）。焉足知恒沙德用，法界真有哉？春秋五十二，凡三十二夏，以大唐開元二十七年五月二十三日，入般涅槃於薦福僧坊。門人明空等建塔於長安城南畢原，人天會葬，涕泗如雨。禪師之不可得法如此，其世行遺教，如一切賢聖。維十年座下，俯伏受教，欲以毫末度量虛空，無有是處，誌其舍利所在而已。銘曰：
無有可舍，是達有源；無空可住，是知空本。離寂非動，乘化用常，在百法而無得，周萬物而不殆。鼓枻海師，不知菩提之行；散花天女，能變聲聞之身。則知法本不生，因心起見，見無可取，法則常如。世之至人，有證於此。得無漏不盡漏，度有為非無為者，其惟我曹溪禪師乎！禪師俗姓盧氏，某郡某縣人也。名是虛假，不生族姓之家；法無中邊，不居華夏之地。善習表於兒戲，利根發於童心。不私其身，臭味於耕桑之侶；苟適其道，膻行於蠻貊之鄉。年若干，事黃梅忍大師。願竭其力，即安於井臼；素刳其心，獲悟於稊稗。每大師登座，學眾盈庭，中有三乘之根，共聽一音之法，禪師默然受教，曾不起予；退省其私，回超無我。其有猶懷渴鹿之想，尚求飛鳥之跡，香飯未消，弊衣仍覆。皆曰升堂入室，測海窺天，謂得黃帝之珠，堪受法王之印。大師心知獨得，謙而不嗚。天何言哉，聖與仁豈敢；子曰賜也，吾與汝弗如。臨終，遂密授以祖師袈裟，而謂之曰：「物忌獨賢，人惡出已。吾且死矣，汝其行乎！」禪師遂懷寶迷邦，銷聲異域。眾生為淨土，雜居止於編人；世事是度門，混農商於勞侶。如此積十六載，南海有印宗法師講《涅槃經》，禪師聽於座下，因問大義，質以真乘。既不能酬，翻從請益，乃歎曰： 「化身菩薩，在此色身。肉眼凡夫，願開慧眼。」遂領其屬，盡詣禪居，奉為掛衣，親自削發。於是大興法雨，普灑客塵，乃教人以忍曰：「忍者無生，方得無我。始成於初發心，以為教首；至於定無所入，慧無所依。大身過於十方，本覺超於三世。根塵不滅，非色滅空，行願無成，既凡成聖。舉足下足，長在道場，是心是情，同歸性海。」商人告倦，自息化城；窮子無疑，直開寶藏。其有不植德本，難入頓門，妄係空花之狂，曾非慧日之咎。常歎曰：「七寶布施，等恒河沙；億劫修行，盡大地墨。不如無為之運，無礙之慈，宏濟四生，大庇三有。」既而道德遍覆，名聲普聞。泉館卉服之人，去聖曆劫；塗身穿耳之國，航海窮年。皆願拭目於龍象之姿，忘身於鯨鯢之口；駢立於戶外，趺坐於床前。林是栴檀，更無雜樹；花惟薝葡，不嗅餘香。皆以實歸，多離妄執。九重延想，萬里驏誠，思布發以奉迎，願義手而作禮。則天太後、孝和皇帝並敕書勸諭，徵赴京城。禪師子牟之心，敢忘鳳闕；遠公之足，不過虎溪。固以此辭。竟不奉詔，遂送百衲袈裟，及錢帛等供養。天王厚禮，獻玉衣於幻人；女後宿因，施金錢於化佛。尚德貴物，異代同符。至某載月日，忽謂門人曰：「吾將行矣。」俄而異香滿室，白虹屬地，飯食訖而敷坐，沐浴畢而更衣。彈指不留，水流燈舀，金身永謝，薪盡火滅。山崩川竭，鳥哭猿啼，諸人唱言，人無眼目，列郡慟哭，世且空虛。某月日，遷神於曹溪，安座於某所。擇吉祥之地，不待青鳥；變功德之林，皆成白鶴。嗚呼！大師至性淳一，天姿貞素，百福成相，眾妙會心。經行宴息，皆在正受；譚笑語言，曾無戲論。故能五天重跡，百越稽首。修虵雄虺，毒螫之氣銷；跳殳彎弓，猜悍之風變。畋漁悉罷，蠱冘知非。多絕膻腥，效桑門之食；悉棄罟網，襲稻田之衣。永惟浮圖之法，實助皇王之化。弟子曰神會，遇師於晚景，聞道於中年，廣量出於凡心，利智逾於宿學。雖末後供，樂最上乘。先師所明，有類獻珠之願；世人未識，猶多抱玉之悲。謂餘知道，以頌見托。偈曰：
五蘊本空，六塵非有。眾生倒計，不知正受。蓮花承足，楊枝生肘。苟離身心，孰為休咎？至人達觀，與佛齊功。無心舍有，何處依空？不著三界，徒勞八風，以茲利智，遂與宗通。湣彼偏方，不聞正法。俯同惡類，將興善業。教忍斷嗔，修慈舍獵。世界一花，祖宗六葉。大開寶藏，明示衣珠。本源常在，妄轍遂殊。過動不動，離俱不俱。吾道如是，道豈非吾？道遍四生，常依六趣。有漏聖智，無義章句。六十二種，一百八喻。悉無所得，應如是住。
光宅真空，心王之四履；建功無旱，法將之萬勝。故大塊群籟，無弦出法化之聲；恒沙眾形❥❥，為寶嚴之色。至如六師兆亂，四諦徂征，開甘露狹小之門，出臭煙朽故之宅。踞寶床而搖白拂，徐誘草菴；沃金瓶而緊素繒，遂登蓮座。足使天口雄辯，刮語燒書；河目大儒，掊仁擊義。斯為究竟，孰不歸依？禪師法名淨覺，俗姓韋氏，孝和皇帝庶人之弟也。中宗之時，後宮用事，女謁寢盛，主柄潛移。戚裏之親，同分珪組；屬籍之外，亦綰銀黃。況乎天倫，將議封拜，促上方令鑄印，命尚書使備策。詰朝而五土開國，信宿而駟馬朝天。禪師歎曰：「昔我大師，尚以菩提釋位；今我小子，欲以恩澤為侯。仁遠乎哉？行之即是。」裂裳裹足以宵遁，乞食糊口以兼行。入太行山，削發受具，尋某禪師故蘭若居焉。猛虎舐足，毒蛇熏體，山神獻果，天女散花。澹爾宴安，曾無喜懼，先有涸泉枯柏，至是布葉跳波。東魏神泉，應焚香而忽湧，北天眾果，候飛錫而還生。禪枝必複之徵，法水再興之象。聞東京有頤大師，乃脫履戶前，摳衣座下。天資義性，半字敵於多聞；宿植聖胎，一瞬超於累劫。九次第定，乘風雲而不留；三解脫門，揭日月而常照。雪山童子，不顧芭蕉之身；雲地比邱，欲成甘蔗之種。大師委運，遂廣化緣，海澄而龍額珠明，雷震而象牙花發。外家公主，長跪獻衣；薦紳先生，卻行擁篲。乞言於無說，請益於又損。天池杯水，遍含秋月之輝；草葉樹根，皆霑宿雨之潤。不窺世內，門人與宣父中分；不受人爵，廩食與封君相比。至於律儀細行，周密護持；經典深宗，毫釐剖析。窮其二翼，即入佛乘；趣得一毛，亦成僧寶。於是同凡現疾，處順將終。忽謂眾人，有疑皆問，我於是夜，當入無餘。開口萬言，音和水鳥；踴身七樹，光映天人。如蹔出行，泯然趺坐。以某載月日，歸大寂滅。某月日，遷神於少陵原赤穀蘭若。香油細氎，用以茶毗，合璧連珠，為之葬具。城門至於穀口，幡蓋相連；法侶之與都人，縞素相半。叩膺拔發，灑水坌塵。升堂入室之徒，數逾七十；破山澍海之哭，聲振三千。則有僧某乙、尼某乙、故惠莊某氏某郡主、賢者某乙等，各在眾中，共為上首。或行如白雪，或名亞紅蓮；或為勝鬘夫人，或稱毗邪居士。二空法外，何處進求？七覺分中，誰當決釋？猶衣舍利，冀獲菩提，身塔不出虎溪，淚碑有同羊峴。表心成相，相非離於真如；敘德以言，言豈著於文字。乃為銘曰：
小三千界，後五百年。空乘玉牒，莫睹金仙。無量義處，如來之禪。皆同目論，誰契心傳？弟在人間，姊歸鳳闕。去日留訓，別時翦發。累賜金錢，將加印紱。忽爾宵遁，終然兩絕。救頭學道，裏足尋師。一花寶樹，八水香池。戒生忍草，定長禪枝。不疑少父，更似嬰兒。既立勝幡，並摧邪網。利眼金翅，圓身寶掌。巧撮死龍，能調老象。魔種敗壞，聖胎長養。四生滅度，五陰虛空。無說無意，非異非同。此身何處？彼岸成功。當觀水月，莫怨鬆風。
嗚呼！謂天未喪斯文，宣尼去魯而無祿；謂天果輔有德，樂毅去燕而不歸。夫子處順而終，穆伯猶毀以請。飾棺置境，返葬於周。公諱朝宗，字某。本出昌黎，今為京兆人也。其先或元袞赤舄，介圭覲王，朱纓綠縢，執訊擒敵。周末諸侯，相王始啟宜陽；漢初功臣，定封亦荒岱郡。曾祖諱倫，左衛率，賜爵長山縣男。祖某，隱居不仕。父諱思複，禦史大夫太子賓客，進封長山縣伯。遯世者名高善卷、黔婁，事君者位至倪寬、卜式。公即長山府君之長子也，神言有公侯之徵，兒戲陳俎豆之法，學成孫叔，狀類皋繇。年若幹，應文以經國舉甲科，試右拾遺。天祿校文，獻子雲之賦；馬生驟諫，稱公高之官。拜監察禦史、兵部員外郎。埋輪憲府，奏記劾大將軍；賜筆禮闈，董戎從小司馬。轉度支郎中，除給事中。度錢穀之盈虛，以均九賦；執制詔之可否，以辨五書。置五令於水源，豐國財於天府。尋知吏部選事。興廢繼絕，不遏前人之光；選賢授能，必當庶尹之任。旌平淑慝，禦以清通，除許州刺史、荊州大都督府長史、山南采訪使，坐南陽令貶洪州都督，遷蒲州刺史。所履之官，政皆尢異，黜陟使奏課第一，徵為京兆尹。外家公主，敢縱蒼頭廬兒；黠吏惡少，自擒赭衣偷長。恥用鉤距得情，好以春秋輔義。奏事盡成律令，為吏飾以文儒。上悅其醇，方委以政。頃坐營穀口別業貶高平太守，又坐長安令有罪貶吳興郡別駕。諸葛田園，未啟明主；華陰傾巧，卒敗名儒。天寶九載六月二十一日，寢疾薨於官舍，享年六十有五。暨國家推五運之紀，接千歲之統，開釋天地，與之更始。宥萬方之未昭蘇，敘百官之喪職秩。苟有位者，鹹得與焉，而公冥然不及見也。虛蒙大齎，重以為哀。夫人河東柳氏，父某，某官。言妃齊侯，實惟宋子，人傳夫人之禮，家有大家之書。以開元五年六月五日，先公而卒。至是以天寶十載十月二十四日，合祔陪於藍田白鹿原長山公先塋，禮也。長子曰某官，居憂而卒。次子某，前殿中侍禦史，貶晉陵郡司戶。次子某等，倚廬野次，方銜枕由之哀；輿櫬歸來，尚抱長沙之痛。公子之輸力王室，公之紀勳太常，言於國竭情無私，理於家陳信無愧。降年不永，非命而何？誌則有由，或題季子之墓；宅不改卜，素有滕公之銘。銘曰：
帝周發之苗裔兮，受介圭以建侯。中裂土以分晉兮，又王韓以❥❥。紛吾既有此內美兮，❥忠信以為乘。登麒麟兮剚白虎，冠獬豸兮奮蒼鷹。朝含香兮禮闈，夕青瑣兮黃扉。方天公兮密啟，建出牧兮高麾。俄入守兮京兆，賜黃金兮披皂衣。捐餘佩兮江中，隱思君兮不可窮。歌泰山兮不返，夢濟洹兮遂空。素車兮逶遲，宛鄉關兮故時。望國門兮不入，到泰山兮不知。瞻舊域兮鬆楸，平原夕兮素滻愁。魂兮歸來，江南不可以久留。
天寶二年正月十二日，唐故魯郡任城縣尉河東裴府君卒於西京新昌坊私第，享年三十九。嗚呼哀哉！君諱回，字玉溫，河東聞喜人也。曾祖宏泰，皇雍州錄事參軍，贈上黨長史。祖思義，皇侍禦史、吏部員外、左司郎中、戶部、吏部侍郎、河東郡太守、晉城縣開國子。父敭珍，皇薛王府騎曹參軍。自晉已降，世為冠族，令德不替，以至於君。夫其事親孝，兄弟順，與朋友信，其從政公平，而壽不中年，官才一命。慈母在堂，諸弟未仕，兒未有識，女且嬰孩。妻夭於前，身歿於後，天可問邪？其若老親何？其若季仲諸孤何？生人之悲，莫甚於是！家貧，祭以棗脯，殮以時服。以某月日，祔葬於鳳棲原先府君之塋。嗚呼！有河東裴子之墓，誌之蓋古有之。繼後之知者，亦何有哉？銘曰：
一死萬紀，終天不複。為之奈何？哀哀慟哭。覆載至廣，庶類繁育。萬物方春，而就於木。
夫人諱某，京兆霸城人也。晉出三家，公子尊於魏國；秦亡六國，時人謂之王家。河南則分虎臨人，華陰則老熊當道。高祖德真，皇左仆射；祖九思，京兆府三原縣令；父潛，河南府告成縣令。大名之後，重光不替。夫人令儀淑德，發於天姿，閑禮明詩，傳於世業。言成女誡，可著於縑緗；行為女師，詎資於麻枲，豈止彈琴吐論、誦賦吟詩而已？及乎有行，嬪於君子，事姑至孝，旁穆六姻。為母深慈，均養七子。男以無雙令德，降帝子於鳳樓；女則第一解空，歸法王之象教。閨門之訓，朝野稱多。既而家列公侯，地連妃主。珠翠滿座，不禦采衣；方丈盈前，惟甘素食。同德大師、大照和尚睹如來之奧，昭群有之源。夫人一入空門，便蒙法印，朱簾紺幰，無複餘乘。龍藏寶經，悉通至義；惠用圓滿，誡力堅嚴。藥藉茹葷，雖愈疾而不受；心已久淨，縱沒齒而常安。以某年月日，奄歸大寂於長興裏之私第。厥初寢疾，彌曠旬時，駙馬上人，柴毀骨立。揮淚嚐藥，身不解衣；泣血持經，手不釋卷。晝夜懺悔，非止六時；身命供養，寧唯七寶？禦醫繼踵，中使重跡。魂兮不反，空焚外國之香；生也有涯，非無上天之樂。某月日，有詔追贈太原郡夫人。襄城石窌，增寵其榮名；翟茀魚軒，空悲於象設。以某月日安厝於某原，禮也。功德之至，散花天女不留；釋梵之筵，勝鬘夫人何在？嗚呼哀哉！乃為銘曰：
天生淑德，實俾宜家。特能柔順，深棄驕奢。詎離環佩，不禦其華。婦道允諧，母儀具美。每出誡夫，停餐訓子。賦掩西征，書教內史。門容高幰，庭列長筵。男乘翠鳳，女比紅蓮。繁華貴裏，寂寞安禪。❥
夫人姓盧氏，范陽人也。昔堯命伯夷典秩宗，號太常為尚父（疑）。桓、襄之際，公子食盧。卯金故人，王於大國；越石從事，官至郎中。曾祖士會（《世係表》作士繪），隋行台侍御史，祖某，皇朝奉禮郎；父某，濠、淄、邛等三州刺史。持斧衣繡，威加不法，奠玉瘞帛，舉無違禮。守臨淄而齊兒不詐，去臨邛而蜀物盡留。夫人即府君之長女，積累世之德，鍾二門之美。儀表秀整，進止詳聞，不谘保傅，動由詩禮。既以士族冠時，遂歸齊大之偶。入持門戶，內事舅姑，枕席溫清於堂上，環珮逶迤於堂下。不脫簪珥，親當汗濯，元纁可實於筐篚，粢盛可獻於宗廟。魚軒或駕，翟茀而朝，眾婦於是修容，夫人專之以禮。克讚君子，累至大官；雅政清德，實多左右。潞州早世，深秉義方；母儀可則，庭訓不替。女史之學，多讚大家之書；眾婦之儀，盡稟夫人之法。天與盛德，不降永年；以某月日，寢疾薨於長安善和裏，享年若干。以某月日，合祔某山原，禮也。子某，某官。淳孝之性，泣血待盡。永惟令德，固不可泯，彰示後人，乃刊於石。銘曰：
有薑之後，或邑於盧。曆代種德，示有稱孤。從事文府，振轡長途。憲府持法，奉常秉禮。皇考專城，腰章郡邸。厚德重跡，重仁繼體。降生哲人，其行惟惇。儀型眾庶，門冠諸姻。齊薑宋子，敢望清塵。君子之貳，實聞高義。乃躬汗濯，先晨簪珥。穆及外親，敬是中饋。母儀既峻，庭訓載揚。子以才貴，煌煌寵章。馳暉難駐，令聞空長。壽宮既啟，高堂永寂。千秋萬古，山川松柏。紀德誌行，繼茲貞石。
夫人字某，某郡人也。其先周成王之後。古之錫姓命氏，或以先父之職官，或因始祖之名諡。漢魏以降，史牒詳焉。曾祖休寧，某官。祖某，某官，襲封常山公。貳公執帛，調護儲闈；九伯剖符，典司方嶽。父某，某官。漢雄右輔，實拜翁歸；周命仆臣，惟茲伯冏。夫人即太僕府君之第二女也，世有明訓，家無遺德。蕙心紈質，豈曰師成；螓首蛾眉，抑惟天與。同雲降雪，常聞柳絮之詩；獻歲發春，即賦椒花之頌。言事姑舅，宜其家室。寢門才辟，笄六珈而問安；擊鍾未晞，具八籩而獻饋。染朱與綠，不愆公子之衣；采藻及蘋，有甚季薑之祭。魚軒翟茀，為諸侯之夫人；鳴珮垂環，對有國之君子。綺疏寓目，助選賢人；青帳藩身，用酬高論。善持門戶，能睦族姻。誡良人之從畋，不嚐原獸；訓愛子之為政，遂返池魚。言成大家之書，行為眾婦之法。至於彈琴制賦，纂組攻書，具舉百事之能，仍居四德之外。嗚呼！降年不永，春秋五十，以某載月日，薨於長安平康裏之私第。某月日，祔於咸陽洪瀆原之先塋，禮也。不獲偕老，空傷奉倩之神；未始有生，誰達莊周之理？長子濡，前某官；次子澄，某官；次曰某，某官。及女等漣漣泣血，煢煢在疚。哀纏聖善，痛七子之無依；文敘塞淵，冀九原之可識。乃為銘曰：
齊侯之子兮衛侯之妻，膚如凝脂兮手如柔荑，奉初之嘉訓兮淑德日躋。供養兮姑舅，簪珥問安兮先夜漏；制三繅兮元纁，具五獻兮籩豆。翟茀兮錦衣，駕魚軒兮來歸，從如雲兮滿中闈。忽形沈兮影絕，夫傷神兮子泣血；悲餘澤兮猶在，怨回文兮未滅。返葬兮咸陽，寒天暮兮渭水長；嗟梧桐兮半死，無雙飛兮鳳凰。
維大唐開元二十五年歲次丁丑十一月辛未朔四日甲戌，左散騎常侍河西節度副大使攝御史中丞崔公，致祭於故姜公之靈：嗚呼！天子命我，建旗西門。帶甲十萬，鐵騎雲屯。橫挑強胡，飲馬河源。嗟爾勇健，表為牙門。牙門伊何？全齊大族。四方有事，誓死鳴轂。前有血刃，後有飛鏃。其氣益振，大呼馳逐。翩翩白馬，象弧雕服。戈春其喉，矢注其目。嗚呼！天下無事，今上好文。爾有餘勇，莫敢邀勳。腰鞬白首，蹉跎塞雲。死於裨將，誰統前軍？家本秦人，靈車東騖。長天積雪，邊城欲暮。麾下行哭，前旌抗路。身有寶劍，不佩而去。轅有代馬，悲鳴跼顧。嗚呼！我誡軍吏，令送爾歸。既素我服，亦朱其衣。黠虜未滅，壯士長辭。牢禮以祭，太息歔欷。尚饗。
維年月日，將軍某等，謹以清酌少牢之奠，祭於故大將軍武公之靈：嗚呼武公！命代出群。氣蓋朔方，勇冠六軍。生長下國，聲聞上天。天子壯之，命居北門。北門伊何？國之重寄。羽林孤兒，旄頭突騎。罔不畢勸，為之元帥。帝在紫微，與君為衛。身恒披堅，手不舍銳。出乘天駟，入並東第。同官為寮，出入五世。顧我軍旅，凜然遺風。一日之長，萬夫之雄。身雖有極，德不可窮。嗚呼！門館蒼黃，風景淒涼。櫪馬悲鳴，角弓不張。吊客接武，哭聲滿堂。嗚呼！凡人有喪，匍匐斯救。況我武公，屨及其霤。盥而撫之，含玉當受。敢不嗣事，如公之舊。
年月日，某以茶藥之奠，祭於故舍人李公之靈：嗚呼！見人多矣，未有如子。生於德門，長於貴裏。名高江夏之童，貌奪河陽之美。行比顏、曾，才兼文史。含恣輕肥，抑偃紈綺。惡如涕唾，棄如塵滓。比布衣以同年，某蔬食而沒齒。嗚呼！深入度門，高居道源。獨一靜處，寂默無言。待草誡之真性，歸化光之法尊。曠無淨染，頓離塵根。豈期昨日分首，別離未久？萬法皆空；一生何有？無餘涅槃，應無所受；無漏智慧，斯為不朽。予以凡情，哀哀其後。世相謂然，道心斯鬼。敢不從俗，子其無咎。
惟公宏量碩德，抱義戴仁。早離我見，常守吾真。朝稱端士，世謂淳人。夏官之職，惟賢是寄。既節五官，兼選騎士。宿衛扞城，必由茲地。速應為敏，平分是貴。決遣先馳，曹無留事。嗚呼！積善無慶，寢疾彌留。唐肆求馬，夜壑藏舟。深悟幻境，獨與道遊。死而不忘，魂兮若休。嗚呼！某等何幸？得備官屬。泰然若春，溫兮如玉。去德何永？事生何促？五情如喪，百身不贖。敬獻醴牢，哀哀慟哭。尚饗！
惟公宏量碩德，寡言敏行。直而能婉，和而不競。❥儒、墨為鋒鍔，在顏、冉之季孟。白雲刑官，繡衣使者。時無冤人，路多避馬。既踐文昌，來司武庫。冀翟車之高足，為鳳池之先路。豈期位薄德崇，才遠途窮？拜命之時，初一朝於北闕；移疾於外，不再入於南宮。嗚呼！哀免悲笳，寒天疏木。宅不卜地，祔於故塋。家無餘財，斂以時服。弟難會葬，兒未及哭。其營護而奠遣，惟甥侄與姻族。某嚐同官，實喜良友。仰德彌高，立言不朽。居常接膝，未忍分手。況永訣兮無期，向空筵而釃酒。尚饗！
維載月日朔，某官某乙，謹以酒脯之奠，敬祭於故兵部郎中房公之靈：嗚呼！君子之才，周而不器。苟求行道，未嚐私身。沈靜好謀，話言必雅。往歲穀貴，關輔阻饑。眷命自天，發廩以賑。中朝乏使，屬之鄙夫。不敢自賢，請子為介。匹夫嫠婦，黃口之孤。鍾釜之施，罔不畢當。舉無棄粒，野有頌聲。國家厭兵革，苦徵戍。大去浮食，以靖國人。單車諭旨，萬里窮磧。西度赤阪，館於烏孫。形勞者病，神勞則夭。棄成功於末路，未複命而言謝。死不廢命忠也，屍而加紳寵也。我盥而撫，子瞑受含。求仁得仁，其誰不死。玉關之下，素車倭遲。愁雲晝聚，白雪春下。絳從風，車從行哭。至上京而不駐，將返葬於關東。河活活而東注，天慘慘而悲風。道路猶長，子實途窮。人世如舊，子實成空。我有旨酒，以歆以餞。想像明德，歔欷出涕。尚饗！
維載月日朔，行尚書司勳郎中賜緋魚袋楊元璋等，謹以清酌少牢之奠，敬祭於故左司員外郎李公之靈：嗚呼！大樸難史，大辯若訥。泊兮無兆，汎然隨物。直而好學，敏以從事。行隱於寡言，文成於沈醉。澡身浴德，惟仁與義。讀書甚解，作賦彌工。麗詞秀務，（疑）奧義元通。記言西掖，起草南宮。第五將侄，伏波事嫂。食先與甘，衣必讓好。口嚐其糲，身席於槁。結友一言，同官一日。殉我朋友，忘其身恤。豈惟攜手，亦將加膝。明明天子，惟賢是思。恨馮唐之已老，喜相如之同時。罷刊書於虎觀，將載筆於鳳池。嗚呼！病時七啟，臥內一訣。痛乾坤而忽窮，嗟古今而長絕。永言北首，返葬東周。何夫子之適去，同眾人之若休？曆千門而行哭，動九陌而增愁。馬悲鳴而笳咽，雲寡色而風秋。元璋等或結發舊遊，比肩同列。悲Ε歌之首路，哀柳車之就轍。嗟無見而空來，痛不知而成列。嗚呼哀哉！尚饗！
維年月日朔，河西節度使左散騎常侍王公，遣總管石抱王，以酒牢之奠，致祭於故沙陁鄯國夫人之靈：嗚呼！惟此淑德，降於異域。至性不師，天姿靡飾。禮容詎假於環珮，工藝非因於組織。行閨訓於穹廬，成母儀於蕃國。懿此清範，夫人之則。沙陁令門，外家之力。嗚呼！夫人歸命，幹戈遂寢。子孫扞城，國家高枕。居之右地，革其左衽。散辮垂鬟，解裘衣錦。嗚呼！降年不永，遠日方臨。寂矣高堂，飲珠含玉。哀哉貴女，刃麵摧心。嗚呼！聖朝命我，護此諸蕃。夫人所出，天子加恩。能守漢制，不效夷言。馬無北首，車必南轅。教義所及，忠信彌敦。實嘉內訓，用潔斯樽。尚饗！
