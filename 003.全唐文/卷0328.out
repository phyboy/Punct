臣聞上元成命，錫禎符以應期；聖皇乘時，受神策於興運。是以啟殊祥於景福，崇大號於至公。伏惟陛下纘重元之耿光，嗣五聖之丕緒，大德侔於天地，至化貫於陰陽。感元道之尊，運百辟之議，三冒闕下，累陳鴻名。陛下猶以固讓為心，不以至公為意。臣等請以符瑞，重敘明之。日者五星如連珠，兩曜如合璧，卿雲蔚，膏露凝，天之貺也。瑤英產於金，元記開於玉洞，神光見，真誥傳，地之祥也。固知天地以鴻休報陛下，陛下以至德通乾元，允宜合符，克配徽號。伏奉乙卯詔書曰：「誌存要妙，理卻虛名。」臣又聞之，天不讓高，地不辭大，五帝法之而成象，三王參之而比德。先天地者道也，聖祖已著於強名；合天地者聖也，陛下允膺於明稱。式彰妙用，豈曰虛名？況禎祥感通，既著於彼；靈應參會，又符於此。是以封章再獻，而雲日重光；徽號三陳，而煙霄降澤。天人交感，影響必臻。若然者，陛下安得闕三才之大端，抑萬姓之勤願，違祖宗之卷命，曠天地之符文？臣等固陋，猶知不可。況真宗示慶，秘簡呈文，乘王氣於玉行，擁神休於寶運。伏願光臨大寶，允答洪休，嚐垂覆載之仁，永保延長之曆。天下幸甚！
自今辛亥至於癸丑，累表誠祈，請紀榮號。聖心恭默，衝讓再三。臣等伏讀綸言，退增祗栗，敢重瀝愚懇，期諸必遂。臣聞聖人之言，與春秋而同信；上天之宰，將影響而合符。昭報不可以久稽，成命不可以固拒。今靈山警蹕，望玉鑾之升中；儒林展儀，思金匱之盛禮。發祥儲祉，喻以封山，人事天時，不可失也。伏惟開元天地大寶聖文神武應道皇帝陛下祖武宗文，重熙累洽，霑風化而砥礪，在動植而昭蘇。外戶不扃，餘糧棲畝。其神功至道，廣瑞殊祥，前表縷陳，安敢浮說？人修德以俟命，勒功以告成，將欲竭款神祇，雍熙帝載，未為過越也。伏惟覽公卿之儀，考封禪之禮，陟華蓋於翠微，轉鉤陳於雲路，泥金於菡萏之上，刻玉於明星之前。使三五六經，複再聞於唐典，七十二姓，不獨紀於夷吾。敷景福以浸黎元，錫大慶而後天地，蒼生之望也，朝廷之幸也。無任誠懇悃款之至，謹詣朝堂奉表陳請以聞。
臣徹等伏見禎祥委積，河海澄清，長瞻北極之尊，屢獻西封之疏。誠懇不達，天鑒未從，徘徊闕庭，隕越無地。陛下再造區，肇康生人，與天合符，與道合契。故得靈芝表瑞，玉版呈文，九穀歲衍於京坻，百蠻盡習其冠帶。能事備於典策，盛德光於祖宗，升中告成，是屬今日。惟夫太華，高冠群山，當其少陰，鎮此西土。自有虞巡狩，曆祀三千，夏殷以還。罕能肆覲。陛下雖加進寵號，增崇廟宇，而大禮未施，精意空潔。又陛下頃歲建碑曰：「嚐勤報德之願，未暇封崇之禮，萬姓瞻予，言可複也。」臣以為天地之主，豈徒言哉？神祗候望，故已久矣。伏願俯順百辟兆人之請，明徵刻石銘山之記，蹔遷萬乘，降被三峰，奠珪璧於中壇，奏笙鏞於上帝。使普天蒙福，重賜無疆，頻冒宸嚴，並期必遂。無任懇切屏營之至，謹詣朝堂奉陳請以聞。
甲於庭中作小樓，令家僮更直於上視天。乙告違法。甲云：專心候業。不伏。
仰觀俯察，通幽洞微，明分野之災祥，知廢興之休咎。故漢皇應籙，瑞日揚光，宋景推誠，妖星退舍。所以標之甲令，著自前經，苟非主司，習者多罪。甲官非馮氏，名在平人，詩書為席上之珍，無聞教子；圖緯豈門庭之事，輒訓家僮。公然有違，法在無赦，難專候業，定欲窺天。措之罪刑，應須搶地，乙告非法，既葉公途。請寘條約章，無容詞訴。
廣漢等四郡，俗並不以庚日為伏。或問其故？雲地氣溫暑，草木早生，異於中土，常自擇伏日。既乖恒經，出何典憲。
鬥建於戌，知立冬之景星；火勝於金，故至庚而氣伏。徵曆忌之故事，因稟陰陽；按方誌之所宜，或殊寒暑。廣漢四郡，蜀門九折，通濯錦之流，入青衣之徼。徒以溫暑異於中夏，畜馭同於夷狄，許令自擇伏日，所以遂其土風。當令齊七政之明，垂四方之則，百蠻由其奉朔，九譯於是同文。況茲巴蜀之人，素陶齊魯之教，自當變而至道，率乃舊儀，苟亂人時，奚同文軌？風俗通之小說，未足憲章；中和樂之雅音，須崇舞詠。清下四郡，俾依三伏。
長安萬年縣，坐去歲霖雨不修，城內橋被推。按訴云：「各有司存」，不伏科罪。
天開紫極，地列鎬京，渭水即飲龍之津，橫橋得牽牛之象。而二縣稱劇，兩城攸壯，望雙闕而如雲，對九途而若礪。頻年淫雨，中逵泥濘，石梁隳構，鐵鎖不修。馬惜連乾，遲回於欲渡；人嗟揭厲，歎息於無良。既愆十月之期，須明三典之坐。然則據地雖從縣管，修橋乃合監營。職司自可為憂，有詞無宜濫罰。飭五材而入用，選百工以就程，俾令蜿蟺如虹，佇見闌干若鬥。請準此狀，各牒所由。
少府監申稱，太常寺牒稱須造樽罍彝器並舟，不詳形狀制度，請裁下。
先王制物，禮器為先，商周虞夏，形容各異。象樽之儀，爰刻象以成形；玉斝之名，遂以玉而為飾。罍雲采采，如開五色之雲；彝鳥軒軒，似翥六時之鳥。舟其足也，夫複奚疑？少府自有常儀，太常非無舊準。更請裁下，未爽公方。至於規模，並在於此。如愚管見，謂葉通途。
嵩初舉進士，常以邊任自許。代郭虔瓘為安西都護，開元十年轉太原尹。
開元十有四年冬孟月，張子出玉塞，秉金鉞；撫循邊心，窺按窮發。走汗漫之廣漠，陟崢嶸之高闕。徒觀其風馬哀鳴，霜鴻苦聲；塵昬白日，雲繞丹旌。虜障萬里，戍沙四平；乘蒙恬之古築，得拓跋之遺城。伊昔晉人失政，亡彼金鏡；海水朝飛，欃槍夕映。鵝呈而二京繼覆，馬渡而五胡交盛。慨逐鹿而爭雄，空瞻烏而莫定。於是魏祖發大號，鼓洪爐；天授宏略，神輸秘圖；北清獯獫，南振荊吳。繇是一太陰以建極，則廣莫而論都。遂徵板幹，庀徒卒；鏟焦嶢，剞崛兀。因方山以列榭，按長城以為窟；既雲和而星繁，亦邱連而嶽突。月觀霞閣，左社右鄽；元沼泓汯湧其後，白樓截臬興其前。開士子之詞館，列先王之藉田；靈台山立，璧水池圓。雙闕萬仞，九衢四達；羽旄林森，堂殿翏轕。當其士馬精彊，都畿浩穰；始摧燕而滅夏，終服宋而平梁。故能出入百祀，聯延七主；擊魯衛之諸侯，廓秦齊之土宇。禮興樂盛，修文輝武；講六代之憲章，布三陽之風雨。亦雲已矣哉！俄而高祖受命，崇儒重才；南巡主鼎之邑，北去軒轅之台。鵬摶海運，鳳舉天回；嗤紇真之鳥死，憶新野之花開。自朝河洛，地空沙漠；代祀推移，風雲蕭索。溫室樹古，瀛洲水涸；城未哭而先崩，梁無歌而自落。魏家美人聞姓元，新聲巧妙今古傳。昔日流音遍華夏，可憐埋骨委山樊，城闕摧殘猶可惜，荒郊處處生荊棘；寒飆動地胡馬嘶，若個征夫不沾臆？人生榮耀當及時，白發須臾亂如絲。君不見，魏都行樂處，隻今空有野風吹。乃載歌曰：雲中古城鬱嵯峨，塞上行吟麥秀歌。感時傷古今如此，報主懷恩奈老何？
晧，開元三年朝請大夫秘書丞，兼昭文館學士。
夫應順相成，君臣有待，豈不以參庸作輔❥❥、移屯？象闕不可以不臨，山川不可以不守。於是開分都野，對乂天人，高爵命於儀刑，大邕熙於品物。五侯九伯，公實當之。公諱懿，字善意。其先吳興郡大姓，明考以宦曆陝圻，遂留家於硤石也。昔有虞惟舜，其姓惟姚。欽若神明，蓋雲祖始；子孫蕃邈，而迨於茲。曾祖宣業，陳（《世係表》作梁）征東將軍吳興郡公。祖安仁，隋青、汾二州刺史。遠圖膺錫，大石垂休。父祥，隋懷州長史檢校函穀關都尉，煬帝誥以武能守於天險。高門晉燭，何象賢之紛光哉？公都尉之季子，毅烈昭融，蓄大容遠，藝工非習，學遠無師。燕雀❥知，鴻鵠自若，以待奮也。年十八，屬亂隋無象，群盜生郊，授公本縣令。以先人部曲，少用輯寧。太宗濟河，聞公名，密遣相聞。公告於州將曰：「王充非主，天命在唐，宜速舉眾以應義。不爾，恐貽後慼。」因間道入謁，高祖嘉歎者久之，乃降賜墨書金帛，以此闔州離患。太宗東伐王充，授鷹揚郎將長沙縣男水陸道總管。洎賊平、將舉籍議功，有妄譖者云「公曾通偽鄭」，因見疑黜。又以明略用多，每為朋儕所忌。乃築室於硤石東北重岡之曲，將以道德幽棲，高尚其事。右二陝，左二陵，北河南陰，南山北趾。中養浩氣，外衍遐風，紫芝淹留，赤鬆不返。俄而貶授晉州高陽府折衝都尉，公抗疏自列，謝病而退。乃除常州長史，亦堅以疾辭。尋除硤州刺史，累加銀青光祿大夫。公舉六察，按百城，導齊江門，茂育雲澤。龍朔初，邛蠻作梗，乃除公使持節巂州都督。公正以馴吏，嚴以蓄戎，不罰而徵，不戰而服。能以毀遠，壽以衰遷，啟全告終，返真於始。以二年十二月一日，終於官舍，春秋七十有三。嗚呼哀哉！以三年七月十五日，槁葬於硤石縣安陽公之原，未備遷禮也。公門傳孝義，代蒙旌榜，至若雞騖家禽、牛羊圈畜，互以相乳，不限所生，豈非明德繼修、應形殊類也？公青雲誰與，白日相鄰，武傑文英，幽深天理。孝原忠極，保合神庭，餘力所存，致心無害。雖五善三變，窮妙曲成，而藏器待時，移官於位。乃作藩翰，以制要荒，綏之以誠不以言，震之以威不以暴。遠夷文順，群物緝熙，存立大功，歿昭餘訓。豈無明主，而有遐遺？命矣哉！公初娶張氏、李氏，並早殂歿。後娶劉氏，累封彭城郡夫人，則隋左常侍降之孫、唐襄州長史誌逵之女、今紫微令崇、故宗正少卿元景之母也。夫人於資福祉，實受靈和。四德待行，三從及嗣，祗先導從，在閾成家。二子少孤，一門所恃，長幼鹹若，禮訓所陶。出有庶官，入惟丞相，乃敷皇極，遂廣人和，至矣哉！蓋由內則有方，外成其大，而況乎眾薑群婦，罔或不宗。於休夫人，豈古之明達者矣？以神龍三年正月八日，終於洛陽慈惠坊之私第。嗚呼！遺令曰：「生以形累，死以魂遊。然事尊在冥，無遠不至，何必合葬，然後為禮？昔邴根矩沐德信，並通儒達識，鹹以同窆為非，實獲我心。當從其議，無改吾誌。爾惟孝乎！歿已可於龍門山外用為窀穸，冀近家園，以慰吾平生之好耳。」崇等敬遵遺旨，以景龍二年歲次戍申九月庚寅朔十五日甲辰，葬於萬安山之南陽。令公純德佐時，高堂生感，永思不待，長號罔極。以為東塋已異，西兆未殷，占考歲辰，奏加封樹。以開元三年歲次乙卯十月己酉朔十三日辛酉，庀徒有作。初景龍年，以時宰先人，特旨追贈幽州都督。而神道貴靜，元宅不移，重廣冥域，因成象制。天子於是乎昭寵大臣，追崇舊烈，又制贈吏部尚書，諡曰文獻公。命五品官監護，賜米粟各二百石、絹布四百端匹。庶事官供，特令優厚。蓋念功悼存，發榮而資哀者也。版築相麗，賁飾其儀，豐不近奢，薄不違儉。名山大穀，異勢盤紆，密壙重墳，靈祇式敘。是惟幽極，可以永安，撰德昭文，長垂不已。銘曰：
氏原德先，裔裔綿綿。曷時無雋？曷位無賢？重象曜質，紛紛秩秩。潔齊相亨，休複於吉。於時保之，文獻非他。我生則，天爵雲多。粵有符彩，寧施琢磨。英圖烈烈，利用峨峨。瞻天曆象，謁帝關河。庸勳遠大，錫命駢羅。行行駟馬，作藩荒遐。職職悟人，為範陶鈞。政閑誰黷，時修物育。陟遐未窮，歸冥不複。慈告式明，卜宅離塋。東畢西賁，幽封大成。尊尊孝子，昭發家聲。
繇，鄭州人。嗣聖元年進士，開元初為岐王長史。
夫有名之域，有象之中；惟水能淨，惟鏡能空。水則無心而皎澈，鏡則照瞻而幽通。遇物斯應，匪我求蒙。爾其決之則流，盈而不闕；泛金碧而色潤，開玉匣而光發。其清也不煜和風，其鑒也不同朗月。爾乃雲收白日，粉拭紅塵；拂芰葉而交映，抱菱花而獨春。直注千里，旁通四鄰；成美惡之元鑒，❥❥❥❥❥❥攬鬢興嗟，濯纓為足；惜容輝之易晚，歎功名之難續。況複影圓鳳沼，聲激龍門；可驚飛於神鵲，可搖動於靈鯤。同大道之自然，合重元之眾妙；冰潭洞達，石崖含耀。亦由裴楷清通，王戎簡要；知之類之（疑），意忘疲於屢照。
邱字仲山，光祿卿同皎從子。年十一，擢童子科。他童皆誦經，而邱屬文，由是知名。及冠，舉制科，授奉禮郎。開元中累拜黃門侍郎、御史大夫，改太子賓客。襲父爵宿預男，以疾徙禮部尚書。天寶二載卒，贈荊州大都督，諡曰文。
門下：朝議大夫守給事中崔翹，學行自中，方直形外，明而能晦，簡不違謙。始方蔚於文章，終激揚於吏道。駮議既久，要密遞遷，宜自珥貂之司，俾參鳴鳳之掖。可守中書舍人，散官如故。
敕：朝議郎檢校吏部郎中裴敦複等，並行標純一，材蘊經通。或學辨文鼠，核綜兼於隱賾；或詞握靈蛇，光輝映於等夷。職居要劇，聲振發揮。近密之職，搜擇宜精。俾對掌於絲言，兼聯華於省闥。可依前件。
世之業生滅若輪環者，則雖塵沙作數，草木為籌，了無遺纖哉。籲！不可知者，其惟流浪乎？夫木性生火，水中有月。以凡筌聖，從道場而至道場；通因及果，非前際而於後際。行之於彼，得之於此。禪師諱法藏，緣氏諸葛，蘇州吳縣人。昔群雄角力，三方鼎峙，蜀光有龍，吳恃其虎，瑾之後裕，蟬聯姑蘇。曾祖，吳郡太守蘇州刺史秘書監銀青光祿大夫上柱國開國男；大父穎，隨閬州刺史銀青光祿大夫；父禮，皇唐少府監丞。吳會旗裳，東南旖旎，洗墨而清夷落，衣錦而燭江鄉。山海禁錢，蓬萊秘府，屢遊清綢，曆拜寵章。
禪師即蘇州使君之曾孫、少府監丞之第二子也。年甫二六，其殆庶幾，知微知章，克岐克嶷。此寺大德欽禪師，廣世界津航，人非鑽仰。禪師伏膺寂行，禮業師資，因誦經。至永徽中，頗以妙年經業優長，奉敕為濮王度，所謂天孫利益、禪門得人。禪師自少出家，即與眾生作大善知識。道行第一，人天殊勝，開普門之幽鑰，酌慈源之密波。由恐日月居諸，天地消息。每對天龍八部，晝夜六時，如救頭然，曾未蹔舍。非乞之食不以食，以至於頭陀；非掃之衣不以衣，得之於蘭若。禪師自少於老，駝騾象馬，莫之聞乘也。以為鎔金為象，非本也；裂素抄經，是末也。欲使賤末貴本，背偽歸真，求諸如來，取諸佛性。三十二相，八十種好，眾生對麵而不識，奈何修假以望真？且夫萬行之宗，眾相之本，生善之地，修善之境，禪師了了見之矣。夫鍾鼓在庭，聲出於外。如意元年，大聖天後聞禪師戒行精最，奉制請於東都大福先寺檢校無盡藏。長安年，又奉制請檢校化度寺無盡藏；其年又奉制請為薦福寺大德。非禪師戒固居龍象之首，清淨開人倫之目，不然，焉使天文屢降，和眾相推，揚覺路之威儀，總禪庭之準的？護珠圓朗，智刃雄鳴，伏違順之鬼魔，碎身心之株杌。廢情屬境，卑以自居。如穀王之流謙，百川委輸；若周公之吐哺，天下歸心。菩薩下人，名在眾生之上。悲哉！三界即火宅之所，四大將歲時之速。既從道來，亦從道去。遂拂衣拂室，脫舄繩床，惟惚惟恍，不驚不怖。粵以開元二年十二月十九日，舍生於寺，報齡七十有八。門人若喪考妣，乃相謂曰：「和上雲亡，吾徒安放？」乃抆血相視，仰天椎心。即以其年十二月❥日，施身於終南山楩梓穀屍陁林。由是積以香薪，然諸花氎。收其舍利，建窣睹波於禪師塔右。自佛般入涅槃，於今千五百年矣。聖人不見，正法陵夷。即有善華月法師樂見離車菩薩，湣茲絕紐，並演三階，其教未行，鹹遭弑戮。有隨信行禪師與在世造舟為梁，大開普敬認惡之宗，將藥破病之說，撰成數十餘卷，名曰《三階集錄》。禪師靡不探賾索隱，鉤深致遠，守而勿失，作禮奉行。是故弟子將恐頹其風聲，乃掇諸景行，記之於石。銘曰：有若禪人凝棱，心不易兮。身世澒洞，探討真賾兮。寂行衝融，渙其冰釋兮。軒裳蟬聯，清暉相射兮。奕{商衣}不染，乾乾衣錫兮。蕭灑喧嘩，地自虛僻兮。元關洞開，亡珠可索兮。吾將斯人，免夫過剿兮。魂兮何之？聲流道格。若使天地長久而可知，即相與摭實刊之於石兮。
