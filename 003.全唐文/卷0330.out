
惟廿七祀孟秋，右補闕韓賞，敢昭告於泰華府君祠廟：惟天地生於人，惟山川主乎神；人有識而神有靈，人貴聰而神貴明。於昭靈山，與天窈冥，載在祀典，鎮於上京。自古帝王，徵應不一，荒淫者神降之凶，聖哲者神授之吉。惟茲臣庶，鑒乎得失。今予小子，造於神祠，將有所盟，神其聽之。人有嗜好，各為私禱，顧無所求，唯道是憂。今者內禱於身，外盟於神，如有一心公朝，戮力生人，惟神是福；崎嶇世道，僶俛在位，惟神所殛。必將忘身奉國為本圖，憂國濟人為己任。明明泰華，昭鑒於茲，瞻彼牲牢，抑惟常禮。神嗜正直，意存精誠；正直以享神，精誠以享意。拳然慮，瞿然改容，益靈山之嵯峨，增壽宮之肅穆。曆階趨庭，仿佛其形。尚饗！

至哉聖覺，淵乎高禦。開拓慧境，昭融昏趣。演偈孤園，全功雙樹。魔風不競，法流長注。猗歟碩德，像教護持。禪薰廣被，戒靜難思。經窮貝葉，劫盡天衣。高燈正朗，墜露俄晞。爰有上人，心源猛利。擯落朝組，周旋了義。邱首垂仁，駢胝答施。尊師踴塔，如佛無異。岌岌孤秀，迢迢削成。金繩❥綴，寶鐸風鳴。香煙作雨，伏檻流星。房廊繞護，花藥經行。夏後城池，至今猶在。此❥❥❥千里豈改？有道貧賤，浮生危殆。托遺跡於後賢，儻斯文之可采。
承節，萬歲通天元年充河南道察訪使，元宗初官邢州刺史。
夫囊括宇宙者文字，發明道業者墳典，是以聖人作而萬物睹，賢人述而百代通。禮樂得之以昭明，日月失之而寒忒；宣尼彰刪緝之功，始皇速燒焚之禍。迨乎群儒在漢，傳注瑤❥莫不珠玉交輝，纖微洞跡，同見集於芸閣，獨有綴於環林。豈若經教奧義，圖緯深術，兼行者多，無如我鄭公也！公諱元，字康成，北海高密人也。八世祖崇，哀帝時為尚書僕射。公少為鄉嗇夫，不樂為吏，遂造太學，師事第五元，始通《京氏易》、《公羊春秋》、《三統曆》、《九章算術》。又從東郡張欽祖受《周官禮記》、《左氏春秋》、《韓詩》、《古文尚書》。攝齋問道，摳衣請益，去山東而入關右，因盧植而見馬融。考論圖緯，乃召見而升樓；精通禮樂，以將東而起歎。三載在門，十年歸邑。及黨事起，遂杜門不出，隱修經業。於是針左氏之膏肓，起穀梁之廢疾，而又操入室之戈矛，發何休之墨守。陳元、李育，校論古今；劉瑰、範升，憲章文議。何進延於几杖，經宿而逃；袁隗表為侍中，緣喪不起。孔融之相北海，屣履造門；陶謙之牧徐州，接以師禮。比商山之四皓，鄉曰鄭公；類東海之於公，門稱通德。漢公車徵為大司農，給安車一乘，所過長吏迎送，公乃以病，自乞還家。董卓遷都長安，公卿舉公為趙相，道斷不至，會黃巾寇青部，乃避地徐州。建安元年，自徐州還，道遇黃巾賊數萬，見公皆拜，相約不敢入縣境。時大將軍袁紹總兵冀州，遣使邀公，大會賓客，乃延上坐。身長八尺，飲酒一斛，秀眉明目，儀容溫偉。客多豪俊，並有才說，見公儒者，未以通人許之，競設異端，百家互起。公依方辯答，咸出問表，皆得所未聞，莫不歎服。時汝南應劭，亦歸於紹，因自讚曰：「故太山守應仲遠，北面稱弟子何如？」公笑曰：「仲尼之門，考以四科。回、賜之徒，不稱官閥。」劭有慚色。門人相與撰公答諸弟子問五經，依《論語》作《鄭志》八篇。公所注《周易》、《尚書》、《毛詩》、《儀禮》、《周官禮記》、《孝經》、《尚書大傳》、《中修》、《乾象曆》，又著《天文七政論》、《魯禮禘袷義》、《六藝論》、《毛詩譜》、《駁許慎五經異義》、《答臨孝存周禮難》，凡百餘萬言。經傳洽熟，稱為純儒，其所撰注，今並通習。是知書有萬卷，公覽八千也。齊魯間宗之。公後嘗疾篤自慮，以書戒其子益恩。書曰：「吾家舊貧，為父母群弟所容，去廝役之吏，遊學周秦之都，往來幽並袞豫之域。大儒得意，有所受焉，遂博稽六藝，粗覽傳記，時觀秘書緯術之奧。年過四十乃歸鄉，假田播殖，以娛朝穸。後舉賢良方正有道，辟大將軍三司府。公車再徵，比牒並名，皆為宰相。唯彼數公，懿德大雅，克堪王臣，故宜式敘。吾自忖度，無任於此，但念述先聖之元意，思整百家之不齊，亦庶幾以竭吾才，故聞命罔從。而黃巾為害，萍浮南北，復歸鄉邦。入此歲來，已七十矣。宿素衰落，仍有失誤，桉之禮典，便合傳家。今我告爾以老，歸爾以事，將閑居以安性，覃思以終業。自非拜國君之命，問族親之憂，展敬墳墓，觀省野物，胡嘗扶杖出門乎？家事大小，汝一承之。谘爾煢煢一丈，曾無同生相依。勖求君子之道，研鑽勿替，敬慎威儀，以近有德。顯譽成於僚友，德行立於已誌。若致聲稱，亦有榮於所生，可不深念耶！可不深念耶！吾雖無紱冕之緒，亦有讓爵之高。自樂以論讚之功，庶不遺後人之羞。凡某所憤憤者，徒以吾親墳隴未成。所好群書，率皆腐敝，不得於禮堂寫定，傳與後人。日西方暮，其可圖乎？家今差多於昔，勤力務時，無恤饑寒。菲飲食，薄衣服，節夫二者，尚可令吾寡恨。若忽忘不識，亦已焉哉！」五年春，夢孔子告之曰：「起，起！今年歲在辰，來年歲在已。」既寤，以讖合之，知命當終。有頃寢疾，年七十有四，以其年六月卒，遺命薄葬。自郡守以下，嘗受業者，衰絰赴會千餘人，乃葬於高密縣城西北一十五里礪阜山之源。嗚呼哀哉！有子益恩，孔融在北海，舉為孝廉。及融為黃巾所圍，遂赴難捐身。有遺腹子，公以其手文似已，名曰小同。精通六經，鄉人尊之。時為侍中，嘗詣司馬文王，文王有密疏，未之屏也。如廁還，問曰：「卿見吾密疏乎？」答曰：「未見。」文王曰：「寧我負卿，勿卿負我。」致鴆而卒。悲夫！自夫子沒後，大道方喪。公之綱羅遺典，探賾今猶，特立鬱然。時季途屯，誌不苟變，全身遠害，猗歟美歟！及範史作論，有曰：「王父豫章君每考先儒經訓，常以為仲尼之門，不能過也。及傳受生徒，專以鄭氏家注雲。」晉中興，戴逵字安道，以雞卵汁溲白瓦屑，為公作碑，手自書寫。文❥❥❥語亦妙絕。年代古而碑闕亡，德音敻而詩書在。承節以萬歲通天元年，奉敕於河南道訪察，觀風省俗，激濁揚清。行至州界，見高密父老云：「鄭先生漢代鴻儒，見無碑記。不以庸妄，遂托為文。」往以會府務殷，❥無暇景，歲序遷貿，執筆無由。今者罷職含香，忝居分竹，屬以閑隙，乃加修撰。耆舊者唯聞其名，後生者不睹其事。今故尋源討本，握槧懷鉛，無疏本傳之文，並序前言之目。發九泉之冥昧，播千載之❥❥翦以繁華，不為雕飾。銘曰：
煥乎人文，圖稽典墳。煩亂事翦，定自孔君。中途湮沒，秦帝沮焚。漢興儒教，鄭氏超群。膏腴美地，簪紱宏規。嗇夫罷署，京兆尋師。《中候》、《乾象》，《左氏》、《韓詩》。雖稱積學，殆若生知。公之挺生，大雅之懿。囊括墳典，精通奧秘。六藝殊科，五經通義。小無不盡，大無不備。好學慕道，深思遠慮。來往周秦，經過袞豫。侍中不仕，司農罷署。盧植東遇，孔融西去。作者謂聖，述者謂明。躬違三辟，門傳五更。周官東部，漢韙西京。白玉遍地，黃金滿籯。占卜潛橋，行途過沛。陶謙師友，孔融高蓋。山啟黌扉，草生書帶。七十歸老，三千赴會。經傳洽熟，齊魯攸宗。爵祿不受，讚論為功。禮樂今去，吾道皆東。類於標德，比皓稱公。閹尹擅貴，禁錮連年。乃逢宥罪，方從舉賢。南城避難，東萊假田。誕膺五百，中覽八千。今年在辰，來年在已。嗚呼不憖！籲嗟到此！勞我以生，息我以死。道該八表，神交千祀。濰水之曲，礪阜之陽。通德為裏，鄭公為鄉。雲愁廟古，月暗墳荒。舊碑先歿，新石再彰。詞愧黃絹，心淒白楊。名譽不朽，終古勝芳。
常清，蒲州猗氏人。為都知兵馬使高仙芝判官，累以軍功授鎮將、果毅、折衝。天寶十一載擢安西副大都護，攝御史中丞，持節充安西四鎮節度經略支度營田副大使知節度事。十四載為范陽節度使。募兵討安祿山，後敗奔陝郡，削官爵。白衣從仙芝軍效力，與監軍邊令誠不協，奏其逗撓，誅之。
中使駱奉仙至，奉宣口敕，恕臣萬死之罪，收臣一朝之效，令臣卻赴陝州，隨高仙芝行營。負斧縲囚，忽焉解縛；敗軍之將，更許增修。臣常清誠歡誠喜，頓首頓首。臣自城陷已來，前後三度遣使奉表，具述赤心，竟不蒙引對。臣之此來，非求苟活，實欲陳社稷之計，破虎狼之謀。冀拜首闕庭，吐心陛下，論逆胡之兵勢，陳討捍之別謀，酬萬死之恩，以報一生之寵。豈料長安日遠，謁見無由；函穀關遙，陳情不暇。臣讀《春秋》，見狼覃稱未獲死所，臣今獲矣。昨日者與羯胡接戰，自今月七日交兵，至於十三日不已。臣所將之兵，皆是烏合之徒，素未訓習。率周南市人之眾，當漁陽突騎之師，尚猶殺敵塞路，血流滿野。臣欲挺身刃下，死節軍前，恐長逆胡之威，以挫王師之勢。是以馳禦就日，將命歸天。一期陛下斬臣於都市之下，以誡諸將；二期陛下問臣以逆賊之勢，將誡諸軍；三期陛下知臣非惜死之徒，許臣竭露。臣今將死抗表，陛下或以臣失律之後，誑妄為辭；陛下或以臣欲盡所忠，肝膽見察。臣死之後，望陛下不輕此賊，無忘臣言。則冀社稷複安，逆胡敗覆，臣之所願畢矣。仰天飲鴆，向日封章，即為屍諫之臣，死作聖朝之鬼。若使歿而有知，必結草軍前，回風陣上，引王師之旗鼓，平寇賊之戈鋋。生死酬恩，不任感激。臣常清無任永辭聖代悲戀之至。
丙充使，舉似已者，禦史糾桉，丙稱但成三物，唯善能之。
舉賢無私，惟善所在，苟利社稷，無恤其他。故德能佐時，彭仲超於令尹；才堪禦敵，觀父統於三軍。唯得其人，似已何爽？且魏獻舉代，祁奚薦讎。將利國是資，不阻親怨；以進賢為務，寧問回邪？故能建彼一官，成乎三物。先賢所尚，君子韙之。事以類分，雲胡不可？瞻言丙也，直指是稱，舉爾所知，何敢沒沒？良才眾矣，多舉何妨？禦史繡服霜華，總威電發，將違執秩，言寘仆區。曾不知獄也放紛，刑乎頗類，淫刑以逞，誰則無辜？得善誠則可嘉，糾桉斯為戾也。
東美，少詹事佺期子，初為府掾，天寶中除膳部員外郎。
甲薦賢能之士，三詣公車試，皆高第，表請錫彤弓矢，廷尉致詰，詞雲三適有功。
舉善惟微，知人則哲。妙聞音者，識窮山之竹；能追芳者，賞幽徑之蘭。甲位登八命，才高四嶽。言刈其楚，有異錯薪；載縶其駒，屢聞驤首。文舉之昇一鶚，陶洪之披二龍，曷足思齊，寧將比價？懿茲擢桂，便請錫弓，自伐誠則躁求，議功何妨懋賞？稽諸漢史，軌躅昭然，名器不可假人，升降固宜合禮。爵土互錫，理或酬功；弓矢斯張，雅符謬請。六卿司過，三適胡為？
元日會序賓，光錄以大鬥酌醴祈黃耇，比部以無令式勾徵，稱以引以翼，古之道也
比年三年，殷見時見，大會正殿，小會東堂。典禮序以鬯珪，建官司其鍾鎮。瞻言光祿，式遵古典，且爾公酬，匪無彝倫。功沽之巧，先資於曲糵；水泉既香，必潔於湛饎。瑟彼玉瓚，黃流在中；挹彼注茲，酌以大鬥。我客戾止，嘉賓式宴。呦呦鹿鳴，酒正斯舉；振振鷺舞，兕觥其觩。俾爾戩穀，永錫難老。式夷式已，以引以翼，方得古人之禮，寧虧聖主之私？郎署雖欲深文，卿寺豈宜甘罪！
匡朝，開元末官御史，遷左司員外郎，擢翰林學士。
夫何卜晝之不暇，以清夜之方久，垂玉漏之未窮。賴金樽兮有酒，霜入室兮夜何長！樽含霜而醴澈，霜覆醴而金光。適足勁乎玉性，亦何傷乎酒香？夫如是，樽既可賞，霜亦可觀。味資蘭桂，影奪綃紈；疊華彩於銀燭，散餘光於玉盤。況東堂清敞，北斗闌干；在公載宴，廢寢相歡。心飲冰兮猶熱，酒飛霜兮豈寒！斯蓋為上台之式百辟，少宰之設九流。明命充選，俾士全謀；五權立而群才入鏡，三人行而一人同舟。並錯薪於堯楚，異攀桂之淹留；每賞崇乎夜隙，故樽列而霜浮。於時星歲乃盡，地有寒沍；引颺風烏，徘徊玉兔。杯上霧起，爐前香覆；對樽影而霜含，況霜姿而粉傅。非兕觥其觩，粲乎自舉，會心絜矩，凝然抱素。於是執簡為名，比玉同貞；結而能白，衝而不盈。光露寢之舊席，刻神鍾之遠聲。豈獨坐中藏器，酒上含情者哉？
暠，太原景皇裔孫。解褐枝江縣丞，擢監察御史，曆工、兵、吏三部尚書、東都留守，加太子少傅。開元二十八年卒，年五十八。
臣至邢州，雨降盈尺。臣切問野老，皆雲往十二年，春夏大旱，六月下旬，方始降雨。其歲河朔大熟，粟鬥五錢。今年得雨雖晚，猶早於前歲。百姓欣然，鹹有秋望。臣受命之日，祈雨恒山，玉幣未陳，明靈已應。實陛下至誠元感，先天不違。
恒，贈兵部尚書嗣立子。開元初為碭山令，擢殿中侍御史，曆度以支、左司員外、太常少卿，轉給事中。二十九年為隴右道河西黜陟使，時河西節度使蓋嘉運恃左右為非法，恒劾奏之，出為陳留太守卒。
得甲稱人有習星曆，屬會吉凶，有司劾以為祅，款雲天文誌所載，不伏。
元象垂文，星辰作範，休咎之徵斯在，吉凶之跡可明。秘以人倫，得之邦國，既河長而山久，亦自古而迄今。尚有不遵典刑，默習推步，眷茲所學，幸遇休明。慕劉氏之高蹤，仰張衡之舊業。既而秋槎將泛，知河漢之明梭；太白初高，職將軍之出戰。雖災祥之屢犯，在徵應之可憑。若彝典以斯違，亦公途而難舍。有司情惟糾慝，誌切繩違。告為祅訛，事恐乖於五聽；科其犯禁，誠有葉於三章。
憕，并州文水人。舉明經，開元時累官河南少尹。天寶中封酒泉縣侯，為京兆尹，改光祿卿、東京留守。安祿山反，憕繕城壘，訓勵士卒，遏賊西鋒，擢禮部尚書。城破，為賊所害，詔贈司徒，諡曰忠懿。河洛平，再贈太尉。
再覽來封，皆如一麵。秋熱未解，所履如何？某拙疾，但昧於理耳。崔子日月漸遠，弟故人，情多一慟，深衷豈易論也。委曲具悉，待彼官到，若有商量，與申後意，彼有人作主人否？承郎欲還，豈不能一至此也？外郡感別，情不易言，道路無留滯。朝廷待士，論屈日深，佇聞鳴躍，勿至斷絕。弟多才博識，言成楷模。某棄廢之人，何能為也，言談次可吹噓之，令不負公私，亦親故之情耳。千萬千萬！不具。李憕諮。
據字德鄰，三十餘始遊京師。舉進士，累官司勳員外郎。天寶十三載卒。
歲十二月，有司行蠟饗，不祀司嗇，迎貓而祭之。禦史糾云，古之君子使而必報。
窮陰殺節，流歲雲暮，將舉祀典，必參故實。無忘報本之始，敬用伊耆之禮。聚百物以饗，息人大義；為一日之蠟，非賜所知。瞻言所司，是為之祭。八神降止， 一國期集，於焉觀德，必也知古。迎貓無闕，言除碩鼠之患；司嗇不預，且有若敖之餒。雖祭能如在，樂已吹豳，而禮尚有疵，人多歎魯。有鬼或爽，誣神若何？事乃違經，儻受嗤於草服；國有報憲，宜見繩於繡衣。
顥，開元中進士，累官司勳員外郎。天寶十三載卒。
夫相州者，先王之舊都。西山雄崇，足是秀異。竊見縣人樊衡，年三十，神爽清悟，才能絕倫。雖白麵書生，有雄膽大略，深識可以軌時俗，長策可以安塞裔。藏用守道，實有歲年。今國家封山勒崇，希代罕遇，含育之類，莫不踴躍。況詔徵隱逸，州貢茂異，衡之際會，千載一時。君侯複躬自執圭，陪鑾日觀，此州名藩，必有所舉。當是舉者，非衡而誰？伏願不棄賢才，賜以甄獎，得奔大禮，升聞天朝。衡因此時，策名樹績，報國榮家，令當代之士，知出君侯之門矣！顥不勝區區，敢聞左右，俯伏階墀，用增戰汗。
某官至，辱垂下問，令公舉一人，可管記之任者。愚以為軍中之書記，節度使之喉舌。指事立言而上達，思中天心；發號出令以下行，期悅人意。諒非容易，而可專據。竊見前進士高陽齊孝若考叔，年二十四。舉必專授，文皆雅正，詞賦甚精，章表殊健。疏眉目，美風姿，外若坦蕩，中甚畏慎。執事倘引在幕下，列於賓佐，使其馳一檄、飛一書，必能應馬上之急求，言腹中之所欲。夫掇芳刈楚，不棄幽遠。況孝若相門子弟，射策甲科，家居君侯之宇下，且數年矣。不勞重幣，而獲至寶，甚善甚善！雄都大府，多士如林，最所知者，斯人也。請為閤下記其若此，唯用與舍，高明裁之。謹再拜。
煜字雲卿，鄧州穰人。開元中舉進士，連擢科第，授大理評事。乾元初累拜左補闕，遷秘書少監。建中四年卒，追贈華州刺史。
天垂象，聖人則之，故星有執法，職有持憲。皆鐵冠繡衣，直指不阿，俾在位者肅如也。日者天子在鎬，庶官分守，於是乎有留台，所以上至中司、鶚峙都邑。夫洛陽有明堂、辟雍，太倉、武庫，郊廟百祀，邦畿百域，有不如法，得舉劾之。至若密網峻威，微文深詆，眾所嚴憚，愈於京師。蓋由臨之者專也，奉之者一也。專則權有獨斷，一則政無多門。前達以之，立名於此。暨皇運中興，與人休息，雖風移代變，煩簡則殊，而舉直錯枉，典型猶在。殿中侍禦史河東薛公，朝之望也。複修舊職，凜然生風，秦官漢儀，斯不替矣。乃篆石題記，使人不遺，聊紀於近，庶昭厥德。始自乾元歲，掌留務者，次而書之，以垂於後。大曆八年月日記。
