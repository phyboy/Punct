子儀字子儀，華州鄭縣人。以武舉異等補左衛長史，累遷朔方節度右兵馬使。安祿山反，進衛尉卿，兼靈武郡太守，充朔方節度。以本軍東討，以功加御史大夫。肅宗即位，拜兵部尚書、同中書門下平章事。至德二載進司空，充關內河東副元帥。兩京平，加司徒，封代國公。上元三年進封汾陽郡王。廣德元年賜鐵券，圖形淩煙閣。德宗立，攝塚宰，賜號尚父，進位太尉、中書令。建中二年薨，年八十五，贈太師，諡忠武。
臣聞古先哲王，莫不崇儉以阜時，戒奢以敦本，勤以樹善，利在化淳。伏惟乾元大聖光天文武孝感皇帝陛下，纘成盛業，備曆諸艱，功存造化，澤被俗。至於服用之飾，聲樂之娛，宜有所增加，以彰聖德。今月十六日，臣等伏蒙天恩，幸霑內宴，切見後庭伎樂，其數非多，衣制儉薄，頗為逼下。顧無麗綺之玩，是行質素之風，恭惟睿慈，允臻於道。昔漢文念中人之產，晉武焚外國之裘，皆抑止於有餘，匪謙讓於當分。以今比古，無德而稱。況聖作物睹，著自格言，上行下效，存以理體。陛下以農桑未乂，軍務猶虞，思維富教之繇，率先儉約之化。康寧之福，莫尚於此！臣等備位宰臣，職當毗讚，恐聖烈無紀，臣下未知，請編之史策，宣示中外。
臣聞功莫大於締構乾坤，孝莫先於纘承社稷。伏惟皇帝陛下繼述冠於周武，中興邁於漢光。曩者巨逆慢天，中原失序，生人罹厥角之禍，皇運甚綴旒之危。陛下親討元凶，指麾戎旅，尊先帝於靈武，返上皇於巴蜀。以一旅而歸定二京，不再周而克寧九廟，是陛下締構之功也。及乎先帝厭代，奸臣窺國，懷躡足之變，構無將之端。陛下隳將成之禍胎，挫已就之凶計，申大義而誅呂，全至公而嗣文。日月蝕而重明，寰宇傾而再定，陛下纘承之孝也。臣伏以古先帝王，繼體踐祚者，年逾則改元；創業垂統者，功成則上號。陛下頃以先帝梓宮，象設猶在，橋山石室，弓劍未藏，固違體天之典，將申寧戚之義，孝思之至，又何加焉？今二聖靈盾，永安陵寢，萬方黎庶，悉夢華胥。聖人之哀榮畢矣，帝王之功業成矣。宜其大崇徽號，允群臣禺然之望；惟新正朔，覃四海莫大之澤。伏願降明詔，下有司，許臣等徵三代之故事，考百王之通典，改元立號，革故鼎新，懸之無窮，倬映千古。臣子儀等與群臣萬姓不勝懇請大願之至。
陛下昔在藩邸，及登儲闈，聰明徇齊，齋肅端冕，遇闕則下，入廟必趨。及乎著代成人，繼明踐祚，聖資天綜，神化日新。學貫九流，觀書過於乙夜；文高五始，逸興麗於秋風，此則陛下明昭之文德也。頃者凶羯亂常，彝倫失敘，陛下親總戎旅，誅討元凶，掩慶緒於雒陽，斬朝義於河朔。罷三司而複春位職，人懷莫大之恩；收兩京而不問脅從，國賀非常之澤。洎先帝大漸，凶臣伺釁，陛下釋服即戎，提戈清難。九重遘慝，王室危於綴旒；百姓不知，天下安於山獄，此則陛下安難之武功也。若夫心遊係象之表，理絕名言之外，聖斷沈遠，同陰陽之不測；睿謨鉤深，與鬼神而爭奧；休氣潛盈，草木化為禎祥；淳風遠覃，蠻夷效其獻貢。加以明並日月，德參乾坤，風雨應時，自有雍熙之兆；魚鱉鹹若，更登仁壽之期，此則陛下莫大之至聖也。至於色養盡心，慎終追遠，問安內侍，豈一日而忘朝；視膳宰夫，知再飯而方退。及乎？三聖違代，九域侵臨，至性自天，哀容觸地。門外之理，權依易月之期；從心之喪，實履終天之痛。財傾象設，力竭山陵，莫不德通於神明，哀感於天地。故得役徒百萬之眾，皆曰子來；送終三十餘日，曾無塗潦，此則陛下感通之至孝也。若乃神告聖運，天呈寶符，陛下登極之辰，泗水見其五璧；天兵滅虜之日，黃河清於千里。神烏白雀之祥，填林溢囿；卿雲甘露之瑞，歲至月書，此皆靈貺昭告休期之大應也。且夫允恭濬哲，有軒轅戰伐之功焉；德合乾坤，有伏羲尊聖之業焉；降天休，呈地寶，有夏禹元珪之感焉。經天緯地之謂文，立極中興之謂武，變化無方之謂聖，精誠上通之謂孝，降天和、騰地氣、生無期、出無盡之謂寶。文以昭之，武以定之，聖以成之，孝以通之，寶以應之，夫然後可以充天地之洪名，崇帝王之大號。故臣等犯冒萬死，奉上寶應元聖文武孝皇帝尊號。伏願陛下祇膺景命，對越神祇，應天理人，光膺大典。臣等謹當撰吉日，修禮容，設九賓，覿群後。昭告列聖，清廟展黃琮之儀；有事昊穹，圜丘陳蒼璧之禮。臣子儀等與群臣百姓不勝大慶，謹上尊號以聞。
儷宸極者，允歸於淑德；諡徽號者，必副於鴻名。當履運而承天，而因心而追往，此先王之明訓、聖人之茂典也。伏惟先太後圓精挺質，方祇稟秀，禎符協於四星，典禮敦於萬國，得元和之正氣，韞霄漢之清英。顧史求箴，道先於壺則；撝謙率禮，教備於中闈。太陰無昊朓之徵，丙殿有祝延之慶。尊敬師傅，佩服禮經，勤於蘋藻之薦，罔貴珩璜之飾。徽音允穆，嘉慶聿彰，憲度輔佐之勞，緝熙元默之化。足以光昭宗祀，作配紫微。豈《騶虞》之風，行於江漢之域；《葛覃》之詠，起自岐陽之下。爰膺曆數，作啟聖明，大拯艱難，永清夷夏。雖複文母成周王之業，慶都誕帝堯之聖，異代同符，彼多慚德。昊蒼不吊，聖善長違。當圓魄之成，玉英早落；有坤儀之美，象服未加。悲懷於先遠之辰，感動於易名之日。伏以山陵貞兆，良吉有期，虞祔之儀，式資配享，率由故實，敬奉嘉名。謹按諡法，敬慎高明曰章，法度明大曰章，夙興夜寐曰敬，齊莊中正曰敬。敢遵先典，仰圖懿德，謹上尊諡曰章敬皇後。
伏以太尉職雄任重，竊憂非據，輒敢上聞。今日開府敬令琬至，伏奉墨詔，不蒙允許。仰觀聖旨，惶駭失圖。臣疇昔之分，早知止足，今茲累請，竊懼滿盈。義實由衷，事非矯飾，誌之所至，敢不盡言。自兵亂以來，紀綱寢壞，時多躁競，俗少廉隅。德薄而位尊，功微而賞厚，實繁有眾，不可殫論。臣每見之，深以為念。昔範宣子讓，其下皆讓，欒黶為汰，不敢違也。臣誠薄劣，竊慕古人，務欲以身率先，大變浮俗。是用勤勤懇懇，願罷此官，庶禮讓興行，由臣而致也。臣位為上相，爵為真王，參啟沃之謀，受腹心之寄。恩榮已極，功業已成，尋合乞骸，保全餘齒。但以寇讎在近，家國未安，臣子之心，不敢寧處。苟西戎既敘，懷恩就擒，疇昔官爵，誓無所受。必當追蹤范蠡，繼跡留侯，臣之鄙懷，切在於此。伏願察臣愚款，炤臣血誠，遠降德音，俯停新命。上以廣聖明德讓之美，下以免微臣無極之災。畢力捐軀，萬死無恨。
累上封章，固辭新命，未蒙亮察，猥見裦崇。應繇臣性分愚魯，言辭蹇訥，不足以遠回天聽，上感宸衷。伏念兢惶，心魂若失。臣備位將相，於今十年，嚐願竭力奉公，以身格物。宏簡退之化，移躁競之風，不使食浮於人，賞僭於德。區區之誌，實在於斯。今臣受命徂征，不越畿甸，顧惟勤效，尚未梟夷。論功則毫髮未聞，議賞則邱山已重。而舊官秩外，更授崇班，忝曰秉鈞，將何率下？實恐浮薄之輩，從茲寢甚；禮讓之道，不複興行。在臣微軀，胡顏自處！臣曆觀古今，備見否藏。貴而能降者，盡獲保全；進而忘退者，卒遇傾覆。臣深知此理，安敢貪榮？所以抵冒威嚴，昧死陳讓。陛下雲雨之施，既以光寵其始；亭育之恩，豈不保持其末？所冀免臣橫死，錫臣餘年。碎首為請，期於必遂。
伏奉廣德二年十二月三日制，加臣尚書令，餘並如故。受恩逾量，魂守飛越。臣聞王政之本，係於中台，天下所宗，謂之會府，大錄其事，自古攸難。宣五常之教，儀刑百辟；揆六聯之務，阜成兆人。非才則闕，不可濫處。臣以薄劣，素乏行能，逢時擾攘，猥蒙驅策，內參朝政，外總兵權，上不能翼戴三光，下不能糺逖群慝。功微賞厚，任重恩深，覆餗之憂，實盈寤寐。臣昨所以固辭太尉，乞保餘年，殊私曲臨，遂見矜許。竊謂陛下已知其願，深察其心，豈意未曆旬時，複延寵命！以臣褊淺，又寡知謀，安可謬職南宮，當茲大任？況太宗昔居藩邸，嚐踐此官，累聖相承，曠而不置。皇太子為雍王之日，陛下以其總兵薄伐，平定關東，飲至策勳，再有斯授。豈臣末職，敢亂大倫？德薄位尊，難逃天下之責；負乘致寇，複速神明之誅。伏乞天慈，俯停新命，非惟名器無假，實冀骸骨獲全。在於微誠，皇穹所鑒。
臣伏以尚書令，武德之際，太宗為之。一昨瀝懇上陳，請罷斯職，而陛下未垂亮察，務欲裦崇。區區微誠，益用惶懼。何則？太宗立極之主，聖德在人，自後因廢此官，永代作則。陛下守文繼體，固當奉而行之，豈可猥私老臣，隳厥成式，上掩陛下之德，下貽萬方之非！臣雖至愚，安敢輕受？況久經兵亂，僭賞者多，一人之身，兼官數四，朱紫同色，清濁不分，爛羊之謠，複聞聖代。臣頃觀其弊，思革其源，以逆寇猶存，未敢輕議。今元凶沮敗，計日成擒，中外無虞，妖氛漸息，此陛下作法之際、審官之時，固合始於老臣，化及班列，豈可輕為此舉，以亂國章？國章亂於上，則庶政隳於下，海內之政皆亂，則國家又安得永代而無患哉？陛下苟能從臣之言，俯察誠請，彼貪榮冒進者，亦將各讓其所兼之官，自然天下文明，百工式敘，太平之業，可得而複也。臣誠蒙鄙，識昧古今，誌之所切，實在於此。
臣德薄蟬翼，命輕鴻毛，累蒙國恩，猥廁朝列。會天地震蕩，中原血戰，臣北至靈武，覲先皇帝，乃舉兵而南，大蒐於岐陽。先帝憂勤宗社，托臣以家國，俾副陛下掃兩京之妖寢。陛下雄圖丕斷，再造區宇，自後不以臣寡劣，委文武之二柄，外敷邦教，內調鼎飪，是以常許國家之死，實荷日月之明。臣本愚淺，言多底直，慮此招謗，上瀆冕旒。陛下居高聽卑，察臣不貳；皇天後土，察臣無私。伏以器忌滿盈，日增兢惕，焉敢偷全，久妨賢路？自受恩塞下，制敵行間，東西十年，前後百戰。天寒劍折，濺血霑衣，野宿魂驚，飲冰傷骨。跋涉艱阻，出沒死生，所仗惟天，以至今日。陛下曲垂惠獎，念及勤勞，貽臣詔書一千餘首。聖旨微婉，慰諭綢繆，彰微臣一時之功，成子孫萬代之寶。自靈武、河北、河南、彭原、鄜坊、河東、鳳翔、兩京、絳州，臣所經行，賜手詔敕書凡二十卷，昧死上進，庶煩聽覽。
臣聞雍州之地，古稱天府，右控隴蜀，左扼崤函，前有終南、太華之陰，後有清渭、濁河之固。神明之奧，王者所都。地方數千里，帶甲十餘萬，兵強士勇，雄視八方，有利則出攻，無利則入守。此用武之國，非諸夏所同，秦漢因之，卒成帝業。其後或處之而泰，去之而亡，前史所書，不唯一姓。及隋氏季末，煬帝南遷，河洛邱墟，兵戈亂起。高祖倡義，亦先入關，惟能翦滅奸雄，底定區宇。以至於太宗、高宗之盛，中宗、元宗之明，多在秦川，鮮居東洛。間者羯胡構亂，九服分崩，河北、河南，盡從逆命。然而先帝仗朔方之眾，慶緒奔亡；陛下藉西土之師，朝義就戮。豈唯天道助順，抑亦地形使然，此陛下所知，非臣飾說。近因吐蕃淩逼，鑾駕東巡。蓋以六軍之兵，素非精練，皆市肆屠沽之人，務掛虛名，苟避征賦，及驅以就戰，百無一堪。亦有潛輸貨財，因以求免，又中官掩蔽，庶政多荒。遂令陛下振蕩不安，退居陝服，斯蓋關於委任失所，豈可謂秦地非良者哉？今道路雲雲，不知信否？鹹謂陛下已有成命，將幸洛都。臣熟思其端，未見其利。夫以東周之地，久陷賊中，宮室焚燒，十不存一。百曹荒廢，曾無尺椽，中間畿內，不滿千戶。井邑榛棘，豺狼所嗥，既乏軍儲，又鮮人力。東至鄭汴，達於徐方，北自覃懷，經於相土，人煙斷絕，千里蕭條，將何以奉萬乘之牲餼、供百官之次舍？矧其土地狹阨，才數百里間，東有成皋，南有二室，險不足恃，適為戰場。陛下奈何棄久安之勢，從至危之策；忽社稷之計，生天下之心？臣雖至愚，竊為陛下不取。且聖旨所慮，豈不以京畿新遭剽掠，田野空虛，恐糧食不充，國用有闕？以臣所見，深謂不然。昔衛文公小國之君、諸侯之主耳，遭懿公為狄所滅，始廬於曹，衣大布之衣，冠大帛之冠，元年革車三十乘，季年三百乘，卒能恢複舊業，享無疆之休。況明明天子，躬儉節用，苟能黜素餐之吏，去冗食之官，抑豎刁、易牙之權，任蘧瑗、史之直，薄征弛力，恤隱迨鰥，委諸相以簡賢任能，付老臣以練兵禦侮，則黎元自理，寇盜自平，中興之功，旬月可冀，卜年之期，永無極矣！願時邁順動，回鑾上都，再造邦家，惟新庶政，奉宗廟以修薦享，謁陵寢以崇孝思。臣雖隕越，死無所恨。
寧朔縣界荒地，廣十五裏，有黑禾穀出遍地。每日側近百姓掃盡，經宿還生，前後可得五六千石。其禾圓實，味甘美。臣以為天啟興王，瑞先百穀，故漢稱雨粟，周頌來麰。豈瑞禾自出，家給人足？蓋陛下富教安人，務農敦本，光複社稷，康濟黎元之應也。臣不勝大慶。
朔方國之北門，西禦犬戎，北虞獫狁，五城相去，三千餘裏。開元、天寶中，戰士十萬，戰馬三萬，才敵一隅。自先皇龍飛靈武，戰士從陛下收複兩京，東西南北，曾無寧歲。中年以仆固之役，又經耗散，人亡三分之二，比於天寶中，有十分之一。今吐蕃充斥，勢強十倍，兼河隴之地，雜羌渾之眾，每歲來寇近郊。以朔方減十倍之軍，當吐蕃加十倍之騎，欲求制勝，豈易為力？近入內地稱四節度，每將盈萬，每賊兼乘數四，臣所統將士，不當賊四分之一，所有征馬，不當賊百分之二，誠合固守，不宜於戰。又得馬璘牒報，賊擬涉謂而南。臣若堅壁，恐犯畿甸；若過畿內，則國人大恐，諸道易搖。外有吐蕃之強，中多易搖之眾，外畏內懼，將何以安？臣伏以陛下廣制勝之術，力非不足，但慮簡練不精，進退未一，時淹師老，地闊勢分。願陛下更詢讜議，慎擇名將，俾之統軍，於諸道各抽精卒，成四五萬，則制勝之道必矣！未可失時。臣又料河南、河北、山南、江淮，小鎮數千，大鎮數萬，空耗月餉，曾不習戰。臣請抽赴關右，教之戰陣，則軍聲益振，攻守必全，亦長久之策。臣猥蒙任遇，垂二十年，今齒發已衰，願避賢路。止足之誠，神明所鑒。
琯字次律，河南人。以門蔭補宏文生，授秘書省校書郎。天寶中累遷憲部侍郎。元宗狩蜀，拜文部尚書、同中書門下平章事，加銀青光祿大夫，奉使靈武，冊立肅宗。尋抗疏自請將兵，詔加持節招討西京兼防禦蒲潼兩關兵馬節度等使。遇賊於陳濤斜，敗績，罷為太子少師。還京師，加金紫光祿大夫，封清河郡公。寶應二年拜特進刑部尚書。廣德元年卒，年六十七，贈太尉。
竊惟當今主英臣誠，海平天清，幹相國者，更言朝廷之遺闕，黔黎之艱阻，妄矣！琯直以有詞不自明徵，積心無與消散，此亦一夫不獲，願就相門陳之。或議相門重深，賤士罕及，進言不少，非人則廢。退而或念，止於旬時。若借人為容，則恥殊特達；欲持情徑往，則懼致忽遺。思所以自奇，圖左右見異，僭用舊禮，獻此琬珪。冀贄列得啟其書，書窮思見其人矣。至於輕好行怪，易為犯德，琯非敢如此也，願左右明之。琯嚐聞既往布衣之士，亦賤者也，而一人下之，三公崇之，將欲分其賢愚而係其理亂。琯自料必不能有損益於盛朝，徒亦形似英哲之蹤，辱累珪璋之德，希左右以公選。琯因以私進，所私者則敢終而言之。琯幼而先相國棄代，委翳於蓁蕪之下（《文粹》作「琯幼為先相國棄，委翳於蓁蕪之下」），因物遂遷，與農者莫辨。不忍窘厄，然後以蕃菑為懷，將祗若遺謀，乃發前言。筐篋有相公述作焉，有先君鑒誡焉。約之立言，依以扶信，若赴古道則適，若逢今人則乖。或謂之非，或謂之是，求我哲匠，擊此困蒙。顧此身在下流，無聞上士，未足為先君之嗣，不可見先君之友，況有貴賤之異，為之隔闊乎？深惟達音者希，恐不可再得。忽不知相國之富貴如此，琯之貧賤又如此，期相國乃曰：人以道義求我，我不當以貴賤隔之，借如宣父有相國之貴，寧拒遊夏之徒歟？夫其此心，千截止一用，豈琯也當之？又見《禮經》有難進易退者，戒貪也；起人來學者，勸道也。琯趣仁者，而久未行，何乎？衣惟素褐，乘非車馬，閽人斥之，馭者排之。長衢高門，驟拜左右，則近於論訴，豈聞道之士乎？故獻玉貢書，以先其意。或垂善誘，使得登其門，假以溫和之顏，賜其清間之宴。大觀宗廟，旁見百官，上諮為人之紀綱，鎰及作文之利害。然後陳百一之誡，諷南山之詩，醉德寫誠，俯而告退，琯之願也，未敢忘也。若其取於是日，許時入奉，一歲之內，得再廁法曹、舍人，聞詩禮焉，人子畢矣，豈有恨哉？至如笥有衣裳，天有秩序，聖君在上，何人不欲？如琯今日，未敢生心。倘見露之時，為左右所器，亦願起自燕國門下，令眾人別意瞻矚也。貪竭鄙誌，不覺多言，妨塵宴私，憂危失措。倘左右垂無窮之惠，降不測之記，錫數字之答，加一介之使，則相國保下士之譽，小人獲見知之榮，光照微軀，價傳多士。輒飾瑣貌，以俟軒車。
厥初道在人和，上皇取象以濟其略；中古淳薄人散，東周出禮以順其動；後代澆極人妄，西方流化以複其情。夫動與禮違，靜與道遇。《詩》、《書》之義，尚乎聰明，其終動以乖；乘戒之旨，反乎視聽，其終靜以適。然則先王之作，其未盡歟？如來之道，其無上歟？觀其數乘方駕，愚智各新其業；大悲一貫，胎化鹹遂其情。法要颺言，佛性可以懸得；禪宗陰契，菩提可以程至。通天上地下之事，達前生後身之理，曆劫必遇其勝因，累生因成，其圓果，輪回拯厄，無物不盡，非釋迦如來，孰能至於此乎？精宮為歸誠之地，比邱是覺後之人，非明主良臣，孰能崇於此乎？此宇宙我高祖創集之，我烈祖潤色之，則天皇後中微之，孝和皇帝再興之。此龍興寺則孝和之天下，諸州各建同號，所以慶王業也。雖棟宇已立，而裝持未嚴。開元十七年，天火下焚，僅獲半存。州將皇三從叔無言，聖允帝緒，稟愛自高，發慮存誠，與庶品不類。於彼無度外之物，在我無累已之人，廣不可尋，突難以測。班成化溥，身逸俗康。位居藩牧，與天子共理；親則叔父，與人主同家。護社稷突於他臣，視龍興別於餘寺。興言多感，舉意大成，以家率先，施錢數萬。合境僧尼等，道會一體，物通十方，同力來奉佛塔。此州是闔廬故國，太伯始封，習俗尚華，人士克讓，聞義風偃，舍財雲集。上座戒嚴，長江氣雄，心朗才傑；寺主行虔，外想遺形，苦心堅行。相與戮力營衛，受伏州主。由是發人取財，輦貨購匠，川流咽塞，道路相望。體制諮決於公輸，瑰巧采奇於眾藝。程式既定，百工齊舉。素無特起，舊有增飾，允正殿之西霤，蔓長廡之南垂。廓開房室，增加廄庫，高閣疊起以下覆，三門並建以相挾。如少華之承西嶽、少室之拱維嵩，彩翠虹新，欒櫨雲密。爾已就，宛然化成。右驛亭，左城堞，亙望直視，一麵齊啟。背倚闤闠，俯朝盈夕散之人；前枕通莊，閱朝京通越之士。地當聚落之腹，壯為塔廟之首，標吳中之巨麗，實天下之景福。向若眾生無緣，則佛不出世，象教何由及此乎？聖祀非長，則帝不出震，龍興何以建寺乎？州無賢牧，則蒸庶不化，財力何以得廣乎？百祥畢備，成是寶功，足可以光揚前烈、孚佑下人也。琯浮客一過，舍舟投體，目駭奇功，心賞直節。輕諸敘事，不甚明暢，銘而頌之，實在能者。
