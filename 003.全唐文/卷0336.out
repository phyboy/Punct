真卿字清臣，琅琊臨沂人。開元中舉進士，又擢制科，累官武部員外郎，出為平原太守。安祿山反，河朔盡陷，獨平原城守具備，加戶部侍郎。肅宗幸靈武，授工部尚書兼御史大夫、河北采訪招討使。代宗朝封魯郡公，為刑部尚書，另改太子太師。盧杞惡之，奏使諭李希烈。希烈脅之，不屈，遂縊殺之，年七十七。贈司徒，諡曰文忠。
曰有唐之建都兮，蓋法天而立象。濬重門於北極，聳雙闕以南敞；夾黃道而嶷峙，幹青雲之直上。豈一人之是憑，抑萬國之攸仰。洎乎青陽戒節，玉紀回天；萬戶聞漏以傳響，百僚執贄而獻年。遒人之木鐸既徇，天子之金章是懸。觀乎？渙發大號，孚崇聖德；澤如春流，義若泉塞。公卿翼翼而仰化，黎庶欣欣而無忒；自皇明而播九重，由京師而降萬國。美哉真盛代之聖明也，爾其闕之為用也。葉古典，布新章；積非煙之疊疊，幕佳氣之蒼蒼。扣峻墉以龍峙，屹中天而鳳翔；伯玉過而必肅，子牟懷而不忘。若乃盤礴國門，巍峨穹昊；覆瑤草於輦路，接青槐於馳道。亙玉鬥而彌永，半金城以處好；既悅功於子來，抑有符於靈造。及夫霜天肅霽，曙景涵風；對岩廊而隱轔，映玉樹以玲瓏。既岌岌以嶪嶪，亦穹穹而崇崇；縱黃金與紫貝，孰並美而傳功。童子何知，謬膺邦政；徒欲竭其鄙思，諒難酬於嘉命。且賦頌之作，本乎情性；雖杼軸而屢空，聊高歌以為詠。亂曰：巍巍雙闕兮，嶽立雲峙。政乏因斯以綿有兮，黎元賴此以獲理。敢頌美於一時，庶流芳於千祀。
臣真卿言：六月二十七日，伏承賊陷潼關，駕幸蜀郡。李光弼、郭子儀等正圍博陵郡，收兵入土門。王師既還，百姓震恐，憂惶危懼，若無所歸。臣不勝悲憤之深，遂遣腳力人張雲子間道上表。猶恐不達，又差招討判官信都郡武邑縣主簿李銑相繼間行。銑及雲子前後並到靈武郡。奉皇帝七月十二日敕，伏承陛下命皇太子踐祚改元，皇帝上陛下尊號曰上皇天帝。臣及官吏僧道耆壽百姓等，蹈舞抃躍，不勝感咽。其張雲子回，皇帝授臣工部尚書，兼御史大夫；其李銑回，又授臣銀青光祿大夫。顧以庸微，頻叨寵命。道路隔絕，辭讓無由，進退失圖，伏增惶懼。竊以逆賊安祿山，孤負聖恩，憑陵縣，禍盈惡稔，尚稽天誅。今皇帝撫軍，蒼生賈勇，豐鎬河洛，指期可平。伏願陛下垂拱頤神，以睹廓清之慶。臣官守有限，不獲隨例闕庭，無任懇款悲戀之至。
臣真卿言：臣聞無功受賞，為善不勸；有罪不罰，為惡罔辨。陛下克復之期，匪朝伊夕。至如賞罰二柄，事在必行，苟或不明，於何取則？臣以愚懦，叨守平原。屬逆賊安祿山背叛聖恩，擾犯河洛。臣堂兄杲卿，以常山太守首開土門，臣與河北諸郡因之固守。人臣本分，夫有何功？上皇授臣戶部侍郎兼知招討采訪等使，已失人望。緣賊未滅，遂不敢辭。又令李光弼、郭子儀、賀蘭進明等，與臣計會，同討凶逆。三數月間，河北向定。屬潼關失守，大駕西巡，光弼等卻入土門，諸郡危逼。陛下禦極，又錄臣無功，寵以非次，常伯亞相，一時蝟集。兄允南、弟允臧等，連榮台省，一男三侄，皆授好官。在臣一門，叨幸斯極，殞身碎首，無以上報。臣常使判官钜鹿郡南和縣丞賈載、侄男永王府典軍廣成，及行官鄧昌珍、楊神功、裴法成等十餘人，將彩物絹帛，相繼渡海，與劉正臣計會，共和兩蕃。正臣等克期南來，行已有日。屬逆賊史思、明尹子奇等乘其未至，悉力急攻，諸郡無援，相次陷沒。皆由臣孱懦無謀，致此顛沛，誠合殉命危難，死守孤城。以為歸罪闕庭，愈於受擒賊手，所以僶俛偷生過河。緣劉正臣使楊神功將牒與臣，索兵馬及盤瓶錦帳，令應接奚契丹等。不與其勾當，伏恐陛下貽憂。又恩敕先超授吳郡司士鄭毓樂安郡太守，令於江淮南兩道度僧道，取錢與臣召募士馬，令應接河北。臣由此未獲即赴行在，遂至廣陵、丹陽等郡，各與采訪使計會，竟不得兵馬。即累奉聖旨，許臣入奏。行至武當郡，又奉恩命，除臣憲部尚書，兼令使者送告身與臣。捧戴殊私，不任惶懼。陛下縱含宏善貸，不忍明刑，在臣冒至深，胡顏自處。臣忝為大臣，係國休戚。損臣益國，臣受其益；損國益臣，臣受其損。若受任失守，還朝屢遷，示國無刑，於臣大損。非敢外飾，實披至誠。又臣名節雖微，任位頗重。為政之體，必在律人，恩先逮下，罰當從上。今罪一人，則萬人懼。若怙於寵，四海何瞻？伏願陛下重貶臣一官，以示天憲，使天下知有必行之法，則知有必賞之令，寵榮過於尚書遠矣。無任懇悃之至。
臣真卿言：伏奉今日制書，以臣兼御史大夫，本官如故。恩榮累及，成命曲臨，捧戴殊私，慚惶靡據。中謝。臣孱微有素，抗直無聞。比守平原，困於凶賊，不能死節，負義歸朝。斧鉞之誅，甘心待命；崇高之位，不次頻叨。孟夏之中，始操刑柄；數旬之內，兼總憲司。撫已缺如，負乘斯甚，將何以明刑天下，振舉朝綱？臣聞秦漢之時，凡有制詔，皆下丞相、御史府。人到於今，稱為副相。東方朔舉自古聖賢以次百官，乃以孔某為御史大夫，則知其官何可妄授！況列曹尚書，古之常伯，如天之有鬥，豈易其人？昨以表辭，非敢矯舉，恐煩天聽，僶俛就班。候隙請間，方擬牢讓，不圖榮寵，又集微軀。聖恩頻繁，固令即上，陳請莫遂，惶懼益深。又臣竊見近日朝列之內，或有身兼數官，苟貪利權，多致顛覆，害政非一，妨賢實多。臣嚐忿之，其忍自冒，無任懇迫屏營之至。謹詣閣門陳謝以聞，倘天聰聽卑，猶冀少回恩命，停臣一職，別授忠賢，則雖死猶生，期於畢力。臣某云云。
臣真卿言：伏奉某月日恩制，以臣為吏部侍郎。又奉某月日恩制，加臣銀青光祿大夫。浹辰之間，殊澤洊至，恭承寵命，戴荷交馳。中謝。竊以國之所急，必在官人，銓綜之司，非賢弗授。伏揆虛薄，祗懼實深，常恐上塵則哲之明，下負竊位之責。未酬萬一，再沐恩私，寵命忽臨，舊階旋復。叨榮既甚，宥過何深？佩玉腰金，實懼在梁之刺；忘軀拜賜，惟懷粉骨之誠。施重力微，罔知攸措。無任荷戴屏營之至。
臣稹言：伏奉今月三日制書，授臣使持節同州諸軍事守同州刺史兼本州防禦使。臣罪重責輕，憂惶失據，慮為台府迫逐，不敢徘徊闕廷，便自朝堂匍匐進發，謹以今月九日到州上訖。臣某辜負聖朝，辱累恩獎，便合自求死所，豈宜尚忝官榮？誠恐誠慚死罪死罪。
臣八歲喪父，家貧無業，母兄乞丐，以供資養，衣不布體，食不充腸。幼學之年，不蒙師訓。因感鄰裏兒稚，有父兄為開學校，涕咽發憤，願知《詩》《書》。慈母哀臣，親為教授。年十有五，得明經出身。自是苦心為文，夙夜強學。年二十四登吏部乙科，授校書郎。年二十八蒙制舉首選，授左拾遺。始自為學，至於升朝，無朋友為臣吹噓，無親黨為臣援庇，莫非苦己，實不因人。獨立成性，遂無交結。任拾遺日，屢陳時政，蒙先皇帝召問延英。旋為宰相所憎，貶臣河南縣尉。及為監察御史，又不敢規避，專心糾繩。複為宰相怒臣不庇親黨，因以他事貶臣江陵判司。廢棄十年，分死溝瀆。
元和十四年，憲宗皇帝開釋有罪，始授臣膳部員外郎。與臣同省署者，多是臣初登朝時舉人；任卿相者，半是臣同諫院時拾遺、補闕。愚臣既不能低心曲就，輩流亦以望風怒臣。不料陛下天聽過卑，知臣薄藝，朱書授臣制誥，延英召臣賜緋。宰相惡臣不出其門，由是百計侵毀。陛下察臣無罪，寵獎逾深，召臣麵授舍人，遣充承旨學士，金章紫服，光飾陋軀，生人之榮，臣亦至矣。然臣益遭誹謗，日夜憂危，唯陛下聖鑒照臨，彌加保任，竟排群議，擢備台司。臣忝有肺肝，豈並尋常宰相？況當行營退散之後，牛元翼未出之間，每聞陛下軫念之言，微臣恨不身先士卒。所問於方計策遣王友明等救解深州，蓋欲上副聖情，豈是別懷他意？不料奸人疑臣殺害裴度，妄有告論，塵黷聖聰，愧羞天地。臣本待辨明一了，便擬殺身謝責。豈料聖慈尚在，薄貶同州，雖違咫尺之顏，不遠郊畿之境。伏料必是宸衷獨斷，乞臣此官，若遣他人商量，乍可與臣遠處藩鎮，豈肯遣臣俯近闕庭？
臣所恨今月三日尚蒙召對延英，此時不解泣血仰辭天顏，便至今日竄逐。臣自離京國，目斷魂銷，每至五更朝謁之時，臣實制淚不已。臣若餘生未死，他時萬一歸還，不敢更望得見天顏，但得再聞京城鍾鼓之音，臣雖黃土覆麵，無恨九原。臣某無任自恨自慚攀戀聖慈之至。
然臣一日未死，亦合有所陳論。或聞党項小有動搖，臣今謹具手疏陳奏，伏望恕臣死罪，特留聖覽。臣此表並臣手疏，並請留中不出。謹遣差知衙官試殿中監馬宏直奉表謝罪以聞。
臣真卿言：臣今月十一日，伏奉五日恩制，除臣使持節蒲州諸軍事蒲州刺史充本州防禦使。臣緣同州先無佐官，蒲州書魚未到，遲回累日，不敢赴上。中使張抱誠至，奉宣恩命，令臣與將軍趙瑣計會，遊奕兵馬。昨以十八日至州上訖。祗承寵命，伏增感惕。中謝。臣竊以此州之地，堯舜所都，表裹山河，古稱天險。餘凶未殄，防禦是先，況扼秦晉之喉，撫幽並之背。既號股肱之郡，實資心膂之賢。伏惟光天文武大聖孝感皇帝陛下，道冠生人，恩涵墜履，方建非常之業，不遺易忘之臣，特委大邦，俾之集事，戴荷殊獎，無忘寢食。但臣愚駑有素，智勇缺然，將以鎮遏艱虞，導揚德澤。拜命之日，以榮為憂。唯君知臣，教其不及，勤恤人隱，動必以聞。陛下不以為煩，則臣死而獲考矣。無任感戴屏營之至。
臣真卿言：臣聞帝王之德，莫大於生成；臣子之心，敢忘於讚述？臣去年冬任昇州刺史日，屬左驍衛左郎將史元琮、中使張庭玉等奉宣恩命，於天下州縣臨江帶郭處？各置於生池。始於洋州興道，迄於昇州江寧秦淮太平橋，凡八十一所，恩沾動植，澤及昆蟲，發自皇心，遍於天下。曆選列辟，未之前聞，海隅蒼生，孰不欣喜？臣時不揆愚昧，輒述《天下放生池碑銘》一章。又以俸錢於當州采石，兼力拙自書。蓋欲使天下元元，知陛下有好生之德。因令微臣獲廣昔賢善頌之義，遂絹寫一本，附史元琮奉進，兼乞禦書題額，以光揚不朽。緣前書點畫稍細，恐不堪經久。臣今謹據石擘窠大書一本，隨表奉進，庶以竭臣下屢屢之誠，特乞聖恩俯遂前請，則天下幸甚，豈惟愚臣？昔秦始皇暴虐之君，李斯邪謅之臣，猶刻金石，垂於後代。魏文帝外禪之主，鍾繇偏方之佐，亦於繁昌，立表頌德。況陛下以巍巍功業，而無紀述，則臣竊恥之。謹昧死以聞，伏增戰越。臣真卿誠惶誠恐，頓首謹言。
臣真卿言：伏奉六月九日恩制，以臣為昇州刺史充浙西節度使兼江寧軍使。聖德含宏，不遺簪履，舍其罪戾，假以麾幢。感戴恩榮，死生知報。臣某中謝。臣以為全吳舊國，分閫重權，煮東海以自資，塹西河而作固。九州天險之地，六代帝王之都。是以魏文興嗟，甘從南北之限；苻堅恃眾，爰喪百萬之師。豈不以形勝是先，腹心斯切，親賢重寄，鎮遏攸難？矧在庸微，寧堪及此？是以拜命之日，以榮為憂。制書以今月四日至饒州，臣以今日發赴本道，取都統節度觀察使李亙處分訖，即赴昇州，即當繕修甲兵，撫循將士，觀察要害，以備不虞。假陛下英武之威，遵陛下平明之理，一心戮力，上答天慈。伏惟陛下察臣愚忠，則死且不朽。無任感戴屏營之至。
臣真卿言：伏奉某月日恩命，以臣為戶部侍郎。榮寵自天，感戴交集。中謝。臣聞地官之任，邦教是資；侍郎之職，非賢不授。況臣資性愚蒙，行能無取，頻以疏拙，獲罪朝廷，五年之間，三貶官次。先朝皇極，猶佐藩條，官階勳封，盡蒙黜削，待罪三年，分從遐棄。屬陛下以聰明睿哲，嗣聖登庸，恩宥廣覃，授臣利州刺史。詔書始下，才涉旬朔，不遺易忘之臣，忽奉待詔之命。生死骨肉，受賜已深，對見之辰，又蒙假以章服。小臣懷惠，寤寐無寧，聖澤頻繁，叨戴斯授。循涯省分，盈量則多，粉骨糜軀，罔知攸答。無任感戴惶懼之至。
臣真卿言：伏奉二十七日恩制，除臣江陵尹兼御史大夫充荊南節度觀察處置使。寵命自天，戰荷無地。中謝。竊以荊南巨鎮，江漢上遊，右控巴蜀，左聯吳越，南通五嶺，北走上都。寇賊雖平，襟帶尤切，雖叔子仁德，元凱智囊，居之猶或病諸，過此豈宜濫據！祗承睿顧，伏深慚惕。無任感戴屏營之至。
臣袞言：伏奉今日恩命，臣亡祖故慶王文學先臣楚珪贈兵部尚書，亡祖母王氏贈齊國夫人，亡父故京兆府三原縣丞贈給事中先臣無為贈太子太保，亡母南陽縣太君張氏贈鄧國夫人，仍立私廟三室。慈旨忽臨，憫冊加等，哀榮頓極，感涕交流，今日殺身，此生分足，臣袞中謝。臣聞德及於人，功濟於物，然後光昭祖考，特加追命之榮；崇嚴廟室，俾展奉先之敬。臣授任非據，屍位已淹，合上叩公朝，退身私第。顧以未裨神化，誓答皇慈，尚塵青瑣之闈，猶汙玉堂之署。乾坤施厚，歲月恩深，趨進崇階，坐封故郡。如臣之比，罕見其倫。今又念及先臣，旌其內訓，寵以六官之長，榮極三師之烈，魚軒表於東海，翟茀賦於南都。宗祐有儀，春秋有祀，變其士祭之禮，被其公服之章，昭穆偕升，感懷泣血。永惟臣之祖父，業茂文儒，夙荷重名，不躋通列。微夫小子，實忝前人，才薄位高，上慚無地，夙夜感切，啟處不寧，豈謂寵臨薦加，誌願俱畢？人子之道，聖睿曲成，情禮之間，私門獲遂。屬當禁火，歸省先塋，便奉除書，以時昭啟。灑雨露於松柏，懸日月於邱封，閭裏相榮，故老垂泣。不圖存沒，頓極於斯，寵渥殊常，戴荷失次。於家出望，於國無勞，惶赧踧踖，不知所報。無任感慶屏營之至，謹奉表陳謝以聞。
哀號在疚，開辟所無，誠懇尚違，庶僚增懼。伏見百辟，並已釋除。事既合權，禮無獨異，不可以吉凶兼制、臣子殊儀。伏乞奉顧命之文，節因心之孝，順時即吉，屈已臨朝，則萬姓心安，四方事集。臣典司儀注，不敢輕移，冒犯宸嚴。無任懇迫。
孝德動天，事逾前古，德音俯降，感咽載深。臣伏守遺詔，禮從易月，祥禫變除，儀注皆備。若陛下未忍即吉，更服練巾，則遺詔不得奉行，群僚無以覲見。伏乞俯順人望，仰遵先旨。實大孝不虧，萬方幸甚。臣職在典禮，愚守如前。無任懇迫之至。
御史中丞李進等傳宰相語，稱奉進止，緣諸司官奏事頗多，朕不憚省覽，但所奏多挾私讒毀，自今論事者，諸司官皆須先白長官，長官白宰相，宰相定可否，然後奏聞者。臣自聞此語已來，朝野囂然，人心亦多衰退。何則？諸司長官，皆達官也，言皆專達於天子也。郎官、御史，陛下腹心耳目之臣也，故其出使天下，事無巨細得失，皆令訪察，回日奏聞，所以明四目、達四聰也。今陛下欲自屏耳目，使不聰明，則天下何述焉？《詩》云：「營營青蠅，止於棘。讒言罔極，交亂四國。」以其能變白為黑、變黑為白也。詩人深惡之，故曰：「取彼讒人，投畀豺虎；豺虎不食，投畀有北。」則夏之伯明，楚之無極，漢之江充，皆讒人也，孰不惡之？陛下惡之，深得君人之體矣，陛下何不深回聽察？其言虛誣者，則讒人也，因誅殛之；其言不虛者，則正人也，因獎勵之。陛下舍此不為，使眾人皆謂陛下不能明察，而倦於聽覽，以此為辭，拒其諫諍。臣竊為陛下痛惜之。
臣聞太宗勤於聽覽，庶政以理，故著《司門式》云：「其有無門籍人有急奏者，皆令監門司與仗家引對，不許關礙。」所以防壅蔽也。並置立仗馬二匹，須有乘騎便往，所以平治天下，正用此道也。天寶已後，李林甫威權日盛，群臣不先諮宰相輒奏事者，仍托以他故中傷之。不敢明約百官，令先白宰相。又閹官袁思藝日宣詔至中書，元宗動靜，必告林甫。林甫得以先意奏請，元宗驚喜若神，以此權柄恩寵日甚，道路以目。上意不下宣，下情不上達，所以漸致潼關之禍。皆權臣誤主，不遵太宗之法故也。淩夷至於今日，天下之弊，盡萃於聖躬。豈陛下招致之乎？蓋其所從來者漸矣。自艱難之初，百姓尚未凋弊，太平之理，立可便致。屬李輔國當權，宰相專政，遞相姑息，莫肯直言，大開三司，不安反側。逆賊散落將士，北走党項，合集土賊，至今為患。偽將更相驚恐，因思明危懼，扇動卻反。又今相州敗散，東都陷沒。先帝由此憂勤，至於損壽，臣每思之，痛切心骨。今天下兵戈未戢，瘡痏未平，陛下豈得不博聞讜言，以廣視聽，而欲頓隔忠讜之路乎？
臣竊聞陛下在陝州時，奏事者不限貴賤，務廣聞見，乃堯舜之事也。凡百臣庶，以為太宗之理，可翹足而待也。臣又聞君子難進易退，由此言之。朝廷開不諱之路，猶恐不言。況懷厭怠，令宰相宣進止，使御史台作條目，不令直進。從此人人不敢奏事，則陛下聞見，隻在三數人耳。天下之士，方鉗口結舌。陛下後見無人奏事，必謂朝廷無事可論，豈知懼不敢進，即林甫、國忠復起矣！凡百臣庶，以為危殆之期，又翹足而至也。如今日之事，曠古未有，雖李林甫楊國忠，猶不敢公然如此。今陛下不早覺悟，漸成孤立，後縱悔之，無及矣。臣實知忤大臣者，罪在不測。不忍孤負陛下，無任懇迫之至。
謹按《禮記》曰：「先王諡以尊名，節以一惠。」故行出於已，而名生於人，使夫善者勸而惡者懼也，而虞夏之質、殷周之文至矣。而禹湯文武之君，鹹以一字為諡，言文則不稱武，言武則不稱文，豈聖德所不優乎？蓋群臣稱其至者。是以子不得議父，臣不得議君。天子崩，則臣下制諡於南郊，明受之於天也。諸侯薨，則太子赴告於天子，明受之於君也。至於周室卑，大樸散，諡始以兩字為重，人或以虛美為榮。漢承戰國餘烈，參而用之，君臣易名，事歸至當，少不以為貶，多不以為裦，雖美眾所歸，可一言而盡矣。魏晉以降，蓋不足徵。
聖唐欽明，憲章周漢，爰初創業，順考古道。高祖諡大武，用漢制；太宗諡曰文，行周道也。名正理順，垂之無窮。上元中，政在宮壺，亂名改作，始建神堯文武大聖之號，蓋非高宗之所獲已。臮元宗之末，奸臣竊柄，析言而亂舊法，輕議以改鴻名。遂廣累聖之諡，有加至十一字者。皇帝則悉有大聖之號，皇后則皆有順聖之名，使言之者惑於今，行之者異於古，非舊制也。其後劍門下罪已之詔，敘高祖以下累聖悉用舊諡，則元宗悔既往之失，亦已明矣。寶應中，二聖山陵，有司請諡，事不師古，變而行權。去古質而尚浮華，舍舊名而廣新諡，謂一名不足以節惠，乃十倍於古焉。而累聖諡名，悉以字多者為定，是廢高祖、太宗之令，豈曰愛君？今制諡非古，人皆知之，有司因循其事，而無敢言者。假使當今守之而不敢，後人議之以為非，然所失豈不大哉？何者？臣子之於君父，莫不欲廣其美稱。先王制禮，不敢過也，故至敬無文，至文尚質。質之數極於一，堯舜之美，足以彰矣；文之數極於二，孝文、孝景之德，亦已明矣。質則近古，文則近今，此高祖、太宗所以更用其法，後王所宜守之法也。非天下之至聖，其孰能定之？此天皇所以興聖主而正鴻名，太宗所以待孝孫而修廢典，微臣所以守經義而崇聖朝。陛下宜奉天心，繼先太宗之誌，使子孫蒙其法，而萬代守之，此天下之能事也。臣愚以為高祖以下累聖諡號，悉宜取初諡為定。謹按舊制，宜上高祖為武皇帝，太宗為文皇帝，高宗為天皇大帝，中宗為孝和皇帝，睿宗為聖真皇帝。其二聖諡名，字數太廣，有逾古制，臣愚請擇其美稱而正之。謹按諡法，秉德不回曰孝，照臨四方曰明，宜上元宗為孝明皇帝。又按諡法，聖善周聞曰宣，宜上肅宗為孝宣皇帝。仍準漢魏及國朝故事，於尚書省議定奏禦。夫文敝則救之以質，至敬也；名惑而反之於正，至明也；祖作之而孫述之，至孝也。三者備矣，然後能立天下之大本，正天下之大名，建天下之大業，能事畢矣。伏惟皇帝陛下詳擇。
《王制》：「天子七廟，三昭三穆，與太祖之廟而七。」又《禮器》云：「有以多為貴者，天子七廟。」又《伊尹》曰：「七世之廟，可以觀德。」此經典之明證也。七廟之外，則曰「去祧為壇，去壇為墠」。故曆代儒者制迭毀之禮，皆親盡宜毀。伏以太宗文皇帝七代之祖；高祖神堯皇帝國朝首祚，萬葉所承；太祖景皇帝受命於天，始封於唐，元本皆在不毀之典。代祖元皇帝地非開統，親在七廟之外。代宗皇帝升祔有日，元皇帝神主禮合祧遷。或議者以祖宗之名，難於迭毀。昔漢朝近古，不敢以私滅公，故前漢十二帝，為祖宗者四而已。至後漢漸違經意，子孫以推美為先。自光武已下，皆有廟號，則祖宗之名，莫不建也。安帝信讒，害大臣，廢太子，及崩，無上宗之奏，後自建武以來無毀者，因以陵號稱宗。至桓帝失德，尚有宗號。故初平中，左中郎蔡邕以和帝以下功德無殊，而有過差，不應為宗。及餘非宗者，追尊三代，皆奏毀之。是知祖有功，宗有德，存至公之義，非其人不居，蓋三代立禮之本也。自東漢已來，則此道喪矣。魏明帝自稱烈祖，論者以為逆自稱祖宗。故近代此名悉為廟號，未有子孫踐祚，而不祖宗先王者。以此明之，則不得獨據兩字而為不祧遷之證。假令傳祚百代，豈可上崇百代以為孝乎？請依三昭三穆之義，永為通典。寶應二年升祔元宗、肅宗，則獻祖、懿祖已從迭毀。伏以代宗睿文孝皇帝卒哭而祔，則合上遷一室。元皇帝代數已遠，其神主準禮當祧，至禘祫之時，然後饗祀。
議者或云：獻祖、懿祖，親遠廟遷，不當祫享，宜永於西夾室。又議者云：「二祖宜同祫享，與太祖並列昭穆，而空太祖東向之位。又議者云：二祖若同祫享，即太祖之位永不得正，宜奉遷二祖神主祔藏於德明皇帝廟。臣伏以三議俱未為允。且禮經殘缺，既無明據，儒者能比方義類，斟酌取中，則可舉而行之，蓋葉於正也。伏惟太祖景皇帝以受命始封之君，處百代不遷之廟，配天崇享，是極尊嚴。且至禘祫之時，暫居昭穆之位，屈已伸孝，敬奉祖宗，緣齒族之禮，廣尊先之道。此實太祖明神烝烝之本意，亦所以化被天下、率循孝悌也。請依晉葵謨等議，至五年十月祫享之日，奉獻祖神主居東向之位，懿祖、太祖臮諸祖宗，遵左昭右穆之列。此有以彰國家重本尚順之明義，足為萬代不易之令典也。又議者請奉遷二祖神主於德明皇帝廟，行祫祭之禮。夫祫，合也。故《公羊傳》曰：「大事者何？祫也。」若祫祭不陳於太廟，而享於德明廟，是乃分食也，豈謂合食乎？名實相乖，深失禮意，固不可行。
《周禮·大司樂職》云：「諸侯薨，令去樂。大臣死，令弛懸。」鄭注云：「去謂藏之，弛謂釋下也。」是知哀輕者則釋，哀重者則藏。又按庾蔚之《禮論》云：「晉元後秋崩，武帝咸寧元年享萬國，不設樂。永嘉元年冬，惠帝三年喪制未終，司徒左長史江統議：‘二年正會不宜作樂。’又章皇后哀限未終，後主已入廟，博士徐乾議曰：「周景王有後嫡子之喪，既葬除服，叔向猶議其宴，今不宜懸。’」《宋書·禮志》云：「晉武帝已來，國有大喪，廢樂三年。」又按江都《集禮說》：「晉博士孔恢，朝廷遏密，懸而不作。恢以為宜都去懸。設樂為作，不作則不宜懸，孟獻子禫，懸而不樂，自是應作耳。故夫子曰：‘獻子加於人一等矣。’非謂不應作而猶懸也。國喪尚近，謂金石不可陳於庭。」又徐廣《晉史》曰：「聞樂不怡，故申情於遏密。諒闇奪服，慮政事之荒廢。是故秉權通以變常，量輕重以降差。」臣以《周禮》去樂之文，《宋志》終喪之證，徐廣之論寧戚，孔恢之說禫懸，理既可憑，事又故實。伏請三年未畢，都不設懸。如有齊衰喪，及遇大臣薨歿，則量輕重，懸而不作。
出處事殊，忠孝不並。已為孝子，不得為忠臣；已為忠臣，不得為孝子。故求忠於孝，豈先親而後君；移孝於忠，則出身而事主。所以叱馭而進，不憚危險，故王尊而忠臣；思全而歸，恐有毀傷，故王陽為孝子。則知晝之與夜，本不相隨；春之與秋，豈宜同日？且以為尚書誌業高遠，羽儀前朝，百行之中，能事甚眾。議行稱諡，固多美名，何必忠孝兩施，然後表德？曆考前史，恐無此事，敢率愚見，請更商量。
