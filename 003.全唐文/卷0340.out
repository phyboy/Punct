華姑者，姓黃氏，諱令微，撫州臨川人也。少乃好道，豐神卓異，天然絕粒。年十二，度為天寶觀女道士。年八十，發白麵紅，如處子狀，時人謂之華姑。蹀履而行，奔馬不及。聞魏夫人仙壇在州郭之南，草木榛翳，結廬求之不得。長壽二年，歲在壬辰，冬十月壬申朔，訪於洪州西山胡天師。天師名超，能役使鬼神，見其懇切，遙指姑所居南二百步曰烏龜原。中有石龜，每蹂踐田苗，百姓患之，乃擊斷其首，即其處也。明日，與姑登山顧望，西面有池水焉。天師謂姑曰：「池中有所見乎？」曰：「無。」師遂舉左手，令姑自腋下觀之，四仙浴焉。師曰：「爾有道分，必當得之。」因留與語數日。既還至州，虔誠尋訪，遂獲石龜於壇中央。掘其下，得尊像及刀鋸各一，油甕五口，燈盞數十個。天後聞之，盡收入內。姑嚐於旦夕精思想象之間，忽有告曰：「壇南有九曲池，汝可開之。」姑從而獲焉，磚砌盡在。他日，有異香彩雲，從西南而來。其夕，夢有人謂姑曰：「井山道場，何不修葺？」姑未及往，忽然感疾。姑悔之曰：「得非違尊教所致乎？」翌日病愈，又聞異香，而宿於穀口，聞鍾聲。遲明入山，果獲壇殿池砌餘址。半峰有自然石井，深可三尺，闊丈餘，故名井山，天欲雨則雲霧先起。姑既置精舍，時聞仙梵之音。環壇五七里間，莫敢樵采。姑遂灑掃修葺，極其力焉。人或不潔不誠，必遭蛇虎怪異之警，迷不能出矣，至今猶然。有野鹿為獵人所射，來姑前，姑為拔箭。其後每至齋時，即銜蓮藕以獻姑前。開元九年，欲上昇際，忽謂弟子曰：「不須釘吾棺，可以絳紗幕之。」數夕，有雷震電繞，視紗頂孔如雞卵，屋穿容人，棺中惟覆被木簡而已。弟子奠瓜，數日生蔓，長數尺，結實二顆，其大如桃。姑同學弟子黎瓊仙，恒服茯苓、胡麻，絕粒四十餘秋，年八十，齒發不衰。六七歲時，親睹其事。每至忌辰，即風雲蓊鬱，直入室內。村野路人，往往見彩雲白鶴，飛入洞口。精齋行道時，每有一朱鬃白馬在壇側，逼之則奔而出外，舍之則隨而復來。靈異昭彰，不可談悉。仙台觀道士譚仙岩、史元同、左通元等，每至三元，恒修齋醮。大曆三年，真卿獲刺是州。明年春三月，山下有女道士曾妙行，夢一女師，令上七層華樹，層層掇餐，及寤猶飽，因是不食。嚐於觀中見黎瓊仙，跪而拜曰：「夢中所見，乃尊師也。」因請依之，於今覺韶顏潤澤，虔修香火於此山，遐邇駭慕焉。嗚呼！麻姑得道於名山，南真昇仙於龜原，華姑鶴翥於茲嶺。瓊仙妙行，接踵而去。非夫天地蚃從古以然，則何以仙氣氤氳，若斯盛者？真卿幸因述職，親睹厥猷，若默而不言，則來者奚述？乃為銘曰：綽約華姑，真仙品徒。芳連比色，逸俊爭驅。南郭從魏，西山訪胡。腋窺仙浴，原獲龜烏。靈跡既儼，曲池猶汙。鼎新廟貌，煥然規模。名曰井山，終焉不逾。鹿來藕獻，馬見鬃朱。簡解空存，紗穿上徂。奠瓜吐實，藹室雲趨。妙行精持，高真是俞。勒銘翠炎，永播元都。
先生姓李氏，諱含光，廣陵江都人。本姓宏，以孝敬皇帝廟諱改焉。二十一代祖宏，江夏太守，避王莽，徙居晉陵，遂為郡人。高祖文嶷，陳桂陽王國侍郎。曾祖榮，皇朝雷州司馬。祖師龕，隱居以求其誌，徙於江都。父孝威，博學好古，雅修彭聃之道，與天台司馬練師子微為方外之交，尤以篤慎著於州裏，考行議諡，曰正隱先生。母琅琊王氏，賢明有德行。先生孩提則有殊異，晬日獨取《孝經》，如捧讀焉。羈丱好靜處，誦習墳典。年十八，誌求道妙，遂師事同邑李先生，遊藝數年。神龍初，以清行度為道士，居龍興觀，尤精《老》、《莊》、《周易》之深趣。執喪過哀，口不嚐甘旨之味，食惟穬麥而已。封植膳，羞，皆出其手，號毀骨立，親族莫不傷之。開元十七年，從司馬練師於王屋山，傳受大法。靈文金記，一覽無遺，綜核古今，該明奧旨。元宗知先生偏得子微之道，乃詔先生居王屋山陽台觀以繼之。歲餘，請居茅山，纂修經法。頻徵，皆謝病不出。天寶四載冬，乃命中官齎璽書徵之。既至，延入禁中，每欲諮稟，必先齋沐。他日，請傳道法，先生辭以足疾，不任科儀者數焉，元宗知不可強而止。先生嚐以茅山靈跡，翦焉將墜，真經秘籙，亦多散落，請歸修葺。乃特詔於楊許舊居紫陽以宅之，仍賜絹二百匹、法衣兩副、香爐一具，禦制詩及序以餞之。又禁於山側采捕魚獵，食葷血者不得輒入。公私祈禱，鹹絕性牢。先生以六載秋到山，是歲詔書三至，渥澤頻繁，暉映崖穀。初，山中有上清真人許長史、楊君陶隱居自寫經法，曆代傳寶。時遭喪亂，散逸無遺。先生捧詔搜求，悉備其跡，而進上之。先時元宗將求大法，請先生為師，先生竟執謙衝，辭疾而退。洎七載春，元宗又欲受《三洞真經》。其年春之三月，中官齎璽書云：「其月十八日，克受經誥。是日，於大同殿潔修其事，遂遙禮先生為元師，並賜衣一襲，以伸師資之禮。因以元靖為先生之嘉號焉。」仍詔刻石於華陽洞宮以誌之。是歲夏五月，隱居先生合丹之所，有芝草八十一莖，散生於鬆石之間。詔俾先生與中官啟告靈仙，緘封表進。夏，又詔以紫陽觀側近二百戶，太平、崇元兩觀各一百戶，並蠲其官徭，以供香火。秋七月，又徵先生，既自請居道觀以養疾。九載春，辭歸舊山。其年夏六月，前生靈芝之所，又產三百餘莖。煌煌秀異，人所莫睹，先生又圖而奏之。是歲冬，又徵先生，於紫陽別院館之。十載秋，先生又懇辭告老，禦制序詩以餞之。十有一載，先生奉詔，與門人韋景昭等，於紫陽之東鬱岡山，別建齋院。立心誠肅，是夜仙壇林間，遍生甘露。因以上聞，特詔嘉異。初，隱居先生以三洞真法傳昇元先生，昇元付體元先生，體元付正一先生，正一付先生。自先生距於隱居，凡五葉矣，皆總襲妙門大正真法，所以茅山為天下道學之所宗矣。於戲！是非可齊也，我物均焉；生死可忘也，覺夢同焉。如此者，何域心於變化之際哉？先生以大曆己酉歲冬十一月十有四日，遁化於茅山紫陽之別院，春秋八十有七。其年十二月八日，門人赴喪而至者凡數千人，號奉冠舄，遷窆於雷平山之西陲。遺命以鬆棺、竹杖、木幾、水瓶、香奩、香爐奩置於藏內，門弟子等仰奉嘉猷，克遵儉德。先生識思真淳，業行高古，道窮情性之本，學冠天人之際。所以優遊句曲，鬱為王者之師；出入明庭，特寵肩輿之貴。是知順風而問，昔稱於黃帝；望山而請，今見於元宗矣。又博覽群言，長於著撰。嚐以《本草》之書，精明藥物，事關性命，難用因循，著《音義》兩卷。又以《老》、《莊》、《周易》，為潔淨之書，著《學記》、《義略》各三篇，《內學記》二篇，以續仙家之遺事。皆名實無違，詞旨該博。初，先生幼年，頗工篆籀，而隸書尤妙。客或賞之云「賢於其父」，因投筆不書。元宗詔山人王文，強請先生楷書上經一十三紙，以備楊，許之闕。先生能於陰陽術數之道，而不以藝業為能；極於轉煉服食之事，而不以壽養為極。但冥懷素樸，妙味元津，非夫博大之至人，孰能盡於此？真卿乾元二年，以昇州刺史充浙西節度。欽承至德，結慕元微，遂專使致書於茅山，以抒誠懇。先生特令韋煉師景昭復書於真卿，恩眷綢繆，足勵超然之誌。然宗師可仰，望紫府而非遙；王事不遑，寄白雲而攸遠。洎大曆六年，真卿罷刺臨川，旋舟建業，將宅心小嶺，長庇高蹤。而轉刺吳興，事乖夙願。徘徊郡邑，空懷尊道之心；瞻望林巒，永負借山之記。而景昭洎郭閎等，以先生茂烈芳猷，願銘金石，乃邀道士劉明素來托斯文。真卿與先生門人中林子、殷淑、遺名、韋渠牟嚐接采真之遊，緒聞含一之德，敢強名於巷黨，曷足辨於鴻蒙？其詞曰：
抱一混茫，人之紀綱。先生以之，氣王神強。乃啟元旨，元門以彰。乃為帝師，帝道惟康。甘露呈瑞，靈芝效祥。上士雲感，高風載揚。鶴返仙廟，雲辭帝鄉。退歸而老，妙識行藏。德本無累，道心有常。實曰形解，孰雲坐忘？伐石表墓，勒銘傳芳。穀變陵遷，厥跡彌光。
士有牢籠太虛，戟掖元造，擺元氣而詞鋒首出，軋無間而理窟肌分者，其惟元真子乎？元真子姓張氏，本名龜齡，東陽金華人。父遊朝，清真好道，著《南華象罔說》十卷，又著《衝虛白馬非馬證》八卷，代莫知之。母留氏，夢楓生腹上，因而誕焉。年十六遊太學，以明經擢第。獻策肅宗，深蒙賞重，令翰林待詔，授左金吾衛錄事參軍。仍改名誌和，字子同。尋復貶南浦尉，經量移，不願之任，得還本貫。既而親喪，無復宦情，遂扁舟垂綸，浮三江，泛五湖，自謂煙波釣徒。著十二卷，凡三萬言，號《元真子》，遂以稱焉。客或以其文論道縱橫，謂之造化鼓吹，京兆韋詣為作《內解》。元真又述《太易》十五卷，凡二百六十有五卦，以有無為宗，觀者以為碧虛金骨。兄浦陽尉鶴齡，亦有文學，恐元真浪跡不還，乃於會稽東郭買地結茅齋以居之。閉竹門，十年不出。吏人嚐呼為掏河夫，執畚就役，曾無忤色。又欲以大布為褐裘服，徐氏聞之，手為織纊，一制十年，方暑不解。所居草堂，椽柱皮節皆存，而無斤斧之跡，文士效柏梁體作歌者十餘人。浙江東觀察使御史大夫陳公少遊，聞而謁之，坐必終日，因表其所居曰元真坊。又以門巷湫隘，出錢買地，以立閈閎，旌曰回軒巷。仍命評事劉太真為敘，因賦柏梁之什，文士詩以美之者十五人。既門隔流水，十年無橋，陳公遂為創造，行者謂之大夫橋，遂作《告大夫橋文》以謝之。常以豹皮為屐，騣皮為屩，隱素木幾，酌斑螺杯。鳴榔杖，隨意取適，垂釣去餌，不在得魚。肅宗嚐賜奴婢各一，元真配為夫婦，名夫曰漁僮，妻曰樵青。人問其故，曰：「漁僮使捧釣收綸，蘆中鼓枻；樵青使蘇蘭薪桂，竹裹煎茶。」竟陵子陸羽、校書郎裴修嚐詣問有何人往來，答曰：「太虛作室而共居，夜月為燈以同照。與四海諸公未嚐離別，有何往來？」性好畫山水，皆因酒酣乘興，擊鼓吹笛，或閉目，或背麵，舞筆飛墨，應節而成。大曆九年秋八月，訊真卿於湖州。前御史李以縑帳請焉，俄揮灑，橫抪而纖纊霏拂，亂搶而攢毫雷馳。須臾之間，千變萬化，蓬壺仿佛而隱見，天水微茫而昭合。觀者如堵，轟然愕貽。在坐六十餘，元真命各言爵裏、紀年、名字、第行，於其下作兩句題目，命酒以蕉葉書之，援翰立成。潛皆屬對，舉席駭歎，竟陵子因命畫工圖而次焉。真卿以舴艋既敝，請命更之。答曰：「儻惠漁舟，願以為浮家泛宅，沿溯江湖之上，往來苕霅之間，野夫之幸矣！」其詼諧辨捷，皆此類也。然立性孤竣，不可得而親疏；率誠澹然，人莫窺其喜慍。視軒裳如草芥，屏嗜欲若泥沙。希跡乎大丈夫，同符乎古作者，莫可測也。忽焉去我，思德茲深，曷以寘懷？寄諸他山之石，銘曰：
邈元真，超隱淪。齊得喪，甘賤貧。泛湖海，同光塵。宅漁舟，垂釣綸。輔明主，斯若人。豈煙波，終此身？
昔孔悝有彝鼎之銘，陸機有祠堂之頌，皆所以發揮祖德，敷演家聲。故君子之觀其銘也，既美其所稱，又美其所為。無而稱之，是誣也；有而不述，豈仁乎？論而撰之，敢不祗懼！君諱惟貞，字叔堅。其先出於顓頊之孫祝融，融孫安為曹姓。其裔邾武公，名夷甫，字顏。子友，別封阝為小邾子，遂以顏為氏，多仁魯為卿大夫。孔門達者七十二人，顏氏有八。戰國有率、斶，秦有芝、貞，漢有異、肆、安、樂。其後喪亂，譜牒淪亡。魏有裴、盛，盛字叔台，青、徐二州刺史、關內侯，始自魯居於琅琊臨沂孝悌裏。生廣陵太守、給事中、葛繹貞子諱欽，字公若，精《韓詩》、《禮》、《易》、《尚書》，學者宗之。生汝陰太守、護軍、襲葛繹子諱默，字靜伯。生晉侍中、光祿大夫、西平靖侯諱含，字寵都。隨元帝過江，已下七葉，葬在上元幕府山西。生侍中、光祿勳、西平定侯諱髦，字君道，事具《孝行傳》。生州西曹騎都尉、西平侯諱綝，字文和。生宣城太守、御史中丞諱靖之，字茂宗。生巴陵太守、度支校尉諱騰之，字宏道，善草隸書，有風格。梁武帝《草書評》云：「顏騰之、賀道力並便尺牘，少行於代。」生輔國江夏王參軍諱炳之，字叔豹，以能書稱。生齊持書御史兼中丞諱見遠，字見遠。和帝被弑，一慟而絕，梁武深恨之，事見《梁》、《周》、《北齊書》。生梁鎮西記室參軍諱協，字子和，感家門事，義不求聞達，元帝著《懷舊詩》以傷之。撰《晉仙傳》五篇、《日月災異圖》兩卷，文集二十卷，見《梁書》。生北齊給事、黃門侍郎、待詔文林館、平原太守、隋東宮學士諱之推，字介，著《家訓》二十篇、《冤魂志》三卷、《證俗字音》五卷，文集三十卷，事具本傳。黃門兄之儀，周禦正、御史、中大夫、麟趾學士。隋文輔政，不署矯詔，索璽又拒之，出為集州刺史、新野公。後朝朔望，引之禦榻曰：「見危授命，臨大節而不可奪，古人所重，何以加卿？」事具《周書》。弟之善，隋葉令，子孫見於後。黃門生皇秦王記室諱思魯，湣楚、遊秦小。記室字孔歸，君之曾祖也。隋司經校書、東宮學士，率子弟奉迎義旗於長春宮，招瓜州，拜儀同。博學善屬文，自為父集序。《國史》稱溫大雅在隋，與思魯同事東宮，彥博與湣楚同直內史省，彥將時與遊秦同典校秘閣。二家兄弟，各為一時人物之選。少時學業，顏氏為優，其後職位，溫氏為盛。《溫氏譜》亦載焉。生勤禮，字敬，君之祖也。幼而朗悟，識量宏遠，工於篆籀，尤精詁訓。解褐校書郎，與兩兄弟師古、相時同時為宏文崇賢學士，弟育德又於司經校定經史，當代榮之。太宗嚐令師古讚崇賢學士，以兄弟，特命蕭鈞讚之曰：「依仁服義，懷文守一。履道自居，下帷終日。德彰素裏，行成蘭室。鶴鑰馳譽，龍樓委質。」著作郎、修國史、夔府長史，贈虢州刺史。生昭甫、敬仲、殆庶、無恤、少連、務滋、辟強。昭甫字周卿，君之父也。幼而穎悟，尤明詁訓，工篆籀草隸書，與內弟殷仲容齊名，而勁利過之，特為伯父師古所賞重，每有著述，必令參定。嚐得古鼎二十餘字，舉朝莫識，盡能讀之。高宗侍讀、曹王屬，贈華州刺史。真卿表謝，肅宗批答： 「卿之乃祖，當為碩儒，既高倚相之能，遂有臧孫之後。不墜其業，在卿之門。」生我伯父諱元孫臮君。伯父聰穎絕倫，尤工文翰。舉進士，考功郎劉奇特標榜之，由是名動海內。累遷太子舍人。元宗監國，專掌令畫。嚐和《遊苑詩》，批云：「孔門稱哲，宋室聞賢。翰墨雲捷，莫之與先。」曆滁、沂、濠三州刺史，贈秘書監。君仁孝友悌，少孤，育舅殷仲容氏，蒙教筆法。家貧無紙筆，與兄以黃土掃壁本石畫而習之，故特以草隸擅名。天授元年，糊名考試，判入高等。以親累授衢州參軍，與盈川令楊炯、信安尉桓彥範相得甚歡。又選授洛州溫縣、永昌二尉，每選皆判入高科。侍郎蘇味道以所試示介眾曰：「選人中乃有如此書判！」嗟歎久之。遂代兄為長安尉、太子文學，以清白五為察訪使魏奉古等所薦。五邸初開，盛選僚屬，拜薛王友柱國。伯姊御史大夫張知泰妻魯郡夫人亡，將葬，數家占君不利臨壙。君哭而拒之曰：「豈有亡手足之痛，牽拘忌而忍自絕乎？」弗從。其年七月才生明，遘疾而歿，教義者隱而傷焉。與會稽賀知章、陳郡殷踐猷、吳郡陸象先、上穀寇泚、河南源光裕、博陵崔璩友善，事具陸據所撰《神道碑》。累贈秘書少監、國子祭酒、太子少保，真卿表謝。肅宗批答云：「卿之先人，德行優著，學精百氏，藝絕六書。頻擢甲科，屢升循政，曳裾王府，名右鄒枚。載筆春宮，道高徐阮。既而壽乖華發，器紆青雲，業載史臣，慶傳令子。追存盛美，裦贈崇班，且旌善於義方，俾揚名於有後。」濠州生春卿、杲卿、曜卿、旭卿、茂曾。春卿工詞翰，倜儻有吏才，蘇頲舉茂才，偃師丞。杲卿文理清峻，所居有聲，太常丞、攝常山太守。祿山反，擒其心手，開土門，拜衛尉卿兼中丞。城陷，杲卿叱詈之，遂被鉤舌支解而終，贈太子太保，諡曰忠節。真卿表謝，肅宗批答云：「自羯胡猖狂，入我河縣，所以官吏，多受迫脅。卿兄以人臣大節，獨制橫流，或俘其謀主，或斬其元惡。當以救兵懸絕，身陷賊廷，旁若無人，曆數其罪。手足寄於鋒刃，忠義形於顏色。古所未有，朕甚嘉之。」曜卿工詩書草隸，十五以文學直崇文館，淄川司馬。旭卿善草書，允山令。茂曾好屬文詁訓，仁厚絕眾，犍為司馬。君生闕疑、允南、喬卿、真長、幼輿、真卿、允臧。闕疑仁孝有吏能，精《詩傳》，善剖判，杭州參軍。允南仁孝有清識，工詩，人多誦其佳句，善草隸，與春卿、杲卿、曜卿同日於銓庭為侍郎席建侯所賞，達奚珣薦為左補闕。真卿時為殿中，正至，三拱法座舞蹈，而衣袂相接者三。故允南賦詩云：「誰言百人會，兄弟也霑陪。」曆殿中、膳部、司封郎中、國子司業、金鄉男。喬卿仁和有吏幹，富平尉。真長清直早世。幼輿方雅有醞藉，通《班漢》，左清道率府兵曹。真卿早孤，蒙伯父臮、允南親自教誨。舉進士，曆校書；制舉，醴泉尉；陟清白，長安尉。三院御史，四為大夫，六為尚書，再為采訪節度，充禮儀使光祿大夫，魯郡公。允臧敦質孝悌，有吏能，制舉延昌令，監察、充朔方衣資使、殿中，三為侍御史，中允、江陵少尹、荊南行軍。濠州及君孫：泉明，佐父開土門，彭州司馬。威明，邛州司馬。季明、子幹、沛、翊、頗、誕，及外孫博野尉沈盈、盧逖，並為逆胡所害，各蒙贈五品京官。濬，好屬文。翹、華、正、<嶽頁>。慈明，都水使者。<嶽頁>好五言，校書。頲，仁孝方正，明經，大理司直，嶺南營田判官，執喪九日不食。頡，河陽尉。顗，鳳翔參軍。頗，工小楷，洗馬。頏，恭仁，奉禮郎。並早喪逝。紱，方義主簿。臮覯，並沒蠻。襲明、微明、德明，未仕。通明，獲嘉尉。將明，昌明尉。克明，崇文，明經，衛密標榜之。翽，有德行文詞，華原主簿。準，溧水尉。覿，頗工文，襄陽尉。覲，有文行，宏文，進士。顥，仁友清白，常熟令，封金鄉男。穎，清介覲學，侍郎蔣冽賞其判，京兆兵曹，襲金鄉男。岫，仁純，常熟主簿、任城男。頎，浚儀尉。頌，清源尉。頂，幹辦，揚府法曹。願，長厚清白，朝邑尉。頵，左率倉曹。碩，秘書正字。頮，有吏幹，歙州錄事參軍、曲阜男。[QDDU]，好為詩，富陽尉。禺，好為文，常州參軍。並粗有所立。君之諸祖父群從、揚庭、頤，並侍讀。強學、益期，並學士。中和、至誠、敬仲、大智、溫之、澂之、澹之、搢、挺、援、撰、溫、泳、陵，並明經。康成、強學、希莊、日損、隱朝、鄰幾、知微、舒、說、順、勝、式宣、韶，並進士、制舉。有意、中和、趨庭、希莊，至刺史。利仁，明天文。欣期、元淑、景靈，並校書。光庭，注《後漢書》。嘉賓、千里、昇庠、匡朝、怡、滔、渾、允濟、搢、逸、覿、不器、防，有文詞。博古、少連、恭敏、惇學行。敬仲、溫之，以孝聞。潤，有風義。晃、鏻、邈、迢，以清白稱。其餘鹹著官族，不獲悉數。洪惟累祖之耿光丕業，有若子泉宏都之德行，巴陵記室之書翰，特進黃門之文章，秘監華州之學識。肇自魯國，格於聖代，紛綸盛美，遂舉集於君。君能述遵前人，不敢失墜其誌事，以忝聿修，宜其克饗尊榮，為清廟不祧之主。真卿幸承遺訓，叨受國恩，既受無疆之庥，敢揚不朽之烈。銘曰：
係我宗，邾顏公。子封阝，魯附庸。亞孔聖，浴沂風。刺青徐，給事中。護營柳，渡江楓。侍兄疾，感虯童。鄰火斷，珥貂重。施七葉，傳孝恭。武騎都，尉司從。便尺牘，繼魚蟲。慟君難，憤而終。谘記室，遊湘東。嗟禦正，凜移忠。臮黃門，擅文雄。三韶長，事東宮。四穆叔，史牢籠。裦華州，詁訓通。小秘監，盛名鴻。維少保，文翰工。蒞畿赤，五裒崇。登望苑，友桂叢。三超贈，保儲宮。流光盛，廟貌融。永不祧，垂無窮。
夫人諱華存，字賢安，任城人，晉司徒劇陽文康公舒之女也。師於小有清虛真人王裒，裒命中候上仙範邈為立傳。其略云：夫人挺瓊蘭之流映，體自然之靈璞。誌逸雲霞，明潔鮮蔚，天才卓異，元標幽拔。少讀《老》、《莊》、《三傳》，五經百子，無不該覽。性樂神仙，味真慕道，少服胡麻散、茯苓丸，吐納氣液，攝生夷靜。親戚往來，一無關見。常欲別居閑處，父母不許。年二十四，強適太保掾南陽劉君幼彥。生二子：璞、遐。幼彥後為修武令。夫人心期幽靈，精誠苦盡，逮子息粗立，乃離隔室宇，齋於別寢。清修百日，忽有太極真人安度明、東華大神方諸青童、扶桑碧河湯穀神王景林真人、小有仙清虛真人王裒來降。裒謂夫人曰： 「聞子密緯真氣，太帝君敕我授子神真之道。」青童曰：「清虛爾之師也。」度明曰：「子苦心求道，道今來矣。」景林曰：「虛皇鑒爾勤感太極，已注子於玉劄。子其勖哉！」青童又曰：「子不受聞上道內法晨景玉經者，仙道無緣得成也。後日當會陽洛山中，爾勤密之矣。」王君乃命侍女開玉笈，出《太上寶文》、《八素隱身》、《大洞真經》、《高仙羽元》等書三十一卷，手授夫人焉。此皆王君昔遇南極夫人、西城真人、王方平於陽洛山所受之本經也；山中有洞台，是清虛之別宮。王君至是北向祝誓於夫人曰：「太上三元，九皇高真，虛微八道，上清玉晨，裒為太帝所敕於魏華青存。」王君又說太極白簡青籙、金刻玉文，有得見此三十一卷書者之姓名也。凡此寶書，起自清虛真人受太師、西城、王君、紫元夫人，從是當七人得之。以白玉為簡，青玉為字。至夫人為四矣。於是景林又授夫人《黃庭內景經》，令晝夜誦讀萬遍，乃得洞觀鬼神，此乃不死之道也。於是四真吟唱，各命玉女彈琴擊鼓吹簫，合節而發歌。歌畢，王君乃解語夫人向所授書，存思指歸、寶經節度、行事口訣諸要粗訖，徐乃別去。凡二夕一日，共會在曲靜之中。自此之後，王君及西城真人、諸元君夫人互有來往，或與隔壁共庭，初不駭悟。已而幼彥以暴疾殞世，直天下荒亂，夫人撫養內外，傍救窮乏。超群先覺，乃攜細小，徑來東南，及兒息各大，並處官位。至於守靜之思，與日而進也。凡在世八十三年，以成帝鹹和九年歲在甲午，王君乃與東華青童來降，與夫人靈藥兩劑，使頓服之，克期曾於陽洛宮。夫人服藥稱疾，閉目寢息，飲而不食，七日夜半，太乙元仙遣飆車來迎。夫人用藏景之法，托形神劍，化成死骸。始終外朗，仙化內逸，冥變隱適，從此而絕。子璞時為庾司空司馬，遐時為陶太尉後事中郎安城太守。故夫人自此隱化淪景，須臾至陽洛山。明日，青童君、太極四真人、清虛王君、三天法師張道陵等，凡四十七真人，降教夫人於隱元之台。王君令夫人清齋五百日，讀《大洞真經》，並分別登真秘奧。道陵授以新出、明威、章奏、入靜、存祝、吏兵、符籙之訣眾真各標至訓，三日而去。道陵所以備教委曲者，以夫人在世為女官祭酒，領職理故也。夫人遂修齋讀經，誦言萬過，積十六年，顏如少女。於是龜山九靈、太真西王母、金闕聖君、南極元君乃共來迎，夫人遂白日昇晨，北詣上清宮玉闕之下。太微天帝中央王老君、三素高元君、太上玉晨大道君、太素三元君、扶桑太帝君、金闕後聖君各令使者致命，授夫人玉劄金文，位為紫虛元君，領上真司命南嶽夫人，比秩仙公。使治天台大霍山洞台之中，主下訓奉道教授當真仙者，而男之高仙曰真人，女曰元君。於是夫人受錫事畢，王母及金闕聖君、南極元君各去。使夫人於王屋小有之中，更齋戒三日畢。九微元君、龜山王母、三元夫人馮雙禮珠臮諸眾仙並降夫人於小有清虛上宮絳房之中，時夫人與王君為賓主焉。神肴羅陳，金觴四奏，各命侍女陳曲成之鈞。九雲合節，八音零粲，於是西王母擊節而歌。歌畢，馮雙禮珠彈雲敖而答歌，餘真人各歌。須臾，司命神仙請隸屬及南嶽神靈迎官並至，虎旗龍輦，激曜數百里中。西王母諸真乃共與夫人東南行，俱詣天台霍山台。又便道過句曲金壇茅叔申，宴會二日二夕。又共適於霍山，夫人安駕玉宇，然後各別。初王君告夫人曰：「學者當去疾除病。」因授甘草丸，所謂穀仙方也，夫人服之而仙。夫人能隸書，為王君立傳，事甚詳悉。又述《青精ㄒ飯》，注《黃庭內景經》。自後屢降茅山。子璞後至侍中，蒙使傳法於司徒琅琊王舍人楊羲、護軍長史許穆，穆子玉斧並昇仙，事具陶宏景《真誥》。所呼南真，即夫人也。初夫人既渡江，遍遊名山，至臨川郡，臨汝水西立壇置精舍，院東百餘步造塚壙，又於石井山建立壇場，往來遊憩。歲月深久，榛蕪淪翳，雖備載《圖經》，而略無遺跡。有唐女道士黃令微，道行高遠，八十而有少容，蹀屣而行，奔馬不及，時人見其顏色殊異，號曰華姑。聞夫人靈跡，長壽二年歲在壬辰冬十月，乃訊於洪州西山道士胡超。超能通神明，遙指郭南六里烏龜原，有石龜，每犯田苗，被人擊首析，其處是也。姑與道流尋訪，見龜在壇中央，其下得尊像、油雍、鋸刀、燈盞之類。俄蘿夫人指九曲池於壇南，獲之，磚砌猶在。景雲中，睿宗使道士葉善信將繡像幡花來修法事，仍於壇西置洞靈觀，度女道士七人。開元初，元宗使醮祭，祈禱不絕。每有風雨，或聞簫管之聲。入室禮竭，必須嚴潔，不爾，必有虯虎驚吼之異。時時有雲如烏鳥群飛，垂帶直下壇上，倏忽不見，西出如向井山，前後非一。已而華姑蚃間，如有告得曰：「井山古跡，汝須崇建。」俄聞異香從西來，姑行宿洞口，聞鍾磬之音。遲明入山，果遇壇殿餘址，遂建立屋宇，屢聞仙梵之響。環壇數里，有采斫及不精潔者，必有怪異之警。有野鹿中箭，來投華姑，姑為拔之，後每齋前，則銜蓮藕以獻姑。開元九年，姑欲上昇，告弟子曰：「勿釘吾棺，可以絳紗幕之。」 已而雷霆震擊，紗上有孔，大如雞卵，棺中惟有被覆木簡，屋上穿可容人。座前奠瓜，數日生蔓，結實如桃者二。每至忌辰，則風雨鬱勃，直入室內。元宗聞而駭之，覆視明白，使道士蔡偉編入《後仙傳》。二十九年春三月乙酉，使道士齎龍璧來醮，忽有白鹿自壇東出，至塚間而滅，五色仙峨集壇上。刺史范陽張景佚以為聖德感應，立碑頌述。天寶八載，以夫人得道昇仙之所，度女道士二人，見修香火。大曆三年，真卿叨刺是州，言崇禮謁。郊郭蒙邃，萑蒲震驚，女弱曹逃，豺狼窟聚。真儀如在，壇殿巋然，瞻仰徘徊，悄焉若失。有仙壇觀道士譚仙岩者，修真自遠，法侶是宗，請以男官黃道士二七人抽隸洞靈，共申灑掃。高行女道士黎瓊仙七人，萃居壇院，精力住持已久，率勵往來，增修觀宇。從之，不日，遹暨厥成。仙跡之載崇，師之力也。敢備其本末，而為頌雲。銘曰：
紫虛元君，維魏夫人。位列五嶽，名高七真。凝華台允，奪誌劉嬪。太帝昭{貌心}，清虛降神。群仙畢會，玉笈斯陳。服道日損，精心益勤。蛻形神劍，托駁飆輪。適抵陽洛，遄登隱元。黃庭朗詠，白日昇晨。西降王母，東過叔申。傳法侍中，許楊為鄰。伊昔南渡，爰居汝濱。壇場處所，埋沒荒榛。實賴華姑，念於胡尊。果獲靈跡，烏龜之原。次尋井山，實葉曩言。嫣然簡解，紗幕空存。野鹿銜藕，靈瓜吐根。怪異昭彰，不可殫論。二聖竦駭，屢崇明禋。於嗟女弱，香火堙淪。真卿刺州，謁拜斯頻。乃命仙子，增修鼎新。華姑侍傍，異代同塵。曷表元德，銘功翠瑉。垂諸來裔，坱圠無垠。
