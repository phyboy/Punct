君諱勤禮，字敬，琅琊臨沂人。高祖諱見遠，齊御史中丞，梁武帝受禪，不食數日，一慟而絕，事見《梁》、《齊》、《周書》。曾祖諱協，梁湘東王記室叅軍，《文學》有傳。祖諱之推，北齊給事黃門侍郎，隋東宮學士，《齊書》有傳。始自南入北，今為京兆長安人。父諱思魯，博學善屬文，尤工詁訓。仕隋司經局校書、東宮學士、長寧王侍讀，與沛國劉臻辯論經義，臻屢屈焉。學書，黃門傳《集序》，君自作。後加逾岷將軍。太宗為秦王，精選僚屬，拜記室叅軍，加儀同。娶禦正中大夫殷英童女，英童集呼顏郎是也，更唱者二十餘首。《溫大雅傳》云：「初君在隋，與大雅俱仁東宮，弟湣楚，與彥博同直內史省，湣楚弟遊秦與彥將俱典秘閣。二家兄弟，各為一時人物之選。少時學業，顏氏為優，其後職位，溫氏為盛。」事具《國史》。君幼而朗悟，識量宏遠，工於篆籀，尤精詁訓，秘閣司經，史籍多所刊定。義寧元年十一月，從太宗平京城，授朝散大夫勳，解褐秘書省校書郎。武德中授右領左右府鎧曹叅軍，九年十一月授輕車都尉兼直秘書省。貞觀三年六月兼行雍州叅軍事，六年七月授佐郎，七年六月授詹事主簿，轉太子直監，加崇賢館學士。官廢，出補蔣王文學、宏文館學士。永徽元年三月制曰：「君學藝優敏，宜加獎擢，乃拜陳王屬，學士如故。」遷曹王友。無何，拜秘書省著作郎。君與兄秘書監師古、禮部侍郎相時齊名，秘監與君同時為崇賢宏文館學士，禮部為天策府學士，弟太子通事舍人育德又奉令於司經局校定經史。太宗嘗圖畫崇賢諸文學士，命秘監為讚，以君秘監兄弟，不宜相裦述，乃命中書舍人蕭鈞特讚君曰：「依仁服義，懷文守一，履道自居，下帷終日。德彰素裏，行成蘭室，鶴鑰馳譽，龍樓委質。」當代榮之。六年以後夫人兄中書令柳奭親累貶夔州都督府長史，顯慶六年加上護軍。君安時處順，恬無慍色。不幸遇疾，傾逝於府之官舍，既而歸窆於京城東南萬年縣寧安鄉之鳳棲原。先夫人陳郡殷氏臮柳夫人同合祔焉，禮也。七子：昭甫，晉王曹王侍讀，贈華州刺史，事具真卿所撰《神道碑》，敬仲，吏部郎中，事具劉子元《神道碑》。殆庶、無恤、辟非、少連、務滋，皆有學行，以柳令外甥不得仕進。孫：元孫，舉進士，考功員外劉奇特標榜之，名動海內，從調以書判入高等者三，累遷太子舍人。屬元宗監國，專掌令畫。滁、沂、濠三州刺史，贈秘書監。惟貞，頻以書判入高等，歷畿赤尉丞、太子文學、薛王友、贈國子祭酒、太子少保，德業具陸據《神道碑》。會宗，襄州叅軍。考，楚州司馬。澄，左衛翊衛。潤，倜儻，涪城尉。曾孫：春卿，工詞翰，有風義，明經拔萃，犀浦蜀二縣尉。故相國蘇頲舉茂才，又為張敬忠劍南節度判官。偃師丞、杲卿，忠烈有清識吏幹，累遷太常丞，攝常山太守，殺逆賊安祿山將李欽湊，開土門，擒其心手何千年、高邈，遷衛尉卿兼御史中丞。城守陷賊，東京遇害，楚毒慘[1]下，詈言不絕，贈太子太保，諡曰「忠節[2]」。曜卿，工詩書草錄，十六以詞學直崇文館，淄川司馬。旭卿，善草，允山令。茂曾，訥言敏行，頗工篆籀，犍為司馬。闕疑，仁孝善《詩》、《春秋》，杭州叅軍。允南，工詩，人皆諷誦之。善草隸書判，頻入等第，歷左補闕、殿中侍御史，三為郎官、國子司業，金鄉男。喬卿，仁厚有吏材，富平尉。真長，耿介舉明經。幼輿，敦雅蘊藉，通《班漢書》，左清道率府兵曹。真卿，舉進士，校書郎。舉文詞秀逸，醴泉尉，黜陟使王鉷以清白名聞。七為憲官，九為省官，洊為節度採訪觀察使，魯郡公。允臧，敦實有吏能，舉縣令，宰延昌。四為御史，充太尉郭子儀判官、江陵少尹、荊南行軍司馬。長卿、晉卿、邠、充國、質，多無祿早世。名卿、倜、佶、伋、倫，竝為武官。元孫：紘，通義尉，沒於蠻。泉明，孝義有吏道，又開土門佐其謀，彭州司馬。威明，邛州司馬。季明、子幹、沛、翊、泉明男誕，及君外曾孫沈盈、盧逖，竝為逆賊所害，俱蒙贈五品京官。濬，好屬文。翹、華、正、𩓥，竝早夭。穎，好五言，校書郎。頲，仁孝方正，明經大理司直，充張萬頃嶺南營田判官。顗，鳳翔叅軍。頍，通悟頗善隸書，太子洗馬、鄭王府司馬。竝不幸短命。通明，好屬文，項城尉。翽，溫江丞。覿，綿州叅軍。靚，鹽亭尉。顥，仁和有政理，蓬州長史。慈朙，仁順幹蠱，都水使者。穎，介直，河南府法曹。頔，奉禮郎。頎，江陵叅軍。頡，當陽主簿。頌，河中叅軍。項，衛尉主簿。願，左千牛。頤、頮，竝京兆叅軍。頩、須、䪻，竝童稚未仕。
自黃門、御正至君父叔兄弟衆子姪：揚庭、益期、昭甫、強學十三人，四世為學士、侍讀，事見柳芳《續卓絕》、殷寅《著姓略》。少監、少保。以德行詞翰為天下所推。春卿、杲卿、曜卿、允南而下，臮君之群從光庭、千里、康成、希莊、日損、隱朝、匡朝、昇庠、恭敏、鄰幾、元淑、敏、溫之、舒、說、順、勝、怡、渾、允濟、挺、式宣、韶等，多以名德著述，學業文翰，交英儒林，故當代謂之學家。非夫君之積德累仁，貽謀有則，何以流光末裔，錫美盛時？小子真卿，聿修是忝。嬰孩集慕，不及過庭之訓；晚暮論撰，莫追長老之口。故君之德美，多恨闕遺。銘曰：（銘闕）
君諱元孫，字聿修，京兆長安人，高祖諱之推，北齊給事黃門侍郎，待詔文林館。曾祖諱思魯，隋太子校書東宮學士皇朝秦王記室，祖諱勤禮，著作郎、崇賢、宏文兩館學士。父諱昭甫，高宗侍讀、曹王屬，贈華州刺史。俱以德業才名，相望史冊。君即華州之元子。少孤，養於舅殷仲容家。身長六尺二寸，聰銳絕倫，工詞賦章奏，有史才，明吏事。年十歲時，叔父吏部郎中敬仲任益府法曹，長史李孝逸聞君少俊，請與相見。座中試《安石榴賦》，君默綴少頃，郎中愕而從之，君授翰立就，不加點竄，孝逸大驚。尤善草隸，仲容以能書為天下所宗，人造請者箋盈幾，輒令代遣，得者欣然，莫之能辨。舉進士，素未習《尚書》，六日而兼注必究。省試《九河銘》、《高鬆賦》。故事，舉人就試，朝官畢集。考功郎劉奇乃先標榜君曰：「銘賦二首，既麗且新；時務五條，詞高理贍。惜其帖經通六，所以不（原本闕）屈從常第，徒深悚怍，由是名動天下。解褐，鼓城主簿，曆登封尉。與弟贈太子少保諱惟貞府君調選，屢以高等同登甲科，相代為長安尉，翰林偉之。前是老吏好以婚田之不決者試新上官，君悉垛階上，研墨汁數（原本闕）操割凡百餘道，不終夕而畢，縣令隴西李綰，才學士也。睹（原本闕）駭，命小吏分手寫之，而通不給。翰廷聳歎，遷洛陽丞著作佐郎太子舍人，時元宗監國，獨掌令誥，當時以為綸言之最。嚐有命召，或以次進（原本闕），今日非也聞公喚長舍人來，遂禦小殿賜食，因出諸家書跡數十卷，曰：「聞公能書，可為寡人定其真偽。」君分別以進上，元宗大悅，因賜藤箋、筆墨、衣服等物。嚐和《遊苑詩》，禦劄八分批答云：「孔門入室，魯國稱賢。翰墨之妙，莫之與先。」君一覽無遺，兼該故實。韋安石以宰相兼庶子，特相禮重，宮務一以諮君，事頗填委。從駕至（原本闕）以司直用事，命坊官同遊石甕寺駐焉。諸君有忌前者，曰：「顏舍人必不行。」已而君辭以遽，曰：「果爾，何為妄請？」君默然。元宗登極，同列皆遷中書舍人，君讓範陽盧俌，俄為琚等所擠，出為潤州長史。遷滁州刺史。按察使王誌愔以清白名聞。拜沂州。誌愔娶於顏餘慶，以男求婚，君拒之，遂誣奏，請降階奪祿。其初君與執事者，因❥官有忤，至是憾焉，遂黜歸田裏。君屏私第，傲然無悶者十年。與陳郡殷踐猷、上穀寇泚、武功蘇晉、吳郡陸象先友善，相見未嚐不畢景。起為濠州刺史，累加朝議大夫上柱國。中書令張嘉貞深相器重，方引知制誥（原本闕）右職，屬罷相不行。代到，風疾停家。開元二十年秋七月才生明，薨於絳州翼城縣丞之官舍，隨子春卿任也。明年，葬於東京鷂店東北高村原夫人新城縣君元氏故兆。異穴而堋，權也。文集三十卷，著《幹祿字書》一卷，並行於世。續祖父涉令光庭《注後漢書》，常山之陷也沒焉。廣德二年春三月二十有二日制曰：「故濠州刺史上柱國顏元孫，懿道淳茂，宏材特達，傳經成業，聚學為文。清白著於家風，問望光於銓選。久膺揚曆，爰寄藩條，政有其方，績宣其用。未登大任，遽迫流年。九原不作，郡邑存其遺愛；二子象賢，艱難立其名節。忠能徇國，孝在榮親，贈以儒官，揚其盛烈，可贈秘書監。」真卿表謝，今上批答云：「卿之先伯，當代詞宗。道蘊國經，行推人表，上宏祖德，下獎門閥。鄭國不亡，臧氏有後。雖雲雨之澤，自葉流根；然訓誨之方，因父見子。永惟盛烈，式寵代官。」不朽者名，斯為極矣！嗚呼！君有五子，皆有才名。春卿，聰銳無比，早擅詞賦，尤工表檄，倜儻有吏能，急人之急。明經拔萃，曆蜀縣尉。長史蘇頲舉茂才異等，未試，充張敬忠節度判官，轉翼城丞，與弟杲卿、曜卿、從父弟允南調選，同日於銓庭為侍郎席建侯所賞，授偃師縣丞，杲卿，忠烈方正，精敏有識，累至魏州錄事參軍，清白名聞。充安祿山營田及度支判官、太常丞，攝常山太守。祿山反，誅其土門使，及（原本闕）拜衛尉卿兼御史中丞，城陷訽詈，為賊所屠害，乾元中贈太子太保，諡曰忠節。曜卿，介直以信稱，勤學好屬文，工草隸書。十五以文學直崇文館，每選集，必為主司所賞，擢曆城丞淄川司馬。旭卿，美姿儀，善草書，允山令。茂曾，仁恕和厚，口無擇言，頗屬文詞，留心詁訓，嘉陵司馬。孫紘，少好雜書，疏財重義，方義尉。鮮於仲通節度劍南，引為判官，同征閤羅鳳，沒於蠻。泉明，穎悟孝義，果銳閒於吏道，安平尉。父敬保將開土門，使與長史袁履謙往來謀議，授左金吾兵曹，尋為賊所執，舉家見陷。泉明到河北乞求贖，先姑女而後己子，行路哀之。東京收復，泣血求父屍獲焉，時人以為孝感所致。拜郫令，有能名，為崔光遠所擠，終彭州司馬。威明，太仆丞、邛州司馬。季明，惇敏有容止，與君外孫盧逖同為賊所害，贈左讚善。濬，勤學好屬文，早卒。子幹，剛銳強力，公劉府果毅。弟沛，同遇賊害，贈都水使者。沛尚食奉禦。翹，入道。詡，與泉明子誕同質於祿山，皆被鋸殺，贈讚善。誕，義王諮議。翽，道義令。覿，漢州參軍。靚，鹽亭尉，珝、覯，未仕。曾孫證，右內倉曹。訊，兵曹。詔，彭王參軍。皆承謀翼，不敢失墜。惟君德盛才茂，行周業廣，文可以經國，道可以致君。而坎壈盛明，不登弼亮，其時歟？其命歟？真卿越自嬰孩，特蒙獎異，且兼師父之訓，豈獨猶子之恩？濡筆告哀，不申萬一。銘曰：
琅琅世父，明德是矩。孝以仁親，忠期輔主。周旋禮法，精究訓詁。行楙珪璋，文彪龍虎。高標天府，震耀區。前載（原本闕）千官睹。王畿就列，赤縣斯傴。杕華交輝，灑翰如雨。洛陽毗貳，著作布武。載筆龍樓，❥光黽組。元宗裦異，❥發儔伍。不入掖垣，翻飛江滸。淮沂其乂，典憲斯侮。望閈爰歸，優遊不吐。名公虛左，濠上爰撫。方俟同昇，遽愆多祜。一麾屢黜，百贖奚補。翼子多方，教忠則膴。籲嗟太保，為國幹櫓。取義舍生，悲今邁古。皇恩自葉，超贈秘府。存歿哀榮，幽明赫戶。真卿追痛，銜恤靡怙。牽綴銘功，恨非覼縷。
君諱允南，字去惑，京兆長安人也。高宗侍讀贈華州刺史昭甫府君之孫，薛王友贈太子少保惟貞府君之第二子也。少以詞藻擅名，兼工草隸書，尤善五言詩，深為伯父濠州刺史元孫府君之所賞愛。開元十五年，以挽郎選糊名考，判入高第，授鶉觚尉。後與從父兄春卿、杲卿、曜卿調集，皆為吏部侍郎席建侯所賞重，時論榮之，尋授右武衛兵曹，二十六年丁內憂，以毀聞，服闋，轉右領軍錄事參軍。與從祖姑子劉同昇齊名，長又相善，嚐寓書與之，中書舍人孫逖見而驚歎曰： 「古人之作。」尋為同昇江南經略判官，遷大理評事。從調吏部，侍郎達奚珣以書判超等，薦為朝廷左補闕。元宗嚐撰《華嶽碑》並書，天寶九載，令御史大夫王鉷打百本以賜朝臣，家獲二本者四族，而君以兩省官、弟真卿以殿中侍御史居其一焉。每正至朝賀，宰相以下登殿者不過三十人，而君與真卿、王鉷法服於含元殿蹈舞，而衣接焉。朝覲宴集，必同行列。故君賦詩云：「誰言百人會，兄弟皆霑陪。」與諫議大夫鄭審、郎中祁賢之每慶制及朝廷唱和，必警絕佳對，人人稱說之。俄遷殿中侍御史，以忤楊國忠貶襄陽丞，移河東司戶京兆士曹。十五年，長安陷，輿駕幸蜀，朝官多出駱穀至興道，房琯李煜高適等數十人盡在。中丞田良邱為歌舒翰行軍司馬，既敗，猶自振矜，因誦表云：「翰北行師，未當挫衄，蓋緣運數潛迫，人神同棄，職之人故，匪翰之由。」眾皆默然，君獨抗聲叱之曰：「公何得尚為賊說徵祥乎？」亙等因欲毆擊魏仲犀與之同罪，遜詞引去，不敢枝梧一座皆壯之。恩詔召拜尚書屯田員外郎，加朝散大夫，遷司膳郎中。真卿至自河北，元宗給君驛至鳳翔，令相見，從肅宗入西京，遷司封。真卿以尚書兼大夫，弟允臧又為殿中，兄弟三人，同時台省，當人無比，時人欽羨焉。尋封金鄉縣開國男，累加正議大夫上柱國，遷國子司業。寶應元年冬十一月，真卿自利州蒙召至上都。君遇疾已革。❥而泣曰：「吾忍得見汝。」因哽咽不自勝。其十日，傾逝於私第，享年六十九。嗚呼！明日庚申，葬於萬年縣鳳棲原先塋之北，祔也。二子：穎、頻，皆好為五言詩。真卿使奏事彭原，上文章，蒙擢校書郎，早卒。穎簡直潔已，以左衛兵曹選，為侍郎崔器所賞，累授河南府士曹。噫！君幼而聰明，長而美秀，仁恕形於造次，清識冠於當時。善與人交，篤於僚友。故父執侍郎寇公泚、相國陸公象先、尚書陸公景融重君才名，相見未嚐不移日也。相國房琯、尚書韋陟、張倚皆篤忘年之契，河南陸據彭城劉餗、劉秩、隴西李揆、河東裴士淹特敦莫逆之歡，河東敬括、隴西李華、李涵、范陽盧允畢盡常僚之好。非夫親仁誠物，泛愛虛已，則何以廣而能周，久而益敬者矣？家常有折脛鶴，初真卿小年時戲書其背，君切責曰：「此雖不能奮飛，竟不惜其毛羽，奚不仁之甚歟！」其惻隱者如此，真卿終身誌之。於戲，以君之才之美之德之義，方當翼亮盛時，儀型宗國。道之祝喪，頓我遠圖，悲乎？痛哉！，真卿孩而不天，太夫人蘭陵郡太夫人、殷氏親自鞠育，實賴慈訓，粗茲有成。至若發慮學文之親，立身復禮之道，非仁兄之規誨，曷暨所蒙？且有師訓之資，豈惟孔懷之戚？布哀金石，未究萬分。銘曰：
莊嶽熊渾，清沂駿奔。英靈盈育，生我仲昆。維我仲昆，邦家之藩。孝仁是履，愷悌是惇。清識冰澈，韶儀玉溫。詞華藻絢，翰墨雲繁。通究理體，精詳政源。爰初發跡，屢振瑤琨。尉邑何陋？評廷不冤。袞衣補闕，繡服榮敦。神州列掾，會府掌屯。司膳王封，回薄飛騫。乃佐教胄，載光儒門。未登鼐鼎，奄謝鴻鴛。伊昔不造，實賴能存。下光花萼，上潔晨飧。微君教導，曷惠拯援？今既絕矣，哀摧忍言？何以寘懷？勒銘弗諼。垂諸來裔，翼子謀孫。
君諱幼輿，字令軌，京兆長安人。高宗侍讀贈華州刺史昭甫府君之孫，薛王友贈太子少保惟貞府君之第六子也。美容止，有器度，故小名粲焉，孝悌仁和，精詳禮法，博涉《史記》、《漢書》，盡究其義理，起家後土齋郎，調補汝南郡新息縣主簿。恪謹官次，備聞修潔，紀綱吏人，罔弗畏慕。太守趙國公王琚，器君才名，待以殊禮，縣之庶務，悉以見谘。家素清貧，從母之孀嫠者，宗族之惸單者，皆仰給焉。君悉心奉養，情禮彌篤。哥舒之攻石堡城，請君隨軍，拜左衛率府兵曹參軍，恩敕賜緋魚袋。不幸以天寶九載秋七月旬有三日，遇疾而終，春秋四十八。即以其月窆於萬年縣鳳棲原先塋西北，祔也，夫人陳郡殷氏，太夫人蘭陵郡太夫人，充曹州司法麗正殿學士踐猷之元女，高士永寧尉寅之女弟，高士壽安尉亮之家姑也。我伯舅聰明純粹，博學稽古。相國陸象先、秘書監賀知章臮我世父濠州刺史元孫府君友善，皆呼為五總龜，千年而五總，問無不知也，太夫人以君四世殷之自出原本闕，失其新命君娶之，既而遂焉，成先誌也。夫人含風，孤映當世，以廣德三年冬十月二十一日，棄床帳於江陵。仲子鳳翔參軍顗，臮季子頓，不幸早夭。大厯四年夏四月壬戌，季弟真卿命君孟子前武功丞頂、叔子左千牛願度遠日而合祔焉。嗚呼！君以全德之姿，丁休明之運，宜其振翼層漢，濯鱗清流，而位不準才，德淪於天，籲足慟也！謂之何哉！銘曰：
兵曹樂只，於穆不已，華州之孫，少保之子，溫溫體度，嶷嶷容止，非禮勿言，唯德是揆，人倫領袖，宗廟簠簋，佩服典常，顓精文史，汾睢歲事，新息入仕，忠益上官，總持綱紀，奉養從母，必窮珍旨，綏族糺宗，群居鹹喜。哥舒授律，石堡俟倚。命我翊戎，寵章斯被。鯤溟未運，鴻漸伊始。不與之年，云如何？㾖安放安仰，嗣徽昭美。合葬既遵從周有斐。于嗟窘束，不獲躬視。寫恨立銘，告哀千祀。
君諱允臧，字季寧，京兆長安人。曹王晉王侍讀贈華州刺史昭甫府君之孫，薛王友贈太子少保惟貞府君之第八子也。孝悌惇敏，有才幹局力，所居以吏道稱。解褐太康尉，太守張倚、采訪使韋陟皆器其清嚴，與之均禮。天寶十載，制舉縣令對策及第，授延昌令。君悉心致理，遠者懷而邇者安。采訪判官賈至、王倫言於使，清白名聞，會安祿山反，遂止。潼關陷，太守李揖計未有所出，君勸投靈武。至寧朔，屬同羅扣六蕃府，絕不得通。肅宗聞君誠，至德初，追赴彭原行在所，拜監察御史，賜緋魚袋。遂承任使，推劾不避強禦，中官邢延恩等皆得罪焉。尋充朔方兵健衣資使，郭公子儀請為判官。清渠之衄也，賊兵四合，矢下如雨，君挺劍躍馬奔之，得出至武功。知縣、御史及吏人無敢住足，君徐坐，示暇於大逵，然後少有至者，因令具頓，以候今上，上大驚喜，引之同食，河東人郭俊、邢韶翻城歸順，郭公俾君先入郡，以安恤之。郭公既至，軍郡之事，一以谘君，隨方決遣，無不欣愜，有郡人嚐為賊將崔乾祐判官，郭公欲加刑，君領證左右以入救，遂貰之，二年秋八月遷殿中侍御史，真卿表謝，肅宗批答曰：「卿昆季連擢，才聲並振，俱守寒鬆之操，允執後彫之心。久冒艱危，大知難奪，委以憲台之長，克申白簡之威。厥弟之遷，亦為官擇，宜相勸勉，各樹以有名。」當代榮之。京城收，與崔禕銜命宣撫，都人大悅。出為櫟陽令，錄事有奸犯者，君立榜殺之，豪強震恐，一縣屏息。遷侍御史，以當為郎，以兄在南省，君遂撝揖牢讓。轉大理正，用法精詳。或以賄財執事而妄訴者，卿丞莫能止，君獨召訊，詰責立服，眾皆為君危之。寶應中復拜侍御史兼太子中允，廣德三年冬十月拜江陵少尹，又兼侍御史荊南行軍司馬。君清正卓立，特為軍州所敬。既而代到，屢詔徵入，未得行。大曆三年冬十一月五日乙亥，奄忽感暴疾，終於私第，春秋五十九。其兄真卿，聞喪哀摧，甚去手足。乃命侄男前武功丞頂，諗，於其妻奉明縣君韋氏、其孤前京兆參軍頩臮 [QDDU]禺等，以明年夏四月壬戌，歸祔君於上都萬年縣鳳棲原先塋之北，禮也，嗚呼！君姿質瑰博，襟靈沈粹，心根德義，躬服孝仁。理以居家，果於從政，與人深一定之分，臨事多獨見之明。屢佐戎旃，必聞忠益，六登憲府，皆推直諒，信可謂朝之正人、儒之君子。未申殿邦之用，遽齎入冥之恨。知與不知，孰不嗟悼？真卿釁深祜薄，門祚衰陵，同生之人，零落皆盡。唯形與影，相視不足，豈圖不造，永訣於斯！長號立銘，泣盡繼血。其辭曰：
嗟嗟予季，特稟純粹。曰孝與仁，因心則至。友由悌睦，禮用和貴。蛇蛇美言，嶽嶽高義，行絕枝葉，心無頗詖。經德秉彝，拔萃出類。環衛入侍，牽絲作尉。泛愛與人，檢莊蒞事。一作象雷，六為天吏。豪右宣威，憲台增氣。群公虛左，天子思媚。守挹讓郎，得仁奚鬼？司刑棘寺，理法昭賁。儲闈載升，亞尹斯位。七德繄理，萬人攸蔇。黃髮未登，青雲方致。雲如不淑，奄忽雲諱。國失重寶，家摧脛臂。以此思哀，我生奚寄？反葬何所？先塋之次。濱水東流，終峰北摯。勒名金石，威烈無墜。
公諱杲卿，字昕，京兆長安人也。北齊黃門侍郎諱之推之來孫，隋太子校書東宮學士皇朝秦王府記室參軍諱思魯之元孫，著作郎崇賢宏文館學士贈虢州刺史諱勤禮之曾孫，高宗晉邸侍讀曹王屬贈華州刺史諱昭甫之孫，濠州刺史贈秘書監諱元孫之第二子也。公方正精敏，有清識，周旋有則，進止閑詳。起家江州司法，轉遂州。嚐為刺史所責，公守正不為之屈，時人稱之，遷鄭州司兵。開元與兄春卿、弟曜卿、從父弟允南俱從調吏部，皆以書判超等，同日於銓庭為侍郎席建侯所賞，翰林拭目焉，擢授魏郡錄事參軍，當官正色，舉劾無所回避。采訪使張守珪以清白聞，遷范陽郡戶曹。安祿山雅聞其名，奏為營田判官、光祿、太常二寺丞，又請為度支判官兼攝常山郡太守。天寶十四載冬十一月，祿山反范陽。至槀城，公與長史袁履謙同謁，乃矯授公紫履謙緋，因令崇州刺史李欽湊以兵七千人守土門。公罷歸，途中指章服諷履謙曰：「與公受他此色如何？」履謙亦感激之士，遂與公定謀翻之．恐事泄，潛使男安平尉泉明往來計議。又使西通王承業北結賈，循敗族滅，屬祿山使其心手高邈往范陽，公使侄婿槀城尉崔安石密伺其歸以圖之。十二月二十日，以私號召欽湊未至。會祿山害東京留守李憕、中丞盧奕、判官蔣清，傳首脅並海諸郡。前二日，真卿以平原太守斬其使，令外甥盧逖以購祿山敕送於饒陽常山。後二日逖至，公悲喜不自勝，猶未敢宣示。其夕欽湊至，公俾參軍李峻、馮虔、靈壽尉李棲默臮土人翟進玉縋於城南門，密令驛長蔡行儀醉以酒而斬之。履謙入告，公與相持而泣，喜其事之集也。遂使峻棲默開土門，又斬其副使潘惟慎。是夜高邈回宿蒲城，公命馮虔、翟進玉、崔安石馳捕邈，係其肘而縛之。虔領赴郡，俄頃，醴泉驛候騎報何千年發趙郡。安石以進玉馳，襲而擒之如高邈。遂紿以榮王琬、歌舒翰官軍二十萬入土門告於列郡，遂使郭仲邕詐為先鋒，以中官領禦騎六十，徇以南諸郡。於是趙郡殺賊刺史馬道貞，钜鹿殺劉杯，廣平殺郭子昂，曲州殺清河太守崔審交，皆以其首至。先是真卿守平原，而饒陽、前聞、景城、樂安、博平、清河七郡皆相與拒賊，至是博陵、上穀、文安、信都、钜鹿、廣平、魏、趙、鄴與常山十郡皆卻為國家守。乃使張通幽以兄通儒相賊，乞隨泉明以自雪。至太原，與尹王承業同惡，竊為己功，留泉明等不遣。承業從弟隨中官入奏，皆蒙超獎。拜公衛尉卿兼御史中丞，追赴京。以履謙為太守，深為司馬，泉明為左金吾兵曹。制書未至，春正月，賊使平盧兵馬使史思明寇諸郡。思明既來攻，六日城平，量井皆竭，遂為賊所陷，男季明、外甥盧逖皆遇害。遂以公、履謙至東京，祿山讓公曰：「我擢汝為太守，何負於汝？而乃反乎？」公曰：「吾代受國恩，官職皆天子所與。汝叨受恩寵，乃敢悖逆。吾寧負汝！豈負本朝乎？臊羯胡狗，何不速殺我？」乃係公於天津橋南柱，令割肉以自啖。公訽詈不已，遂鉤以斷舌，問更敢爾否。公猶盛氣含胡以應之，還被支解而終，觀者痛心焉。楊國忠受通幽詭說，賈深又不證明，竟不蒙恤問。乾元元年夏五月二十八日，肅宗乃追贈太子太保。子侄為賊所害者八人、孫誕、侄詡先質於賊，皆被鋸殺。至是贈季明、詡左右讚善，誕義王諮議，侄子幹都水使者，沛尚食奉禦，頗洗馬，逖鄭王友，從父甥博野尉沈盈大理正；封夫人崔氏清河郡太夫人，授泉明郫縣令，男威明太仆丞，侄男翽漢州司馬，孫證左內倉曹，訊兵曹；諡公忠節。從父弟國子司業允南洎真卿表謝，蒙批答曰：「自逆胡猖狂，入我河縣，所在官吏，多受迫脅。卿兄以人臣大節，獨制橫流，或俘其謀主，或斬其元惡。當以援兵懸絕，身陷賊庭，傍若無人，曆數其罪。手足寄於鋒刃，忠義形於顏色，古所未有，朕甚嘉之。」盛烈既冠於當時，寵名宜及於泉壤。初，公被懸首於右金吾街樹，有張湊者，哀其發，收謁元宗。俄見夢云：「禦捍處多，兵馬少。」元宗哭而設祭焉。後湊以發至，夫人疑之，憑床而哭，忽聞聲如鞭床者，發箱跳而前，夫人方駭信之。明年春正月，葬於京城鳳棲原先塋西北，禮也。昔七代祖中丞府君慟絕於梁武，五代伯祖禦正府君抗璽於隋文，而公精貫白日，義形宗社，今又繼之，為不隕矣！嗚呼！公與真卿，偕陷賊境，懸隔千里，稟義莫由，天難忱斯。小子不死而公死，痛矣哉！，銘曰：太保烈烈，抗茲忠節。殉國義形，見危身殺。元宗杖信，售詐凶羯。寵極災挺，稱兵向闕。河朔鼎沸，潼關晝閉。天下寒心，王旒若贅。蛇豕十萬，萃如霜雪。公以眇身，毅然奮發，逆黨株送，土門披抉。人知效忠，國用不<臬厄>，恩寵三座，榮加九。王命未臨，孤城已滅。身縣鋒刃，口詈不絕。先聖感忠，保儲贈揭。刻諸金石，思表墓綴。遠莫致之，留斯江澨，日月有既，徽猷無缺。
夫騏驥千里之足，踣於庭唐之內；鴻鵠四海之誌，儕於墜滲之羽，此倜儻奇偉之士所為歎息者也。取之於人，在於郭君矣。君諱揆，字良宰，太原人也。郭本虢叔之後，春秋臮漢，細侯得政事之美，有道冠人倫之目，素絲作詠，青溪招隱，信為多士，宜稱盛族。五代祖昶，隋驃騎大將軍開府儀同三司，高祖澄，皇朝朔方道大總管涇鄜坊慶丹延夏七州刺史，贈荊州都督，諡曰忠。曾祖某，朝散大夫太子洗馬。祖義，朝議大夫，贈鄭州刺史。父虛已，銀青光祿大夫守工部尚書兼御史大夫蜀郡大都督府長史持節充劍南節度支度營田副大使本道並山南西道采訪處置使上柱國，贈太子太師，諡曰獻。君生而聰明，不為戲弄之事；長而清峻，罔雜綺紈之流。辯對則江夏之童，誌意則山東之妙。大夫府君以其於氏之出，故幼名封奴；嘉有應務之器，故長字良宰，蓋取待封宰割之義也。觀其言必顧行，動必由禮，讀書不取其糟粕，為仁罕忘於造次，亦足以保其嘉名，楚之正則，漢之台卿，乃其比也。年十七，崇文生明經及第。侍郎韋陟揚言於朝，稱其稽古之力，許其青冥之價。後調集，侍郎李彭年嗟君所判，足冠後生，擢才子於公庭，賀大夫於私第。美聲洋溢，時莫與京。授大常寺太祝，加敬蒞事，陳信正辭。每巡陵及郊，必有歌詠，潘河陽藉田之賦，顏光祿明祀之作，復見前賢之致矣。無何，改授河南府參軍。夭寶五載，大夫總渡瀘之師，繄君奉循陔之養。南中汙下，遂得氣疾。先大夫憐其寢劇，命訪秦醫；太夫人懼其不起，繼自蜀至，何神不禱，靡藥不嚐，依親自強，望父增歎。以天寶八載二月十八日，終於安興之私第，時年二十四。皇帝聞而悼之，贈秘書丞。嗚呼！斯人不起，子丕未識，亦可為長慟者矣！君子曰：「夫孝弟之至，絜矩之道，文章之絕，周旋之儀，可謂成人矣！方將培雄風，罩白石，憐乎得二，幾乎第一。」是以其疾即禦醫坐門，其亡即天使歸賵，陳師境上，推以雨露之私；修文地下，贈以蓬萊之職。吊客多其文行，操誄盡於作者。以五月二十一日葬於首陽鄉大塋之側，君誌也。先大夫懿其天姿，親疏行狀，敘其參元之美，歎其老成之風。方崇南峴之碑，以慰西門之感。伏滔受遇，為人父也若斯；祈奚至公，其知子也如此。斯文未建，頹山遂及。太夫人東海於氏，淩虛墜翼，開緘悼心，望汝絕歸來之期，抱孫有無時之哭。遂成刊刻之意，以寄零落之哀。銘曰：
粲粲門子，菲菲國香。家傳玉樹，人詠金相。風流小褚，才貌潘郎。一經自達，六義名揚。聞於密啟，寘此周行。為子道備，從親路長。既銘絕壁，亦奉垂堂。霧露成病，膏肓遂亡。天向京兆，墳歸洛陽。江堙初流，水毀寒霜。茫茫蔓草，蕭蕭白楊。苦月墳上，豐碑道傍。披文相質，誰不沾裳？
