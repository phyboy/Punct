君訊希銑，字南金。其先出於周，武王同母少弟衛康叔封之後也。《史記》云：「成王長，用事，舉康叔為周司寇，賜衛寶祭器，以彰有德。」封子康伯，支庶有食邑於康者，遂以為氏。周代為衛大夫，至漢有東郡太守超，始居汲郡。超之裔孫魏強弩將軍權，權生晉虎賁中郎將泰，泰生❥太守威，威生蘭陵令、奮節將軍翼，隨晉元帝過江，為吳興郡丞，因居烏程，事見山謙之《吳興記》。翼生豫章太守鎮，鎮生征虜司馬、建武將軍欽信，欽信生宋晉熙王兵曹參軍黯，黯生南台郎高，高生齊驃騎大將軍孟真，孟真生梁散騎侍郎僧朗，僧朗生陳給事中、五兵尚書宗諤，為山陰令，子孫始居會稽，遂為郡人焉。曾祖孝範，江夏王府法曹、臨海縣令。祖英，隋齊王府騎曹、江寧縣令，皇朝隨郡王行軍倉曹。父國安，明經高第，以碩學掌國子監，領三館進士教之，策授右典戎衛錄事參軍，直崇文館太學助教，遷博士白獸門內供奉、崇文館學士，贈杭州長史。君即長史府君之叔子也。年十四，明經登第，補右內率府胄曹。應詞藻宏麗舉甲科，拜秘書省校書郎，轉左金吾衛錄事參軍。應博通文吏舉高第，授太府寺主簿，轉丞。又應明於政理舉，拜洛州河清令，加朝散大夫涇州司馬、德州長史，轉定州。屬突厥侵轢，君以偏師抗之，遷海州刺史。上功，以敕書賜方嶽繡袍一領、雜彩二百段。下車未幾，詔擇政術尤異者，察使奏公，恩制裦異，遷濮州，加銀青光祿大夫，累封汲郡開國公，策勳上柱國。轉饒州，入為國子司業。以言事貶房州，轉睦州，遷台州。所至之邦，必聞美政，開元初入計至京，抗表請致仕，元宗不許。仍留三年，請歸鄉，敕書裦美，賜衣一襲，並雜彩等，仍給傳驛至本州。冬十月二十有二日，不幸遘疾薨於會稽覺允裏第，春秋七十一。夫人陳郡殷氏，太子中舍人聞禮之曾孫，右清道率令德之孫，洛州錄事參軍子恩之第五女。睿宗先天二年封丹陽郡夫人。公薨之年，歿於東都章善坊私第，春秋六十九。嗣子朝散大夫婺州司馬襲汲郡公元瑛、會稽縣男元瑾、宣州司士京兆府奉先尉會稽縣男元瑒、議郎前獲嘉丞元瑰等，虔以天寶四載七月四日，窆於山陰縣籬渚村之先塋，卜遠日而合葬焉，禮也。嗚呼！君負不器之姿，包周身之智，寬仁且惠，愨願而恭。金玉其相，敬明其道，文意麗藻，二雅所祇。政事優長，百僚所則。嚐撰《自古以來清白吏圖》四卷，仍自為序讚，以見其誌。宰相黃門侍郎韋承慶、中書舍人馬吉甫等美而同述焉，盛行於世。赴海州時，君兄德言為右台侍御史，弟為偃師令，俱以詞學擅名，時同請歸鄉拜掃，朝野榮之。與狄仁傑、岑羲、韋承慶、嗣立、元懷景、姚元崇友善，至是鹹傾朝同賦詩以餞之，近代未有此比。君之四代祖至於大父，為諸王掾屬者七人，曆尚書郎、給事中、侍御史者二人。君之先君崇文學士府君有文集十卷，《注駮文選異義》二十卷、《漢書》十卷，自述文集二十卷。元昆修書學士顯府君文集十卷，撰《詞苑麗則》二十卷、《海藏連珠》三十卷、《累璧》十卷，侄秘書監集賢院侍講學士❥元撰《周易異義》二十卷，秀州長史元瑰著《幹祿寶黃》三十卷，侄刑部員外郎璀、男美原尉南華撰《代耕心鏡》十卷，❥❥❥❥❥❥百二十卷。君之先君至南華，四代進士，登甲科者七人，舉明經者一十三人，時君❥❥❥❥❥門頗盛美矣。君之女曰：「辨惠，盩厔縣令陝郡長史郜象釴之妻。君之孫：台州司戶參軍❥❥❥先歲而卒；汾州司田參軍真弼、德州平昌縣令輔旻、崇元學生曙、懷州武陟尉憺、宣州南陵尉渭、鄉貢明經緯綸，皆修身踐言，敦詩說禮，紹承餘訓，克稟義方。及君告老，鄒自然、陳光璧、閭邱景、陽陶暹送至越州，邑子謝務遷、僧陸鑒、校書郎陳齊卿恒為文酒之會，論者休焉。愜求舊之念，崇乞言之禮，天乎不憖，其恨若何？大曆十一年，元瑰❥❥❥❥❥❥❥❥❥❥乞願言刊勒，懼沒徽猷，求無愧之詞，垂不朽之事，顧惟末學，曷足當仁？銘曰：
汲公恂恂，德懋而淳。濟濟多士，東南有筠。緝熙代業，詞章發身。佐軍貔虎，內校麒麟。三擢昆玉，再司❥❥鵬翔海汭，驥展河溽。驟貳嘉州，錫命斯頻。繡寵方嶽，榮加搢紳。六登❥洽，膠庠❥❥❥❥❥❥華墓表申。❥❥見節，文昭友仁。懸車告老，衣錦頤神。連璧襲懿，梓澤齊彬。饋酳未濟，舂濛遽淪。朝廷惋悼，遠近悲辛。季子象賢，恐懼鬱堙。嘉猷鴻伐，千秋不泯。
征鎮四出，鑿門之寄崇；邦畿千里，內史之官最。非夫任均周、召，名軼趙、張，則何以展心膂之謀、光[A13J]筩之制者矣？公諱濟，字應物，京兆杜陵人。晉征南大將軍、當陽侯元凱十四代孫，周禮部侍郎、殿內監、甘棠公懿之來孫，隋符璽郎乾祐之元孫，皇朝度支員外、主客郎中續之曾孫，朝散大夫明堂丞、贈潤州刺史知讓之孫，高陵令、贈太子少保惠之第三子也。器識通簡，履懷坦易，以文飾吏，用晦而明。逗機而舉無遺諝，蒞事而照有餘地。早歲以寢郎從調，書判超等，為李吏部彭年所賞，補梁州南鄭主簿。州主司馬垂為山南西道采訪使，引在幕下。俄丁內艱，終制，轉許州長社尉。楊光翽都督隴西，奏公為法曹；皇甫先采訪江西，奏公為推官。授大理司直，攝殿中侍御史，賜緋魚袋。尋正除殿中，俄宰郿縣。相國李峴尹京兆，奏公為渭南尉；仆射裴冕為劍南節度，奏公為成都令。遷綿州刺史，賜紫金魚袋。屬徐知道作亂，使裨將曹懷信招公，公執以歸朝。除戶部郎中，加朝散大夫。廣德中檢校駕部郎中上柱國。公善與人交，於嚴武情均莫逆，武再充劍南節度，為武行軍司馬。郭英乂之代武也，矯宣恩命，毀元宗宮為節度使宅。公驚其異謀，移疾不視事。今司空冀國公崔寧既誅英乂，請知使事，公堅臥不起，仍俾通泉令。今前殿中侍御史韋都兵密使家僮，潛表事實。大曆初，杜鴻漸分蜀為東西川，公為副元帥判官，知東川節度。拜大中大夫、綿劍梓遂渝合龍普等州都防禦使、梓州刺史兼御史中丞。公以威信馭戎，寬明蒞俗，克念八州之地，綏靖兩川之人。朝廷嘉之，尋拜東川節度使。俄而移軍，復為遂州都督。徵拜給事中，間歲拜京兆少尹，明日遷京兆尹。出為杭州刺史，不逾周歲，風化大行。不幸感疾，又聞代到，請尋醫於晉陵。以大曆十二年歲次丁巳秋七月二日辛亥，薨於常州之別館，春秋五十有八。夫人京兆韋氏曰：「平仲，房州刺史景駿之孫，禮部尚書琅琊王邱之外孫，太子中舍迪之第三女也。精識高明，正家柔克，移天有幹夫之蠱，宜室多綏族之仁。六姻稱其壺則，四德被於彤管。生五子四女。而公即世，夫人書哭茹毒，星言割哀。留子婿秘書省校書郎范陽盧少康臮四子匡陟緝寧家殘，獨與子楊匍匐萬里，以祗護喪櫬。冬十一月至上都，二十四日壬申，虔窆公於萬年縣洪原鄉之少陵原，祔先塋也。仍自為祭文以抒意，其略曰：「周旋吳蜀，備曆艱危。不陷寇難，賴君攜持。一朝孤立，更復何依？魚失水而鱗悴，樹無根而葉萎。」詞理精婉，才情懇到，聞者傷湣焉，於戲！公以傑俊之材，當艱虞之際，伸其智略，宣力盛時。頡頏鴛鷺之間，總統龍犀之節，旋登瑣闥，驟陟尹畿。方當焜燿高衢，升淩台序，而一麾出守，鍛翮江皋。竟吉往而凶歸，齎此誌而歿地；吾道憯矣！真卿何幸，得忝維私？未終倚玉之歡，遽切據梧之恨，籲足痛也！銘曰：
杜侯峨峨，令聞猗那。其用於世，為猷匪他。理稱易簡，政絕煩苛。州縣發跡，雲霄切摩。化存江滸，威肅岷嶓。巴蜀靖謐，精誠孔多。瑣闈久拜，亞尹遄過。始陟京兆，旋移浙河。雲如不吊，遘此凶瘥？哲婦哭晝，護喪奔波。祔於先壟，映蔚條柯。曷用表德？勒銘墳阿。
《詩》美下降，《傳》書築館，貴春中禮，載籍稱焉。漢魏已還，寂寥罕嗣，以蕩陵德，則維其常。皇唐勃興，王道丕變。平陽起娘子之軍於司竹，襄城行匹庶之禮於宋公，常樂糺匡復之師於武後，皆前古之所未有。其或生知禮樂，周旋法度，躬行婦道，以懋大倫，克順天經，光昭懿烈，名言之所莫究，書記之所未聞，聚眾美於一身，鄰太虛而獨立者，其唯和政公主乎？公主姓李氏。隴西成紀人。皇唐元宗至道大聖大明孝皇帝之孫，肅宗文明武德大聖大宣孝皇帝之第二女。帝女之崇，於斯為盛。今天子之同母妹也，母曰章敬皇太后。後之在繈褓也，後父贈太尉吳君曰令珪，嚐遊官蜀中，使道士勾規占之。規驚起曰：「此女貴不可言。是生二子，男為人君，女為公主，嫁於柳氏。」其後竟配肅宗，生今上及公主。神所命也，厥惟舊哉？公主三歲而孤，即能孺慕，育於儲妃韋氏。純孝過人，幼而聰惠，長而韶敏。穠華秀整，令德芬馨，婉意發於天姿，肅雍形於鑒寐。奉今上以悌道，事韋妃如所生，繇是特為肅宗之所賞愛。至若左右圖史，開示佛經，金石絲竹之音，繢畫工巧之事，耳目之所聞見，心靈之所領略，莫不一覽懸解，終身不忘。天寶九載春三月既望，封和政公主，降於河東柳潭，既笄之三載矣。潭，周太保敏之五代孫，皇蘄州刺史懷素之曾孫，贈秘書監岑之第四子。衣冠地胄，輝映當朝。初以美秀承家，中以名聲華國，道勝而貴能下善，謙尊而休有烈光，士林偉之。解褐左內率府胄曹，轉穎王府戶曹、陳留郡司功參軍。以人門第一，選尚公主，拜太子洗馬。亦既好合，雅相敬貴。雖柳侯秉彝有度，能降帝女之心，而公主率履由衷，每抗古人之節。故宗族胥睦，不獨親其親；先後大同，莫敢私其子。伯姒宏農楊氏，太真姊，務華采。公主服無金翠之飾，居有冰雪之容。每至朔月六參，朝天旅進，嫣然班敘之內，迥出神仙之表，亦非希企之所及也。臮凶羯亂常，潼關不守，元宗幸蜀，妃後駿奔。姊曰寧國公主，孀嫠屏居，誰或訃告，乃棄其三子，取其夫之乘以乘之。柳侯徒行，公主愧焉，下而同趨者日且百里。每臻坎險，必先濟寧國，而後從之。柳侯辭，公主曰：「我若先涉，脫有危急，不能俱全，則棄我市矣。」柳侯感歎，躬負薪之役，公主怡然，親友饋餼之事，竭力供侍。潭兄澄之妻，楊貴妃之市也，貴幸前朝，勢傾天下，公主交無訁臽黷。思未綢繆，楊且雲亡，以孤見托，馬嵬之役，無噍類焉。感其一言，悉力營贍，男登服冕之位，女獲乘龍之匹。出入存恤，過於已子，雖其密親，罔或能辨。柳之親昵，伯仲姑市，隱儭將迎，唯恐不至。糾逖疏屬，撫循惸嫠，繇內及外，終始如一。孤窮滿目，榮翠殊倫，居薄推厚，未嚐懈倦。衣服飲食等，無有差互，或未周嬰孩罔及。每至伏臘，礿祠蒸嚐，必具禮衣花釵之飾，以躬中饋堂室之奠。豈無婢使，式燕孫謀，姿性純儉，不以迄成。先聖休之，寶書清問。秋八月，元宗至蜀，仍舊邑而冊公主，以潭為駙馬都尉、銀青光祿大夫、太仆卿。屬狂將興禍，稱兵向闕，元宗親禦闍，臨視誅討。駙馬率領家豎折衝張義童等鬥於門中，公主及寧國彀弓迭進。駙馬乘勝突刃，所向無前，斬馘擒生，殆逾五十。節使時宰，具以表聞，元宗自係誥示，先帝懇讓莫當，策勳遂寢。今上之為元帥也，躬擐甲胄，率先將卒，舉兩京若拾遺，摧凶寇如振槁。勞旋方及，帑藏其空。公主貿遷有無，億則屢中，❥贏優而數逾千萬。懼不給，悉畀縣官，論者難之。肅宗彌留，眾皆迭侍，主獨贍奉，不已於旁。帝有間，衋而謂之曰：「汝之純孝，乃能至是！」遂賚莊一區，帝愛季女曰寶真，公主因奏曰：「八妹未有，請以賜之。」泣而諫焉，哀動左右。西陵遷窆，上戒主曰：「凡厥親身之物，必誠必信，勿之悔焉。」主罄家有無，以邑入千萬潛羨經費，上深感歎焉。上既宅亮陰，未忍臨政。人之疾苦，事之得失，豈嚐私謁，動必以聞，上敬異之，朝廷賴焉。廣德元年冬，上既東幸，主誌期扈蹕，回兵充斥，咫尺不通，因至荊南。尉薦諸將，方隅載謐，職貢以修，主有力焉，上之在陝，憂主匱乏，乃命中使屢敕節度及轉運使，隨主所須，務令肅給。主以國用空罄，退而歎曰：「吾方竭家財以資戰士，其能饕餮，首冒國經？」唯請名香數斤，賦於佛寺，為主祈福而已。王公戚屬，相攜而至者，藍縷膩囊，繈負鱗次，竭其❥斧，親自贍恤，聚而泣之，悲感行路。初次商於，頓於傳置，群盜蝟起，奄嘩譯亭，呼而犒之，曉以禍福，一言革麵，願比家矣。之死靡他，至今猶在，緬惟罔極，無所寘哀。從母薛氏，遺孤數四，分宅居之，皆俾成立。萊莘兄弟，盡列通班；二女有行，克配良士。主之慈忠，悉皆若是。親臨稼穡，躬儉節用，不憚煩縟，雅好組紃，駙馬裳衣，必親裁紩，爰及子女，罔衣綺紈，綻新皆成主手。每加訓誨，蠢迪檢押。廣德二載春二月，歸於上都。諸主高會，議際夫黨，覿其親族。多曠周旋，鹹以為時經百罹，粗略可也。主抗詞曰：「女之移天，遂成他族。怙貴長傲，何以律人？上方理定，聞必不悅。」諸主蹶然，競崇討習。禮之降殺，親之薄厚，翕然一變，職主之由。夏六月，才生魄。屬邊候不謹，烽及京師，城中震驚，圜視無色。主既彌月，體未甚安，曰：「事亟矣！其入言之。」駙馬請間，主曰：「吾業已行矣，駙馬獨無兄乎？」因乘簷子，直至寢殿，乃悉索闕遺，備陳利病以奏之，上欣然嘉納。所言未究，傍或員來，因爾退歸，遲明誕育，展轉怊悵，不能弭忘。時屬炎暍，熱疾有加，聖情憂軫，起坐失次，天醫內官，相繼旁午。彼蒼不惠，以其月二十有五日辛卯，薨於常樂坊之私第，春秋三十有六。嗚呼！皇上友愛天深，痛毒兼至，砉然一叫，聲淚俱咽。哀動木石，豈伊人倫？漣漣孔懷，如失於臂。曰餘此妹，國之鴻寶，方期❥雲如何<疒裏>，祝降時喪？天實為之，胡寧忍予？乃輟朝三日，命京兆尹監護喪事，一以官供，務從優厚。柳侯掐膺永悼，氣索神傷，心苦而忽然忘生，泣盡而繼之以血。況乎？五男三女，或齔或孩呼阿母而哭無常聲，籲昊天而仁覆永絕。哺以滋旨，嗌而莫就，其為酷痛，曷愈於斯？以是思哀，哀可知矣！自朝及野，知與不知，聞之失聲，罔不震悼。棧有青牛，素服轅軛，主之薨也，踣地哀鳴，仰天屑淚，三日不饣未。畜猶若是，臣仆可知。主之將薨，馭馬先殞，捐館之夕，見夢別墅，乘之周麾，偏勞憖遺，俾屏不逮。田客兼從數騎，久已雲亡，眾皆驚起，仿佛猶見。雖所憑則厚，而精氣何多？主於駙馬，大義敦肅，不恃伣天之貴，每極家人之禮。駙馬雅性夷簡，恬於名利，願究衛生之經，庶臻久視之道。主誌深婉順，始慕真宗，故於他時，並受法籙。嚐謂之曰： 「《易》崇積善，《詩》貴起予。不以忠孝數事，迭相告勖者，則心有歉焉。」率而行之，曷嚐廢墜。又以為死生恒理，先後之間，若幸啟手足，必當襚我以道服，瘞我於支提。往來行言，時見存恤，則所懷足矣。子若不諱，我若歿身未亡，灑掃塋隴，出入窀穸，奉君周旋。噫嘻！於斯之時，以為謔浪，豈悟今者，皆符昔言！有司奉詔，將厚其禮，駙馬疏陳，皆蒙允許。粵以秋八月十九日甲申，臮其男試太常少卿賜紫金魚袋晟、鴻臚少卿暈、試秘書丞賜紫金魚袋杲、試殿中丞昱臮子三女等，虔窆公主於萬年縣義豐之銅人原，從理命也。於乎！《風》詠歌衣，史稱彤管，纖微之善，載籍猶稱。況乎七葉帝女，分形歸妹，貴能上下，忠以導躬，德言容功之四美，服女師母儀之訓。訂之綿古，孰與我京？昔馬遷著記，謂之實錄，有道見述，亦雲無愧。某學於舊史，少識前載，曆考長代跋彼（疑）之盛，未有如公主者焉。雖壼則家風，每挹如賓之敬；而勤崇垂懿，敢忘傳信之辭。銘曰：
穠矣公主，元元之緒。聖皇之孫，肅宗之女。今上之妹，生人之矩。德言容功，義仁孝忠。溫良恭儉，敬讓宏通。率履弗越，高明有融。下嫁於柳，猗那自久。金石著明，琴瑟斯友。家道以正，人倫斯厚。鳳凰於飛，梧桐是依。噰噰喈喈，福祿攸歸。和樂既孺，德音莫違。麟之趾定，振振子姓。方紹母師，奄摧邦令。一人痛毒，九有違詠。詔葬於何？銅人之阿。支提鬱起，宰樹誰過？空餘好合，來往滂沲。
君號真定，琅琊臨沂人。北齊黃門侍郎之推府君之元孫，皇朝秦王記室思魯府君之曾孫，著作郎、宏文崇賢學士勤禮府君之孫，皇曹王侍讀、贈華州刺史昭甫府君之季女，錢塘丞殷履直之妻也。聰惠明達，發乎天性；孝仁敬讓，迥出人表。精究國史，博通禮經，問無不知，德無不備。其在家也，九族仰其壺儀；其移天也，六姻賴其任恤。天後當寧，旁求女史。太夫人殷氏，以彤管之才，膺大家之選，召置左右，不遑顧復。二弟曰秘書監元孫府君、太子少保惟貞府君，藐焉始孩，傾隔怙恃。君躬自誨育，教之《詩》、《書》，悉擅大名，皆君力也。叔父吏部郎中敬仲府君為酷吏所誣，君率二妹宜芳令裴安期妻、司業岑獻妻割耳訴冤，因獲減死。又誕男成已，而左耳缺焉。君有三子：長曰武康丞嘉紹，尤工小篆，為寸字飛白，勁利絕倫。紹子婿郎中柳芳，今之良史；芳子太樂令冕，幼立盛名。次曰處士齊望，有成人之姿。幼曰晉州長史成已。雅善填書，兼綜才藝，鳴謙勇退，不登清秩。每與文士族祖濬、武平一、呂因、李嘏、陳齊卿、族舅厈朝、內弟曜卿、允南、姨弟劉璀、族弟寅同賦詩，多擅警絕之句。六女：長適李氏，生安陸令銓，孝養於君。次適王元淑，著《漢春秋》。次適蔡九言，生燕學生❥為當代之冠。次適顏昭粹，粹女適司勳郎❥才器為海內❥揚欽生濯季淮。幼適我兄闕疑，仁親友悌，有❥度為尼感殊❥慈明及女娉。真卿童孺時，特蒙君教言辭音剖❥延壽《王孫賦》、崔氏《飛龍篇》、江淹《造化篇》、《五都賦》，不幸開元二十五年秋七月有五日，以隨牒終於成已尉氏尉之公館，享年八十四。粵以明年春正月，合祔於東京萬安山之王寶原，禮也。嗚呼！君全德內充，慈仁外被，才明可以升博士，法度可以律母師。雖偕老不俱，無石窌魚軒之貴；而長筵律慶，多鏘鳳乘龍之歡，於足雲也！真卿不敏，夙承誨誘，追深仁而莫逮，謀不朽其庶茲。銘曰：
於惟我姑，德盛才亻無。受深倫育，耳割冤蘇。惠及疏賤，仁涵朽枯。子孫宴喜，龍鳳相趨。教我音辭，王孫五都。期頤未究，人世俄殊。刻石墳阿，聲流八區。
嗚呼！可惜哉元君！君諱結，字次山，皇家忠烈義激文武之直清臣也。蓋後魏昭成皇帝孫曰常山王遵之十二代孫，自遵七葉，王公相繼，著在惇史。高祖善禕，皇朝尚書都官郎中常山郡公。曾祖仁基，朝散大夫裦信令，襲常山公。祖利貞，霍王府參軍，隨鎮改襄州。父延祖，清淨恬儉，曆魏成主簿、延唐丞。思閑輒自引去，以魯縣商餘山多靈藥，遂家焉。及終，門人諡曰太先生，寶應元年追贈左讚善大夫。
君聰悟宏達，倜儻而不羈。十七始知書，乃授學於宗兄先生德秀。常著《說楚賦》三篇，中行子蘇源明駭之曰：「子居今而作真淳之語，難哉！然世自澆浮，何傷元子？」天寶十二載舉進士，作《文編》。禮部侍郎陽浚曰：「一第汙元子耳，有司得元子是賴。」遂登高第。及羯胡首亂，逃難於猗於洞，因招集鄰裏二百餘家奔襄陽，元宗異而徵之。值君移居溪，乃寢。乾元二年，李光弼拒史思明於河陽，肅宗欲幸河東，聞君有謀略，虛懷召問。君悉陳兵勢，獻《時議》三篇。上大悅曰：「卿果破賊，朕憂遂停。」乃拜君左金吾兵曹，攝監察御史，充山南東道節度參謀，仍於唐、鄧、汝、蔡等州招緝義軍。山棚高晃等率五千餘人，一時歸附，大壓賊境，於是思明挫銳，不敢南侵。前是泌南戰士積骨者，君悉收瘞，刻石立表，命之曰哀邱。將吏感焉，無不勇勵。璽書頻降，威望日崇。時張瑾殺史翽於襄州，遣使請罪，君為奏聞，特蒙嘉納，乃真拜君監察，仍授部將張遠帆、田瀛等十數人將軍。屬荊南有專殺者，呂諲為節度使，諲辭以無兵。上曰：「元結有兵在泌陽。」乃拜君水部員外郎兼殿中侍御史，充諲節度判官。君起家十月，超拜至此，時論榮之。屬道士申泰芝誣湖南防禦使龐承鼎謀反，並判官吳子宜等皆被決殺，推官嚴郢坐流，俾君按覆。君建明承鼎，獲免者百餘家。及諲卒，淮西節度使王仲鼎為賊所擒，裴茂與來瑱交惡，遠近危懼，莫敢誰何。君知節度觀察使事，經八月，境內晏然。今上登極，節度使留後者例加封邑，君遜讓不受，遂歸養親。特蒙裦獎，乃拜著作郎。遂家於武昌之樊口，著《自釋》以見意，其略曰：「少習靜於商餘山，著《元子》十卷。兵起，逃難於猗於洞，著《猗於子》三篇。將家濱，乃自稱浪士，著《浪說》七篇。及為郎，時人以浪者亦漫為官乎，遂見呼為漫郎，著《漫記》七篇。及家樊上，漁者戲謂之聱叟，❥❥❥❥❥❥❥❥❥❥又以君漫浪於人間，或謂之漫叟。」歲餘，上以君居貧，起家為道州刺史。州為西原賊所陷，人十無一，戶才滿千。君下車，行古人之政，二年間，歸者萬餘家，賊亦懷畏，不敢來犯。既受代，百姓詣闕，請立生祠，仍乞再留。觀察使奏課第一，轉容府都督兼侍御史本管經略使，仍請禮部侍郎張謂作《甘棠頌》以美之。容府自艱虞以來，所管皆固拒山谷，君單車入洞，親自撫諭，六旬而收復八州。丁陳郡太夫人憂，百姓詣使請留。大曆四年夏四月，拜左金吾衛將軍兼御史中丞，管使如故。君矢死陳乞者再三，優詔裒許。七年正月朝就師，上深禮重，方加位秩，不幸遇疾，中使臨問者相望。夏四月庚午，薨於永崇坊之旅館，春秋五十，朝野震悼焉。二子以方、以明，能世其業，名雖著而官未立。以其年冬十一月壬寅，虔葬君於魯山青嶺泉陂原，禮也。
嗚呼！君其心古，其行古，其言古，躬是三者，而見重於今。雖擁旄麾幢，總戎於五嶺之下；彌綸秉憲，對越於九重之上，不為不遇。然以君之才之德之美，竟不得專政方麵，登翼泰階，而感激者不能不為之太息也。君雅好山水，聞有勝絕，未嚐不枉路登覽而銘讚之。感中行見知之恩，及亡，至今分宅以恤其子，其不偷也多此類。中書舍人楊炎、常褒皆作碑誌，以抒君之誌業。故吏大足令劉褒、江華令瞿令問、故將張滿、趙溫、張協、王進興等，感念恩舊，皆送哭以終葬；竭資鬻石，願垂美以述誠。真卿不敏，常忝次山風義之末，尚存盡往，敢廢無鬼之辭。銘曰：
次山斌斌，王之藎臣。義烈剛勁，忠和儉勤。炳文華國，孔武寧屯。率性方直，秉心真純。見危不撓，臨難遺身。允矣全德，今之古人。奈何清賢，素誌莫伸？群士立表，垂聲不泯。
九有無虞，行師貴於衽席；四方取則，鉤钜資乎浩穰。誰其有之，則杜公其人矣！公諱濟，字應物，京兆杜陵人。皇主客郎中續之曾孫，明堂令知讓之孫，贈太子少保惠之第三子。姿度韶舉，心靈敏達。在家必聞，既蘊睦親之誌；所居則化，多稱不器之能。解褐南鄭主簿，州主司馬垂引在使幕，轉長社尉、隴西法曹。皇甫侁江西采訪，奏為推官。授大理司直，攝殿中侍御史，賜緋魚袋。尋正除殿中，曆宰郿、渭南、成都三縣、綿州刺史。賜紫金魚袋、戶部郎中，加朝散大夫。廣德中檢校駕部郎中上柱國，充嚴武劍南行軍司馬。杜鴻漸分蜀為東西川，以公為副元帥判官，知東川節度。拜大中大夫、綿劍梓遂都防禦使、梓州刺史兼中丞。時寇盜充斥，公示以威信，八將之不隕，公之力焉。尋拜東川節度使，俄而移軍，復為遂州都督。徵拜給事中，間歲拜京兆少尹，明日遷京兆尹。出為杭州刺史，公務清簡，庭落若無吏焉。不幸感風疾，以大曆十二年歲次丁巳秋七月二日辛亥，薨於常州之別館，春秋五十有八。夫人京兆韋氏，太子中舍迪之第三女也。沈敏精深，高明柔克，幹夫之蠱，以懋厥家。生五子四女。而公即世，夫人星言書哭，躬護櫬彗。與子楊以冬十一月二十有四日壬申，歸窆公於萬年縣洪原鄉之少陵原，祔先塋也。嗚呼！以公之誌業才力，宜其振揮鱗翮，淩厲清浮，而命迮成山，功虧長世，籲足恨也！真卿忝居友婿，亟接周行，痛音徽之水隔，感存歿其何已！銘曰：藹藹禺禺，時維杜公。業光台省，政洽軍戎。乃尹京兆，乃麾江東。帝方俟理，命則不融。內子護喪，哀哀送終。
善父母之謂孝，睦昆友之謂悌，孝悌也者，其仁之本歟！經天緯地之謂文，博古知今之謂學業，文學也者，其德之蘊歟！誰其兼之？即我伯舅殷君其人矣。君諱踐猷，字伯起，陳郡長平人。五代祖不害，以孝見《梁書》。高祖英童，周禦正中大夫、麟趾學士。曾祖聞禮，唐太子中書舍人、宏文館學士。祖令言，校書郎、淄川令。父子敬，太常博士、吳令。累葉皆以德行、名義、儒學、翰墨聞於前朝。君即吳縣之元子，幼而聰悟絕倫，長而典禮不易，年十三，日誦《左傳》二十五紙。讀《稽聖傳》一遍，亦誦之。博覽群言，尤精《史記》、《漢書》、百家氏族之說，至於陰陽、數術、醫方、刑法之流，無不該洞焉。與賀知章、陸象先、我伯父元孫、韋述友善，賀呼君為五總龜，以龜千年五聚，問無不知也。君性方正，誌業淳深，識理清遠，人皆望而服之。解褐杭州參軍；刺史宋璟，以相國之重，簡貴自居，無所推揖。每見君，必特加禮敬，凡政事之諉諈者，皆谘決焉。開元初，舉文儒異等，授秘書省學士，尋改曹州司法參軍、麗正殿學士。與韋述、袁暉同修王儉《今書七志》，及《群書四錄》，流別銓次，皆折衷於君。璟與蘇頲既入相，每引君詢以當代之務。友於兄弟，群從宗黨，必盡糺綏之恩。長妹蘭陵郡太夫人，真卿先妣也，中年孀嫠，遺孤十人，未能自振。君悉心訓獎，皆究恩意，故能長而有立。開元九年秋七月九日，有叔父臨黃尉子元之喪，哀慟嘔血，終於京師通化坊之私第。夫人蘭陵蕭氏，司空瑀之元孫，括州司馬宋國公興宗之女，賢和齊肅，秉修禮度。能讀《論語》、《周易》，泛觀史傳，率諸婦以和義，故閨範修睦焉。君之捐館，以清白留遺，家道索然。夫人躬甘菲糲，勸勉桑穡，晏息晨興，以率勵僮仆，行之數歲，經費羨焉。教誨三子攝、寅、克齊等，皆克負荷。攝大斌令，克齊高平尉，為真卿河東覆屯軍試判官，並不幸早世。寅聰達有精識，能繼先父之業，有大名於天下。舉宏詞太子校書、永寧尉。箠殺謾吏，貶移澄城丞。久疾將歿，顧瞻太夫人，欲訣不忍。其子監察御史亮，年未誌學，隱而潛衋之。及寅卒，斬指翦發，寘於棺中，誓事太夫人。不敢渝常日，及有疾，不脫衣帶者數年，故白燕巢於苫楣。乾元元年，太夫人季女適於邠州司馬陸超，板輿隨牒。俄而遘疾，三月朔日，終於超之官舍，春秋八十有一。龜筮未從，因權殯於三水，亮以校書郎遷壽安尉，為真卿荊南節度推官。廣德二年十有二月，與弟今滎陽尉永，匍匐徒步，力護雙櫬，合祔君夫人於新安縣之龍澗原三子塋，從理命也。嗚呼！以君之才之美，被服純行，加人數等，清修素業，為代元龜，竟不得讚皇極而葉彝倫，登泰階而儀百辟，不其惜乎！嗟乎！仲尼聖者也，終於魯司寇，而君官與之比；公明達者也，年才四十八，而君壽與之齊。豈聖賢之道，有遭遇乎？將運命之數，有窮通乎？茲小子所以獻疑而述報施也。大曆五年夏五月，真卿以恩宥刺撫於州，采石刻頌丹，寄碣於墓左。銘曰：
殷之後昆，奕葉儒門，盛烈存兮。君能濟美，於穆不已，明德尊兮。運促道長，身歿名揚，教義敦兮。合祔先窆，述遵理命，哀順孫兮。高墳崔嵬，龍澗之隈，映鮮原兮。斯焉窆止，以望君子，慰營魂兮。
維乾元元年歲次戊戌九月庚午朔三日壬申，第十三叔銀青光祿大夫使持節蒲州諸軍事蒲州刺史上輕車都尉丹陽縣開國侯真卿，以清酌庶羞，祭於亡侄贈讚善大夫季明之靈：惟爾挺生，夙標幼德，宗廟瑚梿，階庭蘭玉。每慰人心，方期戩穀，何圖逆賊間，稱兵犯順。爾父謁誠，常山作郡，餘時受命，亦在平原。仁兄愛我，俾爾傳言。爾既歸止，爰開土門，土門既開，凶威大蹙。賊臣不救，孤城圍逼，父陷子死，巢傾卵覆。天不悔禍，誰為荼毒？念爾遘殘，百身何贖？嗚呼哀哉！吾承天澤，移牧河東。泉明比者，再陷常山，攜爾首櫬，及茲同還。撫念摧切，震悼心顏。方俟遠日，及爾幽宅，魂而有知，無嗟久客。嗚呼哀哉！尚饗！
維乾元元年歲次戊戌十月庚子朔廿一日庚申，第十三侄男銀青光祿大夫使持節饒州諸軍事饒州刺史上輕車都尉丹陽縣開國侯真卿，敢昭告於亡伯故朝議大夫豪州刺史府君之靈曰：日者羯胡祿山，侵擾河洛，生靈塗炭，兵甲靡夷。二兄杲卿，任常山郡太守，忠義憤發，首開土門，擒斬逆豎，挫其凶慝，先蓋授衛尉卿兼御史中丞。城孤援絕，身陷賊庭，聖朝哀榮，裦贈太子太保。甥侄八人，季明、盧逖等被賊害者，並贈五品京官。嫂及兒女，皆被拘囚。睿略昭宣，宇宙清廓，脫於賊手，並得歸京。真卿比在平原，遭罹凶逆，與杲卿同心協德，亦著微誠。二聖憫焉，授戶部侍郎河北采訪招討使，又遷工部、憲部二尚書，再兼御史大夫，出為同、蒲、饒三州刺史。聖恩錫類，大父贈華州刺史。兄弟兒侄，盡蒙國恩。允南授膳部郎中，允臧授侍御史，威明試太仆丞，頍受太子洗馬，頂授協律郎，煩授秘書省校書郎，賜緋魚袋。泉明、顥、頲、穎等，並蒙遷改。一門之內，生死哀榮。真卿時赴饒州，至東京得申拜掃。又方遠辭違，伏增感咽，謹以清酌庶羞之奠，以伯母河南縣君元氏配。尚饗！
