巡字巡，鄧州南陽人，（《舊唐書》云「蒲州河東人」，又《樂史》、《太平寰宇記》亦云：「巡，蒲州河東人。」）開元末擢進士第三，以書判拔萃入等。天寶中由通事舍人出為清河令，調真源。安祿山反，巡募豪傑拒賊，與單父尉賈賁入雍邱城守。雍邱令令狐潮降賊，引眾數萬圍城，凡四月，巡眾才千餘，每戰輒克。河南節度使嗣虢王巨屯彭城，假巡先鋒。俄東平陷賊，巨引兵東走，巡失外援，拔眾至睢陽，與太守許遠、城父令姚訚等合，敗賊將楊朝宗。詔拜巡主客郎中、副河南節度使，至德二載御史中丞。賊將尹子奇圍之經年，城陷遇害，年四十九，贈揚州大都督。
想峨眉之碧峰，豫遊西蜀；追騄駬於元圃，保壽南山。逆賊祿山，殺戮黎獻，蹂汙闕庭。臣被圍四十七日，凡一千八百餘戰。主辱臣死，當臣效命之時。惡稔罪盈，是賊滅亡之日。
薦必及時，政無墜禮，雨雹可禦，淒風不流。惟乙淩陰是司，將頒肉之列愛侯伐冰之家將當夜頌有（此上數句應有闕誤）朝覿無戒，且不違於西陸，蓋取異於東鄰。既憐申豐，將除苦雨之變；翻慚高子，不爭靈星之詩，禦史職在乘驄，誠為直指；有司義乖祭筐，猶曰非時。徒欲事於煩言，得無同於矯舉？罪之則可，訴亦難從。
甲書字詁，所由計功不及日請。科罪，不伏。訴云：紙類不同。
去聖久遠，微言已絕，求之淳儒，存諸詁訓。陳吳恢之青簡，恐誤當時；許蔡邕之丹書，將傳後學。況秘緯有府，寫書置官，傭計長功，能歸典藝。紙既殊於大小，課罔齊於徐疾。覽之繁文，豈將鳥以觀跡；率其大較，乃非人之掣肘。惟甲斯篆，非罪勿籍。
遠，杭州鹽官人，右相敬宗曾孫。初從軍河西，為磧西支度判官，劾貶高要尉。安祿山反，召拜睢陽太守，累加侍御史、本州防禦使。賊將尹子奇攻城，遠與張巡、姚訚固守，城陷被害，贈荊州大都督。
維年月日，某官以牲牢之奠，祭於纛神。惟昔灃有大特，化為巨梓。秦人憑神，乃建茸頭，是為兵主，用以行師。漢宗蚩尤，亦作靈旗。既類既祃，指於有罪。北面詔盟，抗侯以射。雖有古典，今棄不用，惟茲之制，神實守祀。有蠢黃孽，保固虐人。俾茲太平，猶用戎律。天子有命，威施於下，惟守臣某，董眾撫師。秉羽先刃，出用茲日。敢修外事，爰薦求牛。庶無留行，以殄有罪。國有祀典，屬於神明。傷夷大命，無敢私顧，惟克勝敵，以全天兵。去茲蟊賊，達我涵育。收厥隸圉，役於校人。海隅黎獻，永底於理。無或頓刃，以為神恥。急急如律令。
光弼，營州柳城人。起家左衛親府左郎將，襲封薊郡公。安祿山反，郭子儀薦其能，詔攝御史大夫持節河東節度副大使知節度事，尋加魏郡太守河北采訪使范陽大都督府長史范陽節度使。肅宗立，更授戶部尚書同中書門下平章事。至德二載遷司空，拜鄭國公。乾元元年兼侍中，為天下兵馬副元帥。上元元年拜開府儀同三司中書令河中尹晉絳等州節度使，進太尉。寶應二年進封臨淮郡王，賜鐵券，藏名太廟，圖形淩煙閣。長慶二年薨，年五十七，贈太保，諡曰武穆。
臣自去月十七日舊疾發動，有加無瘳。至今月五日，臣自量氣力，恐至不起，謹忍死口占，陳露上聞。臣受國重任，荷國厚恩。自陛下臨禦以來，方隅多故，加以疾病，不任扶持，竟未獲趨拜闕庭，瞻奉宸極。忽此危亟，氣候奄然，將冥沒聖代，長辭白日，撫心內痛，割切五情。且鳥之死，其聲尢哀，況臣係心聖朝，結戀慈母，倚枕西向，覲謁永遙，所以循環晷刻，心腸斷絕。臣以素無成效，累加封邑，每經陳讓，不蒙允許。今臣將死，冒猶存，若使無功之子，嗣守素封，臣赴下泉，亦不瞑目。況生人凋弊，國用不充，軍興所須，實資錢穀。謹上前後所賜實封二千戶，請歸之有司，庶裨萬一。蓋臣宿素必守之誠，伏惟聖慈特賜臨照。行營兵馬使已下至將士及資糧營田所繇等，並令恭守所職，伏聽進止。仰天瀝懇，誠切氣微，俛首嗚咽，申吐不盡。不勝哀迫痛戀之至。
客有遊於太常者，叔夜才貌，長卿文雅，曆階之間，目簷楹之下。彼美聲奏，諒先得而聞焉；繽紛器物，複可令而觀也。絲竹畢備，匏土俱陳，混季氏之八佾，擬鳧人之六鈞。瑟既稱趙，箏還號秦，伐修竹於嶰穀。來浮磬於泗濱。羽蟲畫之也，可以成鳳翮；鱗蟲刻之也，可以作龍唇。物以古兮不可識。代雖殊兮亦可珍，豈直有斯而已哉？徒觀其廣廈駢闐，修廊逼側，蘊今古之殊號，被丹青之異色。賁路鞀鼓，幹戚羽旄，斑彬翕，巨萬盈億。文墨者莫之而記，言談者罕之而識。嘉夫貴賤攸重，華夷是欽，舜、湯一舉而進《韶》《》，荒隅一奏而成《佅》《任》。君徒見雕瓊鏤玉之餘彩，殊不聞宮商徵角之奇音。及夫金皋氣變，珠樓春始，煌煌帝庭，濟濟卿士。五樂具奏，八音俱起，惟斯器之有作，備無為之燕樂，紛綺靡之容裔，混魚龍之交錯，金木羅張，厥用匪常。施之於國，則政其攸敘；饗之於廟，乃神其降祥。舞青田之唳鶴，儀丹穴之鳳凰，諒鄙人之罄思，固難得而備詳。
太華之山，削成四面，方直者五千餘仞，蓋嶽之雄也。往因行邁，望之不及，今來何幸，作尉於茲？因而賦之，以歌厥美。華山維嶽，群嶽之雄；天開厥狀，神致其功。昔與襄山，連岡不絕；河水長注，橫流曲折。神元再造，拓崖而兩分；仙掌常存，倚天而回列。其後多曆年所，至於夏王。窮地絡，正乾綱；綠甲之功既就，元圭之業有光。定我祀典，因為舊章；同夫三事，偉哉煌煌。徒觀其倚伏而起，削成而峻；作秦塞之高標，為豫州之巨鎮。其南接楚，其北臨晉；嶔乎數都之間，豈惟直上者五千餘仞？遠疑將適，近若將騰。氤氳綠潤，霮Ъ青凝；發地壁立，連天石棱。披重霄而自致，與元氣而相陵。旁望群山兮盡為幽側，猶夫南面兮用資峻極。巍巍乎掩夏雲之奇峰，蒼蒼然合秋天之正色。近壓關輔載樞京國，此其所以為嶽者也。若乃人寰不遠，勝氣常清；石含古色，泉落秋聲。懸岩蔽虧，謂乾坤之闔辟，洞壑幽邃，汎雷雨之滿盈，怳怳乎又似龍虎潛伏，鬼神含精。伊彼崇林，望之盡目；參灝氣而森秀，侔斷山之遙矗。仙草殊品，靈花異族；不以無人而不芳，香風灑乎函谷。皆負靈造，是潤是黷；具物靈繁，故難詳鞫。蕭條世俗，仿佛神仙。玉女明祠，星壇尚在；羊公舊室，石榻常穿。霧雨迷處，雲台巍然。則知大象所存，何有於古？列真攸萃，寧獨於先？國家南正司天，北正司地；人神不擾，方嶽定位。森森象設之若生，憺憺威棱而可畏。宗伯制禮，巫咸視事；殺氣每登，騂剛必備。蓋所謂敬而無黷，厲夫精意，此則邦之禮物也。受命如響，依人而榮；攸歆盛德，載答嘉生。不愆旬時，作為雲雨；白漿既挹，黃玉斯睹。隤止如山，永康中土，此則神之葉讚也。揔被山嶽，非無壯麗；或隱峰於群嶺，或結根於荒裔。空聞象外之談，何貴人間之世？而我直兩都之大道，當三條之正中。偏近日月，高謝紛濛。通天之氣，成天之功。鑾輅常幸，聲明有融；能事無爽，揚言莫窮。舉天下而爭長，故難可而比崇。
代有劍兮，物之至珍。精鋼百煉，處匣千春；含光匿耀，守靜全真。蘊切玉之姿，鹹稱往歲；呈斬蛇之銳，幸在今辰。至如歐冶素蘊，風胡久委；許提拔而非遙，期磨礱而在邇。蓮鍔熒煌，思綠水之是投。霜鋒煜爚，諒碧天之可倚。孰雲巨闕？亦曰龍泉。借衛身而用光眉壽，將行佩而永保流年。俯而察，乃白光略地；仰而觀，則紫氣射天。若乃取舍從人，沈淪委質；埋厚地之聲有年，望司空之來何日。擊兕之名已影，決雲之勢不失。大哉寶劍之神用，等天地而齊畢。
劍之利者，有豐城之寶鍔。夫其始也，赤山破，邪溪涸；洪爐洞融，金景煽爍。雖發揮於人事，乃兆朕於天作。爾其為狀也，鍛霆電，明秋水；殺氣森映，光輝四起。歐冶失律，風胡愕視。豈徒決浮雲，絕地紀，若斯而已矣？爾其大運回薄，陵穀推遷；東南地沒，不知夫數千百年。騰精動地，直上衝天；鬥牛之間，夜雄雄然。異金陵之浮王氣，同寶鼎之在汾川。本知浮精粹，剛決必備。明而用晦者，君子之時義；窮而待達者，丈夫之誌事。兼此數德，難乎見棄。知我者寡，大賴張公。每讀舊書，多茲感通；不覺毛發盡樹，起雷息於胸中。迨乎發蒙泉，開秘匣；文積幽翳，上藏鱗甲。磨礪畢兮見文章，搖白日兮星煌煌。鋒棱可畏動人膽，表裹分明照眼光。黃金裝兮綠龜飾，荷提攜兮耿霜色。豈辱命於洪造，冀成能兮武力。君其試將倚天外，不日為君清絕塞。苟軍國之用在，豈能雌伏於一代？
有懷有寶而未別，候以其時而自絕；始藏用而有疑，終因人而一決。蓋時有遇否，非事有工拙。願一二於擊轅之歌，左右以相劍之說。於越之君，以五劍聞；方潛神以閉匣，非有意於決雲。且切白玉其猶泥，斷截蛟龍忽若篲。泛夫以中庸之近者，惡識天下之良劍。有客來越，其至自秦；心以通於物理，鑒有邁於人倫。昔也聞風而悅，今為觀國之賓；以天機之見，明利器之因。天氣得中而不易，金精順理而無逆。翼乎秋水之欲波，渙乎春冰之將釋。陽散陰漫，霜鍔雪脊；好勇者不能禦其折衝，善說者不能離其堅白。滿穀之馬，未可齊乎此價；傾城之金，安能賣乎此客？況非景罕匹，流星莫❥❥❥❥❥❥❥❥❥❥歐冶之術為優。此名器因而有作，明至寶不得無妄。劍非人而何識？人非劍而何相？雖鍛煉於良工，皆等衡於哲匠。劍之能可以相著，士之用可以劍明。抱識者❥乎牽複，藏器者以其彙征。願以小人之道而進，期君子之鑒惟清。重曰：析薪如之何？匪斧不克。求劍如之何？匪相不得。純鉤之器，秦客所識，非常人之區域。
序曰：懸象著明，莫大乎日月，我聖人之文也。發祥儲祉，莫大乎神祇，文之所繇興也。原夫天作太華，氣雄群山。秉靈伊何？受命如響。自坤元之所開拓，虞帝之所巡遊，祀典雖存，宏圖蓋闕。洞陰陽之不測，其惟大聖歟！於是藻翰自天，發揮神化，建碑於廟，以光寵焉。乃命朝英，實司其事。經始勿亟，庶人子來，徒觀其神輸坤珍，美石次玉。追琢之際，厥聲泠然；磨礱之後，其光洞納。樹之平地，嶷若斷山，六龍盤薄糾其上，群神羅立負其下。藝事既華，宸章乃開。竊以洪爐大造之時，天動地嶪；秘籙聿來之日，風搖雲起。詞義至廣，含元氣而運行；乾墨至精，吐奎星而飛動。剛柔相錯，神妙無方，合而五光昭，離而萬象列，宇宙之間粲如也。由是發岩巒之氣色，益祠廟之風棱，不怒而威，有來加敬，蓋因大君之一顧也。寵秩榮幸，不其至哉！初有司以法駕時巡，路直斯地，將選巨石，先期底功。天意若曰：夫人神之主也，嚴神以為人也。今穡事未已，工徒複興，人儻失業，神將何據？方待歲暮，以須後圖，粵若碑版，嶪乎刊刻。通其變則人不倦，節其用而財不傷。俾夫役者，逸於從事。天之臨下，其道有赫，曲成萬物，何往非宜？時厥使臣，乃昌言曰：國之大事在祀，神之所歆在德。以德舉事，吾君有光。比夫周銘弇山，存乎車轍馬跡；漢祀少室，蓋欲遙輿輕舉。至誠逮下，可同年而道哉！頌聲未作，詞客之過。小人固陋，遊聖難名，實賴文宗，繼其不逮，敢托呂補闕向為之頌雲。
鳳凰於飛，聲中律呂；雌雄是聽，道在伶倫。通乎忽微，探彼幽賾，瞻言乙也，忝跡於斯。豈術數之未精，而飾情之有訴。且軒轅已降，歲序茲深，推律者寧止於一家，探竹者無聞於絕塞。遐求嶰穀，近舍金門，荀勖聲高，縣同此設；京房識遠，有愧其能。既謝知音，宜從寘罪。
新安主簿高侯，知名之士也。自角巾私第，居多散逸，不遠伊邇，薄遊於畿。濟源宰寇公此侯之舊也，乃昌言曰：「敝邑褊小，何以娛賓？是用戒朋遊，選休暇，總轡出郭，頓夫濟瀆焉。」昔陶唐宅天，洪水方割；夏後敷土，沈災克清。瀆之稱位，斯焉肇起。夫其含靈厚載，托勝中州。初若爭雄，截黃河而徑渡；去而有禮，揖滄海以朝宗。均祀典於通侯，蓋取諸此。然後命舟子，為水嬉，垂安流，窺洞穴，煙華釣浦，彩徹金潭。表裹皆明，下觀鱗石；風雨時霽，遙影雲山。荷芰香而酒氣添濃，洲渚隱而榜歌聞曲。般移鳥下，岸靜蟬鳴，沿流溯洄，坐得桃源之趣矣。況時當大夏，氣惟溽暑，沸海焦陵，流金爍石。獨有茲地，勢隔人寰。高樹森沈，窅若無日；修竹陰映，蕭然納清。徘徊久之，體靜心愜，思壯士以翻景，與諸公為窮年。不覺晴雲向山，涼露霑夕，對歸騎而將散，負幽情而更多。如何誌之？詩可以興。
軹縣西北數十裏，濟水出焉。稽乎舊章，可得而道。自河浮綠甲，帝命元夷，疏川澮而正乾綱，鏟陵巒而通委輸，所謂四瀆資我，而成彼三川者。或在幽僻，遠而見奇，伊何足貴？豈與夫體清淳之氣，據函夏之中，平地開源，分空正錄？表裹皆淨，似若非深；舟楫既加，乃知無底。衝和自抱，斯君子之量歟！從此而東，截河通汶，不以險阻殊其勢，不以清濁汨其流，終能獨運長波，滔滔入海。沈潛剛克，斯君子之量歟！意者洞幽明，貫天壤，包荒萬類，出入無間，形與化遊，複歸於道。不然，何其異也？雖金火交作，亦通殊制，而浮沈之事，變無舍旃，國家南正司天，北正司地，以為百神授職，則陰陽無錯繆之災；群望聿修，水土得平均之序。欽若稽古，道豈虛行？宮有恤，象設如在。流目一望，森森動人，覺毛發之間，風飆四起。然後以諸侯之禮，禮而祀之。至於下人，日用蘋藻，吉凶悔吝，則以情言。且神道無方，豈存於此？而物類相召，或有憑焉。<廠盍>溜潛通，動植滋液。高樹直上，百尺無枝；虛篁下清，四時一色。意隔人世，空聞鳥聲。陽浦先春，草心方變；τ岸猶冷，苔生未穠。紅晶落而天下陰，青靄凝而眾山暮。留賞無路厭，歸情坐忘，中途載懷，曆曆在眼。庶記豪翰，光昭厥美雲。
希烈，宋州人。開元中，常於禁中講《老》、《易》，累遷秘書少監。李林甫引為左相兼兵部尚書同知政事，封潁川郡開國公。楊國忠嫉之，罷知政事，守太子太師。祿山之亂，與張垍、達奚珣同掌賊機衡。肅宗返正，賜死於家。
伏見太清宮道士蕭從一云：今日五更，欲於殿上焚香，行至三清門，忽有一片紫雲從空下，兼有異常音樂。忽然如夢，身心驚駭，見空中有異人，兼仙童玉女。謂從者曰：「我是玄元皇帝，可報吾孫：汝是上界真人，令侍吾左右。吾冥使天匠就助成就訖，長衛護汝，受命無疆，災害自除，天下安樂。」言訖，隨雲氣便入殿門。謹案諸道士學生皆稱，今日淩晨，於三清門外，見道士蕭從一鞠恭唱喏三四聲，有紫雲及音樂，移時不散。伏惟陛下虔誠奉道，福祐所歸，置玉石真容，侍聖祖左右。仙樂下慶，天將助成，紫雲徘徊，移時不散。空中有語，所報非常，言聖壽之延長，億萬載之無極。伏望宣付史官。
臣伏見今月二十日恩制，以莊子號南華真人，書曰《南華真經》。所說皆理身之要，發明奧義，有十萬元言；祖述道經，含五千微旨。昔常侍講，跪演經文，至於七篇，陛下顧謂臣曰：「其篇有《養生主》，已悟長年之術。其次有《德充符》，豈無非常之應？」臣稽首對曰：「陛下德充於內，符應於外。發言之後，必有大慶以應之。後篇之中，所謂《應帝王》之篇是也。」今元元皇帝果降靈符，彰寶祚無疆之福，含真人知來之旨。尊以稱謂，陳其象設，希代之禮，曠古未聞。臣於此經，宿願深重，受持讀誦，三十餘年。作禮焚香，庶裨聖化，獲逢殊慶，倍百常情。望宣付史官，以昭靈應。
茅山紫陽觀右。臣奉敕與修功德使元靜先生李含光、內謁者監程元暹等同檢校修造前件觀並了，並設齋謝上訖。去年九月二十二日錄奏，奉敕宜付所司修造觀迥殘錢二百四貫二百八十五文；右修造外，有前件回殘為造觀成附奏。奉敕便賜觀家充常住，郡司已準數分付三綱訖。臣又與觀主道士劉行矩等商量，請於便近縣置一庫收質，每月納息充常住，其本伏望長存。觀額及徒眾先受地頃畝並足，今載所收納苗子，支來載糧亦充。並觀內先有奴婢四人、小牛六頭、車一乘，見在。右臣今對所管縣官及三綱，檢責觀內先有前件產業數，勘覆並同。其糧食已有歲支，來春請加營種。觀內什物五行等；右觀家先貧，什物數少。昨修功德使程元暹奉敕支供黃籙齋，外有回殘銀一百兩，令臣分付觀內徒眾將回，市所欠什物等。並令充足觀內鬆竹果木等，右臣伏以觀在茅山，群仙所集，院宇雖則華壯，鬆竹先多欠少，比為非時，未由種植。請至開春，專令栽蒔，並於南池種藕，庶望周遍。謹具以聞，丹陽郡太守林洋奏件狀如前。
中書門下牒丹陽郡：牒奉敕宜依，牒至準敕故牒。天寶八載正月八日，左相兵部尚書陳希烈、左仆射兼右相林甫。
林甫，高祖從父弟長平王叔良曾孫。初為千牛直長。開元中累拜黃門侍郎、禮部尚書、同中書門下三品，加銀青光祿大夫、中書集賢殿大學士兼領隴右河西節度，加吏部尚書。天寶初易官名為右相，遷尚書左僕射，加開府儀同三司。十一載卒，贈太尉、揚州大都督。
域中之大，有四道為之首，而王者統焉；方外之人，有五神為之目，而聖者用焉。非道也無以致神，非神也莫能感聖。自災師水玉軒訪峒山，窅藐汾陽，徘徊河上，且猶私一己之利，屈萬乘之尊。或得之而不存，或求之而不及。則未有宏心六合，元化被於海隅；滌覽九重，異人臻於闕下。密傳仙契，潛役神功，端拱紫庭，坐進金鼎，如我開元天寶聖文神武皇帝之至感也。蓋德邁者其業崇，道宏者其化博。上初戡巨難，纂睿圖，以為唐虞盛理，教人而已矣。乃昭禮物，考經誌，於是乎帝典王綱，罔不畢備，及夫一戎夏，致雍熙，又以為軒昊上德，恭已而已矣。乃敦清淨，複淳樸，於是乎？偃甲垂衣，示於無欲。故載曆三紀，功包九皇。乃時有真人方士，不召而至者，儼然而進曰：「臣聞昔者太初之先也，嚐有受命握符，一君千歲。後代聖人，順其外為封禪，修其中為導養。故玉檢有不死之名，金丹為長生之要。五三以降，茲道蔑聞。陛下承紫氣之真宗，接黃神之遠運，玉檢之文已備，金丹之驗未彰。天將授之，其在今矣！」上覽其議，而告之言：「朕聞神丹者，有琅玕雪霜，三化五轉。太乙得之為上帝之伯，元君得之為下教之尊。必將假無為之功，任自然之力，乃可就矣。」
於是考靈跡，求福庭，以為嵩陽觀者，神嶽之宅真，仙都之標勝。直天中晷影之正，記烈祖巡遊之所。抱汝含潁，風交雨會，陰陽之所烝液，偓佺之所往還。丹灶琳堂，往往而在。乃命道士孫太衝親承密詔，對授真訣，一之日披圖於天府，二之日陳醮於山壇。然後俾太乙啟壚，陵陽傳火，積炭於廡下，投藥於鼎中。固以扃鐍，窒其窗戶，隙光不容，人跡罕到。自河尹官屬，邑宰吏僚，目對封泥，手連印署。太衝乃與中使薛履信銜命而東，涉海沂，過蒙羽，行且千里，歸已十旬。然後克日聚觀，開封發印，餘燼未滅，還丹赫然，則已六轉矣。明年，移藥於緱氏山升仙太子廟。其役制之功，神異之效，又如初焉。每至降禦詞，陳祝冊，紫泥素表，倏忽飛天；元酒玉杯，繽紛移座，祠官<耳Ф>眙，供吏驚呼。靈貺昭答，有如此者！其餘瑞鶴卿雲，祥光秘語，匪朝伊夕，不可勝記。按《中丹經》云：「金華符成，威光鼎就，則有朱鳥呈異，白日激輝。」斯非類乎？九轉既畢，馳驛以獻。聖上方滌慮穆清，齋心虛白，神期應會，如合契焉。於是三事百僚，奉觴稱賀曰：「陛下撫群黎而歸壽域，上真降殊休而報聖德；神丹一禦，與天無極。」且夫宏化至道，先烈也；還風太初，昌運也；異人委質，聖感也；靈藥薦壽，天符也。此四者，皇圖帝載所未聞焉。微臣預《春秋》之徒，忝申甫之地。上清事隱，非魯冊之可徵；大洞功成，豈《周頌》之能紀？強銘琬炎，永播乾坤，其詞曰：
太古兮上皇，千歲兮一君。自軒轅兮獨往，遂曆代兮無聞。有唐兮英聖，六葉兮十紀。維天寶兮合符，故淳風兮變始。嵩有峰兮潁有瀾，交靈氣兮集仙壇，資聖壽兮效神丹。神丹禦兮福庭會，虹蜺旗兮紫雲蓋，臨萬邦兮彌億載。
臣聞昔在唐堯，則歷象日月，敬授人時。降及虞舜，則璿樞玉衡，以齊七政。夏后則更置小正，周公則別為時訓，斯皆《月令》之宗旨也。逮夫呂氏，纂習舊儀，定以孟春，日在營室。有拘恆檢，無適變通，不知氣逐閏移，節隨斗建。洎乎月朔差異，日星見殊，乃令雩祀愆期，百工作沴，事資革弊，允屬宜更。昭代敬天勤民，順時設教，是以有皇極之敷言，親降聖謨，重有刪定。乃依杓建，爰準攝提。舉正於中，匪乖期於積閏；履端於始，不爽候於上元。節氣由是合宜，刑政以之咸序。遂使金木各得其性，水火無相奪倫，蓋所謂順乎天而應乎人者也。乃命集賢院學士尚書左僕射兼右相吏部尚書李林甫、門下侍郎陳希烈、中書侍郎徐安貞、直學士起居舍人劉光謙、宣城大司馬齊光乂、河南府倉曹參軍陸善經、修撰官家令寺丞兼知太史監事史元晏、待制官安定郡別駕梁令瓚等為之注解。臣等虔奉綸音，極思何有，愧無演暢之能，謬承載筆之寄。義深罕測，學淺無能，莫副天心，空塵聖意。謹上。
伏以吐蕃此城，正當衝要，憑險自固，恃以窺邊。積年以來，蟻聚為患，縱有百萬之眾，難以施功。陛下親紆秘策，不興師旅，頃令中使李思敬曉諭，羌族莫不懷恩，翻然改圖，自相謀陷。神算運於不測，睿略通於未然。累載逋誅，一朝蕩滅。又臣等今日奏事，陛下人容問臣等曰：「卿等但看四夷，不久當漸摧喪。」 德音才降，遽聞戎捷。則知聖與天合，應如響至，前古已來，所未有也。請宣示百寮，編諸史策。
伏見陛下因太子生日，撰《仁孝詩》障子並書。臣等伏以宸章煥發，睿劄凝輝，懸日月而齊光，自雲霄而下濟。驚心靡據，動色相歡。太子稟自生知，備承聖訓，衝姿有裕，令望夙彰。陛下示以義方，形於翰墨，爰於誕育之日，勖以仁孝之經。上揚祖宗之美，傍考天人之際，錫類所宏，教義斯遠，足可發揮前古，垂範將來。凡在衣冠之流，鹹知父子之道。豈比周稱教諭，造齒胄於上庠；漢寵元良，但招賢於望苑？王化之本，實此知歸，人倫所資，罔不申勸。臣等愚陋，謬典樞衡，特奉鴻私，幸睹殊貺。捧天書而竊抃，仰聖澤以無寧。無任悅豫之至。仍望具寫六章，頒示中外，兼編諸簡策，傳之不朽。
