惟十有四載，皇帝以歲之驕陽，秋五不稔，乃慎擇明牧，恤南方凋枯。伊四月孟夏，自淮陰遷我天水趙公作藩於宛陵，祗明命也。惟公代秉天憲，作程南台，洪柯大本，聿生懿德。宜乎哉！橫風霜之秀氣，鬱王霸之奇略。初以鐵冠白筆，佐我燕京，威雄振肅，虜不敢視。而後鳴琴二邦，天下取則；起草三省，朝端有聲。天子識麵，宰衡動聽。殷南山之雷，剖赤縣之劇。強項不屈，三州所居大化，鹹列碑頌。至於是邦也，酌古以訓俗，宣風以布和。平心理人，兵鎮唯靜，畫一千里，時無莠言。公退之暇，清眺原隰。以此郡東塹巨海，西襟長江，咽三吳，扼五嶺，軒錯出，無旬時而息焉。出自西郭，蒼然古道，道寡列樹，行無清陰。至有疾雷破山，狂飆震壑，炎景爍野，秋霖灌途。馬逼側於穀口，人周章於山頂。亭候靡設，逢迎闕如。自唐有天下，作牧百數，因循齷齪，罔恢永圖。及公來思，大革前弊，實相此土，陟降觀之。壯其回岡龍盤，遝嶺波起，勝勢交至，可以有作。方農之隙，廓如是營。遂鏟崖堙卑，驅石翦棘，削汙壤，階高隅，以門以墉，乃棟乃宇。儉則不陋，麗而不奢，森沈閈閎，燥濕有庇。若鼇之湧，如鵬斯騫。縈流鏡轉，涵映池底，納遠海之餘清，瀉蓮峰之積翠。信一方雄勝之郊，五馬踟躕之地也。長史齊公光乂，人倫之師表；司馬武公幼成，衣冠之髦彥。錄事參軍吳鎮、宣城令崔欽，令德之後，良材間生，縱風教之樂地，出人倫之高格。卓絕映古，清明在躬，僉謀僝功，不日而就。總是役也，伊二公之力歟！過客沈吟以稱歎，邦人聚舞以相賀，僉曰：「我趙公之亭也。」群寮獻議，請因謠頌以名之，則必與謝公北亭同不朽矣！白以為謝公德不及後世，亭不留要衝，無勿拜之言，鮮登高之賦。方之今日，我則過矣。敢詢耆老，而作頌曰：
耽耽高亭，趙公所營。如鼇背突兀於太清，如鵬翼開張而欲行。趙公之宇，千載有睹。必恭必敬，爰遊爰處。瞻而思之，罔敢大語。趙公來翔，有禮有章。煌煌鏘鏘，如文翁之堂。清風洋洋，永世不忘。
共工不觸山，媧皇不補天，其鴻波汨汨流。伯禹不治水，萬人其魚乎？禮樂大壞，仲尼不作，王道其昏乎？而有功包陰陽，力掩造化，首出眾聖，卓稱大雄，彼三者之不足徵矣！粵有我西方金仙之垂範，覺曠劫之大夢，碎群愚之重昏，寂然不動，湛而常存。使苦海靜滔天之波，疑山滅炎昆之火，囊括天地，置之清涼。日月或墜，神通自在，不其偉歟！魯郡崇明寺南門佛頂尊勝陁羅尼石幢者，蓋此都之壯觀。昔善住天子及千大天遊於園觀，又與天女遊戲，受諸快樂，即於夜分中聞有聲曰：「善住天子七日滅後，當生七反畜生之身。」於是如來授之吉祥真經，遂脫諸苦，蓋之天徵為大法印，不可得而聞也。我唐高宗時，有罽賓桑門持入中土，猶日藏大寶，清園虛空，檀金淨彩，人皆悅見。所以山東開士，舉國而崇之。時有萬商投珍，士女雲會眾布，蓄遝如陵。琢文石於他山，聳高標於列肆。镵瑉錯彩，為鯨為螭；天人海怪，若叱若語。貝葉金言刊其上，荷花水物形其隅。良工草萊，獻技而去。聖君垂拱南面，穆清而居，大明廣運，無幽不燭。以天下所立茲幢，多臨諸旗亭，喧囂湫隘，本非經行圍繞之所，乃頒下明詔，令移於寶坊。籲！百尺中標，矗若雲斷，委翳苔蘚，周流星霜，俾龍象興嗟，仰瞻無地，良可歎也。我太官廣武伯隴西李公，先名琬，奉詔書改為輔。其從政也，肅而寬，仁而惠，五鎮方牧，聲聞於天。帝乃加剖竹於魯，魯道粲然可觀，方將和陰陽於太階，致吾君於堯舜，豈徒閉閣坐嘯，鴻盤二千哉？乃再崇厥功，發揮象教。於是與長史盧公、司馬李公等，鹹明明在公，綽綽有裕。韜大國之寶，鍾元精之和，榮兼半刺，道光列嶽。才或大而用小，識無微而不通。政其有經，談豈更仆？有律師道宗，心總群妙，量包大千。日何瑩而常明，天不言而自運。識岸浪注，元機清發，每口演金偈，舌搖電光，開關延敵，罕有當者。由萬竊同號於一風，眾流俱納於溟海。若乃嚴飭佛事，規矩梵天，法堂鬱以霧開，香樓岌乎島峙，皆我公之締構也。以天寶八載五月一日，示滅大寺。百城號天，四眾泣血，焚香散花，扶櫬臥轍。仙鶴數十，飛鳴中絕。非至德動天、深仁感物者，其孰能與於此乎？三綱等皆論窮彌天，惠湛清月。傳千燈於智種，了萬法於真空。不謀同心，克樹聖跡。太官李公乃命門於南垣廟通衢，曾盤舊規，累構餘石，壯士加勇，力侔拔山。才擊鼓以雷作，拖鴻縻而電掣。千人壯，萬夫勢，轉轆轤於橫梁，泯環合而無際。常六合之振動，崛九霄之崢嶸，非鬼神功，曷以臻此？況其清景燭物，香風動塵，群形所霑，積苦都雪。粲星辰而增輝，掛文字而不滅，雖漢家金莖，伏波銅柱，擬茲陋矣！或日月圓滿，方檀散華，清心諷持，諸佛稱讚。夫如是，亦可以從一天至一天，開天宮之門，見群聖之顏。巍巍功德，不可量也。其錄事參軍、六曹英寮，及十一縣官屬，有宏才碩德、含香繡衣者，皆列名碑陰，此不具載。郡人都水使者宣道先生孫太衝，得真人紫蕊玉岌之書，能令太乙神自成還丹，以獻於帝。帝服享萬壽，與天同休。功成身退，謝病而而去，不謂古之元通微妙之士歟？乃謂白曰：「昔王文考觀藝於魯，騁雄辭於靈光；陸佐公知名在吳，銘雙闕於盤石。吾子盍可美盛德，揚中和？」恭承話言，敢不惟命？遂作頌曰：
揭高幢兮表天宮，嶷獨出兮淩星虹。神擬擬兮來空，仡扶傾乎蒼穹。西方大聖稱大雄，橫絕苦海舟群蒙。陁羅尼藏萬法宗，善住天子獲厥功。明明李君牧東魯，再新頹規扶眾苦。如大雲王注法雨，邦人清涼喜聚舞。揚鴻名兮振海浦，銘豐碑兮昭萬古。
臣某言，臣誠惶誠恐，頓首頓省。臣聞社稷無常奉，明者守之。君臣無定位，闇者失之。所以父作子述，重光疊輝，天未絕晉，人惟戴唐。以功德有厚薄，運數有修短，功高而福祚長永，德薄而政教陵遲。三後之姓，於今為庶，非一朝也。伏惟陛下欽六聖之光訓，擁千載之鴻休，有國之本，群生屬望。粵自明兩，光岐之陽。昔有周太王之興，發跡於此，天啟有類，豈人事歟？皇朝百五十年，金革不作，逆胡竊號，剝亂中原。雖平嵩邱，填伊洛，不足以掩宮城之骸骨；決洪河，灑秦雍，不足以蕩犬羊之膻臊。毒侵區宇，憤盈穹旻。此乃猛士奮劍之秋，謀臣運籌之日。夫不拯橫流，何以彰聖德？不斬巨猾，無以興神功。十亂佐周而克昌，四凶及虞而乃去。去元凶者，非陛下而誰？且道有興廢，代有中季。漢當三七，莽亦為災；赤伏再起，丕業終光。非陛下至神至聖，安能勃然中興乎？以臣料人事得失，敢獻疑於陛下。臣猶望愚夫千慮，或冀一得。何者？賊臣楊國忠，蔽塞天聰，屠割黎庶，女弟席寵，傾國弄權，九土泉貨，盡歸其室。怨氣上激，水旱薦臻；重罹暴亂，百姓力屈。即欲平殄蝥賊，恐難應期。且圖萬全之計，以成一舉之策。今自河以北，為胡所淩；自河之南，孤城四壘。大盜蠶食，割為洪溝；宇宙嶢杌，昭然可睹！臣伏見金陵舊都，地稱天險，龍盤虎踞，關扃自然。六代皇居，五福斯在，雄圖霸跡，隱軫猶存。咽喉控帶，縈錯如繡。天下衣冠士庶，避地東吳，永嘉南遷，未盛於此。臣又聞湯及盤庚，五遷其邑，典謨訓誥，不以為非。衛文徙居楚邱，風人流詠。伏惟陛下因萬人之蕩析，乘六合之譸張，去扶風萬有一危之近邦，就金陵太山必安之成策。苟利於物，斷在宸衷。況齒革羽毛之所生，楩柟豫章之所出。元龜大貝，充刃其中；銀坑鐵冶，連綿相屬。剗銅陵為金穴，煮海不為鹽山。以征則兵強，以守則國富。橫制八極，克復兩京，俗畜來蘇之歡，人多傒後之望。陛下西以峨嵋為壁壘，東以滄海為溝池，守海陵之倉，獵長洲之苑。雖上林、五柞，復何加焉？上皇居天帝運昌之都，儲精真一之境。有虞則北閉劍閣，南扃瞿塘，蚩尤、共工，五兵莫向，二聖高枕，人何憂哉？飛章問安，往復巴峽，朝發白帝，暮宿江陵，首尾相應，率然之舉。不勝屏營瞻雲望日之至，謹先奉表陳情以聞。
臣某聞：天地閉而賢人隱，雲雷屯而君子用。臣伏見前翰林供奉李白，年五十有七。天寶初五府交辟，不求聞達，亦由子真穀口，名動京師。上皇聞而悅之，召入禁掖，既潤色於鴻業，或間草於王言，雍容揄揚，特見裦賞。為賤臣詐詭，遂放歸山，閑居制作，言盈數萬。屬逆胡暴亂，避地廬山，遇永王東巡脅行，中道奔走，卻至彭澤，具已陳首。前後經宣慰大使崔渙及臣推覆清雪，尋經奏聞。臣聞古之諸侯，進賢受上賞，蔽賢受顯戮。若三適稱美，必九錫光榮，垂之典謨，永以為訓。臣所管李白，實審無辜，懷經濟之才，抗巢、由之節。文可以變風俗，學可以究天人，一命不霑，四海稱屈。伏惟陛下大明廣運，至道無偏，收其希世之英，以為清朝之寶。昔四皓遭高皇而不起，翼惠帝而方來，君臣離合，亦各有數。豈使此人名揚宇宙，而枯槁當年？傳曰：舉逸人而天下歸心。伏惟陛下回太陽之高暉，流覆盆之下照，特請拜一京官，獻可替否，以光朝列，則四海豪俊，引領知歸。不勝慺慺之至，敢陳薦以聞。
臣某言：伏蒙聖恩，追赴行在。臣誠惶誠恐，頓首頓首。臣聞胡馬矯首，嘶北風以顧；越禽歸飛，戀南枝而刷羽。所以流波思其舊浦，落葉墜於本根。在物尚然，矧於臣子。臣位叨磐石，辜負明時；才闕總戎，謬當強寇。駑拙有素，天實知之。伏惟陛下重紐乾綱，再清國步，敏臣不逮，賜臣生全。歸見白日，死無遺恨。然臣年過耳順，風瘵日加，鋒鏑殘骸，劣有餘喘。雖決力上道，而心與願違。貴貪尺寸之程，轉增犬馬之戀。非有他故，以疾淹留。今大舉天兵，掃除戎羯，所在郵驛，徵發交馳。臣逐便水行，難於陸進，瞻望丹闕，心魂若飛。慚墜履之還收，喜遺簪之再禦。不勝涕戀屏營之至，謹奉表以聞。
白，嶔崎曆落可笑人也。雖然，頗嚐覽千載，觀百家，至於聖賢，相似厥眾，則有若似於仲尼，紀信似於高祖，牢之似於無忌，宋玉似於屈原。而遙觀君侯，竊疑魏洽，便欲趨就，臨然舉鞭，遲疑之間，未及回避。且理有疑誤而成過，事有形似而類真，惟大雅含宏，方能恕之也。白少頗周慎，忝聞義方，入暗室而無欺，屬昏行而不變。今小人履疑誤形似之跡，君侯流愷悌矜恤之恩。戢秋霜之威，布冬日之愛，容有穆，怒顏不彰。雖將軍息恨於長孫之前，此無慚德；司空受揖於元淑之際，彼示為賢。一言見冤，九死非謝。白孤劍誰托，悲歌自憐，迫於淒惶，席不暇暖。寄絕國而何仰？若浮雲而無依，南徙莫從，北遊失路；遠客汝海，近還雲阝城。昨遇故人，飲以狂藥，一酌一笑，陶然樂酣。困河朔之清觴，飫中山之醇酎。屬早日初眩，晨霾未收，乏離朱之明，昧王戎之視。青白其眼，瞢而前行，亦何異抗莊公之輪，怒螗螂之臂？禦者趨召，明其是非，入門鞠躬，精魄飛散。昔徐邈緣醉而賞，魏王卻以為賢；無鹽因鬼而獲，齊君待之逾厚。白妄人也，安能比之？上掛《國風》相鼠之譏，下懷《周易》履虎之懼。慜以固陋，禮而遣之，幸容甯越之辜，深荷三公之德。銘刻心骨，退思狂愆，五情冰炭，罔知所措。書愧於影，夜慚於魄，啟處不遑，戰無地。伏惟君侯明奪秋月，和均韶風，掃塵辭場，振發文雅。陸機作太康之傑士，未可比肩；曹植為建安之雄才，惟堪捧駕。天下豪俊，翕然趨風，白之不敏，竊慕餘論。何圖叔夜潦倒，不切於事情；正平猖狂，自貽於恥辱！一忤容色，終身厚顏，敢昧負荊，請罪門下。儻免以訓責，恤其愚蒙，如能伏劍結纓，謝君侯之德。敢以近所為《春遊救苦寺》詩一首十韻、石岩寺詩一首八韻、《上楊都尉》詩一首三十韻，辭旨狂野，貴露下情，輕幹視聽，幸乞詳覽。
宿昔惟清勝。白綿疾疲爾，去期恬退，才微識淺，無足濟時。雖中原橫潰，將保以救之？主命崇重，大總元戎，辟書三至，人輕禮重。嚴期迫切，難以固辭，扶力一行，前觀進退。且殷深源廬嶽十載，時人觀其起與不起，以卜江左興亡。謝安高臥東山，蒼生屬望。白不樹矯抗之跡，恥振元邈之風，混遊漁商，隱不絕俗。豈徒販賣雲壑，要射虛名？方之二子，實有慚德。徒塵忝幕府，終無能為。唯當報國薦賢，持以自免，斯言若謬，天寶殛之。以足下深知，具申中款。惠子知我，夫何間然？勾當小事，但增悚惕。
白聞天下談士相聚而言曰︰「生不用封萬戶侯，但願一識韓荊州。」何令人之景慕，一至於此耶？豈不以周公之風，躬吐握之事。使海內豪俊，奔走而歸之。一登龍門，則聲價十倍。所以龍蟠鳳逸之士，皆欲收名定價於君侯；君侯不以富貴而驕之，寒賤而忽之，則三千之中有毛遂，使白得穎脫而出，卽其人焉。
白，隴西布衣，流落楚、漢。十五好劍術，徧干諸侯；三十成文章，歷抵卿相。雖長不滿七尺，而心雄萬夫，皆王公大人，許與氣義。此疇曩心跡，安敢不盡於君侯哉？君侯制作侔神明，德行動天地，筆參造化，學究天人。幸願開張心顏，不以長揖見拒。必若接之以高宴，縱之以清談；請日試萬言，倚馬可待。今天下以君侯為文章之司命，人物之權衡，一經品題，便作佳士。而今君侯何惜階前盈尺之地，不使白揚眉吐氣，激昂青雲耶？
昔王子師為豫州，未下車，卽辟荀慈明；既下車，又辟孔文舉。山濤作冀州，甄拔三十餘人，或為侍中尚書，先代所美。而君侯亦一薦嚴協律，入為祕書郎；中閒崔宗之、房習祖、黎昕、許瑩之徒，或以才名見知，或以清白見賞。白每觀其銜恩撫躬，忠義奮發。白以此感激，知君侯推赤心於諸賢之腹中，所以不歸他人，而願委身國士。倘急難有用，敢效微軀！且人非堯、舜，誰能盡善？白謀猷籌畫，安能自矜？至於制作，積成卷軸，則欲塵穢視聽。恐彫蟲小技，不合大人。若賜觀芻蕘，請給紙筆，兼之書人。然後退掃閒軒，繕寫呈上。庶【青萍】、【結綠】[1]長價於薛、卞之門[2]。幸推下流，大開獎飾，惟君侯圖之！
白聞：天不言而四時行，地不語而百物生。白人焉，非天地，安得不言而知乎？敢剖心析肝，論舉身之事，便當談笑以明其心。而粗陳其大綱，一快憤懣，惟君侯察焉。白本家金陵，世為右姓。遭沮渠蒙遜之難，奔流鹹秦，因官寓家。少長江漢，五歲誦六甲，十歲觀百家，軒轅以來，頗得聞矣。常橫經籍詩書，制作不倦，迄於今三十春矣。以為士生則桑弧蓬矢，射乎？四方，故知大丈夫必有四方之誌。乃仗劍去國，辭親遠遊，南窮蒼梧，東涉溟海。見鄉人相如大誇雲夢之事，雲楚有七澤，遂來觀焉。而許相公家見招，妻以孫女，便憩跡於此，至移三霜焉。曩昔東遊維揚，不逾一年，散金三十餘萬有落魄公子，悉皆濟之。此則是白之輕財好施也。又昔與蜀中友人吳指南同遊於楚，指南死於洞庭之上，白禫服慟哭，若喪天倫。炎月伏屍，泣盡而繼之以血，行路聞者，悉皆傷心，猛虎前臨，堅守不動。遂權殯於湖側，便之金陵。數年來觀，筋骨尚在。白雪泣持刃，躬申洗削，裹骨徒步，負之而趨。寢興攜持，無輟身手，遂丐貸營葬於鄂城之東。故鄉路遙，魂魄無主，禮以遷窆，式昭朋情。此則是白存交重義也。又昔與逸人東岩子隱於岷山之陽，白巢居數年，不跡城市。養奇禽千計，呼皆就掌取食，了無驚猜。廣漢太守聞而異之，詣廬親睹，因舉二人以有道，並不起。此則白養高忘機、不屈之跡也。又前禮部尚書蘇公出為益州長史，白於路中投刺，待以布衣之禮。因謂群寮曰：「此子天才英麗，下筆不休，雖風力未成，且見專車之骨。若廣之以學，可以相如比肩也。」四海明識，且知此談。前此郡都督馬公，朝野豪彥，一見盡禮，許為奇才。因謂長史李京之曰：「諸人之文，猶山無煙霞，春無草樹。李白之文，清雄奔放，名章俊語，絡繹間起，光明洞徹，句句動人。」此則故交元丹，親接斯議。若蘇、馬二公愚人也，復何足陳？倘賢者也，白有可尚。夫唐虞之際，於斯為盛，有婦人焉，九人而已。是知才難，不可多得。白野人也，頗工於文，惟君侯顧之，無按劍也。伏惟君侯貴而且賢，鷹揚虎視，齒若編貝，膚如凝脂，昭昭乎若玉山上行，朗然映人也。而高義重諾，名飛天京，四方諸侯，聞風暗許。倚劍慷慨，氣幹虹，月費千金，日宴群客。出躍駿馬，入羅紅顏，所在之處，賓朋成市，故詩人歌曰：「賓朋何喧喧？日夜裴公門。願得裴公之一言，不須驅馬埒華軒。」白不知君侯何以得此聲於天壤之間？豈不由重諾好賢，謙以下士得也？而晚節改操，棲情翰林，天才超然，度越作者。屈佐鄖國，時惟清哉！棱威雄雄，下慴群物。白竊慕高義，已經十年，雲山間之，造謁無路。今也運會，得趨末塵，承顏接辭，八九度矣。常欲一雪心跡，崎嶇未便。何圖謗詈忽生，眾口攢毀，將欲投杼，下客震於嚴威。然自明無辜，何憂悔吝？孔子曰：「畏天命，畏大人，畏聖人之言。」過此三者，鬼神不害。若使事得其實，罪當其身，則將浴蘭沐芳，自屏於烹鮮之地，惟君侯死生。不然，投山竄海，轉死溝壑，豈能明目張膽、托書自陳耶？昔王東海問犯夜者曰：「何所從來？」答曰：「從師受學，不覺日晚。」王曰：「豈可鞭撻甯越，以立威名？」想君侯通人，必不爾也。願君侯惠以大遇，洞開心顏，終乎前恩，再辱英盼。白必能使精誠動天，長虹貫日，直度易水，不以為寒。若赫然作威，加以大怒不許門下，逐之長途，白即膝行於前，再拜而去，西入秦海，一觀國風，永辭君侯，黃鵠舉矣。何王公大人之門不可以彈長劍乎？
某啟：辭違積年，伏戀軒屏。首冬初寒，伏惟相公尊體起居萬福。某蒙恩，才朽齒邁，徒延聖日。少忝末吏，本乏遠圖。中年廢闕，分歸園壑。昔相公秉國憲之日，一拔九霄，拂刷前恥，昇騰晚官。恩貸稠疊，實載邱山。落羽再振，枯鱗旋躍，運以大風之舉，假以摩天之翔。衣繡霜台，含香華省，宰劇慚強項之名，酌貪礪清心之節。三典列郡，寂無成功，但宣布王澤，式酬天獎。伏惟相公開張徽猷，寅亮天地，入夔龍之室，持造化之權。安石高枕，蒼生是仰，某鳴躍無已，翦拂因人。銀章朱紱，坐榮宦達，身荷宸眷，目識龍顏。既齊飛於鵷鷺，復寄跡於門館，皆相公大造之力也。而鍾鳴漏盡，夜行不息，止足之分，實鬼古人。犬馬戀主，迫於西汜。所冀枯鬆晚歲，無改節於風霜；老驥餘年，期盡力於蹄足。以答明主，下報相公，慺慺之誠，屏息於此。伏惟相公收遺簪於少昊，念亡弓於楚澤。衰當益壯，結草知歸。瞻望恩光，無忘景刻。
淮南小壽山謹使東峰金衣雙鶴，銜飛雲錦書於維揚孟公足下曰：「仆包大塊之氣，生洪荒之間，連翼軫之分野，控荊衡之遠勢。盤薄萬古，邈然星河，憑天霓以結峰，倚鬥極而橫嶂。頗能攢吸霞雨，隱居靈仙，產隋侯之明珠，蓄卞氏之光寶，罄宇宙之美，殫造化之奇。方與昆侖抗行，閬風接境，何人間巫、廬、台、霍之足陳耶？昨於山人李白處，見吾子移白，責仆以多奇，叱仆以特秀，而盛談三山五嶽之美，謂仆小山無名無德而稱焉。觀乎斯言，何太謬之甚也？吾子豈不聞乎？無名為天地之始，有名為萬物之母。假令登封禋祀，曷足以大道譏耶？然皆損人費物，庖殺致祭，暴殄草木，鐫刻金石，使載圖典，亦未足為貴乎？且達人莊生，常有餘論，以為斥鷃不羨於鵬鳥，秋毫可並於太山。由斯而談，何小大之殊也？又怪於諸山藏國寶，隱國賢，使吾君榜道燒山，披訪不獲，非通談也。夫皇王登極，瑞物昭至，蒲萄翡翠以納貢，河圖洛書以應符。設天綱而掩賢，窮月竁以率職。天不秘寶，地不藏珍，風威百蠻，春養萬物。王道無外，何英賢珍玉而能伏匿於岩穴耶？所謂榜道燒山，此則王者之德未廣矣。昔太公大賢，傅說明德，棲渭川之水，藏虞虢之岩，卒能形諸兆聯，感乎夢想。此則天道闇合，豈勞乎搜訪哉？果投竿詣麾，舍築作相，佐周文，讚武丁，總而論之，山亦何罪？乃知岩穴為養賢之域，林泉非秘寶之區，則仆之諸山，亦何負於國家矣？近者逸人李白，自峨眉而來，爾其天為容，道為貌，不屈已，不幹人，巢、由以來，一人而已。乃蚪蟠龜息，遁乎此山。仆嚐弄之以綠綺，臥之以碧雲，漱之以瓊液。餌之以金砂，既而童顏益春，真氣愈茂，將欲倚劍天外，掛弓扶桑。浮四海，橫八荒，出宇宙之寥廓，登雲天之渺茫。俄而李公仰天長籲，謂其友人曰：吾未可去也。吾與爾，達則兼濟天下，窮則獨善一身。安能餐君紫霞，蔭君青松，乘君鸞鶴，駕君虯龍，一朝飛騰，為方丈、蓬萊之人耳？此則未可也。乃相與卷其丹書，匣其瑤琴，申管、晏之談，謀帝王之術。奮其智能，願為輔弼，使寰區大定，海縣清一。事君之道成，榮親之義畢，然後與陶朱、留侯，浮五湖，戲滄洲，不足為難矣。即仆林下之所隱容，豈不大哉？必能資其聰明，輔其正氣，借之以物色，發之以文章，雖煙花中貧，沒齒無恨。其有山精木魅，雄虺猛獸，以驅之四荒，磔裂原野，使影跡絕滅，不幹戶庭。亦遣清風掃門，明月侍坐。此乃養賢之心，實亦勤矣。孟子孟子，無見深責耶！明年青春，求我於此岩也。
