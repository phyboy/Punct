夫天地者，萬物之逆旅；光陰者，百代之過客。而浮生若夢，為歡幾何？古人秉燭夜遊，良有以也。況陽春召我以煙景，大塊假我以文章；會桃李之芳園，序天倫之樂事。羣季俊秀，皆為惠連；吾人詠歌，獨慚康樂。幽賞未已，高談轉清。開瓊筵以坐花，飛羽觴而醉月。不有佳作，何伸雅懷？如詩不成，罰依金谷酒數。
吾觀蔡侯，奇人也。爾其才高氣遠，有四方之誌。不然，何周流宇宙太多耶？白遐窮冥搜，亦已早矣。海草三綠，不歸國門；又更逢春，再結鄉思。一見夫子，冥心道存，窮朝晚以作宴，驅煙霞以輔賞。朗笑明月，時眠落花，斯遊無何，尋告睽索。來暫觀我，去還愁人。乃浮漢陽，入雲夢，鄉枻雲叩，歸魂亦飛。且青山綠楓，累道相接，遇勝因賞，利君前行。既非遠離，曷足多歎？秋七月，結遊鏡湖，無愆我期，先子而往。敬慎好去，終當早來，無使耶川白雲，不得復弄爾。鄉中廖公及諸才子，為詩略謝之。
白以鄒魯多鴻儒，燕趙饒壯士，蓋風土之然乎？趙少公才貌瑰雅，志氣豪烈，以黃綬作尉，泥蟠當塗，亦猶雞棲鶴籠，不足以窘束鸞鳳耳。以疾惡抵法，遷於炎方。辭高堂而墜心，指絕國以搖恨。天與水遠，雲連山長，惜光景於頃刻，開壺觴於洲渚。黃鶴曉別，愁聞命子之聲；青楓暝色，盡是傷心之樹。然自吳瞻秦，日見喜氣。上當攫玉弩，摧狼狐，洗清天地，雷雨必作。冀白日回照，丹心可明，巴陵半道，坐見還吳之棹。令雪解而松柏振色，氣和而蘭蕙開芳。仆西登天門，望子於滄江之上。吾賢可流水其道，浮雲其身，通方大適，何往不可，何戚戚於路歧哉？
籲咄哉！，仆書室坐愁，亦已久矣。每思欲遐登蓬萊，極目四海，手弄白日，頂摩青穹，揮斥幽憤，不可得也。而金骨未變，玉顏已緇，何常不捫鬆傷心、撫鶴歎息？誤學書劍，薄遊人間。紫禁九重，碧山萬里；有才無命，甘於後時。劉表不用於禰衡，暫來江夏；賀循喜逢於張翰，且樂船中。遇達人張侯，大雅君子，統泛舟之役，在清川之湄。談元賦詩，連興數月，醉盡花柳，賞窮江山。王命有程，告以於邁，煙景晚色，慘為愁容。係飛帆於半天，泛淥水於遙海。欲去不去，更開芳樽，樂雖寰中，趣逸天外。平生酣暢，未若此時。至於清談浩歌，雄筆麗藻，笑飲醁酒，醉揮素琴，餘實不鬼於古人也。揚袂遠別，何時歸來？想洛陽之秋風，將鱠魚以相待，詩可贈遠，無乃闕乎？
《易》曰：「觀乎人文，以化成天下。」窮此道者，其惟傅侯耶？侯篇章驚新，海內稱善，五言之作，妙絕當時。陶公鬼田園之能，謝客慚山水之美。佳句籍籍，人為美談。前許州司馬宋公，蘊冰清之姿，重傅侯玉潤之德，妻以其子。鳳凰於飛，潘、楊之好，斯為睦矣。仆不佞也，忝於芳塵，宴同一筵，心契千古。清酌連曉，元談入微，歡攜無何，旋告睽拆。將軍叔英略蓋古，英明洞神，天王貴宗，誕育賢子。八龍增秀以列次，五色相輝而有文。會言高樂，曉餞金門，洗德弦觴，怡顏朱明。草木已盛，且江嶂若畫，賞盈前途，自然屏間坐遊，鏡裹行到，霞月千里，足供文章之用哉！征帆空懸，落日相迫，二季揮翰，詩其贈焉。
通驛公館南有水亭焉，四甍翬飛，巉絕浦嶼。蓋有前攝令河東薛公，棟而宇之；今宰隴西李公明化，開物成務，又橫其梁而閣之。晝鳴閑琴，夕酌清月，蓋為接軒、祖遠客之佳境也。制置既久，莫知何名。司馬武公，長材博古，獨映方外，因據胡床，岸幘嘯詠，而謂前長史李公及諸公曰：「此亭跨姑熟之水，可稱為姑熟亭焉。」嘉名勝概，自我作也。且夫曹官紱冕者，大賢處之，若遊青山，臥白雲，逍遙偃傲，何適不可？小才居之，窘而自拘，悄若桎梏，則清風朗月，河英嶽秀，皆為棄物，安得稱焉，所以司馬南鄰，當文章之旗鼓；翰林客卿，揮辭鋒以戰勝。名教樂地，無非得俊之場也。千載一時，言詩記誌。
夫槿榮芳園，蟬嘯珍木，蓋紀乎南火之月也。可以處台榭，居高明。吾之友於，順此意也，遂卜精勝，得乎龍興。留寶馬於門外，步金梯於閣上。漸出軒戶，遐瞻雲天，晴山翠遠而四合，暮江碧流而一色。屈指鄉路，還疑夢中；開襟危欄，宛若空外。嗚呼！屈、宋長逝，無堪與言。起予者誰？得我二季。當揮爾鳳藻，挹予霞觴，與白雲老兄，俱莫負古人也。
天王三京，北都居一，其風俗遠，蓋陶唐氏之人歟！襟四塞之要衝，控五原之都邑，雄藩劇鎮，非賢莫居。則陽曲丞王公神仙之胄也。爾其學鏡千古，知周萬殊。又若少府賈公，以述作之雄也，鼇弄筆海，虎攫辭場。又若石艾尹少公，廊廟之器，口折黃馬，手揮青萍。鹹道貫於人倫，名飛於日下，實難沈屈，永懷青霄。劍有隱而氣衝七星，珠雖潛而光照萬壑。今年春，皇帝有事千畝，湛恩八埏，大搜群才，以緝邦政。而王公以令宰見舉，賈公以王霸昇聞。海激佇乎三千，天飛期於六月，必有以也，豈徒然哉？有從兄太原主簿舒，才華動時，規謀匠物。乃黕翠幕，筵虹梁，瓊羞霞開，羽觴電舉，然後抗目遠覽，憑軒高吟。汾河鏡開，漲藍都之氣色；晉山屏列，橫朔塞之郊原。屏俗事於煩襟，結浮歡於落景。俄而皓月生海，來窺醉容；黃雲出關，半起秋色。數君乃輟酌慷慨，搖心促裝，望丹闕而非遠，揮玉鞭而且去。白也不敏，先鳴翰林，幸叨玳瑁之筵，敢竭麒麟之筆。請各探韻賦詩寵行。
夫士有飾危冠，佩長劍、揚眉吐諾、激昂青雲者，莫不誇炫意氣，托交王侯。若告之急難，乃十失八九。我義兄孟子，則不然耶！道合而襟期暗親，誌乖而肝膽楚越，鴻騫鳳立，不循常流。孔明披書，每觀於大略；少君讀《易》，時作於小文。四方賢豪，眩然景慕。雖長不滿七尺，而心雄萬夫。至於酒情中酣，天機俊發，則談笑滿席，風雲動天。非嵩邱騰精，何以及此？白以弱植，早飲香名，況親承光輝，恩甚華萼。他鄉此別，誰無恨耶？時林風吹霜，散下秋草；海雁嘶月，孤鶴翔雲。驚魂動骨，戛瑟落涕，抗手緬邁，傷如之何！且各賦詩，以寵行路。
余少時，大人令誦《子虛賦》，私心慕之及長。南遊雲夢，覽七澤之壯觀。酒隱安陸，蹉𧿶十年，初，嘉興季父謫長沙西還，時子拜見，預飲林下，耑乃稚子，嬉遊在傍。今來有成，鬱負秀氣。吾衰久矣，見爾慰心，申悲道舊，破涕爲笑。方告我遠涉，西登香爐。長山橫蹙，九江卻轉，瀑布天落，半與銀河爭流，騰虹奔電，潀射萬壑，此宇宙之奇詭也。其上有方湖、石井，不可得而窺焉。羨君此行，撫鶴長嘯。恨丹液未就，白龍來遲，使秦人著鞭先往，桃花之水。孤負夙願，慙未歸於名山，終期後來，攜手五嶽。情以送遠，詩寧闕乎？
白上探元古，中觀人世，下察交道，海內豪俊，相識如浮雲。自謂德參夷、顏，才亞孔、墨，莫不名由口進，實從事退，而風義可合者，厥惟戴侯。戴侯居長沙，稟湖嶽之氣；少長鹹、洛，窺霸王之圖。精微可以入神，懿重可以崇德，謨猷可以尊主，文藻可以成化。兼以五才，統以四美，何往而不濟也？其二三諸昆，皆以才秀擢用，辭翰炳發，昇聞天朝。而此君獨潛光後世，以期大用，鯤海未躍，鵬霄悠然。不遠千里，訪餘以道。雲阝國之秀，有廖侯焉，人倫精鑒，天下獨立。每延以宴謔，許為通人。獨孤有鄰及薛公，鹹亦以為信然矣。屬明主未夢，且歸衡陽，憩祝融之雲峰，弄茱萸之湍水。軒騎糾合，祖於魏公之林亭笙歌鳴秋，劍舞增氣。況江葉墜綠，沙鴻冥飛，登高送遠，使人心醉。見周、張二子，為論平生。雞黍之期，當速赴也。
紫雲仙季，有英風焉，吾家見之，若眾星之有月。貴則天王之令弟，寶則海嶽之奇精。遊者所謂風生玉林，清明蕭灑，真不虛也。常醉目吾曰：「兄心肝五髒，皆錦繡耶！不然，何開口成文，揮翰霧散？」因撫掌大笑，揚眉當之。使王澄再聞，亦復絕倒。觀夫筆走群象，思通神明，龍章炳然，可得而見。歲十二月，拜省於淮南，思白華之長吟，眺黃雲之晚色。目斷心盡，情懸高堂，傾蘭醑而送行，赫金鞍而照地，錯轂蹲野，朝英滿筵。非才名動時，何以及此？日落酒罷，前山陰煙，殷勤惠言吾道東坐。想洛橋春色，先到淮城，見千條之綠柳，折一枝以相贈，則華萼情在，吾無恨焉。群公賦詩，以光榮餞。
吾與霞子元丹、煙子元演，氣激道合，結神仙交，殊身同心，誓老雲海，不可奪也。曆行天下，周求名山，入神農之故鄉，得胡公之精術。胡公身揭日月，心飛蓬萊，起餐霞之孤樓，煉吸景之精氣。延我數子，高談混元，金書玉訣，盡在此矣。白乃語及形勝，紫陽因大誇仙城，元侯聞之，乘興將往。別酒寒酌，醉青田而少留；魂夢曉飛，渡淥水以先去。吾不凝滯於物，與時推移，出則以平交王侯，遁則以俯視巢、許。朱紱狎我，綠蘿未歸，恨不得同棲煙林，對坐鬆月。有所款然，銘契潭石，乘春當來，且抱琴臥花，高枕相待。詩以寵別，賦而贈之。
原夫太素未分，無光無象；混黃成化，有始有終。則昇清而滯穢，輔善而貶凶。置百二十曹局，列於冥府；造三十六部經，秘於瓊宮。度天人之有道，啟含識之不蒙。餘歎曰：莫非三界十方，天地人倫，斯所以為道之紀也。今竊見聖世，幸逢豐年，得遇皇朝，將道德而安家邦，效勳華而育黎庶。而況天下晏然，太元彰耀。今即啟有道之心者，扶風氏等誌奉日新，慕真歲久。禱天祐而制凶魔，求師訓而傳道要。遂得遇崆峒山元元真人，明龍漢之元文，演赤文之妙奧。教符十洞三乘，化列萬機一義。注解《北斗延生經》一卷，上則有飛神金闕，中則有保國寧家，次則有延齡益壽。普度有情之品，同登無礙之門。於是謹作斯文，用題經首。李白謹序。
《澤畔吟》者，逐臣崔公之所作也。公代業文宗，早茂才秀。起家校書蓬山，再尉關輔中，佐於憲車，因貶湘陰。從宦二十有八載，而官未登於郎署，何遇時而不偶耶？所謂大名難居，碩果不食。流離乎沅湘，摧顇於草莽。同時得罪者數十人，或才長命夭，覆巢蕩室。崔公忠憤義烈，形於清辭，慟哭澤畔，哀形於翰墨。猶風雅之什，聞之無罪，睹之者作鏡。書所感遇，總二十章，名之曰《澤畔吟》。懼奸臣之猜，常韜之於竹簡；酷吏將至，則藏之於名山。前後數四，蠹傷卷軸。觀其逸氣頓挫，英風激揚，橫波遺流，騰薄萬古。至於微而彰，婉而麗，悲不自我，興成他人，豈不雲怨者之流乎？餘覽之，愴然掩卷，揮涕為之序雲。
夫功未足以蓋世，威不可以震主，必挾此者，持之安歸？所以彭越醢於前，韓信誅於後。況權位不及於此者，虛生危疑，而潛包禍心，小拒王命。是以謀臣將啖以節鉞，誘而烹之，亦由借鴻濤於奔鯨，鱠生人於哮虎。呼吸江海，橫流百川，左縈右拂，十有餘郡。國討未及，誰當其鋒？我副使李公，勇冠三軍，眾無一旅。橫倚天之劍，揮駐日之戈，吟嘯四顧，熊羆雨集。蒙輪扛鼎之士，杖幹將而星羅，上可以決天雲，下可以絕地維。翕振虎旅，赫張王師，退如山立，進若電逝，轉戰百勝，僵屍盈川，水膏於滄溟，陸血於原野。一掃瓦解，洗清全吳，可謂萬里長城，橫斷楚塞。不然，五嶺之北，盡餌於修蛇，勢盤地蹙，不可圖也。而功大用小，天高路遐，社稷雖定於劉章，封侯未施於李廣。使慷慨之士，長籲青雲。且移軍廣陵，恭揖後命。組練照雪，樓船乘風，簫鼓沸而三山動，旌旗揚而九天轉。良牧出祖，列將登筵，歌酣易水之風，氣振武安之瓦。海日夜色，雲帆中流，席闌賦詩，以壯三軍之士。白也筆已老矣，序何能為？
昔祖龍滅古道，威嚴刑，煎熬生人，若墜大火，三墳、五典，散為寒灰。築長城，起阿房，並諸侯，殺豪俊，自謂功高羲皇，國可萬世。思欲淩雲氣，求仙人，登封泰山，風雨暴作。雖五鬆受職，草木有知，而萬象乖度，禮刑將弛，則綺皓不得不遁於南山，魯連不得不蹈於東海。則桃源之避世者，可謂超昇先覺。夫指鹿之儔，連頸而同死，非吾黨之謂乎！二翁耽老氏之言，繼少卿之作，文以述大雅，道以通至精。卷舒天地之心，脫落神仙之境，武陵遺跡，可得而窺焉。問津利往，水引漁者；花藏仙谿，春風不知。從來落英，何許流出？石洞來入，晨光盡開。有良田名池，竹果森列，三十六洞，別為一天耶？今扁舟而行，笑謝人世，阡陌未改，古人依然。白雲何時而歸來？青山一去而誰往？諸公賦桃源以美之。
江南之仙山，黃鶴之爽氣，偶得英粹，後生俊人。林公世為豪家，此土之秀．落發歸道，專精律儀，白月在天，朗然獨出。既灑落於彩翰，亦諷誦於人口。閑雲無心，與化偕往，欲將振五樓之金策，浮三湘之碧波。乘杯溯流，考室名嶽；瞰憩冥壑，淩臨諸天。登祝融之峰巒，望長沙之煙火，遙謝舊國，誓遺歸蹤。百千開士，稀有此者。餘所以歎其峻節，揚其清波。龍象先輩，回眸拭視，比夫汨泥沙者，相去如牛之一毛。昔智者安禪於台山，遠公托誌於廬嶽，高標勝槩，斯亦響慕哉！，紫霞搖心，青楓夾岸，目斷川上，送君此行。群公臨流，賦詩以贈。
斯、高柄秦，嬴世不二；三傑伏草，與漢並出。莽夷朱暉，耿、鄧乃起。自古英達，未必盡用於當年。去就之理，在大運爾。我君六葉繼聖，熙乎元風；三清垂拱，穆然紫極。天人其一哉！所以青雲豪士，散在商釣，四座名哲，皆清朝旅人。吾稀風廣成，蕩漾浮世，素受寶訣，為三十六帝之外臣。即四明逸老賀知章呼餘為謫仙人，蓋實錄耳。而嚐彩姹女於江華，收河車於清溪，與天水權昭夷，服勤爐火之業久矣。之子也，衝恬淵靜，翰才峻發。白每一篇一劄，皆昭夷之所操。籲！舍我而南，若折羽翼。時歲律寒色，天風枯聲，雲帆涉漢，冏若絕電。舉目四顧，霜天崢嶸，銜杯敘離，而群子賦詩以出餞。謫仙翁李白辭。
昔謝安四十年臥白雲於東山，桓公累徵，為蒼生而一起。常與支公遊賞，貴而不移。大人君子，神冥契合，正可乃爾。仆與倩公一面，不忝古人，言歸漢東，使我心痗。夫漢東之國，聖人所出，神農之後，季良為大賢。爾來寂寂，無一物可紀。有唐中興，始生紫陽先生。先生六十而隱化，若繼跡而起者，惟倩公焉。蓄壯誌而未就，期老成於他日，且能傾產重諾，好賢工文。即惠休上人與江、鮑往復，各一時也。仆平生述作，罄其草而授之。思親遂行，流涕惜別。今聖朝已舍季布，當徵賈生，開顏洗目，一見白日，冀相視而笑於新鬆之山耶：？作小詩絕句，以寫別意。辭曰：彼美漢東國，川藏明月輝？寧知喪亂後，更有一珠歸？
東南之美者，有江夏黃公焉。白竊飲風流，始接談笑，亦有抗節玉立，光輝炯然。氣高時英，辯折天口，道可濟物，誌棲無垠。鄱陽張公，朝野榮望，愛客接士，即原、嚐、春、陵之亞焉。每欽其辭華，懸榻見往。而黃公因訪古跡，便從貴遊，乃僑裝撰行，去國遐陟。諸子銜酒惜別，沾巾贈分，沈醉煙夕，惆悵涼月。天南回以變夏，火西飛而獻秋。汀葭颯然，海草微落，夫子行邁，我心若何！毋金玉爾音，而有遐心。湖水演沔，勖哉是行。共賦《武昌釣台篇》，以慰別情耳。
