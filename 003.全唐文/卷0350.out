風姓之後，國為任城，蓋秦之古縣也。在《禹貢》則南徐之分，當周成乃東魯之邦，自伯禽至於傾公，三十四代。遭楚蕩滅，因屬楚焉。炎漢之後，更為郡縣。隋開皇三年，廢高平郡，移任城於舊居。邑雖屢遷，井則不改。魯境七百里，郡有十一縣（《英華》雲十三縣），任城當其要衝，東盤琅琊，西控钜野，北走厥國，南馳互鄉。青帝太昊之遺墟，白衣尚書之舊裏也。土俗古遠，風流清高，賢良閑生，掩映天下。地博厚，川疏明。漢則名王分茅，魏則天人列土。所以代變豪侈，家傳文章，君子以才雄自高，小人則鄙樸難治。況其城池爽塏，邑屋豐潤。香閣倚日，淩丹霄而欲飛；石橋橫波，驚彩虹而不去。其雄麗坱圠，有如此焉。故萬商往來，四海綿曆，實泉貨之橐籥，為英髦之咽喉。故資大賢，以主東道，制我美錦，不易其人。今鄉二十六，戶一萬三千三百七十一（《英華》雲一十七）。帝擇明德，以賀季真宰之。公溫恭克修，儼碩有立，季野備四時之氣，士元非百里之才。撥煩彌閑，剖劇無滯，鏑百發克破於楊葉，刀一鼓必合於《桑林》。寬猛相濟，韋弦適中。一之歲肅而教之，二之歲惠而安之，三之歲富而樂之。然後青衿向訓，黃髮禮履。耒耜就役，農無遊手之夫；杼軸和鳴，機罕嚬蛾之女。物不知化，陶然自春，權豪鋤縱暴之心，黠吏返淳和之性。行者讓於道路，任者並於輕重，扶老攜幼，尊尊親親，千載百年，再復魯道。非神明博遠，孰能契於此乎？白探奇東蒙，竊聽輿論，輒記於壁，垂之將來。俾後賢之操刀，知賀公之絕跡者也。
嬴氏穢德，金精摧傷。秦鹿克獲，漢風飛揚。赤龍登天，白日昇光。陰虹賊虐，諸呂擾攘。朱虛來歸，會酌高堂。雄劍奮擊，太后震惶。爰鋤產祿，大運乃昌。功冠帝室，於今不亡。
嶧陽孤桐，石聳天骨。根老冰泉，葉苦霜月。斫為綠綺，徽聲粲發。秋風入鬆，萬古奇絕。
至人之心，如鏡中影。揮斥萬變，動不離靜。彼質我斤，揮風是騁。了物無二，皆為匠郢。吾族賢老，名喧寫真。貌圖粉繪，生為垢塵。從白得衰，與天為鄰。儼然不語，長存此身。
齊表巨海，吳嗟大風。崔為令族，出自太公。克生奇才，骨秀神聰。炳若秋月，騫然雲鴻。爰圖伊人，奪玅真宰。卓立欲語，謂行而在。清晨一觀，爽氣十倍。張之座隅，仰止光彩。
天垂元精，嶽降粹靈。應期命世，大賢乃生。吐奇獻策，敷聞王庭。帝用休之，揚光泰清。濫觴百里，涵量八溟。縉雲飛聲，當塗政成。雅頌一變，江山再榮。舉邑抃舞，式圖丹青。眉秀華蓋，目朗明星。鶴矯閬風，麟騰玉京。若揭日月，昭然運行。窮神闡化，永世作程。
大名之家，昭彰日月。生此髦士，風霜秀骨。圖真象賢，傳容寫發。束帶嶽立，如朝天闕。岩岩兮謂四方之削成，澹澹兮申五湖之澄明。武庫肅穆，辭峰崢嶸。大辯若訥，大音希聲。默然不語，終為國楨。
太華高嶽，三峰倚天。洪波經海，百代生賢。為夔為龍，廓土濟川。趙城開國，玉樹淩煙。筆鼓元化，形分自然。明珠獨轉，秋月孤懸。作宰作程，摧剛挫堅。德合窈冥，聲播蘭荃。鴻漸麟閣，英圖可傳。
水中之月，了不可取。虛空其心，寥廓無主。錦幪鳥爪，獨行絕侶。刀齊尺量，扇迷陳語。丹青聖容，去住無所。
我聞金方之西，日沒之所，去中華十萬億刹，有極樂世界焉。彼國之佛，身長六十萬億恒沙由旬，眉間白毫向右，宛轉如五須彌山，目光清白，若四大海水。端坐說法，湛然常存。沼明金沙，岸列珍樹，欄楯彌覆，羅網周張。硨磲琉璃，為樓殿之飾；頗黎碼瑙，耀階砌之榮。皆諸佛所證，無虛言者。金銀泥畫西方淨土變柑，蓋馮翊郡秦夫人奉為亡夫湖川刺史韋公之所建也。夫人蘊冰玉之清，敷聖善之訓，以伉儷大義，希拯拔於幽塗；父子恩深，用薰修於景福。誓舍珍物，購求名工，圖金創端，繪銀設像。八法功德，波動青蓮之池；七寶香花，光映黃金之地。清風所拂，如生五音，百千妙樂，鹹疑動作。若已發願，及未發願；若已當生，及未當生。精念七日，必生其國，功德罔極，酌而難名。讚曰：
向西日沒處，遙瞻大悲顏。目淨碧海水，身光紫金山。勤念必往生，是故稱極樂。珠網珍寶樹，天花散香閣。圖畫了在眼，願托彼道場。以此功德海，冥祐為舟梁。八十一劫罪，如風掃輕霜。庶觀無量壽，長放玉毫光。
佽飛斬長蛟，遺圖畫中見。登舟既虎嘯，激水方龍戰。驚波動連山，拔劍曳雷電。鱗摧白刃下，血染滄江變。感此壯古人，千秋若對麵。
羽林列衛，壁壘南垣。四十五星，光輝至尊。范公拜將，遙承主恩。位寵虎臣，封傳雁門。瞻天蹈舞，踊躍精魂。逐逐鶚視，昂昂鴻鶱。心豪祖逖，氣爽劉琨。名震大國，威揚列藩。麟閣之階，粉圖華軒。胡兵百萬，橫行縱吞。爪牙帝室，功業長存。
突兀枯樹，傍無寸枝。上有蒼鷹獨立，若愁胡之攢眉。凝金天之殺氣，凜粉壁之雄姿。觜銛劍戟，爪握刀錐。群賓失席以咢眙，未悟丹青之所為。吾嚐恐出戶牖以飛去，何意終年而在斯？
張公之堂，華壁照雪。師猛在圖，雄姿奮發。森竦眉目，颯灑毛骨。鋸牙銜霜，鉤爪抱月。掣蹲胡以震怒，謂大廈之嶢兀。永觀厥容，神駭不歇。
高堂閑軒兮，雖聽訟而不擾。圖蓬山之奇禽，想瀛海之縹緲。紫頂煙，丹眸星皎。昂昂貯眙，霍若驚矯。形留座隅，勢出天表。謂長唳於風霄，終寂立於露曉。凝玩益古，俯察逾妍。舞疑傾市，聽似聞弦。儻感至精以神變，或可弄影而浮煙。
神妙不死，惜生此身。托體明淑，而稱厥親。粉為造化，筆寫天真。貌古松雪，心空世塵。文伯之母，可以為鄰。
菩薩以大慈運大願，宏大道，濟大苦，俾三界之間，利見大人，如大地之無不持載，故號曰地藏。有秘書少監兼侍禦史李公之甥，太原王氏之第某女，頃遭先夫人棄敬養，拊擗以暨於小祥。或曰：此孝也，匪報也。以報為功，則惟地藏乎？乃手針縷之事，黼而黻之，則而像之，煥乎有成，毫相畢觀者。然後知聖善之內訓，淑女之孝思，至矣哉！是可以錫爾類也。秘書向予道之，且命讚曰：
皇矣上仁，乃聖乃神，厥功備兮。有女伊棘，孝思罔極，厥成至兮。聖儀彰之，景福將之，無有既兮。
海英嶽靈，誕彼開士。了身皆空，觀月在水。如薪傳火，朗徹生死。如雲開天，廓然萬里。寂滅為樂，江海而閑。逆旅形內，虛舟世閑。邈彼昆閬，誰雲可攀。
噫！天以震雷鼓群動，佛以鳴鍾警大夢。而能發揮沈潛，開覺茫蠢，則鍾之取象，其義博哉！，夫揚音大千，所以清真心，警俗慮；協響廣樂，所以達元氣，彰天聲；銘勳皇宮，氫旌豐功，昭茂德。莫不配美金鼎，增輝寶坊，仍事作制，豈徒然也？粵有唐宣城郡當塗縣化城寺大鍾者，量函千鈞，聲盈萬壑，藎邑審李公之所創也。公名有則，係元元之英蕤，茂列聖之天枝。生於公族，貴而秀出，少蘊才略，壯而有成。西逾流沙，立功絕域。帝疇乎厥庸，始學古從政。曆宰潔白，聲聞於天。天書裦榮，輝之簡牘，稽首三復，子孫其傳。天寶之初，鳴琴此邦，不言而治。日計之無近功，歲計之有大利。物不知化，潛臻小康，神明其道，越不可尚。方入於禪關，睹天宮崢嶸，聞鍾聲瑣屑，乃謂諸龍象曰：「曷不建大法鼓，樹之層台，使群聾六時，有所歸仰？不亦美乎？」於是發一言以先覺，舉百里而鹹應。秋毫不挫，人多子來，銅崇朝而山積，工不日而雲集。今乃彩鳧氏，撰鳴鍾，火天地之爐，扇陰陽之炭。回祿奮怒，飛廉震驚，金精轉涾以融熠，銅液星熒而璀燦。光噴日道，氣天維，紅雲點於太清，紫煙矗於遙海。烜赫宇宙，功侔鬼神，瑩而察之，籲可駭也。爾其龍質炳發，虎形躨跜，縻金索以上縆，懸寶樓而迭擊。傍振萬壑，高聞九天，聲動山以隱隱，響奔雷而闐闐。救湯鑊於幽途，息劍輪於苦海，景福蚃，被於人天。非李公好謀而成，宏濟群物，又孰能與於此乎？丞尉等並衣冠之龜龍，人物之標準。大雅君子，同僚盡心，聞善賈勇，讚成厥美。寺主昇朝，閑心古容，英骨秀氣，灑落毫素，謙柔笑言。海受水而皆納，鏡無形而不燭，直道妙用，乃如是然。常虛懷忘情，潔已利物，是人行空寂，不動見如來。有若上座靈隱，都維那則舒，名僧日暉、蘊虛、常因、調護，賢哉六開士，普聞八萬法。深入禪惠，精修律儀，將博我以文章，求我以述作。功德大海，酌而難名。遂與六曹豪吏、姑熟賢老，乃緇乃黃，鳧趨梵庭，請揚宰君之鴻美。白昔忝侍從，備於辭臣，恭承德音，敢闕清風之頌。其辭曰：
雄雄鴻鍾砰隱天，雷鼓霆擊警大千。含號烜赫聲無邊，摧慴魑魅招靈仙。傍極六道下九泉，劍輪輟苦期息肩，湯鑊猛火停熾然。愷悌賢宰人父母，興功利物信可久，傳芳金鍾永不朽。
梁山博望，關扃楚濱。夾據洪流，實為吳津。兩坐錯落，如鯨張鱗。惟海有若，惟川有神。牛渚怪物，目圍車輪。光射島嶼，氣淩星辰。卷沙揚濤，溺馬殺人。國泰呈瑞，時訛返珍。開則九江納錫，閉則五嶽飛塵。天險之地，無德匪親。
太虛既張，惟天之長。所以白帝真人，當高秋八月五日，降西方之金精，采天長為名將，傳之無窮，紀聖誕之節也。我高祖創業，友宗成之，三後繼統，王猷如一。大盜閑起，開元中興，力倍造化，功包天地。不然，何能遏犧農之頹波，返淳樸於太古？雖軒後至道，由聞蚩尤之師；今網漏吞舟，而胡夷起於轂下。先天文武孝感皇帝，越在明兩，總戎扶風。正帝車於北斗，拯橫流於鯨口，回日轡於西山，拂蒙塵於帝顏。呼吸而收兩京，烜爀而安六合，曆列辟而罕匹，顧將來而無儔。太陽重輪，合耀並出，宇宙翕變，草木增榮。一麾而靜妖氛，成功不處；五讓而傳劍璽，德冠樂推。於戲！昔堯及舜禹，皆無聖子，審曆數去已，終大寶假人，飾讓以成千載之美。未若以文明鴻業，授之元良，與天同休，相統億祀。則我唐至公而無私，越三聖而殊軌，騰萬人之喜氣，爛八極之祥雲。上皇思汾陽而高蹈，解負重於吾君，能事斯畢，與人更始。乃展祀郊廟，望秩山川。方掩骼於河洛，吊人於幽燕，但誅元凶，不問小罪。噫大塊之氣，歌炎漢之風，雲滂洋，雨汪濊，澡渥澤，除瑕類，削平國步，改號乾元。至矣哉！，其雄圖景命，有如此者。我邦伯韋公，大彭之洪允，扶陽之貴族。雄略邁古，高文變風，運當時賢，才堪三事。曆職剖劇，能聲旁流，衣繡而白筆橫冠，分符而彤襜入境。曩者永王以天人授鉞，東巡無名，利劍承喉以脅從，壯心堅守而不動。房陵之俗，安於泰山；休奕列郡，去若始至。帝召岐下，深嘉直誠，移鎮夏口，救時艱也。慎厥職，康乃人，減兵歸農，除害息暴。大水滅郭，洪霖注川，人見憂於魚鱉，岸不辨於牛馬。公乃抗辭正色，言於城隍曰：「若一日雨不歇，吾當伐喬木，焚清祠。」精心感動，其應如響。無何，中使銜命，遍祈名山，廣徵牲牢，驟欲致祭。公又盱衡而稱曰：「今皇上明聖，懷於百靈。此淫昏之鬼，不載祀典，若煩國禮，是荒巫風。」其秉心達誠，皆此類也。物不知化，如登春台。有若江夏縣令薛公，揖四豪之風，當百里之寄。幹蠱有立，含章可貞，遵之典禮，恤疲於和樂，政其成也，臻於小康。中京重睹於漢儀，列郡還聞於舜樂。選鄂之勝，帳於東門。乃登豳歌，擊土鼓，祀蓐收，迎田祖。招搖回而大火乃落，閶闔啟而涼風始歸。笙竽和籥之音，象星辰而迭奏；吳楚巴渝之曲，各土風而備陳。禮容有穆，簪笏列序。羅衣蛾眉，立乎玳筵之上；班劍虎士，森乎翠幕之前。千變百戲，分曹賈勇。藺子跳劍，迭躍流星之輝；都盧尋橦，倒掛浮雲之影。百川繞郡，落天鏡於江城；四山入牖，照山空之海色。獻觴醉於晚景，舞袖紛於廣庭。鶴發之叟，雁序而進曰：「恭聞天子無戲言，恐轉公以大用。老父不畏死，願留公以上聞。」悅坐棠而餐風，庶刻石以寘美。白觀樂入楚，聞韶在齊，采諸行謠，遂作頌曰：
爽朗太白，雄光下射。崢嶸金天，華嶽旁連。降精騰氣，赫矣昭然。誕聖五日，垂休萬年。孽胡挻災，大人有作。雷電發揚，欃槍乃落。九服交泰，五雲縈薄。掃雪屯蒙，洗清寥廓。軒後訪道，來登峨眉。上皇西去，異代同時。六龍轉駕，兩曜回規。重遭唐主，更睹漢儀。肅肅韋公，大邦之翰。秀骨嶽立，英謀電斷。宣風樹聲，遠威逆亂。不長不極，樂奏爭觀。丸劍揮霍，魚龍屈盤。東回舞袖，西笑長安。頌聲載路，豐碑是刊。
仲尼，大聖人也，宰中都，而四方取則；子賤大賢也，宰單父，人到於今而思之。乃知德之休明，不在位之高下，其或繼之者，得非韓君乎？君名仲卿，南陽人也。昔延陵知晉國之政，必分於韓。獻子雖不能遏屠岸之誅，存孤嗣趙，太史公稱天下陰德也。其賢才羅生，列侯十世，不亦宜哉！，七代祖茂，後魏尚書令安定王。五代祖鈞，金部尚書。曾祖睃，銀青光祿大夫雅州刺史。祖泰，曹州司馬。考睿素，朝散大夫桂州都督府長史。分茅納言，剖符佐郡，奕葉明德，休有烈光。君乃長史之元子也。妣有吳錢氏女，及長史即世，夫人早孀，宏聖善之規成名四子，文伯、孟軻二母之儔歟？少卿，當塗縣丞，感慨重諾，死節於義。雲卿，文章冠世，拜監察御史，朝廷呼為子房。紳卿，尉高郵，才名振耀，幼負美譽。君自潞州銅鞮尉調補武昌令，未下車，人懼之；既下車，人悅之。惠如春風，三月大化，奸吏束手，豪宗側目。時有爨玉者，三江之巨橫，白額且去，清琴高張，兼操刀永興，二邑同化。時鑿齒磨牙，而兩京城守，易子而炊骨。吳楚轉輸，蒼生熬然，而此邦宴如，繈負雲集。居未二載，戶口三倍其初。銅鐵曾青，不擇地而出，大冶鼓鑄，如天降神。媽烹且爍，數盈萬億，公私其賴之。官絕請托之求，吏無絲毫之犯。本道采訪大使皇甫公先聞而賢之，擢佐軒，多所宏益。尚書右丞崔公禹稱之於朝，相國崔公渙特奏授鄱陽令，兼攝數縣。所為投刀而皆虛，為政則理成，去若始至，人多懷恩。新宰王公名庭璘，岩然太華，浼然洪河，含章可貞，幹蠱有立。接武比德，弦歌連聲，服美前政，聞諸耆老。與邑中賢者胡思泰一十五人，及諸寮吏，式歌且舞，願揚韓公之遺美。白采謠刻石，而作頌曰：
峨峨楚山，浩浩漢水。黃金之車，大吳天子。武昌鼎據，實為帝裏。時囏世訛，薄俗如毀。韓君作宰，撫茲遺人。滂注王澤，猶鴻得春。和風潛暢，惠化如神。刻石萬古，永思清塵。
王者立國君人，聚散六合，鹹土以百里，雷其威聲。革其俗而風之，漁其人而涵之，其猶眾鮮洋洋，樂化在水。波而動之則憂，赬尾之刺作焉；徐而清之則安，頒首之頌興焉。苟非大賢，孰可育物？而能光昭弦歌，卓立振古，則有虞城宰李公焉。公名錫，字元勳，隴西成紀人也。高祖楷，隋上大將軍，綿、益、原三州刺史，封汝陽公。曾祖騰雲，皇朝廣、茂二州都督，廣武伯。祖立節，起家韓王府記室參軍，襲廣武伯。父浦，郢、海、淄、唐、陳五州刺史，魯郡都督，廣平太守，襲廣武伯。皆納忠王庭，名鏤鍾鼎，侯伯繼跡，故可略而言焉。公即廣武伯之元子也。年十九，拜北海壽光尉。心不掛細務，口不言人非，群吏罕測，望風敬憚。秩滿，轉右武衛倉曹參軍，次任趙郡昭慶縣令。奉詔修建初、啟運二陵，總徒五郡，支用三萬貫。舉築雷野，不鞭一人。功成，餘八千貫。其幹能之聲，大振乎齊、趙矣。時名卿巡按，陵有黃赤氣上衝太微，散為慶雲數十處，蓋精誠動天地也如此。因粉圖奏名，編入國史。天寶四載拜虞城令，而天章寵榮，俾金玉王度，炯若七耀，昭回堂隅。於戲！敬之哉！，宸威臨顧，作訓以理。其俗魯而木，舒而徐，急則狼戾，緩則鳥散。公酌以鈞道，和之琴心。於是安四人，敷五教，處必礪食，行惟單車。觀其約而吏儉，仰其敬而俗讓，激直士之素節，揚廉夫之清波。三月政成，鄰境取則。因行春，見枯骸於路隅，惻然疚懷，出俸而葬。由是百里掩骼，四封歸仁，有居喪行號城市者，習以成俗。公勖之親鄰，厄以凶事，而鰥寡惸獨，眾所賴焉。可謂變其頹風，永錫爾類。先時邑中有聚黨橫猾者，實惟二耿之族，幾百家焉。公訓為純人，易其裏曰大忠正之裏。北境黎邱之古鬼焉，或醉父以刃其子，自公到職，蔑聞為災。官宅舊井，水清而味苦，公下車嚐之，莞爾而笑曰：「既苦且清，足以符吾誌也。」遂汲用不改，變為甘泉。蠡邱館東有三柳焉，公往來憩之，飲水則去。行路勿翦，比於甘棠，鄉人因樹而書頌四十有六篇。惟公志氣塞乎天地，德音發乎聲容。縞乎若寒崖之霜，湛乎若清川之月，彈惡雪善，速若箭飛。尢能筆工新文，口吐雅論，天下美士，多從之遊。非汝陽三公二伯之積德，則何以生此？邑之賢老劉楚瑰等乃相謂曰：「我李公以神明之化，大賴於虞人。虞人陶然詠歌其德，官則敬，去則思。山川鬼神猶懷之，況於人乎？」乃谘群寮，興去思之頌。縣丞王彥暹、員外丞魏陟、主簿李詵、縣尉李向、趙濟、盧榮等，同德比義，好謀而成，相與采其瑰蹤茂行，俾刻石篆美，庶清風令名，奮乎百世之上。其詞曰：
激揚之水兮，白石有鑿。李公之來兮，雪虞人之惡。厥德孔昭，折獄既清。五教大行，殷雲雷之聲。既父其父，又子其子。春之以風，化成草靡。乃影我岡，乃雨我田。陽無驕愆，四載有年。人戴公之賢，猶百里之天。棄餘往矣，茫如墜川。哀喪惠博，掩骼仁深。苦井變甘，凶人易心。三柳勿翦，永思清音。
嗚呼！紫陽，竟夭其誌以默化，不昭然白日而昇九天乎？或將潛賓皇王，非世所測，❥❥❥❥❥❥❥❥❥❥。挺列仙明拔之英姿，明堂平白，長耳廣顙，揮手振骨，百關有聲，殊毛秀采，居然逸異，❥❥❥❥❥❥❥❥❥❥而且達河龜鶴早世而蟪蛄延秋。元命乎？遭命乎？餘長息三日，懵於變化之理。

賢哉仙士，六十而化。光光紫陽，善與時而為龍蛇。固亦以生死為晝夜，有力者挈之而趨。劫運頹落，終歸於無。惟元神不滅，湛然清都。延陵既歿，仲尼嗚呼。青青松柏，離離山隅。篆石頌德，名揚八區。
皇唐葉有六聖，再造八極，鏡照萬方，幽明咸熙，天秩有禮。自太古及今，君君臣臣，烈士貞女，采其史傳名節尢彰、可激清頹俗者，皆掃地而祠之。蘭蒸椒漿，歲祀罔缺。而茲邑貞義女，光靈翳然，埋冥古遠，琬玉不刻，豈前修博達者為邦之意乎？貞義女者，溧陽黃山裏史氏之女也。以家溧陽，史闕書之。歲三十弗移其志，清英潔白，事母純孝。手柔荑而不龜，身激漂以自業。當楚平王時，王虐忠助讒苛虐厥政。芟於尚，斬於奢，血流於朝，赤族伍氏。怨毒於人，何其深哉？子胥始東奔勾吳，月涉星遁，或七日不火，傷弓於飛。逼迫於昭關，匍匐於瀨渚，舍車而徒，告窮此女。目色以臆，授之壺漿，全人自沈，形與口滅。卓絕千古，聲淩浮雲。激節必報之讎，雪誠無疑之地，難乎哉！，借如曹娥潛波，理貫於孝道；聶姊殞肆，槩動於天倫。魯姑棄子，以卻三軍之眾；漂毋進飯，沒受千金之恩。方之於此，彼或易爾。卒使伍君開張闔閭，傾蕩鄢郢。吳師鞭屍於楚國，申胥泣血於秦庭。我亡爾存，亦各壯誌，張英風於古今，雪大憤於天地。微此女之力，雖員為忠孝之士，焉能咆哮烜爀施於後世耶？望其溺所，愴然低徊而不能去。每風號吳天，月苦荊水，響像如在，精魂可悲。惜其投金有泉，而刻石無主，哀哉！邑宰滎陽鄭公名晏，家康成之學，世子產之才，琴清心閑，百里大化。有若主簿扶風竇嘉賓、縣尉廣平宋陟、丹陽李濟、南郡陳然、清河張昭，皆有卿才霸略，同事相協。緬紀英淑，勒銘道周，雖陵頹海竭，文或不死。其辭曰：
粲粲貞女，孤生寒門。上無所天，下報母恩。春風三十，花落無言。乃如之人，激漂清源。碧流素手，縈彼潺湲。求思不可，秉節而存。伍胥東奔，乞食於此。女分壺漿，滅口而死。聲動列國，義形壯士。入郢鞭屍，還吳雪恥。投金瀨沚，報德稱美。明明千秋，如月在水。
謹以三牲之奠，敬祭於長源公之靈：惟神包括乾坤，平準天地，劃三峽以中斷，疏九道以爭奔。綱紀南維，朝宗東海，牲玉有禮，祀典無虧。今萬乘蒙塵，五陵墋黷，蒼生悉為白骨，赤血流於紫宮。宇宙倒懸，欃槍未滅，含識結憤，思翦元凶。而況參列雄藩，各當重寄，遵奉王命，大舉天兵。照海色於旌旗，肅軍威於原野。而洪濤渤潏，狂飆振驚。惟神使陽侯卷波，羲和奉命，樓船先濟，士馬無虞。掃妖孽於幽燕，斬鯨鯢於河洛。惟神祐我，降休於民。敬陳精誠，庶垂歆饗。
年月日，某謹以齋蔬之奠，敢昭告於和尚之靈：伏惟和尚降靈自天，依化遊世，角立獨出，嶷然生知。鳳凰開九苞之翼，豫章橫萬頃之陂。始傳燈而納照，因落發以從師，邁龍象以蹴踏，為天人之羽儀。紹釋風於西域，回佛日於東維。若大塊之噫氣，鼓和風而一吹，熱惱清灑，道芽榮滋。走吳楚以宗仰，將掃地而歸之。嗚呼！來無所從，去復何適？水還火歸，蕭散本宅，寶舟輟棹，禪月掩魄。痛一往而無蹤，愴雙林之變白。某早乘訓誨，偏倚恩慈忝餐風於法侶，旋落蔭於禪枝。號無輟響，泣有餘悲。手撰茗藥，精誠嚴思，冀神道之昭格，庶明靈而饗之。
