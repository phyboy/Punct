
慎矜，戶部尚書隆禮子。初為汝陽令，遷侍御史。天寶二年授諫議大夫，擢御史中丞，遷戶部侍郎。李林甫惡之，作飛牒告慎矜謀反，搒掠服之，詔賜死。寶應初復官爵。
喧寰易擾，野性難馴，鴻鸞不處於俗中，珠玉自生於塵外。丁至情無欲，含章寡詞，琴書未入於山林，刀筆久勞於郡縣。清風忽至，白雲意多，拂衣不留，掛幘長往。陶潛之美誌斯在，疏廣之芳猷未歇，幽穀歸來，高山可仰。州司牽於常法，責以詭時，欲處伯魚之刑，實恐冶長非罪。
卜氏為禦馬，驚師徒小卻，監軍糾為無勇，卜氏遂死之。或誄其功，監軍請寘乎理，誄者執雲非罪。
赤羽相向，魯載乘邱之役；紅塵交飛，國驂賁父之禦。事匹蒙馬，力均投牛，變非銜橛，驚為流矢。殊卻克之不止，因潰齊軍；成魯師之小卻，便亡卜氏。汗朱輪豈敢言病，驗白肉乃知非罪，逝者既往，吾誰與歸？死而可哀，士始有誄，此焉寘理，孰曰監軍？雖欲必也正名，是故惡夫佞者。
貿遷不倦，人且知往，奔亡或生，政亦嚴禁。是以變而惟適，時政任於磽肥；行必有由，誠取驗於旌節。惟甲素非地著，身同梗泛。喬木淼在，忽辭違於舊居；斷蓬孤飛，方行邁於他國。行則無驗，動而見疑。津途已驗，寧遇長沮之問；獄戶旋開，行逢士師之鞫。且夫為政以簡，貴清澆訛，職司其居，務取懲察。雖率土之內，莫非王臣；而遷人之中，或有奸者。旌節雖且雲複，關山如何得逾？詰其所由，方盡於理，致之獄吏，夫何有違？竊惟至公之道，難加津吏之罰。
昔者迦維誕聖，兜率降靈。雞足岩門，以一音成佛；象頭山上，以三事教人。舒慧日之光，無幽不燭；灑甘露之法，隨器皆盈。談法界之虛空，演妙門之真實。及夫涅槃示滅，舍利傳靈，金人見於漢宮，白馬來於西國。由是綿花奧旨，貝葉真文，流行域中，遍滿天下。國城聚落，多葺禪宮；山水園林，散開精舍。黃金布地，則龜甲成文；紫玉為階，則龍鱗疊彩。希向者六根俱淨，住持者五蘊皆空。或有漏之良因，得無生之法忍。則知佛之教也，其大矣哉！夫揚州六合縣冶山祇洹寺者，創自吳朝，初為像塔。洎乎梁代，更立道場，以地若祇洹，故寺標美號。宋國公鎮吳州之日，紺殿初營；隋皇帝為晉王之辰，白樓方立。其後隋室板蕩，玉石俱焚；唐運中興，土木重建。鍾應霜而複響，爐含煙而更芬。時有比邱僧智口、惠悊等，望攀澄什，德冠卿雲，精修六通，妙達三昧。想千花之帳，懷四極之台，乃複營為，便成結❥。座飛萬鶴，門結千龍，僧坊若須達所營，佛刹如匿王所造。香台窈窕，影殿陰岑，鳳跂雕甍，龍盤繡柱。三百間之邃宇，赬垔昭明；十八變之雲圖，丹青炳煥。大乘法藏，飭以七珍；廣座真容，裝以百寶。靈仙掣曳於梁棟，若往若來；神鬼❥<幽頁>於戶窗，或俯或仰。入海功就，豈惟舍衛國人；動山力成，何必商那長者？能使毒龍作禮，屢集法筵；乳鳥來馴，每遊禪窟。忍辱之草，垂曉露以翻光；歡喜之花，搖春風而散彩。其地則棠邑東嶺，廣陵西岩，背淮麵江，倚山枕壑。鐵冶騰光而赫赫，上燭霞空；石梁激溜而洄洄，旁亙煙野。澗谿豁險，岩岫纚連，豐草羅生，❥林❥解脫塔❥大師經行之地，二上人並勤修淨行，高視法朋，踐無垢之清塵，談不❥之勝躅。識我相非相，知色空是空。乘慈惠力，解煩惱縛。其時❥人八百，因立村名；世界三千，俱傳法號，或悲薪盡，山門為之洞開；或歎芝焚，庭樹為之彫落。真儀滅已，圖像儼然，可以導利迷途，可以發明覺路者矣。複有門人曇影心內珠融，法侶多文，掌中印發，實道門之龍象，為法海之舟航。並結念四禪，澄襟八解，幽靈已度，盛德仍傳。今上座懷亮、寺主惠勖、都師德本、道裕、元逸、惠差等，揚枹淨域，鼓栧法流，發四諦之良音，辯百非之妙旨。遊遨寂境，乘紺馬而濟時；出入真門，駕白牛而拯俗。菩提樹下，脫落囂塵；般若路旁，修持行果。蹈如來之閫域，度菩薩之津梁。雖佛在虛空，固難聞見；而人瞻影像，或易依憑。乃修飭殿台，灑掃院宇。擎法鼓以警俗，聲雜雷霆；然慈燈以著明，光耀日月。以為雪山童子，妙讚神功；阿斯仙人，能宣佛教。於是求翠錦之石，既已琢磨；假黃絹之詞，方希筆削。翰學慚初日，才愧淩雲；舅氏能詩，無因酷似；家庭聞禮，有恨闕如。空調單父之弦，彌乏河陽之藻。辭不獲已，敢作銘云：

大唐開元十八年，金仙長公主為奏聖上，賜大唐新舊譯經四千餘卷，充幽州范陽縣為石經本。又奏范陽縣東南五十裏上伐村趙襄子澱中麥田莊，並果園一所，及環山林麓，東接房南嶺，南逼他山，西止白帶山口，北限大山分水界，並永充供給山門所用。又委禪師元法，歲歲通轉一切經。上延寶曆，永福慈王；下引懷生，同攀覺樹。粵開元廿八年庚辰歲朱明八日，前莫州吏部常選王守泰記。送經京崇福寺沙門智昇、檢校送經臨壇大德沙門秀璋、都檢校禪師沙門元法。
汗字洗心，定州義豐人。聖曆初進士，以拔萃補州司法參軍。景雲初官監察御史。開元中累擢秘書少監，出曆濠、常、潤三州刺史，徙汴州，充兩道采訪使，以老放歸田裏。天寶初召為太子少詹事，留司東都。卒年七十二，贈禮部尚書。
伏以至道衝虛，生人宗仰，未免鞭撻，孰瞻儀型？其道士僧尼女冠等有犯，望準道格處分。所由州縣官，不得擅行決罰，如有違越，請依法科罪，仍書中下考。
潤州北界，隔江為限，每船繞瓜步江沙尾迂回六十里，多為風濤所損。臣請於京口埭下，直截渡江二十里，開伊婁河一十五里，即達楊子縣。無風水之災，歲收利有億。並立伊婁埭，自是免漂損之災。
晉卿字元輔，潞州壺關人。第進士，累進中書舍人。天寶中封高平縣男，累遷憲部尚書兼左丞。肅宗即位，拜左相，封韓國公。改侍中，冊為太保，罷政事。永泰元年薨，年八十一，贈太師，諡曰懿獻。元載入相，以舊恩諷有司改諡文貞。大曆七年配享肅宗廟廷，
臣聞古者殷高宗在諒闇之中，百官聽於塚宰，更無事跡，但存文字。且一時之事，禮不相沿。今殘寇猶虞，日殷萬務，皆緣兵馬屯守討襲，善算良謀，立勝擒敵。陛下若行古之道，居喪不言，蒼生何依，百事皆廢。伏讀國家《起居注》，亦於禮部檢見舊敕。恭惟太宗、高宗、大行皇帝在位之日，皆有國哀，視事不輟，以為君臨天下，難徇常情。今遺詔有處分，皇帝宜三日而聽政。陛下遵太宗故事，則無塚宰；遵大行皇帝遺詔，便合聽朝。萬姓禺禺，不勝大願。伏惟陛下知理國之重，順人心之切，以義斷恩，從宜無改。今朝臣一命已上，皆言臣心昬貌朽，加以疾病，事有急速，斷在須臾，凡聖不同，豈合受詔？陛下發哀已五日矣，願準遺詔聽政，則四夷萬國，無任悲幸。
臣以昔者天子居喪之時，百官聽於塚宰者，蓋君幼小，禦極事殷，情理當然。沿革不一，今古異同。而周武漢文，合於通變，垂範作則，可舉而行。又士或墨縗，時遇金革，豈非銜恤，謂義在斷恩。且百善之至，無加於孝也。其有容瘁心絕，指景悼生，此匹夫守節之常情，殊王者嗣續之大計。昨二十日陛下於大行皇帝柩前即位，是承先帝遺顧之言，亦前代不易之典。則知所略不為害，所存是適權，防微滅端，所利者大。陸下因心純至，天地明察。伏以報劬勞之恩，申罔極之思，終身之痛，豈計朝夕？但以一日之內，萬務在中，須達宸聰，始成國政。百寮萬姓及僧道耆壽等，相顧聚言，以臣老且無能。愚豈測聖？況久無居攝，臣不敢奉詔。特乞陛下遵遺命，三日而聽政。臣博聽眾情，不勝懇願，伏望割育抑哀，則天下悲幸。
臣聞古今大寶，皇王受命，成功創業，皆始艱難。繇是足高光武之功，漢圖斯永；滅澆豷之患，夏嗣以興。豈比孝以感通，德以成化，光膺聖曆，協契天時。開辟已來，未有如陛下者也。頃巨猾間，中夏不康，陛下赫然發憤，奉命專征，曾不逾旬，兩京克複，掃清宮闕，奉迎鑾輿。警蹕鳴笳，舊儀逾盛；行軍便幕，故事無闕。陛下整法駕，擁群臣，遠自望賢，拜迎路次，引旌旆而祥風不散，拂鑾輿而瑞雪時飄。承順天顏，無違就養，君父之禮，億兆同歡，猶乃不自為功，至崇謙德，過周文侍膳之典，邁漢高獻壽之儀，虔奉至尊，敬恭受命。
伏惟陛下以孝理天下也如彼，以德化天下也又如此，盛德大業，其至矣哉！臣幸參締構，職在禁戎，得睹盛明，無任抃躍，伏請編諸史冊，以示將來。
問：朕聞至道雖微，不言而化，皇天陰騭，相葉其彝。信寒暑而生成，施雲雨而沐潤。垂範作訓，樹君育人，時有澆淳，教垂繁略。成湯既聖，禹道云亡。《桑扈》、《穀風》，屢動詩人之刺；塞門、反坫，時遺宣父之嫌。我國家拯彼頹綱，開茲盛業，朕以不德，襲號乘時。而皇極之道未敷，謨明之軌尚闕。思宏厥理，其義安從？至如視聽貌言，恒若時若，會極歸極，作哲作乂。一以貫之，何方而可？夫禮以飾情，情疏則禮略，樂以通感，感至則神和。理內為同，修外為異，同異之用，有昧其功。人俗未融，佇明斯要。又《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋余疑。
對：陛下頃與三事大夫議於朝，以計天下有奇才異行，含光而不揚其輝，詔諸侯咸舉之。臣實至愚，不通大識，循才審行，不副高求。臣聞《論語》曰： 「天何言哉？四時行焉，百物生焉。」《孝經》曰：「王者則天之明，因地之利，以理天下。」是以其教不肅而成，其政不嚴而理；所謂天地設位，聖人成能，而保大定功，勳業蓋時也。逮金石斯緬，步驟不同，時有澆淳，教隨繁略。《桑扈》、《穀風》之刺，三歸、八佾之嫌，人用僭忒，一至於此。孔子曰：「上失其道，人散久矣。」《傳》曰：「國家之弊，恒必由之。」陛下嗣守丕緒，茂昭大德，能使百家承式，萬邦作乂。所謂孕虞育夏，甄殷陶周，革弊移風，自前代未有也。陛下乃賜臣策曰「皇極之道未敷，謨明之軌尚闕」者，豈不以采芻蕘之義，誠考試之端？不宰其功，俯垂下問，實陛下謙德也，微臣何足以知之？制策曰「至如視聽貌言，恒若時若，會極歸極，作哲作乂。一以貫之，何方而可」者。臣聞劉歆以為伏羲氏繼天而王，受河圖，則而畫之，《八卦》是也。禹理洪水，天賜洛書，法而陳之，《洪範》是也。故河、圖洛書，相為經緯；《八卦》、《九疇》，相為表裹。聖人行道，各保其真。若人有乖方，數必徵於錯逆；政惟協雅，理必應於調和。考之咎徵，粲然著矣。陛下隨陽澤以著恩，慎嚴霜以肅威。鷹隼未擊，罻{維}不施；草木未零，山林不伐。足可使垂景星而降甘露，騰休氣而漏醴泉。臣以為一以貫之，其道久矣。
制策曰：「禮以飾情，情疏則禮略；樂以通感，感至則神和。理內為同，修外為異，同異之用，有昧其功。人俗未融，佇明斯要」者。臣聞六經之道同歸，禮樂之用為急。孔子曰：「安上理人，莫善於禮；移風易俗，莫善於樂。」董仲舒對策曰：「王者欲有所為，宜求其端於天。天道大者，在於陰陽，陽之為德，陰之為刑。王者承天意以從事，故務德教而省刑罰。」陛下修先王之好生，存《大易》之緩死，頃者省囹圄，去桎梏，此則省刑罰之謂也。臣聞樂以理內為同，禮以修外為異；同則和親，異則畏敬；和親則無怨，畏敬則不爭。二者並行，合為一體。揖讓而理天下者，禮樂之謂也。適時之要，斯並存焉。制策曰：「《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋餘疑」者。臣以為斯並漢主之樂，載於班氏之書，必先究其明徵，考其敏博，既勞更仆，何易盡言？雖敢略而陳之，尚未臻其極也。臣聞《易》曰：「先王以作樂崇德，殷薦上帝，以配祖考。」古者制宗廟，太祝迎神於廟門，其義也。《四時》、《武德》者，漢文所作以示天下之安和也；而《武德》奏於高廟焉。《五行》舞者，本之周武也，秦始皇二十五年更為《五行》也，漢高祖六年更名曰《文始》，以示不相襲也。《昭德》、《盛德》，孝景、孝宣之所以尊宗廟。《昭容》、《禮容》者，出《武德》、《文始》、《五行》之舞也。謹對。
國子監稱，胄子不帥教，將僰寄之。省讓其侵冒刑章，寘之理監，固論不已。又軍旋凱，獻俘毛有二者，執法止而劾之，軍司雲拔距投石者。
文以經邦，武以禦寇，開石渠而設教，整金鼓以宣威。爰施上下之庠，式奉孤虛之術。語茲國序，相彼軍容。槐市立談，未展先王之禮；柳營作法，但見將軍之令。摳衣不聞守道，擐甲已見伐功。靡好成麟之名，且許貪狼之意。入室雖無鼓篋，出塞終有解鞍。既虧來學之能，當令誘進；未識出師之律，誰為否臧？縱暴虎馮河，猶期三省；豈拔距投石，方禽二毛？夫子之道未行，齊侯之失斯在。自可因其雩詠，令爾誌之各言；豈得承彼凱歌，遂責人之不法？投諸僰寄，稍均束濕之嚴；劾以幹城，恐挫橫行之氣。矜乎愚戾，何異宰予；勸此苦辛，宜哀去病。握蘭稱過，正合清明；執簡彈違，稍乖深識。欲存疏網，寧失不經。
公諱敬之，字敬之。昔王季之列乎周，虢叔之允或謂郭。建國命氏，百代可知。則有燕昭築台，尊賢師隗；漢祖分邑，行賞封亭。曾祖廣意，光祿大進修生。益儒為。馮翊之表也，雞犬之聲相聞。公先祖後徙宅於華山之下，今為華州鄭縣人也。烈祖履球，金州司倉。大父昶，涼州司法。並丕緒齊美，不殞其名，端操履正，有恒其德。故鄉黨交友，以為法度。嚐謂人曰：「吾居閑而不悶其寂，望榮而不貴其厚。有道則仕，豈牽乎祿？則居之所以從好，利貞亦其自然，所以不至大官大邑也。各尚其誌，夫複何言？」皇考通，美原主簿。器大孤特，識兼精照，明究群書，英聲誇邁於遠近矣。初履畿甸，縉紳歸高；將昇台閣，雲霄自遠。惜乎才仰餘地，命嗟促齡！公受天正性，承家高範，致用成於私室，可試進於公門，望形而高深莫窺，聽言而是非不惑，所蒞造適，不可得其詳也。凡曆州掾至別駕者三，轉府僚遷郎將者五，兼團練監牧使各一，除吉渭綏壽刺史共四州，累勳上柱國，進階中大夫。其牧守之理，皆政聞一方，化行千里，變俗思義，酌物從宜。而節費尚儉，用簡鎮靜，清可率下，寬能安眾。舉事皆當，察情必盡。所謂愷悌君子、人之父母，何異乎仁風甘雨，被於萬物也？故天子璽書慰勉，以彰分憂休責之聞焉。未盡百祿，可延三壽。享年七十八，以天寶三年正月十日，遘疾終於京師常樂裏之私第。聞者永懷，谘嗟揮涕。夫人平原郡君河內向氏，配哲生才，夫賢子令，德高佐美，慈加訓深。嗚呼哀哉！慶可延而靈不祐，先窮泉而別華堂。天寶十三載四月二十日，合祔於京兆少陵原，禮也。頃羯虜犯順，王師討逆，公之子儀，任總元戎，誓清大盜。常山擒敵之後，靈武詡聖之初，成我六軍，前驅效死。於是掃秦裏之寇，複開奉天；係陝郊之俘，更收洛邑。加以蒲阪之下，淇水之上，摧暴廓地。二城無虞，況師不遷延，功皆戰伐，豈敢言病，必先啟行。此由許國捐軀，輸忠奮勇。或謂公曰：「書勳疇賞，莫與為二。」公曰：「我國家將去否，複必反正。仗聖威而誰敢不雄？奉睿謀而舉無遺策。非為己力，所謂天功。」帝曰：「朕嘉爾竭誠稟命，平凶除惡。」遂自御史大夫拜兵部尚書同中書門下平章事，俄而改司空、換仆射，又除司徒、兼中書令。列爵代國，實賦千戶。蓋武定聲偉，若茲巍巍者也。他日又追贈公亡祖兵部尚書、亡考太保、亡妣魏國夫人。弟侄子孫，皆進祿位，紆金紫，此又殊常之恩也。太保公禮畢封樹，悲深歲月。今慶延身後，仰雨露而無涯；德發生前，比金石而不朽。永言淑懿，實在昭宣；無窮之聞，光乎刊刻；銘曰：
北州望崇，左輔源同。代無違德，慶延我公，仁能濟眾，信必由衷。邑裹（疑）支持，凜凜清風。知周才美，君子不器。掾州佐藩，戎秩軍使。砥開直道，筆遣流事。騏驥長途，可遣百轡。四郡循良，政一人康。道之軌度，終焉允臧。於惟聖善，輔訓義方。何怙何恃？痛極悲長。少陵原上，盡為幽宅。何代邱隴？誰家松柏，司徒所天，太保追策。哀榮超冠，千秋聖澤。行由已全，名自人傳。勒茲銘記，表於墓田。繼代者未知先德，行路者過想遺賢。紀實昭懿，俾奮億年。
助字叔佐，趙州人，後徙關中。天寶末調臨海尉、丹陽主簿，秩滿屏居。年四十七卒。
孔子修《春秋》，意以為夏政忠，忠之敝野，商人承之以敬；敬之敝鬼，周人承之以文；文之敝塞，救僿莫若忠。夫文者，忠之末也。設教於本，其敝且末；設教於末，敝將奈何？武王、周公承商之敝，不得已用之。周公沒，莫知所以改，故其敝甚於二代。孔子傷之曰：「虞夏之道，寡怨於民。商周之道，不勝其敝。」故曰：「後代雖有作者，虞帝不可及已。」蓋言唐虞之化，難行於季世，而夏之忠，當變而致焉。故《春秋》以權輔用，以誠斷禮，而以忠道原情雲，不拘空名，不尚狷介，從宜求亂，因時黜陟。古語云：「商變夏，周變商，《春秋》變周。」而《公羊子》亦言：「樂道堯舜之道以擬後聖。」是知《春秋》用二帝三王法，以夏為本，不壹守周典明矣。又言：「幽厲雖衰，《雅》未為《風》。逮平王之東，人習餘化。苟有善惡，當以周法正之。」故斷自平王之季，以隱公為始，所以拯薄勉善，救周之敝，革《禮》之失也。
三傳分流，其源則同，擇善而從，且過半矣。予考覈三傳，舍短取長，又集前賢注釋，亦以愚意裨補闕漏，商搉得失，研精宣暢，期於浹洽，尼父之誌，庶幾可見。疑殆則闕，以俟君子。謂之《春秋集傳集注》。又撮其綱目，撰為《統例》三卷，以輔集傳，通經意焉。
長者與行，登高各視。古之用典，決事原心，越則謂昬，逞而生害。是夫鞠稚，從陟邱陵，已實處卑，執奚有黷。拾足於後，固合益恭；肆目以遊，無乃長傲。遠有所望，問而莫知。使曳練吳門，宣尼尚惑；徹蕃晉壁，楚子徒觀。苟由禮以防非，則記過而及杖。況尊能制幼，刑期就均。所罰則可，豈宜有訴？嗟州議之非當，招省司之是詰。
萬物之貴者人也，人惟秀；介蟲之智者龜也，龜惟神。隱括無形，神之謂也；窮通有極，秀之道也。況天之與人，其道甚遠，不有以也，將何遠焉？則吉凶之祥，假子以告；變化之象，因子以明。欲爰謀稽疑，必先蔽昆命。宜蠲割誘慕，展布心腹，子無欺於人，人有望於子。成天下之亹，豈不率道與？何諸呂弄權，昭大橫於漢帝；帝辛毒痡，匪告繇於周武？揆惡之輕重也，呂之惡不浮於辛；量德之休明也，昌之德靡及於發。子二其行，誰不解體矣？夫義禮之輿也，信身之幹也。何陳氏之母，不疾而稱疾；魯孫之臣，卜僭而告義？喪於禮失，其徒實繁，吾不殫悉考。夫演卦繇者蓍也，蓍之靈而不如子長；定妍媸者鏡也，鏡之明而不如子之知。銘乎？竹帛，萬代不泯，奚起矛楯，俾吾反惑於古人？孰謂子原天地之美，達五行之理，徒使疏淪澡雪，仰止蒙求，曾莫之校。何異乎曹邱生遇拒季布，羊舌已虞國僑哉？必以剝桂刻漆，非材木所願；拔鶡裂冠，非禽鳥所欲。當潛伏奫灣，違禍罾罟。九江錫命，其可得乎？豈不免氓之蚩蚩，熒惑於耳目也？
