昱，楊國忠之黨。國忠領山南西道采訪處置使，開幕府，引以自佐，又用為御史，督屯戍，後官中書舍人。元宗西幸，國忠既誅，昱亦為亂兵所殺。
夕望兮見碧雲之出岑，過太液，拂上林；配藜四施，掩映千尋；混蒼蒼之正色，垂漠漠之輕陰。西陸月弦，南山風落；輕濃象似，倏忽龍蠖；集高議之台，連寓直之閣。亭亭廣陌，異公子之飛蓋；裔裔長空，如美人之卷幕。遂能不遠仙宅，來遊帝鄉。無心而生，自浮洛以徼瑞；感化而動，乃幹呂而呈祥。同君子之出處，均至人之行藏。故吾儕從政之暇，觀此而一詠一觴。已乎已乎！餘未始兮可量者也。
甲歲終致事，不獻賢能之書，禦史糾不能教其所理。辭曰：待經三年，則以禮賓之。
國有地官以帥職，鄉則大夫而列位，政無苟貳，命在奉初。告於鄉裏，頒司徒之禁令；斯於歲時，登夫家之眾寡。眷言甲者，斯焉從政，既受其法，如璽印塗，將教所理，猶金在鑄。是以俊造察本於鄉閭，賢能薦登於天府，同穀永之舉士，不失薛宣；類周瑜之貢才，無遺魯肅。況致事有典，大比作程，詢眾之謩，義存五物。禮賓之飲，道在三年，作良命官，是甲未聞失德；賞恭罰否，彼憲何其謬繩！
江陵郡古紀城東有紫氣成雲，中有一人，衣白衣，乘雲氣向上。其時安南招討使康令謙及同行軍將等同見。臣謹畫圖奉獻，伏望宣示中外，編諸史冊。

《後傳》載「凡蔣邢茅胙祭」，周公之允，則蔣氏系業可知。封土期思，為漢東之國，後以吞削，楚實盡之，而子孫散於郡縣。苗裔守業，重侯累相，有若來葉到弋陽之徙，大族致杜陵之遷。則亦龜組聯徽，熊轓並拜。逮我高祖詡之臨兗州也，屬王莽秉政，歸臥長安，唯行三徑，老而不起。曾祖助，會稽太守。祖冕，司徒公。或良二千石，或敬敷五教，並立名當代，垂裕後昆。父橫，大將軍、浚遒侯，服大勛於王室。遭遇讒慝，功業不遂，所生九子，悉從降徙。公即大將軍之第九子也，諱澄，字少朗。貽慶丕構，降生靈哲，懷忠國之志，立全家之蹤。雖滅跡江湖，而克雪冤恥。大將軍初遘禍薨也，為司隸羌路所譖，延以非罪。泣血枕戈，誓將讎復，時童謠曰：「君用讒慝，忠烈是殛。鬼怨神怒，妖氣充塞。」帝以覺悟，覆羌路之族焉。諸子各於所居之處受封，故以𠙶亭鄉侯遂家於此。其必復也，自憑於我裔；其大門也，不待於他宗。洎三方鼎分，楚材晉用，各為佐命，位在訏謨。所以降延代之休，所以垂不朽之稱。由是體江山之便，圖土物之宜，有泰伯克讓之風，有延陵退耕之地。其俗質，其氣，吾何以增之？乃崇墉築室於周山之陽，將老於此。馮岩阜之固，無郛郭之勞，就土壤以為高，因泉源而養正。芝術未效，形解告薨，享年七十有一。與夫人司馬氏葬於封內之都山。順也，公所懷罔極，以逮形消，取彼讒人，感於天罰。孝者德之本，又何加焉？用心惟微，允報群藝。立身之道，適意為先，故留名道學，傳存其事也。故城舊廟，猶遵餘祀。嗣子丹陽太守休，襲𠙶亭鄉侯。可謂公孫之子，有後於魯；敬仲之裔，復為正卿乎？我族之熾，有如斯也。及將軍元遜，列於《陳史》；尚書孝儼，見於《實錄》，無遺德矣！司農岑之，盡力王室，克著休勛，遭彼敗言，遠從播黜。雖清明昭洗，而舊位不躋。以誣盛德，豈其若是？𠙶亭竄跡之初也，非求形勝，取致蕃陽，後以就封，始有茲所。今之後嗣，夾湖千室，秀異於是乎出，禮樂於是乎生。節義成風，而衣冠繼武。雖克修代德，乃謀孫之貽，亦地產惟靈，天其與善矣。裔孫監察御史晁，即司農第三子。所志之心，厝懷自遠，痛夫艱難在目，邱隴云平。茫茫之跡，永迷承奉之地；累累之墓，莫辨薪芻之所。故以聚宗黨，飾餘蹤，刻氏石，示來裔。《大雅》云：「無念爾祖，聿修厥德。」不然，子孫何以知之？文曰：
爰分我祖，始自𠙶亭。
瞻望代祀，倏忽千齡。
山門失記，荒隧沈銘。
裔孫陟難，今來一經。
用建碑碣，載飾松垌。
其庶幾乎！
昭明之跡，古而彌清。
令聞之響，幽而重聆。
吁嗟兮壟樹，永兮青青。
唐開元十五年單闕歲純陽月再旬有三日辛卯，常州江陰縣通元觀道士繆行崇等，煉眾寶以成神鐘。其火朵盤龍，掘千鈞而駐迥；花開明月，銜五音而照空。威警三天，聲搏八極。員淵偶韻，夜息焚燒；紫府聆音，書飛真氣。鴻因嚴備，乃記銘云：
元元聖眾煉珍精，鑄出神鐘響玉京。香台曙擊蓮花月，華虛宵懸福德聲。音飛碧落回真駕，韻度蓬萊噴水鯨。恒沙道力無時盡，就吟仙府警群生。
準《月令》及九月令，農功畢，大享五帝於明堂。貞觀及神龍，皆於南郊報祭，中間寢廢，有虧祀典。準《孝經》，宗祀文王於明堂，以配上帝，請每年九月於南郊雩壇行享禮，以睿宗皇帝配。
門下：朝請大夫守給事中李彭年等，器業宏深，風規穎秀，士林楨幹，文苑英髦。並綜覈前言，閑習政事。瑣闈駮正，既稱詳密；畫省彌綸，允推精練。俾遷掌於綸綍，鹹列侍於軒墀，可依前件。
敕：宣議郎行大理評事攝監察禦史河西節度采訪處置使判官陳山慶，植性方雅，從事公勤，評刑有欽恤之名，攝職著軍州之效。任惟執憲，寄以佐邊，此焉擇才，佇聞成績。可監察禦史。
括字叔弓，河中河東人。鄉貢進士，又應制登科，再遷右拾遺、內供奉。出為果州、同州刺史，累遷御史大夫。大曆六年卒。
太古之氣，是生兩儀，浩然莫測，淵乎勿為。雖混沌之已判，尚冥蒙而未知。既不辨其兩偶，孰能察其三奇？爰有皇聖，其惟伏羲，索四營之妙理，究三才之大規。乃畫八卦，以窮萬象；神可以測來，智可以藏往。辨庶品於奇功，握群形於指掌。使六位之恒存，乃百王之是仰。故乾以至健，坤以利貞；含千變之象，類萬物之情。起潛龍以設位，立牝馬而開名；為大易之門戶，極天下之至精。離以象日，巽以為風；既明照於天下，複扇動於虛空。凡有象而皆見，無幽而不通；誠自然之妙理，亦變化之神功。爾其震位生木，坎方生水；擢修木於千尋，汨長波於萬里。和眾籟而成響，寫群峰而倒峙。則有兌取於金，艮乃為止；既兼山而立卦，亦麗澤而成軌。表三索於永終，瞻萬物於資始。莫究其探賾之妙，虛測其精微之理；物欲象而斯來，窮則變而無已。信可決疑辨誤，訓人軌物。必定誌以先占，乃端蓍而後揲。以通其變，使人不倦。賢哲好之以洗心，愚夫睹之以革麵。則知卦之為道，其亦至微：妙不可測，理不可違。既設爻以盡數，亦觀象而知幾；天地由其開辟，陰陽由其發揮。總百慮而一致，混殊途而同歸。
神蓍之用兮，誠稟靈於自然。惟神也，適變之義至；惟用也，極數之理全。鉤深孰云乎筮短，藏密彌彰於德圓。再三則蒙，舍我而懼瀆；五十以學，由我而樂天。揲之而雖隱必索，保之而其靜愈專。易之重者，胡可比焉？原夫質稟精純，叢分薆薱；覆青雲以表奇，伏元龜而克配。佐爾筮之貞吉，觀我生之進退；知微知章而可期，何思何慮而或昧。於是命，彼筮人，擇乎上春；韞之而必致其用，揲之而爰動其神。感以洗心，遂通端策之誌；執之指掌，空嗤握粟之倫。《禮》事其儀，《易》讚其妙；探彼幽賾，觀其秘要。皆多假爾之能，必葉窮神之照。將欲觀貞，諒無與京；乾道變化而悟，神明幽讚而生。原始要終，思盡性於大衍；知來數往，翼明彖於小成。非我無以昭效法之道，非我無以稽作易之情。於以致百慮，於以類萬物。象四時，四十九數而有常；推三才，三百六旬而不拂。惟蓍之用，惟神是聽；運不窮而或變，通其誌而遂寧。且提攜而成列，有感應而協靈。滋而後數，布之而可辨；生而成象，審之而必形。何一卉之時育，配十朋之天縱。恥紅蘭之見鋤，鄙白茅之藉用。則知夫蓍之可貴也，庶類安能而共之哉！
夫何至德之極兮，越五帝而作君。羌柔遠以服外，廓縣而同文。若乃寅奉上天，疇谘亮采；道備淳白，朝無闕殆。由是修樂以省風，慮未善而將改。高樓隱映，廣場肅潔。冠劍惟序，奉天子之風儀；笙鏞以和，得先王之制節。壽觴既已，雅樂斯闋。然後罷朝，宴百僚與耆耋。於是旁分美人，下徹金奏；玉勒齊習，周弓並彀。鴻騫龍翥，卻略以驍騰；左旋右抽，突絢練而馳鬥。沛艾多狀，蹁躚不歇。香汗與桂條爭薰，麗色比桃花競發；應繁鼓以頓挫，曆層台而超越。何登降之趫悍，乍回旋以抑揚？寶釵曜目，羅衣沐香；乍倏忽以變態，亦終然而允臧。徒觀其匪疾匪徐，以舞以蹈；旋中規而六轡沃若，動合節而萬人鼓噪，日既逮昏，聖心攸憩。斯帝皇所以因壯觀而戒逸，遂居安而若厲。豈淫樂以惑人，見終朝於鄭衛？
開元中歲，天子築宮於長安東郛，有以眷夫代邸之義。舊者中宮起樓，臨瞰於外，乃以花萼相輝為名，蓋所以敦友悌之義也。銀榜天題，金扉禦闕，俯盡一國，旁分萬里，崇崇乎實帝城之壯觀也。是時海內賓薦之士，鹹遊仙署，馳神累日，以待問於有司。有司盛稱茲樓，並命賦之。小子庸蔽，敢同頌美，辭曰：
惟唐六代，盛德被於幽遐。彌元都暨丹穴，掩扶海與流沙。莫不推福祚之攸永，極威靈之所加；敦本既同夫羲軒之日，睦親又比乎棠棣之花。裂土苴茅以表慶，錫珪分瑞以聯華；信可以受無窮之祉，而保乂我皇家者哉！乃命有司，濬池隍，繕城郭；將崇大壯之義，載考方中之作。繚垣牆周乎舊宮，設井榦而為新閣；既準既繩，以揆以度。望馳道而通禁林，走建章而抵長樂。攢畫栱以交映，列綺窗以相薄；金鋪搖，吹以玲瓏，珠綴含煙而錯落。飾以粉繪，塗之丹雘；飛梁回繞於虹光，藻井倒垂乎蓮萼。信神明之保護，亦列仙之憑托。於是乘輿乃登夫翠輦而建華旒，鉤陳警道兮環衛周。命期門使按蹕，將有事乎娛遊；六龍驤首以啟路，八駿騰光而夾輈。且肅肅以穆穆，幸夫花萼之樓。然後層軒四敞，聖情周顧；遙窺函穀之雲，近識昆池之樹。綠野初霽，分渭北之川原；青門洞開，覽山東之貢賦。亦以崇友悌之德，勸農桑之務；豈止唯臨鄠杜之郊，空指邯鄲之路而已哉！且壯麗難匹，光華匪一。馮禁掖以孤明，隱垂楊而半出；赫戶戶以宏敞，肅隱隱而靜謐。非匠氏之奇工，梓人之妙術，孰能至於是哉？歲如何其歲之首，花萼樓兮對仙酒，願比華封兮祝我聖君千萬壽。歲如何其歲始正，花萼樓兮開禦營，願同吉甫兮頌我聖君億載聲。蓋聖人去有欲，反無名；深宮皓素，高居穆清。觀群材之樂業，朝諸侯而響明。即知華夷欣慶，冠帶混並；均五氣之善，葉三光之精。嗟乎！時難再得，歲不我與；跡已混於沈滯，心未齊於出處。此小子之所以瞻梁棟以自非，仰雲霄而失序。
作之嘉量，其義惟深。嘉者以善為節，量者用平其心；窮微於子穀之數，酌憲於黃鍾之音。蓋取諸象，爰範於金。亦既成止，其儀可覿。堅外可程，虛中受益；功格於衡鏡，實同乎圭錫。以分多少，寧患乎不均；以立信仁，抑行之無斁。然美其方能立矩，卑莫可逾；出入罔吝，包含式孚。徇公滅私，乃為而勿有；納新吐故，亦用當基無。理將神而共契，跡與道而相符。且器守乎謙，人惟厥操；人非器罔主，器非人奚導。不謹則詐偽生端，無方則羨溢為耗。職是司者，胡顏相冒？由此言旃，不其至然。外乎則槩，<鬥>乃旁穿；既因物以進退，亦與時而懋遷。施於政而四方仰則，毗乎理而百代猶傳。誠可美而可尚，願斯焉而取焉。異乎大小區分，高卑奇偶；始增撮而就合，卒聚升而成鬥。隨求而獲進獲退，順動而何光何後。洎乎職與都尉，計起宏羊；洽平糴而作典，布均輸而有方。常平由是以實，大國因之用強。豈比天有鬥而酒漿不挹，山有穀而牛馬空量？然而當春秋分之期，為書夜至之時，於以較矣，於以用之。實萬人之所欲，敢望聞於有司。
明明國章，禮樂其康；掌在宗伯，司乎太常。所以納九土之器物，崇百王之經教。命伶倫使調準，徵夔龍使典效。於以遊止，非禮不履；於以觀焉，惟樂之先。去瀾漫之淫視，詠清貞之雅篇。是瞻是賞，必誠必信。遊方有日，同季劄之來觀；入廟以時，類孔宣之每問。觀其有典有則，為紀為綱。土木異象，金石殊光；宮商節其聲韻，絲竹分其短長。錯龜龍以為飾，會雲霞而作章；垂鍾炫以清布，農瑟穆以高張。堂庭別懸置之次，左右分文武之行；節敔以鼓動，流戛擊以抑揚。遠而瞻，則金石絲竹雜之而殊狀；俯而察，則東西南北懸之而異方。乃既埏埴，為之塤篪；貌有古象，制無新規。其氣混，其音吹，此土之器也。及夫汶陽之條入用，曲沃之匏見娛。爰裁爰截，為笙為竽。其氣散，其音籲，此匏之器也。收犬羊之皮，取虎豹之鞹；為鞀為路，是模是度。其氣勃，其音博，此革之器也。嶧陽之桐孤生，荊山之玉秀出；是煉是斫，為琴為瑟。其氣清，其音密，此木之器也。皆能協六律，暢八聲；合天地，交神明。調風雨以順序，布陰陽以元亨；既粲然以盈目，蓋難得而縷名。且夫頌功乃作樂，因樂乃造器；樂盛而德崇，器存而樂備。樂為和物之所，器乃積聲之地。所以觀器者思述其由，聽聲者願歌其事。伊小人之不敏，終援翰而翹思。
玉以至寶見珍，斗以至平為器；聚圭合而成量，瑩瑜瑕以表義。蘊石而山谷增輝。握樞而春秋定位。秘以重璞，攻以他山；中虛有待，旁達無間。內倍殊璧，外圓若環；用之則稱物平施，運之則含照自閑。燕石既分，楚圭未剝；平準獻度，良工就琢。剡則為璋，合而成瑴；口應吐納，柄隨把握。有異擊刁漢營，進綴趙幄。議其遠邇，曾是悠邈。特達垂名，切磋有成；炯光月皎，沿澈冰清。揣摩律度，比較權衡。法帝車之杓，如軒如輊；較嘉量之趾，不縮不盈。至若劉項爭帝，龍蛇起陸；楚塞瞻烏，秦原逐鹿。羽輕灞上之敵，漢厄鴻門之酷。亞夫按劍，張良獻玉；雖碎斗以棱威，終拔山而取辱。比德者何？邀功則多，佩服惟允，關石用和；既執契而不遠，諒求仁而靡他。爾以至公秉彝，我以不貪為寶。扣之則清越流響，秘之則含宏守道；光照廡以如虹，價連城而無考。豈徒玉卮無當，冰壺見杲而已？是以在天成象，在物可師；立身而溫潤無匹，應用而盈虛有時。當為國器，藏諸有司。若暴新之所執，吾何以則而象之？
閏正月旬有八日，李、崔二侯命餘於邑之南澗，以求魚也。洎至止，人鮮力微，網則虛設，遂無所獲，願莫我從。且漁者卑事，非其人猶不可，力行特取，豈容易哉？因貽賦云：
南有澗兮，湜湜其流：北有人兮，溫溫寡侔。涉春水兮，以遨以遊；羨嘉魚兮，載沈載浮。且人以功為誌，魚以水為利；功高則其事易成，水深則其魚易致。況我網孔張，我心匪臧；網無及則魚以遐遁，魚已遁而人猶未忘。亦何異驅倚市者就戰，俾善駕者持航？雖終朝而筋骨之勞備盡，徒悉力而尺寸之功不揚。振振者李，胡為乎至此？平陸不可以行舟，幹將不可以補履。歸止歸止！振振者崔，胡為乎忽來？過屠之嚼何益，臨川之羨空回。歸哉歸哉！
涼風起兮秋初，步簷宇兮躊躇。有微蟲之窈窕，掛輕影於空虛。績不待筐，固無求於蟹；結而成網，若有羨於魚。觀其周旋細密，往複輕疾。縷積於纖，綸成若屈。其身也或垂之如墜，其絲也亦動而愈出。成章無劄劄之聲，不漏得恢恢之質。夜居於外，同熠燿之宵行；日就其功，異蟻子之時術。於是規模既辨，詭麗無儔。纖羅礙日，薄霧含秋。圜影初成，有似毀方而合；輕絲乍吐，還同不茹其柔。塵飛空而罥結，葉下樹而縈留。可以待遊蟲於死地，為終日之養羞。嗟夫！積少者多，因微者大。始一絲而輕絡，成眾目之交會。言其巧乃織婦不如，語其功孰彫蟲可配。豈徒玩回文之縹緲，閱浮景之明昧。風乍觸而將紛，露微沾而成纇。實亦愛其組織，憐於琢磨。將懸心而有待，信役力而無他。客有誌業未騁，勤勞則多。文章徒緝，職競不羅。睹在戶之呈妍，爾功既就；慚閉門而守拙，吾道如何。
柔得乎剛，則變化無方。故能令老者以安分，使衰者而再芳。不然，爻之均，奚獨殊其棟撓；木之眾，奚獨舉其枯楊。徒觀其枝葉滋潤，色帶韶光；發枯槁，擢毫芒。直幹森梢，浮於青翠；高柯偃蹇，漸變於蒼黃。豈比夫顛木貴枿，瑰材稱良而已哉？至如和風稍吹，遲日久照；淡清煙而冪ャ，合晚靄而凝耀。苟非懷蠹，狀雖死而猶生；忽應鳴禽，類先號而後笑。是知心動於內，氣變於形；以類相感，因時則冥。或叢生落落，或孤峙亭亭；映平林而迥秀，倚長空而半青。爰有翰林墨客，懿此惟新。睹物生興，與時為春；在陽當榮於枯木，理代實資於哲人。遂稽大道，將期小伸；相長楊以體物，希百中於茲辰。
東南一方，淮海惟揚；爰有喬木，是名豫章。根坎窞，篲天綱；鬱四氣，煥三光。矗縮雲聳，離披翼張；一擢而其秀穎發，七年而其材莫當。懿夫倚荊衡，連楚越；回合湘沅之浦，芬敷吳會之闕。點彭蠡而煙垂，汨滄浪而吹發。清輝豔豔，朝灑陽台之云：翠影亭亭，夕皓巫山之月。爾其孤幹直指，交莖亂傾；紺葉煙綠，朱華日明。掩冥靈之光價，奪若木之芳榮；卉不暇植，蔓不及縈。總此眾美，疇之與京。其下則啼飛猱，逐暴武；突兀鹿麌，爪牙鉤。盤遊其下，蓋難勝數。其上則陸鴻漸，穀鸚遷；孔翠曳曳，鸞鵠翩翩。翼翳日，聲聞天；巢集其顛，動盈百千。嗟乎？不囷不輪，有典有則。其蔭也廣，其材也直；空懷寶以自棄，諒斤斧之未識。日者龍宮是構，鵲觀雲修；罄山材之木，應榱桷之求。何獨不見千金而留？為媒紹也闕，為出處也幽；為爾不任大，為賢而致尤。今叢木之所忽，吾亦為之心憂。借如將趙括於上軍，秩長聊於下令；良驥為鹽車上伏，穀鬆為山苗所映。以曼倩而等侏儒，尚俳優而輕雅正；雖物情之共爾，故君子之攸病。向若廓君之林池，充君之苑囿。膏澤既沐，鴻休亦覆；門柳不可齊華，庭梧不能獨秀。已矣夫！用之則哲，抑之則沈；隨取舍之攸措，何棟梁之所任？梓匠之瞻望靡及，江潭之歲月空深。誰當徙植天池畔，終冀成君桃李陰。
廣都有建木焉，大五千圍，生不知始；高八千尺，仰不見顛。過雷電，遺雲煙；倚白日，摩青天。靡蟠桃於度索之上，毫若木於滄海之邊。斯未足奇者！天收寸雲，日在午位；明白宇宙，光皎燭秘。枝枝攢太虛外青，葉葉積元氣閑翠；無一點之影，落之於地。故自當玉京之要，得天下之中。左右仙翁，前後玉童。潤矞露，飀祥風；五雲翼之而斐，八景含之而玲瓏。帝或自天而降天，寧假羽翼；帝或自地而還地，不乘虛空。以我有飛陸之力，以我有太階之功。必我之由，忽乎遂通。如此見其真宰之意。生巨材而不易；上帝之心，寄巨材而亦深。不然，奚至是哉！俗人生代，重疊詭譎。其或不聞，聞之或不信境之絕；信之或不往，往之或不到智之劣。自非天付洞微，神與明哲。樹杳杳而何在？身紛紛而已滅。士有以廣都為帝王之宅，以建木為台階之臣。自謂未達，仰慕斯人；仿佛雲霄，徘徊風塵。若巨材之一見，希謁帝之有因。
蔽芾珍樹，森森綺堂。庇根天壤，擢秀春光。雖違性於舊國，終奉恩於此鄉。違性何若？主人有勿翦之怙。奉恩何其？主人有挈瓶之滋。君既加我以惠好，我亦報君以萎蕤。弱其枝，圓其葉，亂階前之蓂莢；跗綠縟，萼蘴茸，狀中浦之芙蓉。既因其理，又憐其美；懷香則十步必聞，含笑則千金可市。有實雖漏於貢納，有蔭足延乎憩止。此木也，誠則不材，必姑樹其桃李。
究政化之所歸，於蒲盧而可見；負麼{麻骨}之異族，能教誨而知變。大鈞所播，各異稟而殊方；二氣相生，遂改形而革麵。初其穿土，取彼桑蟲；負以蛸飛之勢，寘諸蝸舍之中。以氣相感，以類相通。笑鄧攸之輩無兒，絕基天性；若何晏之為假子，養在公宮。薨薨鼓翅，咽咽傳意；本乃與吾同物，孰雲所畜非類？如能肖貌，便若假寐；因蠕動而稍分，與胎教而齊致。蠆尾潛出，蜂腰未備；將革故而就新，諒末同而本異。嗟乎？俱為化育，別感生成。已改其狀，複移其情；躡糞土而股戰，弄清風而翅輕。漸能羽化，永別跂行。具體皆遷，雖似通於應變；無心而守，曾不知其改更。連拳未已，奮迅複止。謂我自然，莫知所以；舉螳螂之臂而動，振莎雞之羽乃起。化形如蝶，既以忘於神遷；委蛻若蟬，信難窮於天理。雖離本質，亦匪殊姿。遇穴入易，逢花去遲；見其類而卻為非類，遇其支而翻訝何支。眾彙皆同，昔不非兮今不是；含生無別，彼一時兮此一時。然則聖人舉以立言，指而垂教；謂微蟲兮猶知適變，矧伊人兮不能胥效。於戲！其形稍別，其類靡他；煦然而方隨氣母，蠢爾而共稟天和。吾徵夫蜾蠃之與螟蛉也，見品物而居多。
父子異論，應對殊旨，或有不敬，必遺其責。負劍者甲，莫履乎？禮，爰辟咡而有詔，宜掩口而斯答。何乃良袂未引，哆口斯張，心尚滯於童蒙，氣先加於長者？侔之內則，斯闕義方；語彼過庭，此迷禮訓，或非為當，仍訴何為？
駿馬雖死，猶聞市骨；秋蘭縱敗，罔或損香。詢訏乃甲，名器無瑕。稟諸葛之美秀，幼敏足稱，韞子然之材能，早代何速？惟良者守，克尚於賢。仰之彌高，未經旌其閭巷；思而不見，聿將配乎縣社。俾善政彰聞，下人悅勸，伊可韙也，何其糾之？宜高孔氏之言，無取使司之見。
勞役異等，廣狹殊制，易固有數，授惟從宜。爾乙於何？伊田是職。衣夫襏襫，徒思敏以四支；闕彼萊蕪，難望豐其五穀。因而上請，冀以曲從，但務居塉之嫌，莫原負郭之貴。且一易再易，禮誠舉以加饒；近郊遠郊，義或隨其眾寡。枝辭不已，甚所未然。
