昕字中明，河南人。少舉崇文進士，再中博學宏詞科，累遷左拾遺。哥舒翰為副元帥，辟掌書記。翰敗，入蜀，累遷秘書監。代宗幸陝，轉國子祭酒。大曆初轉工部尚書封晉陵侯。德宗幸奉天，遷太子少傅，爵郡公兼禮部尚書。以太子少師致仕。貞元七年卒，年九十三，贈揚州大都督，諡曰懿。
大君響明，神道設位；恢三皇之軌物，張五帝之經緯。居皇極以體尊，配昇平而作諡。上楝下宇，圖出震之垂功；昆侖辟雍，模大壯之成器。分五行以配德，合四時而導氣。審圓象以規天，揆方儀而法地；因節候之開闢，得陰陽之奧秘。不然，何以審寶位之尊，彰後王之貴者也？夫其體物辨方，因宜制變；壯雲構之直聳，屬星躔而右轉。玉露朝落，金風夕扇；收帝耤於西成，誓武人於南面。然後緝以眾政，休茲百工；草黃月季，虛正昏中。釋菜吹豳，命樂人而萬舞；斬牲示戮，習軍威於五戎。既依方以服玉，遂候呂以吹銅。徒觀其在陽體尊，規模所存；取寒暑，以法乾坤。環沔彼之流水，設有閌之高門。布政居方，順時開闔；乞言講德，肆誌討論。宣八風而配律，齊七政以同渾。爾其大禮盡設，明堂洞開；興亡之跡，厥德不回。見周公之負扆。看紂王之罹災；設殷監於既往，垂大軌於將來。邃宇九房，采唐堯之茅屋；神階十二，懲夏癸之瑤台。故當勤求庶政，想望英才。不爾，何勞謙於昃日，而旋斡於飛灰？既而四方述職，九品陳儀；禮有攸敘，政無不施。發聲明於風動，趨劍履而星移。道敷鵷鷺，兆合熊羆；永恭已而南面，故垂拱而無為。非斯宇以攸讚，亦何取於成規？是月也，天子禮神祇，展牲玉；感物增思，虔心以勖。既嘗稻以薦犬，亦趨刑而斷獄；明大閱以講威，訓群騶而撫俗。別有粉署承風，金門獻款；念無媒以贈策，謬談天於窺管。
仰彼元化，稽乎典墳；驗休徵於列辟，知至理之有君。遠方圖物，不寶旅獒之貢；靈契潛感，豈惟鳴鳳之聞？降百祥之昭晰，和四氣之氤氳。粵有奇獸，言彰聖德；賁然來思，載白其色。才麌麌以呈貺，不呦呦於野食；謝仙家之騰騎，歸禦苑而棲息。於是上囿幽閒，禁林清秘；炯如玉立，皎若霜萃。場町疃於池沙，影光芒於山翠；皇心愉兮德所感，眾目駭兮榮其至。畫輻為飾，能隨太守之車；緣繢稱珍，可薦王侯之位。且夫勁角昭勇，縞色呈鮮；應皇家之盛德，當聖運之承天。足使殷帝之狼，恥擅銜鉤之瑞；吳門之馬，慚當曳練之妍。其來也，則天祚明德，神推有仁，故以奇質表瑞，非為育珍。其擾也，則一人有道，四海無拂，故知以惠性含和，寧將玩物。宜其禎祥遠暢，聖範光充；保康功於勿伐，彌大命於無窮。賦曰：元化凝兮神功就，瑞獸格兮充君囿。質高耀以霜潔，角淋漓而玉秀。恥射兔東遊，笑獲麟於西狩。惟皇靈之介福，固永命而何究？
乾知大始，變化惟眾。白日貞輝，以著乎運行；素月虧盈，以紀乎孟仲。陰既往而陽受，暑既驟而寒送；景長而土圭可測，氣肅而玉律潛中。若乃搖落既謝，戚戚無悰；霜雪凝淩以戒節，天地閉塞而成冬。羲和在茲，敬授人時，周之正則建子為首，冬之夜則問如何其？北斗闌干，乘招搖而直子；元堂在座，列群後以聽辭。冬之日可愛，聞乎魯史；一之日觱發，著乎豳詩。其神元冥，厥德在水；其器閎奄，事官有司。植元珪以絓櫝，乘元略以載旗。順物以終，乃安其性；因宜制節，用必克正。使夫有為而天下禦正，無事而天下分定。先王以之狩田，孝子以之溫凊；萬人以之休息，群辟以之殷聘。一以明國家之盛，再以誦昭事之令。夫惟敗度起功，逆時興務；重其徭役，急彼征賦。動眾不隨其物宜，馭人不以其寬裕。災異必降，甲已之氣乘；癘疾必行，哭泣之哀聚。則知邦國興否，噫時令之可懼。
鄉飲之制，本於酒令，形於樽俎；和其長幼，洽其宴語；象以陰陽，重以賓旅。此六體者，禮之大序。至如高館初啟，長筵初肆；眾賓辟旋而入門，主人稽首而再至。則三揖以成禮，三讓以就位；貴賤不共其班，少長各以其次。然後肴栗具設，酒醴畢備；鼙鼓遞奏，工歌鹹萃。以德自持，終無至醉。夫觀其拜迎拜送，則人知其潔敬；察其尊賢尚齒，則我欲其無競。君若好之，實曰邦家之慶；士能勤之，必著鄉曲之行。今國家徵孝秀，辟賢良；則必設鄉飲之禮，歌鹿鳴之章，故其事可得而詳，立賓立主，或陛或堂；列豆舉爵，鼓瑟吹簧。動而敬，居則莊；百拜乃畢，用賓於王。禮主於敬，樂主於同；明士苟習於禮樂，則可招賁於旌弓。庶其緝熙聖跡，宣暢皇風，豈徒務燕謔而湛樂之是崇？
土惟三分，爵有五等，懋勳庸而賜祿，加道德以受封。故鄭伯虢公，旌於於家，酂侯曲逆，表乎漢代。鹹以胥寧帝道，宣翼王室，上殿而劍履不脫，立朝而讚拜不名，貴之與尊，粲然明矣。景也元朝上壽，百辟齊列，敷奏昌言，對揚休命，遠葉蕭何之軌，複同子孟之躅。若三台是職，雅符周典；如一命才登，須遵漢律。
燕師國子以弓矢舞，樂師巡列，將撻之曰氏了詔瞽師來{自幸}。
燕訓恭儉，樂協詠歌。君子以之侑食，先王所以布政。師彼國子，舞於公庭。始合於文，執羽籥而在列。終奏以武，睹弓矢之斯張。進退疾徐，取六律以成節。屈伸俯仰，宣八風以克諧。始協伯夔之教，自得周官之典。氏了詔瞽，既訴者之有詞。樂師巡列，何樸作之妄罰。於此觀禮，宜其緩刑。
桂林巨鎮，臨川荒服，居五嶺之表，控兩越之郊。俗比華風，化同內地。然而洞居砦止，人好阻兵，有殊貨重裝，吏無，廉政，選其任者，實難其才。故郡久曠官，朝思稱職，以腹心之寄，輟爪牙之雄。俾其澄清，行獨坐之事；俾其式遏，總防禦之權。惟帝知人，佇報尤政。五月維夏，畏途萬里，溽暑方起，火雲始生。履蒼梧瘴癘之郊，涉沅湘風濤之壯，眾悅是舉，而傷此行。公陳力滅私，飲冰徇節，以忠則九折之途可叱，以信則三江之水可航。聚糧戒徒，肅裝候傳。無酒酤我，緩仳離之憂；徵文寵別，慰行邁之思。仆以渭陽之故，而首序雲。
公諱九皋，其先范陽人也。昔軒轅少子，以弦弧受氏，別封於張。留侯以五代相韓，安世以七葉榮漢，特生閑氣，鍾美大賢。餘慶遺芳，襲於令嗣矣。晉末以永嘉南渡，遷於江表；皇朝以因官樂土，家於曲江。高祖守禮，隋鍾離郡塗山令。曾祖君政，皇朝韶州別駕。祖子胄，皇朝越州剡縣令。烈考宏愈，皇朝太常卿、廣州都督。皆世濟明德，不隕令名。公特稟中和，誕生淳懿，恭推色養，孝自因心。幼歲丁太常府君憂，孺慕銜哀，欒棘無怙，毀能達理，誌若成人。及日月外除，而顧複就養，思致逮親之祿，方求筮仕之階。籯金不珍，琢玉成器，殖學以明道，修身以踐言。弱冠孝廉登科，始鴻漸也。嶺南按察使尚書裴伷先，幕府求賢，軺車問俗，以公後進之秀，藉以從軍，表授海豐郡司戶。水變貪泉，珠還合浦，時所稱也。其後五溪阻兵，群蠻聚略，帝命按察使裴伷先討焉。以公有樽俎之謀，韜鈐之用，奏授南康郡贛縣令，於是坐其帷幄，置以戎車。公武能宣威，文可化俗，軍需倚辦，供億無留。前宣慰使禦史梁勳奏公清白有聞，後宣慰使竹承構奏公戶口增益，共稱尤異，裦進上聞，特加朝散大夫，遷巴陵郡別駕。初丞相曲江，公之元昆，自始安郡太守兼五認按察使，以為越井殊方，廣江剽俗，懷柔之寄，實在腹心。奏公俱行，可為同氣，遂授南康郡別駕；季弟九章，以為桂陽郡長史。太夫人在堂，賜告歸寧，承歡伏臘。白華共展於朝夕，衣錦時入於鄉閭，棣萼美於詩人，德星聚於陳氏，代所稀也。無何，丁於內艱。柴毀芃芃，勺飲不納，至性聞於州裏，孝感達於神明。白雀馴狎於倚廬，黃犬隨號於行哭，表其異也。服闋，除殿中丞，又遷尚書職方郎中。起草含香，停車待漏，位高元象，職在彌綸。及曲江公翊讚廟謨，鹽梅鼎實，講德論道，求賢審官。以識量通明，與聞其議，故能致君堯舜，克濟忠貞，公之佐也。及元昆出牧荊鎮，公亦隨貶外台，遂曆安康、淮安、彭城、睢陽四郡守。所蒞之邦，必聞其政，作人父母，為國循良。於是瑞鵲成巢，嘉禾合穎，祥烏素翟而狎至焉。考績議能，詔書裦異，遂遷襄陽郡太守兼山南東道采訪處置使。以連率之權，授以澄清之任，化行江漢，惠及黎元。進封南康縣開國男，賞有功也。屬南夷不龔，西蜀騷動，掎角之勢，連於嶺隅。以公有經略之才，委公以幹城之任，乃除南海太守兼五府節度經略采訪處置等使，攝禦史中丞，賜紫金魚袋。天書盈篋，廄馬在庭，恩華寵光，旁午道路，公召募敢勇，繕治樓船，綏懷遠人，安集獷俗，或指劍山之路。或出銅柱之鄉。以回舶運糧，省泛舟之役；以於來授甲，寬土著之人。寄重務殷，用省功倍。天子嘉之，特賜銀青光祿大夫，兼手詔益封開國伯，食邑七百戶，旌其能也。且五府之人，一都之會，地包山洞，境闊海壖，異域，殊鄉，往來輻輳，金貝惟錯，齒革實繁。雖言語不通，而贄幣交致。公禁其豪奪，招彼貿遷，遠人如歸，飲其信矣。秩滿，遷殿中監。皇輿盡飾，玉食惟精，六尚委能，一心主辦，服禦器用，必信必誠。勤勞不遑，積憂聚痗。以天寶十四載四月二十日，疾亟薨於西京常樂裏之私第，春秋六十有六。嗚呼哀哉！哲人其萎，邦國殄矣。皇上哀悼，賻贈盈門，給遞還鄉，首邱歸本。遂贈廣陵郡大都督府長史。禮儀哀制，延素握發，可謂飾終。以明年葬於始興郡洪義裏武陵原。夫人宏農譚氏，襄陽郡夫人，國子博士知幾之子。克訓母儀，用光閫則。粵以永泰三年，薨南康郡次。以大曆四年合祔焉，禮也。嗣十一人：長曰捷，前端州刺史。次曰擢，前右金吾衛兵曹參軍。次曰撝，試大理直康州刺史。次曰抗，檢校戶部郎中兼禦史中丞，賜紫金魚袋朔方邠寧節度行軍司馬。次曰捍，前宏文生，皆王之藎臣，國之多士。令德之後，必大其門。公嚐與季弟同泛滄溟，舳艫艅艎，凡數百輩，忽驚飆震發，駭浪山連。當呀呷之時，謂汨沒同盡，為猿為鶴，曷可保焉？而中宵返風，漂泊孤嶼，遲明相視，各在津亭。同役之人，僅有存者，則知商邱蹈信，入之而不傷；呂梁履忠，遊之而莫惴。愷悌君子，福祿綏之，宜其克享永年，亦既逢吉。且公之立身，可謂盡美。居喪致哀，稱其孝也；入幕決勝，稱其才也。列在藩翰，則德化之政聞；授之斧鉞，則式遏之功著，佐元昆則潤色王業，睦諸季則致美閨門。至於推挽忠良，揄揚俊乂，力行不怠，時議高之。夫生死有懷，古今同盡，歿而不朽，君子韙之。昕忝跡儒林，嚐讀舊史，覽賢人之事業，知盛德之在焉。敢揚休聲，以誌貞石。銘曰
軒轅錫羨，百代蕃昌，弦弧得姓，受邑於張。五代相韓，七貂居漢。平子數術，茂先翊讚。誕鍾餘慶，克享大名。爰至我公，天姿挺生。率禮立身，依仁從政。學該百代，官逾三命。再登幕府，四列藩條。威行節制，化合謳謠。作牧襄陽，授兵南越。江漢底定，要荒胥悅。死生有命，修短靡常。禮贈殊秩，魂歸故鄉。梧檟成列，邱陵無改。夏日冬夜，精靈斯在。
維寶應二年歲次癸卯閏正月乙巳朔十六日庚申，元獻皇太後啟殯於永昌之陵寢，安神於細柳之亭宮。粵三月甲辰朔十二日乙卯，將遷座於泰陵，禮也。諡冊昭禮，容車儼駕。皇帝執通喪而在疚，遵遠日以戒期，悼憫凶之薦及，痛皇妣以銜悲。泣外郊而阻禮，將徹奠於有司，命宗伯之貳職，陳明德以為詞。詞曰：
兩儀判質，二曜分形，乾剛，坤順，陽德陰靈。嬪風以婉，婦道惟聽。王教斯立，邦家以寧。渭水定祥，塗山協德。式敷陰教，用光內則。紃組克修，蘋蘩是職。雜佩相警，副笄盡飾。族承嵩嶽，德備椒房。福履蘭殿，祥開畫堂。黃花襲慶，彤管貽芳。薑嚳佐嚳。堯母興唐。靈婺沈彩，仙娥墜魄。厚夜無歸，重泉永隔。義存故劍，禮備追冊。先誌克遵，爰開故宅。坤儀載穆，象服攸宜。鸞輅爰止，翬衣在斯。藹藹邦媛，雍雍母儀。先天毓德，早歲聞師。日月有期，山陵甫制。六綍齊引，八神警衛。龍帷儼其載陳，驥服騁以偕逝。率土雷動，殊方雪涕，去城闕之遲遲，望郊原之翳翳。背黃山而北指，渡清渭以東轅。野色慘以凝幕，青雲重而垂軒。儼騑驂以就駕，慘徒禦而不喧。舍曾城之禁掖，向新廟之陵園。嗚呼哀哉！遵周道之合祔，美詩風之內穴。列容衛於山阿，若平生之象設。擬靈荃之淒楚，泛薤露之清切。痛修夜之不暘，歎行芳之永絕。嗚呼哀哉！緬惟在昔，嬪德斯臧。夫婦以正，邦家之光。明明淑德，誕聖配皇。肅威靈之如在，欽懿範之不忘。嗚呼哀哉！
維大曆八年歲次癸丑五月乙亥朔十七日辛卯，開府儀同三司元帥鄭王薨，旋殯於內侍省。二十七日甲午，冊諡曰昭靖太子。洎十年歲在乙卯十二月庚申朔二十六日乙酉，遷窆於萬年縣細柳之北原。乃詔京兆尹黎幹監護喪事，展飾終之儀，禮也。嗚呼哀哉！窮陰肅冽，殺景凝沍；蜃輅方巾，龍驂在禦。設庭燎以終夕，啟欑塗而即路。皇帝悼賢王之不淑，念愛子之雲亡；齊彭殤以理遣，顧形影而神傷。錄舊功於藩邸，議新諡於太常，卷承家於匕鬯，追嗣位於元良。爰命侍臣，式纂遺芳。其詞曰：
維昔啟土，膺茲冊命。賜爵為王，建封於鄭。梁國寵異，魯邦禮盛。明哲在躬，溫良成性。國步艱難，遘茲師旅。克生才藝，允是文武。乃拜元戎，俾殲鬼虜。職思靖亂，功期禦侮。守師律以殿邦振，威聲而先舉。問安內豎，視膳寢門。隨肩明兩，順色晨昏。光輝棣萼，友愛鴒原。率禮不違，人無閑言。招賢南楚，愛客西園。宗子維城，王室以藩。樂善未終，沈屙斯起。群望並走，眾醫鹹理。有加無瘳，蘭銷玉毀。馳光度剿，逝川閱水。軫皇慈之怛化，嗟國人之罷市。嗚呼哀哉！疇庸未紀，度德則優。崇以徽號，闡其謀猷。善則可旌，禮無不酬。吉凶同域，神理難求。列前星之儲位，昭甲觀之虛慶。撰日月以有時，備塗芻以將命。卜竁從吉，辨方居正。堇原霜苦，鬆幹雪映。起寢廟之崇嚴，制園陵之尊敬。嗚呼哀哉！轀車發軔，緹綺前旌。祖載奠徹，簫笳哀鳴。挽出離宮，路回直城。羽儀以列，徒禦不驚。越素滻以東指，背黃山而北征。聯岡走以回抱，遠樹靡而低傾。對驪宮以立表，依細柳以開塋。重局於穸壤，悲執紼於桓楹。川杳杳以暝色，野梢梢以寒聲。仰清芬之不冺，實昭晰於鴻名。嗚呼哀哉！
翰，并州晉陽人。第進士，為秘書正字，遷駕部員外。出為汝州長史，貶道州司馬。
淳維不虔，塞門多事，險其走集，雖稱有典。當其奔衝，安得無戰，或逃或死，家無康業。且人戶平分，文昌之舊也；邊郡以實，先王之制也。甲無一德，遂編兩貫。禮不忘本，延州密邇於京轂；武以戒嚴，鄯府遠鄰於河縣。詳其動靜，徇欲滋深，違之則苦，從之則樂。國有大事，在戎為急，邦之榮懷，阜人斯可。益其遠也，不亦宜乎？
送子清酤，挹茲瓢杓。器為人用，勢本天作。生也綿綿，長非落。工雖能而莫騁，賓有量而是度。外象招搖，中虛橐籥。汎然無係，似為客之漂流；浮而不沈，如從事之鳴躍。許何掛而厭喧？顏何飲而為樂？傳一杯之引滿，更百壺之竭涸。儻遇主人之深恩，敢忘此堂之斟酌？
三代建侯，與今事異，請自漢言之。漢朝用人，自詔舉之外，其府寺郡國屬吏，皆令自署。故天下之士，修身於家，而辟書交至。以此士務名節，風俗用修。魏氏立九品之制，中正司之，於是族大者第高，而寒門之秀屈矣。國朝舉選，用隋氏之制。歲月既久，其法益訛，夫才智因習而就，固然之理。進士者，時共貴之。主司裦貶，實在詩賦，務求巧麗，以此為賢。惟不無益於用，實亦妨其正習；不惟撓其淳和，實又長其佻薄。自非識度超然，時或孤秀，其餘溺於所習，悉昧本源。欲以啟導性靈，獎成後進，斯亦難矣。故士林鮮體國之論，其弊一也。又人之心智，蓋有涯分。而九流七略，書籍無窮，主司問目，不立程限。故修習之時，但務鈔略，比及就試，偶中是期。業無所成，固由於此。故當代寡人師之學，其弊二也。疏以釋經，蓋筌蹄耳。明經讀書，勤苦已甚，既口問義，又誦疏文，徒竭其精華，習不急之業。而其當代禮法，無不麵牆，及臨民決事，取辦胥吏之口而已。所謂所習非所用，所用非所習者也。故當官少稱職之吏，其弊三也。舉人大率二十人中方收一人，故沒齒而不登科者甚眾。其事難、其路隘也如此，而雜色之流，廣通其路也。此一彼十，此百彼千，揆其秩序，無所差降。故受官多底下之人，修業抱後時之歎。待不才者何厚？處有能者何薄？崇末抑本，啟昏窒明，故士子舍學業而趨末伎，其弊四也。收人既少，則爭第急切。交馳公卿，以求汲引，毀訾同類，用以爭先。故業因儒雅，行成險薄，非受性如此，勢使然也。浸以成俗，虧損國風，其弊五也。大抵舉選人以秋初就路，春末方歸。休息未定，聚糧未辦，即又及秋。正業不得修習，益令藝能淺薄，其弊六也。羈旅往來，縻費實甚，非惟妨闕正業，蓋亦隳其舊產。示及數舉，索然以空，其弊七也。貧窶之士在遠方，欲力赴京師，而所冀無際。以此揆度，遂至沒身，使茲人有抱屈之恨，國家有遺才之闕，其弊八也。官司運江淮之儲，計五費其四乃達京邑，芻薪之貴又十倍。而四方舉選之人，每年攢會，計其人畜，蓋將數萬無成而歸，十乃七八，徒令關中煩耗，其弊九也。為官擇人，惟才是待。今選司並格之以年數，合格者判雖下劣，一切皆收。如未合格而應科目者，才有小瑕，莫不見棄。故無能之士，祿以例臻；才俊之流，坐成白首。此非古人求賢審官之義，亦已明矣，其弊十也。選人不約本州所試，悉令聚於京師。人既浩穰，文簿煩雜，因此偷濫，其事百端，故俗閑相傳云：「入試非正身，十有三四；赴官非正身，十有二三。」此弊之尤者。今若未能頓除舉選，以從古制，且稍變易，以息弊源，則官多佳吏，風俗可變。其條例如後，謹議。
一，立身入仕，莫先於禮。《尚書》明王道，《論語》詮百行，《孝經》德之本，學者所宜先習。其明經通此，謂之兩經舉，《論語》、《孝經》為之翼助。諸試帖一切請停，惟令策試義及口問。其試策自改問時務以來，經業之人，鮮能屬綴，以此少能通者。所司知其若此，亦不於此取人。故時人云：「明經問策，禮試而已。」所為變實為虛，無益於政。今請令其精習，試策問經義及時務各五節，並以通四以上為第。但令直書事義，解釋分明，不用空寫疏文，及務華飾。其十節總於一道之內問之，餘科準此。其口問諸書，每卷問一節。取其心中了悟、解釋分明、往來問答，無所滯礙、不用要令，誦疏亦以十通八以上為第，諸科亦準此。外更通《周易》、《毛詩》，名四經舉；加《左氏春秋》，為五經舉。不習《左氏》者，任以《公羊》、《穀梁》代之。其但習《禮記》及《論語》、《孝經》，名一經舉，既立差等，隨等授官，則能否區分，人知勸勉。
一，明法舉亦請不帖，但策問義並口問，準經業科。
一，學《春秋》者，能斷大事。有兼習《三傳》，參其異同，商榷比擬，得其長者，謂之《春秋》舉。策問經義並口問，並準前。
一，進士習業，請令習《禮記》、《尚書》、《論語》、《孝經》並一史。其雜文請試兩首，共五百字以上、六百字以下。試箋表、議論、銘頌、箴檄等有資於用者，不試詩賦。其理通、其詞雅為上，理通詞平為次，餘為否。其所試策，於所習經史內問；經問聖人旨趣，史問成敗得失。並時務共十節，貴觀理識，不用求隱僻，詰名數，為無益之能。言詞不至鄙陋，即為第。
一，其有通《禮記》、《尚書》、《論語》、《孝經》之外，更通《道德》諸經，通《元經》、《孟子》、《荀卿子》《呂氏春秋》、《管子》、《墨子》、《韓子》，謂之茂才舉。達觀之士，既知經學，兼有諸子之學，取其所長，舍其偏滯，則於理道，無不該矣。試策問諸書義理，並時務共二十節，仍與之言論，觀其通塞。
一，其有學兼經史，達於政體，策略深正，其詞典雅者，謂之秀才舉。經通四經，或二《禮》，或三家《春秋》，兼通三史以上，即當其目。其試策，經問聖人旨趣，史問成敗得失，並時務共二十節，仍與之談論，以究其能。
一，學倍秀才，而詞策同之，談論貫通，究識成敗，謂之宏才舉。以前三科，其策當詞高理備，不可同於進士。其所問每十節，通八以上為第。
一，其史書，《史記》為一史，《漢書》為一史，《後漢書》並劉昭所注《志》為一史，《三國志》為一史，《晉書》為一史，李延壽《南史》為一史，《北史》為一史。習《南史》者兼通宋、齊《志》，習《北史》者通後魏、隋《書志》。自宋以後，史書煩碎冗長，請但問政理成敗所因，及其人物損益關於當代者，其餘一切不問。國朝自高祖下及睿宗《實錄》並《貞觀政要》，共為一史。
一，天文律曆，自有所司專習，且非學者卒能尋究，並請不問。惟五經所論，蓋舉其大體，不可不知。
一，每年天下舉人來秋入貢者，今年九月，州府依前科目先起試，其文策通者，注等第訖，試官、本司官、錄事、參軍及長吏連押其後。其口問者，題策後云「口問通若干」，即相連印縫，並依寫解為先後，不得參差。封題訖，十月中旬送觀察使。觀察使差人送都省司，隨遠近比類，須合程限。省司重考定訖，其入第者，二月內符下諸道諸州追之，限九月內盡到。到即重試之，其文策皆勘會書跡詞理，與州試同即收之，偽者送法司推問。其國子監舉人，亦準前例。
一．諸色身名，都不涉學，昧於廉恥，何以居官？其簡試之時，雖雲試經及判，其事苟且，與不試同。諸皆令習《孝經》、《論語》，其《孝經》口問五道，《論語》口問十道，須問答精熟，知其義理，並須通八以上。如先習諸經書者，任隨所習試之，不須更試《孝經》、《論語》。其判問以時事，取其理通，必在責其重保，以絕替代。其合外州申解者，依舉選例處分。
一，一經及第人，選日請授中縣尉之類，判入第三等及蔭高授上縣尉之類；兩經出身授上縣尉之類，判入第三等及蔭高授緊縣尉之類；用蔭止於此，其以上當以才進。四經出身授緊縣尉之類。判入第三等授望縣尉之類。五經授望縣尉之類，判入第二等授畿縣尉之類。明法出身，與兩經同資；進士及《三禮》舉、《春秋》舉，與四經同資。其茂才、秀才，請授畿尉之類；其宏才請送詞策上中書門下，請授諫官、史官等。《禮經》舉人若更通諸家《禮論》，及漢以來禮儀沿革者，請便授太常博士。茂才等三科，為學既優，並準五經舉人便授官。其雜色出身人，量書判授中縣尉之類，判入第三等及蔭高者加一等。凡蔭除解褐官外，不在用限。
一，其今舉人所習，既從簡易，士子趨學，必當數倍往時。每年諸色舉人，主司簡擇，常以五百人為大限，此外任收雜色。
一、其前資官及新出身，並請不限選數任集，庶有才不滯，官得其人。
一、不習經書史，無以立身；不習法理，無以效職。人出身以後，當宜習法，其判問請皆問以時事疑獄，令約律文斷決。其有既依律文，又約經義，文理宏雅，超然出群，為第一等。其斷以法理，參以經史，無所虧失，粲然可觀，為第二等。判斷依法，頗有文彩，為第三等。頗約法式，直書可否，言雖不文，其理無失，為第四等。此外不收。但如曹判及書題，如此則可，不得拘以聲勢文律，翻失其真。故合於理者，數句亦收；乖於理者，詞多亦舍。其倩人暗判，人閑謂之判羅，此最無恥，請榜示以懲之。
一、其授試官及員外等官，悉不許選，恐抱才者負屈。若並分集，則僥幸者頗多。當酌事宜，取其折中。請令送所在審加勘責，但無偷濫並準出身人例試判送省。授官日以九品八品官請同黃衣選人例，七品六品官依前資解褐官例，四品五品依前資第二正官例。其官好惡，約判之工拙也。
一、舊法四品五品官不複試判者，以其曆任既久，經試固多，且官班已崇，人所知識，不可複為偽濫矣。自有兵難，仕進多門，僥幸超擢，不同往日。並請試判，待三五年舉選路清，然後任依舊法。其曾經登科及有清白狀，並曾任台省官，並諸司長官已經選擇，並不試，依常例處分。
一、每年天下選人欲赴來冬選，則今秋九月，依舉人召集審勘，責絕其奸濫。試時長吏親自監臨，皆令相遠，絕其口授及替代。其第四等以上封送省，皆依舉人例處置。吏部計天下闕員訖，即重考天下所送判審定等第訖。從上等據本色人數收人具名下本道觀察使追之，限十月內到，並重試之訖，取州試判類，其書蹤及文體有偽濫者，準法處分。其合留者，依科目資序，隨穩便注擬。
一、其兩都選人，不比外州，請令省司自試。隔年先試，一同外州。東都選人判亦將就上都考定等第，兼類會人數，明年依例追集重試之。還以去秋所底，驗其書蹤及詞理，則隔年計會替代，事亦難為。
一、兵興以來，士人多去鄉土，既因避難，所在寄居。必欲網羅才能，隔年先試，令歸本貫，為弊更深。其諸色舉選人，並請準所在寄莊寄住處投狀請試。舉人既不慮偽濫，其選人但勘會符告，並責重保。知非偽濫，即準例處分。
一、宏詞拔萃，以甄逸才；進士明經，以長學業。並請依常年例，其平選判入第二等，亦任超資授官。
一、諸以蔭緒優勞準敕授官者，如判劣惡者，請授員外官。待稍習法理，試判合留，依資授正員官。
一、諸合授正員官人，年不滿三十，請授無職事京官，及州府參軍，不得授職事官。
有司或詰於議者曰：「吏曹所銓者四，謂身言書判。今外州送判，則身言闕失，如何？」對曰：「夫身言者，《豈非》洪範‘貌’‘言’乎？貌謂舉措可觀，言謂詞說合理，此皆才幹之士，方能及此。今所試之判，不求浮華，但令直書是非，以觀理識。於此既蔽，則無貌言，斷可知矣。書者非理人之具，但字體不至乖越，即為知書。判者斷決百事，真為吏所切，故觀其判，才可知矣。彼身言及書，豈可同為銓序哉？」有司複詰曰：「王者之盛，莫逾堯舜。《書》稱‘敷納以言’，為求才之通軌。今以言為後，亦有說乎？對曰：「夫敷納以言者，謂引用賢良，升於達位，方將詢以庶政，非言無以知之。其唐虞官百，谘俞無幾，下及小吏，官長自求，各行敷納，事至簡易。今吏曹所習，輒數千人，三銓藻鑒，心目難溥。酬喧競之不暇，又何敷納之有乎？其茂才以上，學業既優，可以言政教，接以談論，近於敷納矣。」有司複曰：「士有言行不差，而闕於文學。或頗有文學，而言行未修。但以諸科取之，無乃未備？」對曰：「吏曹所銓，必求言行，得之既審，然後授官，則外州遙試，未為通矣。今銓衡之下，奸濫所萃，紛爭劇於獄訟，偽濫深於市井。法固致此，無如之何？豈若外州先試，兼察其行？苟居宅所在，則鄰伍知之，官司耳目。」易為采聽。古之鄉舉裏選，方斯近矣。且今之新法，以學舉者，一經畢收，以判選者，直書可否，可謂易矣。修言行者，心當敦固，不能為此，餘何足觀？若有誌性過人，足存激勸，及躬為惡行，不當舉用者，則典章已備，但舉而行之耳。」有司複曰：「其有效官公清，且有能政，以其短於詞判，不見裦升，無乃闕於事實乎？」對曰：「苟能如此，最為公器。使司善耳。但令諸道觀察使，每年終必有裦貶，不得僭濫，則善不蔽矣。」問曰：「試帖經者，求其精熟。今廢之，有何理乎？」對曰：「夫人之為學，帖易於誦，誦易於講。今口問之，令其講釋，若不精熟，如何應對？此舉其難者，何用帖為？且務於帖，則於義不專，非演智之術，固已明矣。夫帖者，童穉之事，今方授之以職，而待以童穉，於理非宜。」有司複曰：「舊法口問，並取通六，今令通八，無乃非就易之義乎？」 對曰：「所習者少，當務其精。止於通六，失在鹵莽，是以然耳。」複曰：「舉人試策，例皆五通，今並為一，有何理？」對曰：「夫事尚實則有功，徇虛則益寡。試策五通，多書問目，數立頭尾，徇虛多矣。豈如一策之內，並問之乎？」
匡自述曰：「啖先生集三傳之善，以說《春秋》，其所未盡，則申已意，條例明暢，真通賢之為也。惜其經之大意，或未標顯；傳之取舍，或有過差。蓋纂述僅畢，未及詳省爾。予因尋繹之次，心所不安者，隨而疏之。
講學崇儒，語郊先禮。《詩》、《書》之奧，以佇言揚；元妙之門，方求理辨。初聞慎接，具析精微。既遇於途，詎為傾蓋之厚；各持其論，以爭重席之功。湯池鐵城，取言詞而自困；焚舟夷灶，庶攻擊而無回。設喻指之縱橫，不聞三倒；語折角之勝負，方持兩端。孔某聽歌，知接輿之有德；漢高揮洗，見酈生之不狂。拘係之端，冶長何在？言談之下，甯越無辜，恭論兩賢，請從一釋。
