奉為亡妣扶陽郡太夫人天水趙氏所造。夫人故司列少常伯仁本之女，今左威衛將軍東都副留守諫之姊。夫人幼柔婉，長賢明，詩禮天然，圖史暗合。家君之為相也，特見奇異，常謂女師。輔佐君子，能循法度，是稱婦德；徙宅垂訓，多著才名，斯為母儀。年七十七薨，合祔京兆。終天永奪，泣血無追，唯托能仁，用資冥果。坎岩壁，現真容，因高制龕，即空疏座。東臨伊水，百億津梁；北走鼎門，大千方便。所願上昇忉利，功德證明；晏坐耆闍，神通無時。斯石不朽，茲山永固，窮佛劫以長存，拂天衣而無盡，銘曰：
彌陀得道四劫前，莊嚴幽路百福先，法身不朽山石堅，昊天罔極佛日懸。

端，開元二十七年官崇文館校書郎，曆監察御史。
自我大師，堅林示化，不有像設，人何以依？小大之功，蓋存乎？願，瞻彼朔易，有大像焉。厥高羌而不可乎彌度，則我前太守盧君之所立。盧君諱暉，字子晃。自尚書郎保釐我郡，張皇軍容，簡而明，慧而肅，害必革，利必興。爰徙軍，爰置邑，創闤闠，飾招提，遠者懷，近者悅。戈甲以理，奪虜氣於塞外；童耋以樂，被謠於域中。然猶躬行屬縣，求人之瘼。相彼村閭，古多精舍，往往陁陊，而法鼓存焉。或播或柞，或鬱或震，莫睹筍虡之狀，寧聞宮徵之音。君曰「谘」。時則有若黃耇鮐背之老數百人，隨車而請曰：「惟是眾多之金，委於草莽，不敢散為凡器以速戾，實願合為真容以祈褫。」君曰：「善」，且俾五台沙門大端慮事。樂施之力一惟百，精誠之心百惟一。炭嶺屬，爐穀呀，人雲屯，橐雷動，黃白之氣竭，青氣生焉。於是化天下之至剛，為天下之至柔，以至柔入無間，亦既成像，複歸於剛。眾奔走而觀之，則三十二相備矣。計功者蓋莫知其眾寡，徒駭其不日而成也；度財者又莫知其少多，徒歎其不召而至也。非我人心之歸於君，君惠之及於人，何以能之？是轝也，可以觀政矣。間一歲，使臣以君政尤異聞於帝，帝用嘉之，錫以束帛，有由然也。伊追琢之功未既，而惠盧君遷於瀛田。君至自靈，誕敷至化，纘戎前功，爛朗景彰，飾道盡矣。戊寅歲，易人思邵父美杜母嘉，願力謀不朽，是用托頌於端，端端文館之吏也，敢不祇若。頌曰：
崇崇容，法之尊兮。優優庶政，直而溫兮。如茨如陵，不騫不崩，福永存兮。
大師諱景賢，菩提大通法允也。本姓薛氏，汾陰人，世為著族。容貌秀偉，見者肅然，幼而神明，周覽傳記。弱冠投心大覺，宿好都遣，問道於❥陽智寶禪師，師言法王大寶，世傳其人。今運鍾江陵玉泉次，一佛出世，亦難遭矣。則星馳駿邁，而得大通，發言求哀，揮汗成血。大通照彼精懇，喻以方便，一見悟入，冏然昭洗。屬世議迫隘，遠跡幽絕，客居巴峽三抗山中。山尋霓，穀無景，豺虎搏噬，毒癘蒸鬱。而我歲時宴居，初無惱害，豈❥為之守，而神靈保綏？良可知也。久之，廣大圓極，悉心以獻。大通怡然，克荷相許，付寶藏，傳明燈，為不讓矣，時神龍❥歲也。中宗聞風，詔請內度；法眾仰德，乞留都下。大師雅尚山林，迫以祈懇，或出或處，存乎利濟。化自南國，被乎東京，向風靡然，一變於代。蓋三世諸佛，意❥法印，妙極之用，言外之功，不可得而聞也。觀乎萬形蠢蠢於黑闇，千界熙熙於熱毒，如來有以登大明，灑甘露。雖相示寂滅，而業遵龍象，則我先佛法身，湛然常住者矣。始先祖師達摩西來，曆五葉而授大通。赫赫大通，濟濟多士，寂成福藏，爛其❥門，同波派流，分景並照，亦東❥之盛也。嘻！世相不實，應盡誰留？菩薩知時，示同於物。開元十一年龍集癸亥歲八月，在嵩山會善道場現有微疾，沐浴宴坐，神情儼然。翌日而謝，春秋六十有四。雲山慘毒，庭樹彫摧，矧夫情靈，痛可言也。門人比邱法宣、比邱慧巘、比邱敬言、比邱慧林等，不勝感戀奉為建塔，迢亭赫，出於嵩半。主上追懷震悼，賜書塔額，署曰報恩。存沒榮幸，山川光燭，廿年又起身塔於北岩下，永奉安焉。若其積微成著之勤，乘定發慧之用，堅剛勇猛之操，大悲廣衍之業，率皆碑版所詳，不複多載也。
甲為鞮鞻，秘以為南方所習，將訓之於人。人以為非，訴其有謬，甲不伏。
萬邦作乂，同乎文軌，百度為貞，崇其禮樂。祖考來格，神人以和，必四夷而克諧，明庶土之交正。國家一其區，無思不服，歲覲有差，方物斯備。越裳重譯，爰歸翡翠之賝；大宛久開，攸聞汗血之獻。故得鞮鞻是別，聲律會同，諭彼來王，昭其率舞。擊石拊石，歎入於予；以雅以任，義興詩頌。泉魚涵泳，聽朱弦而屢昇；雲鳳騫回，訓金奏而不去。考都鄙之所習，順操土風；混夷夏之聲塵，以廣朝命。各得其所，無相奪倫，明九序之惟歌，均兩階之無事。甲之所訓，亦無懵焉，人則未從，其為過矣。且南方北方之樂，惟禁惟任之名，既人絕而路殊，誠有條而不紊。辨方正位，允執其中，明罰敕法，亦可不罔。
景任樂司博士，教弟子難色，五周成，請進考。所司以不能發蒙教，不進考，不伏。
聖人返古之道，崇尚雅樂，笙鏞鏘洋，絲竹宴衍。後夔節響，子野垂聽，文侯睹而存魏，仲民悅而留齊。故列其樂司，班以胄子。九變至妙，五年成聲，奏之方澤地祇昇，登之圜丘天神降。師則獲考，所由奚疑？童蒙之求，可以漸進。功不聞教，胡用抑為？格令無文，謂宜憑據。
開元二十年，有敕將幸太原，重巡潞藩。上顧謂侍中裴光庭，先擇才能，俾宿儲供，公以左拾遺膺是選也。潞州八邑，屬時不稔，上下克辦，實多宏益，朝廷稱之。公名僅，字衝用，漢禦史大夫廣漢之後。以儒術學業，遂登三公，直言諫諍，退官終寵。其後自沛居河，代有丕烈。公七代祖辨，後魏侍中、汾陰武侯。六代祖謙，中書令、涪陵元公，英武忠肅，《魏書》有傳。曾祖範，隋本州州都，皇朝硤州刺史。祖文度，曹州刺史。父元儉，溧陽、鄞二縣令、光州司馬，並政理清白，見重於時。公受天正性，承家具美，敦龐重樸，負經濟大才，優閑江海。紫薇令姚公黃門監廬公、特奏有學有文，身材拔萃。起家授洪洞尉，刺史蕭瑗許以公輔之器。羽林大將軍楊敬述持節河西，以才略奏請充管記。秩滿，授江陽丞。長史王易從、李朝隱以公清正直，攝江陽、江都、海陵三縣令。中丞宇文融殿中侍禦史鹹廙業並引為判官，狀稱「滑吏畏威而破膽，群萌飲惠以息肩」，奏「才學惟高，公清特立」，公操斧則伐，拂鍾無聲，淮海之間，義風一變。會有制命舉才高未達、沈跡下寮、宏詞博識、至公從正者，上禦紫宸殿，親試親考。入拜獻替之司，正議鯁詞，多所獻納。禦史大夫李朝隱屢有推薦，竟無昇擢，及公之出宰也，以擅美對揚，推能撫字，將化風俗，且辭掖垣，議者為屈，公無慍色。躬親庶務，朝夕勤勞，寒者衣之，饑者食之。二十一年，人尤困餒，公輸出私米，兼賑官糧，徙死得生，百餘萬計。敕使少保兗公深加器異，當朝談獎。狼暴出境，鹿馴於邑，廣開郵閈，大創廒倉，南填巨坑，北防深水。太原尹王公以殊政奏，長史李植以異能上。七年在任，無風雨霜雹、水旱蟲蝗之害，長史李公又考其孤清耿介，冰碧在懷，乃居高平山業。公與秘書監賀知章、中書侍郎嚴挺之、虞部郎中褚光為塵外之交。嚴稱云：「難進易退，翱翔宇宙之間，廓然不可得而見。」褚每云：「暗與道合，神超造化。」賀之篇翰，往來精密。公每讀古史，及聞時說，有一仁一義一忠一孝者，未嚐不慷慨涕泣。絕薰腥，救窮急，傲然獨得，情智耿然，君子稱之。飄飄雲霄之氣，磊磊棟梁之骨，方將出地絡以遐邁，超天衢而高視。十七鄉父老崔亮臣、郭全璧等五百餘人，式刊善政，季鴒作頌，傳於終古。詞曰：
我公兮，肅英徽，粹河汾，穆崇闈。我公兮，深厥政，稽邦典，活人命。我公兮，豁虛受，洞群友，乖大久。
得上封事，人雲吏部計選不得其才，請命公卿舉賢而任。所司云：知人之難，恐不絕私，非選士之策。
底祿任人，惟賢是務，居位稱職，無私乃可。況爰設天官，俾司衡鏡，審輪轅之目，每得山公；表清通之心，更推裴楷。固不失士，將無棄才，何必谘爾公卿，獲我髦彥。雖鄉舉裏選，則有附於曩時；而操柄執權，諒難廢於今日。且如知人匪易，絕私尤難，前王以之則哲，五倫猶是自疑。家官必擇夫至公，庶流自息其貪競，議乎經久，曷可因循？愚謂上封，未協中道。
希言，鄭惠王元懿孫，鄂州刺史敬子。開元中為右金吾大將軍，再遷太子詹事。
楚州申殷賢喪親，負土成墳。甘露降樹，芝草生廬，青鸞鎮集，白鶴翱翔。縣令張德以為孝感，刺史欲旌表。鄉人梁靜告國家祥瑞。
殷賢名編澤國，業預封人，荷聖皇東戶之期，感孝子《南陔》之詠。仰攀風樹，俯蹈寒泉，同王裒之手藝松柏，比平原之躬修墳墓。哀哀之性，切切逾悲，孝徹幽明，祥聞動息。故得春芝列秀，曉露凝甘，青鸞回入鏡之容，素鶴舉聞琴之翼。縣寀檢巡非謬，州端勘亦不虛。靜是鄉人，親來投告，以為盛瑞，鹹屬國家。但以子輿之冠，前詢烏集；休徵之屋，復見魚遊。則殊貺之來，誠關於至化；而楚州申狀，亦符於孝感。事緣獎勸，理合申明；眷彼門閭，固須旌表。
乙學鼓琴於伶曹，十日不進，將撻之，詞雲未得其數仰正斷。
愔愔琴德，先聖所營，詠薰風以解慍，歌白雪而成操。士具不徹，國有其官，將以蕩滌放心，發揚和氣。不有君子，其能爾乎？乙學安弦，同宣尼之不進；伶將執撲，異師襄之下拜。已習其數，又得其人，聞諸禦寇之書，是曰文王之操。若伶人子弟，先父職官，苟慢常以致尤，遂飾詞以文過，則檟楚之道，何所疑焉？
度土居人，量地制邑，政不求備，官惟其能。故周設六卿，辨方正位；禹敷九土，俾乂底績。將以緝綏黎獻，作乂都鄙，是崇錫命之儀，爰求則柄之法。靖言伊甲，生也逢時。祿以代耕，榮冀登於一命；朝以拜錫，位何辭於小國？必若才惟致理，道可濟時，則所告必聞，何始乎就列？昇高自下，宜忘於擇地。況堯舜在上，車書必同，莫非王臣，鹹仰天秩。未能敬恭君命，曷得遐棄厥司？宜褫帶以受服，奚薄言而有訴？咎自作也，刑其渥凶，庶片言之可懲，慚兩端而斯和。
維開元二十八年歲次庚辰月朔日，寧王妃元氏薨於西京之第，旋窆於某塋。天未忘釁，相次徂落。其明歲十一月二十四日，王薨在殯，制冊為讓皇帝，且有後命，追諡妃為恭皇後。蓋以王有讓統之實，而妃有恭德之美，所以考行追崇，皆聖皇天倫篤愛，有光於古先者也。粵天寶元年五月乙巳朔十七日庚申，將遷祔於惠陵。王薨及葬，凡為七月，天子之禮也。命侍臣敘以書冊，其詞曰：
皇矣有熊，處乎元宮。衣冠所在，祗允無窮。以武而興，複於土中。以文始大，元氣比崇。禮侔周恪，慶漸柔風。展我邦媛，倫昭有融。至靜委和，如天克令。莫莫中穀，夭夭作詠。黃繶遵容，素紗增映。鑒圖閱史，陰儀壺政。帝寵元昆，妃承累命。降家人之禮，擬陰安之盛。鵲巢化行，人倫以正。或幾望於終古，故守衝而益敬。祥開夢兆，服媚蘭蓀。女延湯邑，男受推恩。綠車齊軫，彩戟盈門。各稟柔訓，常貽話言。天授戩穀，無非審諦。歸賵事凶，毀台成沴。圓月忽蝕，朝雲亦霽。滅彩韶陽，收華邸第。嗚呼哀哉！魯宮未考，津門遽哀。帝以讓而追諡，後從夫而永陪。褕翬蹔舉，璋瓚誰開。用小君之備物，怨吾王之不來。嗚呼哀哉！娥輪半上，蜃輅將移。追雙兮遲遲，卷六衣兮披披。青門一別兮不駐，素滻既濟兮相隨。入長陵之松柏，顧漢苑兮參差。司馬門兮累累，恭後墳兮在斯。嗚呼哀哉！
惟前漢蘇耽者，長自郴邑，稟之秀異。幼則適野，初因牧牛桂陽之邱，每遊虞芮之畔，遂因有閒原之田，縣人王懷步田間，值群鶴。乃跪白其母潘氏曰： 「忝在仙籙，又逢真侶，迫以騏驥之便，切以庭闈之戀。咒橘井愈疾，為取給之資；藥苗蔬畦，為調膳之費。有闕就養，將昇上清。」遂留連堂戶，出涕如雨，聳身而去，莫知其所。揮城郭以謝世，乘羽翼於無際。且五雲之路，縹緲難追；而一郡之人，瞻望何及？皆相謂曰：「蘇公以金骨邁俗，瓊漿繕性，能養其正，不失其命。亦猶梅子真之去仙，非關市卒；成武丁之輕舉，元由鄉人。傳其盛名，布在方冊，蓋殊倫矣。及潘氏怛化之後，仙公全以孝行，棲於東山煙霧之中，號哭不絕，啼猿為之酸切，流水為之嗚咽。至若係白馬於樹，執慈母三年之喪，所以竭哀戚之情也；化赤龍為橋，感太守一吊之禮，所以重桑梓之敬也。當此之時，近睹之，難可得而見；遠察之，才可得而辨。豈不以貞氣有異，囂塵無雜也？且人之立身者，一善則紀之，一行則稱之，猶與美談，綽有餘裕，況列仙是紀，曠古莫儔。將歸紫府之中，相與赤松為交，向非餐霞契道，外物全真，其孰能至於此矣？巨唐開元二十九年也，特有明詔，追論偓佺，俾發揮聲華，嚴飾祠宅。皎潔遺像，似逢姑射之人；氛氳晚花，何異武陵之境？深院風灑，松聲為之淅瀝；古壇煙橫，苔色為之彬碧。邑中耆艾禺然曰：「仙公之舊宅，仙公之靈跡，華表猶在，空山相對。今荷皇恩遠及，祀典克明，請考盛事，皆願刊石。」時郴州太守樂安孫會，文房之士也，遂為之銘，其詞曰：
靈啟道融，降生仙公。無宗無上，冥感幽通。
至者不學，學者不至。莫知其然，蓄踐神異。
孝悌是惇，州壤是尊。自藏於畔，孰是其根？
襄城之野，仙公牧馬。桂陽之邱，仙公牧牛。
千古一致，比德同儔。上清有命，升元克日。
永言孝思，敬授靈術。
既超世而離人，復軫慕而哀親。
近賢者之喻夢，表斯道之通神。
獨蘊殊行，高標眾真。至哉仙公，邃古無倫。
符守故國，載思載慕。龍橋不留，馬嶺如故。
徘徊塵跡，仿佛雲步。
