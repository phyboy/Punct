九言，開元時官太子舍人，攝殿中侍御史、內供奉、朔方節度判官，擢起居舍人，遷右司員外郎。
夫上天垂象北極，著於文昌；先王建邦南宮，列為會府。六官既辯，四方是則，大總其綱，小持其要，禮樂刑政，於是乎達，而王道備矣。聖上至德光被，睿謀廣運，提大象以祐生人，躬無為以風天下。三台淳曜，百辟承寧，動必有成，舉無遺策。年和俗厚，千載一時，而猶搜擇茂異，網羅俊逸，野罄蘭芳，林殫鬆秀，盡在於周行矣。夫尚書郎廿四司，凡六十一人，上應星緯，中比神仙，咸擅國華，以成台妙。修詞制天一之議，伏奏為朝廷之容，信杞梓之藪澤，衣冠之領袖。頃朝榮初拜，或省美中遷，昇降年名，各書廳壁，訛誤多矣，總載闕如，非所以傳故實、示不朽者矣。今諸公六聯同事，三署並時，排金門，轔華轂，鸞蹌鳳跱，肩隨武接，而不因僉謀，補其闕典，其於義也，無乃太簡乎？左司郎中楊公慎餘，於是合清論，創新規，徵追琢之良工，伐荊藍之美石，刊刻為記，建於都省之南榮。斷自開元廿九年，咸立石於次。且往者不可及，來者不可遺，非貴自我，蓋取隨時。班位以序，昭其度也；豐約從宜，昭其儉也。俾夫金石長固，英華靡絕。不編班固之年，自然成表；未讀馬卿之賦，已辨同時。不其偉歟！
勸農使稱萊田舊不應稅，州縣令有徽納為例。各自不同，或據畝數均收，或隨上下加減，百姓紛訴。使司科均收以不應為從重，科加減以非法均賦斂。州訴恐年饑無以給貸，且使司法例不平，不伏處斷。
讚王理，制國用；稽諸縣籍，抑有彝典。故命敷土，聿興五員之規；用師頒田，式均三易之賦。曆選列辟，率由舊章。國家大責四瀛，咸則三壤。穀出不過籍，所以豐財；萊田不致徵，實惟饒衍。麟書是紀，象魏攸懸。浹日使觀，先庚以令。何彼谘嶽，猶大禁之因循？孰謂法雷，亦小東而杼軸？既徵求之無藝，翻給貸之是憂。皮之不存，毛將焉傅？百姓不足，九式何施？外台則驅雞善嚴，使司則害馬巳去。雅符中典，無勞簿言。
維佛曰覺，是法曰空，鎔範所謂敬田，薰崇可兼意境。自西林晏滅，東夏聞教，納群動故廣辟度門，詣真宰即密傳智印。功應沙劫，化懸金界，支提所以列寰宇，建葺所以遍山林。石壁寺者，晉之西山，舊號石壁穀。隋隸西壽陽縣，唐改壽陽為文水，先朝分置交城而立寺焉。太宗昔幸北京，文德皇後不豫，輦過蘭若，禮謁禪師綽公，便解眾寶名珍，供養啟願。玉衣旋複，金榜遂開，因詔天下名山形勝，皆表刹焉，所以報護力，廣真諦也。特起紺台之制，頗餘紫禁之恩。禪師尋終，官寺初創，分身建塔，遺跡巋然。多寶不開，吾徒安仰，年籥四紀，紹複六僧。修伽藍者瓘潤脫，造山閣者毅本元，竟未雄成，且為能事。粵邑宰敦煌張公令孫，清信香緣，台鉉英胄，隱若敵國，知無不為。行春之餘，瞻星開制，琢拓岩突，所以麵雙峰；築基林間，所以立前殿。飛廊右轉，高門南豁，化檻粲爛於虹澗，漱渠杳藹於龍鱗。附麗張皇，公之教也。複次寺大眾縣諸吏鄉三老等，端念斷結，回向增修，屬廊殿功閑，請鼓鑄象設。信施山積，稽懇雲奔，弦朔再移，公難久抑。爰谘上座普公曰：「和上萬億之中，已經付囑；一方之內，僉謂導師。此處山泉，人間卓絕，常歎庭宇淺狹，形像卑古。既眾心同欲，敢仰屈專知。」先舍俸錢，次添淨親，想望耆闍之往，思摹兜率之留。寶台係念於儀形，華林正觀於神衛。倬開元廿六年十月十五日，鑄鐵彌勒像一座。良冶攻橐，神物助銅，回錄爇雲而噴練，飛廉噫風而沸液，焰湧鈞外，乃澈金光。非普公之總眾馨心，調禦之慈悲冥應，則何以仿佛相好，成是福潤？十二月八日，設大齊而出之。都人嚴護以禮供，掌事藂掀而改座，鏟刜設色，湛起容。頃者都師思九，先患兩足，綿曆數年，醫巫謁精，蹇躄生念，忍苦強步，有加無瘳，當監理之夜，忽覺輕舉；及成像之日，曳舄如初，此則指魔易容，如鳥出卵之攝也。此寺幽深，遠邃林壑，猛獸不育，濡草羅生。列郡旱亢，祈之則霖雨；闔境歲儉，念之則豐饒。戒觸加敬，警俗整僧，此則軒台不敢西射、廬山長存東首也。然結構大廈，兼寫聖容，工不召而來，役不言而應。始謂陶唐之俗，家盡歸依；追悟巧妙之徒，人皆飭力。殿像雲畢，居處自空，此則梵帝輸靈匠、育王獻神兵也。夫金者物之堅剛，像者代之崇奉。見不壞相，故因感以存質；在有為跡，故憑應以住法。是梵場也，其炳煥乎！上座普敬寺主惠璡、都師思九、法師元炎、大德茂忠、守辿、常念、寶定洎龍象法允、貞實、貞華，戒珠圓明，智劍猛利。當對初地，蹔澤勝於閒安；果證中天，已授記於文佛。鄉望王思貞、縣吏郝仙壽等，五色鵷鸞千里騏驥，瓊樹塵映，玉匣氣浮。古署或列於桐鄉，虔承遂陪於柰苑。奉鍾離之舊政，喜得人心；結曇毗之後緣，仍為佛事。於戲！否往泰來，聖作惠出微妙；用之發揮，匠意表刻紀靈。則我皇之會昌景福，天主之示現功利，不其茂絕穹穀、摩滅蒼岑者哉？諤侘傺不偶，誠敬❥興徒發於簡棲，白林為頌；詞穀徵於靈運，石壁言詩。貝葉尚記買園，線花亦題施樹。佛則無愧，謹偈銘云：
世尊傳，兜率天，彌勒宴坐對諸仙。晉山記，石壁寺，佛影下來留此地。新殿開，望昭回，白毫放兮照雲隈。危樓敞，臨懸象，翠微濃兮洗煙上。張公作，神鬼諾，五十六億龍華樂。靈匠罷，真僧楷，八萬四千師子駭。鎮帝鄉，歸梵場，法輪轉兮眾福證，銖衣拂兮聖劫長。
倇，，常山人。開元中為太原府錄事參軍。
冬至朝，越人駕象入庭，不載黃門鼓吹。法司科罪，越人訴雲依太康中儀，不伏。
大荒無限，天下如截，柔遠能邇，老安少懷。惟彼越人，沐茲造化。境遙銅柱，聞伏波而蹔擊；聲暨珠崖，非尉佗而能制。屬星躔北陸，日屆南長。天子登靈台，觀雲物，命群臣以成列，執五瑞而知禮。牛羊勿踐，駕象奚趍，來賓丹禁之庭，不載黃門之樂。今朝高會，笑塗山而未倫；法奏虞章，鄙蠻風而詎設。棘司以多聞闕殆，直寘先繩；越人以古有典刑，曾何敢侮？且中古以降，五運相乘；太康之時，九儀亦備。具物雲在，時人屬遷，須崇改更之文，無致因循之禮。
得國子監稱，諸胄子不親師教，將僰寄之，省讓其侵冒刑章，寘之於理，監固論不已。
有教無類，下學上達；春詩秋禮，日就月將。必復象賢之規，以光齒胄之訓。喻玉成器，符金滿籯，渥赭觀其屢舞，拾青嘉其載擇。況乎服勤多闕，仰止徒虛。溫故知新，未之已矣；進德修業，此其謂何？是朽木之難雕，非檟楚之能及。造士選士，匪曰伊人；左鄉右鄉，攸稱往誥。雖迂夫僰寄，斥之遐邈，且涉禦魑之罰，將有招魂之詞。會府以近瀆刑章，言投法理；監司以遠探經義，事合禮文。亦既狀申，復奚科抑。
忠嗣，華州鄭人。始名訓。父海賓，征吐蕃戰死，授尚輦奉禦，時年九歲，因入見，賜今名，養禁中。試守代州別駕，以功累遷左威衛將軍、代北都督，封清源縣男。開元二十九年徙封河東縣公，領河西、隴右，權朔方、河東，佩四將印。討吐穀渾於墨離，平其國。李林甫忌其功，使人誣告忠嗣嚐養宮中，雲欲奉太子。訊驗罪應死，哥舒翰請以官爵贖其罪，乃貶漢陽太守。徙漢東卒，年四十五。寶應元年追贈兵部尚書。
臣聞北方雜虜之中，突厥為大，其風俗彊悍，弧矢利習，而諸蠻夷皆出其下，所以憑陵河塞，曆代患之。太原、涇陽，豈惟前事？山東、渭上，曾是近憂。自陛下君臨萬邦，無遠不至，惟此種落，尚懷二心，陛下執九有安危之樞，制四夷長短之運。如垂霈澤，則斯與草芥同風；若震天威，則彼惟魚肉而已。故從開元二十九載，部落日以攜離，可敦西殺並諸侯王貴人以下，前後款塞者，殆至萬計。其餘複相保聚，更立烏蘇米施為可汗，陛下又使內史尹招倩等曉以安危，俾其內附，鬼神所殛，米施伏誅。去秋又詔臣率驍騎，直至薩河內山，以問其罪，而左廂阿波達於等一十一部，並應時誅擒。獨右廂之眾未平，今又為九姓所破。白眉特勒之首，既傳於槁街；骨咄祿娑匐可敦，又獻於闕下。霜刀未交，而群凶盡殪；王師未老，而大漠將空。自先帝擒頡利靜北荒以來，複見於今日矣。伏請頒示天下，宣付史館。
不矜，至德初官范陽府功曹參軍，兼節度掌書記。
惟唐紹統兮歲作噩，天宅幽都兮鎮戎索；彼命啟與禪虞，繼鳳舉而龍躍。馭閶闔而朝南面，服日月而昇寶殿；在璿衡以正乾坤，握金鏡兮臨宇縣。東宅四水，西都八川；天應景福，億萬斯年。神祇蚃而丕祐，風化洋溢而昭宣。凝心姑射，既邁黃軒之理；端思真境，高撫洪崖之肩。迥出三界，超居四禪。我御史大夫忠而孝，哲而賢，裨我唐祚，崇斯福田。昔在棘城，結願已修於寶塔；屬茲版蕩，除惡務盡於幽燕。開拓郡縣，馳突戈鋋，咸荷威力，掃逆清邊。樹茲幢相，遊刃忘筌；割淨貲以檀舍，施珍俸於慈緣。爰居爰處，載詢載度；金界於祇園，擇伽藍之勝托。徵郢匠，稽樸斫，具鉤繩，備丹雘。才生明而畚鍤攸萃，月貞朔而陶瓦斯作；暨峻砌而崛起堂皇，聚楨幹而上幹寥廓。爾其庀徒有節，力工惟時；隱金椎以雷動，走瓴甋以星馳。椓之登登，鬥栱磊硌以扶衛；築之閣閣，甃甓龢羅而緝熙。駢密石以疏趾，齊玉璫以鎮陲；班間布白，九隅八維。風伯雨師，扣靈壇而請命；雷公電女，擁仙座以忘疲。熠如聚雁，赫若奔螭；岌嶪天假，仿佛神資。千龕櫛比以攢構，萬塔淩兢而護持。觀其捫重扃，披藻井；鴻蒙異狀，咄吒靈影。霞駮雲蔚，陽舒陽靜；遊三界而須臾，視一劫而俄頃。示大方便，開大法境。聞偈而刀輪折鋒，承風而火穽收猛。嶷若蜃樓之孤秀，皎類扶桑之回映。蓮花吐日，攢太華之三峰；香爐抱雲，矗廬岩之一頂。若乃八部經行，萬方委輅。離火宅，啟筏喻；魚貫爭上，雁行齊赴。隮穹崇，陟回互；嗜真如者拾級聚武而行，慕釋猷者阽虛悉倅而徐步。攀棼橑以失視，援井榦以增懼。龍象翕赫，扶欂櫨而蓄威；鬼神睢盱，捫赬壁以含怒。將以經啟萬祀，永代作固；置咒於梵刹之中，釋網於毗耶之路。啟招提之勝果，祛樊籠之緇蠹。行善者技癢而爭趍，為惡者震栗而憂怖；逗塔影者洽背而魂竦，聞鈴音者叩頭而心注。是用敬我天威，保我唐祚，彼幢相之徼福，荷無疆之率裕也。客有扣虛幕府，忝掾神州；愧三語之默對，歸八解之禪流。巋然寶塔，永讚鴻猷；護鵝珠以守戒，持鴿珍以精修。刻字金版，垂芳朔幽。雲行雨施，自公乃侯；永錫難老，厥德允修。恭察視之嚴命，敢不拜敭王休。

都聚相之嚴厲兮巍然孤聳。如天下來兮，若地之踴。瓊龕層刹兮，駢巃嵸。龍蛇獸兮鬼神捧。輪棖岌嶪兮，土宇瞻悚。鈴音聰合兮，威力潛拱。亞相持邊兮被光寵。鎮此門兮，謀重富國保家兮千萬億。
臣聞明流八荒者日也，聲飛萬古者道也，故貞明不出於古先，德聲豈遠於身外。是以聖人洗心以至道，如蹴踘焉。然則氣無形端，有若道準，固以柔鞹，逃之無因，取興則小，其宏則大。微臣幸逢堯運，忝預巢由，服誌中岩，有易潤澤。因編於儒典，薄求於道書，見仙家保命之真言，思君親永壽而無極。真言秘旨，累翳縑緗，誠則天鑒昭回，私心懼勞聖覽。是以披曆精要，載騰真聲，進明白於一貫，退光宣於少得。故樂者易成功，見之不駭俗，誠皇極之道也。經所謂「王侯得一以為天下貞」者，不空言哉！斯蓋上元老真延齡永壽之前梯也，因以名曰上元高真延壽赤書焉。赤書者，上以明星火資於土德，中以殷仲夏之朱明，下以達微臣之丹懇也。《靈經》云：「俾國太平，轉災成福，當用《五老赤書》作鎮也。」今屬三氣炳節，降慶神期，敢獻延壽之書，冀申誕賀之禮。伏惟開元聖文神武法天至道皇帝陛下道滿天大，覆燾無私，德通坤厚，光載罔極，不恥牧童之詞，豈愧芻蕘之言？言不賤廢，天下幸甚！書一軸凡八篇，積數千字，皆眾聖高真之至言也。在掌握之內，足見長生之道焉。
夫璞以假器，必藉工能；正聲闡揚，亦資明哲。承真如之奧典，啟不二之法門，其誰曰然，不遠千里。法師東陽金華人也，俗姓王氏。其先太原苗裔，昔永嘉南遷，因官而處焉。總角辭家，童蒙入道，發大精進，堅持戒地。一門之中，數人緇服，簡而無傲，鹹悉慈心。《傳》曰：「積善之家，必有餘慶。」經云：「難行能行，難忍能忍。」削跡名利，而歸於佛，難矣哉！閭閻依投，親戚仰止。睹其顏則知三善，入其門乃聞三異，允諧眾望，精確道宗。彌縫聚落，能無法忍之心；空間林中，了入寂然之意。法師學習師古，義承先聖。八部經理，宛在掌中；三乘法源，盡於度內。曉了中事，恒無貢高。猶如琉璃，內外明徹。是謂山嶽之秀，河海之英，國之橋梁，人之師範。善療眾病，為大醫王，應病與藥，令得奉行，乃我法師之器量宏博，羌難得而涯也。粵六載，我皇帝加號，爰有制度。於時太守秦公、長中狄公，知其行高，遂以名薦，主此寺焉。二公常相謂曰：「法師通深妙法，元無上義，聞一得三，言發響應。」昔利涉辯博，僧會智周，與之齊驅，未可同日。退食之暇，匪夕即朝，私奉禮敬，以為法主。晏居無何，事有成應，舉一隅則三隅可視，豈小子造次而談矣！葺構廊宇，繕修佛像，墾爾田疇，蓄爾倉廩。人有善欲，天必從之，虔奉夙心，雅誌斯在。弟子忝預同盟，宗祊有敘，慕仰節操，欽藉堅持，限以孤陋寡聞，曷能宣揚盛事？不祿戒行，何以覈諸？不記精修，何以示眾？小子狂簡，斐然成章，述德書能，以傳不朽，凡我同好，寧孤讚之？時天寶八載孟春正月。
童蒙入道，總角辭家，清理歸正。忍辱降邪。結習已盡，不染天花。心如法水，瑩澈金砂。形貌端嚴，風神體正。卓爾孤標，堅持佛性。如竹之滋，如鬆之盛。晏居寂然，智慧清淨。法門之主，天人之師。能息三毒，更慎四知。磨而不磷，涅而不緇。闡我正聲，非師而誰？法本不生，今亦無有。賢哉真公，戒業堅久。宣揭寶偈，義傳金口。記其行能，永為不朽！
自三皇以前，結繩為政，至太昊氏，文字生焉。所謂依類象形謂之文，形聲相益謂之字，著於竹帛謂之書，書者以代結繩之政也。故事有六文：一曰象形，日月是也；二曰指事，上下是也；三曰形聲，江河是也；四曰會意，武信是也；五曰轉注，考老是也；六曰假借，令長是也。又曰字有五易：倉頡變古文，史籀制大篆，李斯制小篆，程邈制隸書，漢代作章草是也。其八體者，更加刻符摹印，蟲書署書。殳書傳信，並大小篆，為八體也。後漢東陽公徐安於搜諸史籍，得十二時書，皆篆神形也。又加二十三體，共定五十六，列之於後。
昔犧後作《易》，周公創《禮》，孔父修《雅》，豈徒異之而已？將實大造化之根，出君臣之義，考風俗之正耳。若三聖不作，則後王何述？故天地非伏皇不昭，長幼非周公不序，《雅》、《頌》又非孔子不列矣。是三聖者，所謂能宏其道而由之也。茲又論夫文字發軔，箋翰殊出，本於其初，以迄今代，三千餘載，渺然難知。而書斷之為義也，聞我後之所好，述古能以方之，不謂其智乎？較前人之尤工，陳清頌以別之，不謂其白乎？體物備象，有《大易》之制；紀時錄號，同《春秋》之典。自古文逮草跡，列十書而詳其祖，首神品至能筆，出三等而備厥人。所謂執簡之太素，含毫之萬象，申之宇宙，能事斯畢矣。若是夫古或作之，有不能評之，評之有不能文之。今斯書也，統三美而絕舉，成一家以孤振。雖非孔父所刊，猶是邱明同事。偉哉獨哉！君哉臣哉！前載所不述，非夫人之能誰究哉？
度土居人，量地制邑，政不求備，官惟其能。故周設六卿，辨方正位；禹敷九土，俾乂底績。將以緝綏黎獻，作乂都鄙，是崇錫命之儀，爰求則柄之法。靖言伊甲，生也逢時。祿以代耕，榮冀登於一命；朝以拜錫，位何辭於小國？必若才惟致理，道可濟時，則所告必聞，何始乎就列？昇高自下，宜忘於擇地。況堯舜在上，車書必同，莫非王臣，鹹仰天秩。未能敬恭君命，曷得遐棄厥司？宜褫帶以受服，奚薄言而有訴？咎自作也，刑其渥凶，庶片言之可懲，慚兩端而斯和。
璵，鳳閣侍郎方慶六世孫。元宗好神仙，廣修祠祭，璵希旨上言，擢太常博士、侍御史，為祠祭使。肅宗立，累遷太常卿，又以祠禱見寵。乾元三年拜、蒲、同、絳等州節度使，以中書侍郎同中書門下平章事。四年罷為刑部尚書，出為淮南節度使，徙浙東。召入，再遷太子少師。卒贈開府儀同三司，諡曰簡懷。
諸色祭官等，並寬縱日久，不懼刑憲。當祭之日，或逢泥雨，或值節序，盡皆請假，曾無形跡。自今以後，臣皆私自察訪，實無事故妄請假及不肅敬者，錄名奏聞，望加貶責。應緣行事或稍後到，小疏遺，望請量事大小便牒所司，奪其俸祿。
粉潔白兮壁宏壯，白者取潤色於明光，壯者取雄居於君上。成圬人之手澤，起漢皇之心匠；凝雪彩，耀冰狀。扆旒居際，謂分照於此日之君；冠劍朝時，欲和光於為鹽之相。茲殿攸起，不無所因；寧在於白，亦以象真。守靜含虛，上以鄰貞明於千年之主；保純不汙，下以範恬淡於萬國之臣。煥北極而開瓊室，激南風而生玉塵。月桂低簷，失蟾暉於午夜；禦柳垂砌，惹絮色於三春。則知粉壁之道，齊乎元造；達上下而明明，通晝夜之杲杲。日昃之後，慰天勤而暝遲；夙興之時，副聖恩而曙早。信可大而可久，實永堅而永好。懿夫榮雖❥畫，飾不至驕；挺嶪岌以莫變，洞閒華而自昭。可使楚客具瞻，羞持練而稱獻；荊人仰上，恥懷寶而來朝。豈止光動玉戶，氣射金屋；秋露懷慚，冬霜自伏。蛾眉夜侍，意瑤台之已升；玉顏曉臨，若瑞雲之相逐而已哉？觀夫匼匝皎晶，迥環廣袤；濃潤交翕，浮華相透。處高莫蔽，通四目之敷求；含明必竟，受百官之草奏。雖奢儉不失，精研克構；終未可小桂椒為糠比。汰茅茨為阨陋。然為用因，有貴飾形，居安撫極，抱素常寧。色不喪真，久已生於虛白；白能受采，冀一及於丹青。噫！漢皇立則，未足為模；我聖作範，實謂殊途。象為壁兮，則搜材於豫章之器；代其粉也，則聚賢於堅白之徒。以張皇二儀為光明之殿，以照耀四海為粉壁之隅。故錯薪從楚，安輪以蒲，是得趨於金馬，希便維於白駒。
主張於地之血脈者，豈不曰水伯乎？爾自獸為身，麵為人，控牽兩龍，窟宅百穀，億有祀矣。故斁倫於元氣之液，弄權於坤輿之竅，所雲老而不死，是謂之賊。伊我謂爾有是夫，何者？三載二月，春服既成，冠者五六人，才子六七人，皆簸揚文精，開闔武庫，遊嬉春晝，沿洄江幹，興飛壯心，舞曳齒胄，皆貸白龜之德，不負赤鯉之本。爾何為陰發暴殄，潛生毒痡，簣禍階於沙岸，垣死府於花島？如數子者，皆載垂堂之誡。爾始若懸流三十仞，跳沫四十裏，固應尊而不親，釁豈相及？爾岸不崒兀，流不唐突，設人所倚之福陷爾孔易之誘，俾水衒貫堅之功，舫如蜩螗之聲，捫空呼天，迄死不救。倏恣化魚之惡，誰下拜牛之惠？溺我國寶，豈明時棄珠之泉？沈彼彩船，實去夜藏舟之壑。典夫睹右山四耳之獸，夢潁川一角之人，置於大江，未匹斯甚。使揭竿求父之子，投箋請弟之兄，奏箜篌傷妻之夫，厲波濤徇婿之婦，罹其凶害，不忍荼毒，並告無辜於上下神祇，行哭失聲，於爾安乎？爾今肆行賊虐者，豈不謂性與習成乎？何哉？曩者溺孫興公於後湖之中，淪炎帝女於東海之上，化鱉於黃氏之母，為魚於曆陽之郡。爾應恃以舊捷，蔓其後圖，殊不知事不欲數，數斯辱矣。惡貫已滿，天命誅之。然今曆視爾自昔為過之所，或天涯，或地岊，起於侯甸之外且非輦轂之下，豈比今日俯九門，臨四達，使哀聲悲響，上及聰聽？爾誰欺？欺天乎？然曲江者，南峙仙閣，北距靈宮，足可效赤水產黃帝之珠，胡為纖蒼生竊司命之契？況之人也，皆編中華俗，遊無何鄉，所冀猛火烈山而莫焚，大浸稽天而不溺。既遇爾省括之中，縱使術飯解漂之餌，山經不沈之木，豈可免爾之圖乎？茲中江自首創至於今時，數千百年，更代易主，島流波耗，才可接腋於井蛙，詎堪持頤於海鱉？爾之所處，豈不狹隘乎？人之所賞，豈有舳艫乎？逮天寶載，吾皇恢土德以博之，竇澤流以濬之，積潤下之波瀾，用濟川之舟楫，豈不謂幸於爾也？爾何滿以致溢，凶以自斃？使彼都人士，自此之後，懼爾同失神之海，惡爾甚探手之湯。匪徒歇爾盛事，過自掇也，雖悔可追。然靈莫尊於君人，時莫美於陽春，君固愛人種德，乘春宥罪，省囹圄，去桎梏。爾奚得恃宅無聞，括守有曲，襲不辜於止獄之候，係餘殃於積慶之家？仆謂數子叫天曹，訴地府，黜爾主職，在於斯須。不然，仆見欲上書於承明廬，徵菑訴，速周處，擊劍長逐，擘波深搜。爾若遁逃，則焦僥東請長臂者灑漉之，又於雄棠北使長股者憑踐之。不然，邀離朱以視之，命宋定以縛之，然後調烏梅，扇獸炭，是烹是醢，以報東門。爾儻若混空隱形，和水匿象，則使牛曳蛇尾，絕其本根，縱逢山見彘毛，終難必複矣。仆亦宜念五六日至於旬時，恐爾有詞曰。予不誡視成，不令而行，故矢在弦上，垂而未發。儻能易轍，仆則既往不咎；若為刻舟，爾則何辭以對？徐察爾變，惟審圖之。
