至字幼鄰，禮部侍郎曾子。擢明經第，解褐單父尉。從元宗幸蜀，拜起居舍人知制誥，曆中書舍人。廣德初擢禮部侍郎。大曆中轉京兆尹兼御史大夫，累封信都縣伯，遷右散騎常侍。卒年五十五，贈禮部尚書，諡曰文。
門下：我唐受命百有十載，德澤浸於荒裔，聲教被於殊鄰，紹三代之統緒，綜百王之禮樂。我高祖神堯皇帝奄有大寶，應天順人；我太宗文武聖皇帝戡難造邦，光宅天下；我高宗天皇大帝修文偃武，惠綏四方；我中宗孝和皇帝聿遵孝德，惟新景命；我睿宗大聖真皇帝清明在躬，元化溥暢。朕承累聖之洪訓，荷祖宗之丕緒，兢兢業業，不敢自寧。往歲韋氏作逆，宗社將墜，是用翼戴先後，掃蕩凶徒。宸極既貞，寰區載晏，爾來在位，乘五十年，中原幸無師旅，戎鍬歲來朝貢。夙興旰食，勤念蒼生，庶宏至理，就躋仁壽。愧無帝堯之聖德，而有寄體之不明，致令賊臣，內外為患，蔽朕耳目，遠朕忠良，或竊弄威權，或厚斂重賦。泉壤一漏，成此滔天。構逆召戎，馳突中夏，傾覆我河洛，擾亂我崤函，使衣冠奔走於草莽，黎庶狼狽於鋒鏑。伊朕薄德，不能守厥位，貽禍海內，負茲蒼生。是用罪已責躬，寤寐戰灼，上愧乎天地，下愧乎庶人，外乎四海，內愧乎九族，乾乾惕厲，思雪大恥。夫定禍亂者必仗於群才，理國家者先固其根本。太子亨，忠肅恭懿，說禮敦詩，好勇多謀，加之果斷。永王璘、盛王琦、豐王珙，皆孝友謹恪，樂善好賢，頃在禁中，而習政事，察其圖慮，可試艱難。夫宮相之才，師傅之任，必資雅善，允屬忠貞，況四海多虞，二京未複，今當慎擇，實惟其人。太子亨宜充天下兵馬元帥，仍都統朔方、河東、河北、平盧等節度采訪都大使，與諸路及諸副大使等計會，南收長安、洛陽；以御史中丞裴冕兼左庶子，隴西郡司馬劉秩試守右庶子。永王璘宜充山南東路及黔中、江南西路等節度支度采訪都大使，江陵大都督如故；以少府監竇紹為之傅，以長沙郡太守李峴為副都大使，仍授江陵郡大都督府長史兼御史中丞。盛王琦宜充廣陵郡大都督，仍領江南東路及淮南、河南等路節度采訪都大使；依前江陵郡都督府長史劉彙為之傅，以廣陵郡長史李成式為副都大使。兼御史中丞。豐王珙宜充武威郡大都督，仍領河西、隴右、安西、北庭等路節度支度采訪都大使；以隴西郡太守鄧景山為之傅，兼武威郡都督府長史御史中丞充副都大使。應須兵馬、甲仗、器械、糧賜等，並於當路自供。其諸路本節度采訪支度防禦等使虢王巨等，並依前充使。其署官屬及本路郡縣官，並各任便自簡擇，五品以下任署置訖聞奏，六品以下任便授已後一時聞奏。其授京官九品以上並先授名聞，奏聽進止。其武官折衝以下，並賞借緋紫，任量功便處分訖聞奏。其有文武奇才，隱在林藪，宜加辟命，量事獎擢。於戲！谘爾元子等，敬聽朕命；謹恭祗敬，以見師傅；端莊簡肅以蒞眾官；慈恤惠愛，以養百姓；忠恕哀敬，以折庶獄；色不可犯，以臨軍政；犯而必恕，以納忠規。往欽哉！無替朕命。各頒所管，咸令知悉。
敕：朕聞惟理亂在庶官，以先王旁求俊顏，思皇多士，以倡九牧，阜成兆人。頃者奸臣執權，專利冒寵，惟正直是鬼，惟邪佞是比，壅塞賢路，罔蔽天聰，使忠臣不得盡其謀，才士不得展其用，廢三載之黜陟，寢九德之推擇，多有老於郎署，滯於邱園，吏稱無人，才不給位。朕以薄質，嗣守大寶，寇戎未殄，王業惟艱，兢兢乾乾，日慎一日。緬惟堯舜求賢之意，周公吐握之義，思欲廣進髦乂，輔寧邦家，實賴公卿大夫，宏我視聽。《易》曰：「方以類聚」，《語》曰「舉爾所知。」凡宰相王臣，宜加搜擇。其常參官及郡縣長史上佐等，皆從曆試而踐通榮，如各知其密行異能、博學深識、才堪濟代、術可利人、名不彰聞、位不充量、湮淪屠釣、流落風波者，一善可錄，便宜公舉。遠則裁表附驛，近則進狀奏聞，勿避親讎，無限儕伍。其有獨負奇才，未逢知己，即仰投匭，並據陳狀自論，長官登時與奏。夫惟薦士，非止一舉，永為恒典，有即登聞。昔荀桓子立翟之功，士伯受瓜衍之邑，柳下惠賢而不舉，臧文仲被竊位之名，《春秋》書之，千載不朽。凡百在位，可不勉歟？宜宣示中外，令知朕意。
王者省方，諸侯述職，以時受計，其來久矣。自鑾輿南幸，西巴底寧，俾予小子，受命討難。越自河隴，及於朔陲，兼北狄兵車，億萬同至。待收秦中，後定河洛，狂寇窮窘，不日翦滅。朕以百姓為心，敢忘終食，中夏未清，慮有驚擾。且吏者人之師，非吏何以安人？良化惠風，在於循吏。當用兵振旅之際，事充政重之時，必去煩苛，存乎慈惠，須嶽牧令長以鎮撫者也。且懲惡勸善，激濁揚清，尋有使車黜陟，當備知之。朕每命中官及諸出使，所至郡縣，妄宣口敕，徵求賦斂，便即奏聞，不可容隱。朕以軍政孔殷，朝會未備，禮猶闕於筐篚，時且急於甲兵。鄉昭宣國令，以示民庶，履新之慶，與卿等同之。
敕：禮部郎中裴遵慶，清正介直，公才雅望，智能利物，行可檢人。今東夏務殷，宰臣任重，是資髦士，以佐軒。宜居駮議之職，仍領銓衡之務，可給事中。
門下：會稽太守崔寓，識敏而周，器清而直，有冉、季之政事，兼應、劉之詞藻。累昇台省，鹹以才遷；驟曆藩僚，時惟德舉。左曹樞近，爰司駮正，宜擇士林之秀，俾參鸞渚之榮。可給事中。
敕：司膳郎中張孚，果行育德，疏通知遠，是瑚璉之良器，抱豫章之美才。文以藻身，屢得詞場之雋；公而持操，更推吏道之能。譽洽禮闈，風清憲簡，宜擢拜於青瑣，俾駮議於黃樞。可給事中。
敕：監察禦史高適，立節貞峻，直躬高朗，感激效經濟之略，紛綸贍風雅之才。長策遠圖，可雲大體；讜言毅色，實謂忠良。宜迥糾逖之任，俾超風諭之職。可守諫議大夫。
門下：侍禦史南汝（疑）節度判官張鎬，崇德廣業，宣慈惠和，主善為師，誌古之道。或直而溫，可以居諫諍之任；或強而誼，可以在準繩之職；或理而敬，可以司草奏之繁。官得其人，鮮有敗事，列於鴛鷺，僉曰惟允。可諫議大夫。
敕：為川者決之使導，為臣者宣之使言，故堯有敢諫之鼓、誹謗之木，此其所以聖也。楚靈稱凡百箴諫，吾盡知之，無怫吾慮，此其所以敗也。朕嗣守鴻業，時方艱難，實賴有位之士，匡其不及，故注意諫臣，必求諸道。關內監河判官暢璀，頤真養正，精潔惠和，有質直而無流心，秉忠信而持讜議。頃歲去職，晦跡邱園，愛其身以有待，養其誌以有為。厥德不回，允諧司議。可兼諫議大夫，餘如故。於戲！宮之奇懦不能強諫，《春秋》以為失常，臧僖伯繼論納郜鼎，君子稱必有餘慶。予違汝弼，汝無麵從。
門下：古者天子有諍臣七人，而事君有犯無隱，故能獻可替否，從諫則聖。京兆少尹知雜王延昌，學於古訓，秉心塞淵，以文藝之質，飭幹時之器。頃者彌綸省闥，紀綱台憲，舊章克舉，雅望攸歸。貳政浩穰，雖藉其條理；列職規諷，更思其讜直。諫大夫之密，侍禦史之雄，爾宜兼之，以匡予理。可諫議大夫兼侍禦史知雜，餘並如故。
敕：知中書舍人鴻漸等，忠肅恭懿，美秀而才，蘊清通之理義，兼貞固之幹能。用制軍誥，允屬夏卿；持衡審官，時惟小宰。慎擇多士，僉曰：「爾諧，宜當銓綜之劇，仍掌絲綸之任。鴻漸可守中書舍人判武部，倚守中書舍人判文部侍郎。
敕：左史記事，君舉必書，先王之制也。晉則董狐，書法不隱；楚則倚相，能讀典墳。善惡成敗，實由其言；慎擇端士，永難其人。殿中侍禦史裴綜，緒業清純，言行惇敏，俾之直筆，庶勖厥官。可行起居郎。
敕：劍門縣令韋啟，雅有文詞，仍兼政術。諫官近密，必擇正人，忠讜之言，期於無隱。可左拾遺。
敕：太子左讚善大夫張伯禽，博雅溫良，能詳故事；左金吾衛兵曹參軍張總，淑慎徽美，可立於朝。休有令聞，忠而周敏，出納朕命，僉曰爾諧。伯禽可兼試太子仆，總可守通事舍人。
敕：中書舍人徐浩，精潔惠和，敏而好學，有淩雲之詞賦，兼臨池之翰墨。祗勤直道，厥德允修。右掖司言，已光綸綍；南官掌轄，仍佇綱綱。可兼尚書左丞。
門下：裦賢策勳，國之大典；允文允武，人之所賴。陳留太守嗣虢王巨，杖劍分閫，專征東夏，俾鎮遏寇之職，以寵維城之固。可守憲部尚書。
門下：蠻夷猾夏，舜命皋陶作士，楙功邁德，黎民懷之。《周官》大司寇，亦以五刑糾萬民之命，邦典定諸侯之獄。明德慎罰，先王至理。前法州刺史房琯，既明且哲，貞靜尚寬，有文行可濟於時，有置言能匡其國。獻可替否，翼亮先朝。今寇賊初滅，蒼生凋弊，議獄緩死，刑期無刑。是用采人望於舊臣，舉國楨於元老。俾掌二典，以弼五教，庶不仁者遠，奸宄道消。尚德優賢，仍加八命，可特進兼刑部尚書，封如故。
門下：《周官》大塚宰，以九職任萬人，三歲大計群吏之誅賞，選部綜覈。時惟厥任，非正人表臣，齊明敏哲，不可處此。禦史大夫郇國公韋陟，代篤惟忠，祗勤於德，文可以經國，業可以濟時。有鄭僑惠主之仁，懷史君子之道。頃居小宰，翼勤萬務，銓鑒而必審其實，拔舉而不失其能。秉心塞淵，厥有成績。可守文部尚書，餘如故。
敕：尚書左丞韋綬等，朕在東宮時，先皇帝垂慈聖之德，念予衝蒙，選端士通儒，使講貫今古，自禮樂刑政，暨君臣父子之道，博我約我，日就月將，俾予於今。不至牆麵，克荷丕訓，大揚耿光，實綬、放、公著之力也。故朕嗣位未逾時月，或自郡邸，或自省署，徵擢寵用，為丞、郎、給事中。官雖超拜，職亦具舉，師道光而心愈讓，人爵貴而身益恭。宜更裦升，重酬輔導。以綬精粹辯博，有先儒之風，可作秩宗；以放端明慎重，行君子之道，可居憲部；以公著檢敬規度，得有司之體，可貳冬官。於戲！貞百工，平五刑，典三禮，皆重任清秩，予無愛焉。蓋欲表二三子道不虛行，而明予一人德無不報也。綬可禮部尚書，放可刑部侍郎，公著可工部侍郎，餘官並如故。
門下：昔成王命君陳分正成周，尹茲東郊，曰：「惟爾令德孝恭，克施有政，實大其舉，俾振厥職。先朝故事，以擇舊德，元老貞固之臣，每居守焉。今寇逆始平，洛師殘弊，周南分陝，寄莫斯重。太府卿盧正已，忠肅恭懿，仁而愛人，專鎮分憂，居必致理。是用命爾問疲瘵之俗，政必以寬；化遷習之人，謨必以義；勸農穡之務，事必以靜；禁侵漁之暴，令必以嚴。可守工部尚書東都留守，散官、勳、封如故。於戲！無替朕命，主者施行。
門下：全蜀奧區，梁岷設險，時清作鎮，恒難其人。況中夏未寧，上皇南幸，益州之政，允資忠諒。非親非賢，何以兼腹心爪牙之任？前襄陽太守李亙，貞固簡肅，宗枝標秀，曆踐中外，鹹克有聲。今巴蜀之地，停鑾駐蹕，舉爾以文武之才，倚爾以維城之固。且小司馬之職，連率之重，兼而處之，不曰厚寄？懋哉厥德，無替朕命。可行武部侍郎。
門下：鯨鯢初懸，理化未洽，思敦馳騖之俗，必宏廉退之風。太常少卿兼修國史楊綰，質稟天和，才優大雅，理能自暢，學不為人。自委身於周行，孤立於中道，喜慍莫形於顏色，外物無得而親疏。聲問日高，誌致彌遠，固足以抑揚雅俗，宏獎素風。宜貳職於南宮，仍屬詞於東觀。俾難進之夫增氣，幹仕之子知慚，斫雕澄源，朕誌斯在，可守禮部侍郎，仍修國史，餘如故。施行。
敕：司駕員外郎韋環，忠義激切，智深謀敏，懷斷割之利用，慨國家之深仇。淮海多虞，寇戎未殄，是擇才彥，佐斯旄鉞。宜兼台閣，以懋勳庸。可司封郎中，充淮南行軍司馬兼召募使。
敕：君子立義為勇，在國而能通，故全其節而成其務矣。守太子中允裴諝，言忠信，行篤敬，有敏才斯可與權，有直道磨而不磷。造次顛沛，秉心塞淵，宜獎貞固之風，俾緝台閣之政。可守考功郎中。
敕：司封郎中程休文。郎中應列宿之位，禦史為準繩之舉，紀必以德，任難其人。況於四海多虞，兩京未複，台省樞要，非賢不居，或以節推，或以才擇。可守禮部郎中。
敕：知上黨司馬事王璵，藏器於身，策名清列，多才多藝，知微知章。曆北艱難，屢有籌畫，宜兼台省之任，仍總師戎之役。可祠部郎中兼侍禦史，充招討權宜處置使。
門下：上應列宿，尚書郎所以稱美也；中持風憲，侍禦史所以推雄也。況兼之藩翰，加以師旅，宜求異才，允迪厥職。澤州刺史張禺，有貞固之資，為幹時之器；澤潞司馬殿中侍禦史邱據，秉溫良之質，多利物之才。鹹提綱憲府，佐理戎幕。以示修直，展其謀猷，必將大耕戰之圖，宏台閣之務。式加新秩，俾修舊政。禺可守兵部郎中懷州刺史，據可兵部員外郎，依前行軍司馬。
敕：前戶部員外郎邢宇，雅誌衝澹，敏識精達，養閑移疾，亦有歲年。南宮地清，列宿虛位，擢才進善，以佐邦理。可守司封員外郎。
敕：九隴令李莘，學行薰茂，藻思清新，譽流京劇，政洽巴庸。會府章奏之殷，春官典禮之要，任難其選，才可當人。可試禮部員外郎。
敕：左補闕直宏文館韋少遊，修詞懿文，終溫且惠；守右監門衛胄曹參軍許登，振藻揚采，穆如清風。並藏器於身，陳力就列。南宮郎位，是登題柱之才；左禁諫臣，方求折檻之直。少遊可檢校祠部員外郎，登可右拾遺。
敕：左拾遺裴薦，正直而溫，洵美且惠，有紛綸之詞藻，懷耿介之誌氣。自居近侍，屢獻讜言。中原未寧，鄰國是協，俾領攝於郎署，為專對之使人。可攝主客員外郎。
敕：攝武部員外郎朔方采訪等使敬羽，美才多適，直道滅私，通明可以斷疑，貞固足以幹事。自持風憲，糾逖回邪，不吐茹於剛柔，有鷹鸇之搏擊。與能裦美，俾轉台端，載執謙光，思寵讓節。宜遂其懇誌，退守本官，可守前官。
敕：夫言語侍從之臣，非賢不命，久而加獎，則彝典也。翰林學士朝議郎行左補闕賜緋魚袋李讓夷，器以琢成，材為眾出，蘊積邁時之誌，發明扶道之心。學務研精，文推軼拔，早飛身於戎幕，遂踖位於諫垣。忠言屢聞，密命斯委，果揚溫雅之稱，宜獲訏謨之效。亦既久次，宜所轉遷，受假寵於握蘭，用酬勞於視草。勉宏前懿，以服寵榮。可行尚書職方員外郎，依前充翰林學士，散官、賜如故。
敕：右補闕李何忌，後進人物，一時雋選。或丕承清緒，多負美才；或直言正詞，有犯無隱；或繡衣持斧，摘伏擒奸，或馳譽翰林，文詞藻麗；或知名吏道，政事詳密。在邦必達，曆試有聞，宜居鵷鷺之列，俾宏準繩之紀。可試職方員外郎。
敕：攝河東司馬趙良弼，以敬直方內，義形於色，蘊帷幄之謀略，真士林之忠良。元戎起行，師出以律，將謀韓厥之職。宜選子方之智，俾登仙署，仍佐中權。可行司庫員外郎，充朔方行軍司馬。
敕：監察御史柏庭昌，吏道稱優，公才致遠。文法之用，蓋推於友朋；操割之能，亦聞於台省。仙郎之選，人譽斯歸，道有藉於簡孚，官不循於資序。當茲清職，宜勖慎擇。可憲部員外郎。
敕：京兆府兵曹參軍李岑，敏而好學，出言有章，累登甲乙之科，嚐居匡輔之任。雋才利器，在邦必聞，俾振翮於仙署，用揚光於列宿。可工部員外郎。
敕：行殿中侍禦史宋晦，質性溫敏，行能詳實，再策名於霜簡，久更事於軒。理必有常，條能不紊。禮闈舉直，郎署求才，俾回秋憲之威，以佐冬官之屬。可屯田員外郎。
敕：尚書郎中，佐理六卿，事關政本；御史則舉直錯枉，綱紀周行。非雅正之才，難在斯任。吏部員外郎韓滉，恪慎惇敏，飭吏以文，夙夜在公，咸宜進位。可吏部郎中。
