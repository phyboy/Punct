禮部奏每歲貢人依鄉舉裏選，敕令議者。謹按夏之政尚忠，殷之政尚敬，周之政尚文，然則文與忠、敬，皆統人之行也。且諡號述行，美極於文，文興則忠、敬存焉。是故前代以文取士，本文行也。由詞以觀行，則及詞也。宣父稱顏子不遷怒，不貳過，謂之好學，至乎脩《春秋》，則遊夏之徒不能措一詞，不亦明乎？間者禮部取人，有乖斯義。《易》曰：「觀乎人文，以化成天下。」《關雎》之義曰：「先王以是經夫婦，成孝敬，厚人倫，美教化，移風俗。」蓋王政之所由廢興也，故延陵聽詩，知諸侯之存亡。今試學者以帖字為精通，而不窮旨義，豈能知遷怒、貳過之道乎？考文者以聲病為是非，而惟擇浮豔，豈能知移風易俗化天下之事乎？是發上失其源，而下襲其流，乘流波蕩，不知所止，先王之道，莫能行也。夫先王之道消，則小人之道長；小人之道長，則亂臣賊子由是生焉。臣殺其君，子殺其父，非一朝一夕之故，其所由來者漸矣。漸者何？謂忠信之陵頹，恥尚之失所，末學之馳騁，儒道之不舉，四者皆由取士之失也，夫一國之士，係一人之本，謂之風。讚揚其風，係卿大夫也，卿大夫何嚐不出於士乎？今取士試之小道，而不以遠者大者，使幹祿之徒，趨於末術，是誘道之差也。夫以蝸蚓之餌，雜乘滄海，而望吞舟之魚至，不亦難乎？所以垂乘餌者皆小魚，就科目者皆小藝。四人之業，士最關於風化。近代趨仕，靡然同風，致使祿山一呼而四海震蕩，思明再亂而十年不複。向使禮讓之道宏，仁義之風著，則忠臣孝子，比屋可封，逆節不得而萌也，人心不得而搖也。且夏有天下四百載，禹之道喪，而殷始興焉。殷有天下六百祀，湯之法棄，而周始興焉。周有天下八百年，文武之政廢，而秦始並焉。觀三代之選士任賢，皆考實行，故能風俗淳一，運祚長遠。秦坑儒生，二代而亡。漢興，雜三代之政，宏四科之舉，西京始振經術之學，東京終持名節之行，至有外戚竊位、強臣擅權、弱主孤立、母後專政，而社稷不隕，終彼四百，豈非學行扇化於鄉裏哉？厥後文章道弊，尚於浮侈；取士術異，苟濟一時。自魏至隋，僅四百載，三光分景，九州阻域，竊號僭位，德義不修，是以子孫速顛，饗國鹹促。國家革魏、晉、梁、隋之弊，承夏、殷、周、漢之業，四隩既宅，九州攸同，覆燾亭育，合德天地，安有舍皇王舉士之道，從亂代取人之術？此公卿大夫之辱也。楊綰所奏，實為正論。然自典午覆敗，中原板蕩，戎狄亂華，衣冠遷徙，南北分裂，人多僑處。聖朝一平區宇，尚複因循，版圖則張，閭井未設，士居鄉土，百無一二，因緣官族，所在耕築，地望係數百年之外，而身皆東西南北之人焉。今欲止依古制，鄉舉裏選，猶恐取士之未盡也，請兼廣學校，以宏訓誘。今兩京有太學，州縣有小學，兵革一動，生徒流離，儒臣師氏，祿廩尚無，貢士不稱行實，胄子何嚐講習？獨禮部每歲擢甲乙之第，謂宏將勸，不其謬歟？祗足長浮薄之風，啟僥幸之路矣。其國子博士等，望加員數，厚其祿秩，選通儒碩生，間居其職。十道大郡，量置大學館，令博士出外兼領，郡官召置生徒，依乎故事。保桑梓者，鄉裏舉焉；在流者，庠序推焉。朝而行之，夕見其利。如此，則青青不複興刺，擾擾由其歸本矣。人倫之始，王化之先，不是過也。謹議。
《易》曰：「觀乎天文，以察時變；觀乎人文，以化成天下。」然則唐虞賡歌，殷周《雅》、《頌》，美文之盛也。厥後四夷交侵，諸侯征伐，文王之道將墜地。於是仲尼刪《詩》、述《易》作《春秋》，而敘帝王之書，三代文章，炳然可觀。洎騷人怨靡，揚、馬詭麗，班、張、崔、蔡，曹、王、潘、陸，揚波扇飆，大變風雅，宋、齊、梁、隋，蕩而不返。昔延陵聽樂，知諸侯之興亡。覽數代述作，固足驗夫理亂之源也。皇唐紹周繼漢，頌聲大作，神龍中興，朝稱多士。濟濟儒術，煥乎文章，則我李公，傑立當代。於戲！斯文將喪久矣！習鄭衛者，難與言《鹹》、《頀之》節；被氈裘者，難與議周公之服。而公當頹靡之中，振洋洋之聲，可謂深見堯舜之道、宣尼之旨，鮮哉希矣！觀作者之意，得《易》之變，知《書》之遠，究《詩》之微，極《春秋》之裦貶，可謂孔門之弟、洙泗遺徒。至其逸韻，揚波扇飆，餔糟啜醨，時有婉麗之什、浮豔之句，皆牽於詔旨，迫於時事，然亦言近而興深，語細而諷大，罔有不含六經之奧義，覽者其知夫子之牆乎？至先大夫與公有皮、鮑之知，公嗣子吏部侍郎季卿與至有聲譽之好。德業度量，弱歲聞之於趨庭；文學編簡，中年得之於吏部。所見異辭，所傳異文，敢不序焉？夫其遊夏之文學，不備顏子之德行；許、郭之機覽，未聞班、張之讚述。而公文與行協，識與才並，是故大名震於當代，德慶流於後葉，不其偉歟！
天子以淮海多虞，黎人未乂，命舊相崔公董之。公以封略所覆，澄清是圖，辟柱史蔣公佐之。如翰負風，以石投水，於茲五稔，方隅克定。乃朝天闕，將命述職，帝用嘉之，進其命秩。七月流火，言旋幕府，懿親良朋，寵行惜別。曰：兵興十年，九州殘弊，生人凋喪，植物耗竭，行者罹鋒刃之艱，處者困求奪之累，豈不以連率之敗類、使臣之無恥？獨揚州一隅，人尚完聚，屢遇海島震蕩，再當河南離叛，亟供職役之繁，而室家相保，耕績未罷，得非崔公之賢乎？公之賢而其佐可知矣。今朝廷多故，戎狄未服，塞門不扃，人心驚駭。魚鹽之殷，舳艫之富，海陵所入也。齒革羽毛，元纁璣組，東南所育也。匡時之謨，富人之術，幕府所畫也。豈伊方隅是賴，得不勉歟？時臨歧贈言，盍各有望，眾君子之誌其詩乎？
予謫居洞庭，歲三秋矣。有客自蜀浮舟來者，則河南於侯。能讀古人書，辨當世務，年邇四十，猶沈下位。為靜者之尚退乎？先達之怠賢乎？與子登麗譙，緣島嶼，一時累月，多情甚歡，忽然掛帆，告我行邁，豈非窮轍不能濡故也？馮翊太守王公，移鎮武昌，好賢下士，所以衣縫掖襲藝文者，歸之如川，吾子東行，謂得時矣。
千里之馬，維而不馭，則意在空谷，而遠思豐草；累鷙之鶚，韝而不搏，則心在窮徼，而愈懷雲霄。是以濟時命代之才，或湮淪未遇之士，眇然在滄海之上、扁舟之中矣。李侯吾之鮑子也，我知其為人，立身清而廉，從政敏而達，內以孝悌著，外以信義稱。嘉辰良宵，亹清話，又足見林宗高識、叔度洪量，一命佐邑，非以政學也；再命環衛之曹，非為官擇也。徒棲遲下位，祿未代耕，是以去遊鏡亭，探禹穴，水宿雲臥，彌年始還。今又匹馬出關，艤舟洛下，念安石東山之賞，懷子猷剡溪之興，何雲思浩蕩，而野情寥廓哉？予困於徒勞，累及五斗，昇沈風波之裹，蹐長吏之前，豈滄洲遠蹈之情、南陽躬耕之意？臨歧對酒，有愧長劍。想子行邁，路經夷門，見潁川陳兼、河南於頔，為問道心無恙、星鬢如何，宿昔屢空，復為安邑也。予近得陰君秘訣，之北方河車郊原近山，金鼎夕燎，秋來氣冷，爐火適宜，刀圭一開，與子攜手。
左陽而舒，在陰而慘，性之常也；履險而栗，涉夷而泰，情之變也。觀揖讓而退，睹交戰而競，目之感也；聞《韶》、《》而和，聆鄭衛而靡，耳之動也。夫其舒則怡，慘則悴，栗則止，泰則通，退則無咎，競則有悔，和則安樂，靡則憂危，性情耳目，優劣若此。故君子慎居處，謹視聽焉。沔州刺史賈載，吾家之良也。理沔州未期月，而政通民和。於聽訟堂之西，因高構宇，不出庭戶，在雲霄矣。卻負浸，閱吳蜀樓船之殷，覽荊衡藪澤之大。自公退食，遊焉息焉。圖書在左，翰墨在右，鳴琴洋洋，亦有旨酒，性得情遷，耳虛目開。且處動則倦，理倦莫若靜；處靜則明，惟明以理動。窮則變，變則通，通則久。今沔州靈府怡而神用爽，政是以和。觀其前戶後牖，順開闔之義，簡也；上棟下宇，無雕斫之飾，儉也。簡近於智，儉近於仁，仁智居之，何陋之有？況乎當發生之辰，則攢秀木於高砌，見鶯其鳴矣；處台榭之月，則納清風於洞戶，見暑之徂矣。洎搖落之時，則俯顥氣於軒檻，見火之流矣；值嚴凝之序，則目素彩於簷楹，見雪之紛矣。政成訟清，體安心逸，而詩人之興，常在四時。四時之興，秋興最高，因以命亭焉。餘自巴邱徵赴宣室，歇鞍棠樹之側，解帶竹林之下，嘉其俯仰，美其動息，乃命進牘抽毫以記之。
天地定位，三川據其極；王侯設險，虎牢擁其要。扼之以五嶽，維嵩崒焉；迫之以四瀆，洪河突焉。宜其咽喉九州，閫閾中夏，讚經綸之攻拒，卻欃槍之陵暴。若乃金火代變，山河分裂，脅從力爭，議散約解。時則漢祖守之以臨山東，坐清三齊，強楚躑躅而不進。及夫隋氏失馭，中原板蕩，封豕薦食，龍戰元黃。時則太宗據之以拒河朔，克擒鬼夏，偽鄭袒縛而請命。於戲！自周室微弱，虎狼並吞，盛衰千祀，正閏更王，而政和民安，一統長久，漢氏昭於前載，我唐光於茲日，其創業之主，戡難定功，鹹在斯在，意者天開險固，為霸王之器乎？聖作功業，知窅冥之意乎？不然，何元期時事，影響之若此也？又聞諸《鄭誌》曰：「制岩邑也，虢叔死焉。」而唐漢紹興，得非山靈河神，正直是輔，乃知英雄者不獨恃險，而顛沛者在於涼德歟！天寶七載，至自宋都，西經洛陽，歇鞍登茲，懷古欽望。覽山河之壯麗，想威靈而咫尺，慨然有懷，敢獻銘曰：
邈矣維嵩，峻極於天。磅礴崔嵬，北臨洪川。嶽瀆會險，蹙圻封泉。實開虎牢，作固伊。維茲虎牢，天設巨防。攻在坤下，拒在離旁。昏恃以滅，聖憑而王。崢嶸豁呀，孟門相向。伊昔漢祖，戡秦統周。敵相及，此焉淹留。終夷海表，遂割鴻溝。乘釁而東，奄有九州。隋氏敗績，黎人艱阻。帝命太宗，陳師鞠旅。鐵騎撙撙，雲旗容與。擒夏克鄭，在此一舉。日月永清，昆蟲得所。歲在戊子，西經登茲。祗聖肅然，憫亡淒其。虢叔反道，複隍熸師。項氏烹苛，莫能守之。險易同途，成敗異時。德不在鼎，王孫布詞。三苗不循，魏武忸怩。逆失順獲，古今同期。申鑒勒銘，庶警將來。
觀象考曆本乎元，辨方正位稽乎極。體元禦極，莫先於教；教之大者，莫大於儒。旌儒有祠，我新典也。昔秦滅羲軒之制，廢唐虞之則，大搜學徒，竭索儒黨，懷書捧檄者，鱗集麏至。然後罪九流之異論，尤百氏之殊術，無辜殺身，有道並命，冤骸積於坑穀，流血淬於泉壤，蹈仁義而死者，不可勝紀。開元末，天子在驪山之宮，登集靈之台，考圖驗紀，周覽原隰。見鄉名坑儒，頹塹猶在，慨然感亡秦之敗德，哀先儒之道喪，強死千載，遊魂無依。乃詔有司，是作新廟，牲幣有數，以時饗祀，因祠命鄉，號曰旌儒。人神和悅，怨氣銷散。於戲！秦皇帝以神武邁古，並吞六合，掃天下以一篲，芟群雄如眾草，建守罷侯，大權在已。自軒轅已降，平一宇宙，未有若斯之盛也。夫戡亂以武，守成以文；文以正崇，武以權勝。秦皇知權之可以取，不知正之可以守。向使天下既定，守正崇儒，遵六經之謨訓，用三代之文質，則黃軒盛美、湯武宏業不若也。觀夫坑儒焚書之意，乃欲蓋先王之能事，竊作者之鴻名，黈眾耳以前聞，逞私欲於當代。此儒之所忌也，秦之所誌，悲夫！儒以恭儉為宗，秦則疲弊生人，極力宮室；儒以道德柔遠，秦則竭耗中國，勞師四夷；儒以宥過議賢，秦則刻法峭刑，賊虐諫輔；儒以述先好古，秦則師心狥智，燔棄墳典。夫如是，則秦不得不滅，儒不得不坑，事使然也。今天子矯覆車之前軌，崇明祀於後葉，秦之所滅，我之所興，斯區夏無疆之休，子孫萬代之福也。昔武王封比幹之墓，則招諫之道勸矣；晉文表綿上之田，則誌過之名立矣；漢高護信陵之塚，則尊賢之風著矣。未若激揚大教，廟食眾賢，上以興天地之經，次以存顛覆之鑒。下以絕厲災之眚，建一祠而三德具焉，鯫臣不敏，敢作頌曰：
於維先王，設教崇儒。作訓六經，為代典謨。降及夫子，三千其徒。再揚清風，文在茲乎？天喪斯文，道有通塞。實生暴秦，反道敗德。竊善攘譽，師慝徇惑。焚書坑儒，萬古淒惻。牢落千祀，微茫九原。驪山之北，坎淡猶存。草樹無色，愁雲晝昏。時聞夜哭，知有冤魂。帝在華清，登高訪古。湣默頹塹，悲涼榛莽。上感亡秦，覆車遺武。下哀群哲，饗祀無主。爰降嘉詔，聿修清祠。饋之牲牢，奠酹以時。幽幽廟門，肅肅靈儀。冥漠求食，長無餒而。粵自漢初，迄於隋運。亦有令主，尊儒尚訓。闕典罔崇，斯文莫振。昭昭神理，長懷幽憤。我後濬哲，聰明文思。敷宏大教，鹹秩神祇。鬼無妖災，人不癘疵。俾爾蒼生，富壽無期。小臣作頌，敢繼刪詩。
昔者高宗既歿，殷始錯命，政有斁倫敗紀，事有便神虐天。迄於獨夫，積慝乃稔，武庚不化，茅土再血，元鳥之祀，宜其忽諸。噫！湯之德衰，故微子複興於宋矣。微子諱啟，實帝乙元子。帝乙懵賢之故，而神器不集於君。君肅恭神人，恪慎克孝，才兼八元之偉，德首三仁之列。始在擇嗣，箕子讚焉；尹茲東夏，周公嘉焉；歿而不朽，仲尼稱焉。睹其進思盡忠，則忤主以竭諫；退將保祀，則全身以逃難。去就生死之塗，沈吟出處之域，有以見聖達之情也。若乃受為不道，暴殄天物，剖諫輔之心，解忠良之骨，億兆墜於塗炭，宗祧困於臲卼。而君崎嶇險阻，避跡藏時，免身龍戰之郊，解縛鷹揚之帥，卒能修複舊物，統承先祀，七百餘年，歆我神祇。非明德至仁，其孰能與於此？於戲！國之興亡，不獨天命。向使帝乙舍受而立啟，前箕子而後少師，則文王未可專征於諸侯，武王未可誓師於牧野。雖周公之聖，不過子產善相矣；太公之賢，不過穰苴之法矣。是太王立季曆而昌，帝乙舍微子而亡，成敗係人，不其昭彰乎？皇帝二十有一載，予作吏於宋，思其先聖遺事，求於古老輿人，則得君之祠廟存焉。盛衰紛綸，年祀超忽，喬木老矣，靈儀儼然。椽欒茨塈者月繼，蘋蘩牲幣者日接，何百代之後，而仁風獨揚乎？留連廟庭，乃作頌曰：
天革元命，皇符在木。元天降災，上墋下黷。人怨神怒，川崩鬼哭。赫赫周邦，如臨深穀。遏矣微子，逢時顛沛。居亡念存，處否求泰。諫以明節，仁而遠害。作誥父師，全身而退。龍戰於野，鳥焚其巢。桓桓周王，奄有商郊。麵縛就執，牽羊投庖。祀商脩器，啟宋分茅。嗟爾宋人，來蘇是仰。穆如雨潤，靄若春養。以戴以翼，是宗是長。茫茫舊封，千載餘響。我來祠廟，永挹遺芬。荒階蔓草，古木乘雲。惆悵曩賢，徘徊日曛。鐫石紀德，用流斯文。
清靜致理，中庸之德至；高明柔克，簡易之體大。繹微旨而徵遺論，何行生道蔚其葳蕤者也？先生宣慈在躬，精義入神，德順乎？天，性根於仁，殷其如雷，曖然如春。始受業於仲尼，終委質於魯君。爾乃周道淩遲，王風哀思，夷狄竊於位號，幹戈亂於原野。則我魯國無齊晉之強，定哀非桓文之主，三卿有僭虐之政。先生處此亂邦，從容理邑，平心氣而全耳目，晏然躋富壽之域焉。自非知微知彰，變化無窮，孰能臻此？觀夫為政之大，體元之要，恤孤哀喪，舉事問吊，訓之以悌，加之以孝，借五更而悟君，賢三老而稟教。然後燕居以伕其體，張樂以和其人，夜漁不戒而信，欺吏不威而息。是以宣尼惜君之理小，子期問君之政暇，何其遠哉？向使移於有國之君，則陶唐之理也；施於有政之臣，則二南之化也。昔舜左禹而右皋陶，不下席而天下理；周公殽膳在禦，不解懸而四夷伏。小大則異，其揆則同。天寶初，至始以校書郎尉於單父，想先生行事，徵其頌聲。而古碑殘缺，苔篆磨滅，使立誌之士，何以揖其遺風焉？嗚呼！其道存而其事往，其人亡而其政息，哀哉！遂作頌曰：
鳴琴湯湯，虙子之堂。清靜無為，邑人以康。澆風化淳，霸俗致王。誰謂陽鱎，革而為魴。皤皤黃發，或師或友。芃芃麥苗，不稂不莠，齊師已卻，魯俗斯阜。諫或剖心，作人引肘。穆穆伊人，希聖之才。堯舜既往，孰為來哉？從時卷舒，與道徘徊。遊泳孔門，取容定哀。泱泱千古，顯顯令德。聲隨悠牧，惠與順息，人亡政弊，道播神默，寂寥夜川，惆悵舊國。荒祠尚掃，苔篆將磷。尋風聆韻，想見其人。年代邈殊，精誠闇親。再表貞石，頌聲惟新。
乾象元，地勢坤，稽謀惟神，觀察孰見。元善利物，純陰騭而不仁；坤順為牛，或剛克以殊用。彼見於陝郛者，其陰騭歟？其剛克歟？寓精堅強，壯趾慎固，內習坎淡，外形端倪，居於道周，敦兮若樸。謂為首，匪如山之狀；謂用角，匪如栗之象。曾覽古史，罔徵其由，深不可識，孰知其故。吾將本自然、歸神功，豈謀人力、役鬼傭哉？東臨周畿，西盡虢略，載厚地而莫聳，拒長河而不崩。向使非神或憑，微子之力，則城複隍矣，人其魚乎？乃詢耆耋，聽輿誦，僉曰子之鎮，其日固久，人由是怙恃，物由是生資。嚐欲掘地及源，以觀其徼，庀徒執用，大臻於茲。橫縻林梗，四進雲鍤，尋下體之極，達純陰之精。至於退諸泉而入於穴，俾圍木靡拉，懸縆絕縋，既致乃穽，其見如初。五丁力拔而不及，方舟鎖曳而奚可？虎無所措其爪，猛焉能噬；兵無所容其刃，投豈皆虛？鑣鑣行人，無住蒞下。當函關之路，望若隨仙；府桃林之墟，時得歸獸，若以匹敵，必於其倫，則長蛇繞閬風而周，巨鼇負蓬萊而抃，可明徵矣。且察內以外，觀遠以近，在端铓之末，固未可量也。亦何知不磅礴數州之間，日用有迷其力矣。夫能利於物，帝之念；擇善而為，臣之忠。是以我國家鹹秩無文，發天使以祀；我明牧謀始有作，招墨客以頌。頌者，誦也、容也。誦令德，昭厥異，穆如清風。敢刊之貞石，頌曰：
杳冥精兮混茫氣，凝為伏牛載厚地。巨靈西掌屹贔屭，長河東流泙沸渭。堅立不動神之至，層城固護人大庇。德合無疆其可既，昔人無述今是誌。
歲在丁未七月丁卯，有唐故右散騎常侍李季卿薨，享年五十九。文經邦國，行滿天下。無人非鬼責之悔，以近後劇；無中人十金之產，以補祭於身歿。顧謂宗子家老，必以巾車一乘，斂手足形還葬。其孤馮翊縣令霸等，泣奉遺命，以某月庚寅，附宅兆於長安九陴原之先塋。名公上士，護喪會葬，同道必至，哀纏都邑。初公烈考曰適，神龍中曆官中書舍人、昭文館學士工、部侍郎，才高而明，為文章蓍龜。公生而好學，地使然也；害然宏達，天所縱也。臨大節而賈勇，不私其身也；進賢不進不止，事君以忠也。當昔天步方艱，王師有征，公入參諫臣，出佐軍政，直躬谘諏，戎臣賴之。其後領二曹，判二州，再司王言，三貳京尹。由秘書少監為吏部侍郎，復兼御史大夫，慰撫山東、淮南。明年勞旋，典選如故。大曆三年拜右常侍。其勤五家，十有餘年。舉措由道，行止以直，居貞守忠，欲不能惑。思賢求才，若渴若饑，推心吐誠，親疏以之。執德之經，不為利回，正進退於忠信，視得失如洟涕。凡君子在位，則不仁者遠，攸徂之邦，宜皆蒙福，遽奪公算，是不惠於斯人也。天難忱斯，嗚呼哀哉！諸公以為不可奈何者壽天之數，若奮揚景行，宜在知已，由是尚書右丞長樂賈至作銘以銘之。
