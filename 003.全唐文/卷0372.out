細腰杵兮木一枝，女郎砧兮石五彩；聞後響而已續，聽前聲而猶在。夜如何其？秋未半。於是拽魯縞，攘皓腕；始於搖揚，終於淩亂。四振五振，驚飛雁之兩行；六舉七舉，遏彩雲而一斷。隱高閣而如動，度遙城而如散。夜有露兮秋有風，杵有聲兮衣有縫。佳人聽兮意何窮，步逍遙於涼景。暢容與於晴空，黃金釵兮碧雲發；白素巾兮青女月，佳人聽兮良示歇。擘長虹而乍開，淩倒景而將越。是時也，餘響未畢，微影方流。逶迤洞房，半入宵夢；窈窕閒館，方增客愁。李都尉以胡笳動泣，向子期以鄰笛增憂。古人獨感於聽，今者況兼乎秋；屬南昌舊福，東魯前邱。昇黃綬之堂，論文謝賈；入素王之廟，捧瑟齊由。願君無按龍泉色，誰道明珠不可投？
良輔，天寶十一年進士，德宗時官商州刺史。
有物混成，陰陽之精；騰而為質，晦而為名。遊塵未足方其細，纖縠不能揣其輕。度水淩亂，從風半散。表銀山之美，素色增鮮；沐元豹之姿，奇文獨煥。若乃暑退朱方，時惟白藏；空濛大澤，鬱鬱崇岡。始經夫少昊之野，終遍於無何之鄉；含草木而功大，混山川而氣長。浮我極浦，靄我層穹；如雨如霰，自西自東。倏而來比，君子之道廣；忽而逝侔，至人之性空。奚水土之同致，俾陰陽之異觀？秋何霧而不起？霧何秋而不寒？至德發祥，雜非煙於北極；皇居瑞聖，伴佳氣於南端。及夫丙火方馳，騰蛇欲飛；三辰被汨，五星霏微。道不虛行，來集黃公之咒；神其有感，去解白登之圍。則知因時舒卷，與物動靜；資於坱圠，變態俄頃。興非塞望，雄鳴之路不迷；冒且有聞，彥輔之天自迥。露遊兮月之下，霞斂兮風之假；俟一揚於飛塵，同秋空於迥野。
昔者皇帝度六律，和五音；率伶倫之士，總鈞石之金；將合樂以教令，俾洪鍾以平心。當其形器作，坯工進；太房既列，風橐伊震。奉明謀以立象，窕槬不愆；出良冶而成聲，函圜得攜。空以受氣，動以發生；尚羽大擊，逢霜小鳴。穢浮為之疏曠，沈伏由其震驚；如戢韻以待扣，每登懸而惡盈。若乃長鯨似小，猛虡為狘；崇巒蚴糾，練響潛越。九乳形矣，信垂範於九州；兩欒存焉，更分儀於日月。虛而不屈，應而無窮；廣樂之器，為音之雄。欲其能鳴，幸春容以大扣；冀乎聞外，必鍧厲之有中。不誇乎窮發之墟，實美乎亭台之宮；儻擊考之無厭，敢昭宣於國風。
豹何為兮，鬱矣其文；材賈害兮，用之楚君。用之則那？為舄幾幾，雖工興其飾，亦天鍾厥美；奢以則之，眾目所視。異哉惟雜，爾巧有詭。其制也，青蔥掩其真，赤繶慚其麗；動容而彩射金屋，舉趾而聲傳玉砌。諒服玩之惟奇，知侈靡之無藝。徵夫至理也，匪威儀不忒，匪古訓是則；甚葛屨之失禮，同鷸冠之敗德。何役智以宣驕，乃自躬而刑國？噫！先王立極，念茲在茲；服有常度，行無越思。何爾舄之豹飾，雜珠綺與文貍？若昭其泰，無乃簡彝。是舄也，君子歎之。觀乎異狀斑然，復周戚霞起。煥爾文質，當其踐履；知我者謂我惡居下流，不知我者謂我親承玉趾。則知物有所歸，天之冥數；惟豹作舄，殺身思遇。惜其有美而來，亦以禦寒之故；雖雨雪而盈尺，俾陽和而在步。不然者寧踐於斯路？客有感而言：其文也何麗？其用也何薄？當思步武之閒，徒異犬羊之鞹。飾被已慚於翡翠，為裘更羨於狐貉。別南山之霧以奉進趨，同鄴縣之鳧願翔寥廓。
暐，開元時官殿中侍御史。天寶中遷吏部郎中，出為景城司馬、瀛州長史。
大唐天寶某載月日，瀛州長史李暐、河間司法李奐、攝東光縣尉穆寧、鹽山尉賈載等盟曰：「逆賊安祿山，棄恩負德，敢於稱兵天綱，妄肆逆亂，煽范陽幽薊之眾，騁胡奚犬羊之群，違叛朝廷，恣逞凶禍，瀛州近與賦接，在腹腋間，賊意欲取之，以絕牽掣。偽署守長，岸然直來，思據城郭，盜其府庫，用其民人，有其土地，以豐賊資。暐等身為唐臣，義為唐守，安有從逆賊而背天子，汙偽命以辱名教？所遣偽景城守劉道元，已縛斬之。凡我諸僚，逮佐吏等，咸共同心，為國堅守，移檄遠近，上告方伯，苟可滅賊，殞躬不辭。有渝此盟，神殛毋貰。
芳字仲敷，蒲州河東人。開元末擢進士第，由永寧尉直史館。上元中坐事徙黔中，曆左金吾衛騎曹參軍、史館修撰，終右司郎中、集賢殿學士。
乙仕登三命，舉以特牲，禮以少牢。人告其僭，加於舉禮也。
聖人成能，設位待士；君子脩業，考行入官。等威有倫，名器不假，。乙爵登寵命，位列周行；舉善有存乎禮物，敬享無虧於豐殺。既感霜露，不忘豺獺。是以用禴，於焉展牲？信以大夫之禮，能行孝子之誌。緣祀而加，誠不違於舊典；或人妄告，固未適於時宜。雖二簋之可享，豈少牢之為僭。此其禮歟？固無尤矣。
人君不以聚貨制用之臣處將相弼諧之任，則奸邪無所容矣。左右貴幸，知所愛之人非宰相之器，以此職為發身之捷徑，取位之要津，皆由此汲引，以塞訕謗。領此職者，竊天子之財以為之賂，聚貨者所以得升矣。貴操其奇贏，乘上之急，售於有司，以取倍利，制用者所以得進矣。三司皆有官屬，分部以主郡國，貴幸得其寶賂，多托賈人汙吏處之，頗類牧羊而蓄豺，養魚而縱獺，欲其不侵不暴，焉可得也？故盜用貨泉，多張空簿，國用日蹙，生人日困。揚雄上書言漢武「運帑藏之財，填廬山之壑」，今貨入權門，甚於是矣。孟獻子有言：「與其有聚斂之臣，寧有盜臣。」子輿以利國為非，揚雄以榷酤興歎。稱其職者，必皆挾工商之術，有良賈之才，壽昌習分銖之事，宏羊析秋毫之數，小人以為能，君子所以不忍為也。卜式言：「天久不雨，獨烹宏羊天乃雨。」焉有仲尼之鳴鼓將攻，卜式之欲烹致雨，而反居相位？可為之甚痛哉！
氏族者，古史官所記也。昔周小史定係世，辯昭穆，故古有《世本》，錄黃帝以來至春秋時諸侯、卿、大夫名號繼統。左邱明傳《春秋》，亦言：「天子建德，因生以賜姓，胙之土，命之氏。諸侯以字為氏，以諡為族。」昔堯賜伯禹姓曰：「姒，氏曰有夏；伯仁姓曰薑，氏曰有呂。下及三代，官有世功，則有官族，邑亦如之。後世或氏於國，則齊、魯、秦、吳；氏於諡，則文、武、成、宣；氏於官，則司馬、司徒；氏於爵，則王孫、公孫、氏於字，則孟孫、叔孫；氏於居，則東門、北郭；氏於地，則三烏、五鹿；氏於事，則巫、乙、匠、陶。於是受姓命氏，粲然眾矣。秦既滅學，公侯子孫失其本係。漢興，司馬遷父子乃約《世本》修《史記》，因周譜明世家，乃知姓氏之所由出，虞、夏、商、周、昆吾、大彭、豕韋、齊桓、晉文，皆同祖也。更王迭霸，多者千祀，少者數十代。先王之封既絕，後嗣蒙其福，猶為彊家。漢高帝興徒步有天下，命官以賢，詔爵以功，誓曰：「非劉氏王、無功侯者，天下共誅之。」先王公卿之胄，才則用，不才棄之，不辨士與庶族，然則始尚官矣。然猶徙山東豪傑以實京師，齊諸田，楚屈、景，皆右姓也。其後進拔豪英，論而錄之，蓋七相、五公之所由興也。魏氏立九品，置中正，尊世胄，卑寒士，權歸右姓已。其州大中正、主簿，郡中正、功曹，皆取著姓士族為之，以定門胄，品藻人物。晉宋因之，始尚姓已。然則別貴賤，分士庶，不可易也。於時有司遷舉，必稽譜籍而考其真偽。故官有世胄，譜有世官，賈氏、王氏譜學出焉。由是有譜局，令史職皆具。過江則為僑姓，王、謝、袁、蕭為大；東南則為吳姓，朱、張、顧、陸為大；山東則為郡姓，王、崔、盧、李、鄭為在；關中亦號郡姓，韋、裴、柳、薛、楊、杜首之；代北則為虜姓，元、長孫、宇文、於、陸、源、竇首之。虜姓者，魏孝文帝遷洛，有八氏十姓、三十六族九十二姓。八氏十姓出於帝宗屬，或諸國從魏者。三十六族九十二姓世為部落大人，並號河南洛陽人。郡姓者，以中國士人差第閥閱為之制，凡三世有三公者曰膏粱，有令、仆者曰華腴，尚書、領、護而上者為甲姓，九卿若方伯者為乙姓，散騎常侍、大中大夫者為丙姓，吏部正員郎為丁姓。凡得入者，謂之四姓。又詔代人諸胄，初無族姓，其穆、陸、奚、於，下吏部勿充猥官，得視四姓。北齊因仍，舉秀才、州主簿、郡功曹，非四姓不在選。故江左定氏族，凡郡上姓第一，則為右姓；太和以郡四姓為右姓；齊浮屠曇剛《類例》，凡甲門為右姓；周建德氏族以四海通望為右姓；隋開皇氏族以上品、茂姓則為右姓；唐《貞觀氏族誌》，凡第一等則為右姓；路氏著《姓略》，以盛門為右姓；柳衝《姓族係錄》，凡四海望族則為右姓。不通曆代之說，不可與言譜也。今流欲獨以崔、盧、李、鄭為四姓，加太原王氏，號五姓，蓋不經也。
夫文之弊，至於尚官；官之弊，至於尚姓；姓之弊，至於尚詐。隋承其弊，不知其所以弊，乃反古道，罷鄉舉，離地著，尊執事之吏。於是乎士無鄉裏，裏無衣冠，人無廉恥，士族亂而庶人僭矣。故善言譜者，係之地望而不惑，質之姓氏而無疑，綴之婚姻而有別。山東之人質，故尚婚婭，其信可與也；江左之人文，故尚人物，其智可與也；關中之人雄，故尚冠冕，其達可與也；代北之人武，故尚貴戚，其泰可與也。及其弊，則尚婚婭者先外族、後本宗，尚人物者進庶孽、退嫡長，尚冠冕者略伉儷、慕榮華，尚貴戚者徇勢利、亡禮教。四者俱弊，則失其所尚矣。人無所守，則士族削；士族削，則國從而衰。管仲曰：「為國之道，利出一孔者王，二孔者彊，三孔者弱，四孔者亡。」故冠婚者，人道大倫。周漢之官，人齊其政，一其門，使下知禁，此出一孔也，故王。魏晉官人，尊中正，立九品，鄉有異政，家有競心，此出二孔也，故彊。江左、代北，諸姓紛亂不一，其要無歸，此出三孔也，故弱。隋氏官人，以吏道治天下，人之行不本鄉黨，政煩於上，人亂於下，此出四孔也，故亡。唐承隋亂，宜救之以忠，忠厚則鄉黨之行修；鄉黨之行修，則人物之道長；人物之道長，則冠冕之緒崇；冠冕之緒崇，則教化之風美，乃可與古參矣。晉太元中，散騎常侍河東賈弼撰《姓氏譜狀》十八州百十六郡合七百一十二篇，甄析士庶無所遺。宋王宏、劉湛好其書。宏每曰：「對千客，可不犯一人諱。」湛為選曹，撰《百家譜》以助銓序。文傷寡省，王儉又廣之，王僧孺演益為十八篇，東南諸族，自為一篇，不入百家數。弼傳子匪之，匪之傳子希鏡，希鏡撰《姓氏要狀》十五篇，尤所諳究，希鏡傳子執，執更作《姓氏英賢》一百篇，又著《百家譜》，廣兩王所記。執傳其孫冠，冠撰《梁國親皇太子序親簿》四篇。王氏之學，本於賈氏。唐興，言譜者，以路敬淳為宗，柳衝，韋述次之。李守素亦明姓氏，時謂「肉譜」者。後有李公淹、蕭穎士、殷寅、孔至，為世所稱。初，漢有鄧氏《官譜》，應劭有《氏族》一篇，王符《潛夫論》亦有《姓氏》一篇。宋何承天有《姓苑》二篇。譜學大抵具此。魏太和時，詔諸郡中正各列本土姓族次第為舉選格，名曰：「方司格，人到於今稱之。
並字伯存，大曆中辟河東府掌書記，遷殿中侍御史。喪明，終於家。
三聖相師，大易光著，天地之功立矣，經傳之功生焉。輔成一德，謂之六學。漢收秦業，其道方興，置講習訓授之官，明君臣父子之體，雖禮樂文闕，亦足以新忠孝仁義之大綱。至如曾孔荀孟之述，其❥蓋數百千家，皆發揮隱微，羽翼風教。祖儒尊道，持法正名；縱橫立權，變通其要。崇儉而有別，即農而有序，旁行而不流；小說去泥而篇簡繁夥，罕備於士大夫之家。有梁潁川庾仲容，略其要會為《子書抄》三十卷，將以廣搜采異，而立言之本或不求全。大理評事扶風馬總元會，家有子史，幼而集錄，探其旨趣，意必有歸。遂增損庾書，詳擇前體，裁成三軸，目曰《意林》。上以防守教之失，中以補比事之闕，下以佐屬文之緒。有疏通廣博、潔淨符信之要，無僻放拘刻、譤蔽邪蕩之患。君子曰，以少為貴者，其是之謂乎？餘元會之執友，故序而記之。貞元二年五月二十一日也。
維某年月日，駙馬都尉郭曖父、關內河東副元帥司徒兼中書令汾陽郡王臣子儀，謹遣上都進奏院官傅濤，敢昭告於貞懿皇後行宮；伏惟德曜坤靈，明齊月魄，母儀萬國，化洽六宮。光輔聖人，讚成陰教，載榮史策，式播謳謠。奄違聖日，上仙靈界，遐邇痛憤，宮闈哀慕。臣幸忝諸親，男尚貴主，天人之美，鞠育所鍾，姻戚光榮，宗族右戴。今園陵禮備，祖載及期，臣限守方鎮，不獲陪侍行宮，瞻望靈駕，不勝摧慕。伏荷皇恩，眷以國戚，許申祭禮，超越等夷，古今所絕，獨開聖造。無任惶恐銘戴之至，謹獻牲牢庶羞之奠。尚饗！
郢字叔敖，華州華陰人。第進士，補太常協律郎。代宗初為監察御史，累拜河南尹。大曆末進拜京兆尹，罷為大理卿，遷御史大夫，出為費州刺史。
案舊屯沃饒之地，今十不耕一，若力可墾辟，不俟浚渠。其諸屯水利可種之田甚廣，蓋功力不及，因致荒廢。今若發兩京關輔人，於豐州浚渠營田，徒擾兆庶，必無其利。臣不敢遠引他事，請以內園植稻明之。上秦地膏腴，田稱第一，其內園丁皆京兆人，於當處營田，月一替，其易可見。然每人月給錢八千，糧食在外，內園丁猶僦募不占奏令府司集事。計一丁歲當錢九百六十、米七斛二斗，計所僦丁三百，每歲合給錢二萬八千八百貫、米二千一百六十斛。不知歲終收獲幾何？臣計所得不補所費。況二千餘裏，發人出塞屯田，一歲方替，其糧穀從太原轉餉，運直至多。又每人須給錢六百三十、米七斛二斗，私出資費，數又倍之。據所收必不登本，而關輔之人，不免流散。是虛畿，甸而無益軍儲天寶已前屯田事殊。臣至愚不敢不熟計，惟當審察。
伏聞今月十三敕，以臣所奏獻、懿祖二室倒置事，宜令禮官集議聞奏者。臣去月十七日，緣遇太廟袷饗太祖景皇帝已下群主，準貞元十九年所祔獻、懿祖於德明廟，共為四室，準元敕各於本室行享禮，審知獻祖合居懿祖之上，昭穆方正，其時親見獻祖之室，倒居懿祖之下。於後遍校圖籍，實見差殊，遂敢聞奏。今奉敕，宜令禮官集議聞奏者。臣得奉禮郎李岡、太祝柳仲年、協律郎諸葛畋、李潼、檢討官王皞、修撰、朱儔、博士閔慶之等七人狀稱，謹按高祖神堯皇帝本紀及皇帝圖譜，並武德、貞觀、永徽、開元已來諸禮著在甲令者，並雲獻祖宣皇帝是神堯之高祖，懿祖光皇帝是神堯皇帝之曾祖，以高、曾辨之，則獻祖是懿祖之父，懿祖是獻祖之子。即博士任疇所奏，倒祀不虛。臣等伏乞即垂詔敕，具禮遷正。
呂諲任宰相日淺，當時會肅宗躬親萬幾庶政，群臣畏威，奉職而已，雖有謨謀於岩廊之上，莫由有知之者。及其荊門之政，為仁由已，其略見於事，其惠被於物，其風謠存乎人，故得而稱之。議名之際，敢不闕其所疑，而錄其尤著者，有司之職也。其閱實詔獄，在未執政之前，已議之詳矣，敢辱再告。至若推進名賢，使當大任，既同溫室之樹，且行狀所不載。孔子曰：「君子於其所不知，蓋闕如也。」故不書。今奉符令，必用二字，且以忠配肅。謹按舊儀，凡歿者之故吏，得以行狀請諡於尚書省，而考行定諡，則有司存，朝廷辨可否，宜任眾議。今駮議撰諡異同之說，並故吏專之。伏恐亂庖人屍祝之分，違公器不私之戒，且非唐虞師錫僉曰之道。
昔周道衰，孔子作《春秋》以繩當代，而亂臣賊子懼。諡法亦《春秋》之微旨也，在懲惡勸善，不在哀榮；在議美惡，不在字多。文王伐崇，周公殺三監、誅淮夷，晉重耳一戰而伯諸侯，武功盛矣，而皆諡曰文。以冀缺之恪德臨事，甯俞之忠於其國，隨會之納諫不忘其師、謀身不失其友，其文德豈不優乎？而並諡曰武。固知書法者，必稱其大而略其細，故言武不言文，言文不言武。三代以下，樸散禮壞，乃有二字之諡。二字諡非古也，其源生於衰周，施及戰國之君。漢興，蕭何、張良、霍去病、霍光，俱以文武大略，佐漢致太平，其事業不一，謂一名不足以紀其善，於是乎？有文終、文成、景桓、宣成之諡。雖瀆禮甚矣，然猶裒不失人。唐興，參用周漢之制，謂魏徵以王道佐時，近文；極言直諫，愛君而忘身，近貞。二德並優，廢一莫可，故曰文貞公。謂蕭瑀端直鯁亮，近貞；性多猜貳，近褊。言褊則失其謇正，稱貞則遺其吝狹，非一言所能名，故曰貞褊公。其餘舉凡推類，大抵準此，皆有為為之也。若跡無殊途，事歸一貫，則直以一字目之。故杜如晦諡成，封德彝諡明，王珪諡懿，陳叔達諡忠，溫彥博諡恭，岑文本諡憲，韋巨源諡昭，唐休璟諡忠，魏知古諡忠，崔日用諡昭，其流不可悉數。此並當時赫赫以功名居宰相位者，諡不過一字，不聞其子孫佐吏有以字少稱屈者。由此言之，二字不必為裒，一字不必為貶。若裦貶果在字數，則是堯舜、禹湯、文武、成康，不如周威烈王、慎靚王也；齊桓、晉文，不如趙武威、魏安釐、秦莊襄、楚考烈也。杜如晦、王珪以下，或成或懿或憲，不如蕭瑀之貞褊也。曆考古訓及貞觀以來制度，似皆不然。今奉所議云「國家故事，宰相必以二字為諡」，未知出何品式？謹請具示，當以為按據。
若忠者，臣事君之常道。苟靖恭於位，誰則非忠？非有炳然之異，則不必以為諡。至如議獄緩死，任賢舉善，德之美者。然肅者，威德克就之名也，亦足以表之矣。且《月令》有之曰：「時及孟秋，天地始肅。「《詩》言之矣，曰「曷不肅雍」，又曰：「肅肅王命，仲山甫將之。」肅嚴也敬也，忠之屬也。天地不肅，則歲不成；宗廟不肅，則禮不立；軍旅不肅，則人不服，肅之時義大矣哉！若夫以諲之從政也，威能以閑邪，德可以濟眾，故以肅易其名，而忠在其中矣。亦猶夫隨會、甯俞之不稱文，豈必因而重之，然後乃為美也？魏晉以來，以賈詡之籌算，賈逵之忠壯，張既之政能，程昱之智勇，顧雍之密重，王渾之器量，劉惔之鑒裁，庾翼之志略，彼八君子者，方之東平，宜無慚德，死之日並諡曰肅。當代不以為貶，何嚐徵一字二字為之升降乎？謹上稽前典，下據甲令，參之禮經，而究其行事，請依前諡曰肅。謹議。
臣伏以徙置邊州者，流之異名。流罪者有三等，一例移配，或恐未當。其死罪，除殺人之外，有十惡重罪、造偽刻印，並主典偽印，及強盜光火等，若一切免死徙邊，即於法太輕，不足懲戒。其徒罪條目至多，或鬥毆爭競，小有傷損，或夫妻離異，不犯義絕，或養男別姓，或立嫡違式，或私行度關，或相冒合戶。如此之類，不可悉數，令一切徙邊，與十惡造偽同等，即輕重懸殊。又準刑部格，京城縣雜，愆犯百端，觸網陷刑，徒罪偏廣，若皆送覆，係滯實多。其徒已下罪，非除免官當及敕杖者，宜準外州例，州縣量事處分。今若天下徒罪，悉申所司，皆從讞報，法司斷結，準式有程，州縣禁囚，動盈千百，計天下每月徒配，必不啻五六千人。此則百姓動搖，刑章紊撓。又邊州及近邊犯死及徒流者，複何以處之？伏請下刪定使詳覆，然後施行。
和尚諱不空，西域人也。氏族不聞於中夏，故不書。元宗燭知至道，特見高仰，訖肅宗、代宗三朝，皆為灌頂國師，以元言德祥，開右至尊。代宗初，以特進大鴻臚裦表之。及示疾不起，又就臥內加開府儀同三司肅國公。皆牢讓不允，特錫法號曰大廣智三藏。大曆九年夏六月癸未，滅度於京師大興善寺。代宗為之發朝三日，贈司空，追諡大辯正廣智三藏和尚。荼毗之時，複遣中謁者齎祝文祖祭，申如在之敬。睿詞深切，嘉薦令芳，禮冠群倫，舉無與比。明年九月，以舍利起塔於舊居寺院。和尚性聰朗，博貫前佛萬法要指，緇門獨立，邈蕩蕩其無雙。稽夫真言字義之憲度，灌頂升壇之軌跡，即時成佛之速，應聲儲祉之妙，天麗且彌，地普而深，固非末學所能詳也。敢以權見，序其大歸。昔金剛薩埵親於毗盧遮那佛前受瑜伽最上乘義，後數百歲，傳於龍猛菩薩；龍猛又數百歲，傳於龍智阿闍黎；龍智傳金剛智阿闍黎；金剛智東來，傳於和尚。和尚又西遊天竺、師子等國，詣龍智阿闍黎揚攉十八會法。法化相承，自毗盧遮那如來貤於和尚，凡六葉矣。每齋戒留中，導迎善氣，登禮皆答，福應較然，溫樹不言，莫可記已。西域隘巷，狂象奔突，以慈眼視之，不旋踵而象伏不起。南海半渡，天吳鼓駭，以定力對之，未移晷而海靜無浪。其生也，母氏有毫光照燭之瑞；其歿也，精舍有池水竭涸之異。凡僧夏五十，享年七十。自成童至於晚暮，常飾供具，坐道場，浴蘭焚香，入佛知見。五十餘年，晨夜寒暑，未曾須臾有傾欹懈倦之色。過人絕遠，乃如是者。後學升堂誦說，有法者非一，而沙門惠朗，受次補之記，得傳燈之旨，繼明佛日，紹六為七，至矣哉！於戲法子，永懷梁木，將紀本行，托餘勒崇。昔承微言，今見幾杖，光容渺漠，壇宇清愴，篹書昭銘，小子何讓？銘曰：
嗚呼大士，右我三宗。道為帝師，秩為儀同。昔在廣成，軒後順風。歲逾三千，複有肅公。瑜伽上乘，真語密契。六葉授受，傳燈相繼。述者牒之，爛然有第。陸伏狂象，水息天吳。慈心制暴，慧力降愚。寂然感通，其可測乎？兩楹夢奠，雙樹變色。司空寵終，辯正旌德。天使祖祭，宸衷淒惻。詔起寶塔，舊庭之隅。下藏舍利，上飾浮屠。跡殊生滅，法離有無。刻石為偈，傳之大都。建中二年歲次辛酉十一月乙卯朔十五日己巳建。
秩字祚卿，贈工部尚書子元子。開元末由憲部員外郎除隴西司馬。至德初遷給事中，出為閬州刺史，貶撫州長史，卒。
臣伏奉今月二十一日敕，欲不禁鑄錢，更令百僚詳議可否者。夫錢之興，某來尚矣，將以平輕重而權本末。齊桓得其術而國以霸，周景失其道而人用弊。考諸載籍，國之興衰，實係於是。陛下思變古以濟今，欲反經以合道，而不即改作，詢之芻蕘，臣雖蠢愚，敢不薦其聞見？古者以珠玉為上幣，黃金為中幣，刀布為下幣。管仲曰：「夫三幣，握之則非有補於暖也，舍之則非有損於飽也。」先王以守財物，以禦人事，而平天下也，是以命之曰衡。衡者，使物一高一下，不得有常，故與之在君，奪之在君，富之在君，貧之在君。是以人戴君如日月，親君如父母，用此術也，是為人主之權。今之錢，即古之下幣也。陛下若舍之任人，則上無以禦下，下無以事上，其不可一也。夫物賤則傷農，錢輕則傷賈，故善為國者，觀物之貴賤、錢之輕重，夫物重則錢輕，錢輕由乎物多。多則作法收之使少，少則重；重則作法布之使多，多則輕。輕重之本，必由乎是？奈何而假於人？其不可二也。夫鑄錢不雜以鉛鐵則無利，雜以鉛鐵則惡，惡不重禁之，不足以懲息。且方今塞其私鑄之路，人猶冒死以犯之，況啟其源而欲人之從令乎？是設陷穽而誘之入，其不可三也。夫許人鑄錢，無利則人不鑄，有利則人去南畝者眾；去南畝者眾，則草不墾；草不墾，又鄰於寒餒，其不可四也。夫人富溢則不可以賞勸，貧餒則不可以威禁，故法令不行，人之不理，皆由貧富之不齊也。若許其鑄錢，則貧者必不能為，臣恐貧者彌貧而服役於富室，富室乘之而益恣，昔漢文帝之時，吳氵鼻諸侯也，富埒天子；鄧通大夫也，財侔王者，此皆鑄錢之所致也。必欲許其私鑄，是與人利權而舍其柄，其不可五也。陛下必以錢重而傷本，工費而利寡，則臣願言其失，以效愚計。夫錢重者，由人日滋於前，而爐不加於舊。又公錢重，與銅之賈頗等，故盜鑄者破重錢以為輕錢。錢輕禁寬則行，錢重禁嚴則止，止則棄矣，此錢之所以少也。夫鑄錢用不贍者，在乎銅貴，銅貴在於采用者眾。夫銅以為兵則不如鐵，以為器則不如漆，禁之無害，陛下何不禁於人？禁於人則銅無所用，銅無所用則銅益賤，賤則錢之用給矣。夫銅不布下，則盜銅者無因而鑄；無因而鑄，則公錢不破。人不犯死刑，錢又日增，必複利矣。是一舉而四美兼也，惟陛下熟察之，謹議。
計近代以來，爵祿失之者久矣，其失非他，在四太而已。何者？入仕之門太多，代胄之家太優，祿利之資太厚，督責之令太薄。請徵古制以明之。《管子》曰：「夫利出一孔者，其國無敵；出二孔者，其兵不詘；出三孔者，不可以舉兵；出四孔者，其國必亡。」先王知其然，故塞人之養，隘其利途，使人無遊事而一其業也。而近代以來，祿利所出，數十百孔，故人多歧心，疏瀉漏失而不可轄也。夫入仕者多，則農工益少，農工少則物不足，物不足則國貧，是以言入仕之門太多。《禮》曰：「天子之元子士也。天下無生而貴者。」則雖儲貳之尊，與士伍同。故漢王良以大司徒位免歸蘭陵，後光武巡幸，始複其子孫邑中徭役，丞相之子不得蠲戶課。而近代以來，九品之家皆不征，其高蔭子弟，重承恩獎，皆端居役物，坐食百姓，其何以堪之？是以言代胄之家太優，先王制士所以理物也，置祿所以代耕也，農工商有經營作役之勞，而士有勤人致理之憂，雖風猷道義，士伍為貴，其苦樂利害，與農工商等不甚相遠也。後代之士乃撞鍾鼓，樹台榭，以極其歡；而農工鞭臀背，役筋力，以奉其養。得仕者如昇仙，不仕者如沈泉，歡娛憂，若天地之相遠也，夫上之奉養也厚。則下之徵斂也重，養厚則上覬其欲，斂重則下無其聊。故非類之人，或沒死以趣上，構奸以入官，非唯求利，亦以避害也。是以言祿利之資太厚，《語》曰：「陳力就列，不能者止。」昔李膺周舉為刺史，守令畏憚，睹風投印綬者四十餘城。夫豈不懷祿而安榮哉？顧漢之法，不可偷也。自隋變，選法，則雖甚愚之人蠕蠕然，第能乘一勞，結一課，獲入選敘，則循資授職。族行之官，隨列拜揖，藏俸積祿，四周而罷，因緣侵漁，抑複有焉。其罷之日，必妻孥華楚，仆馬肥腯，而偃仰乎士林之間。及限又選，終而複始，非為巨害，至死不黜。故裏語謂人之為官若死然，未有不了而倒還者，為官如此易，享祿如此厚，上法如此寬，下斂如此重，則人孰不違其害以就其利者乎！是以言督責之令太薄，既濟以為當輕其祿利，重其督責，使不才之人，雖虛座設位，置印綬於旁，揖而進授之，不敢受。寬其征徭，安其田裏，使農商百工，各樂其業，雖以官誘之，而莫肯易。如此則規求之誌，不禁而息，多士之門，不扃而閉。若上不急其令，下不寬其徭，而欲以法術遮列，禁人奸冒，此猶坯土以壅橫流也，勢必不止。夫古今選用之法，九流常敘，有三科而已，曰德也，才也，勞也。而今選曹皆不及焉，何以言之？且吏部之本，存乎甲令，雖曰度德居官，量才授職，計勞升秩，其文具矣。然考校之法，皆在判書薄曆，言詞俯仰之間，侍郎非通神，不可得而知之，則安行徐言，非德也，麗藻芳翰，非才也，累資積考非勞也。苟執此不失，猶乖得人，況眾流茫茫，耳目有不足者乎！蓋非鑒之不明，非擇之不精，法使然也，先朝數人以下，言之詳矣。是以文皇帝病其失而將革焉，夫物盈則虧，法久終弊，雖文武之道，亦與時張弛，五帝三王之所以不相沿也。是以王者觀變以制法，察時而立政，按前代選用，皆州府察舉。及年代久遠，訛失滋深，至於齊隋，不勝其弊，凡所置者，多由請托。故當時議者，以為與其率私，不若自舉；與其外濫，不若內收。是以罷州府之權而歸於吏部，此矯時懲弊之權法，非經國不刊之常典。今吏部之法蹙矣，複宜掃而更之，無容循默坐守利弊。伏以為當今選舉，人未土著，不必本於鄉閭；鑒不獨明，不可專於吏部。謹詳度古制，折量今宜：謂五品以上及群司長官，俾宰臣進敘，吏部得參議焉；其六品以下或僚佐之屬。許州府辟用，則銓擇之任，悉委於四方，結奏之成，鹹歸於二部。必先擇牧守。然後授其權，高者先署而後聞，卑者聽版而不命。其牧守將帥，或選用非公，則吏部兵部得察而舉之。聖王明目達聰，逖聽遐視，罪其私冒不慎舉者，小加譴黜，大正刑典，責成授任，誰敢不勉？夫如是，則接名偽命之徒，菲才薄行之人，貪叨賄貨，懦弱奸宄，下詔之日，隨聲而廢，通計大數，十除八九。則人少而員寬，事詳而官審，賢者不獎而自進，不肖者不抑而自退。除隋權道，複古美制，則眾才鹹得，而天下幸甚。或曰：當開元天寶中，不易吏部之法，而天下砥平，何必外辟，方臻於理。既濟以為不然。夫選舉者，經邦之一端，雖制之有美惡，而行之由於法令。是以州郡察舉，在兩漢則理，在魏齊則亂；吏部選集，在神龍則紊，在開元天寶則理。當其時，久承升平，禦以法術，慶賞不軼，威刑必齊，由是而理，匪用吏部而臻此也。向以此時用辟召之法，則其理不益久乎！夫議事以制不以權，當徵其本末，計其遐邇，豈時得時失之可言耶？或曰：帝王之都，必浩穰輻輳，士物繁合，然後稱其大，若權散郡國，遠人不至，則京邑索矣，如之何？又甚不然，自古至隋，數百千年，選舉之任，皆分郡國，當漢文、景、武帝之時，京師庶富，百廛九市，人不得顧，車不得旋，侈溢之盛，亦雲極矣，豈待選舉之士為其助哉？又夫人有定土，土無勝人，浮冗者多，則地著者少。自隋罷外選，招天下之人聚於京師，春還秋往，鳥聚雲合，窮關中地力之產，奉四方遊食之資，是以筋力盡於漕運，薪粒方於桂玉，是由斯人索我京邑，而謂誰索乎？且權分州郡所在辟舉，則四方之人，無有遐心，端居尊業而祿自及；祿苟未及，業常不廢，若仕進外絕，要攢乎京，惜時懷祿，孰肯安堵？必貨鬻田產，竭家贏糧糜費道路，交馳往複，是驅地著而安為浮冗者也。夫京師之冗，孰與四方之實？一都之繁，孰與萬國之殷？況王者當繁其天下，豈廛閈之中校其眾寡哉？或曰：仕門久開，入者已眾，若革其法，則舊名常調，不足以致身，使中才之人，進無所容，退無所習，其將安歸乎？既濟以為人係賢愚，業隨崇替，管庫之賢，既可以入仕，則士之不肖，寧愧乎出流，從古以然，非一代也。故《傳》云：「三後之姓，於今為庶。」今士流既廣，不可強廢，但鍵其舊門，不使新入；峻其宦途，不使濫登。十數年間，新者不來，而舊者耗矣。待其人少，然後省官，夫人之才分，各有餘裕，自為情欲所汨，而未嚐盡焉。引之則長，縈之則短，在勉而已。故凡士族，皆稟父兄之訓，根聰明之性，蓋以依倚官緒，無湮淪墊溺之虞。故循常不修，名義罕立，此教使然也。若惟善是舉，不才決棄，前見爵祿，後臨塗泥，人懷憤激，孰不騰進，則中品之人，悉為長材，雖曰慎選，舍之何適？
昔周公使伯禽理魯，三年而後報政。周公曰：「何遲？伯禽曰：「變其理、易其俗，難所以遲。」太公理於齊，三月而後報政。周公曰：「何疾？」曰： 「因其俗、簡其禮，易，所以速。」故孔子論之曰：「齊一變，至於魯，魯一變，至於道。」由是而言，勞不甚者理不極，功不積者澤不深。故堯舜三年而考，三考而黜陟，所以能盡其智術也。近古人情敦厖，未淳乎堯舜；禮正樂和，未愈於虞夏；官賢吏能，未稱於殷周。或一年而考，或四考黜陟，或比年而巡狩，或歲時便遷，或旬月升擢令長。今日既上，明日部內有犯名義者，即坐之，不其速歟？
峴，吳王恪孫。以門蔭入仕，累遷京兆尹。至德初封梁國公。乾元二年以中書侍郎同中書門下平章事，出為蜀州刺史。代宗即位，入為禮部尚書兼宗正卿，拜黃門侍郎同中書門下平章事。罷為太子詹事，尋遷吏部尚書，出為衢州刺史。永泰二年卒，年五十八。
夫法有首有從，情有重有輕，若一概處死，恐非陛下含宏之義，又失國家惟新之典。且羯胡亂常，狂寇淩據，二京全陷，萬乘南巡，各顧其生，衣冠蕩覆。或陛下親戚，勳舊子孫，責之以死，恐乖仁恕。昔者明王用刑，殲厥渠魁，脅從罔治，況河北殘寇，今尚未平。苟容漏網，適開自新之路；若盡行誅，是堅叛逆之心。誰人更肯歸順？困獸猶門，況數萬人乎？崔器、呂諲，皆守文之吏，不識大體，殊無變通。
