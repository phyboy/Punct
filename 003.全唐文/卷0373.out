唐天寶十有一載，歲次壽星，陳留改文宣王宮，郡守河南道采訪處置使元公彥衝所以崇德樹風、敬教勸學也。初公以三務之隙，分命有司，修廢功，舉墜禮。而此堂也，舊規偪陋，下宇將壞，我是以有經始之制。冬十月丙午，新宮成。凡天下有道，則文教大洽，為政者克廣舊典，以尊先聖，禮也。浚儀令河東裴勝，葉恭大猷，祗奉成績，乃立石於廟廷，以旌盛德所庇雲。
有三才然後有剛柔，剛柔交而利害作乎其中，於是橫目蚩蚩，天不能節。黃帝、堯、舜氏始以仁義拯溺其流，及乎夏、商而周監二代，有明堂之禮樂，教之首也。逮周德下衰，王室卑而五霸起，彝倫墜而六學缺，天將持其木鐸以授後聖，繇是周公沒五百歲而夫子生。雲從龍，風從虎，大道既作，天下化成。故夫子修《詩》、《書》以酌虞、夏、殷、周之損益，而國風帝典備；約《魯史記》以書二百四十二年之廢興，而亂臣賊子懼。嗚呼！不有大壞，何以見聖人之全功乎？粵若中都之制，立民極也，以匡頹風，防不為曲；兩觀之法，用重典也，以去奸宄，政不為苛；夾穀之會，誅無禮也，以尊兩君，刑不為僭。三預是邦之政，而魯至於道。向使鳳鳥來，河圖出，東周之化，其在魯乎？嗚呼？明王未興，亢龍無輔，運匪我與，德兮何衰？蓋宏其教以救物，處其順以安時，行藏屈伸，與化推移。其世衰也，揭仁義於天下；其世平也，啟土宇於身後。出入百代，波流萬方，孰不日用聖猷、欽若祀典？然後知素王之德，與天地並。或曰：「夫子棲棲於魯、衛、陳、蔡之間，或者其未智歟？」君子曰：「智也。聖人與時消息，同彼憂患，不有匡蒲之難、麟鳳之感，何以戒苟合，安蒙求，使達者順時，窮者知命？」然則卷舒之跡，其可究乎？奕奕新廟，庶人成之，有以建誕敷之德、勿亟之化。蓋黝堊其楹，元端其服，加釁器之等，正當寧之位，王命所以寵舊章也。兩楹之下，四科以班，兗公東序西向，費侯、鄂侯、薛侯、徐侯、衛侯、齊侯、黎侯、吳侯、魏侯西序東向，其餘未入室者，畫衣冠於四墉配祭，所以辨等威也。議者謂我邦君，於是乎？建宏規而播新命，修令典而崇明祀，講義以度功，懋功以從時，訓人以成德，昭德以合禮。六者禮之善物，而時有遷。邑有改，不銘考父之鼎，紀奚斯之功，是廢名也，何以示後嗣？遂命客卿前封邱縣丞泗上陳兼誌之。
某叩頭伏地，上書吏部員外孫公階；伏惟拔英苗而佐明主，奉盛德而居要路，亦光天衢樹桃李之秋也。仆非敢隱籍名實，昨聞戶部檢報，似有參差。嗚呼！雖有周孔之才，無所施也，矧茲虛陋，能勿非乎？但仆一臥嵩邱，二十餘載，既不能學許由、巢父、務光、伯成，終至青雲，高謝堯禹，而乃棄藜杖，脫草衣，薦頌雲壇，陪科嶽牧，此已孤負芝桂，損辱高風矣。若緣籍有誤，蒙袂而歸，亦何面目垂見巢由舊邱、光成隱路耳？公言泉百氏，腹笥九經，前古取人，應所多見。至於傅說無姓，殷後致鹽梅之地；屠羊隱名，楚王延三旌之位，未聞徵籍也。范睢折脅於魏，改名為張祿先生，秦用之為相；張良報仇，變名姓而亡，漢祖因之，實取天下，何必考名也？是知善收賢者，不以小瑕棄大美。今若以籍名有誤，便廢其人，仆恐蔽賢之議，在有司矣。夫籍者，所以編戶口計租稅耳，本防群小，不約賢路。若人有大才，不可以籍棄。苟亡其德，雖籍何為？謹按《周禮鄉大夫職》曰：「國中自七尺以及六十，皆征之。其舍者，為賢也、貴也、服公事也。」《注》：「舍謂若今複除其計耳，所以優賢能也。三歲則考其德行道藝，群吏獻賢能之書於王，王再拜而受之，登於天府。」鄭司農云：「若舉孝廉、茂才。」由此觀之，乃舉賢之餘事爾。比來天下此道都喪，無論賢貴，宜被籍書，所以風俗不淳，賢能不勸，由此故也。公為官擇才，務協於治典；進賢輔政，何拘於版圖？且古之招賢，降蒲輪束帛，卑辭厚禮，猶恐不來。今乃坐徵籍書，務在駮放，此所謂嫉賢也。若將古不足法，謂時無賢才，經邦致治，非籍勿用，於是仆也，鞭骨自悔，裹足而亡，雖分國如錙銖，終不敢望於臣仕也。
《漢官儀》：郡主簿秩四百石，綱紀一郡，糾整不法。嶽牧無政，蒼生有瘼，則天子責我；汙吏侵人，奸聲載路，則使臣責我；吏不述職，曹有留事，則二千石責我；役奪人時，官有虐典，則黎元怨我。由此觀之，錄事參軍，待責之府也，所以天官署吏，獨難其人。觸邪外台，禮隆其秩，由斯賞拔，多至重官。譙亳都上應星火，《禹貢》屬徐州分野。隴西李公，負王佐之才，所以顧盼廳壁，歎曰：「官猶四序，功成者去，屋壁無記，吾將安仰？」始編舊政，令餘敘之。天寶九載七月十日記。
漢成帝時，綱紐頹圯，先生以書諫天子者再三。夫火政雖去，而劍履間健者猶數百位，尚不能為國家出力以斷佞臣頭，複何南昌故吏憤憤於其下，得非南昌遠地也？尉下僚也？苟觸天子網，突幸臣牙，止於殛一狂人，噬一單族而已。彼公卿大夫，有生殺喜怒之任，有朋黨蕃衍之大。至於出一言，作一事，必與妻子謀。苟不便其家，雖妾人婢子，亦攖挽相制，而況親戚乎？況骨月乎？故雖有憂社稷心，亦噤而不吐也。嗚乎！寵祿所以勸功，而位大者不語朝廷事。是知天下有道，則正人在上。天下無道，則正人在下。餘讀先生書，未嚐不為漢朝公卿恨。今南遊，複過先生裏。籲！何為道之多也。遂碑以吊之。
光先，鄧州新野人。官御史，遷吏部員外郎。安祿山之亂，不受偽署遁去。後事肅宗，官至吏部侍郎。
國正封略，編邑閭。定要荒之制，莫非王土；開版圖之職，司於封人。甲唯常流，跡齒編庶。居先零之地，早及戎風；近燒當之俗，久覃宏化。既因流寓，終是播遷，失延州之故鄉，隸鄯部之外郡。亦猶宰嚭辭宋，陶朱去越。蓬飄萍轉，曾何足以少留？維桑及梓，固不忘於祗載。省司既定，誠合三緘；甲且有詞，須分二裏。至若軍落關右，地闊流沙，總六郡之兵馬，當三邊之要害。戎羯時抄，邊人屢聳，事資捍禦，安可輒移？如或身列榮班，苟非規免，情有深於懷土，人何係於匏瓜？叩其兩端，宜不然矣。
煚，右率府胄曹參軍。開元時，被詔與馬懷素等校正秘籍。
達士尊德，至人榮道。金圖玉簡，自勤鄒壁之書；綠綬青章，不樂漢庭之貴。申公括囊墳史，養道衡門，洞曹曾之書倉，擬任永之經苑。知尚仁乎跡重，任吾德以逾高，聞裏俗之事乖，杜茲門而不出。仲舒之帷屢下，太邱之眾增多，適光闡於邦儒，遽辭興於裏訟。況詩宗傅府，馬鄭之徒；鴻儒碩生，遊夏之黨。周人紀律，不睹於前科；鄭國鑄書，未彰乎舊法。庶惟先哲，謂合通方。
聲同律和，氣合形比。度遼舍雁門之守，獨揖書生；中郎捐座客之談，方迎處士。籲惟小吏，職在含香，光逸有著於美名，李斯果昇乎列位。神期暗許，能紆長者之歡；精義其同，何廢達人之話？功曹望慚樂廣，才謝范滂，空嫌倨見之輕，遂啟黜賢之責。不省諸已，翻欲退人，巡覆再三，匪聞其可。磁石非曲針之取，武魄無俯芥之收，舍凡就能，幸從其議。
三才既分，六宗爰設。或因地事地，或因天事天。明堂尊嚴配之儀，清廟崇禘祫之典。國之盛禮，其何以先？神之至誠，罔或不降。於是陳以簠簋，薦之犧牲；瑟奏空桑，管吹孤竹。甲言參大享，監彼有司，獻灌無虧，福祐攸洽。貴骨以頒於高品，賤體仍霑於庶僚。他日鯉趨，且聞歸胙；今朝神惠，更用祭先。錫類之美則多，黷禮之嫌宜避。
竊以經墳浩廣，史圖紛博，尋覽者莫之能遍，司總者常苦不多，何暇重屋複床，更繁其說？若先王有闕典，上聖有遺事，邦政所急，儒訓是先，宜垂教以作程，當闡規而開典，則不遑啟處，何獲宴寧？曩之所修，誠惟此義，然體有未愜，追怨良深。於時秘書省經書實多亡闕，諸司墳籍，不暇討論，此則事有未周，一也。其後周覽人間，頗睹闕文，新集記貞觀之前、永徽已來不取，近書采長安之上、神龍已來未錄。此則理有未宏，二也。書閱不遍，事複未周，或不詳名氏，或未知部伍。此則體有未通，三也。書多闕目，空張第數，既無篇題，實乖標榜。此則例有所虧，四也。所用書序，鹹取魏文貞，所分書類，皆據《隋經籍誌》，理有未允，體有不通。此則事實未安，五也。昔馬談作《史記》，班彪作《漢書》，皆兩葉而僅成；劉歆作《七略》，王儉作《七誌》，逾二紀而方就。孰有四萬卷目，二千部書，名目首尾，三年便令終竟？欲求精悉，不其難乎？所以常有遺恨，竊思追雪。乃與類同契，積思潛心，審正舊疑，詳開新制。永徽新集，神龍近書，則釋而附也；未詳名氏，不知部伍，則論而補也。空張之目，則檢獲便增；未允之序，則詳宜別作。紕繆鹹正，混雜必刊，改舊傳之失者三百餘條，加新書之目者六千餘卷。凡經錄十二家，五百七十五部六千二百四十一卷；史錄十三家，八百四十部一萬七千九百四十六卷；子錄十七家，七百五十三部一萬五千六百三十七卷；集錄三家，八百九十二部一萬二千二十八卷；凡四部之錄，四十五家，都管三千六十部五萬一千八百五十二卷，成《書錄》四十卷。其外有釋氏經律論疏、道家經戒符籙、凡二千五百餘部九千五百餘卷，亦具翻譯名氏，序述指歸，又勒成目錄十卷，名曰《開元內外經錄》。若夫先王秘傳，列代奧文，自古之粹籍靈符，絕域之神經怪牒，盡載於此二書矣。夫經籍者，開物成務，垂教作程，聖哲之能事，帝王之達典。而去聖已久，開鑿遂多，苟不剖判條源，甄明科部，則先賢遺事，有卒代而不聞；大國經書，遂終年而空泯。使學者孤舟泳海，弱羽憑天，銜石填溟，倚杖追日，莫聞名目，豈詳家代，不亦勞乎？不亦弊乎？將使書千帙於掌眸，披萬函於年祀，覽錄而知旨，觀目而悉詞，經墳之精術盡探，聖哲之睿思鹹識，不見古人之麵，而見古人之心，以傳後來，不愈其已。
釋滯銷壅，一日之利暫佳；瘠氣侵精，終身之累斯大。獲益則歸功茶力，貽患則不為茶災，豈非福近易積知、禍遠難見。
玭，蘄州黃梅人。開元中，元宗夢神人自稱廬山使者，因為立廟。下詔所在學士制碑文，作者六百八十一人，獨比文合旨，召不赴。
伏稽諸《大易》曰：「一陰一陽之謂道」，「陰陽不測之謂神」，惟道也，生三混成，洞微於變化；惟神也，得一而妙，蓄秘於恬冥。欽若太元，遐徵妙有，運陶甄之極，不獨尊歟！後唐累聖光華，大明終始。陟曦陽之午，廓照瑤京；操元命之符，銘昌鼎算。白雲孤峙，時望嵩邱；紫氣千齡，日飛函谷。我開元神武皇帝圓靈受卷，方輿寵秘，握元珠之妙，捐可寶之珍，演至道於希人，刊雜法之凝滯，乃聖一也。於穆祀典，清廟皦，孝友光明，天地冥洽，乃神二也。劍戟之器，返於三農；弧矢之威，神斷六合，乃武三也。察時變者，觀乎天文，人習凡庸，無階測聖，乃文四也。故衝精象外，高視鴻名，昴薦河圖，靈朝海若。堯心攝照，顧言筌於幾蘧；軒目司明，屈旌乘於茨隗。所以虞環益地，夏玉從天，納殊贐於西王，展告成於東後。五龍推紀，邁梁甫之高曾；八駿巡遊，陋昆墟之轍跡。昭回上轉，山嶽下騰，列聖攸居，通仙福會。文皇質義，武帝佩圖，至道之興，其來尚矣。自華封獻壽，聖德祈年，金格傳書，珠鎏味液。公主以天慈入道，挹化芙蓉；秘監以王子出家，調芳芝術。比方著列仙之籍，南州希至學之因，聖緒無為，斯其有作。乃卷群嶽，真君道府，光啟祠室，幽讚神宗。青城、廬嶽二山者，佐命群峰之望也。丈人仙籙，秘諦真君，使者靈司，孔昭冥察。名書五法，舉亞三魔。滀泄崇巒，冀弗騫於物阜；寒暑穹穀，將必順於人時。開元十九年八月二十一日，降明旨曰：青城山丈人廟、廬山使者廟，宜準五嶽真君廟例，抽德行道士五人，焚修供養。仍委所管揀擇灼然道行者安置，具年名申所由。敕置廟使內供奉交使者真圖，建立祠廟，並章醮行道，設齋使大宏道觀法師張平公。粵自秦京，宣猷江服，煥丹青之節，賜元牡之儀。驛傳光臨，雲岩皎色。使持節江州諸軍事守江州刺史獨孤禎，重鎮柴桑，孚謠枳棘，時觀武庫，代服文雄，經始幹城，全摹益厲，崇規逸麗，壯思逾分。朝散大夫行長史楊楚玉、行司馬皇甫楚玉、潯陽縣令魏昌等，恭惟聖善，式議靈場，道俗虔精，冥休推異。爰初築土，則雨霾煙嶂；俄頃佇立，而色霽霞標。寶龜奠臬之辰，金虯驛程之際。陰濛洊密，黮晦遄交，注想元空，肅思皇道。芬芳載潔，章醮翹襟，六虛窈冥，一夕融朗。半空之上，忽吐神輝，綴灼九徼，熲揚千仞。寮寀率抃，人吏並觀。昔天靈降周，以雲《門舞》奏；神光燭漢，以太乙登禋。然北陸氣交，南州燠變，物委霜霰，人嗟沍寒，使法師恬懇仙庭，憑威國命。故元冬易暖，朱景敷暉，暢於幽明，優乎力役。並利攸往，咸欣子來，使茲勝郊，遂臻靈域。騰赬桂嶺，鬱翠鬆岩，召斫郢門，僝材荊岫。疏峻墄，繚長垣，紅壁列錢，丹楹繡礎。三間四表，炳繪文；八維九隅，懸鎪鏤檻。虹梁亙欂，風牖承楣，冽井蕖鮮，芳壇竹埽，銀鋪月曉，瑤虡霜開。至若聖理全幽，真容罕測。夫其秘狀，遠降使司，蓋考三仙之圖，不於九牧之鼎。姿粉堊，備質光妍，符彩冥標，侔靈瑞表。工徒罄想，殊思咸通，齋室盟祠，既優如在。霓旌霞旆，時颺羽儀，列冠名山，禮均行潦。覃薰紫極，供養黃冠，玉釜常煎，金爐永爇。牲牷革享，鸞鳳於飛，露挹神翁，星臨婺女。清吹洞唱，天注匏瓜之津；匹水仙宮，海曲蓬萊之島。龍驤鳳翥，飄<亶羽>淨戒之庭；師子辟邪，躍精思之地。珠幡衛筤，瓊蓋擁輿。法供大廚，六時朝念，真經雲帙，萬劫精修。弗翦茅茨，明代久彰於克儉；經營梓匠，神理邈尊於寵光。聖渥堂闈，靈棲窟宅，來禔福，不亦宜乎？冬十有二月，司存式命，畢鉤繩也。元門道士章衝寂等，挹教五千，齊歡億兆，曆仙階而仰止，攀睿算以驤誠。天使願奏於雕鐫，心存魏闕；法眾希憑於茹琬，道在吳岑。春水桃花，迷源遂遠；幽林杏塢，勝地非遙。伏荷天休，敢述頌曰：
道秘重冥，神幽福庭。三景運極，五嶽棲靈。其真有物，厥妙無形。理則怳惚，功惟泰寧。於赫皇極，昭融亭造。睿握元珠，祥丕大寶。蒼垠集貺，紫雲宗道。致享百神，探因五老。乃卷崇山，嶽靈之秘。三象浮精，十華仙使。威畜雲雨，神存天地。法象昭凝，真圖炳粹，幸明德之嘉運，降幽祠之寵章，扈仙儀兮肅肅，煜瑞彩兮煌煌。爍琳宮之夕照，拂琪木之神光。雕輝兮翠輦，玉釜兮調香。擷五芝於秀，搴八桂於飛梁。龍吟鳳舞天路長，青雲衣兮白霓裳。節空歌於瑤磬，臻羽旆於瓊漿。冥激兮福宇，飄眇兮神極。牽匹水之布流，睨香爐之綺色。留鶴語於千載，翥鸞裝兮一息。絳河真母將易逢，碧海仙姑淼難測。恭至道兮三五，奉休符兮萬億。紀貞石於名山，壯洪規於帝力。
源明，京兆武功人。初名預，字弱夫。天寶中進士，更試集賢院，累遷太子諭德。出為東平太守，召拜國子司業。安祿山陷京師，以病不受偽署。肅宗復兩京，擢考功郎中、知制誥，終秘書少監。
草莽臣某言：臣實陋微，素乏才業，將遂長往，守此無用，天鑒孔明，澤覃幽僻。伏奉今年正月五日制，詣闕自舉，不次之私，無限於物，豈伊庸菲，所當膺荷？伏惟開元神武皇帝陛下道密旒扆，德孚天地，忝在草木，幸均雷雨。朝夕微命，虛受臣生，偃臥窮藪，詎知帝力？展義介邱，肆覲群後，得列庶人之間，不在役夫之上。王者能事，邦家烈光，耳未前聞，目所畢睹。載懷涵育，無答造化，孰謂聖恩，曲貸岩壑？顧慚庸近，何階對敭？臣聞明主臨下也，務求才以自輔；賢臣事上也，當量能以自進。臣才非令問，譽寂鄉黨，誌尚庸寡，理絕聞知。縣令臣柳國狀臣於編戶之中，刺史臣柳絳諭臣以明制之意。且臣山東一布衣耳，在昇平之時、徵求之日，非自察者，難審其可。苟欲避嚴令，發困蒙，心靈震越，寢寐驚悸。無任承恩喜躍之至。
臣等今月四日及七日上言車駕幸東京不便。籲天而訴，稽首而祈，竭誠不精，留中不下。臣等自咎自毒，若昏若狂。以為雨淫孟冬，霖積季秋，道路且泥，甚不可一也。從春大旱，方始秋苗，田農之間，十已耗半，方且斂獲，猶未收入。先之以清道之役，申之以祗頓之苦，水欲澄而撓之。人欲靜而棼之，甚不可二也。臣等每立廊下，竊見旌旗之下，盡是餓夫，執殳仆於行門者，日見一二。市井之中，半是餒人，或求食死於路傍者，日見四五。甚不可三也。奸人連牆，盜兒接棟，磨礪以須陛下出爾。前麾淩於灞上，凶人肆於城中，禦史大夫必不能愊而禦之，甚不可四也。臣等伏料之，殷鑒不遠，近在天寶十五載季夏爾。聖皇巡蜀後，大都內府財貨、朝臣富民資產，盡在道路之手，有乘馬駛驢入宣政紫宸殿者。擾亂如此，一至於是，況陛下複二都有四海日淺，錢穀滿蓄不及曩時者，必為利而行，此賊臣作計誘掖陛下而已。《詩》曰：「三星在罶」，臣不勝嗚咽，為陛下痛之，宜速下詔書罷東幸。不然窮隸樂禍，已扼腕爾，甚不可五也。方今犯王畿者，河洛驛騷；侮侯服者，江湖叛渙。《詩》曰：「中原有菽，庶人采之。」彼思明、康楚元者，采菽之庶人也，陛下何遽輕萬乘而媒孽速成之邪？甚不可六也。自河南北盡為盜境，淮東、江西又見修阻，王公已下，未給廩祿；將士已來，且支日月。陛下中官冗食，不減往年；梨園雜伎，有盛今日。陛下未得穆然高枕，用此奚為？中官指使太常正樂外，一切放歸，仍給長牒，勿事待郎。五六年後，隨事進退，今聚而仰給，甚不可七也。司空李光弼能拔河陽，尚書王思禮應下晉原；中丞衛伯玉勁卒接焉耆，過析支，不日且至。禦史大夫王元誌壓巫閭，臨幽都；汝州刺史田南金乘闕口，遏二室；揚州長史鄧景山淩長淮，餼梁汴。然而狂賊失身蹙於緱氏山，北不敢逾孟津，東不敢過甕子，隻待反接耳。陛下不坐而受之，而欲親征，徇一朝之怒，甚不可八也。王者於天地神祇，第付之有司、享之牲幣則已，夫何求哉？記曰：「不祈土地」，今方士憃愚，巫，祝淫瀆，妄有閑說，甚不可九也。天子順動，人皆幸之之謂幸，人皆病之之謂不幸，不幸之謂虐。臣等見陛下否而弗聽，聯伏赤墀之下，頓顙流涕而出，陛下或容而免之，或毀而罪之。凡百之臣，如昌言於朝；有萬之口，必錯謗於外。甚不可十也，臣聞子不諫於父，且焉得為孝乎？臣不諍於君，又焉得為忠乎？不幸不忠，而苟榮冒祿，圈牢之物不若也。臣等至賤，不能委身圈牢之中，使樵夫共指而笑之。不勝大願，陛下留神元微，養和淡泊，天下幸甚。
傳曰：理亂相糺，質文相化；亂極則先乎太易，文弊則從乎巨包。聖人以遺也。賢人以發也，易始乎乾，文之昭也以行；包起於坤，質之用也以靖。行者所以動天下之務，靖者所以默天下之機。太陰太陽，潛相貞也；少陰少陽，潛相成也。[B062]井莫默，地之輿也顛宀勹盈，天之冒也；仍而通之，極乎三十六；全而劘之，窮乎六十四。其旨微，其體正。語其義，則矗然崦不誣；觀其辭，則夽然而不及。棿一以布氣，藏萬以植言。斯道君子之幾也夫。至誠君子之為也夫。於戲！流於睿監，講於太學。伏而惟之，使自怡之；深而極之，使自測之。歸人於至和，示人以太璞已矣。
傳曰：「五行者，陰陽之精氣，造化之本源，德讚三才，功濟萬物。在乎天也，謂之五星；據乎地也，謂之五嶽；行於人也，謂之五材。若天無五星，則辰宿錯滅；地無五嶽，則山澤崩竭；人無五材，則性命剿絕。故知天以五星為政，地以五嶽為鎮，人以五材為用。三正之立，五行所成也。人者，上稟五星之氣，下居五嶽之分，中受五材之助。故天地之間，惟人最靈。則知人者五行之瑞，五行之秀。是以包五藏，蘊五神，全五體，備五事，合而行之，有五德，皆本於五行。然則色不以五行，雖有離婁之明，不能定其文彩；聲不以五行，雖有師曠之聰，不能定其音律；味不以五行，雖有俞跗之術，不能定其性命；氣不以五行，雖有老聃之道，不能定其噓吸；言不以五行，雖有尼父之德，不能定其詞理；曆數不以五行，雖有重黎之算，不能守其敘；陰陽不以五行，雖有犧炎之聖，不能定其吉凶。萬物無不由五行以定，包者定也，定之為義博矣哉！夫不定而示，則五色亂於目矣；不定而聽，則五音亂於耳矣；不定而食，則五味亂於口矣。故五色令人目盲，五音令人耳聾，五味令人口爽。鼻不定而吸，則不能理五氣；心不定而語，則不能敷五教；誌不定而行，則不能修五德；身不定而動，則不能用五事。夫有一不定，則人不畏；有一不定，則人不信。是以君子定其目而後視，定其耳而後聽，定其味而後食，定其氣而後吸，定其心而後語，定其誌而後行，定其身而後動，定其數而後算，定其意而後占，故無失矣。夫至人不占者，何以其定也？占者所以定美惡，至人無惡；占者所以定吉凶，至人無凶；占者所以定休咎，至人無咎；占者所以定嫌疑，至人無疑。夫惟定矣，又何假於占哉？
在昔哲王受明命，皆能變文質，順陰陽，大矣哉！此帝王之能事也。古者天生人而未樹之以君，上下交雜，品位紛錯。陰陽初分，文質未作，庖犧之王天下也。畫八卦定三才而一之，質斯尚文之代也。自黃帝暨乎堯舜，垂衣裳而天下理。蓋取諸乾，則尚文也；取諸坤，則尚質也。通其變而使民不倦，神而化之，使人宜之，是以自天祐之，吉無不利。後夏有《連山》，殷有《歸藏》，周有《周易》，皆卦次不同，而算術各異，斯文質之更變也。仲尼有言：「其或繼周者，雖百世可知也。」斯則百王不易之道明矣。自茲以降，代曆千禩，人非一性，窮奢極麗，飫欲厭心，不能正本澄源，反文歸質，若河傾海覆，汎濫平陸，流蕩無依，迄至今日而莫之變也。夫王者之有天下，必改正朔，易服色，以其既往者廢，將來者興。是以三皇之王，五帝之理，樂不相沿，禮不相襲，且物極則反，理有固然，文質之體，其將變矣。喆人觀象立言，垂範作則，將以究索厥理，匡讚皇極。推吉凶於卦象，陳理亂於邦家，廣論《易》道，冀裨帝業，蓋時尚質之書也。嗚呼！采世人之訂，述作者之意焉爾。
自盤古畫天地，天地之氣艮於西南。劍門上斷，橫江下絕，岷、峨之曲，別為錦川。蜀之人無聞則已，聞則傑出是生，相如、君平、王裦、揚雄，降有陳子昂、李白，皆五百年矣。白本隴西，乃放形，因家於綿。身既生蜀，則江山英秀。伏羲造書契後，文章濫觴者六經。六經糟粕《離騷》，《離騷》糠比建安七子。七子至白，中有蘭芳，情理宛約，詞句妍麗。白與古人爭長，三字九言，鬼出神入，瞠若乎後耳。白久居峨眉，與丹邱因持盈法師達，白亦因之入翰林，名動京師，《大鵬賦》時家藏一本。故賓客賀公奇白風骨，呼為謫仙子，由是朝廷作歌數百篇。上皇豫遊召白，白時為貴門邀飲。比至半醉，令制出師詔，不草而成。許中書舍人，以張垍讒逐，遊海岱間。年五十餘，尚無祿位。祿位拘常人，橫海鶤，負天鵬，豈池籠榮之？顥始名萬，次名炎。萬之日，不遠命駕，江東訪白。遊天台，還廣陵見之。眸子炯然，哆如餓虎，或時束帶，風流醞籍。曾受道籙於齊，有青綺冠帔一副。少任俠，手刃數人。與友自荊徂揚，路亡，權窆回棹，方暑，亡友麋潰，白收其骨，江路而舟。又長揖韓荊州，荊州延飲，白誤拜，韓讓之，白曰：「酒以成禮，荊州大悅。白始娶於許，生一女二男，曰明月奴，女既嫁而卒。又合於劉，劉訣。次合於魯，一婦人生子曰頗黎。終娶於宋，間攜昭陽、金陵之妓，跡類謝康樂，世號為李東山。駿馬美妾，所適二千石郊迎，飲數鬥，醉則奴丹砂撫青海波。滿堂不樂，白宰酒則樂。顥生平自負，人或為狂，白相見泯合，有贈之作，謂餘：「爾後必著大名於天下，無忘老夫與明月奴。」因盡出其文，命顥為集。顥今登第，豈符言耶？解攜明年，四海大盜，宗室有潭者，白陷焉，謫居夜郎。罪不至此，屢經昭洗，朝廷忍白久為長沙、汨羅之儔，路遠不存，否極則泰，白宜自寬。吾觀白之文義，有濟代命，然千鈞之弩、魏王大瓠，用之有時。議者奈何以白有叔夜之短？儻黃祖過禰，晉帝罪阮，古無其賢，所謂仲尼不假蓋於子夏。經亂離，白章句蕩盡。上元末，顥於絳偶然得之，沈吟累年，一字不下。今日懷舊，援筆成序，首以贈顥作、顥酬白詩，不忘故人也。次以《大鵬賦》、古樂府諸篇，積薪而錄。文有差互者兩舉之。白未絕筆，吾其再刊，付男平津子掌。其他事跡，存於後序。
