開元丁丑春二月朔又七日，杜楚賓令雷鄉之二年，雷鄉之民情事耕，作其具，修其種，戒於茲曰：「乃俶載焉。」古者遂大夫正歲，簡稼器，修稼政，三歲大比，則帥其吏而興氓，明其有功者。屬其治地者，而司稼掌巡邦野之稼，而辨穜稑之種，周知其民，與其所宜地，以為法，而縣於邑閭。嶺南無祁寒，故二月民殷東作。楚賓以牧民職，得遵天子勸農詔，省耕於民，見耕者不休，餉者不息，方引以為喜，取饟具嚐之，烝髦士勞之。忽有白鹿二，縞然鮮毛，昂然勁角，從湖山來，如將依人。初不知其為何物，及近視之，乃鹿也。一奔而踣十人，使人逐之，還西山，乃即縣之西郊，潛化為二白石。夫鹿壽物也，千年而白，萬年而元。又瑞物也，一獲於敏邱，再獲於槐裏，齊之以伯，漢之以王。得其一焉，已為難矣，況雙出乎？其化為石者，彷佛夢幻，不知石為鹿而鹿為石。意者天將假此以誌皇唐盛際，寢明寢昌，白璧應圖，厥瑞不常。矧循州南方之極也，上應南極，為一人之壽徵；下應西郊，兆萬井之豐稔。人文赫奕，將千萬年而盛。《易》曰：「密雲不雨，自我西郊。」言陰已上也，鹿亦自我西郊，則陰而就陽也。一氣潛化，金石可格，鳥獸潛形，況於人乎？乃命匠大刻「白鹿石」三字記之，石之上建為亭，亭之上立碑，為文以誌一時奇事。昔有石化為羊，白鹿隨車，良不誣哉！庶後之君子睹此記者，知民事當重，不使《循吏傳》中專美於前雲。開元丁丑二月朔七日，應賢良舉雷鄉令杜楚賓記。
夫君所以為天下重者，以其寶位；鼎所以為天下貴者，以其神器。則君得鼎以祚長，鼎應君以時昌。故黃帝徵大匠，稽舊章，異國貢物，遠人來王。鏟銅於雷首之下，合冶於荊山之傍；聲遝遝以海沸，氣瞳瞳而電光。乾坤於是震動，日月於是昭彰；然煙收而燼滅，卓爾成功而效祥。煥以雕文，錯蚪龍之鱗介；騰乎瑞色，雜天地之元黃。蓋聖人所以享帝養賢，烹飪薦祉，重以安國，利以出否。納之不以其道，則君失其人；聽之不以其聰，則雉鳴於耳。是以囊括眾彙，恢模崇深，苞木火於六爻之象，鏤山川於九牧之金。於是總百靈之異，見成國之心。然美其影射金晶，光飛玉鉉，論者徒議其小大，觀者寧識其深淺。故道歸天命，無勞楚子之言；德自休明，實賴王孫之辨。爾其法剛柔之節，順行藏之誌，乃有道則見生於汾水之陰，無道則隱沒於彭城之地。可以斥奸慝，可以禦魑魅，應時而動，吉無不利。故曰作者之謂聖，述者之謂明；何明聖之至神，契陰陽之至精。德表先知，火不然而自沸；量含光大，水不汲而自盈。既去故以元吉，終取新而利貞，則知執虛以待物者正乎位，體柔而進已者宜乎亨。故能應皇家之至德，垂不朽之鴻名。
域中四大，得一者王，混同區宇，端拱岩廊。運元功而莫測，故神用之無方。穴處巢居，時尚傳於樸略；結繩刻木，化始漸於昭彰。暨夫扇澆薄，事征討，知慧出而下有大偽，忠信興而上失其道。聖人以智周萬物，仰觀俯考，追淳化於往初，發鳥跡而爰造。是鑄至堅之金，騁至巧之性，方圓設象以回合，雕錯得宜而瑩淨。其道恒，其體正，其君者是效，故有聞於至孚；王者是司，故不待於嚴令。詳觀其貌，且橫且直；文繚繞而外轉，字連綿而內逼；跡處泥而仿佛，容因朱而翕。迫而察之，若披彩畫之圖；遠而望之，若散晴霞之色。爾其大小鹹準，委曲相襲，隨時而行，仗義而立。群吏則有慮其誕，故合之而給；天子則不責於人，故司契而執。借如九命作伯，三朝謁帝，服冠冕而去來，佩印綬而有繼。當司存之部領，覽職事之巨細，罔不典常作師，圖忱之子。且契之不明，訟之所起；契之既用，人得而理。豈徒中山張氏，化墜鵲而初成；餘不亭侯，感回龜而相似？光錫忠義，若斯而已。亂曰：「古之善為道者，非以明人，執其左契，欲使還淳，故得永全太樸，不斁彝倫。斯亦為政之機要，何止更光於搢紳？
朝廷兮赫曦，冠劍兮逶迤。惟斯履之所用，得禮容之威儀；綴珠綦以崇飾，遵玉趾而更移。其始造也，佳人運思，女工妙選。爰斯功之始畢，出閑庭之試踐；眇輕步以相矜，指奇文而爭衒。若乃相國承寵，尚書見榮；曆彤階而曳響，上玉殿而規行。出郡標奇，則簷前燕落；入朝表異，則雲際鳧驚。運著絲以示儉，躡瓜田而見明。時行則行，時止則止。潔其容色，固其表裏；偶簪裾未以為榮，踐泥沙而以為恥。其義翼翼，其貌邕邕；曳踵則輪軌不斷，接武則塵跡相重。其取進也，每迎前以啟路；其守謙也，常處下而翹容；其受用也，既虛中以待物；其順人也，亦應時而曲從。是以加其絲飾，廣其文繡；所以表威儀，光領袖。宗廟祭祀，非履不行；揖讓周旋，舍履何就。易履者禮也，吾謂斯文之不謬。
懿哉聖人之所為，觸類而長，緣情以施；大則察乾坤之用，小則稽鳥獸之儀。近取諸身，既制冠以象德；遠取諸物，亦模範而開規。裝玉彩而晶耀，鈿珠華而陸離；禮容於是乎克尚，首飾於是乎攸宜。故柔以虛中，剛而勁外；惟德是輔，惟仁是大。綴香簪以半出，垂寶纓而雙對；珥白筆以孤懸，總紺發而繁會。若乃九門朝啟，千官奉職。劍履鏘鏘，旌旗翼翼；趨玉階以雲聳，入金門而電。於赫朝廷，其儀不忒。此乃禮容之有則也。爾其尊卑異制，古今殊情；備鶡所以貴勇，加蟬所以貴清。進賢表文者之號，章甫尊儒者之名。獬豸觸邪，惡佞臣而直指；鵕鸃崇飾，光近侍以增容，此又威儀之孔明也。是以舉之有節，施之無妄；或用晦而冕旒，或蔽聰而黈纊。居正而不失其職，得位而不愆於上；每守分以自安，故雖高而不亢。此乃進退之惟當也。客有賦之而歎曰：「夫檢身者禮，表容者服。服之不稱，必近於妖祥；禮之或差，自階於傾覆。故君子履道以遠害，小人崇奢而取戮。鄭臧聚鷸，果貽出境之誅；疏受掛門，克保永終之祿。則知逆理者天之所禍，順常者神之所福。況乎在位之庶寮，可不鑒茲而敬肅？
瓊之，歸州刺史說父。元宗朝官殿中侍御史。
國禮在祀，先王誌其嚴潔；神歆惟德，靈鑒期於肅恭。苟有孚於蘋藻，固非馨於黍稷。鹽人職列周官，事供王祭，因潤下之成用，備奉上之班司。屬夏禴爰臚，群祀鹹秩，孚薦饗於中霤，式虔誠於內饔。五行之味或爽，七祭之容遂闕。然時有異同，事有隨變，至信為用，誠應明心。亨飪不虧，何傷介福？既異不供之罰，難科作笞之刑。
講信修睦，禮行於時，人和年豐，神降以吉。屬歲陰雲暮，田畯至喜，農事不作，役車告休。於是乎具器孚薦，陳粢戒掌，答成功於眾神，設禋祀於大蠟。雖既滌既灌，不愆不忒，日違精擇，神將曷歆？籲嗟是司，不謹有職。昔仲尼觀魯，助祭興於喟然；今大卜差時，儐神失於禺若。祝史陳信，其多鬼詞；司存不舉，坐寘恒罰。
水旱雩禜，山川沈埋。畢為雨師，鬥亦司命，順四時之序，祈萬姓之福。疈辜充祀於百物，望秩備禮於四方，事或闕供，罪亦斯得。無止風之磔狗，同告朔之餼羊。卜而罷郊，以著《春秋》之失；祭而廢禮，宜投司寇之刑。
倚，天寶時官侍御史、內供奉，遷左司員外郎、御史中丞，終吏部侍郎。
問：四嶽疇庸，羲和代掌其行；九官命職，稷禹不易其能。逢化久以庸時，藉功深而成務。洎乎嬴、劉以降，曹、馬承流，罕為官以擇人，直循資而就列。或十旬而登三事，或一日而致九遷，遂開趨競之門，莫守代工之美。國家網羅群彥，驅駕時英，其政洽於至和，其人淳於太古。今欲削漢魏之遺法，複堯、禹之遠圖。能其事者，永守其官；稱其職者，不遷其任。增秩賜爵，用申勸善之規；金帛璽書，載表優賢之義。變通之理，尚或多端，用舍之途，佇聞良算。
對：昔者明五之禦天下也，奉若天道，建邦設都，樹之以後王，化之以師長。用人勿及私昵，建官惟在賢才。夫難知非獨在於今日，故曰：「知人則哲，惟帝難之。」自生人以來，有國之王，莫不得賢則治，失賢則亂。此乃自然之義，百王不能易也。是知賢人君子，國之所急。《詩》曰：「南山有台，北山有萊。樂隻君子，邦家之基。」言人君得其賢臣，所以成其美化，廣其基業也。遐觀曆代聖王之求賢哲也，義匪一途，或精選以取之，或降訪以得之。有營之經載而始獲，有求之不日而便至，遲速之理雖異，輔弼之職不殊。黃帝勞於夢想而感力牧，誠之至也；唐堯務於疇谘而致夔龍，訪之審也。至唐虞之黜陟幽明，三載考績；夏禹之顧盼空谷，七起成名。殷宗托夢於傅岩，姬文遊心於渭水。此六君者，可謂勤於求賢而善於用人也。故能使元凱就績，申、甫登朝，道濟五臣，功宣十亂。康良作誦，喜起成歌，人無險詖之情，代有雍熙之樂。《由庚》入詠，《天保》為詩，下懷報主之心，上荷受天之祿。《書》、《曰》「百僚師師，百工惟時，庶績其凝。」此之謂也，斯並政符大道，理合至公，委質能臣之一德。所以天工可代，人爵攸宜，憑久化以濟寰瀛，藉深功而安宇宙。暨戰國之代，王道寢微，各佇英賢，或雜或霸。楚襄勞持金之聘，燕昭躬擁篲之禮，空聞僭號之議，未睹升平之業。雖桓公之有仲父，晉侯之獲趙文，委任責成，共登霸道。唯勤鬥爭之理，不務淳和之績，而動乖王度，舉違帝典。故五尺童子，恥之不論。況所由齷齪，何其卑也？秦皇不仁，虐亂是極，儒生填於坑井，《詩》、《書》滅於煙火。忠貞清白，以為徒苦，諂佞邪媚，謂之至公，卒以覆亡，為後代誡。實由遠賢近佞，使之然也。漢高祖雖不好儒，然亦任用英傑。登壇而禮韓信，輟洗而迎酈生，委蕭、曹以股肱，寄張、陳以社稷。至孝武之代，儒學漸該，采董仲舒之策，始令郡國貢舉。於是賢良方正之士，霧委雲集，其晁錯公孫宏、匡衡、蕭望之輩，並繼踵而至。故當文景之代，號為得人。《詩》稱「濟濟多士，文王以寧」，漢所以寧者，亦士之力也。光武仗吳、鄧以立功，任賈、寇以起事，拔奇取異，決自於心。爰至顯宗中興，於茲為盛。由此而兩漢之人，數百年間，陟正黜邪，裦善貶惡。雖不襲唐、虞之法，亦去煩芟亂，幾乎大成矣。逮獻、靈之際，奸猾縱橫，升必以財，進不由道。於是搢紳潔白之士，疾之若讎，乃曰：「舉秀才，不知書；察孝廉，父別居。寒素清白濁如泥，高第良將怯如龜。」至乃懸爵而賣之，列價而爭之。守正道者以為陸沈，由斜徑者謂之智變。衣冠為之失序，賢哲由是潛藏，遂使社稷喪亡，後嗣覆滅。悲夫！此《伐檀》所以興刺，《黍苗》所以勞歌，無他故焉，賢人不得進也。及乎？當塗啟運，典午開基，陳群制九品之條，劉毅興八損之權。故曹羲疾其闊遠，孫楚以為鬼錄。遂令權要歸於中正，威福去於天朝，臧否任情，品藻乖次。宋齊之季，梁隋之末，聘士求賢，罕聞稽古。楝撓鼎折，唯見陵夷，既同自鄶之譏，詎勞更仆之說？
聖上覽百王之得失，立萬代之規模，大開舉爾之科，廣陳訓迪之典。用與不用，賢否各稱其能；材與不材，輪桷並當其任。小人去位，疾之猶若寇讎；君子盈朝，求之恒如不及。故得百僚無濫，九有昇平，不聞濡翼之譏，永絕爛頭之誚。仲長亡越級之論，賈生無調下之悲。今欲遠服堯、禹之蹤，近棄劉、曹之法，增秩令其永任，錫帛許其不遷，使官不易能，職遵代掌。雖優賢之義，有所會通；而隨時之談，或恐未可。何則？太古敦樸，務靜人希；敦樸則易淳，務靜人希則易理，故不勞而功可就。今聖明撫運，才多俗阜；俗阜則事煩，才多則理劇，必谘明哲獨任，不以避嫌。但使委得其人，數遷何妨化理？如其用失其理，久任豈補功虧？愚管所窺，以為如此。大體期於不濫，所務在於得賢，苟違此途，未知其可。謹對。
諫字仲幾，休寧人。靈洗七世孫。開元二十七年進士，再選藍田尉，累遷著作郎、大理司直、汾州巡官，入為衛尉卿、京兆少尹，終密州刺史。
堯階蓂莢兮，實稱休禎；蓋曆代而難值，至我後而斯呈。植之以前墀左墄，映之而鏤檻丹楹；激薰風而葉轉，迎太陽而心傾。日往月來，深符大小之數；時和曆應，因見天地之情。觀乎榮謝以月德為常，卷舒以日數成類。隨初吉以增茂，暄然自春；度既望以漸零，翛然如寄。體盈虛而方同得道，任消息而匪殊有智；金波桂樹，遠合象於彫榮；炎漢芝房，近方慚於祥瑞。彼朱草與萐蒲，曷於茲而擬議？則知聖作物睹，物興由聖；聖於赫而克著元亨，物效祥而天莫之令。然而蓂之為應也博，蓂之為瑞也昭；讚睿主則太平在邇，測陰靈則時變不遙。初也則日益一日終也則宵盡一宵；弱質浹金莖之露，輕姿散玉戶之飆。或曰：「麟在郊而合圖牒，鳳來儀以聽簫韶；雖鹹見而可貴，於列跡而斯超。豈如蒙賁著總集於厚地，焜燿於皇朝？
解式與長年行，因升高不從所視，遂杖之，式訴，州斷鬥論，省科失入。
恭敬何常，少長有禮。自以引以翼，無失於等威；左之右之，動從於瞻視。苟昧斯者，則何以觀？解式陪彼長年，身居弱歲，比景未聞於有德，居卑且見於無儀。於是舍車而徒，升高自下。異梁鴻之適越，不睹興謠；殊桓景之禳災，豈能成俗？既而碧空一色，翠微萬里，迷周流於遠眺，闕咫尺以承顏。梢雲之杖遂行，白雪之途且默。然鞭以為罰，恐傷剛暴，且人而無禮，寧罷防閑？與其居尊而肆威，曷若導愚而誘暗？況擊蒙垂象於《周易》，叩脛設教於孔門，徒事薄言，寧容文過？剖符之郡涉深，故以鬥論；握蘭之司雅議，懲於失入。
君德惟馨，天文效靈。於是廓氛霧，埽青冥；發彼嘉氣，浮茲景星。南有光而霞赤，東有色而煙青；合彼氣之鬱鬱，渾此色之冥冥。昭然在天，明乎有德；仰其狀而可嘉，究其靈而莫測。君有至道，不閒元以韜光；時無纖埃，必在天而發色。或出或處，念茲在茲；占莫知其常度，出必應乎盛時。所以當今夕而彰矣，向青霄而仰之。乘乎方色，遵彼天逵；泰階正其位，五星守其維。後見茲星之昭燭，經彼天以逶迤；晴空寥寥，列星炫炫。紛乎二氣，始若煙而非煙；炯彼群星，初乍隱而乍見。並我質之惟黃，總彼氣而成絢；霏微類幹呂之雲，輝赫如繞樞之電。星氣合會，光華動搖；二氣之色交至，三星之狀孔昭。黨朗惟明，疑沐其雲露；光芒援曜，若擊夫天飆。明麗太極，遐映青昊；呈貺遙對乎三台，效祥何慚於五老？克表王德，信由元造；在翼常瑞於堯年，居房永葉乎舜道。載美往牒，今祥我邦；觀茲瑞之尤異，知景福之攸降。當其次天關，曆牛鬥；既應道而昭格，豈越度於前後？出無常處，向樂土以是臨；仰之彌高，登靈台而可偶。是知景星之為德也，必得瑞一時，光九有，乃傳芳而永久。
