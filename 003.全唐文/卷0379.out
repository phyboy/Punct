粵妙法蓮華，諸佛之秘藏也；多寶佛塔，證經之踴現也。發明資乎十力，弘建在於四依。有禪師法號楚金，姓程，廣平人也。祖父並信著釋門，慶歸法胤。母高氏，久而無妊，夜夢諸佛，覺而有娠。是生龍象之徵，無取熊羆之兆。誕彌厥月，炳然殊相，岐嶷絕於葷茹，齠齔不為童遊。道樹萌芽，聳豫章之楨幹；禪池畝澮，涵巨海之波濤。年甫七歲，居然厭俗，自誓出家，禮藏探經，法華在手。宿命潛悟，如識金環；總持不遺，若注瓶水。九歲落發，住西京龍興寺，從僧籙也。進具之年，昇坐講法。頓收珍藏，異窮子之疾走；直詣寶山，無化城而可息。爾後因靜夜持誦，至《多寶塔品》，身心泊然，如入禪定，忽見寶塔，宛在目前。釋迦分身，遍滿空界，行勤聖現，業淨感深。悲生悟中，淚下如雨，遂布衣一食，不出戶庭，期滿六年，誓建茲塔。既而許王瓘及居士趙崇、信女普意善來稽首，鹹舍珍財。禪師以為輯莊嚴之因，資爽塏之地，利見千福，默議於心。時千福有懷忍禪師，忽於中夜，見有一水發源龍興，流注千福，清澄泛灩，中有方舟。又見寶塔自空而下，久之乃滅，即今建塔處也。寺內淨人名法相，先於其地，複見燈光，遠望則明，近尋即滅。竊以水流開於法性，舟泛表於慈航，塔現兆於有成，燈明示於無盡，非至德精感，其孰能與於此？及禪師建言，雜然歡愜，負畚荷鍤，於橐於囊，登登憑憑，是板是築。灑以香水，隱以金鎚，我能竭誠，工乃用壯。禪師每夜於築階所，懇誌誦經，勵精行道，眾聞天樂，鹹嗅異香，喜歎之音，聖凡相半。至天寶元載，創構材木，肇安相輪。禪師理會佛心，感通帝夢。七月十三日，敕內侍趙思偘求諸寶坊，驗以所夢。入寺見塔，禮問禪師，聖夢有孚，法名惟肖。其日賜錢五十萬、絹千匹，助建修也。則知精一之行，雖先天而不違；純如之心，當後佛之授記。昔漢明永平之日，大化初流；我皇天寶之年，寶塔斯建。同符千古，昭有烈光。於時道俗景附，檀施山積，庀徒度財，功百其倍矣。至二載，敕中使楊順景宣旨，令禪師於花萼樓下迎多寶塔額。遂總僧事，備法儀，宸卷俯臨，額書下降。又賜絹百匹。聖劄飛毫，動雲龍之氣象；天文掛塔，駐日月之光輝。至四載，塔事將就，表請慶齋，歸功帝力。時僧道四部，會逾萬人。有五色雲，團輔塔頂，眾盡瞻睹，莫不崩悅。大哉觀佛之光，利用賓於法王。禪師謂同學曰：「鵬運滄溟，非雲羅之可頓；心遊寂滅，豈愛網之能加？精進法門，菩薩以自強不息。本期同行，複遂宿心。鑿井見泥，去水不遠；鑽木未熱，得火何階？凡我七僧，聿懷一誌，晝夜塔下，誦持法華。香煙不斷，經聲遞續，炯以為常，沒身不替。」自三載每春秋二時，集同行大德四十九人，行法華三昧。尋奉恩旨，許為恒式。前後道場所感舍利凡三千七十粒。至六載，欲葬舍利，豫嚴道場又降一百八粒，畫普賢變，於筆鋒上聯得一十九粒。莫不圓體自動，浮光瑩然。禪師無我觀身，了空求法，先刺血寫《法華經》一部、《菩薩戒》一卷、《觀普賢行經》一卷，乃取舍利三千粒，盛以石函，兼造自身石影，跪而戴之，同置塔下，表至敬也。使夫舟遷夜壑，無變度門，劫算墨塵，永垂貞範。又奉為主上及蒼生寫《妙法蓮華經》一千部、金字三十六部，用鎮寶塔。又寫一千部，散施受持。靈應既多，具如本傳。其載敕內侍吳懷實賜金銅香爐高一丈五尺，奉表陳謝。手詔批云：「師宏濟之願，感達人天；莊嚴之心，義成因果。」則法施財施，信所宜先也。主上握至道之靈符，受如來之法印，非禪師大慧超悟；無以感於宸衷，非主上至聖文明，無以鑒於誠願。倬彼寶塔，為章梵宮。經始之功，真僧是葺；克成之業，聖主斯崇。爾其為狀也，則嶽聳蓮披，雲垂蓋偃。下崛以踴地，上亭盈而媚空，中晻晻其靜深，旁赫赫以宏敞。碝磩承陛，琅玕，綷檻，玉瑱居楹，銀黃拂戶。重簷疊於畫栱，反宇環其璧璫，坤靈贔屭以負砌，天祇儼雅而翊戶。或複肩{加手}鷙鳥，肘擐修蛇，冠盤巨龍，帽抱猛獸。勃如戰色，有奭其容，窮繪事之筆精，選朝英之偈讚。若乃開扃矞，窺奧秘，二尊分座，疑對鷲山；千帙發題，若觀龍藏。金碧顯炅，環珮葳蕤。至於列三乘，分八部，聖徒翕習，佛事森羅。方寸千名，盈尺萬象；大身現小，廣座能卑。須彌之容，入芥子；寶蓋之狀，頓覆三千。昔衡嶽思大禪師，以法華三昧，傳悟天台智者，爾乃寂寥，罕契真要。法不可以久廢，生我禪師，克嗣其業，繼明二祖，相望百年。夫其法華之教也，開元關於一念，照圓鏡於十方，指陰界為妙門，驅塵勞為法侶。聚沙能成佛道，合掌已入聖流。三乘教門，總而歸一；八萬法藏，我為最雄。譬猶滿月麗天，螢光列宿，山王映海，蟻垤群峰。嗟乎！三界之沈寐久矣。佛以法華為木鐸，惟我禪師，超然深悟。其貌也，嶽瀆之秀，冰雪之姿，果唇貝齒，蓮目月麵。望之厲，即之溫，睹相未言，而降伏之心，已過半矣。同行禪師，抱玉飛錫，襲衡台之秘躅，傳止觀之精義。或名高帝選，或行密眾師，共宏開示之宗，盡契圓常之理。門人芻、如岩、靈悟、淨真、真空、法濟等，以定慧為文質，以戒忍為剛柔，含樸玉之光輝，等旃檀之圍繞。夫發行者因，因圓則福廣；起因者相，相遣則慧深。求無為於有為，通解脫於文字，舉事徵理，含毫強名。偈曰：
佛有妙法，比象蓮花。圓頓深入，真靜無瑕。慧通法界，福利恒沙。直至寶所，俱乘大車。於戲上士，發行正勤。緬想寶塔，思宏勝因。圓階已就，層覆初陳。乃昭帝夢，福應天人。輪奐斯崇，為章靜域。真僧草創，聖主增飾。中座眈眈，飛詹翼翼。薦臻靈感，歸我帝力。念彼後學，心滯迷封。昏衢未曉，中道難逢。常驚夜杌，還懼真龍。不有禪伯，誰明大宗？大海吞流，崇山納壤。教門稱頓，慈力能廣。功起聚沙，德成合掌。開佛知見，法為無上。情塵雖雜，性海無漏。定養聖胎，染生迷鷇。斷常起縛，空色同謬。簷卜現前，餘香何嗅？彤彤法宇，繄我四依。事該理暢，玉粹金輝。慧鏡無垢，慈燈照微。空王可托，本顧同歸。
崇敬字正禮，蘇州吳郡人。擢明經，調四門助教。天寶中舉博通墳典科高第，累遷膳部郎中。大曆中為國子司業兼集賢學士，貶饒州司馬。建中時累授光祿大夫，加特進檢，校戶部尚書，改兵部致仕。貞元十五年卒，年八十八，贈左僕射，諡曰宣。
準制，皇太子時幸太學，行齒胄之禮者。伏請每至春秋國學釋奠之時，所司先奏聽進止。其釋奠齒胄之禮，如開元禮。或有未盡，請委禮儀使更以古議詳定聞奏。
東都太廟，不合置木主。謹按典禮，虞主用桑，練主用栗；重作栗主，則瘞桑主。所以神無二主，猶天無二日、土無二王也。今東都太廟，是則天皇後所建，以置武氏木主。中宗去其主而存其廟，蓋將以備行幸遷都之所也。且殷人屢遷，前八後五，前後遷都一十三度，不可每都而別立神主也。議者或云：「東都神主已曾虔奉而禮之，豈可以一朝廢之乎？」且虞祭則立桑主而虔祀，練祭則立栗主而埋桑主，豈桑主不曾虔祀而乃埋之？又所闕之主，不可更作，作之不時，恐非禮也。
按舊禮，立春之日，迎春於東郊；祭青帝，立夏之日，迎夏於南郊，祭赤帝。先立秋十八日，迎黃靈於中地，祀黃帝，秋冬各於其方。黃帝於五行為土王，在四季生於火，故火用事之末而祭之，三季則否。漢魏周隋，共行此禮。國家土德乘時，亦以每歲六月土王之日，祀黃帝於南郊，以後土配，所謂合禮。今彭祖請用四季祠祀，多憑緯候之說，且據陰陽之說，事涉不經，恐難行用。又議祭五人帝不稱臣，雲太昊五帝人帝也，於國家即為前後之禮，無君臣之義。若於人帝而稱臣，則於天帝複何稱也？議者或云：「五人帝列於月令，分配五時。」則五神、五音、五祀、五蟲、五臭、五穀、皆備，以備其時之色數，非謂別有尊崇也。
《禮記·王制曰》：「天子學曰辟雍。」又《五經通義》云：「辟雍，養老教學之所也。」以形制言之，雍壅也，辟璧也，壅水環之，圓如璧形。以義理言之，辟明也，雍和也，言以禮樂明和天下。《禮記》亦謂之澤宮。《射義》云：「天子將祭，必先習射於澤宮。」故前代文士亦呼雲璧池，亦曰璧沼，亦謂之學省。後漢光武立明堂、辟雍、靈台，謂之三雍宮，至明帝躬行養老於其中。晉武帝亦作明堂、辟雍、靈台，親臨辟雍，行鄉飲酒之禮，又別立國子學，以殊士庶。永嘉南遷，唯有國子學，不立辟雍。北齊立國子寺，隋初亦然。至煬帝大業十三年，改為國子監。今國家富有四海，聲明文物之盛，唯辟雍獨闕，伏請改國子監為辟雍省。又祭酒之名，非學官所宜。按《周禮》：「師氏掌以美詔王，教國子。」請改祭酒為太師氏，位正三品。又司業者，義在《禮記雲》，「樂正司業」，正長也，言樂官之長，司主此業。《爾雅》云：「大板謂之業。」按《詩·周頌》：「設業設虡，崇牙樹羽。」則業是懸鍾聲之栒虡也。今太學既不教樂，於義則無所取，請改司業一為左師，一為右師，位正四品上。
又五經六籍，古先哲王致理之式也。國家創業，制取賢之法，立明經，發微言，於眾學釋回增美，選賢與能。自艱難已來，取人頗易，考試不求其文義，及第先取於帖經。遂使專門業廢，請益無從，師資禮虧，傳受義絕。今請以《禮記》、《左傳》為大經，《周禮》、《儀禮》、《毛詩》為中經，《尚書》、《周易》為小經，各置博士一員，其《公羊》、《穀梁》文疏既少，請共準一中經，通置博士一員。所擇博士，兼通《孝經》、《論語》，依憑章疏，講解分明，注引帝通，問十得九，兼德行純潔，文詞雅正，儀刑規範，可為師表者，令四品以上各舉所知。在外者給驛，年七十以上者蒲輪。其國子、太學、四門、三館，各立五經博士，品秩上下，生徒之數各有差。其舊博士、助教、直講、經及直律館、算館助教，請皆罷省。其教授之法，學生至監，竭同業師。其所執贄，脯修一束、清酒一壺，衫布一段，其色隨師所服。師出中門，延入與坐，割修斟酒，三爵而止。乃發篋出經，摳衣前請，師為依經辨理，略舉一隅，然後就室。每朝晡二時請益，師亦二時居講堂，說釋道義，發明大體，兼教以文行忠信之道，示以孝悌睦友之義。旬省月試，時考歲貢。以生徒及第多少，為博士老課上下。其有不率教者，則檟楚撲之。國子之不率教者，則申禮部，移為太學生。太學之不變者，移之四門。四門之不變者，歸本州之學。州學之不變者，複本役，終身不齒。雖率教九年，而學不成者，亦歸之州學。其禮部考試之法，請無帖經，但於所習經中問大義二十，得十八為通，兼《論語》、《孝經》，各問十得八，兼讀所問文注義疏，必令通熟者為一通。又於本經問時務策三道，通二為及第。其中有孝行聞於鄉閭者，舉解具言於習業之下。省試之日，觀其所實，義少兩道，亦請兼收。其天下鄉貢亦如之，習業考試，並以明經為名，得第者授官之資，與進士同。若此，則教義日深而禮讓興，禮讓興則強不犯弱，眾不暴寡，此由太學中來者也。
抱玉，本安興貴曾孫，世居河西，始名重璋。乾元初，李光弼引為裨校。天寶末，元宗以戰河西有功，改今名。至德二載，上言恥與逆臣共宗，詔賜姓李，徙居京兆。進右羽林大將軍，攝御史中丞、陳鄭潁亳節度使。佐李光弼破史思明，功第一，封欒城縣公。代宗立，以功授兵部尚書、武威郡王。懇辭王爵，徙涼國公，進司徒。廣德中以尚書左僕射同中書門下平章事、河西隴右副元帥，大曆中加山南西道副元帥兼節度使。十二年卒，贈太保，諡昭武。
臣誌誠有涯，寄任過分，嚐懼覆敗，自貽譴責。且授其旄節，扞彼蕃戎，所掌之兵，須自訓練，如臂使指，若網在綱，則人有固心，前無彊敵。今以臣守在西鄙，兼統漢中，撫循實難，威令不及。況自隴坻達於扶文，綿亙邊陲，二千餘裏，雖山穀險阻，足為藩蔽，其中賊路不一，皆要防虞。加之夷狄無厭，憑陵滋甚，去年既侵右地，複擾西山。倘至前秋，兩道俱下，臣若固其汧隴，則不救梁岷，若進兵扶文，恐患逼關輔首尾不應，進退無從。伏惟陛下居安慮危，圖難於易。其前件使及梁州刺史，伏請別擇能者，悉以委之。令牙西備隴關，竭其誠節。國家大計，敢不上陳。
起，吳興人。天寶十年進士，釋褐秘書省校書郎。大曆中官司勳員外郎司封郎中，終考功郎中。
惟大唐之握乾符，聲諧六律，化廣三無；能使乘黃服皂，龍馬負圖。必將登高率舞，豈獨載馳載驅？歲八月也，一聖之生，千秋之首；舉天慶丹陵之會，率土獻南山之壽。上乃禦層軒，臨九有；張葛天氏之樂，醉陶唐氏之酒；感百獸之來儀，即八駿之孔阜。於是陳金石，儼簪裾；廣場天近，彩仗晴初。有騢有驈，有驔有魚；雲聚日下，花明露餘。帝曰司仆，舞我騏馵；可以敷張皇樂，可以啟迪歡趣。須臾，金鼓奏，玉管傳。忽兮龍踞，愕爾鴻翻；頓纓而電落朱鬛，驤首而星流白顛。動容合雅，度曲遺妍；盡庶能於意外，期一顧於君前。噴玉生風，呈奇變態。雖燕王市駿骨，貳師馳絕塞；豈比夫舞皇衢，娛聖代，表吾君之善貸？向使耳長阪，翹足遠；天驥之才莫用，鹽車之役不停。安得播天樂，輝皇靈；服禦惟允，簫韶是聽？則知絕群稱德，殊藝逸貌；足之舞之，莫匪聖人之教，則陳力者願驅策而是效。
上將恢帝宇，壯神皋。斷景山之鬆，用而有節；感子來之眾，役不告勞。成仙閣之宏敞，配紫極之崇高。先是徵規模，宏大壯；經始聖跡，責成梓匠。當桂戶而八水悠遠，植玉階而千岩相抗；升陽烏於赤霄之表，棲玉兔於翠微之上。可以吞貝闕，奈昆閬，盛矣哉！亦神明之化也，不可得而稱狀。觀乎？儉以示德，高即因山；虹梁天近，丹陛雲還。漢武求仙，望蓬萊於海上；吾君有道，致方士於人間。厥構既崇，其寧惟永？正色深沈於木末，浮光嶙亂於山頂；如翬斯飛，獨出於潁。農務暇，霜氣澄；天門辟，龍輅升。俯人煙於萬井，小雲樹於五陵；天臨宇宙，日照黎蒸。是時也，靈仙響集，品物交感；因高載著於人風，有象寧遺於睿覽。聖人垂化，稽古上清；彼會昌之構宇，得朝元之美名。不奪穡地，知庶心胥悅；高標靈阜，表聖壽長亨。襟懷動植，指掌寰瀛；將九圍載廣，與三光克明。斯乃棟宇之大也，雖前史莫之與京。夫如是，古之濬城隍，飭宮苑，孰比我君居高而致遠？
唐六葉，嘉祉降，皇威宣；師出以律，將有事於金天。赫矣神武，感通上元；雙龍呈瑞，一色皎然。惟白也，昭素秋誕聖；惟龍也，主殺氣清邊。不爾者，寧出乎海，不躍於泉？穆乎白龍之為物也，潛依水德，利用天下；精異冥通，騰驤神假。苟非君行其道，物有其官；則鬱湮不育，潢汙而蟠。隱見罔知其旨，窅冥孰見其端？故我君宣八風之惠化，澄四海之波瀾；覆幬斯極，生靈以安。惟此上瑞，灼然可觀。其始見也，精光暠耀，溟漲清廓；曳冰雪於半空，晏雷霆於萬壑。若長雲帶水而不散，雙劍倚天而中落；忽虹立而電回，其儀不可彌度。表其祥同乘黃之偶運，處其度掩嘉魚之有樂。偉夫鱗介之族，莫智於龍；苟靈應無兆，豈休明再逢？昔軒以負圖為景福，舜以入壇為神變；殊旨同歸，千載一見。是以天祚明德，幽讚貞符；彼二龍之萃止，合一聖之有孚。皓爾其真，異葉公之藻繪；超然將舉，同正禮之友於。是時也，西戎駭目，莫不感化而風趨。夫如是，則在宥之理足徵，無疆之休可待；洋洋歌頌，日聞於四海者也。
有虞氏提地釐，享天命；光啟九有，緝熙八政。能使坤德以寧，祥符錫慶。神矣王母，通靈感聖；獻爾寶圖，昌爾金鏡。嗣堯之美，於斯為盛。固知冥貺有則，休明無極；非天私我有虞，惟神歸於至德。必將永其曆數，寧惟錫彼封域？俾皇鑒之昭昭，豈神明之默默？諒可耀寰宇，盛邦國。蓋地如何？匪茲不克。懿此圖籙，實昭應感；廣豎亥之遐步，資重華之睿覽。規方遠近，微妙元通；致蠻貊於度內，出山川於卷中。可以明四目，達四聰。《易》曰：「不出戶，知天下。」何莫假此神功？徒稽其囊括也。吞八極，盡四溟；霜露所墜，日月所經。莫不總天目，入帝庭；嗤秦政得燕圖以拓境，小穆公夢鶉首以稱靈。亦有周王禦天，漢君求仙；窮人力於宇宙，遍轍跡於山川。孰與夫高居深視，探微洞元；得地理於冥契，擁神休以永年？則知明德在茲，景福是降；播頌聲以洋溢，洎寰海與裏巷。美矣哉！曆選列辟，符瑞钜萬。雖元珪告成，白環入獻；曷若斯圖之用也，九土宏而庶績建？
考星象之躔次，探瑞氣之奧源。得泰階於前史，總六符以為言。既出沒以候君德，有熒煌以麗乾元。元德升聞，慶一人而祥發；白雲夜卷，映九霄而色繁。爾其祥德而發，觀瑞而明；德正則正，俗平則平。何君王之播理，俾品物以咸亨；股肱掩於稷契，輔翼賢於阿衡。人跡其卑，憑至誠而上感；天象守默，因列宿而下吳。配兩曜以齊美，非眾宿之敢爭。豈比夫聚彼德星，潁上賢人所感；托於箕尾，岩間傅說之精而已哉？故符之燦兮有明義，符之爛兮有深意。其形昭晰，其理奧秘；朝發於天，而應於地。向夜月而滅沒，拂曙光而蒼翠。上通其象，分三台而為六；下應於人，感一德之不二。皆英主之所有，匪常君之能致。原其所出，將表上帝之心；考其所歸，實惟天子之利。爾其臨大國，懸太清；德之所感，符乃無情。既依高以托質，亦以數而為名。與物無競，避太陽之光色；相時而作，表明王之利貞。火映元天，似燭龍銜吐；珠沈漢水，無巨蚌之虧盈。豈光輝之足異？亦感應之可驚。忝觀光於上國，仰霄漢以屏營。
先帝之革隋也，應歸運而大義舉，獲仁人而鴻業集。及乎計伐錄功，日不暇給，寶玉不足以勸賞，故茅土是封；鍾鼎不足以昭宣，故圖讚是緝。傳厥象於繪事，壯崇台於天邑。貔武之臣，忽披雲而鶚視；股肱之任，乃捧日而山立。何惟肖而斯在？皆凜然而可挹。初庶賢遇聖，神器未定；天有彗，兮曆象昏，雲從龍兮川谷應。帝曰隋失厥禦，國將頹弛；人心如惔，王室如毀。膺圖受籙，明徵在子；保大定功，克成伊爾。由是十亂輔主，三傑制戎；敢揚休命，克讚聖功。埽乾坤之墋黷，濟品物之屯蒙；辟天關而七曜再朗，迴地軸而萬㝢來同。暨王道清夷，乃念茲而在茲；既艱難是毗，亦四方是維。享其勳力，嘉彼令德；懿我武之雄成，賴爾謀之剛克。宜其藏勳庸於盟府，圖冠劍於紫極。則是繪也，其麗不億。倬哉群彥，丹青彪炳；列盛服之暉華，儼高居之秘靜。斜月在壁，疑假寐以將朝；頹陽半軒，同處陰而休影。胡像設之既固，將山河而惟永？則知我唐大賚，光掩前載。功高賜履，追呂望於周年；鳥盡藏弓，異韓信於漢代。盛矣哉！容貌方崇，光靈不昧。
聖有制作，人具爾瞻。是環也，用之撝謙，成乎其規。故有典有則，全乎其素；故匪彫匪刻，動法天旋。溫如玉色，可以觀象見意，可以取文昭德。終日佩之，其儀不忒。懿夫圖通既固，雅麗且殊；皓質中澈，騰光外敷。守其明也，處暗室而不昧；偕其道也，映素服而如無。鄙南容之圭，貞而猶玷；嗤卞氏之璧，瑾而不瑜。升諸組綬，不亦宜乎？或有黃雀酬恩，鄭商所利；其名則一，其實則異。皆浮俗之所珍，乃老氏之遐棄；寧若斯為美也，將君子而比義。文而不華，垂之如墜。循環無極，參日月之在躬；佩服有常，於韋弦而戒事。固知定理尼之旨，有要有倫；於此表禮創物，乃將卑服謙身。是以成形而不受其彩，散璞而不失其真。瑩爾情性，潔白惟純；導爾情性，貞明日新。舍之則禮容若缺，用之則法度是循。物既合權，古稱其善；常虛心以隨運，雖匪石而可轉。睹妙用之昭宣，知前哲之舒卷。
豹何為兮，鬱矣其文；材賈害兮，用之楚君。用之則那？為舄幾幾，雖工興其飾，亦天鍾厥美；奢以則之，眾目所視。異哉惟雜，爾巧有詭。其制也，青蔥掩其真，赤繶慚其麗；動容而彩射金屋，舉趾而聲傳玉砌。諒服玩之惟奇，知侈靡之無藝。徵夫至理也，匪威儀不忒，匪古訓是則；甚葛屨之失禮，同鷸冠之敗德。何役智以宣驕，乃自躬而刑國？噫！先王立極，念茲在茲；服有常度，行無越思。何爾舄之豹飾，雜珠綺與文貍？若昭其泰，無乃簡彝。是舄也，君子歎之。觀乎異狀斑然，復周戚霞起。煥爾文質，當其踐履；知我者謂我惡居下流，不知我者謂我親承玉趾。則知物有所歸，天之冥數；惟豹作舄，殺身思遇。惜其有美而來，亦以禦寒之故；雖雨雪而盈尺，俾陽和而在步。不然者寧踐於斯路？客有感而言：其文也何麗？其用也何薄？當思步武之閒，徒異犬羊之鞹。飾被已慚於翡翠，為裘更羨於狐貉。別南山之霧以奉進趨，同鄴縣之鳧願翔寥廓。
豹何為兮，鬱矣其文；材賈害兮，用之楚君。用之則那？為舄幾幾，雖工興其飾，亦天鍾厥美；奢以則之，眾目所視。異哉惟雜，爾巧有詭。其制也，青蔥掩其真，赤繶慚其麗；動容而彩射金屋，舉趾而聲傳玉砌。諒服玩之惟奇，知侈靡之無藝。徵夫至理也，匪威儀不忒，匪古訓是則；甚葛屨之失禮，同鷸冠之敗德。何役智以宣驕，乃自躬而刑國？噫！先王立極，念茲在茲；服有常度，行無越思。何爾舄之豹飾，雜珠綺與文貍？若昭其泰，無乃簡彝。是舄也，君子歎之。觀乎異狀斑然，復周戚霞起。煥爾文質，當其踐履；知我者謂我惡居下流，不知我者謂我親承玉趾。則知物有所歸，天之冥數；惟豹作舄，殺身思遇。惜其有美而來，亦以禦寒之故；雖雨雪而盈尺，俾陽和而在步。不然者寧踐於斯路？客有感而言：其文也何麗？其用也何薄？當思步武之閒，徒異犬羊之鞹。飾被已慚於翡翠，為裘更羨於狐貉。別南山之霧以奉進趨，同鄴縣之鳧願翔寥廓。
洋洋乎軒轅之作也，陶元化以發生，運神武之不殺；張至樂之淳備，播皇風之坱圠。舉端於素，得太始之自然；克成於和，蕩生靈之夭劄。何必管聲為五，羽數惟八，然後合夫大戛？請言斯樂也，不振而其聽博，不眩而其意深；大而不摦，樂而不淫。將使儉者得中和之紀，奢者已醉飽之心。君子曰：是樂也，不朽之德音。於是一僨一起，於彼南國。真聲暢，和氣塞；其靜也洞庭安波，其清也，楚山霽色。百蠻以之神化，六狄由斯仰德。是樂也，乃不朽之德音。於是柔克，可以上享天心，可以蕃屏人則；知武也美而未盡，矣猶有慚德。觀其妙矣，則天地盛而氣不乖，陰陽感而六律諧。惟精惟一，嗤萬舞之奕奕，無荒無怠，見鍾鼓之喈喈。觀其矣，則合於自然，施之無邊；揮綽發越，行流散遷；事高太古，功債鈞天。其曲直，其音至；飾諸喜以平諸心，極乎天而蟠乎地。率是樂也，何享而不利？原夫樂之契道也，在心而心正，在聽而聽聰。故至人定和而守一，合愛而流通；必以濟刑政之理，行山川之風，豈徒耳目是玩，情性克充而已哉？當是時也，太虛遏雲，寒穀生暖；三光昭晰，八極充滿。何淳風之泱泱，諒千古之纂纂。吹伶倫之律，惜彼時移，繼炎氏之頌，愧茲才短。
潢汙，水之微敢。汲引之際，人皆舍諸。惟有德者知之，薦鬼神以昭忠信。則百川雖廣，莫逮其用焉。喻士先沈後升於知已也，辭云：
潢汙之水，天實降之；雲散雨絕，淵然在茲。胡稟柔而成性，能處下以任時？善乎濁而徐清，貯之將綠；棄捐池沼之外，隱翳林皋之曲。接九派而何勞？方一勺之自足。至若雲霽地表，霞開水陰；乾天可鑒，物象是臨。山曉映而色近，雲高淨而影深。險阻不行，芥舟寧覆？盈滿知節，鴻毛匪沈。產蘋蘩同南澗之有藻，聚飛動異舊井之無禽。斯其善意利也，乃至人之用心。且夫出山者泉，歸海者川；汲引無絕，隄防在焉。彼苞蕭屢浸，束楚不傳；惟潢汙也，獨此晏然。其明若昧，其壅若退；竭而自中，盈不侵外。天資其潔，德維貫神明；人棄爾微，道不行畝澮。夫事有小而可廣，運有塞而必通。當休明之聖代，徵泂酌之古風；彼湛然以虛淨，盍薦之於王公？俾爾中信，昭明有融；俾爾嘗祀，景福延洪。斯則椒漿與桂酒，可以比美而同功。
瀲灩駭水，奫淪始波。引分寸之餘，方從一勺；激尋常之內，無爽盈科。勢將坌湧，跡異盤渦；蹙跬步以無數，蕩分陰而自多。觀其日色遙臨，風生未已。圓規可驗，疑沈璧之舊痕；前後相侔，若浮書而兌起。跡疊相近，萍縈有餘；促漣漪之散漫，擁跳沫以虛徐。流脈中移，類蠖影求伸之際；浮光上透，若雪花呈瑞之初。湧以回回，馳乎澹澹；始群分而下瀨，將積少以習坎。生而有準，動必若浮，如投石以花散，等覆杯而跡幽。影不過於布指，光遽溢乎寸眸。洶洶安翔，似欲將乎鬥注；沺沺增繞，如潛運以環周。無驚川後，未發陽侯。當澹以成之，寧同瀑怒？謂小為貴也，爰進涓流。淺漾風光，輕蟠水力。寸長所及，知文在其中；方折是回，見動不過則。散或往之浮彩，轉初盈之淨色。將潛甯戚之鯉，半未能容；若流張協之薪，重而才得。汾溫若衝，溶潏相通；未合流於曲岸，方鼎沸於分風。礐石愈蹙，淪池不融；是將寬其泓量，誠有重於泉蒙。也如委，淪然可視；茲延袤以上騰，匪徒旋於中沚。翠瀲交映，璿源共紀；將不退於大成，固在乎有便於風水。
迥野遠色，寒空繁聲；眺莫媚於雨霽，聆何長於鶴鳴？孤飛而天宇澄曠，獨立而霜皋砥平；對明景之逾秀，溯晨風而自清。炯爾體空，泠然響遞；疑磬發而珮瑤，若霜標而雪麗。林鷳之皓色難比，雲雁之清音罕繼；雖居下而在幽，亦高聞而遠唳。或引或罷，以遊以遨；顧塵寰而不雜，仰天路而飛高。懿夫秉心清迥，稟質貞素；偶影思侶，矜容舉步。忘機遂性，豈思寵於乘軒？遠害全軀，每勞心於警露。聽間兮易感，聲怨兮難度；非陸氏之無聞，想王生之可慕。原其翔集元圃，騰騫翠微；睨蓬壺而易感，冒江海而懸飛。情慕必止，心租匪違；或群翔而反顧，或孤賞而忘歸。厭仙府而舉華亭，思鳴皋而適綠野；爰捧日以遐騖，遂淩煙而獨下。晴皋曙兮邈矣靜，皓鶴鳴兮杳何永？俄度曲於澗瀨，乍迷影於雲景；聞幽而音響清越，觀麗而羽儀間整。何霽野之無人，獨仙禽之虛警？
