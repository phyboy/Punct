結，河南人。天寶十三載進士，擢右金吾兵曹參軍，攝監察御史，為山南西道節度參謀。以討史思明功遷監察御史裹行，進水部員外郎。代宗立，拜道州刺史，進容管經略使，加左金吾衛將軍。卒年五十，贈禮部侍郎。
梁寵王召君史問曰：「史之記事，無有遺乎？」對曰：「有之。臣楚人也，請說楚人之遺事。昔聞臣何荒王使釣翁相水，相置浮宮之所，相用罛釣之處。翁曰：‘臣相水多矣，不能悉說，請說湘江之流。有礲有瀧，其至險也，實回山如鬥，τ壁若合；陽崖陰壑，景氣常雜；崩流激聲，空響相答。則有君囷峻束，噴噴觸沃；衝回繁漩，圮崖開穀。故眾聲相喧，積氣相昏，鼘闐深沈；出入千里，常如凝陰。是以魚經其中，皆鬛禿鱗脫，虧腮嚅煦。忽為淵流，瀛瀛油油；蘊淳無聲，島嶼若浮。則有厭波濤湍險之苦者，必於其間養鱗讓鬛，休遊施舒。如此之處，皆曰魚都。君王審之，無易此乎？荒王眺歎曰：「釣翁早父，其思隘歟！乃欲置吾於湘水一曲，釣羅病魚。吾自相水洞庭可矣。」
於是命造罛釣，於是命造浮宮。令罛釣所至，淵無藏龍；令浮宮所狀，與仙府比同。宮有天兀龍殿，當居史端，實靈巫鬼祝女，司宮侍何荒王，而公族國卿，莫得至焉。宮有艎台揭拔，類擬天都，薰珍鈿塗；纓佩垂紆，金珠玉爐；蕭漻清泠，馥芬敷。臣何荒王於此台上，與妊女雩姝；雙歌閑徐，矣然自娛。宮有夆堂岑房，句館艨廊；載戲兒奴妓官、諧奴內臣、宮姥優倡；乃玩器不名，戙維官傍。宮有聯需，負土以為霝囿；囿多夭草媚木，淫禽鬼獸。宮有海同之闕，仡倔解懸；左曰瑞風，右曰祥煙。宮有四門，青氣白雲，丹景元寒。然後始為鷁城，匝宮屯備，交戰禁禦，{林山}羅攢峙。其餘駭鯨之良、飛龍之舫、鳧艋鶴臿、羅宮上下者，千里相望。浮宮可禦，而罛釣無成。臣何荒王乃浮浮宮於都龍之漩泠，出洞庭之南渶，將觀蠻師夷人，與漁者試罛釣於沅湘會浘。臣何荒王始見積魚之山，而喜色未起。及見罘猶畜，委釣未施。已瀠洄淵洑，周袤千里。罛中之魚，皆觸蹙鍛駭。投跳委壘，可以薦車。臣何荒王輦於其上，而心始喜。是日置魚監，拜綱尉；釣尹司綸，各有等次。又有類龍學鰉，肘釣坒釰，鵬騰鶚躍，潛深錯扌索，得怪魚狀龍者，皆差授官爵。」寵王聞之喜曰：「吾國無有長流激湍、平湘大淵，而不知有此樂也。始知城池官館，為拘我之邸；山澤鷹犬，為勞我之方。當誦記所聞，歸學而主。」君史證曰：「不然。須臣言已，或可聽焉。臣聞浮宮之成也，臣何荒王令群臣：有後為浮司不為浮茅者族，百姓能率為浮家共為浮鄉者複；男子能湍遊上下者為王賓，女子能淵居移日者為王嬪。未及一年，遂變楚俗。川原有楚室之鄉，江湖有駢舟之曲；家見湍上之悲，戶聞臨淵之哭。時野有歎曰：「嗚呼！有國者非喜愛亡國，有家者非喜愛亡家。當取其亡也，如喜愛者耶？’今君上喜愛浮宮罛釣，令臣下喜愛浮司浮鄉，吾恐君臣各迷，而家國共亡。此實楚正士歎臣何荒王，臣願君王驚懼為心，指此為箴。」
寵王禹然，複問君史曰：「更有記乎？曰：「有之，甚妖怪也。何故不說？寵王曰：「當必為吾說之。」對曰：「臣聞天鄙有山，山有玉鼓。實有天<鬼>，扣之歌舞；聲媚金石，韻便宮羽。」寵王曰：「生休矣，吾將購之。」君史證曰：「不可。臣所不欲說者，懼君王好之。君誠不忘歟，臣請備說，其可好乎？昔臣何惑王用閽嬖之謀，肆極荒淫；更經年歲，鑿險填深。轉餽通千里，萬金五譯；臣妾借喻其心，然後雲獲。非靈女撫鼓，而天< 鬼>不舞；非{女}女引和，而天<鬼>不歌。天<鬼>舞，一容化，一分眄，一祥襜，一宛袂，臣何惑王見之，舒舒曳曳，若多醇酎而不知所制。天<鬼>歌，一化顏，一主顧，一更聲，一換氣，臣何惑王聽之，矣矣懿懿，若已酎昏而不知所至。天< 鬼>歌舞，臣何惑王氣如陽春，始霽時雨；天<鬼>不歌舞，臣何惑王心若已喪，而頹壞不主。嗚呼天<鬼>，惑人至此！嗚呼天<鬼>，媚人至斯！如有<鬼>顮，甡甡輔之，使臣何惑王之心無所不欲，使臣何惑王之意無所不為。獨言選女，於餘可知。其選女也，豈止嫈嬴媺？及{女}未笄，將齬將齯，將與將嫛。可喜美者，母姨負抱，姑姊引提；詣於王宮，字籍王閨。然後割楚國廟右，為天< 鬼>作宮；分楚國社陽，為<鬼>顮作館。悉楚國之好，奉之已窮；於所奉之心，其猶未滿。楚國之人，已悲谘冤怨，日苦其毒。其臣惑王尚熙恞敷娛，日思未足。
「野有直士，觸而證曰：‘大王溺於天<鬼>，惑於<鬼>顮，不顧宗廟遂亡、人民如何，下命其令。雲舞者能變一度，歌者能變一聲；應<鬼>樂之節數，充寡人之性情。且能富其親族，又能貴其父兄。至於母姨姑姊，皆能與之封邑，以為世榮。令行逾月，楚俗綿化。女忘蠶織，男忘耕稼；裏開學歌之館，鄉築教舞之榭。遂使黃鍾、大呂，生溺惑之聲；《孤竹》、《空桑》，起怨離之調。變風俗於一歡，忘正始於一笑。大王未覺，遂不節損，此所謂鑿顛覆之源、造亂亡之本。今之所好則妖惡之物，所為又怪鬼之事；羲軒之耳必不肯聽，堯禹之心必不肯喜。’臣何惑王悟之，於是使嬖臣挾玉鼓與<鬼>樂，使閽尹抱天{女}<鬼>顮，鎖以金索，係於石人，沈之深淵，飛楫而旋。」
寵王曰：「殆哉楚國！幾為浮宮𩵀樂所亡。」君史曰：幾亡楚國？有甚於是，昔臣何昏王極暴極虐，使臣下得肆奸肆佞、肆凶肆惡。臣何昏王不知如此，亡可待矣，而乃歎曰：「於戲！堯實早帝，禹實隸王，殷周君長，並夫可方。焉有慘然勞苦，而為人主？焉有隘然九州，而裂封諸侯？吾必合外荒夷狄、海內人民，悉奉我為主，欲世世臣臣。」此臣保昏王所雲。又謀變先王之典禮，更萬物之名號；列宮官於海外，窮天地而遍到。而複思稽極變化，徵驗怪異，盡難得之物，充無窮之意。荒娛厭怠，思計所為；度國土之不大，料財力之不支。乃令人曰：「吾欲勞汝人民，汝人民，汝人民豈知？今悉汝丁壯，婦人繼之，童翁分力，負載而隨。我已老謀，我已名師；人民聽我，當無二思。」所舉既甚，所資不足。乃署官而賈，鉗孤而鬻。始令國中，絕人謗讟；讚謀者侯，敢諫者族。其令朝行，其俗暮改，有以逃罪。正言不發，萬口如封；諂媚相與，千顏一容。「野有忠臣，負符矯謁，偽為齊客，紿而證曰：‘臣入君王之封域，見君王之風化；踟躕路隅，不覺泣下。或聞哀號，或聞悲呼，訊於閭裏，必鰥寡惸孤。或見凶侈，或見驕奢，訊於左右，必公侯之家。’客說未已，臣何昏王曰：‘然乎謂何？’對曰：‘噫！君王不知忠正不植，奸佞駢生；能焇古仁惠，冒蓋聰明。令巧媚得口為矛戟，令奸凶得心為甲兵。此皆明跡甚於鬼神，發機有若雷霆。實畏君王已芻於牢圈，實恐君王已暴夫乾枯君王如何不是念乎？臣恐楚國化為荒野，臣恐君臣不如犬馬。’臣保昏王於是眄容而慚，撫身而哀，仰為客曰：「君幸憐之，得無戒哉？君為臣化心，心化身，身化化人。嗚呼！遞化之道，在制於內外。外之入也有視聽言聞，內之出也有性情嗜欲。出入相應，必有禍福。」臣何昏王聞之，宴居化心，諷誦斯言，終身為箴。遂罷已成之事，寢未成之謀，廢所賈之官，複所鬻之孤。敢諫者侯，讚謀者誅。」君史言已，王客捧酒，為寵王壽，起而讚曰：「君史說楚，似欲戒梁；敢願君王，示鑒不忘。」
天寶十四載，安祿山陷洛陽。明年，陷長安。天子幸蜀，太子即位於靈武。明年，皇帝移軍鳳翔。其年複兩京，上皇還京師。於戲！前代帝王有盛德大業者，必見於歌頌。若今歌頌大業，刻之金石，非老於文學，其誰宜為？頌曰：
噫嘻前朝，孽臣奸驕，為昏為妖。邊將騁兵，毒亂國經，群生失寧。大駕南巡，百僚竄身，奉賊稱臣。天將昌唐，繄曉我皇，匹馬北方。獨立一呼，千麾萬旟，戎卒前戲。我師其東，儲皇撫戎，蕩攘群凶。複服指期，曾不逾時，有國無之。事有至難，宗廟再安，二聖重歡。地辟天開，蠲除襖災，瑞慶大來。凶徒逆儔，涵濡天休，死生堪羞。功勞位尊忠烈名存，澤流子孫。盛德之興，山高日昇，萬福是膺。能令大君，聲容沄沄，不在斯文。湘江東西，中直浯溪，石崖天齊。可磨可鐫，刊此頌焉，何千萬年！
猗玗子逃亂在𥒵南，人云：“猗玗洞中，是王虎之宮；中𥒵之陰，是均蛇之林。”居之三月，始知王虎如古君子，始知均蛇如古賢士。然哉！猗玗子奪其宮，王虎去而不回；猗玗子侵其林，均蛇去而不歸。借順惠讓，可作頌矣。
猗王虎，將何與方？方古太王。非不方於今，今也惠讓，不如王虎之心。
猗均蛇，將何與儔？儔古延州。非不儔於時，時也順讓，不如均蛇之為。
問：天下興兵，今十二年矣，殺傷勞辱，人似未厭。控強兵據要害者，外以奉王命為辭，內實理車甲，招賓客，樹爪牙。國家亦因其所利，大者王而相之，亞者公侯，尚不滿望。今欲散其士卒，使歸鄉裏，收其器械，納之王府，隨其才分，與之祿位。欲臨之以威武，則力未能制；欲責之以辭讓，則其心未喻。若舍而不問，則未睹太平。秀才通明古今，才識傑異，天下之兵須解，蒼生須致仁壽，其策安出？子其昌言。
問：往年天下太平，仕者非累資序，積勞考，二十許年，不離一尉。至於入廊廟，總樞轄，則當時名聲籍甚者得至焉。今商賈賤類，台隸下品，數月之閑，大者上汙卿監，小者下辱州縣，至於廊廟，不無雜人。如專經以求進，主文而望達者，若不困頓於林野，則必淒惶於道路。今日國家行何道得九流鑒清？作何法得僥幸路絕？施何令使人自知恥？設何教使賢愚自分？
問：開元天寶之中，耕者益力，四海之內，高山絕壑，耒耜亦滿，人家糧儲，皆及數歲，太倉委積，陳腐不可校量。忽遇凶年，穀猶耗盡。當今三河膏壤，淮泗沃野，皆荊棘已老，則耕可知。太倉空虛，雀鼠猶餓，至於百姓，朝暮不足。而諸道聚兵，百有餘萬，遭歲不稔，將何為謀？今欲勸人耕種，則喪亡之後，人自貧苦，寒餒不救，豈有生資？今欲罷兵息戍，則又寇盜猶在，尚須防遏。使國家用何策得人安俗阜，不戰無兵？用何謀使縱遇凶年，亦無災患？
問：往年粟一斛，估錢四百猶貴；近年粟一斛，估錢五百尚賤。往年帛一匹，估錢五百猶貴；近年帛一匹，估錢二千尚賤。今耕夫未盡，織婦猶在。何故往年耕織，計時量力，勞苦忘倦，求免寒餒？何故今日甘心寒餒，惰遊而已？於戲！曩時粟帛至賤，衣食至易；今日粟制至貴，衣食至難。而人心勤惰如此，其何故也？試一商之，欲聞其說。
問：古人識貴精通，學重兼博。不有激發，何以相求？三禮何篇可刪？三傳何者可廢？墨氏非樂，其禮何以？儒家委命，此言當乎？彼天女、天孫，不知何物？彼日兄、月姊，弟妹是誰？駔儈與傖奴寧分？一純將二精何說？孤竹之君何姓？新城老婦何名？棘竹出自何方？毒銅產於何國？何鄉無水可飲？何地臥冰而溫？何人恩信過於田橫？何人壯勇等於關羽？何人鑿坯而遁？何人終日掃門？無淺近之不為，悉說。
臣某言：臣伏奉某月日赦，某月日宣示百姓訖。伏惟皇帝陛下以慈惠馭兆庶，以謙讓化天下。凡所赦宥，皆允人望；凡所敦勸，皆合大經。生識之類，不勝大幸。凡方領陛下州縣，守陛下符節，不得稱慶下位，蹈舞闕庭，不任歡戀之至，謹遣某官奉表陳賀以聞。
臣某言：某月日恩赦到州，宣示百姓訖。百姓貧弱者多，勞苦日久，忽蒙惠澤，更相喜賀，歡呼抃躍，不自禁止。伏惟皇帝陛下增修典禮，宏正紀度，勞謙慈惠與人更新，此實興王之盛烈、明聖之至德。戴履天地，誰不慶幸？臣方鎮守州縣，不得蹈舞闕庭，無任歡欣之極，謹奉表陳賀以聞。
臣某言：臣伏奉某月日敕，除臣監察禦史裏行，依前充山南東道節度參謀。忽承天澤，不勝慶喜，負荷恩任，伏增憂懼。臣在至德元年，舉家逃難，生幾於死，出自賊庭，遠如海濱，敢望冠冕？陛下過聽，疑臣有才謀可用，謂牙以忠正可嘉，枉以公詔徵臣，延問當時之事。言未可取，榮寵已殊；事未可行，授任過次。其時以康元狡逆，陛下憂勞，臣亦不辭疲駑，奉宣聖旨。招集士卒，師旅未成，又逢張瑾奸凶，再驚江漢，臣恐陛下憂無制變，遂曾表請用兵，陛下嘉臣懇愚，頻降恩詔，聖私殊甚，特加超擢至今。臣自布衣，未逾數月，官忝風憲，任兼戎旅。今不勞兵革，凶豎伏辜，臣不可終以無能，苟安非望。自奸臣逆命，於今六年，愧無寸能，苟求祿位。分符佩印，不知慚羞，戮辱及之，死將不悔。陛下忍而從者，其可勝言！臣才弱識下，非智無謀，循涯顧分，實自知恥。臣老母多病，又無弟兄，漂流殊鄉，孤弱相養。伏願陛下矜臣愚鈍，不合齒於朝列；念臣老母，令臣得以奉養。則聖朝無辱官之士，山澤有純孝之臣。不任悃款之至，謹遣某官奉表以聞。謹言。
臣某言：臣自以愚弱無堪，遠跡江湖，全身之外，無所冀望，陛下過聽，徵臣顧問。今臣起家數月之內，官忝台省，爾來三歲，無益效用，愧恥之甚，在臣無逾。臣竊以荊南是國家安危之地，伏願陛下不輕易任人。陛下若獨任武臣，則州縣不理；若獨任文吏，則戎事多闕。自兵興以來，今八年矣，使戰爭未息，百姓勞弊，多因任使不當，致使敗亡，伏惟陛下審擇重臣，即日鎮撫，全陛下上遊之地，救愚臣不逮之急。謹遣某官奉表以聞。
臣某言：臣以為才不稱任，位過其量，不自知分，禍辱皆及。臣才不如人，量識褊僻，逾越秩次，忝辱衣冠，人亦有慚，臣自知愧。臣少以愚弱，不顧為吏，書學自業，老於儒家，今跡在軍中，日預戎事，此過臣才分，近於禍辱者矣。臣常恐荒浪，失於禮法，自逸山澤，預於生類，今穢汙台省，紊亂時憲，此過臣才分，近於禍辱者矣。伏惟陛下察臣才分，不令亂官，則貪冒苟進之徒，自臣知恥。陛下若官不失人，則天下自理。故曰天下理亂，係之官人。臣以為官人之難，無敢易者，陛下焉可易於臣哉？臣無兄弟，老母久病，所願免官奉養，生死願足。上不敢汙陛下朝列，是臣之忠；下不欲貽老母憂懼，是臣之孝。願全忠孝於今日，免禍辱於將來。伏惟陛下許臣免官，許臣奉養，在臣慶幸，無以比喻。謹遣某官奉表陳請以聞。
臣結言：臣伏奉今月二十二日敕，授臣使持節都督容州諸軍事守容州刺史禦史中丞充本管經略守捉使。四月十六日敕到，二十一日發付本道行營。臣實愚弱，謬當寄任，奉詔之日，不辭憂懼。臣結中謝。臣聞孝於家者忠於國，以事君者無所隱，臣有至切，不敢不言。臣實一身，奉養老母，醫藥飲食，非臣不喜，臣蹔違離，則憂悸成疾。臣又多病，近日加劇。前在道州，黽勉六歲，實無政理，多是假名，頻請停官，使司不許。今臣所屬之州，陷賊歲久，頹城古木，遠在炎荒。管內諸州，多未賓伏，行營野次，向十餘年。在臣一身，為國展效，死當不避，敢憚艱凶。但以老母念臣，疾疹日久。時方大暑，南逾火山，舉家漂泊，寄在湖上，單車將命，赴於賊庭。臣將就路，老母悲泣，聞者淒愴，臣心可知。臣欲扶持版輿，南之合浦，則老母氣力，艱於遠行。臣欲奮不顧家，則母子之情，禽畜猶有。臣欲久辭老母，則又汙辱名教；臣欲便不之官，又恐稽違詔命。在臣肝腸，如煎如灼。昔徐庶心亂，先主不逼；令伯陳情，晉武允許。君臣國家，萬代為規。伏惟陛下以孝理萬姓，慈育生類，在臣情誌，實堪矜湣。臣每讀前史，見吳起遊宦，噬臂不歸，溫嶠奉使，絕裾而去，常恨不逢斯人，使之殊死。臣所以冒犯聖旨，乞停今授，待罪私門，長得奉養，供給井稅。臣之懇願，塵黷天威，不勝惶恐。
草土臣結言：伏奉四月十二日敕，以臣前在容州，殊有理政，使司乞留，以遂人望，起複臣守金吾衛將軍員外置同正員兼禦史中丞使持節都督容州諸軍事兼容州刺史充本管經略守捉使，賜紫金魚袋。忽奉恩詔，心魂驚悸，哀慕悲感，不任憂忄瞿。臣某中謝。臣聞苟傷禮法，妄蒙寄任，古人所畏，臣敢不懼？國家近年，切惡薄俗，文官憂免，許終喪制。臣素非戰士，曾忝台省，墨縗戎旅，實傷禮法。且容府陷沒，十二三年，管內諸州，多在賊境。臣前行營，日月甚淺，宣布聖澤，遠人未知。有何政能，得在人口，使司過聽，誤有請留。遂令朝廷，隳紊法禁，至使愚弱，穢汙禮教。臣實不敢踐古人可畏之跡，辱聖朝委任之命，敢以死請，乞追恩詔。前者陛下授臣容州，臣正任道州刺史，臣身病母老，不敢辭謝。實為道州地安，數年祿養，容州破陷，不宜辭避，臣以為安食其祿，蹈危不免，此乃人臣之節。其時臣便奉表陳乞，以母老地遠，請解職任。陛下察臣懇至，追臣入朝。臣以為不貽憂歎，榮及膝下，人子之分。不圖恩敕未到，臣丁酷罰，哀號冤怨，無所迨及。今陛下又奪臣情，禮授容州。臣遂行則亡母旅櫬，歸葬無日，几筵漂寄，奠祀無主。捧讀詔書，不勝悲懼。臣舊患風疾，近轉增劇，荒忽迷忘，不自知覺。餘生殘喘，朝夕殞滅，豈堪金革，能伏叛人？特乞聖慈，允臣所請，收臣新授官誥，令臣終喪制，免生死羞愧，是臣懇願。臣今寄住永州，請刺史王庭敫為臣進表陳乞以聞。
臣某言：去年九月敕授道州刺史，屬西戎侵軼，至十二月，臣始於鄂州授敕牒，即日赴任。臣州先被西原賊屠陷，節度使已差官攝刺史，兼又聞奏。臣在道路待恩命者三月，臣以五月二十二日到州上訖。耆老見臣，俯伏而泣；官吏見臣，已無菜色。城池井邑，但生荒草；登高極望，不見人煙。嶺南數州，與臣接近，餘寇蟻聚，尚未歸降。臣見招輯流亡，率勸貧弱，保守城邑，畬種山林，冀望秋後，少可全活。臣愚以為今日刺史，若無武略以制暴亂，若無文才以救疲弊，若不清廉以身率下，若不變通以救時須，一州之人不叛，則亂將作矣。豈止一州者乎？臣料今日州縣，堪征稅者無幾，已破敗者實多；百姓戀墳墓者蓋少，思流亡者乃眾。則刺史宜精選謹擇，以委任之，固不可拘限官次，得之貨賄，出之權門者也。凡授刺史，特望陛下一年問其流亡歸複幾何；田疇墾辟幾何，二年問畜養比初年幾倍；可稅比初年幾倍，三年計其功過，必行賞罰，則人皆不敢冀望僥幸，苟有所求。臣實孱弱，辱陛下符節。陛下必當謹擇，臣固宜廢歸山野，供給井稅。臣不任懇款之至，謹遣某官奉表陳謝以聞。
臣某言：某伏奉某月日敕，再授臣道州刺史，以某月日到州上訖。臣前日在官，雖百姓不至流亡，而歸複者十無一二；雖寇盜不犯邊鄙，而不能兵救鄰州；雖賦斂僅能供給，而有司不無罪狀；雖人吏似從教令，而風俗未能移易。臣又多病，不無假故，水旱災沴，每歲不免，疾疫死傷，臣州尤甚。以臣自訟，合抵刑憲，聖朝寬貸，猶宜奪官。陛下過聽，重有授任。伏恐守廉讓者，以臣為苟安祿位；抱公直者，以臣為內懷私僻。有材識者，辱臣於台隸之下；用刑法者，罪臣於程式之中。臣所以不敢即日辭免，待陛下按驗虛實，然後歸罪有司。今四方兵革未寧，賦斂未息，百姓流亡轉甚，官吏侵克日多，實不合使凶庸貪猥之徒、凡弱下愚之類，以貨賄權勢，而為州縣長宮。伏望陛下特加察問，舉其功過，必行賞罰，以安蒼生。誰不自私，臣實不敢，所言狂直，朝夕待罪。不任懇款之至，謹遣某官奉表陳謝。
臣某言：月日敕使某官某乙至，賜臣制書示臣雲雲者。臣伏見詔旨，感深驚懼。臣豈草木，不知天心？頃者潼關失守，皇輿不安，四方之人，無所係命。及永王承制，出鎮荊南，婦人童子，忻奉王教。意其然者，人未離心。臣謂此時，可奮臣節。王初見臣，謂臣可任，遂授臣江夏郡太守。近日王以寇盜侵逼，總兵東下，傍牒郡縣，皆言巡撫。今諸道節度以為王不奉詔，兵臨郡縣，疑王之議，聞於朝廷。臣則王所授官，有兵防禦、鄰郡並邑，疑臣順王，旬日之間，置身無地。臣本受王之命，為王奉詔；王所授臣之官，為臣許國。忠正之分，臣實未虧；蒼黃之中，死幾無所，不圖今日得達聖聰。臣今年將六十，老母在堂，縱未能奉義捐生，則豈忍兩忘忠孝？臣少以文學，為諸生所多，中年自頤，逸在山澤，聖明無事，甘為外臣。無何，以鄙僻之故，返為人知，遂汙官次，以至今日。臣又頃年貶謫，罪未昭洗，今所授官，複超越班秩，罷歸待罪，是臣之分。今陛下以王室艱難，寄臣方麵，臣亦以忘身許國，誓於皇天。伏惟陛下念臣懇至，謹因敕使臣某官奉表以聞。
臣某言，臣自去秋疾疹，以至今日，轉加羸弱，庶事不理。某月日附某官口奏請替，某月日又進狀陳情，未蒙允許，伏增憂懼。陛下應以臣久曾驅策，未忍替臣，臣實憂陛下方隅，切須鎮守。臣不能起止，四十餘日，艱虞之際，實慮變生。今淮西敗散，唐鄧危急，在臣病廢，豈敢偷安？伏望天恩，即與臣替。儻餘生尚在，得至闕庭，犬馬之心，死生願畢。不勝懇款之至，謹遣某官奉表陳乞以聞。
