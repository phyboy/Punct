天下太平，方千里之內，生植齒類，刺史能存亡休戚之。天下兵興，方千里之內，能保黎庶，能攘患難，在刺史耳。凡刺史若無文武才略，若不清廉肅下，若不明惠公直，則一州生類，皆受其害。於戲！自至此州，見井邑邱墟，生人幾盡。試問其故，不覺涕下。前輩刺史，或有貪猥昏弱，不分是非，但以衣服飲食為事。數年之間，蒼生蒙以私欲，侵奪兼之，公家驅迫，非奸惡強富，殆無存者。問之耆老，前後刺史，能恤養貧弱，專守法令，有徐公履道、李公廙而已。遍問諸公，善或不及徐、李二公，惡有不堪說者。故為此記，與刺史作戒。自置州以來，諸公改授，遷黜年月，則舊記存焉。
己巳中，平昌孟公鎮湖南，將二歲矣。以威惠理戎旅，以簡易肅州縣，刑政之下，則無撓人。故居方多閑，時與賓客，嚐欲因高引望，以抒遠懷。偶愛古木數株，垂覆城下，遂作茅閣，蔭其清陰。長風寥寥，入我軒檻，扇和爽氣，滿於閣中。世傳衡陽，暑濕鬱蒸，休息於此，何為不然？今天下之人，正苦大熱，誰似茅閣，蔭而庥之？於戲！賢人君子為蒼生之庥蔭，不如是邪？諸公詠歌以美之，俾茅閣之什，得係嗣於《風》、《雅》者矣。
道州城西百餘步有小溪，南流數十步合營溪，水抵兩岸，悉皆怪石欹嵌，盤缺不可名狀。清流觸石，洄懸激注，佳木異竹，垂陰相蔭。此溪若在山野，則宜逸民退士之所遊；處在人間，則可為都邑之勝境、靜者之林亭。而置州已來，無人賞愛，徘徊溪上，為之悵然。乃疏鑿蕪穢俾為亭宇，植鬆與桂，兼之香草，以裨形勝。為溪在州右，遂命之曰右溪，刻銘石上，彰示來者。
舂陵俗不種菊，前時自遠致之，植於前庭牆下。及再來也，菊已無矣。徘徊舊圃，嗟歎久之。誰不知菊也，方華可賞，在藥品是良藥，為蔬菜是佳蔬。縱須地趨走，猶宜徙植修養，而忍蹂踐至盡，不愛惜乎？於戲！賢人君子自植其身，不可不慎擇所處，一旦遭人不愛重，如此菊也，悲傷奈何？於是更為之圃，重畦植之。其地近宴息之堂，吏人不此奔走；近登望之亭，旌旄不此行列。縱參歌妓，菊非可惡之草；使有酒徒，菊為助興之物。為之作記，以托後人，並錄藥經，列於記後。
癸卯中，扶風馬向兼理武昌，支明信嚴斷惠正為理，故政不待時而成。於戲！若明而不信，嚴而不斷，惠而不正，雖欲理身，終不自理，況於人哉？公能令人理，使身多暇，招我畏暑，且為涼寧。亭臨大江，複在山上，佳木相蔭，常多清風，巡回極望，目不厭遠。吾見公才殊、政殊、跡殊，為此亭又殊，因命之曰殊亭。斫石刻記，立於亭側，庶幾來者，無所憾焉。
永泰丙午中，巡屬縣至江華，縣大夫瞿令問谘曰：「縣南水石相映，望之可愛，相傳不可登臨。俾求之，得洞穴而入，棧險以通之，始得構茅亭於石上。及亭成也，以階檻憑空，下臨長江，軒楹雲端，上齊絕巔。若旦暮景風，煙靄異色，蒼蒼石庸，含映水木。欲名斯亭，狀類不得，敢請名之，表示來世。」於是休於亭上，為商之曰：「今大暑登之，疑天時將寒。炎蒸之地，清涼可安，合命之曰寒亭。」乃為寒亭作記，刻之亭背。
樊水東盡其南，乃樊山北鮮，津吏欲於鮮上以為修舍。漫叟家於樊上，不醉則閑，乃相其地形，驗之圖記，實吳故宴遊之處。縣大夫馬公登之，歎曰：「謝公《贈伏武昌詩》雲‘樊山開廣宴’，非此地邪？吾欲因而修之，命曰廣宴亭，何如？」漫叟頌之曰：「古人將修廢遺尤異之事，為君子之道。於戲！天下有廢遺尤異之事如此亭者，誰能修而旌之，天將厭悔往乎？使公方壯而有是心也，吾當裁蓄簡劄，待為之頌。」故作《廣宴亭記》，以先意雲。
九疑山方二千餘裏，四州各近一隅，世稱九峰相似，望而疑之，謂之九疑。亦雲舜望九峰，疑禹而悲，從臣有作九疑之歌，因謂之疑。九峰殊極高大，遠望皆可見也，彼如嵩華之峻峙、衡岱之方廣。在九峰之下，磊磊然如布棋石者，可以百數。中峰峰之下，水無魚鱉，林無鳥獸，時聞聲如蟬蠅之類，聽之亦無。往往見大穀長川，平田深淵，杉鬆百圍，檜栝並茂，青莎白沙，沿穴丹崖，寒泉飛流，異竹雜華。回映之處，似藏人家。實有九水，出於山中。四水南流，灌於南海；五水北注，合為洞庭。若度其高卑，比洞庭、南海之岸，直上可二三百里。不知海內之山，如九疑者幾焉？或曰：「若然者，茲山何不列於五嶽？」對曰：「五帝之前，封疆尚隘，衡山作嶽，已出荒服。今九疑之南，萬里臣妾，國門東望，不見涯際，西行幾萬里，未盡邊陲。當合以九疑為南嶽，以昆侖為西嶽。衡華之輩，聽逸者占為山居，封君表作苑囿耳。但苦當世議者，拘限常情，牽引古制，不能有所改創也。如何？故圖畫九峰，略載山穀，傳於好事，以旌異之。如山中之往跡、峰洞之名稱，為人所傳說者，並隨方題記，庶幾觀者易知。時永泰丙午年也。
客有問元子曰：「子著《二風詩》何也？」曰：「吾欲極帝王理亂之道，係古人規諷之流。」曰：「何如也？」夫至理之道，先之以仁明，故頌帝堯為仁帝；安之以慈順，故頌帝舜為慈帝；成之以勞儉，故頌夏禹為勞王；修之以敬慎，故頌殷宗為正王；守之以清一，故頌周成為理王，此理風也。夫至亂之道，先之以逸惑，故閔太康為荒王；壞之以苛縱，故閔夏桀為亂王；覆之以淫暴，故閔殷紂為虐王；危之以用亂，故閔周幽為惑王，亡之於積累，故閔周赧為傷王，此亂風也。」訂曰：「子頌善上不及羲、軒、湯、武，閔惡又不及始皇、哀、靈，焉可稱極帝王理亂之道？」對曰：「於戲！吾敢言極，極其中道者也。吾且不曰著斯詩也，將係規諷乎？如羲、軒之道也久矣，誰能師尊？如湯、武之德，吾則不敢頌，為規法過於是也。吾子審之。」
元子天寶中，曾預燕於諫議大夫之坐。酒盡而無以續之，大夫歎曰：「諫議冗者，貧無以繼酒，嗟哉！」元子醉中議之曰：「大夫頗能用一謀，令大夫尊重如侍中，威權等司隸，若何？」大夫問謀，對曰：「大夫得䆿婢一人，在人主左右，以䆿言為先諷則可。」「請有所說。」「大夫不聞古有邰侯，侯家得䆿婢，寐則䆿言，言則侯輒鞭之。如是一歲，婢䆿如故，侯無如婢何。有夷奴，每厭勞辱，寐則假䆿，其言似不怨主，而若忠信。侯聞問之，則曰素有䆿病，寐中䆿言，非所知也，引䆿婢自辨，詞說云云。侯疑學婢，鞭之不止，髡之鉗之，奴䆿愈甚。奴於是重窺侯意，先事䆿說，說侯之過，警以禍福，侯又無如奴何。客有知侯禍機，因䆿奴之先，扣侯門諫侯，侯以改遏免禍。侯納客為上賓，復其奴，命曰䆿良氏，子孫世在於邰。大夫誠能學奴效婢，假䆿言以規諫人主，俾悔過追誤，與下如新，大夫見尊重，威權何止侍中、司隸？」大夫乃歎曰：「嗚呼！吾謂今之士君子，曾不如邰侯夷奴邪！」
天寶戊子中，元子遊長安，與丐者為友。或曰：「君友丐者，不太下乎？對曰：「古人鄉無君子，則與雲山為友；裏無君子，則與松柏為友；坐無君子，則與琴酒為友。出遊於國，見君子則友之。丐者今之君子，吾恐不得與之友也。丐者丐論，子能聽乎？吾既與丐者相友，喻求罷，丐友相喻曰：‘子羞吾為丐邪？有可羞者，亦曾知未也？嗚呼！於今之世有丐者，丐宗屬於人，丐嫁娶於人，丐名位於人，丐顏色於人。甚者則丐權家奴齒，以售邪佞；丐權家婢顏，以容媚惑。有自富丐貧，自貴丐賤，於刑丐命。命不可得，就死丐時，就時丐息，至死丐全形，而終有不可丐者。更有甚者，丐家族於仆圉，丐性命於臣妾，丐宗廟而不敢，丐妻子而無辭。有如此者，不可為羞哉？吾所以丐人之棄衣，丐人之棄食，提罌荷杖，在於路傍，且欲與天下之人為同類耳。不然則無顏容行於人聞。夫丐衣食貧也，以貧乞丐，心不慚，跡與寫人同，示無異也，此君子之道。吾君子不欲全道邪？幸不在山林，亦宜具罌杖隨我作丐者之狀貌，學丐者之言辭，與丐者之相逢，使丐者之無恥，庶幾時世始能相容，吾子無矯然取不容也。’」於戲！丐者言語如斯，可編為《丐論》，以補時規。
乾元己亥至寶應壬寅歲，時人相誚議曰：「元次山嚐漫有所為，且漫聚兵，又漫辭官，漫聞議」雲雲，因作漫論。論曰：
世有規檢大夫、持規之徒，來問叟曰：「公漫然何為？」對曰：「漫為公也。」漫何以然？對曰：「漫然。」規者怒曰：「人以漫指公者，是他家惡公之辭，何得翻不惡漫，而稱漫為？漫何檢括？漫何操持？漫何是非？漫不足準，漫不足規。漫無所用，漫無所施。漫焉何效？漫焉何師？公發已白，無終惑之。」叟俛首而謝曰：「吾不意公之說漫至於此。意如所說，漫焉足恥。吾當於漫，終身不羞，著書作論，當為漫流。」於戲！九流百氏，有定限邪？吾自分張，獨為漫家，規檢之徒，則奈我何？
都昌縣大夫張粲君英將之官，與其友賈德方、元次山別，且曰：「吾邑多山澤，可致麋鹿，為二賢羞賓容，何如？」及到官，書與二友曰：「待我化行旬月，使虎為鹿、豹為麕、梟為鷓鴣、蝦蟆為兔，將以豐江外庖廚，豈獨與德方、次山之羞賓客也？」德方對曰：「嗚呼！兵興歲久，戰爭日甚，生人怨痛，何時休息？君英之化，豈及虎豹？將恐虎窟公城，豹遊公庭，梟集，公楹，群蛙匝公而鳴，敢以不然之論，反化君英。」次山異德方報君英，化虎之論，豈直望化虎哉？次山請商之君英，所謂待吾化虎然後羞吾屬也，其意蓋欲待朝廷化小人為君子，化諂媚為公直，化奸邪為忠信，化進競為退讓，化刑法為典禮，化仁義為道德，使天下之人心，皆涵純樸，豈止化虎而羞我哉？德方未量君英歟！次山故編所言，為化虎之論。
自兵興已來，今三年，論者多雲，得如管仲者一人，以輔人主，當見天下太平矣。無子異之曰：「嗚呼！何是言之誤邪！彼管仲者人耳，止可與議私家畜養之計，止可以修鄉裏畎澮之事，如此仲可當焉。至如相諸侯，材量已似不足。致齊及霸，材量極矣。使仲見帝王之道，識興國之記，則天子之國不衰，諸侯之國不盛。如曰不然，請有所說。
仲之相齊，及齊彊富，則合請其君，恢複王室，節正諸侯。君若惑之，則引禍福以喻之。君既聽矣，然後約諸侯曰：「今王室將卑，諸侯更彊，文王風化，殘削向盡，武王疆域，割奪無幾。禮樂不知其田，征伐何因而出？我是故謹疆域，勉日夜，望振兵威，可臨列國，得與諸侯會盟，一旦能新複天子之正朔，更定天子之封畿，上奉天子複先王之風化，下令諸侯複先公之制度，以為何如？」若皆不從，我則以兵臨於魯，魯不敢不從。魯從，則與魯西臨宋、鄭，宋、鄭從，則與三國北臨燕、衛。燕、衛從，則與諸國西臨秦、晉。秦、晉從，則與七國以尺簡約吳、楚。吳、楚從，則天下無不從之國，然後定約。若有果不從者，則約從者曰：「吾屬以禮樂尊天子，以法度正諸侯，使小國不常患弱，大國不敢怙彊，此誠長世之策。若天子國亡，則諸侯交爭，兵戈相臨，誰為彊者？則安得世世禮讓相服、宗廟血食？」我是故力勸諸侯尊天子。今某國猶豫，宜往問之。若不從約，則與諸侯率兵伐之，分其疆土。遷其子孫，留百里之地奉其宗社。下為諸侯廣子孫之業，上為天子除不順之臣，如何？如此，則諸侯誰敢不從？然後定天子封畿、諸侯疆域、輿服器玩、禮樂法度、征賦貢輸。自齊、魯節正，節正既定，乃共盟曰：「有貳約者，當請命天子，廢其驕凶，以立恭順；廢其荒惑，以立明哲。敢不聽者，伐而分之，如初約制定。」於是諸侯先各造邸於天子之都，諸侯乃相率朝覲。已而從天子齊戒拜宗廟，禮畢，天子誓曰：「於戲！王室之卑久矣。予不敢望皇天後土之所覆載，將旦暮皂隸於諸侯。不可，則願全肌骨下見先王。今諸侯不忘先王之大德。不忘先公之忠烈，共力正王室，俾予主先王宗祀。予若昏荒淫虐，不納諫諍，失先王法度，上不能奉宗祀，下不能安人民，爾諸侯當理爾軍卒，修爾矛戟，約爾列國，罪予凶惡，嗣立明辟。予若能日勉孱弱，力遵先王法度，上奉宗祀，下安人民，爾諸侯當保爾疆域，安爾人民，修爾貢賦，共予郊祀。予有此誓，豈雲及予？將及來世。予敢以此誓誓於宗廟，予敢以此誓誓於天地。」諸侯聞天子之誓，相率盟曰：「天子有誓，俾我諸侯世世得力扶王室，使先王先公，德業永長。諸侯其各銘天子之誓，傳之後嗣。我諸侯重自約曰：諸侯有昏惑，當如前盟。若天子昏惑不嗣，虐亂天下，諸侯當力共規諷諫諍。如甚不可，則我諸侯共率禮兵及王之畿，複諫諍如初。又甚不可，進禮兵及王之郊。終不可，進禮兵及王之官。兵及王之宮矣，當以宗廟之憂谘之，當以人民之怨谘之，當以天子昔誓谘之，當以諸侯昔盟谘之，以不敢欺先王先公告之，以不敢欺皇天後土告之。然後如天子昔誓，如諸侯昔盟。」使管仲能如此，則周之天子，未為奴矣，諸侯之國，則未亡矣，秦於天下，未至是矣。如曰：仲才及也，君不從也，仲智及也，時不可也，則仲曾是謀也乎？君不從之也歟？仲曾是為也乎？時之不可也歟，況今日之兵，不可以禮義節制，不可以盟誓禁止。如仲之輩，欲何為矣？
谘爾多士，各司厥官。政不欲猛，刑不欲寬。寬則人慢，猛則人殘。寬則不濟，猛則不安。小惡無為，涓流成池；片言可用，毫末將拱。禍既有胎，福豈無種。鏡不自照，祗能鑒物。人不自知，從諫勿咈。欲不可縱，貨不可黷。黷貨生災，欲縱禍速。勿輕小人，蜂蠆有毒。勿輕小道，大車可覆。勿謂剛可長，長剛者亡。無謂柔可履，履柔者恥。剛強有時，柔弱有宜。時宜克念，願在深思。不恕而明，不如不明。不通而清，不如不清。無為惡行，無逆善名。保此中道，無成不成。過客箴士，冀申同聲。如山之重，如水之清。如石之堅，如鬆之貞。如劍之利，如鏡之明。如弦之直，如秤之平。
有時士教元子顯身之道曰：「於時不爭，無以顯榮；與世不佞，終身自病。君欲求權，須曲須圓；君欲求位，須奸須媚。不能此為，窮賤勿辭。元子對曰： 「不能此為，乃吾之心。反君之言，作我自箴。與時仁讓，人不汝上；處世清介，人不汝害。汝若全德，必忠必直；汝若全行，必方必正。終身如此，可謂君子。」
蒼梧郡城東二三裏，有泉焉。出在郭中，清而甘，寒苦冰。在盛暑之候，蒼梧之人得救渴。泉與火山相對，故命之曰冰泉，以變舊俗。銘曰：
火山無火，冰泉無冰。惟彼泉源，甘寒可徵。鑄金磨石，篆刻此銘。置之泉上，彰厥後生。
涍泉之陽，得怪石焉。左右前後，及登石顛，均有如似，故命之曰五如石。石皆有竇，竇中湧泉，泉詭異於七泉，故命為七勝泉。石有雙目，一目命為洞井。井與泉通，一目命為洞樽。樽可<貝居>酒，石尾有穴，有如礲者。又如瀧者，泉可渟澄，匝石而流，入礲中，出而為瀧。於戲！彼能異於此，安可不稱顯之？銘曰：
五如之石，何以為名？請悉狀之，誰為我聽？左如旋龍，低首回顧；右如驚鴻，張翅不去。前如飲虎，飲而蹲焉；後如怒龜，出洞登山。若坐於顛，石則如船；乘彼靈槎，在漢之間。洞井如鑿，淵然泉湧；澄瀾涵石，波起如動。不旌尤異，焉用為文？刻銘石上，於千萬春。
零陵瀧下三十里，得丹崖翁宅。有唐節督者，曾為瀧水令，去官家於崖下，自稱丹崖翁。丹崖湘中水石之異者，翁湘中得道之逸者。愛其水石，為之作銘。銘曰：
瀧水未盡，瀧山猶峻。忽見淵洄，丹崖千仞，
磳磳丹崖，其下誰家？門前斷船，籬上釣車。
不知幾峰？為其四墉。竹幽石磴，飛泉戶中。
怪石臨淵，䂩䂩石巔。何得石巔，翁獨醉眠。
吾欲與翁，東西茅宇。飲啄終老，翁亦悅許。
世俗常事，阻人心情。徘徊崖下，遂刻此銘。
道州江華縣東南六七里，有回山。南面峻秀，下有大岩。岩當陽端，故以陽華命之。吾遊處山林，幾三十年，所見泉石，如陽華殊異而可家者未也，故作銘稱之。縣大夫瞿令問，藝兼篆籀，俾依石經，刻之岩下。銘曰：
九疑萬峰，不如陽華。陽華斬巉，其下可家。洞開為岩，岩當陽端。岩高氣清，洞深泉寒。陽華旋回，岑巔如辟。溝塍鬆竹，輝映水石。尤宜逸民，亦宜退士。吾欲投節，窮老於此。懼人譏我，以官矯時。名節彰顯，鬼如此為。於戲陽華，將去思來。前步卻望，踟躕徘徊。
浯溪在湘水之南，北彙於湘。愛其勝異，遂家溪畔。溪世無名稱者也，為自愛之，故命浯溪。銘曰：
湘水一曲，淵洄傍山。山開石門，溪流潺潺。山開如何？巉巉雙石。臨淵斷崖，夾溪絕壁。水實殊怪，石又尤異。吾欲求退，將老茲地。溪古地荒，蕪沒已久。命曰浯溪，旌吾獨有。人誰知之，銘在溪口。
浯溪之口，有異石焉，高六十餘丈，週迥四十餘步。西面在江口，東望峿臺，北臨大淵，南枕浯溪。 𢈪廎當乎石上，異木夾戶，疏竹傍簷。瀛洲言無，由此可信。若在廎上，目所厭者，遠山清川；耳所厭者，水聲松吹；霜朝厭者寒日，方暑厭者清風。於戲！厭不厭也，厭猶愛也，命曰𢈪廎，旌獨有也。銘曰：
功名之伍，貴得茅土。
林野之客，所耽水石。
年將五十，始有𢈪廎。
愜心自適，與世忘情。
廎傍石上，篆刻此銘。
浯溪東北二十餘丈，得怪石焉。周行三百餘步，從未申至醜寅。厓壁鬥絕，左屬回鮮。前有磴道，高八九十尺，下當洄潭。其勢碅磳，半出水底，蒼然泛泛，若在波上。石巔勝異之處，悉為亭堂。小峰歁竇，宜間鬆竹，掩映軒戶，畢皆幽奇。於戲！古人有蓄憤悶與病於時俗者，力不能築高台以瞻眺，則必山巔海畔，伸頸歌吟，以自暢達。今取茲石，將為吾台，蓋非愁怨，乃所好也。銘曰：
湘淵清深，吾台陗陵。登臨長望，無遠不盡。誰厭朝市，羈牽局促。借君此台，一縱心目。陽厓礱琢，如瑾如瑉。作銘刻之，彰示後人。
峿臺西面，㩻㪁高迥，在𢈪亭為東崖，下可行坐八九人。其為形勝，與石門、石屏，亦猶宮羽之相資也。銘曰：
峿臺蒼蒼，西崖雲端。
亭午崖下，清陰更寒。
可容枕席，何事不安？
湘江西峰，直平陽江口，有寒泉出於石穴。峰上有老木，壽藤垂陰泉上。近泉堪戙維大舟，惜其蒙蔽，不可得見。踟躕行循，其水本無名稱也。為其當暑大寒，故命曰寒泉。銘曰：
於戲寒泉，瀛瀛江湄。堪救渴暍，人不之知。當時大暑，江流若湯。寒泉一掬，能清心腸。誰謂仁惠，不在茲水？舟楫尚存，為利未已。
天寶十三年，春至夏甚旱，秋至冬積雨。西塞西南有迥山，山巔是秋崩坼，有穴出泉。泉垂流三四百仞，浮江中可望。於戲！陰陽旱雨，時異；以至柔破至堅，事異，以至下處至高，理異故命斯泉。曰異泉。銘於泉上，其意豈獨旌異而已乎？銘曰？
何故作銘，銘於異泉？為其當不可閼，坼石出焉。何用作銘，銘於異泉？為其當不可下，窮高流焉。君子之德，顯與晦殊。為此銘者，忘道也歟？
乾元戊戌，浪生元結始浪家溪之濱。溪蓋湓水，分稱水。夏江海，則百里為湖，二十里為溪。溪浪士愛之，銘之其濱。於戲！古人喜尚君子，不見君子，見如似者，亦稱頌之。溪可謂讓矣，讓君子之道也。稱頌如此，可遺溪，若天下有如似讓者。吾豈先溪而稱頌者乎？銘曰：溪之瀾，誰取盥焉？溪之漪，誰取飲之？盥實可矣，飲豈難矣？得不慚其心，不如此水。浪士作銘，將戒何人？欲不讓者，慚遊濱。
郎亭西郛有藂石，石臨樊水，漫叟構石顛以為亭。石有窳顛者，因修之以藏酒。士源愛之，命為抔樽，乃為士源作《抔樽銘》。銘曰：
窳顛之石，在吾亭上。天全其器，實有殊狀。如竇而底，似傾幾欹。非曲非方，不準不規。孟公高賢，命曰抔樽。漫叟作銘，當欲何言？時俗澆狡，日益偽薄。誰能抔飲，共守淳樸？
抔湖西南是退谷，谷中有泉，或激或懸，為竇為淵。滿谷生壽木，又多壽藤縈之。始入谷口，令人忘返。時士源以漫叟退修耕釣，愛遊此谷，遂命曰退谷。元子作銘，以顯士源之意。銘曰：
誰命退谷？孟公士源。
孟公之意，漫叟知焉。
公畏漫叟，心進跡退。
公懼漫叟，名顯身晦。
公恐漫叟，辭小受大。
於戲退谷！獨為吾規。
干進之客，不羞遊之。
何人作銘，銘之谷口？
荒浪者歟！退谷漫叟。
抔湖東抵抔樽，西侵退穀，北彙樊水，南涯郎亭。有菱有荷，有菰有蒲，方一二裏，能浮水與。漫叟自抔亭遊退穀，必泛此湖。以湖在抔樽之下，遂命曰抔湖。銘曰：
誰遊江海，能厭其大？誰泛抔湖，能厭其小？故曰人不厭者，君子之道。於戲君子！人不厭之。死雖千歲，其行可師。可厭之類，不獨為害。死雖萬代，獨堪汙穢。或問作銘，意盡此歟？吾欲為人厭者，勿泛抔湖。
道州東郭，有泉七穴。或吐於淵竇，或繁於嵌臼，皆澄流清漪，旋沿相奏。又有藂石欹缺，為之島嶼，殊怪相異，不可名狀。此邦豈世無好事者邪，而令自古荒之？乃修其水木，為休暇之處。每至泉上，便思老焉。於戲！凡人心若清惠，而必忠孝守方直，終不惑也。故命五泉，其一曰潓泉，次曰𣷡泉、次曰涍泉、汸泉、淔泉。銘之泉上，欲來者飲漱其流，而有所感發者矣。留一泉名曰漫泉，蓋欲自旌漫浪，不厭歡醉者也。一泉出山東，故命之曰東泉，引來垂流，更復殊異。各刻銘以記之。
於戲潓泉！清不可濁。惠及於物，何時竭涸？將引官吏，盥而飲之。清惠不已，泉乎吾規。
古之君子，方以全道。吾命汸泉，方以終老。欲令圓者，飲吾汸泉，知圓非君子，能學方惡圓。
曲而為王，直蒙戮辱。寧戮不王，直而不曲。我頌斯曲，以命淔泉。將戒來世，無改淔焉。
不為人臣，老死山谷。臣於人者，不就汙辱。我命𣷡泉，勸人事君。來漱泉流，願為忠臣。
沄沄涍泉，流清源深。堪勸人子，奉親之心。時世相薄，而日忘聖教。欲將斯泉，裨助純孝。
誰愛漫泉，自成小湖，能浮酒舫，不沒石魚？漫也叟稱，名泉何為？旌叟於此，漫歡漫醉。
泉在山東，以東為名。愛其懸流，溶溶在庭。作銘者何？吾意未盡。將告來世，無忘畎引。
道州城東有左湖，湖東二十步有小石山。山顛有窳石，可以為樽，乃為亭樽上，刻石為誌。銘曰：
井石何狀？如獸之踆。其背<幽頁>窳，可以為樽。空而臨之，長岑深壑。廣亭之內，如見山嶽。滿而臨之，曲浦回淵。長瓢之下，江湖在焉。彼成全器，誰為之力？天地開鑿，日月抆拭。寒暑琢磨，風雨潤色。此器大樸，尤宜直純。勒銘亭下，以告後人。
永泰丙午中，自舂陵詣都使計兵。至零陵，愛其郭中有水石之異，泊舟尋之，得岩與洞，此邦之形勝也。自古荒之，而無名稱。以其東向，遂以朝陽命之焉。前刺史獨孤愐為吾翦辟榛莽，後攝刺史竇泌為吾創制茅閣，於是朝陽水石，始有勝絕之名。已而刻銘岩下，將示來世。銘曰：
於戲朝陽！怪異難狀。蒼蒼半山，如在水上。朝陽水石，可謂幽奇。岩下洞口，洞中泉垂。彼高岩絕崖，深洞寒泉。縱僻在幽遠，尤宜往焉。況郡城井邑，岩洞相對。無人修賞，競使蕪穢。刻石岩下，問我何為？欲零陵水石，世人有知。
