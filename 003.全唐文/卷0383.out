元子於山中尤所耽愛者，有水樂。水樂是南磳之懸水，淙淙然，聞之多久，於耳尤便。不至南磳，即懸庭前之水，取欹曲竇缺之石，高下承之，水聲少似，聽之亦便。銘曰：
議者多惑朱公叔、第五興先所為，故引之作《辯惑》二篇，以喻惑者，其意亦欲將辯惑與時人為勸懼之方。
昔南陽朱公叔為冀州刺史，百城長吏多懼罪自去。公叔不舉法彈理之，聽其去官而已。惑者曰：「公叔才達者也，苟能威畏，苟能逃罪，當下自新之令，不問前時之過。公叔之為也是哉？」辯者曰：「嗚呼！先王作法令，蓋欲禁貪邪，絕凶暴，使人不得苟免，是以惡蒙異世之誅，善及子孫之賞。若法令不行，則無以沮勸；苟失沮勸，則賞罰何為？嗚呼！先王懼人民自相侵害，故官人以理之，加其爵祿，使其富貴，蓋為其能理養人民者也。彼乃絕理養之心，以殺奪為務，去而不理，而曰是乎？豈有冠冕軒車，佩符持節，取先王典禮，以為盜具，將天下法令，而為盜資乎？致使金寶千囊，財貨百車，令彼盜類，各為富家。公叔不理，奈何谘嗟。
昔第五興先為詔使，舉奏刺史二千石，蒙削免者甚眾。興先以奉使稱職，獲遷官焉。惑者曰：「興先能糾劾過惡，直哉使臣！遷秩次也宜乎！辯者曰：「夫理人，貴久其法，明其禁，使人知常且長也。漢家法不常耶？禁不長耶？何得興先暴將威令，急操刑獄，使蒙戮辱者如斯多乎？若漢家天下法禁，皆如冀州，四方詔使，皆如興先，則亂生於令出，禍作於遣使。誰為惑者？聽我商之。嗚呼！畏陷人於法，故先於禁制，有抵犯者，理而刑之，示其必常也，人始知懼。先王欲人自新，故為善者賞之，俾人勸而無懼，然後乃理。所以施賞罰於人民，令似衣冠，不可脫去。如此殷勤，乃能措刑殺、致太平耳。故曰賞善而不罰惡則亂，罰惡而不賞善亦亂，賞罰不行與過差必止。若如此，漢家之法在乎？興先之為是也乎？眾人之惑喻乎？」
天寶丁亥中，詔徵天下士，人有一藝者，皆得詣京師就選。相國晉公林甫，以草野之士猥多，恐泄漏當時之機，議於朝廷曰：「舉人多卑賤愚瞆，不識禮度，恐有俚言，汙濁聖聽。」於是奏待制者，悉令尚書長官考試，禦史中丞監之，試如常吏，如吏部試詩賦論策。已而布衣之士無有第者，遂表賀人主，以為野無遺賢。元子時在舉中，將東歸。鄉人有苦貧賤者，欲留長安，依託時權，徘徊相謀。因諭之曰：「昔世已來，共尚邱園潔白之士。蓋為其能外獨自全，不和不就，饑寒切之，不為勞苦，自守窮賤，甘心不辭。忽天子有命，聘之元纁束帛，以先意薦論，擁篲以導道，欲有所問，如咨師傅。聽其言則可為規戒，考其行則可為師範，用其材則可為經濟。與之權位，乃社稷之臣。君能忘此，而欲隨逐駑駘，入棧櫪中，食下廄藖麧，為人後騎、負皂隸、受鞭策耶？人生不方正忠信以顯榮，則介潔靜和以終老。」鄉人於是與元子偕歸。於戲！貴不專權，罔惑上下，賤能守分，不苟求取，始為君子。因喻鄉人得及林甫言，意可存編為《喻友》。
元子門人叔將，出遊三年。及還，元子問之曰：「爾去我久矣，何以異乎？」諾曰：「叔將始自山中及長安，見權貴之盛，心憤然，切悔比年於空山窮穀，與夫子甘饑寒愛水木而已。不數月，自王公大人卿相近臣之門，無不至者。及一年，有向與歡宴，過之可吊；有始賀拜侯，已聞就誅。豈不裂封，疆土未識？豈無印綬，懷之未暖？其客得祿位者隨死，得金玉者皆孥，參遊宴者或刑或免。叔將之身，如犬逃者五六，似鼠藏者八九。當其時，環望天地，如置在杯鬥之中。」元子聞之歎曰：「叔將，汝何思而為乎？汝若思為社稷之臣，則非正直不進，非忠讜不言，雖手足斧鉞，口能出聲，猶極忠言，與氣偕絕。汝若思為祿位之臣，猶當避赫赫之路，晦顯顯之機，如下廄粟馬，齒食而已。汝忽然望權勢而往，自致身於刑禍之方，得筋骨載肉而歸，幸也大矣！二三子以叔將為戒乎？」
州舒吾問元子曰：「吾聞子多矣，意將何為？」對曰：「雲山幸不求吾是，林泉又不責吾非，熙然能自全，順時而老，可矣。複安為哉？」舒吾曰：「元子其過誤乎？其太矯也。吾厭世人飾言以由道，藏智以全璞，退身以顯行，設機以樹名。吾子由之，使我何信？」元子俛而謝之。滕許大夫友元子，聞不應舒吾之說，乃曰：「嗟嗟元子！少辭者邪？何不曰使吾得所處，但如山林，不見吾是非，吾將娛而往也？以子為飾言藏智，退身設機，何不曰如此豈不多於盜權竊位，蒙汙萬物，富貴始及而刑禍促之者乎？」元子謝不及。季川問曰：「<兄兄>終不複二論，<兄兄>有意乎？」於戲季川！吾有言則自是，言達則人非，吾安能使吾身之有是，而令他人之有非，至於聞聞也哉？
元子友倚於雲邱之巔，戲牧兒曰：「爾為牧歌，當不責爾暴。」牧兒歌去，乃暴他田，田主鞭之。啼而冤元子，啼不止，召其父而止之。元子友真卿聞之，書過於元子曰：「嗟嗟次山，苟戲小兒，俾陷鞭焉，而蒙冤。彼牧兒望次山，猶佁隸不敢幹其主。及苟戲，乃或與次山猶仇讎，斯豈慎德也歟？吾聞君子不苟戲，無似非。如何惑一兒，使不知所以蒙過？此非苟戲似非之非者邪？惡不必易此。」元子報真卿曰：「於戲！吾獨立於空山之上戲歌，牧兒得過，幾不可免。彼行於世上，有愛憎相忌，是非相反，名利相奪，禍福相從，至於有蒙戮辱者焉，得不因苟戲似非，世兒惑之以及者乎？真卿！吾當以戲為規。」
元子病遊世，歸於商餘之中，以酒自肆，有醉歌。裏夫公聞之，多元子之酒請歌之。歌曰：「元子樂矣。俾和者曰：何樂亦然，何樂亦然？我曰：我雲我山，我林我泉。」又曰：「元子樂矣。俾和者曰：何樂然爾？何樂然爾？我曰：我鼻我目，我口我耳。」歌已矣，夫公曰：「自樂山林可也，自樂耳目何哉？人誰無此？元子引酒當夫公曰：「勸君此杯酒，緩飲之，聽我說。子行於世間，目不隨人視，耳不隨人聽，口不隨人語，鼻不隨人氣。其甚也，則須封苞裹塞。不爾，有滅身亡家之禍、傷汙毀辱之患生焉。雖王公大人，亦不能自主口鼻耳目。夫公何思之不熟耶？」
乾元己亥，漫叟待詔在長安。時中行公掌制在中書，中書有醇酒，時得一醉。醉中叟誕曰：「願窮天下鳥獸蟲魚，以充殺者之心；願窮天下醇酎美色，以充欲者之心。」中行公聞之歎曰：「子何思不盡耶？何不曰願得如九州之地者億萬，分封君臣父子兄弟之爭國者，使人民免賊虐殘酷者乎？何不曰願得布帛錢貨珍寶之物，溢於王者府藏，滿將相權勢之家，使人民免饑寒勞苦者乎？」叟聞公言，退而書之，授於學者，用為時規。
元子家有乳母，為圓轉之器，以恱嬰兒。嬰兒喜之，母使為之聚孩孺，助嬰兒之樂。友人公植者聞戲兒之器，請見之，及見之，趨焚之，責元子曰：「吾聞古之惡圓之士歌曰：『寧方為皁，不圓為卿。寧方為汚辱，不圓為顯榮。』其甚者，則終身不仰視，曰吾惡天圓。或有喻之，以天大無窮，人不能極逺視四乖。因謂之圓，天不圓也。對曰：『天縱不圓，為人稱之，我亦惡焉。』次山奈何任造圓轉之器，恣令悦媚嬰兒？少喜之，長必好之。教兒學圓，且陷不義，躬自戲圓，又失方正。嗟嗟次山，入門愛嬰兒之樂圓，出門當愛小人之趨圓，吾安知次山異日不言圓、行圓、動圓、靜圓，以終身乎？吾豈次山之友也？」元子召季川謂曰：「吾自嬰兒戲圓，公植尚辱我言絶。忽乎吾與汝圓以應物，圓以趨時，非圓不預，非圓不為，公植其操矛㦸刑我乎？」
元子時與鄰裏會，曲全當時之歡，以順長老之意。歸泉上，叔盈問曰：「向夫子曲全其歡，道然也，苟為爾乎？元子曰：「叔盈視吾曲其心以徇財利，曲其行以希名位，當過吾。吾苟全一歡於鄰裏，無惡然可也。」東邑有全直之士，聞元子對叔盈，恐曰：「吾聞元次山約其門人曰‘無惡我之小曲’，真昏鄙惡辭也。吾輩全直三十年，未嚐曲氣以轉聲，曲辭以達意，曲步以便往，曲視以回目，猶患於古人。古人有惡曲者，不曲臂以取物，不曲膝以便坐，見天下有曲於君、曲於民、曲於鬼神者，往劫而死之。今元次山苟曲言貌，強全一歡，以為不褻，其直慁哉！若能苟曲於鄰裏，旨全一歡，豈不能苟曲於鄉縣，以全言行？能苟曲於鄉縣，豈不能苟曲於邦國，以彰名譽？能苟曲於邦國，豈不能苟曲於天下，以揚德義？若言行、名譽、德義偕顯，豈有鍾鼎不入門、權位不在已乎？嗚呼！曲為之，小為大之漸，曲為之也，有何不可？奸邪凶惡其國乎？」元子聞之頌曰：「吾以顏貌曲全一歡，全直君子之惡我如此。由有過於此者，何以自免？」
或有將元子《水樂說》於司樂氏，樂官聞之，謂元子曰：「能和分五音，韻諧水聲，可傳之。來請觀學。」元子辭之，使門人以南磳及庭前懸水指之，樂氏鬼惡慢罵曰：「韻聵多矣，焉有聽而雲樂乎？」此言聞元子，元子謝曰：「次山病餘昏固，自順於空山窮穀。偶有懸水淙石，泠然便耳，醉甚，或與酒徒戲言，呼為水樂。不防君子過聞而來，實汙辱君子之車仆。」樂官去，季川問曰：「向先生謝樂官，不亦過甚！」曰：「然。吾為汝訂之。汝豈不知彼為司樂之官，老矣？八音教其心，五聲傳其耳，不得異聞，則以為錯亂紛惑，甚不可聽。況懸水淙石，宮商不能合，律呂不能主，變之不可，會之無由，此全聲也。司樂氏非全士，安得不甚謝之？嗟乎司樂氏！欲以金石之順和，絲竹之流妙，宮商角羽，豐然迭生，以化全士之耳，猶以懸水淙石，激淺注深，清瀛氵邕溶，不變司樂氏之心。嗚呼！天下誰為全士，能愛夫全聲也？
浪翁，山野浪老也，聞元子亦浪然在山穀，病中能記水石、草木、蟲豸之化，亦來說常所化，凡四說。△有無相化
浪翁曰：陰陽之氣，化為四時；四時之行，化為萬物。萬物形全，是無化有；萬物形盡，是有化無。此有無相化之說。△有化無
浪翁曰：人或雲，我立於東，西望萬里，目極則無。人我兩忘，終世相無，此有無有無相化之說。△無化有
浪翁曰：人或雲，我來於南，北行萬里，至無不有。人我兩求，終世相有，此無有無有相化之說。△化相化
浪翁曰：吾觀化於無也，何無不有？吾觀化於有也，何有不無？有無更化，日以相化。化言何極？化言何窮？△時化
元子聞浪翁說化，化無窮極，因論諭曰：「翁亦未知時之化也，多於此乎？」曰：「時焉何化？我未之記。」元子曰：「於戲！時之化也，道德為嗜欲化為險薄，仁義為貪暴化為凶亂，禮樂為耽淫化為侈靡，政教為煩急化為苛酷，翁能記於此乎？時之化也，夫婦為溺惑所化，化為犬豕，父子為昏欲所化，化為禽獸；兄弟為猜忌所化，化為讎敵；宗戚為財利所化，化為行路；朋友為世利所化，化為市兒，翁能記於此乎？時之化也，大臣為威權所恣，忠信化為奸謀；庶官為禁忌所拘，公正化為邪佞；公族為猜忌所限，賢哲化為庸愚；人民為征賦所傷，州裏化為禍邸；奸凶為恩幸所迫，廝皂化為將相，翁能記於此乎？時之化也，山澤化為井陌，或曰盡於草木；原野化為狴犴，或曰殫於鳥獸；江湖化為鼎鑊；或曰暴於魚鱉；祠廟化為宮寢，或曰數於祀禱，翁能記於此乎？時之化也，情性為風俗所化，無不作狙狡詐誑之心；聲呼為風俗所化，無不作諂媚僻淫之辭；顏容為風俗所化，無不作奸邪蹙促之色，翁能記於此乎？」
浪翁聞元子說時化，歎曰：「吾昔聞世化，可說又異於此。昔世之化也，天地化為斧锧，日月化為豺虎，山澤化為州裏，草木化為宗族，風雨化為邸舍，雪霜化為衣裘，呻吟化為常聲，糞汙化為粱肉，一息化為千歲，烏犬化為君子。」元子惑之，浪翁曰：「子不聞往昔世之化也，四海之內，巷戰門鬥，斷骨腐肉，萬里相藉，天地非斧斧锧也邪，人民暗夜盜起求食，晝遊則死傷相及，日月非豺虎也邪？人民相與寄身命於絕崖深穀之底，始能聲呼動息，山澤非州裏也邪？人民奔走非深林薈叢，不能藏蔽，草木非宗族也邪？人民去鄉國入山海，千里一息，力盡暫休，風雨非邸舍也邪，人民相持於死傷之中，裸露而行，霜雪非衣裘也邪？人民勞苦相冤，瘡痍相痛，老弱孤獨相苦，死亡不相救，呻吟非常聲也邪？人民多饑餓溝瀆，痛傷道路，糞汙非粱肉也邪？人民奔亡潛伏，戈矛相拂，前傷後死，免而存者，一息非千歲也邪？僵主腐卿，相枕路隅，鳥獸讓其骨肉，烏犬非君子也邪？」
古者純公以昏愚聞，或曰公知聖人之道。天子聞之，谘而問焉，公謝曰：「臣生自山野，順時而老，心如草木，身若鳥獸。主君所問，臣安能知？請說所聞，惟主君聽之。臣曾記有說風化頹弊，或以之興，或以之亡者，不知何代君臣。其臣曰：『上古之君，用真而恥聖，故大道清粹，滋於至德，至德蘊淪，而人自純。其次用聖而恥明，故乘道施教，修教設化，教化和順，而人從信。其次用明而恥殺，故沿化興法，因教置令，法令簡要，而人順教。此頹弊以昌之道也。迨乎衰世之君，先嚴而後殺，乃引法樹刑，援令立罰，刑罰積重，其下畏恐。繼者先殺而後淫，乃深刑長暴，酷罰恣虐，暴虐日肆，其下須奰，繼者先淫而後亂，乃乘暴至亡，因虐及滅，亡滅兆鍾，其下憤凶。此頹弊以亡之道也。』其君歎曰：『嗚呼！真聖之風，沒無象耶？明順之道，誰為嗣耶？嚴正之源，開已竭耶！殺淫之流，日深大耶！吾其頌昌人之道，為戒心之寶。』」
天子聞之，愵然不矣，冥然深思，乃曰：「昌人之道，豈無故歟？公其演之，其故何如？」公曰：「嗚呼！頹弊以昌之道，其由上古強毀純樸，強生道德，使興雲雲，使亡昏昏，始開禮樂，始鼓仁義，乃有善惡，乃生真偽。然後勤儉之風，發而逾扇，嚴急之教，起而逾變，須智謀以引喻，須信讓以敦護。是故必垂清淨，必保公正，所謂聖賢相逢，瀛瀛溶溶，不放不封，乃見禁而無殺，順而無訛，猗恞優遊，尚致平和。嗚呼！頹弊以亡之故，其由中古轉生澆眩，轉起邪詐，變其矣矣，驅令嗤嗤，則聞氵弱惑，則見凶侈，遂長淫靡。然後忿爭之源，流而日廣，慘毒之根，植而彌長，用苛酷以威服，用諂諛以順欲，是故皆恣昏虐，必生亂惡，所謂庸愚相遭，喧喧囂囂，以悲以號，乃見苦而彌怨，逆而彌悖，撞援扌玄挻，轉扇不歇。」天子感之，欸然歎曰：「噫！聖賢孤獨，生不駢世，蒼蒼四海，生類誰濟？」公曰：「嗚呼！不可遂已。聖人須極道於常臣，賢人須滋德於庸君，使道德優優，不豐不紛，乃須殺而不淫，罰而不重，戒其虐惑，制其昏縱。」
天子聞之惘然，思而歎曰：「太皇之道，於今已亡，衰季之德，吾不忍當。將學殺而不淫，罰而不重，戒其虐惑，制其昏縱。行之之道，惟公教之。」公曰：「於明主君，斯道未易；猗明主君，斯道良難。敢為主君，商較其端。夫王者，其道德在清純元粹，惠和溶油，不可慁會蕩爌，衰傷元休；其風教在仁慈諭勸，禮信道達，不可沿以澆浮，溺之淫末；其衣服在禦於四時，勿加敗弊，不可積以綺繡，奢侈過制；其飲食在備於五味，示無便耽，不可煎熬珍怪，尚惑所甘；其器用在絕於文彩，敦尚素樸，不可駢鈿珠貝，肆極侈削；其宮室在省費財力，以免隘陋，不可殫窮土木，叢羅聯構；其苑囿在合當制度，使人無厭，不可牆塹肥饒，極地封占；其賦役在簡薄均當，使各勝供，不可橫酷繁聚，損人傷農；其刑法在大小必當，理察平審，不可煩苛暴急，殺戮過甚；其兵甲在防制戎夷，鎮服暴變，不可怙恃威武，窮黷爭戰；其畋獵在順時教校，不追以驅，不可騁於殺害，肆極荒娛；其聲樂在節諧八音，聽聆金石，不可耽喜靡慢，宴安淫溺；其嬪嬙在備禮供侍，以正後宮，不可寵貴妖豔，昏好無窮；其任用在校掄材能，察視邪正，不可授付非人，甘順奸佞；其郊祀在敦本廣敬，展誠重禮，不可淫慢禱祈，僻有所係；其思慮在慎於安危，誡其溢滿，不可沈溺近習，肆任談誕。如此，順之為明聖，逆之為凶虐，可以觀乎興廢，可以見乎善惡。」純公言已，天子謝曰：「公之所述，真王者之謨。必當篆刻，置之座隅。」
元子常自愧不如孩孺，不如宵寐，又不如病，又不如醉，有思慮不如靜而閑，有喜愛不如忘其情，及其甚也，不如草木。此意多顯於元子者，或曰：「訂如是，不如則不如也，不如如者止於此乎？元子於是係之於人事，縯之於此喻，始為《七不如》，不如之義始極也。
元子以為人之毒也，毒於鄉、毒於國，毒於鳥獸、毒於草木，不如毒其形、毒其命，毒其姻戚、毒其家族者爾。於戲！毒可頌也乎哉？毒有甚焉，何如？
元子以為人之媚也，媚於時、媚於君、媚於朋友、媚於鄉縣不如媚於廄、媚於室、媚於市肆、媚於道路者爾。於戲！媚可頌也乎哉？媚有甚焉，何如？
元子以為人之詐也，詐於忠、詐於信、詐於仁義、詐於正直，不如詐於愚、詐於弱、詐於貧賤、詐於退讓者爾。於戲！詐可頌也乎哉？詐有甚焉，何如？
元子以為人之惑也，惑於邪、惑於佞、惑於奸惡、惑於凶暴，不如惑於狂、惑於誕、惑於玩弄、惑於諧戲者爾。於戲！惑可頌也乎哉？惑有甚焉，何如？
元子以為人之貪也，貪於權、貪於位、貪於取求、貪於聚積，不如貪於德、貪於道、貪於閑和、貪於靜順者爾。於戲！貪可頌也乎哉？貪有甚焉，何如？
元子以為人之溺也，溺於聲、溺於色、溺於圓曲、溺於妖妄，不如溺於仁、溺於讓、溺於方直、溺於忠信者爾。於戲！溺可頌也乎哉？溺有甚焉，何如？
元子以為人之忍也，忍於毒、忍於媚、忍於詐惑、忍於貪溺，不如忍於貧、忍於苦、忍於棄汙、忍於病廢者爾。於戲！忍可頌也乎哉？忍有甚焉，何如？
天寶癸巳，元子作《訂古》，訂古前世君臣、父子、兄弟、夫婦、朋友之道。於戲！上古失之，中古亂之，至於近世，有窮極凶惡者矣。或曰：「欲如之何？對曰：「將如之何？吾且聞之訂之、嗟之傷之、泣而恨之而已也。」
△第一　吾觀君臣之間，且有猜忌而聞疑懼，其由禪讓革代之道誤也，故後世有劫篡廢放之惡興焉。嗚呼！即有孤弱，將安托哉？即有功業，將安保哉？
△第二　吾觀父子之際，且有悲感而聞痛恨，其由聽讒受亂之意惑也，故後世有幽毒囚殺之患起焉。嗚呼！即有深慈，將安興哉？即有至孝，將安訴哉？
△第三　吾觀兄弟之中，且有鬥爭而間殘忍，其由分國異家之教薄也，故後世有陰謀誅戮之害生焉。嗚呼！即有友悌，將安用哉？即有恭順，將安全哉？
△第四　吾觀夫婦之道，且有冤怨而聞嫌妒，其由耽淫惑亂之情多也，故後世有滅身忘家之禍發焉。嗚呼！即有信義，將安及哉？即有柔順，將安守哉？
△第五　吾觀朋友之義，且有邪詐而聞忌患，其由趨勢近利之心甚也，故後世有窮凶極害之刑生焉。嗚呼！即有節分，將安與哉？即有方正，將安容哉？
天寶庚寅，元子初習靜於商餘。人聞之非，非曰：「此狂者也」，見則茫然。無幾，人聞之是，是曰：「此學者也」，見則猗然，及三年，人聞之參，參曰：「此隱者也」，見則崖然，有惑而問曰：「子其隱乎？」曰：「吾豈隱者邪？愚者也。窮而然爾。」或者不喻，遂為《述時命》以辯之，先曾為《述居》一篇，因刊而次之，總命曰《自述》。
昔隋氏逆天地之道，絕生人之命，使怨痛之聲，滿於四海。四海之內，隋人未老，隋社未安，而隋國已亡。何哉？奢淫、暴虐、昏惑而已。烝人苦之，上訴皇天。皇天有命於我國家，六葉於茲。高皇至勤，文皇至明，身鑒隋室，不敢滿溢，清儉之深，聽察之至，仁惠之極，泱泱洋洋，為萬代則。聖皇承之，不言而化，四十餘年，天下太平，禮樂化於戎夷，慈惠及於草木。雖奴隸齒類，亦能誦周公、孔父之書，說陶唐、虞、夏之道。至於歌頌謳吟，婦人童子，皆紓性情，美辭韻，指詠時物，與絲竹諧會，綺羅當稱。況世貴之士、博學君子，其文學聲望，安得不顯聞於當時也哉？故冠冕之士傾當時大利，軒車之士富當時大農。由此知官不勝人，逸於司領。使秩次不能損，又休罷以抑之，尚駢肩累趾，受任不暇。予愚愚者，亦嚐預焉。日覺抵塞厭於無用，乃以因慕古人，清和蘊純，周周仲仲， [QM53]然全真，上全忠孝，下盡仁信，內順元化，外矣太和足矣。如戚促蚩諸封蒙遏滅，暮為朝貴，心所不喜，亦由金可鎔，不可使為汙腐；水可濁，不可使為塵糞然已。鄙語曰：「愚者似直，弱者似仁。」予殆有之，夫複何疑？
元子嚐問命於清惠先生，先生曰：「子欲知命不如平心，平心不如忘情。」喏曰：「幸先生教之。」先生曰：「夫平心能正是非，忘情能滅有無。子何先焉？」曰：「請先忘情。」先生曰：「子見草木乎？子見天地乎？草木無心也，天地無情也，而四時自化，雨露自均，根柢自深，枝幹自茂。如是，天地豈鬼授而成哉？草木豈憂求而生哉？人之命也，亦由是矣。若夭若壽，若貴若賤，烏可強哉？不可強也。不可強也，不如忘情，忘情當學草木，嗚呼上皇！強化天下，天下化之，養之以道德，道德偽薄，天下亦從而偽薄。嗚呼後王！急濟天下，天下從之，救之以權宜，權宜侈惡。天下亦從而侈惡，故赴貪徇紛急之風，以至於今。聖賢者兢兢然，猶傷命性；愚惑者慁慁然，遂忘家國。其由不審不通，鬼授憂求而已。子不喻乎？」
天寶庚寅，元子得商餘之山。山東有穀曰餘中穀，東有山曰少餘山。穀中有田，可耕藝者三數夫，（一夫百畝）；有泉停浸，可畦稻者數十畝。泉東南合肥溪，溪源在少餘山下。溪流出穀，與水潀合彙於滍。將成所居，故人李才聞而來會，乃歎曰：「吾未始知夫子之所至焉，今知之矣。吾聞在貧思富，在賤思貴，人之常情也。聖賢所有然，而知貧賤不可苟免，富貴不可苟取。上順時命，乘道禦和；下守虛澹，修已推分。稱君子者，始不忝乎？乃相與占山泉，辟榛莽，依山腹，近泉源，始為亭廡，始作堂宇，因而習靜，適自保閑。夫人生於世，如行長道，所行有極，而道無窮，奔走不停，夫然何適？予當乘時和，望年豐，耕藝山田，兼備藥石，與兄弟承歡於膝下，與朋友和樂於琴酒，寥然順命，不為物累，亦自得之，分在於此也。
天寶十三年，元子從兄前魯縣大夫德秀卒，元子哭之哀。門人叔盈問曰：「夫子哭從兄也哀，不亦過乎禮歟？」對曰：「汝知禮之過，而不知情之至。」叔盈退謂其徒曰：「夫子之哭元大夫也，兼師友之分，亦過矣。」元子聞之，召叔盈謂曰：「吾誠哀過，汝所雲也。元大夫弱無所固，壯無所專，老無所存，死無所餘，此非人情。人情所耽溺喜愛，似可惡者，大夫無之。如戒如懼，如憎如惡，此其無情，此非有心，士君子知焉不知也？吾今之哀，汝知之焉而不知也？」嗚呼元大夫！生六十餘年而卒，未嚐識婦人而視錦繡，不頌之，何以誡荒淫侈靡之徒也哉？未嚐求足而言利、苟辭而便色，不頌之，何以誡貪猥佞媚之徒也哉？未嚐主十畝之地、十尺之舍、十歲之童，不頌之，何以誡占田千夫、室宇千桂、家童百指之徒也哉？未嚐皂布帛而衣、具五味而食，不頌之，何以誡綺紈粱肉之徒也哉？於戲！吾以元大夫德行，遺來世清獨君子、方直之士也歟！
乾元己亥，讚善大夫左振出為黃州刺史。下車，黃人歌曰：「我欲逃鄉裏，我欲去墳墓。左公今既來，誰忍棄之去？」於戲！天下兵興，今七年矣，淮河之北，千里荒草。自關已東，海濱之南，屯兵百萬，不勝征稅，豈獨黃人能使其人忍不去者？誰曰不可頌乎？後一歲，黃人又歌曰：「吾鄉有鬼巫，惑人人不知。天子正尊信，左公能殺之。」於戲！近年以來，以陰陽變怪將鬼神之道，罔上惑下，得尊重於當時者，日見斯人。黃之巫女，亦以妖妄得蒙恩澤，朝廷不問，州縣惟其意。公忿而殺之，則彼可誅戮，豈獨巫女？如左公者，誰曰不可頌乎？三拜遷侍禦史，判金州刺史。將去黃，人多去思，故為黃人作表。如左氏世係、左公曆官，及黃之門生、故吏與巫女事，則南陽左公能悉記之。
乾元庚子，元子理兵於有泌之南。泌南至德丁酉為陷邑，乾元己亥為境上，殺傷勞苦，言可極耶？街郭亂骨，如古屠肆，於是收而藏之，命曰哀邱。或曰： 「次山之命哀邱也，哀生人將盡而亂骨不藏者乎？哀壯勇已死而名跡不顯者乎？」對曰：「非也。吾哀凡人不能絕貪爭毒亂之心、守正和仁讓之分，至令吾有哀邱之怨歟！」
上元二年，置南都於荊州，為江陵府，使舊相東平呂公為江陵尹兼禦史大夫，分峽中、湖南及武陵、灃陽巴陵凡一十七州為荊南節度觀察使。公理荊南三年，年五十一，薨於官。嗚呼！使公年壽之不將也，天其未厭兵革、不愛蒼生歟？公明不盡人之私，惠不取人之愛，威不致人之懼，令不求人之犯，正不形人之僻，直不指人之恥，故名不異俗，跡不矯時，內含端明，外與常規，其大雅君子全於終始者邪！公所以進退其身，人不知其道；公所以再在台衡，人不知其德。頌元化者，誰與頌乎？於戲！公將用於人，而不見其用；人將得於公，而公忘其所得乎？結等跡參名業，嚐在幕下，將紀盛德，示於來世，故刻金石，留於此邦。
溯樊水二百餘裏，有湧溪。入溪八九裏，有蛇山之陽，是惠公禪居。禪師以無情待人之有情，以有為全已之無欲，各因其性分，莫不與善。知人困窮，喻使耕織；因人災患，勸守仁信。故閭裏相化，恥為弋釣，日勤種植。不五六年，沮澤有溝塍，荒皋有阡陌，桑果竹園，如伊洛間。所以愛禪師者，無全行，無全道，豈能及此？鄉人欲增修塔廟，托禪師以求福，禪師亦隨人之意而制造焉。直門臨溪，廣堂背山，庭列雙台，修廓夏寒，鬆竹蒼蒼，周流清泉，岑嶺複抱，眾山回旋，斯亦曠絕之殊境矣。吾以所疑谘於禪師，禪師曰：「我恐人忘善，以事誘人，及人將善，固不以事為累。」吾以所惑谘於禪師，禪師曰：「公若以惑相問，我亦惑於問焉。公若無惑，我亦何對？」於戲！吾漫浪者也，焉能盡禪師之意乎？縣大夫孟彥深、王文淵，識名顯當世，必能盡禪師之意，故命之作讚。讚曰：
聖者忘跡，達人化心。惠公之妙，無得而尋。如山出雲，如水涵月。惠公得之，演用不竭。無情之化，可洽群黎。將引天下，同於湧溪。
癸卯歲，岳州刺史夏侯公沒於私家。門人弟子，愛思不忘，願旌遺德，將顯來世。會予詔許優閑，家於樊上，故為公作表。庚子中，公鎮岳州，予時為尚書郎，在荊南幕府，嘗因廉問到公之州。其時天下兵興，已六七年矣，人疲州小，比太平時力役百倍。公能清正寬恕，靜以理之，故其人安和而服悅，為當時法則。及公罷歸州里，公家與吾相鄰，見公在州里，與山野童孺，與當道辭色均。若語是非得喪，語夭壽哀樂，戀意澹然。吾是以知道勝於內者，物莫能撓，德充於外者，事不能誘。公之所至，其獨有乎？於戲！公既壽而貴，保家全歸，於今之世，誰不榮羨！至於公之世嗣與公官，則本縣大夫李公狀著之矣。
有唐乙巳歲，使持節道州諸軍事守道州刺史元結，以虞舜葬於蒼梧九疑之山，在我封內，是故申明前詔，立祠於州西之山南，已而刻石為表。於戲！孔氏作《虞書》，明大舜德及生人之至，則大舜於生人，宜以類乎天地；生人奉大舜，宜萬世而不厭。考大舜南巡之年，時已一百一十二歲矣。自中國至蒼梧，亦幾有萬里。蒼梧山谷，深險可懼，帝竟入而不回。至今山下之人，不知帝居之宮、帝葬之陵。嗚呼！在有虞氏之世，人民可奪其君耶？人民於大舜，能忘而不思耶？何為來而不歸？何故死於其山？吾實惑而作表。來者遊於此邦，登乎九疑，誰能不惑也歟。
乙巳歲，潭州刺史崔瓘去官，州人衡州司功參軍鄭浰為鄉人某等請餘為崔公作表。公前在灃州，謠頌之聲，達於朝廷，裦異之詔，與人為程。及領此州在今日，能使孤寡老弱無悲憂，單貧困窮安其鄉，富豪強家無利害，賈人就食之類，各得其業，職役供給，不匱人而當於有司。若非清廉而信，正直而仁，則不能。至於觀察禦史中丞孟公奏課又第一，會國家以犬戎為虞，未即徵拜，使蒼生正暍而去其庥蔭，使蒼生正渴而敝其清源。時艱道遠，州人等不得詣闕冤訴，且欲刻石立表，以彰盛德。嗚呼！刺史有土官也，千里之內，品形之屬，不亦多乎？豈可令凶豎暴類、貪夫奸黨，以貨權家，而至此官？如崔公者，豈獨真刺史耶？鄭浰之為，豈苟媚其君而私於州裏耶？蓋懼清廉正直之道溺於時俗，君子遺愛之心不顯來世，故采其意而已矣。
永泰丙午中，處士張秀卒。於戲！嚐驗古人將老死岩穀遠跡時世者，不必其心皆好山林。若非介直方正與時世不合，必識高行獨與時世不合。不然，則剛褊傲逸與時世不合。彼若遭逢不容，則身不足以為禍，將家族以隨之，至於傷汙毀辱，何足說者！故使之矯然絕世，逃其不容，直為逸民，竟為退士，枕石飲水，終身而已。當時之君，欲以祿位招之；有土之官，欲以厚禮處之。彼驚懼抗絕而去，時之見能如此，所以尤高尚焉。嗚呼處士！與時不合者耶？而未能矯然絕世，遭以禮法相檢不見容，悲夫！
