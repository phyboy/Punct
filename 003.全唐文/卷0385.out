臣沐言：頃陷身凶族，待罪黃沙，戮社釁鼓，職臣之分。陛下照臣以日月之光，察其微懇，拔臣於縲絏之下，授以專城。今日餘生，實聖朝所賜。寵章榮命，豈賤臣之心？碎首粉骨，未答天造。今以某月日到濠州上訖。謹當竭力官守，正身率下，勉勵苦節，綏安疲人，冀立犬馬之誠，或申絲髮之效。無任感懼之至，謹附表陳謝以聞。
臣某言：得田神功等狀稱，官軍以正月二十六日過江，大破賊眾，擒元惡於筭山之下，凶殘撲滅，江界無事。臣某誠歡誠喜，頓首頓首。臣聞四時成歲，秋為司殺，故聖人則之，以作五兵。蓋奸宄賊寇，或乘釁而起，則干戈弧矢，亦有時而用。陛下率遏亂略，再造區宇，欃槍旬時，竹破瓦解。蕞爾狂狡，敢幹天誅，作為長蛇，薦食江漢。乃矯誣我天命，攘竊我王師，暴殄我城邑，俶擾我邊鄙。荊吳之人，若墜泉穀，萬姓業業，奔走無所。陛下神聰不測，睿算無方，將欲擒之，必固縱之。先侈其心，而厚其毒，然後制勝兩楹之下，授略千里之外。使神功等一戰而陷陣，再戰而逐北，三戰而擒渠魁，係頸以索，覆巢傾穴，刮野掃地，如烈風之破駭浪、嚴霜之隕落葉。浹辰之內，平揚州，定淮南，下朱方，收三吳。流亡者復故業，塗炭者返壽域，扇以皇風，與之更始。遂令東土耆老，復見漢官威儀。非陛下乃文乃武之鴻烈，日用不知之元化，孰能陰騭聖功，如此其速？臣無任慶忭之至。
臣某言：臣聞當逆賊劉展擁兵過江之日，變起倉卒，鋒不可當，人心動搖，物情危駭。五道節制，望風潰散，自淮而南，至於海隅，遂無敢保一城、守一節者。惟少府少監李藏用，以宗室近屬，憂國如家，臨危抗憤，忠勇奮發，收集散卒，糾合義師，挺身履險，出萬死一生之地，與賊轉戰。堅守蘇州，相持經月，殺獲過當，使凶徒逆黨，鋒銳挫衄。自此王師載張，賊眾知懼。其後以外援不至，眾寡懸絕，遂移師就險，退保杭州。當此之時，江淮諸軍已散，平盧之師未至，三分全吳，賊有其二。藏用且募且戰，獨守孤城，以忠義感激，令驍勇樂用，旬月之內，致死士三千。賊遣偽將張景超、孫待封等，盡率銳卒，分道來攻。藏用與將士等，戮力一心，義形於色，殊死決戰，奮不顧身。遂能兵鋒所加，無不摧陷，皆一舉盡敵，覆而屠之。前後俘斬虜獲，至數萬計。向使微夫人之力，捍此州之境，則江界土宇，盡為戎疆；海隅蒼生，非復吾有。由是浙江之外，南至閩嶺，士庶免有波迸道路，窮寇不敢唐突，藩籬屏息，風波晏然，百姓樂業，父不喪子，兄不哭弟，藏用之功也。今都統使停，本職已罷。孤軍無主，莫知適從，將士嗷嗷，未有所隸。天聽高邈，無人為言，遂使殊勳見委，忠節未錄，口不言賞，賞亦不及。伏恐非聖朝旌有德、表有功之意。今逆寇雖殄，人心猶攜，山洞海島，往往結聚。睦州草竊，為蠹猶深，惟憚藏用之兵，是以未敢進逼。若此軍一散，必群盜交侵，則臣此州，危亡是懼。伏望早降恩旨，以答其勤，錫之勳策，委之戎政，俾總統所領，以鎮遏江表，實江東萬姓禺禺之望。艱難之際，人多二心，以宗子維城，智勇如此，必能使寇賊奸宄，不敢窺伺間隙，則江淮足以高枕而臥，而陛下可無東顧之憂。臣辱忝葭莩，任居牧守，安危之分，臣實預焉。無任懇款之至。
臣聞聖人之生，不能使大盜不起。唐堯之代，時則有四凶在列，王制所以誅不恪，討不庭。小者市朝，大者原野，奸宄草竊，何代無之？劉展包藏禍心，為日固久，敢肆奸慝，乘間阻兵，長驅凶徒，掩臣未備。以偽言亂眾，謂天命在已，於是有豕食淮泗、鯨吞荊吳之心，使黎庶播越，人神憤怒。臣職司靖難，敢不戮力？當憑廟略，以殄寇仇。謹遣副吏少府少監攝侍御史李藏用屯兵杭州，伺隙進討，且分處隘害，以遏其唐突。賊眾狃於初役，師輕而驕，不虞吾軍能折其銳也。乃以今月三日，使其偽將軍張、朱法雲等，領步卒七千、馬軍六百，徑入杭州東門，焚燒閭閻，鼓噪而進。藏用引其精銳，設伏於途，羸師張之，使入死地，然後整堂堂之陣，以薄其壘。使左廂兵馬使潭州長史李澄為左軍，左第一將張嵓光、先鋒將李強、李陵等佐之；都押衙高幹為右軍，左押衙楊履和、都虞候魏守寂佐之。左第二將皇甫山棲、左三將梁朝、康承寂、左四將吳季之、李楚玉、顏光允等，督遊軍之騎，以彌縫其闕。表裹合戰，奇正夾攻，以將帥之餘勇，因黎元之積憤，奮皆敢死，登必爭先。赤羽交而三軍風生，金鼓鳴而萬夫氣作。自卯至午，覆而敗之。神扶電掃，雷落山破，噍類無餘，隻車莫返。鋒鏑之血，朱殷長江，甲齊崇山，屍作京觀。實賴陛下聰明齊聖，與日月合照，故能慮圖發於樽俎，而威靈加於遠方，臣等盡敵如拾芥，成功如指掌。惡氣沴祲，掃蕩無餘，海隅蒼生，比屋何幸！臣無任慶快之至。
臣聞皇天分時，秋為司殺；王者立極，兵為禁暴。唐虞有共工、三苗之患，殷周有鬼方、昆夷之戰，蓋蠻夷猾夏，自古有之。自頃胡寇作逆，吳越震恐，龔厲父子，乘間起兵，劫明州之人，略餘姚之地，負阻海口，憑陵江幹，蟻聚偷安，蠶食取給。屬王師北伐，未遑南征，逮茲二年，侵掠益甚，將擬復東甌故地，窺南越僭跡，邊邑黎庶，為之騷然。臣方荷推轂之寄，懷盡敵之計，思所以扶乘天威，圖制遠略。料其貪而無整，勇而無剛。烏合獸聚，不足當堂堂之陣；山潛海匿，不足用桓桓之師。難以力制，易以計滅。臣遂遣軍將潘景蘭領輜馱數十輩，偽為商旅，傍山谷往來以餌之。又遣軍將呂道光領拍刀手一百人，取其便道，為伏以待之。遣軍將左璋率弩手一百五十人為左翼，軍將餘能變率弩手一百五十人為右翼。皆三吳良家，百越勁卒，爭賈餘勇，樂於公戰。蓬頭突鬢，焱駭火烈，相為輔車，夾敵之路。又遣軍將張思覽率拍刀手一百人為中軍，操中權之制，以節其進退。以三月二十九日至青煙洞口，果如臣策，賊遂出山。先者遇伏，鼓噪合戰，於是奇正畢舉，四軍夾攻，賊眾奪氣，不知所守。鳴鞞雷動，飛鏑兩集，轉戰四十里，殺其三百餘人。龔厲尚稽天誅，且偷晷刻，收合餘燼八九十人，更登高堽，背山借勢。張思覽等連弩亂發，引軍合圍，天聲揚而勇士厲，銳氣作而妖星隕，遂斬元凶父子，擒其妻孥，餘黨僵仆原隰，脂膏草莽。猶恐蔣潢翳薈，尚有伏奸，遂攪山搜穀，刮野掃地，傾其巢窟，返旆而旋，累載逋誅，一朝撲滅。非陛下聖謨神策，與天合契，制勝兩楹，加威四海，則安能翦豺狼如拉朽，掃欃槍如拾芥，使吳越乂安，江漢澄廓？臣受鉞未幾，睹茲成功，無任慶快之至，謹差攝福州泉山府別將左璋奉捷書以聞，並齎逆賊父子頭奉獻。伏望懸之槁街，以示百姓。其於首級，於當州梟示訖。所獲賊物，各令分賞將士，器械官收。山海餘妖，自取誅滅，既非強敵，不足敘功。謹錄奏聞。
臣某言：伏奉某月日敕，除臣使持節都督洪州諸軍事洪州刺史充洪撫等七州都防禦觀察等使。臣才不如人，位忽過量，仰戴天造，兢然自失。臣某誠惶誠恐頓首頓首。臣往歲祿山以盜泉飲臣，臣受左衽之辱而不能死。陛下以鴻私活臣，臣荷乾坤之施而不能答。徒竊寵祿，三典藩郡，至於俗阜不擾，人或小康。此實堯風被物，比屋日用。敢貪天功，以為已力？不謂陛下獎勸是務，以臣為勤，自春徂秋，凡三錫命，九州之伯，臣忝其一。況豫章重鎮，荊揚奧區，五嶺控其南，九江在其北，連帥所統，安危是係，分憂之寄，豈世足當？負荷恩輝，懼隕越於下。今以某月日到所部上訖。謹當靖恭守位，夙夜在公，宣皇猷以導風俗，仗天威以訓師旅，庶以四境無虞，百姓輯睦為報。力或不足，則繼之以死，臣之分也，敢有二事？臣無任喜懼之至，謹奉表陳謝以聞。
臣某言：臣仕於太上聖皇之朝，早蒙寵秩，位至剖竹，任兼幹城。摩頂至踵，皆聖皇所賜。陛下又不以臣菲薄，加臣憲威，殊私降臨，榮命重疊。臣頃雖罄誠竭節，竟未能夷凶靖難，思所以仰酬天造，緬邈無階。以去年五月五日，於淮陽鑄上件鏡，欲獻之行在，為聖皇壽，冀申犬馬之意、臣子之心。屬豺狼方熾，道路艱阻，懇願空積，上達無由。今宸極正而乾坤貞觀，驚塵收而日月開朗，當白露盛序之秋，是黃河澄清之日。臣幸逢佳節，願展微忱，謹遣某乙進上件二鏡，一獻聖皇，一獻陛下，輒以愚懇，上續聖壽。臣伏以聖皇執契垂化，有如金玉之式；陛下時乘馭天，騁飛龍於國步。臣故以金龍飾鏡，以表對德，伏冀纖塵莫翳，朗鑒長懸，掛仙台而如日之昇，含品物而無私不照。而臣之肝膽，亦庶呈於此。輕黷宸扆，戰越交深。臣無任。
臣聞任非其賢，則負乘之寇至；寵過於分，則屍素之患生。所以建官者必惟賢是擇，就列者亦量力而處。臣幸以駑蹇，遭逢聖明，頃當遏亂之日，謬以專城見委。雖常嚐膽曆年，然未有以報國，陛下獎臣微效，驟加崇班。以執憲剖符之職，兼推轂授鉞之寄，位至十連，澤及三族。臣豈不知逾涯越分，冒寵叨榮？顧凶黨尚存，王師未戢，當聖主宵衣之日，非臣子釋負之秋。是以勉勵疲朽，不敢陳讓。然邇來竟未能奮一奇，展一策，掃蕩寇賊，仰酬恩私。而事乖誠願，又加風疾，無功而當厚賞，抱病而處大藩。屍位曠職，臣實增懼。今聞大軍長驅，已濟河圍鄴，妖氛沴氣，朝暮廓清。聖朝方當櫜弓矢而休牛馬，搜俊乂以備鴛鷺，豈臣菲薄之質，疲苶之身，所宜猶握兵要，仍居寵秩，使上黷朝倫，下速官謗？以臣固陋，猶知其不可，況聖心乎？伏乞特降睿慈，憐臣尫瘵，許臣停官養疾，以避其賢良，則淒淒餘生，於茲幸甚！臣無任感戴之至。
臣某言：今月十九日，越州長史盧漸至，伏奉某月日敕書，特賜慰勞。聖藻禦劄，降臨自天。二十三日，中使劉光俊至，又奉宣口敕，賜臣衣一副、銀盤碗等各一，兼百索一筒、紫衣十副，分賜用命將士。端午續命，推心而澤流萬里，頒賜而慶及三軍。臣等奉戴恩渥，隕越是懼。臣某誠惶誠恐，頓首頓首。臣拔自周行，見委戎律，受金鉞，分竹符，荷天之寵，歲一周矣。竟未能虔奉廟略，誅鋤殘寇，使邊烽尚燃，虜馬未卻，臣之罪也。陛下不以臣官非其據，任重於力，而驟降殊榮，累加厚賜。天文下矚而星辰爛，宸翰俯臨而煙雲動。況盤盂器用，章服繒彩，賜臣為壽，施及行間。投醪之恩，未足言醉，挾纊之德，曾何喻暖？臣等雖勉勵忠勤，誓清塵霧，然絲發之效未展，雨露之渥亟加，揣分循涯，臣懼深矣。謹當宣皇恩以勵將帥，奉師律以練甲兵，必使江漢無虞，士卒知訓，然後畢力殄寇，以答鴻私。臣無任。
臣及言：臣伏奉今年五月一日敕，授臣使持節濠州諸軍事濠州刺史。臣頃待罪禮官，備位郎署，職曠無補，增懼且愧。陛下不以臣愚，擢居二千石之列。今之刺史，古之諸侯，州人安否，係在一吏。臣非其才，無以稱旨，奉詔之日，懼有甚焉。以閏六月十二日到所部上訖。惟當奉宣聖猷，竭誠帥下，瞻戀天造，酬交無階。臣無任喜懼之至，謹附驛奉表陳謝以聞。臣及誠惶誠恐頓首頓首。
臣及言：臣奉七月十八日敕，加臣朝散大夫使持節舒州諸軍事舒州刺史，充當州團練守捉使兼知淮南岸當界緣江賊盜。臣典濠州，無政可紀。人幸不擾，時和所致；流者稍復，年登之力。臣亦何敢貪此，以為已能？陛下過聽，驟降殊私，既增之秩，又命以服。無德受賞，愧孰甚焉？仰戴皇渥，且榮且懼。今以九月二十七日到州上訖。州經積年寇盜，瘡痍之後，百姓流窳，十不一存。臣以奉宣聖慈，與之休息，勞來鰥寡，薄其徭賦。是以招攜亡者，輯柔存者，庶經秋之後，賴獲安集。非曰能爾，冀竭力焉。臣無任感戴之至，謹奉表陳謝以聞。
臣及言：臣伏奉三月一日敕，加臣檢校司封郎中使持節舒州諸軍事兼舒州刺史，充當州團練守捉使仍知淮南岸當界緣江賊盜，賜紫金魚袋。殊榮，厚渥，驟鍾臣身，且喜且驚，以愧以懼。臣聞堯舜建官，三考黜陟。漢代二千石以循良稱者，於是有璽書勞勉，增秩賜金之制。臣到官始半載，職事未有所補，見在戶口，才肯地著，其中鰥寡疲弱不能自存者，十猶六七，徵遣征賦，未嚐及期。此臣政不逮力不任之效，獲宥罪戾，幸固深矣，豈謂皇恩驟降，復以古典命臣，加位受服，寵過臣量？伏讀詔旨，懼孰大焉！此則古荊舒之地，詩人懲其剽輕。復當賊寇虔劉、比屋流亡之後，其人心已難安易動，況加徭役稅斂，日不獲已。緩之則驕，急之則散，輯柔底綏之道，尤非愚臣所及。伏思夙夜勉勵，力安斯人，省事以慰其愁，示信以杜其爭。亦冀俗稍務本，人漸足食，使貢賦之入，歲增月長，三歲大比，以版圖歸於有司。犬馬之心，敢有二事？臣無任感戴之至。
臣及言：臣伏奉去年十二月二十三日敕，授臣使持節常州諸軍事守常州刺史充當州團練守捉使。臣伏以江東之州，常州為大。陛下不以臣不肖，拔臣於群吏之中，以考則年未久，以勞則功無可錄，而除拜之次，加於人一等。臣及誠惶誠恐，頓首頓首。臣往歲嚐忝諫官，曆博士、尚書郎之秩，雖備嚐獻納，累黷天聽，竟無絲發裨補明盛。及典濠、舒二州，出入七年，又不能副陛下政平訟息、與吾共此之歎。至如流人自占，旱不為災，實由陛下當勤恤之初，下哀痛之詔，寬減租稅，入三分之二。是以和氣旁感，變災為福，福流臣州，人是以乂。臣寧敢貪天之功，以為已力？今陛下賜臣詔曰：「斷獄歲減，流庸日歸，以人俗之豐給，當淮湖之災旱。陟爾明效，宜列中朝。」臣無其實，謬奉殊獎，伏覽聖旨，惶悚隕越。況陛下勵精百揆之始，日以堯籲舜谘，旁求俊造，或經時不除一吏，除必以公才為先，苟非其人，位不虛授。搢紳之輩，僥幸望絕，臣當此時，獨荷榮寄。人之多幸，將自臣始；致寇速謗，實憂自貽。今以三月十七日到州上訖。雖欲勉勵疲鈍，增修吏職，懼力不逮，上累皇明。奉詔夕惕，且慚且駭。無任感戴喜懼之至，謹奉表陳謝以聞。
臣及言：臣州內廳東堦下二鬆樹，自今年十月十三日夜，至今月十八日夜，前後二十七度，甘露下降。樹根枝葉，霑灑皆遍，潔白凝沍，味同飴蜜，餘溜滴地，委積成泥。傾州官吏，鹹共榮觀。臣謹按《鶡冠子》云：「聖王之德，上及太清，下及萬靈，則甘露下。」《瑞應圖》曰：「王者德至於天，則甘露降松柏。」 陛下實行慈儉，懷柔遠近，無為之政，與太古同風，故天地氣和，合而呈瑞。況休徵感應之始，當陛下降生之日。皇符昭晰，天意炳煥，蓋表聖壽寶曆，將與天比崇。臣為州三年，無績可紀，疲朽何幸，目睹禎祥？臣無任喜忭之至，謹奉表以聞，伏望宣付史館。
臣某言：伏見今月三日制書，大赦天下者。大明初升，萬物咸觀。渙汗一發，神人以和。伏惟皇帝陛下天資睿聖，神啟昌期。端拱受萬國之朝，承顏奉兩宮之慶。初嗣大位，克揚孝心。三光協明，和氣來應。臣伏讀赦令，首於奉園陵。盡誠敬，親九族，蘇兆人。次及定章程，止進獻，已逋責，滌夙瑕。內照於九重，則歸嬪嬙、放鷹犬；外明於四目，則求隱士、開直聲。柔遠以仁，則還其係虜；賞延以禮，則澤及後昆。菲食遵夏禹之規，弋綈法漢文之儉。墜典咸舉，舊章再明。升平之期，正在今日。發號之始，疾於春風；殊私所及，霈若時雨。臣幸逢昌運，曆事五朝。出守遐藩，僅垂二紀。欣承雷雨作解之澤，不勝犬馬戀主之誠。瞻望帝鄉，無任屏營懇悃之至。
臣某言：伏見今月三日制書，大赦天下者。大明初升，萬物咸觀。渙汗一發，神人以和。伏惟皇帝陛下天資睿聖，神啟昌期。端拱受萬國之朝，承顏奉兩宮之慶。初嗣大位，克揚孝心。三光協明，和氣來應。臣伏讀赦令，首於奉園陵。盡誠敬，親九族，蘇兆人。次及定章程，止進獻，已逋責，滌夙瑕。內照於九重，則歸嬪嬙、放鷹犬；外明於四目，則求隱士、開直聲。柔遠以仁，則還其係虜；賞延以禮，則澤及後昆。菲食遵夏禹之規，弋綈法漢文之儉。墜典咸舉，舊章再明。升平之期，正在今日。發號之始，疾於春風；殊私所及，霈若時雨。臣幸逢昌運，曆事五朝。出守遐藩，僅垂二紀。欣承雷雨作解之澤，不勝犬馬戀主之誠。瞻望帝鄉，無任屏營懇悃之至。
臣莊言：伏奉今月十九日制書，以臣為中大夫持節魏州諸軍事守魏州刺史。寵命光臨，心靈震奪。中謝。臣才質汙濫，學藝空疏，往緣乏人，謬參多士。膏雨降而鮮鱗躍，和風流而短翮飛，遂以庸微，累升清貫。天台望重，始預郎官；帝讚務殷，仍霑縣宰。翊州司而罕效，撫邊鎮而何功？睿澤旁滋，皇明遠照，曲顧先臣之舊，不忘支屬之姻。遷臣以大樹之榮，總臣以儀本之任。既而力微招責，祿厚延屙，深慮即填溝壑，不得重趨階陛。伏屬天地仁慈，聽臣入都醫療。承恩之日，頓減焦勞，在路已來，小將瘳健。若何以仰祗嘉惠，俯策疲駑，當河北之奧藩，忝山東之厚寄？魏郡太守，豈岑熙之可攀？冀州刺史，寧籍章之敢列？伏乞回光斂露，寢汗停綸，矜臣竊位之誠，遂臣量能之請。庶知人之鑒，影響不差；循吏之聲，期年而至。無任忝冒屏營之至，謹詣朝堂奉表陳讓以聞。其所讓人，別狀封進。
臣某言：伏奉今月日制書，以臣為使持節潤州諸軍事潤州刺史，散官如故。前命甫流，後恩遄集，進退維穀，憂喜聚門。臣某中謝。臣材質孤陋，藝能鄙薄，徒以頗承舊業，遂得曆踐清資。國庠司級，既非所據，六衛陪軒，又無足采。久欲避賢公府，移疾家園，不悟衝眷曲臨，殊私屬委。匏溝東望，始拜寵於韓台；竹裏南浮，遽遷榮於楚澤。何以仰承皇寄，俯緝徭？伏乞日月回光，雲雨流霈，深惟鑒察，改任良能，則朝有至公，臣知免戾。無任屏營之至。
臣某言：臣聞審官而用者，君上之明也；量力而動者，人臣之義也。然則審官先於責實，量力在於知止，苟違斯道，是必終凶。臣以薄劣，素空行藝，遭逢際會，累忝驅馳。自受京尹，向逾周月，上無報國安民之效，下乏推賢審已之能，官謗日深，內省知愧。伏以去年冬末，迄於今日，竊聽閭閻，頗有流散，在於京輦，亦多攘奪。臣兄枉橫，為賊所傷，哀苦之中，忍恥尤甚，雖久令分捕，而竟未就擒。臣之無能，於茲可驗，偷安重任，夫亦胡顏？況臣同氣數人，相次淪沒，閨門之內，哭不絕聲。應由臣無德而祿，召此殃釁，興言感慕，痛骨摧心。又臣老母，素多羸瘵，近從數載，頗益沈綿。臣妻先亡，無人侍側，飲膳衣服，臣悉親躬。頃任京兆少尹，中間又司帑藏，雖稱要劇，亦有餘間。臣每退朝便道，蹔親方藥，自公言歸，早見安否，老母以數在左右，都忘呻吟。及臣典領大府，事繁務切，雞鳴而出，暮夜方歸。清書之時，莫見親麵，凡所服餌，或非調適。心有未快，疾亦轉侵，在臣焦灼，啟處無地。專力養則有妨吏職，徇公事則闕奉慈顏，忠孝兩虧，紀綱將廢。以天倫哀緒未平之日，憂老母方寸已亂之時，雖欲自強，必不勝任。倘漸荒府政，小紊朝經，他日噬臍，固將何及？或當重責，已負前恩。是敢泣血祈天，瀝肝請命，乞特免臣所職，就養私門。非惟有光孝理，實亦少裨元化。龜蛇賤類，上報何階；烏鳥微情，反哺斯足。無任懇願迫切之至，謹詣右銀台門奉表陳乞以聞。誠惶誠恐，頓首頓首。
臣某言：伏奉某月日敕書，慰問將士等。跪承寵錫，仰荷天慈，忭躍周章，不知所措。臣某中謝。陛下體仁恤遠，崇德念功，恩浹勳賢，禮優方國。臣行能無取，志略非長，徒以嚐謬台司，遂叨藩守。誠寬覆餗之罪，更切致寇之憂。豈謂宸卷不遺，天波薦及，獎飾加於屍素，恩意逮於庸微？嶺嶂萬里，回日月之私照；偏裨一介，沐乾坤之厚施。緇黃載躍，班白相歡，騰喜氣於城壘，舞祥風於旌旆。臣曠官已久，無補休明，戀闕滋深，又移寒燠。累忝逾涯之賜，敢安非據之榮？邱山至重，灰壤寧報？無任感恩戀主屏營之至。
臣某言：經略副使太子右諭德傅濤至，伏承鑾駕，欲有親征。恭聞聖旨，載惶載懼。臣以薄劣，謬總元戎，受命於朝，成師以出，雖誌期靜難，而力未摧凶。邦甸多虞，有貽聖慮，遂使六軍雷動，七萃天行，臣實無能，萬死餘責。然臣麵辭之日，已具奏聞。假令寇賊猖獗，猶願陛下務於持重，內安宗廟，外固人心。臣之素懷，正在於此。縱微臣智力淺短，終無所成，陛下仍須別擇英才，授之師律，豈有事非至切，便欲親戎？誠恐上國衣冠，自生震恐；遠方士庶，更有驚疑。以臣觀之，竊謂非便。凶虜傷沮，其勢式遏，天威赫赫，所向皆靡。陛下責成之日，愚臣死難之秋。伏望付臣以專征，委臣以集事，回鑒上國，端拱中朝。豈惟微臣受賜？抑亦萬方幸甚！謹奉表以聞。
尚書省考功：夫存以行觀其誌，歿以諡表其德，則名實不虧，善惡知勸。謹按故尚書祠部員外郎贈使持節陝州諸軍事陝州刺史裴稹，鼎鉉公族，珪璋令名，孝克負荷，忠能匡諫。宏圖方壯，利涉未息；舟壑遽遷，音徽已沫。命官裦德，合荷寵章；考行飾終，敢徵前典。謹上。
