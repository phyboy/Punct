謹按《禮經》，王者禘其祖之所自出，以其祖配之。凡受命始封之君，皆為太祖。繼太祖而下六廟，則以親盡迭毀。而太祖之廟，雖百代不遷，此五帝三王所以尊祖敬宗也。故受命於神宗禹也，而夏後祖顓頊而郊鯀；纘禹黜夏湯也，而殷人郊冥而祖契；革命作周武王也，而周人郊稷而祖文王。則明自古必以首封之君配昊天上帝。惟漢氏崛起豐沛，豐公太公皆無位無功德，不可以為祖宗，故漢以高皇帝為太祖，其先世微故也，非足為後代法。伏惟太祖景皇帝以柱國之任，翼周弼魏，肇成王業，建封於唐。高祖因之，以為有天下之號，天所命也。亦猶契之封商，後稷之封邰。禘郊宗祖之位，宜在百代不遷之典。郊祀太祖，宗祀高祖，猶周之祖文王而宗武王也。今若以高祖創業，當躋其祀，是棄三代之令典，遵漢氏之末制，黜景皇帝之大業，同於豐公、太公之不祀，反古違道，失孰甚焉？夫追尊景皇帝廟號太祖，高祖、太宗所以崇尊尊之禮也。時更七聖，載經二百，名臣碩儒，備經討論，未嚐有獻同異於宗廟。今將議其全典，變更先聖制度，曷知其可？若配天之位既易，則太祖之號宜廢，祀不修，廟亦當毀。尊祖報本之道，其墜於地乎！漢制，擅議宗廟，以大不敬論。今武德、貞觀之憲章未改，國家方將敬祀事以和神人，禘郊之間，恐非所宜言。臣謹稽禮之舊文，參諸夏殷周漢故事，配饗天帝之制，請仍舊典。謹議。
太師稟天純懿，為唐股肱，兩朝當國，庶績惟允。論道賦政，送往事居，協恭秉彝，動罔違德。惠和以懋其事，明哲以保其身。昔嚐懸衡九流，剖竹四郡，刀尺之下無滯用，襦袴之間無貧人。洛陽居守，東夏輯睦。天寶之季，二京為戎，皇輿西狩，億兆左衽。太師踐危機不易心，處橫潰不忘國，奮身拔跡於豺狼之口，道不汙而節不奪，忠之大者。至德、乾元年中，天下多故，皇綱未張，肅宗循漢宣故事，用刑名繩下。而太師以曹參為師，持清靜守職，勵翼王度，將順事典，人亦寧一，厥猷茂焉。能知人，能官人，慎選乃僚，言刈其楚，至有拔群萃而取公器，不五六年比肩袞職者。光映策府，當代榮之。《漢史》稱胡廣與故吏陳蕃並為三司，太師有焉。夫九德鹹事，寬為之首；百工惟時，哲則能惠。宜其享天眉壽，為國元老。古者生以行觀其誌，歿以諡易其名。諡之美惡，視行之大小。後代或三字以表德，貞惠文子是也；或二字以彰善，酂文終侯、留文成侯是也。蓋其跡大名盛，則禮優諡崇。太師德冠搢紳，位侔周召，將加誄諡之制，宜以酂、留為準。謹按《大戴禮》體和居中曰懿，文賢有成曰獻。稽千載之令典，合二名以配德，請諡曰懿獻。謹議。
盧奕剛毅而忠，直方而清，勵精吏事，所居可紀。天寶十四載，洛陽陷沒，於時東京人士，狼狽鹿駭。猛虎磨牙而爭其肉，居位者皆欲保性命而完妻子。或先策高足，爭脫羿彀；或不恥苟活，甘飲盜泉。奕獨正身守位，蹈義不去，以死全節，誓不辱身。勢窘力屈，以朝服就執，猶慷慨感憤，數賊梟獍之罪。觀者股栗，奕不變其色，西向而辭君，然後受害。雖古烈士，方之者鮮矣。或曰：「洛陽之存亡，操兵者實任其咎，非執法吏所能抗，師敗將奔，去之可也。委身寇仇，以死誰懟？」及以為不然，勇者禦而忠者守，必社稷是衛，則生死以之。危而去之，是智免也，於忠何有？蓋荀息殺身於晉，不食其言也；仲由結纓於衛，不避其難也。元冥勤其官而水死，守位而忘軀也；伯姬待保姆而火死，先禮而後身也。彼四人者，死之日皆於事無補，夫豈愛死而賈禍也？以為死輕於義，故蹈義而捐生。古人書之，使事君者勸。然則祿山之亂，大於裏克、孔悝；廉察之任，切於元冥之官。分命所係，不啻保姆，逆黨兵威，烈於水火。於斯時也，能與執干戈者同其戮力，挽之不來，推之不去，豈不以師可虧，義不可苟，身可殺，節不可奪？故全其操持於白刃之下，孰與夫懷安偷生者同其風哉？謹按諡法，圖國忘身曰貞，秉德尊業曰烈。奕執憲戎馬之間，誌藩王室，可謂圖國矣。國危不能救，而繼之以死，可謂忘身矣。曆官十一任，言必正，事必果，而清節不撓，去之若始至，可謂秉德矣。先時黃門以直道佐時，奕嗣之以忠純，可謂尊業矣。請諡曰貞烈，謹議。
郭知運驍勇有謀，善用兵，起行間為唐上將。當時唐興百餘載矣，天下充富，太倉有二十年之蓄。元宗循漢武故事，方銳意拓土。知運適與時會，遂乘天威，奮其材力，敢與虜角。故能破默啜可汗以靖其北庭，敗吐蕃，誅康待賓，隴坻以西，烽火為息。慰薦麾下吏士，任必以才，往往超倫，績用茂著。王君奐以果勇代處分閫之寄，牛仙客出將入相，以清幹信謹稱，斯又獎拔之明也。當時議者謂知運與郭虔瓘、王睃、薛訥並為中興名將，至今隴上將士思之，或有起祠宇於故城，遺壘屍而祝之者。上元中，肅宗加太公望以武成王之號，知運列於配食之位。則是勳伐事業，宜有以美稱易其名者。謹按諡法，服叛懷遠曰威。《易》曰：「厥孕威如。」《係辭》曰：「弧矢之利，以威天下。」《虞書》曰：「董之用威。《傳》曰：「非威非懷，何以示德？」則威者，聖人所以佐仁義以濟天下者也，施於名號，可以表將帥之德，請諡知運曰威。謹議。
禮時為大，順次之。將葬易名，時也。有故闕禮，追還請諡，順也。假如諸侯五月而葬，魯惠公之薨也，有宋師，至隱公元年十月而改葬，不以逾時廢禮。又公叔戌請諡，適當葬前。謹按禮經，曾不言已葬則不可追諡。況帝王殊途，不相沿襲。新禮則死必諡，不雲日月有時。今請易名者五家，無非葬後。苗太師一年矣，呂諲四年矣，盧奕五年矣，顏杲卿八年矣，並荷裦龍，無異同之論。獨知運以其子不幸，遂以過時見抑。苟必以已葬未葬為節，則夫八年與五四年者，其緩一也，而與奪殊制，無乃不可乎？議云：「已孤暴貴，不為父作諡。」此謂其父無位，而其子則居大官，不當以已之貴加榮於父也。禮不云乎？父為士，子為大夫，葬以士禮。」若知運者，處方麵之寄，位列九卿，茂熏崇名，與衛霍侔，飾終之禮，宜加於他將一等，豈待因依嗣子，然後作諡？今之專征者，雖逢風雲，化為侯王，其祖父爵位，與知運齒有鮮矣，奈何懼名器等於草芥？以是殺禮，竊為近誣。乾元以來，累有詔追贈百官祖父，內外文武具寮之先，悉蒙恩錫。或音徽久沫，或墓木已拱，受大名貴位於九原者以萬數，未嚐以歿代遠近為限。夫贈諡一也，贈者一時之寵，諡者不刊之令。今以歲久而廢易名，是王澤浹於天下，而獨隔於一人也。當開元二年，吐蕃以舉國之師入五原塞，擊柝之聲，聞於鹹雍，知運與郭虔瓘討平之，以張王室。當時微知運，則汧隴之西，左衽是懼。今朝廷方命將帥，以征不服，討不廷，宜裦寵之，以勸握兵者，安可以葬久而廢大典？況夫諡法者，蓋考其言行事業之邪正，必以字裦貶之，使生者聞美諡而慕，睹惡諡而懼，不待賞罰，而賢不肖皆勸。是一字之諡，賢於三千之刑，本非為歿者之子孫，以為哀榮寵贈之具。假令知運無子，且未嚐立功，苟位至上將，則諡不可廢。豈以其子之存亡，為請諡之可否？竊稽載籍，徵諸舊章，易名之禮，請如前議。謹議。
呂諲任職從政，聰敏肅給，能以才智，潤飾吏道。至德中，與三司同鞫大獄，獨引律文，附會經義而平反之，當時卒用中典，諲參其論。在台司齪齪，雖無匪躬之能，然平章法度，守而勿失。其為荊州，一年有成，號令明具，賦斂均一，物有制而事有倫。大抵以威信為主，戮陳希昂，按申太芝之奸，而三楚之人悅服，厥功茂焉。自至德以來，荷推轂受脤之寄，處方麵者數十輩，而將不驕，卒不墮，政修人和，如諲者蓋鮮矣。豈不以人散久矣，而兵未戢，挹濁流者難俟清，整棼絲者難為功？諲當此時，能以慈惠易其疾苦。且訓其三軍，如臂使指，闔境無拔葵啖棘之盜，而楚人到於今猶歌詠之。此其才略，必有過人者，雖欲勿裦之，其可乎？按諡法，威德克就曰肅，禁暴威也，愛人德也。考禮議名，而擬諸形容，請諡曰肅。謹議。
呂諲任宰相日淺，當時會肅宗躬親萬幾庶政，群臣畏威，奉職而已，雖有謨謀於岩廊之上，莫由有知之者。及其荊門之政，為仁由已，其略見於事，其惠被於物，其風謠存乎人，故得而稱之。議名之際，敢不闕其所疑，而錄其尤著者，有司之職也。其閱實詔獄，在未執政之前，已議之詳矣，敢辱再告。至若推進名賢，使當大任，既同溫室之樹，且行狀所不載。孔子曰：「君子於其所不知，蓋闕如也。」故不書。今奉符令，必用二字，且以忠配肅。謹按舊儀，凡歿者之故吏，得以行狀請諡於尚書省，而考行定諡，則有司存，朝廷辨可否，宜任眾議。今駮議撰諡異同之說，並故吏專之。伏恐亂庖人屍祝之分，違公器不私之戒，且非唐虞師錫僉曰之道。
昔周道衰，孔子作《春秋》以繩當代，而亂臣賊子懼。諡法亦《春秋》之微旨也，在懲惡勸善，不在哀榮；在議美惡，不在字多。文王伐崇，周公殺三監、誅淮夷，晉重耳一戰而伯諸侯，武功盛矣，而皆諡曰文。以冀缺之恪德臨事，甯俞之忠於其國，隨會之納諫不忘其師、謀身不失其友，其文德豈不優乎？而並諡曰武。固知書法者，必稱其大而略其細，故言武不言文，言文不言武。三代以下，樸散禮壞，乃有二字之諡。二字諡非古也，其源生於衰周，施及戰國之君。漢興，蕭何、張良、霍去病、霍光，俱以文武大略，佐漢致太平，其事業不一，謂一名不足以紀其善，於是乎？有文終、文成、景桓、宣成之諡。雖瀆禮甚矣，然猶裒不失人。唐興，參用周漢之制，謂魏徵以王道佐時，近文；極言直諫，愛君而忘身，近貞。二德並優，廢一莫可，故曰文貞公。謂蕭瑀端直鯁亮，近貞；性多猜貳，近褊。言褊則失其謇正，稱貞則遺其吝狹，非一言所能名，故曰貞褊公。其餘舉凡推類，大抵準此，皆有為為之也。若跡無殊途，事歸一貫，則直以一字目之。故杜如晦諡成，封德彝諡明，王珪諡懿，陳叔達諡忠，溫彥博諡恭，岑文本諡憲，韋巨源諡昭，唐休璟諡忠，魏知古諡忠，崔日用諡昭，其流不可悉數。此並當時赫赫以功名居宰相位者，諡不過一字，不聞其子孫佐吏有以字少稱屈者。由此言之，二字不必為裒，一字不必為貶。若裦貶果在字數，則是堯舜、禹湯、文武、成康，不如周威烈王、慎靚王也；齊桓、晉文，不如趙武威、魏安釐、秦莊襄、楚考烈也。杜如晦、王珪以下，或成或懿或憲，不如蕭瑀之貞褊也。曆考古訓及貞觀以來制度，似皆不然。今奉所議云「國家故事，宰相必以二字為諡」，未知出何品式？謹請具示，當以為按據。
若忠者，臣事君之常道。苟靖恭於位，誰則非忠？非有炳然之異，則不必以為諡。至如議獄緩死，任賢舉善，德之美者。然肅者，威德克就之名也，亦足以表之矣。且《月令》有之曰：「時及孟秋，天地始肅。「《詩》言之矣，曰「曷不肅雍」，又曰：「肅肅王命，仲山甫將之。」肅嚴也敬也，忠之屬也。天地不肅，則歲不成；宗廟不肅，則禮不立；軍旅不肅，則人不服，肅之時義大矣哉！若夫以諲之從政也，威能以閑邪，德可以濟眾，故以肅易其名，而忠在其中矣。亦猶夫隨會、甯俞之不稱文，豈必因而重之，然後乃為美也？魏晉以來，以賈詡之籌算，賈逵之忠壯，張既之政能，程昱之智勇，顧雍之密重，王渾之器量，劉惔之鑒裁，庾翼之志略，彼八君子者，方之東平，宜無慚德，死之日並諡曰肅。當代不以為貶，何嚐徵一字二字為之升降乎？謹上稽前典，下據甲令，參之禮經，而究其行事，請依前諡曰肅。謹議。
上德無為，其次為而不擾。及為邦歲期，而人疲如初，終日以貢賦不入，獲譴於上官。遂以州比不調之琴，思解弦更張之義，算口徵賦，以代他征。意欲因有為以成無為，為未著而人已告怨，跡其所以然，無德故也。夫導政齊刑，民猶免而無恥，況權道以反經為用，去德逾遠，使無速謗，末由也已。所喜幸苟有過，吾子知之，貽書見讓，以直諒相益。商也起子，孟孫愛我，吾子兼之矣。愧辱嘉貺，顧無以當之，三復白圭，欲罷而不能。
然來書所陳，富人出萬，今易以千，貧人出百，今亦數倍，富倍優，貧倍苦。竊詳雅旨，事或未然。昨者據保簿數，百姓並浮寄戶，共有三萬三千。比來應差科者，唯有三千五百。其餘二萬九千五百戶，蠶而衣，耕而食，不持一錢，以助王賦。《詩》不云乎？「或燕燕居息，或盡瘁事國。」在於是矣。每歲三十一萬貫之稅，悉鍾於三千五百人之家。謂之高戶者，歲出千貫，其次九百八百，其次七百六百貫。以是為差，九等最下，兼本丁租庸，猶輸四五十貫。以此人焉得不日困？事焉得不日蹙？其中尤不勝其任者，焉得不繈負而逃？若以已困之人，已竭之力，杼軸不已，恐州將不存。苟以是為念，安敢不夙興夕惕，思有以拯之？方今為口賦，誠非彝典。意欲以五萬一千人之力，分三千五百家之稅，愚謂之可復，使多者用此以為裒，少者用此以為益，損有餘補不足之道，實存乎其中。富人貧人，悉令均減，倍優倍苦，何從而生？竊料動搖不安，以遁逃相扇者，不過以規避之戶與寄客耳。此輩浮食偷安，久漏差科，惡同均賦稅之名，祗思苟免。若編戶地著者，雖驅之使逃，亦固不從。今已擇吏分官，以辨其等差，量分入賦，其數懸榜，以示之信。若信之不明，分之或過，等差之不均，官吏之不仁，困而後去，誰曰不可？乃未及知斂之薄厚，辯之濟否，望風聆聲，遽告勞而逃，斯豈為政者之過乎？顧禮義之不愆，孰能恤叛者之言耶？天下無不食王土之臣，寧有不輸王賦之民？此輩飲國之澤，食地之利，將薄斂以助逋賦，則曰挈妻子而去之，是與鳥獸蠻貊，無以異矣。其來既不可以奉征稅，其去亦何足以病州縣？違之一邦，亦猶是也。等不為用，又焉能資鄰？然計斯人之徒，亦未必悉然，固或有不去者焉。庶幾其所濟猶大，但不防之於微，拙誠有之。奉教三省，敢不知罪？子產鑄刑書、作邱賦以救鄭國，而獲譏於叔向。及才不如子產，口算不如邱賦，吾子之言，過於叔向之直。中心藏之，何日忘之。簿領拘限，莫由詣展，未見君子，馳誠無極。不宣。舒州刺史獨孤及頓首。
