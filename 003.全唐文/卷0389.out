太微五帝星座後十五星曰郎位，秦漢之君，則而象之，乃建郎官。至魏世祖分尚書曹為六，郎各六人。今之吏部，魏之選曹也，掌選舉銓覈，以正公卿大夫士群吏之品位。凡廢置之柄，官府之序，歲終令天下郡縣會計致事，而郎官起草立議，操而成之，然後尚書受成於郎中。郎中之選，非楚金百煉、玈弓六鈞弗與也。故居官者不由選曹而進，罔以見其才之餘地，亦猶劍刀之刃，未嚐刲大瓜、切大玉，則雖曰我且必為鏌鎁，人猶疑之。由其途而昇，必驟周三台，翰飛兩掖，登喉舌、秉刀尺者什六七，諸曹郎莫敵也。歲在乙巳，河南賀若公用貞幹諒直，實蒞厥位。往歲公為員外郎也，東曹朗然如得水鏡；治餘杭也，吳人熙熙若逢陽春。今也來斯，八法在手，操割成務，彌綸舊章，悉如初政。嚐以前哲軌躅，我之韋弦，而武德以來，廨署鼎新者數，官曹易名者五，若姓不表、年不紀，是廢德也，將來何觀？故謹而列之，俾我曹之春秋存乎座右。其選部司列天官文部之目，各因其所革時之先後，冠於其首，以為誌雲。
此寺居吳西神山之足，山小多泉，其高可憑而上，山下靈池異花，載在方誌。山上有真僧隱客遺事故跡，而披勝錄異者，賤近不書。無錫令敬澄字深源，以割雞之餘，考古案圖，葺而築之，乃飾乃圬。有客竟陵陸羽，多識名山大川之名，與此峰白雲相與為賓主，乃稽厥創始之所以而誌之。談者然後知此山之方廣，勝掩他境。其泉伏湧潛泄，潗[A16C]舍下，無沚無竇，蓄而不注。深源因地勢以順水性，始雙墾袤丈之沼，疏為懸流。使瀑布下鍾。甘溜湍激，若釃醴乳。噴發於禪床，周於僧房，灌注於德地，經營於法堂。潺潺有聲，聆之耳清。濯其源，飲其泉，能使貪者讓，躁者靜，靜者勤道，道者堅固，境淨故也。夫物不自美，因人美之。泉出於山，發於自然，非夫人疏之鑿之之功，則水之時用不廣，亦猶無錫之政煩民貧，深源導之。則千室襦袴，仁智之所及，功用之所格，動若響答，其揆一也。予飲其泉而悅之，乃誌美於石。
太常掌玉帛鍾鼓等威文物，以報本乎天地神祇人鬼。凡吉凶賓軍嘉之禮，唐虞謂之秩宗，周謂之宗伯，秦謂之奉常，漢謂之太常，其掌一也。後魏太和十五年，始建少卿官。少小也，用別二卿大小之序，亦猶宗伯有小宗伯、列國有上卿下卿、郡有守丞，亦位亞一等，以少參長，而佐其成務焉。故事自御史中丞、給事中、中書舍人遷秩為亞卿者，必於是司。故官因職雄，地以人貴，餘八卿不敢與太常齒。廣德中，上尤審官，注意禮樂。其選也，以才能不以資，以恩澤不以勞。謂李公卿材也，是用超拜。公將以忠孝敬慎肅恭神人，且懋其官府政令，俾無不恪。方議酌前賢之遺塵而損益之，乃瞻屋壁，所記漫滅。於是夏五月己丑，皆姓而名之，使如珠之貫，盱衡指顧，儼若對麵。曰：「賢者吾得而師之，不賢者吾韋而弦之。賢遠乎哉？」既進牘，然後命博士河南獨孤及為之誌。
古者國有史氏，君舉必書，倚相、董狐、史、史嚚，即其人也。秦已來國化為郡，史官廢職，策牘之制寢滅，記事者但用名氏歲月，書於公堂。而《春秋》、《檮杌》，存乎屋壁，其來舊矣。是州也，在荊之域，於潯之陽。江從岷山東注渤澥，洪濤至是派分為九。而廬山湓水，周於雉蝶；洞庭、彭蠡，為之襟帶。故自晉元康訖於梁陳，出入五代四百餘載，世稱雄鎮，且曰天府，匪親匪賢，莫荷其寄。唐有天下，六便一軌，設險斯廢，惟民是恤，則命官擇任，與列郡等矣。至德已來，戎馬生而楚氛惡，猶以是邦咽喉秦吳、跨躡荊徐，而提封萬井，歧路五裂，每使臣計郡縣之財入，調軍府之儲峙，璽節旁午，羽書絡繹，走閩禺而馳於越，必出此路，而防虞供億，功倍他郡，故亦大其任而難其人。今年春，渤海封公繼踐厥位。夫為政猶工之攻木也，得於手，應於心，則盤曲擁腫，迎刃而解，況美材乎？故公以發硎之利，導勝殘之俗，布政三月，而人從乂。每歎曰：「茫茫舊壤，千載在目。觀乎版築，則灌嬰之業，朗而存焉；披乎圖牒，則溫太真、庾元規之車塵，若可窺焉。義寧已來，百四十有九載，纂斯位者，風聲相聆，軌躅相躡，前賢後賢，累累如貫珠。善惡成敗，我之元龜，酌而行之，吾師存焉。」於是徵諸故老，鳩其名氏之存者，凡若干人，揭而書之，以為《九江郡國志》。
古者國野之道，十里有廬，廬有飲食；三十里有宿，宿有路室。於是乎賓客有止息，羈旅有寄寓。而是邦也，與兩越七閩，犬牙其疆，守官者以為地遐途窮，而瑣瑣行邁之罕到也，則殺其禮而闕其物焉，無修除之備，井樹之設。及客至，則候人不為導，裏不授館，而盤飧薪芻之貺弆如也。由是途而往者，僉曰陋如之何。是歲也，台司審縣尹之寄，擢王公昕為南城。公至之日，則制其事典，陳其藝極，視年之上下，去民之疾苦，凡三月而南城之人和。於是飾廄置以候賓客，葺旅次以待羈旅。夏六月，築其館，辨其域於道周，作新亭於館之陽。廈屋耽耽，俯瞰濬壑，賓位在左，主位在右。然後剷磽確，堙坎[QVDC]，以為大逵，屬之於溪。設雙船於清津，以備逕渡。每將之迎之，則自郊勞至於致餼，無曠禮，無違物。而茲亭之經始也，取廢徹之材以利用，用乃有節；入鞭撲之贖以庀工，工忘其勞；崇棟宇之制以禮賓，賓至如歸。三者不愆於素，功是以懋，政是以立。若行者有犯犮之祭，居者修飲餞之好，登斯臨斯，釃酒以贈之。溪雲竹風，生於棟牖，而綠野青山為之亭障。三爵之後，可以送千里之目，可以道四方之誌焉，茲又勝會之佳境也。凡底績以興利，革故以謀始，修禮以備物，僝功以成務，政之大者，宜其刊作者之茂實，以示後嗣。不然，他山之石，何以在此？是歲廣德二年也。
鳳凰鵷雛，翔於碧霄，非梧竹不下而食；賢人君子，有四方之誌，非樂國不適其土。豫章郡左九江而右洞庭，接苗氏之遺墟，非觀風按郡參事蒞職者，則長者車轍莫由至也。歲次辛丑春正月，東諸侯之師有事於淮西。是役也，以蜂蠆竊發，華夷震驚，執事者匪遑啟居，亦既播越。我都督防禦觀察處置使兼御史中丞韋公元甫，克振遠略，殷為長城，且修好於鄰侯，從交相見，敦同盟戮力之義，圖靖難勤王之舉。故三吳舟車，八使冠蓋，名公髦士，群後庶尹，輻輳鱗集，其來如歸。於是戶部尚書兼御史大夫李公亙至自廣陵，越州刺史兼御史中丞杜公鴻漸至自會稽，潤州刺史試鴻臚少卿韋公儇至自京口，蘇州刺史韋公之晉至自吳，廬州刺史前尚書右丞徐公浩至自合淝。由是越人、吳人、荊人、徐人，以其孥行，絡繹薦至大江之涯。於是乎宏舸巨鷁，舳接艫隘，車鸞鑣，彗掛轂擊。每講射合禮，賓主好會，峨星弁，執象笏，雁行而揖者，五十有九人。凡處八座者一，曆中司者三，尚書司轄者二，建隼者九，冠獬豸者十一。其載筆掖垣，曳裾廷寺、分曹環衛、典校蓬閣者，印綬累然若差肩，駕於宇下翼如也。夫衛甸侯也，以多君子而誇列國；梁孝王漢寵弟也，有鄒、枚、嚴、馬之盛而焜燿後世。孰與以一郡之狹，五湖之阻，而濟濟俊乂，馳軒冕而就客位者？殆九州多士之半，則鵷鳳群翔而萃止不若也。彼昔人所稱，方斯其陋乎？歲二月，楚氛掃除，江介底定，然後皆整歸旆，分鑣言旋。縶繼莫從，音徽將遠，不頌不述，後嗣何觀？公夜間謹而目之，且列其爵裏史氏於館，俾來世知眾君子之車塵在此境也。
古者半夏生，木槿榮，君子居高明，處台榭。後代作者，或用山林水澤、魚鳥草木以博其趣。而佳景有大小，道機有廣狹，必以寓目放神，為性情筌蹄，則不俟滄洲而間，不出戶庭而適。前尚書右司郎中盧公，地甚貴，心甚遠，欲卑其制而高其興，故因數仞之邱，伐竹為亭。其高出於林表，可用遠望。工不過鑿戶牖，費不過翦茅茨，以儉為飾，以靜為師。辰之良，景之美，必作於是。憑南軒以瞰原隰，衝然不知錦帳粉闈之貴於此亭也。亭前有香草怪石，杉鬆羅生，密條翠竿，臘月碧鮮，風動雨下，聲比蕭籟。亭外有山圍湓城，峰名香爐，歸雲輪囷，片片可數，天香天鼓，若在耳鼻。是其所以誇逋客而傲漢貂也。百里奚爵祿不入，故飯牛而牛肥。盧公恬智相養，於是竹亭構而天機暢。嚐試論亭之趣：夫物不感則性不動，故景對而心馳也；欲不足則患不至，故意愜而神完也。耳目之用係於物，得喪之源牽於事，哀樂之柄成乎心。心和於內，事物應於外，則登臨殊途，其適一也。何必嬉東山，禊蘭亭，爽誌蕩目，然後稱賞？公欲其跡之可久，故命餘為誌。
物不終靜，必授之以動。當純坤用事，陰疑於陽，則飛龍戰；大樸已散，聖盜並起，故戎馬生。乃有力吞八荒，爭截九有。大者天柱折，地維絕；小者作慝盧山，負阻中冀。上帝憑怒，下土是恤，乃眷武德，黃帝受之，始順殺氣以作兵，法文昌以命將。於是乎征不服，討不庭。其誰佐命？曰元老風后，蓋戎行之不修，則師律用爽；陰謀之不足，則凶器何恃？故天命聖者，以廣戰術，俾懸衡於未然，察變於倚數，握機制勝，作為陣圖。夫八宮之位正，則數不愆，神不忒。故八其陣，所以定位也。衡抗於外，軸布於內，風雲附其四維，所以備物也。虎張翼以進，蛇向敵而蟠，飛龍翔鳥，上下其勢，所以致用也。至若疑兵以固其餘地，遊軍以按其後列，門具將發，然後合戰。弛張則二廣迭舉，犄角則四奇皆出，必使陷堅陣，拔深壘，若星馳天旋，雷動山破，魏之鶴列，鄭之魚麗，周武之熊羆，昆陽之虎豹，出匪以律，我異於是。既而圖成樽俎，帝用經略，北逐獯鬻，南平蚩尤。戡黎於版泉，省方於崆峒，底定萬國，旁羅七曜。鼎成龍至，去而上仟，於是遺風冥冥，時亡而圖存焉。於戲！聖跡長往，神機未昧，酌其流者，猶足以決勝三軍，禦侮萬里。故項藉得之，以霸西楚；黥布得之，奄有九江。漢孝武得之，攘匈奴，服甌越，東收獵貊，西拓大夏。然則聖圖幽讚，未始有涯。天寶中，客有為韜鈴者，得其遺制於黃帝書之外篇，裂素而圖之。勝敗之關，在我指掌；天地之心，見於毫末。議欲獻諸策府，用廣武事。會天子以不戰為師，無為為寶，則是圖也，興於多難，廢於升平。堙淪不書，盛德其沒，乃旌諸圖側，以為三皇之故事，六藝之餘伎云。
謹按季子三以吳國讓，而《春秋》裦之。餘徵其前聞於舊史氏，竊謂廢先君之命，非孝也；附子臧之義，非公也；執禮全節，使國篡君弑，非仁也；出能觀變，入不討亂，非智也。左邱明、太史公書而無譏，餘有惑焉。夫國之大經，實在擇嗣。王者所慎，德之不建，故以賢則廢年，以義則廢卜，以君命則廢禮。是以太伯之奔勾吳也，蓋避季曆。季曆以先王所屬，故纂服嗣位而不私；太伯知公器有歸，亦斷發文身而無怨。及武王繼統，受命作周，不以配天之業讓伯邑考，官天下也。彼諸樊無委曆之賢，王僚無武王之聖，而季子為太伯之讓，是徇名也，豈曰至德？且使爭端興於上替，禍機作於內室，遂錯命於子光，覆師於夫差，陵夷不返，二代而吳滅。以季子之閎達博物、慕義無窮，向使當壽夢之眷命，接餘昧之絕統，必能光啟周道，以霸荊蠻。則大業用康，多難不作，闔廬安得謀於窟室？專諸何所施其匕首？嗚呼！全身不顧其業，專讓不奪其誌，所去者忠，所存者節。善自牧矣，謂先君何？與其觀變周樂，慮危戚鍾，曷若以蕭牆為心，社稷是恤？復命哭墓，哀死事生，孰與先釁而動，治其未亂？棄室以表義，掛劍以明信，孰與奉君父之命，慰神祇之心？則獨守純白，不幹義嗣，是潔已而遺國也。國之覆亡，君實階禍，且曰非我生亂，其孰生之哉？其孰生之哉？
蜀之先曰蠶叢兮，縱其目以稱王；當周室陵頹兮，亂無紀綱。洎乎杜宇，從天而降，鱉靈氵斥江而上，相禪而帝；據有南國之九世。蜀本南夷人也，皆左其衽而椎其髻。及通乎秦也，始於惠王之代。五牛琢而秦女至，一蛇死而力士斃。二江雙注，群山四蔽，其地卑陋，其風脞脆。蠻貊雜處，滇僰為鄰；地偏而兩儀不正，寒薄而四氣不均。花葉再榮，秋冬如春；暮夜多雨，朝旦多雲。陽景罕開，陰氣恒昏，以暑以淫，為瘵為厲。氣浥蟄以中人，吾知重膇之疾兮，將嬰爾身。蜀之不可往，北客歸去來兮！其東則有大江沄沄，下絕地垠‘百穀相吞，出於荊門。突怒吼劃，附於太白；渤潏硼砰，會於滄溟。跳噴浩淼，上濺飛鳥；蹙縮盤渦，下漩黿鼉。三峽兩壁，亂峰如戟，義岈屹崒，氵頃洞劃坼，高於天霓；雲外水積，晝日無光，其下黑窄。瞿塘無底，淺處萬尺，啼猿哀哀，腸斷過客。復有千歲老蛟，能變其身，好飲人血，化為婦人，衒服靚裝，遊於水濱。五月之間，白帝之下，洪濤塞峽，不見灩澦，翻天蹙地，霆吼雷怒。亦有行舟，突然而去，人未及顧，棹未及舉，瞥見陽台，不辨雲雨，千里一歇，日未移午。須臾黑風暴起，拔樹震山，石走沙飛，波騰浪翻。舟子失據，摧檣折竿，漩入九泉，沒而不還，支體糜散，蕩入石間，水族砑砑，拔刺爭餐。蜀之東不可往，北客歸去來兮！
其西則有高山萬重，峻極屬天。西有昆侖，其峰相連；日月迥環，閡於山巔。巒崖盤嶔，天壁敻絕；陽和不入，陰氣固閉。千年層冰，萬古積雪；谿寒地坼，穀凍石裂。夏月草枯，春天木折，。蒼煙凝兮黑霧結，人墮指兮馬傷骨。江水噴激，回盤紆縈；棧壁緣雲，鉤連相撐。繩梁嶪虛，傍遝遝冥；下不見底，空聞波聲。過者矍然，亡魂喪精。復引一索，其名為窄，人懸半空，度彼絕壑。或如鳥兮或如玃，倏往還來幸不落。或有豪豬千群，突出深榛，努鬛射人；寒熊孔碩，登樹自擲，見人則擘。巨麋如牛，修角如劍；餓虎爭肉，吼怒闞闞。復有高崖墜石兮，聲若雷之平轟；上敲下磕，似火迸兮滿山流星。磵溪忽兮倒流，林岸為之頹傾；碎騰狖與過鳥，駭木魅兮山精，飛石壓人兮不可行。西有犬戎，與此山通；形貌類人，言語不同；氈廬隆穹，毳裘蒙茸。啜酪啖肉，持鎗挾弓；依草及泉，務戰與攻；其聲如犬，其聚如蜂。中國之人兮，或流落於其中，豈隻掘鼠茹雪以取活，終當鈹其足而累其胸！泣漢月於西海，思故鄉於北風。蜀之西不可往，北客歸去來兮！
其南則有邛笮之關，天設險艱。少有平地，連延長山；橫亙廬江，隔閡百蠻。籲彼漢源，上當漏天；靡日不雨，四時雱然；其人如魚，爰處其泉。終年霖霪，時復日出；犭斤犭斤諸犬，向天吠日；人皆濕寢，偏死腰疾。復有陽山之路，毒瘴下凝；白日無光，其氣瞢瞢；暑雨下濕，黃茅上蒸。南方之人兮不敢過，豈隻走獸踣兮飛鳥墮！吾不知造化兮何知此方些？蜀之南不可以往，北客歸去來兮！
其北則有劍山巉巉，天鑿之門；二壁[QTXT]谺，高崖嶙峋。上柱南斗，傍鎮於坤；下有長道，北達於秦。秦地神州，中有聖人；左右伊皋，能致我君。雙闕峨峨，上覆慶雲；千官鏘鏘，朝於紫宸。玉樓鳳皇，金殿麒麟。布德垂澤，搜賢修文；皇化欣欣，煦然如春。蜀之北兮可以往，北客歸去來兮！
作繢精至，於藝懸解。擬公德容，與化同制。獨立正色，神和氣邁。婉兮清揚，若聞嘉話。公綽不欲，仲山匪懈。形於懿範，觀者目駭。百城仰止，群吏儆戒。成務安民，亦猶此畫。
侍御史韓公至一作誌）}}清，以學藝書畫之美，聞於天下。辛丑歲三月，以五事靡鹽，館於豫章，與前尚書右丞徐公同舍於慧命寺之淨室。嚐以暇日，裂素灑翰，畫徐公之容，陳於公之座隅。而美目方口，和氣秀骨，毫釐無差，若分形於鏡。入自外者，或欲擎跽曲拳，俯僂拜謁，不知其畫也。眾君子嗟歎之不足，則言以讚其美。及亦繼唱於後，乃讚之曰：
哲匠運思，天姿是具。假之筆精，實以神遇。居然成象，豁若披霧。瞻仰神鋒，如窺武庫。婉婉高識，昂昂獨步。絕頂孤鬆，空陂白鷺。不犯之色，匪躬之故。孰知其化，亦在毫素！
道在毫末，神凝意注。闖然雷生，千歲古樹。龍蠖屈盤，精魅固護。霜封雪埋，翠幄如故。宜構大廈，胡為中路？豈猶有待？公輸之顧。落落貞姿，傳之繪素。
堂堂乎張，洵美且恭。執法柱下，分形畫工。玉立天姿，霜淬神鋒。武庫森戟，寒山勁鬆。方彈猙豸，以佐夔龍。他年雲台，與古同風。
道無形相，心離文字，非言無以導引，故諸法生於假名，非智無以調伏。故大音傳於密教，茫茫五濁，客塵覆之，根識相緣，生滅相隨。世王有為之牢獄，二乘求慧而著空。十地見性而弗了，微我智印侯誰司南？故如來以大悲自定之慧力，示總持無畏之秘藏，雲覆世界，雷震群有。淨除我垢，令入法性。設字根本，假文以筌意也；足聲齒舌，因音以見法也。以十四音，攝一切智，雖入無漏，而不舍有為，即色以證空也。奉之者，惡趣固可使關閉，黑業必為之清淨，況勝緣乎？初太保韓國苗公以兩朝秉鈞，所積廩賜，顧命宗子家老曰：「喪祭之餘，以庀功德。」於是我相國潁川公將演成公宏誓之果也，是以樹因此幢。韓公生代天工，德本植焉；歿無鬼責，惠牙滋焉。而潁川公猶興哀於絕弦之地，將乞靈於無我之法，庶俾法雨，雨公身田。故琢真石，以刊微言，仰之讚之，如揭日月。嗚呼！墨點之界有極，鐵圍之山有壞，惟梵音與法印，等空虛而無窮。則公之前際，疇可彌度，其辭曰：
六趣輪轉，根塵相刃。死生變化，如響如瞬。何用拯溺？總持秘印。道罔不在，宏之者人。乃經靈幢，公子之因。讚持大力，啟迪迷津。天魔遁形，地獄開門。拔箭解縛，如日破昏。韓公善根，與石長存。
元年建寅月，前相州安陽縣令何昌係，以是月甲子，當受生之辰，痛欲報而罔極，哀現在之無住。顧非在雄之慈，法雲之悲，則莫能救拯我無明苦果，敷佑我宏誓願力。乃彰施五色，以刺繡成文，寫菩薩之真相，等觀音之全身。於是乎諦觀容，瞻仰聖位，知海潮之梵音不遠、蓮花之法可識。將令功德池水，溉灌其三業；菩提根芽，發生於一雨。至哉！安陽之樹善也宏矣。欲廣其善，利以偈讚云：
法雲垂蔭，光破黑業。五眼周視，四魔怖懾。以色觀空，於相見法。永植慈緣，恒沙億劫。
陰陽開闔，元氣變化，泄為百川，凝為崇山，山川之作，與天地並，疑有真宰，而未知屍其功者。有若巨靈贔屭，攘臂其間，左排首陽，右拓太華，絕地軸使中裂，坼山脊為兩道，然後導河而柬，俾無有害，留此巨跡，於峰之顛。後代揭厲於元蹤者，聆其風而駭之，或謂詼詭不經，存而不議。及以為學者拘其一域，則惑於餘方。曾不知創宇宙，作萬象，月而日之，星而辰之，使輪轉環繞，箭馳風疾，可駭於俗，有甚於此者。從觀其陰騭無關，未嚐駭焉。而巨靈特以有跡駭世，世果惑矣。天地有官，陰陽有藏，鍛煉六氣，作為萬形。形有不遂其性，氣有不達於物，則造物者取元精之和，合而散之，財而成之，如埏埴爐錘之，為瓶為缶，為鉤為棘，規者矩者，大者細者，然則黃河華嶽之在六合，猶陶冶之有瓶缶鉤棘也。巨靈之作於自然，蓋萬化之一工也。天機冥動而聖功啟，至精密感而外物應，故有無跡之跡，介於石焉。可以見神行無方，妙用不測。彼管窺者乃循跡而求之，揣其所至於巨細之境，則道斯遠矣。夫以手執大象，力持化權，指揮太極，蹴蹋顥氣，立乎無間，行乎無窮，則捩長河如措杯，擘太華若破塊，不足駭也。世人方以禹鑿龍門以導西河為神奇，可不為大哀乎？峨峨靈掌，仙指如畫，隱轔磅礴，上揮太清。遠而視之，如欲捫青天以掬皓露，攀扶桑而捧白日，不去不來，若飛若動，非至神曷以至此？唐興百三十有八載，餘尉於華陰。華人以為紀弇嵫，勒之罘，頌嶧山，銘燕然，舊典也。元聖巨跡，豈帝者巡省伐國之不若歟？其古之闕文，以俟知言歟？仰之歎之，裴然琢石為誌。其詞曰：
天作高山，設險西方。至精未分，川壅而傷。帝命巨靈，經啟地脈。乃眷斯顧，高掌遠蹠。砉如剖竹，騞若裂帛。川開山破，天動地坼。黃河太華，自此而辟。神返虛極，跡掛石壁。跡豈我名？神非我靈，變化翕忽，希夷杳冥。道本不生，化亦無形。天何言哉？山川以寧。斷鼇補天，世未睹焉。誇父愚公，莫知其蹤。屹彼靈掌，懸諸巃嵸。介二大都，亭亭高聳。霞煙噴，雲抱花捧。百神依憑，萬峰朝拱。長於上古，以閱群動。下視眾山，蜉蝣蠛蠓。彼邦人士，永揖遺烈。瞻之在前，如揭日月。三川有竭，此掌不滅。
王者建邦經野，觀象立極，於是有重門擊柝，以待暴客。故封略土宇，守在關塞。山川邱陵，為之城池，天作崤函，俾屏京室。崇山迥合，連岡藂倚；長河屈盤，萬里來束。崖奔嶺蹙穀抱溪鬥，崛起重險，為，秦東門。截函夏於閫閾，鎖天府於戶牖。外扼九州之咽喉，故百二形焉；內擁六合之奧區，故霸王出焉。當其周原鹿駭，戰國蝟起，嬴氏建瓴山東，擇肉宇內，持戟百萬，連衡此關。是時也，開門而九國師遁，振策而二周鼎入，奄有大寶，遂吞中區。洎江返秦璧，天祐漢祚，高皇帝提劍而西，以遏亂略。斬白帝，絏降王，舉漢中，平咸陽，廓金城以建都，活萬姓以三章，取威定功，此焉是保。粵若詢事國牒，聆風仙籙，則真氣靈蹤，起乎其中。柱史一去，流沙萬里，留玉函於舊宅，傳寶圖於本枝，豈上帝乃眷，興王是感？不然，何錫羨開國，如此其大耶？歲在大火，餘適下陽，停驂塞門，憑覽舊國。襟帶如故，世道不留，秦餘空山，漢遺茂草。恐復舟失於壑，岸化為穀，萬載之後，昧者不知，乃刻頌此石，以示來裔。其詞曰：
天地雷雨，英雄交爭。設陰守國，作藩於京。姓易時移，山空塞平。千秋陵穀，想見精靈。仙駕長往，雄圖杳冥。於以誌之，勒銘岩扃。
參變化，孕律呂，和神人，莫疾於聲。故天地以雷震萬物，聖人以樂節八風，佛土以鍾警六時，天造聖作，同符異貫。自真乘開設，其輪三轉。像教不墜，而法鼓之制存焉，彤彤蓮宮，於江之濱，萬井在其前，善惡興乎人，將欲誕敷我法音，啟迪我善根。我是以作萬鈞之鍾，大其器，所以昭其度也。侯誰屍之？長者杜海。洎此方上士精法觀釋法鸞與比邱眾百三十有五人，實果其願，將辦所作。於時火官金工，循厥戒令。範陰陽九六之數，以合造化；均薄厚侈弇之齊，以諧清濁。聚精會神，鳩工於其間。宏誓既達，昬疑皆破，故眾心如城，施者如市。大悲之感，與萬靈接，況祝融回祿，仿佛交應？越五日辛丑，新鍾成。於是此邦民，大和會，膜拜縱觀，川塞衢溢，億兆諦聽，鯨魚乃發。訇然如扶搖號而萬竅怒，霹靂作而崇山破。在坑滿坑，在穀滿穀，金界岌峇，若震若蕩。既而拗怒散渙，與迥飆俱激，度越大千，周流六虛。經於禁城，入於梵宮，徘徊乎霜天，淩厲乎清夜。千門徹，萬戶警，魚龍皆奮，蟲豸不蟄。於是聆其音者，貪騃遷善，聾盲知方，識浪安流，地獄清涼，吒王解刑，刀輪摧藏。嚴乎心者，聞聲以知受，觀受以悟法，若露清耳根，鏡照身業。彼金鼓聲氣，木鐸徇路，整眾孚號，方斯陋矣。蓋聖人宏道以勸善，因善以建法，作法器以為天下利。利者教之果，法者教之因，善者教之宗也。作銘曰：
我鍾乃懸，是訓是崇。世界有極，大音無窮。
八音之列數者，金為長；金聲之動物者，鍾為大。相彼創制，本乎無心，隨輕重之所考，遇洪纖而必應。其體妙乎？其幾神乎？故帝庭用之以和樂，梵宇作之而助道，其有旨哉！伊本願道場，昔鬼土所卜，即輪王建塔之地，有隋氏因而緝焉。皇唐統天，增壯厥構，雖台殿有赫，而鍾虡未雄。曰都維那某等，顯允令德，鬱為紀綱，洞三學之奧府，張二嚴之巨翼。以為是聲聞則有以敷眾美，不則無以遍十方，乃同寅葉恭，倡議改作。我心匪石，彼應如雲。緇流輔仁，而或勤或懋；清信委施，而為岡為陵。於是乎遠貿金精，博召良冶，鳧氏宰，陶人翼，鎔範修，林樸植，火正叱吒以啟號，風師鬩怒而陳力。巨扇咆哮，洪爐赫曦，焮奪清夜，光連紫微。旁通竇以決注，下潛成於數圍。察夫陰未凝，陽為烈，爙爆泉沸，氣憤雲泄。既旬而後實，既堅而後發。轉於隧，漸於堂，混乎其輪圓，洞然而博暢。仙獸勒於下，驪龍踏於上。蓄精誠，含寥亮，乃神工之既濟，而寶器之大壯也。且夫作有度而體有經，侈弇均，厚薄中，則不播不石，不鬱不柞。雖鴻音未揚，識者已知其妙矣，故緇眾鹹躍，善願克充。而縣之衣冠、裏之髦彥，聚舍珍玩，翕營層台，崚嶒百常，沆瀣一色。然後插雲柱，倚天梯，駢轆轤，綰修索，攢< 力>力以下拔，輒豐容而上昇。雄以筍鱗，顛以交扛，猛以虡權，作以離立。大器斯屬，洪椎乃鏗，威音潼溶而一吼；虓響岌嶪乎三界。上極有頂，下彌空輪，飛行天仙，海陸神識。莫不警革塵滯，褰開冥蒙，滌曠劫之瑕，滅長夜之苦。使浩福潛潤，冥機坐融，其諸佛神通之用乎？不然者，千鈞之聲、一杵之播，則曷以臻於是矣？允釐僧務，本三勢而克終；式遏劍輪，後四爰而長擊。故初起細而促，漸登鍠以舒，既銳而入微，又增而復壯。於是壯也，乃而畢為，（八字有誤）若是者何？皆皇覺啟導抑揚之深思也。實欲普其念，周乎仁，張皇慈音，引曳悲韻。使萬物鹹若，六時登聞，不惕不惶，以安以樂。或謂霆鬥雷裂，山傾河泄，靈祇殲走，猛毅僵蹶，皆恐怖殺傷之事。我大雄氏慈制，又悲乎？然哉，（五字有誤）！若乃禺禺聖賢，翼翼龍象，以之懺薩，以之引宣。微妙其心，精進厥德，有秩有序，不差不忒。住持我象教，洋溢我元風，洞達我幽明，清寧我邦國。神之不可以已，其在茲乎？皇唐十有八年春仲月八日，是鍾也既成；即其秋孟月上弦，茲台也復構。他方聖眾，鹹飛來而讚揚；地中菩薩，鹹踴出而瞻仰。於是陳巨會以落之，張梵樂以考之，煌煌乎休哉！越寶庭之能事畢矣，而宏範莫紀，又八稔於斯。河南史凜然，文林之秀也，尉於右邑，攝茲銅章。惠化一清於灌壇，希聲重美於洪器。命我昭述，式副群心之望焉。而主簿宏農楊量新、尉楊光朝等，並高幹才敏，力懋於道。勉奉天秩，允恭仁祠，輔營樂石，讚就厥美。雖默者，果得不言乎？銘曰：
靈鍾上空儀法天，體道內虛含至圓。雄威蓄毓時乃宣，震擊鏗鍠流大千。十萬調禦及聖賢，應我真聲開梵筵。一切苦輪悲熾然，聞我真聲鹹息肩。虛空有盡福無邊，神用廣大莫與先。
隴西李幼卿，字長夫，以右庶子領滁州，而滁人之饑者粒，流者占，乃至無訟以聽。故居多暇日，常寄傲此山之下。因鑿石引泉，釃其流以為溪，溪左右建上下坊，作禪堂琴台以環之，探異好古故也。按《圖經》，晉元帝之居琅琊邸而為鎮東也，嚐遊息是山。厥跡猶存，故長夫名溪曰琅琊。他日賦八題，題於岸石，及亦狀而述之。是歲大曆六年歲次辛亥春三月丙午日。述曰：
自有此山，便有此泉。不濬不刊，幾萬斯年。造物遺功，若俟後賢。天鍾靈奇，公潤色之。疏為回溪，削成崇台。山不過十仞，意擬衡霍；溪不袤數丈，趣侔江海。知足造適，境不在大。恠石皚皚，湧湍潺潺。洞壑無底，雲興其間。仲春氣至，草木華發。亙陵被阪，吐火噴雲。公登山樂，樂者畢同。無小無大，乘興從公。公舉觴酒，酒酣氣振。溪水為主，而身為賓。舍瑟詠歌，同風舞雩。時時醉歸，與夕鳥俱。明月滿山，朱轓徐驅。石門鬆風，聲類笙竽。嗚呼！人實宏道，物不自美。向微羊公，遊漢之涘；峴山寂寞，千祀誰紀？彼美新溪，維公嗣之。念茲疲人，繄公其肥。後之聆清風而歎息者，挹我於泉乎已而！
洪州牧刑部尚書兼御史大夫魏公，身掛元冕，心冥真如。昔嚐奉般若法，以宏正見，雖顛沛造次，心與經俱，十有若干年矣。皇帝中元年冬十月，車駕有避狄之師，百僚倉皇，南馳商於。公為盜所攘，而亡其經。其往也，匪家之念，惟經是悼。行與其獲七寶也，寧見經；生與其亡四句也，寧舍身。明年王正月，大駕返正，公為京兆尹。痛宏誓之未從也，則惟經是圖，末於元法寺之藏。藏人以送，公發函披卷，乃商於所亡之本也。問守藏者，亦曰不知其所自而能得。公瞻禮悲喜，捧持而泣，然後知精專感達，故隨心而至。昭報蚃，其疾若答，顧謂孟子太常博士友順誌之。或曰：「得與喪，偶然爾，何必謂誠感乎？」及對曰：「誠於此者形於彼，故出其言善，千里之外應之，此仁義忠信感於物者也。」況第一義諦，超貫仁義，自在慧力，不啻忠信。則因發而果從，心誠而經還，是法味幽讚，非思議所可及。豈佛以般若之雨，啟公善牙，使因相以次獲顧，進啟乎無願法之法歟？不然，何心境元合，若律呂相召？歲在乙酉，公以異見告，及跪而述之曰：
上士勤道，精應若馳。願形於心，報亦隨之。至感無礙，經斯來歸。護公身田，俾公斷疑。公之善根，疇可度思。
