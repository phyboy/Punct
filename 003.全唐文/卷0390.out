公諱靈一，俗姓吳，廣陵人也。神氣清和，方寸地靈，與太初元精，合其純粹。聞思修惠，介然生知，九歲出家，三千斷結。嚴持律藏，將紹法寶，示人文學，以誘世智。初不計身中有我，我中有身，德充報圓，緣斷相滅。寶應元年冬十月十六日，終於杭州龍興寺，春秋三十有六。臨滅顧命，以香木茶毗，為送終之節，門弟子虔奉遺旨。粵以是月某日，焚身於某山，起塔於某原，從拘屍城之制也。右補闕趙郡李紓、殿中丞侍御史頓邱李湯，嚐以文字言語，遊公廊廡，至是相與追錄遺懿，以詒塵劫。謂公貞靜直方，淵遠宏大，而密識洞鑒，天倪道機。注不滿，酌不竭，衝如也。自受生至於出家，貪恚不入念，哀樂不見色。自出家至於涅槃，六根不染欲界之塵；自知道至於返真，雙履不踐居士之門，公之嚴持也。初公之先世為富家，既削發，推萬金之產，悉以讓諸孤昆季，所取者獨衲衣、錫杖，及身而三。舍七界五欲，如棄涕唾，公之純白也。其所底止，必擇山間樹下無塵垢之地。初舍於會稽南山之南懸溜寺焉，與禪宗之達者釋隱空、虔印、靜虛相與討十二部經第一義諦之旨。既辨惑，徙居餘杭宜豐寺。鄰青山，對佳境，以嶺鬆澗石為梵宇，竹風月露為丈室。超然獨往，與法印俱。自是師資兩忘，空色皆遣。暴風偃山，而正智不動；巨浪沃日，而浮囊自安。於是著《法性論》以究實諦，公之懸解也。
公智刃先覺，法施無方。每禪誦之隙，輒賦詩歌事，思入無間，興含飛動。潘、阮之遺韻，江、謝之闕文，公能綴之。蓋將吻合詞林，與儒墨同其波流，然後循循善誘，指以學路。由是與天台道士潘清、廣陵曹評、趙郡李華、潁川韓極、中山劉穎、襄陽朱放、趙郡李紓、頓邱李湯、南陽張繼、安定皇甫冉、范陽張南史、清河房從心相與為塵外之友，講德味道，朗詠終日。其終篇必博之以文，約之以修，量其根之上下而投之以法味，欲使俱入不二法流。公示教之攘門也，內張天機，外與物接，舍法無我，以虛受人，曠焉若空穀之響、止水之象，優而柔之，使自得之。其道樞未始不無為也，而飲其和者，亦虛而來，實而歸。明徵其所以然，則不得其關，公應之無涯也。宜豐寺地臨高隅，初無井泉，公之戾止，有靈泉呀然而湧，噴金沙之溜，於禪庭左右，挹之彌清，之無窮，公精至感物也。嗚呼！日發天啟壽量彼一劫住世聖道以拯拔喪得大雲而涼火宅，其公乎？籲嗟昊穹，奪我善友，使生不極其涯，道不竟其源。豈前已就，諸有可出，將轉現他方乎？為應化之始終，法身之去來，非思議所及乎？凡今學徒戒歸，若涉大水而無梁。抽毫強名，以誌陳跡。其銘曰：
茫茫五濁，愛習如債。何以為師？屍羅之戒。卓爾上士，一念識滅，萬法懸解。名離性空，破魔結壞。（《英華》作「卓爾立誌，於焉懸解。持佛秘藏，俾道勿壞。」）穎脫諸有，獄視三界。上德不器，大道無方。天縱之文，亦和其光。發彼蒙童，啟迪思量。我皆令入，直心道場。奈何法船，今也則亡。適來豈逆？適去豈順？施未及普，天胡不憖？飛鳥無跡，法雷罷震。福庭空虛，來者曷問？言之糟粕，留為秘印。
世與道交相興喪，宏之者在人。非庚桑楚，不能使畏壘大壤向化；微文翁，蜀學不崇。閩中無儒家流，成公至而俗易，民賴德施，古今一也。初成公之始至也，未及下車，禮先聖先師。退而歎堂室湫狹，斅學荒墜，懼鼓篋之道寢、子衿之詩作。我是以易其地，大其制，新其棟宇，盛其俎豆。俎豆既修，乃以五經訓民，考校必精，弦誦必時。於是一年人知敬學，二年學者功倍，三年而生徒祁祁，賢不肖競勸。家有洙泗，戶有鄒魯，儒風濟濟，被於庶政。大曆十年歲在甲寅秋九月，公薨於位。於是群吏庶民、耆儒諸生，雨泣廟門之外，若有望而不至。號曰：「豈天不俗斯文之漸漬於東甌之人歟？不然，何錫厥化而不遐公之年也？吾黨瞠然，嗚呼曷歸？」判官膳部員外郎兼侍御史安定皇甫政、殿中侍御史潁川韓贄、監察御史河南長孫繪，率門人、部從事、州佐、縣尹相與議，以公之功績，明示後世。謂及嚐同司諫之列，宜備知盛德善政，見論論撰，以實錄刻石曰：公諱椅，字某。皇帝之諸父，宗室之才子。寬裕愷悌，孝慈忠敬，莊而成式，文而強力。治《王氏易》、《左氏春秋》，酌其精義，以輔儒行。故居處執事，著書屬詞，非周公軌躅不踐也。天寶三載應選部辨論，為安陽縣尉。中興之後，曆御史、尚書郎、諫議大夫、給事中。十餘年間，周曆三台。言中彝倫，動中大本，上交不諂，下交不瀆。家貧不樂清近，求為京兆少尹。無何，出守宏農，宏農人和。又移典華陰，兼御史中丞。華陰之近者安，遠者來。天子以為才任四嶽十二牧之職，大曆七年冬十有一月，加御史大夫持節都督福建泉汀漳五州軍事領觀察處置都防禦等使。八年夏四月，龍旂六轡，至自京師。閩粵舊風，機巧剽輕，資貨產利，與巴蜀埒富，猶有無諸餘善之遺俗，號曰難治。公將治之也，考禮正刑，節用愛人。頒賦遣役，必齊其勞逸；視年豐耗，量入以制用。削去事之煩苛、法之掊克者，吏不奉職，民不帥教，則懲以薄刑，俾寢遷善，繇是民知方矣。公將安之也，初哥舒晃反書至，公屨及於門，遽命上將帥戈船下瀨之師，西與鍾陵軍會，先拔循潮二州，以援番禺。推誠誓眾，士皆奮勇。既而大憝就戮，五嶺底定，民是以康。繄我師是賴，人無好宄寇賊之虞矣。公將教之也，考頖官之制，作為此學而寓政焉。躬率群吏之稍食，與贖刑之餘羨，以備經營之費，而不溷於民也。先師寢廟、七十子之像在東序，講堂書室、函丈之席在西序，齒胄之位，列於廊廡之左右。每歲二月上丁，習舞釋菜。先三日，公齋戒肄禮，命博士率胄子，修祝嘏，陳祭典。釋菜之日，釁器用幣，籩豆在堂，樽罍在阼。公元端赤舄，正詞陳信。是日，舉學士之版，視其藝之上下，審問慎思，使知不足，教之導之，講論以勖之。八月上丁如初禮。歲終，博士以遜業之勤惰、覃思之精粗告於公，斂其才者，進其等而貢之於宗伯。將進，必以鄉飲酒之禮禮之。賓主三揖，受爵於兩壺之間。堂下樂作，歌以發德，《鹿鳴》、《南陔》、《由庚》、《嘉魚》、《南山有台》以將其厚意。繇是海濱榮之，以不學為恥。州縣之教，達於鄉黨；鄉黨之教，達於眾庶矣。公薨之明年，太常議；按公叔發修衛國之班制以交四鄰，故易其名曰文。孔文叔其勤公家，夙夜不懈，衛人銘其彝鼎。以公尊教勸學，德洽荒服，乃奏諡曰成，詔贈禮部尚書。而刻金石之禮，則闕而未備。今也敢播德馨，貽之無窮。其銘曰：
公之文兮，肅恭且仁，宣力事君，潤飾經術，底綏斯民。公之武兮，鰥寡不侮，剛亦不吐，率師勤王，戡厥鬼虜。公之移風，經始泮宮。百堵皆興，孔堂崇崇。四科以班，乃侯乃公。秩秩祀典，鏘鏘禮容。大昕鼓徵，學士萃止。裦衣方屨，登降以齒。從公於邁，樂我泮水。我廛我裏，講誦資始。比屋為儒，俊選如林。縵胡之纓，化為青衿。公宜難老，為學者司南。板日告凶，實天匪忱。噦噦和鸞兮，不聞遺音。願言思公兮，如玉如金。餘烈鏤石，以塞民心。
北斗魁戴匡六星，曰文昌宮，其三曰貴相。聖人法天建官，作為台司，以左右民，於是乎有敬敷五教、平章百姓之職。居之者下代天工，上應星宿，其或一麾出守，八命作牧，內為吉甫，外為方叔，宏道利物，其政一也。惟唐七世皇帝誅羿澆，纂舊服，得柱石之臣曰平原張公，諱鎬字從周。秉中庸之德，含光大之量，輟耕隴畝，為唐皋夔。推轂於河南，樹風於荊門，作賓銅樓，登侍禁掖。牧撫人半歲，洪州再稔，鰥寡不侮，神人鹹若，慈惠之政，洽於百城。享壽六十有一歲，在癸卯七月壬寅，薨於位。夫德之被物也厚，則物之興感也至。故公之捐館，自九江至於敷淺原，南暨於梅嶺，東臻於閩徼，蚩蚩之民，靡幼靡艾，泣涕乎遺風，淒愴乎棠陰，懇懇乎若求而不得、企而不及也。僉曰：「平原，其可謂盛德也已！子惠困窮，俾富而庶，若解衣衣我，輟食食我。棄我往矣，誰育我矣？逝矣遠矣，音徽沫矣。吾儕小人，嗚呼疇依，盍詠歌之，刻諸金石。」秋八月，既殯，耆老吉州安福縣丞鄧林玉等一百一十五人，乃率籲眾慼，謀及故吏、從事、州長、縣尹、虎賁、亞旅、鄉老、大夫，相與稽乎陳跡，建頌表德，用廣留侯之世家，紀子產之遺愛，禮也。
公曾祖曰善見，位朝議大夫越州司馬；司馬生武定，任荊州都督府戶曹參軍；戶曹生知古，官止代州司馬，廣德元年贈太子少傅。自司馬至少傅，世以儒顯，天鍾美於其後嗣，四世而生平原。燕頷犀額，山立玉色，森然若大廈棟梁、清廟祭器。該宗六學，大抵以《周易》為師。鈄探元化，恥觀朵頤，隱居南山，蓋三十期。天寶十四年，始褐衣召見。凡用舍係於才，行止牽乎時。當無為無事，則許由、善卷各得安其節；及人思俾乂，則黃公、角裏不能逃其用，勢使然也。繇是一命左拾遺，再命右補闕修國史，三命侍御史，四命諫議大夫，五命中書侍郎同中書門下平章事。起布衣二年，綰相印，佐王業，明敭之盛，輝動古今。於時至德二載也，天子方以復夏之師，蒐於岐陽，三河之人，左衽是懼，公入敘百揆，出分二陝，帥東諸侯之兵，收復宋鄭，誅後至者，以懲不恪。安危之機，懸於方寸。方將董正東夏，懷柔山戎，會帝谘百工曰：「有能典朕荊楚，俾奸宄不作，予惟克邁乃勳。」於是拜公荊州大都督府長史。明年，元良肇建，上曰：「疇若予樂正父師之職，汝作賓客。」卒調護太子，嘉言惟允，於是授太子賓客。上思夙夜出納言語侍從之臣，命公作左散騎常侍。會鍾陵、鄱陽之間，人谘艱食，上又曰：「命汝作州伯，總十聯之任，俾餘無虞，惟爾賢。」於是有洪州之拜。粵寶應元年冬十月，公朝服受命，至自臨川。彰善用明，癉惡用威，一法度用信，布愷悌用德。慰薦掾吏，勞徠鰥寡，化以公廉，扇以禮讓。煦而嫗之使自得，清而靜之使自定。於是豪民猾吏，革麵斂手，家有忠信，人懷孝弟。暢於事業，布於風俗，浹於人心，被於歌詠。是歲也，三吳饑，人相食，厲鬼出行，劄喪毒痡，淮河之境，骼胔成嶽。而我倉如陵，我民孔阜，犬牙之境，疵癘不作，災不勝德也。臨海賊袁晁，狃於會稽之役，侵我東鄙，江介大恐，民斯繹騷。公命左軍屯上饒之隘，塞常山之口，斬其唐突者三千餘人，自是奸黨散落，不敢南向而射，邦人安焉。舒城賊帥楊昭，憑蜂聚之眾，殺同安郡守劉秋子以叛，師潰而奔，犯我疆場。公覆而取之，懸其首於五達之衢，凶徒殲焉。沈千乘者，新安大豪，結椎剽之黨，為之囊橐，弄兵潢池，虔劉我民，桴鼓之聲相聞，郡國二千石不能禁。公命次將斬之以徇，鋤其根株，俾無遺類，新安民庶，室家相慶，江幹清焉。振六條之宏綱，開布大信，從善如不及，視民如赤子。克已推誠，以百姓心為心，飲之以和，俾服從教化。輕剽呰窳、奪攘矯虔之俗，罔或幹於政；憀悴蹇亟、苛察繳繞之吏，不能見其巧。哀矜民庶，期於無訟，德政行焉。昚選乃僚，必國之良。有若博陵崔、賁昌黎韓洄、趙郡李惟嶽、北海王士華、河間邢宙、河東裴孝智、隴西李道，皆卿才也，以嘉言碩畫，參公軍事。澄清之內無濁流，審克之下無冤民，淑德旌焉。公之解裋褐而拖國章也，十有一年矣。雖匪躬之故，宣力不暇，而滄洲願言，未始弭忘。每曰少伯、子房，吾之師也。累乞骸骨，將角巾故山。朝廷方虛三老五更之位待公，除書未下，而公薨焉。嗚呼哀哉！褒德之盛典，退身之正誌，響用之遐福，三者俱未從人欲，斯可以歎矣。惟公出將入相，文武為憲，讜言成略，藏在冊府，代莫得而聞也。今采其德刑禮義之善利物者，頌之於石，慰彼墮淚者之心焉爾。其文曰：
純粹之氣，升於星辰，降為賢人。皇王得之，以釐百工，以騭下民。九江之南，五品不遜，百姓不親。平原來思，綏之以德，俾民化淳。寬厚清靜，飭躬率先，是訓是勤。猛獸不噬，夜犬不吠，豐年來臻。藹藹令德，家有膏雨，戶有陽春。牧我苦晚，棄我苦早，實天不仁。南州寥寥，東山依依，德音若存。千載之後，魂魄登此，頌聲不泯。
皇帝嗣位二載，河內得賢二千石曰猗氏楊承仙者。剛毅公廉，仁明愛人，起鞞鼓間，為唐循吏。天生貞方，非有經術潤飾，推誠禦眾，以身率先，民用不擾，政是以茂。於時王師始平河北，而覃懷才歸於我，大兵之後，城郭為墟。相國梁公，拔公於戎馬之上，表為刺史，俾慰安斯人。公既至，則吊其瘡痍，翦其荊棘，省事節用，寬其征而均其力。然後濬決古溝，引丹水以溉田，田之汙萊，遂為沃野，衣食河內數千萬口。流人繈負，不召自至，如歸市焉。鰥煢無告不能自耕者，貸其種與農器而教之，視五穀所宜，督其程課，勞來不怠，使民無不鹹返其本。每循行屬縣，問所疾苦，時其饑飽，心為慘怛，如身之恤臂指、慈父之視幼子也。性嚴不殘，而恭於奉法，訓軍以律，禁暴以肅。有抵刑者，雖拔葵犯禾，殺之無赦。由是兵不為盜，猛獸不食人，河內之犬，無夜吠者，人人得敦其業而厚其生。上奇其能，以璽書勞勉，封宏農郡公，邑二千戶，拜其男銳河南府參軍。方倚以牧人，不遐其福。大曆二年八月六日，公薨於州，春秋五十四。皇帝悼惜，詔曰：「軍興已來，列郡凋耗，二千石少能以教化稱者。唯承仙苦心精力，惠此一州。家給而人知禮節，氣和而歲無災害。三年有成，表課第一。賢守既歿，誰其嗣之！宜贈太子少傅。」好事者撰公景行，謂公清直強力，能勤其官，百城之州、三軍之帥，可使居其任，量不及而歿，惜哉！初岐國公魯炅之守襄鄧也，公為新軍佐，敢殊死督戰，奮士卒，先藺石，亂中敗麵滅鼻，而不言病，卒以是挫敵，軍中服其義勇。及涼公秉鉞而委質焉，前後保河陽，守高平，安潞鎮鄴，董戎壺口，戮力危機之中，賈勇倉猝之間，惟盡敵是求，未嚐顧身，元戎賴之，卒成大勳。由是曆羽林金吾光祿大夫，加開府儀同三司，試太常卿，而後至於是州也。公嚐表請歸葬，途由於洛。洛陽人聞楊懷州之至也，環而觀之。及其還也，懷人數千須於路；其亡也，闔境相吊，童子不巷歌，凡立誠應物者，信不足則行失；飾知沽名者，實不足則名喪。若楊公者，非仁必由已，而誠在言前，則不能使千萬人悅之之速如是。某官某耆壽某等，願復攀公之朱轓，望公之清揚而靡因也，故立石為碑，慰彼永思雲。其詞曰：
吳公文翁，遭時無危。因而綏之，其績易施。公之來斯，大盜始夷。師旅饑饉，丁於此時。頑民反側，比屋流離。飲公醇仁，而忘怨谘。饑者得食，寒者得衣。豈知典謨，以吏為師？豈必法令，信則不欺？功倍古人，愛及煢嫠。人之戴公，父兮母兮。公之品望，與古賢希。宜從人欲，俾壽無期。嗚呼不傭，舍我曷歸？公俾我活，何以報之？我思公兮，涕淚此碑。
漢家之建侯親親也，以荊、燕、吳、楚、為首封，而後嗣多材，世濟厥美。辟疆、路叔，更生、子駿，比肩而出，慶鍾故也。唐有天下，肺腑是依，有若江夏、淮安，河間、東平，以明略茂勳，左右大業。其休德，粹氣，降為百祥，公子公孫，或哲或仁，勤勞王家，焜耀國牒。從東平三葉，後生睢陽。言春秋者，謂公族多士，與炎漢侔矣。公諱少康，字某。太祖景皇帝五代孫。太祖生雍王繪，雍王生東平王紹，東平王生高平王道立，高平王生畢公景淑。初畢公娶於太常京兆韋萬石女，有才子三人。伯曰孟康，忠敬直溫，謙光不耀，官至太子左讚善大夫。仲曰仲康，宏毅密重，文敏貞諒，由尚書主客郎中剖符楚州，人到於今由其教而思其躅。公楚州之母弟也，纂二昭二穆慎身之烈，迪元方季方裕蠱之範，家貽其謀，天鍾其休，故蓄為和氣，播為盛德。年始孩而畢公捐館，七歲受《孝經》，至《喪親章》，捧書孺慕，京哽不食，鄰伍長幼，為之涕泗。既冠，遭太夫人棄孝養，苴茹毒，泣血無聲者三年。自是孝稱鄉黨，名冠宗室。會垂拱、永昌以後，天下有燕啄之謠，七廟支庶，不絕若綖。公正誌蒙難，危行全德，貞厲二十年，以俟道長。中興後乃筮仕，由朝邑縣尉凡七徙，官至尚書祠部郎中。以大府上佐授潞州司馬，因考績彰聞，拔為青州刺史。於是海岱貢篚，衣履天下，俗尚誇侈，吏務豪奪。公以德禮示法度，以誅賞禁淫慝，宣明教化，飭行率先，使刺繡倚市者，悉返耕織。於是貪者廉，善者勸，海濱之俗，變至鄒魯。按察使戶部侍郎宋遙以狀聞，璽書褒異，遷公於常州，賜一子出身。常之吏民，望公風聲，其奇衺僭濫者，解印綬自去。比及下車，無為而治，復以高第擢拜徐州刺史。先是歲比大歉，人流者什五六，公條奏逋逃之名，削去其版，然後節用務本，薄征緩刑以來之，歲則大穰，人不患寡，浮遊自占者至數千萬。優詔嘉歎，賜帛二百匹。元宗後元年，改宋州為睢陽郡，命公為太守。淮河漕免，刀布輻湊，萬商射利，奸之所由聚也。公謂非勝之艱，安之惟艱，故峻其侵漁之令，宏其並容之仁。吏或不廉不恪，不惠不迪，糾之詰之，必誠必信。公之誠信不欺，故獄市不擾，閭井輯睦。由是飲公醇固之德者，如餒者得哺、寒者得纊。有司方將計課以聞，天不惠於宋，乃崇降厲疾。三年春，賜告歸洛陽；是歲十二月丙午薨，春秋六十有四。宗室淒欷，士友失圖，宋人徐人，輟舂相唁。明年某月，遷宅兆於京兆見子原先塋，禮也。公雅善屬詞，有集二十卷。晚節好禪味，耽道論，嚐《傳道德上下經》五千言，為之訓解，以究微旨。其為政貞方廉靜，明達端懿，嚴不殘，直不訐，清不矯時，善不徇名。交友推誠，好惡中節，博見強誌，親仁愛士。居險用晦，遭時利往，行藏之機，與道屈伸。未始以去就寵辱，瀆其出處，而壽位未極其量也，故休祐復集於後昆。夫人某縣太君廣平程氏，生元子曰涵，以忠文孝讓，儀刑王室。天子謂可內司九法，外鎮百城，大曆七年夏五月，由尚書兵部侍郎為御史大夫蘇州刺史，巡省江左，邁德詒訓之所及也。夫人沛國武氏，以繼室生仲子汗，汗弟濃，皆卿材，而不幸早世。某年月日，朝廷建推恩之令，追贈公秘書監。大夫之孝，達於祖禰也。及嚐忝禮官之屬，知王侯之廟祧昭穆，與功烈德善，故受命於大夫，酌而為誌，著之樂石，以代烝夷。曰：
敦敘九族，皇風所始。公生德門，運葉麟趾。王曰叔父，高陽才子。纘乃祖服，似續介祉。底績三署，舊章孔修。赤舄彤襜，牧彼四州。明照奸訛，仁覆隱憂。神罔時怨，民斯輯柔。民之不幸，公壽不永。王曰彼天，匪憖俾屏。仁浹鰥寡，道在彝鼎。臧孫有後，遺烈煥炳。
楚元王傅後五世，長孺相漢，始自魯國徙家杜陵。其後十六世孫景略，仕魏為青州刺史。青州生隋倉部侍郎南皮公瓚，南皮公生三子皆才，同時為郎。長曰季武，實居主爵；次曰叔諧，典司庫部；季曰叔謙，曆吏部考功，時人號為三列宿。考功生知人，以司庫員外郎為職方郎中。自長孺至青州，二丞相、一侍中、十一二千石。自南皮至職方，二葉五尚書郎，為當世言婚宦者謂之郎官韋家。楩柟瑤琨，非崇山濬源不生，故公侯卿大夫，實鍾德門，事業名聲，與冠蓋俱。四牡龍旂之慶，百代彌熾，盛矣哉！公諱縝，字某，職方之仲子也。性忠廉無邪，溫直好禮，用誠明博厚，祇若祖考之訓。雖顛沛不違仁，非得之不苟求，言足以成事而濟眾，默足以居易而慎獨。鄉舉經行，吏部登賢能，拔授秘書省校書郎。親累徙官，再遷至亳州臨渙縣令。寬仁愷悌之政，行乎千室。期年而頌聲興，遷薛王府文學，轉秘書郎。王宮圖牒，天祿典籍，公皆以儒服參焉，藝文修而彝章敘。曆佐濮、徐、仙三州，清恪如一。入為申王府司馬，以達才居陪臣之列。宏道以奉職，安義以直已，諫從政肅，繄忠亮是賴。掌邦典者，謂王門之治，可移於公卿。方議登之三府，會寢疾終於位，是歲開元十二年歲在甲子冬十月二十二日，春秋若干。夫人河南元氏，益州唐安縣主簿知柔之女。承先祖供祭祀之謂職，閔勤勞勸以義之謂德，莊敬恭順婉娩聽從之謂禮，顧復勞瘁均養善訓之謂慈，夫人兼有焉。某年月日，春秋若干卒。某年月日，合葬於某原。嗚呼！才宜貴，仁宜壽，世祿宜富，三者公夫人皆居其地，不臻其分，鄉黨宗族，以命不可說相吊焉。惟明德必有後之言也信，有若孟子幼成，博見利器，鏗若金錫。天寶十年，自尚書兵部郎出守漢中兼山南西道采訪處置使。移典河內，河內人至今頌之。仲子幼卿，洛陽縣丞。叔子幼奇，宋州楚邱縣令。季子幼章，有貞幹密識，恭寬而明，前後八執憲而再起草。自兵部郎中持節典泗、楚二州，錫金印紫綬，谘以屯田贍軍食，如漢營平侯故事。以言以立，皆公之教訓也。寶應二年春三月，以子為大夫，故詔追贈公太常卿。君子謂公之義方，應及其身，而楚州之孝誠格於宗祐，禮也。猶以為與化俱者人事，不我期者邱隴，雖大宗小宗，可詳諸姓氏譜，命官日時，各存乎？屋壁之誌，若遺直與故事，非金石刻，則無以示後世也。由是楚州稽首於廟，見托撰德，垂懿萬億，孝思罔極。其銘曰：
肅肅乃祖，翼商屏周，總群邦兮。退傅間生，扶揚重侯，德乃降兮。龜紐虎符，黼衣彤弓，世相副兮。百代純嘏，錘仁於公，德斯懋兮。為邦三年，足民知方，政之臧兮。校文石渠，觀書魯堂，誌自強兮。三佐列郡，曳裾遊梁，道未光兮。已矣介福，不充景行，籲嗟命兮。一經之遺，垂裕果盛，哀榮並兮。子子孫孫，丕承忠敬，荷餘慶兮。
開元天寶之際，元宗始以八柄付三公，由是台司得專其廢置。其中或憑寵固位，懼天下有異已者，諸附離之者皆出入三台。若公才令名，以望見憚，則稍稍優其俸而黜其職。故天水權公幼明由新安縣令為絳郡司馬、高平郡別駕而歿，同於道者皆竊歎之，是歲天寶六載秋八月也。歿後廿有二載，歲次己未春二月，返葬洛陽故塋，夫人新鄭縣君滎陽鄭氏祔焉。縣君某縣某官某之孫某之子，以仁儉好禮，輔佐懿德，柔明之風，訓齊閨門。壽六十五，大曆二年十月某日，終於丹陽。初公娶於博陵崔氏，生子曰驊而終。新鄭以繼室，生四子，曰軼，曰申，曰器，曰舒。舒不幸短命。驊、軼、申、器，悉忠信好學，善屬文，位未顯而令名歸之，慶之垂訓之流也。至是既卜宅兆，驊等懼日月逾遠，後裔不知其先人之德善，謂及忝鄉舉之舊，故使錄而銘之云：公諱徹，字幼明，隴西天水人也。權氏之先，出於顓頊。其遠祖殷武丁之小子，生而有文在手曰權，因以權受封，且命氏焉。至周為楚武王所滅，國除。其後有仕隴西者，遂家於天水。曆漢魏、晉宋間，子孫世都尉為郡守。至裔孫翼，與王景略同佐苻堅，官至仆射。後仆射數世至景宣，景宣生士玢，並知名於時。士玢生萬春，曆華州刺史，封千金縣公。華州嗣右領軍將軍曰文獎，領軍嗣永興令曰懷育，公永興之嗣也。奕葉之明德粹氣，藂於其躬，故融而為仁行，播而為文學。童子時，舅氏崔湜奇其文，嚐謂有何無忌之似。其鄉舉也，考功郎中蘇頲拔諸群萃之中，連尉湖城、汾陰、新繁、渭南、河南五縣。開元二十三年拜監察御史。會監祭太廟，先時同事者約相與偕赴。及將赴祭，約者有故不至，遽不暇告。公曰：「人約我矣，可先已而後信乎？」遂不赴，坐是降為河南府法曹，君子義之。初選部舊制，每歲孟冬以書判選多士，至開元十八年，乃擇公廉無私工於文者，考校甲乙丙丁科，以辨論其品。是歲，公受詔與徐安貞、王敬從、吳鞏、裴朏、李宙、張烜等十學士參焉。凡所升獎，皆當時才彥。考判之目，由此始也。於是天下無兵百二十餘載，搢紳之徒，用文章為耕耘，登高不能賦者，童子大笑。公攘臂其間，以仁義為己任，片言隻字，動為學者所法，時輩榮之。而居家清方，惟德禮是仗。潤身飭吏，不過經術，不矯持操以遊媚貴幸，行威作福者忌之，由是官徙而階不遷。從法曹數歲而後有新安之拜，及至曆絳郡、高平，任愈疏遠。安貞中立，未嚐易方，虛舟其心，與位升降。春秋六十四而終。蓋道之行止，與時不並，論者以漢梁叔敬、桓君山為比。公所著文二十卷，其立言之宗，趙郡李華編而序之。若世係事業，則書諸斯文。其文曰：
咺兮權公，有德有言。忠恕廉清，道直而溫。行有餘力，言足成文。居官釐績，勤約是守。與明以信，寧黜不苟。跡屈誌伸，義彰身後。冉政遊學，左詩潘誄。風流遺烈，足以遺子。九原與歸，末由也已。
桉前誌，禪師號僧璨，不知何許人。出見於周隋間，傳教於惠可大師，摳衣於鄴中，得道於司空山。謂身相非真，故示有瘡疾；謂法無我所，故居不擇地。以眾生病為病，故至必說法度人；以一相不在內外不在其中間，故足言不以文字。其教大略以寂照妙用攝群品，流注生滅觀四維上下。不見法，不見身，不見心，乃至心離名字，身等空界，法同夢幻。亦無得無證，然後謂之解脫，禪門率是道也。上膺付囑，下拯昏疑，大雲垂陰，國土為化。謂南方教所未至，我是以有羅浮之行，其來不來也，其去無去也。既而以袈裟與法，俱付悟者，道存形謝，遺骨此山，今二百歲矣。皇帝即位後五年，歲次庚戍，及剖符是州，登禪師遺居，周覽陳跡，明徵故事。其茶毗起塔之制，實天寶景戌中別駕前河南少尹趙郡李公嚐經始之；碑版之文，隋內史侍郎河東薛公道衡、唐相國刑部尚書贈太尉河南房公琯繼論撰之。而尊道之典，易名之禮，則朝廷方以多故而未遑也。長老比邱釋湛然，誦經於靈塔之下，與磵鬆俱老，痛先師名氏未經邦國焉，與禪眾寺大律師釋澄俊，同寅葉恭，亟以為請。會是歲嵩嶽大比邱釋惠融至自廣陵，勝業寺大比邱釋開悟至自廬江，俱纂我禪師後七葉之遺訓，日相與歎塔之不命、號之不崇，懼像法之本根墜於地也，願申無邊眾生之宏誓，以抒罔極。揚州牧御史大夫張公延賞以狀聞，於是七年夏四月，上沛然降興廢繼絕之詔，冊諡禪師曰鏡智，塔曰覺寂，以大德僧七人灑掃供養。天書錫命，暉煥崖俗，眾庶踴躍，謂大乘中興。是日，大比邱眾議立石於塔東南隅，紀心法興廢之所以然。及以為初中國之有佛教，自漢孝明始也，曆魏晉、宋齊，施及梁武。言第一義諦者，不過布施持戒，天下惑於報應，而人未知禪，世與道交相喪。至菩提達摩大師，始示人以諸佛心要，人疑而未思。惠可大師傳而持之，人思而未修。迨禪師三葉，其風浸廣，真如法味，日漸月漬。萬木之根莖枝葉，悉沐化雨，然後空王之密藏，二祖之微言，始燦然行於世間，浹於人心。當時問道於禪師者，其淺者知有為法，無非妄想；深者見佛性於言下，如燈之照物。朝為凡夫，夕為聖賢，雙峰大師道信其人也。其後信公以教傳宏忍，忍公傳惠能、神秀。能公退而老曹溪，其嗣無聞焉。秀公傳普寂，寂公之門徒萬人，升堂者六十有三。得自在慧者一曰：「宏正，正公之廊，廡龍象又倍焉，或化嵩洛，或之荊吳，自是心教之被於世也，與六籍侔盛。嗚呼！微禪師，吾其二乘矣，後代何述焉？庸詎知禪師之下生不為諸佛，故現比邱身以救濁劫乎？亦猶堯舜既往，周公制禮，仲尼述之，遊夏宏之，使高堂後蒼徐孟戴慶之徒，可得而祖焉。天以聖賢所振為木鐸，其揆一也。諸公以為司馬子長立夫子世家，謝臨川撰慧遠法師碑銘，將令千載之後，知先師之全身、禪門之權輿、王命之丕顯。在此山也，則揚其風，記其時，宜在法流。及嚐味禪師之道也久，故不讓。其銘曰：
眾生佛性，莫非宿植。知誘於外，染為妄識。如浪斯鼓，與風動息。淫騃貪怒，為刃為賊。生死有涯，緣起無極。如來憫之，為辟度門。即妄了真，以證覺源。啟迪心印，貽我後昆。閒生祥師，俾以教尊。二十八劫，迭付微言。如如禪師，膺斯宏宣。世溷法滅，獨與道全。童蒙來求，我以意傳。攝相歸性，法身乃圓。性身本空，我無說焉。如如禪師，道既棄世。將三十紀，妙經乃屆。皇明昭賁，億兆膜拜。凡今後學，入佛境界。於取非取，誰縛誰解？萬有千歲，此法無壞。
