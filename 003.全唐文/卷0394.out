叔明字晉卿，閬州新政人。本姓鮮於氏。擢明經，乾元中為司勳員外郎，累除太子右庶子。拜東川節度使遂州刺史，移鎮梓州。建中初檢校戶部尚書，遷左僕射。德宗幸興元，出家貲助軍，加太子太傅，封薊國公。朝京師，拜尚書右僕射，貞元三年卒，諡曰襄。
佛空寂無為者也，道清虛寡欲者也，今迷其內而飾其外，使農夫工女，墮業以避役，故農桑不勸，兵賦日屈，國用軍儲為斁耗。臣請本道定寺為三等、觀為二等，上寺留僧二十一，上觀道士十四。每等降殺以七，皆擇有行者，餘還為民。
璀，河東人。鄉舉進士。天寶末為河北海運判官，三遷大理評事。至德初累轉吏部侍郎，廣德二年為河中尹兼御史大夫，永泰元年授散騎常侍、集賢院待制。大曆五年遷戶部尚書，十年卒，贈太子太師。
白虹為氣，太陽為精；堅其質，孕其明。卞子識之，而曰至寶。他山之石，攻而挺英；融雪華於潛潤，洞冰彩而凝清。彼其良玉，焜焜煌煌；瑩若既兼縝密，燦乎其有文章。積千金而比價，掩十城以騰光；將以配君子、比皇王，豈徒潤林薄、蘊巒岡而已哉？伊何配之？溫潤含滋。瑕穢不匿，貞心固持。性自然也，灼而不變；質有餘也，涅而不緇。溫以作德，成我邦式；天子展四時之儀，庶官修五等之職。珪以為瑞，佩以比德；上下有軌，尊卑有翼。既山水節其文，元蒼差其色；四者爰備，勞逸是主。民也事也，右葉於角徵；君也物也，左諧於宮羽。反而規，旋而矩；其誌不散，其容斯取。況居則設，朝則結；進退鏘鳴，抑揚磬折。禮樂之儀著，非僻之心絕。是則維身允固，惟玉不撤。且駭雞之珍、驪龍之寶，雖其豔，煥其藻；但侈於庶心，何補於王道？豈若玉之義也，深乎博乎？詩人以生芻取喻，賢則高矣；孔氏以佩環讓德，謙莫比夫。故藏之瑞府，偶之河圖；奉之者生敬，執之者不趨。幸無棄於照廡，得一獻而論都。
嗣恭字懿範，京兆三原人。始名劍客，以世蔭為鄴尉，遷蕭關令，連徙神鳥、姑臧，考績為天下最。元宗以為可嗣漢魯恭，因賜名。永泰二年為江西觀察使。大曆八年兼嶺南節度使，封冀國公。德宗立，拜兵部尚書東都留守，加懷鄭、汝陝、河陽三城節度、東都畿觀察使。卒年七十一，贈左僕射。
信州弋陽人張球，父歿五年，廬於墓側，哀毀過禮。墓門磚上生芝草七莖，有鵲巢於墓之叢竹。請旌表門閭。
耽字敦詩，滄州南皮人。天寶中舉明經，累授汾州刺史，入為鴻臚卿。大曆十四年領山南西道節度使，興元中召為工部尚書。貞元九年拜右僕射同中書門下平章事，封魏國公。順宗立，進檢校司空，守左僕射。永貞十年卒，年七十六，贈太傅，諡元請。
臣聞楚左史倚相能讀《九邱》，晉司空裴秀創為六體；《九邱》乃成敗之古經，六體則為圖之新意。臣雖愚昧，夙嚐師範，累蒙拔擢，遂忝台司。雖曆踐職任，誠多曠闕，而率土山川，不忘寤寐。其大圖外薄四海，內別九州，必藉精詳，乃可摹寫，見更纘集，續冀畢功。然而隴右一隅，久淪藩寇，職方失其圖記，境土難以區分。輒扣課虛微，采掇輿議，畫關中、隴右及山南九州等圖一軸。伏以洮湟舊墟，連接監牧，甘涼右地，控帶朔陲。歧路之偵候交通，軍鎮之備禦衝要，莫不匠意就實，依稀像真。如聖恩遣將護邊，親書授律，則靈慶之設險在目，原會之封略可知。其諸州諸軍，須論裏數人額；諸山諸水，須言首尾源流。圖上不可備書，憑據必資記注，謹撰《別錄》六卷。又黃河為四瀆之宗，西戎乃群羌之帥，臣並研尋史牒，翦棄浮詞，罄所聞知，編為四卷。《通錄》都成十卷，文義鄙樸，伏增慚悚，謹隨表奉進。
臣聞地以博厚載物，萬國棋布；海以委輸環外，百蠻繡錯。中夏則五服九州，殊俗則七戎六狄，普天之下，莫非王臣。昔母邱出師，東銘不耐；甘英奉使，西抵條支。奄蔡乃大澤無涯，罽賓則懸度作險。或道裏回遠，或名號改移，古來通儒，罕遍詳究。臣弱冠之歲，好聞方言，筮仕之辰，注意地理，究觀研考，垂三十年。絕域之比鄰，異蕃之習俗，梯山獻琛之路，乘舶來朝之人，鹹究竟其源流，訪求其居處。闤闠之行賈，戎貊之遺老，莫不聽其言而掇其要；閭閻之瑣語，風謠之小說，亦收其是而芟其偽。然殷周以降，封略益明。承曆數者八家，渾區宇者五姓，聲教所及，惟唐為大。秦皇罷侯置守，長城起於臨洮；孝武卻地開邊，障塞限於雞鹿。東漢則哀牢請吏，西晉則裨離結轍。隋室列四郡於卑和海西，創三州於扶南江北，遼陽失律，因而棄之。高祖神堯皇帝誕膺天命，奄有四方。太宗繼明重熙，柔遠能邇，逾大磧通道，北至仙娥，於骨利幹置元闕州。高宗嗣守丕績，克廣前烈，遣單車齎詔，西越蔥山，於波刺斯立疾陵府。中宗複配天之業，不失舊物；睿宗含先天之量，惟新永圖。元宗以大孝清內，以無為理外，大宛驥騄，歲充內廄，與貳師之窮兵黷武，豈同年哉？肅宗掃平氛祲，潤澤生人；代宗剗除殘孽，彝倫攸敘。伏惟皇帝陛下以上聖之資，當太平之運，敦信明義，履仁包元，惠養黎蒸，懷柔遐裔。故瀘南貢機房水之金，漠北獻餘吾之馬，元化洋溢，率土霑濡。臣幼切嗟於師友，長趨侍於軒墀，自揣孱愚，叨榮非據，鴻私莫答，夙夜兢惶。去興元元年，伏奉進止，令臣修撰國圖。旋即充使魏州、汴州，出鎮東洛、東郡，間以眾務，不遂專門，績用久虧，憂愧彌切。近乃力衰朽，竭思慮，殫所聞見，藂於丹青。謹令工人畫《海內華夷圖》一軸，廣三丈，從三丈三尺，率以一寸折成百里。別章甫左衽，奠高山大川，縮四極於纖縞，分百郡於作繪。宇宙雖廣，舒之不盈庭；舟車所通，覽之鹹在目。並撰《古今郡國縣道四夷述》四十卷，中國以《禹貢》為首，外夷以《班史》發源，郡縣紀其增減，蕃落敘其衰盛。前《地理書》以黔州屬酉陽，今則改入巴郡；前《西戎誌》以安國為安息，今則改入康居。凡諸疏舛，悉從釐正。隴西北地，播棄於永初之中；遼東樂浪，陷屈於建安之際。曹公棄陘北，晉氏遷江南，緣邊累經侵盜，故墟日致堙毀。舊史撰錄，十得二三；今書搜補，所獲太半。《周禮·職方》，以淄時為幽州之浸，以華山為荊河之鎮，既有乖於《禹貢》，又不出於淹中。多聞闕疑，詎敢編次。其古郡國題以墨，今州縣題以朱，今古殊文，執玩簡易。臣學謝小成，才非博物。伏波之聚米，開示眾軍；酂侯之圖書，方知阨塞。企慕前哲，嚐所寄心，輒罄庸陋，多慚紕略。無任戰惕之至。
庖犧氏觀鳥獸之文，象形指事，作書契以代結繩。降及夏殷周，通謂之古文。至宣王太史史籀，著《大篆》十五篇，古文小異。七國分裂，篆與古文，隨其所尚。始皇兼並海內，丞相李斯作《倉頡》七章，中車府令趙高作《爰曆》六章，太史令胡毋敬作《博學》七章，並約籀文，而篆體轉工，即世謂之小篆。後發卒理獄茲多，吏趍省易，隸書出焉。漢興，書師以隸合小篆，為五十五章教閭裏。平帝元始中，徵通小學會京師者百有餘人，揚雄采掇其可用者，作《訓纂》八十九章，除其重複。東漢班固，加十三章，共一百二章，六千一百二十字，群書所載略備。自三國後，隸書盛行，古文、篆、籀浸微矣。曆晉、魏、周、隋、宋、齊、梁、陳，通篆、籀者日寡，惟碑頌之額，時睹數字，仍十中八九，檢文題之。國家成均六館，書居其一，學者粗紀畫點，鮮造精微。至德後，方事之殷，鄉吏富家，鹹俯拾青紫，郡邑髦楚，不複積功於六藝。惟趙郡李陽冰，神假篆法，上鄰李斯，時人獲之，悉藏篋笥。大曆中，篆故李司徒《新驛記》於東廳之門右，筆法古淡，識者宗師。猶子檢校祠部員外郎騰，能嗣其業。耽每歎隸書轉訛，難究會意；篆體如正，方辨發源。小學中獨許慎《說文》最為首出，目錄五百四十言，眾字之根。若能研慮於中，則聖人之旨趣，可得而知。因請騰繼世父之妙，書坯山之石，藉其久，垂示將來。茲亭控白馬之古津，實皇華之都會，流傳模寫，以俟君子。
彰字伯陽，京兆富平人。天寶中以軍功累遷至左衛員外郎將。安祿山叛，偽署博、滑二州刺史，統兵屯滑台。彰思以節自顯，悉籍士馬州縣以獻，拜御史中丞兼滑州刺史滑亳魏博等六州節度使。史朝義滅，遷御史大夫，封霍國公。加檢校工部尚書右僕射，贈太傅。
峘，德棻五世孫。天寶末進士，累遷起居舍人。大曆中遷司封郎中、知制誥。建中初進禮部侍郎，累貶衢州別駕。順宗立，以秘書少監召，未至卒。元和中贈工部尚書。
臣聞《傳》曰「近臣盡規」，《禮記》曰：「事君有犯而無隱」。臣幸遇昌運，謬參近列，敢竭狂愚，庶裨分寸，伏惟陛下詳察焉。臣嚐讀《漢書》，見劉向抗疏論王者山陵之誡，良史稱歎，萬古芬芳。何者？聖賢之心，勤儉是務，必求諸道，不作無益。故舜葬蒼梧，不變其肆；禹葬會稽，不改其列。周武葬於畢陌，無邱隴之處；漢文葬於霸陵，因山穀之勢。禹非不忠也，啟非不順也，周公非不友也，景帝非不孝也，其葬君親，皆守微薄。至宋文公始厚葬，用蜃炭益車馬，其臣華元、樂舉，《春秋》書為不臣。秦始皇葬於驪山，魚膏為燈燭，水銀為江海，珍寶之藏，不可勝計，千載非之。故桓魋為石槨，夫子曰「不如速朽」，子遊問喪具，夫子曰「稱家有無」，張釋之對孝文曰：「使其中無可欲，雖無石槨，又何戚焉？」是以漢修霸陵，皆以瓦器，不以金銀為飾。繇是觀之，有德者葬逾薄，無德者葬逾厚，昭然可睹矣。陛下自臨禦天下，聖政日新，進忠去邪，減膳節用，不珍雲物之瑞，不近鷹犬之娛。有司給物，悉依元估，利於人也；四方底貢，惟供祀事，薄於己也。故澤州奏慶雲，詔曰「以時和為嘉祥」；邕州奏金坑，詔曰「以不貪為寶」。恭惟聖慮，無非至理。而獨六月一日制節文云「應緣山陵制度，務取優厚，當竭帑藏，以供費用」者。此緣仁孝之德，切於聖衷。伏以奠親之義，貴於合禮。陛下每下明詔，發德音，皆比蹤唐虞，超邁周漢，豈取悅凡常之目，有違賢哲之心，與失德之君競其奢侈者也？臣又伏讀遺詔曰：「其喪儀制度，務從儉約，不得以金銀錦彩為飾。」陛下恭順先誌，動無違者，若制度優厚，豈顧命之意邪？伏惟陛下遠鑒虞夏、周漢之儀，深惟夫子、釋之之戒，虔奉先旨，俯遵禮經，為萬代法，天下幸甚。今赦書雖頒行，諸條猶未出，因之奉遺制敷聖理，固其時也。伏望速詔有司，悉從古禮。臣聞愚夫之言，聖王擇焉。況臣忝職史官，親述睿德，恥同華元、樂舉之為臣也，願以舜禹之理紀聖猷也，夙夜懇迫，不敢不言。祗犯聖明，實憂罪譴，言行身黜，雖死猶生。
正議大夫行太子右庶子史館修撰上柱國晉昌縣開國男令狐亙述：惟深也故能通天下之誌，惟幾也故能成天下之務。君子極深而研幾，不出戶而制動，行諸已而馭化，其惟聖德乎？有唐名臣贈司徒魯郡文忠公顏公，奉大順為元功，建大節為至忠，以安橫流，以紐頹綱，秉是一心，祗事四朝。今上興元元年八月三日，蹈危致命，薨於蔡州之難。貞元二年春，蔡州平。冬十一月二旬有三日，嗣子櫟陽尉、秘書省正字碩，銜恤奉喪，歸葬於萬年縣之舊原。皇帝徹懸震悼，乃冊贈上公。詔有司具鼓吹羽儀，送於墓所。遣中謁者吊祭，贈錢五十萬、粟三百石。命太常考行誄德，諡曰文忠。凡厥士庶，臮方侯伯，識與不識，晞聲想形，莫不惕然創焉，感慕思齊。為人子者益孝，為人臣者益忠，為人弟者益順，為人吏者益敬，有以見盛德，之儀型也。公諱真卿，字清臣，琅琊臨沂人。蓋孔宣父之門人曰回，好學知機，道亞聖人，公其後也。五代祖之推，北齊黃門侍郎，為海內大儒，著《家訓》、《稽聖賦》、《冤魂誌》及文集，藏在書府，曆代傳之。高祖思魯，亦儒行，仕我太宗，掌記秦府，列於國史。曾祖勤禮，著作郎、宏文館學士。祖昭甫，晉、曹二王侍讀，贈華州刺史。考惟貞，薛王友，贈太子少保。儲和葆衝，是感間氣，用集於我公。公受夫純休，克廣前烈，識度元遠，節行不群。早孤，太夫人殷氏，躬自訓育。公承奉慈顏，幼有老成之量。家貧屢空，布衣糲食，不改其樂。餘力務學，甘味道藝，五經微言，及百氏精理，無所不究。既聞之，必行之。尢工文詞，善隸書，書格勁逸，抗行鍾、張。弱冠進士出身，尋判入高第，授秘書省校書郎。天寶初制策甲科，作尉醴泉，又以八使表能，遷於長安。未幾，拜監察禦史。洊承詔旨，巡撫河隴。曾至五原，有冤訟久而不決，公理之得情，郡人悅服。時方炎亢，而甘澤澍焉，巷俗謠言，謂之禦史雨。又士族有斁於名教者，朝臣有侮於憲度者，公悉彈奏，正以禮法。憲綱震肅，朝旨嘉焉，遷武部員外郎。屬宰臣楊國忠以外戚登庸，惡不附已者，出為平原太守。公性本宏裕，及到官，推是道也，以臨其人。躬疾苦以勸義，寬征徭以勸學，令不肅而信行，教不敷而化洽。十四年，賊臣安祿山豕突蟻動，逆常幹紀，徵師矯命，自薊長驅。公血憤中激，乃宣言曰：「焉有人臣，忍容巨逆？必當竭節，龔行天討。」會郡中方集靜塞軍屯丁三千餘人，公因之，又召境內舉武藝者，仍發財募義勇之士，未逾旬，成萬人軍。於是戒嚴固守，仍表其狀。是時海內承平，祿山竊發，兩河之間，未有奉章表者。時祿山陷洛陽，害留守李憕、中丞盧奕禦史蔣清，以三人之首，傳脅河北列郡。至平原，公斬其使，收三人之首，哭而葬之，遂有表上聞。初元宗每朝以薄俗罪已，及得公表大悅，稱歎者久之，顧謂左右曰：「真卿何如人，而所為乃得爾！」因就拜戶部侍郎，兼領平原，又加河北采訪招討使。仍賜以詔書云：「卿之一門，義冠千古。」由是公之德聲，震於天下。時公從父兄常山太守杲卿，同公建義，憤激於衷，生縛賊將何千年、高邈，獻於闕下，遂通太原之路。忠烈之風，出於一門。《詩》云： 「孝子不匱，永錫爾類。」夫忠臣亦如之。是時漁陽太守盧全誠、濟南太守李隨、清河長史王懷忠景城司馬李暐，各擁兵數千，或至萬人，以附於公。鄴郡太守王燾，被祿山移攝河間，燾俾掾吏李奐斬偽署河間長史杜暮睦，以河間眾歸於公。北海太守賀蘭進明率精銳五千濟河，有詔助公討伐。是仁者赴，仁義者赴義，勇者不敢愛其力，智者不敢秘其謀。清河詞客李萼，少年有誌，獻奇於公，以通鄰好，增補軍實。前殿中侍禦史沈震、鹽山尉穆寧、武邑尉李銑、清河主簿張澹、清池尉賈戢，各抒器能，參讚成務。公以長事進明，眾同甘苦，莫不畢力，能公之役。賊帥袁知泰，恃眾犯我聊城之西，公二鼓而破之，獲斬萬計。其時河朔一十七郡，同日響願，進兵二十萬，橫絕燕楚，旁貫井陘，啟土門，通太原。河北節度使李光弼、朔方節度使郭子儀得橫行河朔，複常山、趙二郡，大破賊帥史思明於嘉山，皆公之由也。推誠無私，信及旁郡，平盧將劉正臣以漁陽來歸。公以漁陽賊之本根，欲堅其意，乃割愛子頗，令越海與正臣通問，兼遣軍資十有餘萬。俄而寇陷京師，駕在靈武，往來傳置，梗圯不通。公以帛書表章，封於蠟丸內，俾健步宵行晝伏，四遠以聞，因奉詔。肅宗郎位之初，遣使乘驛，布於江淮，王命再通，繄茲是賴。又遷工部尚書兼禦史大夫，采訪招討等使如故。其年冬十月，賊將尹子奇、史思明等，以勁兵十萬發自燕南。先陷滄瀛，次陵德棣，猛若燎火，衝如決防。公內無兼月之蓄，外絕同盟之援，度勢量力，義無幸給，不敢委身待擒，貽國之恥，遂與麾下歸於鳳翔。有詔遷憲部尚書，尋兼禦史大夫。西京平，思複舊章，屢進讜議，觸鱗忤旨，竟不久留，出為馮翊太守。換蒲州刺史，充本州防禦使。又為酷吏所構，貶饒州刺史。遷昇州刺史，充浙西節度使。時劉展在於睢陽，反狀已萌，公乃飭偏師，利五刃，水陸戰備，以時增修。都統使李亙奏，以為過防駭眾，肅宗有詔，追拜刑部侍郎，進爵縣公。尋而劉展陵陷江淮，李亙敗績奔走，時之議者，皆多公之先覺，怒亙之沮計焉。禦史中丞敬羽，詐佞取恩，惡公剛直，以謗語陰中之。天威赫然，責命斯極，貶蓬州長史。代宗即位，移利州刺史，未之任，徵拜戶部侍郎。加銀青光祿大夫，進金紫光祿大夫。除江陵尹兼禦史大夫，充荊南節度觀察使。未辭闕而鑾輿幸陝州，公扈蹕行在，拜尚書右丞。及還京，遷刑部尚書，續兼禦史大夫，充朔方宣慰使，進封魯郡公，食邑二千戶。宰臣元載，怙權專政，每有公議，公正言引經，不為之屈，指擿將如規之。載心銜色忿，蓄而將發者數四矣。會攝享太廟，誣以祭器不修，啟於宰臣，載因奏公謗讟時政，貶峽州別駕。未到任，換吉州別駕移撫州刺史，轉湖州刺史。政尚清淨，長孤養耆，徹備浚隍，式廉明，進吏事，特責大旨而已。郡人悅之，立碑頌德。而耽嗜文籍，卷不釋手。初在德州，嚐著《韻海鏡源》，遭難而止。至是乃延集文士，纂而成文。古今文字該於理者，摭華撮要，罔有不備，為三百六十卷。以其包荒，萬彙，其廣如海，自末尋源，照之如鏡，遂以名之。又著《吳興集》十卷、《廬陵集》十卷、《臨川集》十卷，並行於代。大曆末，奸臣伏誅，宰臣楊綰、常裦舉公舊德，宜在中朝，徵拜刑部尚書。公乃奏上所著《韻海鏡源》，帝嘉之，藏於集賢書院及秘閣。公前後三領大司寇，以年老辭榮。上愛其才，遷吏部尚書，清汰九流，用正庶官。代宗晏駕，朝廷以公鴻儒，詳練典故，舉充禮儀使。祗護陵寢，率禮無違，加光祿大地太子少師，使如故。著《禮儀集》十卷。上方倚以為相，為權臣所忌，遷太子太師，外示崇高，實以散地處之也。建中四年，賊臣李希烈阻兵淮右，詔公奉使宣慰。豺狼方熾，或諭公逗遛以需，公曰：「君命也，焉避之？」既見希烈，奉宣朝旨，詞不屈，誌不撓。賊黨乃交刃脅之，慢罵不遜，公視之凜如，責以悖逆，希烈不敢亢逼而退。久之，置酒大會，將餞公複命，行有時矣。遇叛臣李元平陷我汝海，委質賊庭，公於座上數其背恩，厲氣叱責。叛者慚赧，密以異語動於希烈，希烈意變，遂執公。囚於官舍，防以甲士。或掘穽於側，或積薪於前，或紿以瘞填，或許以焚爍，虐毒萬計，期公毀節。公謂之曰：「願假一劍，豈勞多端？服義而終，乃其所也。」賊竟不敢逼，貞元初，希烈陷汝州。是時公幽辱已三歲矣，度必不全，乃自為墓誌，以見其誌。是年遇害於汝州之龍興寺，春秋七十有六。自登朝及作藩牧，常以安君厚俗為務，獎善伐惡為誌。言非至公，不發於口；事非直道，不幾於心。植操則夷齊之高也，理戎則羊陸之仁也，當朝則汲黯之正也，蒞下則廉範之通也。蘊是具美，行乎至儉，強暴莫敢衝，千飆不能動。大義久廢，公起之；醇風久醨，公還之。非賢人之業，何以臻此？然虛已下士，不以名位自高，苟有道者，蓬門鶉衣，必與抗禮。在平原，嚐薦安陵處士張鎬有公輔之量，數年間鎬位列鼎司，論者稱之。善與人交，執友之子，義均甥侄。介操所至，不遷其守。剛而中禮，介而容眾，靜而無悶，動而有光。便於已，希權幸不為也；君有命，蹈湯火不辭也。心在弭亂不在功，誌圖報國不圖生，故其殺身成仁，視死如歸，雖漢之龔勝、魏之王經，無以加焉。昔衛銘孔悝，魯頌僖公，載在《禮經》，形於《雅》什。僉以為公之事君事親，愛敬直清，跬步不忘，德充也；服義戴仁，顛沛以之，行極也；探賾儒府，述古立言，文經也；勤勞王家，靖難安仁，武功也。頌聲不昭，後嗣何觀？於是故吏廬州刺史李萼，乃刊石建碑，旌於不朽。以亙嚐參公會府，公卿之末，備位史臣，俾讚丕烈，永示將來，敢竭不才，恭述所聞。銘曰：天祚聖唐，降賢救時。烈烈魯公，毓德應期。岩峙玉鎮，作傅之師。文武忠信，天子是毗。亦既升朝，偘然正色。潤我王度，作藩於德。賊為豺虺，流蠆下國。公飭王旅，殄掃妖慝。解紛以和，柔逆以忠。萬里狂飆，半為淳風。君子知微，遇變則通。全我庶人，入奉宸聰。乃副丞相，是司喉舌。周旋七命，內外胥悅。營營青蠅，不害其潔。危行言孫，保茲明哲。用啟土宇，俾侯於魯。式是百辟，彝倫攸敘。亂靡有定，盜擾淮浦。帝曰汝賢，代予宣撫。孰不懷忠，處死難之？於赫我公，視險若夷。猛獸斷斷，履之不疑。扇彼薄俗，惟緝惟熙。昔在申伯，作藩周室。詩人歌頌，尚播聲律。矧我文忠，人之紀綱。功侔四時，節貫雪霜。煥乎立言，歿而彌彰。日居月諸，垂範無疆。
衡，至德中曆官散騎常侍，檢校禮部尚書，兼御史大夫。
天寶初，適於平陽。平陽太守稷山公，則衡之從考舅。雅好古道，門尚詞客，當今文人，相與多矣。嚐歎曰：「取士之道，才其難乎？或精文而薄於行，或敦行而淺於文，斯乃有失其道，一至於此。」顧衡曰：「吾嚐謂爾知言，爾其言之。」衡私門以文場而進五世，鄙雖不嗣，忝藉餘訓，敢著《元龜》，以敘其事。《元龜》曰：
文道之興也，其當中古乎？其無所始乎？且天道五行以別緯，地道五色以別方，人道五常以別德。《易》曰：「觀乎天文，以察時變；觀乎人文，以化成天下。」非五緯孰可以知天，非五方孰可以辨地，非五常孰可以化人，文之為道，斯亦遠矣。天人之際，其可得於是乎？夫卦始乎三畫，文章之閫，大抵不出乎三等，斯乃從人而有焉，工與不工，各區分而有之。君子之文為上等，其德全；誌士之文為中等，其義全；詞士之文為下等，其思全。其思也可以綱物，義也可以動眾德也可以經化。化人之作，其惟君子乎？君子之作，先乎行，行為之質；後乎言，言為之文。行不出乎言，言不出乎行，質文相半，斯乃化成之道焉。誌士之作，介然以立誠，憤然有所述，言必有所諷，誌必有所之，詞寡而意懇，氣高而調苦，斯乃感激之道焉。詞士之作，學古以攄情，屬詞以及物；及物勝則詞麗，攄情逸則氣高。高者求清，麗者求婉，恥乎質，貴乎情，而忘其誌，斯乃頹靡之道焉。古人之貴有文者，將以飾行表德，見情著事。杼軸乎天人之際，道達乎性命之元，正複乎君臣之位，昭感乎鬼神之奧。苟失其道，無所措矣。君子也，文成而業著；誌士也，文成而德喪。然今之代，其多詞士乎？代由尚乎文者，以斯文而欲軌物範眾，經邦敘政，其難致乎化成，悲夫！敢著《元龜》，庶觀文章之道，得喪之際，悔吝之所由者也。
