雲將，開元中官監察御史，遷殿中侍御史內供奉。
喧寰易擾，野性難馴，鴻鸞不處於俗中，珠玉自生於塵外。丁至情無欲，含章寡詞，琴書未入於山林，刀筆久勞於郡縣。清風忽至，白雲意多，拂衣不留，掛幘長往。陶潛之美誌斯在，疏廣之芳猷未歇，幽穀歸來，高山可仰。州司牽於常法，責以詭時，欲處伯魚之刑，實恐冶長非罪。
侯伯之城，中五之一，苟不以度，事或有虞。甲恪居官曹，慎固封守。魯大夫之為政，必葺其垣；晉獻子之城周，先仞其邑。豈謂澤門之皙，且詛於邑中；之子於垣，載關於詩頌？眷言於乙，深昧從時。且人之比周，既貽官謗，而牆之隙壞，誰執其愆？今遐邇乂寧，邊鄙不聳，苟不從命，亦何懵焉？遽嗾夫獒，棄人何甚？況屬於古，令出惟行，欲加典刑，可以理遣。
少微，滎陽人。開元時對策擢第，官中書舍人，曆金部員外郎、戶部郎中。
門下：中大夫行中書舍人張均等，並藻珪璋，騰華綸綍，文行致美，駮議惟精，肅侍嚴禋，鹹稱盛禮。宜覃行慶之典，俾承加等之榮。可依前件。
問：三雄鼎立，四海瓜分，魏氏獨跨於中原，孫、劉割據於南土。五勝更襲，唯受命以當塗；四大居尊，鹹仗義而稱帝。二十八宿，指躔次於何方；三十六郡，列封疆於何所？醇化懿綱，非無寬猛之規；愛國治人，自有弛張之度。皇皇祖考，並建鴻名；眇眇子孫，俱聞失德。為功業之厚薄，而存亡之後先。至如獻納忠規，縱橫武節，既自方於樂毅，或見比於張良。各有其人，詳諸史傳。所行事跡，鹹請縷陳。
對：天命靡常，地變其宗，三雄鼎據，分割乾坤。或利近江海銀銅之湊，或邑居河洛桑梓之餘。用能仗風雲，采鬆竹，開物成務，廣運靖人。至如仰緯星躔，傍分列郡，成都應乎井絡，建業開於鬥牛。若乃發跡譙墟，圖光畢昴，竟能一紫宙之意，兆黃精之符。然而物運弛張，得失成敗，此關諸天意也，諒非人事也。豈功業之厚薄，何存亡之先後？長想前修，載述古跡。且為人臣者，善指事之要，專切直之言。然則荀氏之比張良，沈機已迅；葛侯之方樂毅，希古自高。俱能明允克誠，興光大化。代收其器，人獻其謀。觀國以取肅軍容，退惡以力扶王室。其理甚博，厥美惟先。畫為九州，時更七代。徒勤短思，有愧縷陳。謹對。
甲居道周，以傭書為業，乙侮之，折箠以笞其背，甲告他物毆人。
禮訓成俗，負販有尊，明義在躬，德威不侮。講學修業，固無取於筆耕；興義輔仁，事必資於善誘。而由衷靡及，旁狎是崇，疑宓子之引肘，類徒人之袒背。議諸私室，雖一扶之何傷？列在公庭，抵三尺而誰咎？他物毆擊，法所難逃。
安北副都護連帥愛與人弈棋，聞寇至不輟，禦史以逗繞糾察。
連帥職當邊徼，任切爪牙，不留意於軍容，乃忘情於奴戲。雖費禕不輟，未可因循，而陶侃既捐，何勞健羨？一枰之上，空聞懷陣之心；百戰之前，不見臨戎之節。禦史乘驄按罪，執簡彈違，白以群凶，實由連帥。此而可舍，法安用哉？寘以逗撓，雅符彝憲。
智士敏德，難進易退，明識流鑒，察微知彰。與善無求於貌恭，選能何限於廝役？一言而善，三語攸升，交匪竭歡，談仍詣理。不乏吾事，在小吏而非辜；無速我尤，何主吏之頗類？不從棄黜，深謂得宜。
賦命多途，勞生各業，或務農而敦本，或易地以求安。潘嶽閑居，且樂邱園之事；樊遲學圃，寧忘稼穡之勤？惟甲平人，名編比屋。和風不應，地罕膏腴；百穀不登，兩鄉偏儉。歲聿雲暮，年儲屢空，苟貧賤而焉欲，在窮途而周流。適彼樂土，雖美擇鄰之詞；宜敬維桑，將悟詩人之戒。稱為穀伯，難更邑居。
韙長卿之絕塵，邈下示於屈宋；思眇眇以入微，辭蔚跂而易貢。騖八紱之津涯，括動植而錯綜；擢篆籀於重泉，幹形聲而罄控。當其奮翼巴庸，前無古人。拾阨灰之斷簡，搜屈壁之遺文；紛齊魯之老師，徒騁辯於說鈴。蛻筆上梗，鼻端運斤；專兔園之右席，麾鄒枚於嚬呻。顧天西之櫟社，悵夜錦之未晨；念弦歌之石友，傷落魄於情親。夫何嫠人之豔豔兮，感熠燿之霄光？矚綺疏以托誠兮，佩徽音而曷忘？嗟父母之不聰兮，昧彼都之臧豐；盼星河之照闈兮，徑溯洄而往從。搢紳先生，而為此歟？涼德汙行，既不勝誅；訚訚烈女，世未乏諸。足不下堂，步中瑀琚；紉幽蘭以為裳兮，鈿美玉以為車。豈無泳漢之遊女兮，亦有采桑之秋胡；秉周禮以律身兮，諒冰雪之難渝。裨化國之陰教兮，飾家道之權輿；爾弗安於正吉兮，蒙惡聲於簡書。訪舊壚於故老，莽榛蕪之離離；眢井乃貪泉之戒，修梧實曲木之規。渴者勿汲，暍者勿棲。噫嘻！餘觸類取譬，操觚默惟，滔滔儒服，相遠幾希。摟處子者，迷忠義之大閑；窺鄰牆者，闇富貴之危機。斥雁幣之聘，媒妁之辭，墦間之夫、河閒之婦，等亡羊耳，未容勝負，又奚獨料理十日卜之與典午耶？
曹州布衣袁參頓首，謹上梁公閣下：參將自托於君，長為君欲用之乎？參之托君，何以利君也？若使君常懷相印，不失通侯，壽客滿堂，黃金橫帶，則參請以車軌所至、馬首所及，而掩君之短，稱君之長，使天下之人，不能議君矣。若使君當不測之時，遭不測之禍，身從吏訊，妻子滿獄，則參請以翳翳之身、渺渺之命，伏死一劍，以白君冤，使酷殺之刑，不能陷君矣。若使君因緣謗書，不得見察，卒至免逐，為天下笑，則參以一寸之節、三寸之舌，抗義犯顏，解於闕廷，使逐臣之名，不能汙君矣。君有盛忿之隙、睚眥之怨，朝廷之士，議欲侵君，則參請以直辭，先挫其口，不爾，則更以眥血，次汙其衣，見陵之羞，不能鬼君矣。若使君事至不可知，千秋萬歲後，而君門闌卒有饑寒之虞，則參請解參之裘，推參之哺，勉勉不怠，終身奉之，使子孫之憂，不能累君矣。此五者，參之所以利君而自托也，君其可乎？夫人不易知，知人不易。參於君，非有食客之舊、門生之恩，今便欲自托於君，長為君用，得無不知參意而疑參妄乎？然妄心實亦有之，何也？參行年已半春秋，客複數載，黃金盡，烏裘敝，唇腐齒落，不得成名，而親之在堂，終莫有慰，日暮途遠，不知所為。然獨念非君無足依者，故今敢以五利求市於君，冀君一顧見試，使得慰親恐懼。參聞言為必聽者出，義為知己者行，丈夫雄心，能無感激？況今以親親之故，而祈德於君。使君歡然，卒不見拒，爾後即參尚何面目，遂得默然而已哉？本向時之言，終不負德。夫幽則有鬼，天則有神，鬼神之閒，參所必有。如使參敢負於君者，則鬼神之靈共誅之，敬以自盟，惟君之惠信也。且君以偉才，四入為相，艱難情偽，君盡知之。至於進人亦多矣，然亦能有以參之五利而許君乎？參必愚儕鯫生，而自守取咎爾，則君之相士，何其備耶？至愚殆欲窺君之鑒矣，頓首頓首。參今亦不敢盛稱譽上紿於君，然竊自言之，正參亦非天下庸人也。今君若見相以義，則參之本圖；若見相以才，則惟君所識。今幸君之力能必致參，顧此時坐而相棄。語曰：「厚利可愛，盛時難再。失利後時，終必有悔。」君獨不聞蒯人之泣乎？昔蒯人為商，而賣冰於市。客有苦熱者，將買之，蒯人自以得時，欲邀客以數倍之利，客於是怒而去，俄而其冰亦散。故蒯人進且不得冰，二者俱亡，自泣而去。今君坐青雲之中，平衡天下，天下之士皆欲附矣，此亦君賣冰之秋。而士買冰之際，有利則合，豈宜失時？苟使君強自遲回至冰散，則君尚欲開口，其事焉得哉？願少圖之，無為蒯人之事也。參頓首。
女十一襄字心，河間人也。年十九，適馮貞祜。敬極如賓，禮優侍櫛，雖靡他之誓，將固於同心。而與善之徵，竟虧於異物，嗚呼哀哉！春秋廿，以開元二年七月二十日，終於洋州興道縣廨舍。開元三年四月九日，葬於陳倉縣之新平原，禮也。惟父與母，恩深骨肉，痛切哀憐，方備儀於幽隧，用留念於終天，乃為銘曰：
天道懸遠，神理難明。嗟彼淑譽，淪乎此生。荒埏月照，古樹風驚。人誰不死，爾獨傷情。

銛，開元朝官殿中侍御史內供奉，曆度支金部員外郎，遷給事中。
公主初昔降婚，梧桐半死；逮乎再醮，琴瑟兩亡。則生存之時，已與前夫義絕；殂謝之日，合從後夫禮葬。今若依繇所請，卻祔舊姻，但恐魂而有知，王同皎不納於幽壤；死而可作，崔詵必訴於元天。國有典章，事難逾越。原繇此意，雖申罔極之情；求禮而行，或致不稽之請。謬膺駮正，敢曠司存，請傍移禮官，並求指定。
儋字藏諸，廣平人。開元中，以宇文融薦為秘書省校書郎。
自一接拜，情同弟兄，沈吟緬懷，固非小子之所勤及也。榮質前謝，恐乖昔賢共弊之道；晦事勿語，且絕詩人匪報之實。遲俛循軀，緬勉未已，殆將有辰矣。足下多可不怪，高情內含，如筠斯清，比蕙又暢。儋不以感氣厚，而修詐自廣；不以撫已多，而私頌作德。未致力謝，馳懷宣書，何陳萬一也，悚息。今秋盡野外，草木變衰，長郊蕭條，風物淒緊，清都久客，莫複相親。足下退食公庭，睡罷私室，櫛沐晞景，收視解聽，豈念歲華不待，厭倦為旅之士哉？頃者釀玉初令，弦絲正調，竟欲左摧鄭君，幽指藥妙；右對董叟，高談道微。情酣世忘，浩去塵比，思足下能順試實其事為何如哉？時聞真聲，迥閒笙鶴，此複異於人境耳。可以息宴，可以嘯歌，久不間然，期今日之事也。倚候騎氣自豫光臨幸甚。謹馳疏不複具。宋儋白。


令欽，開元時官著作佐郎，曆左金吾衛倉曹參軍。肅宗朝遷倉部郎中。
昔陰康氏之王也，元氣肇分，災沴未弭，水有襄陵之變，人多腫膇之疾，思所以通利關節，於是制舞。舜作歌以平八風，非慆心也。春秋之時，齊遺魯以女樂，晉梗陽之大宗，亦以上獻子，始淫聲色矣。施及漢室，有若衛子夫以歌進，趙飛燕以舞寵，自茲厥後，風流彌盛。晉氏兆亂，塗歌是作，終被諸管絃，載在樂府。呂光之破龜茲，得其樂名稱多，亦佛曲百餘成。我國家元元之允，未聞頌德。高宗乃命樂工白明逵造道曲、道調。玄宗之在藩邸，有散樂一部，戢定妖氛，頗藉其力。及膺大位，且羈縻之，常於九曲閱太常樂。卿姜晦，嬖人楚公皎之弟也，押樂以進。凡戲輒分兩朋，以判優劣，則人心競勇，謂之熱戲。於是詔寧王主藩邸之樂以敵之，一伎戴百尺幢，鼓舞而進，太常所戴即百餘尺，比彼一出，則往復矣。長欲半之，疾仍兼倍。太常羣樂鼓噪，自負其勝。上不悅，命內養五六十人，各執一物，皆鐵馬鞭、骨檛之屬也，潛匿衷中，雜於聲兒後立，坊中呼太常人爲聲兒。復候鼓噪，當亂捶之。皎、晦及左右初怪內養麏至，竊見衷中有物，於是奪氣褫魄，而戴幢者方振搖其幢，南北不已。上顧謂內人者曰：「其竿即自當折。」斯須中斷，上撫掌大笑，內伎咸稱慶，於是罷遣。翌日，詔曰：「太常禮司，不宜典俳優雜伎。」乃置教坊，分爲左右而隸焉，左驍衛將軍范安及爲之使。開元中，余爲左金吾倉曹，武官十二三是坊中人。每請祿俸，每加訪問，盡爲余說之。今中原有事，漂寓江表，追思舊遊，不可復得，粗有所識，即復疏之，作《教坊記》。
記曰：夫以廉潔之美，而道之者寡；驕淫之醜，而陷之者衆，[1]何哉？志意劣而嗜慾强也。借如涉畏途不必皆死，而人知懼；溺聲色則必傷夭，而莫之思，不其惑歟！且人之生，身所禀，五常耳。至有悅其妻而圖其夫，前古多矣，是違仁也；納異寵而薄糟糠，凡今衆矣，是忘義也；重袵席之虞，[2]輕宗祀之敬，是廢禮也；貪耳目之玩，忽禍敗之端，是無智也；心有所愛，則靦冒苟得，不顧宿諾，是棄信也。敦諭、履仁、蹈義、修禮、任智，而信以成之。嗚呼！國君保之，則比德堯、舜；士庶由之，則齊名周、孔矣。當爲永代表式，寧止一時稱舉！[3]儻謂修小善而無益，犯小惡而無傷，殉嗜慾近情，忘性命大節，施之於國則國風敗，行之於家則家法壞。敗與壞，不其痛哉！是以楚莊悔懼，斥遣夏氏；宋武納諫，遽絕慕容，終成霸業，號爲良主。豈比高緯以馮小憐滅身，叔寶以張貴妃亡國，漢成以昭儀絕冢嗣，燕熙以符氏覆邦家乎？非無元龜，自有人鑑。遂形簡牘，敢告後賢。
道不虛行，必將有授，受聖教者，非律師而誰？律師諱思恒，俗姓顧氏，吳郡人也。曾祖明，周左監門大將軍。祖元，隋門下上儀同三司、萊蕪郡開國公、使持節洪州諸軍事代洪州刺史。父藝，皇朝恒州錄事參軍。並東南之美，江海之靈，係丞相之端嚴，散騎之仁厚。以積善之慶，是用誕我律師焉。律師稟正真之氣，含太和之粹，生而有誌，出乎其類。越在幼衝，性與道合，兒戲則聚沙為塔，冥感而然指誓心。乃受業於持世法師。鹹亨中，敕召大德入太原寺，而持世與薄塵法師皆預焉。律師深為塵公所重，每歎曰：「興聖教者，其在茲乎？」遂承制而度。年廿而登具戒，經八夏即預臨壇。參修素律師新疏講八十餘遍，弟子五千餘人。以為一切諸經，所以通覺路也。如來金口之言，靡不該涉；菩薩寶坊之論，皆所研精。天下靈境，所以示聖跡也。乃涉方山五台，聞空聲異氣，幽岩勝寺，無不經行。感而遂通，所以昭靈應也。嚐致舍利七粒，後自增多，移在新瓶，潛歸舊所。有為之福，所以濟群品也。造菩提像一鋪，施者不能愛其寶；建塗山寺一所，仁者於是子而來。洗僧乞食，以生為限；寫經設齋，惟財所極。忘形杜口，所以歸定門也。詣秀禪師受微妙理，一悟真諦，果符宿心。寂爾無生，而法身常在；湛然不動，而至化滂流。於是能事畢矣，福德具矣。以見生為過去，則棄愛易明；以遺形為息言，則證理斯切。乃脫落人世，示歸其真。開元十四年十一月二十六日，終於京大薦福寺，年七十有六。初和帝代召入內道場，命為菩薩戒師，充十大德，統知天下佛法僧事，圖像於林光殿，禦制畫讚，律師固辭恩命，屢請歸閑，歲餘方見許焉，其靜退皆此類也。屬纊之夜，靈香滿室，空樂臨門，悠爾而逝，若有迎者。蓋應世斯來，自天宮而蹔降；終事則往，非人寰之可留。弟子智舟等，彼岸仍遙，津梁中奪。心猿未去，龍象先歸。禪座何依，但追墳塔；法侶悲送，且傾都鄙。其年十二月十五日，葬神禾原塗山寺東，各願托勝因，思陳盛美。法教常轉，自等於圓珠；雕斫斯文，有慚於方石。銘曰：聖立萬法，法無二門。以身觀化，從流討源。有為舍栰，無生定猨。律師盡妙，像教斯存。我有至靜，永用息言。示以形逝，留乎道尊。有緣有福，求我祇園。
嚐聞見性為本，知常曰明，幽探元珠，相付法印，必將有主，人無閒言，故如來立三世之事也。大師諱惠源，俗姓蕭氏，蘭陵人也。曾祖梁孝明皇帝。大父諱瑀，皇中書令尚書左右仆射司空宋國公。父諱釴，給事中利州刺史。紛綸葳蕤，奕世名家。原大師之始誕也，惠音清越，閒氣衝亮，稟天真於太和，集神祐於純嘏。及數歲後，養必申敬，動皆合理，發跡契道，出言有章。屏金翠而窒其繁華，絕葷膻而割其嗜欲，超然戰勝，但思出家。天鑒孔明，精心上感，年二十二，詔度為濟度寺尼，如始願也。受戒和上❥寺大德尼❥道之崇也；羯磨闍梨太原寺大德律師薄塵，法之良也。乃延師立證，登壇進律，僧夏歲潔，戒珠日明，奉以周旋，不敢失墜。初大師才至九歲，遘先大夫之酷；二十有七，執先夫人之憂。皆泣血茹哀，絕漿柴毀，古之孝子，烏足道哉！每秋天露下，衰林風早，棘心欒欒若在喪紀，不忘孝也。亦能上規伯仲，旁訓弟侄，嗈嗈閨門，俾其忽壞，則天倫之性，過人數級。夫其內炳圓融，外示方便，恂恂善誘，從化如流，亦猶獅子一乳，魔宮大隤，則感激有如此者。行住坐臥，應必皆空，慈悲喜舍，用而常寂，黃裳元吉，清風穆如，則龜鏡有如此者。後遇高僧義福者，常晏坐清禪，止觀傳明，殊禮印可。又有尼慈和者，世莫之識，知微通神，見色無礙，時人謂之觀音菩薩。嚐於大眾中目大師曰十六沙彌，即法華中本師，釋迦牟尼之往號也。非大師心同如來，孰能至於此？而更精承密行，親佩耿光，十數年間，演其後事。他日，大師厭世示疾。以開元二十五年秋九月二日，從容而謂門人曰：「死生者，天之常道。身沒之後，於少陵原為空，遷吾神也。」言卒，右脅而臥，怡然歸寂，始知至人不滯於物矣。嗚呼天喪，門人曷以仰？曷以律？時大師享年七十有六。即以十一月旬有二日，從事於空，遵理命也。誌無疆之德，旌不刊之典，不亦可乎？銘曰：
猗那明行，足不複還。至人去兮，逍遙天地之間。



皇矣能仁，空即是真。青蓮曜目，丹果開唇。恒沙世界，累劫微塵。作禮圍繞，誰之與鄰？曰若比邱，仁精行修。究竟微妙，洞達元幽。言驚黑鼠，先乘白牛。欲設誶理，思伏其柔。聲高道安，業尊惠遠。禪林永邁，寂路忘返。德洽雲搖，信行風偃。將植龍樹，先經鹿苑。爰始結構，廣茲❥宇。鐸迥風吟，❥危雲聚。叢倚❥立，檥牙邪豎。璧露銀泥，繩交金縷。遠瞻迢遰，回望崔嵬。文以粟玉，藻以玫瑰。彫甍鳳翥，畫壁龍來。自然風角，何必天台？雲蔚霞爍，赫奕彰灼。下極窅冥，上肆寥廓。瑤林瓊樹，蕙樓芸閣。海變成田，此其如昨。
