丁適他邑，伍謂其叛，追之。遽出旌節以徇。伍訴諸邑吏，將內之圜土。曰：來有授也。
前王列土，各有疆場。司徒典邦，敷陳禮教。苟違近以適遠，必谘官以辨族。彼其之子，是何人斯？罔協厥居，越在他邑。動而有悔，速訟所以成愆；行而有由，鄰人於何告攝？離其鄉居，彝倫或紊；逞其旌節，有授而來。信既由衷，何往不濟，伍實妄訴，宜其詬諸？
得清白二渠，交口不著鬥堰。府司科高陵令罪。雲是二月一日以前。
三輔名區，千里奧壤，決渠為雨，荷鍤成雲。衣食之源，見資於畎畝；桑麻之利，實賴於溝渠。故隱於金椎，沉之石楗，用防飄梗，爰備蟄流。縣令職在字人，化兼馴翟，用遵常式，或未成規。良以秋潦未收，且疑於瓠子；春流詎泛，未慮於桃花。修葺既非後時，府科何其速耳？請從按記，愚謂合宜。
議曰：今文《孝經》是漢河間王所得顏芝本，至劉向以此本參校古文，省除繁惑，定為此一十八章。其注相承雲是鄭元所注，而《鄭誌》及目錄等不載其故，往賢共疑焉。惟荀昶、範煜以為鄭注，故昶集解《孝經》，具載此注，而其序以鄭為主，是先達博選，以此注為優。且其注縱非鄭氏所作，而義旨敷暢，將為得所，其數處小有非穩，實亦未爽經傳。其古文二十二章，元出孔壁，先是安國作傳，緣遭巫蠱，代未之行，荀昶集注之時，尚有孔傅，中朝遂亡其本。近儒欲崇古學，妄作此傳，假稱孔氏，輒穿鑿改更，又為作《閨門》一章。劉炫詭隨，妄稱其善。且閨門之義，近俗之語，非宣尼之正說。按其文云：「閨門之內，具禮矣乎！嚴兄妻子臣妾，繇百姓徒役也。」是比妻子於徒役，文句凡鄙，不合經典。又分《庶人》章，從故自天子以下，別為一章，仍加子曰二字。然故者連上之詞，即為首章，不合言故。是古文既亡，後人妄開此等數章，以應二十二章之數，非但經文不真，抑亦傳習淺偽。至注用天之時因地之利，其略曰：「脫衣就功，暴其肌體，朝暮從事，露發塗足，少而習之，其心安焉。」此語雖旁出諸子，而引之為注，何言之鄙俚乎！與鄭氏之所雲，分別五土，視其高下，高田宜黍稷，下田宜稻麥，優劣懸殊，會何等級。今議者欲取近儒詭說，殘經缺傳，而廢鄭注，理實未可。望請準式《孝經》，鄭注與孔傳依舊俱行。又注老子《道德經》者，實謂元言，注家多罕窮厥旨。河上公蓋憑虛立號，漢史實無其人，然其注以養神為宗，以無為為體，其詞近，其理宏，小足以修身潔誠，大足以寧人安國。且河上公雖曰注書，即文立教，皆體指明近，用斯可謂知言矣。王輔嗣雅善元談，頗深道要，窮神用乎橐籥，守靜默於元牝，其理暢，其旨微，在於元學，頗是所長。至若近人立教，修身宏道，則河上為得。今請望王、河二注，令學者俱行。又按劉向《七略》，有子夏《易傳》，但此書不行久矣，所存者多失真本。又荀勖《中經簿》云：「子夏《傳》四卷，或雲丁寬所作。」是先達疑非子夏矣。又《隋書·經籍誌》云：「子夏《傳》殘缺，時六卷，今二卷。」知其書錯謬多矣。又王儉《七誌》引劉向《七略》云：「《易傳》子夏、韓氏嬰也。」今題不稱韓氏，而載薛虞《記》，又今秘閣有子夏《傳》、薛虞《記》，其質粗略，旨趣非遠，無益後學，不可將帖正經。謹議。
史記者，漢太史司馬遷父子之所述也。遷自以承五百之運，繼春秋而纂是史，其褒貶覈實頗亞於丘明之書，於是上始軒轅，下訖天漢，作十二本紀，十表，八書，三十系家，七十列傳，凡一百三十篇，始變左氏之體，而年載悠邈，簡冊闕遺，勒成一家，其勤至矣。又其屬槀先據左氏、國語、系本、戰國策、楚漢春秋及諸子百家之書，而後貫穿經傳，馳騁古今，錯綜櫽括，各使成一國一家之事，故其意難究詳矣。比於班書，微為古質，故漢晉名賢未知見重，所以魏文侯聽古樂則唯恐臥，良有以也。
逮至晉末，有中散大夫東莞徐廣始考異同，作音義十三卷。宋外兵參軍裴駰又取經傳訓釋作集解，合為八十卷。雖麤見微意，而未窮討論。南齊輕車錄事鄒誕生亦作音義三卷，音則微殊，義乃更略。爾後其學中廢。貞觀中，諫議大夫崇賢館學士劉伯莊達學宏才，鉤深探賾，又作音義二十卷，比於徐鄒，音則具矣。殘文錯節，異音微義，雖知獨善，不見旁通，欲使後人從何準的。
貞謏聞陋識，頗事鑽研，而家傳是書，不敢失墜。初欲改更舛錯，裨補疏遺，義有未通，兼重注述。然以此書殘缺雖多，實為古史，忽加穿鑿，難允物情。今止探求異聞，採摭典故，解其所未解，申其所未申者，釋文演注，又重為述贊，凡三十卷，號曰史記索隱。雖未敢藏之書府，亦欲以貽厥孫謀云。
夫太史公紀事，上始軒轅，下訖天漢，雖博采古文及傳記諸子，其閒殘闕蓋多，或旁搜異聞以成其說，然其人好奇而詞省，故事覈而文微，是以後之學者多所未究。其班氏之書，成於後漢。彪既後遷而述，所以條流更明，是兼采衆賢，羣理畢備，故其旨富，其詞文，是以近代諸儒共行鑽仰。其訓詁蓋亦多門，蔡謨《集解》之時已有二十四家之說，所以於文無所滯，於理無所遺。而太史公之書，既上序軒黃，中述戰國，或得之於名山壞壁，或取之以舊俗風謠，故其殘文斷句難究詳矣。
然古今為注解者絕省，音義亦希。始後漢延篤乃有《音義》一卷，又別有《章隱》五卷，不記作者何人，近代鮮有二家之本。宋中散大夫徐廣作《音義》十三卷，唯記諸家本異同，於義少有解釋。又中兵郎裴駰，亦名家之子也，作《集解》注本，合為八十卷，見行於代。仍云亦有《音義》，前代久已散亡。南齊輕車錄事鄒誕生亦撰《音義》三卷，音則尚奇，義則罕說。隋祕書監柳顧言尤善此史。劉伯莊云，其先人曾從彼公受業，或音解隨而記錄，凡三十卷。隋季喪亂，遂失此書。伯莊以貞觀之初，奉勑於弘文館講授，遂采鄒徐二說，兼記憶柳公音旨，遂作《音義》二十卷。音乃周備，義則更略，惜哉！古史微文遂由數賢祕寶，故其學殆絕。
前朝吏部侍郎許子儒亦作注義，不覩其書。崇文館學士張嘉會獨善此書，而無注義。貞少從張學，晚更研尋，初以殘闕處多，兼鄙褚少孫誣謬，因憤發而補史記，遂兼注之，然其功殆半。乃自唯曰：「千載古史，良難閒然。」因退撰音義，重作贊述，蓋欲以剖盤根之錯節，遵北轅於司南也。凡為三十卷，號曰《史記索隱》云。
太史公，古之良史也，家承二正之業，人當五百之運，兼以代為史官，親掌圖籍，慨春秋之絕筆，傷舊典之闕文。遂乃錯綜古今，囊括記錄，本皇王之遺事，採人臣之故實。爰自黃帝，迄于漢武，歷載悠邈，舊章罕補。漁獵則窮於百氏，筆削乃一多「成」字。成於一家，父作子述，其勤至矣。然其敘勸褒貶，頗稱折衷，後之作者，咸取則焉。
夫以首創者難為功，因循者易為力，自左氏之後，未有體制，而司馬公補立紀、傳規模，別為書、表題目。觀其本紀十二，象歲星之一周，八書有八篇，法天時之八節，十表放剛柔十日，三十世家比月有三旬，七十列傳取懸車之暮齒，百三十篇象閏餘而成歲。其間禮樂刑政，君舉必書，福善禍淫，用垂炯誡。事廣而文局，詞質而理暢，斯亦盡美矣。而有未盡善者，具如後論。雖意出當時，而義非經遠，蓋先史之未備，成後學之深疑。借如本紀敘五帝而闕三皇，系家載列國而有外戚，邾、許春秋次國，略而不書，張、吳敵國蕃王，抑而不載，並編錄有闕，竊所未安。又列傳所著，有管、晏及老子、韓非，管、晏乃齊之賢卿，即如其例，則吳之延陵、鄭之子產、晉之叔向、衛之史魚，盛德不闕，何為蓋闕？伯陽清虛為教，韓子峻刻制法，靜躁不同，德刑斯舛，今宜柱史共漆園同傳，公子與商君並列，可不善歟？其中遠近乖張，詞義踳駮，或篇章倒錯，或贊論麄疏，蓋由遭逢非罪，有所未暇，故十篇有錄無書是也。然其網絡古今，敘述懲勸，異左氏之微婉，有南史之典實，所以揚雄、班固等咸稱其有良史之才，蓋信乎其然也。
後褚少孫亦頗加補綴，然猶未能周備。貞業謝顓門，人非博古，而家傳是學，頗事討論，思欲續成先志，潤色舊史。輙黜陟陞降，改定篇目，其有不備，並採諸典籍，以補闕遺。其百三十篇之贊，記非周悉，並更申而述之，附于衆篇之末。雖曰狂簡，必有可觀，其所改更，具條于後。至如徐廣，惟略出音訓，兼記異同，未能考覈是非，解釋文句。其裴駰實亦後進名家，博採羣書，專取經傳訓釋，以為集解，然則時有冗長，至於盤根錯節，殘缺紕繆，咸拱手而不言，斯未可謂通學也。今輙採按古今，仍以裴為本，兼自見愚管，重為之注，號曰小司馬史記。然前朝顏師古，止注漢史，今並謂之顏氏漢書。貞雖位不逮顏公，既補史舊，兼下新意，亦何讓焉。
奉閏四月二十一日敕，中書門下奏請宣示中外者。曆觀寶謀，會所未聞，側捧瑤緘，不勝忄躍。臣謹按洛下閎《太初曆》云：「後八百年曆差一日，有聖人正之。」至陛下定曆之年，正當八百，今又元元皇帝以聖明之代，來見真容，於夢寐之間，再陳靈應，稱陛下慶流萬葉，享祚無窮，則知聖曆昌期，合符同契者久矣。雖縑緗已載，而苕琬未書，將何以對越神休，光昭睿德？臣之愚昧，敢以上聞，伏請於開元觀具寫綸言，勒於貞石，入仙宮而物睹，知聖祚之天長。如允臣所請，諸州亦望準此。
☆繩伎賦 律南呂兮仲之秋，帝張樂兮秦之樓。鼓舞令節，鏗鏘神州。萬國會，百工休。俾樂司咸戢，繩伎獨留。此聖人之新意也，與眾其之，降賞成列，服也德之稱，容兮已之悅。觀八佾則羅襪生塵，髧兩髦則麻衣如雪。結繩既舉，彝倫攸序，杳若天險之難升，忽爾投足而復阻。來有匹，去無侶。空中玉步，望雲髻之峨峨；日下風趨，見羅衣之楚楚。足容捷，貌容恭；鳥斯企，雲相從。煜煜兮映朱樓之花萼，煥爛兮開甲帳之芙蓉。橫竿卻步，疊卵相重。繢人不能窺其影，謀士不能指其蹤。既如阿閣之舞鳳，又如天泉之躍龍。徘徊反覆，交觀奪目。擁金騎，屯繡轂。高詞論者族談，多才藝者心服。既得擅場，其能未央。應鼓或躍，投繩或翔，婉孌兮弄玉之隨蕭史，仙妻之別劉綱，淩波不足奇其術，行雨未可比其方。然後知海之深則孤楂可泛，河之廣則一葦能航。不奔明月，不赴高唐。食君之珍膳，衣君之褧裳。喜千秋之令節，願獻壽兮天長。於是眾變格，行無力。歡百姓之心，傾四方之國。掌上失妙，宮中沮色。所寵者寵其回邪，所好者好其正直。視履不懼，柔嘉惟則。故知我者謂我從繩，不知我者謂我憑陵。繩有弛張，藝有廢興。用舍靡定，倚伏相仍。如臨如履，何兢何喜？猶君之從諫則聖，伎之從繩則正。惟伎可以為制節，繩可以為黽鏡。殷鑒之昧，在此而已。豈徒昭玩人喪德，豈徒悅彼姝者子？明後居高視卑，創物成規。此乃堯舜舜之用心，使吾人之載喜。慶賜必周，將順其美。來娉婷，去輕盈。奇伎兮忽還天上而不可見，繩繩兮道這遠兮不可名。☆王延齡 延齡，開元時人。
獨夜寥寥兮清我素襟，踐藝城兮遊遨書林，觀先王之行道，見古人之同心。羲農之精微兮含陰吐陽，周孔之奧秘兮神入鬼出，有禮樂經邦之化，有德刑御人之術。雖興風而致理，或因文以喪質，借如助築於澗，垂釣在川。夢來而所象方得，繇啟而其貺必甄，何風雲之冥感，而君臣之道全。謨明弼諧，開物成務，儀在楚而何辱，隗得燕而何遇。起之來兮而長平不守，季之入兮而武關非固，將吉凶之由人，伊存亡之有數。若乃大夫西都之佳賞，公子南皮之勝矚，將軍之畫閣天半，衛尉之涼台水曲。馳香車與寶馬，眩纖羅及美玉，玉饌金觴暮不歸，妙舞清歌斷方續，何貴幸之斯甚？為歡娛以自足。士有竄江濱兮不用，首河梁兮永辭，長門幽絕恨欲死，掖庭一去還無期。黃鳥嚶嚶兮野花落，白露瀼兮邊草衰，此時但能登高而遠望，孰云不腸斷兮淚如絲。夫以總明正直，維神之假，有才無位，奚其為者？行莫過於顏、曾，文莫先於班、賈，空兢兢於人世，竟蹉跎於物下。能育其寶，則宜無屯，不與其命，何生此人？仗雄劍以激憤，一欲問夫蒼旻，夜如何其夜以闌，閑琴牢落坐南端。流月曈曈兮素華滿，銀釭煜煜兮清光寒，於是開中軒，曬晴盼，天敞朗兮北斗何高，雲依微兮南山可見。銀河既已傾，玉窗又以明，哀鴻嗷嗷兮空際遠，墜葉紛紛兮林外輕。已而群感互興，眾念相積，鄰稚顏兮何暮，對流年以自惜。徒見其生也楊柳繁華為我春；不知其死也鬆鬆檟幽泉為我夕。何恃俊於禰衡，何慟窮於阮籍，幽蘭無人兮終自芳，郭璞蒙垢兮豈不潔。黃綬從來兮非所願，白雲迤迤兮滿山，自得長歌太平事，胡為擾擾風塵間。
葛稚川見素抱樸，傲世忘榮，循潔白之道，吸元和之精，泊乎意聯，飄然體清。於時秋風蕭蕭，秋夕凜凜，野猿垂幕，山童薦枕，須臾之間，乃安斯寢。神倏爾而逾邁，眇不知其所屆，紛溶溶而上馳，將若遊乎天外。駕白鹿，驂斑麟，飛翠蓋，勝紅輪。橫絕南斗，超淩北垠，出昆墟以騁誌，過滄溟而問津。嗬風伯，叱雷父，披天門，謁天宇。太一之居兮金碧堂，洞鬱密兮不見陽。蕊珠履地，雲屏匝廊，色郯郯其揚彩，爛煜煜以成章。旖旎旌節，襂襹羽裳，蒼龍吹篪，丹鳳為舞，洞翏轕乎東廂，此其大較也。若乃群仙之所盤薄，珠庭之所雘，曼以玉堂，映以未閣，靈怪潛秘，光華相錯，陰陽不能授其寒暑，造化不能生其美惡。及乎上真降命，赤書爰作，速陽侯而波靜，走姮娥而月落；值江妃之倩練，驚海童之閃爍。其翱翔曠遠者，嬉九垓，排三山，紫煙生，白雲閒，偃蹇夭矯，翩綿縹緲，可見而不可攀。至夫靈草自然，珍木不死，餐霞咽液，乘鴻躡鯉。或隱山林，或遊城市，斯實元都之能事，羌難測其雲已。洪崖先生，方其容，頷其頤，曰中州之士也，爾來何遲？出秘訣，約真期，挹華池之水，唱天關之詞。既乃避席屏氣，拜命之辱，精晶兮從空浮，長覺悟兮還舊邱。惟見塵書滿屋，皓月生樓，涉花窮極，無跡難求。豈莊周夢為蝴蝶，蝴蝶夢為莊周歟？意者一聰明，神正直，親其貞亮之概，照以魁之極。雙童兮何日再逢，上清兮何時再陟，掩空館而愁臥，撫長懷而歎息。
夫何言吉夢兮杳杳冥冥，若有一人兮遺我鴻筆，居然五色兮其狀炳靈。煥錯彩於無像，紛斑闌而有形，匪沈淪於畫墨，那漸濁於殺青。獲乎希微，來何處所？彩非染而自備，管在搦而神與。意藻思之相授，期文章而見許，信魂夢之有乎，曾目成而不阻。神之正直，福非回邪，何代無才，曷江淹之允屬；則吾豈敢，疇郭璞之孔嘉。係有靈兮未悟，儻如夢兮增華。始其良夜幽閑，齋心朗暢，寢彌安於自得，思不適於無妄。故降彩筆，冥徵元貺，與蠅集而殊端，方冤毫而詭狀。丹青式序，元黃可分，參乎素色，爛以成文。若以我修辭，五彩必能吐鳳；若以我揮翰，一飛何謝慶雲。是知物有幽通，神為真宰，夢以掌握驚茲，夕以靈奇瞻彼。筆端勝常，時之光彩，誠有誌而必達，宜飭躬而不殆。展轉虛室，曈曉日，目眩昧於花容，想綢繆於錦質。或乍進而乍退，類若虛而若實，既而駭人，恍然觀身。雖放言之在我，豈假手而非神，則知五色之靈筆，善誘斯文之日新。
王祖母饑病，立冬，劉公孫因澤中取土，得堇粟遺之。後有火過於西鄰。鄰告雲妖。有司科之使。
孟壬具少牢祭仲已。遽執畢入。讚者告已有違。已云：「以備失也，得禮之中，何乃妄告？」俱詣博士定。博士曰：「禮和為貴，豈在爭乎？」科讚者不伏。
祭禮崇孝，祀事孔明，既前期筮賓，亦將獻諏日。於是辟廟門以展禮，所敬在供；列有司而行事，不敢違犯。孟壬義重五經，職惟三命。有豐卷之位，不請田以用牲；明周公之典，據少牢而乃給。然屍祝甚儼，雷洗具陳，剛鬛柔毛，則雲肥腯；簠簋普淖，所謂馨香。宰人銜命以抽扃，仲已遽資於執畢。又以舉肉，在禮實曰無違；讚者則那，每事奚其不問？患既自掇，爭乃增羞。博士勿謂於貴和，讚者終宜於伏罪。
《易》以龍象《乾》，以馬明《坤》，隨事義而取象。是故《春秋》傳辭，多因物象，而六十四卦三百八十四爻之文，觸類而長。洎甲子以六十為運，而卦則六十四為周，六十四面是參六十，合九百六十年為一元紀。助今采於往疏未釋後學滯懵者，標出目為《周易釋疑》。屬象比事，約辭伸理云爾。
聞夫慧門廣辟，理絕色相之端；覺路遙登，跡晦名言之表。悲夫能仁示現，應化無方，開妙典於三乘，暢真詮於八部。所以發揮至賾，懸梵景於昏衢；光闡大猷，泛禪波於欲浪。是以金棺掩耀，玉毫收彩，孤標靈鷲之英，獨負成麟之業者，其惟大師歟！大師俗姓戴氏，永嘉人也。少挺生知，學不加思，幼則遊心三藏，長則通誌大乘。三業精勤，偏宏禪觀，境智俱寂，定慧雙融。遂使塵靜昏衢，波澄元海，心珠道種，瑩七淨以交輝；戒月悲花，耿三空而列耀。加複霜鬆潔操，水月虛襟，布衣蔬食，忘身為法。湣傷含識，物物斯安，觀念相續，心心靡間。始終抗節，金石方堅，淺深心要，貫華慚潔。神徹言表，理契寰中，曲已推人，順凡同聖。則不起滅定，而秉護四儀，名重當時，道扇方外。三吳碩學，輻輳禪階，八表高人，風趨理窟。靜往因薄宦，親承接足，恨未盡於方寸，俄赴京畿。自爾以來，幽冥遞隔，永慨元眸積翳，忽喪金鎞，欲海洪濤，遄沈智楫，遺文尚在，龕室寂寥。嗚呼哀哉！痛纏心腑，所嗟一方眼滅，七眾何依？音德無聞，遠增淒感。大師在生，凡所宣紀，總有十篇，集為一卷，庶同歸郢悟者，得意忘言耳。今略紀斯文，多有謬誤，用俟明哲，非者正之。
無射良秋，重陽佳節，登高有興，坐追桓景。下堂傷足，多侔子春，雖異全歸，何妨憂色。寧損為孝之道，而斷不應之條。告之者未達其幽趣，科之者固知其失道。棄而不問，幸無濫焉。
學者以《詩》大小《序》皆子夏所作，未能無惑。如《關雎》之序，首尾相結，冠束二《南》，故昭明太子亦云：大序是子夏全制，編入文什，其餘眾篇之小序，子夏惟裁初句耳，至也字而止。《葛覃》後妃之本也，《鴻雁》美宣王也，如此之類是也。其下皆是大毛公自以詩中之意而係其辭也。後人見序下有注，又曰東海衛宏所作，事雖兩存，未為允當。是鄭元於毛公傳下，即得稱箋，於毛公序末，略而為注耳。毛公作傳之時，漢興已亡其六篇，但據亡篇之小序惟有一句，毛既不見詩體，無由得措其辭也。又高子是戰國時人，在子夏之後，當子夏之世，祭皆有屍，靈星之屍子夏無為取引，一句之下，多是毛公，非子夏明矣。
國家頓綱鵷鴻，廣羅舟楫。人降三傑，俾機務允厘；天飛五老，而元氣清晏。猶且弓招歲下，徵拜日聞，無是子毓德郊扉，澄神虛白。效宣尼之竊比，無逾老彭；徵武侯之故事，終期管晏。雖複跡符媒衒，終是誌越儕流，或未可量，有足嘉尚。昔月中見字，尚表英童；今夢裹乘舟，故符王佐。但聖朝以邱園佇秀，物色求人，乘箕降昴之賓，金礪玉璜之相，必循名實，方漸台階。今者邑子薄言，告以虛誕，且鄉人所惡，未可即依。翁歸自陳，亦難憑據，言之無罪，告上何傷？
國輔，青州人。應縣令舉，授抒昌令、集賢直學士、禮部員外郎。天寶中，坐王鉷近親，貶竟陵司馬。
崔國輔謹上書於都督何公節下；昨有自府廷而退者，雲君公垂責，以為怠於奉上之禮，死罪死罪。竊聞禮不妄說人，為近佞媚也；不好狎，自全仁義也。故教訓正俗，非禮不備；君臣上下，非禮勿定；宦學事師，非禮勿親。所以君子恭敬撙節，退讓以明禮；修身踐言，合道以成禮。今人無禮，多涉於佞媚，不全於仁義，故以難進而易退孜孜善行者為失禮。悲夫！古之有禮者則貴，今之有禮者則賤，雖然，君子修身，終不棄禮為苟容。《詩》云：「風雨如晦，雞鳴不已。」言善人不拘俗也。國輔常見君公有謀讚之能，明恤之量，敢以大雅之道而事君公，殊不知君公以凡徒見待。君公聞叔向乎？聞張良乎？夫叔向者不能言，退然不勝衣，為晉國之望，張良婦人也，而懦夫下輩，宜君公不禮。蕭曹為刀筆吏，碌碌無奇節；百里奚在虞而虞亡，在秦而秦霸；屈原之忠貞逐於楚，張儀之利口鞭於梁：皆士之屯蒙，莫能自異，仆今日複何言哉！
