袞，京兆人。天寶末舉進士，累授起居郎，寶應中選為翰林學士考功員外郎中知制誥。永泰初遷中書舍人，加集賢院學士。大曆元年遷禮部侍郎，拜門下侍郎同平章事，封河南郡公，貶潮州刺史。建中初遷福建觀察使。四年卒，年五十五，贈左僕射。
上方究心政理，惕慮遊畋，順時而行，仁育之恩克洽；酌古取則，春蒐之義攸先。所以示軍容於有眾，發號令於初年。時維仲春，景則清晝，列武卒於天仗，選龍媒於禦廄。野有鳴鹿，爾則食君之蘋；巷無居人，我亦從王於狩。其儀可覿，其理可究，春者蠢也，象其動以宣威；蒐者求焉，薄於求而在宥。固將明其校閱，非取樂於馳驟，想熊羆之士，必在於求賢；驅貔豹之師，寧惟於逐獸。夫其將陳於野，先訓於國，執鐃備卒伍戰陣之教，執鐲盡進退疾徐之則，六軍之節制可觀，三畋之禮文斯得。而原其初也，敕司馬，致高旗，行火弊，佘菑。彎良弓而發彼，彼修眥以斃之，擇可取而克成舊事，舍將孕而用表深慈。雖四海久清，禮且崇於國典；三冬尚隙，役無奪於農時。然後算其獲否，以行賞勸，皆賈藝以求功，必極忠而上獻。若然者，豈徒倒逸材之獸，落翰飛之禽，大發以彰其武力，小殺以宜其道心，事且載於《周禮》，跡寧誡於《虞箴》。夫如是，子雲無以諷其《羽獵》，相如未足言其《上林》。於是天旋景從，飆軼電雜，皮冠且進，虞人之守斯存；彩仗前驅，天子之圍方合。有司乃申誓人之詞，具表貉之禮，獻禽以報其生植，充豆以遵其孝悌。君子謂是蒐焉，足觀國家之大體。
泛泛者萍，乘流匪寧。殊源比影，異沼均形。初苒弱兮碕岸，乍連延兮廣汀。映池則草色同翠，照日則苔光共青。霜凝兮片片成玉，月上兮處處疑星。入門自媚，穠李徒矜其妖豔；取足為樂，行潦豈小於滄溟。觀其枯華有時，動靜無必。習坎斯止，遇亨則逸。安卑取順，契君子之用心；揚波隨流，豈漁翁之能詰。每托鄰於藻荇，不混跡於蓬蓽。與菡萏而相鮮，向莓苔而如失。實幽賞之可嘉，何寓遊之足匹。夫物之芸芸，糾纏誰分。茨處牆兮，或不才而見棄；蘭生幽也，終以香而自焚。惟茲萍矣，獨擅其美。謙能居下，知則樂水。鑒掔芳於楚客，寧見羞於彝簋。象虛舟而不係，或倏往而忽來。類至人之無心，更出生而入死。噫歟，植匪深根，長無固蒂。將舍之而不芟翦，豈見用而能種藝。鄙朝菌之暫榮，笑匏瓜之長係。空慚雨露之恩，竊愧陶鈞之惠。願同蒹葭比玉而見珍，托陋質於池塘之際。
敕：有天下者祭百神，蓋存乎統法也。山川出雲而致風雨，列在明祀，其來久矣。《春秋傳》曰：「水旱癘疫之不時，於是乎禜之。」致其誠信，與其忠敬，精意以享，則神蛤保佑，命之不疾而速。古之嶽瀆，秩視公侯，以其所生者繁，所濟也廣，鎮厚地而不動，朝滄海而不泄。如是正直，長發其祥，百王相承，五等不易。先朝禮神以明德，恭事以嚴禋，進其位號，崇其典策。用三代之樂，金石必備；合九州之味，籩豆有加。俾國之大臣，每歲頒祀，則執事而有恪，亦莫不寧也。朕纂戎八載，外寇未平，多廢舊章，尚勞戎備。巡狩之事，有曠於虞書，封禪之儀，尚慚於漢史。雖命方伯牧長，以時致祭，而事之不親，誠有不達。所以分遣八使。禱於群望，各供於事，以服官常。宜令某官等分祭名山山川，仍敕有司備具禮物，敬陳明薦，無失正辭。
敕：天文著象，職在於疇人，讖緯不經，蠹深於疑眾。蓋有國之禁，非私家所藏。雖裨灶明徵，子產尚推之人事；王彤必驗，景略猶置於刑典。況動涉訛謬，率皆矯誣者乎！故聖人以經籍之義，資理化之本，仄言曲學，實紊大猷，去左道之亂政，俾彝倫而攸敘。自四方多故，一紀於茲，或有妄庸，輒陳休咎。假造符命，私習星曆，共肆窮鄉之辯，相傳委巷之談。飾詐多端，順非而澤，熒惑州縣，詿誤閭閻，懷挾邪妄，莫逾於此。其元象器物、天文圖書、讖書、《七曜曆》、《太一雷公式》等，準法官人百姓等私家並不合輒有。自今以後，宜令天下諸州府切加禁斷，各委本道觀察節度等使與刺史縣令嚴加捉搦，仍令分明榜示鄉村要路，並勒鄰伍遞相為保。如先有藏蓄者，限敕到十日內，齋送官司，委本州刺史等對眾焚毀。如限外隱藏，有人糾告者，其藏隱人先決杖一百，仍禁身聞奏。其糾告人先有官及無官者，每告得一人，超資授正員官，其不願任官者，給賞錢五百貫文，仍取當處官錢，三日內分付訖。具狀聞奏，告得兩人以上，累酬官賞。其州府長史縣令本判官，等不得捉搦，委本道使具名彈奏，當重科貶。兩京委御史台切加訪察聞奏，準前處分。谘爾方麵勳臣，洎十連庶尹，罔不誠亮王室，簡於朕心，無近憸人，慎乃有位，端本靜末，其誡之哉。
敕：左道疑眾，王制無舍，妖言蠹時，國朝尢禁。且緇黃之教，本以少思寡欲也；陰陽者流，所以敬授人時也。而有學非而辨，性挾於邪，輒窺天道之遠，妄驗國家之事。仍又托於卜筮，假說災祥，豈直閭閻之內，恣其誑惑；兼亦衣冠之家，多有厭勝。將恐寢成其俗，以生禍亂之萌，明艱已來，禁綱疏闊，至令此輩，尚有矯誣，害政之深，莫過於此。將歸正道，必絕奸源，宜令所司舉舊條處分。
敕：釋教本以助化，道家先於理國，懲惡勸善，以齊死生，薰然慈仁，美利天下，所庇者大，所益者深，故曆代崇尚而弗易也。朕以元元烈祖，慶我昌運，西方聖人，福茲下土，常所盡敬，敢忘致誠。且至真之體，尚於精潔，流俗所尊，不宜褻慢。如聞天下寺觀，多被軍士及官吏諸客居止，狎而黷之，曾不畏忌。緇黃屏竄，堂居毀撤，寢處於眾設之門，庖廚於廊無之下。緬然遐想，慨歎良深，自今已後，切宜禁斷。其軍士委州縣長吏與本將商量，移於穩便處安置。其官吏諸客等，頻有處分，自合遵承，仰敕到當時發遣。應尊像有損壞處，俾隨事修補，其有諸神所居，載在祀典，靈跡昭著，福及生人者，如有毀廢，亦宜增葺。且王者以清淨統法，聖人以神道設教，精意所在，感而遂通。非徼福於朕躬，斯降祥於黎庶，申明詔旨，用悉勞懷。
敕：軍興以來，十有四載，未息戎備，尚勞師徒，各以名數，隸於麾管。朕念三軍之勤役，率萬姓以供饋，躬自節儉，而贍濟之。定尺籍伍符，厚其資糧扉屨，掖庭織室，俾給戎衣，鉤盾弄田，亦調軍食，推誠惠養，靡不至焉。雖感激忠義，勇於赴難，而差次官賞，固不遺勞，誠宜戮力，以永所事。如聞諸節度及團練使下官健，多有逃入諸軍，去其所從，犯我明禁。在於國令，固合懲奸，眷其戎勳，尚容改過。自今已後，切宜禁止，應有此色，諸軍不得輒容，差人遞還，各付所統。其額內官健有逃死者，不須更填。宣示軍州，令知朕意。
敕：古者分建戎號，以張威武，必因事而制，亦有時而戢。以天下征伐之重，方鎮之大，宜有總一，則以元老撫和之。乃者國家平定之後，❥理之始，與其休息，則以諸侯訓緝之。自河南之南，至於滄海，往屬難故，久勞師徒。連城之鎮累百，授鉞之將十數，主其經略，委在台臣，號令耳目，以之谘稟，服柔滅叛，罔不肅清。今萬里無塵，思解戎備，況分閫之重，各任勳賢，悉心憂國，所統皆理。何必更有❥屬，適重其煩，軍書取決，又失要會。息人罷鎮，❥亦便之。河南淮南西山南東等道副元帥宜停，其兵馬宜充東都留守兵馬，張延賞宜權知東都留守事，常休明宜充副留守兼東都鎮守兵馬使。
敕：堯之敦敘，以協萬邦，周之宗盟，必先同姓。莫遠具邇，懷德惟寧，俾強捍於京師，思同獎於王室，所以洽中和之道，明補察之義也。惟我近屬，聯華本支，以文昭武穆之宗，有錫土建侯之嗣。往以艱難之際，流寓頗多，或僻在江山，載經時序，或雜居州裏，亦既淹留，等威不分，無以自給。儉將逼下，卑或逾尊，將恐合族展禮之文闕，燕毛序齒之儀廢。言念及此，良深耿耿。其三等已上親，除州縣官及帶職掌應在外者，委本道節度觀察量事給發，遣赴上都，仍先錄名聞奏。
敕：《詩》有《豳風》，陳王業也。八月剝棗，以助男功；蠶月條桑，俾攸女事。贍人之道，必廣於滋殖；分地之利，非止於耕耘。益之以織紝，雜之以果實，則寒有所備，儉有所資，如旨蓄之禦冬，豈無衣以卒歲？頃屬多難艱食，必資樹藝，以利於人，庶俾播種之功，用申牧養之化。天下百姓，宜勸課種桑棘，仍每丁每年種桑三十樹。其寄住寄莊官蔭官家，每一頃地，準一丁例。仍委節度觀察州縣長吏躬親勉率，不得擾人，務令及時，各使知勸。一一勉諭訖，具數奏聞。
敕：間者戎旅未息，徵求煩重，四郊之賦，乃至五稅其一。居人蕩析，邦廩空虛，遂命宰臣，大修農政，天下郡國，散諸屯田，轉漕入關，以資均濟。兼詔中尉左右內史，表屬州縣閑田，分署農官，俾其耕鑿。南至於華，瀕渭而東，林麓州渚之間，榛莽窊邪之處，非吾人所占者，悉舉籍勸分。載芟載柞，稼多農碩，畝獲數鍾，歲既少殷。軍儲差贍，郡縣之稅，於是十而減七，數從其舊，殆復厥常。今宿麥頗登，秋苗益茂，私田加辟，公用漸充。華州人戶，土地非廣，其屯田並宜給以貧下百姓。自頃關中乏牛力，封圻千里，半是邱荒，置屯田已來，皆變良沃。惠散其利，以及困窮，藏之於人，孰與不足？宣示郡縣，宜悉朕懷。
門下：侍從出入，讚清禁之事；管轄糾正，錄中台之書，多用儒雅，必求公亮。正議大夫守尚書吏部侍郎集賢待制隴西縣開國子賜紫金魚袋李季卿，碩量寬宏，雄詞典麗，道素可尚，風猷自遠。銀青光祿大夫前行尚書右丞兼御史大夫充河北宣慰使襄武縣開國公李涵，文以禮樂，主於忠信，雅有學行，通於理體。並才望推重，聲華茂著，竭誠之效，早見於艱虞；從政之績，備彰於事任。簡廉無私，純白不染，守以直道，行其至公。載馳軒，善喻中旨，曆踐台閣，率由舊章。拔選部之滯才，留左曹之駁議，士林公族，歸美攸多。或久次懋官，已深於滿歲，或外除過禮，且聞於逾月。宜遷顧問之職，俾膺總典之授。季卿可守右散騎常侍，餘如故。涵可尚書右丞，散官封如故。主者施行。
門下：散騎以讚導侍從，承答顧問，前代參用言語政事之臣，俾其盡規忠益，以穆朝化也。今位望逾重，選之更精，銀青光祿大夫前京兆尹兼御史中丞博陵縣開國子崔昭，經之以文敏，紀之以憲則，直而不肆，剛而能容。精識知微，長材致遠，不易於風雨之晦，不爭於險易之途。常所委遇，多在雄劇，理平之美，居最一時。任畿甸千里之重，齊趙張三王之政，事當其適，義合於權。檢肅奸豪，撫懷孤老，資奉軍國，從容贍濟。翼翼之化，布於四方。予欲左右有人，訪求得失，服茲舊列，俾爾回翔。可守右散騎常侍，散官封如故。
門下：聯八貂之貴，同二府之品，望尊而事不親，地近而職非密。蓋賢達之所尚，俾勞臣而處休，命所以廣其員而盛其選也。太子賓客兼光祿卿上柱國河南郡開國公能元皓，以忠烈自將，以勇謀用師，夷險一心，精剛百煉。不奪之節，貫於風霜，殊常之勳，銘在鍾鼎。累更任遇，休有令聞，出入龍樓，已先調護之列；優遊騎省，載升顧問之地。可行左散騎常侍，餘如故。
敕：切問之司，實參朝議，僉諧之命，允屬時髦。同朔方節度副使特進試殿中監察御史大夫充朔方先鋒司馬使上柱國太原郡開國公郭晞，文武成器，公忠亮節，言多雅正，理適經通。詩禮之方，服於庭訓，韜鈐之略，稟自朝謀。以少年之才雄，有老成之持重，俾張我武，克定西疆。業其勳以象賢，大其門而出將，兵嚴既解，朝選攸歸。舉以令聞，允茲近侍。可行左散騎常侍，散官勳封如故。
門下：獻納之重，周爰是谘，必擇通賢，用光近對。銀青光祿大夫光祿卿上柱國汝南郡開國公蔣渙，德宏禮器，學貫儒流，孝友彰其令名，文詞是其餘力。合《大雅》之明哲，達《中庸》之隱微，清方有恒，華皓益固。直道而處，風猷自高，爰藉論思之才，用膺侍從之事。副予良選，佇爾嘉言。可右散騎常侍，散官勳封如故。
門下：中散大夫行尚書吏部郎中賀若察，講求學術，藻飾藝文，顧言行以檢身，酌智能以經務。任參六典，選重一時，從容管劇，每識通而理當；達練起草，亦體大而思精。聲猷益茂，公望維允。分曹殿中，職在論駁，尚書奏議，俾爾平之。可給事中，散官如故。主者施行。
門下：銀青光祿大夫御史中丞東都留台崔侁，俊而能通，和而有節。朝議郎守太子左庶子賜紫金魚袋蕭直，性資高朗，識詣衝妙。各以文儒致用，貞亮處心，持綱憲府，必執其中。讚事宮坊，允歸於正，彰聞望於公器，振英華於士林。顧茲掖垣，素用髦彥，文昌奏議，多所論駁，俾承並命，式副良選。侁可行給事中，散官如故。直可守給事中，散官賜如故，主者施行。
門下：朝議郎檢校尚書吏部郎中兼御史中丞賜緋魚袋趙涓，純白高朗，儒林表儀，炳文揚彩，時謂清拔。早以賢良茂異，服我周行；曆踐三台之列，嚐參二陝之佐。其於事典，多所精詳，頃毗荊舒，尋罷戎務。近侍方缺，選才正難，評南宮之上書，次東廂之奏事。夙夜思職，爾無麵從。可守給事中，散官賜如故。
門下：通議大夫行尚書吏部郎中彭城郡開國公韋諤，在人之德，承家積厚，先致美以施政，終秉彝以存誠。朝之清序，多所階曆，參我六典，冠於諸曹。學以辨疑，文以決滯，五年勤職，時謂淹才。宜守殿中，以平台議，詔書未當，實得封還。官能守常，事鮮失中，是有選用，爾其揚之。可行給事中，散官封如故，主者施行。
敕：通議大夫檢校尚書兵部郎中兼侍御史上柱國宋晦，忠潔簡惠，和而不流，理暢思精，適於群務，位以才達，政以禮成。往者理軍岐陽，讚我戎事，重艱貞之操，義有可懷。台閣更拜，久於清秩，外掌邦賦，任居其艱。底慎均節，以資經費，事皆求當，慮不及私。積勞可書，責實當進，加以亮直，行之有恒。屬諫臣之高選，參髦士之大用，以匡不逮，無伏嘉言。可行諫議大夫，散官勳如故。
敕：《書》曰：「後德惟臣，不德惟臣。」實賴左右前後有位之士，匡其不及。天子有諍臣，職在司過，若有犯無隱，獻可替否，則曠然丕變，時惟休哉。中散大夫前行尚書兵部郎中讚皇縣開國男李收，敏而好學，文以彰之，清澹寡欲，不以得喪幹慮。往必時難，保茲艱貞，事君之節，足以存勸。曆踐郎署，率由舊章，而仗雅居正，可參諷議，無或屍官以罔聞，當灼見以箴闕也。可諫議大夫，散官封如故。
敕：朝散大夫檢校尚書司勳郎中郗昂，衝和簡樸，不飾其外，有雄俊之才，可變《風》、《雅》，有精深之學，實究儒元。加以忠敬，兼之亮直，率由茲道，可謂正人。夫化成天下在於文，匡朕不逮主於諫，敷暢綸音，箴規朝闕，所掌皆重，爾其懋哉！可守諫議大夫知制誥，散官如故。
敕：中大夫行尚書吏部郎中上柱國庾準、檢校尚書兵部郎中充山南副元帥判官賜緋魚袋楊炎等，詔令之重，潤色攸難，其文流則失正，其詞質則不麗。固宜酌《風》、《雅》之變，參漢魏之作，發揮綸旨，其在茲乎？爾各以茂才碩學，敏識純行，俾其對掌，可謂得人，仍轉郎位，式光朝選。準可行尚書職方郎中知制誥，散官勳如故。炎可守尚書禮部郎中知制誥，賜如故。
敕：宣議郎試太常博士東都河南江淮南等道轉運使判官孔述睿，左右史正用第一流，其選殆精於尚書郎也。今東觀諸儒，皆約注記而修簡冊，事之當否，多取正焉。以某聖人之允，曆代儒首，博通古訓，述作可傳，出入起居，期於秉直。可守起居舍人，散官如故。
敕：朝請郎前行萬年縣丞薛兼適，兄弟致美，士林推重，詞清行潔，政以幹稱，在煩劇而有餘，守貞方而不易。文章侍從，朝夕論思，參我諍臣，以箴朝闕。可行左補闕，散官如故。
誥獻再試文學考入第三等處士趙闡等，或懿丈清拔，四科之美；或純孝彰著，百行之先；或以言精梗概❥❥❥❥❥❥❥❥❥❥屬觀風省俗，頓綱求賢，幽滯靡遺，精粗鹹紀，俾升榮於中外，庶有光於獎擢。可右拾遺。
敕：前渭南縣尉郎士元等，有君子之行，有詩人之風，頃尉於畿，亦克用義。匪躬之故，無以易焉，進思直言，入告於內。勿使流議，壅於上聞，懋乃所職，其無遺政。可依前件。
門下：左右丞相，師長庶官，無人則闕，詔德而授，以其久次，是有轉遷。特進檢校尚書左仆射知省事兼揚州大都督長史御史大夫充淮南節度觀察處置等使上柱國崔圓，山東偉才，忠厚成性，文高《大雅》，學富全經。直道而行，匪躬之故，謀參經始，節貫嚴凝。嚐決議於廟堂，早書勳於王府，外綏戎政，久鎮名都。苦心恤人，精力勤職，圖艱思易，適要除煩。敦風化而少長有禮，齊法令而軍戎知禁，正身不渝，奉上彌恪。有大賂南京之貢，有浮泗達河之漕，事多宏濟，人不疲勞。淮海晏然，朕實毗倚，寵章所以裒善，大任所以寄賢，俾升禮秩，無替成命。可檢校尚書左仆射，餘並如故。主者施行。
敕：文昌所以法成象，端右所以長庶寮，泰漢則內掌武事，魏晉或外綏戎政。今之垣翰重任，勤勞有功，曆踐六卿，始終一德，必訪群議，然後當盛選。淮西節度觀察處置等使開府儀同三司檢校工部尚書兼安州蔡州刺史御史大夫上柱國西平郡王李忠臣，忠厚純茂，信而可親，寬肅靜深，通而必正，備五才之用，有百勝之全。往者寇孽亂常，關洛多故，爰奮其旅，以先啟行。大城名都，所麾必克，元凶巨猾，傳首相望。定齊休士，有建威之得雋；破趙會食，亦淮陰之用奇。漢東汝南，專制千里，總三軍之號令，兼八使之澄清。約已撫人，守公遵職，訓師以禮，載寧於戎；庇賦從薄，繼入於王府。四封不聳，一紀於茲，況忠衛之勳，邦家是賴，陝郊巡幸，憂國存誠。能釋位以勤王，亦見危而致命，疾風逾勁，何日忘之？申伯於蕃，目當裒勸，韓侯入覲，宜有寵光，式是南宮，俾崇禮秩。可檢校尚書右仆射知省事，餘並如故。
敕：中台萬事之會，端右庶僚之式，所以總詳參貳，恢演協宣。勳德兼崇，則殊在師長之重；勤勞於外，則不親損益之煩。凡命此官，必書於冊，極茲朝選，用屬時賢。滑毫等州節度使開府儀同三司檢校工部尚書持節滑州諸軍事兼滑州刺史御史大夫上柱國霍國公令狐彰，腹心純臣，忠允明亮，有張仲孝友之行，有吉甫文武之才。秉其直方，資以簡厚，早擅韜略，尤工墨妙。艱危致命，出入勤王，中興之勳，群帥難尚。雖驃騎之北至高闕，淮陰之東下井陘，積事度長，抗衡異代。自受任千里，疆於兩河，靖安軍戎，肇正封域。宏布風教，宣明憲章，優禮意於文吏，洽仁化於俗。息馬論道，讓其保塞之勞；愛人省刑，守我中朝之典。載修職貢，以奉京師。頃者復彼河流，省其役費，除曆年之所病，匪逾月而成功。開濟良謀，東藩是賴，不忘利國，益見深衷。予嘉乃休，朝有明勸，念齊侯之勞賜，同申伯之封賞。厚其禮秩，允答奉公。可檢校尚書右仆射，餘並如故。
門下：萬事之本，歸於司會，百僚之師，屬我端右。所以綜詳名實，參貳紀綱，詔德選勞，於是乎在。開府儀同三司檢校兵部尚書使持節汴州諸軍事兼汴州刺史御史大夫充汴宋等州節度使上柱國信都郡王田神功，忠敬孝友，寬厚沈毅，經之以詩書，緯之以韜略。言能顧行，勇必體仁，信義不愆義風雨，智謀自葉於著蔡。早膺戎寄，式是師貞，有決勝合變之奇，有明賞必罰之當。精貫白日，氣陵高秋，馭盧龍之軍，萬里橫海；討淮夷之叛，一戰平吳。統制濟河，懋昭聲績，往以犬戎內虞，華夏多虞。入勤服勞，扈從能力，忠衛社稷，勳書甲令。建牙移鎮，在浚之郊守，黽蒙鳧繹之險，當曹宋齊魯之會。牧人馭眾，憂國奉公，宣文教以布朝章，訓武經以明軍法。修職貢之禮，率先閫外；通轉輸之利，益贍關中。疆宇不聳，田萊加辟，風俗澄一，河南晏然。夫以勳業之崇，而等威未峻，報功優異豈允僉屬。固宜副文昌之長，總周官之任，仍兼連率，益重方隅。可檢校尚書右仆射兼充本道觀察處置使，餘並如故。主者施行。
