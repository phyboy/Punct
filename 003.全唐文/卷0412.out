門下：舜以伯夷作秩宗，漢以列侯掌郊廟，至於圜丘大射之制，禮官博士之論，莫不綜詳得失而折衷焉，故事職尊冠九卿之首。朝議大夫守國子祭酒兼修國史賜紫魚袋楊綰，常在於道，亦周於仁，文以君子之言，生知聖人之意。司我載籍，鴻聲不泯，常典選舉，後之法程。乃者崇進名儒，俾其宣明師訓，講求三代，稽合五經。濟濟諸生，誨之不倦，飽於道德之富，成其禮讓之風。況恭儉忠信，恪守而彌固，一時模表，清議所高。固可以處楊震桓榮之位，領曲台太府之重，勉思厥服，以稱任賢。可守太常卿，依舊兼修國史，散官如故。主者施行。
門下：堯親九族，禮重於敦序；漢睦諸劉，秩存乎宗正。內姓之選，豈伊異人？三從叔祖銀青光祿大人前婺州刺史本州團練守捉使上柱國荊國公琬，才秀本枝，挺此公器，忠敬達順，簡廉向方。飭禮樂於身文，詳典刑之政體，夙所任遇，久於曆階。勳勞理行，當亦兼書，思有補察，義深肺腑。固可以居宗室大臣之位，敘文昭武穆之親，懷德任賢，敬茲休命。可宗正卿，散官勳封如故。主者施行。
門下：古之上卿，次公一等，至於西漢，每與列侯參決朝議令之秩望，亦謂之崇。朕方修文德，以撫區外，則重譯象胥之事，九儀相讚之職，正用髦碩，俾之典領。銀青光祿大夫檢校刑部尚書知省事上柱國汝南縣開國公蔣渙，顏子之德行，張仲之孝友。能積其厚，以叢於身，恭儉之訓，可以軌俗。學通文變，高視一時，非得喪之可幹，亦剛柔之相濟。服在通列，且逾二紀，精於憲章，舉有倫要。東雍居部，近郊移風，以禮除暴，人安共業。俾京師之河潤，守經術之循吏，司秋會府，訓夏議刑。以之弼教，能用中典，時屬四夷之敘，參授大賓之任。韓暨以宿德而拜，陳紀以至行而遷，求舊任賢，正當此選。待遇諸國，宜約故事，使有準以明等威也。可檢校刑部尚書兼鴻臚卿，散官勳封如故。主者施行。
門下：國有大農，實司金穀，茲惟古官之重，難於正卿之拜。朝散大夫試秘書監兼侍禦史上柱國賜紫金魚袋鄭賁，通敏良才，沈詳雅識，明斷臨事，貞修奉公。所更秩序，必著聲績，早參幕畫，在樽俎而止戈；自董軍儲，有京坻之足食。適時多可，選眾攸歸。爰藉變通，主其出納，務殷任切，倚辦當仁。宜膺理粟之命，佇繼康成之美。可守司農卿，散官勳賜如故。
門下：九卿之重，參理於佐邦；六府孔修，頒貨於列藏。曆代右職，莫非高選。開府儀同三司行太子賓客上柱國公呂崇賁忠謹良實，居簡向方，能用晦於精辨，亦體徽於剛貞。峻節孤立，清心確然，以長才有之餘，應群務而多適。擁旄乘塞，周曆大藩，薄於戰功，經以事典。用明既富之教，必厚豐財之德，自頃艱阻，有司曠廢。府寺寂寥，卿少虛設，寢成其弊，朕甚懼焉。今再舉舊章，各歸其局，出納之地，眷求惟精，兼領三尚之煩，以榮四至之列。可行太府卿，散官勳如故。
敕：銀青光祿大夫前亳州刺史本州團練守捉使上邽縣開國男李瀚，識精於理，才辨於政，祗服禮訓，甄詳事經。振麟趾之芳，更隼之命。馴致其道，達於家邦，慈惠之化，洽於黎老，以親九族，乃立貳卿。宜敘周之昭，用毗劉德之任。可行宗正少卿，散官封如故。
敕：試王府司馬兼福州都督府別駕占闕攝寧海軍副使賜紫金魚袋周若冰，氣識沈和，風儀端偉，秉心以正，蒞事惟明。法以言揚，久參朝序，頗有聞望，洽於縉紳。自佐法方州，兼領戎事，政術尤著，勳勞亦深。俾踐亞卿之列，仍兼題輿之任。可試光祿少卿兼福州都督府別駕占闕，餘如故。
敕：銀青光祿大夫前潤州刺史上柱國馮翊縣開國男韋損，識清行理，強學自輔，服於禮而中節，居其業以全忠。識能有餘，階曆頗久，京江按部，終始六年。勤職惠人，風化一變，循吏之稱，去而益彰，天下之平，屬於廷尉。乃立其貳，方求直清，俾之弼教，敬爾繇獄。可行大理少卿，散官勳封如故。
敕：朝議大夫前守河南少尹騎都尉景延之，業擅文儒，行資忠信，推令望令望於公器，著能名於吏途。久踐周行，夙彰聲實，詳刑之地，稱職其難，任在簡孚，選兼勤舊。宜參河海之亞，俾副朝廷之舉。可守大理少卿，散官勳如故。
敕：正議大夫試太常卿兼左領軍衛將軍上柱國賜紫金魚袋侯希超，溫良植性，藝業修身，有臨事之幹能，彰適時之才用。班資久踐，職務非親，內舉自於元戎，正名從於亞列。宜成風俗之美，俾展多方之效。可行太府少卿，散官勳賜如故。
敕：昔劉向父子，代典文籍；今之秘室，豈曰避親。再從叔正議大夫守光祿卿員外置同正員嗣澤王潓，幼嗣藩國，夙彰忠孝，素風自遠，清識彌高。傳魯恭之古文，稟吳季之知樂，早承先顧，嚐曆大僚。秉彝端潔，流問休茂，自合搢紳之望，況推宗室之良。寧止於敦族以恩，固在於敘賢以位。周稱外史，晉謂內台。俾領儒官，是崇禮秩。可守秘書監，餘如故。
敕：大司成以三德行教國子，所以明詩書禮樂之宗，立忠信孝友之本。使方領矩步，敬業樂群，係於化成，舊選尤重，參其事任，今亦難之。開府儀同三司行內侍監兼充監門衛大將軍觀軍容宣慰處置使仍兼知處置神策軍兵馬事內飛龍廄內弓箭庫等使兼檢校鴻臚禮賓上柱國韓國公魚朝恩，國之純臣，忠以事朕，竭誠宣力，義貫神明。有兩朝侍從之勤，監六師征伐之事，雅達名理，參尚儒元，遠涉源流，旁通訓詁。自頃右武，未遑勤學，方宏闕里之教，用誡《子衿》之詩。以其達俎豆之禮，嚐亦委膠庠之事，能以德義，導其諸生。國之俊遠，其貴遊子弟，摳衣鼓篋，歌詠先王之道；春誦夏弦，服勤師氏之訓。而恭敬退讓，抗疏累辭，重奪勞廉之誌，權遂由衷之請。今三千之徒，資於學術，思卒其業，懷之益深，用宏儒風，式允公望。可兼檢校國子監，餘並如故。
敕：朝散大夫前守絳州別駕本州團練守捉副使李永，慶自相門，才推公器，武子之德，所謂在人。元成之經，不忘肄業，早從清秩，備著聲華。頃佐近藩，眾稱淹滯，俾參榮於秘府，仍貳職於名都。可檢校秘書少監兼揚州大都督府司馬，散官如故。
敕：中散大夫諫議大夫賜紫金魚袋馬錫，躬服禮義，處之以厚，膺用多才，動而浚發。曆官有政，居必修明，推登諫列，屢獻忠讜。言皆展意，事亦主文，勤職且淹，以時敘進。周之內府，漢之尚方，典掌服禦，任當親重。輟我侍臣，俾其參貳。可守少府少監，散官賜如故。
敕：前澧州刺史薛伯高。昔楊洪公孫賀，皆以儒術居於少府。國朝監寺之列，亦通稱顯，貳於其長，所任非輕。以爾伯高早踐台閣，亟頒詔條，勞績有聞，聲譽不替。因其秩寵，置在周行，宜以廉潔自居，用司所藏之職。可守少府少監，餘如故。

敕：處士荀尚。昔荀卿、荀悅，並有著書，而尚遠承儒史之業，深得述作之意。思精大體，經通王道，慨然論事，來自山東。灼見古今之宜，熟數理安之策，嘉樂賢俊，副於懷人，《春秋》一字，使之潤色。結綬京輔，進而錄之，行成乎身，不患無位。可華州下邽縣尉，充史館修撰。
敕：二品子衛輝，漢制有任子之令，國朝二千石理行尤異者，賞亦及之。況幼有令聞，服於經訓，校書秘閣，以獎其才。可宣義郎試秘書省校書郎。
敕：將我南軍，秩高中尉，以禁戎之重任，委舅氏之同心。具官吳湊，塗山介祉，章武雅才，言而有宗，儉而能廣。達禮樂政刑之要，存忠信孝友之誠。艱虞曆年，府寺失職，素以賢戚之望，職司太子之家。清心奉公，庶務悉理，擅美春儲之寀，流芳秋實之詠。固可以首當裒進，大勸官曹，俾執金吾，用彰貴任。可左金吾將軍，餘如故。
敕：古者選孝悌閎博有道術者輔翼太子，今以宗室之老，處賓師之位，亦親親而教敬也。光祿大夫檢校工部尚書兼宗正卿上柱國嗣吳王祗，文昭之慶，蔚於公族，楚元之後，繼有忠賢。達道虛懷，寬厚廉謹，藩翰舊德，人倫憲行。更於內外，職事頗修，年在華皓，未嚐衰惰。參會府而百工時敘，掌宗卿而九族益親，每托肺腑，深加優禮。宜以冬官之重，仍在春儲之列。可兼太子賓客，其檢校工部尚書及散官勳封如故。
門下：正於宮僚，以視邦憲，兼內外，選重古今。銀青光祿大夫守太子賓客上柱國太原郡開國公郭曜，丞相之子，夙聞禮訓，孝悌信讓，清公仁厚。端莊慎獨，如有大賓之容；沈靜少私，澹然儒者之行。濟以才識，達於公方，素多曆職之稱，用葉居家之禮。士林推重，朝野洽聞，待以客禮，既任賢於調護；委之官事，更持綱於彈糾。可守太子詹事，散官勳封如故。主者施行。
敕：中散大夫前守潭州刺史本州團練守捉使上柱國河內縣開國子賜紫金魚袋張謂，往以鴻筆麗藻，列於近侍，典謨訓誥，多所潤色。較然素節，鬱有盛名，言念華山之巡，不忘潁川之從。俾之領郡，亦謂理平，而孝悌宏博，禮容循謹。宜在公選，首茲正人，旌書課第之目，參相春坊之重。可守太子左庶子，散官勳封如故。
門下：銀青光祿大夫前行給事中上柱國隴西縣開國公李廙，德崇業廣，多識前言，究典墳之至精，考禮樂之所極。時有著述，贍而不流，其在家邦，率由忠儉。曆位要重，秉茲諒直，久以病免，澹然自居，混冥元和，屏絕外務。每制度未決，質文或差，常奕處正大議，冠諸宗室。儲宮綜事，可謂優閑，豈迫以朝議，且頒其祿賜。煩於讚相，寄在親賢。可行太子左庶子，散官勳封如故。主者施行。
敕：朝議郎試太子司議郎賜緋魚袋許從之，學究儒流，文推策府，行能優敏政事通明。公勤之效，備彰於履曆；遲暮之年，固資於頤養。俾遷階秩，仍遂休閑。可朝散大夫守太子右諭德致仕。
敕：關內河東副元帥隨軍要籍朝議郎試秘書省著作郎賜緋魚袋王寅，業繼儒門，才通吏術，嚐踐清秩，不渝素檢。自參戎府，更展文韜，進職宮僚，用嘉勤績。可試太子左諭德，餘如故。
敕：朝議大夫前舒州別駕直中書師良，久直禁垣，參典書命，既精文理，尤達事經。常遠其私，亦過於慎，夙夜有恪，歲時積勞。顧班列而頗淹，在朝章而可舉，藩僚之選，以序而進。可守太子左讚善大夫依前直中書，散官勳封如故。
敕：福建節度孔目官朝議郎試左金吾衛長史上柱國賜緋魚袋王幹、文林郎壽州錄事上柱國郭皎等，貞以幹事，敏於在公，掌戎門之條目，精詳著稱；董方州之財賦，底慎惟勤。宜懋乃官，以疇其效。幹可試太子左讚善大夫，餘如故。皎可朝議郎行鄂州武昌縣尉，勳如故。
敕：滑亳節度都知兵馬使銀青光祿大夫試殿中監孫朝俊父朝議郎行原州司戶參軍上柱國孫履暉，器韞黃中，行敦素尚，勤於學藝，守以謙光。頃踐班資，未申才用，顧其允嗣，積有勤勞。宜列宮僚，俾光庭訓。可試太子右讚善大夫，散官勳封如故。
敕：朝散大夫前守彭王府諮議參軍充內飛龍廄驅使賜紫金魚袋張崇俊，敏行資身，良才適用，列官朱邸，早陪文學之車；從事玉台，久佐飛黃之皂。強力匪懈，清心不渝，忠效見稱，器能可錄。王門傳道，允藉純臣，仍進榮階，俾超彝序。可銀青光祿大夫韓王傅，餘如故。
敕：攝郡牧都使判官朝議大夫行杞王友上柱國衛元珪，頃以勤勞，爰從獎授，紀官之號，有犯聞名，俾更他職，式葉彝典。可守蜀王府諮議參軍，餘如故。
敕：正議大夫試秘書監前吉州刺史上柱國蕭縣開國男賜紫金魚袋李友信，往以剖符閩徼，頗守官常，移鎮廬陵。稍遷秩序。而晦明生疾，寒暑經時，久淹海隅，尋易藩寄。使臣所鞫，情實用彰，宜降常資之授。俾申頤養之適，可試蜀王府司馬，散官勳封賜如故。
門下：天府惟雍，神皋作京，當四海之會同，在三輔而尤劇。漢以郡國二千石高第入守，而轂下稱之，今因其制而選用，亦陟明於辨理也。正議大夫守汝州刺史兼御史中丞知本州營田上柱國平昌縣開國男賜紫金魚袋孟皞，端一簡亮，外寬內肅，兼文行忠信之美，達禮樂刑政之要。在割能斷，見事風生，歷踐通列，侃然處正。自守梁宋，化行山東，承大軍荊棘之餘，當析骸易子之後。苦心精慮，夙夜思職，淳鹵載作，豈止十千之耦；流人自占，實逾八萬之數。可謂大郡表率，一時理平，移鎮汝墳，不易其操。懋茲聲績，堪委重煩，京師化源，庶尹之則。承平無事，統正猶難，或多毀傷失名，數月輒罷；況寇難未靖，邊備尚勞。率西之師，取給畿內，戎衣軍餉，困竭閭閻。奸人豪奪，吏氣傷沮，屢有申敕，未懲其弊。思得至公明斷之才，曠然大變其俗，是用命爾典司劇任，勉修先父之職，以繼緇衣之好。肅清權右，扶養元元，無俾趙張，專美有漢。可守京兆尹，依前兼御史中丞，仍充勾當神策軍糧料及木炭等使，散官勳封賜如故。
門下：方外甫定，惟新制度，必於根本源流正之，以丕式於十有三牧。縣內之禦，萬邦所瞻，將自中刑外，致一其政化，若獨任辨吏，何以模楷？故前代尹京，多用經術之士，翟方進雋不疑，皆首參此選，稱於轂下，今亦因其制而進用也。正議大夫行尚書兵部侍郎信都縣開國男賜紫金魚袋，賈至，高文典誥，合於《韶》、《雅》，五經大義，會於宗極。識略精技，輔之以仁全節致命，形於危難。曆階要重，澹然虛懷，宗伯以和人神，夏官以糾邦國。久於參貳，多所發揮，省理持綱，亦既詳當。朝有大議，訪求所得，於公卿大夫之聞，舉漢魏名臣之奏，不失其正，有補於時。加以經務大才，堪任煩劇，艱虞一紀，曠廢百度。有司失職，京邑尤甚，頻明賑救，差可條緝。今京府九卿，率由舊典，大變風俗，以明朝綱。統尹之重，益難其任，仗賢立政，參領南台。懋乃休績，慎乃出令，以懲強猾，以惠困窮。舉能其官則理，稱匪其人則敗，端本靜末，爾其誡之。可守京兆尹兼禦史大夫，散官勳封賜如故。
門下：肅清風欲，糾正朝廷，必求蹇諤之才，式總綱紀之任。金紫光祿大夫行京兆尹上柱國钜鹿郡開國公魏少遊，直方其行，簡亮在躬，有玉壺之清澄，兼龍泉之斷割。通變可以成庶務，精密可以舉人倫，中外累更，風聲益振。法無所避，奸不能欺，貳職司徒，實平邦教。三尹京邑，備洽人謠，不有兼官，豈雲重寄。宜授趙堯之印，俾雄張敞之職。可檢校禦史大夫，餘如故。
門下：域彼四海，尹茲東郊，分其三川，式是中憲。加以舟車之會，轉輸之殷，參貳保釐，責成播殖，總此庶務，屬於兼才。銀青光祿大夫行中書舍人上柱國河東郡開國公張延賞，相府餘慶，儒門濟美，德行文學，修身於四科；忠錄恭懿，齊名於八族。綽有純性，澹然素懷，凡所曆職，必聞異政。推之以誠信明恕，守之以廉能簡約，既精練於典常，亦陶融於理本。故左曹之駁，所為平當，南台之綱，斯焉振舉。自參紫垣之列，頗擅黃縑之妙，然以素更中外，可任煩劇。河洛凋殘，其來自久，迭用良吏，庶康疲人。典領之重，眷求無易，勞徠安集，往哉汝諧。可檢校河南尹兼禦史中丞充東都副留守河南水陸轉運使仍充諸道營田副使專知都幾，營田事，散官勳封如故。
敕：四方取則，千里分圻，實惟卜洛之都，谘爾尹京之任。禦史中丞東都畿內觀察使李勉，才茂宗枝，名推公器，風標自肅，操履愈高。智略可仗於安危，忠貞克同於休戚，親賢是賴，中外必聞。屬肆覲觀風，三川展義，來蘇望積，處劇才難，實資模楷之良，共緝保釐之政。可守河南尹兼禦史中丞，勳封如故。
敕：中散大夫守太子左庶子兼禦史中丞充關內副元帥判官路嗣恭，蘊其才略，資以幹能，中外累更，政聲尤異。龍樓諭善，載實春華，烏府持綱，克平霜憲。三王佐理，九扈劭農，宜升亞尹之秩，兼資大田之務。可兼京兆少尹。
敕：朝散大夫前守諫議大夫兼侍禦史內供奉賜紫金魚袋黎幹，經遠良圖，宏通敏識，典墳聚學，風雅成文。操守甚貞，行歸於正，早登近掖，見重中朝。俊德用彰，嘉言罔伏，頃有歸閑之誌，益存難進之誠。亞彼尹京，眷求公器，宜膺獎命，俾展多方。可京兆少尹，散官勳封如故。
敕：朝散大夫殿中侍禦史內供奉充河東支度判官上柱國賜緋魚袋賈耽，燕趙環奇之士，儒雅之才，循良秉懿，衝用經遠。著安邊之上策，佐分閫之中權，行達理體，精詳法度。論兵契要，先務於止戈；饋運惟艱，且聞於足食。累書嘉績，備洽令猷，素推兼濟之能，允葉至公之舉。固可以貳其尹正，副我保釐，俾參台閣之寵，仍賜采章之命。可檢校尚書膳部員外郎兼太原少尹侍禦史充北都副留守河東支度副使，仍賜紫金魚袋，散官勳如故。
敕：朝議大夫守鳳翔府天興縣令張增，平簡以清心，直方以慎行，積於政理，擅於文詞。字人晉陽，大變風俗。更秩陵邑，不阿貴強。迭居右輔其政如一。屬府兼戎號，歲聚軍儲，允濟率西之師，且無《大東》之刺。賞以勸善，官惟任能，貳我藩畿，仍參邦憲。可守鳳翔少尹兼侍禦史，散官如故。
