臣某言：臣聞陽倡陰和，合之則理，任重力寡，強之則顛，苟稱竊位，保所逃責？伏惟陛下以大聖之資，除去奸惡。臣荷承正刑之後，擢在台衡，不能有所建明，坐致災旱。變理之任，虧紊固多，邦畿之間，愆亢特甚。陛古發勤閔之慮，躬旰昃之勞，大憂庶獄，並走群望。而逾夏涉秋，天則不雨，垂落復散，人其謂何？伏以東漢之制，存乎舊史，或陰陽失節，水旱不時，必策免三公，勵精百揆。蓋以其陽倡而不和，力薄而位崇，所以答天譴也。今上元赫赫如此，舊史昭昭如彼，臣尚以愚劣，偷安廟堂，負乘不慚，冒難處。伏乞解臣所職，更擇良才，省致旱之由，求作霖之輔，則萬姓鹹賴，百穀用成，上寬聖憂，下塞人望。臣敢屍位重祿，以負明時。無任兢惶惕厲之至。
臣某言：伏奉今月思制，以臣兼東都留守河南淮西山南東道事元帥。伏以東征之寄，相宅之選，皆周、召之臣，保釐統一也。故二《南》風化，見美詩人。況洛邑經陸渾之戎，有舊染之俗，賴陛下發皇明以燭之，布陽和以煦之，流散稍歸，傷痍甫起。然稱君師之任，宜得經濟之才，自河而南，至於吳楚，節制戎律，半乎天下，非宏略傑出，功冠一時，不可以專五侯九伯之征，總衣裳兵車之會。臣以衰朽薄劣，待罪台司，塵辱屍忝，無裨朝政，每趨宸陛，益愧，周行，豈謂殊常之恩，屢出非望，注意之責，並在微軀？憂懼慚惶，寸刻難措。臣聞惟名與器，不可假人，審已量力，未宜虛授，若貪榮冒寵，黽勉苟容，神明昭昭，必速其害。伏望曆求百辟，委之兼才，以分三老之任，用增九鼎之重，則至公大行，群下知勸。無任懇迫之至。
臣某言：伏奉五月二十五日恩制，授臣銀青光祿大夫使持節都督福建諸軍事福建刺史充福建等州都團練觀察處置等使，以今月二十一日至所部上訖。臣負恩至深，睿慈曲宥，待罪猶近，殊渥薦臨，蕩滌，瑕累，超遷方任，寵榮非次，荷懼失圖，臣誠恐誠喜頓首頓首。臣本性下愚，起自孤賤，代耕之望，心在於斯，經遠之謀，實非所及。先朝驅策。以奉綸言，曲承眷私，累漸階曆，遂參重務，有斁彝倫，未申報效，永負天地，孽由自作，罪在難容。伏以宸斷察微，聖慈憫下，抑群議以屈法，舍萬死以矜愚。猶委藩條，不坐親屬，如臣之比，前例所無。戴感兢惶，殞越無措，誓將沒齒，效職南荒。刻責自新，庶補前咎，常恐惡聲已被，有汙於史冊；朽骨縱歸，實穢於泉壤。豈謂天波一洗，塵渣忽除，面目何施？灰粉亦足。聖朝使過，始有庸臣，特賜崇階，超授連率。減論之貸，曾未周星，錄用之榮，頓極今日。素多屏劣，又乏幹能，將何以式遏外虞，澄清列郡？幸遇德音，頻降，霈澤普覃，惠恤悃窮，均省團賦，盡除疾苦，莫不昭蘇，海隅蒼生，自樂淳化。臣奉宣清問，遠布皇猷，老少懷安，抃躍相慶。臣才非所任，不敢冒榮，必招無德之殃，恐致負乘之寇。伏請削除三品，退守一州，冀循恒資，免至逾分。庶回宸鑒俯恤血誠，所忝榮班，請授能者。無任虞荷懇迫之至，謹差特進試鴻臚，卿臣郝誠溢奉表謝恩陳乞以聞。
臣鴻漸惶恐言：臣本自諸生，素乏經邦之具，無才無行，至愚至拙，其所望者，在寸祿代耕而已。往屬先帝中興，時方草昧，攀附日月，遭逢盛時，獲奉馳驅，遂蒙委遇，毫髮示報，哀惶靡及。陛下龍飛踐阼，俊義滿朝，猶顧微臣，使參大政，備位宰輔出入六年。上不能調和陰陽，下不能親輔百姓，朝曲隳廢，聖慮憂勞，其心愧恥，中夜三歎。況外統群帥，遙制戎閫，在臣懦劣，非所堪任。曩者受命而行，屬西南未安，中外所注，雖有危難，臣不合辭。崔寧頃至朝廷，親授經略，及還方鎮，事頗條理。叔明、獻恭，並是良將，自蒙擢用，甚允聲實，可以倚辦，並堪獨任。且將在閫外，事得專之，遠道取決，恐失要會，坐而臨制，誠亦非宜，今又靖謐，臣何所效？豈苟貪榮利，以固寵恩？蓋鎮撫四夷，宰相之任也。陛下不以臣薄陋，待罪鼎司，至於疆事不休，戎車不息，實得參議，任其安危，無以裨補，皆臣之罪也，何必一方之務，獨有責成，特乞下鑒愚懇，俯停戎號，則王朝無兼授之寵，臣下有知止之分。昧死上言，冀回宸眷。無任惶迫屏營之至，謹奉表陳露以聞。
臣某言：伏奉今月日恩制，以臣兼河南江淮山南東道副元帥，祗奉詔書，俯伏流汗，驚悚惶灼，若無所容，臣某誠惶誠恐頓首頓首。臣聞將帥者四方之守，中夏垣翰也。上以衛社稷，外以撫戎夷，國容不入於軍閫戎事得專其將命。漢讓韓信以安危存亡之地，齊擢穰苴以文武威附之名，所授既難，所責亦重。非才而處，鮮不敗事，臣固陋無識，蒙國厚恩，遭時備位塵辱華袞，見貽匈奴之哂，不副蒼生之望。效拙無補，六年曠官，陰陽愆和，政理乖度，金革未戢，水旱相乘，常待罪於策免，敢希恩於望外。臣所以徘徊渥澤，尚忝中樞，豈持祿保身，苟自容也。以其瀝誠未鑒，不敢固辭。頃者即戎巴蜀，總制群師，屬兩川未安，遂任憂責，而邊患稍息，方隅甫寧。此蓋馮神武之威，用廊廟之策，不然者，將顛沛是懼，豈望於天幸哉？陛下覆之如天，容之如地，矜其疾病，察以愚懇，特蒙優詔，獲上兵符，喜抃未寧，遽承新命。東南至海，俾護諸軍，外綏四國，專制萬里，以天子二老之任，會諸侯九合之師。事之濟否？所係尤大，在臣懦劣，非所克堪。誠願飾愚靡鈍，展效毫髮，以報所授之恩，以勤所忝之職。而器非所適，力又不任，加之衰老，事多廢忘，豈可訓師詰禁，以張威武。伏冀求方叔南仲之賢，授統一專征之寄，天下大柄，豈私於臣？實恐傷陛下之知人，千處士之橫議，誓將死請，輒露血誠，輕默威嚴，庶回宸斷。無任懇款屏管之至。
臣某言：伏以智小識淺，懇辭新命。德音緬邈，聖旨如初，憂悸慚惶，寸陰難處，情有所迫，再黷宸嚴，冀天光之下濟，期夕殞之無恨，臣某誠惶誠恐頓首頓首。臣聞以賢授任，猶誠盈滿，無德而祿，固宜勇退。如或不量其分，苟患失之，貪榮冒寵，以曠職事，禍之所伏，亦可畏也。臣孤陋疵賤，自視缺然，遭遇盛時，謬此榮達，得以貂蟬袞服，趨侍雲陛，擁旄仗節，統護戎師，崇班厚遇，頓極於此。退自惟省，夙夜慚惶，內曠論道經邦之位，外乏濟河登山之功，但終恩眷，萬不酬一，四方歸責，喧喧盈耳。陛下矜其不逮，近罷即戎，未逾旬時，又辱謀帥，私懷爽絕，以驚以怖。昔光武見事於千里之外，諸將授成算而已。陛下聰明神武，超然過之，戡濟多難，犬戎大定。今天下方鎮，東南最寧，但委之將守，授以經略，自可致理，又保足虞？豈必以不才之臣，竊非據之位，加之衰憊，難於力強。陛下知人則哲，憫臣竊位之愚，固當降殊私之貸，開至公之選，倘以懦敗事，謗缺上聞，雖欲宥之。其可及也？昧死陳乞，庶鑑愚誠，祈於必從，不敢有隱。伏冀收春雨之既降，回朝陽而見燭，俾不能者止，實望於曲成之​​仁也。無任懇迫屏營之至。
臣某言：伏奉今日制書，加臣銀青光祿大夫，特封河南郡開國公，食邑二千戶，承命戰驚，伏詔惶駭，拜抃無次，感涕失容，中謝。臣累代宗儒，傳經素位，所以勉修學藝，將業其官，而文愧承家，識非半古，本期代耕之祿，稍階載筆之地。幸參近署，久侍內朝，謬沾雨露之恩，頗甄歲月之效。獲承大命，謝謨訓之規；載忝有司，無辯論之實。既虛職守，常懼滿盈，無日不思，每期負敗。當時同列，鹹所明知，豈意朝廷方正於紀綱，天地忽思於微細。擢升佐輔望出群情，陳乞靡從，曠廢何甚！在萬邦之化育，處百辟之儀刑，出自諸生猥當非據，所以風雨愆候，歲穀不登，邊檄交馳，田租減耗。凡此數事，職臣之由，曆觀舊典，合貶優秩，累因陛下，奏獻封章，天威俯臨，愚誠屢奪。雖瀝懇無報，期至誠必通，上仰於朝，庶幾諧願，受策於第，是所甘心。方祈獲免之時，更遇非常之賜，特承七命之貴，超過八階；仍叨五等之榮，從封千里。雖庭堅謨弼之德，山甫將明之才，榮遇今恩，亦稱逾分。況臣道慚先哲，識類平人，未遂退還，已紆聖眷，頻煩寵拜，實懼神明。伏乞俯照血誠，特回睿旨，夫上有無功之授，則下多不勸之嫌。涓滴之勞，未彰於近掖；風塵之議，已集於遠方。所以撫心疚懷，不敢奉詔，拜手流汗，詎容飾詞？無任慚惶之至。
臣某惶恐言：臣聞「無德而祿」，殃咎必至，又「鬼神害盈而福謙」，蓋經籍之明言，聖哲之垂誡也。臣儒門孤賤行拙性愚，自甘散棄，豈望榮達？時來驟進，任遇頗重，備位將相，無補聖朝。道惡其滿，天與之疾，素有氣癖，兼之風眩，又多煩躁，事劇則昏。伏以軍國重務，猥承參決，強策駑配以親事任。精爽潛耗，病源益深，近日有加，曠旬彌滯，食不知味，所進殊少，形神憔悴，惘惘不樂。聖慈憐憫，曲念微生，禦膳名醫，屢蒙降錫。霈然有喜，載感於渥恩，終亦無瘳，復增其沈痼。豈不以祿秩過量，憂負在心？強其不逮之分，促其有終之限，以茲速戾，固變明徵。且臣子之急，必告君父，在臣今日，實堪憐憫，以陛下之知臣，豈獨厚其爵位也？以陛下之念臣，豈不存其骸骨也？臣以冒寵則鄰於危殆，辭榮則安於攝衛，伏冀特回宸眷，俯察愚誠，削除官爵，使養衰疾。庶垂白之年，受賜於陛下；生成之德，有過於天地。無任懇迫屏營之至。
臣某言：伏以衰疾沉綿，久曠樞務，憂惶迫切，不敢自安。所以昧死上將相列侯印綬，披瀝丹愚，再有陳乞，顧景待命，還旨如初。窮情未達，轉益危困。臣誠惶誠恐，頓首頓首。臣內顧微躬，自量拙分，無片善可取，無一事可稱，皆緣際會，叅務軍國，尸榮竊位，公責所歸。且智小謀大，鮮不敗事；福過災生，常然之理。一自嬰瘵旬朔未瘳，大减服食，晦明異候，竊料氣力衰憊，恐先犬馬。乞遂閒退，庶安形神。且臣素疵賤，敢期貴達？常慮薄質不堪重任，今祿位俱極，過逾涯分，致此沉痼，得非害盈？思自損抑，冀通神理。又不親政事，歴受寵榮，廢公曠時，益用慙懼。所以塵黷旒扆，至于再三，情迫於茲，敢有所隱。愚朴之性，陛下素知；加以危頓，豈容矯飾。伏望罷其新授，貸以微生。昔漢魏近臣，有以期年久疾者，則賜告就第，或再起復位。若大限未盡，羸疴漸平，聖慈不棄，驅䇿非晚。重得珥貂丹禁、絛紫玉墀，則微効獲申，所乞無幾。如或殆至深慮，何必暫榮？儻生遂其志，没無所恨矣。實冀皇天聽卑於在上，太陽廻舎於志誠俯納。誠祈退令，攝衞衰朽；餘齒殊私，曲全受賜，則多生涯之幸。臣無任懇迫之至！
臣苛言：臣聞綆之短者，無以汲深；馬之疲者，無以致遠。臣實凡淺素乏器能，爰自效官，累蒙驅策，服勤中外，三十餘年。始奉將作，遽加節制，叨尹京觀之任，兼副八座之權，空勵驚鈍，竟無補裨。陛下寬其罪戾，特見優容，尚列周行，更升榮級。臣以殿中監依前檢校刑部尚書未經數月，又集賢待制，豈臣才能及此？皆是明主曲成。感戴殊私，不忘寢食，誓將竭節，以報國恩。而去歲，以來，累嬰沈瘵，形神久殆，筋力漸微，在假日多，朝天未克，顧惟所職，倍益兢惶。地近宮闈，事繁供應，統茲六尚之務，不可一日缺人，以臣這曠，所害尤甚，雖欲匍匐就列，支持守官，力所不任，難於自勉。伏乞矜臣不逮，許停此官，在臣血誠，實惟志願。無任懇迫之至。
臣某言：臣聞為臣事君，貴於無隱情，有所切必以上聞。苟易茲道，即非盡節。臣以衰憊，形貌支離，自冬徂春，心勞力竭。竊料旬月之內，未能趨拜闕庭，殿省務殷，實憂廢失。昨以所瀝上請，乞罷此官。天路高深，未能允納。伏覿墨詔，冰炭交懷。且人之立身，大抵榮祿蓋有欲之而不得，未有得之而願辭。今臣務摠六尚，位雄九列，往來中禁，輝映當朝。在臣私門，實深慶幸；若力能奉職，智可効官，豈敢罔冐天聽，堅為飾讓？推之物理，況見愚衷。又臣疇昔之志，每懷勤恪，比雖綿惙，倍益殷憂，小有供擬，盡關心慮，以茲重困，轉覺疲羸。伏乞天慈察臣不逮，儻獲免所職，俯救沉疴，生成之恩，無以堪比。無任懇迫之至。
臣裒言：伏奉去年十二月二十六日恩制，授臣考功郎中，餘如故。猥降詔書，特榮新命，祗荷殊造，若無所容，臣袞誠惶誠恐稽首頓首。臣本諸生，素虧令望，憑藉儒業，遭達聖時。幸從彝序，累踐清秩，得以文墨，侍於軒墀。五字非功，四年待罪，禁垣之右，朝奉如綸，宸扆之前，夜參視草。以地尤密，惟才必精，在臣無堪，忝跡斯甚，食浮之議，所責何逃？陛下宏獎文儒，優容侍從，恕其職事之闕，錄以歲時之深。爰錫朝章，俾適郎位，典掌如舊，寵榮有加。翱翔雲霄沐浴雨露，俯伏拜賜，心靈若飛。效薄恩崇，罔知攸措，何以上報，期於死節。無任感戴屏營之至。
臣袞言：伏奉今日恩旨，除臣門下侍郎平章事，祗奉失圖，進退無據，捧詔驚駭，銜恩戰惶，微存懇誠，得自陳露，臣某誠惶誠恐頓首頓首。臣本書生，粗傳舊業，猥以文藝，辱於職官。去歲已前，尚忝絲綸之末，今年夏首，遂登鈞石之司，舊德名臣、當朝宿齒，不忝此選，獨進非才，撫已再思，何顏自處？伏以朝廷新有處分，重舉典章，而上稟睿謀，下清庶品。通於元本，猶懼匪服之嫌；訪於顓蒙，將貽覆餗之責，伏乞俯迥天鑒，更擇時賢，則三階有協讚之功，兩府無屍曠之誚。無任恐惶之至。
臣武言：伏奉今月十八日恩制，除臣黃門侍郎，忽降紫泥，擢升黃閣，出自非望，感恩戰懼。臣某中謝。臣才乏經綸，時逢際會，累更天秩，何補聖朝？三踐掖垣，九除憲府，有慚匡正，空忝觸邪。犀節四持，亂繩不理，牙璋再建，橫草無功，既曠職於神州，又屍官於華省。屬犬戎猾夏，鑾駕省方，未殄國讎，正當臣辱。陛下分麾以討，傳檄自安，空隨冗從之流，竟乏橫行之議，尚淹致命，仍更冒榮。方扈宸遊，遽膺夕拜，久缺斯任，就難其人。本求英儒，將備顧問，素無學術，何以允諧。竊汙軒屏，謬塵瑣闥，寵榮非望，祗荷失圖。恩重才微，難於捧戴，眷深效淺，祗益兢惶，上答生成，唯知死節。無任感戴屏營之至。
臣某言：奏事官特進試鴻臚卿臣郝誠溢至，伏奉墨制優答，兼賜手詔，宸旨寵臨，榮渥光被，跪讀流汗，捧抃失容，臣其誠歡誠喜頓首頓首。臣伏以聖慈宥過，朝獎逾涯，敢希身榮，以冒班列。昧死陳乞，冀遂愚誠，天覆棄瑕，藩寄如舊。宜勉駑鈍，以效涓塵，不敢稽恩，有承命。感戴欣躍，仰荷殊私，踧踖戰兢，實憂曠職。謹當宣布德澤，奉行科條，苦節以輯疲人，誓心擬補前咎。夙夜祗畏，懲省微勤，期於萬一。以申上報。無任捧戴屏營之至，謹奉表以聞。
臣某言：臣以狂妄戇愚，不識禮度，上表陳佛骨事，言涉不敬，正名定罪，萬死猶輕。陛下哀臣愚忠，恕臣狂直，謂臣言雖可罪，心亦無他，特屈刑章，以臣為潮州刺史。既免刑誅，又獲祿食，聖恩宏大，天地莫量，破腦刳心，豈足為謝！臣某誠惶誠恐，頓首頓首。臣以正月十四日，蒙恩除潮州刺史，即日奔馳上道，經涉嶺海，水陸萬里，以今月二十五日，到州上訖。與官吏百姓等相見，具言朝廷治平，天子神聖，威武慈仁，子養億兆人庶，無有親疏遠邇，雖在萬里之外，嶺海之陬，待之一如畿甸之間，輦轂之下。有善必聞，有惡必見，早朝晚罷，兢兢業業，惟恐四海之內，天地之中，一物不得其所，故遣刺史麵問百姓疾苦，苟有不便，得以上陳。國家憲章完具，為治日久，守令承奉詔條，違犯者鮮，雖在蠻荒，無不安泰。聞臣所稱聖德，惟知鼓舞讙歡呼，不勞施為，坐以無事。臣某誠惶誠恐，頓首頓首。
臣所領州，在廣府極東界上，去廣府雖雲才二千里，然往來動皆經月。過海口，下惡水。濤瀧壯猛，難計程期；颶風鱷魚，患禍不測。州南近界，漲海連天；毒霧瘴氛，日夕發作。臣少多病，年才五十，發白齒落，理不久長，加以罪犯至重，所處又極遠惡，憂惶慚悸，死亡無日。單立一身，朝無親黨，居蠻夷之地，與魑魅為群，苟非陛下哀而念之，誰肯為臣言者？臣受性愚陋，人事多所不通，惟酷好學問文章，未嚐一日暫廢，實為時輩所見推許。臣於當時之文，亦未有過人者。至於論述陛下功德，與《詩》《書》相表裏；作為歌詩，薦之郊廟；紀泰山之封，鏤白玉之牒；鋪張對天之閎休，揚厲無前之偉績，編之乎《詩》《書》之策而無愧，措之乎天地之間而無虧。雖使古人復生，臣亦未肯多讓。
伏以大唐受命有天下，四海之內，莫不臣妾，南北東西，地各萬里。自天寶之後，政治少懈，文致未優，武克不剛，孽臣奸隸，蠹居棋處，搖毒自防，外順內悖，父死子代，以祖以孫，如古諸侯，自擅其地，不貢不朝，六七十年。四聖傳序，以至陛下，陛下即位以來，躬親聽斷；旋乾轉坤，關機闔開；雷厲風飛，日月所照；天戈所麾，莫不寧順；大宇之下，生息理極。高祖創制天下，其功大矣，而治未太平也；太宗太平矣，而大功所立，鹹在高祖之代。非如陛下承天寶之後，接因循之餘，六七十年之外，赫然興起，南面指麾，而致此巍巍之治功也。宜定樂章，以告神明，東巡泰山，奏功皇天，具著顯庸，明示得意，使永永年代，服我成烈。當此之際，所謂千載一時不可逢之嘉會，而臣負罪嬰，自拘海島，戚戚嗟嗟，日與死迫，曾不得奏薄技於從官之內、隸禦之間，窮思畢精，以贖罪過，懷痛窮天，死不閉目，瞻望宸極，魂神飛去。伏惟皇帝陛下，天地父母，哀而憐之，無任感恩戀闕慚惶懇迫之至。謹附表陳謝以聞。
