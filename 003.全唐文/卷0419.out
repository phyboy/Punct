皇帝使常侍以故征西扶風郡王臣璘功行之錄，詔門下侍郎平章事臣袞曰：「古諸侯大夫，計功稱伐，書於太常，勒之彝器。德勳高故其文懿，事業實，故其言遠，有國之大經也。納忠於王室，豈裒紀之禮闕歟？宜文其頌聲，以昭示承休於豐碑焉。」臣謹按司勳之戎籍，史官之年表，而敘之云：聖人稽黃虞之道，以武功文德，統禦天下，赫赫明明，罔不率俾。唯犬戎自擅，寇於我西土，而猶懷以威德，久而浸驕。時乃大稽命將，考之令典，惟三年夏六月，庶邦百辟，洎侯王列將，鹹會於明廷，乃大誥於爾在位，有能興我西師，僉曰璘哉。是用詔以鷹揚之命，於夏有鸞旂周戈之賜。公拜手稽首，不敢辭難，遂帥師朝那，弭節涇流，恢耀武威，以臨於戎狄。既至，乃以戎服立於軍門之外，奉敭天子之威命，而訓於將軍列校六正五吏三軍之大夫曰：「惟昔盛明，必有憂難，其在殷高宗也，有鬼方之征，其在周文祖也，有昆夷之患。秦以安定北地戎狄內侮，漢以金城隴西氏羌入寇，故遣率以守衛中國，修戰而高尚武力。國家道德盛於殷周，甲兵雄於泰漢，亦有邊患，尚勞睿謀，則疆臣之罪也，將何以塞責？誓將上奉神武之算，下憑戎士之力，鼓行而前，殄殲群慝。」詞情抗厲，風雲動色，於是舉軍法以誓之，令簡而一，眾畏而服，雖嚄唶老將，聞而悚然。乃周覽其山川，以備其戰守。有若犀兕其威，貙豻其勇，屹立而不動者，持重之將統焉，禦於水硤之衝。蒙輪超乘，縵胡突鬢耽盼而橫奮者，雄毅之將董焉，捍於瓦亭之陰。輕軒飛翰，闐闐桓桓，隸於射聲校尉，以出鬆穀。百夫之特，萬人之敵，屬於車師後部，以殿銅城。火渠門之旗，舒於大回川；雷密須這鼓，殷於都廬山。周之以木樵校聯，布之以簡石渠答，部勒既定，天地肅然。遂使魁健氣索，猛鷙魂駭，卻略引去，不敢近塞。故八年之間，再寇而已。此皆親稟睿略，協用武經，前後獻功，悉如宸旨。方將大復流沙，遠收故地，奪我良將，罔卒西事，以大曆十一年月日，薨於戎府，春秋五十六。天子廢朝而歎曰：「安得雄邊威敵之臣如扶風乎？」遣中命以迎喪，顧近侍而流涕。其至第也，百官會吊；其遣奠也，五校啟行；賵以車馬，含有貝玉，所以裒大勳也。初公自二庭統甲士三千，赴鳳翔行在，遂陳來胡之策。先皇帝奇之曰：「吾無憂於東方也。」遂戰青渠陣灃水，收二陝，復三川；衛南以百騎破五千，河陽以一旅摧十萬。史朝義悉師自將，大戰邙山，國家以天下勁兵，夾攻未動，公獨率所部，不陣而馳。偃旗先登，闞如虓虎，鬥酣披靡，橫貫而出，回戈奮擊，虜陣始破，交突數合，轟然大潰。時副元帥太尉光弼壯之曰：「吾用兵三十年，未見以少擊眾，雄捷之若此。」每有征伐大計，悉谘訪焉，斯亦群帥之傑。既而移軍右輔疾援河西，固已離之心，存將棄之地。及聞仆固懷恩之變，即日旋師，萬類千群，延蔓山谷，輕行轉鬥，虜殺而歸。屆於岐都，寇已四合，公乃持滿外向，坌入懸門，未及解甲，背城出戰。戎師北走，數騎前追，眥血橫灑，朱殷金甲，檛戟而墜，應弦而倒者，數千萬人，可謂三軍之絕也。至於理鄭國，撫潁封，化郇邠，寧上郡戲於藩職，惠於長人。勞徠流庸，贍恤孤老，縑綜綿纊，工於織紝。入而有制，故《大東》之刺不作，禾麻菽麥，業於播藝，用之有節，故自北之化可懷，此又列郡之率化也。
公字某，扶風人也。自秦漢至於國朝，公卿大將軍通侯二千石，踵武王室，休有烈光。曾祖昭，朝散大夫新豐縣令。祖正會，右威衛將軍扶風郡公贈光祿卿。父晟，左司禦率府兵曹參軍，贈太子少保。忠孝在門，文武繼代，宦婚之盛，士族有耀。惟公勳胄華茂，雄姿高爽，少有四方之誌，以才氣自任，擺落凡格，不嬰細微，故弋獵畋漁，嘯吒川澤。年二十，讀《伏波傳》，至「大丈夫當於邊野以馬革裹屍而還」，慨然崦歎曰：「豈使吾祖勳業，墜於地乎？」由是愾憤邊戎，徘徊孤劍，遂西至絕域，以奇功累授裨將。曆金吾將軍殿中監太保御史中丞，遷御史大夫，領北庭行軍使邠州刺史，加工部尚書節制涇原，以鄭潁二州隸之。尋拜右仆身右省事，階至儀同，進封異姓。副軍以降，略而不書。以英明之識，遇聖明之運，故得竭其智謀，極其任過，抗大節以激危難，攄洪仁以庇傷殘。公之理軍也，以穰苴《兵法》、《孫子》十三篇，先以正合，終以奇勝，聞廓深邃，應變無端。與之安，與之危，故可合不可離。同其敗，同其成，故樂死不樂生。至於木罌濟河、登山拔幟、解鞍而臥、鞭馬而馳，兼之有餘，亦不差異。嚐以家財二百萬贍三軍，與其散已食於行伍，陳賜金於廊廡，何相去之遠哉！公之事君也，奉之以實，納之以忠，造膝前籌，詞理明順，檢身無過，恭謹畏慎。祿賜所加，則受小辭大，任使所及，則履險讓夷。以忠材而親重，有降侯之遇也；以簡質而倚愛，有吳漢之信也。所謂國之神將，朝之藎臣，終慶於家，永於福祚，鍾石享於祖考，帶礪傳於子孫，宜哉。嗣子旰等，重族之盛，隸業承家，哀哀執喪，痛結天壤。萬家葬地，能誡昔賢，十里邱封，亦非遺誌。獲承君命，欽率朝經，請諡嘉名，謂之合禮。銘曰：
峨峨雍城，積高氣靈。氣主金行，良將乃生。琅琅司徒，雄略縱橫。耽耽其視，震震厥聲。四方靜難，二紀操兵。初奮厥武，車師戎府。鐵馬蛇矛，大黃白羽。天山瀚海，噴薄風雨。驍騎三千，披荊竭主。從我撫軍，擊胡滅虜。回戈涼野，解敵岐下。烈烈英風，橫飛西土。遂佩珩璜，分雄棨戟。寵臨方鎮，乃蔚乃赫。洪棱遐振，虜氣外折。惠化滂流，人心內結。昆夷先零，白旆至涇。受算宸扆，朱旗撫征。密陰前塞，義渠故城。邱巒陵穀，遠近相屬。澶漫傾合，紆餘回復。野戰高秋，金羈馳逐。左揮右射，虎捷神速。番渠愕視，百姓推伏。國於扶風，祚爾嘉庸。位長庶僚，雁行三公。王用蕃錫，我有鼓鍾。叔父昆弟，燕私邕邕。功成身歿，寵厚厥終。周漢二宣，皆有勞臣。北征西討，出車轔轔。今我司徒，實同厥勳。勳在王室，光昭後昆。
維大曆十三年歲在戊午四月丁未朔六日庚子，故齊王諡曰承天皇帝，興信公主季女諡曰恭順皇后。初天寶十五載，會有國難，王首建大議，扈先帝於朔陲，以其年八月，薨於行在，某年某月，追封齊王。今上親親念切，冊贈大號，以大曆十三年六月，遷座於咸陽。銀棨傳曙，金根在馭，出仙禁兮逶迤，指橫橋兮西去。乃詔禮儀使工部尚書祖奠於行宮，禮也。聖慈友愛，痛結天倫，爰命作冊，授之儒臣。其詞曰：
天祚我唐，帝係其昌。鴻明皇皇，子孫保光。長發其祥，倬生賢王。英華外揚，五色含章。聰敏明粹，孝友純至。文麗春華，神清顥氣。所全者德，不有其貴。昔在開元，錫羨其蕃。儲後愛子，天皇弄孫。勝衣趨拜，啟東藩。山委慶齎，雲翔渥恩。紫殿丹台兮相屬，臨洞窅窅兮沈沈。聯日光以金支，煒芳萼於瑤林。甲觀宴兮承顏數，寢門侍兮鍾愛深。既閑詳於占對，亦自守於衝退。忘外事之嬰拂，服前言之箴誨。謂難娛之未更，何艱否之相會。雲雷遘屯，關洛陽塵。乘輿南幸，定議北巡。上戴君父，協於天人。中興之業，實賴經綸。如何上元，不假之年？丹誤金鼎，尊空玳筵。軫於震慟，澤漏重泉。東負蒼海，錫其土田。顧謀始之言博，謂飾終之恩薄。崇章大號，自我天作。賜梁國之旌旗，用魯侯之禮樂。備物宮庭，巍巍寵靈。寶符玉牒，照曜青瑩。仙輕帝儀，上升紫冥。邦媛之妹，婦道不逾。遽辭金屋，久閉珠襦。錫以象服，合於鮒隅。嗚呼哀哉！出國門兮蒼山轉，辭白日兮長安遠。驚飆落於桂宮，零露霑於蘭阪。建翠鳳兮葳蕤，瞻輅馬兮遲遲。壽宮閉兮與天畢，玉座深兮無曉時。嬪嬙儼兮侍新寢，鳧雁遊兮非故池。戢神輝之杳靄，結吾君之著思。唯鴻勳之不泯，涉然終古兮同斯。
維大曆十年歲在乙卯十月辛酉朔六日丙寅，貴妃獨孤氏薨，粵明日，追諡曰「貞懿皇后」，殯於內殿之西階。十三年十月癸酉，乃命門下侍郎同平章事常袞持節冊命，以其月二十五日丁酉，遷座於莊陵。禮也。素紗列位，黼帟周庭，輅升王綴，軒缺珠欞。皇帝悼鸞掖以追懷，感麟趾而增慟，備百禮以殷遣，命六宮而哀送。宗祝薦告，司儀降收，爰詔侍臣，紀垂鴻休。其辭曰：
祚祉悠久，寵靈誕受。元魏戚藩，周隋帝後。五侯迭興，七貴居右。肇啟皇運，光膺文母。纘女是因，以綱大倫。生知陰教，育我蒸人。瑞雲呈彩，瑤星降神。聰明睿知，婉麗貞仁。惟昔天監，搜求才淑。龍德在田，葛覃於穀。周薑胥宇，漢後推轂。王業惟艱，嬪風已穆。繼文傳聖，嗣徵克令。不曜其光，乃終有慶。祗奉園寢，肅恭靈命。越在哀煢，聿追孝敬。文纖絲組，朱綠元黃。上供祭服，以祀明堂。法度有節，不待珩璜。篇訓之制，自盈縑緗。敘我邦族，風於天下。始於憂勤，協成王化。慈厚諸女，寵臨下嫁。登進賢才，勞謙日夜。服繪示儉，脫簪申誡。訪問后言，宴遊夙退。內和群娣，動有矜誨。外睦諸親，泣辭封拜。闕翟有日，親蠶俟時。忽歸清漢，言復方祗。萬乘悼懷，群臣慕思。玉衣追慶，金鈿同儀。嗚呼哀哉！去昭陽兮窅然，乘雲駕兮何在？人代宛兮如舊，炎涼倏兮已改。翠葆森以成列，素旗儼而相待。言從王兆之貞，永瑤華之彩。別長秋之西苑，過望春兮南登。招帝子於北渚，從母后於東陵。下土清兮動金翠，外無像兮中有馮。合蕭挽以攢咽，結雲雨之淒凝。吾君感於幽期，俯層亭而望思。慘嬪媛以延佇，極容衡以盡時。搖巾袂兮遠訣，隔軒檻兮群悲。不復見兮回禦輦，傷如何兮軫睿慈。下蘭皋兮背芷陽，旌悠悠兮野蒼蒼。帶白花兮掩淚，衣元分兮斷腸。當盛明兮共樂，忽幽處兮獨傷。去故廷兮日遠，即新宮兮夜長。襚無文繡之飾，器無珠貝之藏。蓋自我之立制，刑有國之大方。嗚呼哀哉！見送往之空歸，歎終焉之如此。方士神兮是與非，甘泉畫兮疑復似。遺音在於玉瑱，陳跡留於金。獻萬壽兮無期，存二南之餘美。嗚呼哀哉！
維大曆四年歲次己酉五月甲辰朔十二日乙卯，皇帝遺使某官某乙持節冊命曰：於戲！稽於古典，考於諡法，戚藩升號，禮或闕文。爰自先朝，特追尊諡，蓋以長而教順，豈私親而立制？合之殊禮，允屬元勳，天下至公，不可廢也。爾故齊王某，慶稟霄極，氣陶元和，孝彰純行。忠表令德，學師申穆，文友徐陳，❥東平之詔，尤推達禮，辨南陽之牘，可謂知微，靜而有謀，敏亦能斷。往以王室多故，翠華西巡，緬懷家邦，首建大義。上戴君父，紹開中興，會五原之兵車，復四海之疆宇。懋此徵烈，屈於流運，愛深同氣，痛結中腸。頃雖裒揚猶未僉允，言念經啟之功，載加飾終之數。爰革舊典，追崇大名，是用冊王曰承天皇帝，改置園邑，從饗清廟。贈以黃屋左纛，龍旂九旒，必備王者之儀，用極送哀之禮。庶榮厚穸，有歉於懷，嗚呼明靈，尚服休命。
昔周以仁厚這化，睦於宗戚，而武王之弟，有國者三，無官者五。漢家雖皇子畢王，而猶各守疆土，不在京師。我唐以孝理萬國，周親並建，至凶宗儀制益重，寵以留邸，罪其歸藩，大第連乎北宮，高台接乎雙闕。今舊典不易，特恩有加，所以廣親親之道，洽骨肉之愛也。王諱皇，字某。元宗至道大聖大明孝皇帝第某子也，母曰盧賢妃。性與其貞，氣合於純，君親之際止於孝，伯仲之間止於弟，重以師傅之教，資其賢淑之能，實大雅之明哲，高陽之恭懿也。在開元時，則帝子之寵，紫殿溫清，彤庭趨拜，鳳姿秀發，麟趾光華，祚於海邦，藩我王室。在至德時，則皇弟之貴駟馬之迎，深於友愛三雍之獻，益用親禮。故《詩》有行葦勿踐，所以昭忠厚也。我皇既受命，則叔父之尊，安平望高，淮南屬長。其朝會也，不在讚拜之列；其宴私了，特加壽觴之敬。故《書》有分玉展親，所以美敦敘也。至於緣池朱閣，素月清風，兄弟俱來，子孫列侍。偃蹇叢桂，淹留芳草，內饔分膳，賜藥在庭。杳然蓬瀛之外，自適天人之樂，斯非聖君尊寵之所尚，賢王福履之所宜也。以大曆九年十月庚午，寢疾薨於上京，春秋五十。皇帝設位哀慟，輟朝三日。乃命中貴人襄事於內邸，宗室屬籍，哭於外次。既殯，又詔司儀備物，典策追諡，命太傅光祿勳持節吊祭，京兆尹監護喪事，以其年十一月庚申，葬於細柳原。妃范陽盧氏祔焉。禮也。嗣子某郡王某官某乙等，孝極其至，喪如不勝。故事藩王墓銘，別詔論誤，微臣惶恐，謹而誌之。詞曰：
玉瓚黃流，文祖受命。金璽緣綬，賢王分慶。惟此賢王，令德孝恭。尊事天子，翼翼邕邕。天子敬異，優其惕與。大輅之旂，元袞及黼。如何不永，誰察誰補？葬我叔父，於渭之傍。曉下蘭阪，夕臨芷陽。百官會送，五校啟行。鼓吹淒咽，郊原淒涼。禦津門外，遠睇連岡。懷德增慟，回輿更傷。
維永泰元年歲次乙巳二月十七日，親平郡王薨於西京之內邸，春秋四十一。粵以其年五月七日，遷窆於萬年縣黽川鄉細柳原，禮也。王諱儼，字伯莊。睿宗之曾孫，元宗之孫，奉天皇帝之長子也。幼而溫良，夙乃碩茂。動皆執禮，言必稱詩。皇孫之中，德行推美。周邦右戚，漢典開封。供繼讓王之尊，親承太伯之嗣。先朝友愛，奕葉追崇。常佳南楚之風，每玩西園之月。仁者不壽，遘疾而終。皇上軫棠棣之悲懷雁行之慘，輟朝震悼，義切天倫。酀遂雲封，黽占從吉，俄辭舊邸，言向佳城。近灞陵之高原，當細柳之古地。丹將引，元甲啟行，器備飾終，禮有異等。嗣子年在童幼，執喪而哀，詔葬之儀，悲深先遠。豐碑之窆，詞在刊銘。銘曰：
文昭武穆，天孫帝子。好古推賢，樂善歸美。親承太伯，業繼賢王。漢屏斯重，周卿有光。人閱於水，夜遷於壑。長阪蘭摧，小山桂落。緬柳之地，灞陵之川。泉扃一閉，幽遂千年。
維永泰元年歲在乙巳四月壬戌朔十一日壬申，有唐信王第七子儔終於西京之內邸，春秋一十有八。嗚呼哀哉！詔贈太常卿，粵翌日，追封鄴國公，以其年五月三十日，葬於細柳原。禮也。公係承霄極，慶襲藩維，忠錄立身，孝恭成性。早聯華於武穆，能有裕於文孫，令範韶閑，良才美秀。敦以友悌，絕其交遊，器適四科，術通六藝。宏此素尚，暢於黃中，宜其壽昌，胡不秀實？方固盤石，遽凋本枝，皇上義切友於，情深悼往。睦親軫念，懷德增悲寵贈太常卿，特優恒數。仍錫苴茅之命，用追棣萼之榮，日月有時，卜雲其吉。送終灞岸，載慟津門，爰命侍臣，碑刊貞石。銘曰：
元宗之孫，信王之子。性與聰悟，天姿韶美。始能趨拜，好即異幼衝。觀書魯璧，習樂雍宮。韞此器能，方期光大。一朝短折，萬事冥昧。皇恩寵贈，友愛惟深。幽扃永閉，長夜沈沈。
天垂將星，著在三象，國有武柄，寧於四方。授鉞其難，止戈斯重，定封豕長蛇之孽，致攀龍附鳳之功。朱戟在門，黃金橫帶，命掌師旅，化成公侯。時有汧國公其人也。公諱懷讓，字某，蓋漢將軍陵之後。自五將失道，家留隴山，千年於茲。因引貴族，戎帳之下，華風在焉，奕葉相乘，久雄朔北，本枝必復，終茂瓏西公，則成紀人也。曾祖廣，壯武將軍右武衛將軍。祖忠，雲麾將軍左金吾大將軍，贈銀青光祿大夫太仆卿。父俱，定遠將軍右驍衛將軍，贈銀青光祿大夫秦府都督。積其勳望，休有令名，上將虎答，延於三代。列卿犀節，榮及九原，後嗣其昌，吾門益大。公生於陝右，少以勇聞，重懸弧四方之事，有長劍三軍之誌。去病籌略，不學兵書，賈逵兒童，即陳部伍。人許封侯之相，時歸拜將之望，以安危為已任，取富貴於掌上，一日千里，豈徒然哉？以良家子選羽林郎，騎射絕倫，材官入侍，射熊舊館，戲馬前台，百步應弦，兩驂如舞。便蕃左右，趨奉階闥，秺侯篤慎，漢帝裒嘉。屬皇室艱難，王師巡狩，侍執羈鞫，扈陪驚輿。節見時危，捧六龍於岐下；口陳天命，從五馬於回中。披荊榛而執殳，冒風雨而持蓋，中原行在，實掌禁戎。領護鉤陳，典司環列，出入警蹕，肅清扞陬。羽衛甚嚴，軍容益振，夜合槍累，曉開旌門。擁嘉氣於月營，橫大風於天仗，始自靈武，至於扶風，險阻屯蒙，未嚐離上。削平休泰，終契興王，從收軍師首列勳舊。於是出鎮左輔建牙近關，扼天下之樞，走山東之盜。三秦巨防，萬里長城，辟屯田於斥鹵，強士馬於撫弊。仁以理軍，不聞半菽，知能料敵，豈在前茅。兼收人禦眾之才，得憂國奉公之禮，竹符兼剖，鈐閣長閑，百城歌之，政有經矣。公始自一命，驟更顯秩，舉其大者，不可備書。曆臨彰府折衛射生供奉，後以佐命功特授鎮國大將軍左羽林軍大將軍知左神武軍事，加特進兼鴻臚卿左神武軍大將軍，封汧國公，又加開府儀同三司，充涅關鎮國軍使同華等州節度使華州刺史，又兼御史中丞試殿中丞，尋拜御史大夫檢校工部尚書，並兼舊務。雲從龍，風從虎，以雄毅之略，遇聖明之主。事與時並，名與功偕，位極文武，權分中外，勳書甲令，象列雲台。大丈夫特達，有如此者，不知者壽，謂之何哉？廣德元年九月三日，薨於華州軍府，春秋若干。天子聞之，輟朝興歎，特優命數，寵贈司空。詔發青車，即日迎柩，列辟卿士，鹹會喪焉。贈賻襚含，有加故事，京兆尹監護，內謁者致以詞，即以其年十月四日，陪葬建陵，旌勳臣也。將軍鹵薄，司空法駕，鉦車介士，前後鼓吹。觀者稱榮，懦夫增氣，百官臨吊，畢集孔光之門；五校送喪，直至鄧宏之墓。君臣之義，厚莫重焉。有子四人，前光祿少卿林光等，孝因天性，哀過《禮》經，克紹臧孫之後，咸稱文氏之子。史臣奉詔，謹而誌之。銘曰：
有唐上將，佐命通侯。降神太白，稟氣清秋。弓落飛雁，劍銜鬥牛。少年戴鶡，上陌鳴騶。繡衣朱襮，越戟吳鉤。入隨夜警，出從春蒐。運屬艱難，謀參締構。善行無跡，大勇不鬥。三輔功名，五原恩舊。家榮鼎食，廟列金奏。翠羽在庭，紫騮填廄，寵私之盛，誰出其右。命所不興，人之雲亡。萬乘震悼，三軍悲涼。謁者歸賵，群公會喪。特陪元鬥，永祔黃腸。禮優同等，恩茂舊章。碑題蟲篆，用紀龍驤。
嚐讀《東觀漢記》，至楊公四世太尉，鹹有清德，泱泱乎鄒魯之風，盡在丞相府矣。百有餘年，論道王室，宜哉。自後卿大夫洎二千石，史不絕書，以及於公。公諱靈崱，字靈崱，宏農華陰人也。高祖兵部尚書高都公尚希，尚希生宜州別駕丹川公壽旻，壽旻生司農少卿徵，徵生正議大夫漢州金堂縣令務道。光昭先君之懿範，其有後於關西乎？公金堂第二子也。幼以五經上第，參卿博陵，貳職郿隖，孫楚長揖。桓譚不樂，一錄州事，會稽稱之，再領縣尹，自範至匡，化行衛濮，公易直子諒之心根於始矣。加以好學，止於藎棺，德行孝悌，溫良博愛。故宗族稱其仁，朋友稱其信，鄉黨稱其敬，蓋君子之道歟！及長從吏，以寬服人，官刑不行，職事益辦。及與之邑，亦克用義，和氣充塞於百里，頌聲洋洋乎至今，其良吏之政歟！赤紱在股，下大夫事，知止足之分，有終焉之誌。懸車告老，飾巾待期，浮雲身世，脫屣軒冕。追先生於彭澤，繼徵士於太邱，斯達者之流歟！天寶十四年十二月十日，寢疾於匡城縣歸休之私第，春秋七十有三。屬賊臣以山東叛，乃公歿之明日也。且告車來甚眾，允子少，殯故有闕，在邑南鄙，於堂西序，啟足牖下，土周於身。十年於茲，百戰之所，折楝餘燼，荒墳茂草。柱下史能季武，公之嘉客，袞之姻友，廣德元年夏四月，本詣河外，假道於匡，訪郗公之舊邑，歸戴侯於故裏，以其年十月一日，合祔少陵原，禮也。夫人河東縣君薛氏，婦道母儀，六姻取則。於我歸處，「葛之覃兮」，及公而終，木已拱矣。子環在外，不及主喪，其誰屍之？曰有三女。無天何戴，無地何履？誓合泉壤，感通神明。終還營邱，竟同防墓，空悲蔡女之孝，有愧潘郎之詞。銘曰：夫物芸芸，各復其根，事有必至，理有固然。少陵古原，京兆新阡，匡城夫人，河東小君。同居此地，豈恨重泉？誌於方石，庸有賢人。
