中朝有蕭牆之變，王官不開。夫莠尚在，我憂未弭，都人共駭，遠服多虞。大唐思汔可之安，率土獲將來之祜。詔下哀痛，恩覃動植，天地更張乎範圍，日月複次於黃道。人既受賜其官，爰議其能，非其能則我命用隳，奪其賜則彼何戴？授之二者，至於勤斯。桂管都防禦經略觀察使范陽盧公，道千乘之國，齊百蠻之化，敬事而信，視人如傷。頃者嶺外諸守，除書中絕，內無合契之符，外闕分憂之寄，望吳隱而莫至，希士變以實難。是用舉所知，延幕客，盧與鄭，二郡有光。凡官材定論，物格知至。今之抑與，誰曰不然？必能發準的於彀中，化陋夷於度內，上以奉知已，下以拯黎元。力行近仁，於斯為美，何必秉鈞當軸，方及於人哉！桂林陽亭南越之勝，雙旌啟路，舉棹茲始。諸公惜別，宿設戒期。雲岫座中，煙花雨後，愛時景之可共，悵高帆這不留。遷客於邵書其事。
大官大邑，唯賢者主之。臨安大邑也，而崔公兼領。浹年之閑，輿人致誦，雖更化有命，居之無何，然與人休息，行難為難矣。屬太夫人在堂，閏門之敬，舊家於漢上。張仲孝友，行思板輿；譚公維私，式歌弄印。崩波沿氵斥，重阻疊裏，亦既至止，稱歡壽觴。前彭州司馬，公之元昆，所遊有方，嘉此良會，皆才膺開物，刃有餘地。從士大夫遊，必先曲禮，二龍方騁，未可量也。國有衡鏡，人歸品藻。十月良日，駕言北遊。當山公持刈楚之鍔，信多士發長鳴之日也。以彼前慶，續茲高選，雖欲勿用，其若才何？雖古人捧檄，在此行也。因同人惜離，出餞於野，遠山四合，長空泬寥。望青林而不盡，看白日而將暮。忝座右之末，陪難孫之行，不腆斯文，俾專序別。蓋讓之不可，遂冠於首篇。
天寶中，謬掌鉛槧，領卿大夫門子，出於龍樓，以鼓篋為事。是時與楊氏兄弟相見，於今十年矣。曾不以薄劣移意，克全乎相知，不出樓數年，各以才進。果行敏德，依仁據義，混煌而金玉交映，錄穆而風塵不雜。入其門，森森然，是所謂難矣。屬中原多故，荊棘未翦竄身郊山，複與合疇昔之好，實獲我心。今年春，青羌白氐，相率為虐，震我郡邑，毒痡生人。而楊公侍親，日有憂色，擇地以養，告別遂行。是以二王趙蕭，四族偕往，懿親密友，義切同舟，並駕而逸足相追，拔茅而彙征斯吉。方將導黑水以合漢，適樂土而中權，豈止奔波雲山，悵望歧路而已哉？蓋隨之為義也大矣。巴防楚塞，猿聲千里。東出桐柏，南距荊州。三江五湖，可以利涉，心斷卬否，薄送於郊。非斯人之為別，吾誰為賦矣？
與兵曹公敵惠，於今三世矣。然則子之大人，某當肩隨之日，雖中年隔別，而榮問不輟。不虞康子來涉吾境，見父之執，果於覲親，可謂達也。況風骨爽秀，機會駿發，約之以禮，博我以文，青雲之姿，於是乎見矣。以日迫諸寇，家群在蜀，乘聞赴覲，靡遑底寧。曾未信宿，駕言於邁，以此道別，無如之何？副相嚴公，總統江劍，東西郡邑，蓋以百數，皆風靡波偃，奔走乎大府，威名之下誰不心注。且鳥擇高梧，人歸如水，吾子之往，矧有舊乎？郊之南，於以送遠，楊柳雖綠，我意悲春。喬梓有方，君心是慶，白華之美者，故歌而道之。幕中有行軍馬公、判官張公、書記崔公，高副時選，相期郢匠。執子之手，幸謝故人。
韋公顯名三蜀，出入東西川，垂二十年矣。至於是邦，必聞其政。蓋禮者德之幹，利者義之和，由之不失其道也。噫！夫克有具美，而抑與之，徒淹歲月，未上霄漢，俾其知已者慚而已，雖多亦奚補於時議哉？有以知君子不見而彰，義然後取，信吾寶也。杜陵鄉曲，千里而近；楚王壇上，瞻望仍遙。雁隨陽而昨夜初過，木落山而寒霜始白。今日何日？江幹送歸，豈無樽酒，可以留餞？國家開設會府，綜核九流，衡懸而不欺輕重，論定而必先遠大。之子之往，求善價而沽諸；孚愛惟允，將美利而利物。夫然，則家之肥而國又肥也。南山之山，日複羈齒。時因便風，無金玉爾音。千里韋生，跂予何日？
今之天府，急賢為事者多矣。然則中丞張公，賢而佐之。公總統巴檄，蓋郡邑百數，皆夙興夜寐，奔走乎梁州。一方無虞，千里坐嘯。何寇盜之敢暴，不澄清而彌肅？所以賢與不肖有別，而孟戶曹應辟焉。非夫學究精微，德含光大，貞幹克副於公望，勤勞可著乎王家。豈中丞之與能，而幕府之英選，能致於此？閏四月，告犮指途，出郊相餞。昨夜殘雨，朝煙稍霽，黃鳥上下，綠陰若浮。此時送君，微我無酒。況東郊西郊，鼓鼙猶作，征軸之弊，雙急乎安人。勉旃孟侯，無以自媚。
法曹掾穆侯，理行歸於劍。十月寒矣，艱哉是行。休於嘉陵之陽，日與樵牧為伍，麵吾子言涉江水，至於室廬。告犮之期，不遠千里。然則取諸羽翮，擊彼風水。時之來也，鳴可驚人，而愛親之道，敬養為切。安得擇仕而以三語為屈哉？東江劍門，又足助興。地氣初閉，河風稍嚴，青冥為空，黃落向盡，感物論別者，庶存乎歌詩。
予籍奉化君之猷甚矣，今也何幸！辱與萬年君遊，而獲展禮焉。公有入室之清行，有專門之奧學，加之理要，飾以藝文。三十年中，猶宰一邑，是何奇偶之所不倫乎？先是公由外署嚐攝行此職，未拜真而複罷，人到於今思之，豈彼人之幸猶多，而資公之政為理。不然，奚十年之外，複與此合耶？況今年吏曹尤難其選。天子申明乎詔令，宰輔論定乎官材，天官卿孜孜於取舍，膺此舉也，授受者安易為力哉！拜恩前殿，隨牒上道。萬年君軫陟岡之歎，愴異縣之違。敘離公堂，言具旨酒，二三親好，獻酢有章。既敬而兄，又悅而弟，上友下悌，何其韠歟！鶉尾之會，火雲初飛。前春花木，是日仍茂。感而惜分，於是為切。夫以卿士大夫之會，未嚐不引詩人之興，以宣其誌。萬年君所以進牘抽翰，邀文屬辭，蓋合斯義，將用貺別雲爾。
將理大國，若烹小鮮，不敢撓之故也。況子男之為邑，庸可撓乎？方今兵薄四海，師老十年，罄人之耕桑，窮人之術數。勤以奉中國，翦以賜諸軍。軍興猶艱，國議尚乏。非大表微物外，洞鑒人間，曷能除其災害，拯彼塗炭。於戲！天官氏得之於韋金壇矣。公文以藻身，行以勵俗，道必孚於損益，名可達於家邦。醇粹居中，而英華發外。且三辟大府，連衡者人皆奪容；一登廷評，獨行者我無慢色。樂天知命，君子攸難，偶爾墮銓序之勞，超然在甲科之列。豈無清切之地，竟迫親人之選，飛鳧此去，逸驥何施？然則其崩角所不容，掉心而無告者，我實行矣，爾何對焉？鍾茅之聞，化可見矣。厚地始圻，寒山盡空。同雲不開積雪增沍。折楊追餞，蔣亭愈邈。心乎愛矣，何日忘之？今之送君，感別而已。
王公秀出士林，香傳國譽玉立增映，金聲自遠。故弱冠之後，代為文人，不四三年，而交辟如契。豈惟鴻鵠，志在千里；自是鳳雛，生而五色。今大夫當弄印之貴，積蒼生之望，立程朝端，舉正天下。少府公晨昏之際，戀空獨立，爰自東洛，達於上京。且因王命，得及私觀喬，梓之慶，實為時榮。然則赤縣多務，不遑久留；素琴在禦，匹馬雲邁。清風霽景，隨我佳興，又足名也。頃忝台憲，出於門闌，遂使小子知名，敢忘國士之遇。心乎愛矣，此別何言？前郊一葉，涼風已半，金吹淅瀝，淒然欲寒。兵部員外郎王公，以從父之仁，敦北阮之好。猥顧同舍，謂余知音，相期都門，方以送遠，才子東矣，得無斯文。
天寶年中，以公持刈楚之柄，言采其華，將拔其俗。蓋良馬逐逐，在公之伯仲乎！忝嚐齊衡，永以為好。迨茲二紀，相逢蜀遊。不虞斯來，複興前合。況總括六藝，雙擢一枝，青春這年，黃綬標映。瑩若玉立，蹌然鶴峙，長空無倪，可以直上，人之望也。今諫議大夫崔公，冀國之貴介弟，於公為外舅焉，以兄弟之子猶子也。冰玉不閑，潘楊載睦。始君之來，拜乎姻婭。由君之美，加乎愛矣。東林表郤公遠鑒，南宮實夫子知賢。光昭好逑，能以德選，自中形外，論者休之。實沈之會，言旋上國，蜀多名園，載酒交餞。雪水初下，同雲始飛，寒暄正中，跋涉無苦。子亦羈齒，久而越吟，曷為歸期？十月良日，方將尋鮑子之舊，複田蘇之遊，若君此行，不歎卬否？尚書兵部郎趙公謀以貺別，尚書虞部李公作為新題，群公僉同，各以位敘雲。
祁丞公表微造理之士也，嚐精其思而深於詩，警其神而存乎象。深於詩者，得之於《風》、《雅》，存乎象者，受之於丹青。非奇峰絕壑，則不能運其機；非緣情體物，則不能動其興。機興之作為，達者多之。去年八月，閩越納貢，而吾子實董斯役。水陸萬里，寒暄浹年，三江五湖，敻然複遊。遠與為別，故人何情？虞部郎中岑公贈詩一篇，情言兼至，當時之絕也。凡敘所以廣意，既先見我，又何載焉？送君都門，舉手千萬。
判官擢天府一枝之秀，居十二年而先其文章，用譽聲馳，寰海內，行修潔正為人言。故王公卿士，願見顏色，皆延以座右，挹以上樽，結平生之至歡，聽傳習之餘論，翕然而風靡矣。自隨牒，吳楚，諸府交辟，有車轔轔，無一日而止。故驟遷於維荊，仍假治書，亦既達矣。今上觀兵鳳翔之歲，公以錫貢會於闕庭，舉朝延首，以望真拜。屬多難之際，蒼黃易誣，斬馬未聞於去佞，宏羊且偏於用法。是有流沙之譴，不及旬日，至於五原。犬戎合圍，我在堅壁，以功複為詞曹外掾，雖雷雨作解。而風塵未厭，流離辛苦，又屆乎漢陽。雲天路長，骨肉為念。將欲出三峽，浮三江，漸達於吳會。接行雁於舊地，問伯魚之他日。蓋生死骨肉之會，豈勝言哉？大寒之歲，眾木皆死。相彼松柏，雖複小凋，而貞心勁節，不改柯易葉，實君子之大端也。持此貺別，不知其他。
賈生深於義者也，又能保和天資，強學不倦。甘禦寇之執爨處原憲之非病，行於林泉，蓋數周矣。實沈之會，賁然來思，南郭之下，言尋舊好。顧州縣而不為道屈，齊得失而介茲福利，實君子之大端也。知我者鮮，謂予知之。朝夕之歡，經時不去，式歌且賦，嚐至於夜分，不知天下之秋，颯然而至。詠采薇以獨往，始班荊而送別。南指蜀路，江山四蔽。苟吾道之可存，居鳴水而何陋？是為不侵不叛之地，得以長處約矣。乃知全謀決策，可以遠馭青溪白雲，時複助興。二三子豈知樂在其中乎？出郊之時，論別而已。
叔父乃相國東海公猶子之慶裔，今少師噸國公外王父之介弟也。生於台庭，長於儒門，修先王之典禮，操作者之文律：斯亦叔父立身之道宏矣。屬時艱難，流離辛苦，田園蕪沒，族黨淪謝：斯又叔父厚生之道窮矣。三十年閑，為東西人，豈無常科，亦有世路，道之不由，吾其與也，得非恢達自是，處之無悶耶？況郢公和義以仁，如存展敬，居常館給，不度以年，因得造寢席，問起居，不敢墜睦親之禮久矣。夫不羈之才，若不係之舟。不然，則何以泛其流而析其滯歟？既而將登商顏，尋綺季翼儲之顯晦；進浮滄浪，追漁父遁代之始終。或經九嶷，或入五嶺。探靈感，廣異聞，崇朝命駕，來告於邁。不懌者結遐方之離思，所賀者從諸侯之勝遊。敬奉觴以祖犮，遂贈言於慎夏雲。
昔者秦賦《渭陽》之詩，蓋孟公子之出祖也。綿曆千祀，頌聲不泯。幼失慈愛，於斯為苦。未嚐不廢卷撫膺，書紳自勉，以為罔極之報，祭在如存之禮，不其然歟？自幽燕稱亂，伊洛內覆，爰我舅黨，舉族東遷。祐室無祀，名園何在？永懷展敬，渴日無緣。叔舅十年過江，三命作吏，慶垂必複，休有令聞。使車斯來，輒不自意，陽翟駿選，天書寵光，思同晝遊有日矣。伯舅京劇先鳴，曷遊偕往；小子江華罷守，未離係滯。指途惜別，卜勝初筵當獻歲之方春，對上林之晴雪。與酣景晏，欲罷不能，則叔舅之慈惠鍾於我也，良可知矣。望鈞台舊都，返伊川故裏，出鄢郢長道，控河淮要衝。於焉馳名，於以在我。況清白以世業留遺，貞幹以天資自許，鴻鵠之舉，雲霄可期。慚無酷似，拜命之辱，敘離道念，庸不喻乎？司勳員外郎鄭昌締，邵同等也。實為首倡，其或繼之者，則以多為貴爾。
宏農楊倓，世以文藝登甲乙科。而倓克構前烈，複修儒行，升高作賦，正始言詩，期於拾青，今也被褐，蓋未遇雲爾。桂林之遊，我何憂哉？在幕則副使韋公存乎舊，判官韋公置乎客，其外則韓萬州為知。舊則倓不孤，客則倓有托，知則倓可遊。予亦子之舊也，見其來則撫之，憂則樂之，命諸子以同之。其他則不如二三子之強大，嚐所愧焉。忽有餘興，言將南邁。尋桂江之遠近，度疑山之險易，適諸侯之館，披三越之圖。並蒼梧以右轉，觀象地之發跡，亦何謝泛五湖，探禹穴，而暢其孤憤哉！扁舟一葉，風濤千里，於所適複何危乎？吾當俟子於壽星之會，而複祗命，所在念此無忽。興元之元，季夏之望，河南於邵詞。
夫以禮樂為用，檢身若不及者，嚐聞其語矣。今見庫狄子，雅而有之，況心氣爽練，尤於妙理。原憲非病，黔婁自安。沽之哉，吾待價也。漢陽之禾，人食如玉，有妻子以宜家，無饘粥以糊口。餘承艱否，又不能救。夏四月，告餘以行，舉家杖藜，將赴於蜀。蜀多奇士，吾道其南，風水之便，宜未量也。隴俗春晚，梅花始發。言送山路，蕭然雨寒。四郊多虞，舉手千萬。
老夫負累炎方，僻處南館，東阻高岸，西臨通衢。衡門寂寥，誰與為晤？數日之後，而得比鄰盛卿者。眷道以閑，處約以靜，詩禮日訓，柴荊書關。嘗思急病之用，載勤稽古之力。每接以三餘，時復一見，來不飲酒，去無可欲，儒之敬慎，有如此者。春三月，叩門告別，且曰：「本剡中人也，家於餞塘。一入桂林，十周星矣。慚走長安之道，將尋吳會之事。乘其波流，聊以自適。」僕老者病者，以憂以悒。留之則難，別又不易。子之不飲，不可以斗酒歡；我以窮途，無得以束脩贈。執手分別，傷如之何？雲雨一散，江山萬里，東西南北，其有會乎？遷客于邵贈言而已。
嚐喜南中之遇墨客者甚矣，今又得會稽朱因卿焉，序而字之，蓋美之爾。況其學也博，其文也精。凡作為篇章，皆可興詠。處之於代，則詩人之選也。邵故東西南北，願興修好，從可知矣。始至之日，贄見於我府公。府公答之以客禮，亦既館給，終焉宴私。高枕延國士之風，開門多長者之轍。義非苟合，道不虛行。叩清徵而況我知音，執禮容而許我先達，歡於老夫接，辱興允子遊。風雨如晦，孰雲其已？而北走長安萬里，帝王居治所也。賢關啟鑰，哲匠見焉。鵬搏鳳翥，造次於是。彼美因卿，在斯一舉。餘勇可賈，矧爾彀中。瀟湘悠悠，鄢郢阻修。商峴衡嶷，白雲閑之。登山臨水，楚人之重別也；人涉卬否，衛詩之歎異也。雖欲勿歎，得無歎乎？
秀才以我府公有元昆同官之舊，邂逅不見，於今三年。故不遠數千裏，氵斥瀟湘逾零桂而循來，上謁府公，府公嘉是來也。館有加籩之餼，宴有承筐之禮，上下交好，州人悅之。既而盈卷新文，惠予佳句。艤舟將往，谘我緒言。夫閉門循來者，遷客之心也；窮巷迂轍者，達士之情也。達士之情眷，索遷客不腆之作，雖處憂，危得無承乎？多謝之仁，行矣自愛。
昔泰卿賦多與太學英達為之遊，二十年閑，學者逃難，石渠遂閉，鼓篋無聞。近三四年，複興士合。每歲以故事選實而流頌聲，則江寧冷侯，由此擢秀。今乏與比，前或少雙。是以中朝宗文，當代秉義者，蓋響風矣。不複相鄙，愚無閑然，得為田蘇之遊，不負金石之契，亦既多矣。吳會之地，慈親倚門冷侯言歸，心切攸往。白雁初過，青冥轉高，駕言東遊，雲雨惜別。邵亦是日理裝也。始同末異，愴此歧路。冷侯深於詩也，秘監韋公敘焉。其為歌詩以出餞，皆漢廷顯達，士林精妙，各附爵里，為一時之榮。邵何言哉？貺別而已。
曩歲忝西掖舍人，與秀才同官遊，朝赴玉墀，夕下金闕，於今二十年矣。今複左遷僻地，羈旅信安。不期東遊，邂逅相遇，而能倍年下禮，論舊加敬，實高標雅裁，為邦家之光。故懷袖雄文，予得興詠；長途逸足，予將企望。而殿中侍禦史范陽盧公，聿來監州，持我文柄，解簡書之畏，當翰林主人，來者飲德，挹之不竭，嘯歌攸同。迨茲中冬，將盡厚意，不虞作別，況予之與名輩者乎！如何選舟，告我行邁。羅郭之下，穀川可厲，枯桑械而不知有風，暮天晻而且欲飛雪。此時以長年，其悲懷哉，曷日相會哉？
蔡氏之子曰虛舟，以十月良日旅次於信安。謂餘老於文者，展後進之禮，清晨來思，贈餘舊文，凡數十篇。之討論，導以無倦，蔡子乃盱衡而納焉。夫如是，則何患乎名不揚，道興不行，春官卿複將示諸掌乎？佻兮達兮，亦以永日，言飲之酒，時無閑焉。客非滯者，遊有常者，言告言歸，明日遂行。雖江南地暖，於景度短急，張帆便風，猶可及遠。蔡子其將邁乎？常山公於邵敘別。
通公，釋門之秀者也。生本達節，出修梵行，表之以威儀，文之以外教。始具戒於衡山之下，瀟湘之間。嚐以律人，法雖可住。而相不可住，是以杖飛錫，入五嶺，將遠舉於羅浮，尋跡於現靈。為矯其因而集乎緣，遊其方而廣乎誌，洪惟通公之為心也，其至矣夫。猶複曆天柱，訪爐峰，背淮淝，即嵩潁，翱翔乎中國，以及乎上京。上京聖君布政之所也，公觀夫宮闕，則曷若西方之諸天，公接彼龍象，則曷若西方之眾聖。加以探密藏，傳意珠，發揮象法，啟迪來學，在此行也。遍舟而南，溟漲茫茫，要荒積阻，動千萬裏。歲月不之計，岐路不之悲曠哉釋子，不可得而攀也。
釋氏之有出家，猶儒門之務行道，既得其道，則思其通，過去諸佛，以故能聖，則出證於無生，歸於等觀，安可倪乎？有乘精於斯，勤於斯，乃至旋頂無苦，剜身為樂，赴湯蹈火，而不舍書夜者，是夫銳公。天縱明惠，學究多聞，育詩三百，而言思無邪；閱部十二，而義心自了。寄文章為語默任施舍為行藏，內修為法律，外習為秘苑。予則不敏，人皆仰之。前年背自瀟湘，登桂嶺。大人君子，延方丈之室，與論實相；下士齊人，奉次第之食，為說皆空。習靜而外郛永安，得朋而西山有寺。青蓮宮裹，日月宵中，輥法侶常遊，而吾儕不間。嚐憶浮山是蓬萊一島，浮來興羅峰合秀，寶房瑤室，七十有二；鬆閣石樓，千百其數。麻姑舞鳳之地，葛仙蟬蛻之所。將欲導殊勝，廣異聞，銳公此行，天下莫二矣。十月良月，晴天愛景，密葉彌茂，繁花不寒。群山壁立而合遝百蠻，長江海連而澎湃萬里，搜奇索異，可駐行舟；懷哉勝遊，不愧相送。迨春之冰泮，期我於荊峴之間乎？
序曰：邵高叔祖皇朝尚書左僕射侍中太子太師燕國定公諱志寧，博學多聞，徇忠秉直，為秦十八學士。其左右庶子不道，嘗撰《諫苑》三十篇諷之。凡有文集若干卷於代，又述作之外，修集家譜，其受姓封邑，衣冠婚嫁，著之譜序，亦既備矣。曆一百七十餘年，家藏一本，人人遵守，未嘗失墜。洎天寶末，幽寇叛亂，今三十七年。頃屬中原失守，族類逃難。不南馳吳越，則北走沙朔，或轉死溝壑，其誰與知？或因兵禍縱橫，吊魂無所；或道路阻塞，不由我歸；或田園淹沒，無可回顧。所以舊譜散落無餘，將期會同，考集不齊，奚為修集？實難有待。今且從邵一房，自為數例。有若九祖長房今太子少保譙國公頎，與邵同升於朝，股肱四聖，為國元老，邵之弟也。有若九祖第三房今襄王府錄事參軍載，與邵同在就列，保家履道，為宗室長，邵之兄也。各引才識子弟，參定其宜，從而審之，誰曰不可？又以子孫漸多，昭穆編次，紙幅有量，須變前規，亦《春秋》之新意也。今請每房分為兩卷，其上卷自九祖某公至元孫止，其下卷自父考及身已降，迭相補注。即令邵以皇考工部尚書為下卷之首此其例也。且諸房昭穆既同，尋而繹之，可以明矣。後能代習家法，述作相因，從子及孫，從孫及子，孫孫子子，興複宗祧，豈唯兩卷乎？將十部而彌盛矣。其文公第四子安平公房此建平公已上三房衣冠人物全少，今與文公第五子齊國公、文公第六子葉陽公、文公第七子平恩、公文公第八子襄陽、公文公第九子桓州刺史並以六房，同為一卷。就中第五卷已下，子孫皆名位不揚，婚姻無地，湮沈斷絕，寂爾無聞，但舊卷而已。後有遇之者、知之者，以時書之。其五祖九祖分今敘在三卷，並錄之於後。時貞元八年歲在壬申八月朔日，金紫光祿大夫太子賓客上柱國襲恒山郡開國公于邵述。
