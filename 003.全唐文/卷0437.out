防字子慎，襄州襄陽人。第進士，曆佐幕府，入為職方員外郎。代宗朝拜左散騎常侍，從德宗幸奉天，進禮部侍郎，封東海郡公，授工部尚書。卒年六十九，贈太子少保，諡曰宣。
惟歲臨乎甲午，餘經蔡以遊陳，見巋然之故台，沒路隅之荒榛。側聞夫子，於此問津；敢問夫子，何負於人？棲棲夫子，魯不容身，乃泫然而出涕，聊托辭以自申。元黃之初，萬物為銅，形象既著，造化無功。匪伊無功，不宰其中。禮樂之初，崩壞未正，詩書既出，夫子無命。匪伊無命，不耀其聖。向使魯同季氏，齊等田常。貪浮雲之不義，忘夕露之瀼。豈無十室之邑，亦有三家之堂。奚自衛而反魯？每困窮於路旁。浩浩其天，茫茫其野。近不見於文武，遠不逮於虞夏。彼通津與直道，故無得而知者。已矣夫子，時乎時乎！進皆鳥獸之群，退異沮溺之徒。霜雪昏其大澤，荊棘穢其通衢。撫川陸之難險，憫人世之崎嶇。方太公迷殷遇文王，伊尹迷莘遇成湯。何夫子不遇？處昏濁而遂亡。永追想於遺跡，遂投於寒荒。
與元氣相合，與太虛相雜，此雲之所吐納。巉岩奇峰，蜿蟺真龍，此雲之為形容。其有含商咀徵，節其行止，以乖刺於天理。然而天無情，道無營，四時感而運行，萬物感而發生。苟吾人之感激，遂凝思於至精，彼天地猶見應，況白雲之英英。繇是溉盥心術混和天倪，權機不發，正性不攜。息真氣以足踵，激清聲於瓠犀。四氣既交，五聲大戛。以咽喉為管磬，以唇吻為控揭。忽頓挫而高歌，遂盤跚於坱北。上如抗，下如墜；極高天，蟠厚地；魚奮鬐，鳥勝翅。混莽渺而清泠，入虛無而密致。彼雲澶漫萬族，連延一空。出虛無以布，淹寂寥而鴻濛。既如藎而如馬，亦自西而自東。歌者於是噬嗑其頤，吮吐塤篪，氣調萬象，口運四時。奏羽商而寒光冽冽，動角徵而春色熙熙。聲欲斷而複續，若貫珠之累累。一成而芳氣初振，風篁未韻；彼雲尚徘徊希微，出入無依。若往未定，將行不飛。再成而逸思奔壯，正聲寥亮；彼雲漸應曲往來，從風下上。三成而充塞人寰，洋溢無間。在水遍水，在山滿山。彼雲忽應聲赴節，雷奔霧集，前者山立，後者山岌。力大不可以動搖，噫氣不可以噓吸。風北不北，風東不東。輪囷杳影，泱漭長空。矗如河漢，屹若華嵩。天輪轉而不動，地籟寂而不窮。沈悠悠之寒水，浮習習之涼風。浮沈異勢，高下萬里。願一致於青雲，亦何階而望此？及其調苦聲切，歌長意深。天乎有耳，雲也無心。果凝影而不散，為歌者之知音。是知誌同則千里而應，不同則造膝而悖。穀為律而成暄，日因戈而不沒。苟精誠之激厲，信感應於倏忽。則有花裝袨服，楚豔陳娥；妖姿膩理，慢臉橫波；珊珊佩玉，粲粲垂羅。務淫哇之巧笑，詫激楚之嬌歌。曲未離於咫尺，雲已邈於山河。假使勢雖回天，力雖拔山；影則可望，雲不可攀。思欲騁庸音之靡曼，遏仙雲之往還，亦何難哉？向使善亦遏雲，否亦遏雲。妍媸一貫，邪正不分。則善歌者望風而結舌，肯闒茸於哀哇之群哉！
緯字文卿，并州太原人。舉明經，以書判入等，累官彭州刺史、檢校庶子兼御史中丞、西川節度營田副使。貞元中檢校工部尚書。十四年卒，年七十一，贈太子少保。
臣某言：臣伏聞陛下以某月日虞奉典冊，允升寶位，凡在群生，孰不感慶。中賀。臣聞大人繼明，品物皆照，聖人首出，萬國鹹寧。是以殷宗恭默纘成湯之業；漢明聰哲，繼光武之緒。伏惟陛下並離開耀，體乾成德；神武著乎撫軍，孝敬形於主鬯。洎受遺嗣政，正位居體，以荷大業，載緝重光，布詔號於華裔，慰人神於遏密。此所以溥天之下，食土之毛，喜抃踴躍，而不知其止者。臣守職藩鎮，不獲稱賀，瞻望闕庭，無任哀榮之至！
臣嗣恭言：月日中使至，伏奉敕書，並賜臣冬衣一副。李獻誠至，奉宣聖旨，重賜臣敕書一道，並嶺南旌節及告身。殊恩薦至，列郡光生，旌旄自天，介胄增氣，榮加慶外，感在懼中。臣某中謝，臣幸承明命，出鎮楚郊，忽奉除書，兼總閩徼。捧彩牒而親承睿旨，受命服而遠荷聖慈。仰戴俯慚，以歡為懼。況臣名膺上將，識昧中權，豹韜無聞，龍節見授。但欲仗於百越，震閫外之雷霆；亦示勇於三軍，壯轅門之鼙鼓。光生澤國，榮觀江城。所恨荒服猶虞，且有後命；長安更遠，未賜前期。望丹闕而心魂共驚，負鴻恩而灰粉何答？不勝感激荷戴之至！
臣某言：支使某官奏事回，伏奉某月日手詔，賜臣以皇太子所寫聖制麟德殿宴百僚詩序。日月揚光，風雲動色，捧受之次，震駭失常。臣某中謝，臣伏以經天緯地者，聖人之文；多才多藝者，元良之美。逖聽前修，旋觀往冊，考論盛事，罕見全能。故漢後詠歌，有乖雅頌之旨；周儲聰哲，不聞翰墨之妙。伏惟陛下道洽帝堯，文趨係表；體陰陽之變化，與雲漢而昭回。皇太子德邁生知，學資聖訓；掩鍾張之筆劄並虯鸞以飛動。臣特承湛恩，荷此殊錫；集榮光於外府，啟重寶於私庭。班氏賜書，既甚懸隔；馬卿視草，曾未比擬。又臣所獻奉和詩，事等賡歌，情同率舞。濫吹之音，謬塵於天聽；逾涯之賞，忽降於絲言。豈臣微力所宜負戴？非臣捐軀所能效益。無任榮荷感惕之至！
臣某言：中使至，伏奉手詔，並賜臣皇太子所寫禦制中和節詩序。聖澤曲臨，天文下降；日月爛其光彩，風雲蔚其氣色。捧讀驚駭，魂守失常。臣某中謝。臣伏以天地有常，萬物必由其化；陰陽不測，聖人能為之節。然後垂文章以鼓天下之動，張宴樂以導天下之和。堿五以還，盛美斯在。伏惟陛下以道禦物，以文成化；立言盡經緯之本，秉筆節陽和之中。雖天旨元深，理絕於彌度；而睿詞煥洽，義歸於德劭。文輝三象，諧同六律；邁殷湯之晨露，掩虞舜之薰風。皇太子以聰哲之姿，篆隸之妙，鸞鳳之勢，鍾王莫儔。臣備守外藩，獲承殊獎，荷此非常之賜，實唯希代之寶。窺觀則河漢無極，負戴則山嶽為輕。沈族捐軀，何階上答？不勝欣感之誠！謹獻應制詩一首。章句疏蕪義理鄙淺。君唱臣和，歡逢宴鎬之時；濫吹徒歌，輒效鈞天之末。塵瀆旒扆，伏深戰懼，無任祗惕之至！
滉懲人吏，皆是罰錢。格式：正贓流徒合免。況多雜罰，身已當辜，縱有欠係，僅存家資，估賣蕩盡。以滉至苛至切，比年猶徵不得。臣自發上都，煩言載路，及到所部，有所傳聞。臣謬寄方隅，特蒙天造，奉辭之日，親承德音。今臣開辟田疇，安輯黎庶，豈敢流毒無告，勤人自容？特請停徵，以綏下土。
得庶子為大夫以上牲祭，其家人告其失禮。辭云：宗子為士，不可以貴就賤。
霜露孝思，朔月殷祭。申茯爵祿，格以祖考。苟或違經，是同匹嫡。相彼庶子，命為大夫。體異承祧，位逾齒族。固令奉其常祀，從以大宗。獻上牲於歲時，稱介子於工祝。使僾然之歎，不絕於聲；如在之義，複存於目。乃點於祀典，越我顛毛。恃肥腯之牲牷，或將或肆；係豐盛之黍稷，於豆於登。假祖禰之恩，二重實疑於夫子；竊烝嚐之薦，三廟奚取於私家？仍聞就賤之辭，豈聽如流之責？實誣之祭，人何以觀。
為士殺犬豕，或人告君子遠庖廚。凡有血氣之類，不身踐。訴雲有故，準禮不坐。
禮標寧儉，士有等威，苟不體於牲牢，則無儀於享祭。惟乙命士，克由舊章。入戶僾然，感四時而展敬；祭神如在，瞻一廟以式思。告全將啟其血毛，備物乃利於犬豕。修戴禮而不忒，豈呂刑而可加！或人何斯？居然昧識。好生軫憲，徒有效於愛羊；速訟不稽，寧無慚於《相鼠》？雖庖廚可遠，身踐則誠爽至仁，而蠲潔在躬，親割乃允孚主敬。稱以有故，於何議刑？
縣令有客，吏賀皆往，或遺賀錢，萬人告其受贓。辭云：其實不持一錢。
賓實有禮，將存執贄之儀；相在於堂，爰司主進之務。惟彼縣尹，是亦為政。詩愷悌以字人，需飲食而肅客。宓琴多暇，偃室常閑。將有四方之賓，用致萬錢之賀。彼吏人而迭進，伊或者以員來。財非摭實，詞則誇誕。稽諸漢史，且曰大言：詳乃呂刑，寧聞默貨。哂無狀而即可，驗受贓以謂何？
正已字子寬，初名元裕，代宗賜今名。元宗幸蜀，命典通義、唐安二郡，累遷成都尹劍南節度采訪使太子賓客。大曆五年卒，贈太子少保。
準式：制敕與一頓杖者決四十，重杖一頓者決六十，無文至死，式內自有殺卻處盡等文，即明重杖隻合加數。京城先因處分，決殺者多，一死不可複生，望準式文處分，或決痛杖一頓者。式文既不載，亦請準杖六十例不至死。
元璨，（《新唐書》無璨字）上元三年官太常博士。
按《禮·緯》：「三年一祫，五年一禘。」《公羊傳》云：「五年而再殷祭。」兩文雖互，其義略同。《禮記正議》引鄭元《禘祫誌》云：「春秋僖公三十三年十二月薨，文公二年八月丁卯大事於太廟。」《公羊傳》云：「大事者何？大祫也。」是三年喪畢，新君二年當祫，明年當禘於群廟。僖公、宣公八年皆有祫，則後禘去前禘五年。以此定之，則新君二年禘，三年禘。自爾已後，五年而載殷祭，則六年當祫，八年當禘。又昭公十年齊歸薨，至十三年喪畢當祫，為平邱之會。冬公如晉，至十四年祫，十五年禘，《傳》云「有事於武宮」是也。至十八年祫，二十年禘。二十三年祫，二十五年禘，昭公二十五年有事於襄公是也。如上所雲，則禘已後隔三年祫，祫已後隔二年禘。此則有合《禮》經，不違傳義。謹議。
勉字元卿，鄭惠王元懿曾孫。從肅宗於靈武，擢監察御史，累遷京兆尹兼御史大夫，拜嶺南節度使。大曆中進工部尚書，封汧國公。德宗立，加檢校吏部尚書同中書門下平章事，建中元年檢校左僕射，充汴宋滑亳河陽等道都統，四年以司徒平章事徵，罷為太子太師。卒贈太傅，諡貞簡。
遇知已而用者，匪唯於人，物亦有之。初廚院因前池餘派，浸潤坳堂，數步及霤，才供廚飪滌器而已。邑大夫南陽範愔，跡累人群，心在遐曠。每休沐之暇，訪道山林，見其有天造池沼之形，而遂為溝瀆。乃命黃冠等頤指廣袤，鑿周宇下，駢石以涯之，蓄流以深之。清瀾忽平，秋陰滿院，執爨無欲清之仆，挈瓶無汲深之勞。不造機事，而功贍於物，範公實所謂新池知已矣。靜勝則道純，境幽則神完，予與吳天師采真洞府，朝夕窺臨。瑩澈心膽，滑昏潛遁，事苟愜於心，則與登姑蘇望五湖而齊矣。故因碑籀餘地，刻而誌之，猶詩人有泌泉之作。大曆五年歲號上章閹茂八月一日記。
滑台舊驛，天寶丙申歲逆臣盜國，師競而焚。滑台四衢，通於四海。夷貊奉聘，諸侯覲王，有疊騎擊轂，填郛翳術之日也。或寒沍凝血，或炎赫鑠肌，疲心躁憤駢立無寄。剛塞者多氣奮盱衡，溫願者猶神忿吐息，雖遠馨醪膳，腐積菽槁，小吏夏執輕箑，冬備重裘，厭用無所，曷補餒殆。常惕惕祗懼，終湑湑議繁，亦有吟憤作誣，口吻震發者。幕客請餘構驛傳以備政，縣吏請餘廣驛傳以息責，遂命試光祿卿兼同州別駕裴萬以恪以幹，俾主剞劂圬墁之工。授其意曰：無尚雕木之異，無榮飾土之奇，揆時勿奪，詳費就簡。惟疏楹楝，將違暑也；廣庭廡，將達風也。取寧體之用，去娛目之奢，彤彩為文，刻剸像物，有益勞費，豈利蔭庥？況玩巧蕩神，誇麗逾度乎！及息役休工，閱成度費，則萬祗懍不墮，餘誠素不違。乘軺之賓，無或嗤餘不效徐湛之風亭月觀之盛也。大曆甲寅歲領先月二日記。
陽冰字少溫，趙郡人，寶應元年官當塗令，終將作少監。
甲懸政象之法闕下，金吾不許。曰職在佐天子以平邦國，浹日而斂之。又乙家渭濱有竹千畝，京兆府什一稅之。辭云：非九穀。
司馬之職，懸政一時；封君之富，比竹千畝。高標魏闕，事昭晰於周官；近數渭濱，理詳明於漢典。所以平邦國之度，通貨殖之宜。傳稱百王，其道不易；著乎三代，厥義難渝。方今區宇義寧，刑辟不用，百工以理，庶績其凝。實由懸法有孚，執古以道；寧從變俗之禮，以紊守官之政。斂在浹日，孰雲其非？至如什一而取，井田遺制；九穀之外，均輸未聞。苟修篁之可率，且丹橘其何賦？金吾不許，實懵大猷。乙也有雲，雅符舊典。兩端是扣，自言斯折。
陽冰誌在古篆，殆三十年。見前人遺跡，美則美矣，惜其未有點畫，但偏傍模刻而已。緬想聖達立制造書之意，乃複仰觀俯察六合之際焉。於天地山川，得方圓流峙之形；於日月星辰，得經緯昭回之度；於雲霞草木，得霏布滋蔓之容；於衣冠文物，得揖讓周旋之禮；於鬢眉口鼻，得喜怒，慘舒之分；於蟲魚禽獸，得屈伸飛動之理；於骨角齒牙，得擺拉咀嚼之勢。隨手萬變，任心所成，可謂通三才之氣象，備萬物之情狀者矣。常痛孔壁遺文，汲塚舊簡，年代浸遠，謬誤滋多。蔡中郎以豐同豐，李丞相將束為宋，魚魯一惑，涇渭同流，學者相承，靡所遷複。每一念至，未嚐不廢食雪泣。攬筆長歎焉。天將未喪斯文也，故小子得篆籀之宗旨。皇唐聖運，逮茲八葉，天生克複之主，人樂惟新之令。以淳古為務，以文明為理，欽若典謨，疇茲故實。誠願刻石作篆，備書六經，立於明堂，為不刊之典，號曰大唐石經。使百代之後，無所損益仰明朝之洪烈，法高代之盛事，死無恨矣。陽冰年垂五十，去國萬里，家無宿舂之儲，出無代步之乘。仰望紫極，遠接丹霄，若溘先犬馬，此誌不就，必將負於聖朝，是長埋於古學矣。大夫銜命北闕，撫寧南方，苟利國家，專之可也。伏望處分，令題簡牘，及到主人，寒天已暮，暗燭之下，應命書之。霜深筆冷，未窮體勢，儻歸奏之日，一使聞天，非小人之已務，是大夫之功業。可否之事，伏惟去就之，陽冰再拜。
李白字太白，隴西成紀人。涼武昭王暠九世孫，蟬聯珪組，世為顯著，中葉非罪，謫居條支，易姓與名。然自窮蟬至舜，五世為庶，累世不大曜，亦可歎焉。神龍之始，逃歸於蜀，複指李樹而生伯陽，驚薑之夕，長庚入夢，故生而名白，以太白字之。世稱太白之精，得之矣。不讀非聖之書，恥為鄭衛之作，故其言多似天仙之辭，所為著述，言多諷興。自三代以來，風騷之後，馳驅屈宋，鞭撻揚馬，千載獨步，惟公一人。故王公趨風，列嶽結軌，群賢翕習，如鳥歸鳳，盧黃門云：陳拾遺橫制頹波，天下質文，翕然一變，至今朝詩體，尚有染陳宮掖之風。至公大變，掃地並盡。今古文集，遏而不行，唯公文章，橫被六合，可謂力敵造化歟。天寶中，皇祖下詔，徵就金馬，降輦步迎，如見綺皓。以七寶床賜食，禦手調羹以飯之。謂曰：「卿是布衣，名為朕知，非素畜道義，何以及此！」置於金鑿殿，出入翰林中，問以國政，潛草詔誥。人無知者，醜正同列，害能成謗，格言不入，帝用疏之。公乃浪跡縱酒，以自昏穢詠歌之際，屢稱東山。又與賀知章崔宗之等自為八仙之遊，謂公謫仙人，朝列賦謫仙之歌，凡數百首，多言公之不得意。天子知其不可留，乃賜金歸之。遂就從祖陳留采訪大使彥允，請北海高天師授道籙於齊州紫極宮，將東歸蓬萊，仍羽人駕丹邱耳。陽冰試弦歌於當塗，心非所好，公遐不棄我，乘扁舟而相顧。臨當掛冠，公又疾亟，草槁萬卷，手集未修，枕上授簡，俾餘為序。論《關雎》之義，始愧卜商；明《春秋》之辭，終慚杜預。自中原有事，公避地八年，當時著述，十喪其九，今所存者，皆得之它人焉。時寶應元年十一月乙酉也。
城隍神祀典無之，吳越有之，風俗水旱疾疫，必褥焉。有唐乾元二年秋七月不雨，八月既望，縉雲縣令李陽冰躬祈於神。與神約曰：「五日不雨，將焚其廟。」及期大雨，合境告足。具官與耆耋群吏，乃自西穀遷廟於山巔，以答神休。
天作巨塹，險於東南。岌邱闞呀，蒼山黑潭。殷雲填填，怒虎甝甝。一道白曰，四時青嵐。鳥不敢飛，猿不得下。舟人聳棹，行子束馬。知雄守雌，為天下蹊。烜赫如此，人將畏之。水德至柔，狎侮而死。畏而不死，寧取於彼。
賢哉宮相，牧此滁上。政成務簡，心閑跡放。探幽近郭，選奇疊嶂。疏石導泉，飛流瀉漲。蓄泄潭洞，嶔空演漾。澄注縣瀑，千名萬狀。能諧吏隱，吻合意匠。退食自公，爾和予唱。遺檢舍局，體逸神王。勒銘層崖，來者斯尚。
疊嶂回抱，中心翠微。隔山見川，溝塍如棋。環溪石林，春迷四時。曲成吏隱，可以忘歸。
荀藐古之良宰也，榆次碣之。庾公今之賢百里也，龔邱頌之。姑無其能，孰❥❥❥議者謂庾公之政尤矣。公初告群吏曰：「昔孝宣憂元元，以為經國致理，先乎令長。」乃擇郎官禦史，出宰縣邑。我自任城尉驟居五百石，非才何以當之，誓務整蘇疲人，祗若明命。乃崇禮讓，省刑罰，紓力役，辟土田。宣慈務寬，訓儉示德，潤作時雨，和為春風。於是齊魯丕變，井閭鹹複，三載考績，一方歸最。都督兼侍禦史清河張公曰：「昌，牧伯之賢也。訓俗馭官，勸直沮枉，述職之地，類能稱之曰：「方諸爽氣，日暮更清，比之鬆筠，歲寒轉茂。」題以上下之目，出乎群萃之表。百城千里，異聲同歡曰：「以伯達之良牧，賞次孫之茂宰，宜矣。」公名賁，字文明。其先潁川人，成周之時，世為掌庾，因以命族，公其胄焉。公之考曰欽嗣，為袞州別駕。王父曰元汪，為尋陽令。曾王父曰師則，為蜀王文學。楷模繼代，黽麟接武。大曆中，邑老彭滔等三十五人，以公亡攵柔之大，鹹願刻石裒美，申於元戎，元戎允答。縣人以陽冰與公周旋，備詳德行，俾之作頌，多愧能文。辭曰：
於穆庾公，宰字之良。化洽百里，風扌鹵一方。邑老上請，願言頌德。元戎嘉之，金石乃刻。
