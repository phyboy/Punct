涯字廣津，太原人。貞元八年進士，又舉宏詞，累擢翰林學士，進起居舍人。元和中轉工部侍郎，封清源縣男，拜中書侍郎同中書門下平章事。罷相，守兵部侍郎。文宗朝為左僕射，以本官復同平章事，封代國公，拜司空，加開府儀同三司。李訓謀誅宦官，事敗，仇士良鞫涯笞令手書自誣同謀誅。昭宗天復初大赦，明其冤，追復爵位。
素月宵凝，寒空迥徹，照瓊樹以增麗，煥瑤台而共潔。遠而望也，浮皎之精光，近而察焉，帶巍峨之積雪。美其清熒互映，絢練相鮮。洞玉砌以周設，對金波而正圓。層構參差，迥出林巒之表；光輝照燭，還同昆閬之前。睹重璧以發地，瞻百常之造天。乍動乍搖，難審誠意於眾目；若明若滅，疑陟降於群仙。顧兔淒涼，崇台{穴叫}{穴條}，惵爾意駭，倏然魂悄。駢階級以雲矗，粲瓊瑛之霄皎。徒引耀之可觀，豈懷材之足表？若見仙闕，如遊玉京；月映台而九天共霽，台照月而萬里俱明。含水霰而逾潔，軼氛埃而更清，斯可能滌鄙夫之幽抱，暢達士之高情。皎皎寒光，悠悠清質，凝精以降，委照而出。出玩浮光而神竦，炫微輝而皆溢。視乎外，美清瑩乎瑤華；鑒乎中，致齋莊於虛室。由斯可保，亦既有光。始激射以內照，忽飛騰而外揚。璧彩遙分，奪水壺以的的；桂華中映，同日觀之煌煌。於是天地朗然，織埃不翳，九成由其直上，八表可以旁睨。將以象清都，朝玉帝。豈徒恣遐想，窮遠睇？徘徊於台榭之間，悵望於蟾蜍之際而已哉。吟玩既久，規圓已斜，歎將傾於桂魄，思複搴於瓊華。庶竭精於冊府，寧遠慕於仙家。
苫塊餘生，已濱死所，絲綸渙號，俾複書班。敕使薦臨，德音下逮，呼天號絕，撫已繁迷。中謝。伏念臣早偶家艱，專承母訓，零丁孤苦，邈爾無依，鞫育提攜，逮夫有立。夤緣際遇，玷冒高華；犬馬之養未伸，風木之悲遽至。攀號泣血，摧踴殞心；仰賴聖神之恩，甫終窀穸之事。几筵是奉，墳土未乾；痛深陟屺之瞻，恨未及泉之風。敢謂宸衷念舊，優詔奪情。蓋三年免懷，通喪者乃聖王之制；而逾月視事，變禮者豈治世之風？雖睿眷之殊常，豈私情之所忍？伏望陛下推孝思而錫類，謹宰柄以馭臣，念哀苦之方深，況衰疲之已甚。報親日少，願終制以為期；事國時長，尚捐軀而未晚。
方寢苫而枕塊，於義為安；俾服冕而乘軒，共知不可。哀情薦布，宸聽未回。再殫罔極之情，冀動藎高之聽。伏念臣猥蒙天眷誤玷宰司，久無補於明時，亟自招於大禍。慈顧遽隔，悲隙駟之難留；厚穸甫成，倚苫廬而永慕。庶畢哀恫之制，少酬顧複之恩。忽奉制綸，俾還相位，私情莫處，公議靡容。豈可尊故事以蹈前非？但當守禮經而據古是。臣重罹酷罰，屬在衰年；既極摧殘，浸成疾恙。精神徒耗，筋力頓衰，雖強使之造朝決難堪於應務。伏望陛下委大明之詔，憫不移之愚，追寢渙恩，俾終祥禋。則聖主得全於禮貌，而孤臣獲畢其孝思。疾首痛心，或偷生於此日；銘肝鏤肺，斯報德於他時。
當使應管諸州府坑冶，伏準建中元年九月七日敕：山澤之利，今歸於管，坑冶所出，並委鹽鐵使勾當者。今袞鄆淄青曹濮等三道並齊州界，已收管開冶，及訪聞本道私自占采坑冶等。臣伏以山川產物，泉貨濟時，苟有利宜，不忘經度。袞海等道，銅鐵甚多，或開采未成，州府私占。物無自效，須俟變興，國有常征，宜歸董屬。前件坑冶，昨使簡量，審見滋饒，已令開發。其三道觀察使，相承收采，將備軍須，久以為利，恐違常典。伏請勒還當使，準例稅納。又以興功動作，法貴均勞，坑冶州府，人難並役。其應采煉人戶，伏請準元敕免雜差遣，冀其便安。伏乞天恩允臣所請，臣即於當使差清強官與袞海等道勘會，已開者便令交領，未開者別具條疏。
準敕詳度諸司制度條件等，禮部式：親王及三品已上，若二王後，服色用紫，飾以玉。五品已上，服色用朱，飾以金。七品憶上，服色用綠，飾以銀。九品已上，服色用青，飾以鍮石。應服綠及青人謂經職事官成及食祿者，其用勳官及爵直諸司依出身品，仍各佩刀礪紛帨。流外官及庶人，服色用黃，飾以銅鐵。其諸親朝賀宴會服飾，各依所準品。諸司一品二品許服玉及通犀，三品許服花犀及班犀及玉，又服青碧者許通服綠。餘請依禮部式。諸部曲客女奴婢服通服青碧，其命婦客女及婢聽同庶人，奴及部曲請許通服黃白皂，共命婦準格客女及婢得同庶人，其衣服婢及庶人女婦請兼許服夾纈，丈夫請通服黃白，如屬諸軍使司及屬諸道，任依本色目流例，其女人不得服黃紫為裙，及銀泥罨畫錦繡等。餘請依令式。其袍祅制度，三品已上，伏請許服鶻銜瑞草雁銜綬帶及封孔譽綾袍襖，四品五品，伏請許服地黃花及交枝綾，六品已上朝參官，許服小團窠綾，及無紋綾隔織紗獨織等充。除此色外，應有奇文異制袍衤臭綾等，並請禁斷。其中書門下省尚書省禦史台，及諸司三品官，並請敕下後一月日改易，應諸常參官，限敕下後兩月日改革，餘非常參官，並許五月日改革。外州府以敕到日起限，其衫布制度，內外文武常參官及供奉官餐具州府四品已上官，請許通服絲布，仍不得有花紋，餘請一切禁斷，其花絲布及撩綾，除供禦外，請委所在長，吏禁毀訖，當日聞奏。其不合服絲布者，請敕下後，限一月日內並須改易。丈夫袍襖衫等，曳地不得長二寸已上，衣袖不得廣闊一尺三寸已上，婦人制裙不得闊五幅已上，裙條曳地不得長三寸，褚袖等不得廣一尺五寸已上，婦人高髻險妝，去眉開額，甚乖風俗，頗壞常儀，費用金銀，過為首飾，並請禁斷，共妝梳釵篦等，伏請勒依貞元中舊制，仍請敕下後，諸司及州府榜示，限一月內改革。又吳越之間，織造高頭草履，纖如綾穀，前代所無，費日害功，頗為奢巧，伏請委所在長吏當日切加禁絕。其諸彩帛縵或高頭履，及平頭小花草履，既任依舊，餘請依所司條流，準儀制令。諸軍一品已下五品已上皆通幰，六品已下皆不用幰者，令非冊拜及婚會，並不用幰。
又準六典及禮部式：諸文武赴朝諸府遵從職事，一品及開府儀同三司驃騎大將軍聽七騎，二品及特進五騎，三品及散官三騎，四品五品兩騎，六品以下一騎，其散官及以禮去官，五品以上，將從不得過兩騎，若京城外，將從不在此限。今約品秩職事官，一品職七騎，二品及中書門下三品五騎，三品及中書門下禦史台五品尚書省四品三騎，四品五品兩騎，鞍通鍮石裝。其散官及以禮去官者，五品已上，不得過一騎，若京城外及勳績顯著職事繁重者，不在此限。七品已下非常參官，並不得馬從，未任者聽乘屬馬，鞍用鳥漆裝，右請一品二品九騎，三品七騎，四品五品兩騎，六品一騎，其京城應繁重者（疑）不在此限。六品以下非常參官，不得以馬從，六品已上非常參官，周親未任者聽乘馬，餘未任聽乘屬馬小馬，鞍用鳥漆裝，其胥吏雜色人不在此限。其鞍轡裝飾，據所司條流，得用銀者。四品已下，並得許用垂頭押胯其用銀鍮石者並不得用鬧裝其軍容隊伍要資華飾不在此限餘並依飾，所司條流，準少府式：公主出降，犢車兩乘，一金銅裝；郡主犢車兩乘，一銅裝；郡主犢車兩乘，一銅裝。縣主犢車兩乘，一銅裝。又準鹵簿令，外命婦一品厭翟車六乘，二品三品白銅飾犢車，從車四乘，四品白銅飾犢車一，從車二乘者，今此附前件令式，參酌今時之宜。婦人本來乘車，近來率用簷子，事已成俗，教在因人。今請外命婦一品二品中書門下三品母妻，金銅飾簷子，舁不得過八人；三品金銅飾犢車，金銅飾簷子，舁不得過六人；非尚書省禦史台，即白銅飾簷子，舁不得過四人；四品五品，白銅飾犢車，白銅飾簷子，舁不得過四人；六品已下，畫奚車簷子，舁不得過四人；胥吏及商賈妻子，並不乘奚車及簷子，其老疾者，聽乘葦軬（步木反車橫木）車及篼籠，舁不得過二人，庶人準此。右伏緣白銅先已禁斷，今請應合用銅者，通用鍮石，胥吏商賈妻女老疾者，聽乘座車及葦軬車，餘並請準所司條流處分。商人乘馬，前代所禁，近日得以恣春乘騎，雕鞍銀鐙，裝飾煥爛，從以童騎，騁以康莊，此最為僭越，伏請切令禁斷，庶人準此。師僧道士，除綱維及兩街大德，餘並不得乘馬，請依怕司條流處分。
淮營繕令，王公以下，舍屋不得施重棋藻井；三品已上，堂舍不得過五間九架，仍廳廈兩頭，門屋不得過三間五架；五品已上，堂舍不得過五間七架，亦廳廈兩頭，門屋不得過三間兩下，仍通作鳥頭大門。勳官各依本品，六品七品已下，堂舍不得過三間五架，門屋不得過一架兩下。非常參官不得造軸心舍，及不得施懸魚對鳳瓦獸通扌伏乳梁裝飾。祖父舍宅蔭子孫，雖蔭盡仍聽依舊居住。天下士庶，公私第宅，皆不得造樓閣，臨視人家，近者或有不守敕文，因循制造，自今已後，伏請禁斷。庶人所造堂舍，不得過三間四架，門屋不得過一間兩架，下仍不得輒施裝飾。準律，諸營造舍宅，於今有違者，杖一百，雖會赦，皆令改正之，其物可賣者聽賣。若經赦後百日不改去及賣，論如律。又準大曆六年十二月十一日敕，京城內坊市宅舍，輒不得毀拆，今若頓令改去，恐為倍費其已成者，許不毀拆，自今已後，宜令禁斷。
應制度衣服車乘器用宮室等，其諸軍諸使職掌官等，並請約文武官例，各委本軍本使，以職掌高下，約為等第，比類聞奏。應三省禦史台兩京諸司，及諸道在城職掌官等，諸不許用本官本品例，仍並不得服犀玉，及車馬不得飾以金銀，應諸色條件，伏請，委禦史台知彈禦史兩巡使京兆尹及東都留守河南尹留台禦史外州府長吏，準條件月日，切加糾察。如有違越，沒入所犯物，仍量加決責，其常參官品聞奏。其在城諸軍諸司，各委本司勾當，如本司勾當不及者，委台司覺察聞奏。以前臣涯等奉敕，令臣等同為詳定，酌中奏聞者。伏以法惟無作，作則必行，令貴在寬，寬則可久。今臣等約所司條件令式舊章，從俗酌宜，務遵中道。
臣當道出軍，徑入賊腹，有兩路：一路從龍州清川鎮入蕃界，徑抵故鬆州城，是吐蕃舊置節度之所。一路從綿州威蕃柵入蕃界，徑抵棲雞城，皆吐蕃險要之地。臣伏見方今天下無犬吠之警，海內同覆盂之安，每蕃戎一警，則中外鹹震，致陛下有旰食軫懷之憂，斯乃臣等居大官受重寄者之深責也。雖承詔發卒，心馳寇廷，期於為國討除，使戎人芟翦，晝夜思忖，何補涓毫？所以悽悽愚心，願陳萬一。臣觀自古長策，昭然可徵，在於實邊兵，選良將，明斥候，廣資儲，杜其奸謀，險其走集。此立朝士大夫皆知，不獨微臣知之也，祗在舉行之耳。然臣愚見所及，猶欲布露者，誠願陛下不愛金帛之費，以釣北虜之心，臨遣信臣，與之定約曰： 「犬戎悖亂負恩，為邊鄙患者數矣。能制而服之者，惟在北蕃，如能發兵深入，殺若干人，取若干地，則受若干之賞。」開懷以示之，厚利以啗之，所以勸聳要約者異於他日，則匈奴之銳可得出也。一戰之後，西戎力衰，然後選練驍雄，乘便翦滅，此誠制戎之一奇也。
伏以幽鎮兩州，悖亂天紀，迷亭育之厚德，肆豺虎之非心，囚縶鼎臣，戕賊戎帥，毒流列郡，及賓僚。凡在有情，孰不扼腕？鹹欲橫戈荷戟，問罪賊庭。伏以國家文德誕敷，武功繼立，遠無不服，邇無不安，矧茲二方，敢逆天理。臣竊料詔書朝下，諸鎮夕驅，以貔貅問罪之師，當猖狂失節之寇，傾山壓卵，決海灌螢，勢之相懸，不是過也。但以常山薊郡，虞虢相依，一時興師，恐費財力。且夫罪有輕重，事有先後，攻堅宜從易者。如聞范陽肇亂，出自一時，事非宿謀，跡亦可驗。鎮州構禍，殊匪偶然，扇動屬城，以兵拒境。如此則幽薊之眾，可示寬刑；鎮冀之戎，必資先討。況廷湊闒茸，不席父祖之資；成德分離，又多迫脅之勢。今以魏博思複讎之眾，昭義願盡敵之師，參之晉陽，輔以滄易，犄角而進，易若建瓴，盡屠其城，然後北首燕路。在朝廷不為失信，於軍勢實得機宜，臣之愚忠，輒在於此。又聞用兵若鬥，先扼其喉，今瀛莫易定，兩賊之咽喉也，誠宜假之威柄，戊以重兵，俾其死生不相知，間諜無所入。而以大軍先迫冀趙，次下井陘，此一舉萬全之勢也。臣受恩深至，無以上酬，輕冒陳聞，不勝戰越。
元和壬辰歲，詔加邊將之封，酬屯戌之績。朔方之別帥天水閻者，有司建苴茅之邑於太原列郡焉。主者既行其制，閻子上言曰：「特蒙渙汗，恩沾爵土，乃九族之榮也。而封乖本郡，恐非舊典。」翼日，上謂相國趙公，有司之誤，不可再也，宜召通儒碩士，辯卿大夫之族姓者，綜修《姓纂》，署之省閣。始使條其原係，考其郡望，子孫職位，並宜總緝，每加爵邑，則令閱視，庶無遺謬者矣。寶末學淺識，首膺相府之命。因案據經籍，窮究舊史，諸家圖牒，無不參詳。凡二十旬，纂成十卷，自皇族之外，各依四聲韻類集。每韻之內，則以大姓為首焉。
西嶽太華，華之首峰，有五崖比壑破岩而列，自下遠望，偶為掌形。舊俗土記之傳者皆曰：昔河自積石出而東流，既越龍門，遂南馳者千數百裏。折波左旋，將走東溟，連山塞之，壅不得去。有巨靈於此，力擘而剖其中，蹠而北者為首陽，絕而南者為太華，河自此泄，茫洋下馳。故其掌跡猶存，巨靈之跡也。予聞而惑之，乃往觀曰：「誕哉此說乎！」夫所謂神者，非人也。其動無聲，其形無跡，若形而無象，若氣而無色，拔山剖澤而不見其作，鼓風奔水而不見其力，視不可察，名不能及，故推而謂之神。苟有聲可聞，有形可見，非神之所為，則皆人力之能及也。烏有神之作力，而有人跡乎？且夫高天厚地，聳山流川者，神之所為也，所言開山導河，亦神也。神之所以神者，有作而無悖，一成而不易，烏有始塞之而複達之，始連之而複絕之，始不知終，是不為神矣。且此靈之運，為何古乎，在太初開辟之始乎？為陶唐洪水懷山襄陵之際乎，以為開辟之始也，宜當胚渾之先，天地未位，萬象茫昧，尚無定歸，當不止一河之壅抑，而一靈與其道，（疑）借有其事，自微而著，悠悠乎年代之眇沒，共誰也克傳？以為陶唐洪水之際乎，則禹奠百川，宜在《禹貢》，乃曰：「導河積石，至於龍門，南至於華陰，東至於底柱。」 皆《禹貢》之所致，以達於海。豈天地大異之若此，而典記不以為文哉？天設四瀆，宜有以通，不當始遏其流，滯撓其和氣，及其汩亂，而後理也。且山穀之作此形，何則不可？嵲兀相薄，高深相敵，乃有銳而出者為虎牙，偶而背者為熊耳，角而巘者為牛首，冠而峭者為難頭，必以形之類形，而必加說，則雞牛熊虎之象，其亦有作乎？予嚐覽張平子之賦《西京》，至巨靈高掌厥跡猶存之辭，以為該聞精達，常以是惑，使不語怪神之旨，何所述明。暨睹其形而谘之，果謬悠而無據也。將假文神事，以飾其詞歟，為思而有闕歟？因辯其由而述之，以告山下。
元之大旨可知矣，其微顯闡幽，觀象察法，探吉凶之聯，見天地之心，同夫《易》也。是故八十一首，擬乎卦者也；九讚之位，類夫爻者也。《易》以八八為數，其卦六十有四；元以九九為數，故其首八十有一。《易》之占也以變，而元之筮也以逢。是故數有陰陽，而時有晝夜，首有經緯，而占有旦夕。參而得之謂之逢，考乎其辭，難忘乎其數元之情得矣。或曰：元之辭也有九，元之位也有四，何謂也？曰觀乎四位，以辯其性也；推以柔剛，讚之辭也；別以否臧，是故四位成列，性在其中矣。九虛旁通，情在其中矣。譬諸天道，寒暑運焉，晦明遷焉，合而連之者《易》也，分而著之者元也。四位之次，曰方曰州，曰部曰家。最上為方，順而數之至於家，家一一而轉，故有八十一家，部三三而轉，故有二十七部，州九九而轉，故有九州，一方二十七首而轉，故有三方，三方之變，歸乎一者也，（一謂一元也）是故以一生三，以三生九，以九生二十七，以二十七生八十一，三三相生，元之數也，三長（直亮切）者，七八九得一二三，（揲法備）。一為天，二為地，三為人，其數周而復始，於八十一首，故為二百四十二表也。一首九讚，故有七百二十九讚，其外踦嬴二讚，以備二儀之有月數。立天之道，有始中終，因而三之，故有始始始中始終，及中始中中中終，及終始終中終終。立地之道，有下中上，立人之道，有思福禍。三三相乘，猶終始也，以立九讚之位，以窮天地之數，以配三統之元。故元之首也始於中，中之始也在乎一，一之所配，自天元甲子朔旦冬至，推一晝一夜，終而復始，每二讚一日，凡七百二十九讚而周，為三百六十五日。節候鍾律，生踵鬥指，於五行所配成列著焉，以應休咎之占，配陰陽之婁敵不觀於元，不可以知天，不窮渾天之統，不可以知人事之紀。故善言元者，於天人變化之際，其昭昭焉。故倀倀而行者不避川穀，聵聵而聽者不聞雷霆，其所不至於顛殞者，幸也，非正命也。
夫元深矣廣矣，遠矣大矣，而師讀不傳者何耶？義不明而例不立故也。夫言有類而事有宗，有宗故可得而舉也，有類故可得而推也。故不得於文，必求於數；不得於數，必求於象；不得於象，必求於心。夫然，故神理不遺，而賢哲之情可見矣。自揚子雲研幾探數，介制《元經》，惟钜鹿侯芭子，常親承雄學，然其精微獨得，章句不傳。當世俗儒，拘守所聞，迷忽道真，莫知其說。遂令斯文幽而不光，鬱而不宣，微言不顯，師法殆絕，道之難行也若是。上下千餘載，其間達者，不過數人，若汝南桓譚君山、南陽張衡平子，皆名世獨立，拔乎群倫，探其精秘，謂其不廢。厥後章陵宋衷，始作解詁，吳郡陸績，釋而正之，於是後代學徒，得聞知其旨。而元體散剝，難究其詳，餘因暇時，竊所窺覽，常廢書而歎曰：「將使《元經》之必行世也，在於明其道使不昧，夷其途使不艱，編之貫之，爵若日月，則楊雄之學，其有不興者乎！」始於貞元丙子，終於元和己醜，而發揮注釋，其說備矣。夫極元微，盡元之道，在於首讚之義，推類取象，彰表吉凶。是故其言隱，其誌遠，按之有不測之深，抽之有無窮之緒，引之有極高之旨，至於瑩攤錯衡，文數圖告，此皆互舉以釋經者也。則夫首讚之義，根本所係，枝葉華藻，散為諸元。而先儒所釋，詳其末，略其本。後學觀覽，不知其然，殫精竭智，無自而入。故探元進學之多，或中道而廢，誣往哲以自為切問，不淺道缺，而賢人誌士之業不嗣也。故因宋陸所略，推而行之，其所詳者，則從而不議也。所釋止於首讚，又並元測而列之，庶其象類曉然易知，則元學不勞而自悟矣。元之讚辭，推本五行，辯明氣類，考陰陽之數，定書夜之占，是故觀其施辭，而吉凶善否之理見矣。苟非其事，文不虛行，觀其舊注，既以闕而述，雖時言其義，文本其所以然。蓋易家大例，有得位失位有位無位之說，以辯吉凶之由。是故元之本數生晝一夜，剛柔相推。晝辭多休，夜辭多咎；奇數為陽，耦數為陰；首有陰陽，讚有奇耦；同則吉，戾則凶，自一至九，五行之數，首之與讚，所遇不同，相生為體，相克為咎，此其大較也，至於類變，因時制誼，至道無體，至神無方，亦不可以一理推之。然則審乎其時，察乎其數，雖糾紛萬變，而立言大本，可得而知。又吉凶善否，必有其例（晝休夜咎）至有文似非吉，而例則不凶，深探其源，必有微旨，此最宜審者。至於準繩規矩，不同其施，舊說以為非吉。然此首為戾，其辭皆始戾而終同，如規矩方圓之相背，而終成其用。若琴瑟之專一，孰聽其聲？方圓之共形，豈適於器？此其以戾而獲吉也。其有察辭似美，而推例則乖者，至如士中其廬，設其金輿，居士之中，乘君之乘，吉之大者也。而考於其例（當夜）理則當凶，推其所以然，則廬者小舍也，（漢制宿衛者有直廬在殿庭中）。土中正位也，小人而居正位，又乘君子之器，禍其至焉，故下雲厥戒渝也。幾此之例，略章一事以明之，餘則可以三隅反也。又如中之上九，既陽位，又當晝時，例所當吉。而群陽亢極，有顛靈之凶，與易之亢龍，其義同驗，如此之類，又可以例推。所謂元之雙元，眾所不能知也，又一首之中，五居正位，當為首主，宜極大之辭，究而觀之，又有美辭駢六者。然則陰首以陰數為主，陽首以陽數為主，共義可明。元之大體，貴可進賤，已滿七與八九，皆居禍中，而辭或極美者。窮則變，極則反也，大抵以到遇之首為天時，所逢讚為人事，居戾之時，則以得戾為吉，處中之時，則以失中為凶。消息盈虛，可以意得，共餘義例，分見注中，庶將來君子以鑒之也。
經曰：凡筮有法。不精不筮，不軌不筮，不以其占，不若不筮。一當其致精誠，厥有所疑，然後陰言其事，嗬策訖，乃令蓍日：假太元，假太元，孚貞，爰質所疑，於神於靈。休則逢陽，星時，數辭從；咎則逢陰，星時數徉違，（此已上並令蓍辭）。天之策十有八，地之策十有八，地虛其三以扮三，（扮配也）猶大衍之數五十，其用四十有九。故元筮以三十三策，令筮既畢，然後別分一策，以卦於，左手之小指中分餘以三揲之並餘於艻（比餘數欲盡時餘三及二一也）。又三數之，（並艻之後便都數之中不分矣前餘及艻不在數限）數欲盡時，至十已下，七為一畫，餘八為二畫，餘九為三畫，凡四度畫之，而一首之位成矣。元之有七八九，猶易之有四象也，易卦有四象之氣，元首有三表之象。
首位既成，然後有陰陽晝夜。經緯所逢占之，欲識道之陰陽，從中至養，以次數之。數奇為陽，數耦為陰，數晝夜者九讚之位。於陽家則一三五七九為晝，二四六八為夜；於陰家則一三五七九為夜，二四六八為晝。經者一二五六七也，旦筮用焉；緯者三四八九也，夕筮用焉。日中夜中，雜用一經一緯，凡旦筮者，其占用經，當九讚之一五七也，遇陽家則一五七並為晝，是謂一從二從三從，始中終皆吉。遇陰家則一五七並為夜，是謂一違二違三違，始中終皆凶（旦筮則一五七為所逢之讚，而占從焉。二六九為日中，故經雲晝夜散者，禍福雜也）。凡夕筮，其占用緯，當九讚之三四八也，遇陽家，始休中終咎。若日中夜中筮者，二經一緯，當九讚之二六九也，遇陰家，始中休終咎。所用讚，下為始，次為中，上為終。故經曰，觀始中，決從終。大抵吉凶休咎，在書夜從違。若欲消息其文，則當觀首名之義，及所遇讚辭，與所筮之事。察其象，稽其美惡，則元之道備矣。或有書夜既從，而首性讚辭遇於違戾，則可用也。經云：星時數辭從，星者所配之宿，各以其方，與本五行不相違克也。假如中首所配牽牛，北斗水行，與首同德，是星從也。時者所筮之時，與所遇節氣相逆順也。假如冬至筮，遇十月已前首為逆，冬至已後首為順也。數者陰陽奇耦之數，以定所遇之晝夜。夜為咎，晝為休，辭者九讚之辭，與所筮之意相違否也。凡經四事，並當參而驗之，從多為休，違多為咎。
天元二十七首：中周礥閑少戾上幹<爻守>羨差童增銳達交{而火}徯從進釋格夷樂爭務事。地元二十七首：更斷毅裝眾密親斂疆盛居法應迎遇灶大廓文禮逃唐常度永昆。人元二十七首：減唫守翕聚積飾疑視沉內去晦瞢窮割止堅成闕失劇馴將難勤養。
中者萬物之始，且得中（辯首之辭具在經主）九雖當晝，亢極凶，<爻守>者臨也。進萬物扶陽而九，雖當晝終亦凶也。應者應時施宜，五七九當晝吉，自此後陰生，故有戒也。太者陽氣盛大，象豐卦，九為大極，雖得晝而微凶。唫者陰陽不通，象否卦，二四六八當晝，當唫之時，不能無咎，極亦凶也。窮者萬物窮極，思索權謀自濟也。九處窮極，晝亦凶，親者貴以其身下人，則親交之道著。八雖當晝，而極亢不能下人，故君子去之也。
