郢字公楚，衛州人。寶應初進士，應制舉，登茂才異行科，累遷中書舍人，進禮部侍郎，拜太常卿。貞元十九年進位銀青光祿大夫，守中書侍郎同中書門下平章事。順宗立，轉刑部尚書，罷知政事。元和初以右僕射致仕。六年卒，年七十二，贈太子太保，諡曰貞。
君有德兮，必體道以傳芳；物有靈兮，必順時以呈祥。君感物而德著，物應君以名彰。於皇有虞，道光先聖；既受終於納麓，乃禋宗而齊政。光被人神，澤周遐敻。故得靈祥效祉，西母來朝。霓裳璀璨，羽服飄颻；駕鸞鶴兮禦鬆喬，陵碧落兮戾丹霄。宴瑤池於旭日，賓魏闕而崇朝。其始至也，天地氤氳，彤庭赫其奕奕；其既覿也，階墀皓旱，素爛其昭昭，既而森列羲龍，張皇金石；仙侶齒於臣位，靈物陳其賓席。真質貞明，神光激射。可使青瑣失翠，丹墀罷赤；舞獸見而回眸，儀鳳觀而委翮。信希代之名寶，旌有虞之光格。若乃虛心守白，圓質懷貞，功高律呂，用等權衡。價奪昆山之價，聲如嶰穀之聲。則趙之璧，楚之珩；杯遇殷而入用，夬因魏而來呈。雖見稱於中古，固難可以與京。是知琯之為物，信其直而不屈；琯之既神，乃曆代而可珍。始與時而沿革，竟隨物而沉淪。否不可終，得之於道。既逢奚景之賞，寧從卞和之抱。人亦如斯，堅貞美好。願同和而見用以窺天而不寶。
曹劌者何？魯國英士，將有征而無伐，必慮終而謀始。是以揣人情，究物理。決勝則若火燎原，發言則如石投水。智非爾及，鄉人胡乃以措辭？謀必我臧，莊公固無其逆耳。今小大是恤，忠信是履。故劌謂公曰：「此可一戰而已。」於是陳車乘，備甲兵，顧謂斯戰，請從而行。敵已料卻，計當宿成。魯有奇才，將吞之於度內；齊無良算，詎得知其禍萌？俟彼三鼓而退，諒此一埽而平。若臨阱扼獸，竭海斬鯨，則何以逞其情哉？觀其揚紅旗，耀白日；兩軍山峙，千騎櫛比。揮戈電飛，激箭飆疾。我鼓振兮，其威初厲；彼氣衰兮，其律已失。果當轍亂而旗靡，孰謂無固而無必？既而齊師敗績，奔走俶擾，殺氣凝於空間，驚塵接於雲表。鴻門之會，比其功而莫高；涿鹿之師，齊其陣而猶小。餘勇未終，地盡川窮。師旋而雲煙晝廓，兵殄而山河夕空。已矣哉！千古崇崇，仰夫英風。被褐之時，賈勇當百夫之特；登軾之日，指縱為三軍之雄。益使魯君去其奢，抑其欲。永兢兢而刑獄。擇其善，從其能，得翼翼之股肱。故君子曰：「猗歟曹劌？經國之大。」俾夫肉食者，終有慚於曖昧。
碧鮮之竹，采而為筒，定名以律，式成厥功。厥功伊何？所指必捷，下彼高鳥，紛如墜葉。徒觀夫抱樸見素，旨遠謀深，不煩筋角，不飾碧金。直道而行，故外端其體；當無有用，故內空其心。於是步郊原，窺林越。律凝其影，運一氣以潛通；箭戢其芒，出數尋而勁發。鏃如擊電，羽若奔月。我命處而精誠，彼不虞而殞越。亦如毛生擢穎，初晦跡以躊躇；周氏銜枚，竟收功於倏忽。煙棲霞宿，擇木排空。莫不洞胸裂眥，奪魄喪躬。朝在林泉之上，夕登柈俎之中。足使掇蟬失妙，彈雀非工。潘令慚黃間之弩，廄尹賤綠沉之弓。有士遇之，喟然歎曰：律者氣之管，法之名；竹者材之勁，性之貞。兼此而用之匪亨，向也予人不錄，虞氏不營。混樗散而長棄，何器用之能成？孔父云：「舍之則藏，用之則行。」信不虛矣。
凱樂象功，曲成斯獻。既宣威而是奏，亦飾喜而攸建。播師律於六律，寰海用寧；揚軍聲於五聲，華夷知勸。原夫飲至雲畢，告捷在茲，陳簨虡之列，歌杖社之詩。天地同和，盡樂止戈之武；生靈鹹若，俱歡反旆之師。觀其鍾鼓克諧，羽旄繁會，伊德音所發，實神功是賴。粗而厲，彰乎樂在其中；感而通，俾夫聲聞於外。回八風以柔服，葉七德而保大。鏗鏘既薦乎成文，條暢有符於交泰。若乃昭聲教，定武功。肅軍容於清廟，和樂節於皇風。奏在偃旗這時，寧惟三捷；獻於歸馬之日，何愧一戎？於是洪棱奮，盛禮陳。感怒聲而色作，駭壯觀而氣振。且流歡於遠邇，乃昭慶於神人。耀德是資，克戒熊羆之士；審音斯取，不忘將帥之臣。則知伐叛既在乎師，獻功必資乎樂。綴兆若習於部伍，進退如人其犄角。矧乎侁侁之功斯立，鏘鏘之韻相符。始理心而啟聖，終盈耳以為娛。彼周伐玁狁，漢征單於，皆窮欲而黷武，故人殘而力無。未若我配盛德，永維圖。將使自東自西，聆至音而斯為盛矣；盡善盡美，欣元德而不亦樂乎！既而一人有作，萬物皆睹。掩軒後之《鹹池》，陋周王之《大武》。播丕績於宮徵，獻盛樂於宗祖。客有擊拊而歌聖功，願比身於率舞。
延陵季子節高神融，博辨精通，其識達，其聽聰，方辭吳而聘魯，因請樂以觀風。主人於是設嘉饗，進樂工，陳金石絲竹於堂上，舞幹戚羽旄於庭中。客乃凝情滌慮，幽聽遐想。翕如也，見雅調之始作；美矣哉，歎至德之彌廣。自周而下，自鄶以上，備聞變態之音，默見興亡之象。時則崇牙對望，猛虡相向。槌鍾擊鼓，乍陵厲而清壯；鳴聲戛弦，又發越而寥亮。八音宣，六律暢；馬弭髦而仰秣，魚竦鱗而躍浪。信可以察邦國政教之盛衰，見造化陰陽之情狀。及夫曲已終，奏斯闋；言之者莫隱，觀之者鹹悅。足使夔、曠心沮，牙、期思絕。是知大樂與天地同和，大禮與天地同節，乃為理之樞柄，化人之軌轍者也。夫聽者納於耳而察於心，伊事也傳於古而繼於今。《陽春》、《白雪》之歌其和寡，流水高山之曲其意深。姑使清濁不亂，鄭衛莫侵。雖千載之後，亦何謝乎前賢之知音？
樂而無聲之至，聲而有象樂之器。特飭樂以彰物，非克和之大義。故保和而遺飾，然後至樂之道備。樂不可以見，見之非樂也，是樂之形；樂不可以聞，聞之非樂也。是樂之聲，天廣其覆，地厚其生。四時和，萬物成。絪縕煦嫗，何樂能名？豈非有之為粗，無之為精，魚泳重泉，獸安茂草，鳥頡頏於雲路，人逍遙於至道。鹹自適於中情，亦何擊而何考？厥初造化，眾籟末吟，寂兮寥兮，有此至音。無聽之以耳，將聽之以心。漠然內虛，充以真素，處此道者，無日不聞於律度。倏爾中動，遷於內形，涉此流者，沒身而不得一聽。得意貴於忘言，得魚貴於忘筌。堯人致歌於《擊壤》，陶令取逸於無弦。音留情以待物，亦同禮於自然。此樂也，平而不偏，正而不回，貧且賤不以之去，富與貴不以之來。顏生得之陋巷而自然，殷紂失之北鄙而人哀。樂雲樂雲，鍾鼓云乎哉！
木造天，水窮元，森森擢千丈之秀，汪汪澄萬頃之鮮。散而成眾木，疏而為百川。劄梓之材備矣，江湖之量存焉。竊聞源長而下流不竭，未見本盛而枝葉先顛。誌士托以垂陰，無假惡木；渴者飲而滿腹，何求盜泉？故樹善於人，人懷則甘棠不朽；汎愛於眾，眾湊則德水長懸。方將成不言之蹊，廣利涉之路。俾出幽之鳥，仰喬幹而能遷，未濟之人，因餘波而可渡。鳥豈木之所擇？非擇木而不棲；人奚水之作鑒？亦鑒水而取喻。徒聞其移橙渡北，不能苞貢於王國，導漾之東，是以昭回於昊穹。木誠戀於南枝，常得地而專美，水豈忘於西土？乃淩雲而獨崇。用不用也，非結根之有異；高莫高兮，將聞源而實同。葛藟猶能庇其本，江漢所以朝其宗。固宜大樹蔭庥而千牛可蔽，洪河浸潤而九裏旁通。寧效有喬而不可休息於其下，至廣而不可遊泳於其中者哉。則有青青弱幹，獨秀未立；涓涓細流，餘清可挹。植翰苑以蕭散，赴龍門而驚急，企樛木之逮下，望恩波之流濕。
巧乎道者，承蜩之叟。蜩擇木兮有翼，叟持竿兮在手。物我相絕，嗜欲靡同，彼不飛兮焉待？此將掇兮何工？丈人曰：我有道也。初五六日，累丸為術，槁木其臂，朽株其質。不墜者二，則失之錙銖；不墜者三，則失之十一。既累五而鹹若，寧絕四而無必。由是步平地之上，入深林之下，耳目俱營，心手相假。棄空密而皆見，枝雖繁而不舍。豈伊拾芥，將同注瓦。或挾三而兼兩，或指多而就。寡期於百中，則啼猿之射乎；曾不孑遺，殊慕鴻之弋者。彼飲露為事，蛻殼有期。顧非鼎佾之實，尚何彈射之疑？庸詎知絕俗猶累，淩虛亦危，以無用之質，遇有求之時。始則長鳴，聲嘒淚而中絕；方將一舉，翅蕭條而半垂。豈獲戾於不食，而構患於有綏？且觴深操舟，大馬捶鉤，三十仞磨崖不溺，十九年肯綮皆遊。徒聞其事，未見其優。豈知天覆載，四荒八極，不以萬物易蜩之智，不以萬物易蜩之翼？惟精惟一，無反無側，用誌凝神，何求而不得？若以叟為臣，以蜩為賊，亂繩斯理，背陣斯克。一言以蔽，可詳周公之風；一矢所加，何遠蠻夷之域。螳螂之捕兮信劣，黃雀在後兮安得？至哉丈人，功並孫息（《說苑》晉靈公造九成之台，孫息以累十二棋加九雞子為諷）。
鴪彼飛鳥，在河之洲；一飲一啄，載沉載浮。賞心利涉之地，浴德清波之流。寧道而行，風水無情於六翮；度才自處，雲霄有望於雙眸。聯翩失伴，顧步無儔；因潔身而獨立，聊拂羽以孤遊。蓋貞以不群，鷙而有別；將擇木以未暇，乃漸磐而自悅。窺形弄影，欣得地以徘徊；哀響奇音，冀聞天而清切。亦猶鴻誌非燕，鶴群豈雞？雖孕形於羽族，諒稟性於天倪。慎其獨焉，知無心於黨與；需於沙者，必不至於沉泥。豈比夫鸞對鏡而方舞，鳳非梧而不棲？候雁有銜蘆之懼，黃鳥興止棘之悲。夫何出處之情遠，而攝生之智迷？況乎食粟貪榮，乘軒取媚。珍禽見育，敗德於明主；鷙鳥雲亡，行刑於下吏。非靈應之攸止，乃進趨之所致。豈若動非幹物，息能擇地？盜泉不飲，得廉士之風；止水常遊，侔至人之智。道有可鑒，才無不備。屬瑞鳥之昌期，將遷鶯之厚意。顧得振羽毛，展精鷙。君不信其飛鳴，試假借於名位。觀其處啟閉，辨分至。然後知沙州之獨鳥，非凡禽之類。
門下：昭事嚴配之禮成，敘勞行慶之恩備。凡我有位，共承神庥，朝請大夫使持節蒙州諸軍事蒙州刺史賜紫魚袋方處嵩，昔以端誠，率修公議。美利歸於內服，外譽著於中華。雖述職之早，各思其局；而在公之效，同歸於治。俾授大夫之秩，以為多士之榮。可依前件。
臣郢言：伏奉今月二十七日敕，除臣太常卿。曲降殊私，猥被凡器，非才荷寵，聞命自驚。臣聞太常者，舜臣秩宗之任，周室春官之職。其所典者禮樂，所奉者郊祀。故班冠九棘，選重曆代。臣學識凡近，遭逢聖明。管庫無遺，久塵貢士之列；疲駑不逮，常獻避賢之疏。特蒙天鑒，俯及容光。煦嫗之仁，允前請而既幸；綢繆之寵，沐今授而增忝。將何以欽承睿獎，備舉官司？顧慚匪服之嗤，上累能官之謗。恩深命淺報效無階。伏準建中元年正月五日制，常參官授訖上表讓一人自代者。臣竊見銀青光祿大夫守太子賓客上柱國鄭縣開國公杜黃裳，識度深遠，誌業忠厚，達於大體，練於故實，群而不黨，和而不流，與臣同在周行，臣頗知其優裕。伏請準制，舉以自代。臣郢無任感戴欣惕之至！
臣郢言：伏奉今月二十一日恩命，除臣太常卿充禮儀使者。累歲守藩，每馳心於魏闕；一朝聞命，得備位於周行。上慚叨忝之深，下慰違離之思。臣某中謝，臣聞秩宗之任，典司三禮；奉常之選，班列九卿。前古以來，用人為重，非有實望，不宜謬居。臣昔叨此官，已積負乘之懼；今複再曆，益增濡翼之憂。況專職禮儀，另蒙委遇。明時大禮，方奉郊禋；末學謏聞，何徵損益？飲冰斯切，俟駕靡遑。螻蟻之微，無階報國；犬馬之戀，但喜歸朝。臣不深感戴欣懼之至！
臣某言：伏奉恩旨，以告祔禮畢，賜臣錦彩一百五十疋，銀碗一。無庸受恩，不知所措。臣某中謝。臣伏以禘袷元祀，從祔大經。酌禮求中，聖情合於天地；奉先致孝，精意刑於四海。臣職叨禮祔，獲奉皇猷，欣盛典於無窮，顧微生而何補？謬霑慶賜，竊自慚惶。無任。
臣郢言：臣聞量力而仕，臣之下審分；知止不殆，道經之明訓。所以七十致仕，禮式其期。臣犬馬之年，去春已滿。頃者方欲陳乞，屬蒙新授今任。忻時忘老，祗命戀恩。復屬王師出征，聖軫方切，輒求安退，又所不敢。伏惟睿聖文武皇帝陛下德廣天地，道孕干羽。承宗順命，伏罪效誠。制告班師，萬方軌道。昆蟲草木，各遂其性。臣早當告謝，無忘夙心，不應遲回，更俟終日。況復夏官任重，賢路久妨，時制已過，衰疾兼甚。實懼夜行之罪，上累明時之寵。伏乞許遵恒典，特賜餘年，止物議之貪榮，洽宸慈於休老。微臣之願，庶蒙矜允。臣竊惟塵曠，謬跡三朝；叨承睿獎，中外六任。竟無毫髪，上答恩私。齒盡請骸，終慚且惕；徘徊積戀，戰汁陳愚。天闕一辭，朝車永稅。方從野老，共樂堯年。臣郢不勝感恩兢惶之至！
臣郢言：臣上陳丹懇，非敢餙辭。前月二十三日，中使梁士平奉宣㫖，賜臣還詔。聖慈曲念，未忍棄捐，綸音下臨，特加褒奬，心魂震悚，拜舞靦容。（臣某中謝。）臣血氣既衰，戒之在得，鐘漏云盡，行者當止。臣今所乞，已過常期。若志悅前言，事違往行，雖稱守命，誰曰非貪？況臣升朝以來，歴忝清貫，歳時曠久，功用蔑聞；前恩無報，後効焉取？使蚊負山，欲强何由？臣伏以戀主之心，古今齊致。暫從外補，猶所不樂；永違闕庭，豈遑勇退？竊以菌蟪生促，無幾光陰；駑駘齒窮，匪任衡軛。加以疾疹時發，筋力日耗，與曠官而叨寵，寧量已以乞恩。庶蒙聖鑒昭回愚悃，特許臣得從時休息，以禮進退。免於黄耉，猶負素飡，全度庸微。生成莫大，天無私覆，冀收惠渥，歳不與臣。敢忘披露，再黷宸聽。辭隨涕零，臣郢不勝感戀兢戰之至！
臣郢言：再表陳情，一心仰施。瞽言無感，宸眷不廻。今月四日，中使魏寳羲至，奉宣進止：賜臣還詔，倍加榮奬。未允愚衷，驚寵循涯。伏躬隕越。（臣某中謝。）臣聞勞生佚老，天理自然。蠕動翾飛，日入皆息。時不期而必至，物雖强而無由。禮經所以制限，疲苶所以獲退。自非貢禹之守終據古，趙嘉之正身匪懈，韓暨之志節高潔，山濤之道德模表。人皆顧望，禮以至公，縱過常期，詎為貪冒？其有當仁不讓，急病忘身。豈止君命，猶宜自舉。故魏伐秦師，唐睢請約車而西說；漢謀邊將，充國對無踰於老臣。所謂臣事君以忠，君使臣以禮，忠無不納，禮亦從宜。如此，則選舊任能，足供國用，優年加惠，得遂時歸。古之進退，鮮不由此。臣以不才，叨辱高位，幸而免戾，年及乞骸。茍蒙得請之恩，實受終身之賜。若叨榮不怍，當退而留，則上累皇明，下重臣罪。況臣自少力薄，不知等夷；年老氣衰，見就羸憊。形因榮弊，疾與齒并，營衛每乖，膝脛多痺。既憂廢職，又懼妨賢，内外交攻，生涯轉迫。窮暮之懇，不遑起居，芻蕘之辭，已罄肝膽。一物有關於亭毒，容光時假於照臨，顧西山而骸目，瞻北闕以馳心。臣郢不勝戰惕感戀之至！
臣邁言：今月十四日，以在假百日進狀上聞。某曰，中使某奉宣進止：令臣在家養疾，損日朝參者，力疾受恩，慚懼交集。臣病滿百日，法當罷免，恩自九天，優以賜告。伏念手足餘疾，運用未平，風毒常作，療除多久。臣今若臥叨厚祿，坐待全痊豈惟日月易淹，實亦恩私過幸。且台輔為任，周行所瞻。臣匪服以居，既貽官謗；沉屙不退，又廢公法。夙夜循省，心愧靡寧。雖宸慈曲臨，有所不忍，而王道平施，則惟無私。臣既內懷屍曠之慚，外迫支體之慮，竊恐所攻非一，望損靡遠。徒闕遵常之典，增延憫下之仁。如蒙特恩，俯遂微懇，得從解紱，專一就醫。則冀形魂兩安，物議皆息。全度這澤，於此為深。無任感恩之至！謹奉表陳謝以聞。
臣昕言：伏奉今月二十三日制，除臣太子少師致仕，仍給半祿料，其宴會及朝朔望，並依常式者。桑榆暮齒，忽遂休閑，犬馬微誠，仍參朝會。臣某中謝。臣本書生，資於巾褐，每曆清列，屍曠徒深，早迫流年，止足有素。特以四朝受任，千載逢時，難勝戀闕之心，久滯乞骸之疏。陸下俯憂羸老，曲被庸愚。三印之辰，更加新命；懸車之後，且許時朝。榮賜俸祿，澤深惠養。昊天罔極，思上報而無階；餘日幾何？奉湛恩而不朽。無任感戴忻忭之至！
八月二十五日，草莽臣前鄉貢進士高郢昧死再拜稽首獻書闕下。從諫如流者，君這明也；有犯無隱者，臣之忠也。君明臣忠，國之利也。當陛下至明之化，納諫之日，臣敢愛其死以隱其忠乎？臣伏見奉為先太後造章敬寺，陛下大孝因心，與天罔極，蒸蒸之思，惟舜其難，至德要道，無以加也。然臣伏見以畢力追孝，誠有所益；妨時剿人，亦有所損。先太後聖德，不必以一寺增輝；國家永圖，無寧以百姓為本。舍人就寺，何福之為？以臣愚蒙，不知其所。昔魯莊公丹桓公廟楹而刻其桷，可為孝乎！然而《春秋》書之為非禮。漢惠帝及孝景孝宣令郡國諸侯立高祖及太宗高宗代宗之廟，當時創制，不據《禮》經。至元帝時，與博士議郎斟酌古禮，一朝而罷之。豈元帝不敬宗廟？乃王者示人以軌物也。夫廊廟者，宗社之所在，神靈之所憑，猶不可無故而飾之。越禮而立之況此寺非宗社所安，神靈所宅，而殫萬人之力，以邀二梵之報，其不可亦明矣。
間者昆吾孔熾，薦食生人。今猶不悛，偷居宇下，百姓凜凜，無日不惕。遣將攘卻，無尺寸之功，隴外壤地，委之豺狼。太宗文武皇帝封殖萬有，傳之陛下，一夫不獲，尺土見侵。告成之時，猶恐有闕，況甚於一夫尺土者乎？用武已來，十三年矣，傷者不救，死者不收，繕乘補卒，至今未已。夫興師十萬，日費千金，則十有三年百萬之眾，資糧扉屨，取足於人。人之困竭，胡可勝紀？勞疲宛轉，十不存二，父子兄弟，相視無聊，延頸嗷嗷，以俟王命。此皆陛下宜伸勤恤之恩，降哀痛之詔，縱未暇分散穀帛，以贍鰥寡，猶當務省侈費，以噢咻之。奈何戎虜未平，侵地未複，金革未戢，疲人未撫，太倉無終歲之儲大農有榷酤之弊，陛下忍以此時興力哉？自八月以來，時雨愆候，禾稼少損，菽麥失時，黔首狼顧，憂在艱食，歲若不給，將何以救？無寺猶可，無人其可乎？臣竊料此寺數年方成，土木之勞，工用之費，不虛府庫，將焉取給？府庫既竭，則又誅求，儻窮匱不堪，鼠竊之盜起；戎狄乘間，狗吠之驚急，得不為陛下深憂乎？
臣聞聖人受命於天，以人為主，苟功濟於天，天人同和，其功大矣。自然上則宗廟受其福，下則子孫賴其慶，故《孝經》云：」德教加於百姓，刑於四海，蓋天子之孝也。「又云：「明王事父孝，故事天明；事母孝，故事地察。」又云：「周公郊祀後稷以配天，宗事文王於明堂以配上帝。」是以四海之內，各以其職來祭。《詩》曰：「無念爾祖，聿脩夏厥德。」又曰：「既受帝祉，施於孫子。」是知王者之孝，在於承順天地，嚴配宗考，敬慎德教，以臨兆人。俾四海諸侯，歡心助祭，處福流祚，永永無窮耳。豈聞崇建梵宮，雕琢金玉之為孝乎？且佛本無相，不可以有相求；道本無為，不可以有為得。陛下豈馳心於有為之境，而邀福於有相之功哉？臣竊為陛下不取也。臣聞夏禹卑宮室而盡力乎溝洫，人到於今稱之。梁武窮土木而致飾乎寺宇人無得而稱焉。陛下若節用愛人，當與夏後齊駕，何必勞人動眾，而踵梁武之遺風乎？制造初興，役費尚淺，人貴量力，不貴必成；事貴相時，不貴必遂。陛下若回一人之慮，從萬姓之心，必是陛下聖德孝思，格於天地，湛恩沛澤，濟乎生靈。生靈效誠，天地幽讚，千福萬祿，先後受之，豈與一寺較其功德乎？陛下以臣言諫於誑妄。（疑）伏請令公卿列士廷議，可否得其中，則天下幸甚。臣郢不勝愚忠懇直之至！謹投招諫匭以聞。
九月二十日，草莽臣前鄉貢進士高郢昧死再拜稽首獻書闕下。臣聞聖主開直言之道者，豈好其犯顏忤旨乎？誠欲因天下之心以慮，則無不得；因天下之目以視，則無不見也。忠臣不避誹謗之誅者，豈貪其死諫之名乎？誠以君所行有否焉，不隱忍偷生以負於時也。臣伏見奉為先太後造章敬寺，陛下奉先思孝，興福除禍。而群黎百姓，不知聖情，議者皆以為蕃戎未殄兵革暴露，國用不贍，元元匱竭，曾未小康，又興此寺。雖睿思罔極，而人力有限也。臣聞眾心成城，眾口鑠金，則輿人之誦。不可輕也。故《書》曰：「罔咈百姓，以從憶之欲。」《易》曰：「聖人感人心而天下和平。「《詩》曰：「愷悌君子，神所勞矣。」此言王者將有為也，將有行也，必稽於眾而順於人。則自然之福，不求而自至；未然之禍，不除而自絕矣。臣愚改之於古，則《詩》、《書》與《易》如此，聽之於今，則百姓之議如彼，拳拳之極，不敢不言。昨八月二十五日奏書闕下，事寢無報，不知天門深遠，愚不得上達歟？聖意所斷，臣言不足聽受歟？伏躬待罪，旬八日矣。臣聞神人無功，聖人無名。神人無功者，不為有功之功；聖人無名者，不為可名之名也。不為有功之功，故功莫大焉；不為可名之名，故名莫厚焉。臣又聞古之明王，積善以致福，不費財以求福；修德以消禍，不勞人以禳禍。陛下之作此寺也，臣竊惑之，若以為功乎？則天覆地載，陰施陽化，未曾有為也。若以為名乎？則至德要道，以順天下，示曾有待也。若以致福乎？則通於神明，光於四海，不在於費財也。若以禳禍乎？則方務厥德，罔有天災，不在於勞人也。今興造急促，人徒竭作，土木並起，日計萬工，晝不遑食，夜不遑息，力不逮者，隨加搒笞，愁痛之聲，盈於道路。以此望福，臣恐不然。陛下戡定多難，以定宗社，勵精思理，日昃不暇，內不邇聲色，外不樂遊畋，務行寬仁，以幸天下。聖人之德，廣大悉被；太平之風，將可見矣。而興動此役，固違群情，回正道於內心，求微助於外物，徇左右之過計，傷皇王之大猷，臣竊為陛下惜之。是以敢冒死至於再諫，伏惟陛下留神省察。臣不勝愚懇切直之至！
周公居攝七年，致政而歿。成王康王，追思其德，命魯侯代之祀，以天子禮樂，魯君得乘大輅建太常，外祭郊社，內祭嚐禘，虞夏商周之服器，與官兼而用之，以廣魯於天下。郢竊謂自天子至于庶人，尊卑貴賤，待禮而別，豐者不可殺，殺者不可豐。成康過賜，非禮也。魯君受賜，亦非禮也。何則？郢聞有位而後行典禮，仲尼不臣門人，非君也；季札不嗣吳爵，非長也。周公不王而以禮樂王者，是以非禮誣周公也。設欲誣周公以非禮，鲁谓昊天上帝，亦可誣乎？奈何使魯人郊？昔孔子憤歎於衰周，而欲求禮於魯，及觀其僭，乃言曰：「魯之郊禘非禮也，周公其衰乎。」魯用天子禮樂者，本以郊上帝，既非聲明文物之不當用可知矣，又恐來者以杞宋用王禮為從，因言杞之郊也禹也，宋之郊也契也，是天子之事守也。杞宋二王後，得守先祖禮樂，魯何守而用之耶？猶懼其未能，又言曰：「天子祭天地，諸侯祭社稷，祝嘏莫敢易其常古，是謂大嘏。」此乃申言名位不同，禮亦異數之定分也。夫子之言，昭昭如揭日月，而學者或以為事更聖人未聞可否，難措辭於魯議者，於謙默之道則可矣，於發揮之義，恐未盡也。《詩》曰：「爾之教矣，人胥效矣。」魯侯用王禮，其臣亦用侯之禮，故季氏舞八佾，旅泰山，設公廟，歌雍徹。嗟乎！禮之不早辨也如此。古者父為天子諸侯，子為士，祭禮從子，不得從其父。晉應韓武王之穆，得用備物享武王乎？若享非禮之裦，是周公不得為聖也。如其不享，是成康秪以王者禮樂，餒周公于魯矣，安在其廣乎？且周公之績，孰與伊尹；佐商成康之明，孰與太戊？崇異伊尹，不過號為保衡，至于沃丁太戊，亦不加以王禮。或謂周公叔父也，於伊尹而為親，故尊而異之。夫太伯太王之元子，三以天下讓於王季，王季得之，以傳祚於文武。故孔子曰：「泰伯其可謂至德也已矣。」及武王克紂，追太王王季文王，而不追王泰伯，豈武王忘泰伯之德而不親乎？蓋以等威之禮，名分之別，為萬代之準，不為一人私也。夫人情無常，以禮為常，以禮從情，動則有悖。且如王者祖有功而宗有德，祖宗之廟，代代不毀，大凡繼體之君，皆欲祖宗其父至于。德功未著不敢妄加廟稱者，情非不欲，限禮而已矣。故禮之行於宗廟，父子不得遂其私，而況成康又得以天地之公器大典，獨私於周公乎？周公有大勳於周，土田附庸以益之則可，秬鬯圭瓚以賜之則可，若天子禮樂，成康所悖以為尊也，胡可以假人？成康雖欲尊於周公，伯禽其忍受之，以出僭其君，入陷其父乎！若周公躬制禮樂，墳土未乾，而子孫弗克負荷，亂王者之度，孔子稱其衰，不亦宜乎。
衛司寇惠子之喪也，其子虎見廢，不得為嗣。子遊為之麻衰以譏之，將軍文子既悟，而虎得複位，載在《禮》典。先儒是非之說禮❥❥❥❥戲人書曰盛德不狎侮，使彌牟能知禮也，是君子也，當書直以救失，為不知禮耶，是小人也，當務其❥能提耳喻之，何狎侮之為乎？觀文子未正虎位，非不知也，重違惠子之誌，將候告者而行之。偃奈何以廣自許，以狎待人，重其話言，輕其重服，乘人之失，伐已之明。又非美之位（疑）不可謂無辱，且多識前言。❥❥其失而回遹若此，設使立人之朝，❥人之政。至於講大禮，臨大節，獻可替否，任賢去邪，言可得聞乎？無以乃裂冠毀冕行怪而已矣。遠觀望之（疑）未見其可直人不以其直也，不敢以道循物，而忘其身，赴井救人，傷教害義，殆非所謂習禮者矣？
姜嫄者，炎帝之後，有邰氏之女，姓姜字嫄，帝嚳之元妃，后稷之母也。公劉者，后稷之曾孫，周文王之十一代祖也。姜嫄嘗出遊，見巨人跡而履之，「載震載夙」，「時維后稷」，「以居然生子」，心所不康，初「置這隘巷」，「再置之平林」，「三置之寒冰」，皆有以全度者。既而收之，遂名之曰棄。生有赫靈之異，長有躬稼之勤，法施於人，以濟粒食，堯乃命為農師，而封諸邰，農師實后稷也。古初造物，首出群理，事必生成之本，言必天地之際。當虞舜這時，稱禹平水土，契布五教，稷布百穀，咎繇明五刑，地平天成，萬代永賴。舜以奮庸命禹，禹讓於稷，契暨咎繇。及以元后命禹，禹獨讓於咎繇曰：「朕德弗克，人不依，咎繇邁種德，德乃降，黎民懷之。」茲大禹所以言天意永命之所歸也。夏有天下，載祀四百，禹這祚也。商有天下，載祀六百，契之祚也。周有天下，載祀八百，后稷之所祚也。
自時厥後，百王澆季，而咎繇之積累在天，天祚永歸，有所厎止。乃以無疆之曆，命我聖唐，盛德大業，與天地準，追親三代，猶指掌矣。昔者周文武之烈，本於后稷，后稷之生，本於姜嫄。故《詩》曰：「厥初生民，時惟后稷。」后稷之子曰不窋，失官而奔於戎狄。不窋之孫曰公劉，往遷於邠居，以平西戎，以篤前烈。故《詩》曰：「篤公劉，於邠斯館。」是知姜嫄有德於周，公劉有德於邠，先賢所出，立祠舊矣。我國家稱秩元祀，咸秩無文，山川鬼神，亦莫不寧，而姜嫄公劉之廟，舊制卑隘，湫隘在市，非所以崇明祀敬鬼神也。
貞元四年，邠寧節度觀察使檢校刑部尚書兼御史大夫邠寧郡王張公獻甫，戎鬼是膺，授鉞而至。肅肅王命，維公將之；烈烈征士，維公成之。略地千進而，亭障嚴於外；啟行一戰，弓矢櫜於內。卒乘睦而知禮，風俗康而狎野。睹此二廟，獨為匪安。公曰：「嘻！精潔莫重於神明，喧囂莫甚於市廛，奈何難處乎？」夫小人者，知鼓舞之事神，而不知褻狎之慢神，知事神之求佑，而不知慢神之賈禍。茂草一去，遺塵萬祀，使神而無知則已，若曰有知，而喧囂瀆易之，狎中夫劄瘥夭昏之患者，得非長吏慈惠之不足耶？乃以不忍人之心，行不忍人之政，且為神告，既而卜遷。
粵以貞元六年十一月九日，作新廟於南郭焉。地則郊野之閑，左水右山，有清謐之勝。材則懋遷之至，上楝下宇，非徵斂之煩。擇農務之隙，量功命日，無妨奪之弊，移嘉木而樹之，考良辰而落之，神於是嚴威而蠲乎所處，人於是祗惕而遠乎所瀆。是惠人於無過之地，而寧神於不怒之境，仁為已任，不亦厚乎！夫神，聰明正直者也，惟忠肅恭懿，乃能承之，順此而祭，不必多品。故雖澗溪之毛，潢汙之水，而君子率是四德，陳於二簋，行之以禮，奉之以愨，潔之以齊，達之以和，則神可得而祀焉，祜可得而致焉。夫子曰：「某之禱久矣。」抑為尚書張公以文武之憲，純一之良。知無不為，忠也；正色率下，肅也；執事有恪，恭也；擇善而從，懿也。自先豳州大夫以來，一門四人，義方繼踵，勳績為時心膂，所資非他，忠肅恭懿而已。用能承天之寵，獲神之勞，以屏王室，以揚家聲也。宜哉！祠成三歲矣，而銘記尚闕。將恐寢遠失其所由，乃陳梗概，爰此刊刻。詞曰：
何賢乎姜嫄？曰克生后稷。何賢乎后稷？曰克降農植。后稷之道，至今賴之；姜嫄之德，如何勿思？何賢乎公劉？曰肇宅邠土。何樂乎邠土？曰平戎之所。乃今乃古，有廟有宇。宇亦既卑，廟亦既摧。闤闠朝合，囂塵暮開。蚩蚩群，悄悄徘徊。瀆禮非敬，祀神有災。明寧戾止，理化鹹集。財豐眾和，暴禁兵戢。惟此牆屋，公私必葺。矧伊明祀，風雨所及。是度是築。乃遷乃立。奉我皇德，達於有神。揚神之威，靜乎虜塵。亦惟正直，克讚忠純。勒銘茲庭，永示邑人。
