潭字源，梁人。天寶十三年進士，官陸渾尉。
南陽豐山，有九鐘焉，霜降則鳴，斯氣感而應也。潭忝預少宗伯達奚公特達之遇，擢秀才甲科，庶幾人間有是譽處。然南陽即公隱居之舊地也，故為《霜鐘賦》，以廣知音。詞曰：
豐山之峰，巉岩積翠之石，森爽淩寒之鬆，上無鳥飛，下無人蹤，深杳杳以靜謐，有天然之古鐘。兩欒神資，九乳靈化。寧失制於侈弇，豈遺音於窕摦？每虡器以自閑，常宿懸而不下，動於耳而藏於心，必高秋之良夜。於是泬寥兮日暮而天晶，蕭瑟兮霜落而風清。爽氣無聯，前來滿盈。跳然出複，鏗爾有聲。信不擊而不考，能大鳴而小鳴。始則含胡擁鬱，旋複充詘紆閑。若往若還，徘徊其間。爾其舒肆奔放，長齊遠暢，乍浮空以紆餘，更觸物而瀏亮。入林蕭蕭，在水湯湯，泛濫淺瀨，聯綿疏篁。夜鶴怨兮彌苦，寒猿悲兮更長。餘韻舂容，隨風悠揚，繞於洞庭，浮於瀟湘。梧楸紛以離披，兼葭颯其蒼蒼。及夫夜已艾兮彌靜，山無人兮月冷。初肅肅而自淒，複硠硠而虛警。其動愈出，其來甚徐，合於元化，遊於太虛。轉遠而盡，誰知所如？卿獨立以傾聽，恍若失其躊躇。聽不及已，想存其餘。方其寒氣曉集，鏘然應急，發越林巒，周流井邑。前聲未盡，後韻相及。羈臣之空館屢來，思婦之高樓偏入。莫不恍然驚夢，歔欷掩泣。夫鐘之應霜也，應以無心；士之知已也，貴其知音。不鼓而鳴者其聲遠，不言而信者其分深。故自然之聲，無假於煩手，特違之分，不資於勝口。吾欲徵華鐘，喻良友；懷音淵默，藏器虛受。可以適南陽，待清霜之一扣。亂曰：風籟起兮喧長簿，霜鐘鳴兮動哀壑；合大塊兮聲無作，雖有聞兮常寂寞。
色之真者尚乎白，質之細者珍乎絲。真則貞而潔矣，細則積而多之。故君子德是務，清以自持，將經綸以濟物，先組織以修詞。惟絲之故，不愆乎素。組以飾馬，言好善而不忘；紽之在羊，時退公之有度。始也重，蠶事終；婦功促季，月候戾風。爰求柔桑，寧止於十畝；既登分繭，乃布於三宮。至若三盆既繰，八月成績，方勤水練，爰去地尺。晝曝於日，吸太陽之光華；夜懸諸井，濡厚載之靈液。於是典絲瞻臨，慌氏引繹。引之於手，如皓鶴之飛；承之以筐，若凝霜之積。既而嬪婦化理，經緯縱橫。當軒兮婀娜之織，弄杼兮軋軋之聲。映羅袖而增麗，度金梭而轉明。每知白以自守，亦含章而可貞。夫以白能受采，文匪勝質。故公孫戒於從微，墨翟悲其患失。青為轡兮非擬，朱為繩兮未匹。珍蠶恥越鄉而來，獨繭嗟自園而出。唯彼蚩蚩之喻，無愧皎皎之實。乃續曰，絲之素兮貞且吉，人之質兮清且一。若見用於當時，寧七襄於終日。
元和秋七，羽林裴公獻戎捷於京師，上禦花萼樓，大置酒，酒酣，詔將軍舞劍，為天下壯觀，遂賦之。其詞曰：
將軍以幽燕勁卒，耀武窮發。俘海夷，虜山羯，左執律，右秉鉞。振旅闐闐，獻功於魏闕。上享之，則鍾以悍虡，鼓以靈鼉。千伎度舞，萬人高歌。秦雲動色，渭水躍波。有肉如山，有酒如河。君臣樂飲而一醉，夷夏薰薰而載和。帝謂將軍，拔劍起舞，以張皇師旅，以烜赫戎虜，節八音而行八風，奮雨階之幹羽。公於是乎貝胄朱綅而作色，虎裘錦裼而攘臂。抗棱威，飄銳氣。陸離乎武備，婆娑乎文事。合桑林之容以盡其意，照蓮花之彩以宣其利。翕然膺揚，翼爾驤。鋒隨指顧，鍔應徊翔。取諸身而聳躍，上其手以激昂。縱橫耀穎，左右交光。觀乎此劍之躍也，乍雄飛，俄虎吼，搖轆轤，射鬥牛。空中悍慓，不下將久。炊風落崦雨來，累愜心而應手。爾其陵厲清浮，絢練敻絕。青天兮可倚白雲兮可決。睹二龍之追飛，見七星之明滅。雜朱幹之逸勢，應金奏之繁節。至乃天輪宛轉，貫索回環；光衝融乎其外，氣渾合乎其問。若湧雲濤，如飛雪山。萬夫為之雨汗，八佾為之慚顏。及乎度曲將終，發機尤捷；或連翩而七縱，或瞬息而三接。風生兮蒨旆襜襜，雷走兮彤庭煜煜。陰明變見，靈怪離獵；將鬼神之無所遁逃，豈蠻夷之不足震懾？嗟夫！蘭子之迭躍，其技未雄；仲由之自衛，其舞未工。豈若將軍為百夫之特，寶劍有千金之飾，奮紫髯之白刃，發帝庭這光色。所以象大君之功，亦以宣忠臣之力。或歌曰：洸洸武臣，耀雄劍兮清邊塵，威戎夷兮率土來賓。焉用輕裙之妓女，長袖之才人？天子穆然，詔伶官，斥鄭衛。選色者使覘乎軍容，教舞者俾觀乎兵勢。激楚結風，發揚蹈厲。僉謂將軍之劍舞，古未之制。
穆王與偓佺之倫，為玉山之會，乃禦雲輦，張華蓋。飛龍騤騤，和鑾噦噦。警清蹕，傳虛籟。忽兮迢遙，漫若天外。於是乎徙倚西望，逶迤北遊。梁弱水，跨瀛洲。析若木以為珮，采琅玕以為羞。俾幽荒窮僻，有車轍馬跡。經銀台而右轉，肆玉大以東適。停羽儀乎此中，觀仙聖之圖籍。既而浮莽蕩，躋崚嶒。神靈儼其高會，容衛紛其上騰。若光若滅，賁然來登。觀其亭亭太虛，不可彌度，石室靈造，玉堂天鑿。寶牒有融，仙經惟錯。蕩青簡兮綠字，煥瑤緘兮金絡。雘以蚪龍，拂之鸞鶴。為列真之策府，亦太一之延閣。覽之而群聖會同，拔之而萬古昭廓。且藏書為寶，鎮物為雄。小石林之岝峉，陋玉樹之青蔥。赫盧盧，高崇崇。秘精義乎其中，何必登隱弅，拜崆峒，挹方壺而訪道，曆秦望而為功者哉？至如窮地之險，極天之峻，疊素九成，攢花萬仞。非神轡之六駮，孰能倏而驟進？或歌之曰：彼天子兮塵外鑣，登靈台兮意飄飄。吾君得道兮異於是，不日求兮自逍遙。以石渠為群玉之處，幸校文之見招。
秦稱百二，鎮為太一，合遝橫空，嶔岑蔽日。豈環寶之攸產，藎雲雷之自出。宜其密爾王甸，雄茲帝京，敗葉風驚，高秋氣清。時雨夕歇，歸雲晚晴。俯枕曲水，前臨直城。山半隱而半見，雲乍低而乍傾。其趣可賞而不極，其容可狀而難名。爾其沉陰始解，靄Ъ初歸，回日猶重，因風則飛。春始也，峨峨巍巍，千岩萬嶺，稠疊而相感。其漸也，紛紛霏霏，齊童趙女，並舞而垂衣。忽天澄而地廓，鬱氛氳於翠微。別有容與之勢，輕盈之狀，日下空籠，天邊引颺。始悠悠於綠野，漸冪冪於青嶂。洛川神女何以逾？巫峽佳人不能上。雖更仆而非久，仍移景而堪望。落日將曛，山銜斷雲，綠氣陰鬱，嵐光氤氳。橫截高岩，驚數峰之頓失；卻臨幽石，與殘雪而無分。乃為歌曰：節彼南山兮人所矚，施此雲雨兮濟君欲。信軌物之無愆，奚百姓之不足？徘徊不去，乃賦《歸雲》之曲。曰歸雲之狀兮不一，歸雲之趣兮難儔。雲不以朝晡而異賞，士不以前後而異求。誠在位之如是，知夫鴻漸之高秋。
君子修辭以干祿，祿或不至。居常以俟命，感而遂通。抑亦莊生不射，故為破的賦以喻。其詞曰：
飛衛學射於逢蒙，希其術窮；搜董蒲白羽之箭，獲燕角綠沉之弓。悵望，隴雲，徘徊朔風。以為隼必獲於墉上，雀無全於彀中。或曰：人將觀德，子盍呈功？乃見於諸侯，閱之州序；獻於天子，臨乎澤宮。自上而下，陳其比偶。歌騶虞，奏貍首。其或少算，從而進酒。於是乎擇素士，張畫侯，韜朱膊，捍韋韝。既垂橐，以弦弧，亦啟菔而抽菆。內審其志，外專其目。釋思其平，去務其速。落殘月於象弭，飛明星於金鏃。宜易易而獲禽，翻兢兢而失鵠。師哂之曰：殆矣王庭之賓，胡為先利其器？而不反求其身。乃杜門三年，猶乎家人，聽之以氣，視之以神。秋毫如山，虱心如輪。高其小物，申以歲貢；從容尹所，無複命中。不知矢之所加，弦之所控；不知引之而滿，縱之而送。以無心為心，若夢不夢。斯焉而遽發，騞然而通洞。洞之者是為中的，中之者細若毫芒。乃能匪左匪右，不留不揚，絕心乎後，牢落判散。亦何有四方？是時也，君子觀之，貴其得一；小人視之，多其中質。九賓之眾，毛豎骨驚；陰幽鬼神，股戰頤栗。固可使朝肅慎，面先零，變幽都，柔南溟。至遠無外，罔不來庭。夫以有形之器，猶能破的。況天機為弧，大直為矢，而不能破共夷狄。故事無矜功，理在冥跡；不射乃師之益，吾將為益。
呀厚地而濫湧者，有河東之瀵泉。坼陰開竇，沃單日浮天。初泊沒圓衛，沸高湍於柔祗之下，複逶迤遠注，散餘波於馮夷之川。為神龍窟宅之上而致美，為陰陽蓄泄之所而通元。將海日泓浤而昭此，豈坤儀挺拔以隳焉？來何所以，去何所止？始開雙瀵，發輝於汾魏之郊；竟助洪流，歸潮於渤澥之水。借如夜色初升，空光下凝，繁星映而珠滿，新月入而鉤澄。洎乎風駭霧勃，煙湧雲蒸，則有鬼神倏閑以恍惚，蛟螭鼓怒以噴騰。物之與詭怪，孰可得而備徵？意以為潛虛洞決，脈流派別。雖一河有隔，終陰騭以相連。故數眼分開，涵碧虛而共潔，（未見澈字官韻）。是以百尺澄兮四空，珠胎明兮沙岸皎。洗沸煙埃，蕩漾魚鳥。亦能涼生朱夏，氣暖元冬；守謙下以含道，順畎澮以利農。道則以物為賓，水則假利於春。人有情以利水，水無意以求人。人之自偽，我豈非真？故至人以水為德，以心為鏡。鏡雖明，不利於人；水至平，不潛乎性。故瀵之為澤也廣，泉之為鑒也淨。若壅而閉，則澤不能及物；混而濁，則鑒不能自正。故選士者象清瀵以含虛，懷才者但明心而未映。苟能酌憲於茲泉，則可以相鹽梅而翼聖。
千里之外，設方伯帥其屬，屬有長，今之縣尹焉。故縣之庶富尹以賢傑，不可冗而庸也。自齊桓匡合，制我饒陽，曆戰國以還，遂美其城邑。西邇全趙，東拒河間，燕之南郊，冀之北土，其有呂尚之遺風乎？多奇士，好帶劍侈服；多佳人，善彈弦跕躧。其地虜口，近擊柝之虞；其川滹沲，有泛舟之役。廣輪七十里，編戶二萬計。行或擊轂，市或駕肩，日中奇羸，雜弊為窳。機女狹其幅利，染工多其奸色。業不可廢，訟由是興，非夫寬猛以濟之，則不能用義宵人，課居異政，固亦明已。我茂宰裴公，河汾鼎族，公卿門子。識經之，文緯之，教才設而耆幼歸心，刑不施而權豪斂跡。惠行為膏雨，令出為清風，君子謂裴公於是乎君子，其高蹈近密，翰飛清冥，未可涯也。餘味之久矣，豈縣公能事，而屋壁不書，召彼故老，詢於前政，莫知其數，遠者闕如，權輿先天置郡之後，凡名士改轉，列於左偏，庶幾將來，亦克用勸。
會昌行在也，新邑作焉；主簿糾曹也，我公吏焉。公名摯，字某，由秘書正字而拜。初蒙泉秘湧於山下，陰火潛燃於地中，是開湯池。以禦宿獲靈符之三載，有詔留之，冠新豐渭南而為畿縣。以明年，複詔廣之，齒萬年長安而為京邑。非良才無以紓劇，非美誠無以鈞賢。邑改其名，官遷其秩，宜矣。北陸寒苦，東郊豫遊，萬乘入郛，百司在宇。溫泉之宮齊乎下，集靈之台禱乎上。物或過求，難於抱影；事或倚辦，急於奔星。雖務分官聯，而我實綱紀，編王侯於尺籍，總豪猾於伍符。皆此之自闕，（疑）以簡書追胥，以薄書詰盜，皆此之自決，縣大夫無能專達，野司寇不獲僅成，鹹在公之鈐鍵矣。不言而政每遊刃，不速而人常應弦，申之以豐盈甚都，加之以藻麗尤絕。非鄭桓公之邁德，不存孝孫；非少宗伯之允文，不有令德。籲懷茲邑，必複康侯，進吾往也，夫仰東井倉期天帝。山木冬繁，其浴日之溫流乎；水雲晝積，其濯龍之靈液乎。矧乃才之甚，器之甚，遊泳恩波，膏沐聖澤，將濯軒拖紅，顧盼千里，豈俟辭蒲而階漸，我君子謂是言也。潭忝以詞賦見知春官，欽惟教忠，即簿領之能事，敢序施政，有門人之直詞。乙酉歲抄，誌於南軒之東壁，誰謂來者不承乎權輿？
自鳥鼠穴者，北水廣矣；依鳳凰城者，茲橋壯矣。水朝巨海而不竭，橋通大路而居要。不然，豈自秦至我唐，六千甲子而猶存也？稽厥宏造，率茲帝圻，候天根之見，當農務之隙。司金司木，鳩而積也；水工木工，速而至也。揮刃落雪，荷鍤成雲。京兆尹紫綬而董之，邑吏墨綬以臨之。遠邇子來，結構勿亟，無小無大，鹹稱天休。經之營之，不愆於素，丹柱插於坎陷，朱欄豔而電炫。乃虹引成勢，猶雀填就功。連橫門，抵禁苑，南馳終嶺商洛，北走滇池鄜畤。濟濟有眾，憧憧往來，車馬載馳而不危，水潦起漲而轉固。人思啟行，吾其能濟。豔豔赫赫，轟轟闐闐。且周穆之駕黿鼉，振千祀也；東明之聚魚鱉，稱一時也。孰若我由之而必達，憑之而必安，若以匹敵，夫何遠矣？潭遂因行邁，睹茲崇飾，將刊石以表跡，敢搦劄以記事。赤奮歲流火之月也。
登黃龍古塞，望洪河中流，巋然獨存，大浸不溺者，媧皇陵也。夫巨靈擘太華，蹠首陽，導河而東，以泄憤怒。雖有重邱大阜，險狹之口，罔不潄之為黃壤，汨之於旋波，不可複振。奔崩而下矣。女媧氏已然之後，豁爾之衝，天險束阨，風濤鼓作，乃能中乾外禦，特立萬年，其憑神可知也。水無盈縮之度，陵有主卑之常。霖潦漲之，兩涘沒矣，於是乎不為之小，而就其深。旱暵滲之，孤嶼出矣，於是乎不為之大，而就其淺。非夫巨靈壯趾以固本，河伯高肩以承隅，胡然動靜如因其時，升降不失其則。羅浮二嶽，以風雨合離；蓬萊五山，以波濤上下。不複故道，遂違常流，甚相遠矣。君子曰：夫能屠黑龍，涸九州，況乎一水之上，而自為謀。夫能斷鼇足，立四極，況乎數仞之高，而自為力。神人之異，昧者難知，密邇山穀，森羅物象。莽莽蘆渚，寧非止水之餘；嶄嶄石林，猶有補天之色。搖演空曲，精靈若存。且夫上無積草，表以孤樹，常感風氣，纖條悲鳴。若冥應蚃，鼓簧而吹笙，由是憧憧往來，無不加敬。山有梅栗，關吏羞焉；水有菱芡，舟人奠焉。塚之木無或斬焉，陵之土無或抔焉。是則馨香已陳，而樵蘇自禁矣。故聖人取薄葬，去厚送，驪山之銀海魚燈，虎邱之金精龍劍，錮之其內，散之其間，適為大盜之守，未足藏身之固。彼橋山帝邱，九嶷會稽，皆因山而墳，未聞其赭者。余謂媧皇受命在火，火以示水，穀不為陵，開門負固，日用其力。不然，其隙地豈必封崇乎？是故觀而誌之，為城塚後記。
冉字茂政。天寶中進士，授無錫尉。王縉帥河南，表掌書記，累遷右補闕。
臣某言：中使某至，伏奉敕書手詔，賜臣及兵馬使都虞候冬衣各一副。拜受綸言，跪承珍服，荷同山嶽，懼比冰淵。臣某中謝。臣功微草芥，寄重藩條，每懷尸祿之羞，實負曠官之恥。豈謂天文回照，不隔於遐方；御府頒衣，更蒙於陋質。傍霑偏將，曲被殊私。挾纊既及於三軍，酬恩將期於萬死。無任云云。
臣某言：伏奉聖恩，賜臣冬衣四襲。跪捧驚喜，抃躍交馳。臣某中謝。臣功效微薄，任遇寵榮。使降專人，衣裁御府。寵光既極，恩已及於解衣；雨露既濡，德又承於挾纊。實亦發輝陋質，煥赫私門。未知此生，何以仰報？謹當訓勵師旅，式遏邊陲。用宣力於百身，酬鴻私於一顧。無任云云。
臣某言：某月日，中使某至，伏奉敕書手詔，并賜臣冬衣一襲者。清風早至，白露初凝。方思挾纊之溫，忽報頒裘之禮。跪拜受服，形魂惕然。臣某中謝。臣學非博古，才不動眾，幸途開秦，列在方隅。天高地厚，未知所答？而時雨沾洗，太陽照燭。王人捧詔，每降於上天；御府賜衣，不遺於下土。既其輕暖，加之麗密，束帶而立，周旋有光。驚寒沍之難侵，荷威靈之曲被。無任云云。
君倉窮孔釋之名理，極歌詩之麗則。遠墅孤塢，通舟必行，魚梁釣磯，隨意而往。夫越地稱山水之鄉，轅門當節鉞之重。鮑侯知子愛子者，將解衣推食。豈徒嚐鏡水之魚，宿耶溪之月而已？
