《易·係辭》曰：「上古結繩以理，後代聖人易之以書契，百官以理，萬人以察，蓋取諸。」，決也。王庭孚號，決之大者，決以書契也。逮《周禮·保氏》，掌養國子以道，教之六書：謂象形、指事、會意、諧聲、轉注、假借，六者造字之本也。雖蟲篆變體，古今異文，離此六者，則為謬惑矣。王者制天下，必使車同軌，書同文。故教人八歲入小學，文有疑者，則必闕而求之。春秋之末，保氏教廢，無所取正，各遂其私。故孔子曰：「吾猶及史之闕文也，今亡矣。」蓋夫子少時，人猶有闕疑之問，後亡斯道，歎其不知而作之也。蕭何《漢制》，亦有著法，太史試學童，諷書九千字，乃得為吏，以六體試之。吏人上書，字或不正，輒有舉劾，皆正史遺文，可得焯知者也。劉子政父子校中秘書，自《史籀》以下凡十家，序為小學，次於六藝之末。後漢許叔重收集籀篆古文諸家之學，就隸為訓注，謂之《說文》，時蔡伯喈亦以滅學之後，經義分散，儒者師門，各滯所習，傳記交亂，訛偽相蒙。乃請刊定五經，備體刻石，立於太學之門外，謂之《石經》，學者得以取法焉，遭離變難，僅有存者。後有呂忱，又集《說文》之所漏略，著《字林》五篇以補之。今制國子監置書學博士，立《說文》、《石經》《字林》之學，舉其文義，歲登下之，亦古之小學也。自頃考功禮部課試貢舉，務於取人之急，許以所習為通，人苟趨便，不求當否，字失六書，猶為台事，五經本語言蕩而無守矣。十年夏六月，有司以職事之病，上言其狀，詔委國子儒官勘校經本，送尚書省。參幸承詔旨，得與二三儒者，分經鉤考而共決之，互發字義，更相難極。又以前古字少，後代稍益之，故經典音字，多有假借，（謂若借後為後，辟為避，大為太，知為智之類，經典通用）。陸氏《釋文》，自南徂北，遍通眾家之學，分析音訓，特為詳舉，固當以此正之，（唯今文《尚書》改就今字，刪定《月令》，依其時進本，與《釋文》音訓，頗有不同）。卒以所刊，書於屋壁，雖未如蔡學之精密，《石經》之堅久，慕古之士，且知所歸。然以經典之文六十餘萬既字帶惑體（若鼎冪同物，《禮》經相舛，蒍薳同姓，《春秋》互出，詁故同義，《詩》題交錯之類）。音非一讀，（若鄉原之鄉為響，取材之材為哉，兩音出於一家，而不決其當否）。學者傳授，義有所存，離之若有失，合之則難並，至當之餘，但未發其傍而已。猶慮歲月滋久，官曹代易，儻複蕪汙，失其本真。乃命孝廉生顏傳，經收集疑文互體，受法師儒，以為定例，凡一百六十部，三千二百三十五字，分為三卷。《說文》體包古今，先得六書之要，（若古文作明，篆文作<區月>，古文作坐，篆文作[1234]之類。古體經典通行，不必改而從篆）。有不備者，求之字林，（若祧禰逍遙之類，《說文》漏略，今得之於，《字林》）。其或古體難明，眾情驚懵者，則以《石經》之餘，比例為助（若宜變為宜，晉變為晉之類，《說文》宜瞽人所難識，則以《石經》遺文宜與晉代之）。《石經》湮沒，所存者寡，通以經典及釋文相承隸省，引而伸之，不敢專也（若翥變為壽，桌變為栗之類。《石經》湮沒，經典及《釋文》相承作耳）。近代字樣，多依四聲，傳寫之後，偏傍漸失。今則采《說文》、《字林》諸部，以類相從，務於易了，不必舊次，自非經典文義之所在，雖切於時，略不集錄，以明為經不為字也。其字非常體，偏有所合者，詳其證據，各以朱字記之，俾夫觀省，無至多惑。大曆十一年六月七日，司業張參序。
巡與張參齊名，時相李勉辟為判官，甚警禮之。
浮屠寶飾，靈所依兮。龍山扶護，儼瞻歸兮。簷楹嶢嶷，欲驚飛兮。金輪珠火，烜赫輝兮。大唐景龍三年歲次己酉題記。
嗚呼！萬古邱陵，化無再出。君是何人？能閑詩筆，何代而亡，誰人子侄？曾作何官，是誰仙室？寂寞夜台，悲乎白日。不向紙上，石中隱出。桃源三月，綠草垂楊。黃鶯百囀。猿聲斷腸，不題姓字，寧辨賢良。嗚呼痛或！吧惜先賢。空傳經史，終無再還。青松嶺上，嵯峨碧山。

學以知道，行以成德。謂修已不懈，則化人而有孚。甲括羽詩書，佩服忠信。談經不同於稷下，請益其多。強學頗類於關西，發蒙斯眾。既聞講道，亦見習儀。且享以訓恭，射則觀德。素木瓠葉，足表獻酬之教；桑弧蒿矢，方昭揖遜之容。學不習而則落，禮不行而斯壞。刑而致詰，何迷鄒魯之風？習以見尤，其如城闕之刺。祭遵施之於軍旅，尚不雲非；劉昆列之於家庭，且未言失。古則可據，今何以疑？所謂習不違經，學無廢業。告人昧識，徒效西鄰之責言；在甲合儀，請遵東觀之故事。
受福之祭，固存乎肅恭；出令以言，實在乎頒告。緊有司之不腆，乃事神而未達。不能先備禮物，預頒祀典，存彼舊章，介茲景福。雖自牖納約，所貴齊心；倘入廟未知，將何措手？若也禮則斯缺，人心匪虔，信且未孚，福將何有？且祀有大小，罰有重輕。大則合置於刑徒，小則宜從於笞坐。須明大小，方辨重輕。
奚有建立，洎乎崩壞。必慎傷人，無致害物。何哉主者，會不任能？顧彼匠人，豈因何巧？既無備慮，且乏周防；遂昧立身，果貽誤殺。事殊隙壞，物異榱崩。將壓有契於國僑，不吊遂符於戴《禮》。況造作這與毀壞，匠人之與主司，著《皋繇》之書，合以所由為罪。且人誰無死？痛其不終；宜用明刑，以尉幽壤。
對復以冕服判甲復以冕服，御史糾其違失。
樂雲鐘鼓，詩美琴瑟。貴以平心，非徒娛耳。惟茲四品，諧此入音。苟嘉樂之可觀，在官班而有節。況昇平之代，朝野多歡，《簫韶》之陳，獸猶來格；家室之際，女也何妨？未乖至理之宜，何速憲司之按？此而獲過，豈曰知音？
琨，濟南郡鄒縣人。代宗朝官左司司封郎中知制誥。
寒郊已暮兮景氣澄鮮，遙林罷色兮古岫蒼然。我皇將出豫滌思，觀風獵賢。於是旭日霽野，慶雲靄天。指鳳城之香陌，得驪阜之甘泉。乃乘雕玉之輿，駕飛黃之馬，羅霜仗於灞亭之上，駐清蹕於秦山之下。賦汾水於《秋風》，詠在鎬於周《雅》。若其嚴氣盛，陰雲寒。冰生巨壑，雪滿層巒。河海方閉，溫泉正湍。豈獨鑒天心於曲渚，藻聖慮於清瀾。沿上善之為信，秉至柔之自安。伊昔竹殿始秋，梧宮未落。空望幸之杳渺，怨嬉遊之寂寞。芸徒馥於玉階，月虛容於金閣。接遠樹於新豐，韻曉鍾於長樂。皇歡是並，品物鹹享。逶迤清泚，皎潔澄明。奏鈞天而寒穀變律，陳羽衛而陰飆換晴。故能蠲憂除患，利用永貞。於時澤洽群臣，恩遍區宇。野豐擊壤，則有頌於康哉；帝之何力？空賡歌於聖主。因返旆回鑒，逍遙近甸。度祥光之蕭索，鬱佳氣之蔥蒨。鉤陳不改，下輦成宴。誡軹道而興嗟，想磻溪而流盼。然後省娛，遊之樂，念淳樸之儔。開靈液之廣潤，與萬姓而同休。施兔置於中穀，賁束帛於岩幽。獨有執戟三道，棲遲一邱。空想臣朔之列，常陪漢武之遊。
載詳圖籍，爰尋古往。功辟二儀，物標萬象。既拆之於混沌。亦聞之於惚恍。雖處中而可求，信居外而能想。陰陽式布，造化斯分。江河草木，日月煙雲。或毓靈而稟氣，或照曜而氛氳。不因象而可睹，豈無聲而得聞？仰察天文，傍觀地理。爍爛星布，巍峨嶽峙。或守位而不易，或鎮方而恒止。不因象之所尊，豈為君而勝紀？至若刻鳳之琴，盤龍之鏡；開玉軫以交錯，寫菱花而輝映。聲信美而具出，質含虛而轉靜。不因象而可識，豈克愛而為盛？則有大樂鼓吹，聖人輿蹕；備禮而制，乘時而出。宛轉國門，逶迤天術。不因象之為用，豈二儀而不失？物皆有象，象必可觀。聽之則易，審之則難。借如玉京上天，貝闕中海。其名可識，其象安在？象以影隨，影圖象遍。居暗莫察，因明則見。眾象之德，唯人是則。任以去留，委其通塞。則有心沉跡淪，棲遲問津；無才補國，用道藏身。潁水尋隱，商山訪真。欣逢道遠，應時來賓。既無容而可托，空以象而為親。
觀夫物則有名而有竭，空則無竭而有名。以空自名，何縮何盈？搏之不得，書之不明。二儀肇分，運寒暑則與時而應；百功勤務，鑿戶牖則用之以貞。泰山岌而不以為阻，鴻毛至而不以為輕。恬澹者體之而為性，澆浮者象之而為情。情性之別，共稟殊呈。是知均乎空者既若茲，倍乎空者竟如彼。卷子在方寸之內，舒之盈宇宙之裏。上皇得之而化淳，季葉失之而亂起。妙一以為稱，總萬以歸理。詎華說之所精，非掞藻之能擬。及夫天朗氣高，地平風暢；颺飛鴻六翮之遠，彰彩雲五色之狀。若士九垓以冥期，蘭子七劍以寥亮。背之而騁捷，遂之而攸向。同橐籥之罔窮，越視聽之餘量。況使皓鶴間天，白駒出穀，囹圄鞠草，洞簫生曲歟？是時端拱聖皇，坐嘯英牧，蹔勞求士，永介戩祿。事無事，為無為。衢常樽滿，路不拾遺。蓋有由而致之。
安人立政，輯寧是職。苟失厥德，其惟不康。伊甲宰邑，墮爾於位。異彼魯恭，無聞馴翟。詎同言偃，不見割雞。視茲荻蒿，嗤士言之招納；且修保障，類尹鐸之權宜。事雖害公，義不徇巳。損其戶數，法所難逾。務以繭絲，時維救弊。假如晉陽始禍，朝歌同惡。事貴適時，辭之或可。況今聖惟敦本，政在養人。且乖既庶，必照明罰。察使所糾，寧葉大中。
章，大曆五年官吳興縣令，曆司封郎中，建中六年遷諫議大夫。
竊見去年所選授官者，多以六月七月方至任所，扶老攜幼，不遠數千裏以就一官，到才經年，遂見停替。又見在留中人，多有注貞元四年闕者，準格至來年正月赴上。其續留人注五年闕者，遽以今年八月便上。一等用闕，一等授官。五年闕者，授替在前，四年闕者，準格上仍在事後，交非允可。今制命已行，難於改易，其所授官人，請令至來年二月上赴。
仙都有山，山出萬山。直上千尋，入煙霞深。圓如筍抽，高突雲陰。標表下國，權輿象帝。日歟月歟，萬有千歲。東西大鎮，川澤四衛。造化無言，莫知往制。晴嵐依依，宿霧洞開。仿佛有像，神仙下來。灝氣氤氳，靈鳥環回。永殊塵雜，不鼓纖埃。絕頂霄，澄湖在上。人罕戾止，孰窺其狀。日燭雲披，風飄液飛。如雨雨空，微灑沾衣。穀來鬆音，潭影曙暉。往往鶴唳，不知所歸。唐垂百年，元宗體元。響應萬歲，聲聞上天。帝祚明德，祠堂在焉。永懷軒後，功成此地。丹灶猶存，龍升萬里。事列方誌，道高青史。無複仙容，空流溪水。百越之內，此山為大。恍若壺中，疑生象外。直而不倚，高而不殆。古往今來，獨立滄海。
季卿，京兆人。明經擢第，代宗朝官潮州刺史。
先侍郎之子曰曜卿，字華，名世才也。宏毅樂易，機符朗徹。既冠，遭家不造，諸季種藐。植之以❥藝，博之以文行。始調秘書正字，授右衛騎曹，轉新❥尉。豪猾未孚，立信以示之禮。浮窳未複，本仁以示之義。領長安尉，直京師浩穰，決賊曹繁劇，有立斷焉。焯見焉，左遷普安郡戶掾，賦古樂府廿四章，左史韋良嗣為之敘，文集十卷。

❥卿字榮，寬栗柔立，於穆不瑕，起家拜靈昌主簿。己丑歲，小塚宰李公彭年尚其文翰，暑朝邑簿。時漆沮決溢，馮翊昏墊。釃渠楗菑，股引脈散。下土為漧，上腴成賦。人到於令賴之，文集百一十二篇。
於戲！三英孝友，曾閔儔也。文學繼業，璿碧產也。純固含章，劄梓材也。昊穹生德，宜受封福，僅逾強仕，以講陰堂。未盈一紀，三墳相比。思其咎職，訊之逢占。占者邵權曰：霸陵故塋，葬不違禁，害於而家。歲攝提格，乃貞陽卜而祔大墳，三墳以東南為伯仲叔，貤之若雁行然。大曆建元之明年，於斯刻石，恐夫溟海為陛，老沙防焉。
粵烏虖！昔蒼龍大泉獻，遭家不造，先侍郎即世，建塋霸陵，遺令也。先大夫徐公高❥備矣，洎單闕歲十有一月，先夫人合祔。天寶改元，我之伯也卒。間五六年，仲也卒。不四三年，叔也卒。君子曰：「李氏子天假其才，不得其壽，盍謀及龜策，謀及鬼神歟？」方士邵權，遍得管郭之道，唶曰：「霸岸鑿龕，客土耗矣。幹溫冥之禁，非窀穸攸宜。是用❥葉永地，其原鳳棲。」筮之，遇損之解，曰：「損孚解緩，吉孰甚焉。」乃虔卜邰城左畤❥右，維茲食。枚卜滻長水東樊水西，亦惟茲食。新卜塋連山南佐平崗❥❥坤勢之宜，隧而順之，伯氏仲氏叔氏三墳陪側。攝提格辜月促旬❥日，靈而以降，壽藏有侐，無藏金玉，厥惟琴書，先誌也，異時述，❥三百篇。永泰中，小宗伯賈公至為之敘，上澤悅幽明，錫類❥❥追贈黃門侍郎，申命禮部尚書，❥❥清河郡太夫人，❥❥❥版未篆皇命。大曆惟二，刊刻貞石。
竦，大曆二年登進士第，官司封員外郎，遷吏部郎中，累官戶部尚書鄧嶽觀察使。
國有二柄以濟人，天有四時以成歲。文武者君之威惠，春秋者天之生成。故人君法天時，順人望，人歸於德，天應以時，莫不奉此而寧災，由斯而康俗。所謂文者，足以經邦國；所謂武者，足以定禍亂。故武在合變，不可一黷；文貴經久，可守為常。請借前事而明之，庶斯得矣。夫以堯舜揖讓，湯武幹戈，幹戈在乎止亂，揖讓資乎偃武，故得享國日久，多曆年所。三王既往，霸者是繼，晉文伐原以示信，齊桓勤王以稱德，宋殤好戰以隕越，徐偃專文以喪亡。王霸陵夷，到於秦漢。始皇威懾六國，建萬代業。隳城郭，焚詩書，卒使宗廟為墟，身隕下國，黷武之徵也。高皇夷秦項，誅韓彭。陸生著書，叔孫制禮，修文之漸也。光武以長者戡難，孟德以應變即戎，故得擒樊崇，破袁紹，雖未悉於至理，道亦存乎息戈。晉文之對何曾，不聞經國；惠皇之溺賈後，竟至破家。吳王石頭之都，劉備益州之地，但區區於守險，曾不暇於脩文。後魏則多難臨朝，後周則經國日淺。孝文舍辮發，服衣冠，未能倒載幹戈，休放牛馬。武帝降高緯，戮晉公，甲兵未寧，中道而殞。武則不可，文同不如。東晉之僅保江山，宋祖之草創社稷；道成以殷憂啟祚，蕭衍以戡定興王。陳主以好內亡，隋皇以征遼喪：皆不明於文武，適足為我驅除。況高祖端拱無為，太宗大功繼統，高宗致位於元默，中宗禦俗以康寧，睿宗之恭膚大寶，元宗之克清海內，肅宗之收複二都，皇帝這光有六合。方今四夷向化，萬姓歸心，總七聖之殊勳，正百王之墜典。然幹戈未息，瘡痍未瘳。修文之期，取則不遠；偃武之義，今則時哉。
詩人之所作本諸心，心有所感而形於言，言合典謨，則列於《風》、《雅》。暨乎梁昭明，載述已往，撰集者數家，榷其風流，正聲最備。其餘著錄，或未至正焉，何者？《英華》失於浮遊，《玉台》陷於淫靡，《珠英》但紀朝士，《丹陽》止錄吳人。此由曲學專門，何暇兼包眾善？使夫大雅君子，所以對卷而長歎也。唐興一百七十載，屬方隅叛援，戎事紛紜，業文之人，述作中廢。粵若肅宗先帝以殷憂啟聖，反正中興，伏惟皇帝以出震繼明，保安區宇，《國風》、《雅》、《頌》，蔚然複興。所謂文明禦時，上以化下者也。某不揆菲陋，輒罄謏聞，博訪詞林，采察謠俗。起自至德元年首，終於大曆末年，作者數千，選者二十六人。五言詩一百四十首，七言詩附之，列為兩卷。略敘品彙人倫，命曰《中興間氣集》。且夫微言雖絕，大制猶存，詳略其臧否？尚可擬議。古之作者，因事造端，敷宏體要，立義以全其制，因文以寄其心，著王政之興衰，國風之善否。豈其苟悅權右，取媚薄俗哉？今之所收，殆革斯弊。但使體格風雅，理致清新，期觀者易心，聽者竦耳。則朝野通載，格律兼收，自鄶以下，非所附麗。凡百君子，幸詳至公。
渙本不平者，善用白弩，巴人號曰白蹠，寶人患之，以比莊蹻。後自知非，乃變節從學，鄉試擢第，累遷至禦史，佐湖南使崔中丞權幕。崔遇害，渙遂逾嶺扇動，與哥舒滉跋扈交廣，此猶蛟龍見血，本質彰矣。五年，作變律詩十九首，上廣州連率李公，其文意長於諷刺，亦有陳拾遺一鱗半甲，故善之。或曰：「此子左右嬖臣，侵敗王略，今著其文可乎？」答曰：「漢策紀蒯通說詞，皇史錄列祖君彥檄書，此大所以容細也。」夫善惡必書《春秋》顯訓，《孟子》格言，渙者其殆庶幾乎？但不可棄其善，亦以深戒君子之意也。
