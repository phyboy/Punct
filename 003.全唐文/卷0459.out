武皇起雲陽之宮，致崇臺於爽塏。就山谷之交會，得神明之所在。近瞰八極，周臨四海。將端冕而不二，必垂衣而有待。是用迴載天路，高標地遊。依稀玄圃，想像丹邱。嶝道邈以特立，通天赫其無儔。託神靈於秦甸，結元氣於雍邱。白日旁轉，青雲上浮。八垓可接於咫步，萬象無逃於寸眸。是獻歲春，衆靈咸秩。天子乃舉羣祠，撰吉日，郊上玄，禮太一。風伯陪乘，蚩尤扈蹕。向甘泉以整像，届通天而挺出。既而越氛霧之途，近星辰之境。背麟衍之五畤，面長安之萬井。岐陽、太華，雙標象魏之形，秦嶺、終南，遙樹軒墀之屏。蹈煙霞而有慕，潔齋戒而思眚。奉寶位之虔恭，佇神仙於光景。當其宵衣待曙，暘谷未開，鉤陳匝乎營衛，天漢列以昭回。爟火周起，神光迥來。暨三山之遍登，當仰候於斯臺。靄靄高躅，神祇燁煜。喜氣周旋，慶雲迴復。召安期於滄海，降王母於黃屋，樹翠玉以青葱，草靈芝以芬馥。上結綵幟，高居耳目。斯覽物於懷柔，非取樂於幽獨。觀乎層構淩空，形勢作雄，風起而纖埃不致，雨過而瀑溜潛通。其載惟厚，其覆惟洪。所以大啟於皇祚，豈徒峻極於蒼穹。是以擁帶休徵，感通純嘏。會歌童之曲節，彰從臣之風雅。立極人望，叶靈王者。將大漢之可追，願侍祠於臺下。
司馬遷世掌天官，才稱良史，探禹穴之遺跡，紀吳國之舊軌。乃憮然而歎曰：「登此姑蘇之墟，淹留兮躊躇。感斯宇之基為沼，而仲雍之祀忽諸。」我聞周道既衰，諸侯狎主，中無霸王，蠻夷振旅。始闔閭以信威，終夫差以極武。左與勁越同壤，右與強楚為鄰。內有高臺之築，外有遠略之勤。積如莽而暴骨，亦如讎而視人。是以疆場日駭，版築末弭。方五載而厥成，造中天而特起。因土累以臺高，宛嶽立而山峙。或比象於廬巫之峯，或倒影於滄浪之水。悉人之力，以為美觀；厚人之澤，以為侈靡。斯實累卵於九層，夫何見夫三百里。俚語有之曰：「川壅則潰，月盈則匡。」善敗由已，吉凶何常？矧謀主之賜劍，若涉川兮無梁。以為棲越以求霸，卒見豢吳而受殃。客自南鄙，觀乎江潰。徘徊舊德，惆悵前聞。試遊目於寥廓，曾巋然而參雲。聽逆虐而翳諫，竟麋鹿而為群。高天放曠，平湖泱漭；奕奕孤嶼，茫茫極浦。悲早雁於海風，嘯高鴟於江雨。況復開興坐隔，羈旅增愁。山木將落，汀葭亂秋。思美人兮何處？獨懷邦兮遠遊。彼名遂以身退，顧與范蠡而同舟。東吳王孫，有晬其容。因少為唱曰：中心不必兮，子胥何為？懷直道而驟諫，遭重昏之見危。將漁父以抗節，且垂釣於江湄。高臺既傾，夕露霑衣。感蒞國之不及，冀來人之與歸者也。
大儀設象，下土是保。作炯戒於人主，垂吉凶於穹昊。咎厥失政，休厥有道。盈縮之分足推，進退之心可考。或主德而有功必祐，或主法而有罪必討。為天之佐兮融融，作乾之緯兮杲杲。若乃縱橫天宇，經緯星躔，光芒井口，煜耀斗邊。乍聚乍散，或離或連。分道則熒熒冰散，周流則點點珠圓。其動也直，其靜也專。道濁則失位，時清則色妍。豈比夫二使獨能承命，七紀徒為麗天者也？今我後運乾之符，握坤之紐，表正萬方，肇康九有。啟土繼聖，乃人和而歲阜；順時立政，故天長而地久。所以有倫有次，不淫不守。光光兮作邦之孚，崇崇兮作聖不朽。故我後修五禮，偃五兵。君臣一德，歌舞以行。斯倉斯廩，如坻如京。玉衡正，泰階平。遂使金也水也，不能知白而守黑；木也火也，不能全曜而自貞。乃並用而變，與黃中而同明。東為四方之首，胡不與歲而同色．水為五行之長，胡不助神以同榮？翳土也，是我皇之休運，乃昊天而有成。且玉燭常明，霜天若鏡。鄰月魄而璀璨，落天津而隱映。朝臨日道，助我后夙興之勤思；暮入天樞，表聖皇夜寐之勤政。有以見日月之貞觀，有以見天地之寶命。暫逢急景之時，更作重暈之詠。
璀，博陵人。代宗時為澶州刺史，不為煩苛，人便安之，戶流亡，還歸居，二年增戶萬數。詔特進五階，以寵異政，仕終湖南觀察使。
定州申望都縣馮文私習天文，殆至妙絕，被鄰人告言，追文至。雲移習有實，欲得供奉，州司將科其罪。文兄遂投匭請追弟試，敕付太史。試訖甚為精妙，未審若為處分。
精心凝寂，綿思洞幽。既訊水之如符，亦言天而若印。昔聞其事，今睹斯人。馮文儒術圓冠，識均方士。恥蒼蠅之迷夜，重鳴雞之唱晨。由是微神穿石，流觀刺井，探九元之微妙，察五緯之綱維。眷彼傾河，言不乖於暝雨；循茲險澗，罪已掛於秋霜。鄰人嫉深，始求資於魏闕；友於情切，方辨過於堯年。由是皇旨鑒微，刑不阿附；既令付法，須裁典憲。按共所犯，合處深刑。但以學擅專精，誌希供奉。事頗越於常道，律當遵於習議。即宜執奏，伏聽上裁。
歲十二月，有司行蠟饗，不祀司嗇，迎貓而祭之。御史糾云，古之君子使而必報。
恤祀惟聖，頒官有典。三冬索饗，以蠟昭報。日孚皇澤，非木賜之知。歲勸農功，首炎帝之奠。所司恪謹成式，厥圖斯永。豳詩土鼓，且奏知音；表貉昆蟲，固茲咸秩。雖田惡鼠之食，在禮遵貓以迎。豈可獨忘播時，見遺司嗇？伊耆氏之作，蓋不易然。大宗伯之聽，孰云能守？御史以冠雄鐵柱，糾繆是彰；彼以口異金人，飾詞猶費。徒稱君子必報，曷若明神處前？古而強授，使亦奚據？請從白簡，以奏彤廷。
夷攻蠻，道由邊邑。麥已熟，或請人皆出獲，宰不許。郡長讓之。云：「恐為不耕者所得。」
王者無外，寰中有截，邊鄙不聳，邦國以寧。蠢爾蠻夷，遽相攻伐，異荀息之假道，且欲涉虞，殊申舟之是行，無聞聘晉。屬四月維夏，三農聿興，麥已熟於東皋，人未饁於南畝。瞻言縣崒，重化黎甿，彈琴自娛，宓子賤之多睱，戴星以出，巫馬期之克勤。過齊魯之相，持觀邊徼，而皆警是割。是獲雖美，或人之謀我疆。我理須從客宰君之法何者食，曰人天茍求食而忘恥。農為政本，有惰農以自安，候其觀舋之生，將欲不耕而獲，惡未可長，患實預防。百里正且得中六條，恐為虛讓。
夷攻蠻，道由邊邑。麥已熟，或請人皆出獲，宰不許。郡長讓之。云：「恐為不耕者所得。」
善教者為政有聞，適權者在邦必違。能臨事而當斷，非不詢而作謀。苟或越官，是稱專欲屬。王風不振，霸業衰陵，蠻夷假道於上國，丁壯就功於下土。我承其弊，肆毒宜縱於貪狼；爾無令聞，為患亦同於蟊賊。思營負戶，響發懸門，雖師將入郛，而人末及麥；茂宰施令，黔黎酌心。能操製錦之刀，不紊在綱之網。禮先敦義，政貴有恒。盡地必資於勸分，滌場或存於禁末。我疆有畔，須務材而訓農；他人越思，豈瘠魯而肥杞。縣大夫之立法，於予何誅？郡符竹之薄言，將子無怨。且人有食色，師非及耕，宜從宣父之存信，不讓勾吳之棄鼓。況縣道駢雜，寇衝錯聯，若從穫於或人，是亂行於田畯，則輕賫者先於望歲，稟劫者多於服勤。草其虛求，亦謂盡善。
四人有業，天下同歸。理在營生，方光潤屋。貨賄山積，是往來於五都；珍奇海輸，乃森羅於九市。卷言商子，實職貿遷。襲弦高之風，為絳候之事。經途所亙，多跋涉之勞；飲宿乖宜，爽陰陽之候。野廬所掌，井樹是修。何得曠於主司，致有損於行李？遂使銀床罷汲，無郝子之投錢；碧樹摧榮，聞茅生之危坐。盍歸司敗，以正刑書。懲其已犯之愆，永息將來之弊。
夫聖人彰德以建物，表意以與名，禮容孔備，制度昭明，衣冠振序，簪紱齊榮。亦茲珮之為用，隨劍履而揚聲。觀其所興，爰自古昔，玉華既重於周後，蠙珠亦珍於漢辟，蓋將以威儀節度，知無不易，豈徒矜珠玉之芳聲，喧步頓之前跡。懿其符彩照燭，流耀暉光，宮徵合韻，左右鏗鏘，此亦邦國之儀範，為衣裳之典章。於是垂為臣，倚為主，式標上下，動合規矩。亦非獨洛妃解贈於陳思，漢女見投於交甫。爾其幽人所重，君子攸資，則蘭蕊馳馨於楚客，象環騰譽於宣尼。斯亦偶物昇榮，助荷衣之蔥翠，因時適用，陪藻服之葳蕤。既而天子會朝臣，禦華闕，冠蓋雲發，公侯進退而為容，卿士俯仰而趨謁。茲珮也，幸朝儀不棄，流響未歇，既連帶於虹霓，庶傳名於日月。
學以道尊，禮為教首。事克師古，人焉生惑？眷言彼甲，惟德潤身。敦詩說禮，奉守先王之訓；博聞強識，能為君子之儒。是以生徒駿奔，負笈雲集。橫經紛其滿席，執禮爛其盈門。故能春秋匪懈，享祀不忒。教胄子之威儀，陳鄉人之揖遜。登以素品，射從薄物。稽諸匏葉，有若蘩蘋，桑弧不類於桃弧，兔首豈齊於狸首？同劉昆之故事，習俎豆於私室。異祭遵之前式，陳禮容於軍旅。古則無議，今亦何傷？徒小有言，責其行禮。欲崇北海之術，謹東觀之詞。
睢南太守，靈德大君。死國曰忠，死家曰正。夫婦雙節，萬古芳名。天子錫葬，崇榮厚死。骸莫同封，神妥於此。鬱鬱洛塘，龍蟠鳳翔。巍乎泰峙，地久天長。羽林繁祉，其福無疆。
自古文體變易多矣，梁簡文帝及庾肩吾之屬，始為輕浮綺靡之詞，名曰宮體。自後沿襲，務於妖豔，謂之摛錦布繡焉。其有敦尚風格，頗存規正者，不複為當時所重，諷諫比興，由是廢缺，物極則變，理之常也。聖唐受命，斬雕為樸。開元之際，王綱複舉，淺博之風，茲焉漸革。其時作者，凡十數輩，頗能以雅參麗，以古雜今，彬彬然爍爍然，近建安之遺範矣。南陽岑公，聲稱老著，公諱參，代為本州冠族。曾太公文本，大父長倩，伯父羲，皆以學術德望，官至台輔。早歲孤貧，能自砥礪，遍鑒史籍，尤工綴文，屬辭尚清，用意尚切，其有所得，多入佳境，回拔孤秀，出於常情，每一篇絕筆，則人人傳寫，雖閭裏士庶，戎夷蠻貊，莫不諷誦吟習焉。時議擬公於吳均、何遜，亦可謂精當矣。天寶三載進士高第，解褐右內率府兵曹參軍，轉右威衛錄事參軍，又遷大理評事，兼監察禦史，充安西節度判官，入為右補闕。頻上封章，指述權佞，改為起居郎，尋出虢州長史，又改太子中允兼殿中侍禦史，充關西節度判官。聖上潛龍藩邸，總戎陝服，參佐僚史，皆一時之選。由是委公以書奏之任，入為祠部考功二員外郎，轉虞部庫部二正郎，又出為嘉州刺史。副元帥相國杜公鴻漸表公職方郎中兼侍禦史，列於幕府，無幾使罷，寓居於蜀。時四川節度因亂受職，本非朝旨，其部統之內，文武衣冠，附會阿諛，以求自結，皆曰中原多故，劍外小康，可以庇躬，無假向闕。公乃《著招蜀客歸》一篇，申明逆順之理，折挫佞之計，有識者感歎，奸謀者慚沮，播德澤於梁益，暢皇風於邛僰。旋軫有日，犯犮俟時，吉往凶歸，嗚呼不祿，歲月逾邁。殆三十年，嗣子佐公，複纂前緒，亦以文采，登名翰場。有公遺文，貯之筐篋，以確接通家餘烈，忝同聲後輩，受命編次，因令繕錄，區分類聚，勒成八卷。倘後之詞人，有所觀覽，亦由聆廣樂者識清商之韻，遊名山者仰翠微之色，足以瑩徹心府，發揮高致焉，京兆杜確序。
乙為列侯名田，縣道有司糾云：既達新制，請沒入縣官。乙訴云：雖已受封，實未之國，不伏。
庸功制爵，以國俾侯。司勳是職，太常是紀。錫周官之彝器。分漢家之茅土。古之成憲，今也則殊。乙之所封，義符分陝。介珪入覲，盛君子之威容；家田無征，備優賢之榮寵。何縣道這為僭？宜有司之見劾。徒用多言，是為害政。
禹制初闢，周疆肇建，蕭收漢閣，益掌虞邦。井田有差，徑遂無紊。順陽和以肅事，映秋霜以畢力。四時得業，萬邦作孚，豈容吉泰愚駑，致心誣妄，㭊言興盜，亂名改作，革公田以入己，自犯嚴科；移私籍以安居，不知天憲。往聞匡子，今覩吉生。幸付司刑，以議其罪。
《包》之為言也，廣大含宏，三才悉備。言乎天道，有日月焉，有雷雨焉。言乎地道，有山澤焉，有水火焉。言乎人道，有君臣焉，有父子焉。理國理家，為政之尤者。昔文質更變，篇題各異。夏曰《連山》，殷曰《歸藏》，周曰《周易》，而唐謂之《元包》，其實一也。包者藏也，言善惡是非，吉凶得失，皆藏乎其書也。觀乎囊括萬有，籠罩八紘；執陶鑄之鍵，啟乾坤之扃；孕覆育載，通幽洞冥。窮天人之秘，研造化之精；推興亡之理，察禍福之萌。與鬼神齊奧，將日月並明。謂六五《經》而四三《易》，雖太元莫與之京。然文字奇詭，音義譎怪，紛而不釋，隱而不明者，得非遭於離亂與？《易》曰：「作易者其有憂患乎？」蓋所謂憂亂世而患小人也。故其辭危，衛先生近之矣。秘書少監武功蘇源明，洗心澄思，為之修傳，解紛以釋之，索隱以明之。帝王之道，昭然著見。有以見理亂之道，有以見成敗之端。江考於訓詁，耽於講習，輒演元義，庶傳於學者焉。
解式與長年行，因升高不從聽視，遂杖之，式訴，州斷鬪論，省科失入。
視瞻無囘，在於往記；周旋有禮，著之前聞。惟彼長年，與茲解式，行將望遠，豈伊升高之能賦；悠然目極，寧復登山而送歸。且平原坦夷，迴首超忽；苟不從其所視，欲何詳於切問？式之立身，誠未謂之學矣。長者加杖，蓋亦尤而效之則。不慍不知，君子之通論；如怒如祉，詩人之美述。既墻面而斯責，於情恕而安施？簿訴之由，其文有以。雖鬪論敕法，頗欽於州見；而失入在宥，請遵乎省科。
元宗季年，濟陽廢而東平兼領之，所稱河東裴公，即故郡守名序，所題趙郡李卓，即今臺長棲筠。頃歲馬公炫，自郎官出牧，少與臺長交契莫逆，嘗勤爾於廟，不睹所記，逌搜李文，以勒貞石。每歎曰：所謂經過（疑）文章者，其在茲乎？未及畢而謝病言歸。今二千石郭公岑，尚德是務，踵成厥美。句曹據韋騰、戎曹掾俞黃中，郡之良也，承命集事，殿中侍御史高陽齊嵩，聆而嘉之，故紀云。唐大曆八年七月十五日建。
