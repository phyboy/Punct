反易天常，悖違人紀，眾之所棄，罔或逃誅。李希烈蔑義背恩，窮奸極暴，謂神器可以力取，謂生靈可以詐欺。誌在凶殘，躬行僭竊，罪無與比，法實難容。以君德不修，致人於禍，究其端本，過實在予。不忍烝黎，重相攻戰，屢施詔命，務欲懷柔。抑群帥奮發之誠，駐諸軍討逐之勢，不憚屈巳，期於息人。希烈曾無悛心，益逞驕誌，虐毒滋甚，吞噬無厭，惡貫既盈，自底夷滅。開府儀同三司禦史中丞臨漳郡王陳仙奇，忠勇有餘，沉毅能斷，攄闔境受汙之憤，導三軍思順之心，唱義一呼，群情響附，廓清氛祲，殲戮渠魁。驛書上聞，函首入獻，方隅既乂，役戍其休。懸賞之科，是宜必信。其以仙奇為檢校工部尚書兼蔡州刺史禦史大夫、充淮西節度，仍賜實封五百戶。應淮西管內將士官吏百姓等，頃迫凶威，遂從脅制，既誅元惡，俱是平人，除李希烈一家，其餘並準前後赦敕原放，更無所問。其將士等，或本屬平盧，或久鎮淮右，素推忠義，累著勳庸，果能葉誌同謀，輸誠奉順，以茲節效，良有可嘉。委仙奇即以諸色官錢，優與宴勞。其中首建謀議，同斬希烈人等，宜並條錄聞奏，節次裦賞。比年以來，有潛圖效順，節義著明，計或未行，為賊屠害者，亦當審加訪察，具事績以聞；如有子孫，仍並錄名聞奏。百姓等久經淪陷，兼被傷夷，遐想凋殘，實足哀憫，除供當道軍用外，宜給二年。應被希烈差點兵馬及團練子弟，並即放散，其本額將士之中，有不樂在軍，願歸農業者，委節度刺史量給逃死戶田宅，並借貸種糧優給複終身，使之存濟，宜令尚書左丞鄭叔則充淮西宣慰使。嗚呼！往欽哉。自希烈叛命，於今五年，王澤不通，下情亦阻。所宜宣我信令，以釋危疑，敷我惠和，以尉疲瘵。滌清汙俗，鹹與惟新，底難一方，以稱朕意。
乃者希烈亂常，阻兵竊號，汙脅士眾，殘虐烝黎。朕誌在好生，誠深罪已，為人受恥，不忍加兵。惟茲一軍，代著忠節，果殲元惡，不替舊勳。詢於眾情，就拜戎帥，人亦勞止，期於小康。旋乖恤下之方，重致喪身之禍，由朕薄德俾人不寧，撫臨萬邦，且愧且悼。猶賴將校士旅，秉其誠心，邦人不驚，軍部無撓，以茲節效，良有可嘉。所宜慰安，俾洽寬澤。應將士吏人承前所有諸過犯，罪無輕重，一切釋放，曠然昭洗，鹹與惟新。其有先請受莊宅財物者，各以見管為主。將士衣賜節料並家口糧賜等，一切並準舊例，以時給付，不得停減。先令優與賞設，亦準元敕處分，務令豐厚，以稱朕懷。仍加曉諭，各委知悉。
國之經制儲畜備災，雖遇匈年，人無菜色。時或弛征散利，務穡勸分，徙有以均無，因豐而補敗，救患之術，抑其次焉。自戍役繁興，兩河尤極，農桑日廢，井邑為墟，丁壯服其幹戈，疲羸委於溝壑，傷夷未複，荒饉薦臻。曆河朔而至於太原，自淮沂而被於洛汭，蟲螟為害，雨澤愆時，稼穡卒癢，烝黎重困。然猶徵賦不息，征役未寧，凍餒流離，寄命無所，興言感悼，焚灼於懷。朕聞刑罰失中，虐沴斯作。致咎之本，在予一人；萬姓何辜，遭罹其弊。兢兢惕畏，不敢遑安，庶蠲下土之災，用答上天之戒。其宣武等軍宋亳陳州等節度、淄青等州節度、河陽懷州節度、東都畿汝等州節度、潞美軍澤潞磁邢等州節度、保寧軍節度、成德軍恒深趙等州節度、易定等州節度，每管各賜米五萬碩，所司即般運，都於楚州分付，各委本道差官受領，賑給將士百姓等，務令均洽，以惠困窮。屬軍費方殷，國儲尚歉，今所賜賑給，其數非多，猶慮孤惸，或未周贍，穀價翔貴，何能自資。江淮之間，連歲豐稔，迫於貢賦，頗亦傷農。收其有餘，濟彼不足，允孚發斂之術，且葉變通之規。宜令度支於淮南浙江東西等道量置場加價和糴米三五十萬碩，差官般運於諸道，減價出糶，貴從權便，以利於人，無或勞煩，重子不德。方嶽守將，實朕股肱，恤患分憂，與朕同體。宜即遣使，分道宣慰，勞勉將士，省問鄉閭。有可以救歲之凶災，除人之疾苦，各與本道節度使商議，具以聞奏，必精必詳，用稱朕意。
朕以薄德，托於人上，勵精思理，期致雍熙。鑒之不明，事或乖當，百度多闕，四方靡寧。傷夷未瘳，而征役薦起；流亡既甚，而賦斂彌繁。人怨聞上，天災降下，連歲蝗旱，蕩無農收。惟茲近郊，遭害尤甚，豈非昊穹作沴，深儆予衷。蹐憂慚，罔知攸措。今穀價騰踴，人情震驚，鄉閭不居，骨肉相棄，流離殞斃，所不忍聞。公私之間，廩食俱竭，既無賑恤，猶復徵求。財殫力疲，繼以鞭箠；弛征則軍莫之贍，厚斂則人何以堪。念茲困窮，痛切心骨，思所以濟，浩無津涯。補過實在於增修，救患莫如於息費，致咎之本，既由朕躬，謝譴之誠，當自朕始。宜令尚食每日所進膳各減一半，宮人等每月惟供給糧米一千五百碩，其餘悉皆停省。年食支酒料宜減五百碩，飛龍廄馬，從今已後至四月三十日已前，並減半料。京兆府百姓應差科徵配及和市和糴等諸色名目，事無大小，一切並停。公私債負，容待蠶麥熟後徵收。百司非至切之務，如追擾百姓及追勘徵收等色，府縣並不須承受。其尋常訴訟，非交相侵奪者，亦不得為理。百姓及諸色人等，如能力行仁義，均減有無，賙貸貧人，全活數眾者，府司具事跡聞奏，朕當授以官秩，蠲其征徭。如縣令勸導有方，流庸克濟至夏初已來，類例勘會，但戶口無減，田疇不荒，亦以狀聞，量加優獎。百姓有迫於荒饉，全家逐食者，其田宅家具樹木麥苗等，縣司並明立簿書印記，令所由及近鄰人同檢校，勿容輒有毀損。及典賣填納差科，本戶卻歸，使令復業。
夫致理之本，必在於親人，親人之任，莫切於令長。導王者之澤，以被於下；求庶人之瘼，以聞於朝。得失之間，所係甚大。且一夫不獲，辜實在子，況百里之安危，萬人之性命，付以長吏，豈容易哉！今甸內凋殘，亦巳太甚，每一興想，衋然傷懷。非慈惠不能恤疲，非才術無以賑艱食，台郎御史，選重當時，得不分朕之憂，救人之弊？昨者詳延群彥，親訪嘉猷。尚書司勳員外郎竇申等十人，咸以器能，理道精心，究烝黎之疾苦，知教化之宗源，輟於周行，往蒞通邑。申可長安縣令。鄭珣瑜可檢校吏部員外郎兼奉先縣令。韋武可檢校禮部員外郎兼昭應縣令。賈全可咸陽縣令兼監察御史。霍琮可華原縣令兼監察御史。王倉可檢校禮部員外郎兼昭應縣令。李曾可盩厔縣令兼監察御史。荀曾可三原縣令兼侍御史。李緄可富平縣令兼殿中侍御史。其有散官封賜者並如故。應畿內縣令俸料，宜準常參官例均融加給。涇陽縣令韋滌，潔已貞明，處事通敏，有禦災之術，有字物之方，人不流亡，事皆辦集。惟是一邑之內，獨無愁怨之聲，古之循良，何以過此。就加寵秩，允葉前規，可檢校工部員外郎兼本官，仍賜緋魚袋，並賜衣一襲，絹百匹，馬一匹。嗚呼！積行在躬，雖微必著，谘乃庶尹，其惟欽哉。朕聞為君者必擇人而官，為臣者罔擇官而處。弛張係於理，不係於時；升降在乎人，不在乎位。朕方抑浮華以敦教，稽言行以進人。非次之恩，以待能者。彰善黜惡，期於必行。凡百君子，各宜自勉。
朕巡狩山南，自春涉夏，師旅殷會，日費既廣，州閭杼軸，歲計其空，東作妨時，西成罕望。雖黽勉從事，人不告勞，而憫悼積衷，子實知愧。昨者減其租稅，優以複除，庶乎有瘳，汔用小息。洎駕言旋軫，躬履畏途，絕澗縈回，危棧綿互，時經霖雨，道阻且長。工徒造舟，縣人葺路，靡幼靡耋，莫獲寧居。而又齎負糗糧供備頓舍，涉於千里，飫我六師。居人露處以罔依，宿麥過時而不獲，睹茲妨奪，彌增感傷。前所複除，未足酬恤，式敷惠澤，以紓大勞。其興元府除先優複外，宜更給複二年。鳳州全放今年稅。其興元府鳳州界內知頓及修道路閣橋州縣官將士等，並委嚴震類例功效，具名聞奏，量與甄獎。嗟乎！古先哲王，東征西怨，顧予不德，重以勞人。補費錄勤，是有申命，長吏明加優諭，稱朕意焉。
自昔哲王，以道化下，不竭物以充欲，不勞人以樹威，億兆之心，如戴父母，兵革不試，四方來同。苟或昧於德綏，務以力勝，士旅疲耗，烝黎困窮，幸以成功，豈雲有補。李懷光久從戎旅，頗著勤勞，拔於等倫，授以旄鉞。誓師河朔，奔難奉天，有夷凶嫉惡之誠，有弭患釋圍之績。俾介元帥，仍升上台，秉心匪彝，自底不類。怙眾貪亂，附奸脅君，朕用再遷，幾危宗廟。洎股肱宣力，賊泚就誅，率土之人，鹹懷奮擊。朕獨排群議，未忍加兵，命複官封，誌期全貸。而乃昏迷不返，悖慢逾彰，殘害使臣，侵敗畿甸。密邇京邑，人愁無聊，諭之不悛，乃用致討。上帝悔禍，元臣協謀，克集茂勳，以夷大難。渠魁授首，餘眾革心，制勝以謀，兵無血刃。雖事非獲已，義在救人，而本其所由，情深罪已。蓋以信誠未著，撫馭或乖，至使功臣，陷於誅戮，謂之克敵，寧不愧心。然以懷光一家，法當殲戮，念其昔居將相，嚐寄腹心，罪雖掛於刑書，功已藏於王府。以幹紀之跡，固合滅身；以赴難之勳，所宜有後。非常之澤，俾洽幽明，雖屈彝章，庶旌往效。大夫君子，無我有尤，宜以懷光一男為嗣，賜莊宅各一所，聽住京城。仍還懷光首級及屍，任便收葬。其妻及諸子孫在室女等，並遞送灃州，委李皋逐便安置，使得存立。其出嫁女及諸親戚，並宜釋放。應先陷河中將士等，皆嬰迫脅，無路申明，多是朔方舊人，素蘊忠義。並幽州涇原將士，頃被朱泚脅從，收京之時，奔竄在彼，究其本末，情有足矜。況能協力同謀，舉城歸順，錄其成效，鹹與惟新。宜一切洗雪，勿為瑕累。先有官爵實封者，並許仍舊。其中首謀效順，事績著明者，委副元帥條件聞奏，別加甄獎。河中及同州絳州百姓，並經陷賊，又久屯軍，骨肉流離，生業廢棄，興言軫念，良用惻然，宜各給複一年。京兆府奉先美原等縣，緣與同州接近，隨便供運，杼軸既繁，流亡頗眾。委京兆尹即量事優恤，條件聞奏，仍加招輯，使各安存。河中保義軍保寧軍節度使並管內諸軍行營兵馬副元帥、河中保寧等軍節度度支營田觀察處置等使、銀青光祿大夫檢校司徒同中書門下平章事兼太原尹北都留守北平郡王燧，惟嶽降生，鬱為時傑，奉上勵匪躬之節，訓師懷盡敵之謀。略地無遺，攻城必拔，發揚以威強寇，感激而服叛徒。嘉謀屢聞，能事畢備。朔方河中同絳陝虢汴等州及管內諸軍副元帥、河中絳州節度觀察處置等使、開府儀同三司行侍中兼河中尹鹹寧郡王瑊，鑒識精明，宇量宏博，秉義率眾，推誠待人。堅制不奪之心，亟陳必勝之略。輯睦士旅，安慰流庸，盛德克彰，崇功允集。惟乃二帥，一其誠心，奉行天誅，同獎王室，有崇讓之美，有禁暴之能。元惡既除，全城底定，是加寵命，以答崇勳。燧可兼侍中，仍與一子五品正員官並階，餘並如故。瑊可檢校司空，仍與一子五品正員官並階，餘並如故。華州潼關鎮國軍節度使、開府儀同三司檢校右仆射並華州刺史上柱國武康郡王駱元光，邠寧慶等州刺史禦史大夫上柱國許昌郡王韓遊瑰，鄜坊丹延等州節度觀察使檢校兵部尚書兼禦史大夫上柱國東平郡王唐朝臣等，並節著艱危，功成討伐，鎮於衝要，隱若長城，取彼凶殘，進無堅陣，比義同德，廓清方隅。宜增食於真封，且延榮於蔭子。可各賜實封二百戶，仍與一子六品正員官並五品階，餘並如故。應諸道諸軍同討懷光將士等，一自征役，淹曆歲時，被服幹戈，略無寧息，賴茲勤效，是有成功。宜並賜三十萬端匹，以充宴賞。仰度支即般次送赴，並各放歸本道，仍令所司敘錄，即超資與改轉。其中大將及功效殊尤者，委所司速具名銜聞奏，先與處分。其先在河中將士，亦宜依例賜錢宴賞，如本是奉天定難功臣，準條，合給賞者，度支即排比支付。嗚呼！自國家多難，二紀於茲。朕嗣位七年，連兵五載，追惟往事，悔恨於懷。今二孽既誅，諸方甫定，哀彼淮右，獨為匪人。其帥不龔，其眾何罪？朕晨夕惕慮，念之甚詳。罷征討則阻命止於數州，窮戰爭則流禍及於天下，利病之勢，較然相懸。俾人罹殃，寧我忍恥。今勳賢列鎮，疆理有經，縱未偃戈，足以保境。況天地之大，無所不容，豈令是邦，猶隔朝化。因茲大慶，使洽鴻恩，諸道應與淮西接連，宜且各守封境，非被侵軼，不須進討。仍委所在長吏，明加招諭，宣布朕懷。李希烈若能歸降，待以不死，其餘將士官吏百姓等，一切並與洗滌，與之更新。先有官封，亦皆仍舊，如能去逆效順，因事建功，理當甄升，以示褒勸。其所以優賞科條，並準前敕處分。朕思與海內，去危圖安，有過自新，雖大必宥。朗然明信，彰示兆人，期爾庶邦，自求多福。無有遐邇，鹹使聞知。
三代立制，山澤不禁，天地材利，與人共之。王道浸微，強霸爭騖，於是設祈望之守，興榷管之法，以佐兵賦，以寬地征。公私之間，猶謂兼澤，曆代遵用，遂為典常。自頃寇難薦興。已三十載，服幹櫓者，農耕盡廢。居裏閭者，杼軸其空。革車方殷，軍食屢調，人多轉徙，田畝汙萊。乃專煮海之利，以為贍國之術，度其所入，歲倍田租。近者軍費日增，榷價日重，至有以穀一斗，易鹽一升。本末相逾，科條益峻，念彼貧匱，何能自滋。五味失和，百疾生害，以茲夭斃，實為痛傷。嗚呼！朕丕承列聖之緒，遐覽前王之典，既不克靜事以息用，又不獲弛禁以便人。征利滋深，疲致困，予則不恤，其誰省憂？應江淮並峽內榷鹽，宜令中書門下及度支商議，裁減估價，兼厘革利害，速具條件聞奏。削去苛刻，止塞奸訛，務於利人，必稱朕意。
春陽布和，萬物暢茂，實兆庶樂生之日，農夫致力之時。今茲吾人，則異於是，迫以荒饉，愁怨無憀。有離雲井疆，業於庸保；有乞丐途路，困於死亡。鄉閭依然，煙火斷絕，種餉既乏，農耕不興。若東作愆時，西成何望？為人父母，得不省憂。雖國計猶虛，公儲未贍，濟人之急，寧公俟盈豐。罄其有無，庶拯艱厄。京兆府百姓，並宜賜種子二萬碩，同華州各賜三千碩，陝虢兩州賜四千碩，委州長吏即於度支計會請受，差公清仁恤之吏，與縣令親至村閭，隨便給付，仍加勸課，勿失農時。應諸倉所有遠年粟麥，宜令節度更分二萬碩，京兆尹即差官逐便般載，賑賜貧人，先盡鰥寡孤惸目下不濟者，務令均給，全活流庸。嗚呼！朕德之不敷，誠之不感，上帝降割，寧丁厥躬。元元何辜，罹此災害，思欲拯救，未知其方。長人之官，寄任斯重，所宜極慮，與我同憂。勉敷惠和，以育疲瘵，佇聞良術，稱朕意焉。
國家受天明命，平一宇內，自武德迄於天寶，百四十載，海內無事，崇德廣化，澤浸生人。時洽和平，俗登富教。鰥寡孤惸，鹹得其所，鳥獸魚鱉，亦罔不寧。凡今有生，實賴亭育，羯虜伺間，盜起幽燕，率土之人，莫保性命。肅宗以神武戡大難，先朝以仁德紹興運，區域再造，億兆再康。室家離析而複安，子孫煦嫗而相長，勞來安集，垂三十年。則我列聖之於天下，惠澤深矣。朕以寡昧，祗膺寶曆，常恐不克負荷，罔敢怠荒。道有未明，事多乖謬群情壅而不達，大信鬱而不彰。兩河之間，群盜連禍，朕務除大患，靡憚暫勞，是以興有征之師，問千紀之罪。昨以涇原士徒，將赴汝郊，失於撫綏。致使潰叛。朱泚乘釁，因構異圖，肆其狼心，誘我蟊賊。謂君可叛，謂天可欺，縱恣淩悖，無所愧畏。朕失守宮闕，出次郊畿，九廟震驚，萬姓奔駭。內省思咎，外顧懷慚，罪實在子，不敢自蔽。意者宗社降祐，大儆於朕躬，夙夜殷憂，庶乎有補。實賴股肱心膂，勵從戎之節；方嶽將校，集勤王之師。赴難如歸，見危思奮，堅貞勵操，何日忘之。平巨猾者，必仗群雄；賞茂績者，不限彝典。保勳庸於帶礪，傳爵邑於子孫，崇功美名，與國終始。其諸軍使應到奉天縣將士等，宜並賜名奉天定難功臣。食實封者，子孫相繼，代代無絕。身有過犯，遞減罪二等；子孫有過犯，遞減罪一等。當戶應有差科徭役，一切蠲免。其功臣已後雖衰老疾患，不任軍旅者，當分糧賜等，並與全給。身死之後，回給家口，十年勿絕。如有能梟，擒朱泚者，即以朱泚在身官爵授之，仍加實封二千戶，朱泚所有田宅財物，悉並充賜。其梟擒賊大將已下，並節級特加優寵，仍各與實封。應梟擒人所有田宅財物，亦使賜之，其餘立功應合授官給賞，並準今年七月敕處分。其今日已前身死王事者，追贈官爵，亦稱奉天定難功臣。子孫為功臣之家，應合襲封減罪蠲免差役等，一切同例。宣告中外，令知朕懷。建中四年十一月二十三日。
自昔多虞，順時而動。古公避狄，兆永祚於岐下；高帝徙蜀，建雄圖於漢中。王跡所興，子孫是奉。睹遷居於遐阻，知致君之艱難。矧天下為家，不常厥邑，王者所至，四方會同，崇號設都，於是乎在。朕遭罹寇難，播越梁岷，烝庶煩於供億，武徒勤於扞衛。凡百執事，各奉厥司，人皆競勸，物以豐給，嘉乃成績，予懷不忘。今大憝已除，京邑甫定，將旋法駕，展敬園陵。眷於是邦，複我興運，宜其崇大，以示將來。古者天子省方，則問耆年，恤百姓，以頒慶賜，以茂勳勞，用宏布澤之恩，式慰來蘇之望。宜改梁州為興元府，其署置官資望，一切與京兆河南府同。南鄭縣升為赤縣，諸縣並升為畿縣。見在州縣官各令終考秩，至考滿日放選，依本資處分。耆壽與板授五品官，仍並賜緋；先已賜緋，並賜紫。典正等各賜勳五轉，百姓除先減放稅錢外，更給複一年。洋州宜升為望州，見任州官亦並令終考秩，並諸縣官等各減兩選；無選可減者，各加三階。應山南西道節度下將士，除扈從迎駕已經改官者，餘並即與甄敘。嗚呼！古先哲王，東征西怨，顧予不德，重予勤人。撫心咎已，良增愧歎，宣示有眾，明知朕懷。
古者天子巡狩之義，以考國典，以觀人風。在時多虞，或所不暇，乃命卿士，使於四方。問人疾苦，廉吏善惡，苟副所任，則如親臨。在理平之時，尚資勤恤；當喪亂之際，得無省憂。朕以不敏，肆於人上，撫馭失道，誠感未孚。寇盜繁興，阻兵拒命，哀哉臣庶，陷於匪人。顧茲田疇，鞠為茂草，不念柔複，遽命租征。徵發兵甲，萬里必至，暴露營壘，連年不息。冒於鋒刃，繼以死傷，煢嫠無依，父母廢食。存者積思家之怨，歿者倍異鄉之痛。又以軍費滋廣，公儲不充，厚取於人，罔率厥典。科條互設，誅斂無常，農工廢棄其生業，商賈資嗟於道路。軍營日益，閭井日空，凋瘵日窮，徭役日甚。以財力之有限，供求取之無涯暴吏肆威，鞭笞督責。嗷嗷黔首，控告何依，怨氣上騰，咎徵斯應。疫癘薦至，水旱相乘，罪非朕躬，誰任其責？朕自嗣位，迨今六年，連兵不解，已逾四稔。雖本非獲已，義在濟人，而事乃重勞，敢忘咎已。皆以朕之寡昧，居安忘危，致寇之由，實在於此。予則不德，人亦何辜，愧恨積中，痛心疾首。昨者改元施令，悔往布新，將反側獲安，則幹戈日弭；賦役差減，則眾庶就康。還定流亡，與之休息，猶懼思慮未周於庶務，誠感未達於遐方。一理失中，一夫不獲，則何以謝天譴，致人和？俾代予言，其在良弼。宜令門下侍郎同中書門下平章事蕭複充山南東西鄂嶽荊南江西淮南浙江東西嶺南福建等道宣慰安撫使。嗚呼！往率乃職，敬敷朕命，慰勉征戍，勞徠困窮。訪其所安，察其所弊，淹帶必達，冤濫必申。無憚幽遠而不被，無略細微而不恤，洎乎編比屋，鹹若朕之躬親。股肱惟良，予則有賴。其諸道將士，並準今年正月一日制，嚴備疆界，勿使侵擾。仍各令本使本將，速具名銜等聞奏，悉與甄敘。其殊功勁節，超越常倫，別條狀績，當特優獎。百姓除每年兩稅定額外，自餘徵率，一切並停，課勸農桑，各令安業。寇難既定，漸息千戈，朕當躬先簡約，庶務節省。兩稅之內，亦更減除。其諸道事緣急切須處分者，即與所在節度觀察使商議裁度，務合便宜。其餘利害，還日條奏，朕當詳省，以擇厥中。宣布遠邇，鹹使聞知。
朕獲承先顧，付以大器，懼德不類，貽列聖羞，虔恭惕厲，罔敢暇逸。將欲立法齊一，致俗和平，小信未孚，眾心遂阻，事理乖當，百度失中，君臣之間，鬱堙不達。致寇雖深，於罪已，興戎猶昧於省躬。期靖亂以濟人，反勞師而黷武。行者被殺傷之苦，居者重齎送之勞，四海騷然，靡有寧處。京輦之下，杼軸亦空，環列之中，遣戍殆盡。略內以勤遠，居安而忘危，賊臣誘奸，乘間竊發。豺狼穢於宮闕，士庶陷於塗炭，作威肆戮，仇視我人，萬生嗷嗷，呼天罔告。有殞踣以抗節，有脅從以假命。且一夫不獲，辜實在予。朕君臨萬邦，作人父母，既不克覆育，又從而咎之，其心愧恥，一食三歎。退舍內訟，介於梁岷，庶乎有瘳，以答譴戒。皇天悔禍，宗社降靈，腹心爪牙，奮謀宣力。元惡稔慝，脫身逃遁，餘黨歸誠，率眾款附。埽氛沴而辟閶闔，翦鯨鯢以清郊原。函夏載寧，室家相慶。非將士夾輔王室，非卿士交修予違，軍旅葉心，畢命盡敵，豈伊寡昧，克複興運。戡定大難，載感予懷。宜令吏部侍郎班宏充上都宣慰使，勞問將士，撫綏烝黎，招輯流亡，慰安反側。朕續整飭法駕，擇日還京，告謝於祖宗，請罪於天地。策勳行賞，大報忠烈，銘功永代，與國同休。明宣朕懷，鹹使知悉。
朕纂奉不業，托於人上，仁不被物，義不勝奸，頌聲蔑聞，暴亂連起。叛臣希烈，竊據淮沂，誠則彼夫無良，亦由朕之不德。撫禦之道，失之於初，師旅一興，綿聯莫解。服勞者從役不暇，受汙者無路自新，旱蝗相承，穀糴翔貴。兵氓餒死，十室九空。通邑化為邱墟，遺骸遍於原野。每念於此，傷心涕流。且自昔勞師，靡有不悔，以虞舜之聖，屈於苗人；漢武之強，弊於戎虜。矧乎德猶不逮，力或未全，我其永懷，求巳自警。乃者下哀痛之詔，布寬大之恩，普天載新，殊死必宥。然尚勞師旅，作扞邊陲，有累歲棄離家室，有經時不解甲胄。忠雖為國，咎實在予，君人若斯，寧不知愧。賴節將士旅，一其誠心，奮發武威，慎固疆宇，遠人思服，元惡就誅，烝黎方致於安寧，役戍永期於休息。懋官以旌善，錫宴以勞旋，賞不逾時，式遵彝典。都統檢校司空同中書門下平章事劉從一，宜與子孫一人五品正員官。鄭滑節度使檢校尚書右仆射李澄檢校兵部尚書曲環檢校戶部尚書李皋兼禦史大夫樊澤等，並與子孫一人七品正員官。都防禦使工部尚書禦史大夫賈耽，都團練使檢校左散騎常侍兼禦史大夫盧元卿，兼禦史大夫張建封等，並與子孫一人八品正員官。檢校司空同中書門下平章事李抱真，檢校司空同中書門下平章事李納，檢校尚書右仆射同中書門下平章事韓滉，檢校工部尚書禦史大夫田緒，鹹遣士旅，遠赴行營，同討不庭，厥有成績。抱真、納、滉宜並與子孫一人七品正員官。緒與子孫一人八品正員官。應與淮西接界州縣、本界鎮守及諸道赴行營將士等，宜共賜物三十萬端匹，以充賞設。度支即約據界首及行營軍額，分配定數，逐便支送。仍委本道都統節度防禦都團練使即條錄功第名銜聞奏，並與甄敘。其行營將士，仍各放歸本道，明加宣諭，令悉朕懷。
三公之職，論道經邦，序五行之和，任百事之理，曆代崇重，不常厥官。天祚皇家，茂生才傑，比義齊列，同寅協恭。以德允台階之望，以勳當井賦之賜，聿應並命，式副具瞻。開府儀同三司檢校司空同中書門下平章事、使持節恒州諸軍事守恒州刺史、充成德軍恒冀深趙等州節度觀察處置等使、琅邪郡王王武俊，秉誌沉密，臨事能斷，忠而致力，勇且有仁。奮發之初，渠魁即戮，危疑之際，大節首彰。開府儀同三司檢校尚書左仆射、同中書門下平章事潞州大都督府長史昭義軍澤潞磁邢等州節度觀察處置度支營田等使、上柱國符陽郡王李抱真，質重氣和，內精外朗，智窮變化，守必以常，學本明誠，動有攸利，謀猷屢告，規益孔多。皆戮力盡瘁，誌匡王室，陳師鞠旅，同討不庭。仗大義而萬眾葉心，體至公而千里同契；合軍於呼吸之際，決策於指揮之間。並轡載馳，執桴親鼓，凶徒殄殪，河右廓清。國家無北顧之虞，奸慝阻南侵之計，時乃同德，厥功茂焉。敷五教而阜人，均九土以居眾，俾爾更踐，備揚洪休，乃加真實，以貽後嗣。武俊可檢校司徒同中書門下平章事，抱真可檢校司空同中書門下平章事，賜實封五百戶。嗚呼！古人有言曰：「惟理亂在庶官。」矧惟輔臣，與國同體，明朕德命，爾其欽承。朕嗣位不明，輕費尚力，謂武可以靖暴慢，謂刑可以懲奸邪，德之不修，亂是用長。士馬疲耗，烝庶流離，罪非朕躬，誰任其咎？自去歲遭變，再經播遷，曆山川之險艱，知軍旅之勞苦，惟省前過，悔恨盈懷。追遠事而不及，庶後圖之可補。以九廟為重，而不憚屈身；以百姓為心，而不專私欲。苟可以保安社稷，休息甲兵，宏濟蒼生，蠲省徭賦，含垢忍恥，予無難焉。朱滔受任薊門，累著誠績，委遇既重，封秩亦崇，臣節中虧，自貽伊阻。洎賊泚僭竊上京，兄弟之親，在法無赦。朕以罪不相及，情有可原，待以如初之誠，廣其自新之路。執迷不複，固敗是求，蹙喪而歸，既困方悟。累獻款疏，深陳懇誠，省之惻然，良用憫歎。雖將相嫉惡之誌，固所難容；以君上懷柔之情，未忍拒絕。且善莫大於改過，德莫盛於好生。叛而伐之，服而舍之，銷難愛人，實惟朕誌。宜委武俊抱真開示大信，明加曉諭。若誠心益固，善跡克彰，朕當掩錄勳，與之昭雪。宣告眾庶，鹹使聞知。
朕臨禦已來，連兵不息，自經播越，方曆險難，耳聞鼙鼓之聲，目視殺傷之苦，由是覺悟，悔於興師。既省巳以知非，亦欲人之遷善，至乃歲有再赦，事有屢言，務於撫綏，不憚煩冗。冀朕之誠信日布，冀人之患難日除，每議用兵，惻然不忍。而賊臣希烈，煽禍滔天，虐用其人，仇視厥從，狼心多忌，梟性無親，以芟伐立威，以猜刻為誌，朝為昵比，夕為仇讎，肆其芟夷，蔑若草芥。馮陵汝海，流血盈川，侵軼浚郊，積骸遍野。農耕廢業，井邑成墟，積彼妖氛，發為災癘，蕭條千里，無複人煙。朕哀彼生靈，陷於塗炭，苟存拯物，不難屈身。故於首春，特布新令，赦其殊死，待以初誠。使臣才越於郊畿，巨猾已聞於僭竊，酷烈滋甚，吞噬無厭。將相大臣，鹹懷憤激，繼陳章疏，固請除討。朕以所行天誅，本去人害，兵戈既接，玉石難分。言念忠良，遭罹脅制，雖欲卻陳臣節，厥路無由。受汙終身，銜冤沒代，淪胥以逞，誠足痛傷。宜令諸道節度使，每欲進軍，先加曉諭，今所致討，唯止元凶，其餘脅從，一切不問。如能去逆效順，因事建功，明設科條，以示裦勸。其以一州降者，便授刺史，封異姓王，賜實封五百戶。以一萬人已上降者，授刺史，封國公，賜實封三百戶。其餘各據功效，節級甄升，列爵建官，以俟能者，朗然明信，朕不食言。宣示遠人，各令知悉。
朔方諸軍應在河中絳州朝邑將士等，並以義烈繼代，勳業冠時，艱虞以來，常濟國難。肅宗代宗，再複京邑，皆是朔方將士之功。去歲朕在奉天，凶黨攻逼，解圍赴急，亦賴此軍。言念爪牙，情均骨肉，濟朕危厄，感之豈忘。頃以懷光背恩，自生猜阻，熒惑將士，汙脅忠良。朕頻降詔書，再三曉諭，皆被懷光隱匿，兼亦誌有加誣。朕之誠懷，竟未宣布，夙夜自愧，寢食不安。時屬嚴凝，屢頒衣賜，豈以懷光一人拒命，遂令將士俱不沾恩。朕於功臣，義存終始，其朔方及諸軍應在河中絳州朝邑將士等，今年春冬衣賜，並準二月二十一日敕。緣赴奉天解圍功臣等第給錢物，宜令所司並許計料別收貯，待道路通流，即當時支遣。其有歸順者續給，其將士等，有先賜實封，一切準元敕，并州給牒。委馬燧、渾瑊逐分送付，其差人請受，仍明加宣諭招撫，務令忠義之士，各悉朕意。
沮勸二柄，國之大綱，獎善懲違，固不可廢。頃者賊臣構亂，京邑震騷，惟茲土人，奔竄無所。或從其誘脅，遂染汙名；或守以純誠，竟全貞節。昨所司奏議，但舉刑章，坐累者各巳條疏，守節者並未甄異，忠正而不報，豈朕意焉。應在京百司及京兆府長安萬年兩縣，去年十月三日見在職事官，在城陷於賊中潛藏，不受逆命，並諸色前資官，被偽署官爵，頻遭迫脅，首末不出，事跡昭著，眾所明知者，並委禦史台訪察，勘核其事，勿容虛濫，仍限今月內，具名銜事跡聞奏。五品已上及常參官已受替者，委中書門下與處分。六品已下各減三選，不拘考例聽集。其未得資被替，非時放選，仍稍優與處分。如已喪亡者，並與追贈，使恩加存歿，以稱朕懷。
朕自遷越，旋於京師，將欲請罪祖宗，告謝天地，所司擇日，行有期矣。議者多以大盜之後，人勞匪居，懼愆歲功，請俟農隙。若俯順群議，則私懷不安；將祗率典章，又疲重擾。夙夜憂惕，罔知所裁。宜令中書門下與常參官即詳議，折衷聞奏。
朕以寡德，君臨兆人，憂四鄙之不寧，懼一物之失所。降心以懷戎狄，期息征徭；極慮以綏烝黎，冀遂安輯。今諸夏嶽牧，鹹能撫封，九姓可汙，薦克敦好，寰瀛之內，其謂小康。愛人雖發於朕心，濟理實由於藩輔豈惟菲薄，所致於茲。然獨吐蕃負恩，背盟棄約，尚勞師旅，備禦西陲。亦賴方嶽同心，簡練傑俊，助其防鎮，遏彼奔衝。數年以來，邊境寧謐，乃眷靈武，實惟雄藩，扼東牧之咽喉，控北門之管鍵，軍懸寇邇，地遠勢孤，雖無交切之虞，須建久安之策。朕屬慮於此，殆今累年，晨思廢餐，暮想忘寐。征兵益戌，則憚其勞師；移人實邊，又念其離土。朕欲令萬姓，各遂所安，抑而使人，情有不忍，中懷結鬱，罔知所從。古人有言：「主憂臣憤。」今朕憂矣，將相牧守，得不與我同其慮哉。此乃忠臣盡規之時，勇士建功之日，苟宏良算，必有其人。宜令諸道節度觀察使各於本管諸色人中，募能赴靈武鎮守者，取其情願，重設賞科。仍須精選驍雄，薄閑武藝，便以本道諸色錢物給付，仍優厚裝束，發赴上都。每道各據所管州縣多少通計，每州所募，多不得過五十人，少不減三十人。若欲將家口相隨，便給資糧同發遣。如有戶貫在州者，蠲免本戶差科，其官健到日，朕當超資與官，至鎮便替。朕之此意，非務廣兵，欲使四方驍雄，俱到塞上，壯邊城士旅之氣，杜戎鬼，窺伺之心。方嶽信臣，所當相悉，勿令騷擾，副我憂人。
李希烈首亂淮濆，又侵滎汴，凶威所及，罔不脅從。百姓既罹於網羅，將士兼質其家口，哀我眾庶，銜冤莫伸，雖欲歸降，何有自達。朕為人父母，不克保安，遂使忠良，橫遭脅汙，興言憫悼，思惻深衷。今王師四臨，所至克捷，將士百姓，款附甚多。或棄其鄉園，或捐其家族，脫身效節，良有可嘉，特宜撫綏，以獎誠效。應淮西界內及鄭汴等州將士歸順者，委所在節度防禦等使便與收管，切加存恤，優給資糧，仍各具名銜聞奏，當與甄獎，並給遣衣賜。其百姓從賊界內歸順者，亦委所在觀察使刺史量以本道諸色錢物賑給，令得存濟。如情願便住者，即配與死戶田宅，使營生業。若欲赴諸州縣者，隨其所之，當時給文牒發遣，不得止遏。所至之處，準前優賞。率土之內，莫非王臣，雖陷冠中，諒非獲已，但能效順，即是平人，務於招綏，副朕所恤。
李希烈阻兵淮右，虐害烝人，朕哀憫無辜，橫遭脅制，若興師行伐，則玉石俱焚，所以頻下詔書，再三開諭，曾無悛革，但益憑陵。忠勇之徒，皆思奮激。朕悔於征伐，務在含容，以一夫無良，遂百姓罹禍，安人忍恥，初是素懷。今東作方興，麥秋在近，儻行侵擾，深害農功，一方之人，實足矜憫。應與淮西接界州縣，各委本道都統節度都防禦圍練等使，明申前敕，嚴設隄防，務使農人，遂其耕獲。賊若不先侵軼，但自保守封疆，勿令越境，暴犯田苗。及有侵掠，務宣朝化，以洽遠人，仍於所在界首，明加招諭，咸令知悉。
遷徙家鄉，分離骨肉，有生之酷，莫甚於斯。朕撫育兆人，庶臻理道，懲過不可以不罰，原情不可以不矜，將推內恕之心，用廣自新之路。應從李希烈作亂以來，諸道所有擒獲淮西生口，配隸嶺南黔中等道，宜一切釋放歸本道，其投降人等權於諸州縣安置者，亦任各從所適。
