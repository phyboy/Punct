隱朝昨日奉宣聖旨，逆賊雖退，猶未收城，令臣審思當今所務，何者最切，具條錄奏來者。
伏以初經大變，海內震驚，無論順逆賢愚，必皆企竦觀聽。陛下一言失則，四方解體；一事當則萬姓屬心。動關安危，不可不慎。臣謂當今急務，在於審察群情。若群情之所甚欲者，陛下先行之；群情之所甚惡者，陛下先去之。欲惡與天下同，而天下不歸者，自古及今，未之有也。夫理亂之本，係於人心，況乎當變故動搖之時，在危疑向背之際。人之所歸則植，人之所去則傾，陛下安可不審察群情，同其欲惡，使億兆歸趣，以靖邦家乎？此誠當今之所急也。然尚恐為之不易者，蓋以朝廷播越，王命未行，施之空言，人或不信，何以言其然。今天之下所欲者，在息兵，在安業；天下之所惡者，在斂重，在法苛。陛下欲息兵，則寇孽猶存，兵固不可息矣；欲安業，則征徭未罷，業固未可安矣；欲薄斂，則郡縣懼乏軍用，令必不從矣；欲去苛，則行在素霽威嚴，言且無驗矣。此皆勢有所未制，意有所未從，雖旋於德音，足慰來蘇之望，而稽諸事實，未符悔禍之誠。且動人以言者，其感不深；動人以行者，其應必速。蓋以言因事而易發，行違欲而難成，易發故有所未孚，難成故無思不服。今陛下將欲平禍亂，拯阽危，恤烝黎，安反側，既未有息人之實，又乏於施惠之資，唯當違欲以行已所難，布誠以除人所病，乃可以彰追咎之意，副惟新之言。若猶不然，未見其可。頃者竊聞輿議，頗究群情，四方則患於中外意乖，百辟又患於君臣道隔，郡國之誌，不達於朝廷；朝廷之誠，不升於軒陛。上澤闕於下布，下情壅於上聞，實事不必知，知事不必實，上下否隔於其際，真偽雜糅於其間，聚怨囂囂，騰謗籍籍，欲無疑阻，其可得乎？物論則然，人心可見。蓋謂含宏聽納，是聖主之所難；鬱抑猜嫌，是眾情之所病。伏惟陛下神無滯用，鑒必窮微，愈其病而易其難，如淬鋒潰疣，決防注水耳。可以崇德美，可以濟艱難，陛下何慮不行，而直為此懍懍也。臣謂宜因文武群官入參之日，陛下特加延接，親與敘言，備詢禍亂之由，明示咎悔之意，各使極言得失，仍令一一麵陳。軍務之際，到即引對，不拘時限，用表憂勤。周公勤握發吐餐，而天下歸心則此義也。又當假之優禮，悅以溫顏。言切而理愜者，必賞導以盡其情；識寡而辭拙者，亦容恕以嘉其意。有諫諍無隱者，願陛下葉成湯改過之美，裦其直而勿吝其非；有謀猷可用者，願陛下體大禹拜言之誠，獎其能而亟行其策。至於匹夫片善，采錄下遺，庶士傳言，聽納無倦。是乃總天下之智以助聰明，順天下之心以施教令，則君臣同誌，何有不從，遠邇歸心，孰與為亂？化疑梗為合，易怨謗為謳歌，浹辰之間，可使丕變。陛下儻行之不厭，用之得中，從義如轉圜，進善如不及，推廣此道，足致和平，其於昭德，塞違，恐不止當今所急也。慮有愚而近道，事有要而似迂，冀垂睿思，反覆詳覽，必或無足觀采，舍棄非遙。謹奏。
臣某言：賊泚逋誅，尚穴宮禁。陛下思念宗廟，痛傷黎元，仁孝交感，至於憤激，猥以急務，下詢微臣。臣雖鄙懦，尊慕仁義，荷陛下知巳之遇，感陛下思理之誠，愚衷所懷，承問輒發。不以淺深自揆，不以喜怒上虞，誠缺於周防承順之規，是亦忠於陛下一至之分也。前奉詔問，尋具上陳，請延群臣，稍與親接，廣谘訪之路，開諫諍之門，通壅鬱之情，宏采拔之道。自獻答奏，迨茲彌旬，不聞施行，不賜酬詰，未審宸旨，以為何如？昧於忖量，但務竭盡，恐由辭理蹇拙，不能暢達事情，忄婁忄婁血誠，敢願披瀝，頻煩黷冒，豈不慚惶，蓋犬馬感恩思效之心，卷卷而不能自止者也，
臣聞立國之本，在乎得眾，得眾之要，在乎見情。故仲尼以謂人情者聖王之田，言理道所由生也。是則時之否泰，事之損益，萬化所係，必因人情。情有通塞，故否泰生；情有厚薄，故損益生。通天下之情者，莫智於聖人，盡聖人之心者，莫深於《易》象。其別卦也，乾下坤上則曰泰，坤下乾上則曰否；其取象也，損上益下則曰益，損下益上則為損。乾為天為君，坤為地為臣。天在下而地處上，於位乖矣，而反謂之泰者，上下交故也。君在上而臣處下，於義順矣，而反謂之否者，上下不交故也。氣不交則庶物不育，情不交則萬邦不和。天氣下降，地氣上騰，然後歲功成；君澤下流，臣誠上達，然後理道立。損益之義，亦猶是焉。上約巳而裕於人，人必悅而奉上矣，豈不謂之益乎！上蔑人而肆諸巳，人必怨而叛上矣，豈不謂之損乎！然則上下交而泰，不交而否，自損者人益，自益者人損，情之得失，豈容易哉。故喻君為舟，喻人為水，水能載舟，亦能覆舟。舟即君道，水即人情。舟順水之道乃浮，違則沒；君得人之情乃固，失則危。是以古先聖王之居人上也，必以其心從天下之心，而不敢以天下之人從其欲。乃至「兢兢業業，一日二日萬幾」。夫幾者，事之微也，以聖人之德，天子之尊，且猶慎事之微，乃至一日萬慮，豈不以居上接下，懼失其情歟！《書》曰：「人心惟危，道心惟微。」微則萬幾之慮，不得不精也；危則覆舟之戒，不得不畏也。夫揆物以意，宣意以言，言或是非，莫若考於有跡，跡或成敗，莫若驗於已行。自昔王業盛衰君道得失，史冊盡在，粲然可徵。與眾同欲靡不興，違眾自用靡不廢，從善納諫靡不固，遠賢恥過靡不危。故《詩》、《書》稱堯德，則曰：「稽於眾，舍巳從人。」數舜之功，則曰：「明四目，達四聰。」言務同欲也。序禹之所由興，則曰：「益讚於禹」，「禹拜昌言」。述湯之所以王，則曰：「用人惟已，改過不吝。」言能納諫也。歌文王作周，則曰：「濟濟多士，文王以寧。」美武王克殷，則曰：「亂臣十人，同心同德。」言皆從善也。堯舜禹湯文武，此六君者，天下之盛王也，莫不從諫以輔德，詢眾以成功。是則德益盛者慮益微，功愈高者意愈下。及代之衰也，則道亦反焉。故《書》曰：「紂有億兆夷人，離心離德。」言違眾也。《詩》曰：「汝炰烋於中國，斂怨以為德。不明爾德，時無背無側；爾德不明，以無陪無卿。」又曰：「雖無老成人，尚有典刑。曾是莫聽，大命以傾。」言遠賢也。《書》曰：「謂人莫已若者亡。」《詩》曰：「惟彼不慎，自獨俾臧。自有肺腸，俾人卒狂。」言自用也。前史數桀紂之惡曰：「強足以拒諫，辯足以飾非。」言恥過也。考得失於巳行之跡，鑒盛衰於巳驗之符，孰失道而不衰，執得理而不盛，報應以類，影響不差，胡可不則而象之，敬而畏之乎！
粵自秦漢，暨於周隋，其間半曆幹祀，代興者非一姓，繼覆者非一君，雖所遇殊時，所為異跡，然失眾必敗，得眾必成，與堯舜禹湯同務者必興，與桀紂幽厲同趣者必覆，全失眾則全敗，全得眾則全成，多同於善則功多，甚同於惡則禍甚。善惡從類，端如貫珠，成敗象行，明若觀火，此曆代之元龜也。尚恐議者曰： 「時異事異」，臣請複為陛下粗舉近效之尤章章者以辯焉。
太宗文皇帝以天縱之才，有神器之重，武定禍亂，文致太平，威行如雷霆，明照侔日月，英略施於百務，聖功被於九歌，固非庶品之所度量，常情之所鑽仰。然猶兢兢畏慎，懼失人心，每戒臣下獻規，恒以危亡為慮。夙興聽理，日旰忘勞，公卿迭趨，庭奏庶務，評議得失，與眾共之，下無滯情，上無私斷。退朝之暇，宴接侍臣，諮訪謀猷，詢求過闕，或論往古成敗，或問人間事情。每言及暗主亂朝，則省懼自戒；言及賢君理代，則企竦思齊；言及稼穡艱難，則上下相匡，務遵勤儉；言及閭閻疾苦，則君臣同慮，議息征徭。懋德懲違，觸類滋長，尚恐過言謬舉，既往難追。每召宰相平章，必遣諫官俱入，小有頗失，隨即箴規，得一善必遽命甄升，聽一諫必明加裦錫。故得時無闕事，人樂輸誠。又引文學之流，更直宿於內署，或講求典禮，或諷誦詩書，每至夜分，情忘厭倦。夫以太宗之德美，貞觀之理安，且猶務得人心，其勤若此，是則人心之於理道，可一日而不接乎？
高宗始年，亦親聽納，故當時翕然歸美，以為有貞觀之風。兼賴遺澤在人，先範垂裕，幸無改作，俗以阜康，數十年間，天下無事。承平之業滋久，倦勤之意頗彰，燕居益深，接下彌簡，前哲之耿光浸遠，中宮之威柄潛移。卒有嗣聖臨朝，天授革命。豈不以經邦之道，闕疇谘於大猷，宴安之懷，溺偏信於近狎。馴致禍變幾將傾邦，雖亂匪自他，然其失一也。弊俗一靡，餘風遂流，訖神龍景雲之間，皆嬖幸亂朝，聰明不達。
元宗躬定大難，手振宏綱，開懷納忠，克巳從諫，尊用舊老，采拔群材，大臣不敢壅下情，私昵不敢幹公議，朝清道泰，垂三十年。謂化已行，謂安可保，耳目之娛漸廣，憂勤之誌稍衰，侈心一萌，邪道並進。貪權竊柄者則曰：「德如堯舜矣，焉用勞神？」承意趣媚者則曰：「時巳太平矣，胡不為樂？」有深謀遠慮者，謂之迂誕驚眾；有讜言切諫者，謂之誹謗邀名。至尊收視於穆清，上宰養威於廊廟，議曹以頌美為奉職，法吏以識旨為當官，司府以厚斂為公忠，權門以多賂為問望。外寵持竊國之勢，內寵擅回天之謠，禍機熾然，焰焰滋甚，舉天下如居積薪之上，人人懼焚，而朝廷相蒙，曾莫之省，日務遊宴，方謂有無疆之休。大盜一興，至今為梗，豈不以忽於戒備，逸於居安，憚忠鯁之怫心，甘諛詐之從欲，漸漬不聞其失，以至於大失者乎！
肅宗懲致寇之由，蘊撥亂之略，虛受廣納，同符乎太宗，招延詢謀，輟食廢寢洞啟誠腑，推心與人，豁披胸襟，忘巳應物。故得來蘇之望允塞，配天之業勃興。
先皇帝繼守恭勤，而益之以和惠。惠則有感，和則有親，雖時繼艱屯，而眾不離析。理尚寬大，務因循而重作為。然於紫宸聽朝，常限三人奏事，亦宣諭德令，課責侍臣，或賞其盡規，或讓以容默。性本仁恕，事多含宏，諫雖未從，且不深忤，情苟有阻，終獲上通。故君臣相安，而人亦小息。
陛下英姿逸辯，邁絕人倫，武略雄圖，牢籠物表。憤習俗以妨理，任削平而在躬，以明威照臨，以嚴法制斷，流弊日久，浚恒太深。遠者驚疑而阻命，逃死之亂作；近者畏懾而偷容，避罪之態生。君臣意乖，上下情隔。君務致理，而下防誅夷；臣將納忠，又上慮欺誕。故睿誠不布於群物，物情不達於睿聰。臣於往年，曾任禦史，獲奉朝謁，僅欲半年。陛下嚴邃高居，未嚐降旨臨問，群臣蹐趨退，亦不列事奏陳。軒墀之間，且未相諭，宇宙之廣，何由自通。雖複例對使臣，別延宰輔既殊師錫，且異公言。未行者則戒以樞密勿論，巳行者又謂之遂事不諫，漸生拘礙，動涉猜嫌。由是人各隱情，以言為諱。至於變亂將起，億兆同憂獨陛下恬然不知，方謂太平可致。陛下以今日之所睹，驗往時之所聞，孰真孰虛，何得何失，則事之通塞，備詳之矣，人之情偽，盡知之矣。
列聖升降之效，曆曆如彼，當今理亂之由，昭昭如此。未有不興於得眾，殆於失人；裕於僉諧，蔽於偏信；濟美因乎納諫，虧德由乎自賢；善始本乎憂勤，失全萌乎安泰。今陛下將欲悔禍徼福，去危從安，若不循太宗創業之規襲肅宗中興之理，鑒天寶致亂之所以，懲今者遷幸之所由，則何以孚聖懷，彰令問，新遠邇之聽，歸反側之心乎！前承德音，訪及庸鄙，敢緣私議，輒以獻聞。自爾已來，反覆千慮，愚智有分，信非可移。至今拳拳，猶滯所見，不勝愚誠懇款，謹複布露以聞。臣某惶怖死罪，謹言。
朝隱奉宣聖旨：「頻覽卿表狀，勸朕數對群臣，兼許令論事，辭理懇切，深表盡忠。朕本心甚好推誠，亦能納諫，伹緣上封事及奏對者，少有忠良，多是論人長短，或探朕意旨。朕雖不脘讒譖，出外即謾生是非，以為威福。朕往日將謂君臣一體，都不隄防，緣推誠信不疑，多被奸人賣弄。今所致患害，朕思亦無他故，卻是失在推誠。又諫官論事，少能慎密，例自矜衒，歸過於朕，以自取名。朕從即位以來，見奏對論事者甚多，大抵皆是雷同，道聽途說，試加質問，即便辭窮。若有奇才異能，在朕豈惜拔擢。朕見從前已來，事秪如此，所以近來不多取次對人，亦不是倦於接納，卿宜深悉此意者。」
聖德廣大，如天包容，俯矜狂愚，仍賜獎諭，嘉臣以懇切，目臣以盡忠，雖甚庸駑，實懷感勵。夫知無不言之謂盡，事君以義之謂忠，臣之夙心，久以自誓，以此為奉上之道，以此為報主之資。幸逢休明，獲展誠願，既免罪戾，又蒙裦稱，庶奉周旋，不敢失墜。儻陛下廣推此道，旋及萬方，鹹獎直以矜愚，各錄長而舍短，人之欲善，誰不知臣。自然聖德益彰，群心盡達，愚衷懇懇，實在於斯。睿眷特深，縷宣密旨，備該物理，曲盡人情，其於慮遠防微，固非常識所逮。然臣竊謂天之道，與天同方，天不以地有惡木而廢發生，天子不以時有小人而廢聽納。帝王之盛，莫盛於堯，雖四凶在朝，而僉議靡輟。故曰「惟天為大，惟堯則之。」是知人有邪直賢愚，在處之各得其所而已，必不可以忠良者少，而闕於詢謀獻納之道也。昔人有因噎而廢食者，又有懼溺而自沉者，其為矯枉防患之慮，豈不過哉。願陛下取鑒於茲，勿以小虞而妨大道也。臣聞人之所助在乎信，信之所立由乎誠。守誠於中，然後俾眾無惑；存信於已，可以教人不欺。唯信與誠，有補無失。一不誠則心莫之保，一不信則言莫之行。故聖人重焉，以為食可去而信不可失也。又曰「誠者物之終始，不誠無物。」物者事也，言不誠則無複有事矣。匹夫不誠，無複有事，況王者賴人之誠以自固，而可不誠於人乎？陛下所謂失於誠信以致患害者，臣竊以斯言為過矣。孔子曰：「可與言而不與之言，失人；不可與言而與之言，失言。智者不失人，亦不失言。」由此論之，陛下可審其所言，而不可不慎；信其所興，而不可不誠。海禽至微，猶識情偽，含靈之類，固必難誣。前誌所謂眾庶者至愚而神，蓋以蚩蚩之徒，或昏或鄙，此其似於愚也。然而上之得失靡不辨，上之好惡靡不知，上之所秘，靡不傳，上之所為靡不效，此其類於神也。故馭之以智則人詐，示之以疑則人偷，接不以禮，則徇義之意輕，撫不以恩，則效忠之情薄。上行之則下從之，上施之則下報之，若響應聲，若影從表。表枉則影曲，聲淫則響邪，懷鄙詐而求顏色之不形，顏色形而求觀者之不辨，觀者辨而求眾庶之不惑，眾庶惑而求叛亂之不生，自古及今，未之得也。故「唯天下至誠，為能盡其性；能盡其性，則能盡人之性。」若不盡於已而望盡於人，眾必紿而不從矣；不誠於前而曰誠於後；眾必疑而不信矣。今方嶽有不誠於國者，陛下則興師以伐之，臣庶有虧信於上者，陛下則出令以誅之。有司順命誅伐而不敢縱舍者，蓋以陛下之所有，責彼之所無故也。向若陛下不識於物，不信於人，人將有辭，何以致討？是知誠信之道，不可斯須去身，願陛下慎守而行之有加，恐非所以為悔者也。臣聞《春秋傳》曰：「人誰無過，過而能改，善莫大焉。」《易》曰：「日新之謂盛德。」《禮記》曰：「德日新，日日新，又日新。」《商書》仲虺述成湯之德曰：「用人惟已，改過不吝。」《周詩》吉甫美宣王之功曰：「袞職有闕，惟仲山甫補之。」夫《禮》、《易》、《春秋》，百代不刊之典也，皆不以無過為美，而謂大善盛德，在於改過日新。成湯聖君也，仲虺聖輔也，以聖輔而讚揚聖君，不稱其無過；而稱其改過，周宣中興之賢主也，吉甫文武之賢臣也，以賢臣而歌誦賢主，不美其無闕，而美其補闕。是則聖賢之意，較然著明，唯以改過為能，不以無過為貴。蓋謂人之行巳，必有過差，上智下愚，俱所不免。智者改過而遷善，愚者恥過而遂非，遷善則其德日新，是為君子；遂非則其惡彌積，斯謂小人。故聞義能徙者，常情之所難，從諫勿咈者，聖人之所尚。至於讚揚君德，歌述主功，或以改過不吝為言，或以有闕能補為美。中古巳降，淳風浸微，臣既尚諛，君亦自聖。掩盛德而行小道，於是有入則造膝，出則詭辭之態興矣。奸由此滋，善由此沮，帝王之意由此惑，譖臣之罪由此生，媚道一行，為害斯甚。
太宗文皇帝挺秀幹古，清明在躬，再恢聖謨，一流漢弊，以虛受為理本，以直言為國華。有麵折廷爭者，必為霽雷霆之威，而明言將納；有上封獻議者，必為黜心意之欲，而手敕裦揚。故得有過必知，知而必改，存致雍熙之化，沒齊堯舜之名。向若太宗徇中主之常情，滯習俗之凡見，聞過則羞巳之短，納諫又畏人之知，雖有求理之心，必無濟代之效，雖有悔過之意，必無從諫之名。此則聽納之實不殊，隱見之情小異，其於損益之際，已有若此相懸，又況不及中才，師心自用，肆於人上，以遂非拒諫，孰有不危者乎！且以太宗有經緯天地之文，有底定禍亂之武，有躬行仁義之德，有致理太平之功，其為休烈耿光，可謂盛極矣。然而人到於今稱詠，以為道冠前古，澤被無窮者，則從諫改過為其首焉。是知諫而能從，過而能改，帝王之美，莫大於斯。陛下所謂「諫官論事，少能慎密，例自矜衒，歸過於朕」者，臣以為不密自矜，信非忠厚，其於聖德，固亦無虧。陛下若納諫不違，則傳之適足增美；陛下若違諫不納，又安能禁之勿傳。伏願以貞觀故事為楷模，使太宗風烈，重光於聖代，恐不可謂此為歸過，而阻絕直言之路也。臣聞虞舜察邇言，故能成聖化；晉文聽輿誦，故能恢霸功。《大雅》有「詢於芻蕘」之言，《洪範》有「謀及庶人」之義。是則聖賢為理，務詢眾心，不敢忽細微，不敢侮鰥寡。侈言無驗不必用，質言當理不必違，遜於誌者不必然，逆於心者不必否，異於人者不必是，同於眾者不必非，辭拙而效速者不必愚，言甘而利重者不必智。是皆考之以實，慮之以終，其用無他，唯善所在，則可以盡天下之理，見天下之心。夫人之常情，罕能無惑，大抵蔽於所信，阻於所疑，忽於所輕，溺於所欲。信既偏則聽言而不考其實，由是有過當之言；疑既甚則雖實而不聽其言，於是有失實之聽；輕其人則遺其可重之事，欲其事則存其可棄之人。斯並苟縱私懷，不稽皇極，於以虧天下之理，於以失天下之心。故常情之所輕，乃聖人之所重，圖遠者先驗於近，務大者必慎於微，將在博采而審用其中，固不在慕高而好異也。
陛下所謂「比見奏對論事，皆是雷同道聽途說」者，臣竊以眾多之議，足見人情，必有可行，亦有可畏，恐不宜一槩輕侮，而莫之省納也。陛下又謂試加質問，即便「辭窮」者，臣竊以陛下雖窮其辭，而未盡其理，能服其口，而未服其心。何以知其然？臣每讀史書，見亂多理少，因懷感歎，嚐試思之。竊謂為下者莫不願忠，為上者莫不求理，然而下每苦上之不理，上每苦下之不忠，若是者何？兩情不通故也。下之情莫不願達於上，上之情莫不求知於下。然而下恒苦上之難達，上恒苦下之難知，若是者何？九弊不去故也。所謂九弊者，上有其六，而下有其三。好勝人，恥聞過，騁辯給，眩聰明，厲威嚴，恣彊愎：此六者，君上之弊也。諂諛，顧望，畏懦：此三者，牙下之弊也。上好勝，必甘於佞辭；上恥過，必忌於直諫。如是則下之諂諛者順旨，而忠實之語不聞矣。上騁辯，必剿說而折人以言；上眩明，必臆度而虞人以詐。如是則下之顧望者自便，而切磨之辭不盡矣。上厲威，必不能降情以接物；上恣愎，必不能引咎以受規。如是則下之畏懦者避辜，而情理之說不申矣。夫以區域之廣大，生靈之眾多，宮闕之重深，高卑之限隔，自黎獻而上，獲睹至尊之光景者，逾億兆而無一焉。就獲睹之中，得接言議者，又千萬無一；幸而得接者，猶有九弊居其間，則上下之情，所通鮮矣。上情不通於下則人惑，下情不通於上則君疑，疑則不納其誠，惑則不從其令。誠而不見納，則應之以悖；令而不見從，則加之以刑。下悖上刑，不敗何待？是使亂多理少，從古以然。考其初心，不必淫暴，亦在乎兩情相阻，馴致其失，以至於艱難者焉。昔龍逢誅而夏亡，比幹剖而殷滅，宮奇去而虞敗，屈原放而楚衰。臣謂夏殷虞楚之君，若知四子之盡忠，必不剿棄，若知四子之可用，必不違拒。所以至於忍害而舍絕者，蓋謂其言不足行，心不足保故也。四子既去，四君亦危，然則言之固難，聽亦不易。趙武呐呐而為晉賢臣，絳侯木訥而為漢元輔。公孫宏上書論事，帝使難宏以十策，宏不得其一，及為宰相，卒有能名。周昌進諫其君，病吃不能對詔，乃曰：「臣口雖不能言，心知其不可。」然則口給者，事或非信；辭屈者理或未窮。人之難知，堯舜所病，胡可以一酬一詰，而謂盡其能哉？以此察天下之情，固多失實；以此輕天下之士，必有遺才。臣是以竊慮陛下雖窮其辭，而未窮其理；能服其口，而未服其心。良有以也。
古之王者，明四目，達四聰，蓋欲幽抑之必通，且求聞已之過也。垂旒於前，黈纊於側，蓋惡視聽之太察，唯恐彰人之非也。降及末代，則反於斯。聰明不務通物情，視聽祗以伺罪釁，與眾違欲，與道乖方，於是相尚以言，相示以智，相冒以詐，而君臣之義薄矣。以陛下性含仁聖，意務雍熙，而使至道未孚，臣竊為陛下懷愧於前哲也。古人所以有恥君不如堯舜者，故亦以是為心乎？夫欲理天下，而不務於得人心，則天下固不可理矣。務得人心，而不勤於接下，則人心固不可得矣。務勤接下，而不辨君子小人，則下固不可接矣。務辨君子小人，而惡其言過，悅其順巳，則君子小人固不可辨矣。趣和求媚，人之甚利存焉；犯顏取怨，人之甚害存焉。居上者易其害而以美利利之，猶懼忠，告之不蔇，況有疏隔而勿接，又有猜忌而加損者乎。天生烝人，本以為國，人之有口，不能無言，人之有心，不能無欲。言不宣於上，則怨讟於下；欲不歸於善，則湊集於邪。聖人知眾之不可以力制也，故植謗木，陳諫鼓，列爭臣之位，置采詩之官，以宣其言。尊禮義，安誠信，厚賢能之賞，廣功利之途，以歸其欲。使上不至於亢，下不至於窮，則人心安得而離，亂兆何從而起？古之無為而理者，其率由此歟！苟有理之之意，而不知其方，苟知其方而心守不壹，則得失相半，天下之理亂，未可知也。其又違道以師心，棄人而任已，謂欲可逞，謂眾可誣，謂專斷無傷，謂詢謀無益，謂諛說為忠順，謂獻替為妄愚，謂進善為比周，謂嫉惡為嫌忌，謂多疑為禦下之術，謂深察為照物之明，理道全乖，國家之顛危，可立待也。
理亂之戒，前哲備言之矣；安危之效，曆代嚐試之矣。舊典盡在，殷鑒足徵，其於措置施為，在陛下明識所擇耳。伏願廣接下之道，開獎善之門，宏納諫之懷，勵推誠之美。其接下也，待之以禮，煦之以和，虛心以盡其言，端意以詳其理，不禦人以給，不自眩以明，不以先覺為能，不以臆，度為智，不形好惡以招諂，不大聲色以示威。如權衡之懸，不作其輕重，故輕重自辨，無從而詐也。如水鏡之設，無意於妍蚩，而妍蚩自彰，莫得而怨也。有犯顏讜直者，獎而親之；有利口讒佞者，疏而斥之。自然物無壅情，言不苟進，君子之道浸長，小人之態日消，何憂乎少忠良，何有乎作威福，何患乎妄說是非？如此，則接下之要備矣。其獎善也，求之若不及，用之懼不周，如梓人之任材，曲直當分；如滄海之歸水，洪涓必容。能小事則處之以小官，立大勞則報之以大利，不忌怨，不避親，不抉瑕，不求備，不以人廢舉，不以已格人。聞其才必試以事，能其事乃進以班，自然無不用之才，亦無不實之舉。如此則獎善之道得矣。其納諫也，以補過為心，以求過為急，以能改其過為善，以得聞其過為明。故諫者多，表我之能好；諫者直，示我之能賢；諫者之狂誣，明我之能恕；諫者之漏泄，彰我之能從。有一於斯，皆為盛德。是則人君之與諫者交相益之道也。諫者有爵賞之利，君亦有理安之利；諫者得獻替之名，君亦得采納之名。然猶諫者有失中，而君無不美。唯恐讜言之不切，天下之不聞，如此，則納諫之德光矣。其推誠也，在彰信，在任人。彰信不務於盡言，所貴乎出言則可複；任人不可以無擇，所貴乎已擇則不疑。言而必誠，然後可求人之聽命；任而勿貳，然後可責人之成功。誠信一虧，則百事無不紕繆；疑貳一起，則群下莫不憂虞。是故言或乖宜，可引過以改其言，而不可苟也；任或乖當，可求賢以代其任，而不可疑也。如此則推誠之義孚矣。微臣所以屢屢塵黷而不能自抑者，蓋以陛下有拯亂之誌，而多難未平；有務理之誠，而庶績未乂；有堯舜聰明之德，而未光宅於天下；有覆載含宏之量，而未翕受於眾情。故臣每中夜靜思，無不竊歎而深惜也。向若陛下有其位而無必行之誌，有其誌而無可致之資，則臣固已從俗浮沉，何苦而汲汲如是。惟陛下詳省所闕，亟行所宜，歸天下之心濟中興之業，此臣之願也，億兆之福也，宗社無疆之休也。謹奏。
