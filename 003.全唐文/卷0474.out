右。臣曆覽前代史書，皆謂鎮撫四夷，宰相之任。不揆闇劣，屢敢上言，誠以備邊禦戎，國家之重事；理兵足食，備禦之大經。兵不理則無可用之師，食不足則無可固之地，理兵在制置得所，足食在斂導有方。陛下幸聽愚言，先務積穀，人無加賦，官不費財，坐致邊儲數逾百萬。諸鎮收糴，今已向終，分貯軍城，用防艱急，縱有寇戎之患，必無乏絕之憂。守此成規，以為永制，恒收冗費，益贍邊農，則更經二年，可積十萬人三歲之糧矣。足食之原粗立，理兵之術未精，敢試籌量，庶備采擇。伏以戎狄為患，自古有之，其於制制之方，得失之理，備存史籍，可得而言。大抵尊即敘者則曰：「非德無以化要荒。」曾莫知威不立，則德不能馴也。樂武威者則曰：「非兵無以服凶獷。」曾莫知德不修，則兵不可恃也。務和親者則曰：「要結可以睦鄰好。」曾莫知我結之，而彼複解之也。美長城者則曰： 「設險可以固邦國而扞寇仇。」曾莫知力不足而人不堪，則險之不能恃，城之不能有也。尚薄伐者則曰：「驅遏可以禁侵暴而省征徭。」曾莫知兵不銳，壘不完，則遏之不能勝，驅之不能去也。議邊之要，略盡於斯，雖互相譏評，然各有偏駁。聽一家之說，則理例可徵；考曆代所行，則成敗異效。是由執常理以禦其不常之勢，徇所見而昧於所遇之時。
夫中夏有盛衰，夷狄有強弱，事機有利害，措置有安危，故無必定之規，亦無長勝之法。夏後以敘戎而聖化茂，古公以避狄而王業興，周城朔方而玁狁攘，秦築臨洮而宗社覆，漢武討匈奴而貽悔，太宗征突厥而致安，文景約和親而不能弭患於當年，宣元宏撫納而足以保寧於累葉。蓋以中夏之盛衰異勢，夷狄之強弱異時，事機之利害異情，措置之安危異便。知其事而不度其時則敗，附其時而不失其稱則成，形變不同，胡可專一。夫以中國強盛，夷狄衰微，而能屈膝稱臣，歸心受制，拒之則阻其響化，滅之則類於殺降，安得不存而撫之，即而敘之也？又如中國強盛，夷狄衰微，而尚棄信忤盟，蔑恩肆毒，諭之不變，責之不懲，安得不取亂推亡，息人固境也？其有遇中國喪亂之弊，當夷狄強盛之時，圖之則彼釁未萌，禦之則我力不足，安得不卑詞降禮，約好通和，啗之以利以引其歡心，結之以親以紓其交禍，縱不必信，且無大侵，雖非禦戎之善經，蓋時事亦有不得已而然也。儻或夷夏之勢，強弱適同，撫之不寧，威之不靖，力足以自保，勢不足以出攻，安得不設險以固軍，訓師以待寇，來則薄伐以遏其深入，去則攘斥而戒於遠追，雖非安邊之令圖，蓋勢力亦有不得巳而然也。故夏之即敘，周之於攘，太宗之翦亂，皆乘其時而善用其勢者也；古公之避狄，文景之和親，神堯之降禮，皆順其時而不失其稱者也；秦皇之長城，漢武之窮討，皆知其事而不度其時者也。向若遇孔熾之勢，行即敘之方，則見侮而不從矣；乘可取之資，懷畏避之誌，則失機而養寇矣；有攘卻之力，用和親之謀，則示弱而勞費矣；當降屈之時，務翦伐之略，則召禍而危殆致辭。故曰：知其事而不度其時則敗，附其時而不失其稱則成。是無必定之規，亦無長勝之法，得失著效，不其然歟？致於察安危之大情，計成敗之大數，百代之不變易者，蓋有之矣。其要在於失人肆欲則必蹶，任人從眾則必全，此乃古今所同，而物理之所壹也。國家自祿山構亂，肅宗中興，撤邊備以靖中邦，借外威以寧內難，於是吐蕃乘釁，吞噬無厭，回紇矜功，馮陵亦甚。中國不遑振旅，四十餘年，使傷耗遺，竭力蠶織西輸賄幣，北儻馬資，尚不足塞其煩言，滿其驕誌。複又遠徵士馬，列戍疆陲，猶不能遏戡奔衝，止其侵侮。小入則驅略黎庶，深入則震驚邦畿。時有議安邊之策者，多務於所難，而忽於所易；勉於所短，而略於所長。遂使所易所長者，行之而其要不精；所難所短者，圖之而其功靡就。憂患未弭，職斯之由。
夫制敵行師，必量事勢，勢有難易，事有後先。力大而敵脆，則先其所難，是謂奪人之心，暫勞而久逸者也；力寡而敵堅，則先其所易，是為固國之本，觀釁而後動者也。頃屬多故，人勞未瘳，而欲廣發師徒，深踐寇境，複其侵地，攻其堅城，前有勝負未必之虞，後有饋糧不繼之患，儻或撓敗，適所以啟戎心而挫國威，以此為安邊之謀，可謂不量事勢而務於所難矣。天之授者，有分事，無全功；地之產者，有物宜，無兼利。是以五方之俗，長短各殊，長者不可逾，短者不可企。勉所短而校其所長必殆；用所長而乘其所短，必安。強者乃逐水草為邑居，以射獵供飲茹多馬而尤便馳突，輕生而不恥敗亡，此戎狄之所長也。戎狄之所長，乃中國之所短，而欲益兵蒐乘，角力爭驅，交鋒原野之間，決命尋常之內，以此為禦寇之術，可謂勉所短而校其所長矣。務所難，勉所短，勞費百倍，終於無成，雖果成之，不挫則廢，豈不以越天授而違地產，虧時勢以反物宜者哉！將欲去危就安，息費從省，在其慎守所易，精用所長而已。若乃擇將吏以撫寧眾庶，修紀律以訓齊師徒，耀德，以佐威，能邇以柔遠，禁侵掠之暴以彰吾信，抑攻取之議以安戎心，彼求和則善待而勿與結盟，彼為寇則嚴備而不務報複，此當今之所易也。賤力而貴智，惡殺而好生，輕利而重人，忍小以全大，安其居而後動，俟其時而後行，是以修封疆，守要害，塹蹊隧，壘軍營，謹禁防，明斥候，務農以足食，練卒以蓄威，非萬全不謀，非百克不鬥。寇小至則張聲勢以遏其入，寇大至則謀其大（三字疑）以邀其歸。據險以乘之。多方以誤之，使其勇無所加，眾無所用，掠則靡獲，攻則不能，進有腹背受敵之虞，退有首尾難救之患，所謂乘其弊，不戰而屈人之兵，此中國之所長也。我之所長，乃戎狄之所短，我之所易，乃戎狄之所難。以長制短，則用力寡而見功多；以易敵難，則財不匱而事速就。舍此不務，而反為所乘，斯謂倒持戈矛以鐏授寇者也。今則皆務之矣，然猶封守未固，寇戎未懲者，其病在於謀無定用，眾無適從。所任不必才，才者不必任；所聞不必實，實者不必聞；所信不必誠，誠者不必信；所行不必當，當者未必行。故令措置乖方，課責虧度，財匱於兵眾，力分於將多，怨生於不均，機失於遙制。臣請為陛下粗陳六者之失，惟明主慎聽而熟察之。
臣聞工欲善其事，必先利其器；武欲勝其敵，必先練其兵。練兵之中，所用複異，用之於救急，則權以紓難；用之於暫敵，則緩以應機。故事有便宜，而不拘常制；謀有奇詭，而不徇眾情。進退死生，唯將所命，此所謂攻討之兵也。用之於屯戍，則事資可久，勢異從權，非物理所愜不寧，非人情所欲不固。夫人情者，利焉則勸，習焉則安，保親戚則樂生，顧家業則忘死。故可以理術馭，不可以法制驅，此所謂鎮守之兵也。夫欲備封疆禦戎狄，非一朝一夕之事，固當選鎮守之兵以置焉。古之善選置者，必量其性習，辨其土宜，察其技能，知其欲惡，用其力而不違其性，齊其俗而不易其宜，引其善而不責其所不能，禁其非而不處其所不欲，而又類其部伍，安其室家，然後能使之樂其居，定其誌，奮其氣勢，結其恩情。撫之以惠，則感而不驕；臨之以威則肅而不怨，靡督課而人自為用，弛禁防而眾自不攜。故出則足兵，居則足食，守則固，戰則強。其術無他，便於人情而已矣。今者散徵士卒，分戍邊陲，更代往來，以為守備，是則不量性習，不辨土宜，邀其所不能，強其所不欲，求廣其數，而不考其用，將致其力，而不察其情，斯可以為羽衛之儀，而無益於備禦之實也。何者？窮邊之地，千里蕭條，寒風裂膚，驚沙慘目，與豺狼為鄰伍，以戰鬥為嬉遊，晝則荷戈而耕，夜則倚烽而覘，日有剽害之慮，永無休暇之娛，地惡人勤，於斯為甚。自非生於其域，習於其風，幼而睹焉，長而安焉，不見樂土而不遷焉，則罕能寧其居而狎其敵也。關東之壤，百物阜殷，從軍之徒，尤被優養，慣於溫飽，狎於歡康，比諸邊隅，若異天地。聞絕塞荒陬之苦，則辛酸動容，聆強蕃勁虜之名，則懾駭奪氣，而乃使之去親族，舍園廬，甘其所辛酸，抗其所懾駭，將冀為用，不亦疏乎！矧又有休代之期，無統帥之馭，資奉若驕子，姑息如倩人，進不邀之以成功，退不處之以嚴憲，其來也，鹹負德色，其止也，莫有固心，屈指計歸，張頤待飼。僥幸者猶患還期之賒緩，恒念戎鬼，之充斥，王師挫傷，則將乘其亂離布路東潰，情誌且爾，得之奚為？平居則殫耗資儲，以奉浮冗之眾，臨難則投棄城鎮，以搖遠近之心，其弊豈唯無益哉，固亦將有所撓也。複有抵犯刑禁，謫徙軍城，意欲增戶實邊，兼令展效自贖，既是無良之類，且加懷土之情，思亂幸災，又甚戍卒，適足煩於防自隨，委其疲衛，諒無望於功庸，雖前代時或行之，固非良算之可遵者也。複有擁旄之帥，身不臨邊，但分偏師，俾守疆場。大抵軍中壯銳，元戎例選羸，乃配諸鎮。節將既居內地，精兵祗備紀綱，遂令守要禦衛，恒在寡弱之卒。寇戎每至，力勢不支，入壘者才足閉關，在野者悉遭劫執。恣其芟蹂，盡其搜驅，比及都府聞知，虜已克獲旋返。且安邊之本，所切在兵，理兵若斯，可謂措置乖方矣。
夫賞以存勸，罰以示懲，勸以懋有庸，懲以威不恪。故賞罰之於馭眾也，猶繩墨之於曲直，權衡之於重輕，輗軌之所以行車，銜勒之所以服馬也。馭眾而不用賞罰，則善惡相混，而能否莫殊；用之而不當功過，則奸妄寵榮，而忠實擯抑。夫如是，若聰明可衒，律度無章，則用與不用，其弊一也。自頃權移於下，柄失於朝，將之號令，既鮮克行之於軍，國之典常，又不能施之於將，務相遵養，苟度歲時。欲賞一有功，翻瞄無功者反側；欲罰一有罪，複慮同惡者憂虞。罪以隱忍而不彰，功以嫌疑而不賞，姑息之道，乃至於斯！故使亡身效節者獲誚於等夷，率眾先登者取怨於士卒，僨軍蹙國者不懷於愧畏，緩救失期者自以為智能。裦貶既闕而不行，稱毀複紛然相亂，人雖欲善，誰為言之？況又公忠者直已而不求於人，反罹困厄；敗撓者行私而苟媚於眾，例獲優崇。此義士所以痛心，勇夫所以解體也。又有遇敵而所守不固，陳謀而其效靡成，將帥則以資糧不足為詞，有司複以供給無闕為解。既相執證，理合辨明，朝廷每為含糊，未嚐窮究曲直。措理者含聲而靡訴，誣善者罔上而不慚，馭將若斯，可謂課責虧度矣。課責虧度，措置乖方，將不得竭其才，卒不得盡其力，屯集雖眾，戰陣莫前。虜每越境橫行，若涉無人之地，遞相摧倚，無敢誰何，虛張賊勢上聞，則曰兵少不敵。朝廷莫之省察，唯務徵發益師，無裨備禦之功，重增供億之弊。閭井日耗，徵求日繁，以編戶傾家破產之資，兼有司榷鹽稅酒之利，總其所入，半以事邊。制用若斯，可謂財匱於兵眾矣矣。今四夷之最強盛為中國甚患者，莫大於吐蕃。舉國勝兵之徒，才當中國十數大郡而已。其於內虞外備。亦與中國不殊，所能寇邊，數則蓋寡，且又器非犀利，甲不堅完，識迷韜鈐，藝乏趫敏。動則中國懼其眾而不敢抗，靜則中國憚其強而不敢侵，厥理何哉？良以中國之節制多門，蕃鬼之統帥專一故也。夫統帥專一，則人心不分；人心不分，則號令不貳；號令不貳，則進退可齊；進退可齊，則疾徐如意；疾徐如意，則機會靡愆；機會靡愆，則氣勢自壯。斯乃以少為眾，以弱為強，主化翕辟，在於反掌之內。是猶臂之使指，心之制形，若所任得人，則何敵之有？夫節制多門，則人心不一；人心不一，則號令不行；號令不行，則進退難必；進退難必，則疾徐失宜；疾徐失宜，則機會不及；機會不及，則氣勢自衰。斯乃勇廢為尫，眾散為弱，逗撓離析，兆乎戰陣之前，是猶一國三公，十羊九牧，欲令齊肅，其可得乎？開元天寶之間，控禦西北兩蕃，唯朔方、河西、隴右三節度而已，猶慮權分勢散，或使兼而領之。中興已來，未遑外討，僑隸四鎮於安定，權附隴右於扶風，所當西北兩蕃，亦朔方、涇原、隴右、河東四節度而已，關東戍卒，至則屬焉。雖委任未盡得人，而措置尚存典制。自頃逆泚誘涇原之眾，懷光汙朔方之軍，割裂誅鋤，所餘無幾。而又分朔方之地，建牙擁節者凡三使焉。其餘鎮軍，數且四十，皆承特詔委寄，各降中貴監臨，人得抗衡，莫相稟屬。每俟邊書告急，方令計會用兵，既無軍法下臨，唯以客禮相侍。是乃從容拯溺，揖讓救焚，冀無阽危，固亦難矣。夫兵以氣勢為用者也，聚則盛，散則消；勢合則威，析則弱。今之邊備，勢弱氣消，建軍若斯，可謂力分於將多矣。理戎之要，最在均齊，故軍法無貴賤之差，軍實無多少之異，是將所以同其誌而盡其力也。如或誘共誌意，勉其藝能，則當閱其材，程其勇，校其勞逸，度其安危，明申練覈優劣之科，以為衣食等級之制，使能者企及，否者息心，雖有薄厚之殊，而無觖望之釁。蓋所謂日省月試，餼廩稱事，如權量之無情於物，萬人莫不安其分而服其平也。今者窮邊之地，長鎮之兵，皆百戰傷夷之餘，終年勤苦之劇，角其所能則練習，度其所處則孤危，考其服役則勞，察其臨敵則勇。然衣糧所給，唯止當身，例為妻子所分，常有凍餒之色。而關東戍卒，歲月踐更，不安危城，不習戎備，怯於應敵，懈於服勞。然衣糧所頒，厚逾數等，繼以茶藥之饋，益以蔬醬之資。豐約相形，縣絕斯甚。又有素非禁旅，本是邊軍，將校詭為媚詞，因請遙隸神策。不離舊所，唯改虛名，其於廩賜之饒，遂有三倍之益。此則儔類所以忿恨，忠良所以憂嗟，疲人所以流亡，經費所以褊匱。夫事業未異而給養有殊，人情不能甘也。況乎矯佞行而廩賜厚，績藝劣而衣食優，苟未忘懷，孰能無慍？不為戒首，則已可嘉，而欲使其協力同心，以攘寇難，雖有韓、白、孫吳之將，臣知其必不能焉。養士若斯，可謂怨生於不均矣。凡欲選任將帥，必先考察行能，然後指以所授之方，語以所委之事，令其自揣可否，自陳規模。須某色甲兵，藉某人參佐，要若干士馬，用若干資糧，其處置營，某時成績，始科要領，悉俾經綸，於是觀其計謀，校其聲實。若謂材無足取，言不可行，則當退之於初，不宜貽慮於其後也；若謂誌氣足任，方略可施，則當要之於終，不宜掣肘於其間也。夫如是，則疑者不使，使者不疑勞神於選才，端拱於委任。既委其事，既足其求，然後可以覈其否臧，行其賞罰。受其賞者不以為濫，當其罰者無得而辭，付授之柄既專，苟且之心自息。是以古之遣將帥者，君親推轂而命之曰：「自閫以外，將軍裁之。」又賜鈇鉞，示令專斷。故軍容不入國，國容不入軍，將在軍，君命有所不受。誠謂機宜不可以遠決，號令不可以兩從，未有委任不專，而望其克敵成功者也。自頃邊軍去就，裁斷多出宸衷，選置戎臣，先求易制，多其部以分其力，輕其任以弱其心，雖有所懲，亦有所失。遂令分閫責成之義廢，死綏任咎之誌衰，一則聽命，二亦聽命，爽於軍情變聽命，乖於事宜亦聽命。若所置將帥，必取於承順無違，則如斯可矣。若有意乎平凶靖難，則不可也。夫兩疆相接，兩軍相持，事機之來，間不容息，蓄謀而俟，猶恐失之，臨時始謀，固巳疏矣。況乎千里之遠，九重之深，陳述之難明，聽覽之不一，欲其事無遺策，雖聖者亦有所不能焉。設使謀慮能周，其如權變無及，戎虜馳突，迅如風飆，驛書上聞，旬月方報。守土者以兵寡不敢抗敵，分鎮者以無詔不肯出師，逗留之間，寇已奔逼。托於救援未至，各且閉壘自全，牧馬屯牛，鞠為椎剽；嗇夫樵婦，罄作俘囚。雖詔諸鎮發兵，唯以虛聲應援，互相瞻顧，莫敢遮邀。賊既縱掠退歸，此乃陳功告捷，其敗喪則減百而為一，其捃獲則張百而成千。將帥既幸於總制在朝，不憂罪累；陛下又以為大權由已，不究事情。用師若斯，可謂機失於遙制矣。
理兵而措置乖方，馭將而賞罰虧度，制用而財匱，建軍而力分，養士而怨生，用師而機失，此六者，疆場之蟊賊，軍旅之膏肓也。蟊賊不除，而但滋之以糞溉；膏肓不療，而苟啗之以滑甘。適足以養其害，速其災，欲求稼穡豐登，膚革充美，固不可得也。臣愚謂宜罷諸道將士番替防秋之制，率因舊數而三分之：其一分委本道節度使募少壯願住邊城者以徙焉；其一分則本道但供衣糧委關內河東諸軍州募蕃漢子弟願傅邊軍者以給焉；又一分，亦令本道但出衣糧，加給應募之人，以資新徙之業。又令度支散於諸道和市耕牛，雇召工人，就諸軍城繕造器具，募人至者，每家給耕牛一頭，又給田農水火之器，皆令充備。初到之歲，與家口二人糧，並賜種子，勸之播植，待經一稔，俾自給家，若有餘糧，官為收糴，各酬倍價，務獎營田。既息踐更徵發之煩，且無幸災苟免之弊，寇至則人自為戰，時至則家自力農。是乃兵不得不強，食不得不足，與夫倏來忽往，其可同等而論哉！
臣又謂宜擇文武能臣一人為隴右元帥，應涇隴鳳翔長武城山南西道等節度管內兵馬，悉以屬焉；又擇一人為朔方元帥，應鄜坊邠寧靈夏等節度管內兵馬，悉以屬焉；又擇一人為河東元帥，河東振武等節度管內兵馬，悉以屬焉。三帥各選臨邊要會之州以為理所，見置節度有非要者，隨所便近而並之，唯元帥得置統軍，餘並停罷。其三帥部內太原鳳翔等府，及諸郡戶口稍多者，慎簡良吏，以為尹守，外奉師律，內課農桑，俾為軍糧，以壯戎府。理兵之宜既得，選帥之道既明，然後減奸濫虛浮之費以豐財，定衣糧等級之制以和眾，宏委任之道以宣其用，縣賞罰之典以考其成，而又慎守中國之所長，謹行當今之所易，則八利可致，六失可除。如是而戎狄不畏懷，疆場不寧謐者，未之有也。諸侯軌道，庶類服從，如是而教令不行，天下不理者，亦未之有也。以陛下之英聖，人心之思安，四方之小休，兩寇之方靜，加以頻年豐稔，所在積糧此皆天讚國家可以立制垂統之時也。時不久居，事不常兼，已過而追，雖悔無及。明主當不以言為罪，不以人廢言，罄陳狂愚，惟所省擇。謹奏。
右。希顏奉宣進止：「朝來共卿等商量竇參事，卿等所奏，雖於大體甚好，然此人交結中外，意在不測。朕試根尋，灼然審知情狀，所以有此商量。又聞竇參在彼處，亦共諸處交通不絕。社稷事重，卿等隻合與朕同憂，宜即作文書進來。此事非小，不可更遲者。」
臣麵承深旨，又奉密宣，皆以社稷為言，又知根尋已審，敢不上同憂憤，內絕狐疑，豈願遲回，更貽念慮！但以嚐經重任，斯謂大臣，進退之間，猶宜有禮，誅戮之際，不可無名。劉晏久掌貨財，當時亦招怨讟，及加罪責，事不分明，叛者既得以為辭，眾人亦為之懷湣。用刑曖昧，損累不輕，事例未遙，所宜重慎。竇參頃司鈞軸，頗怙恩私，貪饕貨財，引縱親黨，此則朝廷同議，天下共傳。至於潛懷異圖，將起大惡，跡既未露，人皆莫知。臣等親奉威顏，議加刑辟，但聞凶險之意，尚昧結構之由。況在眾流，何由察悉？忽行峻罰，必謂冤誣群情震驚，事亦非細，若不付外推鞫則恐難定罪名，乞留睿聰，更少詳度。竇參於臣素分，陛下固所明知，有何顧懷，輒欲營救？良以事關國體，義絕私嫌，所冀典刑不濫於清時，君道免虧於聖德。特希天鑒，俯亮愚誠。謹奏。
右。希顏奉宣進止：「竇參結朕左右，兼有陰謀，皆有憑據，事不曖昧，隻緣連及處多，不可推按。卿等更宜商量，若謂恐事體不穩，即且流貶向絕遠惡處。竇申、竇榮、李則之，首末同惡，無所不至，又並微細，不比竇參，宜便商量處置。其竇參等所有朋黨親密，並不可容在側近，宜便條疏，盡發遣向僻遠無兵馬處。先雖已經流貶，更移向遠惡處者。」
伏以竇參罪犯，誠合誅夷，聖德含宏，務全事體，特寬嚴憲，俯貸餘生。始終之恩，實足感於庶品；仁育之惠，不獨幸於斯人。所議貶官，謹具別狀。其竇榮、竇申、李則之等，既皆同惡，固亦難容。然以得罪相因，法有首從，首當居重，從合差輕。參既蒙恩矜全，申等亦宜減降。又於黨與之內，亦有淑慝之殊，稍示區分，足彰勸勵。竇榮與參，雖是近屬，亦甚相親。然於款密之中，都無邪僻之事，仍聞激憤，屢有直言，因此漸構猜嫌，晚年頗見疏忌。若論今者陰事，則尚未究端由，如據比來所行，必應不至凶險，恐須差異，以表詳明。臣等商量，竇榮更貶遠官，竇申、則之並除名配流，謹具別狀進擬庶允從輕之典，以洽好生之恩。夫趨勢附權，時俗常態，苟無高節出眾，何能特立不群。竇參久秉鈞衡，特承寵渥，君之所任，孰敢不從？或遊於門庭，或結以中外，或偏被接引，或驟與薦延，如此之徒，十恒七八。若聽流議，皆謂黨私，自非甚與交親，安可悉從貶累。況竇參罷黜，迨欲周星，應是私黨近親，當時並已連坐人心久定，不可複搖。今者再責竇參，特緣別有結構，陛下親自尋究，審得事情，所與連謀，固知定數。今若普加譴斥，則恐翻類淪胥，罪地指名，誰不疑懼，中外洶洶，殊非令猷。臣等商量，除同謀陰邪事狀分明者，其餘一切，更無所問，將為穩便。未審可否？
