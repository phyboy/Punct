太室為九州之險，五嶽之冠，孕靈生賢，作鎮地中。自漢武聞萬歲之呼，令祠官加增其祠，厥後元魏徙廟於嶽之東南。開元十八年，元宗徵元封故事，再飾祠宇。天寶初，又命秩視王禮，封為中天王，編在祀典。每歲六月，天子遣河南尹至嶽下，潔齋具牲牷珪幣以行事，祝史執籩豆樽佾以陳辭，望秩之祭，以崇配天之敬，歲無違者。而年祀浸久，其土偶木偶，及東序西序南響北響圖形象者，皆風落之，日暄之，雨濡之，塵敗之，或墉垣缺陊，彩繢漫滅，不怒之威，蓋闕如也。漢南元戎滎陽鄭公，由滎陽守而尹洛邑，用端密溫文宣明教化為導人之道，聆其積弊，俾革其故。自中天王洎夫人纓緌冕服，首飾步搖，間以金翠彰用五色，旁羅四嶽四瀆，施於啟母少姨之倫。其餘交乎戶室，立於階闥，操大屈，注仆姑，執殳秉鉞，環列廡下，由四墉周於壖垣，過祠及門。瞻其容衛者，首如鎮，目如瞬，臂如戟，吻如相稽，擎跽屏息，若交門之有鄉坐拜者焉。夫古之牧人事神，必交修之，人仰神之正直，神依人之明德，以享豐福，以荷百祿，真為政之本也。前代五嶽視三公，皇家之制，寵逾五等。今徵鄭公崇飾肅祗之旨，蓋所以奉國典，尊君命也。庚申歲，行儉作吏，承命藏事宮庭，因款識於石，播美厥後雲。
損字至無，博陵人。大曆末進士，中博學宏詞科，授秘書省校書郎，累擢右諫議大夫。貞元十二年以本官同中書門下平章事，賜金紫，轉門下侍郎。十九年卒，贈太子太傅，諡曰靖。
杲杲兮日景，於彼朝陽；萋萋兮桐葉，於彼高岡。來儀者鳳，允葉禎祥，瑞四靈之嘉號，煥五彩之文章。既和其音，爰翥其翼，淒唳響暢，徘徊綢直。旁應元律，調十二管於四時；上陵紫煙，擊九萬裏而一息。非丹穴勿處，非蒼竹不食，小鵬起於扶搖，卑鸞棲乎枳棘。若夫雞冠燕頷，心遠貌閑，雖眾禽之累百，諒比德而難攀。故其發聲也，瞻白日以俯仰；其餘響也，順清風而往還。浮泛泛以出穀，靜泠泠而滿山，既飄颻於有際，遂遼敻於無間。故曰鱗之有龍，鳥之有鳳，偶時而見，如哲士之間生；取類而言，同君子之異眾。若乃拂杳冥而直上，臨峻極而孤鳴，虛籟相和，陰深以{穴叫}{穴條}；霏煙動色，紛鬱而隨迎。六合為之澄朗，八風於是揚清，川不波而昭其德，地不翳而感其聲，足使俗登仁壽，化洽休平。且夫朝陽者，象明時之有漸；鳳鳴者，匹賢人之惟信。鳳集朝陽以輕舉，賢遇明時而易進，整羽翮以迥翔，望青雲以奮振。有若秉節操而貞白，垂簪纓而敬慎。鳳兮鳳兮！何德之威，鏘鏘於飛；應有道而歲貢，敻無文而代希。飲必玉池之津，遊必神仙之府；矯翮則群族鹹從，和樂而百獸率舞；巢阿閣以應昌期，棲丹闕而壯天宇。載圖牒以傳記，必表靈於聖主；包眾美以流芳，固難得而覼縷。
聖人推有功，擇賢佐，武義舉，湛恩播所謂君良臣忠，上唱下和。鬼方難制，敢稱亂以蕩搖；遐夷恃險，不恭命而朝賀。然後興以戈矛，伐其怠惰，自彼曲而我直，必義勇而遙破。有若霸由一戰，晉文伐國以定功；師興七旬，有苗崩角而自挫。然後成大禮，廣庶績，乃公乃侯，左賢右戚。一人有慶，必偃武修文；四海無虞，乃銷鋒鑄鏑。宰夫供其牢醴，樂人陳其戛擊。英英之士，爵勞先以伐謀，仡仡勇夫，寵命嘉其剿敵。惟我後貫三古之睿哲，繼百王之絕紐，用伊呂則舉無遺策，扶衛霍則功稱不朽。每懷遠以賞功，因勞軍而獻壽，坐朝飲至，同魯史之策勳；在泮獻馘，恥漢家之斬首，遠方安而猶慎，多壘靜而不有。及夫殊勳既答，王澤斯崇，勞還師以杕杜，賜侯伯以彤弓。勇爵勸能，懦夫增氣於無敵；拔卒為將，武臣誓心於有功。然後寰海遠辟，天下大同，教化無外，昭明有融。睹班師之盛禮，莫不盛誌而飭躬。
粵若聖唐之禦極也，寰宇克清，鴻業再創，纘功臣之烈，紀重閣之上，圖照日而增明，閣淩煙而益壯，勳庸自表，肆儀可望。昭昭兮藻繪之容，灼灼兮丹青之狀。遠而視，疑列仙之台；逼而察，識公侯之相。縹緲兮映空色而遙徹，咫尺兮近天顏而內向。稽其義，知聖君之膺時；睹其象，知忠臣以應期。葉雲龍之潛會，合魚水之相資，覽炎漢之前規，寧或比矣；徵大魏之往制，何可尚之。懿夫容彩彰施，氣肅端儼，風存正直，色形恭儉。若進忠以欲諫，如率禮而有檢，處其高也，方取貴於功高，居其險也，固非同於履險，則知君策勳兮旌於賢，臣在圖兮參於前。名位雍雍，就丹楹而成列；衣冠楚楚，煥藻井而相鮮。美繪迥超於雲閣，崇勳豈比夫燕然。是以皇心斯遠，聖慮惟遐，謀猷是念，貞忠是嘉。不然者，豈徒飾藻繪之功，悅輝煥之像，對重欒之宏麗，玩峻宇之宏敞而已也。所以作其炯誡，激乎勸賞，有以讚丕績之奕休，有以念前勳而存想，徒觀乎岧亭天半，巃嵸雲中！容止有作，光芒有融，廓宇宙而翼聖，配丹青而紀功，藹城闕之佳氣，被君王之德風。仰之彌高，媲星辰正拱於紫極；望之不及，謂申甫將降於維嵩。豈不遇聖明之主，建公忠之節。石有時而泐，水有時而竭，茲閣也，不騫不崩，表功臣之盛烈。
至哉土德，光含五色。其色也，辨五方以建侯；其德也，發萬物以生植。自夏禹而作貢，在徐方而自職，王者立社以封疆，諸侯苴茅而有國。於赫巨唐，德之皇皇，實乘土而化康。采大漢強幹之宜，裂地以爵；法有周維城之制，分土而王。各班其位，各正其方。用甲日而靡忒，建陰氣而允臧；定五方而式序，分五色而有章。平野煙消，發卿雲之瑞彩；高天雨霽，浮麗日之重光。眾色環封，所以示外共其方職；正色居上，所以表內附於中黃。觀其儀，則知大君之有弼；稽其旨，則知邦伯之有秩。列三才則惟數在五，參十端則惟德居一。既明既麗，可以比乎天文；不騫不崩，所以保乎陰騭。配皇王之永久，齊天地而終畢。矧夫經邦理社，必土是封，光昭聖德，葉讚時雍。將尊天以親地，在侯土與國社，既蕃翰乎四海，實底寧乎天下。若然者，君立社以布政，臣受土而宣威，象君臣之同理，知社土之相依。是以成百王之則，作作萬邦之憲，珪璋玉帛，莫不因我而執；公侯伯子，莫不因我而建。土之德也斯美，社之義也奚擬？其色也，匪同五星，而乍連乍散；其質也，各表一方，而嶽立山峙。有以崇國祚於我皇，有以同磐石於宗子。夫如是，則其義廣矣，豈斯文之所能盡紀。
倬垂象以昭回，惟帝居之曰斗；壯魁台以立極，建衡杓而為首。齊七政而均序五行，臨四海而橫制九有。所以附乾樞，壓坤紐，攜龍枕參，左槍右棓。總列宿而環衛中宮，體群臣而輔弼元後。範圍六合，紀綱四維，其道不昧，其照無私。若乃銅渾作式，未央取則，其變可考，其動可測。履端於始，當獻歲以指南；舉正於中，在陰方而主北。觀夫崢嶸纚聯，若綴若懸，冰散珠圓，乍似拔長劍而倚天。揭西柄以戒滿，拱北辰而處偏；乘三台而斡運，齊七曜而回旋。酌天地之心，豈酒漿之可挹；分寒暑之氣，較鈞石而罔愆。躔次靡失，曆數斯在。書其隱也，不爭曜於太陽；昏必見焉，寧藏暉於真宰。照萬國兮猶魚從網，宗百川兮比朝於海，參差北斗，闌干太清。環帝座之焜耀，薄河漢之縱橫，不應豐以中見，每居次而自明。總五緯於天統，行四時而歲成；非止雄橋梁於巴蜀，壯都邑於咸京而已。於是萬人攸仰，萬物取象，實星之長。
炯乎太陽之精，玉有真質，冰則貞清，我君子象諸！溫如皎如。正其色兮，非真不克；峻其節兮，非貞不居。爾其制盤盂，訪結綠，瞻白虹之氣，詠生芻之束。乃賦於他山，攻此良玉，剡之成器，錯以成壺。信以旁達，忠不掩瑜，以虛而受，用當其無。及乎嚴律閉，陰氣升，氛霧結，河海凝，沙驚雁塞，雪滿崤陵。於是天景初夕，玉壺始冰，臨象筵而孤映，對金鏡而相澄。爾其淋漓未泮，溫潤而差，纖光不隱，毫末不過。豈爾瑕之可匿，玷之可磨？不然，瑉之眾矣。貴玉者何？心之潔矣；飲冰則那？莊氏寓論，宣父式談。夜光奪魄，明月懷慚，豈比夫立槩生操，激清勵貪伊至人之比德，同貞士之司南。夫以物象所鑒，精明所蓄，霜華晨清，月影寒宿。故覽之者魂竦，憑之者慮惕，迨北風之已壯，幸西陸之未覿。客有撫而歎曰：「猗歟猗歟！吾無是易，且漏卮無當兮歎諸古，大圭不彖兮聞諸昔。曷若茲器之可佳，諒君子之宏益。」然後宣其烈，讚其意，抽毫命簡，賦冰壺之盛事。
天地之氣，嚴凝為霜。候高秋於玉琯，體正色於金方。表肅殺而順時戒節，協變化而開陰闔陽。激清風而增厲，淨皓月而浮光。驚鴻雁之嗷嗷，落蒹葭之蒼蒼。所以從地而升，應律而降。詠團扇而見托，班姬豈恨於長門？履堅冰以是階，袁安欲驚於陋恭。達重陰而首出，啟沍寒以先期，陰與律而相感，寒與氣而相資，百工由是休矣，萬物於焉成之。原夫日次於氏，月窮於戌，當青女以紀候，從白露以受質。洞庭之葉驚波，豐山之鍾應律，詩人可比，庶欲徹於玉壺；大國是資，亦將慚於淩室。凝於地也，似和光以同塵；凋於木也，類去華而取實。其進也，則有俟於清宵；其退也，則見晞於旭日。若乃林有擊隼，野有祭豺，翻繽紛之槁葉，宿莽蒼之枯荄。烈女睹之而壯誌，羈人對此而感懷。皚皚其姿，皎皎其彩，既無惡於菅蒯，亦何情於蘭茝？佐昊天之有成，參神功而不宰。笳聲乍拂，怨楊柳之衰兮；劍鍔可封，發芙蓉之厲乃。國家順乾坤之德，法天地之制布澤如春，肅物成歲。申其令以敦乎風俗，宣其威以殄厥災沴，服用有度，修典禮而罔差；稻熟可羞，先寢廟而攸祭。名籍籍於憲府，法棱棱於司寇，卻炎蒸而克敘四節，淒金石而率舞百獸。客有惜歲星之屢遷，傷誌業而未就，獨沉吟於軒屏，望泬寥於宇宙，聞萬戶之輕砧，聽九重之永漏。近瞻庭樹，空聞槭槭而有聲；緬想澗鬆，誰惜青青而獨秀。夫如是，則可知霜降之候。
目長空以流思，偉繁霜之獨異，雖變露而成表，不憑雲以自致。向朝陽而既滅，逢夜晴而又墜，候暖而止，乘寒則飛。當鷹隼之始擊，值鴻雁之初歸。棱棱作氣，凜凜生威，比齊紈之顏色，奪楚劍之光輝。及其降池塘，被原陸，衰眾草，落群木，萎南澗之白蘋，碎東籬之紫菊，梧桐為之失影，蕖荷為之銷馥。豈直若斯而已？徒美其威不妄作，動隨物情，因其死，者而死，保其生者而生，彫芝蘭而無怨色，拂鬆竹而不傷榮。譬大聖行刑，必順於時序；通賢用法，不害於堅貞。至若蒲海之居，桑河之汭，侵戰士之馬蹄，封將軍之狐毳，沾翠幕而生冷，凍朱旗而自脆，助陰氛之肅殺，壯堅冰之體勢。三冬閨閤兮貯相思，萬里江山兮苦留滯，不私於已，觸物而止。疑薄霧之初覆，似輕塵之未起，陵厲自然，嚴凝莫擬。故能發揮司寇，光揚禦史，明忠臣之無事，承君子之所履。
粵若雲橫於鬥，月離於畢，石燕初化，泥牛未失。重陰潤礎，看澍雨而交飛；行潦浸階，見浮漚之亂出。爾其合散無常，漂蕩自然，形色虛潔，表裏澄鮮。似珠胎之出漢，若星象之浮川，拂還風而獨轉，偶倒景而雙圓。夫其仁也，不輕蛙黽之穴；夫其勇也，不怯蛟龍之泉。觸奔槎而遽碎，近浮藻而還連。
觀夫繞砌潢汙，回塘綠水，長簷連屬，通溝表裏，排亂滴而攢生，逼潀流而細起。乘川則逝，遇坎則止，雖有近於泥沙，信無累於囂滓。既生既滅，如幻如夢，體象明媚，上下衝融，徘徊未息，展轉何窮，識盈虛之不定，知造化之皆空。則知生也若浮，榮兮如寄，秉陰守不競之德，就下保撝謙之義。清虛自若，有高尚之風；隱顯無恒，有行藏之智。則有縉紳公子，思浮思沉，乘時趨勢，佩玉鏘金，見浮漚之形象，息狙詐之機心。況乎失路書生，懷憤胸臆，規術恬靜，節行孤直。覺萬化之俄頃，知千齡之瞬息，能不操紙殫毫，敘浮漚之德。
天輔聖德，配極而崇，帝者祖兮。神行慈旨，布澤而洽，人之父兮。葉命高嶽，喻壽其齊，招靈祜兮。飛文孤標，灑翰又類，使物睹兮。騰雄激烈，交天聲芬，偃上古兮。發潤飄清，總此光氣，覆下土兮。探異閱妙，意力猶懸，空作短兮。徵往到今，辭聽相授，無與伍兮。
維貞元十二年月日，朝議郎右諫議大夫崔損、大中大夫行給事中徐岱、朝議郎給事中趙宗儒、正議大夫守中書舍人高郢、宣德郎守駕部員外郎知制誥權德輿、起居郎韋丹、起居舍人楊馮、左補闕熊執易、右補闕歸澄、崔邠、韋渠牟、左拾遺李肇、王中書、右拾遺蔣武等，謹以庶羞之奠敢昭告於門下平章事贈太子太傅成紀公之靈。龍為輔臣，虞辟四門，殷宗審象，說代予言。建中皇明，崔為文貞，嗣德同風，俾公登庸。運配我唐，忠昭我皇，君臣合契，聖賢同方。乃序五行，乃調三光，乃作舟楫，乃作棟梁。溫裕內淑，矜嚴外莊，暖若冬日，肅如秋霜。錯磨瑚璉，黼藻文章，鼎不耀彩，蘭非振芳。疏封慶遠，輔族流長，祖服既纂，孫謀更昌。跡如泥蟠，勢漸雲翔，繡衣持斧，錦帳含香。曾建隼，廉察三湘，亦倅龍節，和柔北荒。左曹駁正，中台紀綱，績徹宸扆，恩深廟堂。東西掖垣，左右輔弼，獻納忠讜，訐謨慎密。嘉猷必告，內言罔出，清廟承天，圓丘捧日。宣子制典，酂侯定律，有倫有要，惟精惟一。功讎必舉，有犯斯黜，保正懲邪，損虛勵實。儉能防侈，恭能戒逸，假寐寢門，宣力王室。鈞軸是秉，樞機所發，先平其心，後宰於物。赫赫天子，萬方稟朔，寄公鼎鼐，授公帷幄。方資燮讚，更致淳樸，從耕千畝，侍巡五嶽。福悲下壽，忠惜永圖，勃也厲疾，倏焉夢殂。皇心軫慟，人望嗟呼，賻贈恩篤，裦崇禮殊。騎吹鹹京，龜兆鼎城，緱山舊隴，太傅先塋。其等相府僚屬，禁闈分職，敢辱陶冶，愧生羽翼。馬孛容誤，龍鱗愛直，孔雖不言，辛亦有力。徹帷殯，執紼俟門，奠薄單醪，羞輕特豚。悲實懷德，忠何顧恩，清風令範，子子孫孫。嗚呼哀或！伏惟尚饗。
既濟，蘇州吳人。楊炎為相，薦其有良史才，召拜左拾遺史館修撰。炎得罪，坐貶處州司戶參軍，入為禮部員外郎卒。
伏以陛下今日之理，患在官煩，不患員少；患在不問，不患無人。且中書門下兩省官，自常侍諫議補闕拾遺，總四十員，及常參待制之官，日有兩人，皆備顧問，亦不少矣。中有二十一員，尚闕人未充，他司缺職，累倍其數。陛下若謂見官非才，不足與議，則當選求能者，以代其人。若欲廣務聰明，畢收淹滯，則當擇其可者，先補闕員，則朝無曠官，俸不徒費。且夫置錢息利，是有司權宜，非陛下經理之法。今官三十員，皆給俸錢幹力，及廚料什器，建造廳宇，約計一月，不減百萬，以他司息利準之，當以錢二千萬為之本，方獲百萬之利。若均本配人，當複除二百戶，反覆計之，所損滋甚。當今關輔大病，皆為百司息錢，傷人破產，積於府縣，實思改革，以正本源。又臣嚐計天下財耗斁之大者，唯二事焉，最多者兵資，次多者官俸，其餘雜費，十不當二事之一。所以黎人重困，軸杼猶空，方期緝熙，必藉裁減。豈俾閑官，複為冗食？藉舊而置，猶可省也，若之何加焉？
選舉之法三科：曰德也，才也，勞也。然安行徐言，非德也；麗藻方翰，非才也；累資積考，非勞也。今乃以此求天下之士，固未盡矣。臣謂五品以上及群司長官，宜令宰臣進敘，吏部兵部得參議焉。其六品以下或僚佐之屬，許州府辟用，其或選用非公，則吏部兵部察而舉之，加以譴黜，則眾才鹹得，而官無不治矣。今擇才於吏部，而試職於州郡。若才職不稱，責於刺史，則曰：「命官出於吏曹，不敢廢也。」責於侍郎，則曰：「量書判資考而授之，不保其往也。」責於令史，則曰：「按由曆出入而補入，不知其他也。」若牧守自用，則換一刺史則革矣。況今諸道諸使，自判官副將以下，皆使自擇，縱有情故，十猶七全。則辟吏之法，已試於今，但未及於州縣耳。
或曰：按國家甲令，凡貢舉人，本求才德，不選文詞。故律曰：「諸貢舉人，非其人者徒。」注云：「謂德行乖僻者也。」居州郡則廉使升聞，在朝廷則以時黜陟，用茲懲勸，足為致理。有司因循，不修厥職，寢以訛謬使其陵頹。今但修舊令，舉舊政，則人服矣，焉用改作？答曰：州郡濫，孰與吏部多？請較其優劣，且州牧郡守，古稱共理，政能有美惡之跡，法令有殿最之科，分憂責成，誰敢濫舉。設如年多人怠，法久弊生，天網恢疏，容其奸謬。舉親舉舊，有屬有情，十分其人，五極其濫，猶有一半，尚全公道，如吏部者，十無一焉。請試言之，凡在銓衡，惟徵書判，至於補授，秪校官資。善書判者，何必吏能；美資曆者，寧妨貪戾。假使官資盡愜，刀筆皆精，此為吏曹至公之選，則補授之際，官材匪詳，或性善緝人，❥。
史氏之作，本乎懲勸。以正君臣，以維邦家，前端千古，後法萬代。使其生不敢差，死不忘懼，緯人倫而經世道，為百王準的，不止屬辭比事，以日係月而已。故善惡之道，在乎勸誡；勸誡之柄，存乎裦貶。是以《春秋》之義，尊卑輕重升降，幾微仿佛，雖一字二字，必有微旨存焉。況鴻名大統，其可以貸乎？伏以則天皇後初以聰明睿哲，內輔時政，厥功茂矣。及宏道之際，孝和以長君嗣位，而太後以專制臨朝。俄又廢帝，或幽或徙。既而握圖稱籙，移運革名，牝司燕啄之蹤，難乎備述。其後五王建策，皇運複興，議名之際，得無降損？必將義以親隱，禮從國諱，苟不及損，當如其常，安可橫絕彝典，超居帝籍。昔仲尼有言：「必也正名。」故夏殷三代，為帝者三十世矣，而周人通名之曰王。吳楚越之君，為王者百餘年，而《春秋》書之為子。蓋高下自乎彼，而是非稽乎我。過者抑之，不及者援之；不以弱減，不為僭奪；握中持平，不振不傾；使其求不可得，而蓋不可掩。斯古君子所以慎其名也。夫則天體自坤順，位居乾極，以柔乘剛，天紀倒張，進以強有，退非德讓。今史臣追書，當稱之「太後」，不宜曰「上」。孝和雖迫母後之命，降居藩邸，而體元繼代，本吾君也。史臣追書，宜稱曰「皇帝」，不宜曰「廬陵王」。睿宗在景龍以前，天命未集，徒稟後制假臨大寶，於倫非次，於義無名。史臣書之，宜曰「相王」，未宜曰「帝」。若以得失既往，遂而不舉，則是非裦貶，安所辨正？載筆執簡，謂之何哉？則天廢國家曆數，用周正朔，廢國家太廟，立周七廟。鼎命革矣，徽號易矣，旂裳服色，既已殊矣，今安得以周氏年曆，而列為《唐書》帝紀？徵諸禮經，是謂亂名。且孝和繼天踐祚，在太後之前，而敘年制紀，居太後之下，方之躋僖，是謂不智，詳今考古，並未為可。或曰：班馬良史也，編述漢事，立高後以續帝載，豈有非之者乎？答曰：昔高後稱制，因其曠嗣，獨有分王諸呂，負於漢約，無遷鼎革命之甚。況其時孝惠已歿，孝文在下，宮中二子，非劉氏種，不紀呂後，將紀誰焉？雖雲其然，議者猶為不可，況遷鼎革命者乎？或曰：若天後不紀，帝緒缺矣，則二十二年行事，何所係乎？曰：孝和以始年登大位，以季年複舊業，雖尊名中奪，而天命未改，足以首事，足以表年，何所拘閡，列為二紀。昔魯昭之出也，《春秋》歲書其居曰：「公在乾侯。」且君在，雖失位，不敢廢也。今請並《天後紀》合《孝和紀》，每於歲首必書孝和所在以統之，曰某：「年春正月，皇帝在房陵，太後行某事，改某制」雲雲，則《紀》稱孝和，而事述太後，俾名不失正，而禮不違常，名禮兩得，人無間矣。其姓氏名諱，入宮之由，曆位之資，才藝智略，年辰崩葬，雖纂錄入《皇後傳》，列於廢後王庶人之下，題其篇曰《則天順聖武皇後》雲。
開元以後，四海晏清，無賢不肖，恥不以文章達。其應詔而舉者，多則二千人，少猶不減千人，所收才百一。禮部員外郎沈既濟論曰。
初國家自顯慶以來，高宗聖躬多不康，而武太後任事，參決大政，與天子並。太後頗涉文史，好雕蟲之藝。永隆中，始以文章選士。及永淳之後，太後君天下二十餘年，當時公卿百辟，無不以文章，因循遐久，浸以成風。以至開元天寶之中，上承高祖太宗之遺烈，下繼四聖理平之化，賢人在朝，良將在邊，家給戶足，人無苦窳，四夷來同，海內晏然。雖有宏猷上略無所措，奇謀雄武無所奮，百餘年間，生育長養，不知金鼓之聲，烽燧之光，以至於老。故太平君子，唯門調戶選，徵文射策，以取祿位，此行已立身之美者也。父教其子，兄教其弟，無所易業。大者登台閣，小者任郡縣，資身奉家，各得其足，五尺童子，恥不言文墨焉。是以進士為士林華選，四方觀聽，希其風采，每歲得第之人，不浹辰而周聞天下。故忠賢雋彥、韜才毓行者，鹹出於是，而桀奸無良者或有焉。故是非相陵，毀稱相騰，或扇結鉤黨，私為盟歃，以取科第，而聲名動天下；或鉤摭隱慝，嘲為篇詠，以列於道路，迭相談訾，無所不至焉。
計近代以來，爵祿失之者久矣，其失非他，在四太而已。何者？入仕之門太多，代胄之家太優，祿利之資太厚，督責之令太薄。請徵古制以明之。《管子》曰：「夫利出一孔者，其國無敵；出二孔者，其兵不詘；出三孔者，不可以舉兵；出四孔者，其國必亡。」先王知其然，故塞人之養，隘其利途，使人無遊事而一其業也。而近代以來，祿利所出，數十百孔，故人多歧心，疏瀉漏失而不可轄也。夫入仕者多，則農工益少，農工少則物不足，物不足則國貧，是以言入仕之門太多。《禮》曰：「天子之元子士也。天下無生而貴者。」則雖儲貳之尊，與士伍同。故漢王良以大司徒位免歸蘭陵，後光武巡幸，始複其子孫邑中徭役，丞相之子不得蠲戶課。而近代以來，九品之家皆不征，其高蔭子弟，重承恩獎，皆端居役物，坐食百姓，其何以堪之？是以言代胄之家太優，先王制士所以理物也，置祿所以代耕也，農工商有經營作役之勞，而士有勤人致理之憂，雖風猷道義，士伍為貴，其苦樂利害，與農工商等不甚相遠也。後代之士乃撞鍾鼓，樹台榭，以極其歡；而農工鞭臀背，役筋力，以奉其養。得仕者如昇仙，不仕者如沈泉，歡娛憂，若天地之相遠也，夫上之奉養也厚。則下之徵斂也重，養厚則上覬其欲，斂重則下無其聊。故非類之人，或沒死以趣上，構奸以入官，非唯求利，亦以避害也。是以言祿利之資太厚，《語》曰：「陳力就列，不能者止。」昔李膺周舉為刺史，守令畏憚，睹風投印綬者四十餘城。夫豈不懷祿而安榮哉？顧漢之法，不可偷也。自隋變，選法，則雖甚愚之人蠕蠕然，第能乘一勞，結一課，獲入選敘，則循資授職。族行之官，隨列拜揖，藏俸積祿，四周而罷，因緣侵漁，抑複有焉。其罷之日，必妻孥華楚，仆馬肥腯，而偃仰乎士林之間。及限又選，終而複始，非為巨害，至死不黜。故裏語謂人之為官若死然，未有不了而倒還者，為官如此易，享祿如此厚，上法如此寬，下斂如此重，則人孰不違其害以就其利者乎！是以言督責之令太薄，既濟以為當輕其祿利，重其督責，使不才之人，雖虛座設位，置印綬於旁，揖而進授之，不敢受。寬其征徭，安其田裏，使農商百工，各樂其業，雖以官誘之，而莫肯易。如此則規求之誌，不禁而息，多士之門，不扃而閉。若上不急其令，下不寬其徭，而欲以法術遮列，禁人奸冒，此猶坯土以壅橫流也，勢必不止。夫古今選用之法，九流常敘，有三科而已，曰德也，才也，勞也。而今選曹皆不及焉，何以言之？且吏部之本，存乎甲令，雖曰度德居官，量才授職，計勞升秩，其文具矣。然考校之法，皆在判書薄曆，言詞俯仰之間，侍郎非通神，不可得而知之，則安行徐言，非德也，麗藻芳翰，非才也，累資積考非勞也。苟執此不失，猶乖得人，況眾流茫茫，耳目有不足者乎！蓋非鑒之不明，非擇之不精，法使然也，先朝數人以下，言之詳矣。是以文皇帝病其失而將革焉，夫物盈則虧，法久終弊，雖文武之道，亦與時張弛，五帝三王之所以不相沿也。是以王者觀變以制法，察時而立政，按前代選用，皆州府察舉。及年代久遠，訛失滋深，至於齊隋，不勝其弊，凡所置者，多由請托。故當時議者，以為與其率私，不若自舉；與其外濫，不若內收。是以罷州府之權而歸於吏部，此矯時懲弊之權法，非經國不刊之常典。今吏部之法蹙矣，複宜掃而更之，無容循默坐守利弊。伏以為當今選舉，人未土著，不必本於鄉閭；鑒不獨明，不可專於吏部。謹詳度古制，折量今宜：謂五品以上及群司長官，俾宰臣進敘，吏部得參議焉；其六品以下或僚佐之屬。許州府辟用，則銓擇之任，悉委於四方，結奏之成，鹹歸於二部。必先擇牧守。然後授其權，高者先署而後聞，卑者聽版而不命。其牧守將帥，或選用非公，則吏部兵部得察而舉之。聖王明目達聰，逖聽遐視，罪其私冒不慎舉者，小加譴黜，大正刑典，責成授任，誰敢不勉？夫如是，則接名偽命之徒，菲才薄行之人，貪叨賄貨，懦弱奸宄，下詔之日，隨聲而廢，通計大數，十除八九。則人少而員寬，事詳而官審，賢者不獎而自進，不肖者不抑而自退。除隋權道，複古美制，則眾才鹹得，而天下幸甚。或曰：當開元天寶中，不易吏部之法，而天下砥平，何必外辟，方臻於理。既濟以為不然。夫選舉者，經邦之一端，雖制之有美惡，而行之由於法令。是以州郡察舉，在兩漢則理，在魏齊則亂；吏部選集，在神龍則紊，在開元天寶則理。當其時，久承升平，禦以法術，慶賞不軼，威刑必齊，由是而理，匪用吏部而臻此也。向以此時用辟召之法，則其理不益久乎！夫議事以制不以權，當徵其本末，計其遐邇，豈時得時失之可言耶？或曰：帝王之都，必浩穰輻輳，士物繁合，然後稱其大，若權散郡國，遠人不至，則京邑索矣，如之何？又甚不然，自古至隋，數百千年，選舉之任，皆分郡國，當漢文、景、武帝之時，京師庶富，百廛九市，人不得顧，車不得旋，侈溢之盛，亦雲極矣，豈待選舉之士為其助哉？又夫人有定土，土無勝人，浮冗者多，則地著者少。自隋罷外選，招天下之人聚於京師，春還秋往，鳥聚雲合，窮關中地力之產，奉四方遊食之資，是以筋力盡於漕運，薪粒方於桂玉，是由斯人索我京邑，而謂誰索乎？且權分州郡所在辟舉，則四方之人，無有遐心，端居尊業而祿自及；祿苟未及，業常不廢，若仕進外絕，要攢乎京，惜時懷祿，孰肯安堵？必貨鬻田產，竭家贏糧糜費道路，交馳往複，是驅地著而安為浮冗者也。夫京師之冗，孰與四方之實？一都之繁，孰與萬國之殷？況王者當繁其天下，豈廛閈之中校其眾寡哉？或曰：仕門久開，入者已眾，若革其法，則舊名常調，不足以致身，使中才之人，進無所容，退無所習，其將安歸乎？既濟以為人係賢愚，業隨崇替，管庫之賢，既可以入仕，則士之不肖，寧愧乎出流，從古以然，非一代也。故《傳》云：「三後之姓，於今為庶。」今士流既廣，不可強廢，但鍵其舊門，不使新入；峻其宦途，不使濫登。十數年間，新者不來，而舊者耗矣。待其人少，然後省官，夫人之才分，各有餘裕，自為情欲所汨，而未嚐盡焉。引之則長，縈之則短，在勉而已。故凡士族，皆稟父兄之訓，根聰明之性，蓋以依倚官緒，無湮淪墊溺之虞。故循常不修，名義罕立，此教使然也。若惟善是舉，不才決棄，前見爵祿，後臨塗泥，人懷憤激，孰不騰進，則中品之人，悉為長材，雖曰慎選，舍之何適？
孺之，廣平人。官司封員外郎，遷京兆少尹。
解式與長年行，因升高不從所視，遂杖之。式訴州斷鬥省科矢入。
設教以防，禮不逆矣；遇長不敬，患至掇焉。苟訓典之不修，乃樸撻而何害？相彼解式，誠謂狡童。五人群居，且聞異席，十年以長，則必肩隨。不恭辟咡之儀，致闕升高之禮，惑其所視，吾何以觀之哉。杖以作威，固當斯害也已。小人文過，肆以薄言，君子詰奸，無從長傲，歸諸司敗，足示陵尊，成以調人，可徵犯齒。且州司以刑，頗均短綆；會府是糾，異長且鞭。伊小大之以情，庶寬猛以相濟。
