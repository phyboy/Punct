縱以蔭補協律郎累拜御史大夫，貞元元年加吏部侍郎檢校禮部尚書，授河南尹，徵拜太常卿，封常山縣公。七年卒年六十二，贈吏部尚書，諡曰忠。
謹按司封令及六典，王母為太妃。高祖宇文昭儀生韓王元嘉，後為韓國太妃；太宗燕妃生越王貞，後為越國太妃。今諸王母未有封號，請遵典故。
伏以兵戎未息，仕進頗多，在官者既合序遷，有功者又頒裦賞。比來每至選集，不免據闕留人，嚐歎遺才，仍招怨望，況有恩詔，甄錄功勞，諸道敘優，人數甚廣，見須處置，不可稽留。今若停減吏員，實恐未便於事，非但承優者無官可授，抑又敘進者無路可容，本冀便人，翻成斂怨，事仍舊貫，以適時宜，更待事平，然後輕度。
黃裳字遵素，京兆萬年人。第進士，又中宏詞科，累遷侍御史，貞元末拜太常卿。憲宗為皇太子監國，拜門下侍郎同中書門下平章事，元和二年以檢校司空為河中晉絳節度使，封邠國公。三年卒，年七十一。贈司徒，諡曰宣。
《禮》云：「喪三年不祭，唯天地社稷。」周禮黃鍾之均六變，天神皆降；林鍾之均八變，地祇鹹出。不廢天地之祭，不敢以卑廢尊禮也。樂者所以降神也，不以樂，則祭不成。今遵遺詔行易月之制，請制內遇祭輟樂，制外用樂。
自漢魏巳降，沿革不同，古者祖有功，宗有德，皆不毀之名也。自東漢魏晉，迄於陳隋，漸違經意，子孫以推美為先，光武已下，皆有祖宗之號，故至於迭毀，親盡禮亦迭遷，國家九廟之尊，皆法周制。伏以太祖景皇帝受命於天，始封元本，德同周之後稷也。高祖神堯皇帝國朝首祚，萬葉所承，德同周之文王也。太宗文皇帝應天靖亂，垂統立極，德同周之武王也。周人郊後稷而祖文王宗武王，聖唐郊景皇帝祖高祖而宗太宗，皆在不遷之典，高宗皇帝今在三昭三穆之外，謂之親盡，新主入廟，禮合迭遷，藏於從西第一夾室，每至禘祫之月，合食如常。
昔康王以成周之眾，命畢公保釐東郊，承二後之業，周禮以天官卿為塚宰，漢以大司馬為將相，國朝以尚書僕射師長百揆，此四者，人臣之極，公盡更之，有不至，追而命之，公之德盛矣。公諱少連字夷仲，吳郡人也。夏後少康以禹葬會稽，次子為越王以主祀，漢封其裔孫為顧侯，纘禹之緒。厥後藪蔓，世居河南，中原戰爭，復徙吳會，自晉司空和洎梁給事中耀，至公十三代矣，衣冠禮樂，為江左著族。曾王父諱君卿，晉朝柳州司馬，大父諱克忠，縉雲郡司倉參軍，贈邠州刺史，烈考諱望，贈秘書監，秘書府君慕梁伯鸞於陵仲子，安貞履道，不辱其身，該通六經，旁貫百代，究天人之際，盡性命之端。
公蘊山嶽粹靈，承祖考休慶，瑰姿偉度，識達行方，志存遠大，道契先覺。每躬率耕稼，厲精墳典，齒列上庠，升堂睹奧。時小宗伯薛公邕，深所歎異，以為東南之美盡在，廊廟之器不孤，擢進士甲科，猶謝詩人錯薪之義，丁秘書府君憂，居喪柴毀，殆至滅性，既祥而哀未忘也。久之，以書判高第典校秘文，秩滿授登封主簿，時議以皇居在鎬，砥名之士登近甸者，俗不為東畿，殊不知樂嵩少之遊，奮鴻鵠之翼。先是邑有暴虎，公以為天道可以誠感，猛鷙可以仁服，乃堙塞陷穽，移檄靈嶽，於是人安其居，獸不為害，其通理遂性也如是。及休告東洛，居守鄭公叔則辟為符合事，非其所好，終以疾辭。其明年，書判超絕登第，亞相於公頎推義行，詔拜監察御史，京師內亂，鑾輅時巡，公節見艱危，步至行在，陳少康滅澆之計，墨翟設拒之宜，帝納其忠，拜水部員外郎翰林學士，隨難南梁，遷禮部郎中，加朱紱銀綬，學士如故。讚絲綸之密命，參帷幄之謀猷，屢獻嘉言，克昌大業，乘輿反正，酬勞計功，退保謙衝，口不言祿。以東吳播越，葉於方墓，表求遷奉，辭誌哀懇，德宗以公職在近署，重違其請，乃命長男主喪，中使監護，水陸縣道斂襚之飾，悉令仰給，葬於偃師縣高邑鄉邙山之趾，澤漏泉壤，哀榮莫儔。尋以本官知制誥，賜金印紫綬，遷中書舍人，公在翰林，僅將一紀，富平以周密自制，萬石以謹審見稱，故造辟而言，詭辭而出，讜言碩畫，人莫得聞，帝深嘉之，方將大任，以文昌理本，曆試其能。凡三踐列曹，再登八座，一為散騎常侍，一為左丞，雖分職各殊，領者數矣。公之在地官也，辨土地之名物，稽夫家之眾寡，四人不瀆，五教允敷，斂施以時，貴賤以節，所以法通制而濟經費也。公在秩宗，明典禮以正威儀，變樂府而和上下，錯綜經術，辨論俊造，黜浮偽而尚敦素，所以觀人文而化天下也。公在天官，綜六典以佐邦理，糾八柄以馭群司，登降庸勳，權衡流品，抑貪冒而進賢能，所以代天工立人極也。珥貂騎省，以直方備顧問，以謇諤處朋儕，時有權臣怙寵，人多附麗，公面折其短，數而絕之，群臣為危，正色不撓，旋持左轄，旁總機曹之事，凡三典賓貢，三掌銓衡藻鑒表於知人，清通播於令問，萬邦輻輳，五都浩穰。命公尹京兆，以為設鉤距，塗赭衣，前人之所為，不足以為四海式，於是布和平，尚簡易，始務仁人之惠，無取赫赫之名，政宏大體，去有餘慕。遷吏部尚書，復行太宰之職，轉兵部尚書兼御史大夫東都留守，處納言之位，儀亞相之府，行二南之化，申九伐之威，以洛苑間田，汝墳曠土，乞田積粟，務穡勸分，貞我律師載清東夏。孟元陽有激水之功，為當時所揜，公密薦於先帝，言雖不成，識者美之。
嗚呼！昭假其功，馨香其德，宜升玉鉉而底太階，天不憖遺，梁木斯壞，以貞元癸未年十月四日，薨於洛陽崇讓裏之私第，春秋六十三，都人罷市而灑泣，皇上廢朝以興悼。乃命有司，葬日給鹵簿簫鼓，追贈尚書右僕射，飾終之義備矣。太常考行，諡曰敬。夫人同郡陸氏，常州司馬綺之女也，蘊中饋內弼之美，女儀之德，宜配君子，光我閨門，石窌未封，先公而謝。有子曰師閔，克家光烈，早歲繼明，以拔萃甲科曆咸陽尉；次曰師安，太常寺太祝；次曰宗或、宗憲，誌文好學，不墜先業，凱風之思，有感人聲。師閔等考卜先遠，以明年二月十五日，奉公洎夫人之裳帷合葬於亳邑，附先塋，禮也。以黃裳陪南宮之班列，接西掖之周行，忝於史官，頗知係錄，敘事詢於故老，銘德存於碩儒，追琢豐碑，永播徽烈。
徵，范陽人。曆殿中侍御史、度支員外郎、信州長史，遷給事中，出為同州刺史，徙華州。
內外官應直京百司及禁軍並因親勒留官等，若敕出便帶職事及勒留，京官即合以敕出為上日，外官以敕到為上日。如今司未經奏聞，即合同赴任者例，準貞元六年二月二十四日敕，待甲出後省符到任日支給俸料者，若甲出帶勒留官簽符，先下州府支替理例，未免喧爭。伏請起今以後，並須挾名勒留敕到任，方為上日，支給課錢，其附甲官有給腳依前勒留直諸司者，待附甲後簽符到州為上日，支給課料，冀塞僥求，庶絕論訴。
憑字虛受，一字嗣仁虢州宏農人。第進士，累官太常少卿湖南江西觀察使，入為左散騎常侍，遷刑部侍郎、京兆尹，貶臨賀縣尉。
臣某言：當道進奏院狀報，司天台奏，八月十五日乙亥夜，老人星見於東井，色黃明潤，敕旨宣付所司者。率土咸觀，際天同慶。中賀。臣聞上天不言，而星垂象，次舍隱見，其指甚明。伏惟陛下道冠帝先，恩覃物表。太和之氣上達，萬壽之瑞下呈。既在東井，又當秦分。色侔蒸栗，光掩連珠。彰爾寶圖，類堯年之河出；延長聖曆，齊漢代之山呼。凡百臣下，歡心如一。況臣幸沾皇屬，叨守國藩，瞻望闕庭不勝慶抃之至。
王者法天地之治，讚其化育者，其惟循吏乎！羅公牧廬江七年，政洽化淳，遷領壽陽，州之耋老韋挺等，永惟州尊鞠我覆我之德，若非搢紳先生之言，刊他山之石，令一郡之人，入則瞻之，出則望之，則何以塞戀慕之思邪！於是同心上請，遂降中詔，謂憑嚐載筆右史，請述徽烈。公珪璋秀特，奕葉蟬冕。曾祖彥榮，皇朝同州長史；王父思崇，韶、睦、常三州刺史；烈考懷操，桂州興安縣令。世以文學政事，揚曆清貫，淮海之郡，廬為大，封略闊而土田瘠，人產寒薄，井賦尤重。公由奉先令而牧是邦，性嚴而不殘，和而不流，仁可以育物得眾，智可以豐財成務，勇可以蕩邪去暴，寢處再季之政，馳騁遊夏之藝。廬江之俗，不好學而酷信淫祀，豪家廣占田而不耕，人稀而病於吏眾，藝桑鮮而布帛疏濫，有劄瘥夭傷，則損敗生業，舍藥物而乞靈於鬼神。公則禁其聽神，頒以良藥，為求十全之術以救活之，令春無瘧寒，夏無瘠首之疾。又命鄉塾黨庠，緝其牆室，鄉先生總童冠子弟，以淹中之《禮》，田何之《易》，上代帝王遺書，與魯《春秋》及百王之言以教之，圓冠方屨者不補吏，不及數歲，俊造之秀升於宗伯者僅四十人。又命有不耕之田，有能興耒耜者聽耕之，所耕之田，因為之主，墾田滋多，歲以大穰。每裏置裏胥一人而止，餘悉罷之，至定賦之際，集人正坐，眾議其重輕，裏胥書於籍，而無得措一辭焉，是以賦均而無銖兩之差。勸之藝桑，以行賞罰，數年之後，環廬映陌，如雲翳日，易其機杼，教令縝密，精粗中數，廣狹中量，鬻之闤闠而得善價，人以不困。郡至每歲四時，呈課屬邑之聯事，定其遲速美惡而殿最之，務繁勞，人無寧止，權寵之黨，因而強丐。公命縣大夫守清靜之化，四時無得離邑，唯歲終一至郡計事，人樂易簡之理，鹹思自言。澤國沮洳，水澇不時，郡城崩剝，勞於版築，百堵興役，則竭作齊人。公命州兵食公之糗糧者，度其力役多少，加給僦功緡錢，尋尺摧闕，隨補隙壞，不聞鼛鼓，而百雉常峻，三代盛王，曾不遺年。聖朝立制，高年者給侍丁，以遵前古養老之道，長吏不能遵行，令典以垂空文。公因班春行部，宣明詔旨，當侍白發者，舍其百役，齡齒知感，荷其生成。軍興以來，賦役差重，錢貴貨賤，罷不堪，悉輸緡帛，黔首重困。公命一郡所出之貨，人皆得而輸之，其上者貢於王府，其中者入於方帥，其下者以充郡守群吏之稍食焉，人人自便，吏無侵害。其厚風俗，去疵癘勤力愛人，興利除害，不至於嚴，而人從化，故有生說於其下，和氣應於其上，則有靈芝瑞雀，無情而產，重葩三秀，煌煌可愛。丹喙皓質，其儀可喜，宜其超賜金增秩之寵，以備公卿之闕，所以擢階品第五，書考課第一，徽章命服之美，恩錫叢至。天子以壽春右郡，淮海內屏，地雄人富，東南樞轄，有介馬數百，徒兵萬人，詔公為壽州刺史本州團練使。轅門洞開，貔虎洸洸，朱綅貝胄，金龜紫艾，銀鐺寵荷，恩視方伯。壽春抵廬江三百里，公嚐牧茲郡，壽人望而愛之，赤幃即露，壽人自理。俄有詔曰：「壽州刺史羅向，前為廬江，政事居最，惠養贍助，一邦阜安，中司執法，外督州部，可兼禦史中丞。」其宰奉先也，封畿千里，斯邑為大，墾田之數二萬頃，每歲引芻粟之車九千兩。公布政有條，事皆肅給，邑有園寢，多充奉之勞。中貴人率常旁午，有怙勢憑寵之吏，侮慢公法，公箠殺之。強家惡子，散落他邑，政成四稔，去而見思，邑人姚芝等相與詣闕，請刊金石。公之佐嗣曹王皋也，荊門漢上之理，和門之政，軍司馬馬彝主之，郡邑之政，而公主之，征南日登峴首，命賓友，有成晉坐嘯之逸，言理行者，甲於他幫。其後屬帥歿兵亂，人胥大恐，公從容指揮，熸其同惡，軍壘和靜，不知有兵。在奉先日，天子聞公樊漢丕績，理邑殊化，召入明廷，咫尺慰勉，其任理官吏京縣尉甸服也，鹹有勤績，稱於官司，可謂終始不回，宜享榮號者矣。頌曰：
公未至止，郡無典刑，賦集役煩，人豈樂生？有裏不居，有田不耕，法禁廢弛，遊人縱橫。鄉有疾癘，乞靈舍藥。邑有黨庠，不學將落。貧人稅重，豪家賦薄。田稀翳桑，猛虎為虐。自公來思，經教大開。墾彼荊榛，化為莓苔。隘關溢廛，萬商俱來。罷吏息人，老安少懷。提封之內，邑無曠土。遊手滅跡，藝桑畝畝。青衿圓冠，宛若鄒魯。貧均富斂，祛其疾苦。時或劄瘥，害及於人。頒以良藥，絕其聽神。網寬禁疏，有制有倫。出入阡陌，心勞體勤。有獸不搏，由公服馴。皇奪良牧，彼肥之曲。遷臨壽春，朱英暢轂。撫我何儉，舍我何速。願公壽考，享有百祿，瞻是豐碑，慰彼惸獨。
餘慶字居業，鄭州滎陽人。大曆中進士，貞元中拜中書侍郎同中書門下平章事貶郴州司馬。順宗立，以尚書左丞召。憲宗朝復以本官知政事，罷為太子賓客，累除太子少師，封滎陽郡公。穆宗立，進位檢校司徒。卒年七十五，贈太保，諡曰貞。
請京見會文官一品以下，九品以上，及外使兼京正員官者，每月所請料錢，請率計每貫抽一十文，以充國子監修造先師廟，及諸室宇繕壁。經公廨雜用之餘，益充本錢，諸色隨便宜處置。臣以為曆事文吏，無非孔徒，所取至微，足以資學，教化之根本，人倫之綱紀。陛下文德武功，勘亂除暴，事超曆代，道貫百王。國學毀壞荒蕪蓋以兵戎日久，而修葺未暇也。今寇難滌蕩，天下砥平，爰俾耆臣，叨領儒職，臣兢於受命，敢不肅恭。伏念旬時，莫過於此，伏望天恩，便賜允許。仍令戶部每月據數，並以實錢付國子監。其東都留司京官，亦準數率錢，便充東都國子監修理。
內外官服朝服入祭服者，其中五品，多有疑悮，約執事宜。自今巳後，其執事官是五品者，雖帶六品已下散官，即有劍佩綬。其六品以下職事官，縱有五品已下散官，並不得服劍佩綬。
公諱耽，字敦詩，其先長樂人也。七代祖元楷，因葛榮之亂，避地，始徙家於浮陽，隋開皇中，改浮陽為清池，今為清池人也。烈祖遠則，皇德州長河尉。祖知義，皇沁州源主簿，贈揚州大都督。考炎之，贈尚書左仆射。皆才光道溢，器位非偶，積善有遂，鍾於魏公。公天寶十載明經高第，乾元中授貝州臨清尉，州縣之職，與公非宜，兵戈甫興，時不韜才，公詣闕獻書，授絳州太平尉。太原節度王思禮察公器重識高，涵泳萬頃，署度支判官，轉試左驍衛兵曹，試大理司直監察殿中侍禦史，職並如故。遂遷檢校繕部員外郎兼太原少尹、侍禦史、北都副留守，仍賜金章紫綬，就加檢校禮部郎中。凡曆數使，賓待益重，奇才愈茂，宏器日彰，天下士君子推公為棟梁。遷汾州刺史，在郡七年，憯怛之愛，忠利之教，序四器，導五常，百姓日用而不知，熙然致於仁壽，烏足語其瑣細歟？徵拜鴻臚卿兼左右威遠營使，通夷狄之情，離賓客之位，其有素矣。是歲拜梁州刺史兼禦史中丞、山南西道節度觀察度支營田等使，加朝議大夫，封廣川男。時守臣梁崇義，恃漢水峴山之險，負固倔強，公受詔領訖下沿江東討，降均州，屯穀城，所向皆捷，以功加銀青光祿大夫。上以慎理軍旅，以信夷夏，邊封謐清，而百姓宴安。是時故山南西道節度使、相國鄖公震洎邠節度使張仆射獻甫，或為部刺史，或為都將，皆雄毅宏達，常流不及，忌能飛語，危疑是懼，軍帥之例，罕有全度。公前推信誠，中發坦蕩，鹹以事曉，加之慰薦，竟垂忠勳，兼佩將相，引張推轂受脹，微公之恢朗洞識，二人曷能臻歟？在鎮三年，遷檢校工部尚書、襄州刺史、禦史大夫、山南東道節度觀察使，會李希烈亂常，朝廷致誅，詔公為司徒梁公勉招討副使，以公懿德瑰姿，不宜為副。寇難未平，徵拜工部尚書，職崇喉舌，望允如鼎。俄以本官兼禦史大夫、東都留守判東都尚書省事，充東都畿汝州都防禦使，又加東都畿唐汝鄧州都防禦觀察使。舊例居守不出王城，公以射藝絕倫，氣橫秋霜，德宗知公信在言前，優詔特許薄狩郊甸，允所謂珪璋特達之德也。遷檢校尚書右仆射，充義成軍節度、鄭滑等州觀察處置等使，屬有鄰師，戍兵護邊，魚服鶡冠，異軍三千，公弛柝罷警，門闥洞開，慮其未安，重延廊廡，坦易信誠，挺出今古，海渟山峙，茫茫屹屹，培塿畎澮，安得不服其洪濤峻嶠歟！凡更四鎮，踐履如一。尋以風疾，懇形封章，禦劄名方與十全之醫馳賜，不允陳讓，俄而獲瘳。貞元九年入覲，拜尚書右仆射同中書門下平章事，朝廷為之寶，岩廊為之重，天下之以之信向，蠻夷以之懷來。加金紫光祿大夫，轉在仆射，依前平章事，遷檢校司空，依前左仆射平章事，遂嬰風疾，四表陳讓，不俞朝旨，禦醫盈門，中使填路。嗚呼！有盛衰也，有晝夜也，聚散之理常也，死生之變大也，愚智同塵，賢不肖共轍，孰能究之哉？公為禦史，先府君追贈太子中允，先夫人鞠氏贈東萊縣太君歸本郡遷葬，鄉邦榮之。先府君累贈尚書左仆射，鞠太君贈齊國太夫人，祖贈揚州大都督，祖妣崔氏累贈博陵郡太夫人，廟貌觀德，豐碑紀烈，奉君親而載劬，啟手足而免夫。始卒之道，侯其韙而，以永貞元年十月一日，薨於長安光福裏之私第，享年七十六，輟朝四日，再贈太傅。詔鴻臚卿渾煉持節，備賻絹一千匹，米粟一千石，詔葬長安高陽原。夫人贈扶風郡夫人武功蘇氏，駕部郎中守忠之孫，處士珣之女，先公二十五年而歿，至是而合葬焉，秉周禮也。長子疇，太常寺協律郎，凋於青春；次子粦，太子議郎；少子柔，京兆府參軍。公好古，在汾州時，於戒行尼寺家童院得晉西河王司馬斌碑，太康中尚書郎索靖八分書，翳薈蕪薉之下，字可辨者猶存大半，有割太原四縣以為邦邑之語，公再建於寺殿之前。為尚書時，魏懷鄭汴，軍聲未輯，詔公宣遏，而兩家之難解，抑推君命，且曰服寬信也。公玩習經籍，老而不倦，九流百氏，靡不該覽，通夷裔之風俗，盡山川之險易，曆代沿革之自，百王廢置之由，關塞通塞之因，牧圉盛衰之異，道程疏密之準，要荒享獻之數，聚米畫沙，成於指掌，矧夫丹青神化，縑緗纂述。數十年來，西戎陷我河湟，其圖籍誌錄，泯絕散落，非公強力精專，蹂蘭貫穿，靡書不探，雖賤必訪，則自汧龍而西，傳疑唱謬，紛紛不巳，巳化為革昧，天意若曰降公之聰達精博，拯厥將墜歟？興元元年，詔公撰國圖，貞元十四年，先獻關中隴右及山南九州等圖，又撰《別錄》六卷，《吐蕃黃河錄》共四卷，優詔裦異賜馬一匹，銀器數事、錦彩三百匹。十四年冬，撰海內華夷圖成，並撰《古今郡國縣道四夷述》四十卷，《貞元十道錄》四卷，賜馬兩匹，銀器數事，錦彩五百匹，又內出銀榼二，蓋殊渥也。於戲！渤海左湧，洪河前激，湍漭其地氣，必將有以孕育哲聖。謨明盛時，為紀為綱，為棟為梁，體貳為仁，萬夫之望，豈特河海地理云乎哉！亦將上動昭回，下降星精，為忠為孝，為聰為明，為君子為宏器，公有大度容物也；浩無津涯，而恪慎競畏，不有怠也，有明哲保身也；孰雲肯綮，而端方肅祗，未嚐離也。公奉親以孝，事主以忠，待天下以信，博識以強力，廉隅以砥礪，居台座十三年，秉戎律四鎮垂十五年，產不過中人，日給有不暇之意，非夫脫落塵機，翱翔青冥，孰能然哉？夫卻縠之說禮樂敦詩書，祭遵雖在軍旅不忘俎豆，邴吉之不過汙丞相車茵，劉寬之無爛汝手，叔度之涯涘，元陽之不伐，衛玠之理遣情恕，公鹹頡頏恢博，得其兼備者巳。公考求六藝，張弓挾矢，允謂殊倫，連墮冥冥之羽，雙貫五采之翬，殪豶豕之獸，圖畫歌詠，噫嘻君子多乎哉！文章之制，博達而清約，盛矣！著述有未就者，歿有遺恨，粦等知公與餘慶有忘年之眷，見托紀徽烈，俾鴻伐芬芳不歇，表唐得賢臣之目焉。銘曰：
圓方既明，淪渾粹精。辰耀騰溢，降為賢英。鬱鬱魏公，薰然淑清。脫落瑣細，胸吞長鯨。天寶之季，北塵薦起。懷策上謁，言塵可止。少年下位，事不行矣。命官絳台，渥澤伊始。車騎開府，司空晉陽。萃賢揚幕，優遊抑揚。惟公聳然，落落堂堂。群議乃曰，允膺岩廊。剖竹西河，眾蘇情結。風俗丕變，載欣載悅。六鈞服猛，雙鴻一發。式是威下，洸洸烈烈。入掌九賓，羽儀清都。四夷荒職，貢畫地圖。帝曰漢中，實惟爾區。廷授龍節，雙旌碩儒。推轂漢南，乃司冬官。保釐成周，白馬登壇。更踐數鎮，撫人以寬。或三四年，遂成勝殘。徵弼中樞，朝廷為實。謀不外揚，功宣造膝。與物宥過，意工言質。天下日用，曷由窺室。知命兮死生齊，鬆楸列兮埏遂成蹊。海胸兮渾渾浩浩，一指兮天和倪。謬知言之重顧，銘樂石兮淒淒。萬物或幾乎息兮，惟公德兮竟隮。
維元和八年歲次癸巳，四月癸未朔，九日辛卯，銀青光祿大夫守太子太保兼判太常寺事鄭餘慶、銀青光祿大夫守兵部尚書王昭銀青光祿大夫吏部侍郎楊於陵、中大夫守戶部侍郎判度支盧坦、朝議大夫守刑部侍郎充諸道鹽鐵轉運使王播、朝議大夫權知禮部侍郎韋貫之等，謹以清酌之奠，敬祭於故太保贈太傅杜公之靈：伏惟嶽峙毓德，台符炳靈，實啟邦傑，佐時文明。厚仁保和，待物推誠，夷道不隔，直心無營。允釐群官，參曆庶務，周旋四朝，出入三署。顧言慎行，道在忠恕，絓組外身，江河比度。始從郎位，職典邦賦，重人惜費，惠恕周布。建中之初，受命分符，報政長川，擁節番禺。越俗蠻陬，是訓是濡，既撫淮楚，遂荒隋都。時當徐方，俶優為虞，截河鎖流，擁滯邦輸。統以威重，簡於帝俞，鎮寧二境，並建雙，十萬貙虎，指揮風趨，任兼文武，誌尚詩書。兵賦著典，郡政來蘇，學該地理，識究元機。天寵載加，時問逾積，聿來登庸，作弼邦國。邦計攸掌，國機畢畫，永貞之際，宮闈秘隔。順皇沉疾，奸臣竊職，公聽群位，總巳夕惕。躬宣詔旨，捧授金冊，一人出震，群邪蕩滌。崇秩屢增，湛恩備錫，朝登劍履，樂侔金石。沐汗良辰，宴慰親客，朱輪紫綬，富盛赫奕。戒足思退，居高不危，國有大計，猶將來谘。才實不器，用皆適時，位極元老，守逾謙卑。靈壽方賜，懸車忽辭，冀期頤以遐保，遽樂往而哀隨。餘慶等早忝班行，嚐承顧盼，仰台庭以增欷，臨素車而申奠。嗚呼哀哉！伏惟尚饗。
