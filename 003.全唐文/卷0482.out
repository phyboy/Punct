王者施令，善人為邦。法制惟明，伊典章而有六；象魏攸設，信高闕之以雙。故其政坦蕩，其教敦龐，亦既懸之，四方取則，及乎瞻也，群心自降。觀夫立如建標，旁異懸钀，俯明庭之若砥，夾馳道其如發。將欲朝百蠻之酋帥，集九命之簪笏，豈徒競昆閬之瑤台，象河宮之貝闕。高齊嵩華，勢比恒碣，聚北斗之瑞雲，桂西山之落月。令者政之端，春者歲之始，非遒人之徇路，陋秦伯之懸市。取象則金榜為奢，指字則銀鉤可似，建中於下，無或不美，六官有成，萬姓允理。惟精惟一，道深黃帝之書；不削不刊，義合素王之史。客有鄒魯之徒，為之頌曰：岩岩雙闕，上幹青雲，明於著令，煥乎成文，萬人承式，九有來君，彼駟牧與露寢，曾何足以稱雲。夫象者制法之流，魏者大名之尤，合二美以成德，懸千古而為儔。四門穆焉，少正之誅何有；大道行矣，仲尼之歎焉求？豈唯興禮讓息澆浮而已哉。
聖人沒而教在，明王興而道宣，命上公以陳信，展大禮以登賢。觴酒豆肉，金鏞筦懸，致克禋以如在，當質明而不愆。祁祁諸生必恭敬止，廓廣庭以容眾，峨高冠以修巳。臨奠獻之筵，肅造秀之士，階間儼以成列，槐陰布以如市。將備禮於先師，遂儲精於祝史，於以致君，恢複王化，宏闡人文。磬音繼於夜杵，燭影迎於朝雲，見曲暢於和易，知具歆於芬。肅肅階，陰陰門闕，喬木棲於暮煙，前軒滿於行月。群士遝而歲至，庶工齊而曉謁，上元酒以清滌，間朱弦而疏越，齊百王於建號，曆千古而未歇。蓋以教侔天地而不朽，功格宇宙而不伐，不朽故可貴，不伐故彌彰。仰而不及，融然有光，實橫被於曆代，獨崇輝於帝唐。德教不輟，王猷有昌，日尊師於廟，歲求士於鄉。教之於右塾，登之於上庠，知本末之可務，亦師師而不忘。將曆試於宗伯，必先謁於素王，古先哲君，任土以作貢，洪惟我後，嘉善而容眾，猶冀獲師於卜，獲相於夢。時哉康哉，宜阿閣之巢鳳。
國家開文學之科，旁求英彥，爰將貢於禮闈，命先絫於秘殿。欲使懷才抱器，自此鷹揚；當令較伎逞能，從茲豹變。是以儒風益振，睿澤惟新，設薦舉為教化之本，致朝見為榮貴之因。庶使八紘碧嶂，絕臥雲之士；遂令萬歲彤庭，觀獻賦之人。莫不張文柄以旁羅，詔諸侯而上貢，俾離邦去裏，若攀龍附鳳。或稟間生之瑞，出則驚人；或懷希代之珍，來皆動眾。斯美祿必取，期殊科必中，莫不遠湊天闕，爭趨帝閽。曹劉麏至，賈馬雲屯，當仲冬月，候丹禁門，於時銅壺尚滴，粉壁猶昏，驪駒波躍，蠟炬星繁。俄而鍾斷長樂，殿啟含元，中使森而鶴立，諸生凜以駿奔。進抑退揚，儼裦衣而設禮；左旋右折，俯丹陛以陳言。曰臣等才非可升，德非可舉，幸以辭乎海上，達彼君所。今則凝神注目，無非繡戶金鋪；接踵比肩，盡是鴻儔鶴侶。歡聲數四，周覽再三，散漫而龍池霧起，絫差而宮樹煙含。既而中貴遙宣，勞卿遠見，鹹精筆陣，勉赴文戰。時康俗泰，終有待於英髦；擇善搜賢，本無遺於寒賤。諸生乃退行列，整簪裾，瞻鳳扆，獻玉除，俟青春而變化有望，當聖意而光輝有餘，集鴻都而固難比矣，會虎觀而未可加歟？則唐之盛也，堯舜不如。
君子之為道也，敦詩書，說禮樂，俾其潤身而浴德，克巳而誌學。亦猶嘉肴在器，良玉抱璞，肴之知味，既因於嚐；玉之成功，必由於琢。物既肖旃，士亦宜然，知此道者，必勤學焉。若夫即其講肆，齒以胄筵，儒風是習，素業斯傳。以三墳五典為本，以八索九邱為先，存乎博奧，究其精研，漁獵乎六籍之內，牢籠乎百氏之前。得用而行，將陳力於休明之代；自彊不息，必苦節於壯之年。於是慎擇其師，審取其友，師之嚴則尊敬而靡懈，友之直則切磋而可久。誌有所立，言無所苟講道德必探其本原，進禮樂必盡其先後。故業就而青紫可拾，器成而瑚璉自負。
我天子德廣虞夏，業傳高曾，展義之心攸克，觀風之禮必登。故台之用也斯建，台之名也是宏，然後度材比德，奢而不盈。興功俾役，儉而不陋，萬物是集，百工是湊。從繩罔愆，運斤以鬥，以山立，揭焉雲構。豈不謂鴻休葉讚，元德時雝，錯綜之典不革，經始之道克從。辟以九戶，聳以千重，接祥光於溫液，[1]納瑞氣於驪峰。觀乎大廈耽耽，飛簷穆穆，殊形詭制，群品異族。或霞駮而電開，或龍蟠而獸伏，浩飾彰盛，洞文潛蓄，既藻井以垂珠，亦丹墀而布玉。晴天返照，垂螮蝀於雕梁；霽色澄明，掛蟾光於重屋。混合元麗，巍峨特起，入窈窱兮不知所之，視瑰矞兮不知所以。及夫西成罷務，北陸將寒，霜封原隰，雲蔽峰巒。金輿斯御，彩仗初攢，寧侈心以攸往，必風俗之所觀。設教陳詩，事必彰於禮備；承天統物，政本在於人安。至如庭宴薰薰，衣冠察察，其樂將萬，其儀用八，奏金石兮匪疾匪徐，命鼓琴兮載擊載戛。既而若登仙境，若奪神功，度宏規兮其外，變多態乎其中。傍眺六合，遠視八風，吐元和而納純懿，詠仁洽而歌道豐。則魏之所造，漢之所崇，伊制作而靡及，豈古今而遽同？客有觀乎順動，審彼始終，因厥誠兮垂慶，宜永永兮無窮。
瞻彼古台，揆日爰設載徵經始之旨，將測運行之節。天地之心可見，風雨之交既別。玉律匪先，土圭是揭。以徵陰陽之短長，以察浮驂之晷轍。不然者，焉可以酌其數於高空，建天中而有截？詳厥周典，詢諸日官，以寒暑為候，以陰陽為端。且俯接神州，迥當嵩嶺，憑累土之增構，運孤標之直影；矧因高以垂範，異尋虛而捕景。分至有度，知王者之迎長；盈縮不愆，念誌士之思永。蹇產峭聳，昭明有融，九層一驗，萬攸同，彰宣精而示下，表無私而得中。況複圭植於台，日生於海，當呈象以委照，必澄霞而賦彩。兩童之辨猶惑，太史之占斯在，上千裏而是馳，下寸晷而未改。嗟夫！悠也久也，元之又元，昇大明而赫矣，顧崇址而巋然。是以分北陸，識南躔。審以作程，定此而會期率土；中以舉正，因茲而仰辨均天。惟彼元德，我後是則。普觀端景，知立表於天中；潛測末光，思勞躬於日昃。至若視朔興紀，書雲立規，浮箭司辰，且於室內；建木滅影，或在天垂。豈比夫茲台之特立，平四氣而正兩儀。
有子墨客卿，從事於筆硯之間，學舊史之暇日，得美石於他山。琢而磨之，其滑如砥，欲精研而染墨，在虛中而貯水，水隨暈而環周，墨浮光而黛起，明而未融，是以為用，久而不渝，故以為美。器成上吉，徵闕里之素王；匠法增華，絫會稽之內史。且王言惟一，道心惟微，於以幽讚，由之發揮。從人之欲，委質莫違，代若遐棄，文將疇依？肅觀光而霧集，賴設色而煙霏，實將振文而為邦，豈惟韞玉而山輝者哉！君無謂一拳之石取其堅，君無謂一久之水取其淨，君其遂取，我有成性。苟有輔於敷閱，固無辭於蘊映，惟聖人有大寶，昊天有成命。莫不因我以載形，以我而施令，誌前王之事業，作後人之龜鏡。夫物遷其常，天運不息，水有涸兮石有泐。代貴其不磷，我則愛其白；代貴其不染，我則愛其黑。象山下之泉，為天下之式，因碌碌於俗間，類棲棲於孔墨。嗚呼！辭尚體要，文當絕妙，雖濡翰其不疲，無繁文以取誚。爰貢君子，以其勁質，或升之堂，或入之室，對此大匠，廁諸鴻筆，見珍於殺青之辰，為用於草元之日。夫氣結為石，物之至精，攻之為硯，因用為名。事若可久，代將作程，斯器也，不獨堅之為貴，諒於人之有成。
翕然乎造化，能變而窮，且其為水也，有上善之稱，其化為鹽也，有美玉之崇。豈其清泠之水，動變若神，為代之寶，致邦之豐。伊昔煮海為鹽，以稟乎天，君以和羹之用，商以賈賣而遷。是知水化之利可貴，哲匠之謀可研，若也代人所貴，此貴為美。恒濟古今，應乎遐邇，求之者豈倦乎疲勞，功崇者可不由乎此致。夫以水同君子，有流通之利，或涓涓乎而處於藪泉，或浩浩乎而遍乎淮泗，或在河而則淡，或混海而則鹹。國有鹽而且榮，家有鹽而不匱，條山一竇，萬邑之滋。使印成者，將貢於玉闕；俾犖碌者，使我域求之。東西負重，南北奔馳，豈不因潤下作鹹，在乎一變，鼎俎既徹，長筵美饌。五味廢之而忘餐，廣座得之為珍膳，況水為柔德，能乎神化。皎皎如霜，依依照夜，莫不因水而生，遇水而吒。恨久處於冰泉，思工人之一假，且天然此物，成化特殊，匠之所變，絕代稱無。豈伊水因匠，是乃能窮乎變化；況乎人得媒，寧肯守乎一途。或金門獻策，或積代英儒，感物而賦，在乎覬覦，仰鹽梅之美用，思窮達於高衢。
通天台賦（以「洪台獨存，浮景在下」為韻）
季同。贈太子少保孟容弟。始拜監察御史，再遷兵部郎中，徙京兆少尹，終宣歙觀察使。
政洽於下，物惟表神，彼奔走之絕類，忽馴擾而歸仁。爾來於輈，豈陳力以效感；我行其野，將勸農以務春。眷芳林之躍躍，偶大車之轔轔，觀其煩足高步，回還左顧。絫熊軾而左右分光，望隼而疾徐有度，惟德是擇，惟賢是輔。觀皓影之來儀，諒和風之克布，暠晶真明，霜濃雪輕。標玉質，貫金精，始呦呦而雙止，終麌麌而偕行。載馳載驅，軼輕塵於後乘；乍騰乍倚，驚逸騖於前旌。映丹帷之輝煥，陪露冕之光榮，懷仁於衛君之轂，忘味於食野之蘋。則福履攸綏，神休是格，翼戴高駕，徜徉廣陌。不驚不懼，彰爾性之閑和；克皎克明，契我躬之潔白。躑躅徘徊，飲化而來，政言可矣，人詠康哉。表靈慶，而有同神鳳，狎馴養而不異龍媒，懿彼仟都，誕茲靈獸。勁角昭勇，鮮光挺秀，行而擇地，恒町疃於道塗；出或以明，靡棲息於園囿。老聃之禦徒迷，王母之乘何陋，剪去煩苛，敷陳惠和。蝗出境而奚爾，珠還浦而其何，曷若茲鹿，擾於明義。覈其理而莫窮，求其類而罕譬無心而應感，不言而表瑞。豈止其效於賤微，樂馳驅於仁智而已。
蘊字復夢，泉州莆田人。累遷禮部員外郎，郵為邵州刺史，坐杖人死流儋州，卒。
愚嚐十分天下之事，知其弊者大半，二年冬，輒獻書，思相公正而行之。嗟乎！無位而言輕，相公猶未為行其切者。國家有西土，猶右臂也。臂之附體，豈不固歟？臂之不存，體將安舒？愚以此輒敢重陳利病，思相公念而行之。當昔漢室，彼為內府，囊賝走馬，曾不虛日，咫尺萬里，煙塵不動。是以司馬遷、班固得弄刀筆，誇大漢功德，炳然與三代同風。洎房、杜佐太宗文皇帝，剗革凶孽，天下廓清，姚、宋佐元宗明皇帝，聲明文物，照耀殊俗。後之輔弼，不能嗣守，故我疆我理，陷於犬羊。嗚呼！今所踐者，惟北抵豳郊，西極汧隴，不數百里則為外域，可不痛哉，可不惜哉！且馭馬者，必右執策，左執綏，恐其有非常之患也。儻若臂不勝力，體不安坐，則踶齧立至，豈惟泛駕乎？此事雖小，可以喻大，相公得不念之乎。愚嚐出國，西抵於涇原，曆鳳翔，過邠寧，此三鎮得不為右臂之大藩乎？自畫藩維擁旄鉞者，殆數十百人，惟故李司空抱玉曾封章上聞，請複河湟，事亦旋寢，功竟不立，爾來因循，誰複屍之？故朝受命而夕寢行，日貴富而月驕慢，跨廣衢而羅甲第，指長河而固允嗣。士卒窮年不離饑寒，以月係時，力供主將，死則已矣，賞終不及，如棄鳥獸，附於藪壤。故死者飲恨於地下，生者吞聲於邊上，五十餘年無收尺土之功者，豈朝廷不以為慮乎，命將不得其人乎？愚以此竊知不惟土地未可複，且慮犬戎馳突，不一日二日，則彼三鎮，強者閉壘自守，弱者棄壁而逸，豈暇為國家以卻戎虜乎？愚所謂臂之不存，體將安舒。今刁鬥不聞，煙塵不飛，蓋宗社之靈也，豈禦守者之有功乎？且食租則可以備饑，衣稅則可以禦寒，衣食足然後可以教攻戰。朝廷既切念邊軍不遑，終夕飛芻挽粟，常恐後期，然而荷戈負戟者，終歲而餓，其來已久，時莫能更。雖度支有兼知之名，節度有營田之目，皆以貨利相誘，彼貿公之賓寮，悉皆和糴鬥粟，必欺於丈素一言可致，其籯金如此，則士卒不得不饑寒，將帥不得不奢侈，欲其攻戰，其可得乎？此所謂借寇兵而齎盜糧也，其可謂之禦戎乎？伏料相公亦巳垂意矣，愚竊謂為弊既久矣，可革而化之，化之之術，在相公暫回頃刻之慮思之，思之得人，則如班超之儔，不難得也。相公必命將取其封錫巳榮者，則封錫巳榮矣，彼複何求？以此戰不克，攻不得，何莫不由斯人之徒歟？因此言之，則又不唯安邊之未得人也，相公必以為人不易知，儻斷然有一介之士，敢露肺肝，相公複能特達獎拔，俾為千夫之長，得以自置於秦隴之外，接彼犬戎之域，三歲考績，能則優獎，否則孥戮巳乎。此賈生終童感激於前跡，其慷慨不為不至，蓋時之不見信也，不知相公以愚此言為率爾乎？以其斷然一介之士，亦能成功立事乎？且天下岩居穀隱之人，悉皆有心，但用與不用耳。假如登奉常之第者，未必盡能文章，為牙門之將者，示必盡能威敵。況漢之為漢，多有異材，豈唐之為唐，獨無奇士也？伏惟圖之。
陸賈有言：「天下有事屬在將，天下無事屬在相。」伏惟相公兼將相之重任，執生殺之大柄。蘊以竊被教化，忝在陶鈞之內，四海安平，某則與歌虞讚魯之人為儔，苟有妖孽，某安敢不隳裂肝膽，為相公之腹心乎？愚者千慮，或有一得，伏願相公少賜采擇焉。道路雲雲，在為淮西凶黨，侵犯疆鄙，某伏料相公制置，如在諸掌矣。然則舜有天下，辟四門，明四目，達四聰，欲天下之誠畢見矣。平津侯開東閣以延天下士，欲天下之美惡畢知之矣。伏惟相公抱赫赫濟時之略，佐明明聖上之朝，某切願相公以平津之德，致聖上廣帝舜之道，使天下之事可重而實諸掌，則淮西之寇，不足為患矣。某幼讀書，不求甚解，但見古人之有建功立事者，心則慕之。以是十試藝於春闈，竟不成名，今為河朔一從事耳。苟不自言，其誰為言於相公乎？且人生天地之間，必合達天地之性，苟違天地之性者，是天地之棄物也。今淮西凶黨，是天地已棄之物，相公誠順天而誅，可不偉歟？某竊聆議者謂淮西兵強，不與恒鄆兩軍犄角相應，此皆腐儒豎子之言，不足與相公計大事。何者？自兵興已來，僅六十年，人皆尚武，各思功業，彼或有逆，此則有順，以順討逆，往無不克。爰自國初，垂二百年，時有悖逆，孰為存者？今天下藩鎮六十，甲士百萬，雖有依違未盡化者，不四三所耳。議者若以為申說，言淮蔡必強，則陳許安得而弱乎？況以人敵人，彼亦人也；以兵刃敵兵刃，彼亦兵兵刃也。或示其弱，則過不在士卒，伏計此事已經相公心矣。某請徵四年冬出師討恒陽之事明之：初王承宗阻兵，盧從史潛應，天兵欲進，賊必知之。況內邱與臨城祗二十裏，北為賊境，南是天兵，兩處傍山，俱置死地。堯山與高邑共據一川，若盧從史必議引兵直進，則趙州高邑，立可屠之，此既不備，彼又得計，豈得賊勢彊而天兵弱邪？德宗朝韓全義統師，自取退恧，蓋緣淄青諸道悉會用兵，所謂闇齎盜糧，不得不敗，且兵以售死為效，國以厚錫為誠，某竊知比者行營，師徒苦役，錫賚納於將帥，饑寒加於士卒，欲其破虜，其可得乎？又朝廷獎用，多藉舊人，蓋取官崇，或言望重，殊不料彼巳崇重，更複何求，以此取人，往往皆失。某輒賀相公昨者制置巳得其人，則陳許李光顏、安州李聽、唐州田秀誠切忠的立，（疑）某亦素諳。伏願相公任之不疑，各委兵柄，但絕常鄆兩處，莫許知聞，其餘連城，惟在感激，人一其性，豈不易圖。如此則相公之功，不後郭尚父、李令公之功也，豈佐商輔周之德，獨專美於前歟？議者若以為恒冀強梁，相公則有魏博澤潞制之矣；淄青暴慢，相公則有梁宋徐泗制之矣。以天下無限之勇士，破淮西有數之凶賊，孰謂不可？然則某又切願相公用其勇敢之士，分巡諸道，將帥有不用命者，許以軍法按之；士卒有被饑寒者，以其赤子保之。如此則忠勇奮起，奸謀自殄倒戈脫劍，不日可期。某久曆險難，多見成敗，比被劉辟欲殺，無人薦論。本使程仆射入朝之時，再三邀請，某以謂巳出萬死，故求一伸，窮困蹉跎，竟無知者。程仆射禮惠逾厚，某又愛彼功名，至元和十六年方受奏請，既奉恩詔，兼授憲官，心期佐戎，必擬立事，自到河北，首末四年，群情所難，某意獨易。蓋以朝廷興法，率而行之，道路皆知，無不驚駭，況留家口，並不將去。今年八月內，蒙程仆射薦歸闕庭，幾欲半年，未蒙公論。伏以西南東北兩處從軍，自執庸愚，不失誠節，今當相公舉直之日，是某幸得盡言之秋。仰望陶鈞，置諸倫品，柔遠之道，此為事先。不宣，某再拜。
隨字南式，陽平人。舉明經，累轉司勳員外郎，穆宗朝拜諫議大夫。敬宗立，曆中書舍人、翰林學士，文宗大和二年拜中書侍郎同中書門下平章事，七年冊拜太子太師，出為鎮海軍節度使。卒年六十，贈太保，諡曰貞。
臣聞右者左史記言，右史記事，事為《春秋》，言為《尚書》。遠自軒皇，近惟列聖，其間睿哲文明之德，格天濟物之功，實賴記述，傳諸不朽。伏以憲宗皇帝承十一葉之基運，蕩六十年之妖氛，神功燀於無外，元化光於有截，語儉德則漸浣濯以垂訓，言憂勤則躬日昃而忘倦，廣聰明則惟恐其不聞，納忠諫則鹹許其自達，群臣荷寬裕之德，黔首飽慈惠之仁。今之舉盛烈者，貞觀、開元、元和而已，誠宜垂諸簡牒，煥彼縑緗。長慶二年，詔監修宰臣杜元穎，命翰林侍講學士臣處厚、臣趙暨史官沈傳師、鄭瀚、宇文籍等，分年編次實錄，屬中外多故，筆削未遑；或職秩遽移，判綴莫就。陛下丕承鴻緒，思宏祖德，前詔處厚，繼命臣隨，比因奏對，促令纂勒。臣今采處厚等所錄，又與見在史官蘇景裔等博訪遺逸，精加研覈，以畢其功，逮茲周歲，錯綜方就。謹撰《憲宗皇帝實錄》為四十卷，目錄一卷，謹隨表奉獻。雖刓精極思，徒效其勤勞，而測海窺天，豈知其萬一。無任悚惕兢慚之至，謹詣光順門奉進以聞。
臣昨麵奉，聖旨，以《順宗實錄》頗非詳實，委臣等重加刊正，畢日聞奏。臣自奉宣旨，尋取史本，欲加筆削。近伏見衛尉卿周居巢、諫議大夫王彥威、給事中李固言、史官蘇景允等各上章疏，具陳刊改，非甚便宜，又聞班行如此議論頗眾。臣伏以史冊之作，勸誡所存，事有當書，理宜歸實，匹夫美惡，尚不可誣，人君得失，無容虛載。聖旨以前件實錄記貞元末數事，稍非摭實，蓋出傳聞，審知差舛，便令刊正。頃因坐日，屢形聖言，通計前後至於數四。臣及宗閔僧孺亦以永貞以來，歲月至近，禁中行事，在外固難詳知。陛下所言，皆是接於耳目，既聞乖謬因述古今，引前史直不疑盜嫂之言，及第五倫撾婦公之說，皆多此比類，難盡信書。所冀睿鑒詳於聽言，深宮慎於行事，持此比類，上開聰明，特蒙降察，稍恕前謬。由是近垂宣命，令有改修。臣等伏以貞觀巳來累朝實錄，有經重撰，不敢固辭，但欲粗刪深誤，亦固盡存諸說。宗閔、僧孺相與商量，緣此書成於韓愈，今史官李漢、蔣係皆愈之子婿，若遣絫撰，或致私嫌。以臣既職，監修，盍令詳正，及經奏請，事遂施行。今者庶僚競言，不知本起，表章交奏，似有他疑。臣雖至昧，容非自請，既迫群議，輒冒上聞。縱臣果獲修成，必懼終為時累，且韓愈所書，亦非巳出，元和之後，巳是相循，縱其密親，豈害公理？使歸本職，實謂正名。其實錄伏條，示舊記最錯誤者，宣付史官，委之修定。則冀聖祖垂休，永無慚於傳信；下臣非據，獲減戾於侵官。彰清朝立政之方，表公器不私之義，流言自弭，時論攸宜。
凡功臣不足以垂後，而善惡不足以為誡者，雖富貴人，第書其卒而已。陶青、劉舍、許昌、薛澤、莊青翟、趙周皆為漢相，爵列通侯，而良史以為齷齪廉謹，備員而已，無能發明功名者，皆不立傳。伯夷、叔齊、莊周、墨翟、魯連、王符、徐稚、郭泰皆終身匹夫，或讓國立節，或養德著書，或出奇排難，或守道避禍，而傳與周、邵、管、晏同列。故富貴者有所屈，貧賤者有所伸。孔子曰：「齊景公有馬千駟，死之日，人無得而稱焉。伯夷、叔齊餓於首陽之下，人到於今稱之。」然則誌士之欲以光耀於後者，何待於爵位哉？富貴之人，排肩而立，卒不能自垂於後者，德不修而輕義重利故也。自古及今，可勝數乎！
怡亭，裴鷗卜而亭之，李陽冰名而篆之，裴虯美而銘之曰：崢嶸怡亭，磐礴江汀。勢壓西塞，氣涵東溟。風雲自生，日月所經。眾木成幄，群山作屏。顧餘逃世，於此忘形。
宏景，京兆人。貞元中進士，為汴州浙東從事，元和時累拜給事中，穆宗朝拜尚書左丞，遷禮部尚書、東都留守。大和五年卒，年六十六。贈左僕射。
方明，貞元時人。與褚長文俱受書法於清河崔邈。
昔歲學書，專求筆法。貞元十五年長授法於東海徐公璹，十七年授法於清河崔公邈，由來遠矣。自伯英以前，未有真行草書之法，姚思廉奉詔論書雲王僧虔答竟陵王書，云：「張芝、韋誕、鍾會、索靖、二衛並得名書，古今無以辨其優劣，惟見筆力驚絕耳。」時有羅暉、趙襲，並善書，與張芝同著名，而張矜巧自許，眾頗惑之。嚐與大仆朱寬書云：「上比崔、杜不足，下方羅、趙有餘。」今言自古能書，皆雲鍾、張，按張自矜巧，為眾所惑。今言筆法，亦不言自張芝，芝自雲比崔、杜不足，即可信乎筆法起自崔瑗子玉明矣。清河公雖雲傳筆法於張旭長史，世之所傳得長史法者，惟有得永字八法。次有五執筆，已下並未之有前聞者乎？方明傳之於清河公，問八法起於隸字之始，後漢崔子玉曆鍾、王以下，傳授至於永禪師，而至張旭，始宏八法，次演五勢，更備九用，則萬字無不該於此，墨道之妙，無不由之以成也。
夫把筆有五種，大凡筆管長不過五六寸，貴用易便也。第一執管：夫書之妙，在於執管，既以雙指苞管，亦當五指共執。其要實指虛掌，鉤擫衄送，亦曰抵送，以備口傳手授之說也。世俗皆以單指苞之，則力不足而無神氣，每作一畫點，雖有解法，亦當使用不成，曰平腕雙苞，虛掌實指，妙無所加也。第二扌族管：亦名拙管，謂五指共扌族其管末，吊筆急疾，無體之書，或起槁草用之。今世俗多用五指扌族管書，則全無筋骨。慎不可效也。第三撮管：謂以五指撮其管末，惟大草書或書圖障用之，亦與拙管同也。第四握管：謂撚拳握管於掌中，懸腕以肘助力書之，或雲直自諸葛誕倚柱書，時雷霹柱裂，書亦不輟。當用壯氣，率以此握管書之，非書家流所用也。後王僧虔用此法，蓋以異於人，故非本為也，近有張從申郎如拙然而為，實為世笑也。第五搦管：謂從頭指至小指，以管於第一二指節中搦之，亦是效握管，小異所為。有好異之輩，竊為流俗書圖障用之，或以示凡淺時提轉，甚為怪異，此又非書家之事也。東海公璹曰：「置筆於大指，中節前居，動轉之際，以頭指齊中指，兼助為力，指自然實，掌自然虛，雖執之使齊，必須用之自在。」今人皆置筆當節，礙其轉動，拳指塞掌，絕其力勢，況執之愈急，愈滯不通，縱用之規矩，無以施為也。又云：執筆在乎便穩，用筆在乎輕健，故輕則須沈，便則須澀，謂藏鋒也。不澀則儉勁之狀無由而生也，太流則便成浮滑，浮滑則是為俗也。故每點畫，須依筆法，然後書同古人之跡而合於作者。又曰：欲書當先看所書，一紙之中，是何詞句，言語多少，及紙色目相稱，以何等書令與書體相合，或真或行或草，與紙相當，意在筆前，筆居心後，皆須存用筆法。想有難書之字，預於心中布置，然後下筆，自然容與徘徊，意態雄逸。不可臨時無法，任筆所成，則非謂能解也。
