右。張愔狂愚，敢阻朝命，但慮強鄰潛導，故使之然。或聞移牒出軍，屯於境上，外示攻脅，其實衛之。倘諸軍進攻，事至危迫，度其不能濟也，則必執以為功。既居將相之崇，又有討伐之績，不待朝廷加地進律，而徐方去矣。雖萬萬無之，亦不可不慮，誠在率勵整訓，合力急攻。但一方底平，則四方知懼，倘向淹時月，未就誅夷，則不如委以州師，俾其傳達，苟安反側，以為後圖。但運路通流，師律精勁，更命文武兼材之臣，徙為三州節度。且揚徐乖遠，控攝異宜，移鎮則兵力難分，遙制則威重不足。愚夫武校，積習常情，欲其復制旌旄，不隸鄰道，但得人以授，必易為理。又防閑暴慢，皆在其初，實由藩鎮歲深，沒於其位，將校竊報恩之義，子弟蓄樂禍之心，陛下務人之安，含垢屈法，因以授仁，其風浸然。臣以為三載考績，先王之制，或惜其為理，就加爵秩者，不過五年，則必交代。不幸物故，雖其子亦可繼之者，麾下有可代之者，則必授於諸鎮，而命其帥於朝。不得巳則命於鄰壤，又其次也；擢其介，又其次也。設有齟齬者，則以嚴師臨之，以大順責之，人各有心，固思自效。凡舉事固計其當否，而不計其濟否。《易》曰：「師出以律，否臧凶。」正謂此也。位與望未至，而驟居之，其敗必速。又使人人有覬幸之心，此四方所以多故也。酌理道之源，尊朝廷之柄，柄歸於上，則事理於下。但修之近者，則遠者自至矣；制於易者，則難者自化矣。如此則綱維畢舉，利澤潛流，自古霸王之道也。《易》曰：「聖人感人心而天下和平。」伏惟陛下留念。以前淮右未平，徐方猶梗，師徒淹久，率土同憂。臣自十數年間，叨禮官記言司言之任，愚陋無補，忝冒掖垣。又思漢朝梅福，以南昌尉之微，猶遠陳時政，敢以血誠管見，博采群情，輒竭肝肺，因陳本末。理有似迂而寔近，有過直而不誣。幹黷宸嚴，莫識忌諱，心魂震越，伏待刑書。無任懇款惶悸之至！謹奉狀陳奏以聞。謹奏。
右。自去歲出師，今巳周月，軍威未振，寇孽猶虞，中外臣庶，實同憤切。臣伏思之，以王命討不庭，以平天下師臨區區淮西之地，況申光褊小，惟有蔡州。以宗社威靈，睿謀上略，所宜朝出令而夕獻捷，乘城授首，指顧可期。今勝負之間，猶未相直，師老財廢，勞而無功者何哉？蓋有以也。以寇之乘亂專地，巳十五年，財征不至於有司，杼軸難資於軍實。而又峻威令，同豐約，獸窮則摶，人自為戰，此皆必死之眾也。以全義之忠樸果決，固思報恩，而馭眾代謀，力或不足。況山東士旅，驕悍且久，苟非威望素重者，豈能制之？又諸侯之師，頭會烏合，或幸災養寇，或綿力薄材。勝既眾分其勞，敗又無所歸罪，其心不一，姑務自安，此非成功之人也。臣以為徵師太廣，命將太輕；輕則無功，廣則難制。議者或曰：統師之名不重，則策勳之時，其賞易足；偏師之任不一，則勞旋之際，其功自分。且以希烈襄陽為之懲創，此乃知其一而不知其二也。成功之後，在法制鈐鍵之而已，豈可早計過慮，使陷於必不成功哉？自古以兵多而敗者非一，以近事則乾元鄴城之圍，大曆魏州之討，非師不眾也。今因其數道會師，可以精擇將帥武略威重，為聖心所知群情所伏者，其餘方麵二千石，與汝鄧之地環寇四境，度其不能者，速易之；兩河遠地之師，未能制其死命者，悉罷去之。但以便地勁兵，練其可用者，誓以賞詈，使之犄用，設備於要害，同心以進取，程其力用，如臂使指，此決勝之道也。其次則嚴戒慎固，勿與爭鋒，來則遏其驅侵，去則保茲經界，使士勇皆賈，終不妄動。有虜獲者，悉釋而歸之，耀以武力，浹之恩信。既無饋運之費，又無殺伐之傷，彼竭我盈，可以歲月待其斃也。倘以其未有出境之暴，且開請罪之詞，下詔班師，曠然全宥，雖根本未靖，且罷戰息人，又其次也。若止如今者，二十餘軍，禁令不一，以懷歸之眾，無效命之心，望其成功，亦巳難矣。伏惟陛下留念。
臣德輿言：伏見自春三月不雨，連夏涉秋，田裏嗷嗷，農收無望。陛下齋心減膳，憫惻元元，告於宗廟，禱於天地。一物可祈者，必致其禮；一介有請者，必誠其言。憂人閔雨，可謂至矣。而甘澤未降，眾情如焚，公私窘迫，日月以甚。臣聞水旱之沴，陰陽之變，前哲王之所不免，但有備之之術而已。銷天災者，莫若修政事；感人心者，莫若流惠澤。人和浹洽，則天地之和應矣。昔堯舜在上，天下無窮人。今陛下愛人之心，遠過堯舜，而猶有窮困未濟者，此臣所未喻也。敢以樸愚，條陳管見，伏惟聖慮裁擇。
一、頃年縱旱，亦皆有苗，但時雨或愆，不秀不實。今則甸畿之內，多有不下種而不生出者，才出短苗，旋即焦乾者，大率皆赤地而無所望。流庸轉徙之人，或趍近輔或抵京西，斃踣雕耗於道途者。又居其外，但慮至種麥時無種可下，頃者憂麥，所收蓋寡，旋屬旱歉，性命是虞，迫於目前，苟利糊口，蚩蚩愚夫，須與支計。伏望以今年夏稅麥中，各於本縣量留，充臨時賑貸麥種。今年秋稅，除水利地據分數外，餘一切放免。遠年逋負，悉皆蠲除。發德音，下明詔，沛然及物，使皆聞知，則人心重遷，喜氣交感。假使不放，亦決無可徵，不若先事圖之，則恩歸於上，此乃今之至切也。去貞元十四年，夏旱不甚於今，官吏多督責取辦以為心，不副陛下視人如傷之旨，至有縣令為部內百姓毆擊者，前事不遠，伏惟陛下留念。
一、漕運之事，以濟關中，有司量入，固以支計。以臣愚所見，且自東都以來，緣路倉所貯米，隨水陸節給，倍程般運，應給腳價，皆與實錢，務令速到京師，不計在途省費，續計料江淮米入運，以備恒數。又以太倉粟，約一歲費之外，出糶於人，則時價必減，而蓄藏者自出矣。
一、《書》曰：罪疑惟輕，又曰：「宥過無大。」陛下巳命省寺，疏理係囚，各從減等，務使原免，此誠睿慈恤隱，莫大之澤。臣愚以為不如特降成命，敷宣於朝，使轂下萬人，渙然受賜。又比來有經黜放者，自謂永無錄用之期，坐為匪人，感動和氣，冬薦官逾三年未受命者，不敢出城，相顧以乞食，溘然而就斃，此亦窮人之一端也。近有超擢黜放者，或起為二千石，其徒必互相慰勉，上荷聖恩，雖未命者，知牽復可望，冬薦官皆敘巳用適其輪轅，此誠睿慈勤慮，獎人於祿也。伏惟因而宏之，使人人自效。昔顏子不貳過，蘧伯玉知非，則明古之賢人，皆不能無過，在知而改之而已。棄瑕獎善，用其所長，則無廢人，此理道之至切也。
一、天下理在百姓安，百姓安在賦稅減，賦稅減在經費省，天下未有不由此塗出也。生之者少，靡之者多，物力既屈，人命必蹶。大曆中絹一疋價近四千，今止八百九百，設使稅入之數如其舊，出於人者巳五倍其多。又四方守臣，銳於上獻，為國斂怨，為身市思，或廣軍實之求，而兵有虛籍；或倍地征之數，而取以多方。固非家財皆出於人力者也，雖有心計巧曆，能商功利者，其於困人均也，割股啗口，莫甚於斯，在陛下慮之而已，行之而已。大《易》、《節》之說曰：「天地節而四時成，節以制度，不傷財，不害人。」伏望俾有司審量入之數，節輕用之源，無冗食，無浮費，百事省嗇，以俟豐年，此一救災恤患之切務也。
一、前史云：「一時不雨，人且狼顧。」今曆三時矣，農之望歲，以食為天，京師比屋，惶惶靡措。《詩》曰：「先人有言，詢於芻蕘。」古語云：「愚者千慮，時有一得。」況含齒戴發，斯人最靈，伏望俾百執事之人，皆得上言利病，可者酌而行之，否者容而恕之，此亦惻隱含宏之大要也。以前臣伏以今年饑旱，京師艱食，聖心憂軫，臣下何安？臣謂救之者不在於禱求，乃在於事實；有備者不止於公廩，亦在於編人。
苟懷愚管，不敢緘默，上煩宸扆，事或非宜，忄婁忄婁血誠，所貴無隱。不任惶灼隕越之至！謹槁手疏以聞。臣某誠恐誠懼頓首頓首。謹言。
右，今日見石雄報狀，盧鈞因出城至斐村兵馬，步軍遂回旗劫掠。以此知盧鈞都不曉戎事。從前發遣兵馬，節度使不合出子城，諸城門亦合先布腹心把捉。聞昭義軍中畏懼石雄稍甚，如軍亂未定，且要石雄提挈精卒，自至澤州，移牒索亂軍頭首。如送出首惡，其餘不問，計必當無事。如指揮未定，且要分五百人，兼揀好將，鎮守端氏城。其端氏城是劉從諫近年修築，非常牢固。去年劉稹阻命，安全慶軍元在端氏，所以敢擾西界，今若分兵鎮守端氏，即翼城盡無可虞。又恐亂軍潰散，於諸處卻殺，河陰兵馬，切不可抽，亦須稍加警備。石雄忠勇，思慮恐未周至，伏望賜密詔處分。謹錄奏聞。
右。臣伏見詔旨，以王承宗未稟朝命，薛昌朝未赴德州，大興師徒，以務攻討，中外臣庶，不任憤激。臣伏計數日巳來，朝官論用兵害者巳多，臣不敢更引煩詞，徒惑聖聽，臣今直舉管見二事，冒昧上陳。
一則神策等兵在城中，多是市井屠沽，庇身軍籍，示經戰陣，難以成功，經途既遠，所虞非細，或中路潰擾，結為萑蒲，未至交鋒，別有此慮。況恒冀馬軍素勁，兵數頗多，倘淹時月，則損威重。又西戎淮右，❥凶狡多端，或乘間犯邊，或幹紀出境，禁衛武備，不可頓虛。山東猶疥癬也，京師猶心腹也，不可不深以此為念。
一則恐須便除成德及德棣兩道節度使，則六州之人，知有所奉，兵交之際，各圖自拔。不然，則以壤界所接，而盡分其地，如樂壽博野，可以卻還瀛州之類，使其四鄰，各務攻取，則人人自戰，而恩歸於朝，不勞師費，則坐翦妖孽，此亦必然之理也。
伏惟陛下憂勞之際，臣忝備班行，苟有所知，不敢緘默。無任惶懼懇悃之至！謹錄奏聞。謹奏。元和四年十月十七日，太常卿權某上奏。
一、自去年十月興師討罪，今巳半歲，未見成功。時漸入夏，水潦疾病，眾心不一，主客相懸，若更因循，必慮潰撓。竊聞自出師以來，已費用五百餘萬貫，物力既屈，人心則搖，不可不深以此為念。
一、山東諸侯未朝覲者，各有息，男為副大使，其心不相遠，孰肯為陛下盡力者耶？以陛下神武睿圖，埽定吳蜀，凡勸陛下討王承宗者，雖跡似忠藎，其意在於必不成功，朝廷懲創，遂不問山東之事，此其計也。
一、凡舉眾行師，須因眾心喜怒，王武俊實有破朱滔之勞，而地廣兵勁，若更淹延，挫損轉甚。今日朝公卿大夫之論，莫若愛人息眾，含垢忍恥，沛然下哀痛之詔，宥其罪辜，若更敗傷，則無所及也。
一、若以直赦承宗，誠人心所便，而師出半歲，無功而旋，則不若因有制置，使眾情有所觀聽。如盧眾史者，誘設陳璀，每事逗遛，貴出草粟，賤收縑帛，倚寇為援，以邀寵利，其間情偽，非止一途，比於承宗，其過實甚。今若於在近命行營節度，令其倍道兼程，度其行至半途，授以澤潞，然後別命從史京西巳來一鎮，既離本處巢穴，即奸計不行，新授朝命寵榮，必不慮不至。況聞其貪虐，人心厭苦，有所改更，必求悅隨。若從史除官及除替，並恩宥承宗，三道制書，同時渙發，則眾情感浹成命，伏惟試以此為念。
一、軍儲國計，仰給江淮，江淮旱歉，人心日急，若連兵不解，則憂患非細。頃者眾情以淮西三州之地，四面勞師費財，謂必命帥於朝，以正王度。昨者巳除吳少陽充留後使，伏計聖慈，必以愛人為心，含宏覆育，淮西既猶如是，即承宗理固不疑，但在速耳。
以前臣自去年四月十五日上奏，以欲變山東之俗，先在擇昭義帥，恐從史煽結為患，貽朝廷憂。又去年十月十七日上奏，以禁軍多市井屠沽，未經戰陣，倘淹時月，則損威重，令物情憂駭，思竭肺肝。以陛下聖德聖姿，虛受宏納，敢以疏賤，上幹聰明。無任惶懼懇悃迫切之至！謹錄奏聞。元和五年三月二十七日，通議大夫守太常卿臣權德輿奏狀。
遷廟議今年夏四月禘享於太廟太祖景皇帝東向之位並遷廟之位。古。伏準今月十六日敕：「禘祫之祭，禮之大者，先有眾議，猶
右。太祖已下毀廟主之所藏也，今若以二祖之主，同在夾室，當禘祫之祭，代祖元皇帝以遷主合食，而二主留在夾室，神靈何所依耶？或主有禱則祭，無禱則止，如殷祭何？如或云每禘祫時，就饗於夾室，如合食何？此其不可也。
右。自魏晉方有太祖巳上府君以備親廟，自太祖以下，昭穆既列，太祖之上，親盡皆遷。然後正東向之位，明不遷之重，自魏至隋，皆以短曆，或遭離多故，其禮未行，故虛東向。自武德後，貞觀開元加廟數，太祖尊位，厭而未申，故虛東向。今九廟巳備，代祖巳遷，而議虛東向，則無其例，此其不可也。
右。漢魏太上皇處士君園寢之制，近在京師，故於遷主，無有異議。今二祖園寢，皆在趙州，法駕撰儀，經途遐遠，此其不可也。
右。尊祖敬宗，至當無二，審禘合饗，王者所先。議者請常以獻祖受祫，太祖受禘，五年之間，迭居東向。就如其說，則當祫之時，太祖固序昭穆矣，當禘之禮，獻祖何所依也？從古巳來，無此義例，此其不可也。
右。議者引古者貴祖命斂幣玉，藏諸兩階之間，又埋虞主於廟門外之道左，以為比類，彼主命幣玉者，既反告，無所用矣。彼虞主用桑者，既練祭，則無所用矣。不忍褻瀆，故斂而藏之，徹而埋之，豈如栗主依神，雖廟毀而常存之制哉？此其不可也。況兩階之間，與門外道左，皆祖廟也。今則下瘞於子孫之廟，於理安乎？此其又不可也。以前謹具周漢太祖居東向，魏晉以下虛東向，並貞元八年十一月兩度會議一十八狀內，夾室等五家不安之說如前，謹錄奏聞。
右，奉進止，寢宮在山上，置來多年，曾經野火燒爇，摧毀略盡，其宮尋移在瑤台寺左側，今屬連年，欲議修置。緣舊宮本山上元無井泉，每緣供水稍遠，百姓非常勞弊，今欲於見往行宮處修造，所冀久遠便人，又為改移舊制。恐所見未周，宜令中書門下及百寮同商量可否聞奏者。守右補闕王仲舒議曰：
伏詳敕旨，以太宗陵廟，衣冠所遊，嚴上之誠，重於改作，實聖人之孝也。但以既經焚毀舊制，將來仙馭所經，恐違虔奉之意。其本地素無泉源，日羞饋祀，出於人力登降，難為褻味。又仲尼有言：「易墓非古。」臣庶兆域，尚重芟夷，園寢之間，豈宜振擾！不可再興版築，理足明征。陛下聰明聖神，德葉文祖，寢宮廢墜，歲序滋深，獨留其功，以候聖旨。伏惟精選信任大臣，嚴重其禮，昭告陵廟，以通明靈。令於柏城之中，卜其近地，略雕琢之費，因耕稼之休，務錄愛人節用之心，副文皇還樸之誌。天下幸甚。謹議。
《詩》美仲山甫曰：「剛亦不吐，柔亦不茹。」故體備健順，是為全德。不然，則直巳循性，能秉一方，事舉於中，皆理道也。得柔之道者為循吏，失剛之理者為酷吏，司馬氏修《史記》，始作二傳，以誡世爾。而後以郅都為酷吏傳首，愚有惑焉。都之為中郎將，上欲摶野彘活賈姬，從容奏議，引宗廟太后之重。其為濟南守，誅豪猾首惡，道不拾遺。其為中尉，宗室貴臣，斂手仄目。其為雁門守，匈奴不敢近邊，至為偶人像之，騎射莫能中。然其勇敢氣節，根於公廉，不發私書，不受請寄，具此數者，為漢名臣。入居命卿，出總列郡，堅剛忠純，終始若一。坐臨江之嫌，當太后之怒，身死漢庭，首足異處，有以見漢氏之不綱，王澤之弛絕也。蓋在史氏發而明之，以旌事君，以勵使臣，俾百代之下，有所懲勸。子長既首冠《酷吏》，班氏又因而從之，善善惡惡之義，於此缺矣。夫椎埋沉命舞文巧詆之徒，自為等夷，雜列篇次，至於述讚，雖雲引是非爭大體，又何補焉？噫嚱！《洪範》之沉潛，大《易》之直方，皆臣道也，都雖未蹈之，斯近之矣。不隱忠以避死，不枉道以蒞官，無處父之華，異申棖之欲，所至之邦，必以稱職聞，其古之剛而無害，怒而中節者歟？剛似酷，弱似仁，在辯之不惑而已，天下似是之為失多矣，豈獨是哉？開卷之際，怳然有感，且以司馬氏、班氏，皆良史也，猶不能辯，故為論之。
予讀東漢史，至彭寵舉兵拔薊城，自為燕王，蒼頭子密等因寵獨在便室臥寢，遂共殺之，以其首詣闕，封為不義侯，愚以為非先哲王封賞之本旨也，遂作議云。先師曰：「惟器與名，不可以假人。」又曰：「必也正名乎！」又曰：「惟則定國。」於戲！有國者可不務乎。當東漢世祖之初，天命再集，宜於此時貞百度，正三綱，纂修德教，允答天意。時彭寵以南陽舊恩，位列上將，有舉漁陽之功，饋邯鄲之忠，意以讒謗獲罪，反側怨望，遂攻朱浮於薊，自稱燕王。其時師旅孔熾，元元苦甚，時君宜以息人紓難為心，則當錄念功用，昭洗瑕穢。次則布之威懷，革其非心。必不得巳，則仗大順以討之，出王師以征之，以明君君臣臣之義。此三者皆不能用，或用之而不能盡，及夫蒼頭子密有便室之逆，運其狙忍，同其臥寢，遂使命懸仆隸，倉卒授首，及詣闕也，封為不義候。愚以為伯通之叛命，子密之戕君，同歸於亂，罪不相蔽，各宜致於法，昭示王度。反乃爵於五等，又以不義為名，且舉以不義，則莫可侯也；此而可侯，漢爵為不足勸矣。《春秋》書齊豹盜，三叛人名之義，無乃異於是乎？且如欒布之哭彭越，孔車之葬主父，使於東漢議罪，罪孰甚焉？況四方甫定，傷痍未復，不稽古訓，以喜怒為刑賞，使天下陪臺廝養，各幸其君之亂，而徼侯印，授諸侯危疑之勢，鼓臣下叛渙之源，棄名器而汨彝倫，且以憲令為戲。時風浩浩，蕩而不復，至使桓靈不君，山陽脅奪，本其所自，庸詎知非封不義侯之效歟？
《儀禮》、《覲禮》：天子出拜日於東門之外，「禮日於南門之外，禮月與四瀆於北門之外，禮山川邱陵於西門之外。「注云：「變拜言禮容祀也。」疏云：「拜無祀言禮則兼拜也。」
《禮記》、《王制》曰：「五嶽視三公，四瀆視諸侯。」注：「大視其牲器之數。」疏云：「牲幣粢盛籩豆爵獻之數，非謂尊卑也。」右明五嶽四瀆下與公侯同尊卑。
《禮記》、《禮器》曰：「一獻質，三獻文，五獻察，七獻神。」注云：「質群小祀也，文社稷五祀也，察四望山川也，神先公也。」右明山川之獻，重於社稷，今太社先農皆拜。
《禮記》、《樂記》云：「禮主於減，樂主於盈。禮減而進，以進為文；樂盈而反，以反為文。禮減而不進則銷，樂盈而不及則放。」注云：「減人所倦也進謂勉強文也。」
右明勉進於禮以防減倦，自證聖巳前，禦署祝版訖，北再拜，自後不拜。今若祭官又不拜，恐減至於銷失進之義。
以前奉進止：令常絫官商量合拜不拜，直書其事者。臣謹按《儀禮》、《禮記》等議條例如前。伏惟《開元禮》，嶽鎮海瀆，每年以五郊迎氣日祭之，時旱則祈於北郊，及有所祈之禮，獻官皆再拜。祭以接神，拜以成禮，稽改今古，並無不拜之文。風伯雨師，本皆小祠，天寶中始昇為中祠。貞元初，陛下又以事切蒼生，屈巳再拜，況嶽鎮海瀆，能出雲為雨，故祝文有讚養萬品阜成百穀之言。國朝舊章，諸儒損益，伏請以《開元禮》祭官再拜為定。其諸神龍毗沙門神等，在禮無文，今則鹹秩，遣使致祭，推類相從。諸神龍準五龍壇例，毗沙門神準四鎮山例，並主祭官再拜，請依太常寺狀為定。謹議。
議曰：獨孤及剛方直清，根於性術。其修身蒞官，確然處中。立言遣辭，有古風格。辨論裁正，昭德塞違。濬波瀾而去流蕩，得菁華而芟枝葉。其摳衣入室之徒，皆足以掌讚書而秉方冊，則及之為文，可以徵矣。其為博士時，有上議景皇帝不宜為太祖者。詔下庶官，及舉夏殷周漢之故事，尊祖配天之大旨，以為景皇始封於唐，天所命也，於是定議，為一代典法。新平長公主之子裴倣尚永清公主，欲以他族主婚，及時相禮，上陳不可，竟得以裴仆射遵慶為主，當時稱之。定呂諲、盧奕、郭知運之諡，用禮文憲度，得褒貶之正，凡所往復，詞旨堅明。其理舒州，屬歲饑旱，鄰郡庸亡，什四已上，而舒人生聚悅安，不知凶年，優詔褒異，就錫金紫。其初在濠，其後在常，皆因俗為理，人用愛戴，雖不得居公卿長帥之任，然其奉常議論，三郡績用，亦足以列於文苑，附於循吏。按《諡法》曰：「博聞多能曰憲，獻可替否曰憲。」及酌三王四代之典訓，作為文章，以輔教化，是為博聞；位參中外，必以稱職聞，是為多能。定宗廟之饗為獻可，正婚姻之主為替否，有司稽美行而易其名者，請諡及曰憲。謹議。
議曰：「李揆端莊粹溫，潔廉淑慎。用文章術學，資適逄時，奮其英華，以取貴達，如良庖投刃無復肯綮。諫曹左史，司王言，貳春官，以至於平章大政。在帝左右，必以文誼曆身，奉法遵職，官曹無秕政，姻族無幸人。束帶山立，敷陳前誌，儼然而溫，有碩儒大臣之度，或起或廢，其道甚夷。昔觀射父能作訓詞，以行事於諸侯，左史倚相能道訓典，以敘百物，揆實有之。建中中，西戎乞盟，以舊齒宿望，將命殊俗，結華夷之信，董衣裳之會，巳事回車，歲當興元。匪躬靡鹽，至河池而歿，追錫司空，恩禮有加。按《諡法》曰：「率事以信曰恭，不懈於位曰恭。」揆果行求巳，致位台司，曆官陟降，十有八次，周旅敬慎，以揚職業，不曰率事以信乎？及逾懸車之年，奉絕域之使，受命即路，視險若夷，貞厲盡瘁，復於左轂，不曰不懈於位乎？昔韋元成、翟方進以經明為漢相，而皆諡曰恭。跡揆所履，節以一惠，勤官死事，炳然昭明，有司易名，請以恭諡。謹議。
