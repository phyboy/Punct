洙泗門人登四科者，唯稱端木賜、卜商可與言《詩》，以其善於取類，敏於喻禮。然則緣情詠言，感物造端，發為人文，必本王澤。貞元十二年夏四月庚辰，皇帝御麟德殿，命通儒碩生，與緇黃上首，雜論奧賾，互相發明，繇是京兆韋君以四門博士召見。三元六學，博辯宏大，精義具舉，宸心乃愉。尋獻七百字詩一章，詞華彬蔚，詔旨優答。浹日授秘書郎，逾月遷右補闕，未半歲拜右諫議大夫。其餘以文發身，以直事君，言事侍從，論思諷議，賈生當受釐之問，方朔擅不窮之智，近臣渥命，榮冠一時，薦紳競勸，岩穀皆聳。初君年十一，嚐賦銅雀台絕句，右拾遺李白見而大駭，因授以古樂府之學，且以環琦軼拔為己任。至弱冠，乃喟然曰：「四始五際，今既遠矣。會情性者，因於物象；窮比興者，在於聲律。蓋辯以麗，麗以則，得於無間，合於天倪者，其在是乎！彼惠休稱謝永嘉如芙蓉出水，鍾嶸謂範尚書如流風迥雪，吾知之矣。」遂苦心藻慮，儷詞比事，纖密清巧，度越群倫。嚐著天竺寺六十韻，魯郡文忠公序引而和之，使畫工圖於仁祠，摘句配境，偕為勝絕。又於江南著臥疾二十韻，晉國忠肅公手翰以美之曰：「卓爾獨立，其在我韋生乎！」其為名臣宗公所稱賞如此。又與竟陵陸鴻漸、杼山僧皎然為方外之侶，沉冥博約，為日最久，而不名一行，不滯一方。故其曳羽衣也，則曰遺名；攝方袍也，則曰塵外；被儒服也，則今之名字著焉。周流三教，出入無際，寄詞詣理，必於斯文。自貞元五年，始以晉公從事至京師，迨今十年，所著凡三百篇，嚐因休沐，悉以見示。德輿鄙昧，不能言詩，徒以掖垣之寮，辱命為序，豈愛之厚而忘其不能歟？前此論著，別為篇第，後此者方懷仙章句，而不復賦人間之事矣。今茲詩集，以類相從，獻酬屬和，因亦編次，且以《聖誕日麟德殿三教講論》詩為首，凡十卷雲。
古者采詩成聲，以觀風俗，士君子以文會友，緣情放言。言必類而思無邪，悼《穀風》而嘉《伐木》，同其聲氣，則有唱和，樂在名教，而相博約，此北海唐君文編盛山集之所由作也。初文編以英華籍甚，輝動朝右，書法草奏，為明庭羽儀。談者謂翰飛密侍，潤色告命，如取諸懷之易也。八年夏，佩盛山印綬，朱雨轓而西，天子雅知其文采，慰勉甚厚。且曰：「第如新蒞，分我憂歎。」於是惠而保之，四封熙熙，比歲連課，為百城表率。十九年冬，既受代轉遷於夔，上方以愷悌紓息之為大，人文華國之為細。或者蘊而決之，使目不暇瞬，庸詎知向時歲月，不來之推轂邪？理盛山十二年，其屬詩多矣，非交修繼和，不在此編。至於營合道誌，詠言比事，有久敬之義焉。暌攜寤歎，惆悵感發，有離群之思焉。班春悲秋，行部遲客，有記事之敏焉。煙雲草木，比興形似，有寓物之麗焉。方言善謔，離合變化，引而伸之，以極其致。昔魏文帝稱劉公幹五言詩之善者，妙絕一時。抱樸子云：「讀二陸之文，恐其卷盡。」今覽盛山之作有似之。凡漢庭公卿左右曹方國二千石軍司馬部從事暨岩棲處士令弟才子，稽合屬和，二十有三人，共若干篇。盍簪則七子偕賦，發函亦千里善應，尊賢下士，備見於斯，葳蕤照燭，雖南金青玉之不若也。噫！文編所友善者，仆多善之，周星之間，物故殆半。梁寬中、楊懋功，尤為莫逆，交友零落，如何可言？況其雅音已矣，多歎三復，感念涕洟，集於筆端。是集也，編於德輿，嚐有木桃瓊瑤之往復，辱求序引，所不敢讓者。俟夫子徵還，道舊之日，破涕為笑於斯文也。
建安之後，詩教日寢，重以齊梁之間，君臣相化，牽於景物，理不勝詞。開元天寶已來，稍革頹靡，存乎風興。然趨時逐進，此為橐籥，紳佩之徒，以不能言為恥，至吟詠情性，取適章句者鮮焉。有許氏子者，名經邦，字某。世得命官，不書於此，如舉其始終之略，以著於篇。君天授純靜，不遷於物，修檢之中，須有夷曠。早孤家於鄱陽，有佳山水，遂以貞遯為心，不近聲利，孝敬溫信，著於州裏。保閑樂退，無所撓屈，家人近習，未嚐見其喜慍之色，謀學業文，以此為適。相國第五公之為郡也，軾閭懸榻以禮之，谘於連帥，薦授試左武衛曹參軍，有別墅去家百里。秋八月，溯溪而上，灘激險，不幸溺於秋濤之中。嗚呼！踐儒行而未申其用，沾初命而未至於祿，受全氣而不終其壽，此三者，所以為士友之病。凡所賦詩，皆意與境會，疏導情性，含寫飛動，得之於靜。故所趣皆遠，其道退，其徒寡，不交當世，故知之者稀，惟昌黎韓愈、泰山羊滔最為友善。羊既物化，韓為江西從事，今年冬，予役於鍾陵，而君去世之三歲也，文行實錄，皆得之於韓。噫嘻！士之修道向晦，不耀於時以泯沒者，可勝道哉？如許君者，潔身於困約之中，講藝於蓬茨之下，以六義之文為富，以一畝之宮為泰。齊人吹竽，楚人泣玉，故誌業內固，英華未發，介然居易，以至歿身，其古之牆東穀口之徒與，韓以其詩三百篇授予，故類而為集。
太子賓客韋兄，彯華纓，佩金龜，為清時大僚，有數年矣。始以博士奉朝請，周曆台閣，出分藩符，入作卿長，乃領內府。又賓東朝，拜章乞告，優詔得請，致仕就第，燕閑自頤。中外族屬，嚐僚貴仕，以觴酒祝延，發禮修賀者多矣。以兄始登朝行，實自禮寺，蕃祉吉祿，此為椎輪。於是眾君子學通行修，嚐踐此任者，與今之引經據古，屈職在列者，同聲撰日，復修茲會。乃有夏官小司馬左右曹侍臣書殿東觀柱下史南宮郎九旋十（疑）而鄙夫忝焉。入門而右，勝槩迎步，聳❥檻於賓位，羅鬆篁於石徑，清冬之時，寒翠溢目，則熙春眾卉，炤灼駘蕩，又可知也。軒蓋上下，壺觴交錯，聆主人之言，則同惇史；聽眾賓之論，如在曲台。徜徉乎禮文，博約乎法義。樂在名教，慶茲壽寵，中飲沾醉，抗音擊節。乃相謂曰：季倫金穀，實有歌詩，元亮斜川，亦疏爵裏。況今賀得謝之美，賦必類之詞，愛景美祿，遺簪投轄，盛集之若是者有幾，安可沒而不書？猥微菲薄，因附官業。今裴辛呂三君子，皆講學稱職，而司勳滿歲復留，再帖郎位，猶四命焉。前此者，柱史之超拜浹日矣，鄙夫之忝茲一紀矣，二左曹東觀二十年矣（「陳君二十年，馮君二十年，張君十八年，今雲二十年，開中半也）。小司馬向三十年矣，而主人逾四十年矣。其於折中定議，損益於儀法多矣（兵部二十八年，主人四十五年，向逾舉全數也）。外有平陽長樂二連帥韋君柳君，絳郴和三郡守裴君李君❥❥前蘇州韋君信州陸君，❥守之介劉君，六邑之長薑君，合中外曆是者十九人，因廣斯文，且為禮官之籍。
儒有秦公緒者，當天寶理平之世，興麗則鼓盛名於當時。遭多故，道進身退，越部山水，佐其清機，圓冠野服，翛然自放。宅遐心於事外，得佳句於物表，不知華纓丹轂之為貴者幾四十年。方帥時賢，軾閭懸榻。昔鄭公通德，有鄉門之號；秦君麗句，創裏亭之名。慕風騷者，多所向仰。貞元中，天下無事，大君好文，公緒舊遊，多在顯列。伯喈文舉之徒，爭為薦首，而壽陽大夫公之章先聞，故有書府典校之拜，時動靜不滯於一方矣。七年春，始與子遇於南徐。白頭初命，色無慍怍，知名歲久，故其相得甚歡。因謂予曰：「今業六義以著稱者，必當唱酬往復，亦所以極其思慮，較其勝敗，而文以時之，聞人序而申之。」悉索笈中，得數十編，皆文場之重名強敵，且見校以故敵故（二字疑衍）。隨州劉君長卿贈答之卷，惜其長往，謂餘宜敘。嚱夫彼漢東守，嚐自以為五言長城，而公緒用偏伍奇師，攻堅擊眾，雖老益壯，未嚐頓鋒。詞或約而旨深，類乍近而致遠，若珩珮之清越相激，類組繡之元黃相發，奇采逸響，爭為前驅。至於室家離合之義，朋友切磋之道，詠言其傷，折之以正，凡若干首，各見於詞雲。
太祝陸君鴻漸，以詞藝卓異，為當時聞人。凡所至之邦，必千騎效勞，五漿先饋。嚐考一畝之宮於上饒，時江西上介殿中蕭侍御公瑜權領是邦，相得歡甚，會連帥大司憲李公入覲於王，蕭君領廉察留府，太祝亦不遠而至，聲同而應隨故也。先是嚐舍於道觀，因復居之，竹齋虛白，湖水在下，春物萌勸，時鳥變聲，支頤散發，心目相適，蕭君悅其所以然也。既展賓主之貺，又歌詩以將之，其詞清越，鏗若金璧。得詩人之辨麗，見君子之交好。詩既成，而太祝有酬和之作，復往之盛，粲然可觀。客有前法曹掾崔君茂實，文場之舊，以六義為己任，攘臂拔筆而為和者，惟三賢師友風騷，迭為強敵。誌之所之，發為英聲，其於奇正相生，質文相發，若笙磬合奏，組繢交映。君子曰：「侍御唱之，太祝酬之，法曹和之，是三篇也，不可以不紀，況合散出處之未始有極耶？」以鄙人嚐學於是，俾冠以序，其或繼而和者，用先成為次序雲。
《易》之《同人》曰：「文明以健，中正而應。」故道同於內，而氣相求；情發於中，而聲成文。以觀以群，以比以興。清河崔處仁、河東衛從周，於是有清秋仁祠往復十七韻之作。初二賢皆以秀造分校秘府宏文之書，貞元初，同為渭南尉，聯曹結綬，相視莫逆。處仁自府庭旋歸，稅駕於斯，國門勝槩，康莊在下，馳車徒而走聲利者，此為咽喉。外煩埃壒，中孕閑曠，晝懸清光，夕湛虛明。上方之鍾磬，深夜之月露，眺聽寂寞，情靈感發。投者報者，無非瓊瑤，如金絲應和，孔翠翔集，盡在是矣。厥後同為左右補闕，從周以本官入為翰林學士，處仁累以尚書郎知制誥。既而處仁西垣即真，從周復以外郎掌誥，洎處仁遷小宗伯，而從周即真，俄掌貢舉，實為之代。元和三年秋，處仁為吏部侍郎，從周為兵部侍郎，重九休浣，聯鑣道舊，永懷曩篇，二紀於茲。慮屋壁之隙壞，詩文之磨滅，不若刻勒片石之為堅且久也。惟二賢大雅閎達，人倫龜玉，更為王陽，迭為田蘇。便蕃清近，烜赫章大，其於為霖為礪，四方之屬耳目久矣。然則志氣之所舒，英華之所攄，其濫觴於此乎？德輿與二君子同為諫官，同掌書命，相繼典貢士，分曹居中台，其間交代迭處，不可具舉。敢叨益者之數，實悅同心之言，追琢既具，序夫本示，亦二君子之誌也。
暮春三月，時物具舉，先師達賢，或風於舞雩，或禊於蘭亭。所以暢性靈，滌勞苦，使神王道勝，冥人天倪。吾徒束支體於府署，以簿書為拲梏有日矣，故因休沐之暇，考近郊之勝。郭北五里有古龍沙，龍沙北下，有州人秀才熊氏清風亭。蓋故容州牧戴，幼公前倉部郎蕭元植，賢熊氏之業文，尚茲境之幽曠，合資以構之，創名以識之，五年矣。初入環堵，中有琴書，披篁躋石，忽至茲地。鄱章二江，分派於趾下；匡廬群峰，極目於枕上。或澄波淨綠，相與無際；或孤煙歸雲，明滅變化。耳目所及，異乎人寰。誌士得之為道機，詩人得之為佳句，而主人生於是，習於是，其修身學文，固加於人一等矣。況其誌勵於螢雪之下，業成於薪水之餘，則甲科令名，如在指顧。是會也，有御史府楊君薛君環列崔君校理魏君，皆以文發身，或再戰再克。子與皇甫君，不繇是進，亦陪其歡，虛中曠然，取樂名教。而主人趨隅拜下，敬恭得禮請酌古道，遍徵歌詩。因曰：「自十數年間佐是府者，騰陵杳冥，離會靡常，眾君子用牽乎時，未始有極。然異日之適，非今日之適也。至若心同於內，跡吻於外，交臂瞪視，吾喪我於此亭者，一生幾何？是不可以不紀。」乃次詩於屋壁，各疏爵裏，以為清風亭故事雲。
世人於逆旅溺喪之中，而村（疑）執膠固，唯仙師吳君，超然懸解，於是有《華原露仙》之作。本於道生，終於物宜，蓋順一氣之聚散，隨百昌之化生，為疣為贅，為決為潰，委和歸根，泊然大觀。至於穀神隱景之道，又何可究耶？眾君子用徵聲詩，師亦繼和，是皆遺形達生之言也。或曰：「若師之道，可以坐忘矣。惡用言說涉於名跡耶？」予曰：「《道德》上下經與《內》、《外》《雜》篇，豈非老莊之言耶？終日而盡道，師之心也。彼方以生死為一貫，又何有於名跡哉？」 又曰：「既言之可矣，惡用詩之矣？師又泛然而和之，斯皆元同而不囿於物者也。」於是或者退，而鄙夫書之，以冠於群篇雲。
裴兄居諫大夫五年，休問籍甚，其於匪躬據古，切劘獻替，掖垣眾君子徒見其拜章伏閣，而莫知其所以言者。然則發舒純誠，宏大聰明，以貢於穆清者，可勝道耶？每漢廷大僚與六官貳職之缺，群情屬目，俟其授受久矣。壬子詔書有黔巫長帥之拜，秩於清憲，裦以命服，周行諸公以為一方之幸，且惜其去而未喻也。及夫別殿前席，沃心交感，重藩符之所付，慮安集之不稱，凡所以輟近臣惠遠人之旨，纖悉備厚。上許周月之代，兄求三歲之理，又以見首公急病，而忘其僻遠淹恤，然後諸公知惜別為細，而感恩為大。在此行矣，自牂牁通道夜郎，置吏以示綏懷，以安剽輕。失其理則蕭然愁擾，得其和則然感悅。方略招徠，係於官師，以兄之慈惠直信，清廉白，為仁由已，不改其度。使大化淳流，在明誠洞開，推人情以賦政，便習俗而不擾。彼四封之內，如熱得濯，如水走下。史臣操簡以傳循吏，使者急宣以將徵命，雖欲復三歲之言，其可得乎？未間則褰赤帷，飲醇酒，宴宴言笑，中無町畦。雖鬱蒸霧雨之候，無自而入矣。大丈夫被薦紳，彯華纓，宏宣職業，無有遠邇。則向之玉堂清楚，論思侍從，與今日龍節前導，金龜映組，皆所以事君也，豈有中外之異耶？祖犮沾醉，宣言相勉，在加餐寓書而已。至若山川風物，與騷離瞻望之歎，皆備於詩人所賦，故不再書。
士君子循道致用，感恩宣力，則萬里如咫步，溟波猶康莊。況金印照路，熊車伏軾，提封甚闊，命賜甚厚，此裴侯所以抃笑就道，視交州如衡軛之前，則天時之癉熱，地裏之迥遠，皆細故也。初裴侯夷退燕息，未嚐角逐於有司，且曰：「不試則已，豈能自售？」其後累以惠文法冠為戎輅上介。甫登中台，旋鎮南服，蓋純鉤百汰，不得自閉於匣中明矣。今天子惠茲元元，邁唐虞之風，鄙夫司言九年，玷辱清近，顧不能裁成謩訓，著一代典法，耗竭蚩鄙，為明時羞，思得上分憂歎，下布條職，使四封之內，列郡和洽，斯亦大丈夫之事也。因君是行，聊復起予，追思往歲，攜手相樂，與蘭陵蕭元植、范陽盧載初宦遊出處，多在江介，索然物故，何可勝言？又想夫楊柳古灣，秣陵仁祠，寒夜促膝，歡言舉酒，晦明飆馳，忽二十年，各乘風波，時一會合。今日出祖話別，在加餐自愛而已。至若馬文泉之功略，士威彥之教化，憬俗裔人，納諸掌握。明珠文犀，視同涕唾，皆裴侯彀中所畜也。不復煩言。
中丞頃持邦憲，靈台坦蕩，中立不倚，公輔之望，懸於人心者久矣。大方夷道，且無町畦，持刀筆者忮害為獄，故前言有餘杭之命，左遷也。大君端拱穆清，深恤人隱，慮遠黎之未康，擇可以富教之者。以餘杭風政，表課第一，故有持節黔中之拜，天之愛人，斯謂甚矣。受命之日，庀徒戒行，鄙人以使者之微，假道於此，屬當祖犮，辱在賓筵，敢宣言於執事曰：「夫蹈全德者，事無夷險；播善政者，地無遐邇。」然則五溪之氓，其將泰乎？」呂梁懸水，尚在忠信，矧夫巴黔故地，方鎮專達，惠飫夷落，興行禮讓，然後翱翔清朝，羽儀百僚，倚伏之數，庸詎知不以此乎？夫臨觴捧袂，愀然淒愴，此兒女之仁也，固壯夫恥之。愚亦恥之，引滿舉白，既醉而罷，文則不腆，蓋指事雲。
夏四月戊午大夫公至自朝覲，敷宣仁澤，既浹辰，俾從事監察御史太原王德素將事於淮南浙西二府，且修好也。初德素以行藝修明，達於吏理，由廷尉評而簪惠文，曳赤紱，參鍾陵軍事。公之入覲也，主留府師旅之重；公之還部也，領將命四方之覲。自非和裕之才，肅給之用，有嘉聞而無流事，孰能與於此？亦既撰吉日，驛車轔轔，公乃備觴豆以祖之，類歌詩以貺之。小子辱從事之末，承命授簡，書日書字者，異乎諸府賓主之禮，且以美德業也。
吏二千石與中台郎，循良雋茂，旋相為重，在其推擇所切而已。故叔載以文術，而居郎位，以吏理而分郡節，時所重難，輒居選中。其初以獻賦射策，取甲科如地芥，交諸侯之聘，車不輟鞅，繇外台察視，入佐著作，休聲日揚。乃擢建禮，與伯氏左曹萼跗相鮮，濟濟於公朝，怡怡於閨門，士君子詠歌屬和，以為榮觀。昔郢中之客，能為陽春白雪之曲。洎梁水部郎何遜，文含清律，重於江南，今叔載有必類之詞，比興溫雅，其於宦遊，宜乎典水曹而牧郢人也。況漢南長帥，風行列都，郡守清靜公廉，遵詔條而已。以叔載內平夷而外質重，不佻不流，佳言析理，亹亹可復。施於列藩，如發硎投刃，況得漢南之歡舊矣，又何疑於報政邪？大則以尤異徵，細猶轉遷劇郡，皦然前知，不足為賀，觴酒祖軷。姑以紓居者之愀愴雲。
子嘉趙侯者，在京下十餘年，祿甚薄而心甚泰，操利權熏灼，可以頤指變化者，趙侯顧不遊其津，退然自得。鄙夫識之曰：「斯可以為君子矣。」今茲以蘭台郎滿歲，佩二千石印綬，受明天子麵命，牧茲建人，為仁由已，斯亦不細。是邦為東閩劇地，故相安平穆公嚐理焉，穆公子之戴侯也，故能言之。當孝文避狄時巡之際，移書四方，詞義憤切，密疏奔問，請以州師赴蹈，凡穆公所以彰大名操大政者，皆建之為也。趙侯於斯時實為從事，賓榻虛左，得之甚歡，凡趙侯所以令聲，籍甚，四征交辟者，由穆公發之也。今日幢蓋，昔時山川，存問遺老，淒涼故事，至止之日，情何可言？屬者狀往行於考功，易嘉名於博士，斯亦士君子盡誠於所奉，其可誣耶？頃予忝職西垣，殆將十歲，草列郡命，過於百數。每發緘含毫，未嚐不惕然慎重，以其四封之內，性命所係故也。或歎趙侯官尚屈而地頗遠，予以為不然。昔孔門諸生，以蒲莒單父著稱，況諸侯之貴乎？東漢循吏，以交阯九真報政，況建溪之邇乎？則趙侯軾之間，猛鷙飛伏，勞徠所及，鰥孤樂康，陟明善價，如建瓴水，雖欲勇退知止，其可得乎？南轅計日，祭犮即路，白晝美景，如歸故鄉。行矣趙侯，當以書劄為念也。
使君嚐以司直佐黔陽，黔陽之政舉，又以讚善守寧夷，寧夷之人乂，乃今以周行慰薦，詔領海豐，天慈覆露，無有遠邇。及夫書於循吏，為後法程，則古人交阯九真之績，與河內潁川，固何以異焉？知今日麾蓋，不為使君南溟之變化耶！追思從兄秀才，為使君門閭之賓，曩歲晤語，備徵理行。愴族屬之凋落，益暌離之怊悵，事可覆視，言為不誣，朱轓郡節，三伏就路。眾君子祖道或賦，列為一編，延頸屈指，在徵書北轅而已。
清祀嘉平，著於三代，蓋祭百種以報嗇，表一歲之順成。故吾徒亦休浣考勝，用文會友，龍沙古地，大江在下，可以縱遠目，可以滌煩襟。況簪裾成列，觴豆備薦，酒酣神王，舉手拊節，盡一日之澤，遣百慮如遺。二三子唯今日，可以酒狂而不書，是無勇也。
叔父至自東周，第如新定，就長子桐廬尉之養也。途出雲陽，德輿之僑居在焉。拜慶之後，式展宴餞，掇蔬焚枯，以實圓方。叔父諸姑既就坐，群從伯仲，或冠或丱，中外稚孺，凡四五十人，差其長幼，為侍坐之列。暢之以旨酒，既醉不喧；侑之以清弦，中奏彌靜。天天申申，其樂無垠，發之於恬曠，得之於名教。稍間，則圓魄照坐，微風入林，殘暑盡銷，清光交映。歌詩類事，舉節應觴，覺聽視之內，無非和樂。雖謝庭羯末之盛，雪花柳絮之興，及夫情適於中，率禮無違，亦一時也。乃命編次其文，且書其時，時建中四年之七月，德輿操觚以序。
