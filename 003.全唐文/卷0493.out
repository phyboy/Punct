昔廬山遠公、鍾山約公，皆以文章廣心地，用讚後學，俾學者乘理以詣，因言而悟，得非元津之一派乎？吳興長老晝公，掇六義之清英，首冠方外，入其室者，有沃洲靈澈上人。上人心冥空無，而跡寄文字，故語甚夷易，如不出常境，而諸生思慮，終不可至。其變也，如風鬆相韻，冰玉相叩，層峰千仞，下有金碧。聳鄙夫之目，初不敢視，三復則淡然天和，晦於其中。故睹其容覽其詞者，知其心不待境靜而靜。況會稽山水，自古絕勝，東晉逸民，多遺身世於此。夏五月，上人自爐峰言旋，復於是邦。予知夫拂方袍，坐輕舟，溯沿鏡中，靜得佳句。然後深入空寂，萬慮洗然，則向之境物，又其稊稗也。鄙人方景慕企尚之不暇，焉敢以離群為歎？
子丱歲時，遇渾淪於荊溪，徒見其山巾羽衣，有元古之貌。瞻敬不暇，未遑問道，倏然一別，俄六七年。今茲獻春，相訪於練湖之濱藥囊黎杖，就館於我。參希夷之旨，析萬物之理，皆發於全樸，冥於大道。非夫人之為道，道烏乎在？嚐以郭氏注莊生之書，失於吻合萬物，物無不適。然則桀驁饕戾，無非逐性，使後學者懵然不知所奉。因自為注解，並作三十三篇指要，佳言精理，特出古人之右矣。夫然者，睹其容則鄙吝無自入，聞其言同和易浹於內，兩忘所得，得之至也。既而振拂屨杖，超然遠遊。浮洞庭，涉廬阜，然後揮手人世，南登衡山，將長往而不返耶？或暫遊人間，而不可得見之耶？予風波之人，未脫世累，得以愚薄自全，靜每造適。今日之別，在於忘言。
邱侯文似相如，而檢度過之，則令名貴仕，何逃吾彀？故前年舉秀才上第，今之應詔詣公車，方今皇明照燭，茂遂生物。修西漢舊典，詳延天下方聞之士，而之子世父冠貂蟬，叔父冠惠文，皆以清詞重當世。則文學政事，子之家法，冥冥戾天，實自茲始。因想夫危冠博帶，與諸儒受詔論思，應對於彤墀之下，亦當明三代之損益，厚七教於風俗，使百執事傾聽屬目，成聖朝不諱之盛。夫如是，則鄙夫安於南畝，得以柴車角巾，展歲事於田畯。歌《由庚》、《華黍》之詩，為惠大矣。若與彼滔滔逐進者汨其波流，使晁錯、董仲舒之徒顓美於漢，非始望也。邱侯勉旃。
文章之道取士，其來舊矣。或材不兼行，然其得之者，亦已大半，故筮仕之目，以東堂甲科為美談。潁川陳侯，以色養力行之餘，輒工詩賦。長波清瀾，浩浩不窮，初未覯觀止也。屯田柳郎中為予言之，且誦其佳句曰：「地偏雲自起，月暮山更深。」及獲其卷，又有過於是者。驌驦，櫝幹將，恬然裦衣，以否為泰久矣。今年秋，驅車江濆，獻賦京師，叩予柴門，惠然見別。予以鄙略，亦嚐誌於文，頃年迫知已之眷，辱沾官命，故每客有為卿大夫所薦舉計偕者，其於餞犮，或諗之以言。今於陳侯，猶前誌也。
取士以孝秀二科，古道也。家有兼者，時論多之。君之群從，皆以文藻射策，或致位郎署，今孝廉又以溫清之餘，力行居業，業茂行修，西遊太學。吾知夫上第之後，衣春服，吟舞雩。東還南徐，拜慶堂下，粲粲門子，經術發身。古人有俯拾地芥之說，斯濫觴矣。
古者采詩以辯誌，升歌以發德，係於時風，播為樂章，有不類者，君子羞之。令兄能溯其末流，泳於深源，誌之所之，不遷於物。以為洙泗弟子，起予者商，而又嘉回之屢空，鄙賜之屢中，故帶經食力，耕於汝山之下，環堵蓬茨，若蔭華榱，逸韻麗藻，鏘然在聽。去歲臨汝守首賢能之書，貢於儀曹，瞻言正鵠，審固則獲，前此亦嚐失之矣。退實無慍，贏而不囂，蓋能反諸已而已，且用廉賈之道故也。今將抵洛郊，曆平陽，與賢諸侯交歡假道。然後自洛之汝，燕居中林，磅礴古昔，務諸遠大。鶯出幽谷，鵬擊南溟，將與群從叔季，復修異日之賀，豈止於今耶？南宮郎有雅知兄者，且與德輿為僚，徵詩貺別，以附其誌。謹序。
正字服儒服，修儒行。餘力則緣情類事，作為清詞，通曆代之歌詠，稽其質文，總其要會。嚐出其所制三百餘篇以示子，皆淨如冰雪，粲若組繡，言詩者許之。結廬江南，退然食力，奉詩書屨杖，為膝下歡，蓬蒿晏如，不改其度。每遇一勝境，得一佳句，則怡然獨哂，如獲貴仕豐祿。恬於進趨，十年於茲。或謂之曰： 「邦有道，以貧賤為恥；時可動，以晏安為累。況君族父相國以文武重望，為國宗臣，澤流北方，勳在王府。安人禁暴，埽天下之災祲；開府辟士，走四方之才雋。至公之府者惟恐後，公待之如已失。況乎宗族之內，有之子之才耶？」相國元昆今左常侍漢陽公之領郡丹陽也，予方僑居別部，備辱嘉薦，亟遊其門，當時已見君新詩盈軸，日至鈐閣。夫如是，則其歡舊矣，又何疑焉？正字仍巾車撰日，視遠如邇，且以俟檄召驅傳車而後行者為隘，吾徒偉之。想夫趨轅門，會竹林，旆旌之下，時獻歌頌，亦一時之盛也。予以貧病，不能遠遊，美太原之茂勳，感漢陽之深眷，送子於往，實獲我心。況與君同居裏閈，靜賞湖月，亦雲舊矣。辱命為序，所不敢辭。
清旭燕居，有秀才鈕氏，以儒者衣冠，訪我於衡門之下。用文一軸，與刺偕至。訪其行色，則曰將抵賢二千石陸上饒，然後自江而西，射策上國。且上饒以偉詞邁氣，待東南之士，士至必循分加禮。繇是裦衣之徒，恥不登其門。故殿中韓侍御元直工為直詞，嚐貺若以序，故臨海守李君子從父戶部，皆以文藝風騷為師友，又貺若以詩。矧夫植文行於內，親仁賢於外，強學不倦，絜已以進。今茲行也，以桂林一枝為已任，豈虛也哉？辱徵不腆，是用詞達。
行為士本，文為身華，其或好華去本，失之彌遠。鄙人結廬湖濱，宴息多暇，常默以此求士，於去年得重表甥滎陽鄭公達，兼是二美，早為時賢所重。專學懿文，發於齠丱，溫純積中，晦而不耀。非其徒不苟合，非其道不妄動。其於服先訓，食舊德，以日就章大，眾君子識其將然。子之元兄，早歲登賢能之書，名聲籍甚，而能在險立節，拔身幽陵，乃居諫議，乃服金紫，言忠勇者是之。今鄭生駕言上國，所以展友於之慶也，亦當觀光筮仕，俾花萼迭映，士林之美，將萃爾伯仲乎？撰日言邁，訪予告別。予亦漉旨酒，巾柴車，與一二友出送於野。凡祖犮者，請偕賦棠棣之詩。
序曰：自《夏書·禹貢》，《周官·職方》、《漢誌·地理》，厥後史臣，繼有其書。國家將九夷丕冒，四海梯航，聲朔過前古遠甚。相國魏公，明誠助化育，奧學窮古今。百揆師長，十年樞衡。讚端拱無為之風，以宥天下，王佐盛業，論著形焉。嚐以為言區域者，闊略未備，或傳疑失實，於是獻《海內華夷圖》一軸，《古今郡國縣道四夷述》四十卷。盡瀛海之地，窮鞮譯之詞，陳農不獲之書，朱贛未條之俗，貫穿切劘，靡不詳究，開卷盡在，披圖朗然。又撮其要會切於今者，為《貞元十道錄》四卷，其首篇自貞觀初，以天下諸州，分隸十道，隨山河江嶺，控帶紆直，割裂經界，而為都會。在景雲為按察，在開元為采訪，在天寶以州為郡，在乾元復郡為州。六典地域之差次，四方貢職之名物，廢置升降，提封險易，因時制度，皆備於編。而又考跡其疆理，以正謬誤，采獲其要害，而陳開置。至若護單於府，並馬邑以北，理榆林關外，宜隸河東樂安，自乾元後，河流改故道，宜隸河南。合川七郡，北與隴坻，南與庸蜀，回遠不相應，宜於武都建都府，以恢邊備。大凡類是者十有二條，制萬方之樞鍵，出千古之耳目，故今之言地理者，稱魏公焉。公之意，豈徒洽聞廣記，以學名家而已哉？蓋體國遠馭，不出戶而知天下。親百姓，撫四夷，真宰相之事也。凡今三十一節度，十一觀察，與防禦經略以守臣稱使府者，共五十，列於首篇之末，其三篇則以十道為準，縣距州，州距兩都，書其道里之數，與其四鄙所抵。其事覈，其言詳，閎覽默識，精微錯綜，斯為至矣。德輿忝掖垣之屬，承公話言，盱衡屈指，珠貫冰釋，辱命授簡，書其大端，輒罄斐然之辭，豈揚不休之業？時貞元壬午歲夏四月，謹序。
今之畸人，有隱居張氏者，治《莊子》內、外、雜篇，以向郭舊注未盡采其旨，乃為之訓釋。猶懼學者之蕩於一端，泥於一說，又作三十三篇《指要》以明之。蓋宏道以周物，闡幽以致用，內外相濟，始終相發。其文約，其旨明。累如珠貫，渙若冰釋。既而以予嚐所蘄向，俾敘而辨之。為道之用也，經天地，該萬物。內化者可以澤四海，外化者可以冥是非。欣然順物，內外偕化，得其環中，以應無窮。古之善為道者如此，洎乎性命耳目之相軋也。不勝於物，則相辨相靡刂，徇乎無涯氣耗乎名聲之域，心鬥於彼是之境。陳蠹滑湣，封執逆旅，懼力不足，而群奔舛馳。莊生哀其如是，乃退廣柱下之說，弛張變化，未始離乎道，用虛靜恬淡無為為本焉。故其言後王撫世也，則曰靜而聖，動而王，無為也而尊。其言君子行道也，則曰時命。大行乎，則返一無跡；大窮乎，則深根寧極。窒乎欲，則曰休影息跡；達乎生，則曰外形委蛻。其放言大觀也，則齊彭殤，一堯桀等。周公於猨狙，比大舜於家虱；或至大適以為累，或至細乃牽乎用。斯豈窮鄉一曲者所能通？故有內、外、雜篇之異。然則道之於物，無不繇也。行之者視其分隨其方而揭厲之，則為家為邦，為仁為智，遊之泳之，日漸漬之。化與心成，不知所自，則昧者，躁者靜。循之而愈照，冥之而愈妙。攖寧懸解，豈遠人哉？隱居之意，明此而已矣。隱居者九垓，別號渾淪子，老於是學，遍遊名山。無常居，不粒食。與土木鳥獸同其外，而中明也如是。向使與漆園同代，如邱明受經於仲尼矣，其顏成子、南榮趎之徒與？予摳衣於君，實所辱命，粗舉《莊子》之略，直書隱居之誌，以冠於篇。
昔舜禹之代，股肱昌言，以祇承於帝，修六府，敘九功，曰都曰俞，交修一德。殷周之際，有伊訓說命太保太師旅獒金縢之書，以戴翼其代，皆有大烈，格於皇天。自三代已還，君臣感會，何嘗不經緯斯文，裁成百度。太傅文貞公，寅亮德宗，致建中之理，左輔右弼，緝熙光明。居中一歲，以至大病，湣策尊名，為唐宗臣。公薨二十九歲，天子命公嗣子植為右拾遺。植乃捧公遺文三十編，見谘論敘。德輿以為君子消長之道，值乎其時，而文亦隨之。得其時則章明事業，以宣利澤；不得其時則放言寄意，以攄志氣。公自門子秀士，被服薦紳，至於登大朝，筦宰政。四十年間，作為文章，以修人紀，以達王事。懼喜怒之不中節，故有《作威誡》。懲苟得之害正，故有《重請銘》。恐匪人之干紀，故有《與就王璘箋書》。誚時宰之不能上廣聰明，故有《台封說》。悼穀風之詩廢，故有《僚友箴》。慮法吏邊吏之失其官守，故有《貓鼠議》。是惟無作，作則有補於時。以至於修事功，斷國論，導志通理，昭明易直。施於名命為雅誥，刻於金石無愧辭。康莊逸軌，卓犖濬發，九流六藝，鼓舞奔走。陳思王所謂儼乎若崇山，勃乎若蒸雲，惟公信然。公姓崔氏，諱祐甫，字貽孫，博陵安平人。先孝公之清德，與公始中終之盛烈，勒於帝籍，藏在惇史。升公堂奧之君子，多為之撰錄大較，以同人之中正，大有之剛健，中庸之明誠，洪範之攸好德。艱貞踐履，出入光大，皆充其義如其文。嘗試言之，天下公器也，匪皇極不乂，操柄者務廣通則其弊以流，縱私回則其弊以沒。以是至於紀綱淆亂。官職耗廢，敗壞陵夷而不可為，務守者弊以隘，則窘若梏拲。於是才滯而不發，事壅而不宣，其於病，王猷盭，大倫圮也。及公平衡宰物，為之折衷，使文皇明皇之風，粲然復興。崇起教化，萬方同軌，道協氣宣，臻至理而無癘疵。為仁由已，善善若不及，溯其心源，存乎斯文。君子曰：「觀文貞之文而知其道，知其道然後知其理。」古之易易也，昔公能修先孝公之志，類其文章，趙郡李公遐叔實為之序，今植亦能修公之志，而德輿無似，懼辱命焉。凡九百二十篇，為一家之言云爾。
嚐讀賈誼書。觀其經制人文，鋪陳帝業，術亦至矣。待之宣室，恨得後時，遇亦深矣。然竟不能達四聰而盡其善，排群議而試厥謀，道之難行，亦已久矣。東陽、絳、灌，何代無之？噫！一薰一蕕，善善齊不能同其器，方鑿圓枘，良工無以措巧心。所以治世少而亂日多，大雅衰而正聲寢。漢道未融，既失之認賈傳；吾唐不幸，復擯棄於陸公。
公諱贄，字敬輿，吳郡蘇人，溧陽令偘之子。年十八登進士第，應博學宏辭科，授鄭縣尉，非其好也。省母歸壽春，刺史張鎰，有名於時，一獲晤言，大加賞識。暨別，鎰以泉貨數萬為贐，曰：「願以此奉太夫人一日之膳。」公悉辭之，領新茶一串而已。是歲以書判拔萃調渭南主簿，御史府以監察換之。德宗皇帝春宮時知名，召對翰林，即日為學士，由祠部員外轉考功郎中。朱泚之亂，眾幸奉天，時車駕播遷，詔書旁午，公灑翰即成，不復起草，初若不經思慮，及成而奏，無不曲盡事情，中於機會，倉卒填委，同職者無不拱手歎伏，不能復有所助。嚐從容奏曰：「此時詔書，陛下宜痛自引過，以感人心。昔禹湯以罪已勃興，楚昭以善言復國，陛下誠能不吝改過，以言謝天下，俾臣草辭無諱，庶幾群盜革心。」上從之。故行在詔書始下，雖武人悍卒，無不揮涕激發。議者以德宗克平寇亂，不惟神武之功，爪牙宣力，蓋亦資文德腹心之助焉。及還京師，李抱貞來朝，奏曰：「陛下在山南時，山東士卒聞書詔之辭，無不感泣，思奮臣節，時臣知賊不足平也。」公自行在帶本職，拜諫議大夫中書舍人，精敏小心，未嚐有過，艱難扈從，行在輒隨，啟沃謨猷，特所親信，有時宴語，不以公卿指名，但呼陸九而已。初幸梁、洋，棧道危狹，從官前後相失。
上夜次山館，召公不至，泫然號於禁旅曰：「得陸贄者賞千金。」頃之公至，太子親王皆賀。初公既職內署，母韋氏尚在吳中，上遣中使迎至京師，道路置驛，文士榮之。丁韋夫人憂，去職，持喪於洛，遣人護溧陽之柩，祔於河南，上遣中使監護其事，四方賻遺數百萬，公一無所取。素與蜀帥韋南康布衣友善，韋令每月置遺，公奏而受之。服闋復內職，權知兵部侍郎，覲見之日，天子為之興，改容敘吊，優禮如此。內外屬望，日夕俟其輔政，為竇參忌嫉，故緩之。真拜兵部侍郎，知貢舉，得人之盛，公議稱之。貞元八年拜中書侍郎平章事，公以少年入侍內殿，特蒙知遇，不可與眾浮沈，苟且自愛，事有不可，必諍之。上察物太精，躬臨庶政，失其大體，動與公違，奸諛從而間之，屢至不悅。親友或規之，公曰：「吾上不負天子，下不負吾所學，不恤其他。「公精於吏事，斟酌剖決，不爽錙銖，其經綸制度，具在《德宗實錄》。及竇參納劉士寧之賂，為李巽所發，得罪左遷，橫議者以公與參素不協，歸罷相之議於公。戶部侍郎判度支裴延齡以奸回得幸，害時蠹政，物議，莫敢指言，公獨以身當之，屢言不可。翰林學士吳通元忌公先達，每切中傷，陰結延齡，互言公短。宰相趙憬，公之引拔，昇為同列，以公排邪守正，心復異之。群邪沮謀，直道不勝，十年退公為賓客，罷政事。明年夏旱，芻糧不給，軍校訴於上，延齡奏曰：「此皆陸贄輩怨望，鼓扇軍人也。」貶公忠州別駕。上怒不可測，賴陽城張萬福救之，獲免。
蜀帥韋令抗表請以贄代已，歲賂資糧。公在南賓，閉門卻埽，郡人希識其面，復避謗不著書，唯考校醫方，撰《集驗方》五十卷行於世。江峽十稔，永貞初，與鄭餘慶、陽城同徵還，公已薨歿，時年五十二。公之秉筆內署也，榷古揚今，雄文藻思，敷之為文誥，伸之為典謨，俾僄狡向風，懦夫增氣，則有《制誥集》一十卷，覽公之作，則知公之為文也，潤色之餘，論思獻納，軍國利害，巨細必陳，則有《奏草》七卷。覽公之奏，則知公之為臣也。其在相位也，推賢與能，舉直錯枉，將斡璿衡而揭日月，清氛沴而平泰階。敷其道也，與伊說爭衡，考其文也，與典謨接軫，則有《中書奏議》七卷。覽公之奏議，則知公之事君也，古人以士之遇也，其要有四焉：才、位、時、命、也。仲尼有才而無位，其道不行；賈生有時而無命，終於一慟。唯公才不謂不長，位不謂不達，逢時而不盡其道，非命歟？裴氏之子，焉能使公不遇哉？說者又以房、魏、姚、宋，逢時遇主，克致清平。陸君亦獲幸時君，而不能與房魏爭烈，蓋道未至也。應之曰：「道雖自我，宏之在人。蜚蝗竟天，農稷不能善稼；奔車覆轍，孔孟亦廢規行。若使四君與公，易時而相，則一否一臧。未可知也。而致君不及貞觀、開元者，蓋時不幸也，豈公不幸哉！以為其道未至，不亦誣乎？」公之文集有詩文賦，集表狀為別集十五卷。其關於時政，昭昭然與金石不朽者，惟制誥奏議乎！雖已流行，多謬編次，今以類相從，冠於編首，兼略書其官氏景行，以為序引，俾後之君子，覽以制作，效之為文為臣事君之道，不其偉歟！
辰象文於天，山川文於地，肖形最靈，經緯教化，鼓天下之動，通萬物之宜，而人文作焉，三才備焉。命代大君子，所以序九功，正五事。精義入神，英華發外，著之話言，施之憲章，文明之盛，與天地準。讚皇文獻公，以文行正直，祗事代宗，中行山立，乃協於極。初未弱冠，隱於汲郡共城山下，營道抗誌，不苟合於時。族子華，名知人，嚐謂公曰：叔父上鄰伊周，旁合管樂，聲動律外，氣橫人間。感激西上，舉秀才第一，陟降中外，間關代故。宣力匪躬，勤於王家，出蒞方國，入居清近。由給事黃門官小司空剖符毗陵，陟明於吳，廉問風行，為四方表率。拜御史大夫，不仁者遠，武皇炳然審天工之可付，公亦曉然知理道之可必。一德交感，推心合符，執熱以待濯，臨摯而不淑。豈斯人未得蒙公之功化邪？何造物者之戾也。始與計偕，投小宗伯書，至內外埽除之際，自為墓誌，其間向三十年。周旋官業，與斯文相為用，大凡出於《詩》之無邪，《易》之貞厲，《春秋》之裦貶，且以閎奓钜衍為曼辭，麗句可喜非法言。故公之文，簡實而粹精，朗拔而章明。《書誌》三篇，感慨自敘，英華特達，君子之道，有初有終。至若嘉園、綺弛張出處於秦漢之間。著《四先生》碑，美蕭、文、終、邴丞相之倫，或退或讓。作《五君》詠，病有司詩賦取士非化成之道。著《貢舉》議，其他下屬在教條，則辭語溫潤。言公事上奏，則切劘端正，觸類而長。皆文約旨明，昭昭然足以激衰薄而申矩度。如昆邱元圃，積玉相照；景山鄧林，凡木不植。覽公遺編者，仿佛風采，知公之道焉。烏虖！以韓安國之忠厚多大略，漢武以國器；壺遂深中篤行，將亦倚以為相；董仲舒言天人之際，有王佐之才。而皆不至，彼當時齷齪備位者，朝廷無虛日，又況奇邪忮害，崇黨蔽善。公於斯時，道未光大，然其謨猷獻替，過於當國，流風遺書，暴於天下。神之聽之，介景福於趙公，纂承門訓，宏大名器，三命樞機，為唐夔龍，君子然後謂流澤貽慶之言也信。德輿先公，與公天寶中修詞射策，為同門生，並時筮仕於魏貝之地，聲猷志氣，相親莫逆。伏思羈屑，展敬無容，猥以疏愚，承趙公至惠，忝聲舉之舊，無忘代親。翊唐虞之朝，嚐陪宰政，捧門中集錄，屑涕見授。辭不獲命，謹直書以冠於篇。
善乎揚子雲之言曰：「詩人之賦麗以則。」班固亦曰：「賦者古詩之流也。」至若言天下之事業，美盛德之形容，皆源委於是，而派流浸大。然則體物導志，其為文之本歟？清河張登，剛潔介特，不趨和從俗，循性屬詞，發為英華，秉直好靜，居多隱約。始以巾褐辟，曆衛佐廷尉平監察御史，罷去家居。以薦延改河南士曹掾，滿歲，計相表為殿中侍御史，董賦於江南。無何，授漳州刺史，居七年，坐公事受劾，吏議侵誣，胸臆約結，感疾不起。悲夫！君以偉詞逸氣，滯於奧渫之下，又疾卑諂細人，白黑太明，矯枉憤厲，往往過正。故其賦有云：「鶡必鬥而知斃，龍就屠而不馴。」又云：「賤而榮兮跌而喪，痛一世之紛綸。」皆所以感慨頓挫放言，而兆憂賈禍，恒必由之。二十年閑，數免希適，誌力相盭，斯亦從古才士之所患也。與夫脅肩令色，坐取曠貴者，豈同日哉？所著詩賦之外，書啟序述，誌記銘誄，合為一百二十篇。相如之形似，二班之情理，公幹之卓犖經奇，景陽之鏗鏘蔥蒨，升堂睹奧，我無愧焉。自古富貴而名磨滅者，何可勝紀。如《張君求居》、《寄別》、《懷人》三賦，與《徵相》一篇，意所有激，鏘然玉振。予嘗吟咀於唇吻之間，以為儻有經梁昭明之為者，斯不可遺也已。曾不得登金閨玉堂，備言語侍從之列，伏守海郡，迫厄終身，可勝歎耶！君之孤宣猷，以予建中初同為丹陽公從事，捧持遺文，拜泣見托。開卷三復，追懷舊故，詠言擊節，仿佛如聞。列於左方，傳諸好事云爾。
敘曰：三代之理，曰忠敬文。文之為也，上以端教化，下以通諷諭，其大則揚鴻烈而章緝熙，其細則詠情性以舒憤懣。自孔門偃商之後，荀況、孟軻，憲章六籍。漢興，劉向、賈誼論時政，相如、子雲著賦頌，或閎侈巨麗，或博厚遒雅。曆代文章，與時升降，其或伯仲之間，齊名善價，以德行世其業，以文學大其門，則又鮮焉。
公諱若訥，字某，天水略陽人。其先武丁生子，手文命氏，在殷周間，為諸侯國。楚滅秦遷，始居汧隴，甘泉安邱之明德，宜昌鄜城之勳力，胙土啟封，三葉彌大。以至平涼公文，誕生滑州匡城縣令崇本，即匡城府君第二子。純嘏粹氣，積為清和，文誼內富，英華外發。弱冠與伯氏無侍叔氏同光同遊太學，連登上第，由是士林風動，一時向慕，言文章者，實歸公門。永徽開耀之後，以人文求士應詔，累踐甲科，極天人之際，陳教理之本，堅疏古義，納忠本朝。自晉州霍邑縣尉四遷至咸陽尉，由右補闕拜起居郎。在中宗時，嚐以禁中書籍編脫繆，詔朝廷文學大官十人緒正之，而公以秩卑名重，特居其選。時拜貺於執事者，公曰：「此君命也，又何私焉？」比及已事，彼皆轉職，獨用砥矢之道，不得居中，出為蜀州司馬，改梓州長史彭州別駕。吾道一貫，虛舟其心，士師之退黜恬然，海沂之詠歌日茂。拜歙州刺史，遷桂州都督梓州刺史，用中和清淨之政，化悍戾剽輕之俗，三郡藹然，有鄒魯之風。方謂入掌典謨訓誥之文，外當十聯九牧之寄，壽違其量，自古同悲以某年月日，奄捐館舍，享年若干。而伯氏官至成都尉，叔氏官至長安丞，皆有盛名，而無豐祿，此其所以為善者惑也。公自布衣時，與許國蘇公友善，自彭原上計至京師，而許國當軸道舊歡甚，歌詩祖錢，或諗公國敬異數，且以為孟晉之機。公曰：「交道舊矣，豈遷於物？若然者，是薄蘇公也，所不忍為。」處之如初，禮不暫屈，其持操前定，皆此類也。知陳伯玉於下輩，卒成大名，其他所與遊者，皆钜儒宿學，天下賢士。
公歿後二十餘年，德輿先人筮仕河朔，始類公之文章為三十卷，成都府君、長安府君各二十卷。未遑序引，遇幽陵兵亂，故其篇皆亡。德輿既齔而孤，莫知世德，逮誌學之歲，距公之下世，年逾四紀。諮謀於諸父兄，故德善行義，不得其詳。至大曆末，方獲其文百餘篇，其學富，其才雄。有賈生之正，相如之麗。大抵以彩錯峻拔，使善否章明為主，至於吻機楗於動用以❥其情，則《棲隱賦》、《歸山賦》。體物比事，極風人之麗則，則《喜雨賦》、《悲秋賦》。俶儻閎達，以文藝自任，則《詣樂城公奏記》、《上吏部裴李二侍郎書》。敘家風世德，以識幽壤，則《司田大夫水部員外二世父墓志》。記時賢循吏。績用行實，則《劉馮翊碑》、《梁萬年鄭拾遺誌銘》。緣情遣詞，寫境物而諧律呂，則《寄蜀中舊遊詩》、《蜀國吟》、《擬古橫吹曲》。其餘表箋啟銘讚序述，合而類之，列為十卷。蓋於公述作，三之一也，幸而異日盡獲公之遺文，則當求主文者為之序錄。今姑舉其官命事業，書於篇第之初，以自識雲。謹序。
