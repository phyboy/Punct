聖人南面以理天下，在崇起教化，緝熙於光明。太宗文皇帝敷文德，建皇極，始於宏文殿側創宏文館藏書以實之。思與大雅閎達之倫，切劘理道，金玉王度。盛選重名虞世南褚亮而下，為之學士，更直密侍於其中，其論思應對，或至夜艾。誕章遠猷，講議啟迪，武德貞觀之澤，洽於元元，厥有助焉。其後徙於門下省，景龍初始置大學士，名命益重，多以宰司處之。所以登閎古先，腴潤大政，則漢廷之金馬石渠，蘭台延閣，方斯陋矣。按六典，常令給事中一人判館事，每二府爰立，則統於黃樞，而或置或否，不為恒制。後二十年間，斯職闕焉。前年秋八月，今河中司空公居之。今年夏五月，相國蕭公居之。公粹清莊重，山立泉塞，苞孔門之四教，蘊洪範之三德，靜若彝器，扣如黃鍾，由小司徒升左輔乃蒞斯職。於是戒官師，稽憲令，貴遊青衿，辨誌樂群，皆循其方而遜其業。且以左戶之羨財百萬附益而修飾之。公署書府，靜深華敞，清禁之內，輔臣攸居，宜乎舒六藝而調四氣於此室也。初公之王父考功府君，在中宗朝為直學士，懿文含章，休有厥聲。至公則聿修之宏大，貽厥之昌阜，盡在是矣。至若命館之名，再為修文，終為昭文，改復歲月，傳諸故誌，前賢名氏，宜列屋壁。公以德輿交代於中台之任，踴躍於大冶之中，惠然授簡，使得論次。自景龍二年李趙公嶠始受命為大學士，至公凡若干人，褐而書之，所以備文館之故實，廣台臣之年表，抑公之命也，不敢辭焉。元和二年秋九月記。
漢廷尚書郎辨章制度，主文章臣草之任，東漢方冠以曹名，用諸曹功次超卓者，轉遷選部。魏晉已還，其任浸劇，國家紀律昭明，官修其方，凡薦紳之化未命為大夫者，滿歲皆調於轂下，啟事賦錄，必先有司。初上元中，天官趙郡李敬元號為稱職，以覆視官簿，差次裁成，端本肇末，不得不重，乃請外郎一人顓南曹之任。其後或詔同曹郎分主之，或詔他曹郎權居之，皆難其才而慎斯舉也。大抵膺是命者，多士必屬耳目焉，以其公私其否之聞，不可遏也。以事之委會，吏之奇裦，因緣詭故，中若市道。居之者通則闊略，守或深刻，苟成績於是，則翰飛不暇。登二掖，讚六職，得之夷易，疾若傳置。太原王仲舒字宏中，溫毅廉直，清方敦實，風概資才，邁乎群倫。貞元十年冬，繇諸侯部從事賢良對策，曆左右諫列儀曹考功郎，十八年實受斯命，類能故也。於是用心堅明忠恕，循理官業，程品具轝，尢違自絕。然後以狀之成，質於塚宰小宰，罷遣者不讟，受祿者不誣，恢恢然投其虛而芒刃不頓，君子以宏中之道為折中矣。昔《春秋》書士穀曰：「堪其事也。」《魯語》曰：「署所以朝夕虔君命也。」今因官署而舉事任，春秋邱明之誌也。至若龍朔咸亨，改復之說，此皆不書。
《周官》司門為司徒之屬，今為司寇之屬。員外郎於周為上士，後數更其名，至隋為承務郎，武德初方定為今制，秩從六品上。大凡自漢魏以還，典曹理事，雖時有汙崇，官有輕重，或百職耗廢，雜而多端，而郎位然，未嚐有鹵莽進越非其任者。蓋宗公貴仕，多由此塗出，所以儲明才，練官業，必於是焉。方今車書尉候，通道旁午而斯任尤劇。彭城仲子陵，修詞而筮仕，說經有師道，自博士祠部郎稍遷於茲。且以南轅銓藻之勤，久次而後至，循性自牧，闇然君子之道也。況大雅之匪懈，孔門之政事，古誼家法，久於講貫，遵修砥礪，其可量耶？至若門關出入之籍，設險閑邪之義，譏而不征，守而不紊，列在令典，端如貫珠，故可略於此。仲侯以故誌屋壁之隙壞磨滅，使鄙夫書而補之。貞元辛已歲夏六月記。
按《六典》，秘書郎四人，從六品上，分掌四部書，以甲乙丙丁為之目。昔漢武帝聚天下文籍於廣內，謂之中秘書。魏晉之際，秘書與中書，或分或合，故云職近日日月有，宜居三台之上。丞郎之位，與南宮相亞，曆代辨論，與時輕重。國初思漢廷延閣之制，薄江左貴遊之選，始以岑江陵、虞永興、褚河南迭為之，厥後彬彬多文學之士。然則先王之法制，官師之訓典，九流百氏，如貫珠然。學與仕皆優，而旋相為用者，其在茲乎！今年春，滎陽鄭君具瞻，自涇陽尉承詔授任，鄭君質重而有敏行，坦夷而含明識，且今中書相君之令弟也。方以結綬滿歲，調於選部，言吏資者，積三遷而後至。今超居之，有以見擇賢審官，與怡怡綽綽之道，為盡美矣。在晉鄭默領中外三閣，始刪煩文，而朱紫不雜。開元初，君之王考潁川府君叔祖刑部府君，皆繇禮官博士繼登其任，諸父諸兄，或解巾以司讎校，或功次而奉朝請，含章筮仕，多在於斯，猶桓公武公之代為卿士，蓋善於其職而宜之之義也。謂鄙人嚐學舊史，能知書府官業之所繇，是俾編次郎位，彰施屋壁，時貞元庚辰秋七月記。
漢制：三輔丞秩六百石，至東漢秩千石，魏晉為京兆郡，則曰治中，至隋則曰司馬，又曰讚治。國家沿前代之故，再更其名，至開元初，命為少尹，其員二，其品四。綱紀眾務，而分貳之，上助官師表則之重，而佐其慈惠，下董掾史屬城之理，而推其功善。大積而不撓，中行而有倫，和協輯睦，宣明教令，非文行政事之全者，不得居之。貞元十六年春二月，詔宏農楊於陵字達夫自吏部郎中蒞其職。先是達夫之佐元侯也，四入御史府；登天台也，五為劇曹郎。懿文菁華，履行直溫，折中憲令，克勤細大，是宜典司名命，列侍左右，而猶以吏理揚曆於浩穰之府，抑天之愛人，俾覆露於轂下耶？或姑閱其能，而將大授之耶？初西廳少尹視事之堂。大曆中，其長黎氏，以勝勢之近，取為亭沼，故移創於是。自後厥官罕備，居之者不推本所代，而斯宇浸廢。及達夫之拜未浹旬，其僚繼之，於是達夫徵缺員以循舊常，宏必葺以辦攸處，用宿其業而修其方。凡所顓督，武備廄置，刑書糾禁，工徒啟塞，三右曹之事，大凡天子縣內之理，無不讚也，無不抗也。稱職者或退其品而選於近侍，或進其材而擢為大吏，佐六官，分十聯，皆其遷次然也。以舊記湮落，慮失其傳，今斷自太極元年而下，列其名氏歲月，俾風采相屬，且為故誌雲。
古者諸侯路寢，成則考之。今刺史頒詔條，而都府兼支郡，辯章命令，必有攸處，置者位之表也，一方之所屬目焉。黔中為楚西南徼道，在漢為武陵，莊蹻循江以略地，唐蒙浮船以制越，五溪襟束，為一都會。長人者急之則愁擾以走險，緩之則橫猾而犯禁，故分命者得持節按部而輯綏之，視他邦授律之不若也。元和二年夏六月，制詔商州刺史隴西李君，以中執法剖符茲土，凡四使十五郡五十餘城，裔夷岩險，以州部修貢職者，又數倍焉。察廉經理，招徠教化，以柔遠人，以布王澤。先是兵火焚如之後，公堂庳陋，饗士接賓，禮容不稱。君乃規崇構，開華軒，西廂東序，靚深宏敞，廣廈翼張，長梁翬飛，修廊股引，麗譙對起。自堂徂庭，陟降攸寧，耀曶爽乎光明，宣慈龢以洽平，君子謂福黔人於此堂也信矣。李君敏肅而才，代為宗室吏師，先尚書嚐繇大農賦政於此，凡七易守臣，而君嗣其職，老壯感泣，猶鄭人宜桓武之世焉。君之長壽安也，則泉曰噴玉；在湖也，則亭曰白蘋；在商也，則館曰丹水。皆得勝概，流為詠歌。及茲則興事任力，休嘉宏大，此物此誌，惠於斯人，其他可知也，其陟明可前知也。書事以誌美，其古史記之遺乎？三年冬十月，兵部侍郎權德輿記。
《記》曰：「目巧之室，則有奧阼。」況吏者人之師，宅者章之次，君子之所寧體，諸侯之所賦事，宜以車服視其等威。漢中支郡曰盛山，所理阨狹。乾元上元之間，歲比凶災，萑蒲相聚，戕害燒夷，州壤蕭然。後之長人者，始葺蓬茨，僅蔽風雨而已。貞元八年夏四月，北海唐侯文編承詔為郡。既至，則敷宣化條，簡易廉平，居者胥悅，流者自復，期月有成，三年大穰，獄有茂草，野無棄地。既均而安，既阜而蕃，官修其方，物有其容。乃喟然顧其屋曰：「是之不修，政將安寄？」度農功之隙，因悅使之眾，合於古常，得其時制。殖殖廣庭，渠渠中堂。堂下布武，席閑函丈。工徒不勞，裏旅不煩，攸介攸止，為仁為義。君子多之，邦人宜之，其潔而中禮，儉以成德。與夫臧文之山藻，趙武之輪奐異矣。先是地無井泉，人汲江流，挈瓶懸綆，力憊用寡。乃並北山之下，習坎疏蒙，股而引之於闤闠之東，順其性而流不竭，通其變而人不倦。蔭以新亭，漻然而清，州閭幼艾，得以齊飲食而蠲疵癘矣。便安之政，觸類而長，始於郡齋，洽於封內。初文編以文行馨香，為左史儀曹郎，記事而為《春秋》，含章而陳奏議。及是則推誠以愛人，條鬯而休嘉，連帥丞相，以為表率裕於才者，其無方乎！蓋陟明翰飛，將激而遠之於是邦也。古之成室，主人落之，賓亦發焉。德輿與文編遊久，聆其功善，寓此直書，用代發禮，且以鬼泉之智，因而廣之。時十三年冬十月，文編居部之六歲也。
元和二年冬十月，宣城長帥中執法襄陽郡王路公作新亭，新營，凡周月而厥功成。書時，且便於人故也。先是郡城之南，阨狹磽確，山木不翦，譙門。公因暇日，觀視原野，直南一里所，得響山焉。兩崖聳峙，蒼翠對起，其南得響潭焉。清泚可鑒，縈回澹淡。又其南則博敞平夷，澶漫逶迤，從古之隙地，是邦之休利。目與心會，闇然自得，悉以條陳，實蒙可報。乃量日力，計徒庸，辟於弇中，成是夷道。揭東西二亭於雙峰之上，相距二百步。華軒峻宇，皆據勝勢，廣廈疏寮，可棲顥氣。碧山亙目，清流在下，跨以虹梁，抵茲近郊。因其爽塏，乃列營署，度野以步，度堂以筵，上棟下宇，各有區處，規地之廣袤，分左右營部隸焉。牙門親軍而下，左至八，右至七。既而左次莽平，采石之師與宴設堂又在焉。廣場間館，{穴叫}{穴條}縈帶，可以閱軍實，可以容宴豆。度羨財則不費，因悅使則不勞，巽之申命，師之畜眾。楚莊之匏居，衛文之楚邱，得其時制而不煩官業，盡在是矣。初輿師所處，在郡之北偏，地泐墊下，水泉沮洳，積弊不遷，介夫病焉。至是則修武備，建長利。寢興得安其室處。坐起以觀其習變。而公又饗士於斯，娛賓於斯。公之心泰則神王，神王則中和旁達；士之體寧則氣全，氣全則餘勇可賈。夫然，則不出楹階俎豆之間，而威惠交修，上下浹洽，在此物也。以公之平粹淑均，天資吏師，昔嚐四剖符，一司武，皆有利澤施於州壤。及是則貴為元侯，疏以大封，推心術而行於理所，繇屬城而流於支郡，程功底績，觀發知智，亭與營之制宜乎哉！前賢之以循政聞者有矣，而遺美於是，豈徯公之為而裕斯人耶？凡由此塗出者，東南抵於歙，西北抵於涇，肩摩轂擊，往復自便。絕東溪有浮橋，過西亭則蓮池，觸池，觸類滋長，皆為絕境。公以鄙夫春秋之徒也，繪而傳焉。使實錄於石，時三年夏五月記。
山林川穀，能出雲為風雨，皆曰神，諸侯在其地則祭之。鍾陵風雨池，在西山洪井之北，發源山椒，派分脈散，清淺數里，彙歸於茲。石壁峭絕，泉流其下，信乎精氣之所回復，風雨之所蓄泄。邦人敬享，相傳名之，並山北下二十餘里，有望祀之地。祠宇以神之，蘋蘩以薦之，祈農望歲，於是乎在。祀之豐約，在德之輕重；報之遲速，視誠之薄厚。大夫李公，理江西三年，寬仁清淨，正德利用，以黃韓篤厚之化，易吳楚剽輕之俗，里閭之間，歌頌相聞。歲在丁卯六月大旱，公勤身焦思所以救之之道，撰日潔誠，有事於神。齋心夕往，艤舳宵濟，厥明至於山下，達於祠宇。精誠旁魄，靈貺交感，通山澤之氣，致陰陽之和。和氣薰然，蒸為時雨，未徹奠而繁陰起，不崇朝而甘液遍，蕩灑疵癘，布之休和。自時厥後，庶徵鹹若，茂遂生物，登成甫田。而所治七諸侯，如公之誠，各修其封內之祀，化彼災沴。為釐為福，其或散為祥風，結為卿雲。紛綸葳蕤，奔走來告，繇是九江之西，歲用大穰。昔董仲舒推陰陽啟閉之數，相區區江都之地，用無饑年，前史書之。況我公察廉八郡，政成化洽。人有頑薄之俗，以誠革；歲有水旱之沴，以德勝。庶富斯民，如此之盛也。春秋時，國有史氏，君舉必書。德輿從事於公，記事之徒也。以公之仁，池之神，明德參會，若合符節，是用追琢岩石，俾邦人識之。時貞元三年八月庚子記。
太宗文皇帝飛白書十二句五十五字者，貞觀十六年答右散騎常侍劉洎之詔也。吾觀古之令主，未嚐不虛已以納諫；古之良臣，未嚐不匪躬以盡直。然後百度貞，九有清，繇此物也。初太宗與公卿大臣往復古義，以聰明示群下。洎退而上書。其大旨以為動神機，縱天辯，不若凝旒虛襟，以至公慎取舍而已。故沃心以納，優詔以答。嘉其忠，故以誠詞；渥其禮，故以手翰。史臣《實錄》，具載其事。有都官郎中竇泉者，博古尚藝，貞元初，得其書於人間。太清宮道士盧元卿又得之於竇氏，元卿工為篆隸八分諸書，具其家法，保而藏之久矣。元和五年夏四月，子以太常齋薦於宮，師因出而示子。子乃整衣冠，離次捧視，且以見聖唐建巍巍無窮之基，在此編也。至若縹緲鴻飛之勢，輕濃蟬翼之狀，子敬白而不飛，子雲飛而不白，稽合從美，裁成絕藝。又以見哲王之餘裕，書圃之逸品雲。
信州南岩，有清淨宴坐之地，而禪師在焉。師所由來，莫得而詳。初州人析薪者遇之於中野，其形塊然，與草木俱。谘於州長，乃延就茲地，三十年矣。州人不知其所以然也，遂以草衣號焉。足不踏地，口不嚐味，日無晝夜，時無寒暑，寂然之境，一繩床而已。萬有囂然，此心不動其內，則以三世五蘊，皆從妄作。然後以無有法諦，觀十二因緣；於正智中，得真常真我。方寸之地，湛然虛無。身及智慧，二俱清淨。微言軟語，有時而聞。涉其境之遠近，隨其根之上下，如雨潤萬物，風行空中。履其門閾，皆獲趣入，若非斡元機於無際，窮實相之源底，則四時攻於外，百疾生於內矣。古所謂遺物離人而立於獨者，禪師得之。嗚呼！世人感物以遊心，心遷於物，則利害生焉，吉凶形焉。牽攣羈鎖，蕩而不復，至人則返靜於動，復性於情，夭壽仁鄙之殊，由此作也。斯蓋出諦之一說耳，於禪師之道，其猶稊稗耶！建中二年，予以使役，道於上饒。時左司郎崔公出為郡佐，探禪師之味也熟，為予詳言之。拂拭纓塵，攜手接足，洗我以善，得於儀形。且以為《楞嚴》之妙旨，《毗耶》之密用，皆在是矣，又焉知此地之宴坐，不為他方之說法乎？粗書聞見，以誌於石。
溪亭者何？在吳興東部，主人許氏所由作也。亭制約而雅，溪流安以清，是二者相為用，而主人盡有之，其智可知也。誇目奓心者，或大其閈閎，文其節棁，檢士恥之。絕世離俗者，或梯構岩巘，紉結蘿薜，世教鄙之。曷若此亭，與人寰不相遠，而勝境自至。青蒼在目，潺湲激砌。晴煙陰嵐，明晦萬狀。鷗飛魚遊，不驚不喁。時時歸雲，來冒茅棟。許氏方岸鶡冠，支邛竹。目送溪鳥，口吟《招隱》，則神機自王，利欲自薄，百骸六藏之內累，無自而入焉。有田二頃，傅於亭下，鎡基之功，出於僮指。每露蟬一聲，秋稼成實，倚杖眺遠，不覺日暮。歲實之羨，則以給樽中，方其引滿陶然，心與境冥，則是非得喪，相與奔北之不暇，又何可滑於胸中？嚱呋！舉世徇物以失性，而不能自適，且繆戾於動靜之理，君之動也。代耕筮仕，必於山水之鄉，故尉義興，讚武康，皆有嘉聞而無比政。其靜也，則偃曝於斯亭，循分食力，不矯不躁。庸詎知今日善閉，不為異時之大來耶？子知之深，故因斯亭以廣其詞雲。
靈泉北塢之主人曰大芻虛公，於諸佛微言義味之中，深入圓淨，以辯才實智離於二邊。嚐經行於邪溪稽山之下。初石帆山侶，有潁川陳公表，久掛法冠，抗跡塵外，既以自適為適，且悅虛公之風，乃舍其北塢，為公禪誦之地。公既至，則疏翳薈，刳擁腫，隨其汙崇，作為勝勢。先是此山無泉，遠汲溪流，人既勞止，而水之為用不足。公乃默以心感，恍若有通，崖隒之下，微得泉脈。及草轉石，渠潺沮洳，畚之鍤之，決之濬之。噴若玉竇，泄為瑤池，淨如醍醐，瑩若琉璃。疑青蓮可植，金沙在下，惠風天籟，相為虛寂。然後殖碧鮮以相接，引清流而備用，以盥以潄，以糜以茗。或以助火化，或以袪熱惱，日用無窮，不知其功。使夫後學趨道之徒至於此者，則浣濯纓塵，漸漬法味，還源復性，以聲榮為累，不其至哉！貞元初，州牧左常侍王君行春訪道，因以泉名塢。又前代隱賢，多遊踐於茲，自東晉而下，謝敷王子敬支遁制道猷洪偃，皆有遺跡留於岩中。今茲公宗本之外，又互以勝概標品，徐會稽公李渤海則命其溪曰五雲，諫大夫齊君遐舉則命其山曰玉笥，其餘冠柱後惠文者，有王氏張氏陸氏。率用仁智，樂北清輝，嘉名競爽，以傲軒轂。日至泉下，為公宗雷，雖匡山之社，錫杖所叩，不是過也。每元關道機，演暢微妙，聞其一音，皆攝妄緣。以趨靜性，居常淡然。與靈泉為侶，蓋戒本其潔，定因其止，惠取其用。然後觀身及泉，二俱無礙，清淨洄澓，無入而不自得焉。問法者又因泉以見虛公之道，斯為至矣。三年春，獲與公遇，俾予傳信，故不敢沒其美，又不敢蔓其辭。時歲在丁卯二月甲子日。
司徒岐國公，以盛德相三朝，以大中敷五教。帝載協龢，泰階躋平，既致用於方內，亦宅心於事外。神京善地，啟夏南出，凡十有六里，而仁智之居在焉。縈回岩巘，左右勝勢，徑術逶迤於木杪，亭台蹇產於山腹。下崇岡，冒青蒼，步履平夷，以至於堂皇。四敞賓榻，中容宴豆，孤齋閑館，幽概隨之。乃開洞穴，以通泉脈，其流泠泠，或決或渟。激而杯行，瀑為玉聲，初蒙於山下，終彙於池際。白波淪漣，繚以方塘，輕艫緩棹，沿洄上下。見煙霞澄霽之狀，魚鳥飛沈之適，濯於潺湲，風於碧鮮。紅葩火然，素英雪翻，芊眠蔥倩，杳{穴條}回合。含虛籟以四達，溯清輝而交映。故其休沐燕息，盍簪投轄，則有鳴佩拖紳，宗工雋人。金閨玉堂之賓，淑姿修態，流光含睇；回風遏雲之藝，中飲笑抃，交歡擊節。不知公相之為貴，適其適故也。《易·坤》之說曰：「君子以厚德載物。」《詩》曰：「愷悌君子，求福而不回。」惟公以德受福，故光明昌大。每溫室宴見，一人尊禮而不名，故其代天工，斷國論，卓爾以冠群。後暨夫暇日之戾止於斯也，則暢天理，棲顥氣，翛然以遺萬物。其無方與，其不器與。昔子房赤鬆之遊，且非代教；安石東山之賞，僻在下國。豈若公密讚化育，內諧恬曠，如春之仁，如樂之和。以君臣之交感，兼動靜之極摯，從古以還，無公比焉。公之華宗，自漢建平侯徙杜陵，三守本封，幾乎千祀。故城南墟裏，多以杜為名，逮今郊居，不忘厥初。又以見積厚流澤，此焉往復。且公之心無町畦，壽若岡陵，昭融煊赫，未始有極。德輿謬陪眾君子升公之堂，嘉招盛集，靡間弦晦，以眾美之不可以不紀也。承命遽書，刻於岩石雲。
