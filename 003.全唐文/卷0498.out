博陵崔公諱某字某，仕至御史中丞洪州刺史江西都團練觀察使。元和七年冬十一月某甲子，啟手足於郡舍，享年五十五。皇帝不視朝，襚以左散騎常侍印綬，命郎吏吊祠。明年十一月，祔窆東都河清縣先正之大墓。又明年，其孤仲謨，纂其代德家法，命書湣冊，請刻石係辭，且自本曰：炎帝之後，秦夏裏黃公廓，漢東萊侯伯基，東漢長岑長駰，濟北相瑗，晉左仆射洪之代也。洪七葉至北劉禮部尚書文恭公聖念，聖念四葉至君曾祖知晦，應銷聲舉，授袞州金鄉丞。王父瑜，朝議大夫忠王府諮議，贈太子賓客。烈考灌，再為灃州潭州刺史，以御史中丞領湖南觀察使。當宣武之際，用愷悌修政，為代吏師，優詔錫今爵。推理行第一，神道繆盭，遭罹戕害，他日以君之勤，贈太子少師。君慈和修潔，平粹文敏，以勤身之功善，揚積厚之風類。始以門蔭調河中府參軍，曆邑丞廷史從事，察視凡南台外，三為殿中侍御史。嚐以公事貶台州司馬，聯帥表於理下，旋以上介入拜侍御史，遷考功員外郎度支吏部二郎中商常二州刺史，以至按部撫封，為太子守臣。所居可紀，漸漬光大。其為郎中，考課經費，彌綸綜覈，三劇曹無留事，瀕江郡國，仍歲夭癘，而浙河之東，凶旱特甚。縣官恤然，臨遣使臣，發吳之公聚，賑越之艱食。君受載馳，仁聲先翔，噢咻憯怛，布施優裕。不樂宴私，不嚐酒肴，東人鼓舞，感動肝膈。其為常州，漕引河渠通申夏二浸，以宣利澤。郡有聽斷之下，有如神明，及處方任，為仁由已。凡封逋負數千萬夫家病焉。君曰：「不曠然大貸，無以休息。」悉用條上，盡蒙可報。然後均列城之田賦，去都府之煩弊，吏措手足，事無尢違，仁矣哉！《詩》稱仲山甫「柔嘉維則」，申伯「柔惠且直」，惟君亦「柔而立」，「溫良而能斷」，教訓導利，外寬內明，函達於雅故，勤施於政事，稽《洪範》三德，其甫申之柔乎？凡曆柱下史東曹郎，皆居代官，列郡一千石方帥執法，皆循風訓，江湖之間，壤地相錯，蒙君父子仍代之澤，豈天意之裕斯人耶？鄙夫久貳六官，與君周旋甚熟，頃忝宰府，詳知報政，迨茲居守，而仲謨儼然焉。衰疾不文，直詞傳信。銘曰：
矯矯少師，蒞湖之南，播遺懿兮。抑抑常侍，在江之西，施美利兮。仍代元侯，寬明輯柔，政樂易兮。此物此誌，四封茂遂，古循吏兮。宜永介福，百然廞復，左貂襚兮，河清鮮原，羽葆翻翻，潛智氣兮。有涯必盡，流此淑聞，斯可貴兮。刻飾豐碑，崔嵬龜螭，永為識兮。
《詩》之《小雅》曰：「尹氏太師，秉國之均。」《大雅》曰：「王命尹氏，戒我師旅。」然則人為天子三公大夫，參掌文武，故吉甫有作憲之美，翁歸為兼備之才。周漢以還，似續忠厚。今義武軍節度使相國延德郡王司徒公之從事曰澄，從公來朝。朝有賞典，式寵戎輅當簪法冠，永懷罔極之恩，願回追錫之命，司徒嘉焉。以其詞列上，先皇帝孝理天下，愀然曰：「俞。」繇是輟功次之遷，遂飾終之澤。乃三月丁酉，有詔贈澄之先人正議大夫趙州別駕錟為壽州都督，先夫人吳郡陸氏為吳郡太夫人。綬璜珩，光耀幽穸，哀榮所被，名教多之。澄又稽甲令，繹家牒。以漏泉告第之恩，有螭首龜趺之制。於是傳詩，而係辭雲，都督以諱為字，天姿剛健，經術百氏，陰符六韜，皆所講習，通其旨奧。天寶初舉進士不第，幕府上功盧龍府別將，稍遷瀛州高陽縣令，曆恒州司法參軍槁城令。寶應初以太子中允兼恒州長史，錫金紫綬。廣德中遷易趙二州別駕，節將推其才，表為營田副使。理二縣，佐三郡，勞徠安集，周爰圖慮。以饑饉之歲，丁師旅之殷，敷其慈和，得以安靜，議者以魯仲堪、龐士元方之。既董大田，實居上介，俗知禮節，師以阜饒。方陟勞課，奄然大病，以大曆七年秋七月，啟手足於恒州靈符裏，享年六十一。以明年夏五月，窆於槁城縣東子樂原。夫人嵐州刺史道之孫，密雲令昌嗣之女，能以仁順，洽於宗姻，晝哭既除，喪十四歲，以貞元四年冬十月，歿於道州，以十一年冬十二月祔焉，從魯禮也。有子三人：長曰渾，唐縣尉。次曰濤，趙州司功參軍。皆不幸短命。澄即其幼子也，尚學理文，敏信誠厚，雅有悃愊，不隨波流，山東士大夫多稱其名義。由北平尉為定州功曹掾，辟司徒府，主其謀猷。每懷戎章，驅疾傳。陳賦輿之事，明利害之鄉，葉於中權，皆有功效。洎元侯入覲，天子錄功，賓僚傳校，命賜優重。而登永懷霜露，願賁邱封，感於宸衷，盛此徽數。君子曰：「是舉也，有以見尹氏之孝思，都督之流慶，上公之與善，元首之加恩。以風四方，以厚士教。」雖澄之未貴仕，其所以宏助者多矣。初都督之禰曰本古，仕至常州武進尉。武進之父曰正義，曆許相宋三州刺史司農少卿。司農之父曰良，終滄州司馬。司馬之父曰文哲，仕隋青泗曹濮陝宋洺相等州刺史本郡太守大理卿戶部尚書。皆有德善，揚於官業蓋二雅遺烈之所從來遠矣。德輿門人蘭陵蕭籍，與澄為寮，同在公府，狀其往行，兼列命書。忝貳邦教，敢忘聳善。乃為銘曰：
尹氏代律，聿修文武。自周綿漢，炳耀圭組。懿懿都督，遠承丕矩。方騁夷塗，俄歸野土。慶延嗣結，職佐藩垣。遠從上台，來翊天門。追飾二尊，輝榮九原。密印畫綬，集魚軒。官才掾吏，跡重知已。恩回大君，澤及先子。以盡忠養，以宏孝理。褐立貞瑉，芳馨在此。
元和元年冬十月，內省少監致仕孫公寢疾，薨於京師廣化裏私第，享年若干。十有一月，有詔追贈揚州大都督，法賻布絹，各以百數。明年十一月，葬於涇陽縣之某原。命婦諸孤，家老故吏，以服勞詔祿恩華慶賞之不可以不識也，請鏤豐碑，褐於鮮原雲。唯聖唐仁澤汪濊，威靈燀燿，乃法辰象，以嚴武師。惟錄宗創新軍於北落，克靖患難；惟德宗置中護於內朝，而為總制。翊宸嚴以宣七德，正師律以張四維，勤勞警巡，柬拔忠厚，不失於正，克保其終者，惟公有焉。
公諱榮義，字某，其先吳郡人也。軒裳延耀，本冠邦卿，版籍推遷，幸來京轂，今為京兆涇陽人。曾祖翣，皇右金吾衛中候。祖庭玉，贈兗州刺史。父知吉，皇開府儀同三司行右領軍衛大將軍知內侍省事上柱國魏國公。或徼循筮仕，道在安卑；或麾節加恩，義彰追遠。以至於先公貴位，名重前朝，宏內省之事任，受大封之徽命。承休襲慶，終踐代官，裕蠱教忠，備遵家法。公端良謹重，潔白詳明，事無尢違，心必誠信。至德中，策勳至上柱國，起家掖庭局監，轉掖庭局丞宮闈局令，再為內謁者局，敘品至朝議大夫。恩錫章服，又加中散大夫，貞元十七年充右神策軍護軍中尉判官，才浹辰，遷內常侍，充副使。越翌日，兼右街功德副使，十九年拜右驍衛將軍，充右神策軍護軍中尉右街功德使。明年有詔知內侍省事，歲中加特進右武衛大將軍，封樂安縣開國男。德宗棄天下，順宗諒闇，整訓爪牙，勤宣翼戴。進驃騎大將軍，益封樂安縣公，食邑一千五百戶。今皇帝踐祚，以年疾加侵，固辭戎政，重違誠懇，恩禮舊勞，拜開府儀同三司。既積沈恙，累章陳乞，乃下優詔，遂其致政之請焉。初公以大曆中奉使交、廣，裔夷嗇禍，有梁氏尋氏聚為寇攘，公與守臣決策，潛師盡殪，南服以清，厥猷茂焉。建中中，將軍許庭遊將命北蕃，公為之介，屬張光晟虣斃，其眾與陰方為仇，野心煩言，將逞憾以報，才全智免，終靡鹽而歸。俄而希烈幹紀，淮濆不靖。受中旨，合兵符，取桂嶺湘川之眾，益漢陽夏口之鎮，以當劇賊，且護成師。收應山，援安陸，凡鄂之成績，公有助焉。尋又鹽慶州行營兵馬，皆奮策畫，用寧邊鄙，暨夫拊循爪士，參讚禁營，乃昇副車，超踐中尉。講軍誌，循武經，比詩人祈父之職，得易象貞師之義。承睿謀以決勝，授群帥以懋功，肅錄然安人而禁暴，雄雄然由中以制外。積勞不伐，受寵若驚，恩波深而守以慎懼，爵祿厚而不萌侈汰。其或方國問遺，歲時交歡。公曰：「有齒以焚，古人所誡；無脛而至，廉士不居。」外不易於人，中不易其操，泛然虛受，悉助軍實。強力匪懈，推誠在公，或籍在行間，而法幹吏理。苟簡書所至，必械係送之，心無私焉，直而後已。當親重之任，護腹心之臣，入近天子之光，出列諸侯之上，豈徒然哉？先魏公信向釋氏，薰修心法，嚐於邑裏奏建寶應眾善寺，五代之壤樹依焉。至公又請於寺內置無垢淨光法華三院塔額，檀施臧獲，為淨人者十輩。所以修先誌，所以崇佛乘，孝子信士，斯為至矣。昔漢室以灌嬰為謁者，隨何為護軍，正伯參珥貂之制，環列據銜珠之重。驃騎儀同，品皆第一，護封益食，事軼常均。及屏去熏灼，翛然恬曠，家居得謝，以至沒身。其動也，本兵柄而不可犯；其靜也，冥道樞而無所累。納忠循理，議者嘉之。前夫人郭氏，驃騎大將軍贈開府儀同三司全羽之女，克恭婦道，不幸先沒。今夫人東平郡君呂氏，柔嘉有儀，晝哭遵禮，奉終誠信，以前夫人祔焉。長子某次子某官某等，棘心雪泣，銜恤無怙，趨承軒禁，嗣續忠勞。公之兄前保壽寺上座內供奉監義大德道係，舍筏之宗，已超學地，在原之痛，猶切孔懷。公之弟某官某等，同氣聯華，致美有裕，忍哀襄事，先還是圖。龜兆告猷，芻靈啟路，卜佳城於此室，體魄焉依？轉樂石於他山，聲塵斯在。銘曰：
大君禦極，修理百職。抑抑樂安，逢時竭力。超侍軒墀，抱公絕私。乃將命令，以會師期。保合誠信，周旋險夷，韜鈐講貫，印紱葳蕤。帝座之西，星文昭晰。鉤陳之北，武旅森列。為之總制，所以關決。凡在拊循，士皆感悅。委重三朝，成功九霄。退身崇讓，息偃迢遙。逝川閱水，截道驚飆。恩崇幢蓋，吹咽笳簫。涇流湯湯，穀水池陽。舊邱崇岡，若斧若堂。宰樹如雲，仁祠在旁。刻銘於茲兮，永永不忘。
在漢孝宣，厲精理道，則有魏相通故事，丙吉知大體，百職修明，中興有聲，惟皇帝在位十四祀，得賢相成紀公趙氏。受天清淳，佐時緝熙，本洪範之正直，躬大雅之明哲。左輔右弼，調和鼎味，降祥而生，盡瘁而終，時貞元十三年，年六十一歲。上震悼不視朝三日，詔奉常具儀法，冊贈太子太傅，又俾百執事為位，哭於其庭，吊祠禮賦，率有加等。二府之屬，或銘其德於壽堂，或狀其行於考功，有司稽實，諡曰貞憲。公之盛業，斯謂不朽。又舉其始中終之略，識於神道。
公諱憬，字退翁，天水隴西人。其先成子之文，宣子之忠，文子之知人，左邱明太史公實書之。曾王父仁本，皇司列少常伯同東西台三品，以忠清勵翼，多所發明，乾封總章之際，號為稱職。王父贈趙州都督誼，曆右司郎中乾封縣令司仆少卿。烈考贈鄭州刺史道先，仕至洪州錄事參軍。惟祖禰含章，故慶延追錫，崇構丕矩，復大於公。公保抱之歲，生知色養，羈貫之年，則無幼誌。及夫被儒服，踐法言，敬直而文，肅莊而溫。端誠博物，錯綜古今，非大中至正，不接於心術。寶應中，元宗崩，肅宗幸梓宮，有司議方中復土之制。時西鄙日聳，歲饑人流，公以王者追孝，恤禮宜儉褐衣上疏，詞指約明。君子曰：「此劉更生諫昌陵之言也。」 息偃江介，名聲籍甚。始佐州司，乃辟戎車，自試守江夏尉，三遷至監察御史。其後翹車繼轍，賢侯虛左，大凡難理之府，皆待公為重。曆殿中侍御史太子舍人，丁太夫人憂。柴毀孺慕，殆將死孝。感導善氣，降為嘉生，有芝煌煌，秀於壤樹之側，公默而去之，人莫知者。既免喪，徵拜水部員外郎。未幾，檢校工部郎中副湘中七州軍事。居一年，詔領留府，尋踐方伯，以中執法錫金印紫綬，罷職家居。拜給事中執法，懷和北狄，有下嫁冊命之禮，復兼憲丞，以副皇華。旋軫未至，遷尚書左丞，俊乂用彰，皆以貞勝。其初撫封，上狩於漢中，守臣之任，憂寄愈切，公恤隱布和，仁而愛人，輿師知訓，善吏樂職。行之三年，教化明備，底貢有藝，賦政不煩。絜矩以杜奇邪，露章而無吐茹，飛語雷動，明誠山立。受代逾年，事實敷聞，故有左曹之命。講貫舊章，惟直是視，刑或失入，議將必還。公望日盛，其勤靡鹽，故有和戎之役。致賜諭旨，協寧殊鄰，疆場之言，專對而不跲；紀綱之仆，承事而不征。保就安利，北方感悅，故有在塗之拜。整南宮之紀律，起郎吏之功緒，風望素重，法制尢精，常歲終舉吏可以長人者，或以其細故深詆，將以病公。公乃移書自訟，請下其考，有博大之度，無怨欲之私。一台承式，六轡在手，持剛體要，善否有章，故積公輔之望。貞元八年夏四月，拜中書侍郎平章事。明年五月，轉門下侍郎，以厚德載物，以全才宣化，舉直盡忠。敷納詳明。正百度之本，去一朝之便，事有統紀，心無麵從。嘉猷讜言，鎮定宏大。謙厚而不伐，持平而居易；辟邪塞違，貞厲而不校。陟恪始終，帝載用和。嚱夫！先正常伯曆左肅機東台侍郎，充著休功，再參大政，公皆踐之。是以似之，嚐以為漢庭諸公，罕備其用；以石慶之醇謹，而不能關決；薛宣之方略，而失於煩碎；翟方進之通明，而固其位；公孫宏之節儉，而近於名。公備有其長，彼實多缺，唯丙魏所履，我無愧焉。向使天與之年，盡行其道，則公之所化，可勝既乎！故其登庸也，士之仁者相賀，而不仁者相吊；其全歸也，士之仁者相吊，而不仁者相賀，斯可知已。至若睦中外之姻，而均其祿賜，嚴宗廟之祀，而不理第室；啟手足之日，家無餘財；奉終即遠，待恩禮而後備。難矣哉！嗣子宣亮、全亮、元亮、承亮等，伯季以門子為宏文生，叔仲始解巾受祿，皆稟德風，幼而孝謹。以十一月景午，時得吉卜，奉公之喪，祔窆於河南緱氏縣景山之原，禮也。以德輿叨居宰士，嚐辱深知。職奉讚書，備詳盛烈，俾刻金石，聞於無窮。銘曰：
晉有成宣，代稱忠勳。先正常伯，匪躬事君。纘復於公，為時獻臣。德不逾閑，心不違仁。貞其所履，以翼天子。大猷是經，中立不倚。乃賦明命，宜躋遐紀。吾道方伸，修塗遽已。緱原蒼蒼，宰樹成行。令名章章，樂石在旁。噫嘻太傅之風！永代不忘。
天地合，以生萬物，共成歲功也，則有肅殺震曜之助焉。君臣保乂，以熙百誌，其講武功也，則有經綸翼戴之輔焉。龍蛇起蟄，山澤通氣，與運相值，有開必先。斯太師所以宣力四代，稽謨七德，煇曜威靈，勤身濯行，霆擊風行，乃緝熙於光明。故雕戈淑旂，以嚴師律；黃旒元袞，以正台曜。湛露彤弓，以覺報宴，納書追命，以榮恤禮。蕃錫始終，如公之功。
公諱瑊，字某。其先夏姒之後為淳維，漢劉之代為渾鬱，或強為與國，或分以保姓。貞觀中，開置州壤，就加官師。曾祖元慶，皇豹韜衛將軍靈邱縣開國伯。祖文壽，皇太子仆，贈尚書左仆射。考釋之，皇開府儀同三司太常卿兼御史中丞寧朔郡王，贈司空。惟靈邱紹先公之職，居次卿之重，仆射以積厚克家，寧朔以偉才雄邊。貴仕崇勳，乃列茅社，流光追遠，是加密印。回復介祉，間生元臣，功昭於前人，德合於大君。建中癸亥，翠華西狩，公以大司馬艱貞翼從，部勒戎車，揣摩殺機，勤勞行內，為上心膂。登壇授律，誓命交感，如漢拜淮陰侯故事，而又加焉。乃進左揆，遂參大政，總賦輿而為之師長，恢王略而以之北伐。凶黨盡銳，壁於武亭。公以事钜師老，則傷威重，正合奇勝，在於疾力。奮寡擊眾，鼓行無前，殲夷潰溺，如建瓴水。中堅席勝，又復於咸陽；長轂啟行，既門於延秋。會西平王以東諸侯之師，清宮獻捷。公乃抑其賈勇，須彼成功，窒士心之克伐，息兵火之氣焰。然後窮追，斬級寇孽以平，備法從於清蹕，捧大明於黃道。告類薦功，登拜上台，撫封尹正，復與虜確。時北平王出大鹵收絳台，而公已總成師下左輔。於是緝忠力，揚寄鋒，復離宮，拔堅壘。衡陣壓境，傅於蒲津。金鼓之聲氣相合，山河之表裹皆復。渠魁授首，師帥協附，安流以濟，方軌而前。士不罹傷，工不易肆，殄寇正刑，四方鹹龢。論道進律，乃平水土，秉誼靖人，以修班制。休嘉賁於草木，利澤逮於鰥寡。言為軍誌，動為吏師，貞元景子，政成一紀，進掌邦教，遂居左弼。十五年冬寢疾，十二月辛未，薨於理所，享年六十四。皇上悼歎，不視朝五日，冊贈太師，賻襚吊祠，有司備物，大僚襄事。明年二月甲申，葬我太師於萬年縣洪固原，太常跡其功德，奏諡曰忠武，禮也。
初公年十一，以將門子仕於邊部，未弱冠，五遷至左驍衛將軍。始從朔方之師戰黑山，次從隴右之師摧石堡，又嚐西出臨洮，奪昆夷之善地，而為之壁壘。北絕在漠，破獫狁之堅甲，而焚其廬帳，又從汾陽王臨淮王計反虜於山東。南攻讚皇，北取真定，射其突將李立節，貫於左肩，斃之。又五遷至太常卿，皆以功次，其間開地於河曲，以靜九蕃；宣威於陝西，乃定三川。凡王師之所以克獲都邑，元老之所以發揚蹈厲，公必居其先偏，而當其劇，故以御史中丞為靈州左司馬，以御史大夫為邠州刺史，以工部尚書為單於大都護。專征上郡榆林之地，入為左金吾衛大將軍，又以戶部尚書奉晉王出車之重。自時厥後，投艱感慨，能納大忠，以恤大事。理蒲十六年，再陟公台，以司空兼侍中，以司徒兼中書令。大凡曆官二十八次，真食千八百室，居節制者五，副元帥者四。材力絕人，始封樓煩；方內洽平，乃建咸寧，凡汾陽王九伐之勳，公皆左右；四履之地，公皆踐曆。憫冊師禮法諡尊名，公皆如之；所不至者，壽而已矣。惟公厚性寬中，智謀深靜。秉儀類以賦明命，植端誠以糾王慝，講功述職，遠意長利。執德之柄，蹈禮之輿，致其用以格天，啟其心以沃聖。協建皇極，為宗工元龜，雅好《左氏春秋》班氏史，得考父之恭，範宣之讓，驃衛之功略，黃韓之教化。又嚐慕《太史公自敘》，著《行紀》一篇，詞不矜大，而事皆明備。有子五人，曰殿中少監練，太子中允鎬，太子司議郎钜，櫟陽尉鋼，雲陽尉鐬，著位於兩宮，以奉朝請，試吏於縣內，以修事任，食德而才，稟訓而忠，皆以純孝，致其哀敬。令弟輔國大將軍右領軍衛將軍武當郡王玘，與諸孤等推烝彝景鍾之義，因識表以聞，有詔詞臣，刻石傳信，乃采其讚書侯表，作神道碑。銘曰：
北戴鬥極，陰方尚武。元金朱轓，錫命都府。太師間代，感會雲雨。四征庇人，九合尊主。昔未成童，則能肆勤。卓行深入，致果忘身。弱冠摧鋒，環列南軍。中興之後，書社策勳。援枹兩河，轉戰三秦。靈朔郇邠，所居必聞。出統蕃衛，入司徼巡。時丁厄難，節冠群倫。逋誅煽結，狂穢宮闕。西平鞠旅，公亦授鉞。既臨延秋，如火烈烈。休士退舍，時惟不伐。祲沴濛濛，蒲津未通。北平釋位，公實撫封。胥命長春，克成厥功。開壁勞軍，靡有不公。以律則臧，在和而克。時惟太師，有嚴有翼。乃敷仁澤，乃布條職。時惟太師，有功有德。三公二府，是獎是陟。襚印易名，以奠以飾。材官介士，鹵簿淒惻。大隧鮮原，終南之北。萬邦作憲，永代是式。追琢馨香，與唐無極。
