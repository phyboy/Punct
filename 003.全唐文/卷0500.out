王者奉三無私以勞天下，則崇德報功，加恩飾終，與覆載照臨相為用一也。惟正平節公以愷悌文敏為二千石尚書郎，人浮於食，位不配德。纂積後之緒業，貽克家之燕翼，流光裕蠱，為代師式。乃元和二年夏五月，追命告贈為為尚書左仆射，孝本乎忠，榮生乎哀，用攄罔極，以刻金石雲。公諱倩，字容卿，河東聞喜人。其先嬴秦同姓，因封受氏，魏晉已還，號為多才，八賢方駕，百族歸重。自魏冀州刺史徽五代至中軍將軍雙虎，中軍五代至隋左光祿大夫皇朝贈原州都督忠公仁基，忠公生皇銀青光祿大夫禮部尚書定襄金牙兩道節度行軍大總管贈太尉聞喜憲公行儉，公之曾祖也。憲公生皇光祿大夫侍中兼吏部尚書宏文館大學士贈太師正平忠獻公光庭，公之王父也，忠獻公館大學士贈太師正平忠獻公光庭，公之王父也。忠獻公生皇尚書祠部員外郎贈太子賓客禎，公之烈考也。
公天姿宏裕，虛受通理，臧氏之有後於魯，管氏之代祀於齊，遠至之器，發於岐嶷。年十一，以相庭推恩，授家令寺丞，滿歲，選部銓第甲乙，補太常寺主簿。居先府君喪，水漿不入於口，孺慕殆於滅性，宗門憂其死於孝，禮文俯就，衣服外除。曆華陰馮翊二郡司戶參軍，轉秘書郎，俄丁內艱，毀瘠如初禮。違難江介，就拜洪州司馬，改太子司議郎，徵為殿中侍御史，拜度支駕部二員外，遷司勳郎中秘書少監，曆信饒二州刺史，復徵為度支郎中。其佐鍾陵也，領留府之重，居議郎也。讚計司之職，暨登中台亞中秘，皆兼柱下方書之任。自淮而南，涉江而西，荊衡漢沔，湘中夏口，半天下奧壤，為都府者十數。公四顓使車，連佩數印，督課郡國，調其盈虛，吏祿兵食之仰給，輸將轉漕之回遠，法錢牢盆之制，田租口賦之差，權其輕重，商其功利。察下人之疾苦，廉長吏之善否，車不輟鞅，有勞於時。其始受命也，寇劇橫厲，三川如毀，陰方出師。慕義助順，代宗焦勞念慮，命德宗以雍邸總戎，賦輿所會，征繕不給，有詔輟東方軍市之租移用於中都。屬受鉞之臣，矜功觖望，師老專利，便文自營。公慨然牒書，譏切備至，向之廢格，悉用平鐫，義夫以之感激，王旅以之震躍。其理信州也，用寬惠誠厚，輯柔所部，穡事滿野，嘉禾同穎，年以順成，人斯洽和。復其庸亡五千室，辟其農耕二萬畝，交代之日，不書於簿。且曰：「吾以恤隱，豈當沽美？」不伐之善，欲蓋而彰。方帥表理行第一，增秩至正議大夫，加金印紫綬。其為饒州，屬所代者非其人，因緣權幸，貪猾無狀。公以廉平頒詔條，以慘怛撫痍傷，四封愛戴，如熱斯濯。其後徵拜也，朝廷誅內臣，修百度，彌綸經費，委重有司。公以郎吏代故相第五琦專判度支事，方冀裁成九賦，超讚六職，以美利利斯人，令望日大，天胡不惠。以大曆七年秋七月，考終命於長安光德裏第，春秋若干，以某年月日，歸全於萬年縣神禾原之大墓。禮官博士以公處難不謀其身，牧人不私其功，能固所守，以行制度，易嘉名以旌往行，禮也。惟公直而溫，簡而文，才裕於物，器周於用；靜若蓍龜，動如幹鏌，秉是貞厲，終焉節適。著文集十卷，《湓城集》五卷，比興屬和，聲律鏗然，引拔參佐，皆一時名士。風采資材，邁絕群倫，齒位未極，為薦紳所痛。
夫人京兆韋氏，扶風太守恒之長女，以大宗之家人，諸侯之內子，衿鞶承訓，籩豆助祭，當室以敬，睦親以仁，姿操卓淑，音徽宏大。盛德著於母儀，惠心通於佛乘，五蘊不入，六姻是憲。始封咸寧郡君，後三追錫至邠國太夫人。有子曰均，以御史大夫工部尚書尹正荊門，節制上遊，就加吏部尚書右仆射。元和三年抗章入覲，真拜右仆射判度支，加秩金紫光祿大夫，由河東郡公進封郇國，歲中進左仆射同中書門下平章事。撫征收漢南，臨長諸侯，惟郇公直清宏重，有文武楨幹。得時大行，為王室輔，慮善以動，官修其方，賦政以惠。南國宣威，以靖西蜀，師長百工，阜成中邦。兵符將印，焜燿章灼，樹善程能之績，勤身體遠之用。居則有猶，動則有功，率循風訓，以復尊大。君子曰：「憲公忠獻公之休烈丕矩，再世盛德，屈於郎位，必復之慶，其在是乎？」初郇公之授律也，孝文追贈公絳州刺史；其進律也，順宗贈公禮部尚書。今皇帝永懷義方，於是有左揆之命，公之積慶，郇公之孝思，可謂至矣。郇公以三代論撰，皆上台雄文，猥以通舊，忘其卑鄙。辭則不腆，庶傳信之無愧焉。銘曰：
河汾之東，慶祉所鍾。公相葳蕤，德耀昭融。矯矯節公，體仁修性。乃貽後昆，實稟先正。太尉經武，太師翼聖。施於儲賓，執德之柄。公用循良，惠於二邦。公有德澤，宣於四方。急病尚仁，履險乘剛。化被煩苦，斯焉樂康。吉祿方摯，壽堂已。藹此家聲，揚於令嗣。恩崇鼎鉉，績茂師帥。中外服勞，安危注意。便蕃屬任，宏大名器。孝理是覃，義方所自。九原之中，禮盛服充。王三錫命，襚飾宗工。連岡崢嶸，介原穹崇。陵穀有變。令聲無窮。
興元元年春二月，太子右庶子王公艱貞歸全於京師新昌裏。夏五月，王師震耀，祲沴銷散。天子以公忠義風節，可以聳勵人臣，追命左散騎常侍，且詔有司護葬加禮，冬十一月，寧神於咸陽縣胏浮原先公之兆域，既葬十二歲，其孤仲周，以德輿昔在羈丱，獲見於公，無容之敬，嚐拜於床下，乃泣狀代德，俾表識於神道雲。公諱定，字鎮卿，京兆人。其先魏信陵君無忌之後，秦滅魏，謂之王家。周太尉尚書令羆，以勳勞閥閱，為藩衛威重。從太尉三代至隋司金上士邢孟洺相等七州刺史明進，明進生同州河西縣令喜，喜生蒲州長史贈禮部郎中慶，慶生吏部侍郎揚州大都督府長史贈禮部尚書揚州大都督易從。積是德善，叢滋彰大。
公即尚書第若干子，弱冠遊太學，舉進士甲科，補太子校書，以文雅盛德，名聲四暢。屬執事者用喜怒為刑賞，上蔽天明，婚親坐累，微文痛詆，曆湘潭藍山雲夢鹽城四邑之屬。天寶末，違難家食於淮湖閑，四征五府，聘問狎至。某年，中書元載廉問九江，表公為介，授右驍衛兵曹參軍，以疾乞告不屑就。無何，元拜小司徒，執憲乘軺，實顓徵令，復表公為大理評事，奉詔踵門，詞禮皆切，不得已而從之。恥騖功利，每稽中正，酌輕重之法，通方圓之宜。叩雖應於舂容，技寧投於肯綮，才逾旬朔，復以疾辭。時薦紳先生多遊寓於江南，盍簪清議，以天爵為貴，退然絜矩，名動京師，宰相得君，且務樹善。俄除監察御史，不樂拘屑，換太子司議郎。公望浸盛，徵書累下，不就。朝論以九遷是望，大僚之七發相繼，拜起居舍人，尋加理匭使，曆禮部吏部二員外。於是昭法誡，廣聰明，裁百辟之章疏，治九流之刀尺，私回屏伏，公是興行。遷考功郎中，每歲覈群吏之能否，書其上下之籍，有司賦祿，此焉質正？吏詐諼以嚐巧，法靡密而不勝，公乃大為之防，盡去其弊，於是選部以稱職聞。或賀之者，舉手曰：「此考功之力也，豈敢攘善？」尋以本官知制誥，歲中遷諫議大夫，掌誥如故，且加命服。凡讚書名命，必輔以精誠，其旨在於搴菁華而去枝葉，故簡實體要，不為蔓辭。明年，實臣伏法，移太子洗馬。今上嗣統，柬求吏師，授隰州刺史。以南京歸重，尋拜吏部郎中，再授方麵。命循行方國，初自淮淝至於汝南，後自上黨亙於山東，辯逆節以致誅，宣王澤以宏化，德立刑行，時公之功。遷太子右庶子集賢院學士，或歎以才全位散，非公所宜者。公蹴然曰：「此予仲父之職官也，竊懼不稱，豈必使濡翼臘毒，然後為得耶？」明年冬，上思避狄之亂，玉虯西狩。公聞，挈二子奔扈行宮，在塗發疾，為凶黨所得，不敢加害，劫送京師。元惡惜公素名，汙以右職，桀犬日至，盜言孔甘，不時赴就，期以大戮。公瞑目噤口，其心確然，私謂所親曰：「忘君恩以苟生，非忠；蹈賊刃以誅死，非孝。」於是藥攻五髒，艾灼四肢，耗其神形，終啟手足，任重道遠，君子以為難。前此理命其子曰：「吾嚐被冕服，近天子之光，不能酬恩刷恥，而遭罹執劫，得正而斃，猶生之年。但慮竊國泉以賻我，義無所受，勿使偽命汙吾之行。」口占遺表，言終而絕。禮盛服充，追崇身後，君君臣臣，其至矣哉！
故尚書吏部郎中趙郡李公洎公，皆德輿先大夫之執也，李公嚐稱公交道之深，評議之正，天下之人，以為知言。前夫人就兆韋氏，刑部尚書贈太子賓客堅之女，繼夫人隴西李氏，右金吾衛將軍資州刺史延業之女，龍旂麟趾之慶，重於淑哲，皆葉公之誌，而先公之歿。長子逢，以進士宏詞甲科，曆咸陽萬年縣尉監察御史殿中侍御史，佐東之畫，才名休茂，不幸蚤代。幼子仲周，亦以進士甲科，使車交辟，以廷尉評攝監察御史，佐制河元侯外任。實商功利，利用敏職，文行修明，論撰先烈。炳然詳實，故采獲始終，用成斯文。銘曰：
大玉孚尹，慶霄絪縕。有卓王公，清方直溫。考績中台，吏理有倫。密侍右掖，化成人文。時或屈伸，道無緇磷。別殿清近，東朝顯尊。盜泉滔天，猛瘈狺狺。不虧其全，不害其人。凜凜風節，追崇厚恩。玉印金貂，襚於墓門。家法憑厚，慶叢後昆。纂敘德輝，敬而不諼。岡連夏屋，木拱秦原。傳信貞瑉，令聲無垠。
國家以孝理天下，裦有功之臣，寄崇元侯，澤及先子，印綬名器，賁於冥冥。繇是王公三受追命，有金貂附蟬之飾。公諱崇術，字敬方，其先太原晉陽人。晉司徒渾之後也，中以閥閱，徙於帝邱，今以名數，籍於轂下。曾王父皇集州司倉參軍元素，元素生朝散大夫滑州衛南縣令瑰，瑰生蔚州司法參軍宏效，皆用儒行自守，故纓轂未華，仕不過郡掾中縣大夫，而休問四暢。公即司法府君之子，方嚴密靜，忠厚溫克，覽六籍三略，如見古人之心。開元中舉孝廉，仍歲為有司所詘，因罷卷慨息。慕班超、傅介子之為人，遂從河西節度杜尚書暹，撫劍相合，一命昭武校尉蘭州金城府別將，再命鄜州修武府左果毅都尉。伐謀決勝，多谘之。居戲下數歲，因喟然曰：「務功伐而違敬養，豈吾之心耶？」陟屺倚門，慈戀交感，乃嘉仲由而罪吳起，去危事以承歡顏。既至郡，按察使表其義行可移於教化，有詔試守鄜州伏陸令，為之三年，禮俗休和，入有怡聲，出有循政，熙熙然千室以仁遂焉。雖宓不齊之理單父，庚桑楚之居畏畾，不是過也。察廉薦延者方因公以俟上賞，俄丁太夫人憂，喪期斬焉，闋而猶毀，又喟然曰：「向所以不擇祿者，備饍羞耳，今則求誌，豈蘄畜於樊中耶？」於是善閉以葆其身，教忠以大其門，語仁義於燕閒，集寵嘉於後昆。以天寶八年春正月，考終命於濮陽縣，享年七十二。
嘉耦北平田氏，夏州司馬藝之息女，淑慎柔正，宜於家室，後七歲，沒於徐州。有子三人，長曰奇哲，俶儻沈勇，與河內尚衡扶義於河南，積功勞至恒州刺史，蹈難以沒，不害於仁。次曰棲榮，說以忠力策謀，至左威衛將軍，幼曰棲曜，寬明博大，有文武略，左右征師，炳著威功，埽蠆毒於姑胥，靜鴟喧於夷門。興元元年，以太子詹事加御史大夫，繇太原縣侯進封琅琊郡王。貞元三年，從晉國韓公來朝京師，拜輔國大將軍左龍武軍將軍。明年，又以御史大夫為鄜坊丹延等州節度觀察等使，十二年，就加禮部尚書，納忠服勞，考禮修職，克稟風訓，為時翰垣。旋觀賦政之府，乃公筮仕之地，感霜露於怵惕，展蒸嚐於吉蠲。蓋貽慶考祥，必有所自，不然，何回復宏大於是邦耶？初大曆十年，朝廷以尚書偏師策勳，贈公開州刺史，貞元九年，又以撫劍宣力，贈公宋州刺史。是歲，天子以一純二精，大饗報本。其明年，贈公左散騎常侍，夫人始贈北平郡太君，再封北平郡太夫人，至是三加為燕國太夫人。十年十月，追錫之車服器用，改葬之幨青，合祔於濮陽洛城鄉全義裏之西原。先是尚書既得吉卜，如始居喪之慼，累章請乞親壤樹土，以戎閫委重，俾其子正元往襄事焉。噫嘻！追養繼誌，有哀有敬，義方啟迪之遠，纂服裕蠱之盛，蕃衍昌阜，叢於子姓，宜哉！斫石舊封，以攄德善。其銘曰：
仕不必貴，難乎其備。抑抑王公，修仁踐義。戎昭再命，宏厥武事。美化一同，炳然文吏。燕居就養，消息恬智。從心之年，亦已過二。沒代流慶，密章下賁。北追劇藩，乃進常侍。婉彼燕國，柔嘉樂易。光協閨門，克昌後嗣。蟬冠象服，同穴茲地。金石係辭，式昭遺懿。
公諱南仲，字某，吳興武康人。姚墟媯水，根柢峻茂。後漢青州刺史恢，始違難東徙，周華州刺史北絳郡公僧坦，以行義道術聞，生二才子，曰察曰最。最仕隋為蜀王友，六葉至公曾王父績，仕絳州曲沃縣令。王父元，宋州宋城縣令。烈考發，天寶中舉秀才，十上不合，慨然自奮，從西平王歌舒翰於隴上，積功勞至右領軍衛將軍，他日以公之勤，贈國子祭酒。公抗行厲操，清方謙儉。以規為瑱，以禮為輿，以多文為富，以不貪為寶。潔如大圭，鏗若黃鍾，宏毅以任重，溫良而能斷。自射策筮仕，至於綏吉祿，啟手足，繇是道也。其初應制，條對理道，授太子校書內史。吏部表其才能，凡三結黃綬，至萬年尉，前後孝課為府中最，擢拜右拾遺。久次曆右補闕，發文石，封早囊，諷議十年，彌縫百度。大曆中，中宮憫冊既卜壽原，陳古義以上達，疏近郊之非便。即日詔可，下其章於宰司，特超五階，被以命服。執事內詔以上賀，近臣修職而競勸，服薦紳者誦之，執簡記者書之，尋以本官充理匭使。今皇帝嗣位之初，慮化不下究，以通邑長人，導利之源，出為蘇州海鹽縣令。韓晉公滉時總方任，延於幕庭，改殿中侍御史。興元歲，大輅省方，深燭理本，柬求俊乂，征指行所。洎清宮旋蹕，拜左司員外郎。紀綱品式，練達明備，轉兵部員外郎。時武師告成，祲沴肅清，四征群帥，條上功級，材官勇爵，差次賞典，受命顓達，疇庸式敘。遷本司郎中，凶旱之後，被邊艱食，近關蒲晉十餘城之地，因其徵令，悅以平糴，乃董使車，贏糧息人，拜御史中丞。歲中換給事中，正色匪躬，清公不苛，大朝以肅，右曹亦理。明年授同州刺史，三載考績，復以御史中丞領陝府長史陝虢觀察使。居五年，就加右散騎常侍。左輔有離宮公田之劇焉，陝服居函關砥柱之衝焉，於二千石元侯之選，斯近而重。賦政廉平，馨香流聞，以修班制，以厚風俗。上以靈昌居兩河之郊，鄭為支郡，是皆要害，且今勁兵處也。自丞相魏國公政成入弼，厥後守臣再物故，而魏公之澤浸遠，思得寬明忠智之長以輯柔之。進公左散騎常侍御史大夫，為滑州刺史鄭滑節度使，於是握兵符，乘單車，惠然簡易，入布條職。恤鰥寡用仁，制強禦用明，居常以柔克，臨事以貞勝。士吏悅勸，夫家寬息，阜俗成師，納忠閑邪。眾情皆忄雙，而公益厲。十六年，介圭來朝，牢讓師帥，繇是詔魏公以左仆射居相府，命公為右仆射。公既得請，命其軍司馬盧群以代焉。為仁由已，是稱方國之表；知臣者君，乃膺師長之任。詔奉常具儀法以蒞中台，禮官讚引，宰政為客，諸曹羅拜於堂下，郎吏捧牘於階序，禮在渥縟，秉直者榮之。虔奉朝請，恪居官次，慥慥然守業修職，未嚐以耆碩尊禮自處。山甫之匪懈，考甫之益恭，古人與稽，華發彌固。十九年秋七月乙亥，感疾薨於宣平裏第，享年七十五，天子廢朝悼歎，俾中貴人吊祠，追命為太子太保，恩之所加，可勝言哉！惟公粹和而能貞厲，恬淡而有儀矩，履方持重，坦坦光大。《詩》曰：「愷悌君子，求福不回。」言樂易而不違於道也。又曰：「靖恭爾位，好是正直。」言遭明君，其道行也。斯二者，君子謂公得之。夫人河南縣君元氏，魏景穆帝之裔，宣州錄事參軍光宗之息女也。和易淑柔，以肥家道，先公而歿，十八年矣。嗣子太仆寺主簿袞，潔清好古，誠信得禮，與其弟亮，茹荼問卜，以閏十月巳酉，奉公之喪與夫人之殯，合祔於少陵原黃渠裏，以儉襄事，率循家法，雖宗姻四布，皆泣而辭之，且曰理命也。猶懼先人懿實，寢而不章，刻茲穹石，以永終古。銘曰：
黃目鬱器，禮神所貴。佩玉金龜，君子是衛。秩秩姚公，其心秉彝。抱義戴仁，造次無違。公之所履，中立不倚。廉車淑旂，所向風靡。政無吐茹，道若砥矢。事君愛人，斯謂至矣。中台崇崇，端右宗公。皇明嘉獎，陟是師長。卓爾道行，渺然化往。少陵鮮原，美檟新阡。龜筮告繇，塗芻儼然。白驥蕭蕭，黃渠潺潺。姚公之德兮，楬此貞堅。
今皇帝始初清明，永貞紀號，追命故工部員外郎王公為華州刺史。改元元和之明年，再命為禮部尚書。裕蠱之風訓，漏泉之慶澤，父所以教忠於子，臣所以移孝於君，人道之極，盡於是矣。公諱端，字某，太原人。曾祖景肅，皇灃州刺史。祖威，德州司馬。父思獻，襄陽令。公方嚴有誌尚，沈粹潔清，不流於俗，舉進士宏詞，連中甲科，授崇文館校書郎，累遷監察御史殿中侍御史工部員外郎。其於奉朝請之外，或介隴坻，或留洛邑，以疾乞告。遇安祿山反書聞，南浮江湖，自適其適。乾元己亥，奄至大病，悲夫！自開元天寶間，萬方砥平，仕進者以文講業，無他蹊徑，薦紳之倫，望二台如登青天。公與河南元德秀、天水閻仲璵同歲中正鵠，其後冠惠文，趨建禮，憲章奏議，與名聲俱，當時士君子猶以未充量為歎。其文峻清，不汨於波流者，還一齋記惠上人碣銘，微妙虛空，深入無際。嚐與故太師顏魯公暨柳郎中芳、陸員外據、殷永寧寅為莫逆之交，陸嚐言王之莊、柳之辯、殷之介、皆希代鴻寶，知言者以為之實錄。有三子：「長曰綽，入道精修，為桑門上士。次曰紓，以文行篤實，曆右補闕起居郎右司員外郎為部郎中。次曰紹，本名犯皇帝諱而更焉，忠厚宏裕，為德宗所器，曆任戶部侍郎戶部兵部二尚書，谘俞關決，過於宰府，大政密議，須其一言，持平以有守，樹善而不伐，天下之人，謂之長者。睿聖繼明，以檢校吏部尚書為東都留守東都畿內防禦使，以檢校右仆射為徐州刺史武寧軍節度使。元和七年入覲，復為兵部尚書，俄判戶部事，四征六職，烜赫尊大。故公再有追錫之命，夫人亦累贈隴西郡太夫人，龍泉魚軒，賁飾於冥冥之下，名教德器，有哀有榮，孝理之感人深矣。初公之捐館也，行次信州，瘞於玉山。前此夫人沒於洛師，窆於潁陽，仆射竭其誠信，日月有時矣。不幸薨落，理命其三子嗣事焉。繇是仆射之孫日門下省典儀元泰試大理評理攝監察御史元質、右威衛倉曹參軍元弼等，窮毒在疚，護王父母之青車，間關跋履，泣問蓍蔡。以八月某甲子，祔於萬年縣鳳棲原，克纂先誌，禮無違者。而又哀請父黨，篆茲祖德，永楬神道，用愧蕪辭。銘曰：
懿懿王君，黃中有文。清時發身，舒翼卿雲。執憲平明，含香馝馚。慶靈下鍾，復大其門。追錫儀曹，徽章顯奠。鳳棲古原，龜策不諼。泣祔雙魂，禮成孝孫。刻銘斯碑，君子之墳。
種德考祥，賢人積厚之業；尊仁安義，君子揚名之孝。其敬養也，諭之於道；其貽慶也，教之以忠。宏保乂於元臣，集寵靈於追命，見之於尚書武公矣。公諱就，字廣成，沛國人。周室之興，本於忠厚，趙王之裔，厥有勳賢。元魏步兵尚書雁門朔方雲中馬邑四郡太守洽，啟封晉陽，田祿益大，生國子祭酒受陽公諱神龜。受陽四葉至太原王諱華，太原生酂國節公諱士逸，節公生河間郡王諱仁範，河間生潁川武烈王諱載德。代以文武上才，為將軍二千石，識芒碭之氣，密讚皇圖，承沙麓之祥，分封戚裏。潁川生考功員外郎修文殿學士諱甄，字平一，以字行於時。未弱冠有重名，閎覽博學，為人文龜玉。在天後朝，累徵不起，以公族好爵為懼，常晦其明，與桑門大士修無生法。中宗復辟，甫踐周行，載筆論思，特盛淵雲之選，賦詩感激，必以昌霍為誡。雖位有陟降，而道無磷緇，叢滋後昆，纂服遺烈。
公即考功府君第三子也，肅而清，簡而廉。忠方伉直，信厚強固，博洽文誼，周通憲法。始以方聞之士，對詔策，佐宮衛。李梁公峴之守右扶風也，表為兵曹掾。宣皇在岐，供待有勞，改永樂令，曆河中府戶曹。轂下求吏，轉萬年丞。建陵復土，推擇充奉，拜醴泉令。朝廷嘉其才，擢為殿中侍御史。修起矩度，堅明不回。時朝廷戎車方駕，泉貨力屈，皇華載馳，董荊衡漢沔之賦，以嚴見憚，為吏議所侵，貶郴縣尉句容丞。二地有南嶽三茅，靈仙遺跡，於是浩然自得，以道為徒，方解纓紱，以暢天理。且曰：「窮與通，在吾靈龜耳，外物其如予何？」本道觀察使挹其風聲，薦授秘書郎潤州團練使，入為京兆法曹，加中散大夫。忽忽不樂，求為潤州司馬。滿歲，徙家嵩洛，愈尚夷曠，中朝名卿大夫，四方賢侯通人，多與公為道義之交。賈太傅魏公用清靜理東郡，以蓋公待公。亦既戾止，俄然化性，時貞元六年冬十一月，享年七十八。理命終制視道門儀法，以明月之晦，降體魄於邙山北原，有靈鶴百數，徊翔嘹唳，其休徵歟，其元契歟？惟公以文學政事，蒞官十二次，冠神羊。駕四牡，剛腸正詞，監事風生。君子之方，有許有合，或忌公之直，或愛公之才，行藏牽乎時而道不屈，得喪宜乎已而神益王。嚐與張禮部謂、元容州結歌詩唱和，著文集五卷，自有塗中之適，異乎澤畔之詞。前夫人隴西李氏，生長子譚而歿。譚為金壇令，士行清修，官屈其誌。繼夫人汝南縣君周氏，中書舍人思鈞之孫，單父令瑛之女，專柔淑慎，以正家道。有子曰元衡，文行宏懿，靜深周密，遵道而行，有儀可象。代天工以熙帝載，賦明命以讚皇極。元和三年春正月，由戶部侍郎拜門下侍郎同中書平章事，秋八月，兼領戶部侍郎事，冬十月，又以門下侍郎檢校吏部尚書成都尹劍南西川節度觀察西川八國瀘南安撫等使，自文水縣男徙封至臨淮郡公。上以井絡之下，新去湯火，亦既震耀，是圖生殖。於是輟台宰之重，為慈惠之師，黃樞金鉉，鉞鬯。旬歲間三錫命，烜赫嘉會，綢繆樞極，信賞禮賜，冠於群倫，豈非公之道阨不申，而昌大於後，抑義方家法，固有類乎？公捐館四年而夫人歿，其明年，臨淮公乃舉公之窆與夫人之喪，改葬緱氏潁川王之光從先封以敘昭穆，禮也。初臨淮王至監察御史而孤，其後再為中執法，朝典覃恩，贈公杭州刺史，其司大政也。再贈公吏部尚書，夫人始追封文水縣太君，益封汝陰郡太夫人，顧復罔極之報，哀榮歸厚之禮，成於德器，名教稱之。臨淮公考功府君之謫掾於吳也，與德輿王考府君有僑劄之歡，油素斯在，清徽未泯。德輿獲與相君交，代為地官小司徒，陪外廷之末議，承宰府之寬政。有命論撰，忘其菲薄，刻茲樂石，以表鮮原。銘曰：
君子之道，剛方絜矩。或消或長，或默或語。於惟尚書，執憲天朝。密侍殿內，肅清群寮。鋒铓肯綮，湖海飄颻。以恬養智，無落吾事。吻合虛元，脫遺聲利。題劍告第，寵靈斯備。元袞介圭，流光所自，煌煌台司，天子是毗，蔭庥岷峨，灑濯癘疵。視此忠力，無非孝思。緱氏峻原兮，幽宅悠久。崔嵬介石兮，天矯螭首。鏤嘉聞兮，以示厥後。
