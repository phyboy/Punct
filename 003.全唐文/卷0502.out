公諱申，字維降，東海郯人。五代祖周宣州刺史環，環生隋江州司馬宴，宴生吉州太和丞仁澈，仁澈生皇吏部郎中諫議大夫元之，元之生公烈考汾州司戶參軍贈信州刺史乂。大凡自偃王而下，用仁義世其家，諫議之文行，信州之廉退，及公始大。永泰初，當著作賈常侍至操柄儀曹，搴士林之菁華，舉進士上第，調補秘書正字。四征翹車，相屬於途，望公舉趾以為重，九江而西，服嶺而南，與朔塞被邊之地，聯為命介。曆大理評事司直監察御史太子司議郎殿中侍御史，錫以章綬。冀國路公之誅歌舒晃也，公以從事，主謀居多。嗣曹王之守鍾陵而誅李希烈也，公以長史行刺史事，調州師以護饣向道，厥勞茂焉。江漢既清，拜韶州刺史。先是長史不任職，官曹弛廢，刺史寓於理下，邑之令丞與編人雜處，比屋庸亡，公田為蕪，公乃假之耕牛，賦與種食，人人自占，視其力而為之制。歲乃善熟，積為倉箱，於是計徒庸，程日力，作為城寺，大治垣屋，廄置市列，道橋器用皆備焉。罷去之日，夫家名數，倍差於始至，而不書於籍。邑子張棣等五百人獻其理狀，得請於觀察府，以函奏書，請立碑祠。公瞿然止之曰：「此刺史職耳，一旦上聞，與沽伐者何異？」所不忍為也。府不能奪，改合州刺史，以先濮陽郡太夫人兆域未祔，表求改葬。緦麻既除，以御史中丞領景州刺史。自兵興四十年，山東諸侯率強大驕蹇，郡二千石多自命於轅門，蓋縣官息人含垢，而因緣漸漬然也。至是朝廷以滄州負海，勁兵攸處，乃建節將幕庭，裂屬城以置支郡，會其帥亦請缺守於朝，朝論難之，二府比推擇未稱，因召公入見而麵命焉。錫命服文馬，緡錢五百萬尋加節度副使，中朝之條職憲令，始被於景人。是歲，節度使來朝，既從父兄為代，表公以本官為軍司馬，陳情去職，徵還京師，復以御史中丞出蒞邕州，領經略之任。開南蠻徼道，宣明威信，種人黃氏，納質請命，化條風行，獷俗以清。明年，中貴人持兵符詔書至部，以御史大夫督南海二十一州軍事而節制焉。前此守臣物故，軍吏乘變，竊發印符，易置部校，拔用惡少年百輩，軍中幾亂，相率亡命。公既至，捕誅首惡，悉原諸詿誤者，夷越負險阻，白晝攻剽，芟夷根株，使無遺類。然後布以寬大，人安作業，溟漲之外，巨商萬艦，通犀南金，充刃狎至，天子之恩澤賜予，聲明物采皆待焉。上應急宣，以馳疾傳，下無強賈，用絕奸利，和輯招徠，外區懷之。則四封之內，其理可知也。朝典疇庸，進階至銀青光祿大夫。時庸蜀未靖，公密疏請發卒徒五千，循伏波故道，由僰蠻抵岷峨，以會師期誅不恪，詔可其奏，就加禮部尚書，秩正三品，疏封東海。命書未及至，奄捐館舍，襚以太子少保印綬，吊祠稱焉。是歲改元元和，公之生七十年矣。嗚呼！以文發身，以智經物，惠和直溫，忠恪廉清，佐賢侯長轂，皆有理效。在韶也興事功，在景也修班制，朗寧察風俗，南海整師律。以八命居六官，攸好德考終命，其蹈履之全乎！夫人渤海高氏，早歿。繼夫人扶風郡夫人竇氏，柔明有賢行。嗣子右衛倉曹元弼，似續文敏，號咷毀慕。以某月日，寧神於東都偃師縣之某原。乃刻堅石，以傳永久。銘曰：
噫徐公！有質有文，有義有仁名聲章明，邁群倫兮。噫徐公！
不忮不求，不緇不磷，讚佐四征，暢嘉聞兮。公之牧人，於韶於景，於邕於廣，朱幡照路，利攸往兮。公之愛人，以清以靜，以惠以養，流庸集附，如景響兮。如何不傭，奄忽鞠凶，著龜之同，天地之中，籲嗟乎徐公！
君諱子陵，字某。其先魯獻公仲子曰山甫，入輔於周，食采於樊。其後魯有季路，衛有叔圉，用儒行政事，代為家法。曾祖，始自彭城徙於蜀都。祖襲，博究六藝，州閭推重。考遠，清靜寡欲，好老嚴之言，三代曠僚，純白不耀。君丱歲好古學，與同門生肄業於峨眉山下，采摭前載可以為文章樞要者，繹區別，凡數十萬言。大曆十三年舉進士甲科，調補秘書省校書郎，曆同官醴泉二縣尉。貞元十年舉賢良方正，拜太常博士，轉主客司門二員外郎。十八年六月乙巳，寢疾歿於靖恭裏第，享年五十有九。君修身愨固，為學精力，其初典校，有詔百執事詳定冕服，炳然上奏，得禮之中，再仕甸內，皆參奉常論撰之務。後蒼二戴曲台石渠之論乖疑難正者，鹹折中焉。有司請正太祖東向之位，而祧獻懿二主，議者云云。君議略曰：「九聖在天，二祖在祧，國家卜代，其年未始有極，宜立定制，為萬代程，請遷二主於德明興聖廟。」詞甚切正，後以異論紛紛，又著《通難》一篇，引經據古，諸儒不能屈。雖留中未下，而知禮者直之。為郎三歲，受詔典黔中選補，賦祿清平，南人悅焉。皇皇者華，道於故裏，里中人以為榮觀。復命逾年，稍進郎位，循性詣理，恬於聲榮。聵然放懷，以馮唐、顏駟自況，修詞甚博，推本六經，賦詩類事，往往有卓異不羈之韻，邃於禮服，上下古今儀制，著《五服圖》十卷，自為一家之言。起庸蜀諸生，以文義自達，至禮官元士，三登於朝，講義洽聞，不疚不跲。與夫憑覆露，乘地資，而至大僚豐祿者，難易殊矣。子雲耆老，相如多病，內外灑埽之日，圖書尊酒而已。升東榮而復者，假他人之室，可悲也夫！其嫠嗣郢王之藻女，宗室公宮，稱其賢淑，生一子無頗，幼學而孤，卜七月甲申，竁於萬年縣之某原，其理命也。德輿常忝知君，用深怛化，遺孤哀請，因直其詞。銘曰：
噫仲君，直而文。心秉彝，學軼群。富宏議，暢嘉聞。中止水，外浮雲。理冥冥，化沄沄。刻圓石，識幽墳。
公諱自挹，字某，天水人。其先殷王武丁之支，因封命氏，楚遷於那處，秦徙於汧隴，綿代多才，繼有勳力。四代祖襲慶，周開府儀同三司相定冀青殷五州諸軍事冀州刺史齊郡公。曾祖武，隋開府儀同三司淅豫桂三州刺史潭府總管始平郡太守右武衛屯衛二大將軍天水縣開國伯。考無悔，皇朝請大夫晉州趙城縣令。公年十四，太學明經上第，因喟然曰：「學不足以究古今之變，而幹祿者，非吾誌也。」遂養蒙於終南紫閣之下，窮覽載籍，號為醇儒，非其道不合，非其人不自。曆南和寶鼎二縣尉。天寶中，河湟之間，踐更以禦寇，平糴以饋軍，皆以御史董之，聯辟從事。既而幽陵兵興，二京震蕩，搢紳之士，多在劫中。公艱貞終吉，盜不能汙，克復之歲，制授醴泉縣尉。尋攝監察御史，充河西隴右宣慰使崔中丞伯陽判官，軺車所履，人誦其惠。歲中，崔復命，遷左馮翊，表為祠曹，且佐州帥。朝廷以公文而無害，特拜監察御史，謙以自牧，換大理寺丞。學該古今，加集賢院待制，識通理典，遷尚書倉部員外郎。大曆五年春，感風疾請告，十有二月，終於布政裏私第，享年七十。惟公得大易之含章，中庸之居易，知前古之善敗，稽六學之義類，靈龜恬然，天爵自貴。夫如是，則通籍書殿，起草中台，於諸生不為不達，而充公之量則未也。與故王右丞維、今歸尚書崇敬為文雅道素之友，其餘或不踐其域，故知我者希。夫人太原王氏，監察御史造之孫，鄠縣令侑之女，淑行明德，輔於公誌，叢是福履，近於期頤。公之喪既除，二十三年而夫人歿，壽九十三，時貞元十年十有二月也。嗣子某，某官。次子某，某官等。皆以舊德蕃祉，參居吏員，盡厥誠信，貞於龜筮，以十二年十月，祔葬於咸陽縣洪瀆原，禮也。以德輿諸孫之列，習於舊史，郯子之學，誠慚古人，滕公之室，敢識幽壤。銘曰：
周隋之間，受封於齊，代有武功。抑抑倉部，德音不回，藹然儒風。考正圖書，彌綸憲章，其道昭融。黃裳之吉，大雅方直，位則未充。惟此令德，與彼內則，委和而終。咸陽古原，祔窆雙魂，淑聲無窮。
公諱鉊，字某，不書州裏，尊宗室也。初景皇之支，啟封於蔡。繼別為宗，厥後多材。皇襲濟北郡公孚，公之曾祖也。隴西郡公津容，公之王父也。濟北仕至國子司業，贈太仆卿，隴西仕，至慈衛汝邢青五州刺史，終永王傅。以至烈考憺，曆監察御史殿中侍御史尚書倉部員外，累贈職方郎中虢州刺史。公即虢州府君之第若干子也，憑是積厚，叢生福祉，少以門子入官，聯調兩宮環列之佐，次補伊闕丞。是歲天寶十四載也，虢州捐館，幽陵兵起，茹毒違難，南浮江淮，既除喪，宣州觀察使鄭炅之表為廣德令。時劉展阻命，東方愁擾，閭裏制於萑蒲，守臣化為寓公。而公之縣鄙，連亙山洞，盜有陳莊、陳五奢者，是焉囊橐，攻剽相因。炅之跳在尋陽，牒書密至，署為上介，俾輯輿師，靖綏攘遏，人用寧舒。後曆揚州太原二紀綱掾，府之損益，皆所關決，執法殿中，佐戎北門。會罷使至京師，獻狀居最，拜奉天令，有命成城，績用居多。未逾年，遷侍御史，充宣武軍節度行軍司馬，時師帥以睢陽及譙進律開府，韓厥之任，朝選為難，蓋以彌縫左右，非公莫可最。凡三為尚書郎，四兼御史中丞，以銀印青綬，曆官相常伯之重，府遷大梁，職尊統師，公皆以師武從之。蓄資力以崇威望，宣忠勞以宏班制，居則持重，戰則有功，無細無大，繄公謀是賴，雖羊舌職之聰敏肅給，鐸遏寇之恭敬信強，無以過也。貞元二年真拜右庶子，三年復以本官兼御史中丞充入蕃使，尋兼御史大夫，行次回中，察其陰詐，奏疏累陳不可蒞盟之狀。時朝議已行，謀塞不用，既而戎人衷甲，急變上聞，乘車東轅，獨以智免。以久次遷衛尉卿，秩至金紫，乃命大司農，為國之泉首。公修職惟直是視，無所阿附，終用蔽傷，左遷邵州長史。以十三年十一月寢疾，終於所蒞之官舍，春秋若干。惟公開敏毅直，信兼仁勇，有政事方略，長於理煩，遠而不泥，文而無害。始以通邑行師，振其名聲，交辟元僚，翻飛清朝，腰金鳴玉，法象河海，議者謂藩垣京轂，公宜居之。終以當官有守，寧絀不苟，不為利疚於回，鬱堙下國，以至大病，斯可歎已。夫人范陽郡夫人盧氏，某官某之孫，新安丞某之女，華宗淑問，光輔閨門。無貽罹，無攸遂，內姻外戚，仰其徽風，先於公二年而歿。長子元亮，以武略至御史中丞，不幸早亡。次子遠道，以吏才為大理司直兼監察御史，參陳許軍事。次曰元規，進士及第，盩厔縣尉。次曰元會，前右金吾衛兵曹參軍。元簡，江陵府參軍。元舉，太原府參軍。元衡、元弼、元輔等。皆幹蠱知方，儼然在疚，考於象數，先遠得吉。以十四年某月日，奉公夫人之喪，附窆於伊闕縣萬安南原先公之兆域，禮也。德輿王父，公族之出也，先人於公為中表昆弟，羈貫獲見，殆四十年。元道等泣以墓石見托，雖文之鄙樸，而不敢辭也。銘曰：
抑抑司農，係於蔡兮。三珪再踐，直方大兮。心廣體胖，道將泰兮。中立不回，官左退兮。發書問鵬，禍所會兮。撰日焞龜，紛祖載兮。萬安鮮原，風雨晦兮。鏤此貞瑉，遂之內兮。
公諱條，字堅，後以字為諱，淮安靖王贈司空神通之元孫也。鹽州刺史孝銳，司空之昭也；宏農太原守璟，鹽州之穆也；太子太傅贈司徒齊物，公之禰也；尚書左仆射贈司空復，公之兄也。代以忠厚而膺爵命，勳籍吏部，皆冠宗室，公秉是慶祉，生而朗邁，宏毅疏達，方廉孝悌，學以遜誌，文而無害。始以門蔭，參調三命，官至廷尉平。明清閱寔，適其輕重，改宣城令，滿歲受代，縣人以理狀乞留，廉車上聞，詔可其奏，且加大理司直，從人欲也。縣鄙之南，水泉委彙，每暑雨流源，輒傷大田，公乃峻為之防，悅使其眾，人就安利，稼皆登成。大曆中，鄜坊節度使表為上介，遷監察御史殿中侍御史，中權策畫，一以谘之，成師足食，邊備益固。使罷，除昭陵台令，貴強遝貪奸冒法禁，公職在充奉，露章以聞，已為巧言所中，坐貶建安尉。在途累疏，詞理劘切，上覽而直之，罪人就誅，方議率復，屬太夫人棄敬養。貞元初移蘄州長史，尋徵還京師，執事者銳意引重，公亦啟心獻納，會一人有漢宣共理之歎，拜泉州刺史，泉人宜之。入為宗正丞，時卿長與其貳不相能，告訐之書，紛然交訴，詔公平之，皆得其中。自後屬籍疑讞，顓其聽斷，兩造以明，九族以和，九年授果州刺史。先是理下無廨署，官司無令書，節用量功，經構講聚，百堵乃興，九章粲然，政用樂易，人皆輯附。居部明年，有女道士謝氏，白晝上升，優詔嘉異，州閭詠歎。十一年以課最陟為司農少卿，國泉邦用，精力區處，利病陳聞，靡不纖悉。十四年，宸心憫雨，比屋艱食，出其陳陳，以活元元。又百吏之祿廩，以粟易幣，則輕重相準，而便於人，皆自公發之也。公稽覽故誌，通糸柬程品，嚐獻軍國便宜五章，推理道以及人事，其他奏議，皆附經術，有蹇蹇匪躬之操焉。渥澤日國，方厚其屬任，而才命相戾，末如之何？十五年三月乙巳，以疾終於勝業裏私第，享年五十九。夫人滎陽鄭氏，某官某之孫，某官某之女，姿操柔明，先於公若干年而歿。乃者以公之勤，追封滎陽縣君。其孤曰昌，舉進士甲科，淑行至性，公族稱其有後。以其年五月甲寅，龜筮襲吉，血涕奉喪，祔葬於萬年縣某原先公之兆域。以德輿獲詳踐履，俾篆斯文。其銘曰：
昔有靖王，湣策司空。至公父兄，亦命三公。公族家代，車服以庸。允矣司農，直方懿恭。行惟遜悌，仕乃廉忠。利刃刜鍾，輕翰翔風。時方大來，命則不融。柳車遲遲，棘人充充。如履廈屋，歸念舊封。圓石篆銘，京識於中。
君諱眾甫，字子初，清河人。曾祖尚，皇海州司馬。祖宏藝，皇兗州曲阜縣令。考隱皇淄州司戶參軍。君早為諸生，能以學行自力，寬廉而溫，樸厚而文，居易向晦，固窮不變。故年過耳順，而方脫章甫，冠惠文，示不苟也。初為轉運司所辟，解巾太常寺太祝，轉河南府壽安縣尉，罷秩曆年，僑居雲陽。時以緣情比興，疏導心術，誌之所之，輒詣絕境。間以羈旅遊京師，卿大夫聆其風者，方以聲韻屬和不暇。會淮寧軍帥之始至也，慎柬僚佐，求士於朝，徵朝賢多以君為才，辟書薦至。俄拜監察御史，且為從事，讜言幕畫，舉無違者。徽軍實於廣陵，因涉江省家，道病沈痼，不克復命。以建中三年三月日，至家而終，享年六十八。夫人汝南周氏，先於君歿。其孤曰實曰宇，年並孩齔，未勝縗絰，遂以某月日權祔焉。嗚呼！貴仕眉壽，或與令德不並，此昔賢所以為歎。姑以景行茂實，賁於重泉。銘曰：
洪範之義，享用五福。展如之人，宜荷百祿。嘉言婉婉，則罔攸伏。既鐵其冠，亦朱其服。浮休沄沄，歸全還真。喬木荒墳，籲嗟乎張君。
維貞元五年夏四月，容州刺史經略使侍御史譙縣男戴公至部之三月，以疾受代，回車甌駱。六月甲申，次於清遠峽而薨，春秋五十八。明年正月庚申，返葬於金壇玉京原之舊封，宜敘世德，以識幽穸雲。公諱叔倫，字幼公，本譙國人。共先在宋為公族，於漢為儒宗，東漢則有司徒涉，西晉則有司農。<辶彖>後南渡，始居丹徒，八葉至宋臨湘侯明寶，明寶曾孫梁左丞暠，暠元孫皇德州司士好問，公之曾王父也。王父修譽，父昚用，皆自縻天爵，不顧翹車，傳次君之禮文，盡通奧旨，師安道之晦德，尢惡知名，故世風純慶，及公而發。公早以詞藝振嘉聞，中以材術商功利，終以理行敷教化。師履素王之訓，周旋君子之儒，淑聲休問，芬四暢。初摳衣於蘭陵蕭茂挺，以文學政事，見稱蕭門。文本菁華，而長於比興，粲為采章，鏘如珩璜，鼓鍾於宮，累辟大府。分命於計相也，則為湖南河內留後，自秘書正字三遷至監察御史。曳裾於賢王也，則為湖南江西上介，由大理寺司直再轉至尚書祠部郎中。其阜人成化也，則東陽一同之人沐旬歲之治，撫人飫三年之惠，容人被逾月之教，夔人聞詔而歡，承訃而哀，不及蒙其澤。曆官十一，而雲安不書，所至之邦，必刻金石。始在轉運府也，董賦於南荊，會蜀將楊琳，擁徒阻命，詔書告諭，初無革誌，宵引銳卒，劫脅使臣曰：「歸我金幣，可以紓死。」公山立不撓，勇生於仁，端其詞氣，強於師旅。暴叛知感，乞盟於公。黎明，率其徒西向拜泣，指期詣闕，塚臣列狀，天子召對，而推功於府，不伐其勞，時談翕然，勇讓具舉，其在臨川也，清明仁恕，多省費方略，蜀郡崇儒之化，南陽均水之法，精力區處，民以便安，田壤耕辟，獄犴清淨。居一年，璽書褒異，就加金紫。示幾而有容州之拜，且都督府所治，列城十三，訓戎撫俗之任，招徠式遏之寄，非通方明略，無以威懷。蓋皇慈所軫，先於柔遠，方將布愷悌於夷落，致風俗於休嘉，議者以九伯二男，可跂而至。天則不吊，末如之何？君直清篤厚，博物通理，有大學之明誠，大雅之疏達。靜如淵泉，動如鏌幹，不緇不磷，與令聞終始。起布衣儒服，位視方隅，歸全之日，才具祭器。去國見麾幢之盛，返葬備裧青之儀，列鬆檟於舊封，展牲牢於新薦。哀榮之禮，鄉黨稱焉。初公娶京兆韋氏，永州刺史采之女，繼室以博陵崔氏，殿中侍御史殷之女，皆淑明柔嘉，不幸早世。允子曰郅曰邡，年甫及齔，哀如成人。公仲兄新城長伯倫，以予夙承公歡，且有遺托，既不獲讓，是用直書。銘曰：
信都九江，文禮章章，百代彌光。司徒佐漢，司農匡晉，乃熾而昌。世無違德，時有通塞，或行或藏。克生容州，貴為諸侯。其道直方。政成中和，播為頌歌，化被二邦。列爵疏土，燦爛龜組，鸞聲鏘鏘。宜享繁祉，以媚天子，今也則亡。還葬故裏，仙山之趾，德音不忘。
博陵崔氏，為山東右族，以政事方直稱者，曰饒州刺史諱適字某。貞元十四年某月甲子，寢疾終於所部之廨舍，春秋若干。君仁厚信實，方嚴清厲。詞無枝葉，而顧言必踐；交不謅瀆，而與人必誠。深於士行，精於吏職，蓋其天性然也。一命為懷州參軍，累遷至大理評事司直監察御史好畤武功二縣令常絳二州司馬，乃理富平，遂佐興元。貞元十一年春，以西諸侯之師轉粟調食，特拜倉部郎中兼御史中丞，以董其事。其年冬徵拜衛尉少卿，明年改鄧州刺史，麾蓋將行，又換鄱陽，曆官十五，竟未充量。其為御史也，賈常侍至以才名尹轂下，實所慰薦，為之賓介；蔣常侍沇以公廉幹河運，交辟將事，宏助居多。其宰封畿也，縣鄙之地，直於西郊，禁衛之師，勤於左次，事為之節，官修春方，軍興人安，闔境謠誦。基佐晉陵也，晉國韓公當撫封之重，署為推官，軺傳所至，平反審克，假守新定，新定之人宜之，薄於進取，未數月引去。其領陵邑也，充奉肅敬，里閭均安，黠吏強家，望風累息，相率屏若者十八九，其分憂為邦，約已惠人，樂易而知禁，清明而不擾：此皆曆職必聞之效也。至若章章尢著，為士君子之所景行者，則奉使西土，鄙能言之。縣官以乘塞宿兵，旌旄相望，饋饣向之重，非君莫可。既而經費出納，制於中台，克伐之人，順非言利。大率以布帛之不中於度，不鬻於市者，積以窳濫，備其名物，移用於軍，增三倍之價，平糶於人，無一時之蓄。掠是根本，命為奇羸，既衰邊備，實蔽理道。時有覆視，誨其相蒙，徒列簿書之文，不登釜鍾之量。因緣繆巧，觸類而起，君受命不苟，臨事風生，條其積弊，盡達聰聽。雖狺狺之吠，營營之習，置於度外，不直不已。連章上，詞旨深切，群情惴駭，處之恬然，謝病乞告，終無所屈。皇明嘉納，入亞九卿，時搢紳之士，多以憑暴為戒，怵迫附離，而不能自固者多矣。如君之特立剛毅，不更其守，古之儒行，何以加焉？此德輿所以受其孤之哀請，而不敢辭也。君之曾祖元基，皇朝散大夫會州長史。祖紹先，皇揚州楊子縣尉。父炅，皇大理司直兼河南府河陰縣令。代名士行，裕是遺烈。初君娶於某氏某官某之女，生子曰包而歿。繼室以某氏，某官某之女。皆有淑行，如君之誌。以十四年某月日，葉用吉卜，祔窆於河中某縣鄉原之舊封，禮也。初包以德輿樸而好直，且嚐奉行君之命書者四，乃列其官簿次第，俾識於墓石。既而包毀瘠滅性，夭於倚廬之中，諾其請矣。故銘之曰：
崔君之直兮，不枉尺兮。崔君之正兮，不由徑兮。展如之人，宜錫蕃祉兮。天寶奈何，一麾遄已兮。襜襜帷裳，來自鄱之陽兮。峨峨邱封，葬於河之東兮。刻此貞眠，識清風兮。
