府君諱有方，字某，天水略陽人也。曾祖崇本，皇朝散大夫滑州匡城縣令。祖若訥，皇右補闕起居郎桂歙梓三州刺史。考仿，皇杭州紫溪縣令。代以儒門四科為家法，故發於文則菁華，施於政則惠和。公承是休德，飾躬踐行。得《詩》之無邪，《易》之通理，凡五授命，皆以推擇，曰左清道率府兵曹參軍、太子通事舍人、陳州司法參軍、亳州司士參軍、以大理評事兼徐州蘄縣令，滿歲南遊，遘疾於途，以貞元十六年夏五月，歿於楚州之旅館，春秋若干。夫人河間劉氏，樂城公仁軌之元孫也，明智才淑。有子曰長儒，弱冠舉進士甲科，文行清修，苴枲其容，水漿不入。以某年某月日，得吉卜於某地，其引也，蓋殯也。以輿師繁興，未遑歸窆於東周之大隧，姑劾圓石，書其略云：公夷通直信，睦姻任恤。位卑而誌宏，居約而家肥，有為有守，不疚不跲。其初命再命，宮衛讚謁，雖未居真秩，而四方之嘉招狎至。其後掾二邦，奉六條．受祿不誣，實聞其政。或攝領通邑，或分乘軺車，皆有裕人之仁，急病之義。及理於蘄也，能遂物之宜，不奪人之時，嘉惠善利，洽於千室，猶即墨桐鄉之理，無不及也。又嚐饋師於回中，從事於夷門，皆有功利，稱於其府。其去蘄也，西方節將議委以謀猷介僎之重，且謂弓旌之未稱也，將以柱後惠文之冠招公，章既上而公大病，斯可歎已。猶子族子，自期及緦，侍疾承訃，奔波塗潦，又以見公夙訓慈仁之所逮也。噫嘻！自匡城至公四代，而三為縣大夫，皆用循政聞。且以兩漢邴曼容、陳仲弓為準，故不至豐祿。加以梓州之懿文盛德，排抑於時，道未光大，終於郡節。或者蕃祉必復，其在後裔乎？此宗門所以有望於公之孤之昌大也。既而緘公理命，命以論撰。小子愀然涕洟，而為之銘曰：
恭惟叔父，信厚清厲。有車翹翹，將事匪懈。掾吏二部，文而無害。施化一同，蘄人以乂。易象視履，謂耆而艾。奄然不淑，力命相盭。楚挽虞殯，風煙晦昧。屬詞貞瑉，寧此厚載。
君諱傪，字公佐，吳郡人。曾祖某，某官。考某，某官。君早孤，與兄隱居於越，有佳山水，率子弟耕汲於其中，日修桑門之法，擯落人事。貞元初，兄既歿，始為宗姻士友所強，慨然有應知已之心。繇試左環衛，曆大理評事，攝監察御史裏行佐黔中，又以殿中侍御史內供奉佐浙東。凡四居憲職，介二方伯，皆有直聲休利，邦人宜之。十二年，所從既罷，繼之者再至，率以重禮禮君，終不能屈，非所樂而不苟合故也，朝廷宗公賢大夫多悅其風。十六年徵拜祠部員外郎，居二年，執事者上言其才，請為劇曹，會東方守臣表二千石之缺。天子方加恩元元，循責吏理，麵命執事曰：「誠如是，姑使為郡，須其報政，縻以好爵。」遂拜歙州刺史。在途發瘍，夏四月二十日，卒於洛師，享年五十五。夫人河東柳氏，殿中侍御史並之息女，才淑有賢行。長子某，年在羈貫。嗣子某，未離褓抱，夫人既得卜吉，且以孤藐之詞，請表墓於父友，故鄙夫泣書於寢門之外而不讓雲。君峻而通，直而和，群而不黨，至若流俗之齷齪，細人之姑息，屑屑汲汲之態，不萌於胸中。器度夷遠，英華發外，居常無怵迫，臨事有風節。同心定交，造次以文，評議鑒裁，精明不惑，從善親仁，發於肺肝，文章宏朗，有作者風格。學不為人，與古為徒，向使登其年，充其量，束帶公朝，其骨鯁魁壘之士歟？常與故虔州刺史隴西李公受、故右補闕安定梁寬中、今禮部郎中京兆韋德符、右補闕廣平劉茂宏、秘書郎趙郡李叔翰、方外士右諭德博陵崔公穎暨子友善。嚱呋！相視莫逆，行二十年，洪範之攸好德，儒行之遠相致，今則已矣。可勝慟也耶！時貞元十八年歲直鶉首秋七月甲子，鏤堅石而銘曰：
皦皦陸生，中和粹清。直如朱弦，潔如白珩。或默或語，不將不迎。如何斯人？晻忽冥冥。蚩蚩下輩，戩穀或丁。煜煜芳蘭，嚴霜飄零。命不可問，死不可作，嗚呼陸生！
君諱伯康字士豐，隴西成紀人。自涼武昭王元孫文穆公衝為元魏仆射司空，與兄穆侯恭侯惠侯莊公中秉樞揆，外顓方伯。文穆公二子，長曰廷實，次曰休纂，論道追命，皆至司徒，蟬聯茂盛，冠於百族，君即叔氏司徒之後也。曾祖仲進，皇宣州司馬。祖僑，皇河南府澠池縣令。父愔，皇朝議大夫宗正丞，贈濮州刺史。三葉用晦，仕不過郡佐縣令大夫，典司宗籍，而天爵崇茂，士要向仰。君以才實克家，清方入官，始為知已者所薦。授閬州司倉掾，轉下邽福昌奉先三縣尉，皆有能名。建中三年調補御史台主簿，成奏未下，以太夫人寢疾，歸侍藥膳，明年丁內艱，衣裳外除，迫嚴君之命，復調為長安尉。時王師清宮，鑾輅初復，武人幹吏理，轂下為多事，邑之細大，必決於君每歲考績，為府中最。貞元五年，再集荼蓼，終喪猶毀，不交人事，屏居池陽，以耕植自業。九年春，西鄙不靖，詔城五原以備邊，鄜坊節將，選重賢佐，以厚禮辟君，實董塞門之役，不愆於素，抑有勞焉。拜監察御史，轉殿中丞，賜以章紱，尋遷侍御史，加檢校工部員外郎。凡十四年，徙官為鄜上介，伐謀而鄜之師以律，折獄而鄜之人不冤。十八年，從守臣來朝，行次中部，所從復於左轂，護其青裧，以至京師，庀具會事，稱情中禮。十九年秋七月拜郴州刺史，精力惠養，蠲除煩苦。導利省嗇，而人不擾；廉平信厚，而吏知方。今相國左丞鄭君，頃移佐茲郡，知郡也熟，洎入總綱轄，盛推理行，再筦宰政。方圓陟明，斯言未復，奄忽雕落，時永貞元年十月某日甲子，春秋六十三。悲夫！君天資器幹，機用強敏，夷易疏通，不移名聲。學尚周給，而緣情甚麗；業履端修，而睦姻尢甚。時人多知君吏理過於文行，唯故相太傅盧恭公、今相國左丞鄭君洎鄙人實知之，而棲遲下國，迫阨委化，斯可歎已。夫人范陽盧氏，宣城縣令炅之女，華緒令儀，執先笲佐餕，先於君歿二十年矣。嗣子盧氏縣尉操、次子前明經掖、支子某等，皆以孝謹而承訓義，君令弟長安主簿少安，請急喪事，奔波勤遠，自荊抵洛，泣奉而車，以元和元年某甲子，葬於某縣某原之舊封。君子曰：「於長安之兄之喪，有以見同氣之痛。」德輿以中外伯仲，周知所履，刻石紀事，樸而不誣。銘曰：
郴之政兮理平，君之行兮廉清。矧有深知兮秉國之成，亟言於朝兮將陟其明。窘然符守兮奄忽冥冥，胸臆約結兮未攄平生。道途自遠兮廣柳芻靈，風雨所交兮卜洛佳城。元龜是貞，厚載是寧，籲嗟乎內兄！
公諱述，字元明，博陵安平人。自東漢長岑長濟北相代擅雕龍之美，濟北五代至晉大司農宏，司農八代至北齊右仆射昂，仆射三代至公曾祖皇朝散大夫冀州武邑縣令諱紹，大父同州白水縣尉諱頊，烈考晉州汾西縣領贈定州刺史諱昇之，代有文行懿德，為北州冠族。公夷雅溫粹，安舒廉靜，於座右銘得含元之妙，於政論得理道之奧，以之修身，以之蒞官，蓋家法積厚，而公能踐之之故也。始自官衛試守，未弱冠而為藍田尉，已有嘉聞。尋轉婺州浦陽令揚州兵曹參軍，皆以吏理著稱，故辟書交委，命書隨之。曆監察御史殿中侍御史，再為侍御史，實佐壽潭洪三邦車賦之重，拊循輯睦，繄上介是賴，府遷於荊，薦言於朝，拜著作郎虞部員外郎，論著奏議，率循憲矩，不毀方以求合，不由徑以取捷。貞元十二年出為房州刺史，承長帥剛嚴之理，當輿師饋饣向之殷，暴征繼起，煩言狎至，而能推情廑身，以裕勞人，惻隱所被，四封嘉靖。十七年秋九月辛酉，感疾捐館舍，春秋五十七。夫人京兆韋氏，承公宮之訓，為女士之表，凡合姓二紀，柔而正勸以義之道備焉。其孤文伯武伯等，學通禮籍，姿性純至，斬焉相視，泣奉裳帷。以冬十一月甲子，祔葬於東都某原，禮也。初公仲兄左庶子安平公，有重名於時，安平所與遊者，公皆從而遊焉。故常與賢士大夫推古今世道，博約論辨，攄之於詞，凡數千言。因曰：「勝質之文，吾所甚懼，彼奔馳塞路者，既不可遏，又惡用斐然之為也耶？」遂輒削去，其用晦如此，行義醇備，慈仁任恤。安平既即世，伯兄繼歿，猶子之解巾結衤離，先於已子，故不舉火之日，男未仕，女未行，其於疾則十起，衣無常主，雖伯魚稚春，不能加焉。群從族姻，均祿直以賙其乏。不結黨友，不趨聲利，常欲修性息跡，考一邱之樂而未克，齒與位皆負其實，奄然不淑，為知者所歎。建中初，德輿遇公於九江之西，其後辱安平戴侯之知，於公獲南容之眷。刻石誌美，不敢曼辭，而實錄焉。銘曰：
齊稱大風，漢有文宗。雋賢葳蕤，似續昭融。坦坦房陵，勞謙孝恭。優遊祿仕，惟道之從。素履不華，黃裳在中。乃儀列星，乃飾伏熊。居易處厚，有初有終。魂氣杳冥，諸孤哀恫。圓著大蔡，先遠攸同。刻茲貞瑉，永賁邱封。
君諱歀，字嘉言，北海人。曾祖貞休，皇比部郎中河南少尹。祖詡，太子洗馬。考試，河南府士曹參軍。代有懿行，遠承華構，君清方敏厚，幼有立誌，與伯氏文編，講藝修詞，知名於士友聞。其文華浹洽而長於比興，其義行潔修而篤於友悌。貞元初舉進士甲科，解巾補官衛紀綱掾，右輔守臣，撫封辟士。表為支使，轉左領軍倉曹，明年復調為左金吾胄曹。因喟然曰：「吾三命不越於環列，其道蹇歟？」滿歲宴居，吟詠情性而已。會故人彭城劉景通，受天子推轂之重，鎮於洛郡，辟書既至，命書繼下，以廷尉評事理軍訟。未幾，請急省兄於盛山，又東南至於雲安，間關巴峽，嬰冒霧露。俄而景通入覲，為冬官司空，方欲盛薦君於獻納侍從之列，景通既歿，左右曹中執法多所引重，而枕疾不起。悲夫！時二十年秋八月壬子，其年四十有九。昔崔駰管輅，官不過長岑令少府丞，而當時之翕然扇巧言進取滿誌者，可勝道哉？夭閼紛綸，從古所歎，初娶馮翊嚴氏，興元長帥相國太保公之女，不幸早亡。繼娶天水權氏，華州司士參軍集之女，子之從祖妹也。有明識淑行，為六姻儀法，結衤離周月，遭罹柏舟之痛，遺允方娠，可哀也哉。予與文編周旋於文章道義，二十年矣，故辱君之歡亦舊，淮湖暌阻，京轂會合，合姓怛化，在旬歲之中，寢門屑涕，情何有極？冬十月庚寅，其孤輝既得吉卜，窆於萬年縣義善原，且虞邱夷穀變，不可以不識。遂為銘曰：
一氣沄沄，浮休滑湣。英華未伸，奄忽歸根。於嗟乎嘉言，於嗟乎九原，刻此清芬。
君諱雍，字某，趙郡鄗人。曾祖萬安，皇鄒平郡丞。祖頊，贈鄭州刺史。父日知，皇銀青光祿大夫黃門侍郎侍中戶工刑三部尚書。君承蔭庥覆露，而資性和厚，有詞藻，工篆隸。起家太子通事舍人，轉太常寺主簿，年甫成童，卓然有立誌。曆都水監丞長安丞，轂下難理，號為稱職。丁太夫人韋氏憂，免喪猶毀，不交人事。尋詔除太原府錄事參軍，已抱沈瘵，以開元十有九年夏五月，歿於長安升道里，享年三十五。噫嘻！以侍中公之寬明正直，忠孝於君親，書在國籍，為景雲賢相，宜其子孫昌阜，有韋平之慶。而義方積善所及，不過於丞吏都吏，未強仕而夭，斯命矣。夫人范陽盧氏，殿中侍御史敷之女，司勳郎中遊之妹，華宗淑行，先歿者二歲。有子元之，仕至晉州洪洞縣令，愷悌之化，行於鄉黨，命屈其才，亦不至大官。洪洞之子曰鄧州新野令彬、萬年尉彤、陳州太康主簿彩、太公廟丞彣、前明經彧等，以吏以文，循守家法。君初嚐謂洪洞曰：「吾家代壤樹，在周鄭之郊，延陵嬴博，豈限故土？苟吾啟手足，必促擇不食之地，而歸全焉。故君歿之歲秋八月，權窆於萬年縣龍首原，厥後七十有七歲，彬、彤等居內憂，忍哀襄事，因竭誠信，循祖禰之誌，啟君之竁，遷祔於京兆府奉先縣漫泉鄉保章裏，從考卜也。與洪洞君庚甲分穴，昭穆列次，聿修之義，情理無違。而彤又狀其祖德，請刻墓石，抑予之重表甥也，嘉其忠孝而銘之。其辭曰：
伊昔侍中，實相睿宗。以孝以忠，穆然清風。乃生良士，博約仁義。坦坦居易，鬱湮不位。家有孝孫，卜茲鮮原。刻勒清芬，藏於墓門。
《洪範》敘三德五福之道，而德存科人，福係乎運。時未光大，則卷而懷之，姑以清行厚德，遺諸子姓而已。公諱隼，字子鷙，天水略陽人。十二代祖安邱敬公諱翼，為前秦司徒，代有勳德，以至四代祖平涼公諱文誕，曆開府儀同三司涪常二州刺史。曾祖滑州匡城縣令諱崇本，王父益州成都縣令諱無侍，烈考許州臨潁縣令諱伋，初平涼之先，三葉開國，匡城以降，世名文行。公纘承茂緒，祗服家法，有大易之鳴謙，中庸之慎獨。慥慥其守，孳孳其勤，中立而不易方。夷道而不由徑，故克家無玷，幹祿有聲。天寶末，州裏舉經明，屬幽陵叛渙，計偕中止，解巾試守河西尉，真拜鄢陵丞。時東郊不開，違難逃祿，艱貞潔白，終出盜泉，朝廷嘉之，除楚州寶應丞。是歲太夫人棄孝養，刺血寫大乘微言，毀瘠過禮。既除喪，為親戚所勉，調補宋州宋城縣丞。孟尚書某方持郡節，深相推重，每歲考課，居郡中最。大曆中授福昌丞，貞元初改華州司士，嚐辟彭城劉公蕭國班公之府，皆分事任，實助經費。所至之邦，必聞其政，所奉之主，必加以禮，而又學古不怠，歌詩必類，緣情而不流，體要而無害。故秘書包公謂公內外循理，心正氣和，君子以為知言。其道未伸，天奪之算。嗚呼！貞元九年四月辛亥，終於富平從事之館，享年六十一。夫人陳郡殷氏，皇曹州司法麗正殿學士踐猷之孫，清河尉寅之女，故給事中杭州刺史亮，其兄也；今侍御史郴州刺史永，其弟也。生德義之門，襲猗那之慶，自執笲主饋，逮四十年。孝慈柔明，六姻是仰，學備箴誦，言成禮法。公之祿甚薄而家甚肥，中外無閑言，諸孤猶已子，閨門之內，和樂薰如也。既茹未亡之痛，護奉青車，東旋洛都。八月癸丑，遘疾癘終於新安之別墅，享年若干。有男子五人：長曰少成，仕至桐廬尉。次曰少清，以經術甲科。次曰某曰某，皆以文學裕蠱，稟公之義方。女子五人：長適安福尉劉公範，次適常州司倉齊暢，其次未及笄，皆稟夫人之明訓，少成等曾未半歲，再集荼蓼，思養於下，如不欲生，銜恤忍哀，竭其誠信。以十月某日，得吉卜於新安方山南龍澗原，禮也。小子齔歲而孤，夙承善誘，且懼徽音行實之不傳於後，與陵穀之有遷也。謹用論撰，哀而不文。銘曰：
惟叔父，秉直清。溫而文，誠而明。六試吏，揚令名。再從事，有淑聲。猗夫人，懿純德。倬婦行，為內則。樂申申，恭翼翼。女有家，男述職。天不傭，降鞠凶。道未行，禍已鍾。刻金石，識邱封。德不泯，哀無窮。
君諱惟明，字某，楠蘭陵人。曾祖浚，皇丹州刺史。祖文遠，皇睦州別駕。考重暉，皇金州別駕。自丹州已降，雖位不過守佐，而皆以行義似續，君即別駕府君之元子也。天寶中舉秀才，數上，行過乎謙，竟不得居甲乙科，時苟未至，雖巧力無所措其用。否不可久，後累為知已所薦，自明州參軍事至揚州兵曹掾，凡四更官，皆有理效，多以名聞薦拜，或參從事之列，向非刃有餘而用無滯，疇能及此。晚歲病風，家於丹陽，葆真樂和，樽酒自適，輕財重義，推誠於朋友之閑，不飾邊幅，以曠達自任。初君與令弟故司封郎中惟則同以儒服遊京師，賢士大夫締交慕義者如響，郎中以通才曆職，而君亦累為名公所薦。年位未至，相次凋落。嗚呼！以建中二年四月某日，所疾沈痼，終於丹陽私第，享年若干。以某月日，權窆於某所，從宜也。夫人扶風竇氏，婦道柔明。子渢、澣、汝等，年未誌學，藐然無怙，芻挽時行，哀以求銘。銘曰：
南齊之後，福祉洊臻。厥生兵曹，洵美且仁。如何中路，翳魄荊榛。刻石窮泉，永誌聲塵。
君諱遴，字某，博陵安平人也。六代祖北齊右仆射昂，以文學正直，周曆諸曹，禮樂刑政，所損益者十七八，生隋水部司門二郎中洽。有風儀器尚，以世其家，司門生皇掖縣令曇首，掖縣生武邑令紹，武邑生白水尉頊，頊生汾西令贈定州刺史升之。自掖縣四世，含備不耀，君即定州府君之長子，故相國右庶子安平公，其介弟也。恬淡願愨，不遷於時，仁於鄉黨，友於兄弟。大曆中，御史大夫讚皇李公之宣風於吳也，聞其賢，起家表薦為常州武進縣尉。跡徇知已，主不近名，俯視官曹，非其好也。建中初，嗣曹王分閫案部於九江之西，又以名聞，轉洪州建昌縣丞。君喟然曰：「莊生於陵子，吾之師也，惡用是哉。」終不屑就。先是築室於毗陵，疏清流，蔭碧蘚，樹藝偃仰，有終焉之誌。貞元十年正月日，寢疾終於其家，享年六十三。夫人范陽盧氏，華宗淑行，動循禮法。其孤景伯等，年未及冠，皆專經趣善，藐然銜恤，護奉青車。以明年十月某日，歸祔於河南東原之舊塋，先遠故緩也。季弟著作郎述，貞諒遜悌，稱於士林，抱終鮮之痛，主歸全之禮，以德輿詳其素履，俾為墓銘。銘曰：
公綽之道，澹無欲兮。結身用晦，言可復兮。視履考祥，宜戩穀兮。乃如之人，胡不淑兮。周原舊封，森拱木兮。於以寧神，識陵穀兮。
君諱峴，字某，范陽人。自魏已降，官婚人物，為天下清甲，大略書於國史，詳言在乎家牒。今所書三葉，自曾王父衛州司馬府君諱宏壽，初貞晦不仕，公車徵拜，生冀州信都主簿府君諱友裕，友裕生揚州高郵縣令府君諱相，君即高郵之第若干子。奉前人之業，講先師之訓，以之克家，以之從政，直方謙厚，卑不可逾。筮仕三次，不離州縣之職，曰亳州蒙城縣主簿、楚州寶應縣尉、潤州丹陽縣丞。寬敬蒞事，不希名譽，故每當廉問薦延之日，使牙陟明之舉，皆遷延晦避，時議多之，清行懿名，竟用不振。以大曆九年七月日，寢疾終於官舍，享年五十五。其嫠隴西李氏，柔順有婦行。嗣子某等，決於蓍蔡，銜恤襄事，以關河不靖，未克歸祔。遂以某月日，權厝於縣之北原焉，從宜也。予僑居丹陽，嚐與君遊，故粗書事實，以備刻石。銘曰：
生死沄沄，如環斯循。籲嗟盧君，於此歸根。
