惟元和四年夏五月丁卯，塚宰趙郡公巽寢疾薨於永崇裏，享年六十三。天子憫然不視朝，追命右仆射。冬十月乙酉，返葬於洛師緱氏縣芝田鄉之大墓。公字令叔，趙郡讚皇人。曾祖知讓，皇河南府長水縣主簿。祖承允，江州別駕，贈太府少卿。父嶷，右武衛錄事參軍，飾終四加至尚書右仆射。代載德善，至公昌大。始以明經筮仕為華州參軍。試言超絕，補鄠縣尉，登朝為監察御史殿中侍御史，由美原縣令課最為刑部員外郎，由萬年縣令課最為戶部左司二郎中，由常州刺史理刑第一徵為給事中，以御史中丞領潭州刺史湖南觀察使，就加右散騎常侍，以右散騎常侍領洪州刺史江西觀察使，就加御史大夫，同二府報政入為兵部侍郎，在塗加度支鹽鐵副使。至止逾月，代今司徒岐公為使，明年遷兵部尚書，間一歲轉吏部尚書。總八柄，平九賦，左右理道，以紓元元。天子方推心竦意，倚以為相，奄然大病，斯可痛也。
公溫重方嚴，愷悌忠清，得洪範之正直，稟大雅之明哲。強誌特立，為儒門吏師，中台草議，左曹還詔，法程之下無尢違，分畫之下無差失。其為二方，循班制，建長利。布以休和，樹之風聲。大凡都府歲杪使刻深吏周行支郡，鉤摭泉貨，二千石不相聊生，如梏[QXDI]然。公至，分命部從事覽觀禮俗，問人疾苦，廉吏善否而已。至有經用之羨，使郡自為理，得以蠲乏用，補庸亡，府無私焉。四履之內，遇凶旱水溢，捐有餘以均不足。農裏無大乏，官司無宿憂，而邦鄉碩生，勸學講藝，道彼輕僄，率循教化，皆有聲詩，揭於康莊。其制國用也，調盈虛，禦輕重。阜齊人之業，而地不加賦；佐公家之急，而利無所滯。先是池澤之稅，因緣為奸，牢盆以私，幣貨浸濫。公則去一朝之便，質終歲之成，變其苦窳，以寬物力，盈入之數，不可勝條。上嗣位之歲，發武庫禁兵，以誅劉辟。三蜀之饋，不乏於軍；千金之費，不征於人。揚天聲於井絡，斷戎首於齊斧，是皆謀猷大績，經理大本，豈止於漢庭桑大夫、耿中丞，區區然商功利析秋毫而已哉？其為天官，已嬰寢患，猶與郎吏切劘奏書，去繳繞之科，禁絕私回於胥吏，士之得調者，多受賜焉。內外埽除之際，精爽不亂，與上介言職業，雖康寧宴間之不若，君子以為難。自解巾褐，至捐館舍，凡曆官十六，利刃觸虛，不大車以載，文理聰明，卓冠出倫。規為密靜，矩度章灼，大吏之所表的，諸公之所嚴重。其文采精實，循道體要，而不為曼辭。其術學博洽，折中定疑，而不理章句。喜士尊賢，開懷盍簪，絲桐博奕，談笑嗢噱。每有餘裕，而無留事，誌在端正百度，儀刑四方，以謨明宏濟為己任。而績用未究，斯吾君所以當寧流歎，而眾君子失聲怛化，豈虛也哉？凡三合姓，初曰范陽盧夫人，太子賓客幼平之女。次京兆韋氏二夫人，潁州刺史勺洎膳部員外郎襄之女，以從祖妹而繼室焉。皆以華腴淑哲，不幸凋落。長子紹，左衛兵曹參軍鳳翔節度巡官，專謹有馴行。嗣子繼，京兆府參軍，飭躬彊學，幼子紵、編，皆以門蔭在仕。紹、繼等泣次先公官簿事業，請書墓石，且以理命見托，故不得讓焉。銘曰：
太行之東，全趙古風，鍾懿美兮。左車武毅，元禮文事，叢慶祉兮。天官塚卿，莊重廉清，大君子兮。精金斷割，良玉特達，視所履兮。表率二邦，鰥孤惠康，斯樂隻兮。均齊八政，底慎徽令，有經紀兮。宜登上台，以賦群才，命遄已兮。緱原厚地，追琢款識，神在此兮。
有唐元老太保岐公，諱佑，字君卿。年七十八，以得謝之歲歲十一月辛未，啟手足於京師安仁裏。皇帝恤然不視朝三日，冊贈太傅，吊祠加恩。明年夏四月乙酉，返真宅於少陵原大墓。公之先，自漢建平侯晉當陽侯而下，忠賢輩出，積厚昌大。以至曾王父行敏，皇銀青光祿大夫荊益二州大都督府長史南陽郡公。王父愨，皇中散大夫尚書右司員外郎詳定學士。父希望，皇銀青光祿大夫鴻臚卿恒州刺史西河郡太守，飾終三加至尚書左仆射。
公總中和之粹靈，蹈明哲之大方，體仁以長人，厚德以載物。器周代資，材為國華，程功積事，博達宏裕。在元宗朝，以門子筮仕，解巾有聲。在肅宗朝，以郡掾廷吏，賢侯交辟。俄以台郎御史二千石事代宗，以六職之貳十聯之重兵符相印德宗。初自度支郎，歲中拜小司徒。時當艱急，政有均節，持權者排陷，改蘇饒二州刺史。以亞丞相顓征南方，入居左轄，出典侯服，旋委節旄，貞師淮海。凡居鎮十五年，曆禮刑二尚書，乃進左揆，燮和大政，拜章來朝，兼理公台，綢繆樞極，在帝左右。順宗諒闇，公攝塚宰，因山復土，尃護其任。進掌五教，乃平九賦，永貞內禪，公奉典策。今上繼明，真授司徒，備物采飾，褒優章灼，推致四時之和，茂明萬物之宜。初公來朝之明年，年及懸車，抗章告老，三上不允。厥後詔公，每旬一朝，訪決重務，以公年與德耆，尊禮不名。後八歲，天子憫煩公以官職之事，恩遂堅請，禮優師臣。大雅稱方叔元老，且非宰政；東漢之胡公中庸，不理藩服。曷若公都將相之重，兼文武之全，三代論道，兩朝總已。縉紳瞻仰者，凡六十年，致仕就第，極其榮號。響用五福，闇然得之，在臨川有愷悌之化，蒞南海有威懷之略。自淮而南，興事任力，三邦之人，類其聲詩，炳如嵩華，刻在金石。公既當安危注意之重，一人倚賴，急宣密啟，多所交感，嘉保太平，承寧諸侯。或灑其煩言，或導其善氣，損怨服義，日用不知。至有執介圭，朝象魏，冠功臣之表，近天子之光，為時龜龍，公所樞極。喜士容物，群而不黨，理遣情恕，犯而不校。一言定交，死生以之，趨人之急，唯恐不及。不徼福，不乞靈。物怪氣焰，不接於心術；誠明坦蕩，自得於天理。中正之外，無自入焉。國門南出，杜陵故地，畎清流，疏灌叢。觴斝引滿，金絲合奏，時賢俊人，結轍在門。極謝安之林墅，異陸賈之裝橐，鄉耆時會，鷗鳥不驚。又以見公放懷推仁，無不逮也。至若閱天下之義理，究先王之法誌，著《通典》二百篇，誕章宏議，錯綜古今，經代立言之旨備焉。凡推轂之士，繇幕廷而奮迅者，近於百輩，將相六職，左右曹台，以至列藩二千石，不可勝書。
夫人安定郡梁氏，蘇州常熟縣令幼睦之女也，專柔淑慎，動有儀矩，先於公歿，幾三十年矣。嗣子司農少卿師損，與其弟昭應縣令式方駕部員外郎從鬱等，皆以材能孝謹為卿大夫元士，推擇之際以吏資，蔭庥之下有淑聲，儼然摧剝，相視無怙，誠信哀敬，實加於人。以德輿常忝府辟，晚聯台座每荷同升之義，盍陳無愧之辭，直書德輝，以鏤幽礎。銘曰：
君子之用，可以大受。斤斤岐公，祗事三後。謨明盛時，其道甚夷。乃將乃相，乃公乃師。六認和平，五福叢滋。齊之溫良，商之慈愛。推本性術，發舒光大。宣力中外，勤勞翼戴。縣車乞身，知進知退。歲在大梁，月生一陽。以佚以息，忽乎茫茫。廞襚納書，禮優職喪。智氣在上，昭明光揚。少陵鬱鬱，蓍蔡協吉。宰木號風，虞泉落日。籲嗟岐公，居此元室。
德宗皇帝享國二十有七年，注意於將相之臣，惟魏國賈公，諱耽，字敦詩。始則四握兵符，保釐節制，終乃再踐師長，燮和樞極。文武致用，實寧斯人，景鍾書伐，金鼎和味。鹹有一德，用平泰階，奉綴衣之詔，公始感疾，先復土之期，公乃捐館。屬太上皇重公耆碩，進加司空。今皇帝憫公徽懿，追命太傅。春秋七十六，佩相印十三年。前史稱賈生通達國體，其孫嘉好學世其家，其曾孫捐之建議深切，漢元帝為之罷珠崖郡，皆其先古之有議論風節者也。曾王父遠則，皇長河尉。生王父知義，沁源主簿，贈揚州大都督。都督生烈考炎之，燕居不仕，贈尚書左仆射，皆代德安貞，延耀於後。
公忠正仁恕，極深研幾，究今古於百氏，窮地域於九譯。乾元初，寰海未靜，褐衣危言，始尉太平，連辟大府。三入御史府，再為尚書郎，亞尹北都，剖符西河，嘉猷循行，所蒞居最。大曆十四年冬十月，繇大鴻臚貞師於梁，協力群帥，平夷江漢，青綬大封，烜然光明，進參六職，節制襄峴，載會兵車，撫征淮右，徵詣行宮，真拜冬官。明年，以三後之任，分正洛師，加地進律，察廉唐鄧，復總賦輿，鎮於靈昌，政成八稔，愷悌清靜。於是膺審象之寄，讚格天之業，中外授受，勤勞王家。《易·坤》之說曰：「地道也，臣道也。」惟公有博載之量，露生庶物。《書·洪範》之說曰：「強弗友剛克，燮友柔克。」惟公推寬信之誠，弼亮時化。故其撫封也，不尚禁厲，不施察，扶導善氣，折銷未萌。使貪者讓，躁者靜；四鄰敬之如神明，闔境愛之如父母。其作相也，當先皇帝洪覆陰騭，財成造化，宗工舊老，但以忠厚承清光。故公之揚庥德輝，涵泳無際，藹然和平之運恬然易簡之道。至若匪躬詭詞，勞謙不伐者，亦何可勝言？坦夷而周密，廣大而潔靜。從善虛已，求天下之才；博聞強識，通天下之誌，斯不可及已。所著《梁懷王傅碑》、《先君子碑》，陳祖德以自況，載家聲於可久，體要閎達，邁乎群倫。撰《海內華夷圖》，及論次地理之書，凡五十有五篇，貢在中禁，傳於域內。言方誌者，以公名家，被病更時，屏絕醫術。且曰：「吾以忠信為孔禱，死生為天理，一氣聚散，斯焉順之。」美檟壽堂，自為終制，隤然委化，以啟手足，雖從古知命之士，所難能焉。夫人武功蘇氏，駕部郎中守忠之曾孫，處士珣之女，有柔儀淑行，歿於中身，二十有五年矣。嗣子疇，太常寺協律郎，早夭。次子粦，太子司議郎。少子柔，京兆府參軍事。馴行孝謹號咷毀瘠，奉二尊裳帷，合於九原。刻茲樂石，以永終古。銘曰：
麟之儀儀，鳳之師師。有倬魏公，發輝清時。外總方國，埽除螟螣。入居公台，左右皇極。於學無不通，於士無不容。穆如和風，叩若華鍾。偉材閎議，信以發誌。中行循性，其道易易。始初清明，紀號永貞。維陽月之朔日兮，返智氣於冥冥。下旬逮半兮，祖載於庭。神休古原兮，此音形。前直國門兮，旁邇梁傅。不忘本兮公之素。笳簫啟路，歸此壤樹。嗚呼！有唐元老兮，魏公之墓。
析木之下，幽陵碣石，融結絪縕，誕靈熊渾。乃生元臣，以翼大君，惟彭城郡王宣力三代，撫封四紀。在德宗朝，纂服舊勞，以亞丞相，得顓征伐，冬官夏卿，再踐六職，乃列台宰，乃居師長。在順宗朝，論道進律，就加司空，又拜司徒。今皇帝聰明齊聖，襃厚功德，擢侍中中書令。綢繆樞衡，臨長諸侯，元袞赤舄，崇其物采。九命二伯，極其名器，勳猷備於讚書，終始焯於代家。五年秋七月，寢疾薨於莫州之廨舍，享年五十四。冬十月，歸全於涿州良鄉縣之某原，追錫太師，不視朝三日，命諫議大夫吊祠法賻，廷尉卿持節禮冊。又詔宰臣德輿銘於壽堂，所以加恩報勞，始終滲漏之澤也。
公姓劉氏，諱濟，字濟之，蜀昭烈皇帝二十一代孫。曾祖宏遠，皇檢校司衛卿臨洮軍使，襲彭城郡公，贈宋州刺史。祖貢，皇特進左金吾衛大將軍，贈揚州大都督。父怦，皇幽州盧龍節度觀察等使御史大夫，贈司徒恭公。公承是覆露，生而岐嶷。深而通，直而和，宏毅忠肅，端明溫重。固已蘊絕人之姿，挺希代之器，始以門子橫經遊京師，有司擢上第。參幽州軍事，轉兵曹掾，曆范陽令，考績皆為府中最。興元初以太子家令為莫州刺史，以御史中丞為行軍司馬，凡吏理之尉薦，輿師之拊循，如良庖之無肯綮，良農之無滅裂。司徒即代，有詔奪情，節哀順變，講信修睦。先公之封軫盡在，長帥之威惠畢舉。比歲大旱，蝝蝗為災，絜齊蔬菲，默以心禱。甘雨祁祁，嘉生莓莓，因其豐登，示以班制。古諸侯之令典，靡不具焉。貞元初，烏桓誘北方之戎，幸吾阻饑，大聳邊鄙。公先計後戰，陳兵於郊，乃遣單車使者，誘掖教告。繇是諸戎，皆為公用，幹不庭方，厥猷茂焉。明年，鮮卑墨乙之犯古漁陽，其後啜利冠右北平，公分命左右軍，異道並出。然後以中堅衡擊，古不離傷，師不留行，冞入其阻，抵青都山下，捕斬首虜以萬級，獲橐駝馬牛羊以萬數。十九年，林胡率諸部雜種，浸淫於澶薊之北，公親統革車，會九國室韋之師以討焉。飲馬灤河之上，揚旌冷陘之北，戎王棄其國遁去。公署南部落刺史為王而還，登山斫石，著北伐銘以見誌。自太行以東，懷和四鄰，或歸其天倫，或復其地理。警急則解其顛沒，居常則納諸矩度，兵興以來，氣俗相因。或以奓敗度，或以美沒禮，比屋之人，被縵胡而揮孟勞，不知書術。公乃修先師祠堂，選幼壯孝悌之倫，春秋二仲，行釋菜鄉飲酒之禮，生徒俎豆，若在洙泗。私門耽耽，公署沈沈，自從事掾史，迨紀綱之仆，稟稍有倫，采章不紊，接士必下以詞氣，推賢而容其出處。隴西李益，樂安任公叔，以賓介薦延至郎吏二千石，為近臣良守，此又烈太夫大君子曠度卓犖之為也。
其於勤身裕物，生聚教訓，祁寒則頒以絮帛，大歉則振其倉廩，一方之人，蒙被惠和，嘉祥交於動植，孝順浹於州壤，美化周行，無不及焉。去年冬，王師問罪於常山，公率先蹈厲，累上功捷，引義慷慨，賦詩以獻，詔宰司序引百執事屬和以美大之。師次瀛州，既圍樂壽，又遣支兵，急攻安平，三旬未下。武怒益奮，命其子總以騎士八千先登，公親鼓之，士皆殊死戰，亭午而拔，誅屠無噍類，蓋所以宣威制勝於可必也。天子賜以寶劍金甲、彤弓盧矢。方董諸侯之師，將覆其巢，俄感厲氣，隱機口占，署總軍司馬，曰：「無以吾故而稽天誅。」悉召戲下，以須王命。俄而下霈然之詔，宥罪班師，加公寵渥。已至大病，遺章悃款，不及家事，天下之人，偉其忠勞，總以君命起於倚廬之中，委重戎事。由御史大夫為工部尚書，凡軍師之節制，封部之廉察，盡如恭公太師之命焉。茹荼雪泣，祗服丕矩，以國僑之遺愛，知公業之不亡。生極榮號，沒有湣冊，揚名以繼誌，善訓以克家，君臣父子之道，斯為至矣。襃大臣所以尊王命。懿武事所以恢天聲，敢攄馨香，以識冥漠。銘曰：
帝在法官，推心懋功。洸洸彭城，秉義納忠。幽都朔易，賜履來宅。便藩渥命，焜耀嘉績。北戎病燕，從古以然。懷徠蕩定，勇略昭宣。燮和之重，公作霖雨。師律之嚴，公為齊斧。廓開祲沴，振奮威武。保大定功，庇人尊主。卻縠敦悅，乃主成師。善經義府，公實似之。北伐刻銘，西征賦詩。播於工歌，列在鼎彝。壯猷未極，大暮如斯。華首童牙，辛酸涕洟。義方紹續，君命吉祿。孝在無改，恩延必復。參差輅葆，澶漫陵穀。勒石下泉，幽元照燭。
元和五年冬十二月戊寅，太尉兼中書令延德郡王自河中來朝，明年春二月景子，發瘍薨於京師務本裏第，春秋五十。皇帝不視朝五日，冊贈太師。冬十月乙酉，歸全於萬年縣少陵原，嗣子檢校工部尚書兼右金吾衛將軍克讓，毀瘠號慕，沒於倚廬之中，追命尚書右仆射。次子太仆少卿克恭、檢校右散騎常侍駙馬都尉克禮等，泣遵理命，用誠信襄事，舉書公之大績大烈，請刻石以識雲。
公諱茂昭，字豐明，其先燕人。九代祖奇，北齊右北平太守，因封其地，代襲王爵，違難出疆，雄於北方。曾祖遜，乙失活部落刺史。祖謐，皇開府儀同三司平州刺史，贈太子太傅。父孝忠，皇義武軍節度易定等州觀察處置等使檢校司空同中書門下平章事上穀郡王，贈太師，諡曰貞武。惟公承太傅貞武之遺烈，受嚴凝溫厚之全性，戴翼其代，撫征其人，戎容山立，盛氣玉色。英風義聲，燀燿光明，調鼎七歲，秉圭三覲。爰立於明廷，考終於會朝，卓爾拔乎倫類，沛然滿乎觀聽。凡異姓而王，真食其封，於三公備司空司徒太尉之任，於三師曆太子太保太傅之秩，累階宰職，乃於中書令，名器始終，與勳伐俱。初公生當上元寶應之閑，天下兵興，感激代故，間關力用。始自掾曹宮衛，以至卿寺台閣，金艾采飾，祗庸顯明，寶臣物故，成德不靖。公以弱冠，偏師破朝鮮於束鹿，禁旅急病，薊人挺災。公以中權，衡擊脫西平於清苑，此其裕蠱宣力之章章者。貞元七年，貞武公薨於位，朝廷以公狎貫戎重，可輯寧一方。繇定州刺史起領留府，禮服外除，策勳懋官，統節制之師，修方伯之職。累丁趙國魏國二太夫人憂，喪祭情理，一其哀敬，凡三奪齊斬，以從王事。孝文當陽，考禮述職，瞻斧於法座。順宗繼明，保乂齊信，執壤奠於翌室。今上報本，侍祠肅事，奉圭幣於泰壇。至於浹洽邴魏，優遊平勃，錯綜事典，習通儀制。樹善於廟堂，陳謨於穆清，迥出功臣之表，實行宰相之事矣。前年冬，詔武庫禁兵，會諸侯之師於常山，分道並出，鹵帥絕太行，越飛狐。是日北道，以公為主，於是創廄置以辟磽陋，悉芻米以給賦輿，軍尉裨校，待之滿誌，供具宴餼，無非加等，亦既壓境，士皆賈餘，公與群帥屈指環城有日矣。恒人以步騎二萬，逾木刀溝，為從衡七里之陣，來薄於城。公擐甲出壁門，徑當其鋒，俾其子克讓與猶子克儉甥陳楚等分捔之，設左右翼以待之，出奇決命，凡數十合，取巧於七縱，蓄銳以三捷，席勝鼓行，橫屍如陵。方申盡敵之算，俄奉班師之詔，因喟然曰：「自五十年間，兩河多壘，縣官以在宥含垢，懷和萬方，推恩息人。延代賜履，或恃長轂，且逾短垣，至有相依若輔車，相求若市賈。雖有長智，不能自還，大丈夫亦當排雺而翔慶霄出樊籠以羾閶闔，行之自我，仁遠乎哉！」姑請軍司馬於朝，使人狎其理，然後以一方之地圖戶版，三軍之駟介伍符授焉。子文告令尹之政，士蒍傳太傅之法，拜章撰日，盡室就途。舉代得請，然後有河內之命，麾幢才至於理所，劍履遽來於轂下。沃心體國，指掌論邊，慷慨行義，涕洟交感。方受麵命，以班詔條，嶷然持重，為守臣表率。其或行不俟駕，幹不庭方，清昆夷，埽獯狁，然後銷五兵為農器，驅一代為壽域，此公之心也。噓夫！以析木之下，將相代家，按節股肱郡，在諸侯王上，而薦紳文吏，擁旄山東。廉風俗於武旅之地，修班制於戰爭之後，是一舉也，而二美行焉。君子以為元和理平之嘉瑞，雖西漢之白麟黃龍不若也。始公割符，三年而分閫，又四年而進律，以州為都府而為長吏，又七年而為公，明年作相，最凡盛大。幾三十年，君臣極其感會，天下仰其風采，詔葬法賻，率用汾陽王咸寧王故事。所不至者，歿於中身，豈造於物者不與其全歟？此吾君所以當寧流慟，而歎其用之未極也。夫人衛國夫人李氏，滄州刺史兼御史中丞陵川郡王固烈之女，閥閱慶祉，淑明柔嘉，由內外音徽以大。凡所顧復，皆為善良。克讓以勞而貴，以毀而歿。克恭以才能曆卿士，克禮以淑令儷夫人，克禮之季曰沙門宏信，宏信之季曰太子舍人。克從少府丞、克勤光祿丞、克正等，稟訓尚義，執喪知禮，閨門積厚，名教多之。德輿久辱深知，謬參大政，疇庸之命，親奉聖謨，撰德之詞，式藏厚載。銘曰：
太尉兵柄，中書理本。桓桓令君，宣令分閫。行旆搖搖，馬鳴蕭蕭。華袞九命，介圭三朝。乃率賦輿，乃頒詔條。先台諒闇，霧霾蔽晦。詞極切劘，義形風概。皇明光宅，績用章大。恒碣之間，革車所會。蹈厲策勳，推授交代。皇用疇庸，遍登三公。毅然舉宗，來自山東。周有申伯，漢稱竇融。乃陟其明，於河之中。行道有福，為仁由已。哀榮思福，冠耀終始。少陵為穀，幽宅在此。中南如礪，令聞不已。刻銘泉壚，與天壤俱。
序曰：陰陽和而萬物得，君臣合而九功敘。內竭忠力，外修班制，匡戴藩輔勤勞王家。安危注意，終始尊任，明德大烈，為信臣龜龍者，其惟太保馮翊王乎！太保諱震，字遐聞，本馮翊人，後徙家於梓潼。曾祖豐，皇劍州司馬。大父和本，雙流縣尉，贈遂州刺史，仍代貞晦，以至皇考審綱，天爵內充，聘問不屈，蓋君平湛冥之遺烈也，四追命至尚書左仆射。
公少有風節，忠厚閎大，學涉古今之變，器包王佐之略，三命官至合州刺史。嚴黃門武時領方任，寘諸牙門，副軍攘寇，威望大著。又三徙至太常卿，秩銀青光祿大夫，黃門既沒，公亦居息，常以智免，不為利疚。李仆射叔明之至也，以前後功勞上聞，起家拜渝州刺史，公曰：「李公中外之姻也，今茲推達，無乃誘於私乎？」義無所苟，移疾罷去。是歲遷鳳州刺史，充本道節度副使，攝侍御史。先是兵火未戢，州壤蕭然，庸亡斃踣，數閭無幾。公乃翦其荊棘，吊其傷痍，毀家以佐軍，約已以裕人，精力不懈，視之如子。未周月而四郊繈負，感甚以泣曰：「嚴公之仁，父母不若也。」尋丁內憂，詔復厥職，充興鳳兩州都團練使，血涕拜章，三上不允。就加殿中侍御史，至於御史中丞，爵馮翊郡公，進封鄖國。階極儀同，賞變推恩，居部十四年，考課為天下最。教訓盡其物宜，編人有以質俚之詞，攄其肝膈，刻岩石而頌公者，雖古之善頌，不能加焉。建中三年，陟報政之尢，修連帥之職，拜梁州刺史御史大夫山南西道節度觀察等使。後二歲，皇帝以避狄之亂，狩於是邦，加戶部尚書馮翊郡王。公以漢中形束壤制，邇於京師，陳謩主斷，咫尺三接，清蹕既駐，皇心乃夷。大僚法從，儲峙肅給，事不乏於上，人不勞於下。於是師期四合，士氣百倍，神武陰騭，諸侯鼓行。丹水即戎，乃申恢復之略；塗山執玉，克備聲明之禮。夏六月，詔梁州為興元府，公為尹，遷尚書左仆射，真食二百室。其於先事備戎，贏糧積甲，北達於駱穀，成功翼從，除道執靮；西至於散關，屬車以安，重險斯濟。明智一德，合於宸衷。仍歲來朝，命賜備厚，溫室宴見，圜丘侍祠。事業焯於功令，形容繪於麟閣，時所難能，而公沛然。常以同穀陰平，備邊要害，乃建堡壘，新廩庾。禦寇有金湯之固焉，積粟有水火之饒焉。出輿師以會漢南之討，而人不知役；操量鼓以濟中都之歉，而敏必有程。盡慮以幹王事，多方以佐百姓，而又精於鑒裁，敏於推擇。能樹善於幕庭，終翰飛於公朝，率由慰薦，而後光大，至於為宗工近臣賢大夫良二千石者，列於中外。《書》曰「慎簡乃僚」，又曰「俊人用章」，惟公有焉。貞元十二年同中書門下平章事，崇德報功，於是乎在。純誠積戀，亟請朝謁，上以一方戎重，優詔止之。十六年六月癸巳，感疾薨於理所，春秋七十六。追贈太保，廢朝三日，吊祠法賻，率有加數。乃有兵符命書，授公從祖弟代之。才既得於官下，恩實彰於身後，及青車之至也，又詔有司備禮冊命，以其年十月丁酉，葬於長安縣居安鄉之某原。
前夫人武功郡夫人蘇氏，劍州長史束之之女。繼夫人沂國夫人王氏，試左千牛衛長史舟之女。鹹具柔德，以宜家道。長子悈，河中府士曹參軍。次子協，殿中侍御史劍南西川節度推官。嗣子公弼，以文學克家，仕至國子監主簿，以似續疏土，封會稽縣男。幼子公貺，亦以修詞為州黨所薦，祗服義方，綽綽有裕，哀敬誠信之禮備焉。初公從父兄侁，以含章好義，曆中執法，剖符盧山，同氣曰堅曰霽曰霔，皆卿才也。堅為盛山鹹安二郡守，霽以殿中侍御史介於岷峨，霔四為尚書郎，猶子婿雅，皆用文雅筮仕，有名於時。信乎致義貽訓，知人之全也。弼以德輿職忝司言，知大臣之功行，捧持官簿，哀托銘篆。是用論次，藏諸九原。銘曰：
憲憲馮翊，平康正直。柔嘉強毅，允是三德。端誠啟迪，有大勳力。河池理平，物遂其生。漢中經武，人悅是舉。智能扞患。忠以衛主。謀猷既臧，翼戴以恭。黃道捧日，卿雲從龍。梁山斯峻，碩德斯鎮。雕戈金鉉，戎輅相印。時惟元老，克葉昌運。方壯其猷，天胡不憖。塗芻即遠，金石傳信。作銘元堂，永識休問。
