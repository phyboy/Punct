有唐博物通理之君子常山張君，諱薦字孝舉。以小司空亞丞相將大君之命，結絕域之成。貞元甲申歲夏六月，出車國門，在途被病。秋七月戊寅，復左轂於青海之西，其孤敦簡，與軍吏章騎，護而車而東，明春三月，至於京師。天子憫然加恩，追崇大宗伯，俾尚書郎吊祠，職喪法賻。秋七月癸酉，安宅於某原。君之先，漢常山景王耳之後也。曾王父義，皇澤州治中。王父文成，司門員外郎，贈國子司業。烈考不忒，揚州天長縣令，贈睦州刺史，代名儒學。至君章大，七歲善屬詩，十歲通太史公書，未弱冠，有令聲於江湖間。優遊恬智，博貫古今，約已求誌，視苟進如探湯。東諸侯表其材以聞，廷命左右禦率府兵曹參軍，尋以傳車徵，加史館修撰，以勞授陽翟縣尉。朝廷難諷議禮文之任，拜左拾遣，換太常博士，柬求俊茂，遷工部員外郎，轉郎中，修保氏之職，擢左諫議大夫。為權幸者所侵，改秘書少監，用久次升為秘書監。前年，戎王發導譯，請棄細故，以休寧西方。先皇帝思所以臨存即敘，故有冬官南台之拜，自筮仕至沒身，與載筆終始，書盛聖一王之法。考《周禮》魯史，修明襃貶，好古者謂君辨裁而直，其為禮官，講貫洽聞，統同辨異之大，乖疑隱微之旨，皆折中於君而優為之。貞元郊祀，告類報本，再以台郎攝讚大儀，知禮者謂之閎達而敏。使節法冠，從古所難，始則內廷參侍，出疆命介；次則專席委重，登車有光。減邊貢之蹄轍，紓齊人之杼軸，四牡所履，陰方洽。及是以撫和憬俗，非君莫可，竟以靡鹽，終於絕漠。感慨者謂君盡瘁而忠，凡曆十官，而八在曆，其他三帖職，二承攝，一追命，春秋六十一。君子之道，有初有終。悲夫！惟君端直廉正，醇醲博厚，儼若彝器，中涵靈龜。以庸制祿，故不至隱約；以道藩身，故不至燻灼。中立大朝，為名卿碩儒，和而不同，直而不詐，東陽之長者，富平之默識，繄君有焉。初興元貞元之間，轂下饑旱，乘輿避正殿，君引古抗章，條其日數，詳定昭德皇后廟樂及太儀位號儀大臣祔廟鼓吹之法，皆稱典義而為故事。有文集三十卷，犖犖然君子之詞也。上疏陳史職利弊，指明切實，有裨王度。著《史遁先生傳》，臣節之貞厲見焉；纂《十祖讚》，家風之德善章焉。至若《宰輔傳略》、《靈怪集》、《同僚籍》、《寓居錄》等又數十編，自成一家之言。初娶太原鄔氏，某官之女也。繼室安平郡陳氏，某官某之女。柔嘉有儀，而賦命不稱。嗣子敦靖，為宮衛紀綱掾。次曰敦簡，參鄭州軍事。次曰敦業、敦謙、敦紹等，克家孝謹，執禮哀敬。以德輿再同玉堂金華之署，承先子之歡，裏仁服義，為日固久，泣狀遺懿，以表識為請。是用舉其大而略其細，銘諸墓門。其詞曰：
天下圭表，係乎史職。卬卬冬官，二紀良直。王者惠澤，先於遠人。皇皇使軒，三抵殊鄰。禮以節事，每馳極摯。文以導誠，克諧雅聲。思若雲鬱，心猶砥平。懷黃刻采兮實稱其服，誌力方壯兮奄然不淑。有生必化兮邃古同塗，憫君青裧兮來自外區。難也收子兮故人刻石，湛恩襚印兮賁此幽穸。
維貞元十七年秋七月乙酉，太常韋公諱渠牟，年五十三，啟手足於靖恭里。戊子詔書，以大司寇印綬告第，其孤博古、近古等，號咷崩慕。以冬十一月甲子，蓍與蔡叶，告窆於某原。其徽數用天子之追命，其誠儉用先人之理命，既而纘書出處之義行官業，請斲圓石，藏於𡑞內云。公字某，京兆杜陵人。自楚元王傅漢丞相節侯恭侯而下，其族盛大。天爵人爵，沛然兩集，六代祖範，隋郿城莊公。曾祖餘慶，皇坊州刺史。祖景駿，房州刺史。父永，著作郎兼蘇州司馬。同氣齊名，皆以文學論著為賢卿大夫，而著作志氣閎邁，落落有奇節。公即第若干子也，年十二，善賦詩屬書，未弱冠博極今古，尤精史籍，力行過人。且以為夫子在魯則衣逢掖，在宋則冠章甫，范蠡在陶為朱公，在齊為鴟夷子皮。於是傳心印之法於金陵，授谷神之道於華陽，或為塵外人，或為遺名子。其達觀也，不名一行；其元同也，會歸三教。蓋周流揭厲，無入而不自得焉，終以儒服服素王之道。大曆末丁著作府君憂，倚廬於壤樹之側，以純孝感嘉生，廉車列上，州閭聳敬。貞元二年起家拜校書郎，五年轉左武衛騎曹掾，皆為知已者從事。八年，大成均表其名經可領學徒，遷四門博士。十二年夏，承詔與近臣名儒緇黃大士講議於麟德殿，上以為能，拜秘書郎，尋獻詩七百字，極其文采。歲中曆右補闕左諫議大夫，再當言責之地，切劘獻替，數進熟於君，規事建議飆起鋒出，卓犖頡頏，取重於時，三接日旰，公卿仰其風采。薦岩穴有道之士，以待兩言。其他推轂，皆一言感慨，就義若渴，見不善如探湯，與夫陰拱自愛持容容之計者，固為愈矣。間一歲遷太府卿，錫以命服。又間一歲遷太常卿，泉藏受用之法，綿蕝禮文之事，峻科禁以絕其私，酌儀制而合於中。被病乞告，禮愈優而不得請，壽與誌皆未極而歿。悲夫！公敏於歌詩，縟采綺合，大凡文集若干卷，撰《莊子會釋》、《老子》、《金剛經釋文》、《孝經》、《維摩經疏》、《三教會宗圖》共十餘萬言，又奏修《貞元新集開元後禮》二十卷，詔下有司，令行於代。當其憫坐馳哀弱喪也，泛然若不淆於物，及披肝膽承顧問也，毅然若不有其身。起儒官博士，十三四年，踐文石，登玉堂；赤車金印，燻灼中外。其所以得之者，無他腸故也。《禮器》曰：「觀其發而知其人之智。」《洪範》曰：「俊人用章。」噫嘻！太常之道，其智而俊歟？雅為晉國韓公魯郡顏公之所薦寵，魯公嚐稱遺名子洞徹三教，讀佛書儒書道書向三萬卷，又多言其神奇之跡，今茲不書。姑書其章明宏大者，用識窀穸，一以申嚐僚之義，一以遂孝子之心。其銘曰：
儒有奉常兮，旁觀三元。強誌敏心兮，詞義紛綸。初委約以卷懷，終發舒而顯尊。出四門兮登三閣，居保氏兮諤諤。開知囊以當法座，印累累而綬若若。天衢淩厲兮才較群，艾服官政兮年中身。飆截道兮駟過隙，夫何一氣聚散之沄沄？逝者固不可作兮，鏤貞堅於墓門。
君諱聿，字某，京兆杜陵人。六代祖眉阝城莊公範，有勳力於周隋間。範之孫機，實居大農，艱貞忠厚，書在國史。機之孫贈太子少保嶽，八子為二千石，皆有風績。生贈太子太師賁，仕至藍田尉，清方粹遠，天爵自修，有才子四人，君為塚嗣。承少保太師祖禰之慶，故延耀發舒於君伯仲之間，少開敏有才智，通覽書記，不為章句儒。天寶中以門子奉清廟齋祠，試言會府，補宣州南陵尉，曆揚州天長丞越州兵曹掾，涇原節將表為參軍，以廷尉平攝監察御史，未及行，授揚州錄事參軍，尋為本府薦，拜秘書郎兼殿中侍御史，以官名心瞿，換太子司議郎，俄擢侍御史檢校祠部，員外郎，皆為淮南從事。貞元十二年徵為水部員外，轉比部郎中。德宗召見，賜以金紫命服，俄遷衛尉少卿國子司業，用久次拜右庶子。元和三年九月景戌，以官壽歿於長興裏，春秋七十五。君初筮仕，已辨疑摘伏，全活枉濫，厥後率為守臣薦引，曆丞史紀綱掾，皆以理效聞。自簪法冠，讚戎重，或筦府政，以修吏理，若摻<辶篪>鍾而揮孟勞，度音觸物，非輩類所及，所奉之主，即故居守杜扶風公今司徒岐公其人也。介弟太尉南康忠武王，有大烈於王家，同氣致美，士林景行，不乘勢以燻灼，每虛懷而坦蕩。再為尚書郎，業以修，計部稽百事財用之數，嚐欲覆視禁軍，董正其簿書，雖事適中止，而聞者竦歎。洎佐師氏，相東朝，克詳憲令，以中宜適。朝請休沐，或近郊考勝，漢廷臣賢士大夫車常接轂，必釃酒理具，懽怡晏晏。交有久要，而言無瑕謫，平夷疏達，造適遺累，有君子之概焉。與夫拘攣枯槁，扃束於一代者，異日論也。素強力無疹痗，奄忽啟手足，庸詎知非五福之康寧，以考終命耶？岐公以元老總國柄，每退朝清問日與君晏言，一旦相失，涕洟怛化。夫人滎陽縣君鄭氏，某官某之女，淑溫仁順，為六姻法，凡合體若干年，先於君歿者半歲。嗣子行檢，進士第，自協律郎移朗州司戶，有文業為素藝器幹。次子業行修，皆修詞與計偕，次某等顓經術，某等尚幼。女子有行者四人，在繈抱者三人。子婿某官某、某官某等，皆華宗良幹，匍匐會事。行檢等令龜揲蓍，得十月某甲子吉。以德輿同辟公府，周知所履，將琢圓石，見谘直書。銘曰：
桂陽之係，眉阝城之裔，伊上族兮。亞於大僚，相彼東朝，介豐福兮。吉凶紀糺，以息❥❥斯不淑兮。直城南偏，即遠歸全，覆夏屋兮。茲焉追琢，以識冥漠，表陵穀兮。
公諱向，其先會稽人。蜀廣漢太守蒙晉西鄂節侯憲給事中龔，皆以茂績焯於前載。曾祖彥榮，皇同州長史。祖思崇，韶睦常三州刺史。父懷操，桂州興安縣令，贈華州刺史。實有清行，藏於家牒。公早孤貧，篤誌好學，舅氏徐吏部浩，器以遠大，以其兄之子妻之。寶應初上書言事，廷命太祝，由吏資轉長水河南二縣尉萬年主簿，分董計司湘中之賦，授大理司直，嗣曹王以宗室吏師，節制洪荊襄三府，公皆讚其師律。曆監察御史殿中侍御史祠部員外郎，府除，徵為奉天令，刺廬壽二州，就加御史中丞，入為司農卿京兆尹。移疾乞告，改太子賓客。凡蒞十六官，考績四十四年，宏厚有局度，辯論通史事。敏而文，忠而能力，緣飾楨幹，所居可紀。初結綬，滿歲調於有司，會舅氏居選部，上其名於宰府。試言二篇，比興菁華，及賓曹邸，兼管書奏。下安陸應山露布於朝，矢口雨下，含章迅發，介漢南也。武人因府喪以劫軍實，譸張無狀，公立斬首惡十餘曹，且命環棘於庭，俾投所取以貰罪。間一日而金幣皆復，微公之才，則一方幾亂。其宰陵邑，內官旁午，吏有因緣橫猾以犯禁者，榜笞至死，人用知懼。凡田裏之辟，庸亡之徠，皆倍於始至，而不書於籍。廬江劇部，號為難理，強家占田，而窶人無告，鄉校廢落，而冗吏猥多，被病者舍醫事求淫祀，公皆去其弊而圖其利，人人得盡四支之敏，而務十全之術。修起經師弟子以理庠塾，每歲以廉茂計偕者，倍於他邦，化條簡易，和氣浹洽。靈芝產，白雀至，連率今司徒岐公上其理狀，詔賜紫金命服。壽陽與蔡人接壤，有州師萬數，天子命中貴人監理，視方任焉。訓武備，飭文事，嚴重廉清，理行第一。入以材能為九卿，典司金穀，由朱邑之課第，循牟融之事任。其尹京轂，不施鉤距，嚐請減縣內平糴之半，且以嚐賦輸於公上者充焉。精力惠養，人蒙其利，前史稱吏不廉平，則理道衰，旋觀夫人之所蒞，有以見朝廷理道之所繇也。年耆疹痗，乃喟然歎曰：「吾以澤國書生，累至二千石，居大農內史，止足休老，其在茲乎？」拜章數上，雖處以儲賓優秩，而不得謝。以元和四年冬十一月，啟手足於宣平裏之私第，逾懸車者四歲。夫人東海徐氏，同州司馬參軍浚之息女，婦道柔正，不躋偕老。嗣子讓，鄉舉進士博學宏詞能直言極諫，三登甲科，為校書郎咸陽縣尉。毀瘠孺慕，如不欲生，號奉青車，以某月日歸祔於會稽之兆域。以德輿與公同服大僚，頃歲奉行中執法之詔，又嚐讀亡友楊懋功放慢金石遺愛之說，公之率履，固為周知。識諸窀穸，不敢辭也。銘曰：
懿彼君子兮，有猷有守。其心不回兮，其進不苟。中外賦政兮，人之父母。金艾被體兮，華纓耀首。月在子兮歲居醜，復東榮兮寢北牖。火黻列兮糸熏元紐，歸鮮原兮巾廣柳。邱夷穀變兮何不有，追琢貞堅兮天地久。
君諱渭，字兆師，其先汝南人。六代祖衡，仕隋為淮陰郡司馬，子孫因家焉。曾祖頂❥杭州長史。祖守則，婺州金華丞。父隨州棗陽令。三葉沈晦，纓轂未華，皆以義行稱於州裏。君服儒篤學，工為詞賦。大曆末，常潘繼居小宗伯，號為得士，君與令弟澈，聯中正鵠於二有司之下。是歲，孝文帝嗣大統，詳延諸生，又以貞師伐謀，對有明法，授汝州襄城尉。時太傅崔文貞公以匪躬當國，兼綜書殿，表為校理，曆富平長安尉，拜監察御史，董選補於南方。南方吏理清而風俗阜，抑君是賴，復命其勞，轉殿中侍御史。平理詔獄，清公不苛，遷膳部員外郎祠部郎中，典曹草議，遵道循性，居太微積星之位，十年不徙官。其有據利權大竇，燻於認時者，君必畏而遠之，居易自足。前歲凶旱，詔罷郡國選舉，慮轂下艱食之不給也，君抗疏以為無肆眚且久，得非濫刑失職者含冤以盭和氣邪？臣以為答於天戒者，在此不在彼，雖留中不下，而士友多之。上皇踐阼，章敘時俊，君已感疾，拜章請老，有詔授秘書少監以優遂之。先築室於崇德裏，有嘉樹修竹，休沐吟詠，以文自娛。每得一佳句，如獲官祿，恬於進取，用此故也。赤紱華發，燕居考祥，方嗇精神以順和理。永貞元年冬十一月甲戌，奄然大病，以啟手足，春秋六十六。夫人河東薛氏，將作監丞腴公之女，雅有儀操。有子三人，從魯、從禮、從質，克稟風訓，以明年二月某甲子，號奉裳帷，返葬於緱山縣唐興鄉之北原。刻石銘墓，以昭景行。銘曰：
猗歟周君，探六義。思無邪，詞頗類。安久次，復郎吏。謝浮榮，佐中秘。洛師緱原潛厚地，刻勒貞瑉書此誌。
君諱會，字某，河南聞喜人。有唐元老左仆射贈司空貞孝公之元子，惟司空左右肅宗，壽與位侔，百順五福，宜鍾厥後，雖不能嗣居公相者，必用攸好德考終命焉。君孝悌睦友，慎厚敬讓，直而和，柔而不犯，馴行克家，學古入官。乾元初筮仕太常，授奉禮郎，再轉至主簿。廣德初以宰相子行修飾，特加正議大夫，累登東朝，為中舍人率更令，仍副少府，又貳殿中。今司徒北平王之節制河東也，表為戎佐檢校吏部郎中。貞元元年，旱蝗相乘，列郡災耗，君奉府檄，蒞於定襄，勞徠安集，有異等之效，就加金印紫綬，以疇其能。五年從北平朝京師，真拜膳部郎中，八年轉衛尉少卿。九年戊申，終於位，享年四十六。噫嘻！君有甘白之姿，而受采和；有惠龢之量，而蒙覆露。徊翔省寺，周旋官業，質於典憲故不跲，詳於奏議而有章。盡齊敬於宗廟，惇愷悌於族屬，以友輔仁，以酒全神。忘懷久次，未嚐謅黷，雖不踐右職，立章章之效，而曆官十一，列爵故裏，辟三公府，以政衙稱。被薦紳奉朝請者逾二十年，無過言，無違德，啟其手足，歸全於先公，君子以為難。再娶皆博陵崔氏，前夫人新繁令平之女，繼夫人大理評事陽元之女，鹹有婦順，不幸早夭。其孤曰定，為左千牛備身。定弟密密弟字，年甫成童，谘於叔父前京兆府戶曹向。以十月某日，返葬於東周萬安山之南原，二夫人祔焉。孝子悌弟，用誠信襄事，禮文家法，率履無違言。世功冠族者，以裴氏為河東盛閥，自魏翼州刺史徽，種德滋大，纂承紹續，十有二葉至贈中書舍人義宏，仕至梓州元武丞，君之大王父也。舍人生贈司空惓，曆給事中杭鄧二州刺史，君之王父也。門業風緒，天下稱之。今纂書其略，刻於墓石。銘曰：
濟濟德門，溫溫恭人。司空之子，司徒之賓。位止亞卿，年不中身。遽歸其全，乃返乎真。上有宰樹兮下有野土，此幽宅兮萬安之下。
元和十年秋，故兵部尚書贈尚書右仆射王公之孤曰元泰、元質、元弼等，舉其王考贈禮部尚書之殯於玉山，王妣贈隴西郡太夫人李氏之窆於潁陽，泣問龜策，得八月壬寅安祔於萬年縣鳳棲原吉，克成先志，孝孫之心也。尚書諱端，字某，太原人。曾祖某，某官。祖某，某官。代理儒術，至公以文學策名，舉進士宏詞，連得雋於春官天官之下，解巾崇文館校書郎，改右驍衛兵曹掾，隴右節度奏授大理評事，為其上介。天寶十年拜監察御史，十三年轉殿中侍御史，俄以本官內供奉讚東京畿采訪之重，十四年遷工部員外郎。謝病請長告，南浮江湖，因寓幽陵，兵亂，啟手足於行次，春秋若干，是歲乾元二年也。娶隴西李氏，隋太師申國公穆五代孫，吏部郎中問政之孫，城門郎韶之女，賢明有儀操。生子三人，長曰綽，被服緇褐，修無生法。次曰紓，以文章繼公，用雋造履清近，諫垣載筆，在帝左右，綱紀都曹，典司庫兵，曆外郎正郎，直誠厚行，為士君子儀矩。次曰紹，繇小司徒三為六官，於外則保厘東郊，節制徐方。當德宗朝，向納尊信，漢廷臣莫二，時上馭天下歲久，宰政之外，大僚往往以辨智材能獻熟得君者，或險決以務忮害，或妄誣以取快愜。仆射則和平將順，不疚不惑，人到於今稱之。故公以義方貽慶，再受二千石五曹之錫，積厚流光，可勝言哉。先遠襄事，未得吉卜而歿，元泰等茹荼繼志，經啟鮮原。以德輿與其先人同於汴東江西從事，同為郎吏，同為尚書，藐然無容，見托傳信。雖文之樸野，其可辭乎？銘曰：
尚書為父，僕射為子。家聲章章，令聞不已。萬有千年兮，邱封在此。
噫嘻！吾之從祖弟曰少成，字某。仕至河南府登封令而歿，其年五十七。曾王父益州成都縣尉府君諱無侍，王父許州臨潁縣令府君諱伋，父華州司士參軍府君隼。三葉有文行，而賦祿不稱，當時才士名人，皆與之遊。君甫成童，通《左史》古文小戴《禮》，以經明調選為睦州桐廬尉，凡七徙官，皆以功次得調。其為右威衛紀綱掾，尚書郎有官人於黔巫者，請為之介，裔夷得職。其為河西尉，奉職於左曹，吏無奇衰，其為梁縣令也。二千石領行詔條，繆行徵令，而多賦於人，屬城皆不能辨。君毅然有守，折其疑文，詞堅氣正，不直不已，梁人得以蒙其澤，遂其生。郡表尤異，拜河南府兵曹，曹事修理。元和十一年調補登封。春二月，病風痺，逮秋浸劇，九月十七日，啟手足於官次。悲夫！君仁厚質實，廉隅介獨，潔清在公，顛沛以之，探經術法義，往往以文自道，不務遊談，不馳名聲，深知者以為古之循吏不若也。階近赤紱，官近朱轓，謂跂而及，竟歿於周圻一同之地，斯可慟也。娶博陵崔氏，某官某之女，雅有婦行。長男頊，以經明為鳳州兩當令，專敏好學。次曰琯，華州參軍，篤誌於文章。幼嗣曰某曰某，皆在稚孺，呱呱以泣。頊等以明年二月，安祔於伊闕之舊封，禮也。嗚呼！吾無期叔父，無期大功兄弟，以至於君。且有一歲之長，班白相視，疾恙相悲，奄然委化。痛入肝膈，故出涕而銘之。銘曰：
東周蒼茫兮，甸邑鮮原。以之賦政兮，以之歸根。嗚呼不可作兮，死生沄沄。
權氏殤子名順孫，小字文昌，以被病用桑門法更其字曰君吒，贈太子太保貞孝公之曾孫，今刑部尚書扶風郡公德輿之孫，渭南縣尉璩之子。始仕為仆寺進馬，生十三年，以元和十年十一月二十二日，夭於光福裏。二十七日，斂手足形於萬年縣神和原。既闔棺，其大父泣而誌之曰：爾幼有敏智，孝順敬遜，承大父母父母之教無違旨，雖孝子順孫成人者之養不若也，故吾以名之。讀《孝經》、《論語》、《尚書》，尤好筆劄不離硯席。凡舉措語言，循理喻義，出常童遠甚。方肄小戴《禮》，業未竟而感疾，自春涉冬，綿四時浸劇。大病之際，上辭尊長，下訣幼弟妹，恬然不亂。且謂其傳婢曰：「空中佛事，儼然在目。促焚香，移吾枕西向，合掌而絕，始吾常疑神滅不滅之論，逮今信矣。噫嘻！以爾已仕，且有成人之誌，吾欲勿殤，知禮者曰不可，而不敢逾也。惟大墓在洛師，得陪祔之吉於後歲，故於是權窆而號曰：
惟魂氣兮無所之，爾之神得所往兮，吾又惡用夫涕洟。
維貞元六年冬十一月戊子，比邱尼元應化滅於潤州丹陽縣昭代寺，享年五十四。經夏十有三，明日庚申，寧神於縣北之某原，刻石紀墓，虞陵穀之變也。敘其略，則幼稟公寂之教，早繼德門之室，次有徙宅之訓，終悟舍筏之宗。紀其詳，則俗姓盧氏，世閥華峻，倬於漢魏，以至北齊，黃門侍郎思道，即六代祖也。曾祖悌，隱成不仕。祖暄，皇中散大夫邠王友，贈秘書監。父沄，皇中散大夫婺州刺史。惟先人叔父，迭領名藩，出也作民父母，入也為王卿士，再世出於裴，而舅族多賢，繼貳六官，聯居九牧，中外纓冕之盛，冠於士林。儲是德慶，宜有淑喆，初以既笄之年，歸隴西李君晉卿，仕至東陽決曹掾，靖恭敏直，齒位皆屈，其於輔讚淑賢之道，槃袠組紃之事，舉無違德，姻黨宜之。晝哭之後，棲心釋氏，既厭有生之患，竟從受具之法。灑濯世網，揭厲元津，外修屍羅，中習禪惠，法器方茂，遽與化俱。初決曹府君前夫人范陽盧氏子曰暢，幼懷字育之仁，夙奉詩書之訓，再以經術踐甲科，曆校書郎密縣尉。柴毀欒欒，鄰於滅性，孝慈相感，名教多之。銜恤卜兆，竭其誠信，附於窀穸之事，率從芻之儀，且遺令也。德輿於密縣為族外弟，服儒同術，裏仁甚久，哀托論撰，謹無鬼辭。銘曰：
柔濡清淨，蓮花之性。端明綢直，淑女之行。上無詒罹，下振母儀。晚悟真諦，空王為師。體魄者何？電焰無期。往而不復，哀哀孝思。
三藏者何？於心為戒定慧，於學為經律論，惟西域二大士，以正智法器為天人師。大宏教和尚本號金剛智，南印度人，出家於那蘭陁寺，道成於迦毗羅衛國，事龍智阿堵梨，通總持灌頂之法。入師子國，登楞伽山，航海涉險，聿來中土。開元中，隨鑾輅於兩都，大智大慧，皆摳衣請益，春秋七十三。夏臘五十，化滅於洛京，起塔於龍門，傳法於大辯正和尚。和尚法號不空，師子國人，母氏方娠，夢佛光照頂。弱冠受具，通三密法，嚐齋國信，往詣他方。諷真言而海風恬息，結秘印而狂象調伏，若歲大旱，實作霖雨。內出方袍之錫，猶命服焉。至德初，宣皇受命於靈朔，譯《不動尊經》以獻，凡所以順天心而導善氣者，又何可勝言。自開元末至大曆中，三朝尊奉，以密行救世。代宗授以特進鴻臚卿，賜號大廣智三藏，既以眾生病為病，認臥內加開府儀同三司，封蕭國公。大曆九年夏六月既望，示滅於興善寺，追命司空，不視朝三日，尊名曰大辯正，遣中謁者吊祠，報年減先師三歲，而休夏同數。初武皇帝崇大師以次公命卿也，先師有儀同之贈，宏教之訁益。大師之弟子曰沙門含光、曇貞、覺超、惠應、於鄰、潛真、惠覺等，或為肅宗灌頂阿堵梨清涼山功德使，或為內道場三教大德，或為僧錄，皆偉然龍象，為法棟梁。而惠應惠覺，傳授秘藏，永懷世道，乃於仁祠法堂，嚴事華飾，儀同在西，蕭國在東，容德宇，瞻仰如在。應公又推本其教曰：「昔毗盧遮那如來入不空王三昧，說瑜珈最上乘義，授於普賢，以平等性智而造妙覺，一印含萬法，五部周四方，金剛之堅利，蓮花之清靜，悟入之速，可思議哉。」曾賢授龍猛，龍猛授龍智，凡千百載，而先大師授於大師，纂服六葉之教，紹明三摩之法，攝護成就，斯為妙門。《大凡翻經》七十七部一百卷，命書湣冊，表章答禮，傳譯之差次，弟子之號名，環周素壁，聳視生敬。淨名會中，亦參世典，宏明集內，無匪佛乘。初先大師之滅也，呂工部向杜衛公鴻漸為之記；大師之雲亡也，嚴京兆郢沙門飛錫為之碑。感緣行化，皆以詳熟，今應公以二大師遺影之在此堂也，不可以不識。應公入大師之室，德輿入應公之藩，以茲因緣，俾揭文字。銘曰：
法身遍照，六葉傳妙。惟二大師，三朝演教。天竺西極，瑜珈度門。蓮開法界，月破重昏。儼然象設，復獲親覲。如聞軟語，如結秘印。一室之中，寂然感通。道行無窮，法子之功。
先公以大曆二年歲在丁未夏四月十四日棄代於潤州，先友趙郡李公遐叔已為之墓表；先太君以貞元四年歲在戊辰夏六月二十三日棄代於洪州，亡友安定梁肅寬中又為之墓表。乃今元和十二年歲在丁酉秋七月十五日壬寅，孤子山南西道節度觀察使銀青光祿大夫檢校吏部尚書兼興元尹御史大夫扶風郡開國公德輿，始獲備誠信，以追命徽數昭告，啟二封於丹徒，祔神於東都萬安山之北原。其終始大要，官閥大本，並已具李氏之說，孤窮噭號，以補其闕文。先公以永貞元年再追命為工部尚書，元和二年三追命為太子少傅，七年四追命為太子太保，太常考行，易名曰貞孝公。行夫人元和元年追命為燉煌縣太君，二年再追命為絳郡太君。先公有事君事親之大節，道積於身，而不得大行於時，時不得蒙公之化。士大夫之論，炳如日星，煜若鳳麟。夫人輔佐中饋，為人倫師式，上事姑，下訓子，為順婦，為慈母，孝愛寬順，得內姻外姻之和，如惠風甘雨，長育生物。永惟二尊，並包健順，用晦其明，不丁於時。受名器襃錫，於冥冥之下，覆露蒙昏，叨冒顯榮，逾量臘毒，日俟顛隕。嗚呼！曾王父以上葬於本州，今限異域，至王父葬於伊水之陽，屬者卜祔於伊水之陽不吉，得萬安山之原吉。以歲之不易，與時之多故，久未遷神，懼至沒身，常泣謂稚子璩曰：「苟吾未襄事死，而不可以歸骨於九原，不可以請諡於有司。」今則天幸，克申私誌，異日從先公於斯邱也，是得養於下也。尊行淑聲，備於前銘，繼此撰刻，哀荒罔極。
