曾祖勤嘉，皇朝散大夫青州司馬隴城縣開國子。祖克明，皇瀛洲高陽縣令，贈國子祭酒。父沼，皇陝州芮城縣尉，累贈慈州刺史秘書監。河南府洛陽縣遵化鄉恭安裏盧邁字子元年六十狀。公以仁為經，以義為用，宗四教之根本，探六籍之菁華。其門風士行，天下歸重。以居室之和，移諸官署；以率性之道，宏於事業。自解巾試吏，至於佩相印，不為利疚，不為物遷，令名豐祿，與之終始。推是道也，年未誌學，累丁齊斬，純孝孺慕，外除猶毀，博貫儒書，不耀其華，特學，累丁齊斬，純孝孺慕，外除猶毀，博貫儒書，不耀其華，特為叔舅太傅文貞公之所賞鑒。經明筮仕，補太子正字藍田尉。會府試言，拔乎其萃，轉河南主簿，尋有詔充集賢校理。建中初，上方靖端百度，修起五諫，拜右補闕，俄換侍御史。興元元年遷刑部員外郎，間一日，又以本官兼侍御史介相國蕭公宣慰於江淮。奉憂勤之旨，宣豈弟之澤，四牡所及，熙熙如春。既復命，轉吏部員外郎，每歲赴調者，雜而多端，廢置關決，在於郎吏，情偽之所伏，奸利之所因，攻堅木，導大窾，從容折中而優為之。又以京師食貧諸孤衣食為念，求出為滁州刺史，仁惻之政，人到於今懷之。朝廷嘉其理行，徵入為司門郎中。自時厥後，比歲超拜，曆諫議大夫左曹右轄，乃參大政，皆用德進，人無異詞。間一歲，遷中書侍郎平章事。又一歲，感風痺，寢疾周月，除太子賓客。貞元十四年六月某日，薨於家，追命太子太傅。公寬舒宏重，有姿度風表，而憲章品式，故事成法，經通縝密，靡不周貫。居諫諍之官，言必削槁，自非成命頒行，而人莫知者。又嚐以考課之法，溢美相蒙，革其已然，當自二府。時居左垣，固辭上第，宰政歎其能讓，因以從之，庶官之濫者知懼，而百職修矣。燮和台階，秉直閑邪，率循中庸，左右皇極，德輝陶然，不見其際。詩曰：「衣錦褧衣，裳錦褧裳。」惡其文之著也，公誠有之，不然，豈移疾家居者旬歲，上章乞告者七反，然後得請。至於飾終追錫，有加禮焉，此固有以異於常而得之也。
早歲以遊寓於南譙，與崔文貞公講學至《穀梁傳》，因附經義，有以規者。文貞慚歎，為之著重請銘，且曰：「吾以爾為甥，亦以爾為友，知免於大過矣。」其推重如此。天性篤於慈仁，厚於情禮，每居功緦之喪，其於言而不議，議而不及樂，率皆容稱其服，而有加焉。故事，宰臣非上公承攝之禮，圜丘齋祀之敬，則未嚐以騶騎導出國門者。公從父弟歿於蜀都，青車之來，道秦赴洛，出東門十數里，以展哀送，度越常檢，名教多之。其居部也，叔父下邽令休沐至止，朋來憧憧，侍食佐酒，彌日通夕，與群從之丱者冠者，均其指使，章紱之外，無以異焉。再娶無子，或以嗣不可絕，諭之他求者，則曰：「吾舅文貞嚐言之矣，兄弟之子猶子也。」引而進之，可以主後事。」故自成童至於捐館，其所留於聰明，接於心術者，中正之外，無自入焉。曆官俸賜，必振六姻之乏，即遠裳帷，唯資四布之賻。季文之廉忠，張仲之孝友，魏舒之宏粹，孔光之慎密，兼而具之。日月有時，盍徵諡法，是用傳信，移諸有司，謹狀。貞元十四年九月十四日，故吏朝議郎守尚書司勳郎中知制誥雲騎尉賜緋魚袋權德輿謹上尚書考功，禮有易名，本於周道，必視其行，勸孰甚焉。謹按故朝議大夫守太子賓客贈太子太傅盧公，德範禺卬，如大圭彝器，閨門風訓，儀表人倫。乃持國均，以鎮雅俗，絜矩居易，有初有終。瞻彼九原，既徵先遠之卜；節其一惠，敢忘至公之議。謹上。
曾祖符，皇潭陽郡太守。祖大智，皇河南府士曹參軍，贈吏部郎中。父休，皇太子少保，贈司徒，諡文忠公。京兆府萬年縣芙蓉鄉龍遊裏韓洄年六十三狀。公字幼深，其先潁川之人，自同姓於周，受封於韓，逮獻子而為正卿，至景侯而開列國，司馬氏代家，言之詳矣。作代祖播，徙居潁川，遂為潁川人。繼有勳力，代名忠孝，以至文忠公。用醇仁清德，左右元宗，致中和以為國經，躬愷悌以為家法。公纂承茂緒，幼有令聞，直方簡重，博厚宏大，該涉群書，尤治《春秋》、《詩》、《禮》之學，必睹其奧，而踐乎中。未弱冠，以門蔭補宏文生，滿歲參調。侍郎達奚珣，矯枉過正，以地望降資，署章懷太子陵令，且將察其詞氣，以為銓藻。公恬然受署，初無慍容，當時識者，知其致遠。天寶末，盜陷西京，兄侄七人，遭罹不淑，茹痛違難。寓於江南，布衣蔬食，不聽聲樂者，積六七年，友悌行義，士林以為難。翹車辟書，旁午而至，累授漢中郡江陵府二功曹大理司直兼漢中郡司馬蘇州司馬，且皆有賓介之請。所至之邦，待公政成，甘於粗糲，聚其祿廩。辦治葬具，歸於京師，七喪祔窆，禮我違者，名教之士，翕然稱之。洪州刺史張鎬，以故相之重，作鎮江西，奏授本州長史莫徭副史，懷徠夷落，向方率教。乾元中，江淮凶饑，相扇嘯聚，而新安郡負山洞之阻，為害特甚。朝廷推其能名，除睦州別駕知州事，俄拜監察御史，又轉殿中侍御史，賜緋魚袋，充江西都團練判官，軍州庶政，多所訪決。歲餘，張終於位，公上介領留務。時吳楚剽輕，法禁未一，每長吏交代，人心輒搖，公臨以威重，撫以慈惠，輯寧封部，以待守臣。李梁公峴之充江淮選補使也，引為判官，多所宏益。大曆初，轉運使劉尚書晏，盛選從事，分命四方，而江淮上流，為之樞會，奏改屯田員外郎兼侍御史，知揚子留後，累歲就加司封郎中。肅給而有守，清明而中節，有司之移用不匱，上國之經費有倫，六七年間，號為稱職，名實益茂，徵拜諫議大夫，數與左補闕李翰連上封章，極言得失。未幾，以本官知制誥，參掌宥密，式敷聲明，炳然訓辭，潤色王度。時元載持衡，深相器重，公愈不自安，每因災眚，必疏古義，且以西漢賜上尊酒之比，深儆戒之。元終不悟，竟及於禍，公以謗累貶邵州司戶。今上踐位，勵精理本，徵為淮西淮南等道黜陟使，復拜朝議大夫，攝衣登車，以澄清風俗為己任。未及行，拜權判戶部侍郎專判度支，賜金印紫綬。先是公兄太傅忠肅公實居其任，受邦國之比要，制財用之均節，物力不屈，王府以充。其出牧也，厥職浸廢，公乃革煩政，振舊綱，既無暴征，亦無遺利，罷省胥吏冗食者二千餘人。明年，太府卿張獻恭廣廩庫，以受歲杪量入之數，又於長安萬年二縣界，奏貯米穀數十萬石，視年之豐耗，而為之發斂。人無艱食，歲無災荒，雖元覬之智略，壽昌之功利，不是過也。上方倚以大任，為執事者所抑，出為蜀州刺史。蜀多火災，自古所患，俗以為常，無所懲禁。以到部逾月，令簡事時，裏胥不勞，州兵多暇。乃省經用之費，給大半之庸，俾其埏埴，以易蓬蓽。翬飛鳥革，相望如雲，授之逾年，乃儻其直。三歲在郡，四封恬然，辟田之汙萊三千餘頃，復人之庸亡二千餘戶，教之樹藝，俾之生植，井絡之下，人至於今懷之。朝廷陟明奏課，公實居最，有詔徵還。既至，拜兵部侍郎，在職數月，遷京兆尹兼御史大夫。三輔難理，轂下尤甚，賊泚之後，旱蝗相乘，連師十餘萬屯於蒲阪，戎裝兵馬，仰給京師，內安罷，外贍軍實，師克濟而人不困，公之力焉。轉刑部侍郎，刑罰者，國之大典，所以禁暴而衛善人也，而或巧詆比況，因緣為奸。公講求紀律，明為式例，悉以條奏，頒於四方，吏無舞文，人得從善矣。遷秘書監，乃奏置《五經》正本，補群書之闕，蓬閣之中，粲然如初。復除兵部侍郎，累歲改國子祭酒，自兵興以來，多趨末流而棄夷道，故學者不振，而《子衿》之詩作焉。公曰：「崇化勵賢，本於六籍，不學將落，吾其憂乎！」乃表名儒袁頤韋渠牟列於學官，講《左氏春秋》、《小戴禮》，摳衣鼓篋之徒，溢於國庠，講誦之聲，如在洙泗。公所至必化，其用無方，方將荷介祉以錫難老，亮天工以纘舊服，人望未塞，以貞元十年二月九日，寢疾終於昌化裏之私第。皇情軫悼，追贈戶部尚書，哀榮之禮，於公備矣。公有識度風鑒，而博愛容眾，與朋友交，死生以之，明於吏職，能斷大事。疏達而有節，粹和而不流，約身以周急，潔已而恕物。先師四教，克蹈其全；中台六職，常居其半。無忌之鎮靜，安國之忠厚，延壽之恩信，惟公兼而有之。允所謂邦之才臣，終溫且惠者也。龜筮葉吉，日月有期，易其名者，請徵舊典，謹狀。三月日，故太中大夫守國子祭酒潁川縣開國男賜紫金魚袋贈戶部尚書韓公故吏某官某謹上尚書考功。夫士之生也，躬五常以致用；其沒也，節一惠以尊名。同善否有章，賓實不撓。謹按故韓公，嗣直方於舊德，播功行於清朝，通而有守，忠而能力。樹善匪懈，好謀而成，課績中台，道光太學。大雅明哲，惟公有之，考行飾終，古先令典。謹撰錄所履，布諸有司，請徵叔發之諡，以葉周公之法。謹上。
曾祖君才，皇右武候大將軍南陽郡公。祖瑉，皇右鈐衛倉曹參軍，累贈尚書右僕射。父季龍，皇大同軍使嵐州刺史幽州經略副使，累贈司空。汝州郟城縣臨汝鄉石台裏馬燧，字洵美，年七十。太傅英郎特達，剛方中正。體苞五常，致其用以讚皇極；國有二柄，壯其猷以合神武。終始盛烈，為唐宗公。原夫代有功德，延耀儲祉，王佐之業，至公而光。年十四從師講學，因輟卷喟然曰：「大丈夫當建功立名，以康濟天下，豈能矻矻為章句儒耶？」讀《左氏春秋》孫、吳《兵法》，與歷代君臣大本，成敗大較，忠賢功用，奇正方略，會其歸趣，妙指諸掌。十九丁內艱，泣血三年，以孝聞。
天寶末，安祿山擁幽陵之師南向，以光祿卿賈循為留後。公以書幹循，勸誅逆將向潤容、牛庭介等，然後傳檄仗順，可覆而取之。循疑留不決，竟及於禍。逾月，間行至恒山，時河朔擾攘，物情恟懼。公方以襃衣長裾，遊談感激，因其謀而扶義建節者眾矣。寶應中，陳鄭節度李涼公抱玉移鎮上黨，雅知公才，表為晉州趙城尉。時王師既破史朝議，乃復河洛，有回鶻可汗之助，因肆暴而歸，以功自負，其強難屈，節將使上介致餼，皆懼不敢行。公官方解巾，急病不讓，徑詣其壘，申明要約，氣盛詞直，虜皆優從。可汗乃授以旗幟，委之供辦，且曰：「有犯禁者，公其董之。」於是藩部肅然，莫不畏服。後有酋長求賂於公者，立斬十餘人，可汗大駭，疾馳出境，安人禁暴之略，兆於斯矣。河北副元帥仆固懷恩，居將相之重，恃父子之勇，可汗又其子婿也，藉也為援，將有異圖。公密覘其情，請為之備。初偽范陽節度使李懷仙，與相衛恒定等四帥相繼來降，懷恩結為黨助，奏復其職。至是擁眾據汾上，子瑒圍太原，相衛饋餫，以相掎角。公至安陽，說其帥曰：「懷恩憯刻以逞欲，其子輕佻而好勝，人人自為計，坐待帳下之變耳？」深陳利病，勸喻激切，由是感公言，至涕泣改圖，因約懷仙等三人，奉章獻款。既回鶻北歸，懷恩與瑒繼死，公之明識遠略，皆此類也。本使尋奏改左武衛兵曹參軍，歷太子通事舍人著作郎，以至秘書少監兼殿中侍御史，轉營田節度二判官。永泰中拜鄭州刺史兼侍御史，至是頒六條，撫四方，分憂於上，旋惠於下。時兵食方調，杼軸其空，乃辟其田畝，均其戶版，每歲一稅，百姓便之，生齒益息，庶物蕃阜。大曆中改懷州刺史，其夏大旱。公以救災沴莫若修教化，掩骼埋胔，蠲苛恤隱，使皆得其欲，而無窮人，端居潔誠，默以心禱。至七月，穞穀滿野，墉亡者繈負而至。
朝廷以汧陽被邊，宜得文武之守，拜隴州刺史兼御史中丞。公乃訓州師，修器備，郡城之西，有路與蕃境相直，凡二百餘步，上連峻峰。公乃躬自行視，塞其蹊隧，功堅力省，疆場以寧。又置譙門於阨狹之地，中制扃鐍，上施幹櫓，積歲之患，旬日而安。連帥憚公威望日盛，羈留幕府，因以受代，家居京師者久之。先皇帝召見，奇其才，授商州刺史兼御史中丞。未旬日，屬河陽三城逐其帥，擇可以撫寧之者，特拜左散騎常侍兼御史大夫，充河陽三城使。是歲大曆十年也，夏五月，汴宋兵馬使李靈耀以濮陽叛，俄據浚郊，國家始務靖人，特屈常憲，因以節度留後授之，而又結魏師以略東郡，不利。六月，詔公與淮西節度李忠臣夾攻之。時寇鋒浸盛，忠臣每合皆北，將棄師以免者數矣。公嘗激以壯誌，或紿之吉夢，忠臣既慚且憤，引師復還。先是忠臣軍汴南，公軍汴北，每與虜角，所向無前，初敗之於滎澤，又破之於西梁固。至是靈耀以其勇悍者八千人，號為餓狼營，盡銳來拒，公引戲下決戰，遂勝入郛。時魏之救兵二萬，距大梁三十里許，公又合諸侯之師，用奇設伏，以敢死士三千人鼓噪先登，大敗之，魏將軍單騎遁去靈耀以其徒宵潰。翌日，餘黨以城內八千人降於公，公悉讓忠臣，推而不處，閉壘移疾，退於阪橋，其士吏鹵獲，悉以家財購而復之，大梁之人，至今知感。履險則忠以盡敵，成功則讓以保身，此又將帥之明哲也。十二年三月，詔復魏博之地，諸侯班師，公乃歸鎮河陽。秋雨暴至，河流決溢，軍吏等具楫棹，請公登舟以避。公曰：「城中凡數十萬戶，吾實主之，而苟以一家求安，所不忍為也。」既而人皆感泣，水不為患。十四年閏五月，皇帝即位，深燭理本，以太原王業所起，國之北門，非勳德爛然者，不能鎮定，特拜工部尚書兼御史大夫太原尹北都留守，充河東節度觀察等使。於是修班制，正事典，險其走集，訓其輿師，講車徒戰陣之法，教金鼓聲氣之節，分畫之下，變化如神。自是烽候罷警，凶奴不敢南向而牧矣。
建中二年夏六月，來朝京師，加兵部尚書，封豳國公。初魏博席伯父之勢，而得專地。既逾年，與東平常山復為從約。七月，魏以兵三萬圍邢州，攻臨洛，昭義節度使上請公為援，朝廷許之。十月，公會昭義之師與神策行營兵馬使故太尉西平王於漳州。先是魏以浚郊之敗，讋公威望，至是以節度之師，專征伐之任，兵刃完利，部校訓齊，軍聲大振。士氣益勵，魏人又分銳騎，合恒定李惟嶽之眾萬餘人，於臨洺南雙岡下樹柵以自固。公自晨至晦，急擊大潰，殺其將楊朝光。時臨洺之圍，濠壘四匝，復與昭義鼓行而前，腹背受敵，飆塵翳景，士皆決死，凡百餘合，公自據西濠口，扼其喉以襲破之。凶徒斃踣，亂相蹂蹈，收其車重兵械，各數十萬魏人棄營而遁，邢圍迎潰，上嘉其功，拜尚書右僕射。先是公與軍吏約曰：「苟戮力成功者，當竭產以賞。」至是悉索家錢與車服臧獲等，奠其價之上下，視其功之薄厚，散於軍中，約五十萬。且曰：「苟可以夷患難，勉師人，赤誠之外無非長物。」故盡其私積，賈其餘勇，士皆歔欷感激，爭以效命報焉。優詔襃異，命史臣書之，且詔有司，以量入之賦，如其數以復於公。其毀家佐軍，輕費厚下，皆此類也。三年正月，魏人又乞師於東平恒山，眾且四萬，壁於洹水。公曰：「不備不虞，不可以師。」且以河陽三城，常所訓定，上請為助，有詔從之。乃建三橋，夾河為壘，乘變出奇，如環無端。初則銜枚以趨敵，因乘其未備，後則雉草以滅火，使計不得用。然後分銳士飆馳以犯之，而後從之，獲首級者殆半，餘皆走林溺水，僵屍相屬，腥穢川陸。公愀然曰：「是皆平原人也，彼但暴服之耳。亦既就死，忍其委骨肉如是耶？」使得以族屬收瘞，既而聞者知感。由是洛博二州偽署刺史，各以其地來降，鄴魏之間，以咫尺之書，招下二十餘城。朱滔誘其鄰帥，復來助寇，四月，公有魏城之捷。五月，詔同中書門下平章事，仍封北平郡王。
時諸軍連捷，師留且久，或有復其侵地，則於攻取。公具以上聞，有詔朔方節度使李懷光應援征討，六月，朱滔以漁陽之甲三萬至於城下。初諸侯有議班師者，公曰：「彼三戰三北，假息孤城，且宿兵十萬聞援強而退，縱敵生患，何以復命於朝廷耶？」既而群帥相勵，皆百其勇。七月，加魏州大都督府長史，仍充魏博澶相四州節度招討等使。四年二月，又敗之於成安，魏軍退於館陶，深壁以自固。以十月盜臣竊發，鑾輅狩於近郊，公忠憤逾逼，密圖方略，懷光統朔方之旅，乘歸心以赴難，公齧臂伏泣，以大節感動之。時朱滔招連北虜，邊鄙日聳，公謂諸將曰：「夙駕整旅，以扈屬車，人臣之分也。儻北都不守，即兩河三川搖矣，豈行師捍患之義也耶？」乃還太原，遣行軍司馬王權統銳騎五千，與監軍使者赴行在所。又令男彙與大將等男各一人赴焉，軍食祿賜，器備服用，一以條奏，獻於行宮。公初旋師也以晉陽大鹵，用武之地，北蕃東夏，且有外虞，而都城之東，平坦受敵，乃股引汾晉二川，漲為平湖，能順地泐，以導水勢。守陴者歲減其役，濱河者日厚其生，而又廣隄浚池，密樹如織，金湯自固，板榦不勤，其明智善利之及人也如此。
公自出車累歲，功捷相繼，而軍中衣食，多出寇境，河東之人，省調給饋餫之勞，歲減其賦，封內相賀，因中貴人以聞，願刻金石，詔從其請。公避名不伐，懇疏方止，其勞謙之詞，邦人誦之，此所以尊而光，晦而彰者也。公常揣摩諸侯，開導功善，能通其變，以誘其衷，盡益友之直諒，啟純臣之志略，因所以建大順立大勳者有焉。興元元年二月，李懷光貪天犯上，衡連逆泚，脅其人以河中叛。公威聲素振，壤地相接，支郡屬城，降者繼至。秋七月，皇帝既平大盜，乃清宮廟，加河東保寧奉誠等軍行營副元帥，有詔許公與諸軍同討河中。九月既望，師及於絳，偽刺史王克同棄城而遁，餘黨來降，分徇下縣，進軍寶鼎，斬其將徐伯文。先是懷光之師，勇於豨突。至是獲甲首千數，凶徒奪氣矣。貞元元年六月，公以軍國大要，非表章所盡，釋位來朝，親稟睿略，乃屈指成算，請三旬芻粟以平之。秋七月，與河中節度使今侍中咸寧王及同華邠寧之師次於長春宮，公以單騎傅於城下，召賊將徐廷光，西向受命，且以君恩喻之曰：「兵興以來，逾三十年，而朔方之師，最為忠力，今乘時自效，若建瓴水，豈甘心嗇禍，終汙鋒刃耶？」開陳逆順，聲泣交感。又曰：「跬步之內，矢石所及，若決為匪人，亦在今日。」因披襟直前當之，廷光頫伏拜泣，莫敢仰視。抗詞未畢，堅壁洞開，公徑入撫安，奉宣皇澤。於是城中周呼曰：「吾等復為王人矣！」八月，公與咸寧合軍而東，至於焦離堡，降其將尉珪，乃次河中，陣於城下，懷光傳首，其眾請命。是舉也，不勞師獻功，如其平素，就加侍中，歸鎮北都。三年二月。來朝京師，寇戎既清，乞罷藩鎮。六月拜司徒兼侍中，詔有司具儀法冊命，禮賜備厚，昭德報功，人臣榮之。屯師河中也，靈武節度杜希全獻體要八章，上因著君臣箴以賜之，公奉表陳賀，上又賜公宸扆台衡銘各一首，公令男暢詣闕謝恩，並請楬而書之於起義堂之側。詔下優答，其略曰：「卿有訏謨濟代之誠，保衡朕之志，情之所尚，遂飾以詞。比夫盤盂自銘，亦冀輔佐同德，遂許刻石，兼賜題額。」寵渥之盛，冠耀當時。五年九月，嘗與故太尉西平王同對於別殿，上曰：「卿二人與朕休戚是同，各賜圖形麟閣。」並御製文，命皇太子書於閣壁。至於君使臣，臣事君，選賢與能之盛，盡忠作憲之績，煥乎天文，與日月並明矣。
九年十月，公以足疾，久闕朝請，因至中書，奉表起居，召對拜舞，手誤至地。上驚，遽自起以接之。公慚惶蹐，感甚以泣。上曰：「元首股肱，本為同體，卿之疾痛，何異朕身？」乃遣中使梁懷幹扶掖下殿。十一年二月，以年及懸車，再表讓侍中，優詔敦獎，終不得請。八月十七日，薨於安邑里私第，皇帝震悼，不視朝四日。先是詔宰臣詣宅問疾，禦醫禁方，旁午於途，疾劇遺表，指陳邊職，純誠至公，言不及私。薨之明日，詔贈太傅，又詔文武百寮，就宅弔哭。京兆尹護喪，萬年令為副，司農卿嗣吳王巘充弔祭使，鴻臚少卿王權為副，賻贈絹二千匹，布五百端，米粟二千石。二十七日，命太常卿裴鬱、副使少府少監路恕備禮持節冊令，上所以待大臣之禮備矣。惟公始以文史參佐，至於牧守師帥，功業見乎變，德刑焯於時。所以順天明，從君命，布皇澤，宣國威。能竭忠力，而為藩衛，理軍如家，馭下以誠。拊循厚而士勵，法禁明而眾整，誓師鞠旅，皆樂為用。料敵致勝，如在彀中，此戰之所由克也。凡再分兵符，而三破劇賊，開相府十四年以上，公居中者九年。至於盡沃心之言，當注意之重，密啟詭詞，人莫得而知之。昔舜之官人也，禼作司徒，龍作納言，惟公居之。周之命將也，方叔元老，申伯於藩，惟公嗣之。加以馮異之推功，趙奢之饗士，子囊之城郢，文子之不屬其子，惟公備之。故歲時為饎，追遠盛公侯之禮；會朝鳴玉，拜後聯卿士之榮。公之展孝也，公之教忠也，凡自府辟，多為國華，登中朝以潤王度，公外閫而貞師律。公之知人也，公之舉善也，洪範之乂用三德，向用五福，惜公不逾期頤，其他則無不及也。德輿自左補闕三歲而為右史，掖垣之屬，備承功烈，襃獎之禮，獲奉命書。今先遠有期，祖載將及，易其名者，敢告有司。謹狀。貞元十一年十月十六日，宣德郎守起居舍人知制誥雲騎尉權德輿謹上尚書考功，夫建侯行師，先王之所以懲不恪也；考行尊名，先王之所以勸人臣也。謹按故司徒兼侍中上柱國北平郡王贈太傅馬公，勤勞王家，功德茂盛。其謀猷合於君，其忠利加於人，用登公相，以殿邦國。今體魄則降，日月有時，敢錄實行，請徵諡法。謹上。
