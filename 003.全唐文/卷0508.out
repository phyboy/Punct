吳筠字貞節，魯中儒士也。少通經，善屬文，舉進士不第。性高潔，不伍流俗，乃入嵩山依體元先生潘師正為道士，傳正一之法，苦心鑽仰，盡通其術。開元中，南遊金陵，訪道茅山，久之，東遊天台。筠尤善著述，在剡與越中文士為詩酒之會，所著歌篇，傳於京師，元宗聞其名，遣使徵之。既至，與語甚悅，令待詔翰林。帝問以道法，對曰：「道法之精，無如五千言，其諸枝詞蔓說，徒費紙刂爾。」又問神仙修煉之事，對曰：「此野人之事，當以歲月功行求之，非人主所當適意。」每與緇黃列坐，朝臣啟奏，筠之所陳，但名教世務而已。間之以諷詠，以達其誠，元宗深重之。天寶中，李林甫、楊國忠用事，綱紀日紊，筠知天下將亂，堅求還嵩山，累表不許，乃詔於嶽觀別立道院。祿山將亂，求還茅山，許之。既而中原大亂，江淮多盜，乃東遊會稽，常於天台剡中往來，與詩人李白、孔巢父詩篇酬和，逍遙泉石，人多從之，竟終越中。文集二十卷，其《元綱》三篇、《神仙可學論》，尤為達識之士所稱。凡為文詞理疏通，文彩煥發，每制一篇，人皆傳寫，雖李白之放蕩，杜甫之壯麗，能兼之者，其惟筠乎？
維永貞元年歲次乙酉十月景申朔，孝孫嗣皇帝臣某，伏維大行皇帝德合天地，作人父母，纂承光明，建用皇極。昔在寶應，制天下賦輿，戚藩以大。自魯疏雍，師律既貞；會陝收洛，克燀威命。廓開王塗，自登上嗣，乃宅丕後，服藝祖神宗之大烈，有乾乾翼翼之至敬。敷佑迪哲，尊嚴懿恭。燭明四極，發育萬物。濯沐乎仁澤，澄清乎理本。巍巍乎建中風聲，與貞觀同符。洎時有祲沴，變生京轂。省方履薄，宏陰騭之功；整旅致誅，申震燿之令。氛祲滅息，侯王軌道，丕冒持載，鏡清砥平。然後明禋毖祀，萬靈以接，翕受敷施，九德鹹事。含宏亭毒，以致其和，博采虛受，以通其誌。政刑有箴，宸扆有銘，煥乎文明之化成也；因時創節，象卦設樂，薰然中和之被物也。納嘉言於近侍，輟已行之詔；疾讒口於宵人，宥過誤之罪。去徽號而允已，正廟祧而尊祖。九譯通道，萬方來庭。賨旅焯乎勳籍，夷歌陳於樂府。霜露所隊，車書大同。順氣旁達，天休滋至，慶霄輪囷，德水清澈。三辰秉陽以宣耀，百嘉麗地而交感，飛走呈祥，肖翹遂性，在宥天下二十有七年。夫文思光被，陶唐之盛也；憯怛忠利，虞帝之教也；亹穆穆，周文之業也；聰明神武，漢祖之烈也。窮古先之大律，極帝者之上儀。方將扈升介丘，侍檢玉牒，奄遺天命，永棄萬方。億兆嗷嗷，哀號靡訴，顧惟衝昧，懼忝孫謀。君父有命，付茲神器，虔恭貽訓，感慕滋深。今因山既建，同軌畢至。一二元老，宗工碩生，考稱天之禮，稽節惠之法。式遵古義，敢薦大名。謹遣攝太尉門下侍郎平章事杜黃裳謹奉冊上尊諡曰神武孝文皇帝，廟曰德宗。伏惟聖靈昭格，膺是典禮，幽讚丕祉，流於無窮。嗚呼哀哉！
維元和十一年歲次景申某月朔日，哀子嗣皇帝臣苛，伏維大行皇太后柔明承天，廣大法地，齊二儀以發育，含萬物而化光。靜專宅心，謙儉約已，塗山積厚，淮水秉靈，四德交修，六官承式。於德宗有逮事之孝敬，於先皇有輔佐之憂勤，啟迪風徽，儀刑天下。伏以永貞誥命，脫躧寰區，乃居太上之尊，乃正中宮之位。顧茲衝眇，上荷劬勞。自幼逮長，稟邑薑之教勖；繼體纂圖，申長信之供養。率用慈訓施於理道，母儀所被，子惠所覃，一紀於茲，萬方蒙福。以載物之量，包逮下之仁，嗣任姒之徽音，慕黃老之清淨。宜錫丕祉，壽如岡陵，昊蒼不憖，艱棘俄及。追惟顧復，钜感深，銜恤茹荼，叩心罔極。今祔虞即遠，龜筮告吉，順厚夷體，幽嚴就路。宰政卿尹與典禮之官，詢考古式，詳稽諡法，以周道章明，未之或改，形容擬議，敢易大名。謹遣攝太尉中書侍郎平章事臣裴度奉冊上尊諡曰莊憲皇后。伏惟皇靈降格，淑聖幽讚，昭配清廟，對越鴻休，與太陰方祇，永永無窮。嗚呼哀哉！
維元和十二年歲次丁酉七月戊子朔十五日壬寅，孤孫山南西道節度管內支度營田觀察處置等使銀青光祿大夫檢校吏部尚書興元尹御史大夫扶風郡開國公食邑二千戶某，敢昭告於王考贈尚書禮部郎中府君。伏惟尊行令德，不丁於時，義方教忠，貽厥延耀。今王妣靈青，至自澤國，龜筮葉吉，啟祔有期。聖慈孝理，贈典襃賁，敢用遠日，祗焚命書。襚服徽數，加大夫之飾，官守拘限，不獲躬親。謹遣男監察御史裏行璩，以柔毛剛鬛，嘉薦醴齊，將命襄事。伏惟尊靈降格。
維云云。敢昭告於王妣夫人宏農楊氏，伏惟坤順協德，閨門流慶。昔歲違難，假葬南方，今龜策告猷，歸祔伊洛。先遠將及，恩禮特加。王考府君有襃錫之命，限以守在方任，兼領戎師，不獲榮護道途，躬奉窀穸。殘生孤苦，萬感在心，謹遣男璩，以柔毛剛鬛，嘉薦醴齊展禮。伏惟尊靈降格。
維云云。敢昭告於考贈太子太保貞孝公妣贈絳郡太夫人隴西李氏，追惟齔歲，奄失嚴訓。迨至立年，再鍾荼蓼，零丁孤藐，苟未滅身。自幼逢聖明，獲備將相，祗循教義，摧割肝心。伏以潤州壤樹，久已安宅，但地遠江介，心焉匪寧。遷神反祔，永懷怵惕，伊水之陽，喬木斯在。伏以二尊棄代，年紀浸遠，四承追命，再受封疆，禮官易名，考功奏議。今因祖載，備舉徽章，王考府君恩加贈典，申下養之義，遂罔極之誠。孤蒙無似，觸緒崩裂，受命守土，有闕躬親。謹遣男璩，以柔毛剛鬛，嘉薦醴齊，將事祗薦。伏惟尊靈降鑒，永寧厚載。
維建中二年歲次辛酉某月朔日，試右金吾衛兵曹參軍權德輿，謹以清酌時羞之奠，敬祭於故屯田郎中柳公之靈。
在漢理平，子陵退耕。運鍾明時，公遂性情。典校司諫，便蕃清秩。南宮之拜，詔書三出。中朝虛左，公誌不屈。優遊化源，消息心術。四時芬芳，百煉精剛。德充於中，用晦彌光。是非萬殊，不滑其常。和易內蘊，發於文章。性命之際，希夷之域。理無不窮，言必冥極。救彼文勝，作為典式。扶教立言，實在清德。時方逐進，公則尚退。人或外獎，公則理內。獨立不惑，以身矯世。萬頃淵然，孰知其際。顧惟小子，蝟奉音徽。賞則過實，勖常中非。目想德容，心存清機。今則不見，涕流沾衣。嗚呼哉！人世則異，清風不匱，繐帳寥寥。泉台下，常聞福善。今也無嗣，立命如何？斯文其墜。尚饗！
維建中三年歲次壬戌某月朔日，試右金吾衛兵曹參軍權德輿，謹以清酌庶羞之奠，敬祭於故海陵縣尉李君元易之靈。我得元易，於茲三年。粹秀清和，仁義在焉。行有餘裕，其文爍然。五字之中，含寫風煙。岩扉舊隱，常聞肖興。諸生討論，雅有時稱，（初與盧群德倫同隱居於譙山）。理實歸研，境無逃勝。嘉招既至，虛中以應。從容解巾，作尉江濱。退以直道，進無其人。性誌彌篤，郊居食貧。衡茅之下，孤石叢筠。連牆者何？則有元鈞（元鈞名喻君之族父）。探味元奧，疏適心神。晚獲覯止，心乎愛矣。扁舟往復，就館於子。靜賞煙霞，深窮名理。友直友諒，惟君是以。行不苟容，必俟良工。棧縶絕足，櫝閑銛鋒。竟嗟不試，一命淪躓。身沒跡晦，靡申素誌。惟富與壽，君則不至。人皆有子，君獨無嗣。繐帷飄飄，靈座深。幽顯此殊，嗚呼元易。尚饗！
維建中四年歲次癸亥月朔日，從侄某，謹以清酌庶羞之奠，敬祭於故戶部員外郎十四叔之靈。
福善降祥，是為教源。至於性命，古人罕言。沴氣交薄，作為天昏。慘閼時和，殄瘁仁賢。不極修途，不登大年。命屈其誌，古今共然。追惟叔父，顯顯令德。統九流於靈府，貫百行於精識。昔在巾褐，即為聞人。冰玉之姿，穎然不群。禪惠通性，文章發身。清談一室，車騎如雲。辟書交至，使者結軌。譏孟晉以近名，隘並介之不起。從容翔集，盡於知已。故顯昧之間，皆酌中合禮。江南擁旄，主東諸侯。參佐之選，時稱先儔。婉婉良畫，心和智周。始於一言，惠澤旁流。再曆郎署，三參憲府。十年之間，赤紱在股。暢恬淡之元姿，期青冥於步武。厚夜何言？夷途遂阻。憶昨拜手，猶承晤語。旬朔之間，奄成終古。塗芻既列，哀挽既發。族子之念偏深，林下之歎永絕。胡為造物，胡為夭閼？悠悠九原，拜奠酸咽。尚饗！
維貞元二年歲次景寅十月朔日，試右金吾衛兵曹參軍權德輿，謹以時羞之奠，敬祭於故李處士十六兄之靈。
惟先吏部，文德冠時。天下翕然，有所宗師。鍾美於兄，式克似之。爰自稚歲，澹然清姿。惟我與兄，世有舊歡。應若堝篪，芳若芝蘭。居易處厚，中明外寬。發於浚源，激為清瀾。放懷外物，清機善謔。討論不倦，名教為樂。迭用古義，以相博約。先王觀風，命史陳詩。《雅》、《南》之後，其道日醨。騷楚怨思，王風澆夷。升降之義，與代相隨。國朝數公，稍振舊風。兄實求已，服勤於此。敷陳麗則，不野不史。含寫佳境，優遊精理。《七發》未終，俄驚不起。追惟前年，訪我由拳。握手開襟，殷勤款言。孰謂此訣，死生間焉。今我來斯，舊館依然。文伯既沒，敬薑哀慟。子敬下世，徽之永痛。嗚呼哀哉！流形賦命。孰主張是？昏囂闒茸。或壽或貴，方直清明。乃夭乃否，如何斯人。才命不侔，未室未仕。溘與化俱，誌業靡申。沈痛泉壚，福善與仁。胡其忽諸，嘉殽在籩。旨酒在壺，寄此一慟。汍瀾涕濡。尚饗！
維貞元三年歲次丁卯十二月朔，子婿試大理評事攝監察御史權某，謹以清酌庶羞之奠，敬祭於外舅故相右庶子安平公之靈。
元精熙熙，大化沄沄。合散萬形，以陶以鈞。感和合祥，則生鳳麟。含粹炳靈，乃有仁人。嗚呼安平！受天清淳。全德不器，大方無垠。恭聞稚歲，卓爾殊異。亦既冠字，確乎其誌。去華務實，探幽索秘。窮盡化源，深入精義。上下千古，周流百氏。自觀靈龜，不嗅驕餌。考古立言，其文煥然。乃論皇極，乃誌元德。識洞窈冥，言經邦國。幽蘭在林，鳴鶴在陰。嘹唳芳芬，越自重深。安貞用晦，其道乃大。卷舒之間，律呂相會。相會者何？時惟讚皇。受命開府，作藩東方。美公德輝，闇然而章。車乘翹翹，重禮以將。連茹時賢，是集是翔。禺禺卬卬，萃於公堂。古之待士，懼其不至。故賓不自賤，而主不自貴。道薄俗醨，其風浸隳。苟於所以，又患失之。故戟戶益尊，蓽戶益卑。名蒸立，廉隅以虧。公之出處，時之準的。訚訚直詞，婉婉嘉畫。讚皇為主，安平為客。化被句吳，幾於恥格。令德孔昭，觸邪登朝。或塞或通，不磷不凋。乃補袞職，柔嘉剛克。右掖既言，其詞則直。直方明謨，與古為徒。以直言為己任，願致君於黃虞。屢封皂囊，亦伏青蒲。爰啟爰沃，乃谘乃俞。群墨惡白，行吟楚澤。歲久逾芳，剖符建陽。政和用易，邦人樂康。興元之初，王旅未振。或任專征，且迷大順。區區遐方，獨抗忠憤。馳書激切，誚喻方鎮。飛章間道，旁午奔問。密疏安危，以扶皇運。翠華旋宮，馳驛命公。選部為郎，鬱鬱清風。克厭帝心，給事於中。乃讚大政，以厘百工。謂俾元元，既庶而富。未展緝熙，遽罹沈痼。移疾請告，乞身抗疏。留中久之，不忍其去。乃相東朝，禮備優賢。方冀勿藥，再持化權。蒼蒼者何？不錫永年。壽屈其才，從古以然。內惟小子，倥蒙褊吝。昔歲羈牽，遇公於信。亭伯直道，君山佐郡。莫際波瀾，幸窺牆仞。因曰世與道交喪，恬與智相養。盍晦而明，盍性而情？虛中蹈道，以此為經。亦既歸止，貧居練水。靜守緒言，斯於沒齒。芳訊忽至，開緘盈耳。申以嘉姻，眷同國士。心合義固，尺書而已。禮異常情，感深知已。音徽相繼，封壤或殊。迨前年之中春，獲結甘於楊都。夙承師在反門閭。阻拜禮於上國，承施衿於外姑。九江之西，謬見羈束。惠愛則深，格言相屬。固窮難進，是導是勖。心知善誘，力有不足。一曠清德，七年於茲。物類形留，神交坐馳。亦謂恬曠，漸消癘疵。不虞不圖，凶訃來斯。哀激中腸，浹於四支。恨情禮之示展，痛幽冥之永辭。藐彼二連，欒欒孝思。德以遺後，魂無不之。東洛西江，支離拘限。跡滯幕庭，心馳祖奠。嗚呼哀哉！賢人之生，力命難並。年中身兮道未行，行昭兮即冥冥。一往不復，空留淑聲。銜酸托辭，庶達明靈。尚饗！
年月日，守右補闕安定梁肅，謹以清酌嘉蔬之猷，敬祭於故國子監祭酒贈戶部尚書李公之靈。
惟公之德，柔嘉維則。敬義且直。惟公之才。文武是該。不矯不回。剖符七郡。風行雨潤。有禮有訓。連撫二藩。如江如漢。之屏之翰。敷聞帝庭。爰用陟明。乃拜司成。是勤是行。時則不幸，遘茲大病。薨於道路，孰識天命。嗚呼哀哉！
追想曩昔，大曆之中。獲見君子，吳江之東。靡適不隨，無會不同。於山於水，於野於寺。提攜宴喜，荏苒半紀，公鎮南方，奄征江黃。乖離兩鄉，道阻且長。惠而好我，簡牘相望。於囊於箱，厚意是將。淑人君子，懷允不忘。繆係纓組，列於朝序。望公之來，寤寐斯佇。方欺款遇，爰笑爰語。豈意長往，終焉莫睹。寢門一慟，意折神沮。誰雲少別，便是今古。嗚呼哀哉！
古人所稱，曰仁與誼。君子之道，在功與事。邦憲之雄，元侯之貴。存有盛美，歿有遺懿。所恨伊何，壽猶未至。所悲伊何，人失其庇。嗚呼哀哉！
九原連連，乃在三原。日月有時，兆宅攸安。某近職是拘，執紼無緣。寄陳薄酹，有慟何言。嗚呼哀哉！尚饗。
維貞元七年歲次辛未某月朔日，前監察御史裏行權德輿，謹以清酌庶羞之尊，敬祭於故殿中侍御史薛七兄之靈。
有生必化，大鈞之方。盛極而衰，乃理之常。又曰善慶，鍾為福祥。今則繆盭，天乎茫茫。追惟明靈，夙播馨芳。解巾憲府，累冠神羊。清明之用，百煉堅剛。麗藻之文，六律鏗鏘。雅言婉婉，令問章章。靖恭端和，休有耿光。才逾強仕，未踐周行。眾情禺然，日遲騫翔。早維通舊，已飫馨香。晚忝嚐寮，載換星霜。府庭同舍，居室鄰牆。切劘惠愛，何可弭忘。憶昨從公，沿泛長江。賓榻初散，雲帆並張。晨登佛廟，晚眺魚梁。善謔理窟，清言智囊。既濟江浦，俄驚府喪。同歡未幾，今也則亡。古稱臧孫，德遠流長。遽歎伯道，永絕蒸嚐。嗚呼不傭！難究蒼蒼。上歸元漠，下幽荒。呼天者兄，哭晝者孀。琴書已矣，行路淒傷。柔嘉備籩，澄齊滿觴。神其格思，揮涕浪浪。尚饗！
維貞元八年歲次壬申五月朔日，故吏金部員外郎蕭存太常博士權德輿大理寺丞王純等，謹以清酌庶羞之奠，敬祭於故秘書包七丈之靈。
在漢鴻臚，蔚為名儒。以續簪裾，乃生秘書。純誠伉直，古訓是式。納忠宣力，有勞王國。昔自秀造，翰飛扶搖。彌綸劇曹，領袖清朝。出入諷議，嘉聲孔昭。道塞時通，乃領藩條。俄復郎署，俾均繇賦。經費委輸，待公而具。受命匪躬，於汴之東。秩宗之貳，司憲之雄。鑒輅時巡，關梁未通。每以貞勝，行於險中。登賢求舊，入佐司寇。中和直清，望與實並。乃部師氏，三德興行。又領秘邱，六藝章明，偃息文囿，優遊漢庭。雅韻拔俗，清機入冥。立言大旨，為經為紀。行中文質，不華不俚。魯史一字，詩人四始。溯其源流，用制頹靡。以誼藩身，與道為鄰。虛中然，不棲緇塵。動靜專直，儀刑搢紳。得喪虧成，靡滑吾真。宜介遐福，宜受戩穀。未及下壽，胡為不淑？遺孤藐然，銜恤茹毒。善慶不誣，期於必復。某等劣薄，嚐承討論。通世宿好，嘉招厚恩。舞雩春遊，昔實童子。峴首良會，俄叨知已。歲月遄邁，或行或止。慰薦難忘，音徽不已。各忝官命，來歸帝裏。話舊語新，悲歡未幾。驚疾癘之潛遘，冀無妄而有喜。信宿之間，格言在耳。精識不亂，達生大觀。謝翳禱於門人，順一氣之聚散。大鈞無期，化往何之？邦國殄瘁，古今淒其。虛室寥寥，繐帷披披。哀從中來，雪涕交揮。柔嘉列籩，清酤滿卮。神之聽之，噫嘻格斯。尚饗！
維貞元九年歲次癸酉正月庚辰朔二十一日庚子，右諫議大夫陽城給事中徐岱、李衡中書舍人奚陟尚書駕部郎中知制誥張式左補闕權德輿，謹以清酌庶羞之奠，敬祭於故給事中呂公之靈。
君子之道，貴乎艱貞。公用踐履，剛中粹精。文學政事，蔚然時名。出處屯夷，用晦而明。命佐戎車，於彼淮甸。主國多虞，妖氛潛煽。每以明誠，冀其革麵。外蒙恥以枉尺，中飛章而告變。白刃臨前，丹心炳然。貞其困而後濟，忘其生而後全。祲沴既平，忠勞亦著。草奏南宮，嘉聲載路。出領符竹，澄清遠部。夕拜黃扉，昭宣王度。獻歲朝天，侍立君前。華纓玉珮，行止鏘然。周旋陟降，接踵差肩。如何累日？奄重泉，嗚呼哀哉！寓形此世，無非大夢。寢門之外，莫甚斯慟。交歡幾時，逾月於茲。每冀休沐，相從宴私。孰謂奄忽，俄生癘疵。醫禱不及，形神已離。某等或辱在嚐寮，或忝陪下列。喜雲霧之初披，恨幽明之遽訣。瞻彼塗芻，言旋洛都。平昔志氣，復歸虛無。酒殽靜嘉，盈俎滿壺。何以道意？潸然涕濡。尚饗！

我思古人，乃得敬之。今則不見，嗚呼噫嘻！賢哲之生，作瑞於時。中立不倚，大道甚夷。人或多方，以取世資。君懼其至，泊然靈龜。遊夏遠矣，文章運衰。風流不還，作者蓋希。君得其門，獨斥澆醨。遐蹈古始，《六經》為師。初冠章甫，在江之滸。忘形交臂，或出或處。久要之契，吻然相與。直諒切劘，曠懷無阻。漢庭虛左，尺一旁午。心與雲閑，翼隨風舉。恬漠虛白，環中之樞。篤厚誠明，君子之儒。精義入神，英華發舒。人所景行，君之緒餘。乃補袞職，乃侍皇儲。北宮密命，東觀直書。致用無方，迎刃皆虛。漸漬教化，闇然而孚。文武憲章，堯舜典謨。寬結時望，莫申令圖。宜錫華皓，以極其道。鍾美實多，歸全太早。子淵之仁，叔度之賢。皆厚其才，而奪之年。籲嗟敬之，今亦已焉。孰司化工？不與其全。凡我同人，官次周旋。微言嘉話，恍若目前。吾欲問蒼蒼而訴冥冥，索夫子於重泉。末如之何，從古以然。平生一樽，哭奠靈筵。魂氣何往？空傷絕弦。尚饗！
維貞元十年歲次甲戌三月朔日，徵事郎守左補闕權德輿，謹以清酌庶羞之奠，敬祭於故國子祭酒韓十四丈之靈。
伏惟德厚流光，炳靈發祥。傳慶於公，鬱為珪璋。宣力中外，道光明代。動必有裕，直而無悔。從容諫垣，密勿絲言。炳然憲章，潤色化源。天官之貳，京劇之貴。四方取則，九賦不匱。蓬山秘書，大學尊儒。選重前代，非賢勿居。率是明德，便藩右職。宣其馨香，昭其物則。四科難並，全才乃克。利用無方，沛然餘力。再世金鉉，確乎匪躬。光輔帝道，是為門風。緇衣棣華，宜復於公。終缺人望，天乎不傭。顧惟小子，夙承先友。骨肉之契，歲寒逾久。爰自齠卯，深仁善誘。恤此殘生，均其所有。衣而食之，祿而仕之。闔門仰給，纖悉無遺。仁惻之道，曲盡其宜。二十年間，完安保持。比肩多士，忝跡清時。必由念慮，敢不知思。秦原蒼蒼，丹遲遲。精魂何往？音容莫追。沈哀激中，雪涕交揮。神鑒如在，含酸托詞。尚饗！
