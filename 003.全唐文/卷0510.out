長源字泳之，吳人。曆汝州刺史，貞元十二年檢校禮部尚書，為宣武軍行軍司馬，以峻法繩下，節度使董晉卒，長源知留後，為兵士所殺。贈尚書左僕射。
且口說如來之教，在處貪財；身著無垢之衣，終朝食肉。苦行未同迦葉，自謂頭陀；神通何有淨名，入諸淫舍。犯爾嚴戒，黷我明刑。
本是樵童牧豎，偶然戴幘依師。不遊元牝之門，莫鑒丹田之義。早聞僭犯，苟乃包容；作孽既多，為弊斯久。常住錢穀，惟貯私家。三盞香燈，不修數夕。至於婢仆，遍結親情；良賤不分，兒女盈室。行齊犬馬，義悖清廉。恣伊非類之徒，負我無為之教。貸其死狀，尚任生全。量決二十，便勒出院。別召精潔玉守，務在焚修。
天下固有良時既去，而悲歌歎泣之不同，故當時則歎，已去而泣，過時而歌。然君子居其位，則恥聞之，不在其位，則恥不能言之。其為士君子之心，不忍聞之，與聞之而不忍棄之，則一也。夫思慮可以精安危，步驟可以負戈殳。強勁莊勇，持久有守，臨事不亂，然而良時不與，斯不得不歎。既而信不見任，知不見謀，周遊而晚歸，風雨相半，苦其精力，良時不集，而畏事之不成，斯不得不泣。及其田園已暮，始反鄉裏，白頭無成，或反自疑，斯不得不歌。是其為人，皆有憂天下而欲用其道者也，不私其身之安佚而休者也。既不私其身，則公於悲歌者歎泣者也，而是人豈以富貴而後天下之心哉！蛻也歌之則已太蚤，泣之則不得不豫計，歎之則正當其時，而君子未聞。雖然，閣下及其少壯而用之，無使後時泣歌，恥累君子，幸甚！《太元》曰：當時則貴，已用則賤。其不可後也已矣。況當今岩無人矣，溪無人矣，佐王活人之術，一皆以文學進。苟文學進而君子不動心，則蛻也不知其所以得罪。
嵩高得天下之中也，所謂名山福地，異人靈跡，往往而有。漢晉間高僧，植貝多子於西峰，一年三花。因為浮圖，遂為寰中之真境。又有兩阜中斷，豁為石門，飛流縈回以噴薄，喬木森竦以布護。先是，有高僧元同律師、一行禪師，鏟林崖之欹傾，填乳竇之{穴叫}{穴條}。甃玉立殿，結瓊構廊。旃檀為香林，琉璃為寶地，遂置五佛正思惟戒壇。思惟者，以佛在貝多樹下思惟，因名貝多為思惟，即三花之義在此。自河洛煙塵，塔廟崩褫，上都安國寺臨壇大德乘如，修慈業廣，秉律道尊，誌度有緣，法庇群動，慨茲堙墜，遂為聞徹。尋有詔申命安國寺上座藏用聖善寺大德行嚴會善寺大德靈珍、惠海等住持。每年建方等道場，四時講律。藏用上人逸躅遍尋，高情獨邁。美殿塔之嚴麗，賞泉石之勝絕。其跡不朽，其教益宏。於是鍾梵相聞，幡蓋交蔭。豈獨爐峰名嶽，空記遠公之行；沃洲精舍，重述道林之跡。時貞元十一祀，龍集乙亥、大火西流之月也。


法本無生之謂真，心因不染之謂寂，執有求真之謂著，體真歸寂之謂如。非夫善發惠源、深窮定窟，何足以大明觀行，獨秉禪宗，使定惠兼修，空有俱遣，道流東夏，聖齊北山哉！禪師諱元林，堯城人也。俗姓路氏，黃帝之後，封於路國，因而為氏。捕虜將軍端，見偽《後燕錄》；豫州刺史永，出晉《中興書》。邁種於人，嗣有明德。禪師襟靈爽岸，神氣俊遠。生而克岐，弱不好弄。初遊神書府，精意儒術。睹百氏之奧，窮九流之源。平叔之疑義兩存，康成之未詳多闕，莫不窮賾至妙，剖析元理，渙若冰釋，朗然雲開。並如枝拒蹶張，步騎彈射。人則曠劫，藝皆絕倫。
後讀《阿毗曇藏》，遂發心入道，依龍興寺解律師學業，依年受具，隸居靈泉佛寺。摳衣之歲，惠遠即風雅書生；落發之年，道融乃聰明釋子。以戒為行本，經是佛緣。雅閑持犯，克傳秘密。學者號為律虎，時人目為義龍。推步渾儀，昭明曆象。天竺跋陁之妙，沙門法願之能。道契生知，理符神授。既習空觀，遂得真如。身常出塵，心則離念。將在此以超彼，不自利以利他。不來相而來，不見相而見。焚天香以崇發宏願，鳴法鼓以召集有緣。聲振兩河，教被千里。樹林水鳥，竹葦稻麻，願結道緣，爭味禪悅。雖先生槐市，夫子杏壇，攝齊之徒，未足為喻。於是廣度群有，大庇庶情，應悟攝心，隨分獲益。大雲含潤，草木無幽而不芳；明鏡懸空，妍蚩有形而各兆。嚐至城邑，因過巷肆，屠說停刀，酒趙釋爵，擁路作禮，望塵瞻顏。師必款曲以情悅可其意。舍資財以攝其利，言力役以勤其生，漸去客塵，令入佛智。有苛吏敗俗、蠹政虐人，伏以剛強，示之簡易；見方便力，去貢高心；破其重昏，歸以實相。夫學偏者量褊，道廣者業宏。禪師智括有情，德通無礙；體含虛韻，性有異能；妙窮音律，雅好圖畫。季長、公瑾，別有新聲；凱之、僧繇，皆得真跡。以是好事君子，翕然向風。檀為施心，居無長物。有流離道路、羈旅風霜、鄉隔山川、親無強近，饑者推之以食，寒者解之以衣。人中之急難，法中之慈濟也。景龍三年，敕追與僧元散同為翻譯大德。累表懇請，詔許還山。
禪師自居此寺，凡六十年。或宴坐林中，累日忘返；或經行岩下，逾月不還。跡異人間，行標物表。每遊峰選勝，建塔崇功，鷲若飛來，雁如踴出。官窯杖標之所，得自神人；破塢移燈之處，傳諸耆老。今山上數十處有窣堵波者，即其事也。自金人入夢，白馬員來，譯音議於天竺，布文字於震旦，是為教本，實曰道因。禪師遍寫藏經，以導學者。德實無量，行非有涯。不惟總持、辯才，禪定、智惠而已。故騰聲洛下，獨步鄴中。齊達叡之大名，繼稠融之遐躅。
噫！日月大地，鹹歸有盡之源；河海高山，不出無常之境。天寶五載十二月十日，因閱僧務，詣至德裏，回首西方，端坐如定，不疾而化。春秋九十餘，僧臘七十一。日黑震驚，車徒奔集；雷慟雨泣，隘穀填山。粵以其月十七日，遷靈坐於本寺，禪師真身，忽然流汗。是知因生有滅，乃現真空；示聖出凡，獨標靈相。以八載二月十五日，即身塔於寺之西北隅，以安神也。其夜霜霰沾凝，山川草木，皓然如素，東帶雲門，西連硔穀。一佛二佛，前身後身，接林嶺之風煙，成鄴衛之松柏。禪師洞合神契，妙通法源，義則解空，智能藏往。先是寺中新植眾果，弱未成林，悉令沙彌扶之以杖。其夜大雪，折樹摧枯，唯時小枝，不動如故。師之冥感，多此類也。
門人等味道通經，連州跨境。歸宗雖倍，入法益稀。三千門徒，皆傳經於闕里；四百弟子，空問道於襄陽。弟子大通，親奉音塵，常陪庭院。承宮之歲，初執勞以求師；智稱之年，載棄俗而從道。調九候以除五疾，明六度以伏四魔。感自舊恩，錄憑故事，龕塔山古，霜露歲深。虎溪為陵，高蹤不亡於別傳；龍山若礪，盛德長存乎此詞。其銘曰：
執有非有，睹相非相。日離諸妄，得法舍法，悟空非空。是出群蒙。日景常朗，雲藏其耀。無雲自照。佛性常在，欲生其塵。無欲為真。無相舍有，出空離法，大師宏業。睹日除雲，無欲歸佛，大師秘密。茫茫群有，溺於中流。濟之以舟。冉冉八苦，沒於五濁。導之以覺。因心發惠，惠契於定。道澄其性，憑緣有生，生歸於無。理不存軀。恒沙一劫，藏舟閱水。真身去矣。連崗萬古，雲門靈泉。飛塔巋然。
夫載宇宙、懸日月、提萬象而首出者，其惟道乎？夫通聖神、該品彙、冠百靈而獨立者，其惟人乎？道所以包渾元，經始萬象者也；人所以稟淳粹，司會百靈者也。故人因道而集祉，道因人而垂休。不宰之功，兆乎造物；無言之德，洽乎生民。然後蕭散乎汗漫之間，衝融乎希夷之表；與天籟而吹萬，並穀神而長存者矣。
紫陽真人大法師諱景昭，字懷寶，本丹陽延陵人也。其先係自顓頊、大彭之後，在虞為陶唐氏，在夏為禦龍氏，在商為豕韋氏，因國命氏，芬馥蔓延，以至於裔孫孟。孟為楚太傅，賢為漢丞相，昭入吳為侍中，昭兄慎為司空。法師即吳司空之十六代孫也。司空薨，葬於延陵，子孫因而家焉。祖道會，父思蕆，皆邱園養素，道高跡隱，載於列仙之籍。
法師方娠稟異，自幼表奇，孕元和之粹靈，體太元之妙質。初以素書發跡，配度於延陵之尋仙觀；後以丹台著稱，隸居於長安之肅明觀。屬元宗廣成問道，姑射頤神，放心於凝寂之場，垂拱於穆清之上。法師因得羽儀金籙，頡頏玉繩。藉藉京師，垂二十載。爰辭上國，思還故鄉，重隸茅山之太平觀。
天寶中，與元靜先生奉詔修功德，造紫陽觀，因而居焉。遂於煉丹院傳黃素之方，修齋醮之法。祥雲瑞鶴，飛舞於壇場；甘露神芝，降生於庭院。
初法師師事大法師包士榮，榮師事崇元觀道士包法整，整師事上士包方廣，廣師事華陽觀道士王軌，軌師事升元先生王遠知，知師事華陽隱居陶宏景。自道源錫派，元教傳宗，玉堂銀闕之人，羽蓋毛旌之客，府無虛籍，代有其徒。法師至行稽乎元化，通識合於靈造。與其有也，萬物不得而不有；與其無也，萬物不得而不無。得喪以春秋為死生，盈虛以天地為旦暮。雲外虎頭之佩，雪中鶴{敝毛}之裘。孩季通而撫子元，師仇公而祖黃太。教戒示乎傳授，服餌見乎延長。侍杖屨者，跡遍於江湖；傳經籙者，事同乎洙泗。一居山觀，三紀於茲。還神契乎時來，寂魄同乎物故。以貞元元年十一月癸卯，委蛻於紫陽之道場。顏色怡悅，屈伸如常。春秋九十有二。以其月己酉，遷神於雷平山之西原，元靜先生壽宮之左。
傳授蘇州龍興觀道士皋洞虛，得衝虛之妙用，躡上真之元蹤。梁市之客員來，華陽之人間出矣。道士韋崇珣，主修齋醮祭，俯仰節度。道士朱惠明，掌法籙經書、修真秘訣。法師上編仙籙，旁契道樞。神含混元，德與淳粹。誘進群動，感通眾靈。邈然非寰宇之間，超然在風雲之表。至如身纏世故，跡混俗塵。發忠孝以飾躬，演信義而旌行。蓋隨時而不器，豈常道之可師與？浙江東西節度支度判官檢校尚書兵部郎中兼侍禦史扶風竇公曰臮，布武區中，棲心象外，與法師聲同道韻，理契德源。追往想琴高之祠，傳神著務光之傳。見征副墨，用琢他山。其詞曰：
惟道之大，提功混茫。惟人殆庶，與道回翔。素韻凝寂，元功靈長。肇形無跡，啟迪逾光。矯矯法師，錫羨華陽。本族命世，在虞係唐。禦龍事夏，豕韋居商。嶷然靈表，自幼而彰。理冠容成，質侔夏黃。尋仙發跡，肅明始揚。宵禮金殿，晨朝玉皇。丹台道俗，白雲帝鄉。楚山萬里，故國丹陽。醮宮鳴磬，齋室焚香。芝生庭院，鶴舞壇場。茅君秘洞，葛氏真方。來時去順，齊彭洎殤。化鱗風翥，委蛻雲驤。峰巒邐迤，鬆桂蒼蒼。塵生杖履，苔染巾箱。龍銜彩毛，虎綴槃囊。閬風元圃，瑤軒玉堂。追存如在，頌德不亡。孤石巋然，萬古連岡。（太平觀道士徐元沼道士許長久徐則內行克修外通儒學許則宿推公幹虔奉真宗。）
叔倫字幼公，潤州金壇人。釋褐秘書省正字，累官祠部郎中，拜撫州刺史，封譙縣男，遷容管經略使。貞元五年卒，年五十八。
臣某言：伏奉某月日制書，大赦天下。雪滌痕累，發生枯朽，榮光被於草木，和氣貫於華夷。含生之徒，罔不胥悅。臣聞氛沴為妖，蒙蔽二曜，而祥風埽蕩，無損日月之光；狂逆亂常，震驚四海，而元功勘定，不虧天地之大。伏惟皇帝陛下文武繼聖，聰明在躬。協堯舜之心，崇禹湯之德。清廟禮展，圜丘敬申。猶顧已以求瑕，布恩澤以原過。康哉沛乎，虞夏之盛典也！臣忝職藩條，實慚屍曠；徒積歲星，蔑聞化理。望九重而稱慶，齒百辟以沾恩。瞻戀闕庭，慶快之至。
三聖相師，大易光著，天地之功立矣，經傳之功生焉。輔成一德，謂之六學。漢收秦業，其道方興，置講習訓授之官，明君臣父子之體，雖禮樂文闕，亦足以新忠孝仁義之大綱。至如曾孔荀孟之述，其❥蓋數百千家，皆發揮隱微，羽翼風教。祖儒尊道，持法正名；縱橫立權，變通其要。崇儉而有別，即農而有序，旁行而不流；小說去泥而篇簡繁夥，罕備於士大夫之家。有梁潁川庾仲容，略其要會為《子書抄》三十卷，將以廣搜采異，而立言之本或不求全。大理評事扶風馬總元會，家有子史，幼而集錄，探其旨趣，意必有歸。遂增損庾書，詳擇前體，裁成三軸，目曰《意林》。上以防守教之失，中以補比事之闕，下以佐屬文之緒。有疏通廣博、潔淨符信之要，無僻放拘刻、譤蔽邪蕩之患。君子曰，以少為貴者，其是之謂乎？餘元會之執友，故序而記之。貞元二年五月二十一日也。 ☆李方鬱方鬱，建中時官洛陽令。
上四年，用大司計侍郎為丞相。其明年，以我相秉樞機，我公掌綸誥，宜為避嫌，遂自閣下拜河南尹。將辭，上悄然謂公曰：「前時洛水為災，洛民大潰，四走無逃，至有沒死者，豈勝其冤耶？而公今去，我無東顧之患矣！」公既至理事，先以恤民為寄。活生瘞死，大開廩庾。賑貧乏，飽饑腸，暖寒體，極於畿甸，靡不周悉。而又蠲逋租，省徭賦，俾安穩其起居，勤強其事業。故遠邇之民，相賀而歌曰：「天災流行兮代有，下民昏墊兮時數。命無以逃兮諒自嗟豈將天怒。我尹之慰恤兮實解予之愁苦。夫得耕兮婦得織，日出得作兮日入得息。此固我君之憂民兮，俾我尹之來即。」又歌曰：「明明在上兮天子聖。四方取則兮我公令。疲民蘇息兮公之政。一日將去兮，誰活我之性命。」
其都之南，嵩嶽橫亙。其嶽有廟，距都百里。每歲季夏日直土，用禦置祝文，用犧牲粢盛，醴齊庶品，詔我公有事於王。禮既，公周視廟宇，堂殿廊廡，見其崩墮圮毀，剝癬頹墮，垣墉漫靡，榱棟失次，梁柱差欹。顧謂其邑令李方鬱曰：「吾聞大地列嶽五，嵩山居其一。其嶽峙中天，群峰蒼翠異色。其岡巒重疊異狀，其出雲靉靆異氣，其草木森聳異岵，其葩卉薈蘙異香，其禽鳥間關異聽，其溪澗瀺灂異流。若此之狀，觸目周匝，四時迭觀，吞吐氣象。環一山之上，道宮佛寺，高閣危樓，盡萃其中。我國家以神之靈，塑神之形，俾神之明，福我蒼生。峨峨其冠，整整其衣；兵仗駢列，羽衛參差。天子以時視，三公禮而祀之。要神之德既厚矣，報神之功亦重矣。所宜威壯形容，華煥宮宇，奈何以危毀至是？俾爾民之進拜禱祝，將何瞻仰乎？我今出府庫十萬，資以功用。爾宜專其事，俾爾心與吾心不可以異。」方鬱謹再拜受命，退而自言曰：「方鬱為吏，稟指使，上不敢罔公，中不可欺神，下不能苦民，豈可不成耶？」遂鳩工庀材，四旬而就。見若赤白之交映矣，見若金碧之分輝矣，見若榱桷之粉繪矣，見若鬥栱之光赫矣，見若簷溜之矗截矣，見若溝壟之端隆矣，見若戶牖之照燭矣，見若垣墉之齊削矣。旭日明媚，夾壇殿之飛翬；朝霞卷舒，助峰巒之起秀。則知公之措制，可以邁古冠今。使海內神廟，修潔崇盛，無逾於中嶽。
公天發晶朗，嶽鍾秀粹。群妙符識，萬頃澄襟。瓊樹冰壺，涵澈於神宇；黃鍾朱瑟，鏗奏於文章。況公尹正之能，撫民之美，愚知其不日而將與吾相連枝於台座之中，致美於廟堂之內，將吾君岌立於堯舜之上，措吾民登壽於邃古之際必矣。方鬱忝官在縣，行及秩滿，特蒙公錄以微績，上表量留，付之修飾。輒敢敘德紀事，刻石以記。
