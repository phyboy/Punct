肅，字敬之，一字寬中，世居陸渾。建中初中文辭清麗科，擢太子校書郎，累轉右補闕翰林學士皇太子諸王侍讀。卒年四十一，贈禮部郎中。
餘行年十八，歲當上元辛丑，盜入洛陽，三河間大塗炭。因竄身東下，旅於吳越，轉徙厄難之中者，垂二十年。上嗣位歲，應詔詣京師。其年夏，除東宮校書郎，遂請告歸覲於江南。八月，過崤澠，次於新安東南十數裏，舊居在焉。時歲滋遠，荊榛蕪翳，喬木蒼然，三徑莫辨。訪鄰老而已盡，眄庭柯以沾衣。情之所鍾，可勝歎耶？夫懷舊之誌，在昔所不免。聖如尼父，達若莊叟，且有歸與之歎，悵然之思。予蓬艾存乎胸中，喜懼形於膝下。寓江海之遐阻，念歸來而不得。思潘園板輿之樂，陶野巾車之遊。願言莫展，一食三歎。至是當秋日蕭索，征途浩渺，棟宇摧落，曾不得乎少留。心之憂傷，又加於他日一等。遂作賦紀事，以過舊園命篇。其辭曰：
白露既戒夫清秋。爰駕言而東邁，漫征路之悠悠。且予發乎新安，曆函關之舊邱。灌叢林以相屬，披一徑而可求。闃裏巷之罕人，辨原田而莫由。堂除既缺，衡宇亦折。樹蔽戶而稍稍，水衝隄而活活。駭獸群起，頹墉四達。識舊井於庭隅，吊重蘿於木末。既循省而顧慕，愈辛酸而慘怛。何纏迫而求所安，激予哀而不可遏也？
昔予生之三歲，值虜之衝奔。徙穹廬於華縣，蒙郊廟於氛昏，皇遊蜀川，帝出朔原。屍逐才血，烏丸又屯。俄四逆之薦凶，扇熛炭而爇黎元。予既幼舍此居業，慮性命之所存。始竄跡於許都，又逃刃於夷門。沿汴水之湯湯，棹淮波之翻翻。荷聞詩之前訓，迫馳役而不敢言。截淛河以徑度，趣諸越而休止。在長洲與蘭陵，亦一閏而三徙。嫋嫋兮秋風，湛湛兮春江，傷吾心其何已。皇八葉之禦極，亦既安此寰中。浮窳繽其來歸，真獨鬱猶未通。
洎大曆之二七，六龍忽其上升。赫元聖之統天，敷太和於黎蒸。建皇極以成化，啟公車以選能。予筮遇《觀》之六四，聿投跡於雲羅。謬試言於內殿，俾典校乎承華。聆聖賢之休風，仰墳籍之長圃。與世道而遊息，實人倫之憲矩。史正直以終始，蘧卷舒於嘿語。展甘黜而不去，莊頤神以遐舉。諒修已之異宜，各宏道而得所。矧微生之庸拙，胡可嫚夫出處。眇江湖之漂蕩，廢田裏於草莽。苟將愜乎予思，孰辨夫懷安之與懷土？伊吾土之所安，乃陋狹而在斯。實舊德之師儉，庶後昆以易持（高祖父趙王府記室宜春公洎曾王父侍禦史府君已降三世居陸渾，有田不過百畝。開元中，為大水所壞，始徙於函關）。其始也，桑柘接連，蔬果芳滋。彼茅軒與甕牖，亦寒燠之攸宜。羌百歲而員居，未幾而亂雜，二十載而一來，蕪穢而莫治，駐周覽而未已。又旋指於江湄曾是追感於平生，孰不悲傷而涕洟。抑聞夫促仲長之園，麵流水而覽平原。遭世緒之溷濁，竟初懷之罕存。又聞夫郭泰之德不違親，貞不絕俗。當罻羅之周布，竟淳白而不辱。何天宇之交泰，蹇予生之孱獨。退無庇跡之所，進靡代耕之祿。慨舍此而不留，徒仰高於前躅。日宛晚而命駕，恨盤桓以出穀。慮將歸之或迷，吾斯誌夫喬木。
亂曰：所居而安，易之序兮。曆聘懷歸，孔之慮兮。粵予庸昧，道莫著兮。曩離舊邦，紛世故兮。林井殘泥，禽亦去兮。墜廢居業，忸而懼兮。遲歸有時，葆吾素兮。
聖澤濡煦兮動植斯形，相彼瑞草兮逢時效靈。體嘉生於浩氣，秉植道於彤庭。昔在堯帝，至化惟馨，伊屈軼之芳貞，協王猷與國經。有皇睿后，德動杳冥，二氣暢而羣生遂，百祥來而萬宇寧。矧夫佞者，小人之道；直者，為國之寶。雖糾正於邦憲，實發明於瑞草。象恭言偽，於是焉去而勿疑；葉布莖分，何患乎辨之不早。若乃一人當宁，超黃越虞，百辟來朝，日臨雲趍，風力論道，伊咎陳謩，瑞草在前，疇敢以諛？故曰：物生於有，有生於無；感此變化，發為禎符。不然彼植物之何知，乃同功於帝俞。天道不言，聖人無心，寓形闡教，其用則深。禾穎降於周王，芝房發於漢后，信呈豐兮告慶，並垂美於不朽。彼直指以去邪，諒於功乎何有？我明主所以超三英之躅，彼靈草所以為百瑞之首，有由然也。史魚守直，宣父惡佞，佞直不分，邦家靡定。惟草所指，惟皇所聽，指歸乎一，聽戒乎失。苟君道之不弘，徒倚瑞以自必。重曰：曄彼草兮直而指佞，聖之瑞兮時之禮，頌皇休兮無極已。
予幼而漂流，遂寓於江海之上，與鳧雁為伍有年矣。或祿仕以代樵牧，其暇則以群籍自娛。又嚐染重膇疾，每求長桑氏之術以為療，其他未之思也。方俟間則追尚平五嶽之遊，無幾何，會明詔以監察禦史徵，俄轉右補闕。羈守職次，未遑自免，江湖之思漫如也。間一歲，加翰林學士，領東宮侍讀之事。既微且陋，載荷天眷。上不能宣令德，通古今，當論思之任；次不足宏三善，備教諭，充端士之列。每省名位，眄章綬，中心惄然，不欲寢食，無一日而安者。三年於茲，其愧畏乃如此。時步自中禁，休於裏巷；病攻其外，神倦於中；囂焉忘形，思及道本。然後知一動一靜，萬化殊途，寂然同歸，未始有物。且不知夫曩歲之浮遊，與今之局束，彼乎此乎？是歟非歟？杳不得其倪矣。於是作《述初賦》以紀懷，且貽諸同誌焉爾：
我洪係兮肇昭，耿乎伊唐。始讚禹以陳謨，末開國而為梁。遭暴嬴以滅周兮，涉天漢而方彰。社郃陽而守九江，（係祖漢廷尉郃陽侯諱放，見《漢書》。武威九江太守高山侯諱統見《後漢書》），逮七序而見光（後漢侍中襃親湣侯諱竦作《七序》有傳）。維涼牧之豐融（後漢黃門侍郎涼州刺史侍中關內侯諱寬見《魏書》），谘散騎之殉節（晉散騎常侍馮翊太守扶風鄉侯諱廙，死湣帝之難，贈吏部尚書益州刺史見《晉書》）。遭匡攘以遷逝，遵河右以蟬蛻（晉蜀郡太守寧州刺史扶風鄉侯諱迪，生酒泉太守關內侯諱秋，避亂居張掖）。綿侯服以守業，傳龜組而罔替（自酒泉以下六世郡守關內侯）。煒司空之藩魏，宏茂德為表綴（魏大將軍洛州刺史贈侍中司空郃陽公諱越，見《後魏書》）。翼翼尚書，允明且哲（司空之孫隋禦史大夫刑部尚書邯鄲敬公諱毗，《隋書》有傳）。納言執法，乃遂乃達。
播五葉而逮子，垂慎身之芳烈。伊孤朦之薄祐，撫生植之多艱。豈前修之將墜，藐才菲而體孱。奉徙宅之善教，得帶經之殘編。諒不師而不訓，烏識立德與立言。洎章甫之在首，始礪誌以就賢。思琢璞以解蔽，終扞格而難前。升九顥之宏軌，探乾坤之大紀。求專直與翕辟，問性命之終始。曰君子之不用，實未成之所擬。苟體健以立誠，何剛柔之不履。慨尋繹以內省，觀萬動之攸歸。若捫天而罔階，知集木之匪危。何大道之汗漫，悼吾人之崎巇。仰前哲之休風，屢惆悵以忸怩。且自擊以自考，亦三複而九思。庶初筮以發蒙，敢舍龜而觀頤。美海嶽之靜深，援幽人以為期。聿投跡於林中，就拙者之所宜。屬夫上有聖帝，旁求俊乂。載馳車乘，搜及瑣細。彼執持憲簡，與匡補闕載。宜乎學該紀律，識洞經制。故小人之備官，幸不招損而速戾。斯時也，天光鏡乎宇內，洪棱憺乎荒外。上躬祀於泰壇，先假廟以告配。百神受職以鹹秩，萬國駿奔而來祭。肆覲創五月之吉，朝宗盛三朝之會。月窟日際，風行雨霈。謬參侍從之臣，獲睹人神之泰。又感夫翰苑崇秘，人文是經。樂正司業，元良以貞。講藝承華，視草承明。莫不才侔相如，道博桓榮。何皇鑒之偏屬，降湛恩於鯫生，若側足以登塗，方飭躬以效誠。忄雙書紳之猶怠，慮數馬之非精。晝兢兢以徊徨，夕默默以屏營。豈不以命重才輕，惕墜而不敢寧也。
我寓我居，於彼南裏，匪容車騎，實遠朝市。羌歸沐以斯憩，聊優遊以休止。旁枕大道，其平如水。南望南山，橫空黛起。君子所履，小人所視。乍埽室以自安，殊塞門而不仕。於是有竹有梧，清風穆如。放懷端居，元宇自虛。遺原憲之貧病，忘甯武之智愚。喪我南郭之幾，盡心西域之書。悟幻有之遷斡，得環中之妙樞。合乃一指，流為萬塗，審物我之同域，又遑遑其焉如。何睿後之渥飾，宜克恭以忘劬。惟少海之洪瀾，豈勺水之雲輸。伊誌慮之久曠，矧疲痾之集子。徒端直以勿貳，又焉能以為乎有無。冥冥飛鴻，其虛其徐。英英白雲，亦卷亦舒。吾企夫物之未及，故浩然而述初。
受命寶在昔曰傳國璽，自秦始皇有焉。蓋取夫一世二世，傳於無窮，故有傳國之號。曆兩漢至於陳、隋。隋煬帝之遇禍也，宇文化及盜之而西，竇建德滅化及，取焉。易稱物不可以終否。武德中，太宗一戎衣而天下大定，是器也，與璽同歸，國家用之。以受命所承，更名大寶，而多曆年所。自前代觀之，受天明命，則不求而得；僭賊劫遷，則得之而失。蓋神物之所在，非徒然也。抑又聞之，鼎之輕重，與璽之去留，莫不視德之上下。位之安危，若恃寶命在已，而慆心堙耳，漸乎危殆，以負扆之尊，被竊鈇之言。當此時也，此片玉耳，複何為哉？竊讀史氏，感興亡之器，忿覬覦之類。於是作《受命寶賦》。若形制之小大厚薄，則未始詳也，故不備焉。其辭曰：
物之貴兮，惟玉之英。翕二氣以成形，涵百寶之純精。卞氏得之，三獻而後明。當秦趙之抗衡，挺高價於連城。伊玩好之所資，微神器之鴻名。及夫秦始稱皇，削平六王。為龍為光，追琢成章。其文曰「受命於天，既壽永昌」。其始也謂世有哲王，傳國寶之無疆。何逆天以暴物，不及期而降殃。惟陰陽之運行，終授受而不常。隨素車與白馬，歸赤精於路旁。逮夫漢業中微，後族專命。祿去公室，世移威柄。寶沙麓之遺瘵，成巨君之篡害。雖擲地以慷慨，終莫救夫顛沛。俄漸台之頹覆，曆更始與赤眉。鹹庸懦而不居，卒亂長而禍滋。洎四七之龍驤，為火主以得之。遂祀漢以配天，延二百之炎輝。苟非其人，寶命不歸。悼桓靈之不嗣，置天下於阽危。既而赤伏道喪，黃星兆發。雲雷遘，朝社播越。去乘輿而漂蕩，入眢井以蕪沒。披草萊以拯之，實功存乎武烈。何典午之傾潰，劉石盜以自尊。既江表之卜年，遂歸明以去昏。五世推移，或亡或存。失得由道，隋之並吞。始負險以爭雄，俄銜璧而來奔。惟大業之離阻，由君昏而黷武。豺狼呀以當路，郊廟毀而失主。望夷之釁既發，斯器淪於醜虜。
昊天有命，眷我高祖。鶱飛汾晉，震疊關輔。雲行雨施，雷動飆舉。聖人既作，萬物斯睹。於斯時也，充德扇結，東周卼臲，帝謂文皇，陳師往伐。如火烈烈，如風發發。牛口先撥，虎牢則達。致四海於清平，混車書以同轍。惟神器之有在，終告歸於魏闕。
考乎先王之統世也，以文經天，以武緯地。觀象備物，從宜制器。播而用之，為天下利。故曰大德曰生，大寶曰位。位之升降，唯道所至。先王審其所以，故為大於細、為難於易，然後本不搖而末不墜。安危之體，鑒此而已。若夫符命之所加，曆數之所歸。莫不天人合發，區宇樂推。休祥煥然，靈命顯思。是以有守有失，動而悅隨。苟貪功而僭禮，莫不速禍而召危。此玉也，公路執持，眾叛而親離。趙高引佩，殿壞而身糜。惟前軌之昭昭，孰可幸捷以取之。若曰吾有天命，如天有日。傳寶在我，昏庸自佚。則陸渾無問鼎之事，曆伐無奉璽之術。苟思慮於廢興，故不既得而患失。
於戲！天發禍機，聖人定之。天生神物，聖人用之。唐哉皇哉，大人造之。子孫百代，永言保之。
議曰：有國之典，存以位敘其德，沒以諡易其名。名之小大，視德之美惡。蓋書其著而略其微，要其終而明其義。故曰諡以尊名，節以一惠，恥名之浮於行也。楊文貞體淳素之質，協時中之德，爰自下列，至於宰司。秉心不渝，動必由道。與夫立功立事，開物濟眾，不同日語矣。而清儉厲俗，明哲保身，曰文與貞，在我惟允。秉公議者，其誰曰不然！今奉符，謂公與元載交遊，嚐為載薦引，載之咎惡，悉歸於公。斯乃昧於觀行定諡之義，且非君子成人之美也。請區而評之：
昔荀爽為董卓所舉，致位三公，及卓斁亂漢政，可謂甚矣，而漢史曾不以卓之過累於慈明。晏子、陳氏，俱事齊侯，陳誌邪而晏誌正，《春秋》亦不以陳之惡延於平仲。是知道不必合，事不必同，則載之於公，其事可見。況當載秉鈞，而公不參大政。載以時望慕我，我則靜而守中，因疏為簡，適見清節。又有發載之惡，皆泄漏致辭，患自掇也，庸可救乎！及夫載覆其餗，公膺大任，任職日淺，屢以疾辭，位且不安，安可以寂寥啟悟而責之乎！昔季文子相三君，無食粟之馬，衣帛之妾，君子以為忠。楊公以大名厚位，出入三朝，無宅一區，無馬一駟，誌於清白，交不諂瀆，可不謂貞乎？掌訓誥，秉銓衡，處成均，貳宗伯，潤色王度，無替厥美，加以敏而好學，見善如不及，可不謂文乎？
謹按《諡法》，稱貞之例有三：清白守節曰貞，大慮克就曰貞，憂國忘死曰貞。文之義有六：經天緯地曰文，道德博厚曰文，湣人惠禮曰文，不恥下問曰文，慈惠愛人曰文，修德來遠曰文。名既不備，事亦殊貫，又安可以二王三恪私廟家祭之闕，並責於一名哉？若具美果在一名，則士文伯、孔文子且無經緯天地之文，孟武伯、甯武子又非克定禍亂之武。若以廢禮不稱其名，則臧孫辰縱逆祀，不得諡文；管夷吾台門反坫，不得諡敬。是知議名之道，錄其所長，則舍其所短；誌其大行，則遺其小節。使善惡決於一字，褒貶垂於將來。蓋先王制諡之方也。若綜核名實，形於公論，宜取坦然明白彰於遐邇者。今或乘人之意，肆誣謗之辭，所謂抉瑕刺骨之說，非正議也。且聖無全能，才不必備，以鄭公徵立言正色，恥君不如堯舜，其節大矣，而昧於知人；許公瑰固執遺詔，廷沮邪計，其誌明矣，終不能守。故《春秋》為賢者諱過，《傳》稱「不以一眚掩大德」，《語》曰「無求備於一人」，蓋二公所以為文貞也。若曰百行所歸，九德鹹事，如周公之文，宣父之宣，然後擬議，則千古莫嗣，而諡典絕矣。安在一二蘇魏，足為定制乎？
謹上參典禮，近考故事。楊公之名，請如前議雲爾。
太史公曰：「詩人道西伯以受命之年稱王，而斷虞芮之訟，遂追王太、王王季，改正朔，易服色，十年而崩。或謂《大雅》序文王受命作周，《泰誓》序十有一年武王伐殷。妄徵二經，以實其說。予以為反經非聖，不可以訓，莫此甚焉。嘗試言之：
夫聖人無作，作則為萬代法。蓋仲尼美文王之德曰：「三分天下有其二，以服事殷。」又曰：「內文明而外柔順，以蒙大難，文王以之。」未有南面稱王，而謂之「服事」，易姓創制，而謂之「柔順」。仲尼稱武王之烈曰：「湯武革命。」又曰：「武王末受命。」未有父愛之，而子復「革命」；父為天子，子云「末受」。當武王之會盟津也，告諸侯曰：「汝未知天命，未可以誓師也。」曰：「惟我文考大統未集，予小子其承厥誌！」孰有王者出征，復俟天命；天統既改，而復云「未集」。《禮大傳》稱：「牧之野，既事而退，柴於上帝，追王太王、王季、文王，改正朔，殊徽號。」若虞芮之歲稱王，則不應復云「追王」，王制既行，則不應復云「改物」。是皆反經者也。夫大者天地，其次君臣，聖人知定位之不可易也。故制為上下之禮，財成天地之道。使各當其分，而不相間，若億兆之去留，天命之與奪，則存乎其時。聖人順而行之，故謳歌有所歸，而舜禹揖讓；桀紂惡盈，則湯武放伐。所謂後天而奉天時，不得已而為之者也。若殷道未絕，紂惡未極，而遂稱王，以令天下，則不可謂至德也，此其非聖者也。
予以為《大雅》作周之義，蓋取夫積德累仁，為海內所歸往，武王因之，遂成大業；非所謂革命易姓為作周也。《泰誓》紀年，蓋武王、周公追考前文陳王業之盛，自虞芮始，故斷為受命之歲。仲尼憲章文武，故因而敘之曰十有一年武王伐殷，非所謂自稱王而為之數也。文王既沒，經義斯在；如曰不然，以俟君子。
論曰：修釋氏之訓者，務三而已，曰戒、定、慧。斯道也，始於發心，成於妙覺；經緯於三乘，導達於萬行，而能事備焉。昔法王出世，由一道清淨，用一音演說，機感不同，所聞益異。故五時、五味、半滿、權實、偏圓、小大之義，播於諸部，粲然殊流，要其所歸，無越一實。故經曰：「雖說種種道，其實為佛乘。」又曰：「開方便門，示真實相。」喻之以眾流入海，標之以不二法門。自他兩得，同詣秘密。此教之所由作也。
洎鶴林滅而法網散，神足隱而宗途異，各權所據，矛盾更作。其中或三昧示生，四依出現，應機不等，持論亦別。故攝論、地持、成實、惟識之類，分路並作，非有非空之談，莫能一貫。既而去聖滋遠，其風益扇，說法者桎梏於文字，莫知自解；習禪者虛無其性相，不可牽複。是此者非彼，未得者謂證。慧解之道，流以忘返，身口之事，蕩而無章。於是法門之大統，或幾乎息矣。
既而教不終否，至人利見，慧聞、慧思，或躍相繼，法雷之振未普，故木鐸重授於天台大師。大師像身子善現之超悟，備帝堯大舜之體相，讚龍樹之遺論，從南嶽之妙解。然後用三種止觀，成一事因緣；括萬法於一心，開十乘於八教。戒、定、慧之說，空、假、中之觀，坦然明白，可舉而行。是故教無遺法，法無棄人，人無廢心，心無擇行，行有所證，證有其宗。大師教門，所以為盛。故其在世也，光昭天下，為帝王師範；其去世也，往來上界，為慈氏輔佐。卷舒於普門，示現降德，為如來所使。階位境智，蓋無得而稱焉。
於戲！應跡雖往，微言不墜。習之者猶足以抗折百家，昭示三藏，又況子聞而能思，思而能修，修而能進，進而不已者歟？斯人也，雖曰未證，吾必謂之近矣。今之人正信者鮮，啟禪關者或以無佛無法、何罪何善之化化之。中人以下，馳騁愛欲之徒，出入衣冠之類，以為斯言至矣，且不逆耳，私欲不廢。故從其門者，若飛蛾之赴明燭，破塊之落空穀。殊不知坐致焦爛，而莫能自出，雖欲益之，而實損之。與夫眾魔外道，為害一揆。由是觀之，此宗之大訓，此教之旁濟，其於天下，為不侔矣。自智者傳法，五世至今，天台湛然大師中興其道，為予言之如此，故錄之以係於篇。
夫止觀何為也，導萬法之理，而複於實際者也。實際者何也？性之本也，物之所以不能複者，昏與動使之然也。照昏者謂之明，駐動者謂之靜。明與靜，止觀之體也。在因謂之止觀，在果謂之智定。因謂之行，果謂之成。行者，行此者也；成者，證此者也。原夫聖人有以見惑、足以喪誌，動足以失方，於是乎止而觀之，靜而明之。使其動而能靜，靜而能明，因相待以成法，即絕待以照本。立大車以禦正，乘大事而總權。消息乎不二之場，鼓舞於說三之域。至微以盡性，至賾以體神。語其近，則一毫之善可通也；語其遠，則重元之門可闚也。用至圓以圓之，物無偏也；用至實以實之，物無妄也。聖人舉其言，所以示也；廣其用，所以告也。優而柔之，使自求之；擬而議之，使自至之。此止觀所由作也。夫三諦者何也？一之謂也，空、假、中者何也？一之目也。空、假者相對之義，中道者得一之名。此思議之說，非至一之旨也。至一即三，至三即一。非相含而然也，非相生而然也；非數義也，非強名也，自然之理也。言而傳之者跡也，理謂之本，跡謂之末。本也者，聖人所至之地也；末也者，聖人所示之教也。由本以垂跡，則為小為大，為通為別，為頓為漸，為顯為秘，為權為實，為定為不定。循跡以返本，則為一為大，為圓為實，為無住為中，為妙為第一義。是三一之蘊也。所謂空也者，通萬法而為言者也，假也者，立萬法而為言者也；中也者，妙萬法而為言者也。破一切惑，莫盛乎空；建一切法，莫盛乎假；究竟一切性，莫大乎中。舉中則無法非中，舉假則何法非假，舉空則無法不空。成之謂之三德，修之謂之三觀。舉其要，則聖人極深研幾窮理盡性之說乎？昧者使明，塞者使通，通則悟，悟則至，至則常，常則盡矣；明則照，照則化，化則成，成則一矣。聖人有以彌綸萬法而不差，磅礴萬劫而不遺，燾載恒沙而不有，複歸無物而不無。寓名之曰「佛」，經號之曰「覺」。究其旨，其解脫自在莫大極妙之德乎？夫三觀成功者如此，所謂圓頓者，非漸次、非不定指論十章之義也。十章者，恢演始末通道之關也；五略者，舉其宏綱截流之津也；十境者，發動之機，立觀之諦也；十乘者，妙用所修，發行之門也。止於正觀而終於見境者，義備故也。闕其餘者，非所修之要故也。乘者何也？載物而運者也。十者何也？成載之事者也。知其境之妙不行而至者，德之上也。乘一而已矣，豈藉夫九哉？九者非他，相生之說未至者之所踐也。故發心者發無所發，安心者安無所安，偏破者偏無所偏。爰至餘乘，皆不得已而說也。至於別其義例，判為章目，推而廣之不為繁，統而簡之不為少，如連環不可解也，如貫珠不可雜也，如懸鏡不可揜也，如通川不可遏也。議家多門，非諍論也；按經證義，非虛說也；辨四教淺深，事有源也；成一事因緣，理無遺也。噫！止觀其救世明道之書乎？非夫聖智超絕，卓爾獨立，其孰能為乎？非夫聰明深達，得意忘象，其孰能知乎？今之人乃專用章句文字，從而釋之，又何疏漏耶？或稱不思議境，與不思議事，皆極聖之域，等覺至人，猶所未盡。若凡夫生滅心行三惑，浩然於言說之中，推上妙之理，是猶醯雞而說大鵬，夏蟲之議層冰，其不可見明矣。今止觀之說，文字萬數，廣論果地，無益初學。豈如暗然自修，功至自至，何必以早計為事乎？是大不然。凡所為上聖之域，豈隔闊遼敻，與凡境杳絕歟？是惟一性而已，得之為悟，失之為迷；一理而已，迷而為凡，悟而為聖。述者自隔，理不隔也；失者自失，性不失也。止觀之作，所以辨異同而究聖神，使群生正性而順理者也。正性順理，所以行覺路而至妙境也。不知此教者，則學何所入？功何所施？智何所發？譬如無目，昧於日月之光，行於重險之處，顛踣墮落，可勝既乎？噫！去聖久遠，賢人不出，庸昏之徒，含識而已。至使魔邪詭惑，諸黨並熾，空有雲雲，為坑為井。有膠於文句不敢動者，有流於漭浪不能住者，有太遠而甘心不至者，有太近而我身即是者，有枯木而稱定者，有竅號而稱慧者，有奔走非道而言權者，有假於鬼而言通者，有放心而言廣者箸，有罕言而為密者，有齒舌潛傳為口訣者。凡此之類，自立為祖，繼祖為家。反經非聖，昧者不覺。
仲尼有言：「道之不明也，我知之矣，由物累也。」悲夫！隋開皇十七年，智者大師去世。至皇朝建中，垂二百載，以斯文相傳，凡五家師：其始曰灌頂，其次曰縉雲威，又其次曰東陽小威，又其次曰左谿朗公，其五曰荊溪然公。頂於同門中慧解第一，能奉師訓，集成此書，蓋不以文詞為本故也。或失則煩，或失則野，當二威之際，緘受而已，其道不行。天寶中，左谿始宏解說，而知者蓋寡。荊溪廣以傳記數十萬言，網羅遺法，勤矣備矣。荊溪滅後，知其說者適三四人。古人云：生而知之者上也，學而知之者次也，困而學之，又其次也。夫生而知之者，蓋性德者也；學而知之者，天機深者也。若嗜欲深，耳目塞，雖學而不能知，斯為下矣。今夫學者，內病於蔽，外役於煩。沒世不能通其文，數年不能得其益。是則業文為之屨校梏足也，棼句為之簸糠眯目也，以不能喻之師，教不領之弟子，止觀所以未光大於時也。予常戚戚於是，整其宏綱，撮其機要，其理之所存，教之所急，或易置之，或引伸之。其義之迂，其辭之鄙，或除之，或潤色之。大凡浮疏之患，十愈其九；廣略之宜，三存其一。於是祛鄙滯，導蒙童，貽諸他人，則吾豈敢？若同見同行，且不以止觀罪我，亦無隱乎爾。建中上元甲子首事，筆削三歲，歲在析木之津，功畢雲爾。
