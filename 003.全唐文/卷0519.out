倉曹掾祿秩位次，載於甲令。在漢魏間，與參軍事其職各異，五府州及郡皆有其官。北齊天保中，又授參軍以係官曹之號，蓋取夫以文吏而參武事。隋由之，國家亦因之。河南府領二十六縣，為主東郡，環地千里。邦畿之內，征賦之入，凡蓄聚之物，皆於其司。一郡之移用，郡吏之稍食又出焉。故其務殷，其事積，常為他曹劇。居之者不勤則廢，不廉則敗，不明則耗斁幹沒之患生。其職或擢登南宮及禦史府，故有司常綜其名實，考其功績，然後授之。伊陽張君、閿鄉李君，今並為其官。李以貞固稱，張用文敏著。予謂命官之職事，與二掾之才美，不可以不紀。遂直筆書之，其兩曹位次，與前政名氏，端如貫珠，列於記之左右。
在春秋時，列國各有屬邑。其主者，魯謂之宰，楚謂之尹，晉謂之大夫。秦時天下始置令長，宅一同之內，操賞罰之柄。有民人焉，有社稷焉，風俗成敗本乎身，黎元安否係乎政，其體大矣。自京口南被於淛河，望縣十數，而吳為大。國家當上元之際，中夏多難，衣冠南避，寓於茲土，參編戶之一。由是人俗舛雜，號為難治。加以州將有握兵按部之重，邑居當水陸交馳之會，承上撫下之勤，征賦郵傳之繁，百倍他縣，夥乎其中，不可勝紀。大曆十一年，天官精選可以長民者，於是范陽盧公由太原府祁縣令為之。公外寬內明，敬事而信，政本於仁，飾身以文。下車三年，闔境之人，安土樂義，而不知安樂之所從來，蓋平之以和也。士君子立身，論道之通塞，不論位之升降。吳縣下畿服一等，公俯而為之。抑選部為官擇人，而公履道從政，所由然也。予知公者，敢錄其實，書於東序，以播其令聞。時十四年二月甲子，翰林學士梁肅記。
自華而東，東距洛師，抗雄都，臨大道，其縣有七，若壤接天府，號因舊國。鄭為之首，又斜瞵其六焉。天官每銓士補吏，常屬意於此。三科之選，其人尤精，比畿服之偏者，難易相隔，不啻數等，其地望可知也。元年春，光正之後，賢侯才子，曰蘭陵蕭倕，以貞敏恪慎，再命為尉，掌倉曹出納，與工德修飾之事。事舉職修，而令名隨之。暇日謂予曰：「是邑之作非舊也，初在於州東北隅。廣德中，以賊臣周智光以河潼叛，放暴兵爇官寺，且脅誘將吏，生立已祠，而棟宇斯崇。及王師致誅，牧民者從便宜而重改作，乃刷滅凶慝之遺塵，徙而治焉，是廳蓋祠之餘也。嘻！曩者憑而為妖，今乃即而為政。合於大順，用鑒將來，是宜書之，以告昧者。予於是著之屋壁，且以紀夫人之美。若風俗疆土，與置邑之年代分於尉，今監察禦史黎逢嚐編為《鄭誌》，藏在州府中，可覆視也，故不書。時禦史中丞董公為邦之三載，秋九月，安定梁肅記。
歲在戊辰，揚州牧杜公命新作西門，所以通水庸，致人利也。冬十有二月，土木之工告畢，從事徵其始，請刻石以為記雲。
《書》載「浚畎澮距川」，《傳》稱「為川者決之使導」，然道與政損益，政舉則道舉，政汙則道汙。汙則革，革則久，賢哲之治也。當開元以前，京江岸於揚子，海潮內於邗溝，過茱萸灣，北至邵伯堰，湯湯渙渙，無隘滯之患。其後江派南徙，波不及遠，河流浸惡，日淤月填。若歲不雨，則鞠為泥塗，舟楫陸沈，困於牛車，積臭含敗。人中其氣，為疾為瘵。長民者時興人徒，以事開鑿。既費累钜萬，或妨奪農功，殫財竭力，隨導隨塞，人不寬息，物不滋殖，百有餘年矣。
貞元初，公由秋官之貳，出鎮茲土。既下車，乃驗圖考地，謀新革故，相川原，度水勢。自江都而西，循蜀岡之右，得其浸曰句城湖，又得其浸曰愛敬陂，方圓百里，支輔四集，盈而不流，決而可注。圖以上聞，帝用嘉允。乃召工徒，修利舊防，節以鬥門，釃為長源，直截城隅，以灌河渠，水無羨溢，道不回遠。於是變濁為清，激淺為深，潔清澹澄，可灌可鑒。然後漕挽以興，商旅以通，自北自南，泰然歡康。其夾隄之田，旱暵得其溉，霖潦得其歸。化磽薄為膏腴者，不知幾千萬畝。野人誦曰：「膴膴原田。自今以始，歲其豐年。」都人誦曰：「沔彼流水。我邦是紀。鍾美不知。」向非我公有先物之知，移俗之才，則曷能運可大之謀，蠲累世之弊，繇旬朔之勞，致無疆之逸！宜乎人之永歎也如此。
按陂塘本魏廣陵守陳登所設，時人愛其功而敬其事，故以名之。謝文靜成堰，又以召公之德為稱。有魏以還五百餘載，不朽之績，及公而三，皆在斯邦，不其盛歟！水門之作，將以重成功，示長利，非登臨遊宴之為。嘻！後之人抑可以知。
學之制，與政損益：「政舉則道舉，道汙則政汙，昆山吳東鄙之縣，先是縣有文宣王廟，廟堂之後有學室。中年兵饉薦臻，堂宇大壞，方郡縣多故，未遑繕完。其後長民者或因而葺之，以民尚未泰，故講習之事，設而不備。
大曆九年，太原王綱以大理司直兼縣令，既而釋奠於廟，退而歎曰：「夫化民成俗，以學為本。是而不崇，何政之為？」乃諭三老主吏，整序民，飾班事，大啟宇於廟垣之右，聚五經於其間。以邑人沈嗣宗躬履經學，俾為博士。於是遐邇學徒，或童或冠，不召而至，如歸市焉。公聽治之暇，則往敷大猷以聳之，博考明德以翼之。優而柔之，使自求之；揭而厲之，使自趨之。故民見德而興行，行於鄉黨，洽於四境。父篤其子，兄勉其弟，其不被儒服而行，莫不恥焉。
僉曰：「公之設教，矯其末不墮其本，易其俗不失其宜也。」傳曰：「本立而道生。」昔崔瑗有《南陽文學誌》，王粲有《荊州文學誌》，皆表儒訓，以著不朽，遂繼其流為《縣學記》，俾來者知我邑經藝文教之所以興。是歲龍集乙卯，公為縣之明年也。
沙門釋法禺，啟精舍於建安寺西北隅，與比邱眾勸請天台湛然大師轉法輪於其間。尊天台之道，以導後學，故署其堂曰「止觀」。初南嶽祖師受於惠文禪師，以授智者大師，於是乎有止觀法門。大旨」止」謂之定，「觀」謂之慧。演是二德，攝持萬行。自凡夫妄想，訖諸佛智地，以契經微言，括其源流，正其所歸。圓解然後能圓修，圓修然後能圓證，此其略也。自智者五葉傳至今，大師當像法之中，誕敷其教，使在家之徒，撥邪反正，如大雲降雨，無草木不潤。升其堂者甚眾，其後進入室，不十數人，法禺與居一焉。予以為法門有三觀，遂徵之此堂：蓋非緣不成，空也；有之以為利，假也；不廣不狹不奢不陋，中也。又以淨名之喻宮室，謂於虛空然後不能成，隨其心淨，則一切境淨，作一物而觀者獲數善焉。又況我大師居之，為斯人之庇乎！小子忝遊師門，故不敢不誌。時大曆九年冬十一月日記。
趙郡李兗仲山，大曆中由秘書郎為晉陵令，思所以退食修政，思所以端已崇儉，乃作茅亭於正寢之北偏。功甚易，制甚樸。大足以布函丈之席，稅履而躋賓位者，適容數人。則仲山約身臨人，顓固簡一之道可知矣。解龜後，繼其任凡六七人，每居於斯，必稱作者之美。而仲山安貧養性，寓於舊邑者，十有二年。方牧知之，又檄而攝焉。仲山清德之嗣，孝於家，勤於官。其攝也，念前之非久，政之未成也，乃必躬必親，必誠必信，慎思不懈，而眾務鹹敘。未有及者，必訪問谘度，擇善而從之，則其治足徵也。君子謂仲山居處恭，執事敬，出入一紀，再臨斯人，有以見位不苟進，仕不苟行，大來必俟時，於是乎始矣。予曩睹亭之起，今又觀進德之美，輒直筆誌之，謂之《晉陵茅亭記》。時貞元元年夏五月記。
禦史中執法范陽盧公，用直清之德，掌中邦憲，恭睦之道，用宏家法。嚐謂其屬監察禦史梁肅曰：「我王父廣陽公，以明德懿識，向用休福，羽儀於中朝。我伯父嗣公，以文學政事，載揚茂烈，光績於前人。皆肇久史職，發於京兆紀綱之任。洎予之季曰偘，亦能恪慎不懈，踐修其官，繼處於廨之右堂。惟二代徽在茲，偘也允迪在茲，吾子嚐號史臣，宜存於篇，以示後裔。」
肅辭不得命，以為在昔司馬氏世序天地，鄭武莊世為卿士，宋魚氏之左師，晉籍父之司典，下洎乎樂之制氏，曆之疇人，俱以傳業，彰乎舊史。故《傳》稱善「守先代雅詠，維其有之。」雖大細不倫，職事或異，其纂修一也。惟京之大，惟兆之眾，天子之都，四方之極，糾而轄之，是稱司錄。其地劇，其選精，常與殿中蘭台，南宮郎位，旋相出入。初，廣陽公諱齊卿，由司倉掾為之，驟登郎官，更貳本府，布澤於彭、滑、幽、徐之人，端護春宮，崇贈少保。開元初，嗣公諱成務，罷錄岐下軍事，實居其任。其後作牧於壽、於杭、於濮、於洺、於魏，繼受元社，以處太原，鹹有嘉績，藏在冊府。今戶部郎偘，始遠哲昆聯事之嫌，詔解柱後惠文，以就斯職，中丞之拜也。又有台府臨察之避，在官之屬。其為人簡而廉，文而不害，在選部辨論，三登試言第。考茲任也，詳敏稱一時之最。薦紳先生評天下之事，謂如廣陽之家風，施於子孫；中丞之仁德，至於兄弟，斯盡美矣。若三世居一官，同一署，遞以全德，揚於當時，又難能也。
噫！古人所稱，方斯其類乎爾。小子拜命著紀，書於本廳之東序，用闡夫廣陽之宗，且為名臣世官之表。時貞元庚午閏四月，梁肅記。
黃河自昆倉山東會溟漲，九折回互，鹽泉各一，儒者書以海目，則郇瑕氏之地，瀆流其長。觀乎北浴陵阜，南瀕山麓，湛湛煙碧，浩無春冬；蒸騰雲霓，出入日月，亦雲廣矣。雖吞噏隧，代增淳鹵，而利倍農穡，有殷家邦。留惟從山，湧不加海，交兩都之軌逵，延萬賈之資貨，是人不厭也。
當武後聖政，務述省方，鳴鑾載臨，流潦旋敗。洎皇明道發，澤漸殊垠，天之既啟，鹽乃旋複。非夫蟠虯神應，坤次靈孕，亦曷能旌昏明，籌負勝矣！帝所宜念，賁然來思，分天牧以蒞，擇藩佐而貳。賢能鮮墜於事，則其允字通閈閎，扼拓磯之左隅，鄰大邑之東部。崇府庫，歲望乎儲蓄；樞管鍵，夕俟乎閉藏。茲乃慮終於始也。邦貴康食，戒之克勤，人非忘勞，道在悅使。大命日下，巡功歲移，廣岸砥平而可礪，修畦綺分以如織。是時也，春光奪，炎氣興，洪溝浚，白波騰，或滀或汨，以泙以漰。狀雲泄而雨駭，或花明而雪凝。京坻蘊崇，豆區嘉量。隸戶徵算，鹽人揭書。民無不供，先薄稅以從賦；君孰與足，逮黎庶而必分。固非擅權利，貴貨易，土登陸而雷軿流，日驟水而雲艫擊，星律有變，給用無絕。
《傳》曰：「山澤林鹽，國之寶也。」茲其是焉，若周物揆情，易人推類，施之求報，大道之元德也。明則啟祚，聖人之知變也；降人納汙，明君之藏垢也；羹餗調膳，賢人之入用也；包四美而世濟，資百工而國貞。將以樹善永年，非石無以紀；垂裕裔胄，非文無以揚。則我晉寶達於萬方也。
予嚐覽葛洪所記，以為神仙之道，昭昭焉足徵已。試論之曰：夫人之生，與萬物同，彼由妄而生，由生而死，生死相沿，未始有極。聖人知其本虛也，其體無也，示以大道，俾性其情無妄，而反諸本焉。反本則不生，不生則不死。然後能周遊太虛，出入萬變；朝為羲農，暮為堯舜；或存而亡，或亡而存。天地莫能覆而載也，陰陽莫能陶而蒸也。寂然不見其關，黨乎不識其門，是之謂至神。至神也者，視天地四海，若毫末而已；萬古之前，億載之後，若一息而已。列禦寇謂不生者能生，不化者能化，蓋謂彼也。不性其情者則不然，其用有際，其動有待，存亡相制，倚伏相係，其道有數，數窮則壞。故列禦寇謂生者不能不死，死者不能不化，蓋謂此也。
彼仙人之徒，方竊竊然化金以為丹，煉氣以存身，覬千百年居於六合之內，是類龜鶴大椿，愈長且久，不足尚也。噫！後之人迭為所惑，不思老氏損之之義，顏子不遠之複，乃馳其智用，以符籙藥術為務，而妄於靈台之中，有所念慮。其末也，謂齒發不變，疾病不作，以之為功。而交戰於夭壽之域，號為道流，不亦大哀乎！按《神仙傳》凡一百九十人，予所尚者，唯柱史、廣成二人而已，餘皆生死之徒也。因而論之，以自警雲。
予聞先覺云：大寶流輝之不變曰常，在宥布和之盛典曰教，率土知化之歸宗曰行，交感人心之至極曰證。然則以道行禦其時，以法性合其運，當應物之際，與顯晦同其光，恢揚至化。自他昭著者，實播厥鴻名，欽恭文思，協和至極。四德克彰者，實存乎妙體，格變群家，曆觀諸行，至典克修。庶績有成者，實賴乎本宗，信以授人，大明宗極，厥旨厥幾。有補於將來者，實存乎妙用，綜博群元，以立成訓，風行十方。率用歸順者，實存乎妙教矣。
法王之身有三：曰法、日報、曰應。報身從無邊功德生，應身從無邊眾生生，法身從如如無有生。分別說三，其極一貫。原夫大道之體，離一切相，是其本也。積大德，施大慧，合大道，成大身，是其報也。出入十界，隨所利見，如水月鏡像，是其應也。自因至果，故不得不有其報；療一切病，故不得不行其應。應亦名也，報亦名也。名乎哉，其實相之賓乎？經云：「觀身實相，觀佛亦然。」嚐試思之，以為眾生蓋反佛者也。是三相在佛為三德，在凡為三障：一者生死，生死即空寂，空寂即法身也；二者煩惱，煩惱即智慧，智慧即報身也；三者結業，結業即解脫，解脫即應身也。三德成於悟，三障成於迷。迷而不複也，遂自絕於佛乘。哀哉！予嚐齋心命工，裂素作繪，聖德之形容，可舉目而見，見而後思，思而後知至。知至之路，蓋由是矣。瞻仰之不足，遂為之讚，庶觀者有以知三如來不在心外，不可以有無心取。讚曰：
大哉法體，體如虛空。不始不終，不垢不淨，不邊不中。是謂涅槃，是謂法身。諸佛性海，是無上正真。（右讚毗盧遮那佛）
妙哉報體，體法而大。由清淨功，得色無礙。得色無礙，成實智慧。範圍法界，盡未來際。（右讚盧舍那佛）
神哉化功，其化無方。休有烈光。以百億色身，播百億國上。啟權顯實，或默或語。示我寂滅，雙林之下。（右讚釋迦牟尼佛）
三聖一身，本無有異。恒沙諸佛，其道一致。眾生唯妄，覺妄斯至。懸象著明，用鑒心地。（右總讚）
二十五有之內，根塵相磨，生滅相蕩，斡流旋轉，往複無際。如來憫之，於是開智慧門，示諸法如義，俾夫即動而寂，即寂而照。假文字以筌意，一色空而觀妙。然離一切相，得無住心，二乘遠而不見，十住見而不辨。如是信解乎難哉！隴西李氏先夫人，常州刺史獨孤公之伯姊也。聖善之德，自天而植；不舍母訓，受持是經；內涵道機，外順化物。十一年八月，即世於晉陵郡舍，公茹尚右之痛，追無作之福，纘微言於金石，庶幽讚乎妙報。嘻！傾沙界以施，而施有窮；等山王之大，而大有終。唯金剛空印，永不壞滅，蓋夫人福慧之所以臻也。於是乎讚：
脫三解軛，入一相地，資惠力兮。追琢道妙，為佑與道，實懿德兮。石可轉而字有磷，福不極兮。
於戲！至人不可得而見之矣，所可見者，像設而已。藥師者，大醫之號；琉璃者，大明之道。所以洗蕩八苦，振燭六幽。巍乎其有功，複歸於無物，蓋其賾也。皇帝德女唐安公主委化歸真之胡，先是命國工，繢佛像，爰設妙色，載揚耿光。以追福祥，以迪幽讚，祐我貴主，達於真乘。至哉！聖人之慈也。小臣某，拜手稽首，而作偈言：
藥師妙法王，光被於十方。惟皇大聖主，文命敷下土。二聖合元德，廣運慈悲力。莊嚴成儀形，延福於女英。女英受茲福，亦以流萬族。
《蓮華經·普門品》，載菩薩盛德大業詳矣。蓋變動不測之謂神，窮理盡性之謂聖，慈悲廣運之謂力。三者一貫，是為妙覺。功不並化，尊無二上，故佛為法王，我為素臣。或擬諸形容，稱其名號，資不匱之力，報罔極之恩。誰其為之？有齊孝女。初尚書吏部郎趙郡李公第六女，歸於博陵崔綽。大曆初居公憂，泣血無聲，至於大祥。既而思求冥祐，徼福上聖，針縷之間，成就莊嚴。其用心也至矣乎！公之立行立言，天下所推焉，存為人範，沒無鬼責，前際之勝因，不可度已。此功德也，蓋以展蓼莪者，蒸蒸之心。崔氏之子，以肅嚐獲升公堂，以讚述見托，痛梁木之壞，慟懷恩之烈，故像設之所，敢著乎辭。讚曰：
菩薩之德相炳而慈，憑身以儀之。女也孝思，不可方思。冀冥福於斯，欲報之德，斯焉取斯。
菩薩以大慈運大願，宏大道，濟大苦，俾三界之間，利見大人，如大地之無不持載，故號曰地藏。有秘書少監兼侍禦史李公之甥，太原王氏之第某女，頃遭先夫人棄敬養，拊擗以暨於小祥。或曰：此孝也，匪報也。以報為功，則惟地藏乎？乃手針縷之事，黼而黻之，則而像之，煥乎有成，毫相畢觀者。然後知聖善之內訓，淑女之孝思，至矣哉！是可以錫爾類也。秘書向予道之，且命讚曰：
皇矣上仁，乃聖乃神，厥功備兮。有女伊棘，孝思罔極，厥成至兮。聖儀彰之，景福將之，無有既兮。
得妙道者聖之大，感罔極者孝之至。孝有欲報之誌，聖有善應之功。神其願，運其力，故悲智行焉；發乎心，彰乎事，故像設作焉。誰其為之？有齊孝婦。孝婦姓某氏，前新城令柳誠之室也。先是居皇姑豆盧氏夫人憂，自卒哭及期，呼天之聲不絕；自期至於大祥，追福之功不息。乃誦金偈，乃瞻粹容，爰用五彩，以成大像。莊嚴相好，昭焯煥爛，凜乎若披毫光而演善願，啟清真而屏濁亂。至矣夫！乃為讚曰：
光彼千界，赫琉璃兮。勿藥之師，號大醫兮。不形之形，妙相具兮。窈冥希夷，元功著兮。孝婦之烈，心不渝兮。章施五彩，福皇姑兮。
貞元元年冬十月，會稽龍興寺釋法忍與門弟子道俗衣冠之眾，以五彩色寫釋迦如來像於所居之宇，吉祥天女像在左，多聞天王像在右。德容威神，煥赫熙怡，為佛股肱，作人依歸。至矣哉！聖人無形，以萬利見為形。形生功，功生名。是像元德，存乎前經。二上人以予嚐探微言之所緣起，資為之讚，以示昧者云：
上聖有作，體神立德，天人遵兮。我示妙法，清我濁劫，示存存兮。日月歸依，是威是儀，破群昏兮。巍乎北王，休有烈光，護下土兮，俾爾含識，躋彼樂域，萬物睹兮。金甲雄姿，示威宣慈，我何怒兮。唯聖所起，吉祥止止，天德至兮，奧惟首出，佐佑於佛，成大事兮。高明婉柔，願與道遊，滋景福兮。息達本二，沙門有則。知此聖言，圖此妙相，示後昆兮。實以善利，與元元兮。
不形之形無形，神人之形也。當法王禦世，有元聖曰觀音，以感通之妙用，運溥博之宏應，協讚無上，弼成元功。神行無方，形亦丕變，傳此像設，施於群生，此其至矣夫！彼聾盲者，方駭其手目之多，以致恢詭之誚，隨諸毀墮，無升濟期，可不為大哀乎？故壽王府士曹參軍韋侯，修身以仁，處順而化。夫人京兆杜氏，既孀始虞，哀且顧禮，追惟冥祐，為素為繢。相近而理遠，誠著而感深。《易》稱「神而明之」，《詩》云「聿懷多福」，盡在是矣。讚曰：
良人下世，杳冥冥兮。配德追遠，心不寧兮。裂素表聖，為丹青兮。昭赫彩繪，光儀形兮。祐彼君子，歸福庭兮。
維唐肅宗文明武德大聖大宣孝皇帝以大功平大難，以大孝纂大業，少康匡複，下武繼文，丕丕崇崇，千古同德。亦既厭代，去而上仙，衣冠留於喬嶽，曜魄歸乎太極。惟夏四月十有八日，實遺弓之辰，皇上追聖祖之烈光，申孝孫之永慕。載揚至道之賾，用宏上清之福。爰詔國工，以是日畫大羅天尊像一軀，混成真精，揮倬神化，包裹六極，覆露九皇。巍乎道主之德相既明，至哉聖人之孝思可見。小臣肅，拜手受詔，為之讚云：
至陽之原，無窮之門。大羅之界，象帝之尊。文明武德，有赫孝宣。道光乾元，人畏軒轅。翼翼睿宗，嗣武統天。或圖尊容，追孝前文。肅拜稽首，臣敢颺言。惟此功德，載煥載元。既祐聖神，介福無邊。亦祐我後，壽考萬年。
於戲！至人不可得而見之矣，所可見者，像設而已。藥師者，大醫之號；琉璃者，大明之道。所以洗蕩八苦，振燭六幽。巍乎其有功，複歸於無物，蓋其賾也。皇帝德女唐安公主委化歸真之胡，先是命國工，繢佛像，爰設妙色，載揚耿光。以追福祥，以迪幽讚，祐我貴主，達於真乘。至哉！聖人之慈也。小臣某，拜手稽首，而作偈言：
藥師妙法王，光被於十方。惟皇大聖主，文命敷下土。二聖合元德，廣運慈悲力。莊嚴成儀形，延福於女英。女英受茲福，亦以流萬族。
道無方，所以法不垢不淨，聖人有以見群生大迷也。乃方以聚之，淨以極之，應形主之，列聖輔之。俾夫感而通，通而應，應而不窮，其慈善之功乎？皇朝故中書舍人贈華州刺史吳郡朱君夫人扶風馬氏，以淑行為宗姻之表，明識通出世之道。洎居華州之喪，晝哭哀慕，勳為律度。既而曰：「予聞妙覺之用，無幽不燭。宜憑上善，以福吾失。」乃用五采，章施五色，發揮德容，及二聖輔，煥乎有見。聖人之妙相，與夫人之至誠，希夷之中，協用休福，於是乎在矣。肅嚐以文墨，從華州之遊，爰美成功，或感斯慟。讚曰：
兌方有國兮，至聖居之。乃示淨妙兮，振此群疑。美蓮月兮煥金色。色相永思兮不可得。夫人洞此幽讚力，佑我往哲福無極。人既往，道斯存。掌王綸，沒州尊。體有美德貽後昆。誕躋妙域參聖神。誰謂至道默昏昏。
讚曰：法王崩於竺乾露寢二千歲矣。有像設糟粕，留示後世。上士得之，超詣實際。其次奉之，為祐為道，為津為梁。應之遲速，視感之深淺；觀其所感，聖人之情可見矣。杜陵吏鮑君遊，信道之士也。建中興元際，君遊丁先夫人憂，孝純誠至，哀感亦至矣。謂至道杳冥，在擬議之外；聖人形容，居瞻仰之內。有慈力可以追孝，有宏願可以祐神。我儀圖之，或讚休福。於是合用彩繡，煥焉發輝，天光照臨，容肅穆，有二元聖為翼（謂左右二菩薩）。以夫人母德昭聞，君遊孝思不怠，雖欲無利功德，能仁其肯舍諸？巇！夫孝子之誌，聞一毫之福可以及親者，則竭力而奉之。矧夫教行於夷夏，理貫於幽明。而無良之徒，坐生異論。以蕞爾愚管之所不及，齪然世籍之所不書。乃尢其先人，謂作福無益，抑犬豕之類爾，何人倫足稱！予既美君遊之孝，因而誌之，俾不肖者企及雲爾。
道可佐皇而隘於帝治，是以崆峒、箕山之長揖於軒堯也。德宜輔王而偶生霸世，則四皓之所以晦明於漢氏也。噫！周道絕而王澤涸，秦短世而漢雜興。六合披攘，兵不暇戢。則四公軒軒然鴻飛於冥，時也。天下大寶，一人攸係。苟蔑嫡崇庶，則亂是用長。而公僂然俯定儲後，權也。處則以時，出則以權。時以全已之道，權以安天下之器。得非知幾者歟？《易》謂「知幾其神乎」，四公體之，故曰時合道合，時塞道塞。生非其時，與道消息，四公之謂與？讚曰：
秦失其鹿，豪傑並逐。鸞鳳何依，白雲深穀。英英南山，采采紫芝。漢以劍起，吾誰與歸。棲心化元，澹泊無為。禮物雖至，先生默而。惟彼貞石，確不可轉。儲皇不安，我德用顯。大君是驚，惠位是寧。四公屈身，天下和平。弋者何思，鴻飛冥冥。
