皇道無名，帝始有征。故效無殺，作為五兵。曰王及霸，功濟天下。威實助德，伐乃除禍。逐鹿於原，戰龍在野。大寶臲卼，非兵孰可。動如決河，靜逾滅火。蒼蒼萬姓，懸命在我。所行者師，所統者德。功本乎義，不體乎力。順之曰聖，逆之曰賊。成敗存亡，鮮不是則。眾不足恃，勝不足保。武王一戎，奄有九有。紂之百克，其卒無後。故長民者，無曰我強，莫予敢亢。尋邑百萬，覆乎昆陽。無曰我大，莫矛敢制。陳吳攘袂，嬴氏大潰。武不可玩，玩則必窮。兵不可廢，廢則終凶。故曰天下雖平，忘戰則危。不教民戰，是謂棄之。齊桓矜眾，九國以離。徐偃仁義，本邦亦隳。《傳》美止戈，《易》稱以律。古之睿智，神武不殺。治亂之機，係於杪忽。壯直且順，孰雲我遏。旅臣同箴，敢告執鉞。
浩浩群生，或動或靜，或幽或明。旁魄六合，運用五行。莫不因心，而寓其形。波流火馳，出入如機。如環無端，莫知其歸。或細不可視，或大不可圍。日月至明，或以為昏。秋毫至微，或以為繁。或囊包天地，或渴飲四海。舒卷變化，惟心所在。夭壽得喪，惟心所宰。心遷境遷，心曠境曠。物無定心，心無定象。明則有天人，幽則有鬼神。若樂相紛，如絲之棼。有無雲雲，不可勝言。抑末也已，本是不然。惟本之為體，寂兮浩兮，不可道兮，顯矣默矣，不可測矣。統萬有於纖芥，視億載於屈指。外而不入，內而不出。不闔不辟，不虛不實。無感不應。無應不神。在天而天，在人而人。常存而未始或存。常昏而未嚐或昏。豈惟我然，蓋無物不然。豈惟我得，蓋無物不得。混而為一，莫睹其極。故曰心生法生，心滅法滅。離一切相，則名諸佛。
陰陽和而萬物生，聖賢合而天下平。和者時也，合者運也。在昔堯舜合禹抑洪水，而天下平者四百年。湯合伊尹革桀驁，而天下平者六百年。文武合太公一戎衣，而天下平者八百年。與夫風雨寒暑，五行四時，佐天生物一也。天之數不可以不變，時則有懷山襄陵浩浩滔天之災；君之運不可以不極，時則有作威殺戮毒痡四海之變。變則通，時則有四載之庸；極則反，時則有放伐之功。於戲！惟尚父鍾其運而遇其主，躡其機而作其合者與？於後伯陽不顯，仲尼旅人，其不合者與 ？故曰君子得其進則大行，不得其時則龍蟠也。嘉尚之父動靜不失其時，作《磻溪銘》曰：
至人無心，與道出處。處則土木，出則雷雨。惟殷道絕，粵有尚父。爰宅於幽，盤桓草莽。天地闔辟，陰陽運行。明極而昏，昏極而明。遇主水濱，謨泰八紘。牧野桓桓，一麾而平。惟彼日月，得天而光。惟彼聖賢，得時而彰。獨夫昏迷，我乃豹藏。文武作周，我乃鷹揚。故曰：大道無體，大人無方。運用變通。至虛而常。作銘磻溪，今古茫茫。
臨淮之下丕阝，有古圮橋，蓋漢少傅留文成侯張良受神人黃石公兵書之地。初，留侯醜秦，高帝在豐。龍虎不起，風雲未會。黃石公知天衢欲平，否極必傾，秦之亡而漢之昌，故先以興亡之符而授留侯。且曰：「孺子可教！後得濟北黃石，其我也，故以號雲。」夫受命之君，與佐命之臣，將欲敘天道，定人倫，則必幽讚明神，協成大勳。在黃帝氏方平蚩尤，時阮女啟符，風後行誅；然後迎日推筴，天下大治。在帝堯方被水害，時乃洛出九疇，禹成九功；然後萬國厎寧，黎民時雍，在漢祖方征秦項，時乃黃石授兵，留侯演成；然後絏嬰軹道，斬羽垓下。自昔元圖元命，著在篆籕，皆片言隱辭，無益帝載。惟此三後，感及神書，文章昭明，大業用興。《易》稱：「人謀鬼謀，百姓與能。」又曰：「神道設教，而天下服。」蓋謂是矣。凡誌不定則事不成，謀不從則業不廣。留侯不遭黃石，無以定其誌；高祖不獲留侯，無以廣其業。人神參並，漢道乃行。不然，何通降聖賢，君臣遇合，上得天統，中為帝師，如此其盛也？
大曆七年，矛旅遊次墮履之地，於是鑽石勒銘，揚於丕阝圻。庶恃力違天徼功妄作之輩，於以敬戒之爾。銘曰：
陰陽之精，不測曰神。厥有黃石，假形為人。告謨留侯，夷項滅秦。跡寄穀城，精還氤氳，惟帝軒後，肇興兵謀。元女降符，實平蚩尤。爰洎陶唐，洪水橫流。天乃錫禹《洪範九疇》。亂秦紛如，帝在草茅。赫矣黃石，亦命留侯，不顯有唐，紹漢絕風。革暴承天，與軒比崇。亦有反常，貪亂圖功。人神莫從，動罔弗凶。有開必先，惟德乃同。宜究茲道，順於家邦。作為紀銘，永鑒無窮。
祇國精舍淨土院者，沙門常輝觀佛三昧之所也。按契經西方極樂界曰：有佛無量壽如來，誕敷本願，爰宅彼土，垂拱東向，以提群生。如想念者。利有攸注；往而至者，住不退地。至矣哉！蓋出世之康衢，三乘之舟楫也。原夫真俗同體，聖凡一貫，隨心升降，見境差別。於是深靜相形，依正相成。離為百界，合成一念，如來發其然也。故因其所習，視其所安，隨所感化，示所依處，無量壽國，蓋所示之一與？有若觀心佛不二者，不來不往，誰縛誰解。如是觀者，生之上也；如是信解，觀念漸純，生之次也；係緣從事，厭染懷淨，又其次也。或近或遠，或真或假，值佛聞法，同歸一地，此西方教所以為至也。或者以為法有相空，不可得生被界者，與斯土何以異？是不知佛意遠矣。輝既修此道場，懼昧者不知所以然，因命我紀之。
先生諱光，字子陵，會稽餘姚人也。名闡於漢光武之世，《東觀書》實載其事。當哀平之後，天地既閉，先生韜其光，隱而不見。建武反正，雲雷既定，先生全其道而不屈。消息治亂之際，卷舒夷曠子域，如雲出於山，遊於天，複歸於無間，不可得而累也。則激清風，聳高節，以遺後世。先生之道，可見於是矣，或曰，人倫大統，莫大乎君臣，崇德致用，莫盛乎富貴。而子陵以賤為貴，以臣傲君，二者其失於教與？」君子曰：「不然。夫賢哲之道，一動一靜。動而用者，功濟乎當世，靜而不用者，化光於無窮。故許由於堯，先生於漢，皆不易乎世，遊方之外，俾後之人聞清風而向慕焉。蓋運有會，事有行，伊呂遇湯武而立大功，子陵遇世祖而立大名。去就不同，同歸乎道焉。」歲在大梁，予涉江自富春而南，訪先生遺塵，則釣台尚存，仰聆德風，刻頌於石。其文曰：
季葉浩浩，澆風蕩淳。先生括囊，鳥獸同群。四海既平，故人為君。富貴於我，有如浮雲。召至禁中，告歸江濆。下視天子，上動星文。接舉肆狂，孤竹求仁。介推出死，龔勝蘭焚。猗與先生，異乎斯人。俯仰世道，從容屈伸。清溪悠悠，白石磷磷。遺風是仰，終古不泯。
有漢高士梁君，諱鴻，字伯鸞，扶風人。君得天元純，誕其生知。囊括道妙，而遊於世。遭漢微闕，澆風偃物。君以為道不可徇時，故安節以高蹈。高蹈不可以激俗，幫登邙以作歌。作歌不可以遺患，故適越以遐遁。遐遁不可以不粒，故寄食於析臼。是以孟氏悅其道而妻子，伯通尚其風而禮之，安夫大而遺其細，忽夫語而順乎默，樂則行之，憂則違之。斯可謂高世之遺民矣！原夫天之運也，曰明與晦；人之道也，曰否與泰，達人知否與晦之不可為也，故耦而耕，狂而歌，鑿丕以逃，荷以遊。而晦德避難，不成乎名。於戲，伯鸞！非斯人之徒，則誰與哉？唐大曆六年，小子旅於吳，得君之舊遊焉。孟子稱：「聞柳下惠之風者，鄙夫寬，薄夫敦。」然則聞之風聲，亦將舍爾朵頤，以觀我靈龜乎？乃刊貞石，以識遺烈。銘曰：
山隱器車，河秘馬圖。伯鸞不行，獨與道俱。太虛無際，浮雲無係。伯鸞伊何，冥跡人世。直道辱身，三黜魯邦。扣馬而諫，餓於首陽。邈矣伯鸞，靜而含光。作銘皋橋，萬古是望。
天台山西南隅一峰曰佛隴，蓋智者大師現身得道之所。前佛大教重光之地，陳朝崇之，置寺曰「修禪」。乃隋建國清，廢修禪之號，號為道場。自大師沒一百九十佘載，長老大比邱然公，光照大師遺訓，以啟後學門人。比邱法智，灑掃大師之❥居，以護寶後門人。安定梁肅，聞上易名，銘勒大師之遺烈，以示後世云。
大師諱智顗，字德安，時號智者，其先潁川陳氏，世居荊州之華容。感應緣跡，載在別傳。夫治世之經非仲尼，則三王四代之訓，寢而不章；出世之道非大師，則三乘四教之旨，晦而不明。昔如來乘一大因緣，菩薩以普門示現，自《華嚴》肇開。至雙林高會，無小無大，同歸佛界，及大雄示滅，學路派別。世既下衰，教亦陵遲，故龍樹大士病之，乃用權略，制諸外道，乃詮《智度》，發明宗極。微言東流，我惠文禪師得之，由文字中入不二法門，以授南嶽思大師。當時教尚簡密，不能廣被，而空有諸宗，扇惑方夏。及大師受之，於是開止觀法門。其教大略即身心而指定慧，即言說而詮解脫。演善權以鹿菀為初，明一實用法花為宗。合十如十界之妙，趣三觀三智之極。自發心至於上聖，行位昭明，無相奪倫。然後誕敷契經，而會同之，渙然冰釋，心路不惑。窺其教者，藏焉修焉，蓋無入而不自得焉，大師之設教也如此。若夫弛張體用，開闔語默，高步海內，為兩朝宗師。大明在天，光被四表；大雲注雨，旁施萬物。繇是言佛法者，以天台為司南，殊途異論，往往退息。緣離化滅，涅槃茲山。是歲，隋開皇十七年也。夫名者實之賓，教者道之門，大師溷其賓，辟其門，自言地位，示有證入。故感而應之，應之之事，可得而知也。若安往法界，現為比邱，等覺歟？妙覺歟？不可得而知也。當是時也，得大師之門者千數，得深心者三十有二人。纂其言行於後世者，曰章安大師諱灌頂。灌頂傳縉雲威禪師，禪師傳東陽。東陽與縉雲同號，時謂小威，小威傳左谿朗禪師。自縉雲至左谿，以元珠相付，向晦宴息而已。
左谿門人之上首今湛然大師，道高識遠，超悟辯達。凡祖師所施之教，形於章句者，必引而伸之後來資之以崇德辯惑者，不可悉，數蓋。蓋嚐謂肅曰：」是山之佛隴，亦鄒魯之洙泗。妙法之耿光，先師之遺塵，爰集於茲。自上元寶曆之世，邦寇擾攘，緇錫駭散。而比邱法智，實營守塔廟，莊嚴佛土。回向之徒，有所依歸，繄斯人是賴。汝吾徒也，盍紀於文言。刻諸金石，俾千載之下，知吾道之所以然。小子稽首受命，故大師之本跡，教門之繼明，後裔之住持，皆見乎辭。其文曰：
諸佛出世，惟一大事。天台教源，與佛同意，赫赫大師，開示奧秘。載宏要道，安住圓位。白日麗天，天下文明大師出現，國土化城。無生而生，生化兩冥。薪盡火滅，山空道行。五世之後，間生上德。微言在茲，德音允塞。明明我後，易名淨域。此山有壞，此教不極。
釋氏先律師諱曇，一字曇允，報年八十，僧夏六十一，以大曆六年十二月七日，滅度於越州開元寺。遷座起塔於秦望山之陽，制縗會葬者以千百數。
大師本南陽張氏，曾祖隋太常恒，始家會稽之山陰。大師誕鍾粹氣，聰悟夙發，幼學五經。因探禹穴，至雲門寺，遂依沙門諒公出家。景龍中剃度，尋受具戒。天縱辯慧，益之以軌儀，翕然已為人望矣。開元初，西遊長安，觀音亮律師見而奇之，授以毗尼之學。又依崇聖寺檀子法師學俱舍惟識，從印度沙門善無畏受菩薩戒。探道睹奧，出類拔萃。期月之間，名動京師。
大師崖岸峻時，機神坦邁，體識詳雅，應用虛明。得三藏之隱賾，究諸宗之源底。加以素解元儒，旁總曆緯。長老聞風而悅服，公卿下榻以賓禮。由是與少保兗國陸公象先、賀賓客知章、李北海邕、徐中書安貞、褚諫議庭誨及涇縣令萬齊融為儒釋之遊，莫逆之友。其導皆先之以文行，宏之以戒定。入蘭室而馨香自發，監水鏡而毫髮必鑒，不知其所由然矣。
開元二十六年複歸會稽，謂人曰：「三世佛法，戒為根本。本之不修，道遠乎哉！故設教以屍羅為主，取《鄴郡律疏》，合《終南事鈔》，括其異同，詳發正義，學徒賴焉。大凡北際河朔，南越荊閩，四分之宗，自我而盛。烈炬之破昏黑，群流之赴淵澤。適來之時，化行也如彼，不為而生，乘化而息。草本潛潤，慈雲無心。適去之時，處順也如此。人世遷轉，道存運在，瞻望不見，寂寥空山。哀哉！銘曰：
越水漫漫，崇山回合。大師化滅，式建靈塔。糸麵慕上士，誕修淨法。有威有儀，不穿不雜。德溥化洽，雲從海納。勒碑垂後，千萬億劫。
王諱述，有唐代宗睿文孝武皇帝之第幾子，令皇帝之愛弟也。某年封睦王。春秋若干，以貞元七年某月日，薨於京師。皇上震悼，命有司筮宅兆，選吉日，以明年二月某辰，葬王某縣某鄉之原，禮也。惟天祐序於皇家，惟王承慶於祖宗。方之有周，康叔實文王之子；擬諸炎漢，河間稱武帝之弟。天鍾秀氣，幼挺全德。清明在中，淳耀發外。稟先聖之嚴訓，則樂善不倦；奉吾王之深愛，則敬順日躋。至乃因心之孝，率性之道，溫良惠和，敏肅端懿。學無不探，藝無不至，固以邈焉殊倫，焯於生知者已。洎夫備物典策，啟土建封，桓珪之重，盤石之宗，守以清淨，行以謙衝。不然者，何名之茂？何寵之豐？方將朋三壽以用五福，故乃天不憖而命不融？此聖人所以深津門之慟，凡伯所以惜東之終。臣肅奉銘石，寘元壤之中，所以紀茲墳之永固，以表王德於無窮者也。銘曰：
聖帝介弟，於維睦王。令聞令望，於邦有光。惟王之賢，懿德日宣。愛福於天，胡不永年。東門之路，西靡之樹。萬有千古，賢王之墓。
公諱史魚，字某，趙郡平刺棘人也。隋下吧令大經元孫，皇朝襄州錄事參軍玄暉曾孫，漣水丞藻之孫，青州司法參軍贈和州刺史萬總之子。其先幹木藩魏，武安霸趙，司隸盛於東京，持書別為西祖，載在紀牒，於家有光。自下邑至於和州，四世無諱，克生俊德。
公天姿俊邁，少負英氣，清明博厚，虛受特達，行本於教友，業成於文章。開元中以多才應詔，解褐授秘書省正安。時海內和平，士有不由文學而進，談者所恥。公以盛名冠甲科，群輩仰之，如鴻鵠軒在霄際矣。秩滿，調補河南參軍長安尉監察御史。時宰相李林甫當國怙權，稍鋤去異已者。公外不附離，內不懾憚，竟為所陰中，貶萊陽丞。累移至朝邑令，下車周月，而頌怕聲作。上方稅意武功，寵厚邊將，拜公殿中侍御史，參安祿山范陽軍事。
事河北首亂，公脅在圍中，危冠正詞，誚讓元惡。勢迫難奪，望重見容，朝廷雅知公忠，遷侍御史，充封常清幽州行軍司馬。隔於凶盜，詔不下達。公與張休、獨孤問俗密結壯俠，誌圖博浪之舉。間遣表章，請固河潼之守，帝用深歎。吾謀未行，會虜將能人性元浩擁師河上，公詭請勞撫，因以大義諭之。能亦知複，翻然向順，裂賊左臂，繄公之力。是歲，至德一年也。相國張平原鎬以狀聞，複授侍御史攝御史中丞，充河南節度參謀河北招諭使。中朝方倚公以重任，戎鎮又谘公以成務。公謂：「委身蹈難非節，違亂歸政非公，叨恩受祿非義。僶俛從政，吾何以安？」假公事東至江淮，以上元二年七月二十六日，遇疾終於揚州官舍，春秋五十六，槁葬於禪智佛寺之側。
貞元元年，嗣子竦，以穀口扈從之勳，朝廷推恩，追贈公尚書戶部侍郎。五年歲次丁已某月日，始歸窆於某鄉某原。上距捐館凡二十有九年。不得吉卜，且難，是以緩。夫人河東郡君裴氏，河州刺史某之女，吏部尚書寬之侄，以禮佐君子。降年不永，春秋若干，天寶二載終於洛陽，至是祔焉。《傳》稱「有明德若不當世，其後必有達人。」惟公含章挺生，好是正直，蹈難全德，終焉允藏。蓋道與其仁，神輔其誌，宜乎其有後也，竦以文藝史事，曆史書舍人戶部侍郎，天子以為才，任方鎮，加左散騎常侍知鄂州軍州事領都團練觀察使。長才厚位，而壽不至，士友痛之。竦弟佇，長安尉，亦早卒。最少曰竢，純懿而文，克奉家業，谘於從祖父殿中侍御史皋魚，爰卜淨域，以寧神宅。皋魚於天倫之間，有知已之道，泣敘美行，俾予誌之。其文曰：
時之晏，卿雲爛。鸞鳳於飛上清漢。吾道行年路方半。時之昏，沴氣繁。鯨鯢蕩橫中原，側身西望不敢言。忠莫渝兮計獨存，奮辭感激牧東藩。雷雨作解草木蕃。一隨逝水空遊魂。播清徽與茂烈，永延輝兮垂後昆。
公姓劉氏，諱迥，彭城人，楚元王交之後也。當漢興，諸侯王子孫，唯楚為盛。世為儒宗，光耀史牒，以至公大父皇朝尚書比部郎中贈徐州刺史府君諱藏器，徐州生烈考右散騎常侍贈工曾尚書居巢文公諱子元。
初文公儒為天下表，有才子六人：曰貺曰餗，繼文公典司國史，時議比子長、孟堅；曰秩，曰迅，以述作之盛，德行之美，追蹤孔門；曰彙與公，用剛直明毅，焯於當時，故言卿族者，舉盛業以名其家。公好學，善屬文，天寶中進土登科，解褐拜江都尉，轉左金吾兵曹介江南西道采訪使，曆大理評事監察御史，入為殿中侍御史，出為永州刺史，未行，改戶部員外郎，尋佐江淮轉運使，授著作郎，加檢校戶部郎中國子司業，三領侍御史。當是時，中夏初定，而兵未，故公所受任，以饋運財賦為先。而公亦飭躬蒞職，到無不勻不安之患。大曆初，詔擇二千石，遂授公吉州刺史，三載績成，征拜諫議大夫，汪給事中。移疾請告，就醫於洛陽。享年若干，以建中元年七月某日，終於某裏私第。嗣子某，泣血孺慕，以某月日，奉公之喪，權窆於某原。
惟公貞方端肅，居敬行簡，和而不同，直而不倨。博聞強識，樂善下人。在諫司，陳古今以通諷諭，言發而王度潛潤，事行而天下莫聞。及夫給事黃門，厘舉典要，壺遂之才未展，士安之病已深。吾道豈窮，大運斯止。嗚呼！始公兄祭酒秩功曹迅，並與故相國房公琯厚善，其終也，趙郡李公華誌焉。洎公在廬陵，治行尤異，則故相國崔公祐甫頌焉。蓋伯仲德美，煥乎金石，試為斯文。銘曰：
惟堯之緒。在漢開楚。導長源兮。比部蘊仁。文公允文。辟儒門兮。重世掌史，遷固慚美。立斯言兮。惟公才明。剛中誌行。直道發兮。累佐使臣。一麾牧人。遺愛結兮。給事於中，遭命不融，神理忽兮。邱有夷，淵有實。舟斯失，劍斯沒。石不滅兮。
河觀房君諱凜字敬叔者，唐長安令思晦之孫，殷城令齊金之子，相國贈太尉清河公琯之族子也。興元元年十月，終於鹽官縣之旅次，旋窆於楚州寶應之某原。孟子云：「雖有鎡，基不如待時。」揚雄亦稱李仲元：「不訁出其誌，不累其身。時無仲尼惡乎聞？」若敬叔以五常為師，六學為友，行年五十八，而動不一合，艱屯臲卼，沒於道路。噫！孟軻、揚雄其知言者與？始敬叔十歲好學，十五能屬文，二十餘值陸渾為戒，遁於東南。劉仆射以賢良薦授秘書省正字，常黃門、崔中書繼持國柄，方待以儒者之職，屬二相薨免，其他當路，君又不能附離，乃卷道退歸。每言五經之旨，其道大備，而去聖浸遠，義類繁滋，博而寡要，學者罕究，乃撮其異同，各以彙聚，凡三百餘篇。草槁未就，遘疾而歿。冉耕廢疾，申分胥靡，世道下衰，仁人隨之。然與？通人趙郡李遐叔常云：「我思古之人，房行古之道。」房哉房哉。哀哉哀哉！嗣子某，泣序遺烈，請予為誌。文曰：
儒為德本，德實教源。不有達學，孰纂群言。恂恂房君，行直而溫。一匡六藝，獨立顓門。宜登師度，啟迪蒙昏。今也則亡，來者何雲。荊棘滋茂，芝蘭燒焚。命不可問，籲嗟房君。
大曆七年冬十月甲子，前明州刺史李公寢疾終於晉陵之無錫私館。嗚呼！公諱長，字某，隴西狄道人。其先自涼武昭王元盛七葉至皇朝工部侍郎岐州刺史義琛，生吏部郎中綰，綰生蔡州長史贈宋州刺史某，某生公。
公生而聰明，治《左氏春秋》。舉孝廉，初任貝州參軍，三遷至國子主簿。御史中丞盧弈司察甸服，辟為從事。天寶十五載，大盜覆東周，弈死節，公遁脫而南。會永王璘都督江左諸軍，雅知公才，將置於幕公畫，公告不能。無何，璘果敗，君子以公為知幾。時肅宗在岐，朝廷擢良吏以慰郡縣，不限官次，多即授印綬。丞相韋見素表公可用牧民，詔攝安州刺史，考績既成，真拜均州治中，遷鄧州。康允之叛，南土大擾。公會諸將，以王命討不臣，尺兵不喪，凶黨大壞，宛鄧之間，民到於今受其蜴。上方勤恤下民，重二千石之任，不暇登公於朝。由是曆隨、曹、婺三州，三州輯寧。征傅韓王。王德既宣，出為辛州，又換明州。時越初靜，瘡痍未複。公務穡勸分，人安懷之。及其去也，如奪乳育。嗚呼！公凡曆官一十有四，其部符分憂者八。享年七十。其為人也。剛毅寬明，惠和而清。所至之邦，先以禮，後以刑，使人遷善遠罪，而不知其止。君子曰：「古之良吏也。」
初公無允子，命兄子某為後。八年冬十月，某奉公之喪，反葬於河南萬安山之陽。夫人博陵崔氏，秦州掾孝之女，既笄而歸於我，以宣慈恭順聞。享年五十，先公而歿。公為明州之二年，以夫人之喪反葬萬安，至是祔焉，禮也。夫惟天地之道可久，若陵穀，則無不遷也。遂銘曰：
於惟公先，實曰庭堅。作舜五臣，為唐八元。周道不行，伯陽西遷。晉失其政，涼興勃焉。武昭之孫，宋州之子。如珪如璧，如鬆如辛。爰在下位，令聞亹。帝曰體哉，命牧南鄙。在鄧有亂，惟我行師。寇戎既夷，剖符於隨。曹無罷人，婺有去思。或傅或藩，受命咸宜。爰自東南，薄言旋歸。謂天聰明，胡不憖遺。節彼萬安，松柏丸丸。猗與齊薑，同穴其間。橫峙惟鬆。旁流洛川。銘勒金石，永昭億年。
