謹按李紓所奏，援引訓典，比較禮度，祝文輕重之殺，獻官尊卑之節，誠至當矣。推而廣之，抑未盡也。夫大名徽號，先聖所以褒前哲令德之人，謂其言可以範圍，其行可以施百世；其業可以振千古；苟未至也，則不虛美。其於太公，兵權奇計之人耳。當殷辛失德，八百諸侯皆歸於周，時惟鷹揚，以為佐命。在周有大功矣，於殷謂之何哉？祀典不云乎？「法施於民則祀之。」如仲尼之祖述堯舜，憲章文武，刪《詩》、《書》，定禮樂，使君君臣臣，父父子子，後王及學者皆宗師之，可謂法施於民矣。貞觀中，以其兵家者流，始今磻溪立廟；開元中，漸著上戊釋奠之禮，其於進寵，不為薄矣。上元之際，執事者苟以兵戎之急，遂尊武成封王之號，擬議於文宣王，優劣萬殊，不可以訓。《禮》不云乎？「擬人必於其倫。」太公之於聖人非倫，太史公以韓非與老子同傳，民到於今非之；高祖封韓信為侯，自恥與絳灌等列。況聖朝襃美之稱，其可雷同乎？愚以為宜去武成及王字，依舊令為齊太公廟，人無間言矣。享獻之事，餘依李紓所奏。
巽，字令叔，趙州讚皇人。以明經調補華州參軍，登拔萃科。順宗朝官兵部侍郎，領鹽鐵轉運使，遷兵部尚書，徙吏部。元和四年卒，年六十三，贈尚書右僕射。
得湖南院申，郴州平陽、高亭兩縣界有平陽冶，及馬跡曲木等古銅坑，約二百八十餘井，差官校覆，實有銅錫。今請於郴州舊桂陽監置爐兩所，采銅鑄錢，每日約二十貫，計一年鑄成七千貫，有益於人。
夫諡所以昭德也。德毀昭矣，則文無以加焉。故相國鄭公，端操特立，寡言慎行。及居台司，有蠲逋恤人之美，有知難不汙之節。雖無文若之進拔，無孟子之是非，無賑施之仁，無蹇諤之義，然足以稱賢相也。夫文者，大則經緯天地，次則潤色王猷。周文以至德為西伯，季孫以道事其主，鹹諡曰文。為美無以尚也，亦焉用兩字，然後為備哉！竊觀兩字之諡，或有兼德，一字不足以盡盛德之形容，故有兩字生焉。然亦興於近古，非三代兩漢之事也。夫舉典之道，信其正，不信其邪，《春秋》之大旨也。則兩字之諡，非《春秋》之正也。故相國鄭公之諡為「文」足矣，焉用「獻」哉？為「獻」可矣，焉用「文」哉？兩字兼諡，竊所未諭。請下太常重定。謹議。
議曰：鄭珣瑜兩字之諡，今太常請依前諡曰「文獻」者。夫諡者，《春秋》襃貶之旨也。仲尼書法，隨類推廣，雖一字襃貶，其文猶博。蓋欲指明事業，以昭示後代，俾後之人懲其惡，勸其善，故不可苟。夫諡一字，正也。堯、舜、禹、湯、周公、召公是也。兩字非正也，故《諡法》不載。或人臣不守彝章，苟逞異端威烈、慎靚是也；或時主之權，以功德加厚於臣也，蕭何、霍光、房元齡、魏徵是也。不當加而加，僭也，孔光、劉寬、薛元超、李元紘是也。三字，過也，貞惠文子是也，亦《諡法》所不載也，古今無有也。公叔文子諡，衛君之過也。衛之亂制也；不然，即記之失也。以一善加一字，即堯、舜、禹、湯，當累數十字以為諡也。夫《禮記》者，非盡聖賢之意也，非盡宣尼之所述也，當時雜記也。昔後蒼為《曲台記》，共弟子戴聖增損刊定為《小戴禮》，今《禮記》是也。若盡宣尼之所述，即戴聖豈得而增也？昔宣尼修《春秋》，遊夏不能措一詞，以知《禮記》非盡宣尼所述，故戴聖得以增損也。則貞惠文子之諡，衛君亂制也，古今無有也。非宣尼所述，又何足法哉！
鄭珣瑜和茂修整，始終無闕，可為美矣。至於議行考功，而度越等輩，比於酂文成、梁文昭、魏文貞則不侔，而諡號無差，輕用國典，失《春秋》之旨矣。向者酂梁數公，皆經綸草昧，輔翼興王，以道輔君，致於化洽，彰灼千古，言之者凜然生敬。而以珣瑜齒之，豈無愧於心哉？夫數公者，皆時主感風雲之會，懷謨明之美，故加於常典，以明其德，亦所以篤君臣之義也。然非正也，權制也。若後之人非數賢之比，則當循常以避數賢地也。其劉仁軌、薛元超、李元紘加字之諡，皆黷國典而昧彝倫，言之可為寒心，豈當舉之以為訓也？其餘姚元崇、宋璟、劉幽求，或輔相一代，致理平之化；或忘身徇難，成中興之業。又豈珣瑜之以典選為進善，以辭疾為嫉惡耶？皆尚口偽辯，非守典確論也。夫以典選者皆為進善耶？若然者，則國家有天下二百年，何裴行儉、馬戴、盧從願等數賢獨見稱於時也？循資署置，謂為進善，異乎餘所聞也。
又珣瑜之病，數月而終，豈偽疾耶？借使偽疾，尤可怪也。昔子路之冗食家臣，有殺身徇難。而珣瑜履台輔之重，當危難之際，平居則饗其高爵厚祿，見危則奉身自保，以此為是非之明，即董狐之書趙盾，為妄作也。珣瑜之辭疾可責，於太常舉以為德，信君臣之義，非常人所知也。珣瑜之下詰李實，誠中其疾，可謂美矣。然則珣瑜自始筮仕，至於啟手足，垂四十年，曆諫職，持風憲，其忠規激發，恐有過此者，今太常舉其下詰李實，未為多也。謂為謇諤者眾矣，豈能使汲黯、魏徵有慚色哉！
前巽議云：三代兩漢無二字之諡，此未學之過也。無荀文若之進善，無孟軻之是非，無文子之賑施，無周舍之謇諤；以珣瑜之行，清而無闕，可為掩之，不足辯也。今所議兩字之諡，亦又不當，其議固不足斥也，前巽之言過矣。但兩字之諡，加等之美，以蕭何、房元齡言，不在珣瑜也。巽雖不敏，至於言諡美以惑人聽，此嚐所激切而不平也。終不欲有僭，齒於蕭何、房元齡之宗，又不欲有造次，擬於魏文貞、姚元崇、宋璟、劉幽求之讜言悟主、茂績殊勳也。
夫前車之覆，後車所以易轍也；前有司之失，後有司當有以矯之也。不矯之，則逶迤遂達，以至亂制，此有國之誡也。威烈、慎靚，孔光、劉寬、薛元超、李元紘之同於禹、湯、文、武、蕭何、霍光、房元齡、魏徵，前有司之過，後之專筆削者，宜有以矯之也。不矯之，典禮寢亂矣。有司不可以尤而效之也，不可以黨所見而遂僭典也。鄭珣瑜兩字之諡，請下太常重議，若一字不足盡珣瑜之盛德，必須兩字，則敢俟再告。謹議。
數月不麵，延企為勞，夏首漸熱，惟動履安勝。巽弊屑推遣（疑），昨者不揆薄劣，輒上薦賢之書。恩命拜足下太常寺奉禮郎，充南昌軍副使。官告已到，惟增感慶，巽不任忻愜。足下義高德茂，文藻特秀，棲遲衡茅之下，藉甚寰海之內，信儒者之徽猷，聖朝之公器。而元纁束帛，偶未至者，蓋匡阜則邇，符君甚遠。巽謬臨此地，間接清風，激揚多矣。向非章疏上達，則麟足無由絆；然奉常之拜，亦吾子他日九層之資也。但以俯倅吾軍，為執事者之累，幸當猥降，允副夙誠。冀即傾展，差浣勤矣。謹差押衙任進朝奉侍官人馬，馳狀進迎。
使至，奉覽來疏，何乃華其詞，潔其誌，未酬所獻，壹至於是。區區之意，竊有所未然足下之所然也。夫洪鍾遇扣，大小必應；良劍赴剸，泥玉一切。知已許與，有類於斯。細詳足下之旨，徒仰矯榮命，俯稽誠禮。其所難者，但慮側猿鳥之目，咽澗泉之溜；何嚐以阻鄙夫之誠為念，辱眾君子之望為意乎？且足下之守儒行也，亦嚐聞尼父以司寇為汙已，俾升堂者細百里而不宰乎？然丈夫立身之本，正在執德義、樹功業而已。今足下德義已著，而功業未樹，其在忽歲月而貪疏曠，時至而不行也。以足下才德之美，仆素高山仰之，豈不能薦足下於朝，立可觀之地，矯翼霄漢，躍鱗清流，以成雅誌哉？意之所趣，輒有所在。方今聖主聰明，春秋鼎盛；百王術內，六合掌中。而近郊跋扈，尚或乖化。夫主憂臣辱，抑所忿憤。故仆私心期足下於遠圖大計耳，謹當虛心假寐，灑埽庭館，奉候而已。且今之惠然，猶往之見辱，無屑意也。屬簡書有畏，不果躬詣所居，幸垂見悉。
再馳狀，皆損還答。承抗跡未降，虛懷猶鬱。足下有器業可以資時，鬆筠之質，有異蒲柳；然白駒驟過，良時易晚。昔夫子從政，亦不待韋編三絕。況仆虛薄，忝承朝寄，懼於覆壓，寤寐良賢。實冀推明道德，俾助薄劣，故延仰之誠，有加常旨。敢更誠情，所望虛副，幸甚。諸已再具，故不煩雲。謹差散將葉公著敬候，並官告、衣服、仆馬等。延首北睇，以得為榮。惟垂昭省、不宣。李巽重簡。
次公，字從周，河中河東人。第進士，累遷殿中侍御史，憲宗朝進尚書左丞，以檢校工部尚書為淮南節度使。元和十三年卒，年六十六，贈太子少傅，諡曰敬。
清渭天鑿，名都王制。貫金城千里之域，寫銀河九霄之勢。同穴發源，眾川潛世。分黑水以渺漫，繞黃山而迢遞。水能濟物，用導於中州；君德配天，故法於上帝。都之會也皇皇，渭之流也湯湯。異東西之澗，非汲引之沮漳。夏後浚川，分流非肇於伯禹；秦德王水，貫都必因於始皇。照雙鳳之丹闕，架長虹之飛梁。褰裳者不勞於揭厲，濯纓者何必於滄浪。泛彼樓船，掩橫汾於武帝；濱之釣叟，感入兆於文王。且夫前王酌憲，惟皇都之所建；度地有孚，因貫渭之上腴。曲抱乎周原秦野，旁臨乎八達九衢。既流衍以紅粟，誠輝煥乎黃圖。則知八水皆流，豈清於渭水；五都並制，莫大於西都。原夫渭者雍之巨浸，都者人之所聚。天垂法，君必取。曳雲間之清渭，何殊雲漢；移天上之紫宮，洞開天府。及乎縈流一帶，中派紆餘。蕩元氣，澄太虛。稽前典而備矣，於名川而舍諸。豈惟積潤於庶物，固亦近壯於皇居。至乃春景澄廓，晴霞朗暢。涵萬象於影中，渡牽牛於波上。客有觀光者，於茲而寫望。美夫取法可仰，因天垂象。疏紫陌而逶迤，流丹霞而蕩漾。周公卜洛，雖雲風雨所交；秦後貫都，實謂膏腴之壤。惟洪業之永固，與渭流而彌廣。
元佐，滑州匡城人。少從永平軍為牙將，建中初充宋亳潁節度使檢校尚書左僕射同中書門下平章事，加汴宋節度使陳州諸軍行營都統。本名洽，至是賜名以尊寵之。貞元三年，為養子樂士朝冘死，年五十八，贈太傅，諡曰壯武。
宣武者，天下咽喉，國家之襟帶。元凶傑逆，竊弄神器。洽與五軍大戰，幾落奸便，走馬奔馳，分為擒虜。昔燕昭王收燕之餘人，欲報強齊，雪先人之恥，折節下士，卒招賢俊，築壇拜節，郭隗為師，於是樂毅自魏而至。燕國既安，人民樂為用也。以樂毅為上將軍，糾合諸侯共伐齊，下其七十城。今洽為國除殘去害，天借賊機，官軍不振。賴中丞異代間生，夷凶翦暴，心貫白日，功高一時。請回洽官爵，並與中丞。
準儀制令，泥雨合停朝參。伏以軍國事殷，恐有廢闕，請令每司長官一人入朝。有兩員並副貳，亦許分日。其夜甚雨，至明不止，許令仗下後到外廊食訖入中書，其餘官及王府長官，並請停朝，任於本司勾當公事。泥雨經旬，亦望準此。
緬尋太古之初，真源一味，自然樸略，不同浮華，雖垂不載。至軒轅氏征蚩尤而廓清四海，帝舜黜有苗而定萬邦，逮乎三王則吊人伐罪，暴秦則並吞天下，漢高祖夷凶靜難，光武討叛懲奸，魏武破袁紹，晉武滅苻堅，宇文氏破高歡，普六茹氏平陳國，太宗擒王竇，肅宗定安史。故曰：亂者理之源，失者得之府。法令施而逆子誅，《春秋》書而賊臣懼。
建中四祀，朱泚作亂，居我鳳巢，忠臣義士，身死王事，可得而言者哉。鹹悉載之，使後來英傑，貴風義而企慕。承危伺嗣，與時浮沈者，其徒非一，正史備書，故闕而不錄。誌懷問鼎者，不敢漏網，夫簡書直筆直言，無矯無妄，欲使朱藍各色，清濁分流，質而不文，焉敢潤色？恐史筆遺漏，故備闕也。李忠臣三朝名將，忽為叛主之臣；洪經綸累代通儒，乃作趨時之士。其餘源休蔣鎮之輩，敬忠日月之徒，蓋屑屑者，何足道哉！
每思南史之筆，班馬之作，莫不廢食仰歎。且洪流壞隄，猶可塞也；烈火燎原，尚可撲也；逆臣賊子，難可邇也。睹此妖孽，搖動中原，莫不痛心疾首，是用書之簡素，使好我者慕，惡我者懼。
元一代居關右，世業三秦，親睹欃槍，媸妍必記。雖形闕奉親，而內懷其孝；身乖事主，而心荷聖恩。每覽嵇紹紀信之高義，感千載而仰慕；尋淖齒王敦之遺跡，思奮劍而快心。疾惡之誌，不忘寤寐。起自建中四祀孟冬月上旬三日涇原叛命，終興元元年孟秋月中旬有八日皇帝再複神都。於中可否，總紀其事也。
夫史館之筆，才、識、學也，苟無三端，難以措其手足。元一不敏，敢竊鳳凰之一毛，以效麒麟之千里。獨學而無知，孤陋而寡聞；跡不踐於孔門，文有慚於先哲；輕塵罕增於巨嶽，墜露無益於廣川。輒申螢燭之光，將助太陽之照。述而不作，有愧老彭，冀革前非，用警來祀雲爾。
華，德宗時人，高彥昭為寧陵西城都知鎮遏使，辟為判官。
城於西北，壘道更高，左擊右攻，平視城內，日夜交戰，以棚為牆鋒刃相持，不逾咫尺伏惟仆射去食存信，救此孤城，遊魂之年，返骸之日謹錄狀上，伏聽處分。
泚，幽州昌平人。以蔭籍為李懷仙部將。大曆七年拜盧龍節度使，封懷寧郡王。入朝進同中書門下平章事，出屯奉天，遷檢校司空隴右節度副大使，仍知河西澤潞行營兵馬事。德宗立，改鎮鳳翔，加中書令，進拜太尉。涇原節度使姚令言督兵討李懷光，過闕下，兵叛，迎泚入宣政殿，僭位改號。既為李晟所破，走保彭原西城，斬之，年四十三。
昔文王囚於羑裏，終王八百之基；殷湯係於夏台，後有解網之頌。吾頃典郡四鎮，蕃夷戰懾；唐主不察，信諂諛之說。吾罹奸臣之禍，便奪兵權，雖位列上公，詔書繼至，情懷恍忽，百慮攢心。何期天道盈虛，五運更代，物極則返，憂極歡來。曆數在躬，以登寶位。涇原四鎮，士馬爭驅；隴右鳳翔，獻書繼至。三秦之地，指日克平；吳蜀之間，已令宣示；河北一路，用卿殄除。布新令以示之，推利害以誘之，懸爵賞而招之，張皇威而逼之，驅鐵騎以臨之。橫行洛陽，與卿大會於定鼎。
滔，幽州昌平人，兄泚。盧龍節度使，滔勸泚入朝，遂權知留後兼御史大夫，進檢校司徒，領節度，賜德棣二州，封通義郡王。田悅叛，滔及王武俊、李納同謀，滔自號冀王，既而與武俊有隙，武俊擊滔敗，走還幽州，上書待罪，詔免之。貞元元年死，年四十二，贈司徒。
今月八日，大秦皇帝已登寶位，關西四鎮應款附請為臣妾，惟奉天孤城，危同累卵。不有廢也，將何以興？今披讖應圖，則鼎新之兆先也。同夫夏俗，待我後以來蘇。今發突騎元戎四十萬，奮劍與夕火爭光，揮戈與秋月競色，長驅北至洛陽，與皇帝會蹕於上陽宮。牒魏博恒冀等州將士，即宜擁節歸朝，達於先覺，必使勳流奕葉，榮及子孫。如或固守窮城，不識天命，必使覆巢破卵，易子析骸，請看今日之長安，竟是誰家之宮闕。太山如礪，可知非石之言；秋日麗天，不易勤王之意。
辟，字太初。貞元中擢進士宏詞科，佐韋皋幕府，累遷御史中丞度支副使。永貞元年，皋卒，辟主留後，諷諸將上表徼旄節，授檢校工部尚書，充劍南西川節度使。又求都統三川，遂舉兵圍梓州，宰相杜黃裳薦高崇文、李元奕等討之。元和元年九月，辟遁走，擒送京師誅之。
聖之求賢也詳明，水之受物也柔順。石遇柔而不阻，臣俟明而必進。漢祖興兮昌言納，留侯輔兮皇威振。喻石水以興詞，配鹽梅而稱雋。堅脆性異，應廣納而來投；尊卑禮殊，致精誠而取信。伊水為體，既清而平；猶君為德，既貞而明。石豈自投，假海納之宏量；臣非苟進，由天聽而察誠。用率於有類，將感於無情。虛而受者其理遠，含而容者其道行。何幽邃之能間，奚渺彌之足驚。夫國之勃興，必多賢智。繼九臣之跡，膺三傑之義。煥發英藻，呈龍章與鳳姿。敬宣嘉猷，謂嶽生而天賜。豈不由山有巨石，水有通津。忽擊流以澎湃，俄答響於奫淪。雖源深流長，乃入無不至；而體柔處潤，則托有所因。移他山之貞質，依上善之全仁。夫水石之奧旨，與君臣之等倫。今天子端居穆清，時和海晏。念投石之契，爰求秉鈞；思箴闕之規，載徵驟諫。由是如石之義啟，投水之情通。彼以誠應，我亦符同。懸天爵之榮，獲斯人瑞；尊五嶽之禮，視乎上公。恒啟沃以為誌，方清明而在躬。比石固業，欽賢纘功。儻或水不周容，石乃無由寓質；君不虛已，臣則曷能推忠。可以垂誡訓，可以流德風。則知聖既作兮政惟恒，石既投兮賢必澄。敢獻良哉之詠，願揚美於廉能。
之奇，寶應中進士，馬燧辟置幕府。後汙朱泚偽命，為兵部員外郎。
谘爾多士，各司厥官。政不欲猛，刑不欲寬。寬則人慢，猛則人殘。寬則不濟，猛則不安。小惡無為，涓流成池；片言可用，毫末將拱。禍既有胎，福豈無種。鏡不自照，祗能鑒物。人不自知，從諫勿咈。欲不可縱，貨不可黷。黷貨生災，欲縱禍速。勿輕小人，蜂蠆有毒。勿輕小道，大車可覆。勿謂剛可長，長剛者亡。無謂柔可履，履柔者恥。剛強有時，柔弱有宜。時宜克念，願在深思。不恕而明，不如不明。不通而清，不如不清。無為惡行，無逆善名。保此中道，無成不成。過客箴士，冀申同聲。如山之重，如水之清。如石之堅，如鬆之貞。如劍之利，如鏡之明。如弦之直，如秤之平。
奉天殘黨，蟻聚京畿。重傑等仍敢執迷，拒我天命。朕使偏師小將，果複敗亡，觀此孤城，不日當破。雲羅布網，無路鳥飛；鐵釜盤魚，未過瞬息。宣布遐邇，各使聞知。
經綸，建中初為黜陟使。朱泚反，偽授太常少卿。
登於大丕，{合巾}所經過。頂凸坤儀，根壓洪河。天生忠良，濟物宏多。山靈河神，俾環海戢戈。
讚，建中時為吏部郎中黜陟使，貶播州司馬，貞元中位戶部侍郎。
箴、論、表、讚代詩賦，仍各試策三道，應口問大義明經人。明經之目，義以為先。比來相承，惟務習帖。至於義理，少有能通。經術浸衰，莫不繇此。今若頓取大義，恐全少其人，欲且因循，又無以勸學。請酌舉司舊例，稍示考義之難，承前問義，不形文字。落第之後，喧競者多。臣今請以所問，錄於紙上，各令直書其義，不假文言，既與策有殊，又事堪徵證，憑此取舍，庶歸至公。如有義策全通者五經舉人，請準廣德元年七月敕超與處分，明經請減兩選。伏請每歲甄獎，不過數人，庶使經術漸興，人知教本。
伏以舊制置倉儲粟，名曰常平。軍興以來，此事闕廢，因循未舉，垂三十年。其間或因凶荒流散，餓死相食者，不可勝紀。古者平準之法，使萬室之邑，必有萬鍾之藏；千室之邑，必有千鍾之藏。春以奉耕，夏以奉耘。雖有大賈富家，不得豪奪吾人者，蓋謂能行輕重之法也。自陛下登極以來，許京城兩市置常平，官糴鹽米，雖經頻年少雨，米價不複騰貴，此乃即日明驗，實要推而廣之。當軍興之時，與承平或異，事須兼儲布帛，以備時須。臣今商量，請於兩郡，並江陵、成都、揚、汴、蘇、洪等州府，各置常平輕重本錢，上至百萬貫，下至數十萬貫，隨其所宜，量定多少，惟置斛鬥疋段絲麻等。候物貴則下價出賣，物賤則加價收糴，權其輕重，以利疲人。並請諸道津要都會之所，皆置吏閱商人財貨，計錢每貫稅二十文。天下所出竹木茶漆，皆十一稅之，以充常平本。


玨，字溫如，河中寶鼎人。累遷楚州刺史，建中初拜司農卿，改太子賓客，出為嶺南觀察使，卒年七十四，贈工部尚書。
當府館驛，準永泰元年三月京兆尹兼禦史大夫第五琦奏。使人緣路，無故不得於館驛淹留。縱然有事，經三日已上，即於主人安置，館存其供限。如有家口相隨及，自須於村店安置，不得令館驛將什物、飯食、草料等，就彼供給擬者。伏以承前格敕，非不丁寧，歲月滋深，因循久弊。今往來使客，多是武官，逾越條流，廣求供給。府縣少缺，悔吝坐至。屬當凋殘，實難濟辦。況都城大路，耗費倍深。伏乞重降殊恩，申明前敕，絕其僥濫，俾懼章程。庶郵驛獲全，職司是守。
唐貞元三祀五月，故長豐宰李君丕卒於幽州潞縣。嗚呼逝水，古今悲夫！公隴西人也，世襲軒裳，地清才幹。曾祖知禮，宣州司功參軍；祖懷璧，汴州陳留縣丞；考某，許州鄢陵縣令。公灑然深心，抱義育德，士林鹹器重之。乃昌言薦於元戎，遂徵辟為潞縣丞，佐理高標，令名遠著。後墨綬長豐，化百里之風，樂四人之業。俄改入任莫州司法參軍，蘇息萌隸，鈐鍵奸譎。凡登仕踐位，時議茂宰良掾也。每處其厚，不居其華，果行溫良，發言砥礪。豈期餘慶岡祐，而禍兮有階。故鵩鳥作孽，二豎為祟，沈疾於故林私第。即代之日，春秋六十有三。無嗣，夫人元氏，晝哭靈帳，恨無三從。傷肝膈之痿憒，痛終身之惸獨。長女適河東柳氏名峴，試太常寺奉禮郎，感深仁之厚恩，盡半子之禮節。力窆棺櫬，手植鬆槐，扶塗車，封馬鬛。粵三年建子月，葬於縣之南三里潞州之右。托一片之琬玉，紀平生之徽猷。俾山壑之變，風烈有遺，而為銘曰：
屹然孤墳，長城之東，死生永隔，天地不同。於嗟英靈，窮泉之中，悄悄原野，旦暮悲風。
濟，字濟，幽州盧龍軍節度副大使怦子。第進士，嗣節度，貞元中累遷左僕射同中書門下平章事。順宗立，檢校司徒。元和初加侍中兼中書令。濟疾。次子總冘殺濟，年五十四，贈太師，諡莊武。
我大唐十有一葉，皇帝繼明，照宣❥❥光被四海，神人以和。逮今己丑歲，凡五祀矣。方隅守臣，樂其休明，天地大德，罔知攸報。濟封內山川，有涿鹿山石經者，始自北齊，至隋沙門靜琬，睹層封雲跡，因發願造十二部石經。至國朝貞觀五年，《涅槃經》成，其夜山吼三聲，生香樹三十餘本。其年六月，瀑水浮大木數千株於山下，遂構成雲居寺焉。既而元宗開元聖文神武皇帝第八妹金仙長公主特加崇飾。遐邇之人，增之如蟻術焉。有為之功，莫此而大。濟遂以奉錢為聖上刻造《大般若經》，以今年四月功就。親與道俗，齊會石經峰下。飯等香積，而法雲藹空；會同華嚴，而花雨滿地。金篆玉板，燦如龍宮；神光曜日，宇宙金色。於是一口作念，萬人齊力。岩壑動，鸞鳳翔；或推之，或挽之，以躋於上方，緘於石室。必使劫火燒而彌固，桑田變而不易。或資聖壽，壽願比於崇山；緘於石經，經願延於沙界。鴻祚景福，聖壽無疆。幕府眾君子同稱讚之，時元和四年四月八日記。
初城鹽州鹵中獲懷土，又置烽堡水路回遠。即時有兩廢鹽井悉生鹽，事符聖德，可謂天讚。請付史館。
