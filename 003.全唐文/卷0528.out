況字逋翁，蘇州人，至德二年進士。以校書郎徵，遷著作郎，貶饒州司戶參軍。
隋文帝滅陳，蕩定海內。煬昏多罪，墜失先業，身滅國替。幼恭以神人非聖莫可，乃命太保蕭造，奉皇帝璽綬，歸我高祖。高祖固讓，謠歌獄訟，已歸唐矣。而薛舉、王充、竇建德等，陳勝倡禍，為漢祚階。夫鹿台之積，非無財也；閭左之戍，非無卒也。湯以七十里，文王以百里，而臣諸侯，非有土也。隋地遍天下，二帝之業，一朝埽盡，可不謂大悲乎！吳公子劄，古之達天命者，其歌唐思深哉！其有陶唐氏之遺風乎？氣蒸芒碭，龍躍太原，天命也。昔司馬相如賦《子虛》，諸侯之事，非天之事，漢武聞之，猶曰：「朕獨不得與此人同時。」班固、張衡、左太衝所賦《兩京》、《三都》，各務誇大，而王者受命，則闕而不書。蓋賦者古詩之流，古者采詩，言之無罪。今王澤不竭，斯文未喪，翰墨間作，其誰曰不然？先王建國，始以文經，上行下效；終以武定，強本弱枝，四方翕然，無凶人矣。故明德慎罰，文王所以造周也；應天順人，武王所以克商也。《書》云：「帝堯聰明文思，帝舜浚哲文明。」斷自唐虞，洎乎周漢，帝王美稱，以文為首。我唐文德，宜在三代之上；微臣賦頌，恥居數子之下。初論隋氏顛覆，次論皇家開統，末論告厥成功。簡於上帝，鋪乎下土，播乎無窮，固非常才淺慮之所能及。意者實以祖宗光靈，引耀鼓動之所致也。其辭曰：
在桓靈之道曀兮，本小而末大，下陵而上替。君臣相失，南北曆帝。天醜隋而命唐，纂周漢之鴻裔。大哉文王！王季其父，武王其子。父作子述，葉天命以應期。煬為不道，庶官攜貳；魚爛土崩，荒沈所致。雖曰匹夫之勇，有盜中原之意。凶貫既盈，果不保於神器。江都之禍，酷甚望夷之事。亡國之君，雖綿古而必類，王者父天母地，非所以苟其身而貪厥位。豈有男女疾痛，而父母不為之歔欷乎？此真主所以乘時而建義也。曾不一戰，而得行其誌。
湯武應天也，其實誓師；高祖受禪也，其實揖讓。猶感思以慟哭，乃立代而尊煬。仗順而升，蓋前經之所曠。承土德以播業兮，與炎靈而更王。維李其根，降居真源。洎武昭之隴胄，揚太祖之周勳。典則明融，是將貽乎子孫。高皇生而豁達，大度徇齊，弱而能言。神光佳氣兮爛以氤氳。兆白雀兮戴紫雲。隱隱曈曈兮始乎太原。君子得時，有如追奔。岷峨導江兮，河出昆侖。雷砰電掣，浩浩渾渾。厥波雖雄，為海所吞。乾健而坤順兮，利配乾而法坤。有何奸豪，恃險偷存。乃建皇極，鍾乎曆數。革舊鼎新兮，式閭封墓。百神以鹹秩兮，包五嶽而作固。過蒲津而川後增流兮，次霍邑而山靈告路。彼上磣下黷兮，我寬刑以薄賦。陋茅屋兮土階，遵朱幹與大輅。乃有嚴更之署。環衛鉤陳，文昌武庫。玉冊韜府兮，內八景之真文；金盤粲霞兮，承九天之清露。
元聖有作，恢法度也。厥祖草昧，諸夏宗臣。蠻夷酋長，從德如歸。若王固讓，而天下可違乎？有社稷焉，不可闕祀；有烝人焉，不可無主。是以木曰威仰，火曰熛怒，辰戌醜未，王我唐土。天實若曰，四海橫波。虔劉劄瘥。若王盤桓，奈天下何。義寧二年，五月甲子，高祖即位。木宮曰甲，水宮曰子。幹支相生，成字為李。雖子卯不舉，而以是為戒，此臣子所以服泰階也。
神祗葉從，龜筮攸同。乃更正朔，以刀文為開通。告於上下，予昧乃德；嘉乃丕績，若將殞於厥躬。草艾渠魁兮，罔駕英雄。拔萬姓於湯火兮，散三光於昊穹。此皇王所以職教化也，非天不應，非聖不作，造我钜唐。在夏之興，弼成九服，經啟九道，荒厥跡之茫茫。在周之興，西至流沙，東至樂浪，重九譯乎越裳。在漢之盛，大夏身毒，月支夜郎。辰韓之國，畫革傍行。未若我唐歌其聲，舞其容，十有二部，鏡立乎中央。唐既有土德，樂亦有臣妾，《易》曰：「殷薦上帝」，又曰「行地無疆」。提封所經，聲教所被，窮天下之琛怪，截海外之梯航。逾蟠桃而跨弱水兮，蓋四十萬里，鳥飛驥騄兮，鱗萃乎艅艎。不以三代為境土，七雄為富強乎？何則？漢高提劍，學校興於文景；周武載戈，頌聲作於成康。卜代三年，延祚四百，亦謂之享國久長。與夫青牛紺糸憲，白馬朱鬃，報千祀於元君兮，呼萬年於太行。林邑貢能言之鳥，大宛奉汗血之馬，孰與四白鹿、四白狼乎？擒建德於武庫兮，格魏公於敖倉。耕有三十年之蓄，以備凶荒。戰有百萬眾之師，以讋戎羌。胡驕則馬銜塞草，寇虐則龍決天潢。又孰與周漢之廣建康莊。在歲九天之下，九地之上兮，合二九為一方。凝碧樹於洞房。送白雲於帝鄉。舞破陣於清廟兮，準文始於西廂。迎氣於東郊兮，養老於上庠。禘祫之禮，鬯圭瓚兮辟雍明堂。襲蛟爐之馥馥，疊鼉鼓之鏜鏜。羽林孤兒，青矜胄子，森琳琅以鏘鏘。河山巨防，百二盤岡。渭水貫都兮，來天漢之湯湯。浞龍宮而捎鬼國，延苑囿而峻墉隍。駝騊駼，犀象乘黃。附翼之馬，骨騰肉飛，滅沒陸梁。鷟出女床。鶤雞白鷳，孔翠翱翔。縮沙磧與江湘。休徵四塞兮，花萼連芳。大容揮弦兮，子晉吹簧。飛廉馳道兮，河鼓服箱。雍門韓娥，流徵叩商。徹歌鍾於未央，校羽獵於長楊。
升平既久，兵設不防。虜自燕垂，限乎洛陽。雲雷遘難，金火耀芒。上帝之哀下人兮，生魂魄而起膏盲。肅宗龍飛日出鳳翔兮，肆誅犬羊。代宗赫怒兮，草被嚴霜。複九廟之郊禋，三辰忽乎煜煌。扶已撓之厚棟，維既絕之頹綱。然一胡作亂，四海奔亡。父習乎勇，母抱其子，乘城看戰，電埽八荒。
天下大定，朝廷無事，帝端拱於穆清。呀溟渤以為池兮，拓宇宙以為城。務子來之經營，乃有棟宇之盛。碔砆肅砇，刻桷雕楹。甲乙於方中兮，勢夭矯而上征。東西兩京，嶽立雲峙。宮室相望，八百餘裏。雖千數萬名，猶未盡也。翼翼峨峨，重關四塞。抵昆明而瞰太液。象蓬壺之廣大，踐太華而節終南，抱周秦之襟帶。於是偃師偶人，郢匠圬墁之輩，工發藻繪，情生眄睞。式瞻魄駭。爰處體忲。乃有輿服之飾，縷轂錯衡，霓旌羽蓋。紋窗繡戶，窅玲瓏以相對。明月夜光，煥合影乎其內。青琴素女，間木難之首飾。響結綠之腰佩。嗟神人之葉和，感雨露之滂沛。職貢隘入，舟車溢載。馮夷陽侯，既降於英靈；木魅山鬼，不勞乎祈賽。
於時太府太倉，粟腐繒敗。荔枝橘柚，魚鹽惟錯之蓊隘。幽明黜陟，輕重約法之殿最。垂二百年天下，九百餘萬戶、六千三百萬口，徭輕斂寡，國富家肥。砢硪截岌。硠硠磕磕兮，沸渭馺遝；訇訇噦噦兮，亙地罄天，來朝會兮天子。於是乎班瑞等威，卑其君長，降為牧守，宸衿恢張，以天地之無外，一萬二千年為一紀，三萬六千年為一代。
古者登泰山七十二君，兩漢踵武，亭亭雲雲。八百餘年，寂寥無聞。我唐傳祚以來，革隋一，封岱二，克複三，除凶四。五將發，三門備。南正司天，北正司地。勾測影於北至，建相風於南寺。太微太一，金版玉笥。逮夫淹中闕里之類，蓋三十萬卷，傾古今之文字，振古以來，未之有也。其事始於武德，成於貞觀，興乎開元、天寶之間。唐虞夏殷之世，不足多也。然則天子四海為家，六合為都。方明參乘，昌寓為禦。三代考績，五載一巡狩，觀萬國之有無。禹會會稽，舜遊蒼梧。曰徯予後，後來其蘇。天子於是命有司，興農圃。廢土木。放女謁，斥讒夫。臣拜手稽首，載陳厥謨。康哉良哉！恥其君不及唐虞。
稽天地之不平兮，蘭何為兮早秀，菊何為兮遲榮。皇天既孕此靈物兮，厚地複糅之而萌。惜下國之偏多，嗟上林之不生。至如羅玳筵，展瑤席。凝藻思，開靈液。賜名臣，留上客。穀鶯囀，宮女嚬。泛濃華，漱芳津。出恒品，先眾珍。君門九重，聖壽萬春。此茶上達於天子也。滋飯蔬之精素，攻肉食之膻膩，發當暑之清吟，滌通宵之昏寐。杏樹桃花之深洞，竹林草堂之古寺。乘槎海上來，飛錫雲中至。此茶下被於幽人也。《雅》曰：「不知我者，謂我何求。」可憐翠澗陰，中有碧泉流。舒鐵如金之鼎，越泥似玉之甌。輕煙細沫靄然浮，爽氣淡煙風雨秋。夢裏還錢，懷中贈橘，雖神秘而焉求。
大曆迷者至莽然之墟也，前山極高，猶在其下。聚首峨峨，去天無多。中有靈草，洞泉澆沙。倒壁掛鬆，靈蒔接波。乳竇滴瀝，芝房駢羅。野火不鑽，枯木戛摩。陰岑膠加，流響滅華。陽岡豁寥，上景澄霞。何意萬里之荒穀兮，有此數百家。此家何代，圖記不載。為當去殷，為當避秦。商山老人，不為漢臣。豈知人情之險鄙，征稅之愁辛。迷叟歸到家，持辭不可陳。兒征防丁，女事東漚。神龍吟兮鳳舞。莽墟之所，超逍遙以容與。
臣況言：臣聞上古滅跡以恢至道，其次立名以扶大化。臣山穀之人，頃為韓滉參謀。滉性嫉惡，臣性孤直；滉先朝露，臣複故山。陛下拔臣，臣況口噤汗出，不敢論天下事。然自開元、天寶以來，耳目所接，精經茂德，略有百人，不沾一命。非不欲出，無益所以不出。豈大國無人，而黨與之徒，未詳菽麥，驟居清貴？此由權臣上負明主，下負蒼生，中遏賢路耳。是非邪正，勢不兩立。
唐有天下，賦斂甚薄，刑罰甚寬，神人保和，鳥獸鹹若。然而時有反側逋逃之誅，得無因乎？惟天啟聖，無有一物不得其所。《書》曰：「遠人不服，來以文德。」德猶土也，廣厚載物；文猶火也，光明麗天。克金之象，生土之義。蓋聞朝出群龍多士，如海出夜光、明月，所以別好惡而扇華夷，未有影不從表，聲不從聽。聖德惟新，頌聲不作，臣下之闕也。謹進《高祖受命造唐賦》一篇，論皇家大慶，曆祚延久，恍若光靈，促臣上獻。
伏惟陛下赫赫巍巍，與天同功。鳳凰巢於阿閣，麒麟乳於郊藪，臣之願也。無任冰穀之怖，謹奉表以聞。臣況誠惶頓首頓首。謹言。
議曰：韓滉天然風操，自建名實，馭下威重，允凝績用。頃天下兵興，務給財食，月計億費，王府一空。中歲，滉領小司徒，實專出納，平準齒革之材，貿遷虞衡之賦，邸無斂貨，市均靡物，加以嗇用，殆複充盈。洎擁旄吳楚，封略數千裏，盛名大烈，望而斯畏，嚴令山鎮，不可輕沮。諭意維揚，則張瑗之謀戢矣；飛書斬將，則沈清之亂平矣。采衛邦伯，文武陪寮，怙勢之徒，負阻之族，莫不軋軋如也。且天寶以來，江左無事，物產資贍，文法浸寬。貪夫徇財，小人趨利，求茲官者，十恒八九。滉柅能制動，絲克理棼，過之所至，刑必糾之，非簡能之不知，方矯時而為理。興元初，奸宄偷變，震驚我師，滉首獻方物，奔貢漢中。慶賜遂行，邦用由濟。貞元初，歲不有秋，秦將歉食，上憂乏用，人心大搖。滉發廩救災，不俟終日，萬鍾繼至，三輔斯給。昔蕭何轉漕關中，寇恂資用河內，皆以勤王幹蠱，推功第一。若敵而言，則滉之功非細也。爰命作相，谘以財計，用統邦賦，漢粟誠多，超古之才，高謝主臣而已。會登用日淺，其道未光，然累行疇庸，可得而擬。
《諡法》曰：「慮國忘家曰忠，安君不念已危曰忠。」滉安國荒饉，濟君艱難，屬時多虞，立權修賦，危已從怨，忘家在公，得非忠乎？《諡法》曰：「剛德克就曰肅，執心決斷曰肅。」滉剛而得位，師克以貞，令出惟行，刑其必犯，得非肅乎？臣聞舉善不必求備，易名是其大者。昔謝炎定諡，特以忠肅褒榮，何曾議諡？詔以忠肅追美，稽滉勳勞，無忝前烈。伏請諡曰忠肅。謹議。
樂殷上帝，上帝臨下，俾夫文星，驚動民心。二南六義，在乎章句；安樂哀思，在乎音響。君子入其國，觀其樂，知其教，制氏徒備乎鏗鏘，此立言之大。《傳》稱「不朽」，《易》曰「尚詞」。唐詞臣姓陶氏，諱翰，冀方思深之裔：前漢青，後漢謙，東晉侃，至靖節、貞白二先生。生人表秀，間朝育才，方守省署，慶鍾於君。開元十八年進士上第，天寶文明載登宏詞拔萃兩科，累陟太常博士禮部員外郎。喉舌密勿，壇場破的，無發不中。行在六經，誌在五言，尤精賦序。朝出暮遍，殷如奮鐸，聲塞海隅，化諸溺音，蔚公之容，風山籟靜。然華實光於苑圃，綦母著作潛、王龍標昌齡則其敵。登公之門，李膺之門也，鮑、馬二京兆中書謝舍人良弼、良輔，侍禦史李封殿中劉全誠名自公出。名著公器，神人所怪，寧貴不名詳矣。大抵文體十年一更，有體病而才贍，有言紆而事直，有文勝而理乖，雅豔殊致，雲和之源，杳以無窮。折為萬派，嗣子問儒為法官。捧先人之集，霜露之疾，將於吾綦母通問之世友。撫事編次，谘於彝訓，稽於故實，是有冠篇之述乎哉。
上天文明，以配我朝，光照四海，麗於百穀。主文之臣，如太皞之於勾芒，先甲之士也。公姓劉氏，名太真。天寶中，與兄太衝登秀才之科，蘭陵蕭茂挺目以孔門遊夏。官踐禦史左史尚書紫微郎秘書監工邢部二侍郎，時謂得人，翕然慕義，恐在其後。君既聳善，心親人，色與人，行加人，言勝人。在位者見君之如此，物惡其上，自然不容。君既施政，春煦物，雨濡物，風動物，惠歸物。在位者又聞君之如此，主恩人望，斯未之替，竟免其官。亮彼褊人，不徵細故，必獲他咎。竊名之黨，自此而堅。然則於是清響不奮，哮嘵有聲，或以其言黷朝典。賤子西向泣拜曰：「不然。日月有蝕，五星有孛，故能成天之紀。唐堯之時，亦有讒豎，故能成堯之大。」夫國有蠹，如樹之有蠍，不敢篾焉。役文之士，懼禍之不暇，朝夕虔惕，苟無深疵，不敢言瑕。春秋暮矣，溫溫生疾，竟終餘水之上。君門深而不得覲，舊山邇而不得歸。明主方覺，而君已沒。有文集三十卷，遊名山而窺洞壑者，略舉奇峰，紀勝境，至於鬼怪，不可紀焉。臨終賦詩，意不忘本，凡古人所詠山水、遊仙、田家之什，脫罻羅走思以自適，其可得乎？奄忽之辰，以況從表兄弟，平生相愛，手運遺劄，心存顧托。塚子諷構厥德，不忘前好，得而敘之。
因都國出麟角、鳳喙，為續斷之膠，與本無異。朱君能以煙霞風景，補綴藻繡，符於自然。山深月清中有猿嘯，複如新安江水，文魚彩石，曆曆可數，其杳敻翛颯，若有人衣薜荔而隱女蘿，立意皆新。可創離聲樂友之什，情思最切。雖有諫職，心遊江湖，謝病而來。慕出塵之侶，精好《涅槃》、《維摩》經，愛人為善。有誌未就，終於廣陵舟中。識與不識，聆風向義，相與興歎。我主人延陵包君、兵部李侍郎、禮部劉侍郎，皆有托孤之舊。子鬱，襲其先行，敬事父友，泣捧遺文，祈餘冠序。
聖人賢人，皆鍾運而生，述聖賢之意，亦鍾運盛衰矣。開元十四年，嚴黃門知考功，以魯國儲公進士高第，與崔國輔員外、綦母潛著作同時；其明年，擢第常建少府、王龍標昌齡，此數人皆當時之秀，而侍禦聲價隱隱，藺轢諸子。其文篇賦論，凡七十卷。雖無雲雷之會，意氣相感；而扶危拯病，綽有賢達之風。拔身虜庭，竟陷危邦，士生不融，可以言命。然窺其鴻黃窈窕之學，金石管磬之聲，如登瑤台而進玉府，靈扃邃宇，景物寥映，綠流翠草，佳木好鳥，不足稱珍。嗣息曰溶，亦鳳毛駿骨。恐墜先誌，溯洄千里，泣拜告餘曰：「我先人與王右丞，伯仲之歡也。相國縉雲，嚐以序冠編次。會縉雲之謫，亡焉。」後輩據文之士，風流不接，故小子獲忝操簡。伏恐魂遊無方，嗤責造次，茫茫古道，不見來者。豈以龍戰，害乎鹿鳴，齊竽競吹，燕石爭寶。嗚呼！薄遊之士，未躋一峰，己伐其峻；登閬風者，乃知其迤邐昏明，掩豁將盡，複通之者，其若是乎！
予欲觀天人之際，察變化之兆，吉凶之源，聖有不知，神有不測，其有幹元氣，汨五行。聖人所以示怪、力、亂、神，禮樂行政，著明聖道以糾之。故許氏之說天文垂象，蓋以示人也。古文「示」字如今文「不」字，儒者不本其意，云「子不語」，此大破格言，非觀象設教之本也。
大鈞播氣，不滯一方：檮杌為黃熊，彭生為大豕；萇宏為碧，舒女為泉；牛哀為虎，黃母為黿；君子為猿鶴，小人為蟲沙；武都女子化為男，成都男子化為女；周娥殉墓，十載卻活，嬴諜暴市，六日而蘇；蜀帝之魂曰杜鵑，炎帝之女曰精衛：洪荒窈窕，莫可紀極。古者青烏之相塚墓，白澤之窮神奸；舜之命夔以和神，湯之問革以語怪；音聞魯壁，形鏤夏鼎；玉諜石記五圓九籥，說者紛然。故漢文帝召賈誼，問鬼神之事，夜半前席。誌怪之士，劉子政之《列仙》，葛稚川之《神仙》，王子年之拾遺，東方朔之《神異》，張茂先之《博物》，郭子潢之《洞冥》，顏黃門之《稽聖》，侯君素之《旌異》，其中神奧，陶君之《真誥》，周氏之《冥通》，而異苑搜神，山海之經，幽冥之錄；襄陽之耆舊，楚國之先賢。風俗所通，歲時所記；吳興陽羨，南越西京。注引古今，辭標淮海。裴鬆之、盛宏之、陸道瞻等，諸家之說，蔓延無窮。國朝燕公《梁四公傳》，唐臨《冥報記》，王度《古鏡記》，孔慎言《神怪誌》，趙自勤《定命錄》，至如李庾成、張孝舉之徒，互相傳說。
譙郡戴君孚幽賾最深，安道之允，若思之後。邈為晉仆射，逵為吳隱士。世濟文雅，不隕其名。至德初，天下肇亂，況始與同登一科。君自校書終饒州錄事參軍，時年五十七。有文集二十卷，此書二十卷，用紙一千幅，蓋十餘萬言。雖景命不融，而鏗鏘之韻，固可以輔於神明矣。二子鉞、雍，陳其先誌，泣諸父友。況得而敘之。
