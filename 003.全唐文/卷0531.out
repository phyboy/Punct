伊昔炎漢，功高化洪。樂率土之暨阜，築通天而且崇。初一簣以發地，終百尋以隱空。構之以楩梓，飾之以丹紅。浮彩外爍，流光內融。赫兮烜兮，獨出煙雲之表；壯矣麗矣，迥標天地之中。柏梁不同，井幹非匹。勢岌嶷以山峙，體曈而景軼。中邃窅窕，入之者當晝而居昏；上跂崚曾，登之者先曙而觀日。偓佺於是乎晏處，安期於是乎暇逸。月上壁而旁飛，雲緣梯而下出。粲粲彩彩，靈仙兮所在。若瑤臺之雲棲，冠鼇山於溟海。炳炳彪彪，天子兮共遊。若瓊樓之霞蔚，照龍燭於昆邱。光玉樹而蔥翠，影甘泉以沈浮。於是孝武皇帝紹祚卹允，登眺遠騁。高揖八極，俯窺萬井。拂軒楯之宛虹，步簷楹之倒影。乃言曰：「可以臨萬國，可以遊九垓。」凡厥層構，莫先斯臺。窺地底以豁險，羾天門以崔巍。謂四夷不遐，將拓跡以開統；見百神鹹在，則祈褫而禳災。既玉女之下視，複金烏之上回。既而褒雲獻賦，文質彬鬱。且曰：「陛下承天啟聖，聿膺多福。」排玉戶於玉堂，颺金鋪於金屋。亦可以上憂宗社，下恤惸獨。何峻極於臺榭，恣歡娛於耳目。將乘奔而獨懼，矧長途而中宿。至矣哉！斯言也。我皇德循楷式，帝錫純嘏。儻茅茨而是陋，堯何事乎光宅天下。
城之西北維有山曰獨秀，宋顏延之嘗守茲郡，賦詩云：「未若獨秀者，峨峨郛邑間。」嘉名之得，蓋肇於此。不藉不倚，不騫不崩，臨百雉而特立，扶重霄而直上。仙挹石髓，結而為膏；神鑿嵌竇，呀而為室。囂滓可遠，幽偏自新。勝概岑寂，人無知者。
大曆中，御史中丞隴西公保障南服。三年政成，乃考宣尼廟於山下，設東西庠以居胄子。備俎豆儀，以親釋菜，雖峻止可尋，而叢薄未翦。公乃目常從以上，每指荒榛而授事。為力無幾，得茲穴焉，閎而外廉，隘以傍達，立則艮其背，行則躓其腓。於是申謀左右，朋進畚鍤。壤之可跳者，布以增徑；石之可轉者，積而就階。景未移表，則致虛生白矣。豈非天賦其質，智詳其用乎？何暑往寒襲，前人之略也？譬猶士君子韜跡獨居，懿文遊藝，不遇知己發明，則蓬蒿向晦，畢命淪恨，鹽車無所伸其駿，和氏不得成其寶矣。篆刻非寵，庶貽後賢。建中元年八月廿八日記。
元衡字伯蒼，河南緱氏人。舉進士，德宗朝遷御史中丞，元和二年由戶部侍郎拜門下侍郎同中書門下平章事，檢校吏部尚書，充劍南節度使，封臨淮郡公。八年復知政事。王丞宗上疏請赦吳元濟，使人白事中書，元衡叱其悖慢。承宗怒，使盜害之。贈司徒，諡忠湣。
臣某言：伏奉今月九日聖恩，以元和殿前所降甘露，宣示百寮者。伏聞聖德至而和風應，元氣滋而靈液降。不有上瑞，曷彰盛時？況甘惟旨味，露則仁澤。豈無外野？故呈祥於禁中，不於別殿，特表慶於元和。光凝棲鳳之林，氣浥傳香之樹，將使五靈集祉，奕葉流芳。伏惟陛下先天奉時，王道立極，不言而風雨鹹若，無為而正祥薦至。故得蒸雲降液，睹陽不晞，如脂如飴，珠連星綴。可以彰聖感，可以保豐年。漢致金盤，魏稱瓊爵，方茲冥貺，固有慚德。臣遇斯鴻造，幸偶昌期，希代稱符，微生畢睹。載欣載賀，徒竭犬馬之誠；舞之詠之，共樂華胥之俗。無任。
臣某言：臣聞至德有感，嘉瑞必呈。非汪洋滂霈，不能動神靈；非葳蕤合遝，無以彰明盛。伏惟陛下登建皇極，二紀於茲，情無忘於一日，德彌新於萬載。懷徠反側，優容直諒。至仁所漸，潛銷於毒螫；大賚所及，無間於忽荒。故得正祥薦臻，策簡填委。迨於今日，不可勝書。此實上天所以丁寧，俟登封告成也。今又見許州長社縣劉斌地內連理棠樹圖，徐州彭城縣陽守誌園中合歡瓜圖，又進白兔並圖等。伏以甘棠符於國號，連理表於邑中，瓜瓞頌於詩人，合歡守於園內。兔居卯位，白順金色：金者取象於武臣；白者，明資於義邑。足表巍巍宗社，長慶於大同；赫赫天枝，永崇於皇度。俾秉旄節，必效精誠，縣象告人，焯乎明著。竊覽前誌，曆考休徵，積彼千載之祥，無茲一歲之盛。臣忝私恩，睹所未聞，抃舞之誠，倍百恒品。無任。
臣某言：中使至，奉宣進止，賜臣新火及春衣等。熒煌自天，纖麗同降。束帶斂衽，盡飾之道已加；捧炬回光，照臨之榮薦及。臣某中謝。臣以薄才，濫居台憲，曠官屍祿，驟涉歲年。陛下未責前過，尚容舊職，忝陪班列，兢惕每多，載冒簪纓，慚惶益甚。今時惟清明，律中姑洗，當改燧火。既荷惟新之恩，未去縕袍；更沐衣輕之賜，猥沾鄙陋。曲被幽微，臣雖至愚，豈不知愧！伏以先皇之德未報，陛下之澤又深，揣分循涯，過叨獎遇，將仰申裨補，俯效涓埃。惟當以火燭心，焚灼不忘於盡瘁；以衣勵已，曳婁常誓於糜軀。嫉惡觸邪，進賢推善，有死莫貳，知無不為；伏冀聖慈，鑒臣丹慊。無任踴躍屏營之至。
臣某言：中使至，奉宣聖旨，賜臣新茶二斤者。慈澤曲臨，恩波下浹，光燭閭裏，榮加賤微，驚歡失圖，荷戴無力。臣某中謝。臣庸瑣無堪，謬參風憲，曠官屍祿，已涉歲年。竊位妨賢，心知不可。陛下宏上天之私覆，回白日之餘光。錫貢頒榮，布芳新於令節；鑽燧改火，燭幽昧於蓬門。既荷惟新之恩，更沐時珍之賜，將何以仰申裨補，俯效涓埃？惟當焚灼丹誠，激勵愚魯。況先朝之恩未報，陛下之澤又深，省分循涯，伏增隕越。無任感戴屏營之至。
貞元二年御史中丞竇參所奏，凡諸使兼憲官者，除元帥都統節度觀察都團練防禦等使，餘並在本官之位。其後蘇弁、于碩以度支郎中兼御史中丞，鄧泳以易州刺史兼御史大夫，皆奉進旨，令在同類之上。伏以前後異同，遵守不一。臣謹議。伏請自今常參官兼御史大夫中丞者，準簡省官立在本品同類之下。
前件等司：近起十月，至來年三月，稱在選舉限內，不奉朝參。令式無文，禮敬斯闕，一年之內，半歲不朝。準貞元十二年中丞王顏奉敕厘革，載在明文。尋又因循，輒自更改。若以兵部禮部選舉限內事繁，即中書門下禦史台度支京兆府公事至重，朝請如常，而況旬節已賜歸休，常參又許分日。一月之內，才奉十日朝參，其間甚熱甚寒，皆蒙頒放。臣以為王顏舉奏甚詳，當時敕文處分甚備，請準貞元十一年四月敕旨，自今以後，永為常式。他年妄改前條，請委台詞彈奏，庶使班行式序，典法無虧。請停忌日告陵並薦瓜果等使奏
伏以先王制禮，皆有著定之文；後聖沿情，或徇一時之敬。過猶不及，遂至於煩。詢於有司，兼酌禮意，若無厘改，有黷舊章，其太廟諸陵日遣使，臣等商量，每歲除太廟時饗及太廟朔望上食諸陵、朔望莫親陵朝晡奠外，餘饗食及忌日告陵等並請停。其果實、甘橘、蒲萄、菱梨等，皆遠方進奉，陵邑所無，並請遣使於諸陵薦獻。果實之中，甘瓜特異，亦謂至時上薦，其餘瓜果及四時雜物，並望委陵令與奉陵縣計會，及時供薦，其專遣使亦請停。庶宏聖敬之心，不虧嚴潔之祀。
本置前件官，以備顧問，比來多不奏事，有問虛設。又貞元七年更有次對官，雖議兩置，去歲已停。今惟以六品已下清官，前例恐非盡善。伏請自今已後，兼以中書門下省、禦史台拾遺、監察禦史及尚書省六品諸司四品已上職事官、東宮師傅、賓客、詹事及王府諸傅等，每坐日兩人待制。正衙退後，令於延英候對，以為常式。
天運地轉，剛柔生焉；禮辯樂形，文章出焉。天之文莫麗乎日月，地之文莫秀乎山川。聖人觀象立言，用稽述作，發乎情性，形於詠歌：大則明天下政途，彌綸王化；小則舒一時幽憤，刺見《國風》。故子夏云：「在心為志，發言為詩。」聲成文謂之音也，固可動天地，感鬼神，則正始之道存焉。
有唐文士彭城劉公諱商字子夏，眷予一先後之輩，睦予兩中外之親。緣情所鍾，愛亦加等。顧惟遭幸，秉國樞重，燮讚台衡之務，統臨井絡之人。其孤乃緘鐍遺文，提捧萬里，猥期序引，將佐詞林。予感悼故知，惻覽華藻，珠玉綴錯，清泠自飄，皆素所狎聞也。泫然涕下，不能自收。矧公遐情浩然，酷尚山水，著文之外，妙極丹青。好事君子，或持冰素，越淮湖，求一松一石，片雲孤鶴。獲者寶之，雖楚璧南金，不之過也。晚歲擺落塵滓，割棄親愛，夢寐靈仙之境，逍遙元牝之門，又安知不攀附雲霓，蛻跡岩壑，超然懸解，與漫汗遊乎無間邪？著歌行等篇，皆思入窅冥，勢含飛動，滋液瓊瑰之朗潤，浚發綺繡之濃華，觸境成文，隨文變象。是謂折繁音於孤韻。貫清濟於洪流者也。今所編錄凡二百七十七篇，及早歲著胡笳詞十八拍，出入沙塞之勤，崎嶇驚畏之患，亦雲至矣。有若太原王緒、河東裴茂、茂弟薦、河南豆盧峰馮翊、嚴紳、紳弟綬，及余伯舅洎於子夏，咸以儒業相資，冠胄群族，雄詞麗句，遍在人間。子與司空嚴公，親結義深，相與編葺，恨不得繼采詩之末，播於樂章，且傳諸名士，庶幾不朽。忝以宿姻舊好，撫事追書，故言之不讓也。
維元和九年月日，某官謹遣某，以清酌之奠，敬祭於故中書侍郎同中書門下平章事贈司空趙國公李公之靈。
元精之和，變乎絪縕，升為星辰，播為賢哲。當四序迭運，克成歲功，九德咸宜，用彰聖道。惟公鍾茂間氣，誕靈中和；圭璧鎮於岩廊，宮商備於韶；經文緯武，睹奧知微；究理亂之源流，極天人之涯際。洎濯纓清漢，鳴珮天墀，出入三朝，徘徊二紀，論思禁掖，潤色王猷。屬元聖禦極之初，昊天降休之日，公內參密命，外正戎機，竭心膂以振皇綱，勵精誠以輔元化。故得三光離朗，九有澄清；南定句吳，西殲邛僰；默運宏略，宏宣大猷。
及公亮采登庸，予忝台階接武。翊戴元首，弼諧神人，論道罔違，恩波共浹。及公推轂淮海，予亦仗鉞坤維。俱荷寵驚，各從藩翰；陰騭庶彙，惠洽顓蒙；化訾窳之人，變澆漓之俗。聲應義激，契重情申；信誓之言，期於沒齒。隋宮井絡，相去萬里。山水澄鮮，煙綿錯峙。風傳麗句，緘開素鯉。金石相投，鏗然在耳。再徵黃霸，繼入丹墀。啟沃同心，歲寒其期。運屬休明，道濟無為。星霜八變，交態不移。或乘春賞花，或對酒吟詩，音容不間，燕語忘疲。宜保太和，克享期頤。報功於岱嶽，侍宴於瑤池。
庭菊有芳，朝露尚滋。交臂遽失，瞥如飆馳。惜乎時方泰而壽不與。噫！道行而數奇，複淮夷之成算，雖人亡而事遺。軫悼皇情，哀纏冊誄。瞻彼洛土，青烏爰止。千里申奠，九原同寄。撫嵇紹而不孤，銘太邱而無愧。嗚呼哀哉！尚饗。
貫之，名純，避憲宗諱以字行，舉進士。貞元初登賢良科，授校書郎，永貞時累遷尚書右丞，以本官同中書門下平章事，遷中書侍郎，罷為吏部侍郎，穆宗朝為工部尚書。卒年六十二，贈右僕射，諡曰貞，後更諡曰文。
唯聖奉天刑，奮神武，振起隆平之運者，非得臣無以成其業；唯賢抱英略，任艱難，垂鴻不朽之績者，非偶聖無以展其材：故欲理之主興，則佐命之臣出。天人之際，厥有明祗，應期感發，若合符契。皇唐十一葉，明天子受位，將懲禍於四方，天錫以忠武之臣，登翊鈞衡，讚揚威烈。此聖賢相遇者，以其天人合發之運歟？侯誰膺之？則南平王其從也。
公諱崇文，其先齊太公之胄，自敬仲得姓，而望於渤海。及容止奔燕，或家於范陽，今則為幽潞人也。奕世以禮義傳家法，至公七葉，無分居異財，化行於鄉黨，開元降制使存慰，及旌表門閭者，鹹至於再。曾祖藝，朝散大夫試汴州長史；祖夔，試梁州司馬，贈梁州都督；考行暉，正議大夫試懷州別駕，贈戶部尚書：鹹晦名垂裕，慶不在其身。公鍾天之靈，發地之秀，膺時之傑，起聖之期。幼觀儒書，不屑章句，雅尚義節，誌存功名。遂學兵鈐，習騎射，術窮秘要，藝擅國能。
天寶末，胡夷之難，因投筆硯，事平盧軍偏裨，隨鎮淮右。寶應中，代宗避狄陝服，公從戎師，又赴難行營，扈蹕還京，策勳居最。其後智光之稱亂陰晉，靈曜之俶擾大梁，崇義之負固襄漢，常率別部為前鋒，功冠諸軍，累官執金吾太常。貞元初始授陳許節度都候，及領所部隨韓全義鎮長武城，神策淮南陳許浙右四軍同戍。公總其侯奄之任，臨下簡肅，士眾悅而歸之。尋加開府儀同三司，始受蒲璧，啟封渤海。五年，敗犬戎於寧州，軍師書勳，授節制之號，公亦遷職而進封為王。及全義還朝，委以留務，四遷至禦史中丞。十四年遂為長武城大使，卒伍貫於素隸，紀律明於先令。劃壤為寨，風塵不驚；徹田為糧，榛荒盡辟。訖五六載，昆夷不敢東顧，邊城晏閉。二十一年就遷禦史大夫。
自至德已還，天下多壘，擁旄守土者，至五十餘鎮，每主帥就世，將吏有得，其柄者，多假眾怙力，以求代襲。朝廷每不得已，因而命之。是歲也，西蜀戎帥相國韋公，其其佐劉辟，將踵武前事，乃拒詔命，逼脅使臣，圍逼梓潼，爭據劍門之險。今上深惟宿弊，將一戎衣，以正四方。謀於廟堂，宰臣杜公黃裳讚定其策，因薦公可任大事。元年正月拜工部尚書右神策行營節度，總護諸將，便道南征。公之在鎮，繕甲兵，勵士卒，常如待敵。及奉詔而至，即日進路，三革五刃，無不完具。前軍克劍閣，遂解重圍，危城載邑，失地全複。即授東川節制，轉兵部尚書左丞。奮師敗劍之餘，當芟夷焚爇之後，拊巡創痏，懷輯逋離；敷愷悌之仁，起常傷之氣。義勇爭奮，羸餓者來蘇。賊眾退保鹿頭，我師進至羅江縣，相距半舍。自五月至於仲秋，小戰則小利，大戰則大利。奪其險要，挫其銳氣，賊乃堅壁不敢爭鋒。然而憑高阻深。綿亙十裏，我攻彼守，眾寡相懸。候便宜，曠歲月，則傷財留費，稽我靈誅，乃表請濟師，以圖大舉。及軍繼至，則分命勇銳，入其心腹，絕其餱糧，介於連壘之中而軍焉。且俾申輸前詔，開約降之路。其大將仇良輔等，執送辟子方叔及婿蘇強，眾四萬餘人，束手候命。公乃俘二孽以獻。釋將卒之縛，複授以兵，俾還龍壘，無彼我之虞。軍吏鹹有獻疑，謂非受降之道。公曰：「彼逆以迫凶威，父母妻子為其劫質，今既窮歸貰死，夫何懼哉？」遂使降眾先驅，連營旅進。辟率餘黨奔於西山，公遣大將高霞寓、酈定進以輕騎追捕。及位（疑）於陽灌田，辟棄馬投江，二將倒戟而出之，遂擒以至，械送闕下，行獻告之禮而戮焉。
公入成都，申嚴禁令，無敢侵掠。市不改肆，農不易畝，百姓感悅，如霽重陰而熙愛日也。又以天子恩澤，布於一方，脅從詿誤者，鹹宥其罪。斬賊將邢泚以徇曰：「莫如此偽效誠款，陰持兩端。」三軍接龢，如振塵埃而濯江漢也。粵以十月遷檢校司空，領全蜀十有三州，外達諸蠻成泉安武，賜實封三百戶，封南平王。侍從之臣，紀功篆石，建碑於鹿頭之下，蓋今相國裴公之詞。斯為不朽矣。
是役也，師人貲費，皆仰給有司；量估僦直，歸於幕府。凡計緡百四十餘萬，其用未半，而寇難平。主者請私贏。公曰：「有土實可以奉軍，國財非所宜隱。」盡命列上，歸之縣官。時蜀之府藏竭，無以賞功，佐吏請重稅編戶。公曰：「恩未及而遽徵斂，人將不堪。」但命閱簿書，籍逋責，得以備用。不益賦，吏無敢欺。
公常欲斥西戎，複涼隴。自居益部，亟以急病為請，願守邊陲。天子壯其忠，且將付以一麵之寄，乃授相印，仗鉞於邠，京西諸軍，都受統制。邊城動洽威惠，故以不約而信，不令而嚴。居三歲，戎政允量。
將朝於京，既而有疾。猶扶強首路，則以展令效駕，而大病至焉。以元和四年九月二十有五日，薨於官，享齡六十有四。軍府哀慟，如喪親戚；皇情震悼，不聽朝者三。冊贈司徒，賵以米粟布帛，有加常等。禮官考行，諡曰「威武」。明年正月二十日，葬我司徒南平王於萬年縣，設奠於國門之外，百官成位，吊哭以送。君臣之義厚矣，哀榮之禮備矣。夫人董姓，汝州長史同珍之女，正位中閫，佐佑仁賢，翟茀未榮，鵲巢空在。春秋三十有一，以大曆十有四年五月一日終。元和三年追封郇國。洎茲啟殯淮右，從公於居。嗣子金紫光祿大夫行思王傅上柱國上穀郡開國公食邑二千戶士政，次子檢校秘書監兼禦史中丞士榮，季子左衛率府胄曹參軍士明，漸漬義方，事由忠孝，保持門戶，克纘家聲。君子知南平之業為不忘矣。
惟公氣勇烈，行易直，內器劍距，外不矯飾。其治戎也，持重有節制，信賞以勸之，明罰以齊之；嚴不近苛，奇必合正。每臨敵制變，勵如猛鷙，迅如風雨，啟行助雷霆之威，斷後保河山之阻，故攻無不克，守無不固。其牧人也，使之蠶而衣，稼而食，不奪其時，不竭其力，載其清淨，一與休息，故不能親譽而潛飲其德。蜀川隆富，首冠藩服，我以功而居有之，是宜保尊榮、安暇豫矣。然而不屑寵利，徇國捐躬，振高風，激時弊。子文逃祿，去病辭第，訂之於我，彼何瑣細。四紀事軍旅，百戰成勳庸，遭逢盛明，升受鼎鉞，有賢人可大之業，張盛後神武之威。獨立一時，我無慚德。自回旆南藩，作扞西鄙，朝廷以之倚仗，四國以之瞻仰。貪亂稔禍者，竊視惕息，徹其邪謀。
嗚呼！天不憖遺，奪我何速。公之塚嫡，以貫之常學斯文，謬掌書命，授以不刊，俾傳信詞。采遺烈於世家，無慚實錄；奉孝思之誠托，有愧當仁。式表新阡，永昭神道。銘曰：
幽朔之都，浸遼鎮碣。氣象盤鬱，英靈峻發。克生南平，挺為人傑。幼秉忠壯，蹈茲武節。韜略懸解，藝能冠絕。天寶季歲，胡夷猖獗。爰執幹櫓，遂從征伐。屢僨豺牙，頻探虎穴。勳名克樹，爵祿有列。惟天因人，惟人奉天。惟賢傒聖，惟聖資賢。靈命陰騭，有開必先。自昔多難，方隅擅權。操兵襲位，四紀之年。光爍我後，雄斷精堅。將致武訓，俾夫頑遷。蠢爾庸蜀，負險專地。帝謂南平，總戎為帥。式遏亂略，輔成吾誌。南平秉鉞，如火烈烈。取彼凶孽，獻於天闕。式其怙亂，必寘夷滅。萬邦震驚，九截荒劄。樂土全蜀，任雄一方，南平蒞止，匪居匪康。我懷急病，整守西疆。帝庸嘉信，於邠斯鎮。受委戎統，登榮相印。鼎餗方飪，幹戈未釁。任重道遠，時行運窮。舟移巨壑，日下高舂。摧藏壯氣，惻愴遺忠。縟禮歸厚，明思有融。哀哀令嗣，克孝惟終。篆記樂石，昭明世功。奮乎千載，式是英風。
伏以吉州長史盧杞，外矯儉簡，內藏奸邪；三年擅權，百揆失序，惡直醜正，亂國殄人；天地神祗所知，蠻夷華夏同棄。伏惟故事，皆得上聞，自杞為相，要官大臣，動逾月不敢奏聞，百寮惴惴，常懼顛危。及京邑傾淪，皇輿播越，陛下炳然覺悟，出棄遐荒。制曰：「忠讜壅於上聞，朝野為之側目。」由是忠良激勸，內外歡忻。今複用為饒州刺史，眾情失望，皆謂非宜。臣聞君之所以臨萬姓者政也，萬姓之所以戴君者心也。儻加巨奸之寵，必失萬姓之心。乞回聖慈，遽輟新命。
盧杞蒙蔽天聽，隳紊朝典，致亂危國，職杞之由，可謂公私巨蠹，中外棄物。自聞再加擢用，忠良痛骨，士庶寒心。臣昨者瀝肝上聞，冒死不恐，冀回宸眷，用快群情，至今拳拳，未奉聖旨。物議騰沸，行路驚嗟，人之無良，一至於此。伏乞俯從眾望，永棄奸臣，幸免誅夷，足明恩貸。特加榮寵，恐造禍階。臣等忝列諫司，今陳狂瞽。
立於水，成於氣，以位天地；勇於震，奮於乙，是生萬物。天地之大，萬物之多，若無聖人，誰與準繩？故能範而不過，類而不遺者也。然則乘時設教，必生大聖以首之：庖羲氏甄才煥文，君人子天，神農以之，首於皇而體至道也；軒轅氏推莢命官，度方順紀，顓頊奉之，首於帝而法元德也；夏後氏奠山通川，因地制賦，殷湯繼之，首於王而明大化也。理亂相資，質文代變。洎有周而衰焉，平桓以還，鴻流蕩然。非聖人之述《易》，羲農之道消矣；非聖人之辯問，軒轅之帝衰矣；非聖人之刪《書》，夏殷之王微矣；非聖人之作《春秋》，周室卑而諸侯僭矣。故夫子彰皇係帝，敘王尊周，首於儒而開大教也。是知前聖之遺風將絕，夫子不得不生；中古之彝訓將興，夫子不得不作。故《禮》云：「百代以俟聖人而不惑也。」有天下者，遵其易簡，溯其元命，可以致於清靜；遵其廣大，宏其覆載，可以致於雍熙；遵其禮讓，蹈其夷曠，可以致於和平。苟或失常，滔滔淫源，德滋非而霸功作矣。代易於上，教尊於下，運否於既往，位崇於將來，形於國而達於家，萬樂和而百禮成，鬱鬱洋洋，與日月而終矣。
巨唐教本六經，德懷三古，拯大道於既溺，複醇源於已醨。追諡文宣，顯用王禮，太學之制，形於四方。貞元五年，秋仲上下，元帥司空侍中鹹寧王渾公，有獻於先師，退而言曰：「斯廟也，左廛右署，前軍後府，晨暮之間，喧闐四起，非肅雍致敬之地。」爰命略址於城，得南端安焉。出退食之中財，任閑人之餘力，屬役如素，十旬而成。祠庭有閑，薦設有嚴，釁落之禮行，饗獻之儀具。是則賈之囂薄，師之閱習，吏之譏訶，寂寥於茲矣。
噫！我公以身柱國，竭力戴君，齊心孔門，稟奉如在。《易》曰：「化而裁之，默而成之。」公氣和陰陽，德會幾義。又曰：「其靜也專，其動也直。」公誌尚純一，行必中正。《語》曰：「文武之道，未墜於地。」公有全社稷之勳，合經緯之用。又曰：「學之無倦，行之以忠。」公有遵理化之勤，及人民之信。古訓是式，新廟奕奕，尊異顯赫，舉集其門也。至哉！小子明朝退飛，幕府獲祐，歎息徘徊，敢揚頌聲。其辭曰：
昭昭五星，元文之經。浩浩五行，元氣之形。維上紀下，災昏祥明。聖人居中，百化適成。五星九元，醇樸不曜。降及堯舜，存乎典誥。文王既沒，孔子乃紹。質文異時，日月代照。肇自開辟，澒洞無跡。考於六籍，窮古盡昔。微禹之功，水土共融。微儒之風，華夷濛濛。大聖同德，垂訓作則。山川九州，禮樂萬國。羲軒之道，夫子明之。百王纘焉，仰而營之。夫子之教，巨唐興之。皇帝奉焉，式而宏之。皇帝之化，藩翰揚之。司空行焉，敬而將之。肅肅新祠，煌煌盛儀。祀享不失，弦誦以時。儒風載揚，天地同期。
仲周，京兆人，徙居汲郡。中進士甲科，以大理評事攝監察御史。
臣佑言：伏奉恩制，封臣小男母李氏密國夫人。臣某中謝，伏以《禮經》明文，婦人本無爵命。秦漢以降，優賢以寵閨門，固無謬及，有紊彝典。臣小男母李氏，本非主饋；若貴雲因子，臣男尚自賤微；禮有從夫，臣妻又早逝歿。豈伊末品，忽被殊私。此蓋陛下念臣齒發漸衰，賓祭無主，俾立家而有裕，遂開國以疏封。《詩》美鵲巢，懼無德而自處；《禮》榮翟茀，恐負乘以貽災。瞻上天而以懼以慚，顧中閫而載榮載躍。不任荷懼屏營之至。
右臣素乏器能，謬司方鎮，敗公之責，夙夜惟憂。延世之榮，雨露覃及。顧老臣以增懼，念童子以何知。恩私忽臨，負荷無力。不勝感恩惶恐屏營之至。
右，高迪稱，鎮州、魏博兵馬至多，並未分得賊勢，緣不離舊處下營，一兩箇月，一度將兵深入，燒掠村閭，驅奪牛馬，與乞火相類。賊中並固守城邑，外有村閭牛馬，賊亦不惜。今須令鎮州兵馬移軍下寨，扼其要害，每移三二十里即得。魏博即須令早過漳河。若且如今日下營處，賊中都未忙忽，灼然分賊勢未得。又云，河北節度使，朝廷若會其情，甚易驅使。每賜詔，切要好言語優獎，彼此不要令知。與元逵詔，即須云一切委任元逵；與弘敬詔，即云一切委任弘敬。但稍示親信，必自盡心。
右，伏以楚俗遺風，素傳角黍，野人之誌，每願獻芹。上件衣服，裁制實昧於上國，針縷多慚於天造。懇誠所至，庶備祝堯。謹遣某官隨狀奉進。
右，高迪稱，鎮州、魏博兵馬至多，並未分得賊勢，緣不離舊處下營，一兩箇月，一度將兵深入，燒掠村閭，驅奪牛馬，與乞火相類。賊中並固守城邑，外有村閭牛馬，賊亦不惜。今須令鎮州兵馬移軍下寨，扼其要害，每移三二十里即得。魏博即須令早過漳河。若且如今日下營處，賊中都未忙忽，灼然分賊勢未得。又云，河北節度使，朝廷若會其情，甚易驅使。每賜詔，切要好言語優獎，彼此不要令知。與元逵詔，即須云一切委任元逵；與弘敬詔，即云一切委任弘敬。但稍示親信，必自盡心。
宣懿皇太后祔廟事。右，臣等訪求典禮，敢不詳慎。伏以太廟合食，非臣子所議，苟不由禮，必為後代所譏。《漢書》云：「古人據正守順，不敢私其君。如此之難也。」臣等若輕為獻議，不守禮經，非惟上負聖德，固亦自貽物論。所以前者附欽義、承慶口奏，假以太皇太后之意，即於禮至順，人無異詞。制中云：「近因慶誕太皇太后，追感先帝久曠配食之禮，便及先太后母德慈仁，合配先聖。」陛下秪承聖旨，詔臣下行之，於禮無違，可為後代之法。若捨此商量，便須出於聖意降敕。情禮至重，實難措詞。伏望陛下察臣等愛君之心，納臣等秉禮之志，特允所奏，必合群情。臣等不勝懇切之至。
右，臣伏以裏社既鳴，鬥樞爰電，誕生元聖，允葉純陽。實萬國同歡之時。而千齡兆慶之日，臣某限從邊役，違奉天慈，飲河每挹於清瀾，向闕遙瞻於紫氣。前件鞍馬等，駿非金骨，麗乏錦韉，慚無照地之光，願獻呼嵩之壽。幹冒陳獻，伏增戰越。
右，伏以淑氣牧人，運歸聖德，天臨日照，慶集嘉辰。瞻太極之肇分，仰蒙汜之初浴。歡忻感戴，踴躍屏營。臣限守方隅，不獲稱賀。上件銀器等，隨狀奉進。
右，高迪稱，鎮州、魏博兵馬至多，並未分得賊勢，緣不離舊處下營，一兩箇月，一度將兵深入，燒掠村閭，驅奪牛馬，與乞火相類。賊中並固守城邑，外有村閭牛馬，賊亦不惜。今須令鎮州兵馬移軍下寨，扼其要害，每移三二十里即得。魏博即須令早過漳河。若且如今日下營處，賊中都未忙忽，灼然分賊勢未得。又云，河北節度使，朝廷若會其情，甚易驅使。每賜詔，切要好言語優獎，彼此不要令知。與元逵詔，即須云一切委任元逵；與弘敬詔，即云一切委任弘敬。但稍示親信，必自盡心。
宣懿皇太后祔廟事。右，臣等訪求典禮，敢不詳慎。伏以太廟合食，非臣子所議，苟不由禮，必為後代所譏。《漢書》云：「古人據正守順，不敢私其君。如此之難也。」臣等若輕為獻議，不守禮經，非惟上負聖德，固亦自貽物論。所以前者附欽義、承慶口奏，假以太皇太后之意，即於禮至順，人無異詞。制中云：「近因慶誕太皇太后，追感先帝久曠配食之禮，便及先太后母德慈仁，合配先聖。」陛下秪承聖旨，詔臣下行之，於禮無違，可為後代之法。若捨此商量，便須出於聖意降敕。情禮至重，實難措詞。伏望陛下察臣等愛君之心，納臣等秉禮之志，特允所奏，必合群情。臣等不勝懇切之至。
右，臣伏以裏社既鳴，鬥樞爰電，誕生元聖，允葉純陽。實萬國同歡之時。而千齡兆慶之日，臣某限從邊役，違奉天慈，飲河每挹於清瀾，向闕遙瞻於紫氣。前件鞍馬等，駿非金骨，麗乏錦韉，慚無照地之光，願獻呼嵩之壽。幹冒陳獻，伏增戰越。
右，伏以代理宏道，三教同歸；聖誕佳辰，萬靈葉慶。上件女道士無名尼，或早授畢法，已聞具戒，願編僧道之錄，永遂修持之心。今因降誕日，伏乞賜其正度。
右件驍將自貞元年身亡，其妻行服三年，情禮畢備。去歲秋首，已及祥除，素習真經，誌願入道。伏以草野之人，能修柏舟之誓，義足以勸，誌不可移。今因聖誕之辰，願崇景福，請度充女道士，法名真元，仍請就潤州道林觀。
衡之誠也，義在乎有孚；懸之審也，法貴其不渝。先賢所以宏建作，智者所以通規模，俾人事之有準，在權衡之合符，端平可以揣金石，輕重可以分錙銖。遠取諸天，既齊七政；不私於物，亦象三無。質因材而斯宣，文綴星而可覽，臨用詳備而有誠，物情詐偽而何敢？比良工之度木，同藻鏡之照膽。故審其思者，為衡可持；端其事者，於物無欺。以之忖刻舟，爰定共圭撮；以之明度量，不失其毫厘。實同途於執政，將一體於有司，誠可大而可久，必念茲而在茲。若乃懋遷有無，應用鄽裏，萬物稟原，百貨資始。苟執其均平，孰不我以？稱物則合於聖人，有常乃比於君子。
至哉權衡！功與利並。成天下之務，其利斯溥；為天下之式，其功不輕。道在乎至要，理歸乎至貞。提握之間，而萬人取則；尋尺之內，而九有致平。豈不以作者之聖，述者之明，守而勿失，用之必行。將度量而並設，與規矩而齊名。掄材至精，多士無壅，以權衡擬升降，以中正為遵奉，當平施而不差，仰衡誠之義重。
稽元氣之成歲，察時運於上元。其始也，黃鍾之律中；其終也，招搖之星旋。不見而彰，斯強名以稱道；無為而化，故易知以成乾。陰陽推以在位，日月貞其所躔。運之而五行不息，成之而四序罔愆。萬物被仁，咸遂性以生植；聖人取則，將設教以昭宣。於以體和而配德，於以奉時而後天。厥惟至化，實資元造。天以默運其時，後以財成其道。形於變化，知否極而受通；著以始終，見物壯而終老。故天道之不紊，必惟命之有分。俾陰陽以周環，同聖神而廣運。原夫為功不宰，為道永貞。成之以肅殺，煦之以發生。節乃歲經，在一寒而一暑；氣為物母，自無名而有名。且居高而濟下，諒無跡而能行。天地以和，於焉運泰；德刑既備，然後功成。豈止配五緯而定數，葉三辰而為正。是知天有常規，道有彝制。諧一德以佐主，通四時而輔歲。至仁怕感，思歌造化之功；測管以窺，寧究天人之際。
