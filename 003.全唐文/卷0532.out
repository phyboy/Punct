觀字元賓，檢校吏部員外郎華從子。貞元中舉博學宏詞，授太子校書郎，卒年二十九。
殷之哲王，唯政是恤。夜分而寢，夢獲良弼。雖神悸而若驚，冀形求而勿失。爰徵營匠，刻乎獨見之真；乃俾庶僚，訪其唯似之質。當厥夢也，神馳無方。未訖永夕，如躋彼蒼。恍其神兮以浮，偃其體兮若亡。形接乃夢，斯人甚良。側身徘徊，於己之傍。將舉趾以趨附，又伸眉而抑揚。言霏霏而無瑕，目敻敻而有光。觀其儀可用為列辟之式，察其誌不獨稱百夫之防。升降鹹若，周旋允臧。寂乎昭昭，既寢不忘。斯後克明，承天之賚。謂濟川之器，而投足不濡。履大覺之端，百遊夢無閡。其中蕩蕩，其表曖曖。雖助用理於一人，實候清平於千載。於是武丁夢於宮而上與天通，傅說築於外而中合神契。持緡向老，諒殊渭水之涯；負畚將疲，久困傅岩之際。說匪丁而空山長往，丁匪說而大位斯替。如魚水之相因，保君臣之雙麗。惟說也，策名歸主；惟丁也，受命於帝。帝何言哉？邈以元造。陰推吉士，以佐有道。說之居兮山之幽，雲峨峨兮水浩浩。彼人兮何斯，中心兮夢之。如渴兮在茲，如饑兮在茲。想遺者兮索隱，撫空懷而歎思。思之未得，端扆沈默。其夢也則誠，其寤也則惑。其收之於野，而寄之以國。有唐時雍，上明下恭。君與之同日，臣與之比蹤。事不惟舊，今之斯從。斐而成章，有愧雕龍。
何上天之默默，有鈞天之可名。蓋德至而則至，從無聲而有聲。和樂發音，與夢寐而潛契；精誠自感，何耳目之能營。懿乎元德升聞，天降靈貺。匪同乎搏拊之和，豈在乎雲霄之上。感夫心誌，達乎肌膚。卻萬物而有喜，聞九奏而可娛。其靜也寂寂，其動也於於。異霜天之鍾應，同漢日之山呼。蚃兮乍有，杳冥兮若無。表穆公之休烈，為簡子之祥符。以遨以遊，實我心之獨得；不考不擊，豈他人之是愉。惟茲至樂，信夫元造。非天私於二君，惟天饗於有道。不然，何融融泄泄，發於自然。萬籟不雜，八音相宣。且降歡以入夢，知惟德之動天。實深乎骨髓之內，豈專於視聽之前。惟寤語之有說，何言辭之能全。至哉！無金石之迭代，無宮商之先後。忽變化於合漠，韻鏗鏘於妙有。既登不死之福庭，自諧保生之仁壽。則知夫天可通兮，道可守。自感應之無差，知影響之不苟。降鑒匪遙，德音孫昭。鄙未善之周武，甚盡美之虞韶。豈獨聆之兮四肢酣暢，感之兮心神洗滌。將使道德之不昧，必受如斯之殊錫者也。
歸去來兮，將息我以倦遊。日月出入如忽忽然兮，何東西南北之悠悠。淹踵楚以轢宋，畿途梁而軌周。旋巴鄧兮結鞅，事崤函兮相輈。衤虒予魄於波瀾，委予跡於靈丘。來默默兮無定，往區區兮曷求。朝吾既去夫帝鄉，越嵩華而並河。經淮水兮淩大江，抵揚州之寄家。亙年歲以不居，謂須臾息足於蓬蝸。曾不得暖床之席，扁舟渺兮前程途。時浩瀚兮月逶迤，陟火嶺之峨峨。既脫身於水險，聊憩弄兮雲波。彼夷越之都府，於滄瀛之曲阿。將窮耳目兮又氵斥東南，眇千里兮煙霞。閩禺會衝，諸海親日。飛蟲伏蠆，鑠肉消骨。溽蒸湫親，浸淫歐鬱。城薄沴兮雲生，山遇炎兮火出。戾止逾月，館城之東。垣垝肩及，庭蕪膝容。屋下羅星，戶內泠風。淖泥淤瀲，虺毒陰攻。地淹於澤，水貴於玉。療渴者胝肩，趨庭者踵足。眠發夕兮反覆，坐終日兮拳局。念假宿之若狂，嗟爾居人兮誰寘於毒。駕言出遊，期於少蘇。烏夷犬戎，咽水囂衢。狀貌群分，頭角萬殊。渠股反舌，蟲聲鬼軀。麵綠眼青，空穴遠紆。見人驚異，直愕不起。忽如嗬鬥，側言真喜。腥臊濁澤，吹鄽襲裏。躬顛仆眩，兀然雙止。入室何處，出門何從。冠帶不襲，言詞不通。茸果卒歲，輕葛禦冬。朝避天火，夕逃海風。如何君子，棲遲斯邦。喟舒息兮無所，竮鬱咽兮誰與。安讀書之下幃兮，樂儒行之環堵。苟吾道之無爽，又何陋於斯土。顧言行之有常，雖蠻夷兮可處。燕市屠狗，趙人博徒。絕聖棄智，忘貧化粗。望見相識，聞聲來趨。時與追隨，聊寬須臾。雲盎盎兮雨紛紛，夜明月而不見人。情眷戀於江介，夢綢繆於渭濱。公孫遊兮蓮勺，尼父聘兮蔡陳。一困身於王者，一固窮兮聖人。思九州之博大，胡自陷於斯民。盍歸來兮，無自苦恨。
窮秋之月，寒露毀降。陽精既衰，陰氣初壯。川流清回，天宇寥曠。觸物易悲，幽懷難狀。於時元鳥已逝，白駒迅奔。枯木盡落，愁雲正昏。於是輕裘公子，長纓王孫。隕如雨之涕，驚離憂之魂。絕朱炎之盛夏，想冰紈之微溫。匪一腋之克成，償千金而靡論。則有征人之戍，遊客遠道。蕭條萬里，葉下如埽。展轉百年，誌何能保。纖絺未扌蔑，華發先老。責頹光之不駐，歎涼吹之雲早。係帛書於勁翮，秣戰馬於征草。蘭閨少婦，瑤琴徐擊。散涼風於幽幔，流皓月於遙夕。生不工於機杼，意頗妙於刀尺。忘其圍帶，忖以疇昔。青泥密封，紅箋淚滴。庶因夢寐，遂達行役。則有如賢非賢，烈心悢然。茹菜郊墟，被褐不全。方睹飛礫振野，遊氛翳天。海上斷雁，林間獨蟬。使我躑躅不進，捫心自憐。忽遇翰林大夫，揚眉奮須。叱仆問曰：幾年業儒，衣不完縷。體無肌膚。豈不為連蹇雌伏，回守株，今欲邀之以同袍，策之以並驅。審將焉如。仆謂曰：道之未行，節曷可渝。俟天命，汝無我虞。
帝何為乎何謫，歲何為乎何祥。水何為乎競火，陰何為乎乘陽。《易》曰：「大人者與天地合其德，日月合其明。」今則反矣，所謂合德者，變化合其序；所謂合明者，進退合其常。今則反矣，夫君德行乎下，天德行乎上。行乎上者下合，行乎下者上讓。今世則反矣，謂之合德則非應，謂之合明則迷向。豈大人之德，有時而不合；天地之德，有時而用罔。堯之代九州淪胥，湯之代天下焚如。彼二後者，帝矣王矣，其有所不合者乎？蓋所以天道遠，人道邇，不可以知約，不可以知窮已乎？客曰：「非也。夫堯之德，合天以仁，天合亦以仁。夫湯之德，合天以時，而天合亦以時。故堯曰‘惟天為大，惟堯則之’，湯曰：‘伊尹相湯伐桀，升自陑。’堯所以為帝，湯所以為王，其與天地合其德，與日月合其明矣。子誣聖人，吾不以矣。由是堯之水，堯民不悲；湯之旱，湯民不饑。故《誌》曰：‘聖人在上，雹不為災。’其是之謂乎？子何陋矣。」曰：「噫！吾聞之，存不忘亡，安不忘危，人君之知也。又聞一夫不獲其所，則曰時予之辜，人君之仁也。今霪雨彌月，莫睹天符。雨陰氣也，陰疑於陽必戰。其水乎？其兵乎？下民有不獲者乎？予豈若商之患利，農之憂苗而已乎？誠有已念也。夫堯之水，而人不悲者，舜禹稷契之在朝也；夫湯之旱，而民不饑者，伊尹、仲虺之為臣也。是雖八年之水，賢乎三季，七年之旱，賢乎二世。所謂有德者災非其眚，無德者吾見其無災而為害也。故神降於莘，虢之災也，熒惑守心，宋之祥也：二國者厥猶然也。堯湯之德，孰曰不動天地乎！
郊祭古先之重禮，複古之令主。惟郊非我無以暢明祀，惟我非郊無以踵三五。於是睿言下諏曰：「爾庸我謀，謀協不違。」官乃交修，居天之陽，掘起虛丘。於斯時也，歲在子，月在子，日短之宵漏未盡，而皇帝翼翼告祀於丘之上。先一曰，法駕致齋於丘之下。天地之神，會於無間，陰陽之祗，立於寂寞，以觀我之儀，以歆我之饗。八方之靈，各以位焉。祥光促明，和氣解嚴。石無觸雲，木無緒風，獻羞飫神，烘燎曆天。神下於蓋高，樂作於無聲。昂昂巍巍，大繇之英，洋溢乎帝心，蚃處萬靈。是用報盛德於上，申洪緒乎後，為茂世之績，紹允之程也。群公常伯，相揖而言曰：「我元後父戴天，所以象為子，子不私其能。天視我元後，所以象為父，父不有其仁。子不私其能，莫大於郊天之義；父不有其仁，莫富於生物之遂。元哉！二者之為德，與變化而終始，溥湛恩於崇朝，焯懿式於永年。蔑堯於華封，小舜於泰山。遠斯懷，邇斯安。兆人從龍，一人下觀。其文昭昭，其武桓桓。實歌者可歌，實言者可言。斯文也，有以見聖理，願書之不刊。
草莽賤臣某再拜上言：臣伏思太學之為道也，厥惟大哉。實所以德宇於國家，教源於萬方，辨齊於人倫，親親而尊尊。誠宜歲敕崇嚴，日致肅祗。工度木，不俟乎榱桷崩；朝命官，取稱乎師氏當。然後乃可以陳四代之禮，興無窮之風，開素王之堂，削《青衿》之篇。人懋廉隅，俗捐爭端，天下之仁，人相則焉。是以德由此澤，教由此流，若水之潤下，洚湧植物，利不浩哉！今睹斯壞，甚不然乎？
嗚呼！在昔學有六館，居類其業；生有三千，盛侔於古。近年禍難，浸用耗息。洎陛下君臨，宿弊尚在。執事之臣，顧不為急。升學之徒，罔敢上達，積微成慝，超歲曆紀。賤臣極言，誠合要道。具六館之目，其曰國子、太學、四門、書律、算等，今存者三，亡者三。亡者職由厥司，存者恐不逮修。輿人有棄本之議，群生有將壓之虞。至有博士助教，鋤犁其中，播五稼於三時，視辟雍如農郊。堂宇頹廢，磊砢屬聯，終朝之雨，流潦下渟。既夕之天，列宿上羅，群生寂寥，攸處貿遷。而陛下不以問，學官不以聞，執政之臣不以思。所謂德宇將摧，教源將乾，先聖之道將不堪。猶火之炎上，焰焰至焚。其為不利也，豈不畏哉！
日者聖朝以武夷時屯，有風牧建帝庸；今者聖朝以文象天經，有皋衡宣皇猷。實四三六五之君子，間無足以聞之。然事不為加理，人不為加安。歲貢之夫，不能應請問；晏罷之勤，無以悟元機。天下有倒懸之悲，諸侯有安忍之懷。執柄之臣，深惟無從。但勞心於無益，全身於因循。是了不知長國之術，在乎養士；養士之方，在乎隆學。夫學廢則士亡，士亡則國虛，國虛則上下危，上下危則禮義銷，禮義銷則狂可奸聖，賊可淩德。聖德逶迤，不知其終。
今觀執事之臣之必，必以修太學為害時，而他害者千之；養士者為費財，而他費者萬之。殊不知此費無費，而他費為費也，此害無害，而他害為害也。諺所謂「溜之細穿石，綆之細斷幹。」斯言損益有漸，非喆哲靡察也。今乃不明徵於儒書，欽若於權輿，繼統於易俗，恢業於純風，而望海內俊傑，靡然踵武於雲龍之庭，不知其可也。《禮》稱「虞、夏、殷、周，元下之盛王也。蓋以其有庇民之德，祚國之仁。」且太學之興，本於有虞，達於三王，逾至於漢魏以降，特盛於我太宗文皇帝，重聖遵之，無以增洊。興於先皇，而延於聖朝，此乃古帝王慜醇醨亂崩，故用教於人，百代奉之以宏長國家，廣之以存濟元元。陛下不宜忽之而已。今四君德以相高，八聖幽而不炤，風聲隨而凋落焉。夫四君之民，古猶易制；陛下之民，猾且難矣。易制之民，古猶或遺之；難制之民，得不重慎乎！
昔《春秋》書太室壞。《傳》曰：「書不恭也。」臣今懼聖朝之史書太學廢，使萬代之嗣無法矣。今聖朝聚國中之兵，守塞下之壘，殫織婦之機，悉農夫之儲。豈其惡民而賤物，誠為社稷之謀也？假一旦農夫死，織婦病，兵壘充郊，粟帛不輸，陛下此時其暇勸學乎？則禮義之心，不素蓄於人，亦難以致天下之和矣。且四方之學，太學之枝葉也；天子之教，諸侯之本也。未有本之顛而枝葉之存，天子之亡而諸侯之興。夫為國者亦猶治一身，京師之人心，四方人之體，諸侯體之四支。心平則禮之患易除，體平則四支之患不除而愈。今不嗇神於心體。百竭資於四支，時變於外，氣虛於中，則為不起之人矣。
伏惟陛下察弛張之會，觀損益之圖；減無用之府，崇有裕之源。廢闕修而百度明，庠序昌而教化行；經邦於悠久，熙載於登閎。顧夫周營靈台，魯修泮宮，於陛下萬分之一焉。伏惟遽令職司，不至於不可持。天下幸甚。
維初乾之精，坤之靈，播五行為五常，而中華之人得之；離四氣為四方，而蠻夷胡貊得之。五行合而成至和，故宅中；四氣偏而為匪人，故在邊。是亦太極造物之智，元黃冥成之心者乎？故聖人乘五行而允厘，作九圍而外之。五帝三皇禹湯已來，不聞深入之征，不紀薄伐之師，殆繇鴻龐之風未甚流，衝漠之澤未甚醨。周秦之間，天下始勞，前有涇陽之侵，踵有長城之徭。周人逐之而已，不常為心。秦人罔知天命，連兵謷謷，至於逆三靈，掊生人，元元蜩良，魁傑駿奔。始圖備胡之術，卒覆守邦之人，秦之事，萬祀鏡哉。漢孝武承業之盛，負才之雄，隘函夏，鮮黎蒸，將郛窮荒而宇不鄰，揚威四臨，霆發電溢，曆載五六而功患要儔，誓詘慮殫，兵老釁仍。於時乃交和親之問，還奔命之勤。然已天下懸磬，君臣與謀，遂有鹽鐵、車船、榷酤、六畜之租興。危矣哉！不居之地，不牧之人，何苦如是哉？矧乃乘秋之虜常存，討虜之賦不除，漢之事，亦萬祀鏡哉。
噫！惟皇唐操璿璣，馭民而統天，將二百齡，朝更九聖，運開中興，縱橫六合。上下天淵，蜚馳之倫，莫不被仁，獨犬戎跳梁，猾我右陲。儒之策曰和親，武之議曰宿兵，和親則易攜，宿兵則厚亡。九聖之君，前後病之。然屬三方乂安，悉力一隅，則右臂可斷，六騾可俘，太宗、元宗之時也。厥後內寇數動，國家一罷，虜滋新謀，土失舊封，伊頃迄今，有加無瘳。豈負鼎虧折衝之資，推轂無封疆之忠？志士仁人，是以累息而長歎。且周曰獫狁，秦曰胡，漢曰匈奴，然實非二，蓋隨國而名之。於今則曰吐蕃，則正居庚方，涉河而北，履海而西，宇宙絕徼，羌戎全區。亦不可得而制，可斥而遠之。觀今不能制也信矣，斥之則何宜？橫戎所向，不廣千里；扼盜之衝，不越十處。擇一虎臣，練萬虎賁，使制得自專，權得自縱。夫兵有專制則畢力，將無分權則成功。是則陰山可復泣虜，陽關可復隔戎，何邊之不安焉？
今聖人朝在明堂，晚在法宮，左右進退，焉得知安邊之要哉？雍熙大臣，苟以小者近者為懷，遑復思崇九廟之原哉？且國家思復三方之民，得以養之，區區然如懼不周而忿生，然寒卒饑徒，終自有之。愚竊恐戎無卻年矣，邊無安期矣，財有盡朝矣。何者？今國家一垂控戎，累所暴兵，兵不問堪，將不擇良。當守者爭險易，當攻者避後先；寇之來則棄民而相保，寇之去則冒賞而稱庸，此所謂戎無卻年矣。夫戰陣多將則勢離，攻守多將則不支，以其勝不得盡有，敗不得獨受故也。至今聞有築城於虜蹊，遷民於虜濱，城適罷而寇窬，民未居而閃拘，彎弓者卻行，蒙甲者退趨，此所謂邊無安期矣。且虜不可以無兵而威，兵不可以不戰而歸，故明主得下征蒼蒼之產，將軍得外娛悠悠之師，此所謂財有盡朝矣。
然三患始萌，一言尚平：欲戎之可卻也，不願分節與人，願擇一人，敢以近言之，則開元朝哥舒翰之將是也；欲邊之可安也，不願歲更四方之兵，願因其兵，敢以古言之，則漢晁錯之策是也；欲財之不盡也，不願衣食供給山東，願開邊田，敢以古言之，則趙充國之奏是也。此則兵不得娛無功，虜不得候相膠，國不得殫下民，胡不得用周漢之策，範孫子之謀哉！
又竊睹與北狄和親，帝女下嫁，實國家思往年之績，垂不臣之姻。然聞烝報且數，貪惏無厭，而主上年必遣使，使必備珍，得無費乎？得無勤乎？不知將尋鄭人伐胡之誼，復采賈生五餌之言邪？愚竊以為無知之俗，不可以歲辱大命；天子之使，不可以日臨穹廬。是手足倒懸，夷夏相侔，復何以南面而聽天下，穆穆然而觀諸侯？
愚敢以棄同即異而言，且定西之危，有若前之說；申北之恩，有羈縻之文。不願國家曠兵於茲，汙命於茲。斯者皆岩廊之亟，扆旒之虞，而屑屑狂夫，亮違孔父不謀之經，庶陪公車敢諫之儔，俾委輅輸貲，求試屬國之官而後觀焉。某再拜。
觀在朝無近屬，當路無至親，藉父兄之餘慶，為篤信義以立誌。雲雨未泰，其節彌固；才命非厚，欲強不能。哀鳴吳阪之側，翹思魏闕之下，自絕弦，知音遂稀。今之王公大人，朱其門，肅其衛，見貴要子弟則前席，見貧約等輩則不容曳裾，何嚐覺非，相效為善。且士有才與藝，而不北入洛，西入秦，終棄之矣。觀嚐言向同道，勉而速行。昨日遂有白衣少年，掉臂而往，連牆數子，祖離於吳閶門外。忽見巨舫齊軸，危旌卷旒，橫於古河，周以翠幕。因詢路人，曰：「處州使君移病屆此，曾曆京尹琅琊大夫。」觀曩固聞矣，乃屏息而走，退還陋居，寫誠於紙，持以上謁。
伏惟十叔使君覽之，十叔典縉雲之日，美聲溢海內，嘉話滿人口。開閤延士，如水赴壑，財無積實，賓至如歸。時觀寓於浙右，即欲馳造，反覆而念，薄言介懷。何者？十叔之門，芝蘭競茂，後臭味恐不蒙植，是一也；又以十叔之客，諛媚而進，觀為性愚訐，慮有詭勝之禍，是二也；又慮十叔重以權勢，所受以論囑，脫若轗軻，祈益得損，是三也；又畏十叔重扉羅戟，而不獲俯仰，取人以貌，而不遭遘遇，是四也。故躊躇而止，卻入圭竇。尋聞表以辭疾，詔以養閑，觀慚失其計，慷慨內責。初謂駑足既劣，龍步難追，若何歧路之隅，霄漢觸目。深冀榮及於弱植，渥流於本根，則照乘之末輝，九重之浸潤。十叔岩廊英幹，府藏珍器，孤秀不雜，增瀾無涯，常披腹心，不隱胸臆，道之偶矣，人鹹附之。觀名雖未彰，日用捧慰，願備灑埽，不知曷如？
窺見天下弊事，尤要刪革，以十叔令望，方宜擅之，豈可逡巡也？世間嗤彼曠職，不知是行也，將何所之？詣朝廷乎？遊山水乎？朝廷正納諫，山水不足樂。十叔早覲皇上，無滋淹滯，執政渴賢，不亦勤久？觀久負百丈氣表，五車筆鋒，而困於艱窶，不克奮發。坐被愁役，動為病侵。勞生未安，壯歲能幾？每藿食不飽，窮居若酲，不知蒼蒼天可階而問。十叔異日得用鴻恩庇之，斐然成章，以代木訥。庶降憐惠，許無戰惶。觀再拜。
觀羈旅之人也，運會未合，汲汲不暇，無由謁王公，令望瞻仰已久，公之政理，自以何如？枉直之間，孰可苟且？觀非在位，敢有所論議，至是非仰由執事，願傾耳目，少尋鄙談。
夫朝廷憲章，懸之柱史，一郡綱目，非君而誰？錄事參軍者，所以兼弱攻昧，奉上肅下，眾司之重器，外劇之利權。揣量得失，操舉凝滯，使閭閻息其訟封略播其美。一曹一局，淒然涼風；無小無大，煦若春景。事均勞逸，人緘怨讟，則齧肥乘駿，不有揣作誠，此作者之展用也。孰可俯同散吏，屈比庸材，上官之政不能佐，下僚之事不能達。令願言者吞舌，欲視者俛眉，立貽伊戚，坐受流議，竊所惡之。且公之明幹，少與為侔，威亦震矣，要且奇跡尚隱，芳聲未聞。不度疏頑，遙托機牘，萬一相統，終無恨焉。
前此邑貳朱利見，多年遠客，非累削官，公豈不悉？微祿未畢，沈屙殆絕，公豈不知？此生真木人石心，得及今日。側聞州將撫之甚厚，言與津致，事猶陵阻。觀與朱生，胡越之閑耳，但念同類，非私用字，猶祁奚為言，朱博代訟，以彼方此，今猶昔也。且朱生有三寸之喙，近百中之手，交必盡節，義能捐軀，才名之人，多與為友。嚐見此生見說區區，慕公之尺書，編次盈握，動息寤寐，著之襟懷。仍謂觀曰：「王公奇士，豈不憐我？」因覽公翰墨，測公淺深，公眷朱生，豈不親密？未審執事，竟將如何？嗚呼噓嘻！此生抱屈心破，積憂頭白，泣盡垂血，慟餘失聲。意不可盡之於文，言不可窮之於筆，如觀之拙，何能具陳？且公任當其要，刃有餘地，不察舉冤塞，周贍困窮，使移理就人，植德歸已，此亦公之所職，誰曰不然？
嗟乎！忍遣一人龍鍾無托，落至死，而素餐之輩，怡怡自安，觀輒為拊髀長歎。且於執事，其能快乎？嚐聞刺史委公利害，納公可否，朱生漸弊，願公早圖之。觀兼有拙書致於專城，論朱生之事。便投公狂簡，驚遽啟言，不畢誌，誌亦可見，何能盡言？言雖不嘉，慎勿貽辱。觀再拜。
觀天授之器，而不受之辨，是以每拜於前，若不能言。及還旅居，嚐懷所恨，亦欲默已，懼未之知，故申其愚淺，望加省覽。
觀之心與天下之人心異，其所務亦異。觀小子方讀書學古，受嚴師心訓，屬文厲誌，立可久之譽。年二十六七之側，始合遊人閑，求隨武子、郭林宗之儔，以為行媒。豈畏鳴不驚人，舉不戾天者乎？今天下之人，則不然哉，學止膚受，或文得泛濫，有崔盧之親戚，有酒肉之費給，往還依倚而得之，罷便已。是與人之異也。又言所務亦異者，如觀之務，非為己也，有親而貧，旨養不充，僑處江介，無素基業，所以冀願速遂薄名寸祿，以給晨夕之膳也。而今之人所慕，未必為貧若孝行，但欲身上有片光耳。是所務亦異也。十丈試凝意察之，其事豈不然也？
觀之舅與十丈日與相善，古人之分也，始命觀曰：「吾有故人某，光大威重，人之傑者，必能倜儻成爾，況爾我之甥。」觀虔拜舅之言。比伏下風，知非不深也，禮非不厚也，倜儻之分，未之有得。不以觀形甚，麼麽，文不穎脫，恐言之為有累耶？近者竊審高意，愈見其誌也。何者？十丈賞常人文，與觀之文同；所賞常人之情，與觀之情同。而觀獨務刻鵠之末，希有因驥之力，亦何異弋者守空罝，行路喜遺契哉？
噫籲哉！是命屯歟？時屯歟？文屯歟？如三者，必有一未泰。不爾，豈知者不言？言者不知乎？今甚痛者，莫若羈旅，曷有帝城之下，薪如桂，米如瓊，仆人不長三四尺，而僦瘦驢以求食？有時不食，人畜問日曛黑未還，則令憂駭。一日不為，則便失餐。第五倫靈台中，靈輒翳桑下，不甚於此。
觀寄國子監時，又聞舉子其艱若憔悴者，雖有鏗鍧其才，不如齧肥躍駿足黨與者，雖無所長，得之必駃。觀是以益憂之，加複如此月，夏草盡綠，朔風之情起，白華之戀切，無衣之累歎。偏在遙夕，倚廬之永念，頻入愁夢，乃既明發，氣淚嗚咽。十丈得不惕然視之，而忍高觀於營營之子？夫營營之子者，觸目千萬，待觀其閑，將何望焉？
昨者有《放歌行》一篇，擬動李令公徼數金之恩，不知宰相貴盛，出處有節，埽門之事，不可複跡。俯仰吟惋，未知見由，邂逅不動，亦虛棄也。今去舉已促，甚自激發，其有未知已者，大可畏也。俾未知之有聞，非十丈誰哉？鵬飛九萬，一日未易料耳。觀長跪聽命。
