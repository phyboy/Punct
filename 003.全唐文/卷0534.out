觀江東一布衣耳，客遊長安五年，以文藝求容，而無特達之操，籍甚之名，固不當以幹王侯大人，言天下之事也。然竊聞閣下光大含宏，博采兼覽，隤然淵乎，焯爍今古，言仁義則天下莫不宗之，道權謀則天下莫不先之，若禮智忠信溫良易簡之德，天下莫不稱焉。誠哉！閤下生人之傑者也。若閤下憂國忘家安人君，宏道遺物，與時不爭，則天下一人而已。誠哉！閤下戴盛名負盛德者也。
然閤下於藩之事，則既聞之矣，來朝之事，則如何哉？陳何利宜，以補天下；進何計謀，以光朝廷。閤下此來，其有意乎？不然，何人望之不淺也？今天下不為不安矣，朝廷不為不盛矣，君臣不為不和矣，運命不為不樂矣。是知將諫者難其說，將計者難其詞，自非方伯元侯及三公純仁碩德之臣，從容對揚，終朝移時，則何能發其深慮，規其長圖於人君哉？今天下所務所勞所費者，在邊、在兵、在食也，為憂也，為患也，弗可弗慮。思之於危，則無所及已，知謀始固終，斯為時也。且夫守邊，要在乎兵；所以養兵，要在乎財；所以生財，要在乎民；所以養民，要在乎政。然則政為民之命，民為財之資，則財為兵之府，兵為邊之守，其相藉如此之大也，其可忽邪，閤下之至以來，亦常與人君語及此乎？不可不思也。何者？以閤下方鎮大臣，入覲於王，上下勤望，思有所助也。今則罔聞，即以已乎？伏惟閤下慮之。且今軍食重務，安危至道，君臣計謀，天下性命，惟居大官享大祿之臣所得共之也。閣下豈不謀哉？夫貧賤固陋之士，尚日夜齊谘，思有所計，則閤下去就，豈容易哉？
今底寧東方，屬在閤下，朝廷去就，則已明矣。伏惟閤下必有所計而後已也，孰敢不幸！觀方欲進謁旌麾，申露心款，厥路無由，日懼未察，輒先以短書，藉以為便。若有可嘉，庶垂引遇。企踵窮居，伏俟還命。
觀辭違盛德，曠阻拜跪，自始及今，三改其時，方寸之心，戴慕何窮！但以久寓之身，無所取資，故或丐於北，或遊於南，秋夏逍遙，途極還東，業不增舊，文不加新，將往拜見，愧無所容。終乃因循，懼日至疏。執事方擅名於時，出入兩宮。上悅對問，外內公卿無疑議，無間言，斯乃前漢賈誼、王褒之徒弗及也。豈復能思觀之在天下竊竊哉？然觀嘗以未成名前，高見揄揚，遠邇之人，以觀為執事門生。然作公門生，當人此言，豈曰易乎？豈曰蕩乎？誠敢望耶？誠不敢望耶？然每思念士有勝己者，而上薦之執事，以恃知德之深也，常用為心。今有孟郊者，有崔宏禮者，俱在舉場，靜而無徒，各以累舉，可嗟甚焉。孟之詩，五言高處，在古無二；其有平處，下顧兩謝。崔之文，鴻健宏深，度中文質。言之他時，必得老成；言之今日，粲然出倫。執事導之輩流，於觀日深矣，故得言，今輒以二子之文布之下風，執事豈以為黨乎？蓋良匠之明，有所無由而見者，二子之美，有所無從而求者。蓋以慕舉爾所知遺其友之言，慕之多，以至不量力也。其孟子之文奇，其行貞，其崔子為文，如適所陳，為行則磊落不常，俱非苟取是之人也。特惟哲匠執而匠之，引而塗之，未若觀之愚也。嘗望處分《維摩詰讚》，初若不安，應命乃遲，方今勵精，上或可觀。
予嘗聞有周穆王八駿之說，乃今獲覽厥圖，雄淩趫騰，彪虎文螭之流，與今馬高絕懸異矣。其名盜驪、蜚黃、褭、白羲之屬也。視矯首則若排雲，視舉足則若乘風。有待馭之狀，有矜群之姿。若日月之所不足至，若天地之所不足周。軒軒然，嶷嶷然。言其真也，實星降之精；思其發也，猶神扶其魄。軾者如仙，禦者如夢，將變化何別哉。
觀聞國朝置觀察判官故事於今之老成人，則曰邇乎哉，乃本而言之。厥自兵興，上憂天下列郡無綱紀文章，是用命忠臣登車為觀察使，而鎮撫其民人，今來亦三紀於茲。古者所謂出連城守，今則大者或十數城，或七八城，小者或四五城。觀其所以，察其所由，使亂不得長，使理不得渝，猶川之有防，猶戶之有樞，其係厚矣，其臨高矣。其下賓佐，實有常任。其大者曰觀察判官一人，謀以濟美，佐以成能，必求賢者，禮而居之；無則闕如，不苟其人。
允矣乎浙右之疆，包流山川，控帶六州，天下之盛府也，國之盈虛，於是乎在。太原王公廉察之七年，署監察御史李公士舉為觀察判官。公從事浙右，十有餘年，能事備乎遊章，光烈灼乎簡書。始從韓公，多辨疑獄，多釋冤囚，疑似得昭，糾紛得寧，四方翕然，籍甚於公。後從王公，盛德日新，六州人殷，奸宄易容，民不淳良，吏不廉清，無日無之。公乘軺車，日往月還，剖斷善惡，明白可觀，六州之士，為頌作歌，天下名賢，罕不谘嗟。
九年冬，蘇州刺史有丁憂去官，連城命公來撫吳，德化憸人，如春之和，吳人樂康。嗟乎！夫有其任，無其事，十有八九，豈虛耳哉？非其任，有其事，如公之作者，百無一二焉。議者以為視公之為佐，可謂忠於佐矣；視公之斷獄，可謂敏於獄矣；視公之理人，可謂達於理矣。諒哉！有以頌連城之表賢，有以見吳人之多幸，有以見李公之攸宜矣。從侄觀拜命而書，愧為公羞。九年十一月十四日記。
常州列郡也，天下有緊，我居其一焉；軍事亟務也，天下有三，我備其屬焉。於是求厥人，任厥事，觀厥能，不亦難乎？則汝南袁德師，今在選焉，夫三軍稱帥，萬夫之望，誠不若也，其於輯睦，亦何貳焉？夫大臣開幕，多士委質，誠不若也，其於裨補，亦何貳焉？袁生恢恢然，晢晢然，寬而有紀，明而無鄰，行飾以貞，言飾以溫。始韋公以給事匪躬之故，出厘是邦，生方尉於義興，襃然見嘉，乃殊常寮。軍事之機，議之堂上，軍事之宜，開之府中，誠舊制也。韋公答其人以禮，盛其居以華，揚其智以文，美焉哉！韋公遇生以善，生報韋公以誠。
某嘗聞生南陽公之孫也。夫維嵩之於天下，非常之山也；黃河之於地中，非常之川也；南陽之於時，非常之人也。嵩以喬天蓋之，河以流地載之，南陽大忠，以子孫嗣之。六年冬，皇帝郊昊天，理百神，修廢繼絕，求舊惟新，生以尋南陽之孫，一命茲官。九年冬，復命襲爵南陽公。某以為古人曰。「賞延於世。」又曰：「善人雖十世，猶將宥之。」其是之謂也。
是年十一月，某赴京師，自蘇州至常州，會袁生。引廳前軒，如翬斯飛；植竹新欄，如鳳斯食。乃白府公留為記，韋公歡然不見逆。且自天下稱兵，三四十年間，擁旄曰使持節，曰州使，曰節度，曰團練，有副使判官。大曆中，宰臣常公以為費，不能去其大，而去其細，乃罷團練，今之軍判官猶是也。命某記書其事，實始於今。請以生之官氏冠乎將來，非以媚生也，願以光乎非常之人後也。記之年月，在乎記中。
新定劉法師，大漢之遐裔也。老氏間氣，性識衝厚，體貌魁岸。弱齡味道，雄節邁古，淮海勝景，無不綿曆，內蘊研精茹術。曆載三紀，雖形存方內，而神泊太素，天機不淺，積學所運也，可與董奉抵掌，葛洪拍肩。
先生以至德三載，束身制度，配住茲觀。巋然端居，煙霞排空，鬆桂滿目，抗出塵之想，秉超世之操。無何，大曆之初，綠林狂寇，作禍斯邑，居人萬戶，冰裂瓦解，暴骸骨於郊野，注膏血於邱壑，桃源化為戰地，羽客倏以蓬轉。先生乃披霓裳❥丹訣，將適南嶽，途經鄱陽。先相國第五琦時左遷鄱陽守，其人廊廟之柱石，帝王之股肱，波澄萬頃，壁立千仞。先生於是植杖以請謁，一見而斂衽，再見而倒屣，忘言相契，誌意偶合。
於時先生法播南楚，聲動人群，故江西連帥路嗣恭，其人寥廓之勁翮，銛鋼之利器，忠信亞前史，文武表前代。雖受年不永，可與三傑並騖，復雅重黃老，尊崇虛無。始聞先生，望風委質，先詢以簡禮，後聘以車乘，服門人之禮，約方外之遊。如是未幾，路公歸朝，先生汛若不係之舟，亦厭凡境。
大曆十三年，旋此舊跡。未盈數歲，陵谷殊狀，親戚耆宿，淪喪略盡。所止堂宇，荊棘生焉；闃其儀像，埃塵磨滅；寒葉墜於灌木，山鬼聚於叢薄。先生頓足而四顧，攬涕而興歎。惜馳光於過隙，念往事於餘燼。乃假村閭丁壯，戮力芟翦，板築頹址，掃除崩榛，構長廡以梓漆，飾危殿以赬素，激引元旨，招攜道流。先生乃於其觀西南隅獨立高堂，智者與議，良工操斤，憑山建基，鑿石開戶。墾磽確以植靈苗，撥崢嶸以樹修竹，苔駁竹徑，風吟步虛，岩生夏雲，林散秋色。先生方據梧長嘯，煮茗留客。且我所貴者隱，隱所貴者道；道以隱而含耀，隱以道而無悶。玩是幽處，得非仙府？不必瀛洲、方丈，乃為絕境。先生自然以得真，依真以養生，瀟灑無事機，恬淡無戚容，高談能離堅，放意能了空。
噫嚱！老莊之微言，先生決之如叩鍾；人間榮位與多財，先生視之如浮云。是以天子不得臣，諸侯不得友。或所與遇者，其唯縱古之士，遁俗之人在乎？昔元宗之有天下，得道之統，垂五十載，億庶輯睦，四夷亦寧。自後國家多故，皇帝旰食，二教稍弭，兵符競趨，深慮是法不可振。茲二教者，三界之根柢，群生之雨露，使匹夫取舍，亦有損益，用之於上，其可廢乎？竊悲大塊勞我以聲色，要我以名利，未果握先生之手，登先生之堂。然不死之術，願與共有。臨壁抽思，以旌善人。某年月日記。
朗寧郡王張公，擁七尺之節，臨三州之師，牧我邠荒，藩我雍疆。德邁乎龔黃，聲稱乎四鄰；戎無南侵，國無西憂；師嚴民厘，封守晏如。聖上聞之，曷嘗不負扆而谘之？因乃寵以彤弓，嘉以墨書，乃慰乃止，曷日而無哉！於是仗鉞總戎之臣，咸望公而歡，懼無能稱，於維朗寧之卒，已仗誠而言曰：「獲拜錫之光，聖上之寵崇朗寧，足以勵不戮力之臣。」然斯事也，君臣之殊尤，敢不述之而已焉哉？
越春王二月，河澌未流，東風始湊，優柔委蛇，被公軍容。公曩奉詔親率師，備胡乘虛，君命未復，不自議還。雖閫外得專，亦大有所不專也。於是軍吏之職事者，進復於戲下曰：「舊以是月賞功息勤，惠老及疾，哀死及孤。厥死無怨，厥生而愉，所以數軍實，賚師徒，實舊典也。違之不孚。」公從之，乃練令長，豁連城，鼓於四門，旆於四墉。日既登，塵不騰，窮陰閉，淑氣升，軍聲歡康，儲輿雷硠。翕乎萬民，湊乎氐羌，空山之木春，近塞之草芳。朗寧乃鳩文武之吏，列而為行，東面向闕而再拜，如蒙上之命命之，然後申號而惠周，升堂而澤溥。賁育之倫，列於軍之宇；校師之士，次於軍之堂。進如風行，坐如雲屯，旌旗蔽日，刀戟交光。公於是眾食而食，眾安而安，士盡感之，優用醉飽，而禦酒肴。是日饗軍，無淫樂，無亂音。右金鼓，左羽旄，所以奮武之烈，壯軍之容。其餘管磬之歡，弦匏之繁，罔不合奏節，諧雅音，俾三軍之士，毅其氣，和其心；群羌之長，釋我俘，歸我侵。少壯重銳，老疾謳吟，祲化為祥，虜趨為擒。洪矣偉矣，朗寧之理，明德遐被者乎？乃知夫致饗者不止乎味，張樂者不止乎聲，仁可以碩其膚，和可以齊其情，故朗寧之饗士，兼以仁和被之，豈以膻腥猗之哉？武有七德，朗寧其由二三焉。
於時歲紀協洽，國家郊祀之明年，觀布衣來遊，賓公之筵。宗盟兄侍御史益，有文行忠信，而從朗寧之軍，惡群小之日取媚也，故不自書。命觀書之曰：「子之文直，長於記事，益知之。」乃題曰《邠寧節度饗軍記》。
觀讀漢史，見景帝殺御史大夫晁錯，以姑息吳王濞，痛非其罪也，故直筆以議。
按錯潁川人，起於諸生，事文帝為太常掌故，以英詞射策，累擢為中大夫。及景帝即位，極言獻替，未嘗不忠於心，乃命副丞相。錯所以推心不顧，思永漢室，而患諸侯侈大，上書請削其土，是用翦其葉而固其本也。度錯之誌，豈有負漢哉？原吳濞之反誠有由，然間人骨肉而塞小忿，自非上達，能不生怨？怨端既立，臣節安附？欲無為逆，終不可得已。蓋以南方富殖，而諸夏初乂，狂夫為計，料勝一舉，遂搖長舌，交構七國，借誅錯為名。景帝無非常之見，而聽亂臣一說，乃斬錯不問，冀在紓難。而七國之兵，曾不少減，足以察其來不為錯明矣。且袁盎與錯，宿不相善。況景帝豈不知二臣之不葉？而聽偏議，是為臣報隙也，若宗社何？及鄧公吳還，乃歔欷長悲，益為天子之羞爾。始高帝封濞於吳，以誡東南之必亂，於時豈有錯削地之議？蓋天之曆數有理亂也，脫使無梁國以絕其道，無條侯以耀其武，則秦之鹿復駭，盎之肉可食。
初錯介然孤立，指畫高議，大臣疾，小臣怖，人人束約，各欲倳刃。其父知其必戮也。而深病之。錯曰：「所以尊君上，安宗廟。」父曰：「劉氏安，晁氏危矣。吾不忍見禍及，先禍死矣。」噫！史臣責錯之父不逮趙括母，何其鄙也！夫趙括持必敗之勢，而母言於趙王，不可使將，及括失律，母以先見獲宥。晁錯用至忠之略，與必敗之勢異也，其父雖懼禍至，奈其子所籌，國之大事也。且使括母言之，足稱明婦人也；使錯父言之，是沮其子為忠也。孰可擬議？或人有復言：「錯忠則有矣，而智不足。」愚則不爾，夫忠所以補君，智所以濟身，苟圖濟身，則忠有不遂；忠有不遂，是臣不臣，亦何生為？賊由袁盎，昧在景帝，非智之短，時不與也。古云直木先伐，愚智何足道哉！
論曰：客有言曰：「仲尼聖人也，曾參孝子也，十哲皆仲尼門人也。察其能孝於家，能忠於君，能友於兄弟，能信於友朋，可以臨事，可以成章，故加其美目也。而曾參雖不聞兼此數者，乃其近者小者，而仲尼區別四科，前後十哲，曾參不與者何也？」主人對之曰：「噫！非仲尼於此異也。四科十哲之名，乃一時之言也，非燕居之時，門人盡在而言也。於時仲尼圍於陳，畏於匡，曾參不在從行之中，故仲尼言在左右者，揚其德行、言語、政事、文學，皆可邀時之遇，行已之材不得者。是以美而類之，傷而歎之，非曾參不當此數子也。使曾子於時得與數子從行，則仲尼之聖，不遺參之孝，不後冉伯牛、仲弓之目也必矣。」客於是稱謝而退。
或者止之曰：「客之問知其一未知其二，主人對得其細未得其大。且仲尼抱至聖之德，值多難之代，周遊棲遲，不遇天下：仕魯不終聘，過宋伐樹，之衛不用，適楚逢患。而四科之徒，未嘗離其起居，闕其弦誦，不以師道窮而曰妨已之進，不以身之私而越去，終日溫溫孜孜，提攜負荷，從其行止，如手足羽翼。時仲尼有仁思德慮未言者，顏回輒發之，故謂之德行矣；仲尼言有所陳未達，而端木賜輒達之，故謂之言語矣；子路勇毅果正之士也，侍仲尼而不善之道不得入焉，故謂之政事矣，子遊、子夏之文，《春秋》之外，得與仲尼論之，故謂之文學矣。故數子居則講仲尼之道，行役則任仲尼之事，而曾參安則在焉？患難則未嘗有用焉。且夫孝者，人性常然也，不至者非人也，參苟至之，乃得為人矣，夫何異也？且十哲之徒，孰有非孝乎？而曾參獨以有孝之名，加其數子之長，故不得與之同目也。何謂不在從行之中而遺之也？夫孝者不止於家也，事君慎其事，忠其命，乃孝也；事師聘其道，敬其事，乃孝也；不去危即安，不冒利背誼，乃孝也。而參不敬其事矣，不能冒義背利矣，乃孝其孝矣，非孝也。子從儒守學，宜識所言，何言之介也？」
主人拊幾而起曰：「爾之辨則辨矣，如何？斯可謂攻乎異端，斯害也已。」
世載儒訓者，隴西李氏子觀，正詞為潔，執潔為奠，恪以上薦。桓撥之十有三祀，孟秋之月朔，修冕帶，問廟而入，再拜兩柱之下。乃退伏而稱曰，於皇夫子之道之德，與天地同施，與日月並明，乃聖乃神，炳乎典謨。惟王者得之以事神使民，庶人得之以不失其死生，諸侯得之以事天子，卿大夫得之以保祿位，怨災不及其身，四時得之而序行，天下得之而大同。然則天、地、神、人之事昭乎？夫子之道之德也至矣，何小子之所竊歎焉？斯歎也，其惟來學乎？其惟乞靈乎？曰：某不敢然也。且夫禮樂浹於明，夫子之善道也，斯可謂以學矣。鬼神瞰於幽，夫子之明靈也，斯可謂以敬矣，孰敢舍道而來學？黷敬而乞靈者乎？
於是再拜而起，徊翔而觀，章施足徵，像設無喧。我廟俎豆，我王衣冠。夫子得之，亦無愧言。七十之徒，亦公亦侯，外如君臣，內實討論。烝烝小子，思得其門。夫子聖人，天錫元精。其未生也，若超然神遊，與兩氣俱存。其既生也，遇三季之會，飄颻湮淪。弦歌之音，拊而不和；仁義之圖，卷而靡陳。及相魯而有喜色，去宋而曰桓魋其如予何？聖人之窮，乃有如是也耶？噫！俾夫子生於堯之代，堯必後舜而先夫子；生於舜之代，舜必先夫子而後禹：聖人得時化可知也。如舜禹生於夫子之年，則不過守於畎畝之中，安有夫子之教，垂於無窮，若今日之澶漫者乎？惟夫子生實陪臣，歿乃王爵，有聖德也；惟紂生實殷辟，死曰獨夫，有逆德也，惟爵諡在德，惟德有聖有逆，惟聖逆在人，不在於尊。
嗚呼夫子！聖人之極歟？鳳鳥不至，無其時也，秦人燒書，文之衰也；唐帝爵王，德之興也。惟夫子之德，洎唐之德，永而能安，古而更新，降康下民，敻有烈光，訖無間然。小子忡忡栗栗，拜奠而出，匪作匪述。
有涇人告我曰：「虜侵涇州，去城六十里，涇軍陷圍，固無藩籬，脫有走飛。有王將軍，雖實涇師，別戍而來，奮少擊眾，提急赴危。身先其兵，兵後其私。張旗為風，伐鼓為雷。風雷之威，壯哉鼓旗！全涇軍如雲回，破虜陣如山開。然後創痛還奔，戎醜殘摧。將軍猶殺敵不窮，駭怒疾馳，遂沒於沙埃。」籲！少卿生降，蘇武老歸，竇憲出師，曷如將軍之亡哉？主上聞之，贈官汾州。賞則厚矣，我竊悲焉。悲賞出死後，用失生前。天下之有，用不得聞，故多敗歿，上之執賞，死而加之，利為空名。繇是將軍之倫，何嘗勸焉；涇州之師，何嘗保焉。苟聖人用人，一如將軍，斧鉞之雄，征鎮之類，則將軍無僨屍，涇州無陷圍，亦可知矣。惜昔兵微用卑，以至於是焉。於戲傷哉！
籲！審厥劍，在昔天地之靈器也，而莫我敢知。漢皇得之初，其天成乎？其神造乎？其人為乎？何乃出而逢經綸，用而會大人。斬白帝於澤，升赤龍於云。然後安繹騷乎荒屯。作之臣，作之君。豐雄倜儻，若斯之不測耶？亮惟天地革而大人用，靈器化成。肆能前人而謀，先鬼而靈。托三尺之質，扶堪輿之傾，非楚金工之能名天討聖作也。亶乎哉！夫周之衰也，天子孤，外臣強，而不有用之者，時不可匡也。周之末也，天下哀恫，磔為七雄，而不有獲之者，人不足與也。秦皇帝鯨鯢群豪，噬嗑六合，而不得寶之者，德不足終也。逮秦上瀆於神，下毒於民，人神興妖，上下軋秦，是劍將翼大人而運天下也。宜其如虎貔，如蛟螭，或嘯在谷，或飛在涯。故漢皇卒然攘袂而得之，於是仗之而行，向之而威。日月照臨，星辰發揮。楚之以負，秦之以危。是日月天地之靈器，所以嬴、項授之倒持哉。後代寶之，曆中興魏晉已還，無德於民，靈器不能久安。張茂先見飛而去，或以為龍，於是絕矣。有知言者非之曰：「夫人事有窮，神物無方，曷知非得於此，失於彼？漢皇所以昌，齊宋梁魏所以亡也。然數國者，享年不長，其劍亟去卻，猶三代之鼎，九州之險，不可以昏亂而守，況窮化極靈，而隱見計之乎。然苟以至神推之，則未嘗遺於聖人矣。繇是黃帝得之誅蚩尤，周武得之戮殷辛，漢得之而斬白蛇，唐得之而革隋亂。則是器也，神而應用，用靡王，非刑刑之謂也，其惟聖人而已。
動出乎妄，靜以制之。靜不可終，終違其時。顧道非遠，妄動則遠。道以處我，我孰能反。利往則施，無庸則卷。合於一致，何妄能損。天一地二，三光飄颻。無恒流行，萬物則妖。大化孕人，人有成性。動牽於妄，妄亦斯競。惟天之大，而世作鏡。下頤人心，如環無端。食其遊詞，共叔自殘。劉殲英韓，楚滅子幹。五者實妄，不妄必完，妄由動生，動以妄奸。能以義勝，動歸乎安。晉文教戰，一戰民悅。勾踐泣仇，再戰仇雪。知幾不殆，妄動斯折。二國尚然，況一夫節。
