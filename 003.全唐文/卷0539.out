楚字殼士，燉煌人，自言十八學士德棻之裔。貞元七年進士，元和十四年累遷中書侍郎同平章事。穆宗朝罷為宣歙觀察使。敬宗、文宗朝曆宣武、天平、河東節度使，大和七年入為吏部尚書，轉太常卿，進左僕射，封彭陽郡公，開成元年拜山南西道節度使。卒年七十二，贈司空，諡曰文。子貴，累贈至太尉。
物之多兮珠為珍，通其貨而濟乎人。才披沙以耀，俄錯彩以璘玢。避無厭之心，去之他境。歸克儉之政，還乎舊津。由是觀德，孰云無神。相彼南州，昔無廉吏。富期潤屋，貪以敗類。孤漢主析圭之恩，奪蒼梧易米之利。濫源既啟，真質期。從子舊而不瑕，諒天視兮有自。孟君來止，惠政潛施。欲不欲之欲，為無為之為。不召其珠，珠無脛而至。不移其俗，俗如影之隨。爾其狀也，上掩星彩，遙迷月規。粲粲離離，與波逶迤。乍入潭心，時依浦口。驚泉客之初泣，疑馮夷之始剖。依於仁裏，天亦何言；富彼貪夫，神之所不。沙下兮泥閑韜光而自閑。映石華之皎皎，雜魚目之鰥鰥。豈比黃帝之使罔象，元珠乃得；藺生之詭秦主，荊玉斯還。由是發潤洲蘋，增輝岸草。水容益媚，澤氣彌好。川實效珍，地寧愛寶。隱見諒符乎龍躍，虧全非係乎蚌老。豈惟彰太守之深仁，所以表天子之至道。觀夫杲耀外澈，英華內含。飾君之履兮豈不可，照君之車兮豈不堪。猶未遭於采拾，尚見滯於江潭。雖舊史之錄，與前賢之談。終思入掬以騰價，願得書紳而勵貪。於惟明時，不貴異物。徒飾表者招累，而握珍者難屈。是珍也，居下流而委棄，曆終歲而湮鬱。望高鑒兮暗投，幸餘波之洗拂。
大事在祀，吉日惟辛。偉漢皇之光宅，禮太乙之威神。就陽位，敘彝倫。青旌既載，蒼璧斯陳。帝德惟馨，虔精誠而上感；天道不昧，發神光而下臻。斯所以昭乎望拜之地，肅爾侍祠之人。懿茲珍神，實曰靈貺。奪月之魂，韜雲之狀。集於祠側，照此壇上。神實臨下以無私，君亦當仁而不讓。是時也，神光未動，遠靄初收。天宇清而群動和肅，帝座正而萬靈懷柔。倏爾電烻，熠若星流。謂珠蚌之初剖，疑燭龍而暫遊。武皇於是委王佩，俛翠旒。自竹宮，望圜丘。拜上帝之賜，擁明神之休。遐徵所聞，以此為異。歌童不吳以奏曲，從臣勿褻而在位。奉其道永肩一心，答其祥敢有二事。光之降也，帶爟火兮侵燎煙。臨仙仗以增煥，映靈丘而乍圖。帝之望也，爇香蕭兮奠元酒。布清意而不倦，儼威儀而方久。善行無轍跡，摶之乃無；盛德有形容，視之而有。神既格思，人皆見之，助逮暗之祭，彰燭幽之時。詎比夫望於觀台而為備，坐彼宣室而受厘。故能飛扇英聲，騰乎茂實。笑魯郊鼷鼠之告僭，鄙秦祀野雞而獲吉。來或從東，似合序於春令。至常以夜，若避明於朝日。今國家成功巍乎，明德依於。鋪鴻猷而前王所羨，崇嚴祀而左史宜書。備禮告天，帝既逾於孝武。觀光獻賦，愚竊慕夫相如。
門下：輔弼之臣，軍國是賴。興化致理，則秉鈞以居；取威成功，則分閫而出。所以同君臣之體，而一中外之任焉。屬者問罪汝南，致誅淮右，蓋欲刷其汙俗，吊彼頑人，雖棄地求生者實繁有徒，而嬰城執迷者未翦其類。何獸困而猶鬥，豈鳥窮之無歸歟？由是遙聽鼓鼙，更張琴瑟，煩我台席，堇茲戎旃。朝議大夫守中書侍郎同中書門下平章事飛騎尉賜紫金魚袋裴度，為時降生，協朕夢卜，精辨宣力，堅明納忠。當軸而才謀老成，運籌而智略前定。司其樞務，備知四方之事；付以兵要，必得萬人之心。是用禱於上元，擇此吉日，帶丞相之印綬，所以尊其名；賜諸侯之斧鉞，所以重其命。爾宜大布清問，恢壯徽猷，感勵連營，蕩平多壘，召懷孤疾，字育夷傷。況淮西一軍，素效忠節，過海赴難，史策上勳：建中初攻破襄陽，擒滅崇義；比者脅於凶逆，歸命無由。每念前勞，常思安撫，所以內輟佐輔，為之師帥，實欲保全慰喻，使各得其宜。爾往欽哉！無越我丕訓。可守門下侍郎同中書門下平章事使持節蔡州諸軍事兼蔡州刺史，充彰義軍節度管內度支營田使申光蔡等州觀察處置等使，仍充淮西宣慰處置使，散官勳如故。
朕聽政餘暇，躬覽國書。知奸臣擅權之由，見母后竊位之事，我國家神器大寶，將遂傅於他人。洪惟昊穹，降鑒儲祉，誕生仁傑，保佑中宗，使絕維更張，明辟乃復。宜福胄嗣，與國無窮。
臣某言：伏承皇帝光膺冊命，踐登寶位，率土臣子，抃慶滋深。中賀。臣聞天子之孝，以纂承為重；聖人之寶，以傳授為公。伏惟皇帝陛下德合乾符，道光天宇，廓寰區以禦曆，灑渥澤而飛龍。上以代太上之憂勤，下以副群生之欣戴。溥傳天旨，大洽人心，喜氣騰輝，晴雲動色，黎元率舞，將校傳呼。即日而萬姓歡康，累旬而四海清謐。臣職當統帥，寄重方隅，慶賀之誠，倍萬常品。限以所守，不獲奔赴闕庭。
臣某言：伏奉聖旨，以來年正月五日朝獻太清宮饗太廟，七日有事於南郊，宜令所司準式者。敬莫大於朝宗廟，嚴莫大於饗郊丘。此二帝三王與聖祖神宗之所以總百靈而臨萬國，巍乎盛烈也。伏惟皇帝陛下光膺大寶，茂對上元，盡誠信以奉先，極婉愉而致養，孝光夷貊，悌達神明，方將告成功，敷顯號。惟天為大，俾眾庶咸新；如日之升，與品物相見。六幽傾耳，四海翹首，凡在臣下，不勝慶幸。而臣謬貞師律，叨守戎藩，不得捧豆籩於清廟之中，執玉帛於泰壇之下，仰觀盛禮，伏賀鴻休，聳踴轅門。無任戀結屏營之至。謹遣某官某奉表陳賀以聞。
臣某言：伏奉十一月十日制書，南郊大禮畢，大赦天下者。湛恩龐鴻，大號渙汗，際天接地，孰不慶幸！中賀。臣聞禘嘗之禮，所以仁祖禰也；郊祀之儀，所以尊天地也。五帝之前，蕢桴土鼓致其敬，敬有餘矣，而禮不足。三王以降，金罍玉斝備其禮，禮有餘矣，而敬不聞。秦之增封也，覬望神仙；漢之郊丘也，禳除災害。雖無文而咸秩，終有廢而莫舉，猶可以編在方策，垂其鴻名。豈若國家參文質於六經之中，陛下酌損益於百代之後，順昊天之成命，得黎人之歡心，九穀有年，四方無事；然後因吉土，迎長日，咸池屢舞，太簇登歌，萬靈識周旋之位，百神知饗獻之節，雲散而柴燎高達，風清而蕭薌遠聞。信大報之無私，亦元鑒之不昧。臣當時集軍將、官吏、僧道、百姓等丁寧宣示訖。惟天之意，莫遺於細微；如日之輝，不隔於幽遠。頑鈍知感，鬼神懷柔。何則？刑莫大於成獄，陛下舍之，罪無輕重；恩莫深於延賞，陛下推之，澤及存歿。行道求誌敢於直言者，既許以親覽；觸綸罣網屏於遠方者，又移之近郊。減來歲之新稅，昭其儉也；棄比年之逋債，宏諸仁也。念勳臣而樹勳者益勸，尊有德而不德者知慚。賜羸老有粟帛之優，禮神隻無牲幣之愛。此所謂幽室盡曉，枯條遍春，雷雨作而蟄蟲昭蘇，風雲行而籠鳥飛舞。率土臣妾，不勝大慶，況臣蒙被恩澤，獲齒生類。會守遠郡，阻窺盛禮，徘徊天外，目與心斷。無任抃躍之心。謹遣突將王清朝等奉表陳賀以聞。
臣某言：臣伏奉五月二十八日敕旨，尊太上皇后，恩覃日下，歡動天中。臣伏以皇太后坤德合符，陰靈表慶，化光宮職，道讚國風。伏惟皇帝仁聖宅心，文明恭己，遵承孝理，嚴奉慈顏，獻寶綬於內朝，宣玉冊於中禁。彰明順德，知陛下就養之勤；表正母儀，見陛下歸安之盛。萬國所係，四方是刑。人臣之懇願既申，品物之歡心斯洽。臣叨承寄任，限守藩隅，不及陪位闕庭，抃舞稱賀，無任聳慶踴悅之至。
臣得上都進奉官狀報，伏承七月二十八日詔旨，軍國政事，權令皇太子勾當者。中賀。伏惟皇帝陛下大明禦宇，至孝自天。霜露既濡，想園陵之漸近；雲霞是仰，悲弓劍之方遙。內感深衷，外勉庶政。由是推赤心於俊乂，委寶曆於元良，宣明兩曜之光，崇重萬國之本。與夫遊神姑射，義豈同風；養道大庭，禮誠異日。天下臣子，不勝慶幸。臣限以所守，不獲拜候闕庭。無任屏營之至。
臣某言：伏見今月三日制書，大赦天下者。大明初升，萬物咸觀。渙汗一發，神人以和。伏惟皇帝陛下天資睿聖，神啟昌期。端拱受萬國之朝，承顏奉兩宮之慶。初嗣大位，克揚孝心。三光協明，和氣來應。臣伏讀赦令，首於奉園陵。盡誠敬，親九族，蘇兆人。次及定章程，止進獻，已逋責，滌夙瑕。內照於九重，則歸嬪嬙、放鷹犬；外明於四目，則求隱士、開直聲。柔遠以仁，則還其係虜；賞延以禮，則澤及後昆。菲食遵夏禹之規，弋綈法漢文之儉。墜典咸舉，舊章再明。升平之期，正在今日。發號之始，疾於春風；殊私所及，霈若時雨。臣幸逢昌運，曆事五朝。出守遐藩，僅垂二紀。欣承雷雨作解之澤，不勝犬馬戀主之誠。瞻望帝鄉，無任屏營懇悃之至。
臣某言：伏奉二月二十四日制書，大赦天下者。霈澤自天，鴻恩匝地。三軍萬姓，不勝慶躍。臣聞天地至大，或有所不容；日月至明，猶有所不照。伏惟皇帝陛下體元繼統，垂象立極。齊軒昊之元化，冠唐虞之至仁。敷大號於天中，揭明謩於日下。臣以為覆載之德，大於天地矣；照臨之光，明於日月矣。何則？用刀鋸而伏斧锧者，無重無輕，陛下舍之；投豺虎而禦魑魅者，無遠無近，陛下移之。免逋逃獻畝之稅，罷雕華任土之貢，出後宮之伎樂，還外國之俘囚。褒崇首罷雕華任土之貢，出後宮之伎樂，還外國之俘囚。襃崇首先於二王，敦敘旁周於九族。明徵義烈，各錄其裔胄；悉數忠勞，遍增其爵級。宣股肱之力者，賞延於上；效爪牙之任者，賜出於中。搜淪滯之才，遷久次之秩；聘士既尊於經術，問年必本於期頤；在幽隱而不遺，雖細微而皆及。歡聲雷動，喜氣雲騰。百姓知聖人之仁，萬物睹聖人之作。普天率土，無不慶幸。臣叨居藩服，累沐恩榮，抃舞欣歡，倍百恒品。所守有限，不獲稱慶闕庭。臣及將士官吏百姓等無任踴躍屏營之至。
臣某言：伏奉今月九日制書，皇太子冊禮雲覃恩與萬方同其惠澤者。國慶遐宣，天波曲被，懷生之類，咸共欣榮。中賀。臣聞德教所加，一人有慶；元良既立，萬國以貞。伏惟皇帝陛下至化旁流，神功廣運。以為義莫重於主鬯，禮無大於承祧。考古揚前星之光，順人宏少海之澤。誕敷明詔，宣告庶方。雷初動於地中，風已行於天下。由是哀矜罪戾，甄獎功勳表順孫孝子之門，秩名山大川之祀仁無不覆，惠無不均草木惟繇，鳥獸咸若。率土臣子，不勝慶抃。臣限守藩鎮，不獲陪位闕庭，踴躍稱慶。無任屏營之至。
臣某言：今月四日，節度使伏奉制書，大赦天下者。渙汗大號，滂沱鴻恩，降自九天，被於四海。懷生之類，無不慶躍。中賀。臣聞天地之大德，本於生成；聖人之全功，在乎化育。伏惟皇帝陛下至明立極，大聖統天，法貞觀之宏規，纂建中之盛業。降哀矜於罪戾，一物不遺，頒寵贈於忠勤，萬方皆及。事遵儉約，道在寬宏，散作仁風，灑為膏澤。率土臣下，不勝歡喜。臣限以監守，未獲奔走稱慶闕庭，不勝戀結欣戴之至。謹遣某官某奉表陳賀以聞。
臣某言：伏見今日制書，御丹鳳門大赦天下者。明照六幽，澤流九有。臣等誠歡誠喜，頓首頓首。臣聞覆幬生成，乾坤之盛德；疆理化育，帝王之極功。伏惟睿聖文武皇帝陛下受天元符，纂聖光宅，躬夏禹之勤儉，體帝堯之聰明。除惡必絕其根，耀武威而四凶既殛；制政皆循其本，振文教而百度惟貞。今者東風發春，元日獻歲。凝旒視朝於正殿，步輦臨御於應門。開龐鴻之湛恩，孚渙汗之大號。萬物瞻睹，兆人允懷。至若移其放逐，解網之仁也；吊彼傷殘，納隍之義也。罷開市之征稅，足以宏聖人厚下之風；褒卿士之祖先，足以廣聖人追遠之孝。潛蟄一振，槁枯盡榮。普天率土，不勝慶幸。臣某等謬司樞務，虔奉德音，喜抃之誠，倍百恒品。無任慶躍屏營之至。
臣某言：伏奉五月二十八日制書，皇太后光膺茂典，誕受鴻猷。恩榮慶錫，覃被率土。中賀。臣聞天子以德教而兆人慶賴，明王以孝理而百神和平。伏以皇太后秉德陰凝，體仁坤厚；宏是內則，順於先朝；道配軒皇之尊，功參文母之盛。伏惟皇帝陛下孝承丕緒，仁嗣寶圖，則天之明，事地以察。昭彰慈訓，光啟尊名。發德音於上元，流惠澤於下土。陷疏網者，許其減等；養高堂者，錫以加封。粟帛遍沾於耆年，門閭必表於仁裏。悉使懷生庶類，行道群心。非獨各親其所親，無不長人之所長。湛恩布，盛禮豐融，信可通神明而光四海。天下臣子，不勝慶幸。臣限於鎮守，遠在方隅，不獲躬詣闕庭，抃舞稱慶。無任聳踴慶幸之至。
臣某言：當道進奏院狀報，司天台奏，八月十五日乙亥夜，老人星見於東井，色黃明潤，敕旨宣付所司者。率土咸觀，際天同慶。中賀。臣聞上天不言，而星垂象，次舍隱見，其指甚明。伏惟陛下道冠帝先，恩覃物表。太和之氣上達，萬壽之瑞下呈。既在東井，又當秦分。色侔蒸栗，光掩連珠。彰爾寶圖，類堯年之河出；延長聖曆，齊漢代之山呼。凡百臣下，歡心如一。況臣幸沾皇屬，叨守國藩，瞻望闕庭不勝慶抃之至。
臣某言：臣得進奏院狀報，中書門下奏賀，於醴泉縣建陵柏城獲白鹿一，聖敬日躋，休祥薦至。臣某謹按《孝經·援神契》曰：「王者德至禽獸，則白鹿見。」伏惟陛下盛德配天，深仁育物，和氣交感，出為休徵。懿此異獸，挺茲奇表：在嶠山之側，宛是隨仙；來魏闕之前，如將率舞。天下稱述，兆人歡慶。昔者周因征伐而獲，漢自祭祀而臻，比今無為，宜有慚德。臣某幸逢昭代，獲睹元功，欣抃之誠，倍百恒品。所守有限，不獲隨例稱慶闕庭。無任屏營踴躍之至。
臣某言：內常侍吳承倩至，宣示臣淮南節度使陳少遊所進白野雞者。臣聞聖法天以調氣，天表聖以呈祥，皆啟迪皇猷，發揮至理，事均影響，必在感通。伏惟寶應元聖文武皇帝陛下德合太和，化高前古，休徵異瑞，以月係年。方啟率舞以來儀，豈俟重譯而作貢。臣謹按《瑞應圖》云：「王者仁聖旁流四海則見。」又云：「祭祀不相逾，宴會衣服有節則見。」耿介之性，自能馴狎，綷雜之姿，翻然純素。玉立丹檻，雪映雕籠。時和自葉於休祥，天意實彰於變化。豈越裳之獻，獨美於前王；而岱宗之精，用呈於今貺。必然之應，幽讚如斯。載表大平之符，克明柔遠之德。臣謬參樞近，獲睹鴻休，慶躍之情，倍萬恒品。
臣某等言：臣昨二十三日中書宣武軍節度使臣劉彥佐進白烏，並以烏及所獻圖示百官。臣某伏以殊祥絕瑞，有應斯歸，絪縕感通，難識其聯。惟聖德動於皇天，天意勤於聖後，則必昭彰蚃，靈物薦臻。流行葦之仁，樹太平之業，毛羽遂性，禽鳥呈祥。臣等中賀。臣謹按《孫氏圖》云：「王者宗廟敬則白烏至。」又漢成帝時，白烏集於文武廟，黑烏皆從，頗類此圖。去年冬十一月履端之始，陛下擁萬國，驅百靈，祀圜丘，封天老，前一日已孝享於宗廟，盡敬致美，竭力精誠。悲感之音，動於列辟；孝敬之極，通於神明。白烏之來，允答醇至；書之史冊，萬代有詞。觀其素彩皓潔，丹觜朱躍冰霜奪色，龜龍讓輝。參五雲之嘉祥，掩百王之能事。臣等叨逢昌運，累沐殊私，親睹太陽之精，克葉大君之祉，歡躍抃舞，手足無從。不勝犬馬欣慶之至。
凡制五言，苞含六義。近多放誕，靡有宗師。前件人久在江湖，早工篇什；研幾甚苦，搜象頗深；輩流所推，風格罕及。
臣某言：當道進奏院狀報，六月某日劍南節度使韋皋狀奏，破吐蕃五千餘眾，生擒大酋官七人，陣上殺一百五十餘人，收獲牛馬四百餘頭疋，器械一千五百餘事者。吉語遠及，歡聲相接。中賀。臣聞順實臣道，仗順者至柔而全；禮為大經，無禮者雖眾必敗。陛下君臨萬國，天覆兆人，恩覃於幽微，澤及乎荒遠。蠢茲蕃醜，假息西陲。惟天地含宏之心，未能翦滅；以豺狼貪戾之性，輒肆陸梁。爰整其師，不攻而取，此皆降睿略於一豐，頒明謀於閫外，制士之死命，得人之歡心，所以殪戎如羊，破虜若虱，敺彼牛怪，獲其侯王。威加於殊域，武暢於群動，自然赤山之壤可蹈，青海之波可涉。必當封土刻石，以垂天聲。戎臣司武，獲睹其慶。不勝歡抃之至。
臣某言：臣得朔方節度使李欒牒稱，十一月二十日大破吐蕃者。千里喧傳，三軍快抃。臣某誠歡誠喜，頓首頓首。臣聞天生四夷，用別荒服；國有二柄，誰能去兵。伏惟陛下臣妾兆人，庭衢六合。溟波靜息，車軌混同。萬里清平，三分底定。而吐蕃膻臊醜類，狂狡陰計，乘陵凍草，妄竊邊疆。相鼠無牙，安能穿屋；羝羊羸角，徒欲觸藩。是以神聖啟其將心，忠勇成於士力。兵既落於天上，虜果陷於彀中。箝口之馬，僨車而縶者千蹄；辮發之人，為俘輿屍者萬指。降旗載路，棄甲滿野，遙知水赤，坐想風腥。此皆宗社儲靈，朝廷決策，破碎戎膽，振騰天威。凡百人臣，不勝踴躍。臣某未申絲發，謬總旗旌，欣歡憤激，倍萬恒品。所守有限，不獲稱慶。
臣某言：得進奏院狀報，八月十五日，百寮於宣政殿賀修八陵畢。伏惟陛下行通神明，孝彰天地，深懷遠慕，嚴奉諸陵。台階元臣，展敬以祗命，甸服蒸庶，忘勞而陳力。青蕪以疏徼道，掃紅腐而淨藩園。崇固護於岡陵，增肅清於松柏。漢朝充奉，徒見其遷人；魏時向望，空聞夫作樂。方今大禮，彼實缺然。天下臣妾，不勝幸甚。況臣名編竹籍，屬忝葭莩，感慶之誠，倍百恒品。
伏承順宗至德大聖大安孝皇帝奄過山陵，率土臣庶，不勝號慕。伏惟陛下孝思天至，祗事薦誠，精貫昊穹，禮備園寢，攀號罔極，聖情難居。臣漻列藩條，限於守職，不獲奔走陪慰內庭。無任感惕兢越之至。
