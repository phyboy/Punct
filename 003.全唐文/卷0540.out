臣某言：伏見制書，大行皇帝靈駕克以某月日遷座崇陵，先太後梓宮自靖陵啟發，同時合祔。萬邦永慕，悲纏於弓劍；七月有期，痛延於蠻貊。伏惟皇帝陛下孝思罔極，至性自天，攀奉山園，聖情難處。中慰。先朝臨禦悠長，威靈遐被。儲祉傳聖，以福四方。今祇祔禮終，清廟如在。率土臣庶，實謂哀榮。臣職忝方隅，分憂地遠，不獲仰陪下列，奉慰外朝。無任瞻戀哀惶之至。
臣某言：得進奏院狀報，義章公主今月九日薨，輟朝七日者。臣伏聞公主分輝帝籍，擢秀皇闈。麗有掩於舜華，才成下嫁；慶初傳於螽羽，奄有上仙。伏惟陛下仁愛方深，恩慈所屬。始其凋謝，軫以悲傷。臣限守邊陲，忝聯枝葉，不獲陪位奉慰。無任哀塞淒愴戀結之至。
臣某言：伏奉六月十四日敕旨，太常奏大行太皇尊諡曰至德大聖安孝皇帝，廟號曰順宗。臣某誠感誠慶，頓首頓首。臣聞入廟觀德，載在前言；聞諡知行，傳於故誌。伏惟順宗大聖安孝皇帝統承九聖，保乂萬邦，繼耀大明，合符真宰。方同天以下覆，俄厭代以上仙。伏惟皇帝陛下哀慕未忘，孝思罔極。痛衣冠之永，攀弓劍而無階。殷薦鴻名，光昭懿德。廟號非徵於漢魏，帝圖自掩於羲軒。百代見聖人之功，四方知君子之孝。率土臣子，以欣以感，臣限於鎮守，遠在方隅，不獲奔赴闕庭，陪位稱賀。無任踴躍之至。
臣某言：臣聞鬥筲之器，不可持盈；腹背之毛，安能翔遠。是以知進忘退，《易》象之深戒；在寵若驚，道家之切訓。此微臣所以遑遑然久積肝血，銜恩陳露而未得者也。中謝。臣代業儒素，心遊文史、雖自勵己。豈敢發身，始望之官，止於中台郎吏、外郡牧守而已。幸而因緣昌運，遭遇盛時，振拔群倫，驟登台袞。伏惟皇帝陛下欽明禦曆，睿哲配天。華夏宅心，俊賢翹首。方當選眾，固合退身。豈意遷於黃閣之崇，參以紫微之重。特出睿旨，不因人言。九重所知，萬殞何答！誠宜建用皇極，保合太和，宏聖功於堯舜之時，追恪德於夔龍之列，而和羹乏用，覆餗為憂。空有仰於清光，實無裨於元化。一自叨竊，遽經炎涼，影兢魂，痛心疾首。伏乞鑒其悃款，察其疾羸，賜以冗員，置於散地。溥求俊傑，委屬鈞衡。則大君知人之明，永光於典策；微臣妨賢之責，將息於廟謀。天下幸甚，微臣幸甚。不勝感恩屏營之至。
臣某言：衙官竇及回，伏奉十月二十九日詔書，授臣朝散大夫檢校工部尚書兼禦史大夫太原尹北都留守充河東節度度支營田觀察處置等使勳賜如故者。寵章明命，忽降自天。捧受兢惶，不知所措。臣某中謝。某性本愚懦，才惟薄劣。居常勵己，進匪因人。心無所營，宦不期達。伏蒙陛下旁羅俊乂，登用賢良，擢臣於博士之中，授臣以良史之任。其後驟升郎署，猥在朝行。塵忝日深，光耀隆極。徒思報效，未有因緣。旋屬邊上選能，軍中乏使，特蒙宸眷，遣佐兵符。空知徇公，無以稱職。望帝城而積戀，倏已四年；處戎幕而懷憂，若臨千仞。本使李說，暫嬰疾苦，奄從薨逝。伏以天威遠被，廟略克成，將士等盡忠義之心，竭恭敬之力，保完府庫，鎮定城池。奸宄不生，三軍如一。監使李輔光，器能周敏，智識通明，與臣同心，祗奉王事。豈意殊常渥澤，忽出於宸衷；不次榮名，並加於朽質。仰承雨露，使在雲霄，影兢魂，心驚股戰，進非所據，懼不自勝。臣伏以太原守在北門，地方千里，豐沛故壤，陶唐遺人。合求勳賢，膺此委任。如臣山東弱植，海內散材，非卻縠禮樂之資，無翁歸文武之用。將何以佩六官之印綬，平三府之憲章，節禦萬人，典司百事？天庭高邈，陳讓無由。感恩而泣下沾襟，忍愧而汗流浹背。謹以三日上訖，敷陳天意，葉暢軍情。綸言一宣，列校相慶。臣誓當恭承睿算，虔奉聖慈，以安人和眾為心，用報國忘家為誌。冀伸分寸，上答聖明。所守有限，不獲陳謝。臣無任感戴屏營之至。
臣某言：伏奉前月二十七日詔旨，授臣朝議郎使持節懷州諸軍事守懷州刺史禦史大夫充河陽三城懷州節度使。寵任非常，怔營失次，已再奉表陳謝訖。臣某中謝。臣器質庸懦，材能駑下。文詞小技，不足飾身；軍旅大權，未嚐措意。頃者叨居近密，親事聖明，選擢皆出於宸衷，遭逢偶協於昌運。進每憂國，退常樂天。曾不知操舟者忌臣及津，執轡者畏臣先路。雖皎皎下燭，鑒一心之無瑕；而營營謗興，扇十手以相指。去秋方半，已出嚴扃；今夏正中，又離禁掖。伏惟睿聖文武皇帝陛下恩深君父，德厚乾坤。憫棄席之恩，軫遺簪之念。微臣自臨關輔，恭守章程，非官辦而政成，幸人安而事集。既無罪悔，亦望歸遠。豈意便升疆場，超授鈇鉞，再麾飄颻而出守，十乘隱轔以啟行。荷委寄而誠深，苦離違之稍遠。就日積戀，瞻天靡遑，拂儒冠以自驚，對朝服而增歎。以今月十四日到本鎮上訖。伏以郡稱河內，山倚太行，古為雄藩，今號要地，但緣瘡痍未複，杼軸已空，力欲輯綏，曷由振舉。謹當拊循羸卒，字育疲，橫征擅賦誓不為，峻法嚴科議不用。與之休息，使昨便安。以此執心，期於報德。前臨河瀆，羨朝宗而指期；仰觀眾星，俟拱辰而何日。所守有限，不獲詣闕辭讓。無任感激攀戀涕咽之至。
臣某言：伏奉今月日制，授臣宣州刺史兼禦史大夫充宣歙池等州觀察處置等使者。命自九重，恩加一介。兢惶感惕，無地自容。臣某中謝。臣本以凡材，從來孤立，謬居要地，常積憂危。頃者陛下嚴奉園陵，孝思弓劍，微臣職當營護，理合勵精，而昧於隄防。誤有任使，既招牒訴，合抵憲章，豈意陛下恩過生成，念深簪履！寬朝廷之典制，委藩鎮之賦輿。飛魂再還，戰汗交集。誓當飲冰食蘖，鏤骨銘肌，冀申絲發之效，上報乾坤之德。不勝感恩惶恐屏營之至。
臣某言：中使第五守進至，奉宣敕旨，擢臣知節度觀察等留後。臣即以今月十八日上訖。非常之命，降自宸衷；不次之恩，猥加賤質。奉戴兢惕，罔知所圖。臣某中謝。臣內顧孱庸素無器業，量力揣分，委質戎行。身居將列，朝絕親援：不識公卿之第，粗聞宰輔之名。雖學孫吳，未知七德之要；嚐師顏閔，不究六經之旨。愚惟守直，訥未近仁，顧瞻等夷，每愧劣薄。苟求寡過之地，竊慕事君之道。束發筮仕，逢盛時以自怡；執心許國，遇暗室而增懼。臣之愚素，敢忘恩榮！頃以陪臣，獲隨覲見。比辭瑤陛，瞻睹天顏。遂因頒慶，竊膺寵錫。自謂生足榮矣，死無恨矣。豈意聖慈煥發，睿獎曲成，拔自轅門，寄之藩閫。洎天心特達，因屈朝章；而人望乖疏，必速官謗，內念惶灼，浩無津涯。且上黨重鎮，赤狄遺人，師旅薦興，風俗難理。猛則生怨，寬不知恩。鄰接強暴，地當關塞。加之以仍歲災沴，不足以兩稅徵科。軍政稍乖，壓覆是懼。臣雖竭股肱之力，瀝肝膽之誠，不知何以上答乾坤，少裨塵露雲雲。
臣某言：伏奉某月日敕旨，授臣道州刺史，恭承榮命，拜伏寵光，如出井穀，而見日月。臣某中謝。臣聞周室建侯，每先親舊；漢朝置守，必選循良。臣公才蔑聞，利用無取。自幼及壯，終艱且拙。然而竭誠以許國，必盡力而在公。一辭朝右，累守郡佐。不寒自栗，無水而沈。伏惟陛下頒帝堯分命之典，敷孝宣共理之詔。方須俊乂，以輯惸嫠。若臣之倫，何敢望此？不圖恩從上降，命自中出，付以金印，委之竹符，立有光耀，坐生羽翼。荷天地之德，戴山為輕。感雨露之仁，測海猶淺。謹以某月日便道到州上訖。誓當佩韋以勵誌，置水而清心，酌遠俗之便宜，節下人之好惡。使豪舊斂手，疲羸息肩。雖不足稱陛下慎擇眷求之意，其於乾乾憂濟，庶分萬一。臣守所限，不勝蹈舞天庭。無任。
臣某言：伏奉五月一日恩制，授臣使持節衡州諸軍事守衡州刺史，散官勳賜如故。謹以七月十五日到本州上訖。恭承寵命，循顧庸虛，感忭失圖，戰無地。臣某誠感誠懼頓首頓首。臣聞三載陟明，《虞書》盛典，六條舉最，漢制宏規。必在上允帝俞，俯諧師錫。臣謬領郡務，素無吏能，虔守國章，布宣皇化，匪寧夙夜，再換炎涼。仰奉陛下憂勤，以恤遠人凋瘵。雖檢身肅下，不敢愧於神明，而阜俗移風，竟未彰於績用，將何以特膺睿獎，簡在宸心，當愷悌之旁求，副循良之慎選？省躬增愧，殞首知慚。謹當恪勵精誠，策磨朽鈍，冀立日新之效，少酬天覆之恩。實望聖慈，照臣肝膽。臣無任感躍屏營之至，謹差某官乙奉表陳謝以聞。
臣某言：伏奉某月日恩制，授臣石州刺史持節石州諸軍事。謹以某月日到所部上訖。祗奉明命，伏深戰越。臣某中謝。臣本瑣材，素無明略。雖被堅執銳，曾立絲發之功；而化人成俗，未知韋弦之政。豈意陛下錄其微效，委此無能，付臣以六條之法，委臣以千里之地。況離石古郡，洪河巨防，官惟其人，位不虛授。內顧庸劣，將焉克堪？誓當宣陛下之風，達其堙鬱；布陛下之澤，潤其枯槁。少助神化，微分聖憂，然後退居農畝，以避賢路。臣不勝悃款屏營之至。
臣某言：伏奉某月日恩旨，南郊禮畢，進加臣朝議大夫。拜受嚴命，感惕交集。臣某中謝。臣泗濱諸生，塞上從事。被蒙恩澤，齒列才俊，戴高履厚，實有恧焉。乃建子月，伏惟皇帝陛下殷薦祖宗，嚴禋天地，而限從外役，不侍中禁。有望雲就日之戀，無給薪除地之勞。今者爵賞遠加，寵榮俯及。拾級以上，早忝諸侯之秩；曆階而升，又廁大夫之品。峨峨象笏，燦燦銀章，自揆何人？敢安非據。伏以神休既擁，王澤已流，難申牢讓之心，空秉益恭之禮。無任慶幸屏營之至。
臣某言：今月七日，中使尹偕至，伏奉敕書手詔，慰喻臣及將士參佐等，並賜臣官誥旌節。寵命並臨，榮光疊至。欽承捧受，感惕難勝。臣某中謝。臣昔為諸生，所冀微祿。揣摩鉛鈍，際會清平。伏惟皇帝陛下至德配天，大明並日，朝有多士，國無幸人。若臣庸虛，何足比數？階緣所職，被服殊私。居郎吏之中，已為饕竊；立戎旃之下，安所堪任。前奉詔書，除臣節度，托肺腸而三省，覺魂魄之九飛。懇款未申，恩光薦及。使從天上，拜迎而萬姓歡呼；王在日中，照臨而一方安泰。編綸言於寶軸，揮宸翰於彩箋。既賜諸侯之旌，又降將軍之節。委之刑賞，許以便宜。臣實何人？忽蒙斯寵。重如山壓，薰若火炎，無以為容，不知自處。謹以今日準敕拜受訖。臣伏以旌惟進善，節以詰奸。昔常傳聞，令即祗受。度才非將，雖天下所知；稟令於君，豈風塵敢犯？誓當保安四境，和葉三軍；灑帝澤於州閭，振皇威於邊徼。難酬天造，庶竭臣心。所守有限，不獲陳謝。無任感戴抃躍之至。
臣某言：伏奉恩旨，授臣太原少尹兼禦史中丞充河東節度使行軍司馬。祗承榮命，以感以懼。臣某中謝。臣器質凡下，行能無取。父母生之，陛下知之。頃陷官謗，會從吏議。伏賴陛下聖明，乃得全活。既而肩隨多士，掌領孤兒。警夜巡晝，庶將終老。天蹐地，誓不違遠。豈意陛下不量臣之能否，拔自近侍，貳於大藩。且禦史丞執憲之任，府少尹理民之官也，軍司馬握兵之職也，皆須率其屬以讚其長，必國之良，猶懼不稱，況於疲病，安所堪任。此臣所以行思坐念，常恐失墜。以某月日到府上訖。伏以太原建國，興王大都，嘵囂五氏，合遝萬室，動見指視，甚難為理。唯稟謨猷於廊廟，同心力於幕府。勤以臨事，清而處身。至若上分乃眷之憂，下塞具瞻之望，雖欲自勵，終非所能。離去殿階，己彌旬月，攀望不及，腸回目斷。無任雲雲。
臣某言：臣得進奏院狀報，今月七日，聖慈召臣男公敏令對見，其日中使馬承倩奉宣進止，賜緋魚袋。欽承失圖，啟處無地。臣某中謝。臣才非動眾，勇不兼人。仰緣枝葉，獲展筋力。荷天百祿，幸據於周詩；遺子一經，誠慚於漢史。男公敏義方未教，容止無儀。伏蒙陛下召入清禁之中，立於丹墀之下，遠憂顛沛，伏用兢惶。豈意明命曲臨，榮光下燭。小觿猶佩，忽帶金章；褐衣才解，便綰朱紱。生成之功不次，浸潤之澤無涯。重若戴山，輝如衣錦。匈奴未滅，方忍恥於愚臣。童子何知，複蒙恩於聖主。六姻交賀，百眾同歡。空竭節於邊陲，豈酬仁於覆載。銘膚鏤骨，不敢殞墜。所守有限，不獲陳謝。臣無任感激屏營之至。
臣某言：去二月日，中使某至，伏奉敕書手詔，並賜臣春衣一副，牙尺一條，宸翰葳蕤，寵錫稠疊、捧受榮抃，如將不勝。臣聞衣裳在笥，與必有道；刀尺為器，用惟其人。臣魯國小儒，漢庭下士，因緣霈澤，汙染官牒。顏嚐忍愧，心不容憂。陛下仁發於中，惠周於外。矜臣以濕暑之患，賜之葛衣；念臣無忖度之能，降其寶尺。輕新有楚，廣狹不逾，被服而炎蒸坐銷，秉持而長短立辨。揆才量力，將何補於分寸；運肘延頸，實有塵於領袖。當期畢命，無以酬恩。臣無任。
臣某言：今月日，中使周某至，奉宣口敕，賜臣春衣一副，並端午衣一副，銀碗一口，百索一軸。累受寵光，載懷兢懼。自揣涯分，若臨冰淵。臣某中謝。臣以昧於知人，交通元載，合從牽累，伏待刑章。豈謂俯回宸翰，特有殊賜。罪當褫帶，忽頒禦府之衣；憂可傷生，重延長命之縷。更加珍器，曲被深恩。徒懷推食之仁，立遣素餐之責。施均雷雨，荷重邱山。雖畢命以自期，終粉身而無恨。臣無任。
臣某言：中使某至，伏奉敕書手詔，兼賜臣及大將軍等春衣一副，金縷牙尺一條。拜奉天書，光生萬里；即受殊賜，喜溢三軍。臣某中謝。臣素以庸虛，特承聖獎，寄深分閫，恩重邱山。祗奉朝章，布宣皇澤。藩夷即敘，懸道廓清。將士無戰伐之勞，四時沾衣服之賜。況榮頒尺度，禮葉典經，敢懷寸進之心，空積違顏之戀。臣無任雲雲。
臣某言：中使某至，伏奉敕書手詔，兼賜臣衣甲器械刀斧銀器及藥物等，並賜臣下軍將者。賜因寄重，報覺身輕。蹈舞若驚，載欣載躍。中謝。臣力慚致果，跡忝理戎。六月之師，才申國討；九天之詔，先布皇慈。將以忠勤，恤其暴露。側身拜命，睹物知恩。念臣或抱羸屙，是加藥物；矜臣必摧凶醜，載錫戎裝。弓倍六鈞，刀逾百煉。衣分元甲，戰則保全；器有白金，食唯豪貴。寵連諸將，榮冠一時。漢主賜人，空聞寶劍；宋朝頒藥，但理金瘡。豈如兼備五兵，盡蠲萬病。榮茲陋質。感戴奚殫。無任感恩捐軀之至。
臣某言：臣得進奏院狀報，三月二十五日，本道監軍李輔光奉宣進止，賜臣男公敏絹五十匹，衣一副，著蓋碗一並合，發遣往東都辦護喪事。至二十六日，伏奉敕，賜臣妻博陵郡夫人崔氏晉國夫人。欽承明命，以悲以歡。臣某中謝，臣某帝枝末屬，天壤微生。幸偶升平，叨居要劇。生成之德，無以奉於君親；封賞之榮，豈望及於妻子。今者一門之內，二日之中，王澤浹於幽明，天光蟠於高下。受恩過厚，忍愧逾深。且翦葉為珪，晉封所以稱其大；織縑如雪，班女由是詠其妍。既耀溢於親疏，實感纏於存歿。未知所答，難以自陳。空知想泉路以傷心，仰天衢而稽首。所守有限，未獲陳謝。無任。
臣某言：臣聞君猶父也，臣猶子也。子事父有冬溫夏清之禮，臣事君有大聘小聘之義。臣雖庸鄙，嚐感斯言。況乃地離京師，千里而近，身去王室，十年有餘。心既傾而陽光未回，目巳極而雲路猶阻。此臣所以形留神往，淚盡血繼者也。況監司之寄甚重，馬乘之務非細。或物有因襲，革之而無妨；或事無典據，為之而有利。鹹非翰墨，所可升聞，貯於中心，期以上達。伏惟陛下回天地之鑒，垂日月之明，俯借恩光，暫令朝奏。儻得飛纓於赤墀之下，委佩於彤庭之前，目見龍顏，足履丹地，則犬馬大幸，與天無窮。無任悃款之至。
臣某言：臣聞天地之大，曲成於品物，臣子之心，無隱於君父，下情上達，至化旁流。伏惟開元天寶聖文神武應道皇帝陛下睿謀作聖，孝理奉天，蒼生之願不違，皇極之慈廣運。不以臣微劣無取，累擢大官，位高尹京，職重居守。犬馬陳力，未酬明主之恩；霜露感懷，遽有私家之請。臣某中謝。先臣墳墓，俯在近郊，頃歲以來，闕伸拜埽。每至寒節，展臣情禮。晨往暮還，所職無闕。又臣於墳塋立碑，恐其向就，建樹之際，獲遂躬親。重泉承日月之光，舉家蒙雨露之澤。不勝罔極之至。
臣某言：伏惟皇帝陛下某月日臨禦某殿，射飛雁一隻，應弦而落。歡動宮闈，武暢環衛。中謝。臣家世為將，揚聲朔野，弧矢之事，少嚐習焉。每張侯為鵠，注鏃而釋，期於必中，十不一二。今則禽飛於青冥之際，箭發於倏忽之間，一聲劈雲，雙翼墜地，此皆神授審固，靈扶端直，以成陛下神武之威也。臣才質無取，蒙恩深厚，脫劍免胄之餘，輒思撰《射雁歌》一章，隨此上獻。誠不敢繼抗墜，列風雅，姑以抒下情，宣上德，附於大武之末，而登歌焉。無任歡抃怔營之至。
臣某言：得當道征馬使穆林狀稱：忻州定襄縣王進封村界，去五月十二日夜，孳化馬群內異駒一匹，白騧文馬，畫圖送到者。臣謹差虞候辛峻專往考驗，並母取到太原府，而毛色變換與青騧色，駝頭跌額，紅鼻肉駿，尾上茸毛，額帶星及旋，肋骨左右各十八枝，四蹄青，兩眼黑。續得穆林狀稱：當生之夜，群馬皆嘶，靈質炳然，休徵備矣。中謝。臣聞馬之精也，自天而降；馬之功也，行地無疆。是以武藉其威，文榮其德。謹按《馬經》云：肋數十六者行千里。伏惟陛下握負圖之瑞，總服皂之靈，異物殊祥，蔚然叢集。臣觀前件駒靈表挺特，雄姿逸異，頸昂昂而鳳顧，尾宛宛以虯蟠，信坤元之利貞，誠太乙之元貺。自將到府，便麗於宮，每飲以清池，牧於芳草，則彌日翹立，驅之不前。及長風時來，微雨新霽，輒驤首奔騁，追之莫及。臣某恒親省視，專遣柔馴，倘駿骨峰生，奇毛日就，獲登華廄，既備屬車，遠齊飛兔之名，上奉應龍之馭。天下大慶，微臣至願。見今養飼，至秋中，即專進獻。伏惟陛下兼愛好奇，想其風彩。今謹圖畫隨表上進，伏乞聖恩宣付史館，俾此丕烈，垂於無窮。臣無任戰越之至。
