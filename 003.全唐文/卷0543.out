某官至，辱垂下問，令公舉一人，可管記之任者。愚以為軍中之書記，節度之喉舌：指事立言而上達，思中天心；發號出令以下行，期悅人意。諒非容易，而可專據。竊見前進士高陽齊孝若，字考叔，年二十四，學必專授，文皆雅正，詞賦甚精，章表殊健；疏眉目，美風姿；外若坦蕩，中甚畏慎。執事儻引在幕下，列於賓佐，使其馳一檄，飛一書，必能應馬上之急求，言腹中之所欲。夫掇芳刈楚，不棄幽遠，況孝若相門子弟，射策甲科，家居君侯之化下，且數年矣。不勞重幣，而獲至寶，甚善甚善！雄都大府，多士如林，最所知者，實斯人也。請為閤下記其若此，惟用與舍，高明裁之。
臣某箋：伏見七月二十八日皇帝宣詔，軍國政事，並權委皇太子殿下勾當者。伏以皇帝陛下躬勤黼扆，誌奉山陵，恭慕積中，殷憂發外。瞻九廟之重，須有纘承；以萬幾為煩，期在宴息。伏惟皇太子殿下日躋睿哲，天縱欽明，繼丕業而堯曆重昌，嗣鴻名而文功累盛。事有光於往古，慶實被於殊方。率土臣心，無任欣戴。臣限以鎮守，遠在方隅，不獲陪慶官庭，抃舞稱賀。瞻戀踴躍之至，謹奉箋以聞。
元和十三載二月八日，予為中書舍人翰林學士，夜直禁中，奏進旨檢事。因開前庫東閣，於架上閱古今撰集，凡數百家。偶於《王勃集》中卷末獲此《鑒圖》並序，愛玩久之。翌日，遂自摹寫，貯於箱篋。寶曆二年，乃命隨軍潘元敏繪於縑素，傳諸好事者。太原令狐楚記。
先生姓周氏，名隱遙，字息元，宗其道者相號為太元先生，汝南人也。抱天和衝澹之氣，含至精潔朗之質，玉冷泉潤，鬆高鶴閑，韜精守道，冥得真契。穀神既存而長守，元關無鍵而不開。
貞元初，遊蘇州吳縣之包山林屋洞。秋八月，始於洞西得神景觀，訊其居者，曰：「距此數裏，世傳毛公塢。毛公道成羅浮，居山三百餘歲，有弟子七十二人。聚石為壇，遺趾猶存。爾能勤求，吾請以導。」既行而蘿筿迷密，不知所往。先生冥目久之，逢一物焉，雙眸盡碧，毛色紫而本白，高數尺餘，隨而行之，視乃鹿也。須臾乃跪止，若有所告，先生默記之而還。
至十九年冬，刜木鬋茅，奠厥攸居。得異石一方，上有蟲篆，驗之，即毛公鎮地符也。既而鑿戶牖以為竇，有鶴銜弄冠裳，戲舞於庭砌。後得一井，香白滑甘，溢為白泉。其旁得古池焉，深廣袤丈，陽驗陰伏，湛如也。初先生嚐息於洞之南門中，神化恍惚，往往失其所在。遇好風日，亦來人間，將至，必先之以雲鶴，其弟子灑埽香室，俄而至矣。
嗟乎！先生之體，同乎體矣，不以晝夜更動息，不以寒暑易纖厚。不食而甚力，走及奔馬，全乎氣者也；雖飲而無漏，止如靈龜，外乎形者也。鹿以導步，神柔異物也；符以存視，道契先躅也。井泉去厲，昭乎仁也；池水不枯，齊其慮也。仙雲靈鶴之驗，去來仿佛之狀，其必神行而智知乎？
予叔服膺先生之門，二紀於茲，錄先生本起，見命為記。凝神遐想，直而不遺。元和十三年八月，華州刺史兼禦史中丞令狐楚記。
太和五年春三月，兗海節度副使李員外虞致本府書幣，修好於我。卒事返命，且以故太守《蘇源明集》中《小洞庭燕籍》及《序》二首見寄，請餘立一貞石，識其故處雲。餘為之考尋圖牒，詢訪耇老，自五六日至於旬時，茫然曾不得回源亭渦泊依稀仿佛者。從天寶十二載而下，及茲八十年，源明有盛名於朝，遺愛在鄆，嚐與五太守會集，燕遊之所，形於文字，冏若金玉。若良二千石好事君子，接武而來，縱不恢張增飾之，必當思人愛樹，存為此州故事。悲夫恩澤之外，四紀有餘，自蕩平而還，三政相繼。不銛鋒摩刃，以戰鬥為務；則長臂利爪，而攫拾是謀。視嘉山水好風月，如越人之髢、瞽者之鑒，非惟無用，又從而仇之。餘以為不可使中行子之文無傳於此地，乃於溪亭作金石刻，引而記之，亦李誌也。秋七月二十七日，天平軍節度等使檢校尚書右仆射鄆州刺史兼禦史大夫彭城縣公令狐楚記。
仙人琴高，生於周而遊於冀，嚐入碭水，沈而不濡，時乘赤鯉，周旋自若。河東，冀州之城也，前此嚐命有司廟於沁水之東，有冽寒泉，在堂之下，廣圜累步，澄湛盈尺。嘻！靈蹤汗漫，雖羽化於何鄉；而真理希夷，或鱗潛於此地。不然，則何以旱暵而不耗，霖淫而不盈？居人乞靈以赴訴，遊子玩奇而濯弄，澹乎不知其幾百年也。貞元十五祀，郡守之子弟，敢以葷血饌於傍，腥膻既漫，清泚遂涸，似有扃閉，孰知根源，迨茲七稔，無複一勺。
永貞之元年，觀察使尚書右仆射馮翊嚴公，以清靜❥其心，以中和樂其職。申命前清源令范陽盧憚假符於州，逾月而吏知恥，逾時而人知敬。一年而生物盡康，眾績其凝。由是抗懷仙風，注意靈泉。且曰：「刾山而飛者，傳於故誌；聞綺而赴者，載在前言。吾其禱焉，儻可複也。」秋九月一日，率其屬，有攝長史程義光，攝司馬周利用，軍從事王僔州，主簿趙鄂、王青溪、楊果雲、連道衝，並軍吏群從數十人，致齋陳信，蚃如答。初以神視，厭浥而未融；徐以氣聽，湔準而始達。奠未徹而可以鑒，晷不移而可以汲。其明日，潏然有響，澂然無波，舊痕皆平，故味不爽。州閭喜駭，瞻觀奔走，乞以其狀獻於府朝。而盧君善無近名，嫌不語怪，將使感通神速之事，寂寥無聲。越十月，楚聞風異之，伐石為記。
嗚呼！聖人之所以觀象設教，神而化之者，無他，其要在於禍淫福謙，懲惡勸善。苟或淫昧，將焉訓齋。吾知盧君之洗心餐和，勤力抱素。前領遼山也，未及周歲，獲白鹿以歸。聿來心源，齋沐於赤鬆觀，有四白鶴自天翔集。是故精意專感，急於置郵，靈釣而元關洞開，神驅而幽鍵迎解。有以知神明之與仁助，信蓋章乎州民。於是潔其涯隒，新其廟貌。入於門者，不俟約束，自然齋莊。如承水仙，若睹龍鯉，上可以列瑞典，下可以編幽經。目為靈泉，蓋傳信也。時永貞元年孟冬月十有八日記。
道太原而北，列郡數十，雁門為大。在周秦時，與山戎、林胡犬牙其疆，國家以文德柔惠而驅去之。北跡距塞口猶千里而遠，若內地控於通都。秩二千石者，非休勳懿德，則名王旄士。乙亥歲，今尚書隴西李公廉刺並部，選第郡政之尤異者，得昌化守南康郡王河南元韶，首表其名，遽聞於天，璽書勞勉，移理於代。惟南康以壯事老謀逮事先侍中平王，則尚書朗寧王，勤於君，惠於人，而敬恭於神。由是神降之福，人懷其德。
是歲夏五月，赤車彤幨，至自石州。初一日，會計於官次，察掾吏之勤惰；次二日，存問於里閭，求人民之利病；既三日，遍祭於山川神祗。蓋無停陰，鑾不輟聲。於郡東凡四十里，白楊有祀，實代之主也。嘑水旁注，雁門山前峙。磐礴相抵，為堆為阜；蘙薈柯條，如虯如龍。廣僅百畝，厥高又倍。信可以回薄日月，而避逃風雨。豈朔漠之氣凝結於此乎？坤元之精決泄於此乎？不然，其何以巍巍蒼蒼，將欲戛若木，稍扶桑；卑大椿於漆園，小蟠桃於東方？與夫古墓多悲，蕪城早落者，不同品矣。
按《諸經記》且曰：「昔元魏高祖孝文帝，由一成而宅九有，起雲中而馭天下。損益三代，憲章百王。厥初經營，由此途出。係馬其下，歇鞍於枝。威靈所憑，別白而在。既偃頓以附土，又跳騰而架空，如有高掌蹠為鳥勢形。」洎今朝中書令燕公說摹詠其事（張公《白楊篇》之卒章云：「欲識前王塔鞍處，正北苗抽一小枝。」）戶部侍郎吉公中孚申而明之，（建中初，吉公以萬年尉為黜陟判官至此，為之歌序，具載其事焉），故跡彌顯，高名益大。為屏為圖，播於海禺，代人神之，是以祠也。而舊規相襲，未甚宏麗：簷牖東向，椽欒內奰；有襖蠱這氣，無尊嚴之威。式車馬者以避禍，非以致敬；奠蘋蘩者惟邀福，不惟饗德。猶此祀也，不亦涹孝文於代乎？
南康其孫也，大懼夫祖德之墜於地，因愀然而言曰：「於古有召公奭，以區區陝服為周二伯。行野聽訟，憩於甘棠。後思其人，猶愛其樹。其在《詩》曰：」勿翦勿伐，召伯所茇。「矧我烈祖有開國之武，麗天之文，撫正萬方，照臨四海。而又儲祉降德於後子孫，俾不佞起家而王，專城為守。愧不能顯揚先美，使若黃帝，幸君之使，使理此土。敢黷於祭祀，是褻於功烈而速其罪戾也。」一年，因農之隙而易其地。二年，乘歲之豐而改其制。不三四年，得請於上，而新廟成。南面袞服，所以稱尊也；兩楹阼階，所以定位也；築墉於外，所以禦侮也；設屏於前，所以修容也。耽耽沈沈，顯敞靚深，不風而清，無雲而陰。前王戾止之儀，於是乎在；裔孫聿追之孝，於是乎舉。不惟禁淫祀，廢非禮；抑亦開明德，摛耿光。欲使異日觀者，不俟請書問俗，而知樹之所由植，廟之所由崇。
諗於有知，僉曰：「非頌聲不可。」初南康之典化，顧嘗客焉。迨今剖符，則又備位於隴西公之府。相得最書，見繩為文，故敢徵成之功，與作之義，篆刻貞石，立於前楹。庶擬衛悝彝鼎之銘，敢同魯僖宮之什。銘曰：
蔚彼白楊，叢生雁門。蒙暑翳寒，晴天色昏。巨抵交柯，龍翔虎眠。從古強名，莫知其原。惟昔魏帝，於枝息鞍。懸垂低昂，厥跡猶存。大畏其力，小懷其恩。爰有靈祠，號為神明。二扉不扃，四簋不陳。樵蘇所往，雉兔為鄰。於鑠良牧，時維孝孫。下車之初，致敬而言。蔽芾甘棠，猶思其人。綿綿葛藟，下庇於根。乃正名居，式崇藩垣。山立當寧，翼張重軒。有赫斯皇。既嚴且尊。允矣君子，孰如其仁。大椿之年，細柳之軍。吾與元也，人誰間然。欲載其功，莫先於文。編詞琢石，終古不遷。
❥安定郡王諱光進字耀卿節制靈武之三年，歲在乙未季夏六月，寢疾於理所。監軍使者驛馬以聞，皇帝遣中貴人齎尺一書，與禦府醫藥，馳往臨視。旬有八日，奄棄厥命，享年五十七矣，制詔丞相禦史，罷朝會，加賵賻，然後以左揆之密印畫綬，告於第焉。其年，嗣子季元，河東衙前兵馬使檢校太子賓客兼監察禦史；次曰燧元，陳許節度押衙檢校太子賓客兼監察禦史；次曰毅元；次曰綬元，宣義郎行太原府太原縣尉；次曰宗元；次曰吉元，血泣柴立，護裳帷南歸太原。越十一年二月己酉，葬我尚書左仆射安定王於太原府東四十裏孝敬原，禮也。
公之先本阿跌氏，出於南單於左廂十二姓。代有才傑，繼為酋師。嚐統數千廬落，號別部大人。貞觀初，大父賀之率其屬來歸。太宗制受雞田州都督，仍充靈武豐州定塞兵馬使。大父襲之，無祿早世。先父良臣，開府儀同三司雞田州刺史充朔方先鋒左助兵馬使。夫以三葉之忠厚，一門之信謹，宜錫祚允，降生畯賢。
公形清而視明，神全而氣和，猿臂虯須，山立玉色，贈工部尚書李奉國，⒖公之伯姊，器公於稠人，教之騎射，付以韜略。由是發跡雲中，策名太原。始以勇敢從北平王燧戰於蒲次，以願恭事朗寧王。自艮鐵於並或典領先偏，或訓齊部伍。公家之事無細大，戎府之務無重輕，緣手風生，過目冰泮。禮部尚書隴西公說待以心旅，奏兼殿中侍禦史；工部尚書滎陽公儋仗為爪牙，表兼禦史中丞；大司空嚴公綬擇戲下之才，奏兼禦史大夫；司徒範公希朝求軍中之舊，遷為檢校左散騎常侍。古人云：「一心可以事百君。」於公見之，自時而後，氣概昭宣，風聲流聞，人望歸厚，天心委重。由代州刺史石嶺鎮北兵馬使代北軍使超遷工部尚書單於大都護振武節度支度營田觀察押蕃落等使，朝家思所以優寵尊異於公者，無所愛焉。八年秋遷為秋官，改拜靈州，進階至銀青，封❥於安定，賜姓李氏，列宗籍，追命先君儀同為工部尚書，先夫人史氏為代國太夫人。君臣交感，家國儲慶，焜燿充塞，有如是耶！
十三年春，介弟忠武軍節度等使銀青光祿大夫檢校司空同中書門下平章事武威郡開國公光顏既平淮夷，秉圭來朝，疏公官伐德善，涕洟見請，以表邱壟。又會故吏禦史任夷則條二府政事，上於考功，故得鋪陳馨香，追琢琬玉雲。惟公❥毅直清，潔矩莊明，不為物遷，能以貞勝。忠信之教，自形於心術；孝悌之行，每合於天經。昔國太夫人嚐有霜露之疾，公與今司徒左右就養，不脫冠帶者累月。其到雁門也，先惠訓而後武斷，清靜之政成，愷悌之化流，鰥孤遂安，奸盜訖息。貞元中，孝文之心，在宥天下。無何，李鄭二帥，相繼物故。大司空嚴公亦用寬和統三軍，轅門武人，驕蹇自便。及公之都紀綱也，言詞約而必信，號令明而必行；堂皇之上聽無嘩，大旆之前立無跛。範司徒之東討常山也，軍旅之事，❥以谘之，或氵塹水以絕其歸居，或斷橋以防其走進，繄君有命，皆我之為。開網竟從於朝旨，改轅無失於戎律。其在振武也，懲邊候之不修，黠虜挻災，我人離落，於是選騎戒期，揚威棱於沙磧。寇皆愕眙，深潛而遠遁矣。病公田之不辟，豪家射利，我庚空竭，於是置吏立程，懸信賞於表綴。農皆鼓舞，寒耕而熱耘矣。罕羌之豪曰懷榮，曰黑❥戕賊攘奪，橫於二垂，前後握兵者率不能禁。公乃飛語以速其卸，開恩而怠其意。密聲殄力，如取懷中而殺之。風清河湟，威動朔漠。遷之至於靈武，亦猶是也。而加之以勤儉，因之以廉平。夫家之徭有恒經，並地之征有定制。生物滋殖，齊人樂康。利澤四布，淑聲一口。
時縣官加兵蔡人，且三年矣，楚方奏薄技於內庭，雅知將欲徵❥於朔方，濟師於許❥謂肺肝之可見，俾手足以相衛。公亦義形於色，情發於中，或攘臂而言，或投袂而起。豈天緩狡童之戮於終歲也？翌日而公疾，浹旬而公病，不月而公薨。悲夫！信之結於人也深，惠之被於物也久。聞喪而哭於野者雷動，會葬而登於壟者星奔。豈止剺麵刾心，輟春罷布而已。嗚呼！黑山雖順，赤嶺猶虞，而耀卿宰木已高，壽宮永閉。懷忠憤者，得不太息而掩涕乎！蔡邕撰有道之碑，自知無愧；範文觀武子之墓，可以與歸。銘曰：
天有風霆。是為威刑。國之斧鉞。用以征伐。明明我後，耀武敷文。蟜蟜我王，砥節邀勳。昔在偏裨，其道則直。洎司綱紀，其儀不忒。一麾出守，十乘啟行。藩籬單於，襦袴朔方。心與世同，政由已出。塞上師壯，軍中廩實。既宣大忠，宜奏膚公。西戡畎夷，北伐山戎。慶方來兮任方崇，身已滅兮名已空。罕山之南汾水東，白楊黑柏多悲風。
維元和十五年歲次庚子正月甲戌朔二十七日庚子，移殯於大內太極殿之西階，粵五月十五日庚申，遷座於景陵禮也。玉衡南指，金波西落。皓雪集其麻衣，素雲褰其綃幕。柳宮龍動，竹池魚躍。兆庶雨泣於浩穰，萬靈風號於寥廓。哀子嗣皇帝仰攀雕輦，殷奠瓊筵，哀無容以觸地，痛不返而終天。仙仗徐進，宸儀永隔。降睿旨於鸞台，揚聖功於鳳冊。其詞曰：
配天維唐。伊祁同光。應道為帝。元元之係。聖人有作，孝子善繼。顯赫十朝，總齊四裔。執其大象，司彼左契。武烈誕敷，文明下濟。出潛離隱，或躍未融。親則盤石，封殊翦桐。承祧黃屋，主鬯青宮。禮樂盡在，謳歌薦至。軒皇倦勤，傳付神器。太母侍養，親臨寶位。怡聲下色，先意承誌。家令敢言，天子屏貴。明明出震，業業承乾。其仁如山，其智如泉。理析堅白，學探幽元。揮毫霧動，掞藻霞鮮。所持者儉，所寶者賢。刑靡不省，賞無不延。冕旒迎日，珪璧祈年。涕謁宗廟，臣朝昊天。天縱神聖，日躋孝敬。鴻名再加，寶曆一定。窮人屢賑，名士交聘。獸愛觸邪，草憐指佞。梯航修貢，鱗羽遂性。河色呈符，山聲告慶。編書辯謗，創殿思政。甘節必稱，苦言終聽。棱威之遠，德政之盛。霜雪憲章，風雷號令。夏台齒劍，上黨納井。趙際宅心，鄴中聽命。誰能去兵，王者有征。玉壘霧廓，金陵鏡清。狐鳴上蔡，蟻聚東平。伏锧就戮，回戈受烹。始以止殺，歸於好生。恢恢不失，蕩蕩難名。信及隱微，道存溥博。走馬斯卻，昆蟲鹹若。調其玉燭，徇以木鐸。混同車書，遠頒正朔。範金合土，大興太學。清蹕鳴鑾，將登高嶽。四維既張，五刃已藏。蠻夷戎羌，敢不來王。天下清淨，朝廷樂康。會冠劍以高宴，戲魚龍於廣場。有嚴有翼，無怠無荒。俗皆臻於壽域，人自為於羲皇。日出入兮安窮極，雲飛揚兮無處所。瑞方瞻乎鳳來，災忽聞於鸛語。謂百年之可卜，嗟九齡之不與。當凝旒而下臨，奄脫屣以輕舉。萬姓哀其考喪，千官懷其後撫。封人猶禍於南山，帝子已號於北渚。嗚呼哀哉！披靈衣兮如在，委仙佩兮若休。建環海以靜寐，謝鼎湖而遠遊。桂華朗兮高殿寂，梧葉暗兮深宮愁。驚同軌之遽至，咽長川而不流。嗚呼哀哉！威儀肅設，文物前列。酌玉斝以宵奠，駕金根而曉發。出朱雀之正門，背青鸞之迥闕。逶迤原野，蒼茫日月。去複去兮降堯階，悲莫悲矣臨禹穴。嗚呼哀哉！地開蒼穀，天作豐山。江海自流於泉下，城郭取象首人間。高封馬鬛，永秘龍顏。鱗有逆兮曾觸，髯欲升兮高攀。朝百靈以肅肅，遺八駿以閑閑。陵植柏兮未拱，閣生苔兮已斑。嚴日宮而深閉，藹雲幄以空還。興眾感於萬井，結宸悲於九關。嗚呼哀哉！神行無方，乾健不息。物皆被於聖澤，人自迷於帝力。巍乎高代之行，至矣動天之德。後元壤以長存，冠蒼穹而罔極。嗚呼哀哉！
嗚呼！齠齔之牢，獲見大夫，目以成器，異於群倫。自降而遷，垂三十春。服義懷德，遠而逾親。靈州不協，坐謫三楚。遐服徂征，高館晤語。謂天之道，正直是與。捧手欲辭，以心相許。群後抗疏，訟公無辜。羽林森森，天授兵符。適值南還，款耀神都。風天雪夜，買酒相呼。帝命並土，喜公為副。令尹是毗，賢王是輔。嗟我小子，此焉婚娶。贄幣既求，酒牢亦具。河外西城，振胡鎖戎。詔遷大夫，開府其中。平生相知，招我以弓。竟逼方寸，不能從公。自此違奉，無由詣謁。絡繹篇章，綢繆書劄。不聞嬰疾，不得留訣。倉卒一辭，寂寞長別。嗚呼哀哉！惟先將軍，有庸有勳。及公嗣興，武不害文。義分如霜，誌氣幹雲。頭蓬麵垢，報國事君。土田未封，旄鉞未受。天實福善，神明為咎。埋沒黃沙，摧殘白首。雖以瞑目，豈能鉗口。孤翩翩，反葬秦川。經過故府，悵望新阡。魂兮何之，音容悄然。攀轅薦奠，若淚潺湲。
年月日，某官某致祭於故十三侄女行軍夫人之靈。嗚呼！婦德尚柔，以宜其家。人之不幸，生也有涯。側聞夫人，明懿穠華。輝奪夜光，鮮侔晨葩。行軍之妻，尚書之女。動而中禮，欲不逾矩。婉彼宋子，歸於鄭武。主吏之昌，副軍大鹵。雲霄茲始，琴瑟方調。孰雲大年，曾莫崇朝。煜煜華，不思風飄。瀼薤露，先旦而消。嗚呼哀哉！昔也北來，繡帷虧蔽。今茲南去，丹容曳。逝矣冥漠，宛然慈惠。嫡女墜心，良人迸涕。嗚呼哀哉！本支百世，如水一源。況是鰥夫，彌憐小孫。千齡共盡，萬化如存。申奠致詞，悲何可言。尚饗。
