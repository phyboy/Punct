貽孫，貞元時官夔州刺史，累擢至諫議大夫，充宏文館學士，出為福建都團練觀察處置使兼御史中丞。
歐陽君生於閩之裏，幼為兒孩時，即不與眾童親狎，行止多自處。年十許歲，裏中無愛者；每見河濱山畔有片景可采，心獨娛之，常執卷一編，忘歸於其間。逮風月清暉，或暮而尚留，窅不能釋，不自知所由，蓋其性所多也。未甚識文字，隨人而問章句，忽有一言契於心，移日自得，長吟高嘯，不知其所止也。父母不識其誌，每嚐謂人曰：「此男子未知其指何知，要恐不為汨沒之饑氓也。未知其為吉耶？凶耶？」鄉人有覽事多而熟於聞見者，皆賀之曰：「此若家之寶也。奈何慮之過歟？」自此遂日知書，服聖人之教，慕愷悌之化，達君臣父子之節，忠孝之際，惟恐不及。操筆屬詞，其言秀而多思，率人所未言者，君道之甚易，由是振發於鄉裏之間。建中、貞元時，文詞崛興，遂大振耀，甌閩之鄉，不知有他人也。
會故相常袞來為福之觀察使，有文章高名，又性頗嗜誘進後生，推拔於寒素中，惟恐不及。至之日，比君為芝英，每有一作，屢加賞進。遊娛燕饗，必召同席。君加以謙德，動不逾節。常公之知，日又加深矣。君之聲漸騰於江淮，且達於京師矣。時人謂常公能識真。尋而陸相贄知貢舉，搜羅天下文章，得士之盛，前無倫比，故君名在榜中。常與君同道而相上下者，有韓侍郎愈、李校書觀。洎君並數百歲傑出，人到於今伏之。君之文新無所襲，才未嚐困。精於理，故言多周詳；切於情故敘事重複：宜其司當代文柄以變風雅。一命而卒，天其絕耶！
君於貽孫言故舊之分，於外氏為一家。故其屬文之內多為予伯舅所著者，有《南陽孝子傳》，《有韓城縣尉廳壁記》，有《與鄭居方書》，皆可徵於集。故予衝幼之歲，即拜君於外家之門。大和中，予為福建團練副使日，其子價自南安抵福州，進君之舊文共十編，首尾凡若干首，泣拜請序。已諾其命矣，而詞竟未就。價微有文，又早死。大中六年，予又為觀察使，令訪其裔，因獲其孫曰澥。不可使歐陽氏之文遂絕其所傳也，為題其序，亦以卒後嗣之願雲。
峽中之郡夔為大，當春秋為楚之國。在秦曰魚復，在漢稱古陵，在蜀號巴東，皆郡也。梁為信州。逮我武德，復夔之號，州始都督黔巫上下之地十九城。是後或總七城，或為雲安郡，或統峽中五郡，尋復為夔州都督之號，或加或去。今稱夔州都督府。
州初在西之平上，宇文氏建德中，王述徙白帝城，今衙是也。東南斗上二百七十步，得白帝廟。白帝，公孫述自名也。後人因其廟時享焉。雘宇飾偶，煥如神功。怪樹峰筍，疏羅後前。罅山險濤，望者驚眙。又有越公堂，在廟南而少西，隋越公素所為也。奇構隆敞，內無樘柱，敻視中脊，邈不可度。五逾甲子，無土木之隙。靜而思之，以見其人之環傑也。直南城一里，得巨石為灩澦，地載之險。此其淵壑，獨峰兀頂，萬仞崒拔；高濤坳洑，嶽躍坑轉；獰龍護堆，沸泳瀄浪；窮年縋綆，不究其次。瞿塘暗導，勢列根屬，水魅施怪，陰來潛往。城之左五里，得鹽泉十四，居民煮而利焉。又西而稍南三四里，得《八陣圖》，在沙州之堧，此諸葛所以示人於行兵者也。分其列陣，隱在石壘，春而潦大則沒，秋而波減則露，造化之力，不能推移，所以見作者之能。瞿塘驛西有蜀先主宮，西有諸葛武侯廟，皆占顯勝。城東北約三百步有孔子廟，赤甲山之半，廟本源乾曜廨，常為郡參軍，著圖經焉，其後為宰相。今其地又為孔子廟，傳者稱為盛事矣。東水行一百七里，得縣曰巫山。神女之廟，楚王之祠，高唐陽台之觀，朝雲暮雨之府，形勢在焉。西水行二百里，得縣曰雲安。商賈之種，魚鹽之利，蜀都之奇貨，南國之金錫，而雜聚焉。其人豪，其俗信鬼神。其稅易征，即知其民不偷。長吏得其道者蒞之，猶反掌雲。會昌五年十一月十三日建。
坦，字保衡，河南洛陽人。宣宗朝累官刑部侍郎鹽鐵轉運使，改戶部，出為東川節度使。十二年卒，年六十九，贈禮部尚書。
河中兩池課鹽敕文，隻許於京圻、鳳翔、陝虢、河中、澤潞、河南、許、汝等二十五州界內糴貨，比來因循，兼越入興元府及洋興鳳文成等六州。臣移牒勘責，得山南西道觀察使報，其果、閬兩川鹽本土戶人及邑南諸郡市入，又供當軍士馬，尚有懸欠。若兼數州，自然闕絕。又得興元諸府耆老狀申訴。臣今商量，河中鹽請放入六州界糴貨。
今年冬，諸州和糴貯備粟，澤潞四十萬石，鄭滑、易定一十五萬石，河陽一十萬石，太原二十萬石，靈武七萬石，夏州八萬石，振武、豐州、鹽州各五萬石，凡一百六十萬石。以今秋豐稔，必資蓄備。其澤潞、易定、鄭滑、河陽，委本道差判官和糴，各於時價每鬥加十文，所冀人知勸農，國有常備。
淮安王神通有功於草昧，且古之父子兄弟，罪不相及。以錡叛，可累五代祖乎？
八月三日，坦頓首。奉書拾遺公：足下抱濟世之資，抗出塵之跡，德全道備，雲臥穀飲。遺名而聲飛，晦耀而光發。天子所以聞風下詔，命作諫臣。朝野聳瞻，煙蘿動色。足下懷寶樂山，竟未為蒼生起，實一代之孤風，千年之曠躅，不可得而累也。坦器凡材薄，猥踐班榮。鎮守宣池，路出洛，眺嵩峰之峻極，仰景行之彌高。吟想徽猷，寤寐饑渴。幸甚幸甚！坦雖未獲拜麵，而舍弟嚐師習於左右矣。飽聞足下之高義，竊承足下詠堯舜之言，誌周孔之道。以致君惠人為意，非特熊經鳥伸，長往而不返者也。甚善甚善！然而孔氏之道，不隘小官，不榮大位，於是宰中都而魯國化，作相而天下服；世衰運微，其道中阻，猶且曆國應聘，窮塞而後止。今天下歡康，異衰周之代也；萬方一統，非列國之時也。而足下猶獨超然高舉，不答天之命，豈孔氏之徒歟？愚竊惑焉。大凡今之人，奔分寸之祿，走絲毫之利，如群蟻之附腥膻，聚蛾之投爝火。取不為醜，貪不避死；得以為榮，失以為辱。不由道以進退，不量能以授受。如此者多，有識知病。足下豈不欲矯棄流俗，獨為君子哉？誠誌之端操，賢人之大業也，敢不愛慕之平，或聞足下又以蒲輪元糸熏，郡府之禮不到遂徘徊山門未果輕去，難進之道，三揖為宜。在足下俟駕而行，斯可矣。餘複何可道哉！少許茶果，謹具別紙。公程迫速，不獲拜詣，馳誠而已。不具。盧坦白。
公綽字寬，小字起之，京兆華原人。舉賢良方正自言極諫，再登賢良方正科，累拜御史中丞。元和中遷兵部侍郎兼御史大夫，長慶三年改尚書左丞檢校戶部尚書山南東道節度使。敬宗朝曆刑部尚書，大和四年為河東節度使，徵為兵部尚書。卒年六十八，贈太子太保，諡曰成。
請諸司諸使，應有捉利錢戶，其本司本使給戶人牒身，稱準放免雜差遣夫役等，如有過犯請牒送本司本使科責，府縣不得擅有決罰，仍永為常式者。臣昨因奉進止，追勘閑廄使下利錢戶割耳進狀，劉嘉和訴被所繇分外科配等事由。因勘責劉嘉和所執牒身，所引敕文，簡敕不獲，牒閑廄使勘敕下年月日，又稱遠年，文案失落。今據閑廄使利錢案，一使之下，已有利錢戶八百餘人。訪聞諸使，並同此例。戶免失役者，通計數千家。況犯罪之人，又常僥幸。所稱捉利錢戶，亦不得本錢。百姓利其牒身，情願虛立保契，文牒一定，子孫相承。至如劉嘉和情願充利錢戶事繇，緣與人毆鬥，打人頭破，時便於閑廄使情願納利錢，得牒身，免府縣科決，實亦不得本錢，已具推問奏聞訖。伏奏進止，令臣具條流奏聞者。今請諸司諸使所管官錢戶，並依台省舉本納利人例，諸司諸使更不得妄有準敕給牒身，免差遣夫役，及有過犯，詐作府縣處分，如官典有違，請必科處，使及長官，奏聽進止。其先給牒者，並仰本司使收毀，入後在人戶處收毀不盡，其官典必有科責。其捉錢戶元不得本錢者，亦任更不納利，庶得州府不失丁夫，奸人免有僥幸。
當使監院場官及專知納給並吏人等，有負犯合結罪者，比依推問聞奏，隻罪本犯所由，其監臨主守，都無科處。伏請從今舉名例律，每有官吏犯贓，監臨主守同罪，及不能覺察者，並請準條科處。所冀刑章具舉，貪吏革心。
自幽鎮用兵，使命繁並，館遞匱乏，鞍馬多闕。又敕使行李人數，都無限約，其衣緋紫乘馬者二十三十匹，衣黃綠者不下十匹五匹，驛吏不得視券牒隨口即供。驛馬既盡，遂奪路人鞍馬。衣冠士庶，驚擾怨嗟，遠近暄騰，行李將絕。伏望聖慈，聊為定限。
惟天布寒暑，不私於人。品類既一，高卑以均。惟人謹好愛，能保其身。清淨無瑕，輝光以新。寒暑滿天地之間，浹肌膚於外；好愛溢耳目之前，誘心知於內。清潔為隄，奔射猶敗。氣行無間，隙不在大。睿聖之姿，清明絕俗。心正無邪，誌高寡欲。謂天高矣，氛蒙晦之。謂地厚矣，橫流潰之。聖德超邁，萬方賴之。飲食所以資身也，過則生患；衣服所以稱德也，侈則生慢。惟過與侈，心必隨之。氣與心流，疾亦伺之。聖心不惑，孰能移之。畋遊恣樂，流情蕩誌。馳騁勞形，吒叱傷氣。惟天之重，從禽為累。不養其外，前修所忌。聖心非之，孰敢違之。人乘氣生，嗜欲以萌。氣離有患，氣凝則成。巧必喪真，智必誘情。去彼煩慮，在此誠明。醫之上者，理於未然。患居慮後，防處事先。心靜樂行，體和道全。然後能德施萬物，以享億年。聖人在上，各有攸處。庶政有官，群藝有署。臣司太醫，敢告諸禦。
宏靖，字元理，宰相延賞子。以蔭補河南參軍，累遷河中節度使。元和中拜刑部尚書同中書下平章事，封高平縣侯。罷政，曆河東宣武盧龍三節度使檢校司空，貶太子賓客分司東都。再貶吉州刺史，改撫州，稍遷太子少師。卒年六十五，贈太子太保。
維永貞二年歲次庚戌正月庚寅朔，皇帝臣某稽首再拜奉冊言：臣聞上聖元邈，超乎希夷，強名之極，猶存平言象，豈足以表無為之化，光不宰之功？然稱所施，簡冊攸箸，涵泳德澤，感於精誠。願奉鴻徽，有以自竭。伏惟太上皇陛下道侔元元，業纂皇極，膺千載之休曆，承九聖之耿光。宣昭化元，發揚大號。政有敦本示儉，慶有格天漏泉。恩翔春風，仁育群品。而成功不處，褰裳去之。付神器於衝人，想汾想之高蹈。體堯之德，與神同符。其動也天，其靜也地。巍巍事表，無德而言焉。顧茲寡昧，屬曆大寶。懼忝傳歸之業，莫申繼述之誌。夙夜兢畏，惟懷永圖。今天下幸安，皆睿訓所被，而未極徽號，孰報君親！是以台臣庶官文武之列，抗疏於內；方伯藩守億兆之眾，同詞於外。請因壽曆，以播鴻名。臣不勝大願，謹上尊號曰「應乾聖壽太上皇」。當三朝獻壽之辰，應五紀啟元之始，光膺徽稱，允葉神休，斯天下之慶也。臣稽首再拜。
昔者南風和醇，明德惟新，創五法而配夏，感萬物以如春。不然者夔何以得為典樂？舜何以尊為聖人者哉？其風乃周流遐裔，蕩滌庶物，廓宇宙以澄清，屏腐餘之伊欝。故表太平之至理，卑寰宇之無咈也。且順而隨時曰巽，氣之相感曰咸，合之寧間於幽林曠野，散之何啻乎萬壑千巖。當其南正司辰，朱明應節，我風在德，何以驗乎枯桑？我風在仁，何必候於空穴？物既斯悦，薰不在乎器；人奚以欽，物莫能同。葉不在乎蘭，人何以結？知執德不回，嘉祥有開，始斯人之解慍，倏儀鳳以員來。有孚顒若，至德休哉。足以成天下之務，畜天下之財。今國家以義為利，知風之自，實皇猷之穆穆，因皇道之易易。竹帛之功斯在，絲桐之音不墜。夫如是，未有靈瑞之不臻，生成之不遂者也。寧與夫蓬振塵驚，颼飀淒清，或敗物者有墜，或中人而喪精。未若我皇內協正德，外和厚生；在乎野而草自偃，入乎林而條不鳴。是則良哉元首，克洽九有。仰南風兮何翕爾而純和，幸得詠時康與俗阜。
頔，字允元，河南人。德宗朝累拜襄州刺史，充山南東道節度使，奏升襄州為大都督府，累遷左僕射同中書門下平章事，封燕國公。憲宗立，入朝，拜司空。因事貶恩王傅，改太子賓客。卒贈太保，諡曰曆。其子季友訴於穆宗，賜諡曰思。
劉玄佐、倪士榮以佐之功先朝為太常丞，時臣與士榮同登朝列，見其凡劣實鄙之。今臣功名不如元佐，某之凡劣，不若士榮，若授此爵，更為叨忝。
詩自風雅道息，二百餘年而騷人作。其旨愁思，其文婉麗，亡楚之變風歟？至西漢李陵、蘇武，始全為五言詩體，源於風，流於騷，故多憂傷離遠之情。梁昭明所撰《文選》，錄古詩十九道，亡其名氏。觀其辭，蓋東漢之世，亦蘇李之流也。自建安中王仲宣、曹子建鼓其風，晉世陸士衡、潘安仁揚其波。王曹以氣勝，潘陸以文尚。氣勝者魏祖興武功，於二京已覆；文尚者晉武圖帝業，於五胡肇亂。觀其人文興亡之跡，人焉廋哉！人焉廋哉！
宋高祖平桓元、定江表，文帝繼業，五十年間，江左寧謐，魏晉文章，鬱然複興。康樂侯謝靈運獨步江南，俯視潘陸；其文炳而麗，其氣逸而暢；驅風雷於江山，變睛昏於洲渚；煙雲以之慘淡，景氣為其澄霽。信江表之文英，五言之麗則者也。迨於齊世，宣城守謝元暉亦得其詞調，涵於氣格，不侔康樂矣。梁陳已降，雖作者不絕，而五言之道，不勝其情矣。
有唐吳興開士釋皎然，字清晝，即康樂之十世孫。得詩人之奧旨，傳乃祖之菁華，江南詞人，莫不楷範。極於緣情綺靡，故辭多芳澤；師固興制，故律尚清壯。其或發明玄元理，由深契真如，又不可得而思議也。
貞元壬申歲，餘分刺吳興之明年，集賢殿禦書院有命征其文集，餘遂采而編之，得詩五百四十六首，分為十卷，納於延閣書府。上人以餘嚐著《詩述》論前代之詩，遂托餘以集序。辭不獲已，略誌其變。
上人之植性清和，稟質端懿，中秘空寂外上開方便，妙言說於文字，了心境於定惠，雙釋門之慈航智炬也。餘遊方之內者，何足以叩元關？謝氏世為詩人，豈佛書所為習氣雲爾。
長沙郡之安國寺，寺之北偏法華院結構始畢，光明宏敞，依之者其有旨乎？即我湖南伯禦史中丞楊公，竭孝思，追大福，報罔極於所恃也。
於戲！萬法性離也，言說非法也，然舍言說，無以辯了義、詮實相，繇是經教生焉。佛說九部，《法華》為最。其逗機也，韜靈珠於髻上，指眾實藏內；藥草沐莖葉之雨，諸子悅羊鹿之車，其會真也，以開示誤入誘群迷，令得佛知見；以會三歸一為上乘，令知法真際。至於如是性，如是相，了緣起，叩寂來，億劫諸佛，乃能知之。其餘聲聞辟支，如稻麻竹葦，不得其微密也。若有受持讀誦，勇猛堅固，我為勝因，果亦隨之。即揚州龍興奪阿闍黎靈祐，鑽研歲久，深解義趣，常為寶函，以授信心。仍大署其背曰：「功滿三千，其道乃圓。百福萬善，充塞沙界。」
中丞先太夫人滎陽鄭氏，以閨門尊重之德，奉西方清淨之教，歸命道士，且業是經。時有明晦，我無間斷。居無幾，實盈其數焉。常願極精慮，罄泉貝，大依佛事，共揚光烈。嗚呼！風樹之感，霜露之悲入肺肝者，可勝道哉！今位登方伯。輕千乘之貴，捐萬鍾之祿，隳心裂膽，虔紹前誌，此所謂不敢一日而忘其親也。
先是，此地鬆竹蔥蒨，含絕世之異，觀者百輩，曾無頌聲。公乘時多暇，高步廊廡，密獲勝勢，其心快然。因心計手指，付於匠吏，經時而成之，堂殿崔嵬以切雲，軒廊{穴叫}{穴條}而疏風，皎嚴淨而無塵，若釋梵之天宮。大德僧懷遠，秀掩珪璧，操陵霜雪，是故啟請，為其主張。加之以田產，因之以臧獲，受用具足，無遺乏相。嚐聞於經曰：「造塔廟，建形像，旃檀沉水，彩畫裝鉸，如是功德，福不唐捐。」伏知必有以資窈冥，辟往路，揮斥萬有，騰陵三界。巍巍尊識，補賢聖處，信決定矣！其或否者，我教其誣乎？
恭惟先太夫人誠敬齋莊，高明惠和，道可以裨補陰教，禮可以綢繆婦則。早居穆伯之器，有賢子三人，始在童孺，則自教誨，非雅言正味，不道不食，使中和淳粹之氣，飽飫其腑髒焉。故中司洎令弟兵部郎中凝、大理評事淩，皆擢進土高第，以清風累德，文學政事，振休聲於宇內。議者謂玉昆金友，如三山峙立，三川橫流焉。後之君子，非但寶地，睹此誌，可以知上有聖謨之美，下有大孝之嗣矣。公永懷慟絕，不忍握管濡墨，以文字自導其意，見托序述。乃惕然而書之。
備，建中二年進士，辟四川節度使判官，終工部郎中。
太常考馬暢之行，舉夙夜就事廉方徑正之敬，以易其名，異乎無所苟於言也。比建中興元間，暢以父有征討之勳，推恩而授爵位。父薨，家富於財，以酒色自娛。貞元中，嚐傾產交中官，因獻田宅以求幸。德宗薄其人，而終不信用。生前與孤侄寡嫂，分居競財，醜聲聞於時；歿後使孽子孀妻，披奸抉私，公言盈於庭。此皆章著於視聽者，可以諡為「敬」乎？議者云：先司徒之籌畫，而暢揣摩者，策而遺焉。暢參計於閨庭之內，苟所言屢中而不可隱，當指明其效，實而書之，俾行道者無所惑。不然，則莊武公之才略，光於典策矣。而乃飾虛辭以攘其善，為子請諡，得非繆濫之甚耶！又稱名儒端士，皆從之遊。未知孰為其田蘇邪？孟軻云：尹公他端人也，其取友必端矣。夫孰與端士而遊乎暢之門？況諡法夙夜就事者，以其績用已紀，非謂其曠日引月，以至乎終身也。廉方徑正，則暢處己行事，未嚐造次而踐其途焉，何以諡為「敬」乎！太凡言功伐，議德行，尊其跡有以勸善，貶其名有以懲惡，固非庸者事也。如暢之輩，烏足以黷典法哉！若有司以有為而為之，則宜乎貶之例也。請下太常，重定其諡。
壁書「蕭」字者，梁侍中蕭子雲之書也。韓晉公領浙西之歲，得於建業佛寺，置之南徐官舍，函以屋壁，俯瞰座隅。及晉公入讚廟謩，啟於私第，朱方官吏，候其代者，完葺舊府，圬墁故堂。吏人以壁字昏蒙，方以堊帚塗上。時故殿中李侍禦士舉為部從事，以晉公翰墨，代無等儔，自獲壁書，施榻於下。耽玩研味，略無已時。士舉重焉，紿而方得。及士舉府除職停，寓壁字於小吏之舍。至甲申歲，士舉為江西從事，通好江淮。時李評事約盛閱圖書，以示寮友，士舉方以壁字言於座中，李君因而求之。士舉云：「得卿皇象、羊欣、蕭綸真草各一帖，大鄭畫屏一扇，即輟與之。不爾，當自持去。」李君富於圖書，酷好遐異，遂以所求三帖並法士畫屏一扇易焉。後十餘日，壁書自吳負來，士舉於道病卒。
向若李君不閱雅跡，士舉不言此書，即壁字為朽壤於小吏之家，逸品絕前賢之跡。固知興亡繼絕，後不乏人；工極藝精，中必有物。加以子雲與國同姓，所書「蕭」字，圜卷側掠，體法備焉。信曩賢之妙門，實後代之茂範。其飛白書起於蔡中郎（蔡邕待詔門下，見役者以堊帚成字，心有悅焉，歸而為飛白書。漢末魏初皆以題署宮闕），其後張敬禮、王逸少、子敬並稱妙絕，子雲曲盡其法。歐陽率更云：「蕭侍中飛白輕濃得中，如蟬翼掩素。」其為前賢所重如此。嗟乎！景喬此書，今訪天下絕矣，惟此「蕭」字，在乎舊都。三百年間，竟無頹圮，俾後人傳授，似陰有保持。餘與李君寓家南徐，鄰而友善，獲睹妙跡。感其將壞，晉公出之；方絕之跡，李君維之用征其事，故以「蕭」字誌之。
