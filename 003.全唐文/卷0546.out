《爾雅》為六經文字之楷模，《老子》是聖人元微之奧旨。請勒天下明經進士五經及明一經進士五經及諸科舉人，依前習《道德經》者，宜準天寶元年敕處分，應合習《爾雅》者，並準舊式。
辟雍之裁，教化之方。辟者象旋圓而不極，雍者以流轉而有常。行於歷代，創自前王。崇此乃理，廢之斯亡。革斁剗澆，何莫由之而克著；化人成俗，靡不因茲而允臧。公宮之南，靈台之下。赫巍峨以層構，規制度於眾寡。區別遠采於虞庠，經始不差於周雅。闡揚學校，旁求儒者。溫良恭敬之士，資於父以事師：俊造茂異之倫，必自朝而逮野。尊卑有秩，禮教是崇。取乎年均式序，不以地高為雄。隨其局貴賤之義自別，尚乎齒少長之儀有融。然可以闡皇化，彰國風。允葉扣鍾之教，克成琢玉之功。寧止夫聞天者比於鳴鶴，居陸者喻夫漸鴻而已。爾其學習以時，《詩》《書》興教。惟司成是典，惟古則是效。詔夏弦春誦，俾民不僭，養三老五更，俾民知孝。惟胄也太子齒矣，惟學也元後視之。合語於此，釋菜有時。以崇其道，以尊其師。俾百工允理，庶績咸熙。抑前古之是賴，伊茲禮之是持。德貞行芳，達其名以取譬。泉流波注，立其義而在茲。由是金革可偃，淳樸斯返。所謂深其流者浚其源，茂其末者固其本。至矣哉！辟雍之旨也大，辟雍之教也遠。可同乎不騫不崩，豈俾夫損之又損。
瑤池洞澈兮堅冰始攢，玄天皎兮皓月初圓。冰含虛以淒冷，月委照而光寒。既合體以凝質，故清輝而可觀。爾其氣肅而勁，色虛而淨。俯視則湛若玉壺，仰觀則爛如金鏡。履之者可以慎其矩步，玩之者可以滌其情性。嘉乎清熒旁達，曈交映。間樓台則素色彌分，出河漢則清光寥敻。良吏觀我以思飲，墨客覽我以興詠。懿夫鑒照無隱，盈積有方。纖埃翳而必見，眾象照而難藏。晃兮奕奕，耀兮彰彰。奪銀河之曉色，掩水鏡之秋光。於時群動已息，寒夜未央。微雲度月以澹蕩，細柳拂池而悠揚。晶耀兮環林之際，朗練兮孤亭之旁。月周天兮有虧，池擁冰兮難決。月在則光瑩，月沈則光滅。彼冰也，非無自然之色，我取映月而增潔。此月也，非無自然之光，我取籠冰而加澈。斯乃以淨臨淨，不瑩自瑩。精氣交而上浮，光彩融而入暝。夫如是，至人遇之而暢襟，貪夫對之以勵心。豈徒皎皎然，罔象，炯炯爾臨而已哉！向若月隱西峰，冰藏深穀。焉得解吾人之昏滯，悅誌士之心目。
靈台崇崇，兮洞翏轕以綿延。中有珍木兮，鬱森森以芊芊。始殊形以分聳，終共理而連拳。始信德以被物，初應聖而效焉。且學為教原，丞為糾局。生於學者，表王化之大同；植於廳者，知官政而無曲。亦所以據於德而遠於俗也，樂我皇道，彰我聖年。謂為交柯，乃尋本而無末；謂為別幹，能已離而複連。依君仁義之圃，對君翰墨之筵。俾為我師者，如斯木之一德；為我曹者，如斯木之相全。故瑞不虛然，從化而止。化不在遠，行之由已。有善必應，詎雲草木之無知。惟德是親，奚問陰陽之至理。可以載美青史，可以表慶皇家。人各有心，我則合而為一；物曲有利，我則不避其邪。夫如是，則造化之理易尋，天地之情可測。順之則生瑞，逆之則成慝。故曰禍淫湎，福正直。諒物情之效祥，由人君之布德。故得托根講肄之宇，垂陰夫子之牆。雜庭槐以為列，偶仙杏而成行。逢聖而生，匪由乎日月以翼；取端為寶，孰尚夫金玉其相。所謂光乎泰階，允臻靈貺。不然者，則徒聞其說，孰究其狀。至矣哉！觀一樹之攸同，知四夷之內向。
我國家學校崇崇，創石經於其中。用啟千年之聖，將遺萬古之風。元化式敷，厥德既彰於有截；聲詩再闡，斯文庶表於無窮。既而招學苑之徒，命他山之役。陳滿笥之文雅，結峻天之遠碧。且曰道自人宏，教由時易。若不考深旨，勒貞石。布落落於廣庭，陳岩岩於千尺。則何以表吾道之不騫，見伊唐之有赫者哉！由是雕搜之功備矣，文質之義昭然。鑿寒光而嶄嶄迭映，駢古色而字字相宣。儼彼貞規，韞玉之姿益壯；窮諸墨妙，崩雲之勢彌堅。事既葉於造微，理乃符於摭實。削成豈勞於執簡，壁立更逾於散帙。旁分鳥跡，且非精衛之銜來；遠映天光，有若媧皇之補出。可謂洙泗之風不墜，而教化之道益敦。鑽仰苟同於深奧，咫尺可見於微言。五色參差，夫子之文章盡在；丹楹俯瞰，聖人之閫閾斯存。豈非吾君秉茲一德，修文臨極。堅貞為庶士之規，考禮作百王之式。既而辯舛錯而定魯魚，然後二三子是效是則。
國家誕敷保文命，建學崇政。置六經於屋壁，作群儒之龜鏡。翦遺文以辨謬，俾雅誥以詳正。是以儒業益敷，皇風載盛。斅學既闡，廓宇斯分。飾素壁而照月，構丹樑而結雲。於是集青衿之侶，延鴻儒之群。貞八索，起三墳。采典謨之淪翳，次編簡之繽紛。稽古至今，從百家之正義；歸真背偽，俾四海之同文。於是博考群臣，宣明舊典。既科鬥之互缺，亦魚魯之相舛。依鳥跡而難從，訪蛇形而莫辨。定茲金簡，規程邈之隸書。遵彼古文，參史籀之大篆。然後命鍾張之藝，詔文學之官。界四壁以繩直，揮五色之毫端。粲爾其彩，昭然可觀。雖一勞之克定，乃千載之不刊。錯綜既備，班列有次，欲昭明於六書，先褒貶於一字。俾去顛訛之惑，用全述作之意。苟不絕於韋編，將永齊於石記。至於止戈為武，反正為乏。將為後生之式，必憲先王之法。爰及垂露懸針，鶴頭蚊足。酌前修之楷模，為後來之軌躅。瞻彼垣牆，代茲簡牘。篇章煥炳，文雅照燭。正以先王之修，則曲禮三千；習以孔門之徒，則冠者五六。所謂一人作則，萬國儀刑。光我廊廟，異彼丹青。示人範於古訓，正國常於典經。既文明乎天下，宜遠域而來庭。
著絕藝者，積功而成。窮物理者，因心而明。觀彼庖丁之遊刃，合夫天道之至情。運心術於妙用，得元技於惟精。相彼牛兮，雖完體斯在；於我目也，而折俎已呈。豈不以因功之深，為誌所使。揮無厚以合度，投有間之中軌。積就之妙，既由乎月將；操割之微，亦依乎天理。若動不導窾，任非由已。則必授夫力劬，孰能免夫目視。始吾於牛也，膚革未充，筋骸靡窮。心無所措其利，手無所施其功。惑臂臑之原本，迷脈腠之要終。動既多悔，勤而未通。逮三載以積用，乃一朝而發蒙。今吾於牛也，察其博碩，考其小大。不俟刃解，自將神會。定貴賤之骨，若委地而在前；視血膋之膏，雖表革而無外。信功著而理貫，乃道成而情泰。遂得不遵蓮鍔，不合桑林。騂騂之軀，折如應手；<角戢>>之角，割若愜心。此乃變化斯探，視聽靡濫。美候明而鹹見，雖處幽而無暗。夫人之修業，頗亦象諸。能元通而理達，則疑釋而誤虛。別有技業目牛，得同碩鼠。取勢行止，喻義庠序。竊學見賢思齊，敢望惟仁是與。儻王皰之可待，願發硎而延佇。
惟道路兮，此有其紀綱。在昏曉兮，用警於行藏。設彼鼓節，以為人防。俾守度而知禁，鹹順時而向方。觀其四門洞達，九逵攸長。不有司扃，則政或以荒。不有式遏，則人或以<襄攴>。粵惟聖唐，作法茲始。岐路分職，裏閈對峙。萬井如棋，三條若砥。樹鼉鼓也，罔不式遵；命武賁焉，各慎所履。日入於酉，俾於行者止。鬥回於天，警夫居者起。惟其度數，自合銅龍之漏；節其晝夜，不失金烏之晷。豈比夫繁於手，盈於耳，而悅彼姝者子乎？每司晨而不愆，必候時而後動。聲坎坎而旁殷遐邇，氣雄雄而中遏煩傯。通塗廣陌，萬戶千扉。晨應雞鳴，夕催人歸。牛羊下時，迎暮煙而斯發；河漢雲沒，伴曉色而漸微。此乃守常有則，守矩不違。一厥人兮人懷其信，齊厥政兮政絕其非。不然者，則是或見訛，下無所楷。使六曆時謬，萬夫聽駭。是知街之設也，所以通達幽深。鼓之懸也，所以發揚聲音。豈獨警其當路，亦用革其非心。職是司者，爾罔不欽。無先天兮以欲敗度，無後天兮則人匪忱。別有養蒙以居，惜陰為寶。遊藝鄒魯，觀光鹹鎬。每聽喤喤之聲，實樂平平之道。敢課虛而進牘，聊體物而摛藻。
藻，字緯乾，莆田人。貞元七年進士，官嶺南節度副使。
瑤池洞澈兮堅冰始攢，玄天皎兮皓月初圓。冰含虛以淒冷，月委照而光寒。既合體以凝質，故清輝而可觀。爾其氣肅而勁，色虛而淨。俯視則湛若玉壺，仰觀則爛如金鏡。履之者可以慎其矩步，玩之者可以滌其情性。嘉乎清熒旁達，曈交映。間樓台則素色彌分，出河漢則清光寥敻。良吏觀我以思飲，墨客覽我以興詠。懿夫鑒照無隱，盈積有方。纖埃翳而必見，眾象照而難藏。晃兮奕奕，耀兮彰彰。奪銀河之曉色，掩水鏡之秋光。於時群動已息，寒夜未央。微雲度月以澹蕩，細柳拂池而悠揚。晶耀兮環林之際，朗練兮孤亭之旁。月周天兮有虧，池擁冰兮難決。月在則光瑩，月沈則光滅。彼冰也，非無自然之色，我取映月而增潔。此月也，非無自然之光，我取籠冰而加澈。斯乃以淨臨淨，不瑩自瑩。精氣交而上浮，光彩融而入暝。夫如是，至人遇之而暢襟，貪夫對之以勵心。豈徒皎皎然，罔象，炯炯爾臨而已哉！向若月隱西峰，冰藏深穀。焉得解吾人之昏滯，悅誌士之心目。
元戎帳外兮何者雄。躡絕電，踏追風。於是千旗已合。萬馬既匝。槍壘環回，轅門洞開。紛熒熒以照雪，殷業業以隨雷。嚴鼓齊，蒼山破。一夫唱，萬人和。寒笳既鳴，攢騎無聲。左右交入，奔騰迸集。鴻洞戢孴，陰森嶷岌。揮鐵騎以突空，上金鞍而屹立。輪寶刀以直視，拔長劍而端揖。奔鯨絕海，旋巨浪以尚遲。餓鶻翻身，寫長風而未急。於是神仙惝怳，鬼怪呼吸。擺金甲而乍寒，噴玉花而半濕。膂力既剛，雄風莫當。擲紅旗以顛倒，按白刃以熒煌。霍滅沒，離披頡行。引山河之奔走，隨波蕩以低昂。訝夫臲卼累跡，從容自適。互辟易，沸霹靂。豁千重以萬重，乃左射而右射。餘（疑）掉青絲，係練影。叫天閽，揮落景。雲旗一簸，翻古寒而半飛；畫戟雙盤，寫長風而自冷。況複騰勇氣，耀紅塵。倚精誠而張膽，仗忠信以扶身。妙能傑出，其大絕倫。感平生之顧遇，睹性命之逡巡。既見知於挺特，寧有力於依因。得逢堯舜之代，以備爪牙之臣，恨武場之尚狹，高步而難伸。皆曰若更渡交河，絕大漠。藏鐵羽，銷金錯。橫穿馬邑，雷鼓出於地中；直上龍城，將軍忽如天落。引皇風之披靡，蕩殺氣以澄廓。不離旗旆，長隨衛霍。鞭八方之戎羯，豁萬里而開拓。騁輕趫之俊藝，突沙塞以取樂。壯觀呈，肅然清。揚大旆，入舊營。
翹翹嘉卉，獨成國香，在深林以挺秀，向無人而見芳。幽之可居，達萌芽於陰壑；時不可失，吐芬香於春陽。所以縈翹十步，名傳九畹。自下並高，結根聳幹，布葉逾密，重陰未晚。開緗蕊而乍合，擢丹穎而何遠。好遵正直，生匪臨於科徑；不向嶮巇，質寧被於長阪。獨茂幽壑，厭若錯薪。幾沾雨露，猶苦風塵。采掇兮有日，芳菲兮度春，得臨刈楚之地，曷異修詞之人？燕妃夢中，榮何名而不遂；蜀琴曲裏，奏何聲而不新？況眾英聚集，傳香氣而相襲；佳色蔥蘢，帶煙翠而攢叢。固已歎夫貞潔，期見賞於始終。
幽處斯久，照臨忽通，喜會無私之日，深係有力之風。幽莫過於芳蘭，誠匪同諸草莽，充佩而靈均不棄，入握而仙都必取。詎比夫山上蘼蕪，泥中蘅杜，將虛名以共播，竟無善而足數。焉知夫光善才於左思，能成賦於師古而已哉！知我者謂我如碩儒，不知我者謂我如生芻。此幽人之未已，亦何代而云無？幸逢昭代，得遇良哲，雖偕薰蕕，固有分別。勿以卉賤，不顧幽芬；勿以地寒，不軫孤絕。倘折英而入用，庶有光於優劣者也。
域中之寶，生乎天涯。天子之馬，產乎渥窪。澤出騰黃，獨降精於太乙；神開滇壑，固不涉於流沙。目散電兮彪駁，喙含丹而虎呀。躡紅雲而噴玉，沾赤汗以攢花。望兮以久，來何晚耶。應圖合牒，光我帝業。星通兩瞳，月貼雙頰。四蹄曳練，翻瀚海之霜華。一噴生風，下胡山之木葉。然後絡以金羈，拂於鱗鬐。睛射紫焰，梢垂綠絲。凝驕欲嘶，嚼淒鏘之玉勒；疊影不顧，紛偃蹇之朱旗。皇矣帝徹，漢綱斯闕。憑百萬之精勁，倚四夷之磔裂。屠蒲梢而亙大漠，指貳師而求汗血。謂滅沒之未來，竟羈縻而不絕。有生必感，有感必通。通也不極，環之無窮。彼潢汙之鬥水，乃幽讚於神功。然後豗沙卷浪於馮夷之宮，疊足側身於奫淪之中。星精降兮河嶽動，天駟入兮駑駘空。嗟武皇之英特，而牽其惑。欲能敗度，侈多涼德。夏後九代，越天地之紀；穆皇八駿，荒帝王之則。而況金通月支，價及疏勒。悉複馳去，終無所得。此餘吾之降生，解倒懸於中國。祈招愔愔，式昭德音。感激萬古，淒涼至今。願以求馬之人為求賢之使，待馬之意為待賢之心。
遜，字友道，趙郡人，客居荊州。第進士，元和中累除京兆尹，改國子祭酒，檢校禮部尚書，為忠武軍節度使。長慶元年進檢校吏部尚書，徙鳳翔，入為刑部尚書。三年卒，年六十三，贈尚書右僕射，諡曰貞。
越州好山水，峰嶺重疊，邐迤皆見。鑒湖平淺，微風有波，山轉遠轉高，水轉深轉清。故謝安與許詢、支道林、王羲之常為越中山水遊侶。以安之清機，詢、道林之高逸，羲之之知止，雖生知者思過已半，烏知其又不因外獎，積成精絜邪？妙喜寺去郭二十里而近，通舟而到，積水四滿，樓台在中。觀其林叟、漁者，小艇短楫，求贏而來，得誌而返。濯足擊汰，聲滿山穀。又有丹素佳禽，弄吭清流，劈波投空，一一遠去。時從事四五人，天氣清爽，同登共覽。因思羊叔子在襄陽，好風景，出鈴閤，罷漁獵，登峴山。今古在懷，獨立無對。存有令德，歿有令名。君子哉！遜賴聖時欽明，寰海無波，進無若人之才，退獲若人之逸。登山望水，思泯幽寂，雲霞草樹，橫在一目。非敢追蹤羊公，亦複長揖王謝矣。時有從事李翱、僧靈徹請紀，故琢於片石雲。時元和八月十五日記。
羽，江東人。貞元八年進士第二人，曆官樂宮尉佐。
明水之設，其義斯元，水以潔著，明由色宣，神靈是享，祀典攸傳。籩豆靜嘉，取其濯溉，曲糵不用，存乎吉蠲。審靈變之無方，實太陰之相借，月當盤而冥召，水承月而潛化。衝融其色，連桂影於晴空；泛灩其光，映銀河於永夜。理包幽奧，質本虛無，在洞徹而彌朗，介清明而不汙。冠澄酒之奠，禮其式序；方行潦之酌，亦實有殊。懿夫淨透霄光，遠浮星彩，取之不竭，從而不改，彰至敬而用協神心，兆無形而道符真宰。信體微而義博，知事簡而功倍。當其配饗宗祧，告成天地，壇壝廣設，粢盛大備，爰命司烜，聿持陰燧。月晃朗而遐臨，水潗[A16C]而潛至。既清既潔，表勤昭事之心；克誠克明，載展奉先之意。原夫物以類聚，應因感生，水惟坎德，月實陰精，所謂聲同即應，氣合乃並。行之斯行，且比夫流而不滯；止之斯止，亦似乎滿而不盈。徒觀夫皓魄淒清，湛然澄澹，出於朕兆，形乎有感。國家烝嚐是奉，享獻惟崇，明水載挹，至誠遂通。始分素魄之下，俄傳清廟之中。應召而生，寧假挈瓶之智；順時而委，豈煩汲井之功？固將降蚃於純嘏，表虔恭於聖衷者哉！
至哉求士之方，稽彼側陋，書乎善良。備采擇於鄉老，爰升薦於天王。乃曰行之，實藝之長。可謂舉不逾等，信乎幽而有芳。用之則行，豈遐方之係滯；時不可失，逢昭代之明揚。於是申眾寡稱旗章，播唐風而靡闕，同周制而有常。操簡兢兢，願獻岩廊之器；率徒濟濟，從禮義之鄉。佐理之源，匡時之盛，可以榮鄉黨，可以輔國政，豈徒稱藝能、褒德行而已？亦以示尊寵、尚賢能，再拜之儀設，五物之禮興。俾地官而是載，命天府而爰登。膺選以行，豈黃冠而是阻？策名之後，見青雲而可升。所謂納芻蕘拔淹滯，或端莊而果行，或踴躍而負藝。聞善必舉，誠哉不過其辭；惟賢是求，豈曰後難為繼。
是以臻彼道德，致乎雲霄。多士如流，可閱一編之上；群才是選，寧辭萬里之遙。矧物類之鹹若，在皇明之孔昭。考鄉閭之中，既已為善；顧周行之內，無愧嘉招。原夫進以守法，明乎化洽，庶所以觀士，無取乎徹甲。方今搜賢鄉黨，致理國經，具名氏於尺牘，先貢獻於彤庭。隨籍而來，先容必假於垂白；進善以致，克己自期乎拾青。士有其心徒堅，其誠未果。道寧忘於光大，藝必慚乎微瑣。沈潛下國，隨鄉書而計偕；希望榮名，在王庭之試可。
驪龍之珠，無脛而至。駭浪浮彩，長川再媚。回夜光之錯落，反明月之瑰異。非經漢女之懷，寧泣鮫人之淚。狀征既往，莫究奚自。偶良吏兮斯來，遇貪夫兮則。想夫旋返之儀，圓明可期。輝如電轉，粲若星馳。光浦漵，竄蛟螭。映沙礫，晃漣漪。在暗而投，誠則悲路人未鑒；沈泉而隱，亦常表帝者無為。欣出處兮據德，幸浮沈兮中規。是以特表殊姿，潛懷有道。中含逸彩，上係元造。醜當時之饕餮，應為政之美好。真列郡之尤祥，實重泉之至寶。於是煥清瀨，輝淺灣。奔璀璨，走斕斑。豈能與石前卻，隨流往還。泛連波之下，盈一水之間而已哉。茲川兮始明，老蚌兮勿剖。瓴甋兮罷笑，瓊瑰兮莫偶。抱圓質而胥既，揚眾彩而未久。方載沈而載浮，且曷浣而曷不。玉非寶，泉戒貪。實為國之司南。誠感神，德繄物。在為政之不咈。愚是以頌其寶而悅其人，美斯政而感斯珍。想沿洄於舊渚，念涵泳於通津。則知美政不遠，嘉猷入神。故中潛皎，下沈奫淪。轉則無纇，磨而不磷。誠丹泉之莫擬，諒赤水之非珍。苟或疑此為虛誕，願徵之於水濱。
何上天之默默，有鈞天之可名。蓋德至而則至，從無聲而有聲。和樂發音，與夢寐而潛契；精誠自感，何耳目之能營。懿乎元德升聞，天降靈貺。匪同乎搏拊之和，豈在乎雲霄之上。感夫心誌，達乎肌膚。卻萬物而有喜，聞九奏而可娛。其靜也寂寂，其動也於於。異霜天之鍾應，同漢日之山呼。蚃兮乍有，杳冥兮若無。表穆公之休烈，為簡子之祥符。以遨以遊，實我心之獨得；不考不擊，豈他人之是愉。惟茲至樂，信夫元造。非天私於二君，惟天饗於有道。不然，何融融泄泄，發於自然。萬籟不雜，八音相宣。且降歡以入夢，知惟德之動天。實深乎骨髓之內，豈專於視聽之前。惟寤語之有說，何言辭之能全。至哉！無金石之迭代，無宮商之先後。忽變化於合漠，韻鏗鏘於妙有。既登不死之福庭，自諧保生之仁壽。則知夫天可通兮，道可守。自感應之無差，知影響之不苟。降鑒匪遙，德音孫昭。鄙未善之周武，甚盡美之虞韶。豈獨聆之兮四肢酣暢，感之兮心神洗滌。將使道德之不昧，必受如斯之殊錫者也。
教，貞元中官陝虢都防禦判官，監察御史裏行。
有周氏曆數既歸，誕革商政，皇皇後帝，授元老於新邦。惟邵康公，欽若昊天，弼成周道。疑而無象，用而無方，輝動於幽陰，明光於上下，總三才之懿德，吊萬姓之毒痡。
在昔鳳鳥鳴山，鱗蟲躍舟，大人經綸賢智，為之請命。是故朝文王於鄷邑，翊武王於孟津，與公旦夾輔成王，紹綏祖業，二後陟配，而修太平。當其嗣君幼立，群弟稱亂，塚宰遘流言之謗，太保形不悅之辭。賦《鴟鴞》而未歸，感《狼跋》而旋悟。稽神謀而不私蔡叔，聽天命而不惑姬公。嗚呼！棄稷之道方盛，烈文之遜迪哲，貽疊慶以寧亂，儆微艱於後土。誰為不臣？我實有主。故《書》曰：「二公寅亮，分正邦國。」王在鎬，所以殿茲陝西。自桃林抵流沙，盡神州之右地。六服群辟，會於京師。華戎稽首，鹹聽其訓。不玩遠物，而賓鬼方。允王保之，肆於時夏。萬邦倚相，九命作伯。載以龍旂，執以桓圭。泱泱景風，自北而南。皇化有本，生人定性。貫以一德，革其二心。由是播為國經，聚作家道，施於夫妻，夫妻不敢不順；行於父子，父子不敢不親；睦於諸侯，諸侯述職；柔於百姓，百姓康乂。時無害氣，律無競風。蒙以慶雲，潤以膏雨。然後相洛邑，考清廟，翹有客以助祭，闡先王之大孝。故得周公受其龜食，仲尼稱其麟趾。堯舜既沒，淳源下衰，湯也不能止鳴條之師，武也不能無甲子之陣。生二代之末，而恥夏殷之事；出五兵之後，而懷揖讓之風。則尚父阿衡，宜有慚色。啟金縢以定變，歸嘉禾於東征，惟周公執德不回；平其叛國，惟召伯誠明其道。克正孝孫，邦之延長，必有其自。向非布以愷悌，臻乎中庸，則不能期逾七百，祚邁三十。元命無紀，上天無功，權而代之，我制其數，王乃班寶玉以授瑞，冊子孫而就封。為燕太伯，奄有遼碣。元牡鬯，與周始終。
聖唐纘禹舊服，丕應天統，皇帝睿文韜武，光宅海隅，思二南而永懷故壤，禮十亂而修及廢祀。貞元九年，龍集癸酉，連率姚公南仲宣風於陝，戒豐宮而新乎茇舍，慎聽訟而樹彼甘棠。齊爨既位，門階有數。被以華蟲之服，羞以陸海之俎。其或吹豳雅，擊土鼓，歌鵲巢，舞行露。膻香徹達，悉窣煙雨，合樂六變，神可得而接矣。神實姬姓，卜其族以為屍；典有秩宗，設其官以為主。陝縣令李晉肅，虔奉新政，恭惟昔賢，請刻石書，以慰餘俗。征士家於太史，采奭命於古文，教雖不敏，敢作頌曰：
相維宗周，王業既成。天命文王，召公乃生，遂佐文王，潛翊夷明。事紂得禮，伐崇有名。虐不得縱，禍不得萌。西土率順，東鄰圮傾。武王翦商，克集丕祚。惟公秉文，亦讚其武。乃放牛馬，乃橐幹櫓。戎功告成，變化下土。三監淮夷，不率不循。叔旦徂征，王家遘屯。幼主蠱惑，王疑不信。王謂太保，誨予衝人。遂歸周公，反風乃振。王謂二公，董正圻封。疆理天下，至於海邦，自陝而西，自陝而東。乃左乃右，一其庸功。惟德牧人，在周其召。武亂皆坐，君臣同道。惟棠有陰，惟梅有摽。悠悠蒼生，各稟其教。陝野莓莓，燕郊浩浩。二千餘載，管磬在廟。草靡德風，山呼頌聲。我思康公，勒石祠庭。
重允，字保君。少為潞州牙將，累遷河陽節度使，封張掖郡公。以討吳元濟功加檢校尚書右僕射，轉司空，進邠國公，長慶末同中書門下平章事，文宗初自天平軍節度移鎮兗海，加太子太師，兼領滄景。卒年六十七，贈太尉，諡曰愨。
臣以河朔能抗拒朝命者，其大略可見。蓋刺史失其職，反使鎮將領兵事。若刺史各得職分，又有鎮兵，則節將雖有祿山、思明之奸，豈能一州為叛哉？據所以河朔六十年能拒朝命者，祗以奪刺史縣令之職，自作威福故也。臣所管德、棣、景三州，已舉公牒各還刺史職事訖。應在州兵，並令刺史收管。又景州本是弓高縣，請卻廢為縣；歸化縣本是草市，請廢縣，依舊屬德州。
韶，憲宗朝官戶部員外郎，與韋貫之善，貫之罷相，坐貶州刺史。
馬暢承藉故業，曆居通顯，家富於財，以奢縱自處，不能撫安嫂侄，使之離析。其幹進也，赴利如轉圜；其居家也，操下如束濕。故時論鄙之。謹按《國史》：宇文士及居家侈縱，諡為「縱」。暢之行己，同於士及，請以「縱」為諡。
