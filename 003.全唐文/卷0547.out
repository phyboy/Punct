愈字退之，鄧州南陽人，貞元八年進士。憲宗朝累官刑部侍郎，貶潮州刺史，移袁州，征為國子祭酒，遷京兆尹兼御史大夫，拜吏部侍郎。長慶四年卒，年五十七。贈禮部尚書，諡曰文。
貞元十一年，五月戊辰，愈東歸。癸酉，自潼關出，息於河之陰。時始去京師，有不遇時之歎。見行有籠白烏、白鸜鵒而西者，號於道曰：「某土之守某官，使使者進於天子。」東西行者，皆避路，莫敢正目焉。因竊自悲：幸生天下無事時，承先人之遺業，不識干戈、耒耜、攻守、耕獲之勤。讀書著文，自七歲至今，凡二十二年，其行已不敢有愧於道，其間居思念前古當今之故，亦僅誌其一二大者焉。選舉於有司，與百十人偕進退，曾不得名薦書、齒下士於朝，以仰望天子之光明。今是鳥也，惟以羽毛之異，非有道德智謀承顧問、讚教化者，乃反得蒙采擢薦進，光耀如此。故為賦以自悼，且明夫遭時者，雖小善必達；不遭時者，累善無所容焉。其辭曰：
吾何歸乎！吾將既行而後思。誠不足以自存，苟有食其從之。出國門而東騖，觸白日之隆景。時返顧以流涕，念西路之羌永。過潼關而坐息，窺黃流之奔猛。感二鳥之無知，方蒙恩而入幸。惟進退之殊異，增餘懷之耿耿。彼中心之何嘉，徒外飾焉是逞。餘生命之湮阨，曾二鳥之不如。汨東西與南北，恒十年而不居。辱飽食其有數，況策名於薦書。時所好之為賢，庸有謂餘之非愚。昔殷之高宗，得良弼於宵寐。孰左右者為之先，信天同而神比。及時運之未來，或兩求而莫致。雖家到而戶說，祗以招尤而速累。蓋上天之生餘，亦有期於下地。盍求配於古人，獨怊悵於無位。惟得之而不能，乃鬼神之所戲。幸年歲之未暮，庶無羨於斯類。
愈既從隴西公平汴州，其明年七月，有負薪之疾，退休於居，作《復誌賦》。其辭曰：
居悒悒之無解兮，獨長思而永歎。豈朝食之不飽兮，寧冬裘之不完。昔餘之既有知兮，誠坎軻而艱難。當歲行之未復兮，從伯氏以南遷。淩大江之驚波兮，過洞庭之漫漫。至曲江而乃息兮，逾南紀之連山。嗟日月其幾何兮，攜孤嫠而北旋。值中原之有事兮，將就食於江之南。始專專於講習兮，非古訓為無所用其心。窺前靈之逸跡兮，超孤舉而幽尋。既識路又疾驅兮，孰知餘力之不任。考古人之所佩兮，閱時俗之所服。忽忘身之不肖兮，謂青紫其可拾。自知者為明兮，故吾之所以為惑。擇吉日餘西征兮，亦既造夫京師。君之門不可徑而入兮，遂從試於有司。惟名利之都府兮，羌眾人之所馳。競乘時而附勢兮，紛變化其難推。全純愚以靖處兮，將與彼而異宜。欲奔走以及事兮，顧初心而自非。朝騁騖乎書林兮，夕翱翔乎藝苑。諒卻步以圖前兮，不浸近而逾遠。哀白日之不與吾謀兮，至今十年其猶初。豈不登名於一科兮，曾不補其遺餘。進既不獲其誌願兮，退將遁而窮居。排國門而東出兮，慨餘行之舒舒。時憑高以回顧兮，涕泣下之交如。戾洛師而悵望兮，聊浮遊以躊躕。假大龜以視兆兮，求幽貞之所廬。甘潛伏以老死兮，不顯著其名譽。非夫子之洵美兮，吾何為乎浚之都。小人之懷惠兮，猶知獻其至愚。固餘異於牛馬兮，寧止乎飲水而求芻。伏門下而默默兮，竟歲年以康娛。時乘間以獲進兮，顏垂歡而愉愉。仰盛德以安窮兮，又何忠之能輸。昔餘之約吾心兮，誰無施而有獲。疾貪佞之洿濁兮曰吾其既勞而後食。懲此誌之不修兮，愛此言之不可忘。情怊悵以自失兮，心無歸之茫茫。苟不內得其如斯兮，孰與不食而高翔。抱關之阨陋兮，有肆誌之揚揚。伊尹之樂於畎畝兮，焉富貴之能當。恐誓言之不固兮，斯自訟以成章。往者不可復兮，冀來今之可望。
餘悲不及古之人兮，伊時勢而則然。獨閔閔其曷已兮，憑文章以自宣。昔顏氏之庶幾兮，在隱約而平寬。固哲人之細事兮，夫子乃嗟歎其賢。惡飲食乎陋巷兮，亦足以頤神而保年。有至聖而為之依歸兮，又何不自得於艱難。曰：餘昏昏其無類兮，望夫人其已遠。行舟楫而不識四方兮，涉大水之漫漫。勤祖先之所貽兮，勉汲汲於前修之言。雖舉足以蹈道兮，哀與我者為誰。眾皆舍而己用兮，忽自惑其是非。下土茫茫其廣大兮，餘壹不知其可懷。就水草以休息兮，恒未安而既危。久拳拳其何故兮，亦天命之本宜。惟否泰之相極兮，鹹一得而一違。君子有失其所兮，小人有得其時。聊固守以靜俟兮，誠不及古之人兮其焉悲。
餘取友於天下，將歲行之兩周。下何深之不即，上何高之不求。紛擾擾其既多，鹹喜能而好修。寧安顯而獨裕，顧阨窮而共愁。惟知心之難得，斯百一而為收。歲癸未而遷逐，侶蟲蛇於海陬。遇夫人之來使，辟公館而羅羞。索微言於亂誌，發孤笑於群憂。物何深而不鏡，理何隱而不抽。始參差以異序，卒爛漫而同流。何此歡之不可恃，遂駕馬而回輈。山磝磝其相軋，樹蓊蓊其相摎雨浪浪其不止，雲浩浩其常浮。知來者之不可以數，哀去此而無由。倚郭郛而掩涕，空盡日以遲留。
明水之設，其義斯元，水以潔著，明由色宣，神靈是享，祀典攸傳。籩豆靜嘉，取其濯溉，曲糵不用，存乎吉蠲。審靈變之無方，實太陰之相借，月當盤而冥召，水承月而潛化。衝融其色，連桂影於晴空；泛灩其光，映銀河於永夜。理包幽奧，質本虛無，在洞徹而彌朗，介清明而不汙。冠澄酒之奠，禮其式序；方行潦之酌，亦實有殊。懿夫淨透霄光，遠浮星彩，取之不竭，從而不改，彰至敬而用協神心，兆無形而道符真宰。信體微而義博，知事簡而功倍。當其配饗宗祧，告成天地，壇壝廣設，粢盛大備，爰命司烜，聿持陰燧。月晃朗而遐臨，水潗[A16C]而潛至。既清既潔，表勤昭事之心；克誠克明，載展奉先之意。原夫物以類聚，應因感生，水惟坎德，月實陰精，所謂聲同即應，氣合乃並。行之斯行，且比夫流而不滯；止之斯止，亦似乎滿而不盈。徒觀夫皓魄淒清，湛然澄澹，出於朕兆，形乎有感。國家烝嚐是奉，享獻惟崇，明水載挹，至誠遂通。始分素魄之下，俄傳清廟之中。應召而生，寧假挈瓶之智；順時而委，豈煩汲井之功？固將降蚃於純嘏，表虔恭於聖衷者哉！
士之特立獨行，適於義而已。不顧人之是非，皆豪傑之士，信道篤而自知明者也。一家非之，力行而不惑者，寡矣；至於一國一州非之，力行而不惑者，蓋天下一人而已矣；若至於舉世非之，力行而不惑者，則千百年乃一人而已耳。若伯夷者，窮天地、亙萬世而不顧者也。昭乎日月不足為明，崒乎泰山不足為高，巍乎天地不足為容也！當殷之亡、周之興，微子賢也，抱祭器而去之；武王、周公聖也，從天下之賢士，與天下之諸侯，而往攻之，未嚐聞有非之者也。彼伯夷叔齊者，乃獨以為不可。殷既滅矣，天下宗周，彼二子乃獨恥食其粟，餓死而不顧。繇是而言，夫豈有求而為哉？信道篤而自知明也。今世之所謂士者，一凡人譽之，則自以為有餘；一凡人沮之，則自以為不足。彼獨非聖人，而自是如此。夫聖人乃萬世之標準也。餘故曰：若伯夷者，特立獨行，窮天地、亙萬世而不顧者也。雖然，微二子，亂臣賊子接跡於後世矣。
我思古人，伊鄭之僑。以禮相國，人未安其教。遊於鄉之校，眾口囂囂。或謂子產，毀鄉校則止。曰：「何患焉，可以成美。夫豈多言，亦各其志。善也吾行，不善吾避。維善維否，我於此視。川不可防，言不可弭。下塞上聾，邦其傾矣。」既鄉校不毀，而鄭國以理。在周之興，養老乞言；及其已衰，謗者使監。成敗之跡，昭哉可觀。維是子產，執政之式，維其不遇，化止一國。誠率是道，相天下君。交暢旁達，施及無垠。於乎！四海所以不理，有君無臣。誰其嗣之？我思古人。
司空咸寧王尹蒲之七年，木連理生於河之東邑。野夫來告，且曰：吾不知古，殆氣之交暢也。維吾王之德，交暢者有五，是其應乎？訓戎奮威，蕩戮凶回；舉政宣和，人則寧嘉；入踐台階，庶尹克司；來帥熊羆，四方作儀；閔仁鰥寡，不寧燕息。人樂王德，祝年萬億。府有群吏，王有從事，異體同心，歸民於理。天子是嘉，俾錫勞王。王拜稽首：「天子之光，庶德昭融，神斯降祥。」殊本連理之柯，同榮異壟之禾，吾徯之產茲土也久矣。今欲明於大君，紀於策書，王抑餘也；冶金伐石，垂耀無極，王餘抑也。奮肆句俞，不知所如。願托頌詞，長言之於康衢。頌曰：
木何為兮此祥，洵厥美兮在吾王。願封植兮永固，俾斯人兮不忘。
敕：地官之職，邦教是先，必選國華，以從人望。具官崔群，體道履仁，外和內敏；清而容物，善不近名；從容禮樂之間，特達珪璋之表。比參密命，宏益既多，及貳儀曹，升擢惟允。邁茲令德，藹然休聲。選賢與能，於今雖重；擇才均賦，自古尤難。往慎乃司，以服嘉命。
問：《書》稱「汝則有大疑，謀及乃心，謀及卿士，以至於庶人、龜筮，考其從違，以審吉凶」，則是聖人之舉事興為，無不與人共之者也。於《易》則又曰：「君不密，則失臣；臣不密，則失身；幾事不密，則害成。」而《春秋》亦有譏漏言之詞，如是則又似不與人共之而獨運者。《書》與《易》《春秋》，經也。聖人於是乎盡其心焉耳矣。今其文相戾悖如此，欲人之無疑，不可得已。是二說者，其信有是非乎？抑所指各殊，而學者不之能察也？諒非深考古訓，讀聖人之書者，其何能辨之？此固吾子之所宜無讓者，願承教焉。
問：古之人有云：夏之政尚忠，殷之政尚敬，而周之政尚文，是三者相循環終始，若五行之與四時焉。原其所以為心，皆非故立殊而求異也，各適於時，救其弊而已矣。夏殷之書存者可見矣，至周之典籍鹹在。考其文章，其所尚若不相遠然，焉所謂三者之異云乎？抑其道深微，不可究歟？將其詞隱而難知也？不然，則是說為謬矣。周之後秦、漢、蜀、吳、魏、晉之興與霸，亦有尚乎無也？觀其所為，其亦有意雲爾。循環之說安在？吾子其無所隱焉！
問：夫子之序帝王之書，而係以秦、魯；及次列國之風，而宋、魯獨稱頌焉。秦穆之德，不逾於二霸；宋、魯之君，不賢乎齊、晉。其位等，其德同。升黜取舍如是之相遠，亦將有由乎？願聞所以辨之之說。
問：夫子既沒，聖人之道不明，蓋有楊墨者，始侵而亂之，其時天下鹹化而從焉。孟子辭而辟之，則既廓如也。今其書尚有存者，其道可推而知不可乎？其所守者何事？其不合於道者幾何？孟子之所以辭而辟之者何說？今之學者，有學於彼者乎？有近於彼者乎？其已無傳乎？其無乃化而不自知乎？其無傳也，則善矣；如其尚在，將何以救之乎？諸生學聖人之道，必有能言是者，其無所為讓。
問：所貴乎道者，不以其便於人而得於己乎？當周之衰，管夷吾以其君霸，九合諸侯，一匡天下，戎狄以微，京師以尊，四海之內，無不受其賜者。天下諸侯，奔走其政令之不暇，而誰與為敵！此豈非便於人而得於已乎？秦用商君之法，人以富，國以強，諸侯不敢抗，及七君而天下為秦。使天下為秦者，商君也。而後代之稱道者，鹹羞言管、商氏，何哉？庸非求其名而不責其實歟？願與諸生論之，無惑於舊說。
問：夫子之言「盍各言爾誌」，又曰：「居則曰：不吾知也，如或知爾，則何以哉？」今之舉者，不本於鄉，不序於庠，一朝而群至乎有司，有司之不之知也宜矣。今將自州縣始，請各誦所懷，聊以觀諸生之誌。死者可作，其誰與歸？事其大夫之賢者？友其士之仁者？敢問諸生之所事而友者為誰乎？所謂賢而仁者，其事如何哉？言及之而不言，亦君子之所不為也？
問：春秋之時，百有餘國，皆有大夫士，詳於傳者，無國無賢人焉，其餘皆足以充其位，不聞有無其人而闕其官者。春秋之後，其書尤詳，以至於吳、蜀、魏，下及晉氏之亂，國分如錙銖，讀其書，亦皆有人焉。今天下九州四海，其為土地大矣；國家之舉士，內有明經、進士，外有方維大臣之薦，其餘以門地勳力進者又有倍於是，其為門戶多矣；而自御史台、尚書省，以至於中書門下省，鹹不足其官，豈今之人不及於古之人邪？何求而不得也？夫子之言曰：「十室之邑，必有忠信如某者焉。」誠得忠信如聖人者，而委之以大臣宰相之事，有不可乎？況於百執事之微者哉！古之十室，必有任宰相大臣者，今之天下，而不足士、大夫於朝，其亦有說乎？
問：夫子曰：「潔、淨、精、微，《易》教也。」今習其書，不識四者之所謂，盍舉其義而陳其數焉？
問：《易》之說曰：「乾，健也。」今考《乾》之爻，在初者曰「潛龍勿用」，在三者曰「夕惕若厲，無咎」，在四者亦曰「無咎」，在上曰「有悔」。卦六位：一「勿用」，二「苟得無咎，一有悔」，安在其為健乎？又曰「乾以易知，坤以簡能」。《乾》之四位，既不為易矣。《坤》之爻又曰：「龍戰於野」，戰之於事，其足為簡乎？《易》，六經也，學者之所宜用心，願施其詞，陳其義焉。
問：人之仰而生者穀帛，穀帛豐，無饑寒之患，然後可以行之於仁義之途，措之於安平之地，此愚智所同識也。今天下穀愈多，而帛愈賤，人愈困者，何也？耕者不多而穀有餘，蠶者不多而帛有餘。有餘宜足，而反不足，此其故又何也？將以救之，其說如何？
問：夫子言「堯舜垂衣裳而天下理」，又曰「無為而理者，其舜也歟」？《書》之說堯曰「親九族」，又曰「平章百姓」，又曰「協和萬邦」，又曰「曆象日月星辰，敬授人時」，又曰洪水「懷山襄陵，下人其谘」。夫親九族、平百姓、和萬邦、則天道、授人時、愁水禍，非無事也，而其言曰「垂衣裳而天下理」者，何也？於舜則曰「慎五典」，又曰「敘百揆」，又曰「賓四門」，又曰「齊七政」，又曰「類上帝，禋六宗，望山川，遍群神」，又曰「協時月正日，同律度量衡，五載一巡狩」，又曰「分十二州，封山浚川，恤五刑，典三禮，彰施五色，出納五言」。於虖！其何勤且煩如是！而其言曰「無為而理」者，何也？將亦有深辭隱義不可曉邪？抑其年代已遠，失其傳邪？二三子其辯焉！
問：古之學者必有師，所以通其業，成就其道德者也。由漢氏已來，師道日微，然猶時有授經傳業者。及於今，則無聞矣。德行若顏回，言語若子貢，政事若子路，文學若子遊，猶且有師，非獨如此，雖孔子亦有師，問禮於老聃，問樂於萇宏是也。今之人不及孔子、顏回遠矣，而且無師，然其不聞有業不通而道德不成者，何也？
問：食粟、衣帛、服仁行義以俟死者，二帝三王之所守，聖人未之有改焉者也。今之說者，有神仙不死之道，不食粟，不衣帛，薄仁義以為不足為，是誠何道邪？聖人之於人，猶父母之於子。有其道而不以教之，不仁；其道雖有而未之知，不智。仁與智且不能，又烏足為聖人乎？不然，則說神仙者妄矣！
臣某言：伏奉今日制命，以臣為尚書右丞同中書門下平章事。非常之寵，忽降於上天；不次之恩，遽屬於庸品。承命震駭，心神靡寧，顧己慚，手足失措。臣某誠惶誠恐，頓首頓首。臣本非長才，又乏敏識，學不能通達經訓，文不足緣飾吏事。徒知立誌廉謹，絕朋勢之交；處官恪恭，免請托之累。因緣資序，驟曆台閣，蒙生成於天地，無裨補於涓塵。忝冒以居，涯分遂極。常以盈滿自誡，方思退處里閭。何意恩澤益深，猥令超參鼎鉉。竊自惟度，實不堪任。臣某誠惶誠恐，頓首頓首。臣聞宰相者，上熙陛下覆幬之恩，下遂群生性命之理；以正百度，以和四時；澄其源而清其流，統於一而應於萬。毫厘之差，或致弊於寰海；晷刻之誤，或遺患於曆年。固宜旁求隱士，必得能者，然後授之。不可輕以付臣，使人失望，上累聖主知人之哲，下乖微臣量己之義，無補於理，有妨於賢。況今俊乂至多，耆碩鹹在，苟以登用，皆逾於臣。伏乞特回所授，以示至公之道，天下幸甚。
臣某言：臣伏以去歲冬間，雨雪頗少；今年春首，宿麥未滋。陛下深念黎甿，屢形詞旨，神監昭達，皇情感通，春雲始繁，時雪遂降。實豐穰之嘉瑞，銷癘疫於新年。東作可期，南𤱔有望。此皆陛下與天合德，視人如傷，每發聖言，則獲靈貺。見天人之相應，知朝野之同歡。臣等職在燮和，慙無效用，覩斯慶澤，實荷鴻休。
臣愈言：今之所以知古，後之所以知今，不可口傳，必憑諸史。自雖二帝三王之盛，若不存紀錄，則名氏年代，不聞於茲，功德事業，無可稱道焉。順宗皇帝以上聖之姿，早處儲副，晨昏進見，必有所陳，二十餘年，未嚐懈倦，陰功隱德，利及四海。及嗣守大位，行其所聞，順天從人，傳授聖嗣。陛下欽承先誌，紹致太平，原大推功，實資撰次。去八年十一月，臣在史職，監修李吉甫授臣以前史官韋處厚所撰《先帝實錄》三卷，雲未周悉，令臣重修。臣與修撰左拾遺沈傳師、直館京兆府咸陽縣尉宇文籍等，共加采訪，並尋檢詔敕，修成《順宗皇帝實錄》五卷。削去常事，著其係於政者，比之舊錄，十益六七，忠良奸佞，莫不備書，苟關於時，無所不錄。吉甫慎重其事，欲更研討，比及身沒，尚未加功。臣於吉甫宅取得舊本，自冬及夏，刊正方畢。文字鄙陋，實懼塵玷，謹隨表獻上。臣愈誠惶誠恐，頓首頓首。謹言。
右，臣去月二十九日進前件實錄。今月四日，宰臣宣進止，其間有錯誤，令臣改畢，卻進舊本者。臣當修撰之時，史官沈傳師等，采事得於傳聞，詮次不精，致有差誤。聖明所鑒，毫髮無遺，恕臣不逮，重令刊正。今並添改訖，其奉天功烈，更加尋訪，已據所聞，載於首卷。儻所論著，尚未周詳，臣所未知，乞賜宣示，庶獲編錄，永傳無窮。謹錄奏聞。謹奏。
