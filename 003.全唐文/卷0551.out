曾子稱「小功不稅」，則是遠兄弟終無服也，而可乎？鄭元注云：「以情責情。」今之士人，遂引此不追服小功。小功服最多，親則叔父之下殤，與適孫之下殤，與昆弟之下殤；尊則外祖父母；常服則從祖祖父母。禮沿人情，其不可不服也明矣。古之人行役不逾時，各相與處一國，其不追服，雖不可，猶至少；今之人男出仕，女出嫁，或千里之外，家貧訃告不及時，則是不服小功者恒多，而服小功者恒鮮矣。君子之於骨肉，死則悲哀而為之服者，豈牽於外哉？聞其死則悲哀，豈有間於新故死哉？今特以訃告不及時，聞死出其月數則不服，其可乎？愈嚐怪此。近出吊人，見其顏色戚戚類有喪者，而其服則吉，問之，則云「小功不稅」者也。《禮》文殘缺，師道不傳，不識《禮》之所謂不稅，果不追服乎？無乃別有所指，而傳注者失其宗乎？伏惟兄道德純明，躬行古道，如此之類，必經於心，而有所決定。不惜示及，幸甚幸甚！泥水馬弱不敢出，不果鞠躬親問而以書，悚息尤深。愈再拜。
愈始者望見吾子於人人之中，固有異焉；及聆其音聲，接其辭氣，則有願交之誌。因緣幸會，遂得所圖，豈惟吾子之不遺，抑仆之所遇有時焉耳。近者嚐有意吾子之闕焉無言，意仆所以交之之道不至也。今乃大得所圖，脫然若沈屙去體，灑然若執熱者之濯清風也。然吾子所論：排釋老不若著書，囂囂多言，徒相為訾。若仆之見，則有異乎此也。夫所謂著書者，義止於辭耳。宣之於口，書之於簡，何擇焉？孟軻之書，非軻自著，軻既歿，其徒萬章、公孫醜相與記軻所言焉耳。仆自得聖人之道而誦之，排前二家有年矣。不知者以仆為好辯也，然從而化者亦有矣，聞而疑者又有倍焉。頑然不入者，親以言諭之不入，則其觀吾書也，固將無得矣。為此而止，吾豈有愛於力乎哉？然有一說：化當世莫若口，傳來世莫若書。又懼吾力之未至也。三十而立，四十而不惑，吾於聖人，既過之猶懼不及，矧今未至，固有所未至耳。請待五六十然後為之，冀其少過也。吾子又譏吾與人人為無實駁雜之說，此吾所以為戲耳，比之酒色，不有間乎？吾子譏之，似同浴而譏裸裎也。若商論不能下氣，或似有之，當更思而悔之耳。博塞之譏，敢不承教！其他俟相見。薄晚須到公府，言不能盡。愈再拜。
吾子不以愈無似，意欲推而納諸聖賢之域，拂其邪心，增其所未高，謂愈之質有可以至於道者，浚其源，導其所歸，溉其根，將食其實。此盛德者之所辭讓，況於愈者哉？抑其中有宜復者，故不可遂已。
昔者聖人之作《春秋》也，既深其文辭矣，然猶不敢公傳道之，口授弟子，至於後世，然後其書出焉。其所以慮患之道微也。今夫二氏之所宗而事之者，下及公卿輔相，吾豈敢昌言排之哉？擇其可語者誨之，猶時與吾悖，其聲嘵嘵。若遂成其書，則見而怒之者必多矣，必且以我為狂為惑。其身之不能恤，書於吾何有？夫子，聖人也，且曰：「自吾得子路，而惡聲不入於耳。」其餘輔而相者周天下，猶且絕糧於陳，畏於匡，毀於叔孫，奔走於齊、魯、宋、衛之郊。其道雖尊，其窮也亦甚矣！賴其徒相與守之，卒有立於天下。向使獨言之而獨書之，其存也可冀乎？今夫二氏行乎中土也，蓋六百年有餘矣。其植根固，其流波漫，非所以朝令而夕禁也。自文王沒，武王、周公、成康相與守之，禮樂皆在。及乎夫子，未久也；自夫子而及乎孟子，未久也；自孟子而及乎揚雄，亦未久也。然猶其勤若此，其困若此，而後能有所立，吾其可易而為之哉！其為也易，則其傳也不遠，故餘所以不敢也。然觀古人，得其時行其道，則無所為書。書者，皆所為不行乎今而行乎後世者也。今吾之得吾誌、失吾誌未可知，俟五六十為之未失也。天不欲使茲人有知乎，則吾之命不可期；如使茲人有知乎，非我其誰哉？其行道，其為書，其化今，其傳後，必有在矣。吾子其何遽戚戚於吾所為哉！
前書謂我與人商論不能下氣，若好勝者然。雖誠有之，抑非好己勝也，好己之道勝也；非好己之道勝也，己之道乃夫子、孟子、揚雄所傳之道也。若不勝，則無以為道。吾豈敢避是名哉！夫子之言曰：「吾與回言終日，不違如愚。」則其與眾人辯也有矣。駁雜之譏，前書盡之，吾子其復之。昔者夫子猶有所戲，《詩》不云乎：「善戲謔兮，不為虐兮。」《記》曰「張而不弛，文武不能也」，惡害於道哉？吾子其未之思乎！孟君將有所適，思與吾子別，庶幾一來。愈再拜。
與足下別久矣，以吾心之思足下，知足下懸懸於吾也。各以事牽，不可合並，其於人人，非足下之為見，而日與之處，足下知吾心樂否也。吾言之而聽者誰歟？吾倡之而和者誰歟？言無聽也，倡無和也，獨行而無徒也，是非無所與同也，足下知吾心樂否也。足下才高氣清，行古道，處今世，無田而衣食，事親左右無違，足下之用心勤矣，足下之處身勞且苦矣。混混與世相濁，獨其心追古人而從之，足下之道，其使吾悲也。去年春，脫汴州之亂，幸不死，無所於歸，遂來於此。主人與吾有故，哀其窮，居吾於符離睢上。及秋，將辭去，因被留以職事，默默在此，行一年矣。到今年秋，聊復辭去，江湖餘樂也，與足下終，幸矣！李習之娶吾亡兄之女，期在後月，朝夕當來此。張籍在和州居喪，家甚貧。恐足下不知，故具此白，冀足下一來相視也。自彼至此雖遠，要皆舟行可至，速圖之，吾之望也。春且盡，時氣向熱，惟侍奉吉慶。愈眼疾比劇，甚無聊，不復一一。愈再拜。
愈白：愈少駑怯，於他藝能，自度無可努力，又不通時事，而與世多齟齬。念終無以樹立，遂發憤篤專於文學。學不得其術，凡所辛苦而僅有之者，皆符於空言，而不適於實用，又重以自廢。是故學成而道益窮，年老而智愈困。今又以罪黜於朝廷，遠宰蠻縣，愁憂無聊，瘴癘侵加，喘喘焉無以冀朝夕。足下年少才俊，辭雅而氣銳，當朝廷求賢如不及之時，當道者又皆良有司，操數寸之管，書盈尺之紙，高可以釣爵位，循次而進，亦不失萬一於甲科。今乃乘不測之舟，入無人之地，以相從問文章為事。身勤而事左，辭重而請約，非計之得也。雖使古之君子，積道藏德，遁其光而不曜，膠其口而不傳者，遇足下之請懇懇，猶將倒廩傾囷，羅列而進也。若愈之愚不肖，又安敢有愛於左右哉！顧足下之能，足以自奮。愈之所有，如前所陳，是以臨事愧恥而不敢答也。錢財不足以賄左右之匱急，文章不足以發足下之事業。稇載而往，垂橐而歸，足下亮之而已。愈白。
月日，將仕郎前守四門博士韓愈，謹載拜奉書尚書大尹閣下：愈來京師，於今十五年，所見公卿大臣，不可勝數，皆能守官奉職，無過失而已；未見有赤心事上，憂國如家如閤下者。今年以來，不雨者百有餘日，種不入土，野無青草，而盜賊不敢起，穀價不敢貴。百坊、百二十司、六軍二十四縣之人，皆若閣下親臨其家；老奸宿贓，銷縮摧沮，魂亡魄喪，影滅跡絕。非閣下條理鎮服，宣布天子威德，其何能及此！愈也少從事於文學，見有忠於君、孝於親者，雖在千百年之前，猶敬而慕之；況親逢閣下，得不候於左右以求效其懇懇？謹獻所為文兩卷，凡十五篇，非敢以為文也，以為謁見之資也。進退惟命。愈恐懼再拜。
伏聞今月五日，營田巡官陳從政獻瑞兔，毛質白，天馴其心，其始實得之符離安阜屯。屯之役夫，朝行遇之，迫之弗逸，人立而拱。竊惟休咎之兆，天所以啟覺於下。依類托喻，事之纖悉不可圖驗，非睿智博通，孰克究明？愈雖不敏，請試辨之：兔，陰類也，又窟居，狡而伏，逆象也。今白其色，絕其群也；馴其心，化吾德也；人立而拱，非禽獸之事；革而從人，且服罪也；得之符離，符離實戎國名，又附麗也；不在農夫之田，而在軍田，武德行也，不戰而來之之道也，有安阜之嘉名焉。伏惟閣下股肱帝室，藩垣天下，四方其有逆亂之臣，未血斧锧之屬，畏威崩析歸我乎哉，其事兆矣！是宜具跡表聞，以承答天意。小子不惠，猥以文句微識蒙念，睹茲盛美，焉敢避不讓之責而默默耶？愈再拜。
十二月九日，將仕郎守江陵府法曹參軍韓愈，謹上書侍郎閤下：愈少鄙鈍，於時事都不通曉，家貧不足以自活，應舉覓官，凡二十年矣。薄命不幸，動遭讒謗，進寸退尺，卒無所成。性本好文學，因困厄悲愁，無所告語，遂得究窮於經傳、史記、百家之說，沈潛乎訓義，反復乎句讀，礱磨乎事業，而奮發乎文章。凡自唐虞以來，編簡所存，大之為河海，高之為山嶽，明之為日月，幽之為鬼神，纖之為珠璣華實，變之為雷霆風雨，奇辭奧旨，靡不通達。惟是鄙鈍不通曉於時事，學成而道益窮，年老而智益困，私自憐悼，悔其初心，發禿齒落，不見知己。夫牛角之歌，辭鄙而義拙；堂下之言，不書於傳記。齊桓舉以相國，叔向攜手以上，然則非言之難為，聽而識之者難遇也！伏以閣下內仁而外義，行高而德巨，尚賢而與能，哀窮而悼屈，自江而西，既化而行矣。今者入守內職，為朝廷大臣，當天子新即位，汲汲於理化之日，出言舉事，宜必施設。既有聽之之明，又有振之之力，寧戚之歌，鬷明之言，不發於左右，則後而失其時矣。謹獻舊文一卷，扶樹教道，有所明白；南行詩一卷，舒憂娛悲，雜以瑰怪之言，時俗之好，所以諷於口而聽於耳也。如賜覽觀，亦有可采，幹黷嚴尊，伏增惶恐。愈再拜。
愈白：尉遲生足下：夫所謂文者，必有諸其中，是故君子慎其實。實之美惡，其發也不掩，本深而末茂，形大而聲宏，行峻而言厲，心醇而氣和。昭晰者無疑，優遊者有餘；體不備不可以為成人，辭不足不可以為成文。愈之所聞者如是，有問於愈者，亦以是對。今吾子所為皆善矣，謙謙然若不足而以征於愈，愈又敢有愛於言乎？抑所能言者，皆古之道；古之道不足以取於今，吾子何其愛之異也？賢公卿大夫在上比肩，始進之賢士在下比肩，彼其得之必有以取之也。子欲仕乎？其往問焉，皆可學也。若獨有愛於是而非仕之謂，則愈也嚐學之矣。請繼今以言。
辱書並示表、記、述、書、辭等五篇，比於東都，略見顏色；未得接言語，心固已相奇，但不敢果於貌定。知人，堯舜所難，又嚐服宰予之誡，故未敢決然挹，亦不敢忽然忘也。到城以來，不多與人還往。友朋之中，所敬信者，平昌孟東野。東野吃吃說足下不離口。崔大敦詩不多見，每每說人物，亦以足下為處子之秀。近又得李七翱書，亦雲足下之文，遠其兄甚。夫以平昌之賢，其言一人固足信矣，況又崔與李繼至而交說耶？故不待相見，相信已熟；既相見，不要約已相親。審知足下之才充其容也。今辱書乃云云，是所謂「以黃金注」，重外而內惑也。然恐足下少年，與仆老者不相類，尚須驗以言，故具白所以。而今而後，不置疑於其間可也。若曰長育人才，則有天子之大臣在，若仆者，守一官且不足以修理，況如是重任耶？學問有暇，幸時見臨。愈白。
伏蒙示《文武順聖樂辭》《天保樂詩》《讀蔡姬胡笳辭詩》《移族從》並與《京兆書》。自幕府至鄧之北境凡五百餘里，自庚子至甲辰凡五日，手披目視，口詠其言，心惟其義，且恐且懼，忽若有亡，不知鞍馬之勤，道途之遠也。夫澗穀之水，深不過咫尺，邱垤之山，高不能逾尋丈，人則狎而玩之。及至臨泰山之懸崖，窺巨海之驚瀾，莫不戰掉悼栗，眩惑而自失。所觀變於前，所守易於內，亦其理宜也。閣下負超卓之奇材，蓄雄剛之俊德，渾然天成，無有畔岸，而又貴窮乎公相，威動乎區極，天子之毗，諸侯之師。故其文章言語，與事相侔，憚赫若雷霆，浩汗若河漢，正聲諧《韶》《》，勁氣沮金石，豐而不餘一言，約而不失一辭，其事信，其理切。孔子之言曰：「有德者必有言。」信乎其有德且有言也！揚子雲曰：「《商書》灝灝爾，《周書》噩噩爾。」信乎其能灝灝而且噩噩也！昔者齊君行而失道，管子請釋老馬而隨之；樊遲請學稼，孔子使問之老農。夫馬之智不賢於夷吾，農之能不聖於尼父，然且雲爾者，聖賢之能多，農馬之知專故也。今愈雖愚且賤，其從事於文，實專且久，則其讚王公之能，而稱大君子之美，不為僭越也。伏惟詳察。愈恐懼再拜。
天下固有良時既去，而悲歌歎泣之不同，故當時則歎，已去而泣，過時而歌。然君子居其位，則恥聞之，不在其位，則恥不能言之。其為士君子之心，不忍聞之，與聞之而不忍棄之，則一也。夫思慮可以精安危，步驟可以負戈殳。強勁莊勇，持久有守，臨事不亂，然而良時不與，斯不得不歎。既而信不見任，知不見謀，周遊而晚歸，風雨相半，苦其精力，良時不集，而畏事之不成，斯不得不泣。及其田園已暮，始反鄉裏，白頭無成，或反自疑，斯不得不歌。是其為人，皆有憂天下而欲用其道者也，不私其身之安佚而休者也。既不私其身，則公於悲歌者歎泣者也，而是人豈以富貴而後天下之心哉！蛻也歌之則已太蚤，泣之則不得不豫計，歎之則正當其時，而君子未聞。雖然，閣下及其少壯而用之，無使後時泣歌，恥累君子，幸甚！《太元》曰：當時則貴，已用則賤。其不可後也已矣。況當今岩無人矣，溪無人矣，佐王活人之術，一皆以文學進。苟文學進而君子不動心，則蛻也不知其所以得罪。
二月十六日，前鄉貢進士韓愈，謹再拜言相公閣下。
向上書及所著文後，待命凡十有九日，不得命。恐懼不敢逃遁，不知所為。[1]乃復敢自納於不測之誅，以求畢其說，而請命於左右。
愈聞之，蹈水火者之求免於人也，不惟其父兄子弟之慈愛，然後呼而望之也。將有介於其側者，雖其所憎怨，茍不至乎欲其死者，則將大其聲疾呼而望其仁之也。[2]彼介於其側者，聞其聲而見其事，不惟其父兄子弟之慈愛，然後往而全之也。雖有所憎怨，茍不至乎欲其死者，則將狂奔盡氣，濡手足，焦毛發，救之而不辭也。若是者何哉？其勢誠急，而其情誠可悲也。愈之強學力行有年矣。愚不惟道之險夷，[3]行且不息，以蹈於窮餓之水火，其既危且亟矣，大其聲而疾呼矣，閣下其亦聞而見之矣。[4]其將往而全之歟？抑將安而不救歟？[5]有來言於閣下者曰：“有觀溺於水而爇於火者，有可救之道，而終莫之救也。”閣下且以為仁人乎哉？不然，若愈者，亦君子之所宜動心者也。
或謂愈，[6]子言則然矣，宰相則知子矣，如時不可何？愈竊謂之不知言者，誠其材能不足當吾賢相之舉耳。[7]若所謂時者，固在上位者之為耳，[8]非天之所為也。前五六年時，宰相薦聞，尚有自布衣蒙抽擢者，與今豈異時哉？且今節度、觀察使，及防禦、營田諸小使等，尚得自舉判官，無間於已仕未仕者，[9]況在宰相，吾君所尊敬者，而曰不可乎？
古之進人者，或取於盜，[10]或舉於管庫。[11]今布衣雖賤，猶足以方於此。情隘辭蹙，不知所裁，亦惟少垂憐焉。[12]愈再拜。
三月十六日，前鄉貢進士韓愈謹再拜言：相公閣下：愈聞周公之為輔相，其急於見賢也，方一食三吐其哺，方一沐三捉其發。當是時，天下之賢才皆已舉用，奸邪讒佞欺負之徒皆已除去；四海皆已無虞；九夷八蠻之在荒服之外者，皆已賓貢；天災時變、昆蟲草木之妖，皆已銷息；天下之所謂禮樂刑政教化之具，皆已修理；風俗皆已敦厚；動植之物、風雨霜露之所沾被者，皆已得宜；休征嘉瑞、麟鳳龜龍之屬，皆已備至。而周公以聖人之才，憑叔父之親，其所輔理承化之功又盡章章如是，其所求進見之士，豈復有賢於周公者哉？不惟不賢於周公而已，豈復有賢於時百執事者哉？豈復有所計議，能補於周公之化者哉？然而周公求之如此其急，惟恐耳目有所不聞見，思慮有所未及，以負成王托周公之意，不得於天下之心。如周公之心，設使其時輔理承化之功，未盡章章如是，而非聖人之才，而無叔父之親，則將不暇食與沐矣，豈特吐哺捉發為勤而止哉！惟其如是，故於今頌成王之德而稱周公之功不衰。
今閣下為輔相亦近耳，天下之賢才，豈盡舉用？奸邪讒佞欺負之徒，豈盡除去？四海豈盡無虞？九夷八蠻之在荒服之外者，豈盡賓貢？天災時變，昆蟲草木之妖，豈盡銷息？天下之所謂禮樂刑政教化之具，豈盡修理？風俗豈盡敦厚？動植之物、風雨霜露之所沾被者，豈盡得宜？休征嘉瑞、麟鳳龜龍之屬，豈盡備至？其所求進見之士，雖不足以希望盛德，至比於百執事，豈盡出其下哉？其所稱說，豈盡無所補哉？今雖不能如周公吐哺捉發，亦宜引而進之，察其所以而去就之，不宜默默而已也。愈之待命四十餘日矣，書再上，而誌不得通；足三及門，而閽人辭焉。惟其昏愚，不知逃遁，故復有周公之說焉。閣下其亦察之。
古之士三月不仕則相吊，故出疆必載質。然所以重於自進者，以其於周不可，則去之魯；於魯不可，則去之齊；於齊不可，則去之宋、之鄭、之秦、之楚也。今天下一君，四海一國，舍乎此則夷狄矣，去父母之邦矣，故士之行道者，不得於朝，則山林而已矣。山林者，士之所獨善自養，而不憂天下者之所能安也。如有憂天下之心，則不能矣。故愈每自進而不知愧焉，書亟上，足數及門，而不知止焉。寧獨如此而已？惴惴焉惟不得出大賢之門下是懼，亦惟少垂察焉。瀆冒威尊，惶恐無已。愈再拜。
