貞元十四年正月戊子，隴西公命作東西水門，越三月辛巳朔，水門成。三日癸未，大合樂，設水嬉，會監軍、軍司馬、賓位、僚屬、將校、熊羆之士，肅四方之賓客以落之。土女龢會，闐郭溢郛。既卒事，其從事昌黎韓愈請紀成績。其辭曰：
維汴州河水自中注，厥初距河為城，其不合者，誕寘聯鎖於河，宵浮晝湛，舟不潛通。然其襟抱虧疏，風氣宣泄，邑居勿寧，訛言屢騰，曆載已來，孰究孰思。皇帝御天下十有八載，此邦之人，遭逢疾威，嚚童噭嘑，劫眾阻兵，懍懍栗栗，若墜若覆。時維隴西公受命作藩，爰自洛京，單車來臨。遂拯其危，遂去其疵；弗肅弗厲，薰為太和；神應祥福，五穀穰熟。既庶而豐，人力有餘；監軍是谘，司馬是謀；乃作水門，為邦之郛；以固風氣，以閈寇偷。黃流渾渾，飛閣渠渠，因而飾之，匪為觀遊。天子之武，維隴西公是布；天子之文，維隴西公是宣。河之沄沄，源於昆侖；天子萬祀，公多受祉。乃伐山石，刻之日月，尚俾來者，知作之所始。
太原王宏中在連州，與學佛人景常元慧遊，異日從二人者，行於其居之後，邱荒之間，上高而望，得異處焉。斬茅而嘉樹列，發石而清泉激，輦糞壤，燔椔翳。卻立而視之，出者突然成邱，陷者呀然成穀，{穴窪}者為池，而闕者為洞，若有鬼神異物陰來相之。自是宏中與二人者，晨往而夕忘歸焉，乃立屋以避風雨寒暑。既成，愈請名之，其邱曰「俟德之邱」，蔽於古而顯於今，有俟之道也；其石穀曰「謙受之穀」，瀑曰「振鷺之瀑」，穀言德，瀑言容也；其土穀曰「黃金之穀」，瀑曰「秩秩之瀑」，穀言容，瀑言德也；洞曰「寒居之洞」，誌其入時也；池曰「君子之地」，虛以鍾其美，盈以出其惡也；泉之源曰「天澤之泉」，出高而施下也；合而名之以屋曰「燕喜之亭」，取詩所謂「魯侯燕喜」者頌也。
於是州民之老，聞而相與觀焉，曰：吾州之山水名天下，然而無與「燕喜」者比。經營於其側者相接也，而莫直其地。凡天作而地藏之，以遺其人乎？宏中自吏部郎貶秩而來，次其道途所經，自藍田入商洛，涉淅湍，臨漢水，升峴首以望方城；出荊門，下岷江，過洞庭，上湘水，行衡山之下；繇郴逾嶺，蝯狖所家，魚龍所宮，極幽遐瑰詭之觀，宜其於山水飫聞而厭見也。今其意乃若不足，《傳》曰：「知者樂水，仁者樂山」。宏中之德與其所好，可謂協矣。智以謀之，仁以居之，吾知其去是而羽儀於天朝也不遠矣。遂刻石以記。
書記之任亦難矣！元戎整齊三軍之士，統理所部之，以鎮守邦國，讚天子施教化，而又外與賓客四鄰交，其朝覲、聘問、慰薦、祭祀、祈祝之文，與所部之政，三軍之號令升黜，凡文辭之事，皆出書記。非閎辨通敏兼人之才，莫宜居之。然皆元戎自辟，然後命於天子。苟其帥之不文，則其所辟或不當，亦其理宜也。南陽公自御史大夫豪壽廬三州觀察使授節移鎮徐州，曆十一年，而掌書記者凡三人：其一人曰高陽許孟容，入仕於王朝，今為尚書禮部郎中；其一人曰京兆杜兼，今為尚書禮部員外郎觀察判官；其一人隴西李博，自前鄉貢進士授秘書省校書郎，方為之。南陽公文章稱天下，其所辟，實所謂閎辨通敏兼人之才者也。後之人苟未知南陽公之文章，吾請觀於三君子；苟未知三君子之文章，吾請觀於南陽公可知矣：蔚乎其相章，炳乎其相輝，誌同而氣合，魚川泳而鳥雲飛也。愈樂是賓主之相得也，故請刻石以記之，而陷置於壁間，俾來者得以覽觀焉。
丞之職，所以貳令，於一邑無所不當問。其下主簿、尉，主簿、尉乃有分職。丞位高而偪，例以嫌不可否事。文書行，吏抱成案詣丞，卷其前，鉗以左手，右手摘紙尾，雁鶩行以進，平立睨丞曰：「當署」。丞涉筆占位署惟謹，目吏，問可不可，吏曰「得」，則退，不敢略省，漫不知何事。官雖尊，力勢反出主簿、尉下。諺數慢，必曰「丞」，至以相訾謷。丞之設，豈端使然哉！
博陵崔斯立種學績文，以蓄其有，浤涵演迤，日大以肆。貞元初，挾其能，戰藝於京師，再進再屈❥人。元和初，以前大理評事言得失黜官，再轉而為丞茲邑。始至，喟曰：「官無卑，顧材不足塞職。」既噤不得施用，又喟曰：「丞哉，丞哉！余不負丞，而丞負余。」則盡枿去牙角，一躡故跡，破崖岸而為之。丞廳故有記，壞漏汙不可讀，斯立易桷與瓦，墁治壁，悉書前任人名氏。庭有老槐四行，南牆鉅竹千梃，儼立若相持，水氵虢虢循除鳴，斯立痛掃溉，對樹二松，日哦其間。有問者，輒對曰：「余方有公事，子姑去。」考功郎中知制誥韓愈記。
愈少時，側聞江南多臨觀之美，而滕王閣獨為第一，有瑰偉絕特之稱。及得三王所為序、賦、記等，壯其文辭，益欲往一觀而讀之，以忘吾憂，係官於朝，願莫之遂。十四年，以言事斥守揭陽，便道取疾以至海上，又不得過南昌而觀所謂滕王閣者。其冬，以天子進大號，加恩區內，移刺袁州。袁於南昌為屬邑，私喜幸自語，以為當得躬詣大府，受約束於下執事，及其無事且還，倘得一至其處，竊寄目償所願焉。至州之七月，詔以中書舍人太原王公為御史中丞，觀察江南西道，洪、江、饒、虔、吉、信、撫、袁悉屬治所。八州之人，前所不便，及所願欲而不得者，公至之日，皆罷行之。大者驛聞，小者立變，春生秋殺，陽開陰閉，令修於庭戶。數日之間，而人自得於湖山千里之外。吾雖欲出意見，論利害，聽命於幕下，而吾州乃無一事可假而行者，又安得舍己所事以勤館人？則滕王閣又無因而至焉矣。其歲九月，人吏浹和，公與監軍使燕於此閣，文武賓士，皆與在席。酒半，合辭言曰：「此屋不修且壞，前公為從事此邦，適理新之，公所為文，實書在壁。今三十年，而公來為邦伯，適及期月，公又來燕於此，公烏得無情哉？」公應曰「諾」。於是棟楹梁桷板檻之腐黑撓折者，蓋瓦級磚之破缺者，赤白之漫漶不鮮者，治之則已，無侈前人，無廢後觀。工既訖功，公以眾飲，而以書命愈曰：「子其為我記之。」愈既以未得造觀為歎，竊喜載名其上，詞列三王之次，有榮耀焉，乃不辭而承公命。其江山之好，登望之樂，雖老矣，如獲從公遊，尚能為公賦之。元和十五年十月某日，袁州刺史韓愈記。
此驛置在古宜城內，驛東北有井，傳是昭王井，有靈異，至今人莫汲。驛前水，傳是白起堰西山下澗，灌此城壞，楚人多死，流城東陂，臭聞遠近，因號其陂「臭陂」；有蛟害人，漁者避之。井東北數十步，有楚昭王廟，有舊時高木萬株，多不得其名，曆代莫敢翦伐，尤多古鬆大竹。於太傅帥襄陽，遷宜城縣，並改造南境數驛，材木取足此林。舊廟屬極權宏盛，今惟草屋一區。然問左側人，尚云：「每歲十月，民相率聚祭其前。」廟後小城，蓋王居也。其內處偏高，廣員八九十畝，號「殿城」，當是王朝內之所也，多磚，可為書硯。自小城內地，今皆屬甄氏。甄氏於小城北立墅以居。甄氏有節行，其子逢，以學行為助教。元和十四年二月二日題。
雜古今人物小畫共一卷：騎而立者五人，騎而披甲載兵立者十人，一人騎執大旗前立，騎而披甲載兵行且下牽者十八，騎且負者二人，騎執器者二人，騎擁田犬者一人，騎而牢者二人，騎而驅者三人，執羈靮立者二人，騎而下倚馬臂隼而立者一人，騎而驅涉者二人，徒而驅牧者二人，坐而指使者一人，甲胄手弓矢鈇铖植者七人，甲胄執幟植者十人，負者七人，偃寢休者二人，甲胄坐睡者一人，方涉者一人，坐而脫足者一人，寒附火者一人，雜執器物役者八人，奉壺矢者一人，舍而具食者十有一人，挹且注者四人，牛牽者二人，驢驅者四人，一人杖而負者，婦人以孺子載而可見者六人，載而上下者三人，孺子戲者九人。凡人之事三十有二，為人大小百二十有三，而莫有同者焉。
馬大者九匹。於馬之中，又有上者，下者、行者、牽者、涉者、陸者、翹者、顧者、鳴者、寢者、訛者、立者、人立者、齕者、飲者、溲者、陟者、降者、癢磨樹者、噓者、嗅者、喜相戲者、怒相踶齧者、秣者、騎者、驟者、走者、載服物者、載狐兔者。凡馬之事二十有七，為馬大小八十有三，而莫有同者焉。
牛大小十一頭。橐駝三頭，驢如橐駝之數而加其一焉。隼一。犬羊狐兔麋鹿共三十。旃車三兩。雜兵器弓矢旌旗刀劍矛循弓服矢房甲胄之屬，瓶盂簦笠筐筥錡釜飲食服用之器，壺矢博奕之具，二百五十有一。皆曲極其妙。
貞元甲戌年，余在京師，甚無事，同居有獨孤生申叔者，始得此畫，而與余彈棋，余幸勝而獲焉。意甚惜之，以為非一工人之所能運思，蓋藂集眾工人之所長耳，雖百金不願易也。明年出京師，至河陽，與二三客論畫品格，因出而觀之。座有趙侍御者，君子人也，見之威然，若有感然。少而進曰：「噫！余之手摸也，亡之且二十年矣。余少時，常有志乎茲事，得國本，絕人事而摸得之，遊閩中而喪焉。居閑處獨，時往來余懷也，以其始為之勞而夙好之篤也。今雖遇之，力不能為已，且命工人存其大都焉。」余既甚愛之，又感趙君之事，因以贈之，而記其人物之形狀與數，而時觀之，以自釋焉。
愈叔父[1]當大歷世，文辭獨行中朝，天下之欲銘述其先人功行，取信來世者，咸歸韓氏。[2]於時李監陽冰，獨能篆書，而同姓叔父擇木善八分，[3]不問可知其人，不如是者，不稱三服，故三家傳子弟往來。
貞元中，愈事董丞相幕府於汴州。[4]識開封令服之者，陽冰子。[5]授余以其家科斗《孝經》、漢衛宏《官書》。[6]兩部合一卷，愈寶蓄之而不暇學。後來京師，為四門博土，識歸公。[7]歸公好古書，能通之，愈曰：「古書得其據依，蓋可講。」[8]因進其所有書屬歸氏。元和來，愈亟不獲讓，嗣為銘文，薦道功德。思凡為文辭，宜略識字，[9]因從歸公乞觀二部書，得之，留月餘。張籍令進士賀拔恕寫以留愈，[10]蓋得其十四五，而歸其書歸氏。
永貞元年，愈自陽山移江陵法曹參軍，獲事河東公。公嚐與其從事言：建中初，天子始紀年更元，命官司舉貞觀、開元之烈，群臣惕慄奉職，命材登良，不敢私違。當時自齒朝之士而上，以及下百執事，官闕一人，將補，必取其良。然而河南同時於天下稱多，獨得將相五人。故於府之參軍，則得我公，於河南主簿，則得故相國范陽盧公，於汜水主簿，則得故相國今太子賓客滎陽鄭公，於陸渾主簿，則得相國今吏部侍郎天水趙公，於登封主簿，則得故吏部尚書東都留守吳郡顧公。盧公去河南，為右補闕，其後由尚書左丞至宰相。鄭公去汜水，為監察御史，佐山南軍，其後由工部侍郎至宰相，罷而又為。趙公去陸渾，為右拾遺，其後由給事中為宰相。顧公去登封，為監察御史，其後由京兆尹至吏部尚書東都留守。我公去府為長水尉，其後由膳部郎中為荊南節度行軍司馬，遂為節度使，自工部尚書至吏部尚書。三相國之勞在史冊。顧吏部慎職小心，於時有聲。我公願潔而沈密，開亮而卓偉，行茂於宗，事修於官，嗣紹家烈，不違其先。作帥南荊，厥聞作顯，武誌既揚，文教亦熙，登槐讚元，其慶且至。故好語故事者，以為五公之始跡也同，其後進而偕大也亦同。其稱名臣也又同，官職雖分，而功德有巨細，其有忠勞於國家也同，有若將同其後，而先同其初也。有聞而問者，於是焉書。
既五年，始立石，刻其語河南府參軍舍庭中。於時河東公為左仆射宰相，出藩大邦，開府漢南。鄭公以工部尚書留守東都。趙公以吏部尚書鎮江陵。漢南地連七州，戎士十萬，其官宰相也。留守之官，居禁省中，歲時出旌旗，序留司文武百官於宮城門外而衙之。江陵故楚都也，戎士五萬。三公同時，千里相望。可謂盛矣。河東公名均，姓裴氏。
論曰：登孔氏之門者眾矣，三千之徒，四科之目，孰非由聖人之道，為君子之儒者乎？其於過行過言，亦云鮮矣。而夫子舉不貳過，惟顏氏之子，其何故哉？請試論之：
夫聖人抱誠明之正性，根中庸之至德，苟發諸中形諸外者，不由思慮，莫匪規矩。不善之心，無自入焉；可擇之行，無自加焉。故惟聖人無過，所謂過者，非謂發於行、彰於言，人皆謂之過而後為過也，生於其心則為過矣。故顏子之過此類也。不貳者，蓋能止之於始萌，絕之於未形，不貳之於言行也。《中庸》曰： 「自誠明謂之性，自明誠謂之教。」自誠明者，不勉而中，不思而得，從容中道，聖人也，無過者也；自明誠者，擇善而固執之者也，不勉則不中，不思則不得，不貳過者也。故夫子之言曰：「回之為人也，擇乎中庸，得一善，則拳拳服膺而不失之矣。」又曰：「顏氏之子，其殆庶幾乎！」言猶未至也。而孟子亦曰：「顏子具聖人之體而微者。」皆謂不能無生於其心，而亦不暴之於外。考之於聖人之道，差為過耳。
顏子自惟其若是也，於是居陋巷以致其誠，飲一瓢以求其誌，不以富貴妨其道，不以隱約易其心，確乎不拔，浩然自守，知高堅之可尚，忘鑽仰之為勞，任重道遠，竟莫之致。是以夫子歎其「不幸短命」，「今也則亡」，謂其不能與己並立於至聖之域，觀教化之大行也。不然，夫行發於身、加於人，言發乎邇、見乎遠，苟不慎也，敗辱隨之，而後思欲不貳過，其於聖人之道，不亦遠乎？而夫子尚肯謂之「其殆庶幾」，孟子尚復謂之「具體而微」者哉？則顏子之不貳過，盡在是矣。謹論。
或問諫議大夫陽城於愈，可以為有道之士乎哉？學廣而聞多，不求聞於人也；行古人之道，居於晉之鄙，晉之鄙人，薰其德而善良者幾千人。大臣聞而薦之，天子以為諫議大夫。人皆以為華，陽子不色喜。居於位五年矣，視其德如在野，彼豈以富貴移易其心哉！
愈應之曰：「是《易》所謂「恒其德貞」，而「夫子凶」者也。惡得為有道之士乎哉？在《易·蠱》之上九云：「不事王侯，高尚其事」。《蹇》之六二則曰：「王臣蹇蹇，匪躬之故。」夫不以所居之時不一，而所蹈之德不同也？若《蠱》之上九，居無用之地，而致「匪躬」之節；蹇之六二，在王臣之位，而高「不事」之心，則冒進之患生，曠官之刺興，誌不可則，而尤不終無也。今陽子在位不為不久矣，聞天下之得失不為不熟矣，天子待之不為不加矣，而未嚐一言及於政，視政之得失，若越人視秦人之肥瘠，忽焉不加喜戚於其心。問其官，則曰諫議也；問其祿，則曰下大夫之秩也；問其政，則曰我不知也。有道之土，固如是乎哉？且吾聞之有官守者，不得其職則去；有言責者，不得其言則去。今陽子以為得其言，言乎哉？得其言而不言，與不得其言而不去，無一可者也。陽子將為祿仕乎？古之人有云：仕不為貧，而有時乎為貧，謂祿仕者也。宜乎辭尊而居卑，辭富而居貧，若抱關擊柝者可也。蓋孔子嚐為委吏矣，嚐為乘田矣，亦不敢曠其職，必曰「會計當而已矣」，必曰「牛羊遂而已矣」。若陽子之秩祿，不為卑且貧，章章明矣，而如此，其可乎哉？
或曰：否，非若此也。夫陽子惡訕上者，惡為人臣招其君之過而以為名者，故雖諫且議，使人不得而知焉。《書》曰：「爾有嘉謨嘉猷，則入告爾後於內，爾乃順之於外，曰：‘斯謨斯猷，惟我後之德。’」夫陽子之用心，亦若此者。
愈應之曰：若陽子之用心如此，滋所謂惑者矣。入則諫其君，出不使人知者，大臣宰相者之事，非陽子之所宜行也。夫陽子本以布衣隱於蓬蒿之下，主上嘉其行誼，擢在此位，官以諫為名，誠宜有以奉其職，使四方後代知朝廷有直言骨鯁之臣，天子有不亻朁賞、從諫如流之美。庶岩穴之士，聞而慕之，束帶結髮，願進於闕下，而伸其辭說，致吾君於堯舜，熙鴻號於無窮也。若《書》所謂，則大臣宰相之事，非陽子之所宜行也。且陽子之心，將使君人者惡聞其過乎？是啟之也。
或曰：陽子之不求聞而人聞之，不求用而君用之，不得已而起，守其道而不變，何子過之深也？
愈曰：自古聖人賢士，皆非有求於聞用也。閔其時之不平，人之不乂，得其道，不敢獨善其身，而必以兼濟天下也。孜孜矻矻，死而後已。故禹過家門不入，孔席不暇暖，而墨突不得黔。彼二聖一賢者，豈不知自安佚之為樂哉？誠畏天命而悲人窮也。夫天授人以賢聖才能，豈使自有餘而已？誠欲以補其不足者也。耳目之於身也，耳司聞而目司見，聽其是非，視其險易，然後身得安焉。聖賢者，時人之耳目也；時人者，聖賢之身也。且陽子之不賢，則將役於賢以奉其上矣，若果賢，則固畏天命而閔人窮也，惡得以自暇逸乎哉？
或曰：吾聞君子不欲加諸人，而惡訐以為直者。若吾子之論，直則直矣，無乃傷於德而費於辭乎？好盡言以招人過，國武子之所以見殺於齊也，吾子其亦聞乎？
愈曰：君子居其位，則思死其官；未得位，則思修其辭以明其道。我將以明道也，非以為直而加人也。且國武子不能得善人，而好盡言於亂國，是以見殺。《傳》曰：「惟善人能受盡言。」謂其聞而能改之也。子告我曰：陽子可以為有道之士也，今雖不能及已，陽子將不得為善人乎哉？
或曰：天子坐於明堂，執傳國璽，列九鼎，使萬方之來者，惕然知天下之人，意有所歸，而太平之階具矣。後王者或闕，何如？對曰：異乎吾所聞。歸天人之心，興太平之基，是非三器之能係也。子不謂明堂天子布政者耶？周公成王居之而朝諸侯，美矣；幽厲居之，何如哉？子不謂傳國之璽帝王所以傳寶者耶？漢高、文、景得之而以為寶，美矣；新莽、胡石得之何如哉？子不謂九鼎帝王之所謂神器耶？夏禹鑄之，周文遷之，而為寶，美矣；桀癸、紂辛有之，何如哉？若然，歸天人之心，興太平之階，決非三器之所能也。夫帝王之聖者，卑宮室、賤金玉、斥無用之器，以示天下、貽子孫。而後王猶殫天下之土木不肯已，又安忍誇廣之，尊其為明堂歟？若傳國璽之狂嬴賊新，童心侈意而為之，示既有之，不抵之足矣，稱其符瑞則未也。若九鼎之死，百牢不能膏其腹火，萬載不能黔其足，其烹飪祠之用又足取，豈不為無用之器哉？堯水滔天，人禽鬼神之居相混已；禹導川決水，以分神人之居，乃銷九金，乃鑄九鼎，儀萬有之族，露怪異之狀，其護人已，其救人已。後王決不如大禹識鬼神之狀，又無當時汨沒之危，而徒欲閫金大廣器物，與夫墊巾效郭、異名同藺者，豈不遠哉！是亦見謬也。噫，不務其修誠於內，而務其盛飾於外，匹夫之不可，而況帝王哉？
元和六年正月乙丑晦，主人使奴星，[11]結柳作車，縛草為船，載糗輿粻，[12]牛系軛下，引帆上檣，[13]三揖窮鬼而告之曰：「聞子行有日矣，[14]鄙人不敢問所途。竊具船與車，備載糗粻。[15]日吉時良，利行四方。子飯一盂，子啜一觴。攜朋挈儔，去故就新。駕塵彍風，[16]與電爭先。子無底滯之尤，我有資送之恩。子等有意於行乎？」
屏息潛聽，如聞音聲，若嘯若啼，砉欻嗄嚶。[17]毛發盡豎，竦肩縮頸，疑有而無，久乃可明。若有言者曰：「吾與子居，四十年余。子在孩提，吾不子愚。子學子耕，求官與名，惟子是從，不變於初。門神戶靈，我叱我呵，包羞詭隨，誌不在他。子遷南荒，熱爍濕蒸，我非其鄉，百鬼欺陵。太學四年，朝齏暮鹽，惟我保汝，人皆汝嫌。自初及終，未始背汝，心無異謀，口絕行語。於何聽聞，云我當去？是必夫子信讒，有間於予也。我鬼非人，安用車船？鼻齅臭香，[18]糗粻可捐。單獨一身，誰為朋儔？子茍備知，可數已不？[19]子能盡言，可謂聖智，情狀既露，敢不回避？」[20]
主人應之曰：「子以吾為真不知也邪？子之朋儔，非六非四，[21]在十去五，滿七除二。各有主張，私立名字。捩手覆羹，[22]轉喉觸諱。凡所以使吾面目可憎，[23]語言無味者，皆子之誌也。其名曰智窮：[24]矯矯亢亢，惡圓喜方。羞為奸欺，不忍害傷。其次名曰學窮：傲數與名，摘抉杳微，[25]高挹群言，執神之機。又其次曰文窮：[26]不專一能，怪怪奇奇，不可時施，只以自嬉。又其次曰命窮：影與形殊，面醜心妍，利居眾後，責在人先。又其次曰交窮：磨肌戛骨，吐出心肝，企足以待，置我仇冤。凡此五鬼，為吾五患。饑我寒我，興訛造訕。能使我迷，人莫能間。朝悔其行，暮已復然。蠅營狗茍，驅去復還。」
言未畢，五鬼相與張眼吐舌，跳踉偃仆，抵掌頓腳，失笑相顧。徐謂主人曰：「子知我名，凡我所為。驅我令去，小黠大癡。[27]人生一世，其久幾何？吾立子名，百世不磨。小人君子，其心不同。惟乖於時，[28]乃與天通。攜持琬琰，易一羊皮。飫於肥甘，慕彼糠糜。天下知子，誰過於予？雖遭斥逐，不忍子疏。謂予不信，請質《詩》、《書》。」
主人於是垂頭喪氣，上手稱謝，燒車與船，延之上座。[29]
御史武君，當年喪其配，斂其遺服、櫛、珥、鞶、帨於篋，月旦、十五日，則一出而陳之，抱嬰兒以泣。
有為浮屠之法者，造武氏而諭之曰：「是豈有益耶？吾師云：人死則為鬼，鬼且復為人，隨所積善惡受報，環復不窮也。極西之方有佛焉，其土大樂，親戚姑能相為，圖是佛而禮之，願其往生，莫不如意。」武君憮然辭曰：「吾儒者，其可以為是！」
既又逢月旦、十五日，復出其篋，實而陳之，抱嬰兒以泣，且殆而悔曰：「是真何益也？吾不能了釋氏之信不，又安知其不果然乎？」於是悉出其遺服、櫛佩，合若干種，就浮屠師請圖前所謂佛者。浮屠師受而圖之。韓愈聞而吊之曰：
晢晢兮目存，丁寧兮耳言。
忽不見兮不聞，莽誰窮兮本源。
圖西佛兮道予勤，以妄塞悲兮慰新魂。
嗚呼奈何兮，吊以茲文。
王充者何？會稽上虞。本自元城，爰來徙居。師事班彪，家貧無書。閱書於肆，市肆是遊。一見誦憶，遂通眾流。閉門潛思，《論衡》以修。為州治中，自免歸歟。同郡友人，謝姓夷吾。上書薦之，待詔公車。以病不行，年七十餘。乃作《養性》，一十六篇。肅宗之時，終於永元。
王符節信，安定臨涇。好學有誌，為鄉人所輕。憤世著論，《潛夫》是名。《述赦》之篇，以赦為賊；良民之甚，其旨甚明。皇甫度遼，聞至乃驚。衣不及帶，屣履出迎。豈若雁門，問雁呼卿。不仕終家，籲嗟先生。
仲長統公理，山陽高平。謂高幹有雄誌而無雄才，其後果敗，以此有聲。俶儻敢言，語默無常，人以為狂生。州郡會召，稱疾不就，著論見情。初舉尚書郎，後參丞相軍事，卒不至於榮。論說古今，發憤著書，《昌言》是名。友人繆襲，稱其文章，足繼《西京》。四十一終，何其短耶，嗚呼先生！
君子溫閑，骨氣委和。跡不拒物，心不揚波。澄源卷璞，含白差差。遺紙一張，德音不忘。
人患不知其過，既知之，不能改，是無勇也。餘生二十有八年，發之短者日益白，齒之搖者日益脫，聰明不及於前時，道德日負於初心，其不至於君子而卒為小人也，昭昭矣！作《五箴》以訟其惡云。
余少之時，將求多能，蚤夜以孜孜。余今之時，既飽而嬉，蚤夜以無為。嗚呼余乎，其無知乎？君子之棄，而小人之歸乎？
不知言之人，烏可與言？知言之人，默焉而其意已傳。幕中之辯，人反以汝為叛。台中之評，人反以汝為傾。汝不懲邪，而呶呶以害其生邪！
行與義乖，言與法違。後雖無害，汝可以悔。行也無邪，言也無頗。死而不死，汝悔而何。宜悔而休，汝惡曷瘳。宜休而悔，汝善安在。悔不可追，悔不可為。思而斯得，汝則弗思。
無善而好，不觀其道。無悖而惡，不詳其故。前之所好，今見其尤。從也為比，舍也為仇。前之所惡，今見其臧。從也為愧，舍也為狂。維讎維比，維狂維愧。於身不祥，於德不義。不義不祥，維惡之大，幾如是為，而不顛沛？齒之尚少，庸有不思。今其老矣，不慎胡為。
內不足者，急於人知。霈焉有餘，厥聞四馳。今日告汝，知名之法：勿病無聞，病其煜煜。昔者子路，惟恐有聞。赫然千載，德譽愈尊。矜汝文章，負汝言語。乘人不能，揜以自取。汝非其父，汝非其師。不請而教，誰云不欺？欺以賈憎，揜以媒怨。汝曾不寤，以及於難。小人在辱，亦克知悔。及其既寧，終莫能戒。既出汝心，又銘汝前。汝如不顧，禍亦宜然。
隴西李觀元賓，始從進士貢在京師，或貽之硯。既四年，悲歡窮泰，未嘗廢其用。凡與之試藝春官，實二年登上第。行於褒谷，役者劉允誤墜之地，毀焉。乃匣歸埋於京師里中。昌黎韓愈，其友人也。讚且識云：
土乎成質，陶乎成器。復其質，非生死類。全斯用，毀不忍棄。埋而識，之仁之義。硯乎硯乎，與瓦礫異。
儒生高常與予下天壇，中路，獲硯石，似馬蹄狀，外棱孤聳，內發墨色，幽奇天然，疑神仙遺物。寶而用之，請予銘底：
仙馬有靈，跡在於石。棱而宛中，有點墨跡。文字之祥，君家其昌。
