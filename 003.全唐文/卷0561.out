夫人之先出於周，以鄭為氏因初侯。曾祖諱隨祖諱玠，厥考諱絳鹹垂休。歸於宗生九子，左右黍稷祠春秋。道順德嚴顯且裕，宜壽而富今何謬。永貞冬至前四日，寓殯墳此非其丘。
天以唐克肖其德，聖子神孫，繼繼承承，於千萬年，敬戒不怠，全付所覆，四海九州，罔有內外，悉主悉臣。高祖太宗，既除既治；高宗中睿，休養生息；至於玄宗，受報收功，極熾而豐，物眾地大，孽牙其間；肅宗代宗，德祖順考，以勤以容，大慝適去。稂莠不薅，相臣將臣，文恬武嬉，習熟見聞，以為當然。
睿聖文武皇帝，既受群臣朝，乃考圖數貢，曰：「嗚呼！天既全付予有家，今傳次在予，予不能事事，其何以見於郊廟？」群臣震懾，奔走率職。明年，平夏；又明年，平蜀；又明年，平江東；又明年，平澤潞；遂定易定，致魏、博、貝、衛、澶、相，無不從志。皇帝曰：「不可究武，予其少息。」
九年，蔡將死。蔡人立其子元濟以請，不許。遂燒舞陽，犯葉、襄城；以動東都，放兵四劫。皇帝歷問於朝，一二臣外，皆曰：「蔡帥之不廷授，於今五十年，傳三姓四將；其樹本堅，兵利卒頑，不與他等。因撫而有，順且無事。」大官臆決唱聲，萬口和附，並為一談，牢不可破。
皇帝曰：「惟天惟祖宗所以付任予者，庶其在此，予何敢不力。況一二臣同，不為無助。」曰：「光顏，汝為陳、許帥，維是河東、魏博、郃陽三軍之在行者，汝皆將之。」曰：「重胤，汝故有河陽、懷，今益以汝，維是朔方、義成、陝、益、鳳翔、延、慶七軍之在行者，汝皆將之。」曰：「弘，汝以卒萬二千屬而子公武往討之。」曰：「文通，汝守壽，維是宣武、淮南、宣歙、浙西四軍之行於壽者，汝皆將之。」曰：「道古，汝其觀察鄂岳。」曰：「愬，汝帥唐、鄧、隨，各以其兵進戰。」曰：「度，汝長御史，其往祝師。」曰：「度，惟汝予同，汝遂相予，以賞罰用命不用命。」曰：「弘，汝其以節都統諸軍。」曰：「守謙，汝出入左右，汝惟近臣，共往撫師。」曰：「度，汝其往，衣服飲食予士，無寒無饑。以既厥事，遂生蔡人。賜汝節斧，通天御帶，衛卒三百。凡茲廷臣，汝擇自從，惟其賢能，無憚大吏。庚申，予其臨門送汝。」曰：「御史，予閔士大夫戰甚苦，自今以往，非郊廟祠祀，其無用樂。」
顏、胤、武，合攻其北，大戰十六，得柵城縣二十三，降人卒四萬。道古，攻其東南，八戰，降萬三千，再入申，破其外城。文通，戰其東，十餘遇，降萬二千。愬，入其西，得賊將，輒釋不殺，用其策，戰比有功。
十二年八月，丞相度至師，都統弘責戰益急，顏、胤、武合戰益用命，元濟盡並其眾，洄曲以備。十月壬申，用所得賊將，自文城因天大雪，疾馳百二十里，用夜半到蔡，破其門，取元濟以獻，盡得其屬人卒。辛巳，丞相度入蔡，以皇帝命赦其人。淮西平，大饗賚功，師還之日，因以其食賜蔡人。凡蔡卒三萬五千，其不樂為兵，願歸為農者十九，悉縱之。斬元濟京師。
冊功：弘加侍中；愬為左僕射，帥山南東道；顏、胤皆加司空；公武以散騎常侍，帥鄜坊丹延；道古進大夫；文通加散騎常侍。丞相度朝京師，道封晉國公，進階金紫光祿大夫，以舊官相，而以其副總為工部尚書，領蔡任。既還奏，群臣請紀聖功，被之金石。皇帝以命臣愈。臣愈再拜稽首而獻文曰：
唐承天命，遂臣萬邦。孰居近土，襲盜以狂。
往在玄宗，崇極而圮。河北悍驕，河南附起。
四聖不宥，屢興師征。有不能克，益戍以兵。
夫耕不食，婦織不裳。輸之以車，為卒賜糧。
外多失朝，曠不嶽狩。百隸怠官，事亡其舊。
帝時繼位，顧瞻諮嗟。惟汝文武，孰恤予家。
既斬吳蜀，旋取山東。魏將首義，六州降從。
淮蔡不順，自以為強。提兵叫讙，欲事故常。
始命討之，遂連奸鄰。陰遣刺客，來賊相臣。
方戰未利，內驚京師。群公上言，莫若惠來。
帝為不聞，與神為謀。乃相同德，以訖天誅。
乃敕顏胤，愬武古通，咸統於弘，各奏汝功。
三方分攻，五萬其師。大軍北乘，厥數倍之。
常兵時曲，軍士蠢蠢。既翦陵雲，蔡卒大窘。
勝之邵陵，郾城來降。自夏入秋，復屯相望。
兵頓不勵，告功不時。帝哀征夫，命相往厘。
士飽而歌，馬騰於槽。試之新城，賊遇敗逃。
盡抽其有，聚以防我。西師躍入，道無留者。
頟頟蔡城，其壃千里。既入而有，莫不順俟。
帝有恩言，相度來宣：誅止其魁，釋其下人。
蔡之卒夫，投甲歡呼；蔡之婦女，迎門笑語。
蔡人告饑，船粟往哺；蔡人告寒，賜以繒布。
始時蔡人，禁不往來；今相從戲，里門夜開。
始時蔡人，進戰退戮；今旰而起，左餐右粥。
為之擇人，以收餘憊；選吏賜牛，教而不稅。
蔡人有言，始迷不知。今乃大覺，羞前之為。
蔡人有言，天子明聖；不順族誅，順保性命。
汝不吾信，視此蔡方；孰為不順，往斧其吭。
凡叛有數，聲勢相倚；吾強不支，汝弱奚恃；
其告而長，而父而兄；奔走偕來，同我太平。
淮蔡為亂，天子伐之。既伐而饑，天子活之。
始議伐蔡，卿士莫隨。即伐四年，小大並疑。
不赦不疑，由天子明。凡此蔡功，惟斷乃成。
既定淮蔡，四夷畢來。遂開明堂，坐以治之。
海於天地間為物最巨。自三代聖王，莫不祀事，考於傳記，而南海神次最貴，在北東西三神、河伯之上，號為「祝融」。天寶中，天子以為古爵莫貴於公侯，故海嶽之祝，犧幣之數，放而依之，所以致崇極於大神。今王亦爵也，而禮海嶽，尚循公侯之事，虛王儀而不用，非致崇極之意也。由是冊尊南海神為「廣利王」，祝號祭式，與次俱升。因其故廟，易而新之，在今廣州治之東南，海道八十里，扶胥之口，黃木之灣。常以立夏氣至，命廣州刺史行事祠下，事訖驛聞。而刺史常節度五嶺諸軍，仍觀察其郡邑，於南方事無所不統，地大以遠，故常選用重人。既貴而富，且不習海事，又當祀時海常多大風，將往皆憂戚。既進，觀顧怖悸，故常以疾為解，而委事於其副，其來已久。故明宮齋廬，上雨旁風，無所蓋障；牲酒瘠酸，取具臨時；水陸之品，狼籍籩豆；薦裸興俯，不中儀式；吏滋不供，神不顧享；盲風怪雨，發作無節，人蒙其害。
元和十二年，始詔用前尚書右丞國子祭酒魯國孔公為廣州刺史兼御史大夫，以殿南服。公正直方嚴，中心樂易，祗慎所職；治人以明，事神以誠；內外單盡，不為表爆。至州之明年，將夏，祝冊自京師至，吏以時告，公乃齋祓視冊，誓群有司曰：「冊有皇帝名，乃上所自署，其文曰：‘嗣天子某，謹遣官某敬祭。’ 其恭且嚴如是，敢有不承！明日，吾將宿廟下，以供晨事。」明日，吏以風雨白，不聽。於是州府文武吏士，凡百數，交謁更諫，皆揖而退。公遂升舟，風雨少弛，棹夫奏功，雲陰解駁，目光穿漏，波伏不興。省牲之夕，載暘載陰；將事之夜，天地開除，月星明穊。五鼓既作，牽牛正中，公乃盛服執笏，以入即事。文武賓屬，俯首聽位，各執其職。牲肥酒香，樽爵淨潔，降登有數，神具醉飽。海之百靈秘怪，慌惚畢出，蜿蜿蛇蛇，來享飲食。闔廟旋艫，祥飆送帆，旗纛旄麾，飛揚晻靄，饒鼓嘲轟，高管嗷噪，武夫奮掉，工師唱和，穹龜長魚，踴躍後先，乾端坤倪，軒豁呈露。祀之之歲，風災熄滅，人厭魚蟹，五穀胥熟。明年祀歸，又廣廟宮而大之：治其庭壇，改作東西兩序，齋庖之房，百用具修。明年其時，公又固往，不懈益虔，歲仍大和，耋艾歌詠。
始公之至，盡除他名之稅，罷衣食於官之可去者；四方之使，不以資交；以身為帥，燕享有時，賞與以節；公藏私蓄，上下與足。於是免屬州負逋之緡錢廿巨有四萬，米三萬二千斛。賦金之州，耗金一歲八百，困不能償，皆以丐之。加西南守長之俸，誅。其尤無良不聽令者，由是皆自重慎法。人士之落南不能歸者，與流徙之胄百廿八族，用。其才良，而廩其無告者。其女子可嫁，與之錢財，令無失時。刑德並流，方地數千里，不識盜賊；山行海宿，不擇處所；事神治人，其可謂備至耳矣。鹹願刻廟石，以著厥美，而係以詩。乃作詩曰：
南海之墟，祝融之宅。即祀於旁，帝命南伯。吏隋不躬，正自今公。明用享錫，右我家邦。惟明天子，惟慎厥使。我公在官，神人致喜。海嶺之陬，既足既濡。胡不均宏，俾執事樞。公行勿遲，公無遽歸。匪我私公，神人具依。
自天子至郡邑守長通得祀而遍天下者，唯社稷與孔子焉。然而社祭土，稷祭穀，句龍與棄乃其佐享，非其專主，又其位所不屋而壇；豈如孔子用王者禮，巍然當座，以門人為配，自天子而下，北面跪祭，進退誠敬，禮如親弟子者！句龍、棄以功，孔子以德，固自有次第哉！自古多有以功德得其位者，不得常祀；句龍、棄、孔子皆不得位，而得常祀。然其祀事皆不如孔子之盛，所謂生人以來，未有如孔子者，其賢過於堯舜遠者，此其效歟？
郡邑皆有孔子廟，或不能修事，雖設博士弟子，或役於有司，名存實亡，失其所業。獨處州刺史鄴侯李繁至官，能以為先。既新作孔子廟，又令工改為顏子至子夏十人像，其餘六十二子，及後大儒公羊高、左丘明、孟軻、荀況、伏生、毛公、韓生、董生、高堂生、揚雄、鄭玄等數十人，皆圖之壁。選博士弟子必皆其人，又為置講堂，教之行禮，肄習其中。置本錢廩米，令可繼處以守。廟成，躬率吏及博士弟子，入學行釋菜禮，耆老歎嗟，其子弟皆興於學。鄴侯尚文，其於古記無不貫達，故其為政知所先後，可歌也已。乃作詩曰：
惟此廟學，鄴侯所作。厥初庳下，神不以宇。先師所處，亦窘寒暑。乃新斯宮，神降其獻。講讀有常，不誡用勸。揭揭元哲，有師之尊。群聖嚴嚴，大法以存。像圖孔肖，鹹在斯堂。以瞻以儀，俾不或忘。後之君子，無廢成美。琢詞碑石，以讚攸始。
羅池廟者，故刺史柳侯廟也。柳侯為州，不鄙夷其民，動以禮法。三年，民各自矜奮曰：「茲土雖遠京師，吾等亦天氓，今天幸惠仁侯，若不化服，我則非人。」
於是老幼相教語，莫違侯令。凡有所為於其鄉閭及於其家，皆曰：「吾侯聞之，得無不可於意否？」莫不忖度而後從事。凡令之期，民勸趨之，無有後先，必以其時。於是民業有經，公無負租，流逋四歸，樂生興事。宅有新屋，步有新船，池園潔修，豬牛鴨雞，肥大蕃息。子嚴父詔，婦順夫指，嫁娶葬送，各有條法，出相弟長，入相慈孝。先時，民貧以男女相質，久不得贖，盡沒為隸。我侯之至，案國之故，以傭除本，悉奪歸之。大修孔子廟。城郭巷道，皆治使端正，樹以名木。柳民既皆悅喜。
常於其部將魏忠、謝寧、歐陽翼飲酒驛亭，謂曰：「吾棄於時，而寄於此，與若等好也。明年，吾將死，死而為神。後三年，為廟祀我。」及期而死。三年孟秋辛卯，侯降於州之後堂，歐陽翼等見而拜之。其夕，夢翼而告之曰：「館我於羅池。」其月景辰，廟成大祭，過客李儀醉酒，慢侮堂上，得疾，扶出廟門即死。明年春，魏忠、歐陽翼使謝寧來京師，請書其事於石。餘謂柳侯生能澤其民，死能驚動禍福之，以食其土，可謂靈也已。作《迎享送神詩》遺柳民，伸歌以祀焉，而並刻之。
柳侯，河東人，諱宗元，字子厚。賢而有文章。嚐位於朝，光顯矣，已而擯不用。其辭曰：
荔子丹兮蕉黃。雜肴蔬兮進侯堂。侯之船兮兩旗。度中流兮風泊之。待侯不來兮不知我悲。侯乘駒兮入廟。慰我民兮不嚬以笑。鵝之山兮柳之水。桂樹團團兮白石齒齒。侯朝出遊兮暮來歸。春與猿吟兮秋鶴與飛。北方之人兮為侯是非。千秋萬歲兮侯無我違。福我兮壽我。驅厲鬼兮山之左。下無苦濕兮高無幹。秔稌充羨兮蛇蛟結蟠。我民報事兮無怠其始。自今兮欽於世世。
湘旁有廟曰黃陵，自前古立以祠堯之二女舜二妃者。庭有石碑，斷裂分散在地，其文剝缺，考《圖記》，言「漢荊州牧劉表景升之立」，題曰《湘夫人碑》。今驗其文，乃晉太康九年，又題其額曰《虞帝二妃之碑》，非景升立者。
秦博士對始皇帝云：「湘君者，堯之二女舜妃者也。」劉向、鄭元亦皆以二妃為湘君，而《離騷》《九歌》既有《湘君》，又有《湘夫人》。王逸之解，以為湘君者，自其水神；而謂湘夫人乃二妃也，從舜南征三苗不反，道死沅湘之間。《山海經》曰：「洞庭之山，帝之二女居之。」郭璞疑二女者帝舜之後，不當降小水為其夫人，因以二女為天帝之女。以餘考之，璞與王逸俱失也。堯之長女娥皇，為舜正妃，故曰「君」，其二女女英，自宜降曰「夫人」也。故《九歌》辭謂娥皇為「君」，謂女英為「帝子」，各以其盛者推言之也。《禮》有「小君君母」，明其正自得稱君也。《書》曰「舜」陟方乃死」，《傳》謂「舜升道南方以死」，或又曰：「舜死葬蒼梧，二妃從之不及，溺死沅湘之間。」餘謂《竹書紀年》帝王之沒皆曰「陟」，「陟」，升也，謂升天也。《書》曰「殷禮陟配天」，言以道終，其德協天也。《書》紀舜之沒云「陟」者，與《竹書》《周書》同文也。其下言「方乃死」者，所以釋「陟」為「死」也。地之勢東南下，如言舜南巡而死，宜言 「下方」，不得言「陟方」也。以此謂舜死葬蒼梧，於時二妃從之不及而溺死者，皆不可信。二妃既曰以謀語舜，脫舜之厄，成舜之聖，堯死而舜有天下，為天子，二妃之力。宜常為神，食民之祭。今之渡湘江者，莫敢不進禮廟下。
元和十四年春，余以言事得罪，黜為潮州刺史。其地於漢南海之揭陽，癘毒所聚，懼不得脫死，過廟而禱之。其冬，移袁州刺史，明年九月，拜國子祭酒。使以私錢十萬抵岳州，願易廟之圯桷腐瓦於刺史王堪。長慶元年，刺史張愉自京師往，余與愉故善，因謂曰：「丐我一碑石，載二妃廟事，且令後世知有子名。」愉曰「諾」。既至州，報曰：「碑謹具。」遂篆其事，俾刻之。
徐與秦俱出柏翳為嬴姓，國於夏殷周世，鹹有大功。秦處西偏，專用武勝；遭世衰，無明天子，遂虎吞諸國為雄。諸國既皆入秦為臣屬，秦無所取利，上下相賊害，卒僨其國而沈其宗。徐處得地中，文德為治，及偃王誕當國，益除去刑爭末事，凡所以君國子民待四方，一出於仁義。當此之時，周天子穆王無道，意不在天下，好道士說，得八駿，騎之西遊，同王母宴於瑤池之上，歌謳忘歸。四方諸侯之爭辯者，無所質正，鹹賓祭於徐。贄玉帛死生之物於徐之庭者，三十六國，得朱弓赤矢之瑞。穆王聞之恐，遂稱受命，命造父禦，長驅而歸，與楚連謀伐徐。徐不忍鬥其民，北走彭城武原山下，百姓隨而從之萬有餘家。偃王死，民號其山為徐山，鑿石為室，以祠偃王。偃王雖走死失國，民戴其嗣，為君如初。駒王章禹，祖孫相望；自秦至今，名公巨人，繼跡史書。徐氏十望，其九皆本於偃王，而秦後迄茲無聞家。天於柏翳之緒，非偏有厚薄，施仁與暴之報，自然異也。
衢州，故會稽太末也。民多姓徐氏，支縣龍丘，有偃王遺廟。或曰：偃王之逃戰，不之彭城，之越城之隅，棄玉幾研於會稽之水。或曰：徐子章禹既執於吳，徐之公族子弟，散之徐、揚二州間，即其居立先王廟雲。
開元初，徐姓二人相屬為刺史，帥其部之同姓，改作廟屋，載事於碑。後九十年，當元和九年，而徐氏放復為刺史。放字達夫，前碑所謂今戶部侍郎，其大父也。春行視農，至於龍丘，有事於廟，思惟本原，曰：「故制粗樸下窄，不足以揭虔妥靈。而又梁桷赤白，陊剝不治，圖像之威，黑乚昧就滅；藩拔級夷，庭木禿 。祈日慢，祥慶弗下；州之群支，不獲蔭庥。餘惟遺紹，而屍其土，不即不圖，以有資聚，罰其可辭！」乃命因故為新，眾工齊事，惟月若日，工告訖功，大祠於廟，宗鄉鹹序應。是歲，州無怪風劇雨，民不夭厲，穀果完實。民皆曰：「耿耿祉哉，其不可誣。」乃相與請辭京師，歸而镵之於石。辭曰：
秦傑以顛，徐由遜綿。秦鬼久饑，徐有廟存。婉婉偃王，惟道之耽。以國易仁，為笑於頑。自初擅命，其實幾姓。曆短詈長，有不償亡。課其利害，孰與王當。姑蔑之墟，太末之裏。誰思王恩，立廟以祀。王之聞孫，世世多有。唯臨茲邦，廟土實守。堅嶠之後，達夫廓之。王歿萬年，如始祔時。王孫多孝，世奉王廟。達夫之來，先慎詔教。盡惠廟民，不主於神。維是達夫，知孝之元。太末之裏，姑蔑之城。廟事時修，仁孝振聲。宜寵其人，以及後生。嗟嗟維王，雖古誰亢。王死於仁，彼以暴喪。文追作誄，刻示茫茫。
袁公滋既成廟，明歲二月，自荊南以旂節朝京師，[1]留六日，得壬子春分，率宗親子屬，用少牢於三室。既事退，言曰：“嗚呼傳哉！維世傳德，襲訓集余，乃今有濟。今祭既不薦金石音聲，使工歌詩載烈象容，其奚以飭稚昧於長久？唯敬系羊豕幸有石。[2]如具著先人名跡，[3]因為詩系之語下，於義其可。雖然，余不敢，必屬篤古，而達於詞者。”遂以命愈，愈謝非其人，不獲命；則謹條袁氏本所以出，與其世系裏居；起周歷漢魏晉拓拔魏周隋，入國家以來，[4]高曾祖考，所以劬躬燾後，委祉於公；公之所以逢將承應者。有概有詳，而綴以詩。
其語曰：周樹舜後陳，[5]陳公子有為大夫食國之地袁鄉者，其子孫世守不失，因自別為袁氏。春秋世，陳常壓於楚，與中國相加尤疏，袁氏猶班班見，可譜。[6]常居陽夏，[7]陽夏至晉屬陳郡，[8]故號陳郡袁氏。博士固，[9]申儒遏黃，[10]唱業於前。至司徒安，懷德於身，[11]袁氏遂大顯，連世有人；終漢連魏晉，[12]分仕南北。始居華陰，為拓拔魏鴻臚；鴻臚諱恭，生周梁州刺史新縣孝侯諱穎。[13]孝侯生隋左衛大將軍諱溫，去官居華陰，武德九年，以大耋薨，始葬華州。[14]左衛生南州刺史諱士政。南州生當陽令諱倫，於公為曾祖。當陽生朝散大夫石州司馬諱知玄；司馬生贈工部尚書咸寧令諱曄，是為皇考。袁氏舊族，而當陽以通經為儒，位止縣令；石州用《春秋》持身治事，為州司馬以終；咸寧備學，而貫以一，文武隨用，謀行功從，出入有立，不爵於朝。比三世，宜達而窒，歸成後人，數當於公。公惟曾大父、大父、皇考比三世，存不大夫食，[15]歿祭在子孫。唯將相能致備物，世禰遠，禮則益不及；在慎德行業治，圖功載名，以待上可。無細大，無敢不敬畏；無早夜，無敢不思。成於家，進於外，以立於朝。自侍御史歷工部員外郎、祠部郎中、諫議大夫、尚書右丞、華州刺史、[16]金吾大將軍，[17]由卑而鉅，莫不官稱；遂為宰相，以贊辨章；[18]仍持節將蜀、滑、襄、荊：[19]略苞河山，秩登祿富，以有廟祀，具如其誌。又垂顯刻，[20]以教無忘，可謂大孝。詩曰：[21]
袁自陳分，初尚蹇連。[22]越秦造漢，博士發論。司徒任德，忍不錮人。[23]收功闕後，五公重尊。[24]晉氏於南，來處華下。鴻臚孝侯，用適操舍。南州勤治，取最不懈。當陽耽經，唯義之畏。石州烈烈，學專《春秋》。懿哉咸寧，不名一休；趨難避成，與時泛浮。是生孝子，天子之宰；出把將符，群州承楷。[25]數以立廟，[26]祿以備器；由曾及考，同堂異置；柏版松楹，其筵肆肆。[27]維袁之廟，孝孫之為；順勢即宜，以諏以龜；以平其巇，屋墻持持。孝孫來享，來拜廟庭；陟堂進室，親登籩鉶。[28]肩臑胉骼，[29]其樽玄清；降登受胙，於慶爾成。[30]維曾維祖，維考之施；於汝孝嗣，以報以祗。凡我有今，非本曷思；刻詩牲系，[31]維以告之。
元和五年，天子曰：「盧從史始立議用師於恒，乃陰與寇連，誇謾凶驕，出不遜言，其執以來！」其四月，中貴人承璀即誘而縛之，其下皆甲以出，操兵趨譁，牙門都將烏公重允當軍門叱曰：「天子有命，從有賞，敢違者斬！」於是士諧斂兵還營，卒致從史京師。壬辰，詔用烏公為銀青光祿大夫河陽軍節度使兼御史大夫，封張掖郡開國公。居三年，河陽稱治，詔贈其父工部尚書，且曰：「其以廟享。」即以其年營廟於京師崇化裏。軍佐竊議曰：「先公既位常伯，而先夫人無加命號，名差卑，於配不宜。」語聞，詔贈光夫人劉氏沛國太夫人。八年八月，廟成，三室同宇，祀自左領府君而下，作主於第。乙巳，升於廟。
烏氏著於《春秋》，譜於《世本》，列於《姓苑》，在莒者存，在齊有餘枝鳴，皆為大夫。秦有獲，為大官。其後世之江南者家鄱陽，處北者家張掖，或入夷狄為君長。唐初，察為左武衛大將軍，實張掖人。其子曰令望，為左領軍衛大將軍。孫曰蒙，為中郎將；是生贈尚書，諱承玼，字某。烏氏自莒齊秦大夫以來，皆以才力顯；及武德以來，始以武功為名將家。開元中，尚書管平盧先鋒軍，屬破奚契丹，從戰捺祿，走可突於渤海上。至馬都山，吏民逃徙失業，尚書領所部兵塞其道，塹原累石，綿四百里，深高皆三丈，寇不得進，民還其居，歲罷運錢三千萬餘。黑水室韋以騎五千來屬麾下，邊威益張，其後與耿仁智謀說史思明降。思明復叛，尚書與兄承恩謀殺之。事發族夷，尚書獨走免。李光弼以聞，詔拜「冠軍將軍」，守右威衛將軍檢校殿中監，封昌化郡王、石嶺軍使。積粟厲兵，出入耕戰。以疾去職。貞元十一年二月丁巳，薨於華陰告平里，年若干，即葬於其地。二子：大夫為長，季曰重元，為某官。銘曰：
烏氏在唐，有家於初。左武左領，二祖紹居。
中郎少卑，屬於尚書。不償其勞，乃相大夫。
授我戎節，制有疆墟。數備禮登，以有宗廟。
作廟天都，以致其孝。右祖左孫，爰饗其報。
云誰無子，其有無孫。克對無羞，乃惟有人。
念昔平盧，為限為瘁。大夫承之，危不棄義。
四方其平，士有迨息。來覲來齋，以饋黍稷。
王姓李氏，諱皋，字子蘭，諡曰成。其先王明，以太宗子國曹，絕復封，傳五王至成王。嗣封在玄宗世，蓋於時年十七八。紹爵三年，而河南北兵作，天下震擾，王奉母太妃逃禍民伍，得間走蜀從天子。天子念之，自都水使者拜左領軍衛將軍，轉貳國子秘書。王生十年而失先王，哭泣哀悲，吊客不忍聞。喪除，痛刮磨豪習，委己於學。稍長，重知人情，急世之要，恥一不通。侍太妃從天子於蜀，既孝既忠，持官持身，內外斬斬，由是朝廷滋欲試之於民。上元元年除溫州長史，行刺史事。江東新刳於兵，郡旱，饑民交走，死無吊。王及州，不解衣，下令掊鎖擴門，悉棄倉實與民，活數十萬人。奏報，升秩少府。與平袁賦，仍徙秘書，兼州別駕，部告無事。遷真於衡，法成令修，治出張施，聲生勢長。觀察使噎冒不能出氣，誣以過犯，御史助之，貶潮州刺史。楊炎起道州相德宗，還王於衡，以直前謾。王之遭誣在理，念太妃老，將驚而戚，出則囚服就辯，入則擁笏垂魚，坦坦施施。即貶於潮，以遷入賀。及是，然後跪謝告實。初，觀察使虐使將國良往戍界，良以武岡叛，戍眾萬人。斂兵荊黔洪桂伐之。二年尤張，於是以王帥湖南，將五萬士，以討良為事。王至則屏兵，投良以書，中其忌諱。良羞畏乞降，狐鼠進退。王即假為使者，從一騎，踔五百里，抵良壁，鞭其門大呼：「我曹王，來受良降，良今安在？」良不得已，錯愕迎拜，盡降其軍。太妃薨，王棄部隨喪之河南葬，及荊，被詔責還。會梁崇義反，王遂不敢辭以還。升秩散騎常侍。
明年，李希烈反，遷御史大夫，授節帥江西以討希烈。命至，王出止外舍，禁無以家事關我。裒兵大選江州，群能著職，王親教之搏力、勾卒、贏越之法，曹誅五畀。艦步二萬人，以與賊遌。嘬鋒蔡山，踣之，剜蘄之黃梅，大鞣長平，廣濟，掀蘄春，撇蘄水，掇黃岡，筴漢陽，行跐漢川，還大肟蘄水界中，披安三縣，拔其州，斬偽刺史，標光之北山，少隨光化，捁其州，十抽一推，救兵州東北屬鄉，還開軍受降。大小之戰三十有二，取五州十九縣，民老幼婦女不驚，市賈不變，田之果穀下無一跡。加銀青光祿大夫工部尚書，改戶部，再換節臨荊及襄，真食三百。王之在兵，天子西巡於梁，希烈北取汴鄭，東略宋、圍陳，西取汝，薄東都；王坐南方北向，落其角距，賊死咋不能入寸尺，亡將卒十萬，盡輸其南州。
王始政於溫，終政於襄，恒平物估，賤斂貴出，民用有經。一吏軌民，使令家聽戶視，奸宄無所宿。府中不聞急步疾呼。治民用兵，各有條次，世傳為法。任馬彝、將慎、將鍔、將潛，偕盡其力能。薨，贈右仆射。元和初，以子道古在朝，更贈太子太師。
道古進士，司門郎。刺利隨唐睦，征為少宗正兼御史中丞，以節督黔中。朝京師，改命觀察鄂嶽蘄沔安黃，提其師以伐蔡。且行，泣曰：「先王討蔡，實取沔蘄安黃，寄惠未亡；今餘亦受命有事於蔡，而四州適在吾封，庶其有集。先王薨，於今二十五年，吾昆弟在，而墓碑不刻無文，其實有待，子無用辭！」乃序而詩之。辭曰：
太支十三，曹於弟季。或亡或微，曹始就事。曹之祖王，畏塞絕遷。零王黎公，不聞僅存。子父易封，三王守名。延延百載，以有成王。成王之作，一自其躬。文被明章，武薦峻功。蘇枯弱強，齦其奸猖。以報於宗，以昭於王。王亦有子，處王之所，唯舊之視。蹶蹶陛陛，實取實似。刻詩其碑，為示無止。
公諱用，字師柔，太原人，莊憲皇太后之弟，今天子之舅，太師之子，太尉之孫，司徒之曾孫。元和元年，上朝太后南宮，大褒外氏，自外高王父而下至外王父，鹹冊登公師，事載之史。皇太后昆弟，唯公一人，於是特拜銀青光祿大夫太子少詹事。未三月，因遷大詹事，賜勳上柱國，爵封郡公，國於太原，益掌廄苑之事。
公起外戚子弟，秩卑年少，歲餘，超居上班，官尊職大，朝夕兩宮；而能敬讓以敏，持以禮法，不挾不矜，賓接士大夫，高下中度，興官耆事，滋久愈謹。由是朝廷推賢，所處號治。轉少府監太子賓客，別職仍初，遷左散騎常侍兼右金吾大將軍，皆以選進，不專為恩。
十一年秋，將以八月葬莊憲太后。前一月壬申，以疾告薨，春秋四十有七。上罷朝二日，為位以哭，贈工部尚書。十一月壬申，葬於萬年縣落女原。夫人河南胡氏，號太原郡夫人。有子六人，女子一人。葬得日，公之姊婿京兆尹李脩謂太子右庶子韓愈曰：「子以文常銘賢公卿，今不可以辭。」應曰「諾」。而為銘曰：
有蟜氏國，實出炎軒。蜀塗莘摯，正妃之門。孰豐其川，不羨其源。王氏周胄，官封繼繼。實生聖女，以母唐帝。公惟後季，天子吾甥。卑躬慎德，不與寵橫。年方未老，後哀猶新。如何不惠，而殞其身。刻文茲石，久載攸存。
