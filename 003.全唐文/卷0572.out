右，臣所部貞節坊百姓某妻產三男者。臣詳究往例，實謂往例，實謂休征。已量事給絹三十疋，充其乳養者。伏以陛下勤恤黎元，感動天地，靈心昭答，景福已興。方使億兆繁滋，區夏充犍刃，故表祥於字育，是啟運於升平。事杳化源，慶延邦本，鱗羽之瑞，曾何足雲。臣幸列藩維，嚐叨樞近，私賀之至！
右，臣得管內台州奏，月日五色雲見者。一州官吏僧道耆老悉皆瞻睹，已具奏聞，並寫圖奉進者。伏以景雲上瑞，王者祉符，煥彩彰之在天，知聖德之昭感。伏惟陛下化孚有截，道洽無垠；承天地之貞明，導陰陽之和氣。遂使紛紛鬱鬱，自東而徂西；若煙非煙，一旬而再至。征諸古諜，事罕前聞。伏乞宣付史官，以昭簡冊。
右，今月四日，邕管奏事官嚴訓過，稱押衙譚叔向等與黃家賊五千餘人謀為翻動，雖已誅斬，猶未清寧。臣當時差本道同十將試光祿卿雷繞至邕管界首賓州以來，迎探事宜，兼為聲援。昨得雷繞十四日狀，並嚴訓狀報同到，其黃家賊並已退散，名歸洞穴訖。伏以鼠竊狗偷，非足為患。陛下成靈運被，神仕旁行。遂使奸狡之謀。先期而自露。回邪之黨。不戮而盡夷。伏恐飛章已達，吉語未聞，上軫天心，猶煩廟算。臣謬居方鎮，忝接疆界，所得事宜，不敢不奏。
右，臣伏準《名例律》，諸官與父祖諱同者，不合冒榮居之。臣祖名察躬，今臣蒙恩授前件官，以幼年逮事王父，禮律之制，所不敢逾，臣不勝進退惶恐之至。謹詣光順門奏狀以聞，伏聽敕旨。
右，臣謬領京畿，已逾兩月，政術無取，誠懇莫申，遂使雨澤愆時，田苗微損，夙夜兢懼，寢食靡遑。今長安二十四縣，並準常年例全征。其昭應等九縣，臣各得狀，並令詳審，各絕隱欺，謹具別狀封進。臣當府夏稅，通計約二十九萬石以上，據所損矜免，秪當三萬石有餘。恤人則深，減數非廣。伏以聖慈宏貸，憫念蒸黎，臣忝職司，不敢不奏。無任慚懼之至。謹錄奏聞，伏聽敕旨。
右，臣亡父至德之歲，死節官睢陽，陛下每降鴻恩，必加褒寵。臣自七歲，即忝班榮，垂五十年。常居祿秩，再守遐郡，績用無成，終貽官謗，甘就嚴譴。無以負荷先誌，報效殊私，以慚以懼，隕越無地。伏見某月日敕，以王承宗負恩幹紀，命將徂征，雷霆所加，殄滅在近。臣竊不自揆，思竭忠誠，願預一卒之任，以答百生之幸。庶得摧鋒觸刃，摩壘搴旗，冀獲盡於微誠，儻不墜於遺烈。踴躍之至，夙夜不寧。敢希皇明，俯鑒丹懇。臣聞周官考藝，國子置車甲之司；漢道推恩，孤兒備羽林之用。千秋思奮於事越，仲孺期死於奔吳，義激君親，名高竹帛。臣雖無似，有慕昔人，雖身塗草野，死而不朽。披肝瀝血，昧死上陳。無任懇迫忠憤之至。謹錄奏聞，伏候敕旨。
右，伏奉某月日敕，宜以二月一日為中和節，所司進農書，永以為恒式者。臣伏以平秩東作，《虞書》立制；俶載南畝，周《雅》垂文。此皆奉天時以授人，盡地力而豐食。自陛下惟新令節，益勵農功，既立典於可傳，每陳書而作則。耕鑿之利，敷帝力於嘉謨；稼穡之難，動天心於睿覽。勤勞率下，超邁古先。凡在率土，不勝幸甚。前件農書，謹函封進。謹奏。
瓷器若干事。右件瓷器等，並藝精埏埴，制合規模。稟至德之陶蒸，自無苦窳；合太和以融結，克保堅貞。且無瓦釜之鳴，是稱土鉶之德。器慚瑚璉，貢異砮丹。既尚質而為先，亦當無而有用。謹遣某官某乙隨狀封進。謹奏。
右，伏準從前赦文，常參官上後，舉一人自代者。伏見前件官，頗有才行，長於政術，久曆嶺南使職。臣之所知，敢舉自代。無任懇迫之至。
右，今月三日，得知進奏官某報，前件賊以前月九日克就梟戮者。伏以天啟聖期，神資良弼，必有懲討，以致升平。蠢爾凶渠，敢行悖亂，締交於雷霆之下，效逆於化育之辰，逞豺聲以欺天，恣狼心而犯上。嘉謨克協，威命旁行，破竹寧比其發機，走丸未喻於乘勝。濁河清濟，曾無溝洫之虞；大峴琅邪，不聞崖岸之阻。天兵四合，賊眾屢摧。然後赦劫脅之辜，許其歸復；寬詿誤之典，期以撫循。外怛皇威，中感聖德，雖在梟獍，豈不知歸。是以未極誅鋤，遂聞內潰。鯨鯢已戮，見東海之無波；氛沴盡銷，仰太陽之普照。功格於天地，化合於陰陽。一德方繼於《商書》，降神自同於周《雅》。遂使垂白遺老，再逢天寶之安；縉紳諸生，遠期貞觀之理。某特承朝獎，謬列藩臣，常以突刃觸鋒，未為效節，膏原潤草，豈足酬恩，寤寐撫心，不遑寧處。今則削平之際，慚無尺寸之功；開泰方初，徒受丘山之寵。無任憤激屏營之至。忭舞歡慶，倍百恒情。
右，伏奉二月二十二日德音，以淄、青削平，慶賜大洽，率土之內，忭躍無窮。伏惟周滅三監，但明誅放之罰；漢平七國，更嚴斬殺之科。未有剪覆凶渠，撫存疑類，威暫行而德洽，誅才及而恩加。操兵者悉獲歸休，秉耒者更聞優復。與之種食，豐以貨財，疾苦盡除，鰥孤鹹育。葬戰死之骨，增以賞延；憐刃傷之肌，存其廩給。滌山川之舊汙，申節義之餘冤。功多受三事之榮，節著有十連之寵，較然逆順，益以彰明。和氣遠周，罷七旬之幹羽；仁風溥暢，收六月之車徒。寰海永康，夷夏均慶。某忝司戎旅，獲奉升平，當伊尹無恥之辰，見咎繇惟輕之德。忭躍之至，倍萬恒情。無任慶賀之至。
右，某伏見某月日制，分淄、青諸州為三道節度、都團練、觀察等使者。害氣盡除，和風溥暢。裂壤既分其形勝，經野必正其提封，河、濟異宜，海、岱殊服。八命作牧，無開威福之源；十國為連，已肅澄清之政。鼠無夜動，鴞變好音，惠澤豈俟於崇朝，仁化寧期於必代。遂使琅邪、即墨，田生無慮其異謀；聊、攝、姑、尤，晏子但聞其善祝。恭以相公謨參禹績，制出蕭規，光輔聖神，永康黎獻。某獲逢開泰，忝守方隅，忭躍之誠，倍百恒品。
右，伏以逆賊李師道克就梟擒，已具中書門下狀賀訖。某忝居末屬，特受深恩，踴躍不寧，輒復披露。竊以自古中興之主，必有命代之臣，一德同功，以葉休運。故申、甫、方、召，成宣王復古之勳；吳、鄧、寇、耿，致光武配天之業。此皆上下齊誌，中外悉心。雖成功則多，而陳力甚易。豈若閣下挺拔英氣，邁越常流，獨契聖謨，以昌鴻業。廟略初定，異議紛然，詆訕盈朝，妻斐成市。閣下秉心不惑，定命彌堅。討淮右之凶，則下車而授首；服恒陽之虜，則馳使而革心。況師道惡稔禍盈，鬼怨神怒，恣行悖慢，敢肆斯誣。天兵四臨，所至皆捷。次又舍其將校，許以歸還，罪止一夫，恩加百姓，豺狼感化，梟獍懷仁。自致誅夷，以成開泰，萬方有慶，四海無虞。遂令率土之人，盡識太平之理。盛德大業，振古莫儔。然則市政明堂，勒功東嶽，光垂後祀，輝映前王。神化永屬於聖君，崇勳實歸於宗袞。慶賀之至，倍萬恒情。
右，伏以左降官是受責之人，都不厘務，戶部錢是準敕收貯，不合別支。又所授員外官，亦非舊制。宗元在永州日，見百姓莊宅公驗，有司戶李邕判給處，足明皆是正官。今請悉依故事為準，並廢員外所置。凡在貶黜，授以正員，責其成功，俾無虛授。貯錢既免，支用加數，足應軍須，實冀貨不濫分，官無曠職。謹狀。
右，奉牒準律文處分者，已帖縣準牒待秋分後舉處分訖。伏以中丞慈惠化人，孝悌成俗，屬吏所見，皆許申明。至公之下，敢竭愚慮。竊以莫誠赴急而動，事出一時，解難為心，豈思他物。救兄有急難之戚，中臂非必死之瘡，不幸致殂，揣非本意。案文固當恭守，撫事亦可哀矜。斷手方迫於深衷，周身不遑於遠慮。律宜無赦，使司明至當之心；情或未安，守吏切惟輕之願。況俟期尚遠，稟命不遙。伏乞俯賜興哀，特從屈法，幸全微命，以慰遠黎。則必闔境荷慈育之恩，豈惟一夫受生成之賜。儻以律文難變，使牒已行，則伏望此狀便令廢格。輕賜塵黷，惶戰交深。謹錄狀上，奉聽處分。
某材質無堪，授任非次。當有事之日，忠懇莫施；遇成功之辰，慚憤空積。陳力之誌，誓死不逾，伏惟仁恩，終賜展效。今者中華寧謐，異類服從，唯此南方，尚餘寇孽。伏以黃少卿等憑培塿以自固，合莝脆以為強。劫脅使臣，侵暴列郡。雖狐鼠之陋，無足示威，而蜂蠆之微，猶能害物。必資剪伐，方致和平。庶盡駑蹇之勞，以答恩榮之重。撫心踴躍，夙夜不寧，私布丹誠，敢期明鑒。無任感激屏營之至。
右，某幸遇文明，叨承委寄，理戎典郡，十有四年，瞻戀闕庭，神魂飛越。頃在邕州，累陳誠懇，謬屍進律之寵，未遂執珪之願。相公膺賢輔聖，大敘倫彝，中外之臣，出入更踐。某自領桂管，又逾再周。企鸞鷺於紫霄，獨無羽翼；仰星辰於黃道，徒竭丹誠。況正月會朝，遠夷皆至，六歲來見，要服有期。豈使班超之望長懸，子牟之戀空積。伏乞特申微願，錄受冗員，征故事而不遺，揆夙誌而斯畢。入天子之國，願附禮於小侯；拜丞相之車，敢希榮於上客。無任懇禱屏營之至。輕瀆威重，戰汗伏深。謹狀。
右，伏以越敗夫差，多會稽納官之子；趙摧栗腹，即長平死事之孤。何者？義烈之餘，色氣猛厲，上將效於國用，下欲濟其家聲，所以憤激淒愴，常思致命者也。某先父死難睢陽，事在簡冊，累降優詔，榮及子孫。爰自繈褓，超升品秩，肉食廩給，未嚐暫停。頃守涪州，屬西蜀遘逆，將致死命，以盡夙心。寢戈嚐膽，誌願未究。會刀筆之吏，置以深文，首級之差，今夏誰辯？薏苡之謗，不能自明，猶賴舊勳，謫居樂土。食人力之粟，守無事之官，拳拳血誠，無所陳露。伏見明制興師，討伐恒、冀，蔑爾小醜，尚欲逋誅。某才非古人，誌慕前烈，願得身當一隊，效死戎行。竭平生之忠懇，申幽明之冤痛，撫劍心往，發言涕零。嚐聞漢法，有奮擊匈奴者，諸侯不得擁遏。又況丞相總軍國之重，定廊廟之謀，固當宏獎，無所棄捐。伏乞哀憫收撫，以成其心。無任懇迫遑恐之至。
右，伏準元和六年十月十七日敕，常參官授上後，三日內舉一人以自代，便具所舉人兼狀上中書門下者。今奏請前件官自代，謹連狀。
長安等縣耆壽某乙若干人。右某等伏以生長明時，遊泳皇澤，鼓腹且知於帝力，食毛敢忘於君恩。竊見近者祥瑞所呈，周於百郡，豐稔之報，均於四方。有以知上玄降靈，誕告嘉應，彰我君文明之化，仁育之恩。大道既行，鴻名未舉，是以殷勤昭著，如斯而不已者也。某皆陶煦純仁，成此耇老，生既無補，死而何求！唯願上聞帝閽，復建尊號，用彰聖德，以報皇慈。披露血誠，伏守天闕，糜軀碎骨，猶生之年。謹以今日詣光順門輒進表訖。伏惟相公讚翊明主，共致太平，而使名號尚鬱，天人失望，草野愚鄙，竊有惑焉。伏望敷奏之際，開陳其要，俾下請允達，大願克從，退就泉壤，樂而無恨。輕黷國相，伏待典刑。謹狀。
長安縣耆老某乙等若干人。右某等幸以羸老，獲睹升平，踏舞薰風，謳歌壽域。譬之草木，何以報天？寤寐焦勞，不知所措。伏見聖君臨禦，玄化升聞，瑞應匝於萬方，豐報窮於四海。神祗注意，天地傾心，覺悟生人，必有為者。蓋以挹損徽號，近二十年，盛德益光，大名未復，致遠邇積慮，幽明憤懷。故自古以來，嘉瑞之至，未有如今歲之盛也。斯乃上元深旨，下人懇誠，勤勤相符，正在於此。某等眷戀明時，朝夕是切，唯願早復大號，以契天心。庶得聖政益光，鴻化彌遠，少遂踴躍之甚。今請詣光順門進表，昧死上陳。伏以侍郎道合君臣，惠敷黎庶，儻遂收采愚慮，致貢天庭，俾草萊微誠，得達萬乘，非所敢望，惶懼伏深。謹狀。
晉文公既受原於王，難其守。問寺人勃鞮，以畀趙衰。餘調守原，政之大者也，所以承天子，樹霸功，致命諸侯，不宜謀及媟近，以忝王命。而晉君擇大任，不公議於朝，而私議於宮；不博謀於卿相，而獨謀於寺人。雖或衰之賢足以守，國之政不為敗，而賊賢失政之端，由是滋矣。況當其時不乏言議之臣乎？狐偃為謀臣，先軫將中軍，晉君疏而不諮，外而不求，乃卒定於內豎，其可以為法乎？且晉君將襲齊桓之業以翼天子，乃大志也。然而齊桓任管仲以興，進豎刁以敗。則獲原啟疆，適其始政，所以觀視諸侯也，而乃背其所以興，跡其所以敗。然而能霸諸侯者，以土則大，以力則強，以義則天子之冊也。誠畏之矣，烏能得其心服哉！其後景監得以相衛鞅，宏、石得以殺望之，誤之者晉文公也。嗚呼！得賢臣以守大邑，則問非失舉也，蓋失問世。然猶羞當時陷後代若此，況於問與舉又兩失者，其何以救之哉？餘故著晉君之罪，以附《春秋》許世子止趙盾之義。
臣伏見天後時，有同州下邽人徐元慶者，父爽為縣尉趙師韞所殺，卒能手刃父仇，束身歸罪。當時諫臣陳子昂建議誅之而旌其閭，且請編之於令，永為國典。臣竊獨過之。臣聞禮之大本，以防亂也，若曰無為賊虐，凡為子者殺無赦；刑之大本，亦以防亂也，若曰無為賊虐，凡為治者殺無赦。其本則合，其用則異，旌與誅莫得而並焉。誅其可旌，茲謂濫，黷刑甚矣；旌其可誅，茲謂僭，壞禮甚矣。果以是示於天下，傳於後代，趨義者不知所向，違害者不知所立，以是為典可乎？
蓋聖人之制，窮理以定賞罰，本情以正褒貶，統於一而已矣。向使刺讞其誠偽，考正其曲直，原始而求其端，則刑禮之用，判然離矣。何者？若元慶之父，不陷於公罪，師韞之誅，獨以其私怨，奮其吏氣，虐於非辜，州牧不知罪，刑官不知問，上下蒙冒，籲號不聞，而元慶能以戴天為大恥，枕戈為得禮，處心積慮，以衝仇人之胸，介然自克，即死無憾，是守禮而行義也。執事者宜有慚色，將謝之不暇，而又何誅焉？其或元慶之父，不免於罪，師韞之誅，不愆於法，是非死於吏也，是死於法也。法其可仇乎？仇天子之法而戕奉法之吏，是悖驁而淩上也。執而誅之，所以正邦典，而又何旌焉？
且其議曰：「人必有子，子必有親，親親相仇，其亂誰救？」是惑於禮也甚矣。禮之所謂仇者，蓋以冤抑沉痛而號無告也；非謂抵罪觸法，陷於大戮。而曰 「彼殺之，我乃殺之」，不議曲直，暴寡脅弱而已。其非經背聖，不亦甚哉！《周禮》「調人掌司萬人之仇。」「凡殺人而義者令勿仇，仇之則死。」「有反殺者，邦國交仇之。」又安得親親相仇也？《春秋公羊傳》曰：「父不受誅，子復仇可也。父受誅，子復仇，此推刃之道。復仇不除害。」今若取此以斷兩下相殺，則合於禮矣。且夫不忘仇，孝也；不愛死，義也。元慶能（能一作既）不越於禮，服孝死義，是必達理而聞道者也。夫達禮聞道之人，豈其以王法為敵仇者哉？議者反以為戮，黷刑壞禮，其不可以為典，明矣。
請下臣議，附於令，有斷斯獄者，不宜以前議從事。謹議。
貞元十五年正月日，故銀青光祿大夫右散騎常侍輕車都尉宜城縣開國伯柳公從孫將仕郎守集賢殿正字宗元，謹上尚書考功。伏以《魯史》褒貶，《虞書》黜陟，彰善癉惡，王教之端。自周公以來，諡法未改。謹案柳公累曆清貫，茂著名節，貞亮存誠，潔廉中禮。納忠為諍臣之表，出守乃牧人之良。刺舉必聞，澄清可紀。冒危而大節不奪，更名而純誠克彰。遂踐鼎司，以匡王國。奉上盡陪輔之誌，退跡有推讓之高。圭璋聞望，洽於人聽。所以聳厲在位，關於政教。聲聞王者，其事實繁。褒善勸能，固將不廢。宗元既當族屬，且又通家，傳信克備其遺芳，考行敢征於故事。謹具署其懿績，布以愨詞，定諡之制，請如律令。謹狀。
