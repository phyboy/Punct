宗元惶恐言：伏奉六月七日制，元和聖文神武法天應道皇帝光受徽號，率土臣子，歡抃無涯。伏惟皇太子殿下麗正居中，輔成昌運，消伏沴孽，讚揚輝光。鴻名允升，大慶周洽，表文武之經緯，著天道之運行。瑞景照臨，示重輪之發耀；恩波下濟，見少海之增瀾。宗元忝守遐方，獲聞盛禮，踴躍之至，倍萬恒情。謹附箋賀。宗元惶恐，死罪死罪。
使持節都督夔州刺史劉某叩頭。伏惟皇太子殿下，祗膺詔冊，光啟儲闈。展至性於三朝，承本枝於百代。宗祏永固，神人以和。四嶽仰維嵩之高，百川承少海之潤。某限以職守，不獲隨例稱慶宮庭。無任抃躍之至。
補闕執事：宗元聞之，重遠輕邇，賤視貴聽，所由古矣。竊以宗元幼不知恥，少又躁進，拜揖長者，自於幼年。是以簉俊造之末跡，廁牒計之下列，賈藝求售，闃無善價。載文筆而都儒林者，匪親乃舊，率皆攜撫相示，談笑見昵，喔咿逡巡，為達者嗤。無乃睹其樸者鄙其成，狎其幼者薄其長耶？將行不拔異，操不砥礪，學不該廣，文不炳燿，實可鄙而薄耶？今鴛鷺充朝，而獨幹執事者，特以顧下念舊，收接儒素，異乎他人耳。敢問厥由，庶幾告之，俾識去就，幸甚幸甚。
今將慷慨激昂，奮攘布衣，縱談作者之筵，曳裾名卿之門，抵掌峨弁，厚自潤澤。進越無恧，汙達者之視聽，狂捐愚妄，固不可為也。復欲俛默惕息，疊足蹋翼，拜祈公侯之閽，跪邀賢達之車，竦魂栗股，兢恪危懼，榮者倦之，彌忿厥心，又不可為也。若慎守其常，確執厥中，固其所矣，則又色平氣柔，言訥性魯，無特達之節，無推擇之行，瑣瑣碌碌，一孺子耳。孰謂其可進？孰謂其可退？抑又聞之，不鼓踴無以超泥塗，不曲促無以由險艱，不守常無以處明分，不執中無以趨夷軌。令則鼓踴乎？曲促乎？守其常而執厥中乎？浩不知其宜矣。
進退無倚，宵不遑寐，乃訪於故人而谘度之。其人曰：「補闕權君，著名逾紀，行為人高，言為人信，力學掞文，朋儕稱雄，子亟拜之，足以發揚。」對曰：「衷燕石而履玄圃，帶魚目而遊漲海，隻取誚耳，曷予補乎？」其人曰：「跡之勤者，情必生焉；心之恭者，禮必報焉。況子之文，不甚鄙薄者乎？苟或勤以奉之，恭以下之，則必勖勵爾行，輝耀爾能。言為建瓴，晨發夕被，聲馳而響溢，風振而草靡。可使尺澤之鯢，奮鱗而縱海；密網之鳥，舉羽而翔霄。子之一名，何足就矣，庶為終身之遇乎？曷不舉馳聲之資，挈成名之基，授之權君，然後退行守常執中之道，斯可也。」愚不敏，以為信然，是以有前日之拜。又以為色取象恭，大賢所飫；朝造夕謁，大賢所倦。性頗疏野，竊又不能，是以有今茲之問，仰惟覽其鄙心而去就之。潔誠齋慮，不勝至願。謹再拜。
古之知己者，不待來求而後施德，舉能而已。其受德者，不待成身而後拜賜，感知而已。故不叩而響，不介而合，則其舉必至，而其感亦甚。斯道遁去，遼闊千祀，何為乎今之世哉！
若宗元者，智不能經大務、斷大事，非有恢傑之才；學不能探奧義、窮章句，為腐爛之儒。雖或寘力於文學，勤勤懇懇於歲時，然而未能極聖人之規矩，恢作者之聞見，勞費翰墨，徒爾拖逢掖、曳大帶，遊於朋齒，且有愧色，豈有能乎哉？閣下何相待之厚也。始者自謂抱無用之文，戴不肖之容，雖振身泥塵，仰希雲霄，何由而能哉？遂用收視內顧，頫首絕望，甘以沒沒也。今者果不自意，他日瑣瑣之著述，幸得流於衽席，接在視聽，閣下乃謂可以蹈遠大之途，及制作之門，決然而不疑，介然而獨得，是何收采之特達，而顧念之勤備乎？且閣下知其為人何如哉？其貌之美陋，質之細大，心之賢不肖，閣下固未知也。而一遇文字，誌在濟拔，斯蓋古之知己者已。故曰：古之知己者，不待來求而後施德者也。然則亟來而求者，誠下科也。
宗元向以應博學宏詞之舉，會閣下辱臨考第，司其升降。當此之時，意謂運合事並，適丁厥時，其私心日以自負也。無何，閣下以鯤鱗之勢，不容尺澤，悠爾而自放，廓然而高邁，其不我知者，遂排逐而委之。委之，誠當也。使古之知己猶在，豈若是之求多乎哉？夫仕進之路，昔者竊聞於師矣。太上有專達之能，乘時得君，不由乎表著之列，而取將相，行其政焉；其次有文行之美，積能累勞，不由乎舉甲乙，曆科第，登乎表著之列，顯其名焉；又其次則曰吾未嚐舉甲乙也，未嚐曆科第也，被朝廷之位，吾何修而可以登之乎？必求舉是科也，然後得而登之。其下不能知其利，又不能務其往，則曰：舉天下而好之，吾何為獨不然？由是觀之，有愛錐刀者，以舉是科為悅者也；有爭尋常者，以登乎朝廷為悅者也；有慕權貴之位者，以將相為悅者也；有樂行乎其政者，以理天下為悅者也。然則舉甲乙、曆科第，固為未而已矣。得之不加榮，喪之不加憂，苟成其名，於遠大者何補焉？然而至於感知之道，則細大一矣，成敗亦一矣。故曰：其受德者，不待成身而後拜賜。然則幸成其身者，固末節也。蓋不知來求之下者，不足以收特達之士；而不知成身之末者，不足以承賢達之遇，審矣。
伏以閣下德足以儀世，才足以輔聖，文足以當宗師之位，學足以冠儒術之首，誠為賢達之表也。顧視下輩，豈容易而收哉？而宗元樸野昧劣，進不知退，不可以言乎德；不能植誌於義，而必以文字求達，不可以言乎才；秉翰執簡，敗北而歸，不可以言乎文；登場應對，刺繆經旨，不可以言乎學，固非特達之器也。忖省陋質，豈容易而承之哉？叨冒大遇，穢累高鑒，喜懼交爭，不克寧居。竊感荀罃如實出己之德，敢希豫讓國士遇我之報。伏候門屏，敢俟招納。謹奉啟以代投刺之禮，伏惟以知己之道終撫薦焉。不宣。宗元謹啟。
宗元啟：伏以周漢二宣中興之業，歌於《大雅》，載於史官。然而申、甫作輔，方、召專淮夷之功；魏、邴謀謨，辛、趙致罕羌之績。文武所注，中外莫同。
伏惟相公天授皇家，聖賢克合，謀協一德，以致太平。入有申、甫、魏、邴之勤，出兼方、召、辛、趙之事。東取淮右，北服恒陽，略不代出，功無與讓。故天下文士，皆願秉筆牘，勤思慮，以讚述洪烈，闡揚大勳。宗元雖敗辱斥逐，守在蠻裔，猶欲振發枯槁，決疏潢汙，罄效蚩鄙，少佐毫髮。謹撰《平淮夷雅》二篇，恐懼不敢進獻，私願徹聲聞於下執事，庶宥罪戾，以明其心。出位僭言，惶戰交積，無任踴躍屏營之至。不宣。宗元謹啟。
宗元啟：昔周宣中興，得其臣召虎，師出江漢，以平淮夷。故其詩曰：「江漢之滸，王命召虎。」其卒章曰：「於周受命，自召祖命。」以明虎者召公之孫，克承其先也。今天子中興而得閣下，亦出江漢，以平淮夷，克承於先西平王，其事正類。然而未有嗣《大雅》之說，以布天下，以施後代，豈聖唐之文雅，獨後於周室哉？宗元身雖陷敗，而其論著往往不為世屈，意者殆不可自薄自匿以墜斯時，苟有補萬分之一，雖死不憾。謹撰《平準夷雅》二篇，齋沐上獻。誠醜言淫聲，不足以當金石，庶繼代洪烈，稗官裏人，得采而歌之，不勝憤踴之至。輕瀆威嚴，戰越交深。謹啟。
宗元啟：始閣下為尚書郎，薦寵下輩，士之顯於門闥者以十數，而某尚幼，不得與於廝役。及閣下遭讒妒，在外十餘年，又不得效薄伎於前，以希一字之褒貶。公道之行也，閣下乃始為讚書訓辭，擅文雅於朝，以宗天下。而某又以此時去表著之位，受放逐之罰，薦仍囚錮，視日請命。進退違背，思欲一日伏在門下而不可得，常恐抱斯誌以沒，卒無以知於門下，冥冥長懷，魂魄幽憤，故敢及其能言，貢書編文，冒昧嚴威，以畢其誌，伏惟覽觀焉。幸甚幸甚。
閣下相天子，致太平，用之郊報，則天神降、地祗出；用之經邦，則百貨殖、萬物成；用之文教，則經術興行；用之武事，則暴亂剪滅。依倚而冒榮者盡去，幽隱而懷道者畢出，然後中分主憂，以臨東諸侯，而天下無患。盛德大業，光明如此，而又有周公接下之道，斯宗元所以廢錮濱死，而猶欲致其誌焉。閣下倘以一言而揚舉之，則畢命荒裔，固不恨矣。謹以雜文十首上獻。縲囚而幹丞相，大罪也。寧為有聞而死，不為無聞而生。去就乖野，不勝大懼。謹啟。
宗元啟：六月二十九日，衡州刺史呂溫道過永州，辱示相公手劄，省錄狂瞽，收撫羈縲，沐以含宏之仁，忘其進越之罪。感深益懼，喜極增悲，五情交戰，不知所措。宗元性質庸塞，行能無取，著書每成於廢疾，進德且乏其馨香。常願操篲醫門，掬溜蘭室，良辰不與，夙誌多違。昨者踴躍殘魂，奮揚蓄念，激以死灰之氣，陳其弊帚之詞，致之煙霄，分絕流眄。今則垂露在手，清風入懷，華袞濫褒於赭衣，龍門俯收於坎井。藻鏡洞開，而秋毫在照；文律傍暢，而寒穀生輝。化幽鬱之誌，若覿清明；換兢危之心，如承撫薦。非常之幸，豈獨此生？伏以淮海劇九天之遙，瀟湘參百越之俗。傾心積念，長懸星漢之上；流形委骨，永淪魑魅之群。何以報恩？唯當結草。無任喜懼感戀之至。
宗元啟：宗元往者嚐侍坐於崔比部，聞其言曰：「今之為文，莫有居趙司勳右者。」自是恒欲飾其所論著，薦之閣下，病其未就，將進且退者殆十數焉。幸以廢逐伏匿，獲伸其業，類於向者，若有可觀。然又以罪惡顯大，甘死荒野，不能出其固陋，以求知於閣下，則固昧昧徒生於世矣。謹獻雜文十首。倘還以數字定其是非，使得存於世，則雖生與黃夷居，魂與魑魁遊，所不辭也。輕瀆威重，伏增戰懼。謹啟。
宗元化惟仆射以仁厚蓄生入，以勇義平國難，而劍門用兵之士，最為天下倡首。取其險固，為我要衝，王師得以由其門而入，彷徉布彙，遂無留滯。是閣下立勳力，官著於萬世而不已也。宗元負罪俟命，晷刻觀望，道里深遠，不得悉聞當時之威聲。然而竊以累受顧念，踴躍盛德，恐身炎瘴，卒無以少報於閣下。是以晝夜恟恟，不克自寧。今身雖敗棄，庶幾其文猶或傳於世，又焉知非因閣下之功烈，所以為不朽之一端也，敢默默而已乎？謹撰《劍門銘》一首，惶恐獻上。誠無以稱宏大之略，亦足以發平生之心。不勝慚懼戰越之至。
宗元啟：優念往歲司空由尚書郎出貳太原，宗元獲於天長專用候謁，優蒙敘以世舊，許造門闌。自後司空累膺寵榮，位極分輔。宗元得罪朝列，竄身湘南。霄漢益高，泥塵永棄，瞻仰遼絕，陳露無由。司空統臨舊荊，控制南服，道路非遠，德化所覃，是敢奮起幽淪，仰希光耀。優惟憫憐孤賤，特賜撫存，則縲絏之辱，有望蠲除，鳴吠之能，猶希效用。謹獻雜文七首，伏惟以一字走其褒貶，終身之幸，無以加焉。輕瀆威嚴，伏增戰越。
宗元啟：伏見與當州韋使君書，猥賜存問，驚作悼懼，交動於中。循念竟日，若無容措。幸甚幸甚。宗元素乏智能，復闕周慎，一自得罪，八年於今。兢愧吊影，追咎無既，自以終身沉廢，無蹤自明，不意相國垂湣，特記名姓。守突奧者，忽仰希於，白日；負泥塗者，遂自濯於清源。快心暢目，不知所喻。伏以聖人之道，與其進也不保其往，故敢藻飾文字，洗滌心神，致之門下，祗候嚴命。伏惟收撫獎勵，以成其終，謹獻雜文三十六首，冒昧上黷。無任踴躍惶恐之至。
宗元啟：宗元無異能，獨好為文章，始用此以進，終用此以退。今者畏罪悔咎，伏一匿惴栗，猶未能去之。時時舉首，長吟哀歌，舒泄幽鬱，因取筆以書，紉韋而編，略成數卷。伏念閣下以文章升大僚，統方隅，而宗元幸緣罪辜，得與編人齒於部內，不以此時露其所為，以希大君子顧視，則為陋劣而自棄也。敢飾近文及在京師官命所草者凡三卷，合四十三篇，不敢繁故也。儻或以為有可采者，當繕錄其餘，以增幾席之汙。去就鄙野，伏用兢惶。謹啟。
右，伏奉處分，令撰《訾家洲事記》。伏以境之殊尤者，必待才之絕妙以極其詞。今是亭之勝，甲於天下，而猥顧鄙陋，使之為記。伏受嚴命，不敢固讓，退自揣度，惕然汗流。累奉遊宴，竊觀物象，涉旬模擬，不得萬一。竊伏詳忖，進退若墜。久稽篆刻，則有違慢之辜；速課空薄，又見疏蕪之累。愆期廢事，尤所戰栗。謹修撰訖，上獻。退自局蹐，不知所裁。無任隕越惶恐之至。
宗元啟：伏以尚書以碩德偉才，代著勳烈。兩河定亂，三城建功，鼎彝竹帛，未足雲紀。進臨汝上，控制東方，隱然長城，朝野倚賴。宗元雖屏棄遐壤，而飽聞德聲。所恨不獲親執鞭弭，以備戎伍，夙夜踴躍，不克寧居。伏以威棱所加，狂狡已震，莫大之績，重復增崇。小子久以文字進身，嚐好古人事業，專當具筆劄，拂縑緗，讚揚大功，垂之不朽。瞻望霄漢，戀慕交深。冒黷威嚴，伏增戰越。
宗元啟：伏承天恩，榮加寵贈，憂惟增感，抃慶罔極。某聞揚名以顯，孔聖於是作經；大孝所尊，曾子以之垂訓。雨露敷澤，日月垂光，盛德果驗於達人，積善必征於餘慶。天下人子，羨慕無階。某特承恩眷，倍百恒品。恨以守官，不獲奔走拜賀。無任展轉惶灼之至。
疊石琴薦一。右件琴薦，躬往采獲，稍以珍奇，特表殊形，自然古色。伏惟閣下稟夔、旦之至德，蘊牙、曠之元蹤，人文合宮征之深，國器專瑚璉之重。藝深攫夔，將成玉燭之調；思葉歌謠，足助薰風之化。願以頑璞，上奉徽音，增響亮於五弦，應鏗鏘於六律。沉淪雖久，提拂未忘，儻垂不徹之恩，敢效彌堅之用。
李師道三代受恩，四凶負德。聖朝含育，務在安人，不知覆載之寬弘，更縱豺狼之奸蠹。王師一發，凶首已來，萬姓稱歡，四方無事。
李師道累代負恩，不起悛革，餘孽怙亂，更肆猖狂。王師暫勞，已致梟戮，率土歡忭，慶賀難勝。太平之功，自此而畢。
某啟：某天罰深重，餘息苟存，沉竄俟罪，朝不圖夕，伏謁無路，不任荒戀之誠。伏念宗元初授御史之日，尚書與杜司空先賜臨顧，光耀里閭，下情至今尚增惶惕。頃以黨與進退，投竄零陵，囚係所迫，不得歸奉鬆檟。哀荒窮毒，人理所極，親故遺忘，況於他人。朝夕之急，饘粥難繼，宗祀所重，不敢死亡，偷視累息，已逾歲月。伏以尚書德量宏納，義風遠揚，收撫之恩，始於枯朽，敢以餘喘，上累深仁。伏惟惻然見哀，使得存濟，慺慺荒懇，叩顙南望。竊以動心於無情之地，施惠於不報之人，古烈尚難，況在今日？而率然幹冒，決不自疑者，蓋以聞風之日久，向德之誠至，振高義於流俗之外，合大度於古人之中，獨有望於閣下而已，非敢以尋常祈向之禮，當大賢匍匐之仁。夙夜忖度，果於自卜，方在困辱，不敢多言。伏紙惶恐，不勝戰越。謹啟。
某啟：某愚陋狂簡，不知周防，先於夷途，陷在大罪，伏匿嶺下，於今七年。追念往愆，寒心飛魄，幸蒙在宥，得自循省。豈敢徹聞於廊廟之上，見誌於樽俎之際，以求必於萬一者哉！相公以含宏光大之德，廣博淵泉之量，不遺垢汙，先賜榮示。捧讀流涕，以懼以悲，屏營舞躍，不敢寧處。是將收孟明於三敗，責曹沫於一舉。俾折脅臏腳之倫，得自拂飾，以期效命於鞭策之下，此誠大君子並容廣覽、棄瑕錄用之道也。自顧孱鈍，無以克堪，祗受大賜，豈任負戴？精誠之至，炯然如日。拜伏無路，不勝惶惕。輕冒威重，戰汗交深。
某啟：當州員外司馬李幼清傳示尚書委曲，特賜記憶，過蒙存問。奉讀喜懼，浪然涕流，慶幸之深，出自望外。伏惟尚書鶚立朝端，風行天下，入統邦憲，出分主憂，控此上遊，式是南服。凡海內奔走之士，思欲修容於轅門之外，踢履於油幢之前，譬之涉蓬瀛，登昆閬，不可得而進也。某負罪淪伏，聲銷跡滅，固世俗之所棄，親友之所遺，敢希大賢，曲見存念。是以展轉歔欷，晝詠宵興，願為廝役，以報恩遇。瞻仰霄漢，邈然無由。網羅未解，縱羽翼而何施？囊檻方堅，雖虎豹其焉往？不任踴躍懇戀之至。謹奉啟起居，輕瀆威嚴，倍增戰越。
某啟：伏聞以武都符載為記室，天下立誌之士，雜然相顧，繼以歎息，知為善者得其歸向，流言者有所間執。直道之所行，義風之所揚，堂堂焉實在荊山之南矣。幸甚幸甚！伏以符君之藝術志氣，為時聞人，才位未會，盤桓固久，中間因緣，陷在危邦，與時偃仰，不廢其道，而為見忌嫉者橫致唇吻。房給事以高節特立，明之於朝；王吏部以清議自任，辨之於外。然猶小人浮議，困在交戟。凡諸侯之欲得符君者，域聯壤接，而惑於騰沸，環視相讓，莫敢先舉。及受署之日，則皆開口垂臂，悵望悼悔，譬之求珠於海，而徑寸先得，則眾皆怏然罷去，知奇寶之有所歸也。嗚呼！巧言難明，下流多訕，自非大君子出世之氣，則何望焉！瞻望清風，若在天外。無任感激欣躍之至。輕黷陳賀，不勝戰越。不宣。謹啟。
某啟：伏以至公之道，施恩而不求報，獎善而不為功，所以振宣幽光，激勵頹俗，誠大君子所蓄積也。竊見故招討判官試右衛胄曹參軍陸卓，生稟清操，長於吏理，累仕所至，必有休聲，再舉府曹，績用茂著。頃以狂賊李元慶劫去留後，擅樹囚徒，構災扇禍，期在旦夕，一夫見刃，莫為己用。而卓以此時，特立不懼，終剪強暴，以寧師人。既而不幸，嬰疾物故，不獲一日趨事，以受其職，有功未報，有善未錄。伏承閣下言論之餘，每所嗟異，優給家屬，恩禮特殊，行道之人，皆所欽伏。儻錄其事跡，奏一贈官，便懷憤之魂知感恩於地下，秉誌之士思受命於門庭。足以勸獎三軍，豈止光榮一族！伏惟不棄狂瞽，特賜裁量。幸甚幸甚！某與卓未嚐相識，敢率愚直，以期至公。輕黷威嚴，伏增戰悚。謹啟。
某啟：伏見四月六日敕，刺史崔簡以前任贓罪，決一百，長流州。伏奉去月二十三日牒，崔簡家口牒州安存，並借官宅什器，差人與驅使。伏惟中丞以直清去敗政，以惻隱撫窮人。罪跡暴著，則案之以至公；家屬流離，則施之以大惠。各由其道，鹹適於中。威懷並行，仁義齊正。繩愆糾繆，列郡肅澄清之風；匡困資無，闔境知噢咻之德。凡在巡屬，慶懼交深。伏見崔簡兒女十人，皆柳氏所出，簡之所犯，首末知之。蓋以風毒所加，漸成狂易，不知畏法，坐自抵刑。名為贓賄，卒無儲蓄，得罪之日，百口熬然，叫號羸頓，不知所赴。儻非至仁厚德，深加憫恤，則流散轉死，期在須臾。某幸被縲囚，久沐恩造，至於骨肉，又荷哀矜，循念始終，感懼無地。謹勒祗承人沈澹奉啟陳謝，下情輕黷。
某啟：某嚐讀列子書，有言於鄭子陽者，則曰：「列禦寇，蓋有道之士也。居君之地而窮，若不好士使之然乎？」子陽於是以君命輸粟於列子，列子不受。固嚐高其誌。又讀孟子書，言諸侯之於士曰：使之窮於吾地則賙之，賙之亦可受也。又怪孟子以希聖之才，命代而出，不卓然自異，以潔白其德，取食於諸侯，不以為非。斷而言之，則列子獨任之士，唯己一毛之為愛，故遁以自免；孟子兼愛之士，唯利萬物之為謀，故當而不辭。
今宗元處則無列子之道，出則無孟子之謀，窮則去讓而自求，至則捧受而無慚，斯固為貪淩苟冒人矣。董生曰：「明明求財利，唯恐困乏者，庶人之事也。」是皆詬恥之大者，而無所避之，何也？以為士則黜辱，為農則斥遠，無伎不可以為工，無貲不可以為商。抱大罪，處窮徼，以當惡歲而無廩食，又不自列於閣下，則非所以待君子之意也。伏惟覽子陽孟子之說，以垂德惠，無使惶惶然控於他邦，重為董生所笑，則縲囚之幸大矣。謹啟。
凡士之當顯寵貴劇，則其受賜於人也無德心焉。何也？彼將曰：吾勢能得之。是其所出者大，而其報也必細。居窮厄困辱，則感慨捧戴，萬萬有加焉。是其所出者小，而其報也必巨，審矣。故凡明智之君子，務其巨以遺其細，則功業光乎當時，聲名流乎無窮，其所以激之於中者異也。
若宗元者，可謂窮厄困辱者矣。世皆背去，憔悴曠野，獨賴大君子以明智垂仁，問訊如平生，光耀囚錮，若被文繡。嗚呼！世之知止足者鮮矣。既受厚遇，則又有不已之求，以黷閣下之嚴威，然而亦欲出其感慨捧戴而效其巨者。伏惟閣下留意裁擇，幸甚幸甚。
伏以外族積德儒厚，以為家風。周、齊之間，兄弟三人，咸為帝者師，孝仁之譽，高於他們。伯舅叔仲，鹹以孝德通於鬼神，為文士所紀述。相國彭城公嚐號於天下，名其孝以求其類，則其後咸宜碩大光寵，以充神明之心。今乃凋喪淪落，莫有達者，豈與善之道無可取耶？獨內弟盧遵，其行類諸父，靜專溫雅，好禮而信，飾以文墨，達於政事。今所以聞於閣下者，無怍於心，無愧於色焉。以宗元棄逐枯槁，故不求遠仕、務顯名，而又難乎其進也。竊高閣下之舉賢容眾，故願委心焉。則施澤於遵，過於厚賜小人也遠矣。以今日之形勢，而不廢其言，使遵也有籍名於天官，獲祿食以奉養，用成其志，一舉而有知恩之士二焉，可不務其巨者乎？伏惟試詳擇焉，言而無實，罪也。其敢逃大譴？進退恐懼，不知所裁。不宣。謹啟。
