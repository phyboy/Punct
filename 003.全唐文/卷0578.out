潤之盜錡，竊貨財，聚徒黨，為反謀十年。今天子即位三年，大立制度。於是盜恐且奮，將遂其不善。視部中良守不為己用者，誣陷去之，睦州由是得罪。天子使御史案問，館於睦。自門及堂，皆其私卒為衛。天子之衛不得搖手，辭卒致具。有間，盜遂作。而廷臣猶用其文，斥睦州南海上。既上道，盜以徒百人遮於楚越之郊，戰且走，乃得完為左官吏。無幾，盜就禽，斬之於社垣之外。論者謂宜還睦州，以明其誣。既更大赦，始移永州，去長安尚四千里，睦州未嚐自言。吳武陵，剛健士也。懷不能忍，於是踴躍其誠，鏗鏘其聲，出而為之詩，然後慊於內。予固知睦州之道也熟，銜匿而未發且久，聞吳之先焉者，激於心，若鍾鼓之考，不知聲之發也，遂係之而重以序。
越有納官之令以勝大敵，漢有羽林之制以威四夷。國家寵先中丞邁古人之烈，故君自未成童，品常第四，人猶曰於古為薄。漢北地都尉卬，以不勝任陷匈奴，而子單侯於瓶。濟北相韓千秋以匹夫之諒奮觸南越，而子延年侯於成安。君之土田之錫，猶挫於有司之手。始由施州為涪州，捍蜀道寇，晝不釋刃，夜不釋甲。曰：我忠烈允也，期死待敵。敵亦曰：彼忠烈胤也，盡力致命，是不可犯。然而筆削之吏以簿書校計贏縮，受譴茲郡，凡二歲。朝廷建大本，貞萬邦，慶澤之濡，洗濯生植，又況涪州家聲之大，裕蠱之誌，宜尤被顯寵者也。自漢而南，州之美者十七八，莫若澧。澧之佐理，莫逾於長史。以是進秩，人猶曰且有後命。永州多謫吏，而君侯惠和溫良，故其歡愉異於他部。優詔既至，而君適讎於文。其往也獨，故凡羨慕之辭，無不加等。噫！以君承荷之重，恭肅之美，四方之求忠壯義烈者，將於君是觀。凡君子之誌，欲其優柔而益固，憤悱而不忘，以增太史世家之籍，用是為貺，則拱壁大鼎，烏可以言重乎！
河東薛存義將行，柳子載肉於俎，崇酒於觴，追而送之江之（一本無「之」字）滸，飲食之。且告曰：「凡吏於土者，若知其職乎？蓋民之役，非以役民而已也。凡民之食於土者，出其十一傭乎吏，使司平幹我也。今我受其直怠其事者，天下皆然。豈唯怠之，又從而盜之。向使傭一夫於家，受若直，怠若事，又盜若貨器，則必甚怒而黜罰矣。以今天下多類此，而民莫敢肆其怒與黜罰，何哉？勢不同也。勢不同而理同，如吾民何？有達於理者，得不恐而畏乎！」存義假令零陵二年矣。蚤作而夜思，勤力而勞心，訟者平，賦者均，老弱無懷詐暴憎，其為不虛取直也的矣，其知恐而畏也審矣。吾賤且辱，不得與考績幽明之說，於其往也，故賞以酒肉，而重之以辭。
仕於世，有勞而見罪，凡人處是，鮮不怨懟忿憤，列於上，訴於下，此恒狀也。異於恒者，其道宜顯。薛生司貨賄於軍興之際，兵亂不去，然得以不犯，由太行以東皆傳道之，可以為勞矣。而竟連大獄，以致於放，不戚於貌，不悱於心，樂以自肥，而未嚐尤於物，其有異於恒矣哉。朝廷旋恩澤，凡受謫者，罪得而未薄，乃命以近壤。薛君去連而吏於朗，是其漸於顯歟？君子學以植其誌，信以篤其道，有異於恒者，充而大之。苟誰是以往，雖欲辭顯，難矣。
過洞庭，上湘江，非有罪左遷者罕至。又況逾臨源領。下漓水，出荔浦，名不在刑部而來吏者，其加少也固宜。前予逐居永州，李君至，固怪其棄美仕、就醜地，無所束縛，自取瘴癘。後予斥刺柳州，至於桂，君又在焉，方屑屑為吏。噫！何自苦如是耶？明時宗室屬子當尉畿縣。今王師連征不貢，二府方汲汲求士土。李君讀書為詩有幹局，久遊燕、魏、趙、代間，知人情，識地利，能言其故。以是入都，幹丞相，益國事，不求獲乎已，而己以有獲。予嫉其不為是久矣。今而曰將行，請予以言。行哉行哉！言止是而已。
嚴氏之子有公貺者，退自有司，踵門而告柳子曰：「吾獻藝，不售於儀曹之賈，貨不中度，敢逃其咎！潔朝將行，願聞所以去我者，其可乎哉？」予諭之曰：「吾子以衝退之誌，端其趨向；以淬礪之誠，修其文雅。行當承教戒於獨立之下，濬發清源，激揚洪音。沛哉！鏗鏗乎充於四體之不暇，吾何敢去子！」恭惟相國馮翊公，有大勳力盈於旂常。極人臣之尊，分天子之憂。殿邦坤隅，柄是文武。若子者，生而有黼繢梁肉之美，不知耕農之勤勞，物役之艱難。趨其庭，有魏絳之金石焉；候其門，有亞夫之棨戟焉。中人處之，不能無傲。而子之伯仲，皆脫略貴美，服勤儒素，退托於布衣韋帶之任，如少習然。故繼登上科，以及於子。是可舉嚴氏之教，誦乎他門，使有矜式也。而吾子又引慝內訟，撝謙如此，其何患乎賈之不售而自薄哉！於是文行之達若高陽齊據者，偕賦命予序引。予撲不曉文，故書嚴子之嘉言，編於右簡，竊褒貶之義以贈。
周乎誌者，窮躓不能變其操；周乎藝者，屈抑不能貶其名。其或處心定氣，居斯二者，雖有窮屈之患，則君子不患矣。元氏之子，其殆庶周乎。言恭而信，行端而靜，勇於講學，急於進業，既遊京師，寓居側陋，無使令之童，闕交易之財，可謂窮躓矣。而操逾厲，誌之周也。才濬而清，詞簡而備，工於言理，長於應卒。從計京師，受丙科之薦。獻藝春卿，當三黜之辱，可謂屈抑矣。而名益茂，藝之周也。苟非處心定氣，則曷能如此能！予聞其欲退家殷墟，修誌增藝，懼其沉鬱傷氣，懷憤而不達，乃往送而諭焉。夫有湛盧豪曹之器者，患不得犀兕而剸之，不患其不利也。今子有其器，宣其利，乘其時，夫何患焉？磨礪而坐待之可也。遂欣欣而去。
朝廷用文字求士，每歲布衣束帶，偕計吏而造有司者，僅半孔徒之數。春官上大夫擢甲乙而升司徒者，於孔氏高第，亦再倍焉。仆在京師，凡九年於今，其間得意者，二百有六十人。其果以文克者，十不能一二。嚐從俊造之後，頗涉藝文之事，四貢鄉里，而後獲焉。方之於釣者，絲綸不屬，釣喙甚直，懷有美餌，而觸望獲魚之暮，則善取者皆指而笑之。
今辛生固窮而未達，遲久而不試，褒衣之徒，視子而捧腹者，蓋不乏焉。辛生嚐南依蠻楚，專誌於學，為文無謬悠迂誣之談，鍛煉剪截，動可觀采。故相國齊公接禮加等，常為右客，且佐其策名之願。遂笈典墳，袖文章，北來王都，笑揖群伍。文昌下大夫上士之列，見而器異，爭為鼓譽，由是為聞人。戰術藝之場，莫與爭鋒。然而遷延三北，躑躅不振，豈其直鉤而釣，懷美餌而羨魚者耶？若辛生者，有司抑之則已，不然，身都甲乙之籍，其果以文克歟？今則囊如懸罄，傭室寓食，方將適千里求仁人，被冒畏景，陟降棧道。吾欲抑而不歎，其若心胸何？然吾聞焚舟而克、手劍而盟者，皆敗北之餘也。子之阨困而往，霸心勇氣，無乃發於是行乎？成拜賜之信，刷壓境之恥，無乃果於是舉乎？往慎所履，如誌遄返，勉自固植，以遂子之欲。姑使談者謂我言而中，不猶愈乎。
世有病進士科者，思易以孝悌經術兵農，曰：「庶幾厚於俗，而國得以為理乎？」柳子曰：「否。以今世尚進士，故凡天下家推其良，公卿大夫之名子弟、國之秀民舉歸之。且而更其科，以為得異人乎？無也。惟其所尚，又舉移而從之，尚之以孝悌，孝悌猶是人也；尚之以經術，經術猶是人也。雖兵與農皆然。」曰：「然則宜如之何？」曰：「即其辭，觀其行，考其智，以為可化人及物者，隆之。文勝質，行無觀，智無考者，下之。俗其以厚，國其以理，科不俟易也。」今有博陵崔策子符者，少讀經書，為文辭，本於孝悌，理道多容，以善別時，剛以知柔。進於有司，六選而不獲。家有冤連伏闕下者累月不解。仕將晚矣，而戚其幼孤，往復不憚萬里，再歲不就選。世皆曰孝悌人也。如是且不見隆，雖百易科，其可厚而理乎？今夫天下已理，民風已厚，欲繼之於無窮，其在慎是而已。朝廷未命有司，既命而果得有道者，則是術也直用。崔子之仕，又何晚乎？仆智不足而獨為文，故始見進而卒以廢。居草野八年，麗澤之益，鏃礪之事，空於耳而荒於心。崔子幸來而親予，讀其書，聽其言，發予始誌，若寤而言夢，醒而問醉。未及悉而告予以行。予懼其悼時之往而不得於內也，獻之酒，賦之詩而歌之，坐者從而和之，既和而敘之。
仆之始貢於京師，蓍者卦之曰：是所謂望之未睹，隱而未見，黨乎遠而有榮者也。今茲歲左鶉首，若合於壽星，其果合乎？仆時悒然遲之，謂其誕慢怪迂，是將不然，然而僅寘於懷耳，未克決而忘之也。後果依違遷就，四進而獲，卒如其言雲。噫！彼莫莫者，其有宰於人乎？不然，何其應前定若是之章明也。今蔡君馳聲耀譽，聞於公卿，戰藝之徒，推為先登，而五就鄉舉，往則見罷，意者前定之期殆未及飲？故君子之居易俟命，樂天不憂者，果於自是也。君其勵文學焉！丈人牧人南邦，君展覲承顏，婆婆愉樂之暇，則充其經笥，茂是文苑，時焉逃哉？遲速之事，則瞽史之任，吾不及知。
所謂無聲後實者，豈唯兵用之，雖士亦然。若今由州郡抵有司求進士者，歲數百人，鹹多為文辭，道今語古，角誇麗，務富厚。有司一朝而受者，幾千萬言，讀不能十一，即偃仰疲耗，目眩而不欲視，心廢而不欲營，如此而曰吾能不遺士者，偽也。唯聲先焉者，讀至其文辭，心目必專，以故少不勝。京兆韋中立，其文懿且高，其行願以恒，試其藝益工，久與居，益見其賢，然而進三年連不勝，是豈拙於為聲者欣？或以韋生之不勝為有司罪。予曰：非也。穀梁子曰：「心誌既通，而名譽不聞，友之過也；名譽既聞，而有司不以告，有司之過也。」人之視聽有所止，神誌有所不及。古之道，名譽未至，不以罪有司，而況今乎？今韋生樂植乎內，而不欲揚乎外，其誌非也。孔子不避名譽以致其道，今韋生仗其文，簡其友，思自得於有司，抑非古人之道歟？將行也，予為之言，既以遷其人，又以移其友，且使惑者知釋有司也。
自命鄉論士之制壞而不復，士莫有就緒，故叢於京師。京兆尹歲貢秀才，常與百郡相抗。登賢能之書，或半天下。取其殊尤以為舉首者，仍歲皆上第，過而就黜，時謂怪事，有司或不問能否而成就之。中書高舍人，備位於禮部，攘袂矯枉，痛抑華耀，首京師之貢者，再歲連黜，辛生以是不在議甲乙伍中。其沉沒阨困之士，閣戶塞竇而得榮名者，連畛而起，談者果以至公稱焉，其能否也，世莫知也。若辛生，其文簡而有制，其行直而無犯，向使不聞於公卿，不揚於交遊，又不為京師貢首，則其甲乙可曲肱而有也。嗚呼，名之果為不祥也有是夫！既受退，告歸長沙。以辛生之文行，八年無就，如其初而退返，吾甚憤焉。孟子曰：「位卑而言高者，罪也。」於辛生又不能已，故略。
伯氏自淮陽從調，抵於京師。冬十月，牒計不至，攝衽而退，顧謂宗元曰：「昔吾祖士師，生於衰周，與道同波，為世儀表。故直道而仕，三黜不去，孔子稱之。遺佚而不怨，厄窮而不憫，孟子讚之。今吾遑遑末路，寡偶希合，進不知向，退不知守，所不敢折其誌，戚其心，遵祖訓也。然而闕氵翛瀡之養，乏庾釜之畜，逼迸無成，東轅淮湖。雖欲脫細故於胸中，味道腴於舌端，勉修厥誌，懼不恒久。子當慰我窮局之懷，祛我行役之憤，博之以文，發於詠歌。吾非子之望將誰望焉？」宗元再拜曰：「夫聞善不慕，與聾瞆同；見善不敬，與昏瞽同；知善不言，與嚚瘖同，則聞之先達久矣。矧吾兄有柔儒之茂質，恢曠之宏量，敢不敬乎？有述祖之美談，安道之貞節，敢無慕乎？睹徽容而敬，聞嘉話而慕，敢無言乎？言不稱德，文不盡誌，適為累而已矣！」於是賦而序之，繼其聲者列於左，凡五十七首。遂命從侄立編為《後序》終焉。
吾與謀，由高祖王父而異。謀少吾二歲，往時在長安，居相邇也。與謀皆甚少，獨見謀在眾少言，好經書，心異之。其後吾為京兆從事，謀來舉進士，復相得，益知謀盛為文辭，通外家書。一再不勝，懼祿養之緩，棄去，為廣州從事。復佐邕州，連得薦舉至御史，後以智免，歸家江陵。有宅一區，環之以桑，有僮指三百，有田五百畝，樹之穀，藝之麻，養有牲，出有車，無求於人。日率諸弟具滑甘豐柔，視寒暖之宜，其隙則讀書，講古人所謂求其道之至者以相勵也。過永州，為吾留信次，具道其所為者。
凡士人居家孝悌恭儉，為吏祗肅。出則信，入則厚。足其家，不以非道；進其身，不以苟得。時退則退，尊老無井臼之勞。和安而益壽，兄弟衎衎以相友。不謀食而食給，不謀道而道顯。則謀之去進士為從事於遠，始也吾疑焉，今也吾是焉。別九歲而會於此，視其貌益偉，問其業益習，叩其誌益堅。於虖！吾宗不振久矣。識者曰：今之世稍有人焉。若謀之出處，庸非所謂人歟？或問管仲，孔子曰：「人也。」謀雖不試於管仲，其為道無悖，亦可以有是名焉。抑又聞聖人之道，學焉而必至，謀之業良矣，而又增焉；誌專矣，而又若不足焉。孔子之門不道管晏，則謀之為人也，其可度哉！吾不智，觸罪擯越楚間六年，築室茨草，為圃乎湘之西，穿池可以漁，種黍可以酒、甘終為永州民。又恨徒費祿食而無所答，下愧農夫，上慚王官。追計往時咎過，日夜反覆，無一食而安於口、平於心。若是者，豈不以少好名譽，嗜味得毒，而至於是耶！用是愈賢謀之去進士為從事以足其家，終始孝悌，今雖羨之，豈復可得？謀在南方有令名，其所為日聞於人，吾恐謀不幸又為吾之所悔者，將已之而不能得，可若何！然謀以信厚少言，蓄其誌以周於事，雖履吾跡，將不至乎吾之禍，則謀何悔之有？苟能是，雖至於大富貴，又何栗耶？振吾宗者，其惟望乎爾！
人鹹言吾宗宜碩大，有積德焉。在高宗時，並居尚書省二十二人。遭諸武，以故衰耗。武氏敗，猶不能興。為尚書吏者，間十數歲乃一人。永貞年，吾與族兄登並為禮部屬。吾黜，而秀父公綽更為刑部郎，則加稠焉。又觀宗中為文雅者，炳炳然以十數，仁義固其素也。意者其復興乎？自吾為僇人，居南鄉，後之穎然出者，吾不見之也。其在道路幸而過予者，獨得澥。澥質厚不諂，敦樸有裕，若器焉，必隆然大而後可以有受，擇所以入之者而已矣。其文蓄積甚富，好慕甚正，若牆焉，必基之廣而後可以有蔽，擇其所以出之者而已矣。勤聖人之道，輔以孝悌，復向時之美，吾於澥焉是望。汝往哉！見諸宗人，為我謝而勉焉。無若太山之麓，止而不得升也，其唯川之不已乎！吾去子，終老於夷矣！
外氏之世德，存乎古史，揚乎人言，其敦大樸厚，尤異乎他族。由遵而上，五世為大儒，兄弟三人，鹹為帝者師。其風之流者，皆好學而質重。遵，予弟也。廣而不肆，巽而不懾。孝敬忠信之道，拳拳然未嚐去乎其中，蓋由其中出者也。浸潤以《詩》《易》，動搖以文采。以予棄於南服，來從予居五年矣。未嚐見其行有悖乎義，言有異乎行者。則予之棄也，適累斯人焉。以愛予而慰其憂思，故不為京師遊，以取名當世。以桂之邇也，而中丞之道光大，多容賢者，故洋洋焉樂附而趨，以出其中之有。夫如是，則直奮翼鱗，乘風波，以遊乎無倪。往哉！其漸乎是行也。
吾觀古豪賢士，能知生人艱饑羸寒、蒙難抵暴、捽抑無告，以呼而憐者，皆飽窮厄，恒孤危，訁訁衝衝，東西南北無所歸，然後至於此也。今有呂氏子名讓，生而食肉，厭粱稻，欺紈縠，幼專靖，不好遊，不踐郊牧野，不目小民農夫耕築之倦苦，不耳呼怨，而獨悴然憐天下之窮，坐而言，未嚐不至焉。此孰告之而孰示之耶？積於中，得於誠，往而復，鹹在其內者也。彼告而後知，示而後哀，由外以鑠己，因物以激誌者也。中之積，誠之得，其為賢也莫尚焉。呂氏子得賢人之上資，增以嗜儒書，多文辭，上下古今，左繩右準，以為直道，其於遠且大，若稼而穀，圃而蔬，不丐買而有也。
今來言曰：「道不可特出，功不可徒成，必由仕以登，假辭以通，然後及乎物也。吾將通其辭，幹於仕，庶施吾道，願一決其可不可於子，何如？」
予曰：「誌存焉，學不至焉，不可也；學存焉，辭不至焉，不可也；辭存焉，時不至焉，不可也。今以子之誌，且學而文之，又當主上興太平，賢士大夫為宰相卿士，吾子以其道從容以行，由於下，達於上，旁施其事業，若健者之升梯，舉足愈多，身愈高，人愈仰之耳。道不誤矣，勤而不忘，斯可也；怠而忘，斯不可也。舍是，吾無以為決。子其行焉！」
零陵城南，環以群山，延以林麓。其涯穀之委會，則泓然為池，灣然為溪。以上多楓楠竹箭、哀鳴之禽，其下多芡芰蒲蕖、騰波之魚，韜涵太虛，澹灩閭裏，誠遊觀之佳麗者已。崔公既來，其政寬以肆，其風和以廉，既樂其人，又樂其身。於暮之春，征賢合姻，登舟於茲水之津。連山倒垂，萬象在下，浮空泛影，蕩若無外。橫碧落以中貫，陵太虛而徑度。羽觴飛翔，匏竹激越，熙然而歌，婆然而舞，持頤而笑，瞪目而倨，不知日之將暮，則於向之物者，可謂無負矣。昔之人知樂之不可常，會之不可必也，當歡而悲者有之。況公之理行，宜去受厚錫，而席之賢者，率皆左官蒙澤，方將脫鱗介，生羽翮，夫豈趑趄湘中為憔悴客耶？予既委廢於世，恒得與是山水為伍，而悼茲會不可再也，故為文誌之。
灌水之陽有溪焉，東流入於瀟水。或曰：冉氏嘗居也，故姓是溪為冉溪。或曰：可以染也，名之以其能，故謂之染溪。予以愚觸罪，謫瀟水上，愛是溪，入二三里，得其尤絕者家焉。古有愚公谷，今予家是溪，而名莫能定，土之居者猶齗齗然，不可以不更也，故更之為愚溪。
愚溪之上，買小丘為愚丘。自愚丘東北行六十步，得泉焉，又買居之，為愚泉。愚泉凡六穴，皆出山下平地，蓋上出也。合流屈曲而南，為愚溝，遂負土累石，塞其隘，為愚池。愚池之東為愚堂，其南為愚亭。池之中為愚島。嘉木異石錯置，皆山水之奇者，以予故，咸以愚辱焉。
夫水，智者樂也。今是溪獨見辱於愚，何哉？蓋其流甚下，不可以溉灌；又峻急，多坻石，大舟不可入也。幽邃淺狹，蛟龍不屑，不能興雲雨。無以利世，而適類於予，然則雖辱而愚之可也。寧武子「邦無道則愚」，智而為愚者也；顏子「終日不違如愚」，睿而為愚者也，皆不得為真愚。今予遭有道，而違於理，悖於事，故凡為愚者，莫我若也。夫然，則天下莫能爭是溪，予得專而名焉。
溪雖莫利於世，而善鑒萬類，清瑩秀澈，鏘鳴金石，能使愚者喜笑眷慕，樂而不能去也。予雖不合於俗，亦頗以文墨自慰，漱滌萬物，牢籠百態，而無所避之。以愚辭歌愚溪，則茫然而不違，昏然而同歸，超鴻蒙，混希夷，寂寥而莫我知也。於是作《八愚詩》，紀於溪石上。
君子遭世之理，則呻呼踴躍以求知於世，而遁隱之誌息焉。於是感激憤悱，思奮其志略以效於當世。必形於文字，伸於歌詠，是故有其具而未得行其道者之為也。婁君誌乎道，而遭乎理之世，其道宜行，而其術未用，故為文而歌之，有求知之辭。以予弟同誌而偕未達，故為贈詩，以悼時之往也。予既困辱，不得預睹世之光明，而幽乎楚越之間，故合文士以申其致，將俟夫木鐸以間於金石。大凡編辭於斯者，皆太平之不遇人也。
予既謫永州，以法華浮圖之西臨陂池丘陵，大江連山，其高可以上，其遠可以望，遂伐木為亭，以臨風雨，觀物初。而遊乎顥氣之始。間歲，元克己由柱下史亦謫焉而來。無幾何，以文從予者多萃焉。是夜，會茲亭者凡八人。既醉，克己欲誌是會，以貽於後，鹹命為詩，而授予序。昔趙孟至於鄭，賦七子以觀鄭誌，克己其慕趙者歟？卜子夏為《詩序》，使後世知風雅之道，予其慕卜者歟？誠使斯文也而傳於世，庶乎其近於古矣。
