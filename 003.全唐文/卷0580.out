《禮·檀弓》曰：祭禮，與其敬不足而禮有餘也，不若禮不足而敬有餘也。是必禮與敬皆足，而後祭之義行焉。
《周禮》：祭仆視祭祀有司百官之戒具，誅其遠敬者。漢以待御史監祠。《唐開元禮》：凡大祠若干，中祠若干，鹹以御史監視，祠官有不如儀者以聞。其刻印移書，則曰監祭使。寶應中，尤異其禮，更號祠祭使，俄復其初。又制，凡供祠之吏，雖當齋戒，得以決罰，由是禮與敬無足者。
聖人之於祭祀，非必要神之也，蓋亦附之教焉。事於天地，示有尊也，不肅則無以教敬；事於宗廟，示廣孝也，不肅則無以教愛；事於有功烈者，示報德也，不肅則無以勸善。凡肅之道，自法制始，奉法守制，由御史出者也。故將有事焉，則祠部上其日，吏部上其官，奉制書以來告，然後頒於有司，以百事。太常修其禮，光祿合其物，百工之役，先一日鹹至於祠而考閱焉。御史會公卿有司執簡而臨之，故其粢盛牲牢酒醴菜果之饌，必實於庖廚；鍾鼓笙竽琴瑟戛擊之樂，簨虡綴兆之數，必具於庭內；樽彝罍洗俎豆醆斝之器，必潔於壇堂之上。奉奠之士，讚禮之童，樂工舞師洎執殳而衛者，鹹引數（「引數」一作「列若」）其實，設棰樸於堂下，以修官刑，而群吏莫敢不備物，羅奏牘於幾上以嚴天憲，而眾官莫敢不盡誠。而祭之日，先升立於西階之上，以待卒事。其禮之周旋，樂之節奏，必周知之，退而視其燔燎瘞埋，終之以敬也。居常則飭四方祀貢之物，以時登於王府。服器之修具，祠宇之繕理，牛羊毛滌之節，三宮禦廩之實，畢備而聽命焉。
舊以監察御史之長居是職，貞元十九年十二月，御史多缺，予班在三人之下，進而領焉。明年，中山劉禹錫始復舊制。由禮與敬以臨其人，而官事益理，制令有不宜於時者，必復於上，革而正之。於是始為記，求簿書，得為是職者若干人書焉。
周人置虞癢於四郊，以養國老，教胄子。《祭統》曰：天子設四學。蓋其制也。《易傳·太初篇》曰：天子旦入東學，晝入南學，夕入西學，暮入北學。蔡邕引之，以定明堂之位焉。《大戴禮·保傅篇》曰：帝入東學以貴仁，入南學以貴信，入西學以貴德，入北學以貴爵。賈生述之，以明太了之教焉。故曰為大教之宮，而四學具焉。參明堂之政，原大教之極，其建置之道宏也。
後魏大和中，立學於四門，置助教二十人，隋氏始隸於國子，而降置五人。皇朝始合於太學，又省至三人。員位彌簡，其官尤難，非儒之通者不列也。四門學之制，掌國之上士、中士、下士凡三等，侯、伯、子、男凡四等。其子孫之為胄子者，及庶士、庶人之子為俊士者，使執其業而居其次，就師儒之官而考正焉。助教之職，佐博士以掌鼓篋檟楚之政令，分其人而教育之，其有通經力學者，必於歲之杪，升於禮部，聽簡試焉。課生徒之進退，必酌於中道，非博雅莊敬之流，固不得臨於是，故有去而升於朝者。賀秘書由是為博士，歸散騎由是為左拾遺。舊制以拾遺為八品清官，故必以名實者居於其位。
貞元中，王化既成，經籍少間，有司命太學之官，頗以為易。專名譽、好文章者，鹹恥為學官。至是，河東柳立始以前進士求署茲職，天水武儒衡、閩中歐陽詹又繼之。是歲，為四門助教凡三人，皆文士，京師以為異。餘與立同祖於方輿公，與武公（「武公」一作「武君」）同升於禮部，與歐陽生同誌於文。四門助教署未嚐紀前人名氏，餘故為之記，而由夫三子者始。
《殷頌》曰：「邦畿千里。」周制，千里之內曰甸服。《穀梁》謂之寰內諸侯，為王內臣，其制甚重。今京兆尹理京師部二十有三縣，幅員之廣，其猶古也。縣吏之長曰令，曰丞。丞之位，正八品下，蓋丞述六職以輔其令也。秦、漢有丞相，今尚書有左右丞，御史有中丞，至於九卿之列，亦皆有丞，下以達天下之縣。政有大小，其旨同也。
武功為甸內大縣，案其圖，古後稷封有斄之地。秦作四十一縣，斄、美陽、武功各異，至是合焉。蓋嚐為稷州，已而復縣。其土疆沃美高厚，有丘陵墳衍之大；其植物豐暢茂遂，有秠霍菽之宜。其人善樹藝，其俗有禮讓，宜乎其《大雅》之遺烈焉。
貞元十五年某日，改邑於南裏，既成新城，凡官署舊記，壁壞文逸，而未克繼之者。後三年，而潁川陳南仲居是官，邑人宜之，號為簡靖，因其族子存持地圖以來謁餘為記。夫以武功疆理之大，人徒之多，而陳生以簡靖輔其理，斯固難矣。漢高帝嚐詔天下，凡以戰得首爵，七大夫公乘以上，令丞與抗禮，故為吏益難。今天子崇武念功，與漢初相類，分禁旅以守縣道，武功為多。陳生為丞於是，而又職盜賊。其為理無敗事，吾庸可以度哉！為之記雲。
貞元十八年五月某日，新作食堂於縣內之右，始會食也。自兵興以來，西郊捍戎縣為軍壘二十有六年，群吏鹹寓於外。兵去邑荒，棟宇傾圮，又十有九年，不克以居。由是縣之聯事，離散而不屬，凡其官僚，罕或覿見。及是，主簿某病之。於是且掌工役之任，俾復其邑居。廩庫既成，學校既修，取其餘材，以構斯堂。其上棟自南而北者，二十有二尺。周阿峻嚴，列楹齊同，其飾之文質，階之高下，視邑之大小與群吏之品秩，不陋不盈。高山在前，流水在下，可以俯仰，可以宴樂。堂既成，得羨財，可以為食本，月權其贏，羞膳以充。乃合群吏於茲新堂，升降坐起，以班先後，始正位秩之敘；禮儀笑語，講議往復，始會政事之要；筵席肅莊，籩豆靜嘉，燔炮烹任，益以酒醴，始獲僚友之樂。
卒事而退，舉欣欣焉，曰：「惟禮食之來古也，今京師百官，鹹有斯制。甸服亦王之內邑，且官有聯屬，則直統會以齊之也。向之離而今之合，其得失也遠甚。我是以肅焉而在，衎焉而和，群疑以亡，嘉言以彰，旨乎其在此堂也。不惟其馨香醉飽之謂，某之力也夫！宜伐石以誌，使是道也不替於後。」乃列其事來告，使餘書之。
古者，交政於四方謂之使。今之制，受命臨戎，職無所統屬者，亦謂之使。凡使之號，蓋專焉而行其道者也。開元以來，其制愈重，故取御史之名而加焉。至於今若干年，其兼中丞者若干人。其使絕域，統兵戎，案州部，專貨食，而柔遠人，固王略，齊風俗，和關石，大者戡復於內，拓定於外，皆得以壯其威，張其聲，其用遠矣。假是名以蒞厥職，而尊嚴若是，況乎總憲度於朝端，樹風聲於天下，其所以翼於君、正於人者，尤可以知也。武公以厚德在位，甚宜其官。視其署，有記諸使中丞者而多闕漏，於是求其故於詔制，而又質於史氏，增益備具，遂命其屬書之。且曰：由其號而觀其實，後之居於斯者，有以敬於事。
凡萬國之會，四夷之來，天下之道途畢出於邦畿之內。奉貢輸賦，修職於王都者，入於近關，則皆重足錯轂，以聽有司之命。征令賜予，布政於下國者，出於甸服，而後案行成列，以就諸侯之館。故館驛之制，於千里之內尤重。
自萬年至於渭南，其驛六，其蔽曰華州，其關曰潼關。自華而北界於櫟陽，其驛六，其蔽曰同州，其關曰蒲津。自灞而南至於藍田，其驛六，其蔽曰商州，其關口武關。自長安至於好盩厔，其驛十有一，其蔽曰洋州，其關曰華陽。自武功而西至於好畤，其驛三，其蔽曰鳳翔府，其關曰隴關。自謂而北至於華原，其驛九，其蔽日坊州。自咸陽而西至於奉天，其驛六，其蔽日邠州。由四海之內，總而合之，以至於關；由關之內，束而會之，以至於王都。華人夷人往復而授館者，旁午而至，傳吏奉符而閱其數，縣吏執牘而書其物。告至告去之役，不絕於道；寓望迎勞之禮，無曠於日。而春秋朝陵之邑，皆有傳館。其飲飲餼饋，鹹出於豐給；繕完築復，必歸於整頓。列其田租，布其貨利，權其入而用其積，於是有出納奇贏之數，勾會考校之政。
大曆十四年，始命御史為之使，俾考其成，以質於尚書。季月之晦，必合其簿書，以視其等列，而校其信宿，必稱其制。有不當者，反之於官。屍其事者有勞焉，則復於天子而優升之。勞大者增其官、其次者降其調之數，又其次猶異其考績。官有不職，則以告而罪之，故月受俸二萬幹太府。史五人，承符者二人，皆有食焉。
先是假廢官之印而用之，貞元十九年，南陽韓泰告於上，始鑄使印而正其名。然其嗣當斯職，未嚐有記之者。追而求之，蓋數歲而往則失之矣。今餘為之記，遂以韓氏為首。且曰修其職，故首之也。
唐制，嶺南為五府，府部州以十數。其大小之戎，號令之用，則聽於節度使焉。其外大海多蠻夷，由流求、訶陵，西抵大夏、康居，環水而國以百數，則統於押蕃舶使焉。內之幅員萬里，以執秩拱稽，時聽教命；外之羈屬數萬里，以譯言贄寶，歲帥貢職。合二使之重，以治於廣州，故賓軍之事，宜無與校大。且賓有牲牢饔餼，嘉樂好禮，以同遠合疏；軍有犒饋宴饗，勞旋勤歸，以群力一心。於是治也，閈閎階序，不可與他邦類，必厚棟大梁，夷庭高門，然後可以上充於揖讓，下周於步武。
今御史大夫扶風公廉廣州，且專二使，增德以來遠人，申威以修戎政。大饗宴合樂，從其豐盈。先是為堂於治城西北陬，其位，公北向，賓眾南向，奏部伎於其西，視泉池子其東。隅奧庳仄，庭廡下陋，日未及晡，則赫炎當目，汗眩更起，而禮莫克終。故凡大宴饗、大賓旅，則寓於外壘，儀型不稱。公於是始斥其制，為堂南面，橫八楹，縱十楹，饗宴之位，化為東序，西又如之。其外更衣之次，膳食之宇，列觀以遊目，偶亭以展聲，彌望極顧，莫究其往。泉池之舊，增浚益植，以暇以息，如在林壑。問工焉取，則師輿是供；問役焉取，則蠻隸是征；問材焉取，則隙字是遷。或益其闕，伐山浮海，農賈拱手，張目視具。
乃十月甲子克成，公命饗於新堂。幢牙茸纛，金節析羽，旆旗鴆隧，鹹飾於下。鼓以鼖晉，金以鐸鐃。公與監軍使肅上賓，延群僚，將校士吏，鹹次於位。卉裳罽衣，胡夷蜑蠻，睢盱就列者，千人以上。鉶鼎體節，燔炮胾炙，羽鱗狸互之物，沉泛醍盎之齊，均飫於卒士。興王之舞，服夷之伎，楔擊吹鼓之音，飛騰幻怪之容，寰觀於遠還邇。禮成樂遍，以敘而賀，且曰：「是邦臨護之大，五人合之，非是堂之制不可以備物，非公之德不可以容眾。曠於往初，肇自今茲，太和有人，以觀遠方，古之戎政，其曷用加此！」
華元，名大夫也，殺羊而禦者不及；霍去病，良將軍也，餘肉而士有饑色。猶克稱能，以垂到今。矧茲具美，其道不廢，願勒於金石，以水示後祀。遂相與來告，且乞辭。某讓不獲，乃刻於茲石。
凡諸侯述職之禮，必有棟宇建於京師。朝覲為修容之地，會計為交政之所。其在周典，則皆邑以具湯沐；其在漢制，則皆邸以奉朝請。唐興因之，則皆院以備進奏，政以之成，禮於是具，由舊章也。
皇帝宅位十一載，悼邊氓之未乂，惡凶虜之猶阻，博求群臣，以朗寧三張公為能。俾其建節剖符；守股肱之郡，統爪牙之職，董制三軍，撫柔萬人。乃新斯院，宏我舊制。高其閈閎，壯其門閭，以奉王制，以修古典，至敬也；以尊朝覲，以率貢職，至忠也。執忠與敬，臣道畢矣。公嚐鳴珮執玉，展禮天朝。又嚐伐叛獲醜，獻功魏闕。其餘歸時事，修常職，賓屬受辭而來使，旅賁奉章而上謁。稽疑於大宰，質政於有司，下及奔走之臣，傳遞之役，川流環運，以達教令。大凡展采於中都，率由是焉。放領斯院者，必獲曆閶闔，登太清，仰萬乘之威，而通內外之事。王宮九關而不間，轅門十舍而如近，斯乃軍府之要樞，邠寧之能政也。
惟公瑞明而厚，溫裕而肅，宏略特出，大志高邁。施德下邑，而黎人鹹懷；設險西陲，而戎虜伏息。茂功溢於太常，盛烈動於人聽，則斯院之設，乃他政之末者也。讚公於他政之末，故詞不周德；稱公於天子之都，故禮不稱位，斯古道也。貞元十二年十月六日，河東柳宗元為記。
御史大夫嚴公牧於梁五年，嗣天子舉周漢進律增秩之典，以親諸侯。謂公有功德理行，就加禮部尚書。是年四月，使中謁者來錫公命。賓僚吏屬，將校卒士，黧老童孺，填溢公門，舞躍歡呼，願建碑紀德，垂億萬祀。公固不許，退而相與怨谘，遑遑如不飲食。於是西鄙之人，密以公刊山導江之事，願刻岩石。曰：
惟梁之西，其蔽曰某山，其守曰興州。興州之西為戎居，歲備亭障，實以精卒。以道之險隘，兵困於食，守用不固。公患之曰：「吾嚐為興州，凡其土人之故，吾能知之。自長舉北至於青泥山，又西抵於成州，過栗亭川，逾寶井堡，崖穀峻隘，十里百折，負重而上，若蹈利刃。盛秋水潦，窮冬雨雪，深泥積水，相輔為害。顛踣騰借，血流棧道。糗糧芻槁，填穀委山。馬牛群畜，相借物故。餫夫畢力，守卒延頸，嗷嗷之聲，其可哀也。若是者，綿三百里而餘。自長舉之西，可以導江而下，二百里而至，昔之人莫得知也。吾受命於君而育斯人，其可已乎？」乃出軍府之幣，以備器用，即山僦功。由是轉巨石，仆大木，焚以炎火，沃以食醯，摧其堅剛，化為灰燼。畚鍤之下，易甚朽壞，乃辟乃墾，乃宣乃理。隨山之曲直以休人力，順地之高下以殺湍悍。厥功既成，鹹如其素。於是決去壅土，疏導江濤，萬夫呼抃，莫不如誌。雷騰雲奔，百里一瞬，既會既遠，淡為安流。烝徒謳歌，枕臥而至，戍人無虞，專力待寇。
惟我公之功，疇可侔也！而無以酬德，致其大願，又不可得命。矧公之始來，屬當惡歲，府庾甚虛，器備甚殫，饑謹昏劄，死徙充路。賴公節用愛人，克安而生，老窮有養，幼乳以遂，不問不使，鹹得其誌。公命鼓鑄，庫有利兵；公命屯田，師有餘糧；選徒以遂，有眾孔武；平刑議獄，有眾不黷；增石為防，膏我稻粱；歲無凶災，家有積倉；傳館是飾，旅忘其歸；杠梁以成，人不履危。若是者，皆以戎隙帥士而為之，不出四方之力，而百役已就。且我西鄙之職官，故不能具舉。惟公和恒直方，廉毅信讓，敦尚儒學，抑損貴位，率忠與仁，以厚其誠。其有可以安利於人者，行之堅勇，不俟終日，其興功濟物，如此其大也。
昔之為國者，惟水事為重。故有障大澤，勤其官而受封國者矣。西門遺利，史起興歎。白圭壑鄰，孟子不與。公能夷險體勞，以惠萬代，其功烈尤章章焉不可蓋也。是用假辭謁工，勒而存之，用永憲於後祀。
賢者之興，而愚者之廢，廢而復之為是，循而習之為非。恒人猶且知之，不足乎列也。然而復其事，必由乎賢者。推是類以從於政，其事可少哉？賢莫大於成功，愚莫大於吝且誣。桂之中嶺而邑者曰全義，衛公城之，南越以平。盧遵為全義，視其城塞北門，鑿他雉以出，問之。其門人曰：「餘百年矣。或曰：‘巫言是不利於令，故塞之。’或曰：‘以賓族之多，有懼竭其餼饋者，欲回其途，故塞之。」’遵曰：「是非吝且誣歟？賢者之作，思利乎人；反是，罪也。餘其復之。」 詢於群吏，吏葉厥謀；上於大府，大府以俞；邑人便焉，歡舞里閭。居者思止其家，行者樂出其途。由道廢邪，用賢棄愚，推以革物，直民之蘇。若是而不列，殆非孔子徒也。為之記雲。
宏農公刺潭三年，因東泉為池，環之九里。丘陵林麓距其涯，坻島渚洲交其中。其岸之突而出者，水縈之若玦焉。池之勝，於是為最。公曰：「是非離世樂道者不宜有此。」卒授賓客之選者譙國戴氏曰簡，為堂而居之。堂成而勝益奇，望之若連艫縻艦，與波上下。就之顛倒萬物，遼廓眇忽。樹之松柏杉櫧，被之菱榮芙渠，鬱然而陰，粲然而榮。凡觀望浮遊之美，專於戴氏矣。
戴氏嚐以文行累為連率所賓禮，貢之澤宮，而忘不願仕。與人交，取其退讓，受諸侯之寵，不以自大，其離世歟？好孔氏書，旁及《莊》《文》，莫不總統。以至虛為極，得受益之道，其樂道歟？賢者之舉也必以類。當宏農公之選而專茲地之勝，豈易而得哉！地雖勝，得人焉而居之，則山若增而高，水若辟而廣，堂不待飾而已奐矣。戴氏以泉池為宅居，以雲物為朋徒，攄幽發粹，日與之娛，則行宜益高，文宜益峻，道宜益懋，交相讚者也。既碩其內，又揚於時，吾懼其離世之誌不果矣。
君子謂宏農公刺潭得其政，為東地得其勝，授之得其人，豈非動而時中者歟？於戴氏堂也，見公之德，不可以不記。
大凡以觀遊名於代者，不過視於一方，其或傍達左右，則以為特異。至若不騖遠，不陵危，環山洄江，四出如一，誇奇競秀，鹹不相讓，遍行天下者，唯是得之。
桂州多靈山，發地峭堅，林立四野。署之左曰漓水，水之中曰訾氏之洲。凡嶠南之山川，達於海上，於是畢出，而古今莫能知。元和十二年，御史中丞裴公來蒞茲邦，都督二十七州諸軍州事。盜遁奸革，德惠敷施，期年政成，而富且庶。當天子平淮夷，定河朔，告於諸侯，公既施慶於下，乃合僚吏，登茲以嬉。觀望悠長，悼前之遺。於是厚貨居氓，移於閑壤，伐惡木，刜奧草，前指後畫，心舒目行。忽然若飄浮上騰，以臨雲氣，萬山西向，重江東隘，聯嵐含輝，旋視具宜，常所未睹，倏然互見，以為飛舞奔走，與遊者偕來。乃經工化材，考極相方。南為燕亭，延宇垂阿，步簷更衣，周若一舍。北有崇軒，以臨千里。左浮飛閣，右列間館。比舟為梁，與波升降。苞漓山，含龍宮，昔之所大，蓄在亭內。日出扶桑，雲飛蒼梧，海霞島霧，來助遊物。其隙則抗月檻於回溪，出風榭於篁中。晝極其美，又益以夜。列星下布，穎氣回合，邃然萬變，若與安期、羨門接於物外。則凡名觀遊於天下者，有不屈伏退讓以推高是亭者乎？
既成以宴，歡極而賀。咸曰：昔之遺勝概者，必於深山窮穀，人罕能至，而好事者後得以為己功，未有直治城，挾闤闠，車輿步騎，朝過夕視，訖千百年，莫或異顧，一旦得之，選出於他邦，雖博物辯口，莫能舉其上者。然則人之心目，其果有遼絕特殊而不可至者耶？蓋非桂山之靈，不足以瑰觀；非是洲之曠，不足以極視；非公之鑒，不能以獨得。噫！造物者之設是久矣，而盡之於今，餘其可以無籍乎！
冬十月，作新亭於馬退山之陽。因高丘之阻以麵勢，無欂櫨節棁之華。不斫椽，不剪茨，不列牆，以白雲為藩籬，碧山為屏風，昭其儉也。
是山崒然起於莽蒼之中，馳奔雲矗，亙數十百里，尾蟠荒陬，首注大溪，諸山來朝，勢若星拱，蒼翠詭狀，綺綰繡錯。蓋天鍾秀於是，不限於遐裔也。然以壤接荒服，俗參夷徼，周王之馬跡不至，謝公之屐齒不及，岩徑蕭條，登探者以為歎。
歲在辛卯，我仲兄以方牧之命，試於是邦。夫其德及故信孚，信孚故人和，人和故政多暇。由是嚐徘徊此山，以寄勝概。乃壁乃塗，作我攸宇，於是不崇朝而木工告成。每風止雨收，煙霞澄鮮，輒角巾鹿裘，率昆弟友生冠者五六人，步山椒而登焉。於是手揮絲桐，目送還雲，西山爽氣，在我襟袖，以極萬類，攬不盈掌。
夫美不自美，因人而彰。蘭亭也，不遭右軍，則清湍修竹，蕪沒於空山矣。是亭也，僻介閩嶺，佳境罕到，不書所作，使盛跡鬱湮，是貽林間之愧。故誌之。
將為穹穀峭岩淵池於郊邑之中，則必輦山石，溝澗壑，淩絕峰阻，疲極人力，乃可以有為也。然而求天作地生之狀，鹹無得焉。逸其人，因其地，全其天，昔之所難，今於是乎在。
永州實惟九疑之麓，其始度土者，環山為城。有石焉，翳於奧草；有泉焉，伏於土塗。蛇虺之所蟠，狸鼠之所遊，茂樹惡木，嘉葩毒卉，亂雜而爭植，號為穢墟。韋公之來既逾月，理甚無事，望其他，且異之。始命芟其蕪，行其塗，積之丘如，蠲之瀏如。既焚既釃，奇勢迭出，清濁辨質，美惡異位。視其植，則清秀敷舒；視其蓄，則溶漾纖餘。怪石森然，周於四隅，或列或跪，或立或仆，竅穴逶邃，堆阜突怒。乃作棟宇，以為觀遊。凡其物類，無不合形輔勢，效伎於堂廡之下。外之連山高原，林麓之崖，間廁隱顯。邇延野綠，遠混天碧，鹹會於譙門之外。
已乃延客入觀，繼以宴娛。或讚且賀曰：「見公之作，知公之誌。公之因土而得勝，豈不欲因俗以成化？公之擇惡而取美，豈不欲除殘而佑仁？公之蠲濁而流清，豈不欲廢貪而立廉？公之居高以望遠，豈不欲家撫而戶曉？夫然，則是堂也，豈獨草木土石水泉之適歟？山原林麓之觀歟？將使繼公之理者，視其細，知其大也。」宗元請誌諸石，措諸壁，編以為二千石楷法。
御史中丞清河男崔公來蒞永州。間日，登城北墉，臨於荒野叢翳之隙，見怪石特出，度其下必有殊勝。步自西門，以求其墟。伐竹披奧，欹側以入。綿穀跨溪，皆大石林立，渙若奔雲，錯若置棋，怒若虎鬥，企若鳥厲。抉其穴則鼻口相呀，搜其根則蹄股交峙，環行卒愕，疑若搏噬。於是到刳辟朽壤，剪焚榛穢，決溝澮，導伏流，散為疏林，洄為清池。寥廓泓渟，若造物者始判清濁，效奇於茲地，非人力也。乃立遊亭，以宅厥中。直亭之西，石若掖分，可以眺望。其上青壁鬥絕，沉於淵源，莫究其極。自下而望，則合乎攢巒，與山無窮。
明日，州邑耋老，雜然而至，曰：「吾儕生是州，藝是野，眉厖齒鯢，未嚐知此。豈天墜地出，設茲神物，以彰我公之德歟？」既賀而請名。公曰：「是石之數，不可知也。以其多而命之曰萬石亭。」耋老又言曰：「懿夫公之名亭，豈專狀物而已哉！公嚐六為二千石，既盈其數。然而有道之士，成恨公之嘉績未洽於人。敢頌休聲，祝於明神。漢之三公，秩號萬石，我公之德，宜受茲錫。漢有純臣，惟萬石君。我公之化，始於閨門。道合於古，祐之自天。野夫獻辭，公壽萬年。」
宗元嚐以箋奏隸尚書，敢專筆削，以附零陵故事。時元和十年正月五日記。
