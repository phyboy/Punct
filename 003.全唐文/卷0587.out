凡大人之道有三：一曰正蒙難，二曰法授聖，三曰化及民。殷有仁人曰箕子，實具茲道，以立於世。故孔子述六經之旨，尤殷勤焉。
當紂之時，大道悖亂，天威之動不能戒，聖人之言無所用。進死以並命，誠仁矣，無益吾祀，故不為；委身以存祀，誠仁矣，與亡吾國，故不忍。具是二道，有行之者矣。是用保其明哲，與之俯仰，晦是謨範，辱於囚奴，昏而無邪，隤而不息。故在《易》曰「箕子之明夷」，正蒙難也。及天命既改，生人以正，乃出大法，用為聖師，周人得以序彝倫而立大典。故在《書》曰「以箕子歸，作《洪範》」，法授聖也。及封朝鮮，推道訓俗，惟德無陋，惟人無遠，用廣殷祀，俾夷為華，化及民也。率是大道，叢於厥躬，天地變化，我得其正，其大人歟？於虖！當其周時未至，殷祀未殄，比幹已死，微子已去，向使紂惡未稔而自斃，武庚念亂以圖存，國無其人，誰與興理？是固人事之或然者也。然則先生隱忍而為此，其有誌於斯乎？唐某年作廟汲郡，歲時致祀，嘉先生獨列於《易》象，作是頌云：
蒙難以正，授聖以謨。宗祀用繁，夷民其蘇。憲憲大人，顯晦不渝。聖人之仁，道合隆汙。明哲在躬，不陋為奴。衝讓居禮，不盈稱孤。高而無危，卑不可逾。非死非去，有懷故都。時詘而伸，卒為世模。《易》象是列，文王為徒。大明宣昭，崇祀式孚。古闕頌辭，繼在後儒。
謹桉某年月日，儒師河東薛公伯高由尚書刑部郎中為道州。明年二月丁亥，公用牲幣祭於先聖文宣王之廟。夜漏未盡三刻，公元冕以入，就位於庭，惕焉深惟。夫子之祀，爰自京師太學，遍於州邑，遐闊僻陋，鹹用斯時致奠展誠。宿燎設懸，樽俎旂章，粲穆布列，周天之下。嗚呼！夫子之道閎肆尊顯，二帝三王其無以侔大也。然其堂庭庳陋，椽棟毀墜，曾不及浮圖外說，克壯厥居。水潦仍至，歲加蕩沃。公蹙然不寧，若罔獲承。既祭而出，登墉以望，爰得美地，豐衍端夷。水環以流，有頖宮之制。是日樹表列位，由禮考宜，然後節用以制貨財，乘時以僦功役，逾年而克有成。廟舍峻整，階序廓大。講肆之位，師儒之室。立廩以周食，圃畦以毓蔬。權其子母，贏且不竭。由是邑裏之秀民，感道懷和，更來門下，鹹願服儒衣冠，由公訓程。公攝衣登席，親釋經旨，丕諭本統。父慶其子，長勱其幼，化用興行，人無爭訟。
公又曰：夫子稱門弟子顏回為庶幾，其後從於陳蔡，亦各有號。言出一時，非盡其徒也。於後失厥所謂，妄異科第，坐祀十人以為哲，豈夫子誌哉？餘案《月令》則曰：釋奠於先聖先師，國之故也。乃立夫子像，配以顏氏。籩豆既嘉，笙鏞既成，九年八月丁未，公祭於新廟。退考疑義，合以燕饗，萬民翼翼，觀禮識古。
於是《春秋》師晉陵蔣堅、《易》師沙門凝、助教某、學生某等來告，願刻金石，明夫子之道及公之勤。惟夫子極於化初，冥於道先，群儒咸稱，六籍具存。苟讚其道，若譽天地之大，褒日月之明，非愚則惑，不可犯也。惟公探夫子之誌。考有國之制，光施彝典，革正道本，俾是荒服，移為闕里。在周則魯侯申，能修頖宮，《詩》有其歌；在漢蜀守文翁，能首儒學，史有其讚。今公法古之大，同於魯；化人之艱，侔於蜀。盍銘茲德，以告於史氏，而刊之茲碑。銘曰：
荊楚之陽，厥服惟荒。民鮮由仁，帝降其良。振振薛公，惟德之造。赤旗金節，來蒞於道。師儒鹹會，嘉有攸告。吉日丁亥，獻於頖宮。庭燎伊煌，有煥其容。公升於位，心莫不恭。爰念聖祀，遍於海邦。服冕陳器，州邑攸同。感忻以欷，思報聖功。卜遷於嘉，惟吉之逢。勻勻其原，既夷且大。渙渙其流，實環於外。作廟有嚴，昭祀顯配。潔茲器用，觀禮斯會。布筵依位，作廩伊秩。以豐其儀，以壯其室。新宮既成，崇報孔明，於古有經，公粹厥誠。邦民之良，弁服是纓。公躬講論，虔默以聽。公降酬酢，進退平。柔肌洽體，莫不充盈。歸歡於心，父子弟兄。欽惟聖王，厥道無涯。世有頌辭，益疚其多。公斯考禮，民感休嘉。從於魯風，隻以詠歌。公錫於天，眉壽來加。公賚於王，休命是荷。師於辟雍，大邦以和。侑酳申申，王道式訛。諸儒作詩，思繼頖水。丕揚厥聲，以告太史。
仲尼之道，與王化遠邇。惟柳州古為南夷，椎髻卉裳，攻劫鬥暴，雖唐虞之仁不能柔，秦漢之勇不能威。至於有唐，始循法度，置吏奉貢，鹹若采衛，冠帶憲令，進用文事。學者道堯舜孔子，如取諸左右，執經書，引仁義，旋辟唯諾。中州之士，時或病焉。然後知唐之德大以遐，孔氏之道尊而明。元和十年八月，州之廟屋壞，幾毀神位。刺史柳宗元始至，大懼不任，以墜教基。丁未奠薦法齊時事，禮不克施。乃合初、亞、終獻三官衣布，洎於贏財，取土木金石，征工僦功，完舊益新。十月乙丑，王宮正室成。乃安神棲，乃正法庭，祗會群吏。卜日之吉，虔告於王靈曰：昔者夫子嚐欲居九夷，其時門人猶有惑聖言，今夫子去代千有餘歲，其教始行，至於是邦。人去其陋，而本於儒。孝父忠君，言及禮義。又況巍然炳然，臨而炙之乎！惟夫子以神道設教，我今罔敢知。欽若茲教，以寧其神。追思告誨，如在於前。苟神之在，曷敢不虔。居而無陋，罔貳昔言。申陳嚴祀，永永是尊。麗牲有碑，刻在廟門。
貞元十二年，夏洎秋不雨。穡人焦勞，嘉穀用虞。皇帝使中謁者禱於終南，申命京兆尹韓府君，祗飭祀事，考視祠制。以為棟宇不稱，宜有加飾。遂命盩厔令裴均，虔承聖謨，創制祠堂。乃征土工、木工、石工，備器執用，來會祠下。斬板幹，礱柱礎，陶瓴甓，築垣墉，恢度舊制，立三筵六尋。既興功，元雲觸石，霈澤周被，植物擢茂，期於豐登。神道感而宣靈，人心歡而致和。嘉氣充溢，忭蹈布野。
於是邑令僚吏，至於胥、徒、黃髮、耆艾、野夫、版尹，僉曰：蓋聞名山之列天下也，其有能奠方域，產財用，興雲雨，考於《祭法》，宜在祀典。惟終南據天之中，在都之南，西至於褒、斜，又西至隴首，以臨於戎；東至於商顏，又東至於太華，以距於關。實能作固，以屏王室。其物產之厚，器用之出，則璆、琳、琅玕，《夏書》載焉；紀堂條枚，《秦風》詠焉。今其神又能對於禱祝，化荒為穰，易沴為和。厥功章明，宜受大禮，俾有憑托，而宣其烈也。非我後敬神重穀，則曷能發大號尊明靈？非我公勤人奉上，則曷能對休命作新廟？人事既備，神用時若。豐我公田，遂及我私。粢盛無虞，儲峙用充，厥猷茂哉！遂相與東向蹈舞，拜手稽首，願頌帝力，且宣神德，永著終古。辭曰：
皇帝垂德，制定統極，神道泰寧。祀典修飾，禳祈禜雩，皆有準程。顧惟終南，祠位庳陋，不稱顯名。爰降制詔，充大厥宇，啟寤誠明。昭感神衷，道宜天休，獲此利貞。篤災愆陽，化為豐穰，實我粢盛。人賴蓄給，鼓腹而歌，以樂其生。巍巍靈山，興利產材，作固鎬京。擁其嘉休，眷佑於人，永宅厥靈。奕奕新廟，整頓端莊，神位密清。後禮承則，治心勤禮，導暢純精。邑吏嗇夫，鮐背鯢齒，願垂表經。頌宣聖德，篆刻金石，永世飛聲。
元和九年八月二十日，湘源二妃廟災。司功掾守令彭城劉知剛，主簿安邑衛之武，告於州刺史御史中丞清河崔公能。祗栗厥戒，會群吏洎眾工，發開元詔書，懼廢守祀。搜考贏羨，均節委積。鹹執牘聿（《大典》作「筆」，《英華》作「律」），至於祠下。稽度既備，傭役惟時。斬木於上遊，陶埴於水涯，乃桴乃載，工逸事遂。作貌顯嚴，粲然而威。十有一月庚辰，陳奠薦辭，立石於廟門之宇下。惟父子夫婦，人道之大。大哉二神，鹹極其會。為子而父堯，為婦而夫舜。齊聖並明，弼成授受。內若囂瞽，上承輝光。克艱以乂，德罔不至。帝既野死，神亦不返。食於茲川，古有常典。驅祓戾孽，恢宣淑靈。敢或失職，以奸大刑。有翼其躬．有其馨。沈牲爰告，即石是銘。銘曰：
淵懿承聖，舜妻堯女。德刑媯汭，神位湘滸。揆茲有初，克碩厥宇。唐命秩祀，茲邑攸主。毛牷既疈，椒馨爰糈。允於萬年，期保伊祜。潛火煽孽，燉於融風。神用播遷，時罔克龔。邑令群吏，告於郡公。廉用積餘，以就爾功。桴木負埴，載流於江。既夷以成，崇宇峻墉。挈嚴清閑，左右率從。神樂來歸，徒禦雍雍。神既安止，邦人載喜。奉其吉玉，以對嘉祉。南風湑湑，湘水如舞。將子無讓，神聽鍾鼓。豐其交報，邦邑是與。刻此樂歌，以極終古。
雍州西南界於梁，其山曰太白，其地恒寒，冰雪之積未嚐已也。其人以為神，故歲水旱則禱之，寒暑乖候則禱之，厲疾崇降則禱之，鹹若有答焉者。貞元十二年孟秋，旱甚。皇帝遇災悼懼，分命禱祀，至於茲山。又詔京兆尹，宜飾祠廟，遂下令於甸邑。邑令裴均，臨事有恪，革去狹陋，恢閎棟宇，階室之廣，三倍其初。翌日大雨，黍稷用豐。野夫歡謠，欽聖信神。願垂頌聲，刻在金石。
時尹韓府君諱皋，祗泰制詔，發付邑吏。令裴府君諱均，承荷君公之命，督就祠宇，蒞事謹甚。克媚神意，用獲顯貺。邑人靈之，其事遂聞。詔書嘉異，勞主者甚厚。乃刻茲石，立於西序右階之下，肆列裴氏之政於碑之陰。惟君教行於家，德施於人。撫字惠厚、柔仁博愛之道，洽於鰥嫠；廉毅肅給、威斷猛制之令，行於強禦。獄訟不私於上，罪責不及於下。農事課勵，厚生克勤，征賦首入，而其人益贍；創立傳館，平易道路，改作甚力，而其人彌逸。韓府君每用嘉褒，稱其理為甸服最。今茲設廟位神，神歡而寧。宜為君之誠敬，克合於上，用啟之也。不可以不誌。
饒娥，饒人，饒姓娥名，世漁鄱水。娥為室女，淵懿靖專，雖小家，未嚐出遊。治絺葛，供女事循整，鄉閭敬式。娥父醉漁，風卒起，不能舟，遂以溺死。求屍不得。娥聞父死，走哭水上，三日不食，耳鼻流血，氣盡伏死。明日屍出，黿魚鼉蛟浮死萬數，塞川下流。鄱旁小民悲感怨號，以為神奇。縣人鄉人會錢具儀，葬娥鄱水西橫道上。追思不足，相與作石，以詔後世。其辭曰：
生德無類，氣靈而休。嗟茲孝娥，惟行之周。淵懿含貞，好靖不遊。纖葛絺紵，克供以修。蒸蒸在家，其父世漁。飲酒不節，死乎風濤。匍匐來哭，號天以呼。顏目耳鼻，膏血交流。三日頓踣，氣竭形枯。父屍既出，孝質已殂。龜鱉黿鼉，有蛟洎魚。充流溢岸，旁出仰浮。見怪形異，適與我謀。鄱民哀號，或以頌歌。齊女色憂，傷槐罷誅。趙姬完父，操棹爰謳。肉刑不施，漢美淳于。烈烈曹娥，水死上虞。娥之至德，實與為儔。恒久有言，惟教是圖。懿茲德女，家世不儒。奇行特出，神道莫酬。窮哀罔泄，終古以留。鄉人好禮，爰立茲丘。建銘當道，過者下車。
急病讓夷義之先，圖國忘死貞之大。利合而動，乃市賈之相求；恩加而感，則報施之常道。睢陽所以不階王命，橫絕凶威，超千祀而挺生，奮百代而特立者也。時惟南公，天與拳勇，神資機智，藝窮百中，豪出千人。不遇興詞，鬱尨眉之都尉；數奇見惜，挫猿臂之將軍。
天寶末，寇劇憑陵，隳突河華。天旋虧鬥極之位，地圮積狐狸之穴。親賢在庭，子駿陳謨以佐命；元老用武，夷甫委師而勸進。惟公與南陽張公巡、高陽許公遠，義氣懸合，訏謀大同。誓鳩武旅，以遏橫潰。裂裳而千里來應，左袒而一呼皆至。柱厲不知而死難，狼覃見黜而奔師。忠謀朗然，萬夫齊力。公以推讓，且專奮擊，為馬軍兵馬使。出戰則群校同強，入守而百雉齊固。初據雍丘，謂非要害。將保江淮之臣庶，通南北之奏復，拔我義類，扼於睢陽。前後捕斬要遮，凶氣連阻。漢兵已絕，守疏勒而彌堅；虜騎雖強，頓盯眙而不進。
賊徒乃棄疾於我，悉眾合圍。技雖窮於九攻，誌益專於三板。偪陽懸布之勁，汧城鑿穴之奇。息意牽羊，羞鄭師之大臨；甘心易子，鄙宋臣之病告。諸侯環顧而莫救，國命阻絕而無歸。以有盡之疲人。敵無已之強寇。公乃躍馬潰圍，馳出萬眾，抵賀蘭進明乞師。進明乃張樂侑食，以好聘待之。公曰：「敝邑父子相食，而君辱以燕禮，獨何心歟？」乃自噬其指曰：「啖此足矣！」遂慟哭而返，即死孤城。首碎秦庭，終懵《無衣》之賦；身離楚野，徒傷帶劍之辭。至德二年十月，城陷遇害。無傅燮之歎息，有周苛之慷慨。聞義能徙，果其初心。烈士抗詞，痛臧洪之同日；直臣致憤，惜蔡恭於累旬。
朝廷加贈特進揚州大都督，功定為第一等，與張氏、許氏並立廟睢陽，歲時致祭。男在繈褓，皆受顯秩，賜之土田。葬刻鮑信之形，陵圖龐德之狀。納官其子，見勾踐之心；羽林字孤，知孝武之誌。舉門關於周典，征印綬於漢儀。王猷以光，寵錫斯備。
於戲！睢陽之事，不惟以能死為勇，善守為功；所以出奇以恥敵，立慬以怒寇，俾其專力於東南，而去備於西北，力專則堅城必陷，備去則天討可行。是故即城陷之辰，為克敵之日。世徒知力保於江淮，而不知功靖乎醜虜。論者或未之思歟！
公諱霽雲，字某，范陽人。有子曰承嗣，七歲為婺州別駕，賜緋魚袋，曆施、涪二州，服忠思孝，無替負荷。懼祠宇久遠，德音不形，願斫堅石，假辭紀美。惟公信以許其友，剛以固其誌，仁以殘其肌，勇以振其氣，忠以摧其敵，烈以死其事，出乎內者合於貞，行乎外者貫於義，是其所以奮百代而超千祀者矣。其誌不亦宜乎？廟貌斯存，碑表攸記。洛陽城下，思鄉之夢儻來；麒麟閣中，即圖之詞可繼。銘曰：
貞以圖國，義惟急病。臨難忘身，見危致命。漢寵死事，周崇死政。烈烈南公，忠出其性。控扼地利，奮揚兵柄。東護吳楚，西臨周鄭。婪婪群凶，害氣彌盛。長蛇封豕，踴躍不定。屹彼睢陽，制其要領。橫潰不流，疾風斯勁。梯衝外舞，缶穴中偵。鈴馬非艱，析骸猶競。浩浩烈士，不聞濟師。兵食殲焉，守逾三時。公奮其勇，單車載馳。投軀無告，噬指而歸。力窮就執，猶抗其辭。圭壁可碎，堅貞不虧。寇力東盡，凶威西恧。孤城既拔，渠魁受戮。雷霆之誅，由我而速。巢穴之固，由我而覆。江漢淮湖，群生鹹育。倬焉勳烈，孰與齊躅。天子震悼，陟是元功。旌褒有加，命秩斯崇。位尊九牧，禮視三公。建茲祠宇，式是形容。牲牢伊碩，黍稷伊豐。虔虔孝嗣，望慕無窮。刊碑河滸，萬古英風。
扶風公廉問嶺南三年，以佛氏第六祖未有稱號，疏聞於上。詔諡大鑒禪師，塔曰「靈照之塔」。元和十年十月十三日，下尚書祠部，符到都府。公命部吏洎州司功掾，告於其祠。幢蓋鍾鼓，增山盈穀，萬人鹹會，若聞鬼神。其時學者千有餘人，莫不欣踴奮厲，如師復生；則又感悼涕慕，如師始亡。因言曰：自有生物，則好鬥奪相賊殺，喪其本實，悖乖淫流，莫克返於初。孔子無大位，沒以餘言持世，更楊、墨、黃、老益雜，其術分裂，而吾浮圖說後出，推離還源，合所謂生而靜者。梁氏好作有為，師達摩譏之，空術益顯。六傳至大鑒。大鑒始以能勞苦服役，一聽其言，言希以究，師用感動，遂受信具。遁隱南海上，人無聞知。又十六年，度其可行，乃居曹溪，為人師，會學去來嚐數千人。其道以無為為有，以空洞為實，以廣大不蕩為歸。其教人，始以性善，終以性善，不假耘鋤，本其靜矣。中宗聞名，使幸臣再征，不能致，取其言以為心術。其說具在，今布天下，凡言禪皆本曹溪。大鑒去世百有六年，凡治廣部而以名聞者以十數，莫能揭其號，乃今始告天子，得大諡，豐佐吾道，其可無辭。
公始立朝，以儒重。刺虔州，都護安南，由海中大蠻夷，連身毒之西，浮舶聽命，咸被公德。受旗纛節戟。來蒞南海，屬國如林。不殺不怒，人畏無噩，允克光幹有仁。昭列大鑒，莫如公宜。其徒之老，乃易石於宇下，使來謁辭。其辭曰：
達摩乾乾，傳佛語心。六承其授，大鑒是臨。勞勤專默，終揖於深。抱其信器，行海之陰。其道爰施，在溪之曹。厖合猥附，不夷其高。傳告鹹陳，惟道之褒。生而性善，在物而具。荒流奔軼，乃萬其趣。匪思愈亂，匪覺滋誤。由師內鑒，鹹獲於素。不植胡根，不耘胡苗。中一外融，有粹孔昭。在帝中宗，聘言於朝。陰翊王度，俾人逍遙。百有六祀，號諡不紀。由扶風公，告今天子。尚書既復，大行乃誄。光於南土，其法再起。厥徒萬億，同悼齊喜。惟師教所被，洎扶風公所履，鹹戴天子。天子休命，嘉公德美。溢於海夷，浮圖是視。師以仁傳，公以仁理。謁辭圖堅，永允不已。
在代宗時，有僧法照，為國師，乃言其師南嶽大長老有異德，天子南向而禮焉。度其道不可征，乃名其居曰般舟道場，用尊其位。
公始居山西南岩石之下，人遺之食則食；不遺，則食土泥、茹草木。其取衣類是。南極海裔，北自幽都，來求厥道。或值之崖穀，羸形垢麵，躬負薪槱，以為仆役而媟之，乃公也。凡化人，立中道而教之權，俾得以疾至。故示專念、書塗巷、刻谿穀，丕勤誘掖，以援於下。不求而道備，不言而物成。人皆負布帛、斬木石，委之岩戶，不拒不營。祠宇既具，以洎於德宗，申詔褒立，是為彌陀寺。施之餘，則與餓疾者，不屍其功。
公始學成都唐公，次資川詵公，詵公學於東山忍公，皆有道。至荊州，進學玉泉真公。真公授公以衡山，俾為教魁，人從而化者以萬計。初，法照居廬山，由正定趣安樂國，見蒙惡衣侍佛者。佛告曰：「此衡山承遠也。」出而求之，肖焉，乃從而學。傳教天下，由公之訓。公為僧凡五十六年，其壽九十一，貞元十八年七月十九日，終於寺。葬於寺之南岡，刻石於寺大門之右。銘曰：
一氣回薄茫無窮，其上無初下無終。離而為合蔽而通，始末或異今焉同。虛無混冥道乃融，聖神無跡示教功。公之率眾峻以容，公之立誠教其中。服庇草木蔽穹隆，仰攀俯取食以充。形遊無極交大雄，天子稽首師順風。四方奔走雲之從，經始尋尺成靈宮。始自蜀道至臨洪，谘謀往復窮真宗。弟子傳教國師公，化流萬億代所崇。奉公寓形於南岡，幼曰宏願惟孝恭，立之茲石書元蹤。
乾元元年某月日，皇帝曰：「予欲俾慈仁怡愉，洽於生人，惟浮圖道允迪。」乃命五嶽，求厥元德，以儀於下。惟茲嶽上於尚書，其首曰雲峰大師法證，凡蒞事五十年，貞元十七年乃沒。其徒曰詮、曰遠、曰振、曰巽、曰素，凡三千餘人。其長老鹹來言曰：「吾師軌行峻特，器宇宏大。有來受律者，吾師示之以為尊嚴整齊，明列義類，而人知其所不為；有來求道者，吾師示之以為高廣通達，一其空有。而人知其所必至，元臣碩老，稽首受教；髫童毀齒，踴躍執役。故從吾師之命而度者，凡五萬人。吾師冬不燠裘，饑不豐食。每歲會其類，讀群經，俾聖言畢出，有以見其大；又率其件，伐木輦土，作佛塔廟洎經典，俾象法益廣，有以見其用。將沒，告門人曰：‘吾自始學至去世，未嚐有作焉，然後知其動無不虛，靜無不為，生而未始來，歿而未始往也。’其道備矣。願刻山石，知教之所以大。」其詞曰：
師之教，尊嚴有耀，恭天子之詔，維大中以告，後學是效。師之德，簡峻淵默，柔惠以直，渙焉而不積，同焉而皆得，茲道惟則。師之功，勤勞以庸，維奧秘必通，以興祠宮，遐邇攸從。師之族，由虢而郭，世德有奕，從佛於釋。師之壽，七十有八，惟終始罔缺，丕冒遺烈。厥徒蒸蒸，維大教是膺，維憲言是征。溥溥恢宏，如川之增，如雲之興，如嶽之不崩。終古其承之。
佛法至於衡山及津大師，始修起律教。由其壇場而出者，為得正法。其大弟子曰日悟和尚，盡得師之道，次補其處，為浮圖者宗。世家於零陵，蔣姓也。和尚心大而行密，體卑而道尊。以為由定發慧，必用毗尼為之室宇，遂執業於東林恩大師，究觀秘義，乃歸傳教。不視文字，懸判深微。登壇蒞事，度比丘眾，凡歲千人者三十有七，而道不慁。以為去凡即聖，必以三昧為之軌道，遂服勤於紫霄遠大師。修明要奧，得以觀佛，浩入性海，洞開真源。道場專精，長跪右繞，不衡不倚，凡七日者百有二十，而誌不衰。
初，開元中詔定制度，師乃居本郡龍興寺。肅宗制天下名山，置大德七人，茲嶽尤重，推擇居首。師乃即崇嶺，是作精室。辟林莽，刳岩巒，殿舍宏大，廊廡修直，不命而獻力，不祈而薦貨。凡南方人顓念佛三昧者，必由於是，命曰般舟台焉。和尚生十三年而始出家，又九年而受具戒，又十年而處壇場，又三十七年而當貞元二十年正月十七日，化於茲室。
嗚呼！無德而修，故念為實相；不取於法，故律為大乘。壞衣不飾，揣食不味。覆薦服役，凡出於生物者，擯而勿用，不自知其慈；攝取調禦，凡歸於正真者，動而成群，不自知其教。萬行方厲，一性恒如，寂用之涯，不可得也。有弟子曰景秀，嗣居法會。欲廣其師之德，延於罔極。故申明陳辭，俾刊之茲碑。銘曰：像教南被，及津而尊。威儀有嚴，載辟其門。吾師是嗣，增濬道源。度眾逾廣，大明群昏。乃興毗尼，微密是論。八萬總結，彰於一言。聲聞熙熙，遐邇來奔。如木既拔，有植其根。乃法般舟，奧妙斯存。百億冥會，觀於化元。同道祁祁，功庸以敦。如水斯壅，流之無垠。帝求人師，登我先覺。赫矣明命，表茲靈嶽。於彼南阜，齋宮爰作。負揭致貨，時靡要約。袒奮程力，不呼而諾。是刈是鑿，既塗既斫。層構孔碩，以延後學。出不牛馬，服不絮帛。匪安其躬，亦菲其食。勤而不勞，在用恒寂。縱而不傲，在舍恒得。洪融混合，孰究其跡？懿茲遺光，式是嘉則。容貌往矣，軌儀無極。其徒追思，賡薦茲石。
儒以禮立仁義，無之則壞；佛以律持定慧，去之則喪。是故離禮於仁義者，不可與言儒；異律於定慧者，不可與言佛。達是道者，惟大明師。師姓歐陽氏，號曰惠聞。唐開元二十一年始生，天寶十一載始為浮圖，大曆十一年始登壇為大律師，貞元十三年十一月十一日卒。元和九年正月，其弟子懷信、道嵩、尼無染等，命高道僧靈嶼為行狀，列其行事，願刊之茲碑。宗元今掇其大者言曰：師先因官世家潭州，為大族，有勳烈爵位，今不言，大浮圖也。凡浮圖之道衰，其徒必小律而去經，大明恐焉。於是從峻洎侃，以究戒律，而大法以立。又從秀洎昱，以通經教，而奧義以修。由是二道，出入隱顯。後學以不惑，來求以有得。廣德二年，始立大明寺於衡山，詔選居寺僧二十一人，師為之首。乾元元年，又命衡山立《毗尼藏》，詔選講律僧七人，師應其數。凡其衣服器用，動有師法；言語行止，皆為物軌。執巾匜、奉杖屨，為侍者數百；剪發髦、被教戒，為學者數萬。得眾若獨，居尊若卑；晦而光，介而大，灝灝焉無以加也。其塔在祝融峰西趾下，碑在塔東。其辭曰：
儒以禮行，覺以律興。一歸真源，無大小乘。大明之律，是定是慧。丕窮經教，為法出世。化人無量，垂裕無際。詔尊碩德，威儀有繼。道遍大洲，徽音勿替。祝融西麓，洞庭南裔。金石刻辭，彌億千歲。
凡葬大浮圖，無竁穴，其於用碑不宜。然昔之公室，禮得用碑以葬。其後子孫因宜不去，遂銘德行，用圖久於世。及秦刻山石，號其功德，亦謂之碑，而其用遂行。然則雖浮圖亦宜也。凡葬大浮圖，其徒廣則能為碑，晉、宋尚法，故為碑者多法。梁尚禪，故碑多禪。法不周施，禪不大行，而律存焉，故近世碑多律。凡葬大浮圖，未嚐有比丘尼主碑事，今惟無染實來，涕淚以求，其誌益堅，又能言其師他德尤備，故書之碑陰。師凡主戒事二十二年，宰相齊公映、李公泌、趙公憬，尚書曹王皋、裴公胄，侍郎令狐公亙，或師或友，齊親執經受大義為弟子。又言師始為童時，夢大人縞冠素舄來告曰：「居南嶽大吾道者，必爾也。」已而信然。將終，夜有光明，笙磬之音，眾鹹見聞。若是類甚眾。以儒者所不道，而無染勤以為請，故末傳焉。無染，韋氏女，世顯貴，今主衡山戒法。
佛之生也，遠中國僅二萬里；其沒也，距今茲僅二千載。故傳道益微，而言禪最病。拘則泥乎物，誕則離乎真，真離而誕益勝。故今之空愚失惑縱傲自我者，皆誣禪以亂其教，冒於嚚昏，放於淫荒。其異是者，長沙之南曰龍安師。
師之言曰：「由迦葉至師子，二十二世而離，離而為達摩。由達摩至忍，五世而益離，離而為秀為能。南北相訾，反戾鬥狠，其道遂隱。嗚呼！吾將合焉。且世之傳書者，皆馬鳴、龍樹道也。二師之道，其書具存。征其書，合於誌，可以不慁。」於是北學於惠隱，南求於馬素，鹹黜其異，以蹈乎中，乖離而愈同，空洞而益實，作《安禪通明論》。推一而適萬，則事無非真；混萬而歸一，則真無非事。推而未嚐推，故無適；混而未嚐混，故無歸。塊然趣定，至於旬時，是之謂施用；茫然同俗，極乎流動，是之謂真常。居長沙，在定十四日，人即其處而成室宇，遂為寶應寺。去於湘之西，人又從之，負大木、礱密石，以益其居，又為龍安寺焉。尚書裴公某、李公某，侍郎呂公某、楊公某，御史中丞房公某，鹹尊師之道，執弟子禮。凡年八十一，為僧五十三期，元和三年二月九日而沒。
其弟子元覺洎懷直、浩初等，狀其師之行，謁予為碑。曰：師，周姓；如海，名也。世為士，父曰擇交，同州錄事參軍。叔曰擇從，尚書禮部侍郎。師始為釋，其父奪之誌，使仕，至成都主簿，不樂也。天寶之亂，復其初心。嚐居京師西明寺，又居岣嶁山，終龍安寺，葬其原。銘曰：
浮圖之修，其奧為禪。殊區異世，誰得其傳？遁隱乖離，浮遊散遷；莫征旁行，徒聽浮言。空有互鬥，南北相殘。誰其會之，楚有龍安。龍安之德，惟覺是則。苞並絕異，表正失惑。貌昧形靜，功流無極。動言有為，彌寂而默。祠廟之嚴，我居不飾；貴賤之來，我道無得。逝耶匪追，至耶誰抑？惟世之幾，惟道之微，既陳而明，乃去而歸。象物徒設，真源無依。後學誰師？嗚呼茲碑！
維某年月日，岳州大和尚終於聖安寺。凡為僧若干年，年若干。有名無姓，世莫知其閭里、宗族。所設施者有問焉，而以告曰：「性，吾姓也。其原無初，其胄無終，承於釋師，以系道本，吾無姓耶？法劍云者，我名也。實且不有，名惡乎存？吾有名耶？性海，吾鄉也。法界，吾宇也。戒為之墉，惠為之戶，以守則固，以居則安。吾閭里不具乎？度門道品，其數無極；菩薩大士，其眾無涯。吾與之戚而不吾異也，吾宗族不大乎？」其道可聞者如此而止。讀《法華經》《金剛般若經》數逾千萬。或譏以有為，曰：「吾未嘗作。」嗚呼！佛道逾遠，異端競起，唯天台大師，為得其說。和尚紹承本統，以順中道，凡受教者，不失其宗。生物流動，趣向混亂，惟極樂正路為得其歸。和尚勤求端愨，以成至願，凡聽信者，不惑其道。或譏以有跡，曰：「吾未嘗行。」始居房州龍興寺，中徙居是州，作道場於楞伽北峰，不越閫者五十祀。和尚凡所嚴事，皆世高德。始出家，事而依者曰卓然師，居南陽立山，卒葬岳州。就受戒者曰道穎師，居荊州。弟子之首曰懷遠師，居長沙安國寺，為南嶽戒法。歲來侍師，會其終，遂以某月日葬於卓然師塔東若干步。銘曰：
道本於一，離為異門。以性為姓，乃歸其根。無名而名，師教是尊。假以示物，非吾所存。大鄉不居，大族不親。淵懿內朗，沖虛外仁。聖有遺言，是究是勤。惟動惟默，逝如浮雲。教久益微，世罕究陳。爰有大智，出其真門。師以顯示，俾民惟新。情動生變，物由湮淪。爰授樂國，參乎化源。師以誘導，俾民不昏。道用不作，神行無跡。晦明俱如，生死偕寂。法付後學，施之無斁。葬從我師，無忘真宅。薦是昭銘，刻茲貞石。
無姓和尚既居是山，曰：「凡吾之求，非在外也，吾不動矣。」宏農楊公炎自道州以宰相征，過焉。以為宜居京師，強以行，不可。將以聞，曰：「願間歲乃往。」明年，楊去相位，竄謫南海上，終如其志。趙郡李萼，辯博人也。為岳州，盛氣欲屈其道，聞一言，服為弟子。河東裴藏之舉族受教，京兆尹宏農楊公某以其隱地為道場，奉和州刺史張惟儉，買西峰廣其居。凡以貨利委堂下者，不可選紀，受之亦無言。將終，命其大弟子懷遠，授以道妙，終不告其姓。或曰周久也。信州刺史李某為之傳，長沙謝楚為《行狀》，博陵崔行儉為《性守》一篇。凡以大辭道和尚功德者，不可悉數。宏農公自餘杭命以《行狀》來，懷遠師自長沙以《傳》來，使予為碑。既書其辭，故又假其陰以記。
