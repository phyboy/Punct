夫人姓劉，其先漢河間王。王有明德，世紹顯懿。至於唐，有文昭者，為綿州刺史，號良二千石。其嗣慎言，為仙居令、光州長史，克荷於前人。光州，夫人之父也。夫人既笄五年，從於北海王府君諱某。府君舉明經，授任城尉左金吾衛兵曹。修經術，以求聖人之道；通古今，以推一王之典。會世多難，不克如誌，卒以隱終。
夫人生二子：長曰彝倫，舉五經，早夭；少曰叔文，堅明直亮，有文武之用。負貞中待詔禁中，以道合於儲後，凡十有八載，獻可替否，有匡弼調護之勤。先帝棄萬姓，嗣皇承大位。公居禁中，訏謨定命，有扶翼經緯之績，由蘇州司功參軍為起居舍人翰林學士。將明出納，有彌綸通變之勞，副經邦阜財之職。加戶部侍郎，賜紫金魚袋。重輕開塞，有和鉤肅給之效。內讚謨畫，不廢其位，凡執事十四旬有六日。利安之道，將施於人，而夫人卒於堂，蓋貞元之二十一年六月二十日也。知道之士，為蒼生惜焉。天子使中謁者臨問其家，賻以布帛。
嗚呼！夫人之在女氏也，貞順以自處，孝謹以有奉；其在夫族也，祗敬以承上，嚴肅以蒞下。事良人四十有九年，而勤勞不懈；生戶部五十有三年，而教誡無闕。年七十有九，而戶部之道聞於天下，為大僚，垂紫綬，以就奉養。公卿侯王，鹹造於門。既壽而昌，世用羨慕。然而天子有詔，俾定封邑，有司稽於論次，終以不及，時有痛焉。是年八月某日，祔於兵曹府君之墓。銘曰：
夫人之德，溫柔敬直。承於明教，式是嬪則。克生良子，用揚懿美。有其文武，宏我化理。天子是毗，邦人是望。若若紫綬，榮於高堂。惟昔孟氏，號為母師。在漢稱賢，有雋不疑。懿懿夫人，惟其似之。山北之裏，神禾之原。問於靈龜，此顯魂。勒石垂體，永永萬年。
唐永州刺史博陵崔簡女諱媛，嫁為朗州員外司戶河東薛巽妻。三歲知讓，五歲知戒，七歲能女事。善筆劄，讀書通古今，其暇則鳴糸玄桐諷詩騷以為娛。始簡以文雅清秀重於當世，其後病惑，得罪投州。諸女蓬垢涕號，柳氏出也。以叔舅命歸於薛。惟恭柔專勤，以為婦妻，恩其故他姬子雜己子，造次莫能辨。無忮忌之行，無犯迕之氣，一畝之宅，言笑不聞於鄰。元和十二年五月二十八日，既乳，病肝氣逆肺，牽拘左腋，巫醫不能已，期月之日，潔服飭容而終，年若干。某月日，遷樞於洛，某月日，祔於墓。在北邙山南洛水東。巽始佐河北軍食有勞，未及錄。會其長以罪聞，因從貶。更大赦，方北遷，而其室已禍。
巽之考曰大理司直仲卿，祖曰太子右讚善大夫環，曾祖曰平舒令煜，高祖曰工部尚書真藏。簡之父曰大理司直煜，祖曰某官鯢。唐興，中書令仁師議刑不孥。其二世，大父也。巽之他姬子，丈夫子曰老，女子曰張婆。妻之子，女子曰陀羅尼，丈夫子曰某，實後子。銘曰：
翼翼仁師，惟仁之碩。一言刑輕，綿載二百。其慶中缺，曾元不績。簡之溫文，卒昏以易。七男三女，八我之出。仍禍六稔，數存如歿。宜福而災，伊誰雲恤。惟薛之婦，德良才全。鄰無言聞，臧獲以虔。推仁撫庶，孩不異憐。兄公是怙，夫屬忻然。[QMDB]髢峨峨，籩豆惟嘉。蒸嚐賓燕，其羞孔多。有有嚴，神饗斯何。奚仲仲虺，胡祐不遐。高曾祖考，胡嘏之訛。淑人不居，誰任於家。書銘告哀，以寘岩阿。
馬室女雷五，父曰師儒，業進士。雷五生巧慧異甚，凡事絲纊文繡，不類人所為者，餘睹之甚駭。家貧，歲不易衣，而天姿潔清修嚴，恒若簪珠璣，衣紈縠，寥然不易為塵垢雜。年十五，病死。後二日，葬永州東郭東裏。以其姨母為嫂於餘也，將死，曰：「吾聞柳公嚐巧我慧我，今不幸死矣，安得分之文誌我於墓？」其父母不敢以雲。葬之日，餘乃聞焉，既而閔焉。以攻石之後也，遂為砂書元磚，追而納諸墓。
魏氏世墓於某縣某原。唐興，有聞士諱之逷者，與子及孫，鹹舉進士，嗣為儒，家綿州。涪城尉諱全缶，魏州臨黃主簿諱欽慈，太常主簿諱緄，尚書膳部員外郎兼江陵少尹諱萬成，凡五代，名高而不浮於行，才具而不得其祿。江陵府君益之以閎達之量，經緯之謀，故豪士賢大夫痛慕加厚。生郎中府君諱宏簡，字曰裕之，以文行知名。既冠，而德禮聞於鄉黨；既仕，而法制立於官政。溫柔發乎外，見而人莫不親；直方存乎內，久而人莫不敬。由進士策賢良，連居科首，授太子校書，曆桂管、江西、福建、宣歙四府為判官副使，累授協律即大理評事，三為御史，賜緋魚袋。在州六年，而人樂之。廉使崔衍曰：「吾敢專天下之士，獨惠茲人乎？」遂獻於天子，拜度支員外郎，轉戶部郎中。邦賦克舉，人望逾重。年四十七，貞元二十年九月三十日，不疾而歿。震悼之聲，遐邇一辭。且曰：「斯人也，而不得為善之利，中人其怠乎！」
君嚐三娶，而卒無主婦，庭無倚廬，堂無抱孤。有令兄弟以主其喪，有孝女以守其祀。故哭於客位，吊於殯東者，鹹加哀焉。凡為部從事，府喪而當其位者三，州缺而居其守者二，皆得其理。君之先，再世貧不得葬。故以祿仕遊於諸侯，薄衣食，損車馬，凡十有餘祀，卒獲於厥心。其族屬之無主後者，皆位於墓；娣侄之無歸從者，鹹會於家。由是處約以終其世。既斂，家宰庀其政。視廩惟釜鍾，視藏惟束帛，無餘積焉。十有一月，遣車歸於洛師。某日，祔於墓。監察御史柳宗元聞其道而玩其文也久，居又同閈，故哀而銘之。其辭曰：
郎中之道，惟直是保，淳泊坦厚，溫恭孝友。郎中之文，惟孝是宣，溥暢周流，炳蔚紛綸。為周賢能，為漢賢良。始仕讎校，篇籍有光。仍授使檄，訏漠用揚。二居郎位，征賦以理。休聲載起，顯命伊始。生而不壽，孰知其止。歿而不嗣，孰濟其美。有翩其旗，爰舉裳帷。行道遲遲，望墓而歸。象物是宜，卜筮孔時。裏人作銘，不愧於辭。
維元和五年九月十五日壬子，永州刺史崔公薨於位，享年六十八。己未，殯於路寢。景寅，遷神於舟。以某年某月日，歸葬於某縣某原，祔於皇考吏部侍郎贈戶部尚書府君之墓。尚書諱漪，元宗南巡，內禪聖嗣，府君以謀畫定命，起一旅以復天下，厥功載焉。尚書之先曰貴鄉丞贈太常少卿府君諱子美。太常之先曰揚州江都丞府君諱道禎。行高位卑，華冠士族。
公諱某，字某。承世德之清源，浚之以蠲潔，以端其誌；采群言之枝葉，植之以茂實，以修其能。始由右千牛備身佐環衛，更盩厔、三原、藍田尉，仍有大故，三徙同位。繼授許州臨穎、汝州龍興令，推以直道，二邑齊風。哥舒曜尹河南，鯨寇猾騖，黎人播越。表公尉河南，糗糧芻茭，戎備畢給，版圖田洫，民事時乂。遷揚州錄事參軍，實吳楚之大都會也。政令煩，貢奉叢遝。一日不葺，鐫譙四至，公為之優遊有裕。長史司徒杜公與之揖讓，異於賓僚。入為太子司議郎，拜歸州刺史。岩險湍悍，人類鳥獸，古號難理。公克有聲，遷永州刺史朝散大夫。惟是南楚，風浮俗鬼，戶為胥徒，家有禳礻更。大者虐鰥孤以盜邦賦，毆愚蒙以神訛言。悖於政經，莫有禁禦。公於是修整部吏，黜侵淩牟漁者數百人，以付信於下，而征貢用集；擒戮妖師，毀焄蒿淫昏者千餘室，以舉正群枉，而田閭克和。寬以容物，直以率下。邦人方安其理，縉神猶鬱其望。體魄遽降，哀何有窮？嗚呼！
公前夫人徐州參軍滎陽鄭钜女，有子曰義和，早夭。後夫人萬年尉范陽盧彤女，嘉淑之德，繼聞宗族。有子曰貽哲、貽儉，克承於家。洎公之兄子曰勵曰禮，誠願誌於墓，無忘公之德。銘曰：
孰為德門？清河浚源，遠哉沄沄。自葉而根，世有顯懿，揚其清芬。煥炳增華，昭於後昆。惟魴與鯉，舊史是尊。孰為茂功？尚書清風，藹其有融。勃焉而興，披草從龍。布令諸夏，敷和六戎。赫矣太陽，克升於中。孰為惠政？公嗣餘慶，形於謠詠。小程其功，大遂其性。黠吏是省，妖風以正。幹邑於邦，克揚休命。孰為遺愛？公去昭代，邦人斯痗。始焉是賴，今也何戴。孰葬我公？於洛之會。何以銘之？徽音不昧。
博陵崔君，由進士入山南西道節度府，始掌書記。至府留後，凡五徙職。六增官，至刑部員外郎。出刺連、水兩州。未至永，而連之人君。御史案章具獄·，坐流州。幼弟訟諸朝。天子黜連帥，罷御史，小吏鹹死，投之荒外，而君不克夏。元和七年正月二十六日卒。孤處道洎守訥，奉君之喪，逾海水，不幸遇暴風，二孤溺死。七月某日，柩至於永州。八月甲子，槁葬於社壝之北四百步。崔氏世嗣文章，君又益工。博知古今事，給數敏辨。善謀畫，南敗蜀虜，西遏戎師，其慮皆君之自出。後餌五石，病瘍且亂。故不承於初。今尚有五丈夫子。夫人河東柳氏，德碩行淑，先崔君十年卒。其葬在長安東南少陵北，君以竄沒，家又有海鍋，力不克祔。三年，將復故葬也。徒誌其一二大者雲。
鯢為祖，煜為父。世文儒，積彌厚。簡其名，子敬字。年五十，增以二。葬湘澨，非其他。後三年，辭當備。
唐故中散大夫檢校國子祭酒兼安南都護御史中丞充安南本管經略
漢光中興，馬援雄絕域之誌；晉武一統，陶橫布殊俗之恩。理隨德成，功與時並。今皇帝載新景命，丕冒海隅。時惟張公，祗復厥績，交趾之理。續於前人。
公諱某，字某，某郡人也。曾祖彥師，朝散大夫尚書駕部郎中。祖瑾，懷州武德縣令。考清，朝議郎試大理寺丞，贈右讚善大夫。鹹有懿美，積為餘慶。公以忠肅循其中，以文術昭於外，推經旨以飾吏事，本法理以平人心。始命蘄州蘄春主簿，句會敏給，厥聲顯揚。仍以左領軍衛兵曹為安南經略巡官，申固捍衛，有聞彰徹。轉金吾衛判官。三曆御史，績用宏大，揚於天庭。加檢校尚書禮部員外郎，換山南東道節度判官。復轉郎中，為安南副部護，賜紫金魚袋，充經略副使。遷檢校太子右庶子，兼安南都護御史中丞，充本管經略招討處置等使。
公自為吏，習於海邦，凡其比較勤勞，利澤長久。去之則夷獠復亂，復至而寇攘順化。及受命專征，得陳嘉謨，誓拔禍本，納於夷軌。乃命一其貢奉，平其斂施。牧人盡區處之方，制國備刑體之法。道阻而通百貨，地偏而具五人。儲偫委積，師旅無庚癸之呼；繕完板圻，控帶兼戊巳之位。文單環王，怙力背義，公於是陸聯長轂，海合艨艟，再舉而克殄其徒，廓地數圻，以歸於我理；烏蠻酋帥，負險蔑德，公於是外申皇威，旁達明信，一動而悉朝其長，取州二十，以被於華風。易皮弁以冠帶，化奸宄為誠敬，皆用周禮，率由漢儀。公患浮海之役，可濟可覆，而無所恃，乃刳連烏，以辟坦途。鬼工來並，人力罕用，沃日之大，束成通溝；摩霄之阻，哲為高岸，而終古蒙利。公患疆埸之制，一彼一此，而不可常，乃夏銅柱，為正古制。鼓鑄既施，精堅是立。固圉之下，明若白黑，易野之守，險逾丘陵，而萬世無虞。奇琛良貨，溢於玉府；殊俗異類，盈於槁街。優詔累旌其忠良，太史嗣書其功烈。就加國子祭酒，封武城男，食邑三百戶。凡再策勳至立柱國，三增秩至中散大夫。某年月，薨於位，年若干。天子震悼，傷辭有加。明年，其孤某官與宗人號奉裳帷，率其家老，谘子叔父延唐令某，卜宅於潭州某原。葬用某月某日，人謀皆從，龜兆襲吉。乃刻茲石，著公之閥，以誌於丘竁，告於幽明。銘曰：
周限荊衡，秦開百粵。交州之治，炎劉是設。德大來服，道消自絕。伏彼南征，漢威載烈。宛陵北附，晉政爰發。我唐流澤，光於有截。皇帝中興，武城授鋱。肅肅武城，惟夫之哲。更曆毗讚，顯揚彰徹。既受休命，秉茲峻節。度其謀猷，守以廉潔。厚農薄征，匪貂匪桀。通商平貨，有來胥悅。踐山跨海，堅其鶴列。制器足兵，潰茲蟻結。烏蠻屈服，文單剪滅。柔遠開疆，會朝天闕。銅注乃復，環山以[QYDM]。海無遘迕，賊罔逾越。琛贐之獻，周於窮發。帝嘉成德，載旌茂閥。增秩策勳，土封斯裂。位厄元侯，年虧大耋。邦人號呼，夷裔淒咽。卜葬長沙，連岡啟穴。書銘薦辭，德音罔缺。
唐故邕管經略招討等使朝散大夫持節都督邕州諸軍事守邕州刺史兼御史中丞賜紫金魚袋李公墓誌銘（並序）
君諱某，字某，南陽人，漢司徒禹之後也。曾祖倚，皇建州浦城令。祖少立，皇滄州司馬。考邕，皇左武衛兵曹參軍。惟君敏給以禦下，廉忠以承上，幹蠱之稱，洽於諸侯；信謹之跡，彰於所蒞。故自始仕以至沒世，示嚐無聞焉。初以試太常寺奉禮郎，更職於劍南、湖南、江西。前後連帥鹹器其能，以柄於事。於劍南則亭擬閱實，以循官刑，盡哀敬之情，致淑問之頌，寬猛之適，克合於中。於湖南則外案屬城。內專平準，蒞卯人錫石之地，參鳧氏鼓鑄之功。溢山告祥，國用益贍，吏無並緣以巧法，人無怨讟以苦役，凡處斯職。莫能加焉。於江西則旁緝傳置，下繩支郡，俾無有異政，以一於詔條，財賦之重，待君而理。
無何，邕州經略使路公恕奏署試大理評事兼貴州刺史。參帷幕之任，董龜虎之威，夷俗敬愛，革麵受事。朝廷將以武定南服，命安南大校御史中丞趙良金為邕州，復以君兼招討判官。錄其導能，奏加司直，升招討副使兼統橫、廉、貴三州事。厖茸之下，直道有立，獷悍之內，義威必行。賦增而不擾，法一而無憾。然以憂栗間於多虞，卒成耳目之塞，遂致齒牙之猾。元和五年五月二十一日，疾卒於公館，年五十五。明年某月日，返葬於潭州某原。夫人隴西李氏，大理評事練之女，年三十三，貞元十六年終於郴州。有子四人，曰贄，曰某。贄十三年矣，哀禮具焉。
京兆尹宏農公始由湖南為江西，再以君為從事，知之最厚。痛君之能不施於劇任，惜君之誌見屈於群疑，且以誌授宗元，使備其缺。古者觀其所使，而知在上之德；今也觀其所使，而知在下之誠。嗚呼！可無辭乎？銘曰：
曼姓之裔，司徒隆漢。惟君是承，有植其幹。始屬奉常，出參藩翰。議讞西蜀，平其狴犴。巡視南楚，總茲條貫。貿遷化居，貨殖攸讚。改煎鎔範，貢輸增算。既飭財賦，亦專傳館。去牧荒陬，肅其聽斷。敚襄攵以息，暴戾斯逭。行非選事，進不避難。始賴其寧，終聞見憚。疾與憂積，誌隨魄散。年極中身，葬茲高岸。才耶命耶？君子興歎。
呂氏世居河東，至延之始大，以御史大夫為浙東道節度大使。延之生渭，為中書舍人尚書禮部侍郎，刺湖南七州。生四子，溫、恭、儉、讓。以溫為尚書郎，再贈至右仆射。恭字敬叔，他名曰宗禮，或以為字，實惟呂氏宗子。尚氣節，有勇略，不事小謹。讀從橫書，理《陰符》《握機》《孫子》之術，曰：「我師尚父胄也。大父洎先人，鹹統方嶽。今天下將理平，蔡、兗、冀、幽洎戎猶負命。」早夜呼憤，以為宜得任爪牙，畢力通天子命，作文章鹹道其誌雲。又曰：「由吾兄而上三世，世為進土。吾為文不墜教誡，獨武事未克纘厥緒。」因棄去。從山南西道節度府掌書記，預謀畫，不甚合，以試守軍衛佐加協律郎，入薦為長安主簿。復出，以監察御史參江南西道都團練軍事。府表進殿中侍御史，為桂管部防禦副使。元和八年去桂州，相國尚書鄭公遮留，假嶺南道節度判官。至廣州，病痞瘧加<疒帶>，六月二十八日卒。妻裴氏，戶部尚書延齡女。有丈夫子三人：曰爽，曰瑰，曰特；女子三人：曰環，曰鸞，曰倩，皆幼。行於道而倩又死，遂以柩加洛陽，祔葬於大墓，款誌。
呂氏世仕至大官，皆有道，宜興於世。溫洎恭名為豪傑，知者以為是必立王功、活生人。不幸溫刺衡州，年四十卒。恭未及理人，年三十七又卒。世固有有其具而不及其用若溫、恭者耶？恭貌奇壯，有大志，信善容物，宜壽考碩大而又不克。呂氏之道惡乎興！銘曰：
渢渢之風兮不可追，有誌之大乎今安歸？呂君去我死乎吾誰依？
元和九年月日，扶風馬君卒。命於守龜，祔於先君食。卜葬明年某月庚寅亦食。其孤使來以狀謁銘，宗元刪取其辭，曰：君凡受署，往來桂州、嶺南、江西、荊南道，皆大府。凡命官，更佐軍衛錄王府事、番禺令、江陵戶曹錄府事、監察御史，皆為顯官。凡佐治，由巡官、判官至押番舶使、經略副使，皆所謂右職。凡所嚴事，御史中丞良、司徒佑、嗣曹王皋、尚書胄、尚書伯儀、尚書昌，皆賢有勞諸侯。其善事，凡管嶺南五府儲跱，出卒致穀，以謀畫平哥舒晃，假守州邑，民以便安。殄火訛，殺吏威，海鹽增筭，邦賦大減，所至皆用是理。年七十，不肯仕，曰：「吾為吏逾四十年，卒不見大者。今年至慮耗，終不能以筋力為人贏縮。」因罷休，以經書教子弟，不問外事。加七年，卒。君始以長者重許與聞，凡交大官，皆見禮。司徒佑嘗以國事徵，顧謂君曰：「願以老母為累。」受託，奉視優崇，至忘其子之去。
君諱某，字某。曾祖某，某官。祖某，某官。父某，某官。嗣子隴西李氏出，曰徵，由進士為右衛胄曹，早沒。次四子，皆京兆韋氏出，曰儆，曰倣，曰敏，曰庭。女一人，嫁柳氏，壻曰宗一。其銘曰：
不懈于位，不替于謀。慮寇以平，撫民以蘇。
僭火不孽，悍吏不牟。惟寶于鹽，亦贏其籌。
公以忠施，私以義躋。既至于年，乃靜于懷。
衣柔膳甘，子侍孫携。觀經考古，教導斯齊。
克壽克樂，嗚呼終哉！
于陰之原，爰位其墓。千萬子孫，來拜來附。
孟氏之孤曰遵慶，奉其父命書九篇，為善狀一篇，來告曰：月日君薨，月日將葬於某。敢請刻辭。
嗚呼！公自假左讚善大夫桓王司馬太常少卿為義成軍中軍兵馬使。其帥魏國公躭為宰相，命公左領軍衛將軍。事德宗、順宗、今上，立朝九年，加朝議大夫。居喪，會用兵於趙，起復居故官，為左神策行營先鋒兵馬使知牙，而趙兵罷，不受祿，去金革，服喪終期。命安州刺史，仍加侍御史安州防遏兵馬使。貶柳州司馬。
公嚐佐魏公平襄陽，靖梁州，立義成軍。魏公宏大恢奇，公能以任軍政，是以又為衛將軍。虔恭潔廉，勳得禮節。伐趙之役，堅立堡壘，誓死麾下。法制明具，權力無能移。進不避患，退不敗禮。安州迫寇攘，多戎事，政出一切，吏以文持之，故貶。明年，用兵於蔡，朝廷諸公洎外諸侯鹹以公為請。未及征，氣乘肺，溢為水，浮膚而卒，年六十。惟公誌專於中，貌嚴於外。嚐立廷中毅然，望之若圖形刻像。聞國難，輒不寢食，謀度憤吒，以故病不可治。
曾祖某官，諱某。祖某官，諱某。父某官，諱某。公之諱曰常謙。子遵慶。弟曰某。銘曰：
魯仲孫氏，其世為孟。賁勇光武，軻儒紹聖。公傳師法，以訓戎政。執稽以庸，鹹致厥命。濟濟於朝，冕服以光。墨非從利，終役復喪。忠孝孔明，君子攸彰。昔者雲中，六級下吏。公刺於安，法亦可議。黜伏南荒，豪士歔欷。聞難以激，去食廢寐。神乖氣離，支膈莫遂。廷臣進言，侯伯拜章。帝命將施，俄仆於京。代山丸丸，植柏與鬆。其名維何，忠孝孟公。
年月日，尚書都官員外郎和州刺史連州司馬富春淩君諱準卒於桂陽佛寺。先是六月，告於州刺史博陵崔君曰：「餘嚐學《黃帝書》，切脈視病，今餘肝伏以濇，腎浮以代，將不臘而死，審矣。凡予之學孔氏為忠孝禮信，而事固大謬，卒不能有立乎世者，命也。臣道無以明乎國，子道無以成乎家。下之得罪於人，以謫徙醜地；上之得罰於天，以降被罪疾。餘無以禦也。敢以鬼事為累。」又告為老氏者某曰：「餘生於辰，今而寓乎戌，辰、戌衝也，吾命與脈葉，其死矣乎！吾罪大，懼不克歸柩於吾鄉，是州之南，有大岡不食，吾甚樂焉，子其以是葬吾。」及是，鹹如其言雲。孤夷仲、求仲，以其先人之善餘也，勤以誌為請。嗚呼！」
君字宗一，以孝悌聞於其鄉。杭州刺史常召君以訓於下。讀書為文章，著《漢後春秋》二十餘萬言。又著《六經解圍又文集》未就。有謀略，尚氣節，賙人之急，出貨力猶棄比稗。年二十，以書幹丞相。丞相以聞，試其文，日萬言，擢為崇文館校書郎。又以金吾兵曹為邠寧節度掌書記。泚烴之亂，以謀畫佐元戎，常有大功，累加大理評事御史，賜緋魚袋。換節度判官，轉殿中侍御史，府喪罷職。後遷侍御史，為浙東廉使判官，撫循罷人，案驗汙吏。吏人敬愛，厥績以懋，粹然而光，聲聞於上，召以為翰林學士。德宗崩，還臣議秘三日乃下遺詔，君獨抗危詞以語同列王伾，畫其不可音十六七，乃以旦日發喪，六師萬姓安其分。遂入為尚書郎，仍以文章侍從，由本官參度支，調發出納，奸吏衰止。以連累出和州，降連州。居母喪不得歸，而二弟繼死。不食哭泣，遂喪其明以沒。蓋君之行事如此，其報應如此。
夫人高氏，在越。孤四人，南仲、殷仲在夫人所，未至。執友河東柳宗元哀君有道而不明白於天下，離湣逢尤夭其生，且又同過，故哭以為誌，其辭哀焉。銘曰：
噫淩君，生不淑，學孔氏，揚芬鬱。好謀謨，富天祿，仇禁書，讚推轂。觀靈龜，獲貞卜。徙東越，翊明牧。罷人蘇，汙吏覆。升侍從，躬啟沃。匡危疑，興大福。吏尚書，徒隸肅。佐經邦，財用足。道之躓，身則辱。烏江垂，九疑麓。仍禍凶，遘茲酷。能知命，無怨毒。罪不泯，死猶僇。何以葬，南嶺曲。魂有靈，故鄉復。封茲壤，歸骨肉。為之銘，誌陵穀。
元和某年月日，立太子，赦下。嚐有非其罪，柩得返葬。淩氏孤夷仲、求仲，自連桂陽舉其先人之柩，龜筮吉利，某年月歸於杭之新城，祔於其墓。刻《前志》誌其行，益以《後志》誌其時，立碣於墳東南隅，申誌於外。噫！亦勤矣。以其先人之行，宜克大於後，以其孤之誌，宜克承於初。艱其躬以延於無窮，承而大，直哉！
