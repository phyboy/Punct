魯有劉叟者，嘗以御龍術進于魯公，云云。劉叟曰：「歲不雨，無以出終無以入。民枯然視天，卿士大夫絕智，謀山川、禱神祗以祈，咸不應。臣投是龍于尺池之內，不逾晷，雷孚上下，電孚東西，于是先之以風，騰之以云，從之以雨。如君之意，欲一邑足之，欲一國足之，欲天下足之。」魯公曰：「斯龍也其神乎？是則寡人之國非敢用。」劉叟曰：「臣聞避風雨，御寒暑，當在未寒暑乎？是故事至而后求，曷若未至而先備。」于是魯公止劉叟而內龍。明年，果大旱，命劉叟出龍，果大雨。
宋清，長安西部藥市人也。居善藥。有自山澤來者，必歸宋清氏，清優主之。長安醫工得清藥輔其方，輒易讎，鹹譽清。疾病疕瘍者，亦皆樂就清求藥，冀速已。清皆樂然響應，雖不持持者，皆與善藥，積券如山，未嚐詣取直。或不識遙與券，清不為辭。歲終，度不能報，輒焚券，終不復言。市人以其異，皆笑之，曰：「清，蚩妄人也。」或曰：「清其有道者歟？」清聞之曰：「清逐利以活妻子耳，非有道也，然謂我蚩妄者亦謬。」
清居藥四十年，所焚券者百數十人，或至大官，或連數州，受俸博，其饋遺清者，相屬於戶。雖不能立報而以賒死者千百，不害清之為富也。清之取利遠，遠故大，豈若小市人哉？一不得直，則怫然怒，再則罵而仇耳。波之為利，不亦剪剪乎！吾見蚩之有在也。清誠以是得大利，又不為妄，執其道不廢，卒以富。求者益眾，其應益廣。或斥棄沉廢，親與交視之落然者，清不以怠，遇其人，必與善藥如故。一旦復柄用，益厚報清。其遠取利皆類此。
吾觀今之交乎人者，炎而附，寒而棄，鮮有能類清之為者。世之言徒曰「市道交」。嗚呼！清，市人也，今之交有能望報如清之遠者乎？幸而庶幾，則天下之窮困廢辱得不死亡者眾矣，「市道交」豈可以少耶？或曰：「清，非市道人也。」柳先生曰：清居市不為市之道，然而居朝廷、居官府、居庠塾鄉黨以士大夫自名者，反爭為之不已，悲夫！然則清非獨異於市人也。
郭橐駝，不知始自何名。病僂，癃然伏行，有類橐駝者，故鄉人號之「駝」。駝聞之曰：「甚善，名我固當。」因舍其名，亦自謂橐駝雲。其鄉曰豐樂鄉，在長安西。駝業種樹，凡長安豪富人為觀遊及賣果者，皆爭迎取養。視駝所種樹，或移徙，無不活，且碩茂蚤實以蕃。他植者雖窺伺效慕，莫能如也。
有問之，對曰：「橐駝非能使木之壽且孳也，以能順木之天，以致其性焉耳。凡植木之性，其本欲舒，其培欲平，其土欲故，其築欲密。既然已，勿動勿慮，去不復顧。其蒔也若子，其置也若棄，則其天者全而其性得矣。故吾不害其長而已，非有能碩而茂之也；不抑耗其實而已，非有能蚤而蕃之也。他植者則不然，根拳而土易，其培之也，若不過焉則不及。苟有能反是者，則又愛之太恩，憂之太勤，旦視而暮撫，已去而復顧。甚者爪其膚以驗其生枯，搖其本以觀其疏密，而木之性日以離矣。雖曰愛之，其實害之；雖曰憂之，其實仇之，故不我若也。吾又何能為矣哉？」
問者曰：「以子之道移之官理可乎？」駝曰：「我知種樹而已，理，非吾業也。然吾居鄉，見長人者好煩其令，若甚憐焉，而卒以禍。旦暮吏來而呼曰： 『官命促爾耕，勖爾植，督爾獲。蚤繰而緒，蚤織而縷，字而幼孩，遂而雞豚。』鳴鼓而聚之，擊木而召之。吾小人具飧餐以勞吏，且不得暇，又何以蕃吾生安吾性耶？故病且怠。若是，則與吾業者其亦有類乎？」
問者曰：「嘻，不亦善夫！吾問養樹，得養人術。」傳其事，以為官戒也。
柳先生曰：越人少恩，生男女以貨視之。自毀齒以上，父兄鬻賣，以覬其利。不足，則盜取他室，束縛鉗梏之。至有須鬛者，力不勝，皆屈為僮，當道相賊殺以為俗。幸得壯大，則縛取麼弱者。漢官因以為己利，苟得僮，恣所為不問。以是越中戶口滋耗。少得自脫，惟童區寄以十一歲勝，斯亦奇矣。桂部從事杜周士為餘言之。
童區寄者，郴州蕘牧兒也。行牧且蕘，二豪賊劫持反接，布囊其口，去逾四十里之虛所賣之。寄偽兒啼，恐栗為兒恒狀。賊易之，對飲酒醉。一人去為市，一人臥，植刃道上。童微伺其睡，以縛背刃，力下上，得絕，因取刃殺之。逃未及遠，市者還，得童大駭。將殺之，童遽曰：「為兩郎僮，孰若為一郎僮耶？彼不我恩也。郎誠見完與恩，無所不可。」市者良久計曰：「與其殺是童，孰若賣之；與其賣而分，孰若吾得專焉。幸而殺彼，甚善。」即藏其屍，持童抵主人所，愈束縛牢甚。夜半，童自轉以縛即爐火，燒絕之，雖瘡手勿憚，復取刃殺市者。因大號，一虛皆驚。童曰：「我區氏兒也，不當為僮。賊二人得我，我幸皆殺之矣，願以聞於官。」
虛吏白州，州白大府，大府召視，兒幼願耳。刺史顏證奇之，留為小吏，不肯。與衣裳，吏護還之鄉。鄉之行劫縛者，側目莫敢過其門。皆曰：「是兒少秦武陽二歲，而計殺二豪，豈可近耶！」
裴封叔之第在光德裏。有梓人款其門，願傭隙宇而處焉。所職尋引、規矩、繩墨，家不居礱斫之器。問其能，曰：「吾善度材，視棟宇之制，高深、圓方、短長之宜，吾指使而群工役焉。舍我，眾莫能就一宇。故食於官府，吾受祿三倍；作於私家，吾收其直大半焉。」他日，入其室，其床闕足而不能理，曰：「將求他工。」餘甚笑之，謂其無能而貪祿嗜貨者。
其後京兆尹將飾官署，餘往過焉。委群材，會眾工。或執斧斤，或執刀鋸，皆環立向之。梓人左持引右執杖而中處焉。量棟宇之任，視木之能，舉揮其杖曰：「斧！」彼執斧者奔而右；顧而指曰：「鋸！」彼執鋸者趨而左。俄而斤者斫，刀者削，皆視其色，俟其言，莫敢自斷者。其不勝任者，怒而退之，亦莫敢慍焉。畫宮於堵，盈尺而曲盡其制，計其毫厘而構大廈，無進退焉。既成，書於上棟，曰「某年某月某日某建」，則其姓字也。凡執用之工不在列。餘圜視大駭，然後知其術之工大矣。
繼而歎曰：「彼將舍其手藝，專其心智，而能知體要者歟？吾聞勞心者役人，勞力者役於人，彼其勞心者歟？能者用而智者謀，彼其智者歟？是足為佐天子、相天下法矣！物莫近乎此也。彼為天下者本於人。其執役者，為徒隸，為鄉師、裏胥；其上為下士；又其上為中士、為上士；又其上為大夫、為卿、為公。離而為六職，判而為百役。外薄四海，有方伯、連率。郡有守，邑有宰，皆有佐政。其下有胥吏，又其下皆有嗇夫、版尹，以就役焉，猶眾工之各有執伎以食力也。彼佐天子、相天下者，舉而加焉，指而使焉，條其綱紀而盈縮焉，齊其法制而整頓焉，猶梓人之有規矩、繩墨以定制也。擇天下之士，使稱其職；居天下之人，使安其業。視都知野，視野知國，視國知天下，其遠邇細大，可手據其圖而究焉，猶梓人畫宮於堵而績於成也。能者進而由之，使無所德；不能者退而休之，亦莫敢慍。不衒能，不矜名，不親小勞，不侵眾官，日與天下之英才討論其大經，猶梓人之善運眾工而不伐藝也。夫然後相道得而萬國理矣。相道既得，萬國既理，天下舉首而望曰：「吾相之功也。」後之人循跡而慕曰：「彼相之才也。」士或談殷周之理者，曰伊、傅、周、召，其百執事之勞勤而不得紀焉，猶梓人自名其功而執用者不列也。大哉相乎！通是道者，所謂相而已矣。其不知體要者反此：以恪勤為功，以簿書為尊，衒能矜名，親小勞，侵眾官，竊取六職百役之事，聽聽於府庭，而遺其大者遠者焉，所謂不通是道者也。猶梓人而不知繩墨之曲直、規矩之方圓、尋引之短長，姑奪眾工之斧斤刀鋸以佐其藝，又不能備其工，以至敗績用而無所成也。不亦謬歟？
或曰：「彼主為室者，儻或發其私智，牽制梓人之慮，奪其世守而道謀是用，雖不能成功，豈其罪耶？亦在任之而已。」餘曰：不然。夫繩墨誠陳，規矩誠設，高者不可抑而下也，狹者不可張而廣也。由我則固，不由我則圮。彼將樂去固而就圮也，則卷其術，默其智，悠爾而去，不屈吾道，是誠良梓人耳。其或嗜其貨利，忍而不能舍也，喪其制量，屈而不能守也，棟橈屋壞，則曰「非我罪也」，可乎哉，可乎哉？餘謂梓人之道類於相，故書而藏之。梓人，蓋古之審曲麵勢者，今謂之都料匠雲。餘所遇者，楊氏，潛其名。
李赤，江湖浪人也。嘗曰：「吾善為歌詩，詩類李白。」故自號曰李赤。遊宣州，州人館之。其友與俱遊者有姻焉。間累日，乃從之館。赤方與婦人言，其友戲之。赤曰：「是媒我也，吾將娶乎是。」友大駭，曰：「足下妻固無恙，太夫人在堂，安得有是？豈狂易病惑耶？」取絳雪餌之，赤不肯。有間，婦人至，又與赤言。即取巾經其脰，赤兩手助之，舌盡出。其友號而救之，婦人解其巾走去。赤怒曰：「法無道，吾將從吾妻，汝何為者？」
赤乃就牖間為書，輾而圓封之。又為書，博而封之。訖，如廁久，其友從之，見赤軒廁抱甕，詭笑而倒視，勢且下入。乃倒曳得之。又大怒曰：「吾已升堂面吾妻。吾妻之容，世固無有，堂宇之飾，宏大富麗，椒蘭之氣，油然而起。顧視汝之世猶溷廁也，而吾妻之居，與帝居鈞天、清都無以異，若何苦余至此哉？」然後其友知赤之所遭，乃廁鬼也。聚僕謀曰： 「亟去是廁。」遂行宿三十里。夜，赤又如廁久，從之，且復入矣。持出，洗其汙，眾環之以至旦。去抵他縣，縣之吏方宴，赤拜揖跪起無異者。酒行，友未及言，飲已而顧赤，則已去矣。走從之，赤入廁，舉其床捍門，門堅不可入，其友叫且言之。眾發牆以入，赤之面陷不潔者半矣。又出洗之。縣之吏更召巫師善咒術者守赤，赤自若也。
夜半，守者怠，皆睡。及覺，更呼而求之，見其足於廁外，赤死久矣，獨得屍歸其家。取其所封書讀之，蓋與其母妻訣，其言辭猶人也。
柳先生曰：李赤之傳不誣矣。是其病心而為是耶？抑故有廁鬼也？赤之名聞江湖間，其始為士，無以異於人也。一惑於怪，而所為若是，乃反以世為溷，溷為帝居清都，其屬意明白。今世皆知笑赤之惑也，及至是非取與向背決不為赤者，幾何人耶？反修而身，無以欲利好惡遷其神而不返，則幸耳，又何暇赤之笑哉？
蝜蝂小蟲也。行遇物，輒持取，卬首負之。背愈重，雖困劇不止也。其背甚澀，物積因不散，卒躓仆不能起。人或憐之，為去其負。苟能行，又持取如故。又好上高，極其力不已，至墜地死。今世之嗜取者，遇貨不避，以厚其室，不知為已累也，唯恐其不積。及其怠而躓也，黜棄之，遷徙之，亦已病矣。苟能起，又不艾。日思高其位，大其祿，而貪取滋甚，以近於危墜，觀前之死亡不知戒。雖其形魁然大者也，其名人也，而智則小蟲也。亦足哀夫！
維某年月日，前進士虞九皋，字鳴鶴，終於長安親仁里。既克葬于高陽原，二三友生皆至于墓，哀其行之不昭於世，追列遺懿，求諸后土，申薦嘉名，實曰恭甫。乃作誄曰：
吳、虞之分，爰宅上陽。其後優遊，在越為鄉。延、詡輔漢，恢定封疆。東徙之賢，時惟仲翔。曰預曰喜，在晉克彰。義篤斯文，有苾其芳。秘書多能，垂耀于唐。洎于漢陽，世德以昌。毗贊尚父，休徽用陽。惟我先君，並時翱翔。洽主記室，蔚其耀光。實契伯仲，永永不忘。
漢陽元子，實紹其美。傳襲儒風，彪炳文史。克恭以孝，惟禮是履。譽洽于鄉，論為秀士。百郡之選，業于京師。昧沒騰藉，乘凌蔽欺。生之始至，則奮其儀。退默以謙，人悅而隨。名卿是挈，先進咸推。方出羣類，振耀于時。禍丁舅氏，漂淪海沂。捧訃號呼，匍匐增悲。喪有幼主，禮或多違。熟徇于名，而不是思？投袂就道，乘艱若夷。竭誠喪具，申敬裳帷。萬里來復，祗祔于墓。遽不凌節，儉而有度。由其溫恭，守以貞固。行道咨嗟，觀禮興慕。復從鄉賦，焕發其華。克不再舉，聞于邦家。倚閭千里，觀詠斯多。姻族盈門，載笑且歌。君之不淑，名立志沮。慶歸其鄉，身終逆旅。生死已間，壽觴方舉。賀書在途，委骨歸土。哀歡易地，弔慶交戶。神胡不仁？降此大苦。嗚呼哀哉！
惟昔夏口，羈貫相親。通家修好，講道為鄰。既冠於阼，思致其身。升于司徒，及爾繼年。交歡二紀，莫間斯言。愉乎其和，確爾其堅。更為砥礪，咸去韋弦。今則遽已，吾其缺然。嗚呼哀哉！
誄行謀謚，惟古之道。生而無位，沒有其號。惟是友生，徘徊顧悼。爰用壹惠，幽明是告。溫溫其恭，惟德之經。先民有作，今也是旌。嗚呼恭甫，欽此嘉名。
維唐元和六年八月日，衡州刺史東平呂君卒。爰用十月二十四日，槁葬於江陵之野。嗚呼！君有智勇孝仁，惟其能，可用康天下；惟其誌，可用經百世。不克而死，世亦無由知焉。君由道州以陟為衡州。君之卒，二州之人哭者逾月。湖南人重社鄉飲酒，是月上戊，不酒去樂，會哭於神所而歸。餘居永州，在二州中，聞其哀聲交於南北，舟船之下上，必呱呱然，蓋嚐聞於古而觀於今也。君之誌與能，不施於生人，知之者又不過十人。世徒讀君之文章，歌君之理行，不知二者之於君其末也。嗚呼！君之文章，宜傳於百世，今其存者，非君之極言也，獨其詞耳；君之理行，宜及於天下，今其聞者，非君之盡力也，獨其跡耳。萬不試而一出焉，猶為當世甚重。若使幸得出其什二三，巍然為偉人，與世無窮，其可涯也？君所居官為第三品，宜得諡於太常。餘懼州吏之逸其辭也，私為之誄，以誌其行。其詞曰：
麟死魯郊，其靈不施。濯濯夫子，故潔其儀。冠仁服義，幹櫓《書》《詩》。忠貞繼佩，智勇承綦。跨騰商周，堯舜是師。道不勝禍，天固餘欺。鬼神齊怒，妖孽鹹疑。何付之德，而奪其時。嗚呼哀哉！
命姓為呂，勤唐以力。輔寧萬邦，受胙爾國。維師元聖，周以降德。世征五侯，伊祖之則。嗣濟厥武，前書是式。至於化光，爰耀其特。《春秋》之元，儒者鹹惑。君達其道，卓焉孔直。聖人有心，由我而得。敷施變化，動無不克。推理惟公，舒文以翼。宣於事業，與古同極。
道不苟用，資仕乃揚。進於禮司，奮藻含章。決科聯中，休問用張。署讎百氏，錯綜逾光。超都諫列，屢皂其囊。帝殊爾能，人服其智。戎悔厥禍，款邊求侍。盛選邦良，難乎始使。看登御史，讚命承事。風動海堧，皇威以致。來總征賦，甲茲郎吏。制用經邦，時推重器。諸臣之復，周官匪易。漢課箋奏，鮮雲能備。君自他曹，載出其技。筆削自任，群儒革議。正郎司刑，邦憲為貳。糺佞肅邪，諂諛具畏。
遷理於道，民服休嘉。恩疏若昵，惕邇如遐。實閉其閣，而撫於家。載其愉樂，申以舞歌。賦無吏迫，威不刑加。浩然順風，從令無嘩。絲蠶外邑，我繭盈車。雜耕鄰邦，我黍之華。既字其畜，亦藝其麻。鼛鼓斯屏，人喜則多。始富中教，興良廢邪。考績既成，王用興嗟。陟於嶽濱，言進其律。號呼南竭，謳謠北溢。欺吏悍民，先聲如失。逋租匿役，歸誠自出。兼並既息，罷羸乃逸。惟昔舉善，盜奔於鄰。今我興仁，化為齊人。惟昔富人，或賑之粟。今我厚生，不竭而足。邦思其弼，人戴惟父。善胡召災，仁胡罹咎。俾民伊祜，而君不壽。矯矯貪淩，乃康乃茂。嗚呼哀哉！
廩不餘食，藏無積帛。內厚族姻，外賙賓客。恒是懸磬，逮茲易簀。僮無凶服，葬非舊陌。嗚呼哀哉！
君昔與余，講德討儒。時中之奧，希聖為徒。誌存致君，笑詠唐虞。揭茲日月，以耀群愚。疑生所怪，怒起特殊。齒舌嗷嗷，雷動風驅。良辰木偶，卒與禍俱。直道莫試，嘉言罔敷。王佐之器，窮以郡符。秩在三品，宜諡王都。諸生群吏，尚擁良圖。故友谘懷，累行陳謨。是旌是告，永永不渝。嗚呼哀哉！
有周之羸兮，邦國異圖。臣乘君則兮，王易為侯。威強逆制兮，鬱命轉幽。疹蠱膠密兮，肝膽為尤。奸權蒙貨兮，忠勇以劉。伊時雲幸兮，大夫之羞。嗚呼危哉！河渭潰溢兮，橫軀以抑。嵩高坼墮兮，舉手排直。壓溺之不慮兮，堅剛以為式。知死不可撓兮，明章人極。
夫何大夫之炳烈兮，王不寤夫讒賊。卒施快於剽狡兮，怛就制乎強國。松柏之斬刈兮，蓊茸欣植。盜驪折足兮，罷駑抗臆。鷙鳥之高翔兮，孽狐惴而不食。竊畏忌以群朋兮，夫孰病百而伸一。挺寡以校眾兮，古聖人之所難。矧援羸以威慠兮，茲固蹈殆而違安。殺身之匪予戚兮，閔宗周之不完。豈成城以誇功兮，哀清廟之將殘。嫉彪子之肆誕兮，彌皇覽以為謾。姑舍道以從世兮，焉用夫考古而登賢。
指白日以致憤兮，卒頹幽而不烈。版上帝以飛精兮，；黮寥廓而殮絕。馮雲以羾兮，終冥冥以鬱結。欲登山以號辭兮，愈洋洋以超忽。心沍涸其不化兮，形凝冰而自栗。圖始而慮末兮，非大夫之操。陷瑕委厄兮，固袁世之道。如不可而愈進兮，誓不偷以自好。陳誠以定命兮，侔貞臣以為友。比幹之以仁義類兮，緬遼絕以不群。伯夷殉潔以莫怨兮，孰克軌其遺塵。苟端誠之內虧兮，雖耆老其誰珍。古固有一死兮，賢者樂得其所。大夫死忠兮，君子所與。嗚呼哀哉！敬吊忠甫。
後先生蓋千祀兮，餘再逐而浮湘。求先生之汨羅兮，攬蘅若以薦芳。願荒忽之顧懷兮，冀陳辭而有光。
先生之不從世兮，惟道是就。支離搶攘兮，遭世孔疚。華蟲薦壤兮，進禦羔袖。牝雞咿嚘兮，孤雄束咮。哇咬環觀兮，蒙耳大呂。堇喙以為羞兮，焚棄稷黍。岸獄之不知避兮，宮庭之不處。陷塗藉穢兮，榮若繡黼。榱折火烈兮，娛娛笑舞。讒巧之嘵嘵兮，惑以為鹹池。便媚鞠恧兮，美逾西施。謂謨言之怪誕兮，反寘瑱而遠違。匿重痼以諱避兮，進俞緩之不可為。
何先生之凜凜兮，厲針石而從之。但仲尼之去魯兮，曰吾行之遲遲。柳下惠之直道兮，又焉往而可施。今夫世之議夫子兮，曰胡隱忍而懷斯。惟達人之卓軌兮，固僻陋之所疑。委故都以從利兮，吾知先生之不忍。立而視其覆墜兮，又非先生之所誌。窮與達固不渝兮，夫惟服道以守義。矧先生之悃愊兮，蹈大故而不貳。沈璜瘞佩兮，孰幽而不光。荃蕙蔽匿兮，胡久而不芳。
先生之貌不可得兮，猶仿佛其文章。托遺編而歎喟兮，渙餘涕之盈眶。嗬星辰而驅詭怪兮，夫孰救於崩亡。何揮霍夫雷電兮，苟為是之荒茫。耀誇辭之黨朗兮，世果以是之為狂。哀餘衷之坎坎兮，獨蘊憤而增傷。諒先生之不言兮，後之人又何望。忠誠之既內激兮，抑銜忍而不長。芊為屈之幾何兮，胡獨焚其中腸。
吾哀今之為仕兮，庸有慮時之否臧。食君之祿畏不厚兮，悼爾位之不昌。退自服以默默兮，曰吾言之不行。既俞風之不可去兮，懷先生之可忘。
許縱自燕來，曰：燕之南有墓焉，其誌曰「樂生之墓」。餘聞而哀之。其返也，與之文，使吊焉。
大廈之騫兮，風雨萃之。車亡其軸兮，乘者棄之。嗚呼夫子兮，不幸類之。尚何為哉？昭不可留兮，道不可常。畏死疾走兮，狂顧徬徨。燕復為齊兮，東海洋洋。嗟夫子之專直兮，不慮後而為防。胡去規而就矩兮，卒陷滯以流亡。惜功美之不就兮，俾愚昧之周章。豈夫子之不能兮，無亦惡是之遑遑。仁夫對趙之悃款兮，誠不忍其故邦。君子之容與兮，彌億載而愈光。諒遭時之不然兮，匪謀慮之不長。跽陳辭以隕涕兮，仰視天之茫茫。苟偷世之謂何兮，言餘心之不臧。
