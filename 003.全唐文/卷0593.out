年月日，某官某，敢用牲牢之奠，昭祭於虞帝之神。帝入大麓，雷雨不迷。帝在璿璣，七政以齊。九澤既陂，錫禹玄圭。至德神化，後誰與稽。勤事南巡，祀典以躋。此焉告終，宜福遺黎。廟貌如在，精誠不睽。今陽德愆候，有渰淒淒。降是水潦，混為塗泥。岸有善崩，流或斷堤。泛濫疇隴，陂阤圃畦。恒雨獲戾，循咎增淒。忍茲嘉生，均彼蓬藜。敢望誅黑蜧，抶陰。式乾後土，以廓天倪。粢盛不害，餘糧可棲。或簸或溲，為酒為醯。槍槍笙鏞，坎坎鼓鼙。百忙祀德，心不攜。豈獨蘋藻，征諸澗溪。帝其聽之，無作神羞！
惟神之居，為坎為雷。專此二象，宅於岩隈。風馬雲車，肅焉徘徊。能澤地產，以祛人災。欽茲有靈，爰以廟饗。神惟智知，我以誠往。苟失其應，人將安仰。歲既旱暵，害茲生長。敢用昭告，期於蚃。某自朝受命，臨茲裔壤。蒞政方初，庶無淫枉。廉潔自持，忠信是仗。苟有獲戾，神其可罔。擢擢嘉生，惟天之養。豈使粢盛，夷於草莽。騰波通氣，出地奮響。欽若成功，惟神是獎。
維年月日，某官某，以清酌少牢之奠，祃於軍牙之神。秦定百越，漢開九郡，自茲編列，同於諸華。天寶兆亂，北方薦役，惟是南方，久稽討伐。藩蠻怙險，乳字生聚，悖傲威命，虐夷齊人。黃姓陋孽，實恣盜暴，僮壯殺老，掠敚使臣。梟視洞窟，以逃大戮。今皇帝受天景命，敷於有仁，凡百凶毒，罔不震伐。齊魯劓殄，趙魏顯化。溥天之下，咸順帝理。唯是瑣眇，尚恣昏頑，致天震怒，命底於罰。官臣某欽率邦典，統戎於征。惟爾有神，懋揚乃職，敢告無縱詭類，無劉我徒。鏃刃鋒鍔，畢集於凶躬，鎧甲幹盾，咸完於義軀。焚煬蕩沃，往如行虛。俾人懷於安，以靖離之隅。在是舉也。往，欽哉！無作神羞。急急如律今。
維年月日，某官以牲牢之奠，祭於纛神。惟昔灃有大特，化為巨梓。秦人憑神，乃建茸頭，是為兵主，用以行師。漢宗蚩尤，亦作靈旗。既類既祃，指於有罪。北面詔盟，抗侯以射。雖有古典，今棄不用，惟茲之制，神實守祀。有蠢黃孽，保固虐人。俾茲太平，猶用戎律。天子有命，威施於下，惟守臣某，董眾撫師。秉羽先刃，出用茲日。敢修外事，爰薦求牛。庶無留行，以殄有罪。國有祀典，屬於神明。傷夷大命，無敢私顧，惟克勝敵，以全天兵。去茲蟊賊，達我涵育。收厥隸圉，役於校人。海隅黎獻，永底於理。無或頓刃，以為神恥。急急如律令。
致祭於水土之神。惟神蓄是元德，演為人用。不窮之養，功並乳湩。惟古有制，八家所共。是邦闕焉，官守斯恐。蘊利滋久，靈則深。爰告有神，惟惻我心。卜茲利兆，於彼城陰。神斯有仁，是鑒是臨。惟昔善崩，今則堅好。惟昔匝石，今則順道。終古所無，聿從心禱。非神是與，人力焉保。發自元冥，成於富媼。克長厥靈，不愛其寶。敬修報禮，式薦蘋藻。
禜於城門之神。惟神配陰含德，司其翕辟。能收水沴，以祐成績。淫雨斯降，害於麰麥。野夫興憂，官守增惕。諸陰既閉，休征未獲。敬用瓢齊，以展周索。納其雲氣，復我川澤。惟神是依，式佇來格。
維貞元十七年，歲次辛巳，二月癸巳朔，二十五日丁巳，侄男華州華陰縣主簿纁，謹以清酌庶羞之奠，敬祭於六伯母之靈。伏惟天錫考壽，神資淑德。高明而和，柔惠且直。敬長慈幼，宗姻仰則。不偕貴位，孰不淒惻。嗚呼哀哉！移天夙喪，丁此閔凶。主器繼夭，莫承於宗。懿彼賢女，孝誠自中。溫溫良人，竟揚德風。承順必敬，滑甘則豐。致養有榮，其道克終。天禍弊族，遠承哀訃。纏牽官事，奔哭無路。亦既請告，聿來京師。以號以呼，祗拜堂帷。子姓凋落，宗門日衰。托於外姻，陳此靈儀。幼女號戀，誓言固之。仁賢見容，曲遂其私。內顧孱眇，祗益摧悲。誠愧於人，豈曰得宜。今歲調選，獲參士林。主其簿書，於華之陰。受祿雖微，莫遂曩心。夙駕東征，祖犮將臨。朔望是違，哀懷豈任。嗚呼哀哉！
維年月日，某以清酌之奠祭於獨孤氏丈母之靈。惟靈育德涵仁，克生賢子。生而不淑，未壯而死。名播九圍，望高群士。雖微祿位，人羨其美。在抱無孫，承家乏祀。孝女良婿，適遵燕喜。某曩與子重，道契義均。知心為貴，實在斯人。奉養宜繼，將致其勤。竟罹禍謫，逾紀漂淪。夙誌斯阻，微衷莫申。冀榮末路，私願獲陳。遽此承訃，天胡不仁。嗚呼哀哉！昔也高堂，世悲其獨。今茲元室，孝道當復。神感昭融，不疾而速。靈識逾浚，承歡載穆。式致其安，寧置其毒。願言有知，以慰幽躅。
嗚呼！我姓嬋嫣，由古而蕃。鍾鼎世紹，圭茅並分。至於有國，爵列加尊。聯事尚書，十有八人。中遭諸武，抑遏仇冤。踣弊不振，數逾百年。近者紛紛，稍出能賢。族屬旌耀，期復於前。君修其辭，楚越猶傳。從事諸侯，假乎郡藩。人謠吏畏，威惠咸宣。神胡不佑，命不能延。興起之望，是越是愆。歲首去我，將濱海堧。留連歡娛，涉月彌旬。夜爇膏炬，晝淩風煙。理策嶇嶔，縻舟潺湲。將辭又醉，就往而旋。今者之來，徒禦淒然。垂帷襜襜，飛翻翻。升拜無形，合哭誰聞。逝歸從祔，於鄧之原。銘墓有辭，發我狂言。祗陳其悲，匪暇於文。觴有旨酒，豆有犭屯肩。伊奠之菲，而誠孔繁。靈耶罔耶？有涕漣漣。
維年月日，八哥以清酌之奠，祭於亡弟十郎之靈。吾門凋喪，歲月已久。但見禍謫，未聞昌延。使爾有誌，不得存立。延陵已上，四房子勝，各為單孑，慥慥早夭，汝又繼終，兩房祭祀，今已無主。吾又未有男子，爾曹則雖有如無。一門嗣續，不絕如線。仁義正直，天竟不知，理極道乖，無所告訴。汝生有志氣，好善嫉邪，勤學成癖，攻文致病，年才三十，不祿命盡。蒼天蒼天，豈有真宰？如汝德業，尚早合出身，由吾被謗年深，使汝負才自棄。誌願不就，罪非他人，死喪之中，益復為鬼。汝墨法絕代，識者尚稀，及所著文，不令沉沒。吾皆收錄，以授知音。文類之功，更亦廣布，使傳於世人，以慰汝靈。知在永州，私有孕婦，吾專優恤，以俟其期。男為小宗，女亦當愛。延子長大，必使有歸。撫育教視，使如己子。吾身未死，如汝存焉。炎荒萬里，毒瘴充塞，汝已久病，來此伴吾。到未數日，自雲小差，雷塘靈泉，言笑如故。一寐不覺，便為古人。茫茫上天，豈知此痛！郡城之隅，佛寺之北，飾以殯紖，寄於高原。死生同歸，誓不相棄，庶幾有靈，知我哀懇。
永州刺史博陵崔公之靈。天之生人，或哲或愚。君取其英，爰曜於初。譽動京邑，施於方隅。密勿書奏，元侯是俞。蜀寇內侮，禍聯羌髳，君出顯畫，披攘其徒。南平劍門，西獲戎俘。超受刑曹，留總南都。移刺連部，下民其蘇。道不可常，病惑中途。悍石是餌，元精以渝。雷謗爰興，案驗增誣。始雖進律，終以論辜。溟海浩浩，而君是逾。崇山茫茫，而君是居。厥弟抗憤，叫於康衢。天子憫焉，訊以文書。御史既斥，連帥是除。期復中壤，遽淪別區。喪還大浸，又溺二孤。痛毒薦仍，振古所無。何謫於天，降此剪屠。柩不及歸，寓葬荒墟。將葺將就，誓還里閭。嗚呼哀哉！君之子姓，惟自我出。母儀先虧，父訓又失。煢煢相值，撫悼增恤，鹹冀其才，以大家室。惟昔與君，年殊誌匹。晝谘夕計，期正文律。實契師友，豈伊親昵。誰謂斯人，變易成疾。良誌莫踐，乖離永訣。嗚呼哀哉！永山之西，湘水之東。殯紖以出，斧屋爰封。神非久留，息駕於中。書石為誌，世德斯崇。手以酹，涕出焉窮。
嘻乎崔公之柩！嘻乎崔公！楚之南，其土不可以室。或坋而頹，或確而崒。陰流泄漏，瀸沒渝溢。碩鼠大蟻，傍穿側出，虧疏脆薄，久乃自窒。不如君之鄉，式堅且密。嘻乎崔公！楚之南，其鬼不可與友。躁戾佻險，睒申欺苟。脞賤暗勿，輕囂妄走。不思己類，好是群醜。不如君之鄉，式和且偶。日月甚良，子姓甚勤。具是舟輿，寧君之神。去爾夷方，返爾故鄰。奕奕其歸，宜樂且欣。君死而還，我生而留。永矣殊世，曷從之遊。酹觴於座，與涕俱流。
年月日，八舅、十舅以酒肉之奠，敬祭外甥韋六小卿之魂。嗚呼！生有孝姿，淑且茂兮。謂吉其終，道克就兮。胡典而喪，離厥咎兮。蹈道而違，死誰祐兮。豈汝之昧，不能究兮。將奪之鑒，使昏霿兮。反復攪予，哀何救兮。骨肉無從，魂焉靚兮。庶幾來歸，餕以侑兮。酒實於觴，肉盈豆兮。豈伊異人，餘所授兮。來耶否耶，歆氣臭兮。
叔舅宗元祭於二十六娘子之靈。凡我諸甥，惟爾為首。甥於我氏，恩顧彌厚。惠明貞淑，仁愛孝友。女德之全，素風斯守。播於族屬，芬馨自久。恭惟伯姊，道茂行高。上承下訓，克敬能勞。夙有儀則，刑於汝曹。雖雲惟性，抑自良陶。汝之先君，以文誨我。周流辯論，有疑必果。恒革其非，以成其可。孰雲具美，易以生禍。汝及諸弟，流離莫從。幸獲我依，以慰困窮。歸之令族，有蔚其容。方冀榮壽，遽罹災凶。嗚呼哀哉！汝自艱酷，二弟繼終。海門之哀，今古罕同。駢也英文，敷暢洽通。實期振耀，宏我儒風。又茲夭閼，神理何蒙。盛德餘慶，宜福其豐。胡然降戾，惟禍之逢。嗚呼哀哉！前歲詔追，廷授遠牧。武陵便道，往來信宿。幸茲再見，緩我心曲。猶且輕別，瞻程務速。孰知自此，遂間幽躅。臨視無路，溯風慟哭。怛焉自中，如刃之觸。邙阜有位，青烏載卜。道途尚艱，歲月逾蹙。方俟歸紖，再期奠沃。寄哀斯文，心焉往復。嗚呼哀哉！
祭於卿郎之魂。嗚呼！天吝靈奇，取不可貪。既睿又力，神誰以堪。法不是思，而縱其誌。盜其管籥題，褰其篋匱。抽深抉密，擔重揭貴。守吏失職，訴帝行事。果殄爾躬，以寧其位。豈不信耶？不然，無鬼誅之行，而中道夭死；有拔萃之才，而三見廢委。仁充其軀，毒中骨髓，其何以為累也？兄弟逾十，我出惟八。既孤數祀，中分存沒。我為汝舅，牧為我甥。求仁具得，為藝繼成。天下莫倫，古罕並行。人而思之，幾不欲生。嗚呼哀哉！既致其愛，祗極其衰。秦越萬里，心魂徘徊。念與汝別，桓公之台。顧餘猶壯，視爾如孩。戲抽佛策，前次沲隈。笑頷即路，鳴鞘不回。豈雲古今，自此而乖。孰為鬼神，忍是陰誅？得疾之日，兄弟莫在。謁醫問巫，卒以幽昧。葬之東野，誰賵誰會。既虞以奠，誰主誰酹。孤魂冥冥，何托何逝。嗚呼哀哉！刑曹繼之，以病告餘。銜憂驅使，裹藥操書。雖驚狀劇，猶恃神扶。豈知所賴，終以誤吾。我自得罪，無望還都。想爾新墓，少陵之隅。何時歸祔，圮土下呼。漬淚徹壙，以沾以徐。此心未謙，祗益摧紆。累見於夢，寧知有無。寄之哀辭，惟俎及壺。嗚呼哀哉！
年月，子婿謹以清酌庶羞之奠，昭祭於丈人之靈。卿雲輪囷，天漢昭回。自然物外，寧雜塵埃。公稟間氣，心靈洞開。翱翔自得，誰屑群猜。孝友忠信，聞於九垓。摛華發藻，其動如雷。世榮甲科，亦矜顯處。公之俊德，有而不顧。御史之選，朝之所注。公勤於養，投劾引去。時任方隅，威刑是務。公施其惠，亦莫有遌。京兆之難，下多怨怒。或由以黜，瓦石盈路。公捍其強，仁及童孺。左遷而出，擁道牽慕。道峻多謗，德優見憎。煩言既詆，倚法斯繩。南過九疑，東逾秣陵。顛沛三載，天書乃征。入傅王國，嘉聲聿興。詹事東宮，致政是膺。年唯始至，道則彌勵。頡頏今古，優遊德藝。實期浚發，再光文陛。誰謂吳天，遽茲降厲。嗚呼哀哉！某以通家承德，夙奉良姻。莫成子姓，早喪淑人。恩禮斯重，眷撫惟新。綢繆其誌，實敬實勤。迨今挈然，十有八祀。家缺主婦，身遷萬里。謗言未明，黜伏逾紀。德輝間絕，音塵莫俟。歲首發函，視遠如邇。雖當沉痼，心術猶治。撫膺頓首，流泣瞪視。既斂而還，莫傳音旨。鄉風長拗，於茲已矣。嗚呼哀哉！承訃之始，卜兆既逾。載馳斯文，出拜路隅。哀從海澨，禮致皇都。寸誠相續，終歲不渝。天道悠遠，人世多虞。寄心雙表，長恨囚拘。嗚呼哀哉！
昭祭於繪事五丈之靈。自古直道，鮮不顛危。禍之重輕，則係盛衰。矯矯明靈，克丁聖時。形軀獲宥，三黜無虧。賢良發策，始振其儀。天子動容，敬我直辭。載之冊府，命以諫司。抗奸替否，與正為期。奏書百上，知無不為。誰謂劉賈，英風莫追。給事黃門，奉職樞機。封還付外，動獲其宜。無曠爾位，惟公在斯。達道之行，實惟交友。患難相死，其廢日久。公實毅然，警均海咎。挺身立氣，不改其守。黜刺南荒，義言盈口。封章致命，誌期殞首。邈矣高標，誰嗣於後。王命南下，郡符東剖。流滯湮淪，殲此遐壽。嗚呼哀哉！
公之伯仲，信惟先執。感激之風，道同義立。中司守直，奸權是襲。致之徽纆，誣以賄入。瑣瑣其徒，榜訊愈急。詔下三司，議於洛邑。噫我先君，邦憲是輯。平及群枉，大忤三揖。危法旋加，潛言俄及。左官夔國，義夫掩泣。邪臣既黜，乃進其級。端於庶僚，直聲允集。虔虔小子，夙奉遺則。公在即位，再罹擯抑。時忝憲司，竊分任直。抗辭犯長，有誌無力。惟韓洎劉，同憤沾臆。道之不行，銜愧罔極。公在在掖，議登秋官。先定於誌，將發其難。決白無狀，以申禍端。秉心撰詞，義不可幹。會逢友累，曾莫自安。感於褚中，有涕汍瀾。嗚呼哀哉！
壽宮久翳，狼荒萬里。禮不可違，誠不可弭。抽哀泄憤，舒文致美。願溯海風，以窮洛涘。清明如在，神鑒何已。嗚呼格思，以慰勤止。
維元和六年歲次辛卯九月癸巳朔某日，友人守永州司馬員外置同正員柳宗元，謹遣書吏同曹、家人襄兒，奉清酌庶羞之奠，敬祭於呂八兄化光之靈。嗚呼天平！君子何厲？天實仇之。生人何罪？天實仇之。聰明正直，行為君子，天則必速其死。道德仁義，誌存生人，天則必夭其身。吾固知蒼蒼之無信，漠漠之無神。今於化光之歿，悲逾深而毒逾甚。故復呼天以云云。
天乎痛哉！堯舜之道，至大以簡。仲尼之文，至幽以默。千載紛爭，或失或得。倬乎吾兄，獨取其直。貫於化始，與道成極。推而下之，法度不忒。旁而肆之，中和允塞。道大藝備，斯為全德。而官止刺一州，年不逾四十。佐王之誌，沒而不立。豈非修正直以召災，好仁義以速咎者耶？
宗元幼雖好學，晚未聞道，洎乎獲友君子，乃知適於中庸，削去邪雜，顯陳直正，為道不謬，兄實使然。嗚呼！積乎中不必施於外，裕乎古不必諧於今，二事相兼，從古至少，至於化光，最為太甚。理行第一，尚非所長，文章過人，略而不有，夙誌所蓄，巍然可知。貪愚皆貴，險很皆老，則化光之夭厄，反不榮歟？所慟者誌不得行，功不得施，蚩蚩之民，不被化光之德；庸庸之俗，不知化光之心。斯言一出，內若焚裂。海內甚廣，知音幾人？自友朋凋喪，誌業殆絕，惟望化光伸其宏略，震耀昌大，興行於時，使斯人徒，知我所立。今復往矣，吾道息矣！雖其存者，誌亦死矣！臨江大哭，萬事已矣！窮天之英，貫古之識。一朝去此，終復何適。
嗚呼化光！今何為乎？止乎行乎？昧乎明平？豈蕩為太空與化無窮乎？將結為光耀以助臨照乎？豈為雨為露以澤下土乎？將為雷為霆以泄怨怒乎？豈為鳳為麟、為景星為卿雲以寓其神乎？將為金為錫、為圭為壁以犧其魄乎？豈復為賢人以續其誌乎？將奮為神明以遂其義乎？不然，是昭昭者其得已乎，其不得已乎？抑有知乎，其無知乎？彼且有知，其可使吾知之乎？幽明茫然，一慟腸絕。嗚呼化光！庶或聽之。
維貞元二十年歲次甲申五月某朔二十二日，故吏儒林郎守侍御史王播、將仕郎守殿中傳御史穆質、奉議郎行殿中侍御史馮邈、承奉郎守監察御史韓泰、宣德郎行監察御史範傳正、文林郎守監察御史劉禹錫、承務郎監察御史裏行柳宗元、承務郎監察御史裏行李程等，謹以清酌之奠，敬祭於故中丞贈刑部侍郎李公之靈。
惟公堅貞守道，潔廉成德。當官秉彝，卓爾孤直。高節外峻，純誠內植。臨事不回，執心無惑。矯矯勁質，擢於天枝。式是邦族，粲其羽儀。發跡內史，參其軍事。自下劘上，直詞屢至。於後受邑，曆撫疲人。公去逾久，人滋詠呻。夏從京邑，辟署司錄。振其綱條，端我甸服。黠吏屏氣，貪官窒欲。赫赫有命，登於王庭。邦賦以修，國用是經。實抗其長，以奉準程。校其簿書，無失奇贏。進為正郎，勾會是專。乃刺於商，虎節登山。化塉為沃，致夷於艱。道途謳歌，有詔征還。丞我御史，執其憲矩。糾逖之誌，直清是舉。慎擇寮吏，必薪之楚。終始七載，不忘祗勤。事無觀瞻，道有屈伸。皂囊密啟，忠懇屢陳。今望逾重，名卿是屬。拖紳遽聞，卷衣已復。禮備賵贈，恩加命服。窀穸有時，歲月逾蹩。
播等猥備官屬，況當薦延。承其規模，奉以周旋。近或逾月，遠則累年。鹹承至公，官守獲全。故事盡在，遺風藹然。俯仰庭除，顧慕潺湲。致誠一觴，拜訣堂筵。嗚呼哀哉！
維年月日甲子，京兆尹韋夏卿，謹以清酌之奠，敬祭於故河中節度贈禮部尚書杜公之靈。自古謀帥，恒在諸儒。晉登卻縠，亦以詩書。爰及近代，二柄殊途。授鉞之臣，率由武夫。時惟明靈，道冠學徒。天子有命，總其戎車。何以邦之？維絳及蒲。有山有河，殿此大都。焜耀昌時，振宣後學。命服之盛，光於列嶽。謂保豐福，永縻王爵。壽如何期，神不可度。嗚呼哀哉！
大曆之歲，詔征茂才。時忝同道，俱起草萊。懷策既陳，綸言煥開。考第居甲，自天昭回。分命邦畿，步武獲陪。同誌為友，星霜屢回。長我十年，禮宜兄事。周遊歡洽，莫不如誌。於後多幸，謬列周行。又同制書，並命文昌。及餘稍遷，吏部為郎。公屬中兵，此焉分行。再獲聯事，東西相望。出處同道，樂惟其常。後予出刺，幾載南服。公自左輔，遂膺推轂。我勤魏闕，爰總九流。誰謂河廣，願言莫由。烹魚之間，往復相酬。惠好斯厚，惟以綢繆。餘弟宗卿，獲庇仁宇。命佐廉問，忘其愚魯。假以羽翼，俾之騖翥。惠文峨峨，赤紱在股。榮映斯極，從容何補。承慶惟深，報恩無所。嗚呼哀哉！天子震悼，哀我良臣。密印追贈，尚書禮殷。四方興嗟，況此故人。循念平苟，徘徊悲辛。卜葬斯及，禮儀畢陳。敬薦行潦，泄哀茲辰。嗚呼哀哉！
維年月日甲子，京兆尹韋夏卿，謹以清酌庶羞之奠，敬祭於亡友故太常少卿崔君之靈。惟靈率是良誌，蹈其吉德，炳蔚文彩，周流學殖。孔氏之訓，專其傳釋。黃老之言，探乎幽噴。六書奧秘，是究是索。叩爾元關，保其真宅。藝成行備，披雲騁跡。康莊未窮，濛汜已極。嗚呼哀哉！
夙歲同道，從容洛師。接袂交襟，以遨以嬉。策駕嵩少，溯舟伊。笑詠周星，其樂熙熙。丹霄可望，青雲可期。洛中十友，談者榮之。惟鄭洎齊，各登鼎司。或喪或存，山川是違。繄我夫子，宜相清時。命之不遐，孰不淒悲。嗚呼哀哉！
往佐居守，及爾同僚。笑遨交歡，匪夕則朝。入同其室，出聯其鑣。投文報章，既歌且謠。及我為郎，優遊吏部。公為御史，持憲天路。文陛徐趨，眷戀相顧。歡愛之分，有加於素。自我於邁，曆刺東吳。離憂十年，復會名都。餘為侍郎，銓總攸居。實得茂彥，奉其規模。聯事合情，又倍其初。我尹克兆，公亞奉常。步武相望，佩玉以鏘。謂保愉樂，長此翱翔。抱疾幾何，忽焉其亡。嗚呼痛哉！
原念往昔，愛均骨肉。我有書笥，盈君尺犢。寤言在耳，今古何速。失涕興哀，匍匐往哭。撫筵一呼，心焉摧剝。日月逾邁，佳城遽卜。素車子裏，逶迤山谷。晦爾精靈，藏之斧屋。嗚呼哀哉！丹旌即路，祖奠在庭。去此昭昭，就爾冥冥。敬陳泂酌，以告明靈。臨觴永痛，庶寫哀忱。嗚呼哀哉！伏維尚饗。
維貞元十九年歲次癸未四月辛未朔某日，檢校工部尚書京兆尹司農卿李實，謹以清酌庶羞之奠，敬祭於故兵部郎中楊公之靈。
惟靈清標霜潔，馨德蘭熏。衝和茂著，孝友彰聞。浚發洪緒，激揚清芬。思侔德祖，學紹子雲。瑩彼靈府，彬其英文。吐論冠時，舒華軼群。百氏之奧，一言可分。旁貫釋老，豈伊《典》《墳》。謂躡公相，讚揚聖君。高山安仰，逝水沄沄。嗚呼哀哉！
惟是伯仲，並為士則。連擢首科，迭層顯職。公之懿美，發自朋僚。播於四方，令聞克昭。炯然燭識，卓爾孤標。翼翼其容，羽儀清朝。載筆東掖，動無不紀。起草南宮，時論增美。大梁有艱，天子是使。密勿之謀，唯道是履。復歸郎署，職茲中兵。簡稽無撓，以考其成。英風未攄，沉屙遽嬰。孰雲積善，降以促齡。昔歲江表，獲同宴語。謬為好仁，不我遐阻。公之元兄，復惠德音。化優多暇，眷眄逾深。情言盈耳，尺素相尋。冀茲競爽，焜燿儒林。及此雕落，祗摧我心。嗚呼哀哉！
遣車就引，哀挽先路。迅風淒悲，頹景幽幕。傾都殄瘁，揮涕相顧。矧茲故人，誰任痛慕。橫汙一觴，詎寫平素。尚饗。
維年月日，故史某職官某，致祭於故都護御史中丞張公之靈。
交州之大，南極天際。禹績無施，秦強莫制。
或賓或叛，越自漢世。至唐宣風，初鮮寧歲。
稍臣卉服，漸化椎髻。卒為華人，流我愷悌。
士燮之理，惟公克繼。勤勞遠圖，敷讚嘉惠。
銅柱南表，前功載修。空道北出，式遏蠻瞰。
梯航連連，施篩悠悠。輻湊都會，皇威以流。
方荷天寵，宜公宜侯。聲馳帝鄉，魄降炎州。
嗚呼哀哉！

公昔試吏，時推清能。公昔乘軺，人知準繩。
鰥嫠以安，征賦用登。柱史稍遷，郎曹繼升。
程功佐理，海裔斯澄。乃紀南方，專任是憑。
禮分五玉，恩錫百朋。開府辟椽，群英攸屬。
顧茲陋微，敢廁甄錄。既受筐篚，載加命服。
賜有楚冠，用慚豸角。星言赴命，注望帷幄。
視險如夷，瞻程非邈。伯氏左宦，爰滯中途。
流連隱憂，言念涕儒。子姓莫在，使命頓殊。
兢魂吊影，敢廢斯須。情留江徼，夢結天隅。
恩切有裕，義乖從役。顧慕長慟，展轉增惕。
膂力猶在，中腸屢激。方俟消憂，永期投跡。
謙德不福，法星降災。庭懸遽徹，馹訃爰來。
撫躬益恨，循顧增哀。瞻容莫及，報德何階。
青車北轅，申奠克諧。望拜徒至，音塵永乖。
南州斗酒，庶寫幽懷。
惟靈孝友之性，實惟天與，飾以儒書，洽其譽處。枵然其量，廓爾其宇。人以義來，我以身許。褰裳赴急，不避寒暑。交半域中，多容鮮拒。賢於博奕，媚茲宴語。或泛或沉，兩得其所。考禮成文，墜章克舉。展樂承職，音官式序。既聯賽復，亦圖筍虡。播在奉常，永傳儀矩。脫略細微，傲忽煩言。坦然自居，無顧仇怨。卒成官謗，莫究禍源。坐黜中徙，再期騰鶱。孰雲宿憤，遽此歸魂。嗚呼哀哉！世稱姻黨，鮮克終吉。唯我與君，久而逾密。追惟淑德，嬪於君室。上順尊卑，下歡儔匹。致其孝敬，式是仁恤。爰及童孩，處心勿失。君之仲季，茂於文術。遊藝相從，操觚散帙。顧餘蹇劣，廁跡奔逸。二紀於今，交情若一。屢聞凋缺，互見遷黜。契闊伶俜，分形間質。方期末路，稍追曩日。時不我謀，於焉斯畢。營營衛尉，獨守邦秩。想其永哀，淮海蕭索。嗚呼哀哉！聞疾馳簡，其命未返。翩其訃書，來自番禺。塊守窮荒，山夔與居。有眉不申，有誌不舒。況逢零悴，當此囚拘。拊膺長慟，長慟何如。菲禮無取，況哀有餘。嗚呼哀哉！
維年月日朔，友人從內兄守永州司馬員外置同正員柳宗元，敬以酒肉之奠，致祭於亡友呂敬叔之魂。
鞠躬歷聘，或以不答，屠漁乖離，夫何克合？大或不容，小或見遺。往來逢迎，今古參差。惟子之中，忠勇充之。以誠與物，退受其疵。智謀宏長，辨論恢奇。岩峨博大，與世異姿。何付之器，而躓於時。常日餘武，王功是期。誓耆其力，以達皇威。邊鄙不靖，俾供輿師。諸侯順道，戎貊咸宜。今其歿矣，哀志之違。知之無補，世又罕知。嗚呼哀哉！昔與子遊，尚疑其志。及觀其長，誠任其新。日異其能，歲增其智。進如川行，浩浩而遂。天乎有亡，中道是棄。余慎取友，惟心之虔。周遊人間，餘二十年。擯辱非恥，升揚非賢。一貫於道，無四五焉。子之我知，不以事遷。言而見信，貌阻心傳。我黜終世，子夭於前。徒稱子志，誰信我言。與子俱已，孰云後先。惟子之兄，志同義比。官刺一州，四十而死。子仕方初，百年有幾。如何默默，去我選己。有稚之妻，有弱之子。海堧東周，號哭萬里。葬紖之行，獲出於此。爰陳酒肉，式嘉且旨。讀茲哀辭，以奠而誄。嗚呼敬叔，吾道已矣。
夫產昆侖者難為玉，植鄧林者難為木。公以令望，顯於華族。藝邃六書，學該七錄。耽此黃老，恬於寵辱。入補黑衣，出參甸服。紀綱淮海，政令惟肅。宰治嶽濱，周於仁育。儲闈典議，直清攸屬。久次推能，二州繼牧。至於是邦，率由舊俗。和易勿亟，優遊自足。既有少吏，勤幹庶獄。妖誣殄除，淫祠剪覆。出令三歲，人無怨讟。進律未行，‘歸神何速。某鹹以罪戾，謫茲炎方。公垂惠和，枯槁以光。鳴鑾適野，泛鷁沿湘。廣筵命樂，華燭飛觴。高歌屢舞，終以無荒。紛慮斯屏，憂懷暫忘。良時不再，斯樂難常。今其奈何，顧慕感傷。嗚呼！室有迭去，川無息流。追懷曩辰，恍若夢遊。奠徹中寢，魂遷乘舟。邦人永思，匍匐隱憂。況我懷德，心焉若抽。潔誠可薦，蘋藻非羞。
世病乎直，人悅其和。行而不容，雖聖奈何。提其信義，誰與同波。硜硜以終，堅不可磨。遊得其仁，友擇其益。始如可進，終會於厄。精誠介然，將貫金石。追恩懷舊，興詞憤激。君昔來辱，備聞嘉言。宵會北堂，晝宴南軒。去適於越，不日其旋。載除我居，望爾北轅。今者之來，丹有翩。茲英誌，限此中年。嗚呼哀哉！居實斯貧，有子而幼。孰雲履信，惟天所祐。道途之資，敢廢於舊。誌君之行，銘石斯授。有潔其觴，有楚其豆。庶鑒於誠，臨茲饗侑。
致祭於亡友中明之靈。夫子之道，邈以恒兮。夫子之誌，勵以兢兮。求中慊末，若履冰兮。敦仁以孝，實烝烝兮。唯毀死虧禮，其他莫懲兮。秉端守一，信厥明兮。月逾歲長，行若登兮。外溫其顏，內類直繩兮。謾言來加，不遽陵兮。舉世群非，自視宏兮。庶化遊於道，大賚是承兮。掩冤舒抑，與類升兮。胡茫茫其不信，卒以禍仍兮。豈韜忠裒信，鬼所憎兮。將教言吾欺，終不可征兮。吾方期子於暮，冀有興兮。今而棄予，誌若崩兮。若將援而上，喪厥肱兮。怛其隕心，交背膺兮。水之綿綿，山萬層兮。又淫以雨雪，紆委硱委磳兮。互鵂夜啼，群瞑凝兮。魂鬼以行，中道夌殑兮。魑魅撝嗬，曷可憑兮。聊致吾憤，斯言孰稱兮。
後餘常山張氏，孝其家，忠其友，為經術甚邃而文。少餘七年，頗弟畜之。與之居，終日衝然，忘其有，人與之言，鏗爾而厲，辨而歸乎中。凡人有道而不顯於世，則曰非其世也；道而得乎世，然猶不顯，則曰命。命之微不可知，知而索乎外者曰性與貌，後餘之性可謂良矣，其貌可謂肅矣。博實宏裕，宜為大官者老，求其所以夭賤，無可得焉。既得進士，明年，疽發髀卒。後餘之死，人鹹痛之，曰：天之禮善人而殺是子，何也？激者曰：天之殺，恒在善人，而祐不肖。莊周之說，以為人之君子，天之小人，張君豈天所謂小人者耶？是二者又非論之適也。吾謂善與惡、夭與壽、貴與踐，異道而出者也，無所喜怒於其中。道之出者多，其合焉固少，是以君子之難貴且壽也。後餘母者而喪良子，東西行者助之哭焉，況其知者耶？然後餘不與諂冒者同貴，不與悖亂者同壽，歸潔平身，聞道而死，雖勿哭焉可也。嗚呼！向更使既聞道而且貴且壽，則其顯庸也遠矣，又烏能勿痛乎？遂哭之以辭：
嗟嗟張君，善不必壽。惟道之聞，一日為老，人皆反是，百稔猶幼。子之優遊，是亦黃耇。嗟嗟張君，寵不必貴。尊嚴為仁，早服高位。淫議肆欲，銀艾淪棄。子之崇高，無愧三事。吾見皤皤而童，赫赫而辱。進襦袴於幾杖，負泥塗於冕服。己雖有餘，人視不足。子之跡不混乎其間者幸也，宜賀而吊，宜歌而哭，吾其過乎？與其寵而加貴，善而加壽，道施於人，慶及於母，從容邦家，樂我朋友，豈不光裕顯大歟？而不克也，則吊而哭者，其無過乎？嗚呼！
楊氏子承之，既冠，有成人之道。其明年四月，不幸而夭。其外姻解人柳宗元，為之慟且出涕。噫！是子也，氣淳以願，誌專以勤，確然而直方，吾未知其止也。作辭賦書論，其言甚偉，餘方愛之，謂可以成器者，故不知慟且出涕，況其親戚者乎？凡天之生物也不類，精粗紛龐，賢愚混同，或遠而合，或親而殊，然則雖人親戚，亦將有不克知其美者。若楊氏子者，其親戚皆賢，鹹得知之者也。使知之徒以增其悲愁怨號之聲，無為也。用是為之辭，以相其哀焉。
葆醇熙兮承貞則。懿文章兮好循直。誠耿介兮又綽寬。學之勤兮行彌專。質圭璋兮文虎豹。超淩厲兮馳聖道。力未具兮誌求通。道之遠兮足先窮。有母噭噭兮有弟哀號。世父孔悲兮湘水滔滔。去昭曠兮沉幽寞。魂冥冥兮竟難托。死者靜兮生者愁。子之淑兮徒增憂。誌甚良兮命甚蹙。子之生兮又何欲。悲吾心兮動吾神。誰使子兮淑且仁。嗚呼已乎不可追。終怨苦兮徒何為。
