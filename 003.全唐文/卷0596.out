居方足下：胡爾物故，仁孝多感，悲慟如何！遠助淒惻。秋涼，體與神康。仆素寡悰，暢遐亦可。悉華下來人，承今冬以前，明經赴調，罷舉進士。何顛且不沛，逝而能複歟？居方哉！夫非有必行，則諫必有拒，忤情懷歡，古人所難，雖仆於居方，亦不易之。今流既從川，華既歸根，輒分間布白，致以箋素，居方忖覽。
知及蘧瑗四十九年之已往，陶潛今是昨非之悟焉。漁者所務唯魚，不必在梁在笱；弋者所務唯禽，不必在矰在繳。國家設尊官厚祿，為人民也，為社稷也。在求其人，非與人求，在得其人、非與人得。唯道德膺厥求，唯賢能膺厥得。賢能事事而後見，道德誠誠而後信。苟須事事，苟須誠誠，則必委以務，命以職，從而核之。四海之大，億兆之眾，不可逢而委命之，是用啟稍異之間，姑致其我樂而自耀者。讀往載，究前言，則曰明經；屬以辭，賦以事，則曰進士。中夫程度者取政事，最輕小者命以始。又令公侯子孫、卿大夫子弟，能力役供給者，曰千牛進馬三衛齋郎，限以年月，終亦試之。其有成則陟，陟不已乃尊乃厚；其有敗則黜，黜不已乃戮乃亡。取之於請科暫殊，用之於諸科則一。良未即以進士賢而明經不賢也。但以選才如選材焉，以規則失之於方，以矩則失之於圓，欲方圓畢至，然後擇其利用者寶之。中方則善於圓，中圓則善於方。木材也者，在堅貞可久；人才也者，在德行有恒。不可久，不有恒，雖售之於今，必不售之於後。蚩蚩之人，貴此賤彼，是不深達國家選土之意，見近而迷遠者。居方寧斯人之徒歟？況目睹進士出身，十年二十年而終於一命者有之；明經諸色入仕，須臾而踐卿相者有之。
忠與孝相生，君與父相隨。於家美，即於國良；為閨門重，則為朝廷尚。此古今聖賢絕慮，萬不失一之得也。仆忝居方交遊，自貞元之初，於今十有三祀，熟得居方之為人。甘旨可求，則己在尊長之前矣；衣食可讓，則已在兄弟之邊矣。急難當行，則必在交遊之先；禮義當往，則無在時賢之後。晨昏無方之性，愛悌友手之情，長長之敬，下下之眷，與朋友之信，接物之道，居方無不盡。則於家於閨門至矣，於國於朝廷詎少哉！嚐清宵月下，寒序火邊，或醉或醒，接以餘論，君子欲其暗然而彰。惡自衒自媒沽名者。二年間，見居方求試於詞場，仆恨恨如失。才如居方，地如居方，方於所得，詎止乎？然諸科中升乎一科矣，宜存一梁、一笱、一矰、一繳之義，事事誠誠之旨，中規中矩之求，委恒久，循黜陟，俟乎暗然之來也。況近聞宗懿之中，景行居方彌篤焉。上以居方達慈於下，下待居方申愛乎上。居貧孀孤，達宦棺梓，悉居方竭力，已可行谘乎可及，饑飽不異，魂體皆歸，年才弱冠，行跡如此，豈徒生哉！借如居方束帛到門，而有未起，居方以藝自謁，雖從家命，亦以非矣。悲哉！更逐齊人之後耶？仆竊以為知人，曩得居方，以為居方也；洎昨視所行，則非居方；今聆嘉聞，又知居方矣。如其知，如其知，竟履元和以葉愚念，得之以道，為薑為傅，不得以道，為回為憲，時之令人，豈不善歟！麵敘不周，此亦何雲。
公範足下：長史及大人以薄官，予自能記憶，隻見馳載長幼，勤勤南北。予雖童稚，意甚不居。洎有安固丞、潮陽掾，予時已冠，似或議事，以為地分遐陋，進取必無遠大。若肄業承家，則安固、潮陽，亦幾於不墜矣，便懷耕食鑿飲之心焉。事親敬長之道，睦友與人之義，恂恂自勉。不意竊鄉曲之譽，所疑不忘質，所見不忘述，時時有得。多幸忝儕類之歸，加以薄窺墳籍，適有章句。
濮陽仲宣、河東千齡、滎陽從易、濟北有融、琅琊次巨，皆博雅明達君子，公範亦其人焉。每論性行，量識度，評學業，酌文詞，不以虛薄，往往掛於牙齒。予年二十有一，公範與群公則可予以進士之目，而有令予觀國之心。予以群公所貺之名，繹先賢正名之旨：進士者，豈不言其可以仕進，而能裨助政化，始自下而升上，終自上而利下者也？近代亦曰舉人，實古今舉賢進能之科也。則有若風後力牧，膺黃帝之舉；舜禹稷契，膺唐堯之舉；縉雲高陽，膺虞舜之舉；伊尹姜牙，膺湯武之舉；管仲冀缺，膺桓文之舉；五羖三傑，膺嬴劉之舉：皆齊聖廣淵，明允篤誠，立功立事，出於人表之流也。降自晉宋齊梁，則有若陸機、鮑照、謝朓、江淹，亦以登庸，雖道德器用，不及曩辰，而詞學詩流，為一時之秀。當群公之論，豈容易之？度力不任，又先與靈源道士、虹岩逸人有潘湖合煉奉養之契，乞從宿誌，勤勤懇懇，獲與靈源、虹岩同居者三年。公範與群分雖不苦以前事相追，而流言時至。
建中初，因當道廉察，故相國常公、本州將故中書舍人薛公，南澗之談，西湖之禮，丹青目下，程準前期，公範舉群公激厲轉加，予亦稍信雲雲之勸。時兄弟親屬，方以眾情聞於大人，大人與群公遂有龍首之會。特詢可否，至於再三。群公不悔前言，以為可固可必。人之於予，皆欲其升高致遠。至其秋，大人則有遣從計吏之命。當發之日，大人及慈親親祭行於東郊，公範與群公亦共餕神餘於野席。離觴既輟，大人誡勖數言，言可切骨銘心。征車雲動，慈親嗚咽數聲，聲堪斷腸褫魄。公範與群公備見備聞也。慰上下之望，在乎早成名，早歸寧。予必不惜伎能，而有所絕墜，以深上下之念，汲汲搖搖，如旌如翹。
受遣之明年，達於長安。賃廡六秋，禮闈四上，頻竭激昂之力，累為簸揚之棄。反躬忖己，徘徊又疑，豈常、薛公輕於布素，而有佞歟？為群公溫良，與朋友有不忠歟？楊朱對歧，墨翟觀素；勁挺之誌，半作歸心。況以近夢慈親，以亂絲繞予之身萬重，大人齧予臂見血。蓋神祗以大人誠切遠警於予焉。絲繞者，豈非思念纏綿之象也；齧臂者，豈非齧指令歸之義也；萬重見血者，豈非示其甚也？
公範與予遊處最深者，且莆陽讀書，接席五年，其於為人，公範知之。莆陽去家四百餘裏，晨昏之思忽至，珍異之味忽得，亦不以始昨違離，便奔馳而去。性自天至，實非勉為。今一辭庭闈，而逾半紀。以本心每每，馳戀若此；魂夢昭昭，感發如彼。日夜之心，公範可量。竊欲審核良騖，摭分進退，阻故人，無新知，恍不可問，因考使回，更有決斯科也。先以才藝取，次以德行伸。大以事君，細以臨人。如予所習，可以當之於取乎？如予事親，可以移之於君乎？如予理身，可以施之於人乎？其可也，則待命待知，庶榮親之道，抑溫清之心。如其不可，則任材任器，息幹時之機，謝風塵之苦。書至與裁，裁已遄複，家在國在，佇為去就。
予於為子之道，所恨不知也，知必無不竭；若於為臣之道，所恨不知也，知必無不為。人生於世，區區者所務，豈不立名乎？有名於國，亦名也；有名於家，亦名也。予何攘臂於其間，醜於家而美於國哉？予無此心，亦公範知之。東風扇和，山青水清；野芳且榮，林鳥時鳴。樽有酒，匣有琴，公範休暢。某再拜。
前鄉貢進士歐陽詹，於洛陽旅舍再拜授仆人書，獻尚書閣下：某同眾君子伏在尚書下風久矣。孟冬已寒，伏惟尚書尊體動止萬福！人生於世，令天下之人識與未識，有一善則願知之，有一困則願知之。尚書以為其人何如哉？愚以百年二百年無一而已矣。尚書豈知身則其人乎？既知其人，某斯所以願也。
凡今之人，進路於長者，或以殫詞褒頌為先者，亦或求人書狀為先者。伏計尚書飽見之，英明特達，必不之愛。小子固直，亦竊醜之。況尚書茂德雄才，則騰於寰宇矣，豈假區區片言隻字，彰明於身乎？以尚書山容海納，則自斷於胸襟矣，豈在悠悠八行尺牘，進退於人乎？知不然矣。某才拙魯訥，不敢遊詞。
某閩越人，向京師七千里矣。去秋遠應直言極諫詔，不逮試，便往西秦。今冬將從博學宏詞科赴集期。昨至東洛，舊負人錢五萬，卒然以逢，某則合還，人又艱迫，唯一驢一馬，悉以償之。賃廡之下，如喪手足，兀然不能出門者，再旬於茲矣。亦以窘逼，遍祈於人，人無非常，所與唯匹帛鬥粟，供朝夕則才可過，其外則莫就。無車無儲，寄人之廬，士之窮莫窮乎此。今日有來相看者曰：「子之困至於是，何不以情聞於徐方南陽公乎？」明日有來相看者曰：「子之困至於是何不以情聞於徐方南陽公乎？」某晝忖夜量，既在尚書矣，又人人異口同詞，區區之心與議並，俾忘幹犯，以困投於尚書。
尚書之力，上將驅雲雷，清宇宙，副萬乘之賴，答億兆之望，豈獨遺某所願知之困乎？尚書下將燮陰陽，調風雨，合百神之意，允飛走之望，豈獨遺榮所願知之困乎？救火之家，水雖在遠，不以遠而往者，知其必能濟患也。某之困，曾未拜伏尚書，所居洛陽，西鄰陝虢，北俯河陽，南接陳許，東有汴滑，舍東南西北之近，越千里控於尚書者，亦知尚書必救所困焉。神遊五侯之門遍，心擇王公之量匝，方決意投於尚書，尚書留意焉。布露微辭，亦非容易，考試事畢，特冀拜伏。雖有蓄積，庶及麵陳。
將仕郎守國子監四門助教歐陽某，謹齋沐緘書，再拜遣隸子弟，獻於相公中衢之車下，庶及乎閣下：當今主上聖明，宰輔賢明，可行已行，可止已止。其或未行未止，非不知也，非不念也，未可行而未可止也。某愚蒙，欲陳所見，則在知之之後，念之之內矣，不敢複言，今斯有言，自言而已。
人有百行修，萬事精，內扣潛鳴，外聽無聲，非不願用，而人不用，非不願旌，而人不旌，雖和平之代，至老至死者，相公以為有之乎？某將十有十百有百千有千也。何以若知？自近之耳。某嚐讀《論語》，得孔子曰：「古之學者為己，今之學者為人。」傷時之學者，不由所學，矜所學也。某雖不敏，傷竊如之。況稟羔羊鴻雁之性，未資訓導，而敬順和合乎教者，十或四五。潔身畏人，直拙自守，始亦以孝弟忠信，約禮從義，人生合爾，博聞遊藝，行義修詞，人生固然，殊不以有為而為也。幸屬昭代，以此官人，敬趨條目，遂希詮擇。五試於禮部，方售鄉貢進士，四試於吏部，始授四門助教。夫人百行庶幾，萬事留心，不仕則已，仕則冀就高衡遠途，展其素蓄，垂名於後代，播美於當時。匪徒利鬥粟，希片帛，救寒暑，給朝夕也。所以利鬥粟、希片帛者，不能無之，其將百行庶幾，萬事留心之流，有所分別也。某非斯人之徒歟？其幕彼人之徒歟？企夫高衢遠途也。噫！四門助教，限以四考，格以五選，十年方易一官也。自茲循資曆級，然得太學助教，其考選年數，又如四門。若如之，則二十年矣。自茲循資曆級，然得國子助教，其考選年數，又如太學。若如之，則三十年矣。三十年間，未離助教之官。人壽百歲，七十者希。某今四十年有加矣，更三十年於此，是一生不睹高衢遠途矣。況先三十年，孰知存亡哉？其或素蓄，當在重泉之下矣。忖己方人，所以知百行修，萬事精，內扣潛鳴，外聽無聲，非不願用，而人不用，非不願旌，而人不旌，雖和平之代，至老至死者，十有十百有百千有千也。
嗚呼！今之高懸爵祿，廣設名位，實待乎德行與乎能事也。德行也者，孝悌也，忠信也，不可於公堂斯須而得試也，須漸乎父母昆弟之言，洽乎州閭鄉曲之譽。某遠人也，父母昆弟，居萬里之外；州閭鄉曲，在三江之南。孝悌之言，無由漸朝廷之耳；忠信之譽，莫得洽闕下之聞也。能事也者，秉持也，應奉也，不可虛處無任而得呈也，須形乎政令裁制之庸，著乎伎藝使才之致。某冗官也，政令裁制，一月兩衙之謂；伎藝使才，二奠陪行而已。秉持之庸，不可形考課之目；應奉之致，是亦絕著選能之見也。縱有顏閔之德，遊夏之學，宰我之政事，夫子之文章，其於是也，但父母昆弟自相知，州閭鄉曲自相許於海隅嶺徼，其奈拳拳之身何？夫大田斯獲，而有遺秉滯穗也，萬秉稀一，萬穗稀一，某豈遂當其一乎？且天地也，命之翅，必與之羽翩，副其巨細，使得飛也；命之足，必與之蹄蹠，稱其長短，使得行也。若命之翅，而不與之羽翮，與之而巨細不相副，飛則墜；若命之足，而不與之蹄蹠，與之而長短不相稱，行則顛。命適遺之墜，與適遺之顛，則如無命無與也。其庸愚不知造物之旨者，視之則不之怪；其明賢深探理源者，其謂天他何？且邦國也，勸人以德行，用錫之爵祿，必契其分量，使得行道也。聳人以能事，用錫之名位，必權其輕重，使得榮身也。若勸以德行，而不錫之爵祿，錫之而分量不相契，道則屈；若聳以能事，而不錫之名位，錫之而輕重不相權，身則辱。勸適遺之屈，聳適遺之辱，則如無勸無聳也。其庸愚不知政化之旨者，視之則不之怪；其明賢深探理源者，其謂邦國何？
某代居閩越，自閩至於吳，則絕同鄉之人矣；自吳至於楚，則絕同方之人矣。過宋由鄭，逾周到秦，朝無一命之親，路無回眸之舊。猶孤根寄不食之田也，人人耘耨所不及，家家溉灌所不沾。其濯乃條枚，成乃華實者，上天至仁之膏澤，厚地無私之陽春乎？相公為上天霖雨，佐厚地發生也，何以處某焉？夫舉善不遺於微陋，使能必盡其材器，真宰相之任也。自唐及虞有其人，自夏及商有其人，自周及秦有其人，自漢而降，無代無有，洎國朝曆曆可數也。相公能以某為手下濫觴乎？似善斯升，真善以至；似能斯拔，真能以來。古人行此，天下歸仁也。相公行之哉！行之哉！今則猶古，算度途遠，蒼皇造次。某惶恐再拜。
某啟：某業文者。相公昔領大司成，則飲相公訓人成俗之教；中為大司樂，則煦相公合莫移風之德；及籌廟略，則浹相公調元厚生之化。竟未能歌謠芬馥，紀敘茂實。下居暗室，有愧明神。昨以赴調東周，又聆相公此方鎮安之美。陪輿人誦，作《東風詩》二首。既詠諸途，輒塵左右，幹犯明白。不任戰懼。
貢士有宴，我牧席公新禮也。貞元癸酉歲，邑有秀士八人，公將首薦於闕下。古者相覿相祖，有享有宴，事以昭恭儉，宴以示慈惠。二典為用，鮮或克兼。諸侯升俊造於天子，遣之日唯行鄉飲酒之禮，則享禮也。胾肉元酒，莫飲莫食。公念肉不使食，則仁不下浹；酒不使飲，則歡不上交。方欲激邦俗於流醨，致王人乎德行。而賢者仁未伊浹，才者歡未我交，其若蚩蚩何？
秋七月，與八人者鄉飲之禮既修，乃加之以宴，肴移已膳，醴出家醞。求絲桐、匏竹以將之，選華軒勝境以光之。後一日，遂有東湖亭之會。公削桑梓之禮，執賓主之儀，揖讓升堂，雍容就筵。樂遍作而情性不流，爵無算而儀形有肅，鏘鏘焉，濟濟焉。於是老幼來窺，盡室盈岐，非其親懿，則其閭里，皆內訟而誓遷善焉。於戲！行其教，不必耳提而口授；移其風，不必門扇而戶吹。公斯宴，則風移教行其間矣，真盡心竭誠，奉主化民之宰也。
煙景未暮，酒德俱飽，有逡巡避位而言曰：「夫詩者，有以美盛德之形容。君侯因片善，附小能，回一邑之心，成一邑之行，而昭吾人恭儉於嘉享，示吾人慈惠於清宴。回人心，成人行，周孔之才也；昭恭儉，示慈惠，管晏之賢也。不有歌詠，其如六義何？」是日人有《甘棠》《頖宮》之什，客有天水姜閱、河東裴參和、潁川陳詡、邑人濟陽蔡沼佐讚盛事，亦獻雅章。小子公之，幸鼓微聲，先八人者鳴。捧豆伺徹，時在公之側，睹眾君子之作，遂從卜商之後，書其旨為首序。
孔子見老聃，曰：「魚吾知其能遊，鳥吾知其能翔，遊可網，翔可弋。至於龍，則吾不知。聃其龍乎？」今予遇河東柳由庾，亦孔子之聃矣。眉長五寸，耳近上頂，寡言少笑，皎若冰雪。意或時發，皆玄漠遝冥之事。從君子累忝之遊，鬆櫟殊姿，鴉鸞異情。翌日，予去之京師。柳曰：「月陰日陽，鱗潛羽翔，海鵬君於焉期化，冥鴻君從此而遊。南充近有上升者，留言於長老，豈為吾設耶？吾焉往夫！」其德行文學，可以敦教化，正雅頌。予勸裨堯而補舜，柳頷而不對。貞元十三年七月十六日，綿州紫極宮黃籙齋場別。
族叔行元既射策，與主司不合，春二月，將歸淮南。所寓群公設祖，方獻未酬，叔悄然有不暢之色，群公亦愕爾而阻歡。小子侍觴，奉而前曰：「歸好事，春美時，酒樂物，叔於三者加同人將之，而有未悅，豈禮闈失意之為乎？昆吾產金，荊山產玉，自民役巧，熔琢蓋多，惟幹將和璞有大聞。非百煉則其良可用歟？非三獻而其寶可真歟？苟良苟真，不即成，不即售，適以精其研，稔其實。如叔也，亦何稽於一邂逅哉？若昔之人，作必行，動必中，則是蘇秦無履穿之歎，甯戚無石爛之歌，孫宏無十上之勤，商鞅無再幹之勞也。知泰而不知否，知易而不知難，是夫人也，非所以待乎叔也，叔如之何？」叔欣然見卞氏再來之路，平歸心，納春景，安酒意。四座以葉，千鍾有娛。既醉升車，秋為到期。
國以人為本，縣令親人之親者，苟有命授，無非慎擇。今年執政，又加精選，自吏曹銓擬仕而退下者，十之五六。濟南林公，以始任之調，發硎之刃，請宰一邑。天官劇巴東也，而使為之。平衡無疑，釣軸不轉。非輕重質器，目以昭如，則安可於其難而易若此。解褐結綬，當時之盛，既受牒恭命，而濟南公與予鄉而且故，幼而知公。行先鄉曲譽，是通閭井之意；術以明經升，實操教化之本。今有社稷，有民人，則弓矢入養叔之手，徽弦在師曠之膝，何微之不中？何妙之不盡？去矣，無使朱邑魯恭，專美是官。其餘則巫峽峨峨，岷江湯湯，水天下清，山天下秀，遊盤貴境，為地為墉，退公多暇，為我回睇。
建上人自茲而西，更為故人也。巫鹹山有道釋子建上人，元和之淳，氣以類合，休神遂性。曩與少司成陽公得於林棲，公從下風之請，斯縻大君之爵，同方相致，殊途且來。雖羈鸞冥鴻，一飛一籠，遐心遠意，終共超曠。遊佛廟，賞靈台，壺冰片玉，光潔再裕。來為去始，散實聚終。上人故人有在西土，曰：「大夢未覺，還宜一歡。」陶瓶芒履，此焉而往，東路著首，悠然高雲。西之人幾日而覿，松柏之下無凡草，鸑鷟之侶無凡禽。西之人豈陽公之儔歟？覯遇之辰，瓊玖之列，詩可頌德，睹於斯，其撰之竹帛，儻傳，俾後之人知貞元是歲賢人之會二也。
明經自漢而還，取士之嘉也。經也者，聖人講善之錄，誌立身正，家齊國理，在乎其中。為人父者，莫不欲其子之明；為人君者，莫不欲其臣之明。明斯行斯，近則平乎性命，遠則成乎政令。邇來加取比興屬詞之流，更曰進士，則近於古之立言也，為時稍稱。其僥幸浮薄之輩，希以無為有，雖中幹外槁，多舍明趨進。俾去華取實，君子惡以真混假，縱含章抱器，半舍進為明。新及第李孝廉，則含章抱器，舍進為明者。皙皙肌骨，鬆寒玉清。以誌學升太學，以學就升宗伯。背文手占，滯義口占，二戴不往，皇鄭複來。投短書，出長卷，精專炳煥，濤倫裒然。聖朝貞元癸丑歲，明經登者不上百人，孝廉冠其首。非獨學勝，亦以文聞。則有我芳華，加之典實，不惡夫僥幸浮薄，角力於比興屬詞，並矢分弓，未知鹿死誰手不為也。拾青紫之有路，獻榮名以趨庭。長途春光，我美多彼。噫！盡藝而適，猶有前聞，家食非明時相待之意，孝廉其誌之。
始入仕，一有縣尉，或中或上或紫，銓衡評才，若地稱而命之。至於緊，無得幸而處；而緊中之美者，尤難其人。今年孝廉郎高陽許君授常熟尉者，實緊中之美。君十三舉明經，十六登第。後三舉進士，皆屈於命。去冬以前明經從常調，蔭資貴中之乙，判居等外之甲。既才且地，擢以是官。夏四月，隨牒之官。玉貌青春，芬芳有蒨。望棠陰而委質，鬱蘭陔以辭親。征車轔轔，所往在目。異時九仞，由茲一簣。在邦猶家，不出於忠信，許君常以為己任。夫何恤哉！士之生，懷四方之誌，輕念於離別，非所以為士也。行乎！
相國馮翊王作鎮南梁，為名賢藪澤。四方浮川走陸，結轍連艫，岷山之坡碾成穀，漢水之磧汩成淵。耀華呈實，湧溢門館，量器而待，未始失賢。故天下真賢，雖遠皆往。以賢躡跡者，清河張子乎？張百行為實，五言為華；有實可呈，有華可耀。度虛襟之必答，抗高步以斯謁。玉露初降，金風景清，褒斜峰峰。千萬相見，奮客情如歸意，指危棧猶平道。馮翊之門，唯才與德，人之所與，馮栩無不與。是行也，非張獨知其可，眾君子共知之。既知之，若詠老歌，各言其知。
琅琊王式字公範，予邑之英，而忘形之友生也。少同所好，服膺周孔之教；長齊所得，願裨堯舜之化。時命不與，人無已知，雨散雲乖，四方五祀。既乏孔融、鄭莊之公薦，乃效張儀、蘇季之自鬻。百川會海，相得上國。凡誠未昭於鏡鑒，黃金已銷於桂玉。予懷待兔之固，猶伺北闕寢書之報。公範見變豹之理，將遊東諸侯之國。魚川鳥陸，俾為異路，曩日之別，複起於今。
嗟乎！夫人不得自然之至道，冥冥飄於物外，則天之至愚，亻昏亻昏貿貿乎泥滓各得其方，無枉性矯神之艱也。企矚仁義，盤旋禮樂，下不植地，上不麗天，孤雲隨風，斷蓬逐篲，是不能，岧亭昭灼，揚光其間。坼華資而公範猶蒙，賈薄藝而予莫售，禽犧朽木，蠖屈窮轍。可悲也夫！況赫赫皇都，實吾人逞誌之所。大丈夫斂塵襟而瞻紱冕，策蹇驢以窺軒蓋，食米菽而覘粱肉，吟寒苦以聆鍾鼓。傷哉公範，得無愧耶！加之離情，恨恨何述！萬乘之都，千箱之年，有故人而適遠，無卮酒以敘別。男兒卮酒之不致，亦何論他日之浮沉哉！平生之懷，未易言也。離者會之資，會實離之本。今離既由昨會，後會得不由今離乎？離會相生，蓋不足歎，公範勉之！東諸侯聞有梁孝、燕昭矣。
昔人論別有賦，論恨有賦，狀仳離，陳感憤，其未見予於蔡侯是日之情，蓋古人之遺情也。人之慚，莫先乎同有求而一不得；人之慕，莫甚乎偕遠遊而一先歸。蔡侯沼字虛中，予之邑人，又懿親也。虛中以學，予謬以文，共受遣乎長吏，皆求試於宗伯。虛中登太常第，歸寧故園；予有曝鰓之困，猶留京師。同求在予則不得，偕遊虛中則先歸。堂俱有親，身亦祈達。自負違顏落羽之恥，對人飛鳴就養之慶。懷方寸為丈夫，稟太和曰人子。不包羞，不痛心，行道之人也。虛中胸中有心者，以予此辰之意如何哉？悢悢淒淒，渾渾迷迷，飲甘觴以若荼，視春光其如秋。周秦九軌之道，吳楚千里之水。騁逸騎，揚輕舟，激爾清風，歡拜非遠。人則姻昵，家惟裏閭，到日榮賀，盡室當在。念沽名之不異，想出門之是同，父也母也，兄也弟也。雖喜人之善則有，而傷子之不肖豈無？重增於部結之端矣。明鏡前，平衡下，姿媚無取，銖兩不登，才歟命歟？不自知也。烹乳為醍醐，鍛金為幹將，予期烹鍛以變化。虛中其行乎！勿謂業就不增修，勿謂名成有所忽，及此方遠大。虛中誌之。
