夫子說季路於人曰：「片言折獄者，其由也歟？」夫子之言，蓋有激於季路之雲也。後之人不窮聖旨，以為夫子美夫季路，任一時之見，輕而折獄者，十有八九焉。迂哉！斯人也。夫兩訟之為獄，獄折而有刑。刑者，侀也；侀者，成也。一成而不可變，不其重歟？
古之帝王，將刑一人，循三槐，曆九棘，訊群臣，訊群交，訊萬人。億兆絕議，然後致法。徇於朝、於市、於野，昭然與眾，方棄之，所以不易也。君莫聖於堯，而有舜、禹、稷、契佐之；莫明於舜，而有夔龍、縉雲、高陽佐之。莫哲於禹，莫賢於湯，莫察於文武，莫敏於成康，於時皆濟濟盈朝，明明在位。豈無獨見，而可臆斷？慎刑之道，如斯不敢失，明刑獄不可輕也。凡至獄訟，多在小人，至於訟也，皆欲己勝，何則？不勝，乃罪戾隨之。若是，則君子時或妄訟於人，未有小人而能自訟者。片之為言偏也，偏言一家之詞也。偏詞雖君子不信之，矧非君子乎？且先師曰：「人而無恒，不可以作巫醫。」巫以鬼神占，醫以筋脈體，無恒之人，筋脈且不足以自體，而況訟乎？鬼神不足以為占，而況視聽乎？以斯折獄也，小則肌膚必有扶撲之濫焉；大則性命必有鈇锧之冤焉。
夫子祖述堯舜，憲章文武，師老聃而崇周公，此六人無一以傷於人者。夫子豈好輕傷哉？脫夫子實為片言可以折獄也，不幾乎一言可以喪邦歟！夫子之言，非於季路，賢者審之，片言不可以折獄，必然之理也。
自性達物曰誠，自學達誠曰明。上聖述誠以啟明，其次考明以得誠。苟非將聖，未有不由明而致誠者。文武周孔，自性而誠者也。無其性，不可得而及矣。顏子遊夏，得誠自明者也。有其明，可得而至焉。從古而還，自明而誠者眾矣：尹喜自明誠而長生，公孫宏自明誠而為卿，張子房自明誠而輔劉，公孫鞅自明誠而佐嬴。明之於誠，猶玉待琢，器用於是乎成。故曰「玉不琢，不成器；人不學，不知道」。器者，隱於不琢而見於琢者也；誠者，隱於不明而見乎明者也。無有琢玉而不成器，用明而不至誠焉。嗚呼！既明且誠，施之身，可以正百行而通神明；處之家，可以事父母而親弟兄；遊於鄉，可以睦閭裏而寧訟爭；行於國，可以輯群臣而子黎；立於朝，可以上下序；據於天下，可以教化平。明之於誠，所恨不誠也；苟誠也，蹈水火其罔害，彌天地而必答，豈止君臣鄉黨之間乎！父子兄弟之際乎！大哉！明誠也。凡百君子有明也，何不急夫誠？先師有言曰：「生而知之者上也。」所謂自性而誠者也。又曰：「學而知之者次也。」所謂自明而誠者也。且仁遠乎哉？我欲仁，斯仁至矣。夫然，則自明而誠可致也。苟致之者，與自性而誠，異派而同流矣。知之者知之，委之者知之。
漢武帝覽交門之歌，顧謂東方大夫曰：「古人列後巍巍蕩蕩者，則予今日其庶幾乎？」東方大夫曰：「何謂也？」曰：「遠人率俾，天降珍祥。殷湯上感，實獲白狼；周成旁浹，遠致越裳。放勳曰聖，幸祀四方；武乙不淑，出有震亡。予享虞舜於九疑，吊罷民乎盛唐；登名山於華陰，俯大川乎潯陽。天清地謐，符應昭彰。是曠跡交神，致放勳之慶；修身遠害，免武乙之殃。紫芝產於甘泉，白麟呈於雍畤；天馬生於渥窪之域，寶鼎出於汾水之濱。風雲草木，相繼於時。頭飛鼻飲之長，涅齒穿胸之貌。絕域款塞，無月無之。是多白狼之祉，不少越裳之珍也。比夫巍巍蕩蕩，爾有何見而感焉？」
東方大夫曰：「噫！陛下誤意巍巍蕩蕩歟？非古所謂巍巍蕩蕩者。夫巍巍者德之容，蕩蕩者化之稱，非謂廣遊從於險阻，幸仿佛於神祗，錄莫測於妖祥，免偶然之壓溺，致儻來之貢賦，獲無用之戎狄耳。且此之數者，理不可馮亦明也。秦皇帝周施天下不為德，我太宗不下階闥不為微，周懿死於牖下不為是，虞舜崩於蒼梧不為非。虢叔得神喪其國，西伯無神人以歸。龍降於庭夏道昧，雉雊於鼎商祚輝。苗民逆命堯以盛，有緡來賓桀以衰。以此觀之，即虐如秦皇，雖車轍遍於宇內，不如太宗端拱於堂上也；弱如周懿，雖終於帷席，不如虞舜之沒於草莽也；淫如虢叔，雖獲靈祜，不如西伯無所禱祈也；邪如孔甲，雖有嘉祥，不如武丁之妖怪也；酷如夏桀，雖異人屈膝，不如唐堯域中之解體也。天道衝融，變化無窮，發祥布象，時異始而同終。神理密，吉凶罔測，示形告兆，亦同紀而異極。有多端以表善，有積慶以稔慝，有無災以厚毒，有見眚以警德。今多端多慶，不知天之表善歟？其稔慝歟？無災無眚，不知神之厚毒歟？其亦警德歟？以是先王或不致珍祥而有天下，或屢服蠻夷而覆宗社，或有鴻災巨眚國以寧，或有靈蹤異跡而身以傾。珍祥之實，乍凶乍吉；妖怪之蹤，乍吉乍凶。譬諸藥工也，其有活人之者，亦有殺人之者焉。譬諸酒醴也，雖有敗人之道，固有成人之道焉。」武帝曰：「若之何而信之？」曰：「唯德可以信之。欽若上帝，輯寧下民。其表善也，雖休勿休，則百福是遒；其稔慝也，將覆不覆，則轉禍為福。且人神之主，天地之心也。孰為妖怪，神祇也？孰為珍祥，天地也者？苟修德以待人，未有主人恰悅而客忿怒，心善而形為惡也。若有其德，目睹妖怪，其巍巍也，若無其德，日對珍祥，其未蕩蕩也。
武帝矍然斂膝而言曰：「善矣哉！微而體大。珍祥不必利，妖怪不必害。而今而後，以二者棄乎道德之外。敕內府，詔宗伯，加東方大夫命一等，而贈之束帛。」
夫行以檢身，非以為人。無淫無佚，其處宜一。孜孜碩人，冥冥暗室。罔縱爾神，罔輕爾質。遠茲小惡，念彼元吉。勿謂旁帷上蓋，天監無外；勿謂後掩前扃，神在無形。天不長慝，神實正直。神怒天誅，未始有極。昔者趙盾，假寐兢莊。天回厥害，鉏麑以亡。又有符堅，竊為制度。神敗其類．蒼蠅以呼。天窺神窺，人無不知；神忿天忿，身無所隱。澗鬆抱節，幽蘭有薰。歲寒不變，無人亦芬。草木猶爾，人其曷雲。恐懼乎其所不見，戒慎乎其所不聞。先師有言，敢告夫君。
秦之坤，蜀之良，連高夾深，九州之險也。陰溪窮穀，萬仞直下。奔崖峭壁，千里無土。亙隔呀絕，巉巉冥冥。糜鹿無蹊，猿猱相望。自三代而往，蹄足莫之能越。秦雖有心，蜀雖有情，五萬年間，敻不相接。且秦之與蜀也，人一其性，物同所宜。嗜欲無餘門，教化無餘源，可貿遷，可親昵。擘坼地脈，睽離物理，豈造化之意乎？天實凝清而成，地實凝濁而形。當其凝也，如鎔金下鑄，騰雲上浮，空隙有所不開，回翔有所不合。澄結既定，窾缺生乎其中：西南有漏天，天之窺缺也；於斯有茲地，地之窾缺也。天地也者，將以上覆下燾，含蓄萬靈，可通必使而通者也。苟有可通而未通，則聖賢代其工而通之，故有為舟以濟川，為梯以逾山。唯茲地有川不可以舟涉，有山不可以梯及。粵有智慮。以全元造，立巨衡而舉追氏，縋懸纑以下梓人，猿垂絕冥，鳥傍危岑，鑿積石以全力，梁半空於木柵。斜根玉壘，旁綴青泥，截斷岸以虹矯，繞翠屏而龍。堅勁膠固，雲橫砥平，總庸蜀之通途，統岐雍之康莊。都邑之能步，山川之無脛。若水決防，如鴻向陽，南之北之，踵武湯湯。躋峨峨以自若，臨蒼蒼而不懼。繇是贄幣以達，人神會同，稽禮樂之短長，量威力之汙隆，可王者王，可公者公，而相次以風。或曰：受琢之石長存，可構之材無窮。易元刂代蠹，斯道也未始有終。嗚呼！為上懷來在乎德，為下昭德在乎義。德義之如今日，則或人之言有孚。其反之，則石雖存恐不為琢，材雖多恐不為構。想夫往昔，有時而有，有時而無，是用惕惕，天下蚩蚩。知聖賢創物之意之人寡，明德義固物之道之人稀。敢陳兩端之要，銘諸斯道之左，庶主德義者存今日之所履，踵武湯者荷古人之攸作。銘曰：
天覆地燾，本亦備設。大象難全，或漏或缺。損多益寡，聖賢代工。彼雖有缺，與無缺同。維北則秦，維南則蜀。地缺其間，坤維不續。鬥起斷岸，屹為兩區。秦人路絕，蜀火煙孤。天實不通，賢斯有造。鑽堅剡勁，無蹊以道。若川匪舟，若陸匪車。緣危轉虛，步驟交如。構雖在功，存亦由德。項怫劉怒，從完以踣。隋落我營，自顛而植。地非革勢，材不易林。踣植之致，惠怨之心。勿謂斯道不恒，勿謂斯道可久。禮不以禮，可有而無；恭不以恭，可無而有。創之之意如彼，固之之理若茲。彼知不易，茲而易知。勒石道左，其同我思。
嚐侍論於長者，儳有之曰：「近代之作玉杯，麗則麗矣，愚以謂不如古人之為陶。」長者韙之，以為知言。退而思其所自多，亦不忝伊人之譽。器以利用，道從易簡。利用者貴無往而不適，易簡者取立功而匪勤。今天下之至富者，土也；不勞而成者，火也。夫陶，掬壤以制，焚蒸以凝。就其不勞，因其至富。不瑩而冰清珠皖，不鍛而金固石堅。一工致功，千室以給。[A16N]鬲罍甗，瓶缶杯盂，大窮儋石，小極圭撮，經鼎鑊而自若，在燀爇而莫渝。滿堂絕侈靡之譏，提挈無剽殺之患。其功則易簡也，其實則利用也，其藏又保安也。易簡二儀之理，利用五行之本。保安立身之方，執人之方，履物之本，從天地之理，此三皇五帝所以內戶不扃，外戶不閉，無為之德所由生也。豈夫玉杯之獨劣，其餘孰得而儔焉？則刓材搜璞，窮山越壑，礱磨雕琢，鑄煉丹雘。力盡終年之功，財殫不訾之產。量才升合，質忌湯火；置家得奢盈之議，中懷生賊害之累。其功則非易簡也，其實則非利用也，其藏又非保安也。悖二儀之理，違五行之本，乖立身之方。此夏桀商紂所以人人頗邪，比屋可戮，亡身之禍所由生也。省費鮮勞，皆備於物，德且如彼，而人賤之；煩人蠹財，不周於用，禍又如此，而人貴之。久矣哉！世之迷也。物有賤而可貴，亦有貴而可賤，惟賢者能審之。小子不幸，億而有中，誠背常人之見，敬為銘以廣之。銘曰：
黜汙易抔，聖人制器。易簡作程，利用為貴。稽諸往載，陶實攸興。裁因掬壤，成假焚蒸。不雘不丹，不雕不刻。自結金堅，天然冰色。財無害產，功匪殫力。量盡洪纖，用窮幽仄。物有千金相異，我取不費為利。物有積功相崇，我取不勞為工。物有患湯忌火，我取往無不可。物有剽殺焚軀，我取懷藏不虞。心存目稅，奢尋彼至。室滿堂盈，侈莫我生，省庸周用，所賤謂何。賈害勤人，所貴者那。可貴不貴，物失其類。失類曰昏，雖隆必墜。可賤不賤，物得其選。得選曰明，雖幽必見。上惟五帝，下洎三王。實有以興，亦有以亡。蚩蚩百工，孰若我陶。敬銘有器，永告滔滔。
曰臣節貴忠，後德貴公。忠則為其主所自盡，公則於其人罔以私。谘爾雍齒，爾有臣節孔明，予以公心獎爾。其敬聽予言罔忒。嗚呼！昔嬴氏不臧，流毒四海，天將剿絕厥類，假手於予一人。爾主項氏，昧厥命，木蠹豬突，附振旁撓。予在泉未躍，用困於彭地。爾為厥主來戕予，實有必戮之誌。罔若天之曆數，徂於予躬，俾泰山萬尋，蔽於一葉。予於所自，隱有見爾心。於時爾為楚臣，予為漢人，予則爾仇敵，爾宜討之，予罔攸憾。今大寶歸予，夷嬴殲項，予欽若上帝，惟天下君。爾則率土之濱，罔非予民。予宜子之，爾罔攸惕。夫爵以尊德，祿以養賢。爾能致身於厥主，孰若爾賢德？予分爾茅土，以勸所事君。爾奉上之誠，罔易乎舊。予體元之政，鹹用維新。砥礪爾能，輔予一人。兢兢栗栗，共闡大猷。無使齊桓管仲，專於奔暇之美。念之哉！
天雖覆育生生，如其情，則或與或否。其與也非徒與，其否也非徒否。受命有生生者，率其道，反其道之致焉。率則與，反則否。斯理也，固必信至皇帝以孚。皇唐百七十有一載，皇帝禦宇之十四祀也，歲在辛未，實貞元七年，其受命率道，天與生生如情之秋與。神哉靈哉！明允惠和哉！是歲之天也，亭乎其正，洞九霄之清澈。清澈之中，若有伺夫有求者，鬱乎其變，浮五色以薰鬱。薰鬱之中，若有察夫所厭者，稱物之性，應時之欲。手足之赴人心，羽翼之循鳥情。農夫在畦，蠶婦在林，商或舟車，工或廷雘。願燥願濕，罔不從誌。其餘則三光序流，六氣時行，上至事事，下洎營營。羽毛鱗介，勾甲芽萌，求諸濡渥則常雨，求諸煦旭則常晴，求諸吹蕩則常風，求諸恬謐則常寧，求諸煙雲則常陰，求諸日月則常明。非不雨也，非不晴也，非不風也，非不寧也，非不陰也，非不明也。合雨而後雨，物不乏其雨；合晴而後晴，物不乏其晴；合風而後風，物不乏其風；合寧而後寧，物不乏其寧；合陰而後陰，物不乏其陰；合明而後明，物不乏其明。實皇帝知上帝以生生為己物，與其禍福配已得失而寘之，欽若兢若，溫如穆如。心性二儀，支體四時，似續上元之效，與夫人子能領父之憂，承父之命，繼堂紹構得其心，贈遺獻酬愜其衷，則財賄器物，唯意是役，牧圉台隸，惟意是用。以其役無不當也，以其用無不宜也。士德勝隋，天實維唐。皇帝則唐天第九子也，既克負荷，上天所以唯意焉。且煙雲風雨，亦天之財賄也；日月星辰亦天之器物也；神祗精靈，亦天之牧圉台隸也。是以皇帝動息神祗莫不隨，旨趣精靈莫不申。肅穆寂寥，駱驛虛無，囊篋日月，管鑰風雨，敬恭誅責，而啟閉多少之。故將蔭休施煙雲，若自諸帷幕而使舒張矣；將灑潤散風雨，若自諸盆翣而使澆扇矣；將烜清晝布陽德，若自諸灶而使烊灼矣；將光幽夜啟陰靈，若自諸燈燭而使昭明矣。處置唯滋，含靈不折，莓莓熙熙。蓋子祗父慈，相為福釐也。
凡書惡記善，雖史官之職，箴人述德，或人所通規。鯫生則人之一夫耳，謳吟日用而為之誌，若簡冊已載，複何言哉？儻猶未也，庶補其闕。是歲也，扶風竇公參、河中董公晉輔政之三年，趙郡李公紓為天官之四年，范陽盧公徽為地官之元年，范陽張公濛為春官之三年，昌黎韓公洄為夏宮之三年，吳郡陸公贄同為夏宮之二年，京兆社公黃裳為秋官之二年，清河張公彧為冬官之五年。夫太宰六官，於天子之為理棼澄而清洪流者，故列於斯誌之末。
昔卞和以荊山之璞獻楚懷王，王曰：「非寶也。」刖之。次獻於平王，平王亦曰：「非寶也。」又刖之。世皆有二君不識寶之議，小子鄙慮，嚐致於斯，婁婁然若見二君之意。後世議者，脫未之思焉。夫國之安危，人之邪正，如影與響，係乎後躬，於則從而於，易則從而易。珠玉者，勞之母，財之蠹，侈之本，害之圃。國君好之，下必從之，則將有不耕而搜山，不藝而攻石，背義而忘仁，輕穀而賤帛。耕之隳，藝之墮，穀之散，帛之耗，義之虧，仁之挫，則國從而喪矣。古人有言曰：「不貴難得之貨，使民不為盜。」又曰：「大寶曰位。」二君所言卞氏之璞非寶者，蓋寶此者也。不然，玉之與石，猶菽比麥，雖至愚昧，亦或辨之，況二君乎？縱時狐疑，忍愛玉人須臾之功，不試琢磨於一石，而忽先王之法，輕絕人之四體歟？甚不然矣！實將抑奇玩，卻無益；剪奢靡之萌，啟淳龐之跡。欲其塊桴土鼓，上複於羲軒；象箸玉杯，下銷於辛受；四方風行而自化，百姓日用而不知也。大功無形，至德無名。人以瑣瑣之智，莫睹冥冥之情。昔宋玉以蕃禽井鮒，不測靈鳳長鯨，信哉！嗚呼！使仲尼居今，則與秦伯同稱矣。小子不敏，竊述其旨，以佐知言雲。
述甘露，昭孝德也。貞元壬申歲，福州福唐縣尉清源莆田邑人濟南林公瓚太夫人終，公每一痛至，水漿不入口，或三日，或五日，內外羸備，殆至殞滅。癸酉，將與先府君修合葬之禮。公之於親，事存既竭其力，送終思盡其勤。曰：「含襚品章，則有王度，不敢或越也。瑩域固護，實在我私，當懇行之而已。」於是躬開坎室，自埏磚臂，與兄弟手攻肩負，以鑿以築。雖率情性，而無愆法度，不違典禮而有異常儀。載考載理，而未之窆。
春三月五日，忽異氣自天，氛氳下蒙，非雲非煙，冪冪綿綿，彩耀光鮮，馨香馥然，起朝及暝，徘徊不散。先是繞壟已栽松柏，洎晨，枝葉間遍懸露滴，其滴齊大如梧子。公奇之，與兄弟及鄉人時相慰者而嚐之，其味甘，異於人間所甘之味。日漸高，不銷不晞，轉堅轉明，瑩然珠相，鏗然玉聲。如是者三日，睹者爭取，或食或玩。
噫！天冥冥，其間蓄靈；地陳陳，其間蓄神。靈無形，神無身。無形無言，無身無聲，苟有可褒，以物而旌；苟無可褒，物不虛行。其德常，其物常；其德稀，其物稀。予聞甘露之說，莫覿甘露之實，其為稀也，不亦甚乎！今為公而降，公之德豈常德歟？況殊香啟途，異彩相宣，凝結豐圓，向日翻堅者哉！則其至誠所招又多矣。予執吊禮，幸獲而見珍；聳不足，遂為之述。
嗚呼！死也者，君子曰終。有唐興元二年六月二十四日，銀青光祿大夫行平州別駕馬公終於京師。國喪英才，家亡令子，家國不幸，痛毒可知。
公諱某，字某，其先京兆扶風人。始實趙氏，累葉繼將，多總戎塞下，有以因居，今為燕之名流。曾祖某某官，祖某某官，父某某官，公則某官第某子也。積奕世忠貞之慶，得陰方嚴勁之氣，天骨山峻，神蔥玉輝。有孝有悌，閨門以和；有信有義，州閭以附。矛戟韞器，風雲馳聲，燕趙多奇士，公其人也。用正直奉籌略，擁旄仗節者尊；以果斷行政令，擐甲執兵者伏。前後佐全師大幕，不有暫寧。方將張翼翔雲，揚鬐遊溟，大命不永，大病遄及，享年三十三。秦氏醫遲，顏生禍促。哀哉！
夫人某處某氏。子二人：長曰縱，次曰緒，永思之感，至性過人。以貞元十二年歲在某月某日，大通卜宅於京兆某鄉某裏某原，禮也。天長地久，堙川塹阜，於何不有，乃為銘德，而誌墓云：
土比常才，如瑜在瑉。燕趙多奇，公則其人。業繼忠貞，識資籌略。器流瑚璉，羽族雕鶚。題輿大郡，佐律雄師。雖猶在德，亦匪孤時。南仰搏鵬，更期遐颺。東觀逝水，忽茲永往。卜遠斯及，窆於此岡。惟安惟永，地久天長。
公諱某，字某，其先關右弘農人，永嘉過江，公自始遷之祖，若幹代處於閩越。曾祖某，皇唐循州司馬；祖某，漳州長史；父某，泉州南安縣丞。公則南安第若幹子。長七尺，骨目瑰異，溫良節行，所至自昭，風神識度，群居不掩。六籍外偏好穰苴、管子之術。
永泰中，以耕戰之法致梁宋軍，畫用有成。大曆元年，節度使右仆射田公薦授左武衛率府倉曹參軍事，在位以貞慎聞。公以不仕則墜業，躁求則背道，或出或處，聖人為中。依吏部節文，敬遵常調。大曆八年集授吉州永新縣丞。興元元年集授廬州司田參軍。貞元二年授鄂州司倉參軍。累職貞慎，如率府倉曹時，每罷官待集，卜勝屏居，晏如也。鄂州秩滿，愛其風土，亦止焉。貞元十二年冬又合集，春赴京師。遇疾於途，以二月四日，終於汝州龍興縣之逆旅，時年六十七。凡入仕三十一年，曆官四政，祿非豐，儉以足，務雖劇，通以簡。上以中正重，下以公平矚，皆白珪無玷，朱弦有聲。嗚呼！公之材之量，如鍾含音，如水待盛，大小當應，方圓必合。我則不銜，人胡不求？莫能全展光耀，以至殞沒。悲夫！夫保性居業，時行則行，時止則止，道也。公昔於名宦之理是焉，士祿農耕，猶生則營，若死則已，亦道也。公昨於歧路之役是焉，公存以道始，亡以道終，至人不違道，公與之周旋，正矣乎！善始終者也。
夫人隴西彭氏，戴天之感，痛以禮成。長子晃，次子暈，季子杲，伏凶之號，以至見血。以某年某月日，卜葬某鄉某原，禮也。佳城一閉，他時古丘，後之人孰知丘中之德？墓許有誌，故為《墓誌銘》，庶睹今為古者，明斯地泉下，有君子焉。銘曰：
一種鱗物，神則回龍。一種植物，貞則曰鬆。楊公於人，被貞役神。藝術潛宏，溫良內克。名不稱實，祿有負德。夭桃信美，不能秋敷。冬日可愛，亦用西徊。大期斯來，無賢無愚。英英楊公，與逝川俱。卜此修原，有形永宅。東海西山，其廬罔易。
墓有誌，誌有銘。誌，記也；銘，名也。名之記墓，庶高岸為穀，幽壤或呈，情當掩者，有所歸認，斯馬公之墓也。公諱實，字某，其先扶風人，生於幽州。高祖某，某官，祖某，某官。父某，某官，若干子，皆以雄謀果斷稱。公則第三人，長八尺有羨，雕姿鸚靈，霜嚴壁峻。樂而後笑，時而後言。孝弟忠信，分義節概，睹容可見。好史學，曆代英豪，得失皆核，其有不正不直，辯論慷慨，若加諸己。明《陰符》，善司馬法。
起家為范陽軍要籍，本軍疑政，畫多自出。遷千夫長、萬夫長、三軍兵馬使。莫州近邊，戎數為害，本軍元帥請統鎮之。戎遠逃遁，莫人大乂，拜御史中丞莫州刺史。俄薊州之患加莫州，移薊州，薊人繼康。攝州刺史。貞元初，本軍之事有大者，合議於天子，自管內二千石已下擇賢能，以公當其選。天子異其議，奇其詞，決所議答於本軍，而留近侍，拜左驍衛將軍。宿衛十一年，長鬆在林，利錐處囊，森竦穎脫，鋒於獨見。天子儲而將用，未有所當。貞元十四年寢疾，其年七月十一日，終於京師常樂裏之私第。出身從事若干年，署職蒞宮若干政，春秋五十一。當時俊傑懷材抱器者，無不驚呼歎息。
嗚呼！騏驥有騰千騁萬之足伏乎櫪，幹將有剸犀截象之铓閉乎匣，將用未用，一朝變化，為骨燕市，入泉延平，為知人之痛惜，公其比歟？
夫人雁門田氏，雁門郡王某之女，哭泣之慕，痛而中禮。男五人：一人先公卒，四人在，曰綬、曰縝、曰某、曰某、緩年三十八，縝年十五，其餘幼稚，不言可知。女二人：一人先公卒，一人在，四歲，至性攀號，感動飛走。以某年十一月一日，卜葬於京兆府萬年縣洪固鄉延信裏司馬村之少陵原，禮也。其承眷長沙歐陽某，執紼及墓，就誌而銘曰：
骨肉歸土，賢愚共門。英英馬公，亦封此原。大節大成，平生所誌。貞心壯氣，鬆孤壁峙。掄擇雖致，材成則未。岑蒼翠，俄摧忽墜。修短無涯，傷如之何。
貞元十一年歲次乙亥某月某日，清源郡晉江縣君子鄭公年若干終於其居。州閭親識，遠近漣涕，重吉人也。嗚呼！杞梓植於深林，人雖不知，不妨其為天下之材也；珠玉碎於重泉，人雖未玩，不妨其喪天下之寶也。公之生則深林之材，公之歿則重泉之寶，不知而有，未玩而亡。哀哉！
公諱晚，字季實，其先宅滎陽，永嘉之遷，遠祖自江上更徙於閩，今為清源晉江人。曾祖某官，祖某官，父某官。太夫人同郡潁川陳氏，育者三男三女，公則長男也。自七八歲，則明敏嚴潔，無複童心；洎十二三，則溫良貞亮，有成人之德。既冠，儀表可觀，孝悌惠和，侔於前哲。人望無間，時譽皆歸。鳳不近腥，龍多自盤。優遊仁裏，四十不試。詹有若人之妹，獲配於公。公大夫人早世，妹不逮事，則見公霜露之感，蒸嚐之敬。公尊府君近捐甘旨，妹及同養。則見公晨昏之愛，縗斬之至，奉公居閨門鄉黨者十有五年。顧詹於公善良，內外兼得。受命不永，其如命何！蘭芬蕙馨，或亦中敗。惜哉！
子二人，皆幼，公在日名之曰彥方、彥章。詹既在京師，不遂撫慰。來人有述，實孺能號，妻亦聞哀有過人，禮不逾制。窆取遠日，堂殯三年，以貞元十二年某月日，永厝於郡城東偏聞儒裏常熟湖之北原，禮也。妹有遠告，谘予題誌，既忝真懿，實舊知人。江嶺則遐，想像不昧，取思芳茂，為銘以寄。銘曰：
有斐秀實，君子之禎。忠信溫良，自幼而行。少不改任，長更推誠。材植遠林，寶產遐壤。無知無玩，自生自喪。骨肉歸土，用瘞斯原。嗚呼斯原，永棲君子之魂。
貞元九年，某旅行虢州，稅於村店，有一黨先止焉：老翁一人，丈夫一人，婦人一人，孩幼兩三人。丈夫出絹兩疋賣，其囊裹衣服，非稱有其絹者。視絹有字，乃故人鄭師儉手題其名焉。問所得，曰：「來自襄陽，至臨漢之北郊，有閔吾父年老而所乘驢弱者。遺此絹，使與驢博驢。」問得姓名乎？曰：「其人扶護親喪回上京，不知姓名也。」某既占鄭書，又知鄭侍看靈櫬自南，當由彼而還也，意其必鄭焉，不複問焉，各遵所往。
貞元十一年，獲與鄭遇，因道所見。鄭歔欷為言之曰：「豫章之回，次南陽大澤，見一貧翁乘驢，驢甚瘠；一丈夫肩負雜物，可三十斤；妻抱半歲嬰孩，童稚驅行。兩人山路初盡，始行陂澤。屬久霖雨，泥水深，老翁瘠驢往往顛踣。丈夫則翁之子也，每見驢倒，擲其負，若泥若水無顧惜，扶抱洗拭，淚輒盈目。倒既數，悲不自勝，遂以所負置諸驢，而負其父。平田積雨，潦淖到脛。不至店舍，竟無憩歇。父在子上，殊自安暢；子在父下，亦盡歡心。父與子笑，子與父笑，如同乘高車，連轡逸騎，怡怡焉，欣欣焉。與之行止者三日，日無易日時。愛其事父母能竭其力也，又痛自欲竭力。已無其所，贈絹一疋，令與驢博驢，代以載父，其人將求驢者三店，知欲分路，卻其絹曰：‘無驢可博，顧夏本絹。’始嘉其孝，又貴以忠，為度一絹博驢未就，更與一絹。自此東西，足下之見，豈斯人歟？」
某以如其人所行是難能也，是亦皇唐純孝一人焉。行既可述，遂以鄭說為之傳。其間問其姓氏，亦不知何許人。實於南陽澤中見之，還以為南陽孝子。論曰：
負父信孝矣，而贈絹非孝歟？唯其有之，是以似之。鄭與南陽孝子偕孝矣。
吊傷而有辭者也。噫！九江驛之碑，其何興辭而吊歟？斯碑之材，昔太師魯國顏忠肅公所建祖亭之碑也。公素負辭華，昭代之銘誌，多公之辭。又好采異留名之致，頃為湖州牧，州產碑材石，每使工琢之，與詞兼行，磨礱而成，常心使用者不可勝數。斯碑也，終山之窮僻，得之於自然。趺本有龜，護頂有螭，雖不甚成，而躩僨興，如神如靈。公神而珍之，精選所處，湖州無稱立，罷守回朝，載而途卜。出蘇台，入毗陵，亦無稱立。轉丹陽，遊建業，亦無稱立。次江州，州南有湖，湖東有山，蛟奔螭引，直至湖心。頓趾之處，則茂林峭石，勢瑰氣勝，非往時所睇，而神祠曰祖將軍廟在焉。公覿其詭秀，與碑材葉，即日以酒酺奠其祖神。出錢五萬，造亭曰祖亭。南香爐峰，北潯陽城；九江為庭，千艘曆階。亭既就，公制亭之文，手勒斯碑而立之。公文為天下最，書為天下最，斯亭之地，亦天下最。庶資三善，加以斯碑之奇，相持萬古，而采異留名之致一得也。後典州吏，於州之九江驛，有修坯之勞，狀其末績，乃取斯碑，剗公之述，置己之述，今為九江驛之碑焉。
予旅遊江州，稅於茲驛，祠部員外郎鄭恕同之。鄭與州將嚴士良共為予說，而俱以相示，嗚呼！先踐後貴，世之常也；先貴後踐，人之傷也。以祖亭方九江驛，則蘭室鮑肆矣；以魯公之文方今之文，則牢醴糟糠矣；以魯公之劄翰方今之劄翰，則錦繡枲麻矣；以魯公之用方今之用，則華夏夷狄矣。痛哉斯碑！出祖亭，入九江驛；失魯公文，得人之文；削魯公之劄翰，題人之劄翰；亡魯公之用，就人之用：是去蘭室而居鮑肆，舍牢醴而食糟糠，脫錦繡而服枲麻，黜諸夏而即夷狄。可悲之甚者！況我質天成，必將可名，魯公所以卜擇敬慎如彼，而常人無良黷辱如此。與有道而黯，無罪而刖，投四裔，禦魑魅，何以別邪！石不能言，豈其無冤？故吊之。有文曰：
情違乃傷，理怫乃冤。人實有之，物亦應然。嗚呼子碑，冤可予知。陰騭子材，豈曰無意。必有以殊，方頒以異。與顏表勝，以殊則名。從吏居卑，以異奚旌。子產既授，子不終致。悠悠彼蒼，何嗟及矣。美玉抵禽，高冠藉足。有類子碑，光榮後辱。繼世生哲，詎無賢兮。將覿於斯，將悼於斯。庶滌所黷，而複攸宜。屹屹子碑，如神如祗。人得以專，天造何為。其不然矣，其不然矣。
