臣某言：中使某乙奉宣聖旨，賜臣春衣一副。王人臨第，禦府降衣。抃舞失容，捧戴無措。臣某中謝。伏以律當春暮，慶洽時邕。萬物被薰風之和，九天垂湛露之澤。臣受任非次，速尤是虞。方懷匪服之憂，更荷解衣之賜。恩加盡飾，拖朱紫而為榮；受非以庸，顧形影而增愧。丹誠徒罄，元造難酬。無任踴躍感恩之至。
臣某言：中使某乙至，奉宣聖旨，賜臣冬衣一副。恩降重霄，榮加陋質。承旨慶抃，省躬慚惶。臣受任已來，微效莫著。每更時律，慚曠官常。豈謂無造曲成，鴻私薦及？念茲戒寒之候，錫以禦冬之衣。抃舞失容，顧眄增飾。鶴紋是錫，遠慚晉代之賢；鵜翼不濡，實懼《曹風》之刺。無任感戴屏營之至。
臣某言：中使陳日華至，奉宣聖旨，慰勞臣及將佐、官吏、僧道、耆老、百姓等，並賜臣墨詔及春衣兩副、大將衣四副。王人捧詔，禦府降衣。寵光不隔於遐藩，慶賜猥沾於裨將。臣某中謝。臣素乏器能，謬膺驅使。每慚效薄，常懼食浮。陛下覃以至仁，均其厚施。宰元和而布澤，順時律以頒衣。出自禁中，賁於臣下。執領襘而抃舞失次，被纖柔而顧盻增輝。舉體動容，既安且吉。在身不稱，恐招鵜翼之譏；居任無功，叨受鶴紋之賜。下延將校，同荷生成。
臣某言：中使王國清至，伏奉聖旨，慰勞臣及將佐官、吏僧、道耆、壽百姓等，並賜臣墨詔及冬衣兩副、大將衣四副者。大明昭回，遠燭下土。殊錫稠疊，延及偏裨。慶忭失圖，捧戴相賀。臣某中謝。臣謬承委寄，獲守藩條。灰琯屢移，塵露無補。陛下至仁天覆，元化風薰。頒以兼衣，賁茲瑣質。降自天府，光於轅門。緘縢既開，睹彩章之盛飾；蹈舞而服，發溫燠於祁寒。愧塵補袞之名，更荷解衣之賜。恩波下浹，將校同沾。共戴殊榮，感思竭節。生成是荷，雨露難酬。臣無任懇悃慚荷之至。
臣某言：伏奉今月一日制書，以臣當州連年歉旱，特放開成元年夏青苗錢，並賜斛鬥六萬碩，仰長吏逐急濟用，不得非時量有抽斂於百姓者。恩降九天，澤周萬姓。優詔才下，群情頓安。臣某誠歡誠喜，頓首頓首，伏以災沴流行，陰陽常數。物力既竭，人心匪遑。輒敢奏聞，本求賑貸。皇恩廣被，元造曲成。既免在田之征，仍頒發廩之賜。臣謹宣赦文節目，彰示兆人。鼓舞歡謠，自中徂外。臣初蒞所部，便遇儉時。今蒙聖慈，特有賑恤。主恩及物，已為壽域之人；眾意感天，必有豐年之應。臣恪居官業，不獲拜舞闕庭。臣無任感激。
臣某言：臣奉五月二十九日敕牒，據度支所奏諸道節度、觀察使及州府借便省司錢物斛斗等數內，當州欠三萬六千二十三貫石，並放免者。殊私忽降，逋債滌除。藩方永安，遐邇咸悅。臣某誠歡誠喜，頓首頓首。伏以關輔之間，頻年歉旱。田租既須矜放，公用又不支持。承前長吏，例有借便，以救一時之急，皆成積欠之名。既未支填，常懷憂懼。聖恩周洽，洞見物情。爰命有司，使之條奏。去其舊弊，眾已獲安；嚴立新規，人知所措。臣恪居官次，不獲拜舞闕庭。臣無任抃躍屏營之至。
臣某言：伏奉去年二月十五日敕，蘇州宣賜米一十二萬碩，委刺史據戶均給者。恩降九天，澤流萬姓。伏以臣當州去年災沴尤甚。水潦雖退，流傭尚多。臣前月到任，奉宣聖旨，闔境老幼，無不涕零。詢訪裏閭，備知凋瘵。方具事實，便欲奏論。聖慈憂人，照燭幽遠。特有賑恤，救其災荒。蒼生荷再造之恩，儉歲同有年之慶。臣忝為長吏，倍萬恒情。無任感激抃躍之至。
臣某言：中使竇國安奉宣聖旨，賜臣新茶一斤。猥降王人，光臨私室。恭承慶錫，跪啟緘封。臣某中謝。伏以方隅入貢，采擷至珍。自遠爰來，以新為貴。捧而觀妙，飲以滌煩。顧蘭露而慚芳，豈蔗漿而齊味。既榮凡口，倍切丹心。臣無任歡躍感恩之至。
臣某言：中使某乙奉宣聖旨，賜臣新茶一斤。猥沐深恩，再沾殊錫。承旨慶抃，省躬慚惶。臣某中謝。伏以貢自外方，名殊眾品。效參藥石，芳越椒蘭。出自仙廚，俯頒私室。義同推食，空荷於曲成；責在素餐，實慚於虛受。
臣某言：中使某至，奉某月日敕書手詔，賜臣《元集要廣利方》五卷者。將吏森列，黎元寂聽。絲言溥及，感荷德音；緗帙頒開，皆睹聖作。臣某中謝。伏惟皇帝陛下元風禦宇，教以五常；赤子愛人，念其六疾。遂長驅和、扁，高視農、軒。刪彼繁蕪，摭其簡驗。莫非十全之妙，不勞三代之醫。況慮軫服乘，療覃牛馬。圓首方足，畢荷亭育之恩；含齒帶觡，盡歸仁壽之域。臣奉明詔，並工繕錄。俾封疆之內，日月俱懸。雖聾瞽而必知，在幽偏而亦達。臣所守有限，不獲走奔闕下，蹈舞彤庭。無任踴躍屏營之至。
臣某言：中使某乙至，奉宣聖旨，賜臣新橘若干顆。特降恩光，猥頒慶賜。珍逾百果，榮比兼金。臣某中謝。伏以丹實初成，苞貢爰至。芬馨味重，方列於禦筵；雨露恩深，忽沾於賤品。感同推食，事等絕甘。豈惟適口為珍，實冀捐軀上答。臣無任感戴之至。
臣某言：中使某乙至，奉宣聖旨，賜臣新柑若干顆。特降殊私，再頒名果。自遠稱貴，以新為榮。臣某中謝。伏以果實既成，南方有貴；瓊茅合貢，中禁為珍。方外貢來，人間未睹。黃苞輝穎，雕俎增華。芬芳初佐於天庖，慶賜忽沾於凡口。甘逾萍實，剖食既同於楚謠；寒比蔗漿，析醒何慚於漢史。恩光斯重，屍素彌彰。誓當捐軀，以申上答。臣無任感戴之至。
臣某言：中使劉光弼至，奉宣聖旨慰勞臣及將佐、官吏、僧道、耆老、百姓等，兼賜臣墨詔並衣一副、金花銀器三事、絲索一軸、大將衣四副、彩絲五軸。寵光薦至，慶賜曲沾。忭舞失容，捧戴無力。臣某中謝。伏以朱明仲月，端午佳辰，萬國被薰風之和，九天垂湛露之澤。臣幸逢休運，獲守外藩。叨承睿慈，猥沾榮賚。發詔而煥窺宸翰，振衣而頓失炎威。色絲表祥，載光於佩服；珍器充玩，盡飾於圓方。恩輝既盈，喜懼交集。下延裨將，共荷鴻私。無任感戴之至。
臣某言：德音曲被，喜溢群情。厚賜遐頒，榮沾陋質。臣某中謝。伏以蕤賓在律，端午禦辰。慶列丹墀，守藩莫及；恩隨彩縷，捧軸難勝。況衣極珍纖，涼生溫暑；器皆照爛，光發戶庭。竊慚彼已之詩，敢忘滿盈之誡！惟當蒞戎有勇，訓俗知方。永懷銘縷之誠，冀申赴蹈之節。臣與大將無任感戴踴躍之至。
臣某言：今日中使某官至，奉宣詔書，賜臣及將士臘日口脂、香藥、紅雪等。自天有命，蹐地無容。虛受寵光，翻成憂負。臣某中謝。臣位居方鎮，才實凡庸。郡邑臨人，未移風於弊俗；歲時頒物，空竊賜於聖明。特降璽書，重加靈藥。潤之膏液，襲以蘭芳。期美疢以蠲除，冀頹顏而可駐。殊私不遺於一物，曲澤下及於三軍。未報主恩，慚於犬馬；惟將臣節，死於封疆。
臣某言：中使霍子璘至，奉宣聖旨，存問臣及將佐、官吏、僧道、耆壽、百姓等，兼賜臣墨詔及貞元十七年新曆一軸，臘日面脂、口脂、紅雪、紫雪並金花銀合二、金棱合二。皇明遠燭，殊錫薦臻。抃舞失容，捧戴無措。臣某中謝。伏惟皇帝陛下，立極禦天，順時布政。禮崇大蠟，澤浹遐藩。臣叨榮日深，竊位時久。謬回宸眷，猥降王人。天書下臨，睹三光之照耀；玉曆爰授，知四氣之環周。雕奩既開，珍藥斯見。膏凝雪瑩，舍液騰芳。頓光蒲柳之容，永去癘疵之患。命輕恩重，上答何階？無任感抃屏營之至。
臣某言：中使某乙至，奉宣聖旨，賜臣紫雪、紅雪、面脂、口脂各一合，澡豆一袋。特降王人，俯臨私第。銜恩慶抃，省已慚惶。云云。臣謬荷寵私，素無績效。空變星霜之候，猥沾慶賜之恩。跪捧雕奩，榮觀珍藥。功能去疾，永絕於癘疵；澤可飾容，頓光於蒲柳。生成是荷，雨露難酬。無任感戴。
臣某言：中使某乙至，奉宣聖旨，賜臣畫《鍾馗》一、新曆日一軸。恩降雲霄，光生裏巷。雖當歲暮，如煦陽和。臣某中謝。伏以將慶新年，聿修故事。繢其神象，表去厲之方；頒以曆書，敬授時之始。微臣何幸？天意不遺。無任感戴屏營之至。
臣某言：高品某乙至，奉宣聖旨，賜臣畫《鍾馗》一、新曆日一軸。星紀方回，雖逢歲暮；恩輝忽降，已覺春來。臣某中謝。伏以圖寫威神，驅除群厲。頒行律曆，敬授四時。施張有嚴，既增門戶之貴；動用葉吉，常為掌握之珍。瞻仰披尋，皆知聖澤。無任欣戴之至。
臣某言：伏奉制書，褒贈臣亡父先臣某官尚書左仆射者。時逢霈澤，禮極徽章。臣某中謝。臣家受國恩，至臣累葉。常懼不克負荷，以忝前人。豈期多幸遭逢，猥居高位。陛下應乾禦極，作解庇人。恩浹寰區，禮崇宗廟。垂仁布德，自葉流根。紫書忽降於重霄，密印榮加於厚夜。星霜增感，蒸嚐有輝。非臣隕越，所能上報。無任感咽屏營之至。
臣某言：臣得進奏官裴遘狀報，今月九日，軍器使梁延壽奉宣進止付所司，準省牒賜臣門戟十二竿者。恩降雲天，榮加門戶。承旨慶抃，省躬慚惶。伏以禮著等威，朝有命數。是昭懋賞，必在疇庸。臣謬荷寵光，素無績效。旌旄之寄，已忝外藩。棨戟爰列，更光私第。賁於棖闑，慶及子孫。睹茲盛儀，實愧虛受。無任欣戴屏營之至。
臣某言：伏奉詔旨，以臣所請畿內折糴，宜令度支計會定數奏來者。天慈廣被，人瘼是求。臣自理京邑，不先威刑，唯務便安，所期富庶。每因賜對，常奉德音。府縣之間，巨細令奏。伏以聖明在上，風雨應時。順成之年，穀糴常賤。若無輕重之法，必利兼並之家。輒敢上聞，請行折糴。天光下燭，人隱無遺。宣付所司，允臣所奏。事關理本，惠及生靈。臣忝尹京，倍百欣荷。無任歡躍屏營之至。
臣某言：伏奉十一月二十九日詔書，其濠、泗兩州令臣依前收管。臣謬承寵光，作鎮淮海。位均九伯，權總十連。內省無堪，常恐不逮。豈謂恩私曲被，封略有加。慚無報政之勤，重受分憂之寄。伏以兵戎方息，閭裏未安，謹當奉宣皇風，慰彼黔首。且責成於牧宰，期不失於澄清。伏惟聖明，俯賜昭鑒。臣無任感戴屏營之至。
臣某言：臣監軍使判官劉寄至，伏奉敕書手詔，兼奉宣口敕。奏事官王穆回，又奉尺書手詔，兼宣口敕。並慰撫問臣及將士等。聖慈稠疊，感戴無階。臣某中謝。臣跡忝總戎，力慚致果。一昨勵兵秣馬，破賊攻城；皆承睿略指蹤，廟謨制勝。豈臣庸安，敢竊勳勞。每佳馮異推功，見稱良史；常惡樂羊求賞，翻謝謗書。拳拳血誠，天實諒隻。但以孤根獨立，眾口易誣，銷骨為虞，撫心是懼。樹楊恐拔，非獨一人；《采葛》畏讒，信如三月。忘寢與食，以榮為憂。陛下聖聰聽卑，宸鑒燭遠。天書軫念，口詔宣慈，特荷知臣之明，累矜報主之效。許之純直，慰以貞堅。北闕之恩，謬加倚賴；東門之倚，又切防虞。寵兼腹心，澤浸骨髓。載欣載躍，感戴無階。豈惟翦逆梟凶，獨申微效；實冀粉身灰骨，上答殊私。臣無任。
臣某言：王敬仁至，奉口敕存問微臣，憫其疏遠之悲，慰其違離之思。臣某中謝。臣自今春分司入洛，即屬陛下受命承天。企揖讓之盛儀，隔肅雍之大禮。元英匝歲，日夜懷歸。白雲在天，闕庭難見。豈期廷瑰為寶，尚憶他山之石；貞明溥臨，遠及容光之地。仁深行葦，眷甚遺簪。草木之誠，何酬造化。無任感恩慕戀之至。
臣某言：中使陳日華至，奉宣聖旨存問，兼賜臣墨詔。又以臣所奏羅向及裴靖政理有方，今各賜手詔激賞者。恩降重霄，澤流下土。義敦獎勸，榮冠等夷。臣某中謝。臣昨以羅向、裴靖勵精吏理，效用著明。人感悅安，俗致殷阜。恐須甄錄，以勸在官。輒獻封章，具陳成績。伏蒙睿覽，俯亮愚衷。嘉理行之尤光，示絲綸之深旨。守道者益以固誌，懷慝者由是悛心。激俗化人，於茲為大。臣謬司廉察，職在澄清，幸遇旌善之時，獲免蔽賢之責，無任欣戴之至。
臣某言：中使陳日華至，奉宣聖旨，慰勞臣及將佐、官吏、僧道、耆壽、百姓等，兼賜臣墨詔。恩降紫泥，澤流下土。跪奉自天之命，遙傾捧日之心。臣某中謝。伏以皇帝陛下，凝旒穆清，軫念黎獻。已洽雍熙之化，尚存宵旰之勤。遠降王人，特紆宸翰。慰問稠疊，曉諭便蕃。任重力微，不知上答。應緣戎旅庶務，謹具別狀奏聞。伏乞皇明，俯賜昭鑒。無任感戴屏營之至。
臣某言：中使閻忠信至，奉宣聖旨存問，兼賜臣手詔。拜捧紫泥，跪伸金簡。承旨見聖神之略，感恩知身命之輕。臣某中謝。臣素乏異能，幸逢昌運。猥當旄鉞之寄，未靖妖氛；榮分台鼎之名，何階啟沃？竊位斯久，速尤是虞。豈謂元化曲成，鴻私薦及。特紆睿思，親灑仙毫，降自九天，粲然五色。初喜麗天之象，遠燭輝光；旋驚垂露之蹤，曲覃霈澤。鸞鶴回翔而變態，煙雲舒卷以呈姿。賦彩飛文，聳神蕩目。恭惟國寶，何幸家藏？感極涕零，莫知上答。應緣軍旅庶務，謹具別狀奏聞。無任欣戴屏營之至。
臣某言：伏奉今月十九日制書，授臣太子賓客，分司東都者。寵命自天，戰越無地。臣某中謝。臣發跡書生，以文為業。出身入仕，四十餘年。頃自集賢學士，出守吳郡。麵辭之日，親承德音。念百姓水潦之餘，示微臣政理之法。臣祗承聖旨，夙夜竭誠。閭裏獲安，流庸盡複。猥蒙朝獎，錫以金章。及遷同州，又遇歉旱。悉心綏撫，幸免流離。今荷天慈，憫臣耆舊。列名賓護之職，分局河洛之都。老馬沾束帛之恩，枯株蒙雨露之澤。獲居榮秩，以畢餘年。顧此微軀，實為厚幸。伏以臣始為禦史，逮事德宗；今忝宮僚，幸逢聖日。舉四海之內，賢能則多；求六朝之臣，零落將盡。雖迫桑榆之景，猶傾葵藿之心。無任感恩惕抃之至。
臣某言：臣聞事君之道，有犯無隱。懇誠所至，敢不罄陳？伏惟聖明，俯賜矜察。臣某中謝。臣代受國恩，忝承門蔭。脫巾筮仕，敢期榮名？陳力效官，靡樹聲績。始因孤直，驟曆清班。複荷朝獎，作藩外府。遠違輦下，十有四年。恪守淮濆，於今一紀。犬馬戀主，寢興匪遑。蒲柳易衰，遲暮俄及。竊位時久，妨賢愧深。況曆任以來，四十八考。祗奉朝謁，時才二周。服勤郡府，荏苒垂老。屏營魏闕之思，夢想承明之跡。如迫餒寒，不忘衣食。伏惟睿鑒，俯亮愚衷。早賜擇人，與臣為替。交受之際，冀無可虞。然後脂車，奔赴京輦。微願斯畢，雖死猶生。臣頃以戎務方殷，猥加宰輔。今既事罷，實慚此名。為有藩鎮同時，未敢輕上印綬。伏以聖朝赫奕，左右惟賢。漢愧得人，周慚多士。臣才略既短，齒發且衰。柄用之地，甘心自絕。所冀退歸舊裏，沐浴皇風。絕「鍾鳴漏盡」之譏，展「維桑與梓」 之敬。匪惟名器不假，實貴骸骨獲全。知止之心，神隻可鑒。無任悃款怔營之至。
臣佑言，臣自守淮濆，已周星紀。虔奉朝典，粗安遐方。素效未聞，新恩薦及。身曳兩綬，寄深一隅。蚊蚋負山，力誠不足；鷹鸇逐鳥，誌則有餘。臣再授兵符，夙參軍幕。被堅執銳，雖未經於戎行；受制代謀，亦嚐習於事業。自忝藩翰，屬時清平。無施汗馬之勞，但詠「橐弓」之什。今則幸遇殊獎，委之專征。以身率先，是臣素誌。況開徐州士眾，本無叛心。倉卒之間，危疑至此。臣請自臨疆埸，親領紀綱。裂帛係書，諭其禍福。椎牛饗士，養以威聲。冀宣皇風，煦茲蠢類。以忠義感脅從之伍，以含宏安反側之徒。革麵悛心，期乎不日。其揚州留務，請令行軍司馬路應權知。伏乞聖慈，俯賜昭鑒。
臣佑言：臣一辭闕庭，已經二載，官當重任，身受厚恩，既懷子牟戀闕之心，又負臧文竊位之責。思所以歌頌聖德，俾補箴規。塵露至微，不任懇迫。臣遠祖詩，顯名漢代，出牧南陽，讜言善策，隨事獻納。忠醇之至，聞於中外，遺風可襲，有激愚衷。臣是以輒竭聞見，粗陳梗概，雖不盡陛下聖明萬分之一，然臣子之心，有直必獻。
伏惟皇帝陛下，德合天地，道躋文武。弛張普博，上法陰陽。氣均生成，人沾亭育；凡是氛沴，覆以春和。銷除容納，皆如聖意；寬宥肆赦，實賴皇明。河中誅鋤，不勞兵革；淮右底定，不戮一人。慶浹萬邦，事出千古。近又西戎背約，寇犯王師。陛下宏貸財狼，矜其凶悍，布以恩澤，果此知慚，功因德成，不以兵革。故《詩》云「獫狁孔熾」，《書》稱「蠻夷猾夏」。臣觀自古帝王，不忍小念貽大患，故竭耗中國，盡心邊陲。至必滅昆明之城，平大宛之種，豈足發輝皇猷，增榮簡冊？故賢哲之論，薄衛霍之功。陛下鏡曆代無益之端，修大君文德之教，遂得北狄深藏，五城晏閉，百蠻向化，四海無虞。惟此小蕃，尚迷聖教。陛下示之大信，宏以舊恩。雖關防暫驚，而烽燧旋罷。
臣負恩方鎮，初懼寇戎，正於憂迫之時，果聞仁聖之諭。攘卻凶孽，不勞幹戈。臣靜思遠圖，為國久計，莫若存信施惠，多愧其心。歲通玉帛，待以客禮。昭宣聖德，擇奉誼之臣；恢拓皇威，選謹邊之將。積粟塞下，坐甲關中；以逸待勞，以高禦下。重以金玉之贈，結以舅甥之歡。小來則慰安，大至則嚴備。明其斥候，不撓不侵。則戎狄為可封之人，沙場無戰死之骨。若天下無事，人安歲稔，然後訓兵，命將破虜。摧衡原州，營田靈武。盡複舊地，通使安西。國家長算，悉在於此。計熟事定，舉必有功；苟未可圖，豈宜容易。此皆陛下朝夕倦談之事，前後立驗之謀。臣質性頑疏，籌畫庸近。受恩非據，敢忘獻忠？犬馬之心，實所罄盡。謹遣某官奉表。
臣某言：中使曹進玉至，奉宣聖旨存問，兼賜臣墨詔，以楚州營田廢置事令臣商量奏來者。跪捧天書，恭承睿旨。道存致用，義在隨時。雲雲。伏以本置營田，是求足食。今則徒有縻費，鮮逢順成。刈獲所收，無裨於國用；種糧每闕，常假於供司。較其利害，宜廢已久。比來循守舊制，不敢輕有上陳。皇明鑒微，特革斯弊。取其田蓄，授彼黎蒸。仍俾薄租，誠為至當。但以田數雖廣，地力各殊。須量沃瘠，用立程度。臣已追裏正，與商量利便。謹具別狀奏聞。伏惟聖慮俯賜詳擇。無任震越屏營之至。
臣某言：伏準元和十二年四月十八日敕，諸州刺史如有利害可言者，不限時節，任自上表聞奏者。臣伏見貞觀中，詔許群臣各上書言利便。馬周，時一布衣，遂因中郎將常何，獻策二十餘事。太宗深奇之，盡行其言，擢周為禦史。至龍朔中，璧州刺史鄧宏慶，進平、素、看、精四字，堪為酒令。高宗嘉之，亦行其言，遷宏慶為朗州刺史。則知苟有所見，雖布衣之賤，遠守之微，亦可施用。況臣早受國恩，德宗朝忝為禦史，逮今曆事四聖，頻領藩條。當陛下至明之時，是微臣竭節之日。伏以守在遐郡，不敢廣有所陳。準敕上利害及當州公務，各具別狀奏聞。伏乞聖慈，俯賜昭鑒。無任感激屏營之至。謹差當州軍事衙官、守易州安義府別將員外置同正員雲騎尉馮隨謹奉表以聞。
臣某言：伏準今年四月五日德音，宜令諸道觀察使、刺史、各具當處利害，附驛以聞者。伏惟皇帝陛下，睿哲自天，纘承列聖。善述先誌，發揚德音。率土人臣，不勝慶幸。臣虔奉詔旨，宣示蒸黎。伏以華夏不同，事宜各異。詳求利病，謹具奏聞。伏乞聖慈，俯賜昭鑒。臣伏覽國史，竊見開元十八年朝集使至京，元宗臨軒親部利害。時宣州刺史裴耀卿上便宜事，論轉運甚詳，竟不行下。至二十一，年耀卿為京兆尹，再以前奏論，方見允納。比及三年，漕運七百萬石，省腳費三十餘萬貫。當耀卿前不見納，必有人非之。及後數年，方展其效。臣僻守遠郡，敢望言行，祗奉詔書，或冀萬一。伏惟明主擇之。無任懇悃屏營之至。
