閣下以大墓世在三原，而去河南益遠，尚係於數百年之外，於義不安。遂奮然移群從，率先行古，占數為京兆人。且命使者修敬於鄙薄，缺然不敢當此之重。洪惟閣下世雄朔易；四姓之冠。其宗勳有八柱之貴，其碩德有三老之重。因都入雒，錫之土田。自生齒已上，列於侯籍，與夫其先嚐為編戶民者大殊。謹桉《永徽格》，貫在兩都者無害為本部官。蓋神州赤縣，尊有所厭，非它土之比。實待罪輦轂下，閣下宣風江漢，為諸侯師。介圭入覲，必參大政。其展禮措事，宜為群倫所觀。非據之榮，赧然汗下。不宣，實再拜。
實白：前辱閣下書，厚自枉屈，執州人之禮。兼示移群從書，明所以去河南從京兆為望之旨，於古儀為得。然而通行之自久，或獻疑焉。是以前書不敢不逡巡牢讓，亦有以發閣下之雄辨，使嚼然為世程者。今月某日，函使至，果貽理言。大明時人之所以失，而我獨障頹波而逢其原。既一辭不獲命，又學淺不堪往複，敢不敬從！前史稱以大將軍而有揖客，豈不為重？循汲直之言，則有以略其禮而增高者。今鄙人之不讓，適有以增閣下之重耳。實白。
傳使至，蒙致書一函，辱示政事與治兵之要。明體以及用，通經以知權。視陰陽慘舒之節，取震虩澤濡之象。知天而不泥於神怪，知人而不遺於委瑣。先鄉社之治以浹於舉郡，首隊伍之法以及於成師。猶言數者起一而至萬，操律者本黃鍾以極八音，誠通人之說，章章必可行者也。鄙生涉吏日淺，嚐耳剽老成人之言熟矣。今研核至論，淵乎有味，非遊言架空之徒，喜未嚐不至抃也。故楊榷所見，以累下執事雲。
蓋豐荒異政，係乎時也。夷夏殊法，牽乎俗也。因時在乎善相，因俗在乎便安。不知發敘重輕之道，雖歲有順成，猶水旱也。不知日用樂成之義，雖俗方阜安，猶蕩析也。徙木之信必行，則民不惑，此政之先也。置水之清必勵，則人知敬，此政之本也。缿筒之機或行，則奸不敢欺，此政之助也。則有以其弛張雄雌，唯變所適。古之賢而治者，稱謂各異。非至當有二也，顧遭時不同耳。夫民足則懷安，安則自重而畏法。乏則思濫，濫則迫利而輕禁。故文景之民厚其生，為吏者率以仁恕顯；武宣之民亟於役，為吏者率以武健稱。其寬猛迭用，猶質文循環，必稽其弊而矯之，是宜審其救奪耳。
太史公云：身修者官未嚐亂也。然則修身而不能及治者有矣，未有不自己而能及民者。今之號為有誌於治者，鹹能知民困於杼柚，罷於征徭，則曰：司牧之道，莫先於簡廉奉法而已。其或材拘於局促，智限於罷懦，不能斟酌盈虛，使人不倦。以不知事為簡，以清一身為廉，以守舊弊為奉法。是心清於棖闑之內，而柄移衣胥吏之手。歲登事簡，偷可理也；歲劄理叢，則潰然攜矣。故曰：身修而不及理者有矣。若執事之言政，詣理切情，斥去迂緩，簡而通，和而毅。其修整非正乎一身，必將及物也。其程督非務乎一切，必將經遠也。坊民之理甚周，而不至皎察；字民之方甚裕，而不使侵牟。知革故之有悔，審料民之多撓。厚發奸之賞，峻欺下之誅。調賦之權，不關於猾吏；逋亡之責，不遷於豐室。因有年之利以補敗，汰不急之用以嗇財。為邦之要，深切著明，若此其悉也。推是言、桉是理而篤行之，烏有不及治耶？
古稱言之必可行，非樂垂空文耳。有人民社稷，固可踐其言也。淑江之郡，饒為大。履番君之故地，漸甌越之遺俗。餘幹有畝鍾之地，武林有千章之材。其民牟利鬥力，狃於輕悍，故用暴虐聞。重以山茂檟楛、金豐鐐銑。齊民往往投鎡錤而即鏟鑄，損絲枲而工搴擷。乘時詭求，其息倍稱。間聞主分土者，盡籠其利而斡之。坐簿書舛錯，為中執法所劾。事下三府，以受賕論，其刑甚渥。於今列郡不寒而栗。彼邦人聆其風聲，固曰：彼浚民者，上罪之若此，其念民也至矣。今二千石以前失職非其罪，執事者即人心而用之，彼邦人是必翹然須其至而安矣。以思治之民，遇習治之守，欲不至於富庶，得乎？
昌黎韓宣英，好實蹈中之士也。前為司封郎，以餘刃剸劇於計曹，號無逋事。能承其家法而紹明之，庭堅、仲容之族也。坐事為彼郡司馬，更閏餘者再焉。是必能知風俗之良窳，采寮之善否，盍嚐問焉？足為群疑之寶龜也。至於否臧文律，戢玩之戒，均權以制動，函隸以稔勇，平居使不墮，萃聚使不嘩，坐作疾徐，心和氣振，誠纖悉於所示也。故置之以須執事異日承進律之命，握獸符而駕寅車，然後貢其瞽言，重曉左右耳。
健步劉子良至，猥奉書教，以愚為希儒之徒。重言一發，華袞非貴。世之服儒衣冠、道古語居學官者為不鮮矣。求其知所以然者幾何人？借曰有之，未必不詬病耳。今夫挾弓注矢溯空而發者，人自以為皆羿可矣。移之於澤宮，則噤而不敢言。何哉？有的不可欺故也。今夫儒者函矢相攻，蜩螗相喧，不啻於彀弓射空矢者，孰為其的哉？異日兄道大行，則言益重，使儒者之的懸於舌端，不得讓也。由是知辱教之喜，可勝既乎？間承得一二易生，列侍絳帳，荒服之外，持經鼎來，爭捐珠璣，以易編簡。不疾而速，其君子之德風歟！而裔憬俗已丕變矣。顧其風候，非民和可移，地泄恒燠，冬無嚴氣。其在嗇神以佐藥，兼味以禦祲。所謂養賢以及萬民，頤之時義，不可不順。苟以有待及物為心，則養已與養民非二道也，矧群情之禺禺乎！禹錫再拜。
間發書，得《箏郭師墓誌》一篇。以為其工獨得於天姿。使木聲絲聲均其所自出，抑折愉繹，學者無能如繁休伯之言薛訪車子，不能曲盡如此。能令鄙夫衝然南望，如聞善音，如見其師。尋文寤事，神騖心得。倘佯伊鬱，久而不能平。嗟夫，郭師與不可傳者死矣！弦張柱差，枵然貌存。中有至音，含糊弗聞。噫！人亡而器存，布方冊者是已。予之伊鬱也，豈獨為郭師發耶？想足下因仆書重有慨耳。不宣。禹錫曰。
禹錫白：零陵守以函置足下書爰來，屑末三幅，小章書僅千言，申申亹，茂勉甚悉。相思之苦懷，膠結贅聚，至是泮然以銷，所不如晤言者亡幾。書竟獲新文二篇，且戲予曰：將子為巨衡，以揣其鈞石銖黍。予吟而繹之，顧其詞甚約，而味淵然以長，氣為幹，文為支。跨躒古今，鼓行乘空。附離不以鑿枘，咀嚼不有文字。端而曼，苦而腴。佶然以生，臒然以清。予之衡誠懸於心，其揣也如是。子之戲子，果何如哉！夫矢發乎羿彀，而中微存乎它人。子無曰必我之師而後我衡，苟然，則譽羿者皆羿也，可乎？索居三歲，俚言蕪而不治，臨書軋軋，不具。禹錫白。
禹錫再拜：初，兄出中台，守江華，人鹹曰：「函牛之鼎以之烹小鮮，惜乎餘地澶漫而無庸也。」愚獨心有慨焉，以為君子受乾陽健行之氣，不可以息。苟吾位不足以充吾道，是宜寄餘術百藝以泄神用。其無暇日，與得位同。久欲以是理求有得於兄，而未有路。會崔生來，辱書教，果惠以所著奇方十通。商古今之宜，而去其並猥，以一物足以了病者居多，非累試輒效，不在是族，或取諸屑近，亦以捃拾。慮恒人多怠忽不省，必建言顯白，揚其功於已然。其它立論，率以弭病於將然為先，而攻治為後。言君臣必以時，言宣補必以性，言砭火必本其輸榮，言祓禳必因其風俗。齊和之宜，炮剔之良，暴炙有陰陽之候，煎烹有少多之取。撓勞以制駛，露置以養潔，味有所走，薰有所歸。存諸韯悉，易則生患。非博極遐覽之士，孰能知其所從來哉？
愚少多病，猶省為童兒時，夙具襦袴，保姆抱之以如醫巫家。針烙灌餌，咺然啼號。巫嫗輒陽陽滿誌，引手直求，竟未知何等方何等藥餌。及壯，見裏中兒年齒比者，必睨然武健可愛，羞已之不如。遂從世醫號富於術者，借其書伏讀之。得《小品方》，於群方為最古。又得《藥對》，知《本草》之所自出。考《素問》，識榮衛、經絡、百骸、九竅之相成。學切脈以探表候，而天機昏淺，布指於位，不能分累菽之重輕，第知息至而已。然於藥石不為懵矣。爾來垂三十年，其術足以自衛。或行乎門內，疾輒良已。家之嬰兒未嚐詣醫門求治者。
頃因欲編次已試者為一家方書，顧力不足。今兄能我先，所以辱貺之喜，信逾拱璧，有以賞音適道耳。常思世人居平不讀一方，病則委千金於庸夫之手，至於甚殆，而曰不幸。豈真不幸耶？甚者或乘少壯之氣，笑人言醫，以為非急。昌言曰：「飴口飽腹，藥其如我何！」所承之氣有時而既，於禱神佞佛，遂甘心焉。兄以愚言覆觀之，其人固比肩耳。
前蒙示藥焙法，謹如教。地之慝果不能傷，雖茈胡、水瀉喜速朽者，率久居而無害。萬物不可以無法，謂生不由養致，其誣乎！山川匪遐，事使之遠，形不接而諭者，莫賢乎書。臨紙怊悵，不宣。禹錫再拜。
退之從丞相平戎還，以功為第一官，然猶議者嗛然如未遷陟。此非特用文章學問有以當眾心也，乃在恢廓器度，以推賢盡材為孜孜，故人心樂其道行，行必及物故耳。前日赦書下郡國，有棄過之目。以大國材富而失職者多，千鈞之機，固省度而釋，豈鼷鼠所宜承當？然譬諸蟄蟲坯戶而俯者，與夫槁死無以異矣。春雷一振，必歆然翹首，與生為徒。況有吹律者召東風以薰之，其化也益速。雷且奮矣，其知風之自乎！既得位，當行之無忽。禹錫再拜。
吾兄不知愚無似，猥以書見攻其非，且曰：「我與子中外屬，當為伯仲，其抵我書，執禮太卑。桉舊儀：凡兄姊之齒，有‘唯’無‘伏’，它以是為衰，其於匹敵，即前雲‘願’、後雲‘白’而已。大曆初，李讚皇、賈常侍猶守之無渝。二公何人也？我與子何人也？烏有從末俗以姑息為禮，而不虞識者所窺耶？」其旨雲爾。愚得書，退而思惟，愀然自賀曰：在恒人為宜，而在愚為過，豈不能幸歟？故盡言於兄，期有以相暢耳。
夫禮之文為著定，宜尊宜卑，猶四方、上下、左右、前後，稱謂一立，古先聖賢所不敢移。管敬仲不敢當命卿之饗，虞人不敢承士之招，先禮而後身也。汲黯不為大將軍而虧九卿，王祥不為錄尚書而屈三公，先道而後時也。是則非據之榮，雖君命有所不受；非道之利，雖眾尚有所不為。兄長於大曆初，嚐接前輩遊，故其風采，去承平時不甚相遠。愚長於貞元中，所與遊皆後來諸生，然猶於稠人廣坐，時聞老成人之說，灌注耳目，斑斑然不絕如線。其後為禦史，四方諸侯悉以書來賀，校其禮皆駁不同。唯洪州牧李常侍巽、潭州牧楊中丞憑始言「執事」，其它如儀。而同在憲司者，鹹以二牧為不遜。愚時與其寮柳宗元昌言於眾曰：「監察，八品也，當衣碧，言‘執事’為宜，不當經怪。」眾鹹聽然而咍，複謂愚云：「子奚不碧其服耶？」其不堪執事色，深不可以言解。
及謫官十年，居僻陋，不聞世論。所以書相問訊，皆昵親密友，不容變更。而時態高下，無從知耳。前年祗召抵京師，偶故人席夔談，因及是事，乃知與十年前大殊。至有同姓屬尊致書於屬卑而貴者，其紙尾言起居新婦。夔獨竊笑之而已，然猶不敢顯言詆之。今有人謂東為西者，一言發則凡人嗤為騃且狂。苟不眾非之，則東西易位久矣。尊卑失其儀，恬而不怪，安得使人如東西不敢易之哉？曾子有云：「君子之愛人也以德，細人之愛人也以姑息。」謂古人悉樸且賢，則斯言不當發於洙泗間耳。蓋三代之尚未嚐無弊。由野以至僿，豈一日之為？漸靡使之然也。嫉其弊而救之，以歸於中道，以俟乎薦紳先生德與位並者，揭然建明之，斯易也。《語》曰：「俟自直之箭，則百代無一矢。俟自圓之木，則千歲無一輪，執矯揉之器者，視之灌叢無非良材耳。」竊觀今之人，於文章無不慕古，甚者或失於野，於書疏獨陋古而汨於浮。二者同出於言而背馳。非不能盡如古也，蓋為古文者得名聲，為今書者無悔吝，如水走❥為❥
朝議大夫使持節蘇州諸軍事守蘇州刺史上柱國劉某叩頭叩頭。伏惟皇太子殿下允膺上嗣，光啟東朝。蒼震發前星之輝，黃離表重輪之瑞。位居守器，禮重承祧。萬國以貞，九圍鹹說。某限以守郡，不獲稱慶宮庭。❥
使持節都督夔州刺史劉某叩頭。伏惟皇太子殿下，祗膺詔冊，光啟儲闈。展至性於三朝，承本枝於百代。宗祏永固，神人以和。四嶽仰維嵩之高，百川承少海之潤。某限以職守，不獲隨例稱慶宮庭。無任抃躍之至。
使持節連州諸軍事守連州刺史劉某惶恐叩頭。伏見今月一日制書，大赦天下者。伏以獻歲布和，皇恩遠降。乾坤交泰，寰宇廓清。伏惟皇太子殿下，道貫元良，德兼忠孝。承顏拜慶，榮耀古今。某職守有限，不獲隨例稱賀宮庭。無任欣悅之至。
某啟：伏以相公含道傑出，降神挺生。坐籌以弼睿謨，秉鉞以行天討。風雲助氣，山嶽效靈。制勝於樽俎之間，指蹤於韝絏之末。蕭斧既定，袞衣以歸。君心如魚水，人望如風草。一德交暢，萬方和平。運神思於洪爐，納生靈於壽域。文武丕績，冠於古今。某恪守遐荒，不獲隨例拜賀。瞻望欣躍，無任下情。
某啟：伏以聖君當功成愷樂之日，而求賢愈切，思治益深。是上元垂休，欲速致太平之明效。以相公事業而逢此時，天下之人視仁壽之域，其猶尋尺。故命書所至，德風隨之。微才片善，鹹自磨拂。況同主國柄，如吹塤篪。含生之倫，惟所措置。日月亭午，物無邪陰；聖賢合德，人識正道。雖居畎畝，足以詠歌。某遐守要荒，不獲隨例拜賀。私感竊抃，實倍恒情。
某啟：某一坐飛語，廢錮十年。昨蒙征還，重罹不幸。詔命始下，周章失圖。吞聲咋舌，顯白無路。豈謂烏鳥微誌，惻於深仁。恤然動拯溺之懷，煦然存道舊之旨。言念觳觫，慰安蒼黃。推以恕心，期於造膝。重言一發，睿聽克從。回陽曜於肅殺之辰，沃天波於蹭蹬之際。俾移善地，獲奉安輿。率土知孝治之源，群生識人倫之厚。感召和氣，發揚皇風。豈惟匹夫，獨受其賜？某即以今月十一日到州上訖。守在要荒，拘於印綬。巾韝詣謝，有誌莫從，誠知微生，不足酬德，捐軀之外，無地寄言。效節肅屏，虔然心禱。無任懇悃屏營之至。謹勒軍事衙官守左威衛慈州吉昌府別將員外置同正員常懇奉啟起居，不宣。謹啟。
某啟：某智乏周身，動必招侮。一坐飛語，如衝駭機。昨者詔書始下，驚懼失次。叫閽無路，擠壑是虞。草木賤軀，誠不足惜。烏鳥微誌，實有可哀。伏蒙聖慈，遽寢前命。移蒞善部，載形綸言。凡在人臣，皆感至德。凡為人子，同荷至仁。豈惟鯫生，獨受其賜？伏以相公心符上德，道冠如仁。一夫不獲，戚見於色。密旨未下，歎形於言。竟回三舍之光，能拔九泉之厄。袁公之平楚獄，不忍錮人；晏子之哀越石，仍伸知已。所以慶垂胤祚，言成春秋。神理孔昭，報應斯必。身侔蟬翼，何以受恩？死輕鴻毛，固得其所。卑守有限，拜謝末由。無任感激兢惶之至。謹勒軍事衙官守左威衛慈州吉昌府別將員外置同正員常懇奉啟起居，不宣。謹啟。
某啟：州吏還，伏蒙擺落常態，手筆具書，言及貞元中登朝人逮今無十輩。又發中書相公一函，具道閣下亟言曩遊，顏間頗有哀色。夫溝中之木，與犧象同體。追琢不至，則坐成枯薪。朱而藍之，猶足為器。苟液樠曲戾，不足枉斧斤，願為庭燎，以照嘉客。謹啟。
某啟：某遭罹不幸，歲將二紀。雖累更符竹，而未出網羅。親知見憐，或有論薦。如陷還濘，動而愈沈。甘心終否，無路自奮。豈意天未剿絕，仁人持衡，紆神慮於多方，起堙淪於久廢。居剝極之際，一陽複生；出坎深之中，平路資始。通籍郎位，分曹樂部。喬木展舊國之思，行雲有故山之戀。姻族相賀，壺觴盈門。官無責詞，始自今日。禽魚之誌，誓以死生；草木之年，惜共晼晚。章程有守，拜謝無由。瞻望岩廊，虔然心禱。謹啟。
某啟：某一辭朝列，二十三年。雖轉郡符，未離謫籍。卑濕生疾，衰遲鮮歡。望故國而未歸，如痿人之念起。昨蒙罷免，甘守邱園。相公不棄舊遊，特哀久廢。每奉華翰，賜之衷言。果蒙新恩，重忝清貫。薦延有漸，拯拔多方。六律變幽穀之寒，一丸銷彌年之疹。殺翮將舉，危心獲安。布武夷途，自此而始。分曹有係，拜謝無因。瞻望德藩，坐馳精爽。無任感激之至。謹啟。
某啟：一自謫居，七悲秋氣。越聲長苦，聽者誰哀？湯網雖疏，久而猶詿。失意多病，衰不待年。心如寒灰，頭有白發。惕厲之日，利於退藏。是以彌年不敢奏記。近本州徐使君至，奉手筆一函，稱謂不移，問訊加劇。重複點竄，一無客言。忽疑此身，猶在門下。收紙長想，欣然感生。尋省遭罹，萬重不幸。方寸之地，自不能言。求人見諒，豈複容易？伏蒙遠示，且曰浮謗漸消。況承慶宥，期以振刷。方今聖賢合德，朝野多歡。澤柔異類，仁及行葦。萬族鹹悅，獨為窮人。四時平分，未變寒穀。自同類牽複，又已三年。側聞眾情，或似哀歎。某才略無取，廢錮是宜。若非舊恩，孰肯留念？六翮方殺，思重托於扶搖；孤桐半焦，冀見收於煨燼。伏紙流涕，不知所言。謹啟。
某啟：去年國子主簿楊歸厚致書相慶。伏承相公言及廢錮，湣色甚深。哀仲翔之久謫，恕元直之方寸。思振淹之道，廣錫類之仁。遠聆一言，如受華袞。伏自不窺牆仞，九年於茲。高卑邈殊，禮數懸絕。雖身居廢地，而心恃至公。
伏以相公久以訏謨，參於宥密。材既為時而出，道以得君而專。令發於流水之源，化行猶偃草之易。習強伉者自納於軌物，困杼軸者鹹躋於仁壽。六轡在手，平衡居心。運思於陶冶之間，宣猷於魚水之際。然能軫念廢物，遠哀窮途。嗟哉小生，有足悲者。內無手足之助，外乏強近之親。為學苦心，本求榮養。得罪由已，翻乃貽憂。捫躬自劾，愧入肌骨。禍起飛語，刑極淪胥。心因病怯，氣以愁耗。
近者否運將泰，仁人持衡。伏惟推曾、閔之懷，憐烏鳥之誌；處夔、龍之位，傷屈、賈之心。沛然垂光，昭振幽蟄。言出口吻，澤濡寰區。昔者行葦勿傷，枯骼猶掩。哀老以出弊，湣窮而開懷。無情異類，尚或嬰慮。顧惟江幹逐客，曾是相府故人。言念材能，誠無所取。譬諸飛走，庸或知恩。嗚呼！以不駐之光陰，抱無涯之憂悔；當可封之至理，為永廢之窮人。聞弦尚驚，危心不定。垂耳斯久，長鳴孔悲。腸回淚盡，言不宣意。謹啟。
某啟：某向以昧於周身，措足危地。駭機一發，浮謗如川。巧言奇中，別白無路。祝網之日，漏恩者三。咋舌兢魂，分終裔壤。豈意天未剿絕，仁人登庸。施一陽於剝極之際，拔眾溺於坎深之下。南箕播物，不勝昌言。危心殺翮，繇是自保。陰施之德已然，乃聞受恩同人，盟以死答。私感竊抃，積於窮年。化權禮絕，孤誌莫展。今幸伍中牽複，司存宇下。伏慮因是記其姓名，謹獻詩二篇，敢聞左右。古之所以導下情而通比興者，必文其言以表之。雖謠俚音，可儷《風》什。伏惟降意詳擇，斯大幸也。謹因楊子程留後行，謹奉啟不宣。謹啟。
某啟：去年本州吏人自蜀還，伏奉示問，兼賜衣服繒彩等。雲水路遙，緘滕貺厚。恭承惠下之旨，重以念舊之懷。熙如陽和，列在緗簡。苦心多感，危涕自零。驚神驛思，若侍穎杖。伏以聖上注意理本，銳求國楨，念外台報政之功，追宣室前席之事。重下丹詔，再升黃樞。群情合符，和氣來應。況八柄所在，三人同心。葉台座之精，膺俊傑之數。談笑於規隨之際，從容於陶冶之間。物皆由儀，人識所措。
某久罹憲網，兀若枯株。當萬類鹹悅之辰，抱窮終慟之苦。清朝無絳、灌之列，至理絕椒、蘭之嫌。此時不遇，可以言命。嗟乎！一身主祀，萬里望榆之鄉；高堂有親，九年居蠻貊之地。從坐之典，固有等差；同類之中，又尋牽複。頃在台日，獲奉準繩。指吏途於桉讞，遵文律於章奏。藻鑒之下，難逃陋容；炎涼載移，足見真態。自違間左右，沈淪遐荒，歲月滋深，艱貞彌厲。緬想受譴之始，他人不知。屬山園事繁，孱懦力竭。本使有內嬖之吏，供司有恃寵之臣。言涉猜嫌，動礙關束。城社之勢，函矢紛然。彌縫其間，崎嶇備盡。始慮罪因事闕，寧虞謗逐！跡生智乏周身，又誰咎也？
伏以趙國公頃承顧遇之重，高邑公夙荷見知之深。雖提挈不忘，而顯白無自。蓋以永貞之際，皆在外方。雖得傳聞，莫詳本末。特哀黨錮，亟形話言。自前歲振淹，命行中止。或聞輿論，亦湣重傷。伏遇相公秉鈞，輒已自賀。儻重言一發，清議攸同。使聖朝無錮人，大冶無廢物。自新之路既廣，好生之德遠形。群蟄應南山之雷，窮鱗得西江之水。指顧之內，生成可期。伏惟發膚寸之陰，成彌天之澤；回一瞬之念，致再造之恩。誠無補於多事之時，庶有助於陰施之德。無任懇悃之至。謹啟。
某啟：向者淮右逋誅，即戎歲久。天子齋戒，以命元臣。登壇之日，上略前定。從九天而下，縱以神兵。分六符之光，掃其長彗。授鉞於西顥之半，策勳於北陸之初。功成偃節，複執大柄。君臣相遇，播於樂章；山河啟封，載在盟府。上方注意，人益具瞻。因魚水之葉符，極夔、龍之事業。時屬四始，恩覃萬方。致君及物，其德兩大。古先俊賢所未備者，我從容而保之。殆非人事，抑有幽讚。
夫異同之論，我以獨見剖之；文武之道，我以全材統之；崇高之位，我以大功居之；造物之權，我以虛心運之。然持盈之術，古所難也。實在陰施拯物，厚其德基，以左右功庸，而百祿是荷。人所欣戴，久而愈宜。昔袁太尉不忍錮人，而楚獄衰息。一言之慶，而子孫丕承。以今日將明之材，行前修博施之義。筆端膚寸，澤及九垠。猶夫疾耕，必有滯穗。某頃墮危厄，常受厚恩，誼盟於心，要之自效。常懼廢死荒服，永孤願言。敢因賀箋，一寄丹懇。顧非奇理，不足以縈於衝襟。然利於行者固在乎常談，而卓詭孤特之言未必利於行也。伏惟以愚言與賢者參之。謹啟。
