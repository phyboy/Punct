起文章而陟大位，丹青景化，焜燿藩方，如非煙祥風，緣飾萬物，而與令名相終始者，有唐文臣令狐公實當之。公名楚，字殼士，敦煌人，今占數於長安右部。天授神敏，性能無師。始學語言，乃協宮征，故五歲已為詩成章。既冠，參貢士，果有名字。時司空杜公以重德知貢舉，擢居甲科。琅邪王拱識公於童丱，雅器重之。至是拱自虞部正郎領桂州，銳於辟賢以酬不次之遇，先拜章而後告公。既而授試宏文館校書郎。公為人子，重難遠行，稟命而去。居一歲，竟迫方寸而歸。家在並、汾間，急於祿養，捧從事檄於并州。凡更三牧，官至監察御史。
元和初，憲宗聞其名，征拜右拾遺，曆太常博士，入尚書為禮部員外郎。性至孝，既孤，以善居喪聞。中月除刑部員外。時帝女下嫁，相禮闕官，公以本官攝博士。當問名之答，上親臨帳幄簾內以窺之，禮容甚偉，聲氣朗徹。上目送良久，謂左右曰：「是官可用，記其姓名。」未幾，改職方，知制誥。詞鋒犀利，絕人遠甚。適有旨選司言高第者視草內庭，宰臣以公為首。遂轉本司郎中，充翰林學士。滿歲，遷中書舍人，專掌內制。武帳通奏，柏梁陪燕，嘉猷高韻，冠於一時。
會淮右稽誅，上遣丞相即戎以督戰，公草詔書，詞有涉嫌者，相府上言，有命中書參詳竄定。因罷內職，歸閣中。而君心眷然，將有大用，且出入以試之。乃牧華州兼御史中丞，錫以金紫。居鎮七月，遷大夫，充河陽三城懷州節度使。又七月，急召抵京師，拜中書侍郎同中書門下平章事。天下然後知上心倚以為相，非一朝也。是歲元和十四年秋。明年正月，憲宗晏駕。惜其在位日淺，遭時大變。穆宗踐阼，轉門下侍郎平章事。萬歲百度，別有所付。第以舊相署位，充山陵使。七月禮畢，部下吏有以贓狀聞者，朝典用責率之義，是以左授宣、歙、池等州都團練觀察處置使兼御史大夫。恩顧一異，媒孽隨生。旋又貶衡州刺史，移郢州，轉太子賓客分司東都，尋起為陝虢觀察使。或有上封者，稱前以奉陵寢不檢下獲譴，今陵土猶濕，未宜遽用。次陝一日，重為賓客分司。
長慶四年，改河南尹。其秋授檢校禮部尚書兼汴州刺史，充宣武軍節度管內觀察處置等使。汴州為四戰之地，擇帥先有功。峻刑右武，疑似沈命，號為危邦者積年。公始以清儉自律，以恩信待人，以夷坦去群疑，以禮讓汰慘急，自上化下，速於置郵。泮林革音，無複故態。璽書勞之，就加大司馬。文宗纂服，三年冬，上表以大臣未識天子，願朝正月。制曰：可。操節入覲，遷戶部尚書。俄為東都留守，又轉檢校尚書右僕射兼鄆州刺史天平軍節度使。後以王業之始，實為北京，移鎮太原，從人望也。以吏部尚書征，續換太常卿，真拜尚書左僕射。
大和九年冬十一月，京師有急兵起，上方禦正殿，即日還宮。是夕，召公決事禁中，以見事傅古義為對。其詞讜切，無所顧望。上心嘉之，居一二日，守本官兼諸道鹽鐵轉運使，以斡利權，既非素尚，仡仡牢讓，故複為檢校左僕射興元尹山南西道節度觀察使兼御史大夫。開成二年十一月十二日，薨於漢中官舍，享年七十。齊終之前一日，自修遺表，初述感恩陳力之大義，中及朝廷刑政之或闕，意切言盡，神識不昏。上深悼之，形於湣冊。未登三事，故以贈之。歸全之夕，有大星隕於正寢之上，光燭於庭。天意若曰：既稟之而生，亦有涯而落。其文章貴壽之氣焰歟！
初憲宗覽國書，見五王複辟之際，狄梁公實屍之。公為台臣，獨召便殿。問曰：「仁傑有後乎？」公以其支孫試校書郎兼謨為對，即日拜左拾遺，公遂草制。它日，相銜者因抉其詞，以為非《春秋》諱魯之旨。穆宗新即位，謙讓不自決，遂有衡州之貶，公議冤之。嗟乎！天之於賦予也甚嗇而難周。公獨富文華，丁良時，曆名卿，至元老。蓋忠廉孝友，愛才與物，合是粹美以將之邪！可謂全德矣。既免喪，嗣子左補闕集公之文，成一百三十卷。因長子太子左諭德宏分司東都，負其笥來謁，泣曰：「先贈司空與丈人為顯交，撤懸之前五日，所賦詩寄友，非他人也。今手澤尚存。」言之嗚咽長號，予為之慟，收淚而視，分當編次之。
始公參大鹵記室，以文雄於邊。議者謂一方不足以騁用，征拜於朝。累遷儀曹郎，乃登西掖，入內署，訏謨密勿，遂委魁柄，斯以文雄於國也。嗚呼！咫尺之管，文敏者執而運之，所知皆合。在藩聳萬夫之觀望，立朝賁群寮之頰舌，居內成大政之風霆。導畎澮於章奏，鼓洪瀾於訓誥。筆端膚寸，膏潤天下。文章之用，極其至矣。而又餘力工於篇什，古文士所難兼焉。昔王珣為晉僕射，夢人授大筆如椽，覺而謂人曰：「此必有大手筆事。」後孝武哀冊文乃珣之詞也。公為宰相，奉詔撰《憲宗聖神章武孝皇帝哀冊文》，時稱乾陵崔文公之比。今考之而信，故以為首冠，尊重事也。其它各以類聚著於篇。
天以正氣付偉人，必飾之使光耀於世。粹和絪縕積於中，鏗鏘發越形乎外。文之細大視道之行止。故得其位者，文非空言，鹹係於訏謨宥密，庸可不紀？惟唐以神武定天下，群慝既讋，驟示以文。韶英之音與鉦鼓相襲。故起文章為大臣者，魏文貞以諫諍顯，馬高唐以智奮，岑江陵以潤色聞，無草昧汗馬之勞，而任遇在功臣上。唐之貴文至矣哉！後王纂承，多以國柄付文士。元和初，憲宗遵聖祖故事，視有宰相器者，貯之內庭。繇是釋筆硯而操化權者十八九。公實得時而光焉。
公諱絳，字深之，趙郡人。在貢士中傑然有奇表。既登太常第，又以詞賦升甲科。授秘書省校書郎，歲滿從調，有司設甲乙問以觀決斷，複居高品。補渭南尉，擢拜監察禦史。未幾，以本官充翰林學士，居中轉尚書主客員外郎，曆司勳郎中知制誥，遷中書舍人。風儀峻整，敷奏讜切，言事感動，上輒目送之。一旦召至浴堂門，與語半日，曰：「將移用於大位，宜稔熟民聽。」遂出為戶部侍郎，遷中書侍郎同平章事，毅然有直聲。及冊免而聞望益大。周旋公卿間，五為尚書，曆禦史大夫左仆射，一以三公領太常。刺近輔，居保厘，登齋壇，皆再焉。大和三年，以司空鎮南鄭。居二歲，坐氣剛玉折，海內冤惜之。後三年，嗣子前京兆府尹曹掾璆、次子前監察禦史裏行頊等，泣持遺草請編之。肇自從試有司，至於宰天下，詞賦、詔誥、封章、啟事、歌詩、贈餞、金石、颺功，凡四百餘篇，勒成二十卷。上所以知君臣啟沃之際，下所以備風雅詩聲之義。洪鍾駭聽，瑤瑟清骨。其在翰苑，及登台庭，極言大事，誠貫理直，感通神祇。龍鱗收怒，天日回照，古所謂一言興邦者，信哉！
始愚與公為布衣遊，及仕畿服，幸公同邑。其後雖翔泳勢異，而不以名數革初心。今考其文，至論事疏，感人肺肝，毛發皆聳。嗚呼！其盛唐之遺直歟！
漢庭以賢良文學征有道之士，公孫宏條對第一，席其勢鼓行人間，取丞相且侯。使漢有得人之聲，伊宏發也。皇唐文物與漢同風。故天後朝，燕國張公說以詞標文苑徵，元宗朝，曲江張公九齡以道侔伊呂征，德宗朝天水薑公公輔、杜陵韋公執誼、河東裴公垍以賢良方正征，憲宗朝，河南元公稹、京兆韋公惇以才識兼茂征，隴西牛公僧孺、李公宗閔以能直言極諫徵。咸用對策甲於天下，繼而有聲宰相。古今相望，落落然如騎星辰。與夫啟版築飯牛者異矣。
公本名淳，舉進士，登賢良。既仕，更名處厚，字德載。漢丞相扶陽侯之裔孫，後周逍遙公敻之八代孫，江陵節度參謀監察御史裏行贈右僕射某之元子。生而聰明絕人，在提孩發言成詩，未幾能賦。受經於先君僕射，學文於伯舅許公孟容。及壯，通《六經》，旁貫百氏，谘天人之際，遂探曆數，明天官，窮性命之源，以至於佛書，尤所通達。初為集賢殿校書郎，宰相李趙公監修國史，引公直東觀。就改咸陽尉，遷右拾遺，轉左補闕。世稱有史才而能諫諍，入尚書為郎，曆禮部考功，皆人望所在。上方用威武以讋不庭，宿兵寢久。韋丞相貫之酌人情上言，不合意，冊免，因曆詆所善。公在伍中，出為開州刺史。居二年，執友崔敦詩為相，徵拜戶部郎中，至闕下。旬歲間以本官知制誥。穆宗新即位，注意近臣，召入翰林，充侍講學士。初授諫議大夫，續換中書舍人。侍遊蓬萊池，延問大義。退而進《六經法言》二十篇，優詔答之，賜以金紫。尋遷權知兵部侍郎知制誥翰林侍講史館修撰。
長慶四年春，敬宗踐祚，以公用經術左右先帝五年，稔聞其德，尤所欽倚。內署故事與外庭不同，凡言翰林學士必草詔書，有侍講者專備顧問。雖官為中書舍人，或它官知制誥，第用其班次耳，不竄言於訓詞。至是上器公，且有以寵之，乃使內謁者申命，去侍講之稱。慮未諭於百執事，居數日，降命書重舉舊官以明新意。尋真拜夏官貳卿，由是，內庭詞臣無出其右者。凡密旨必承乎權輿，故號承旨學士。上富有春秋，未親庶政，有疑滯，視公如蓍龜。寶曆季年，宮壺間一夕生變，人情大駭，雖鼎臣無所關決，惟內署得預參畫。群議哄然，俟公一言而定。戡難纘服，再維乾綱。
今上繼統，策勳第一，擢拜中書侍郎同中書門下平章事。以高才遇英主，功顯人伏，言無不從。筆端膚寸，澤及天下。盡罷冗食，請歸才人。事先有司，物止常貢。城社無犯，岩廊益尊。感恩盡瘁，不嗇神用。大和二年十二月，上前言事，未及畢辭，疾暴作，以朝服委地。同列白奏，搢笏扶持之，不能起。上命中貴人左右翼負，歸於中書，如大醉狀。上震驚谘嗟，征醫賜藥，旁午疊委。會暮，肩輿至第。詰旦，以疾不起聞。贈禭加常禮。
後十年，嗣子蕃以太子舍人直宏文館，編次遺文七十通，銜哀貢誠，乞序以冠其首。謹桉公文未為近臣已前，所著詞賦、讚論、記述、銘誌，皆文士之詞也，以才麗為主；自入為學士至宰相以往，所執筆皆經綸制置財成潤色之詞也，以識度為宗。觀其發德音，福生人，沛然如時雨；褒元老，諭功臣，穆然如景風。命相之冊和而莊，命將之誥昭而毅。薦賢能，其氣似孔文舉；論經學，其博似劉子駿；發十難以摧言利者，其辯似管夷吾。噫！逢時得君，奮智謀以取高位，而令名隨之，豈不偉哉！
初，蕃既纂修父書，谘於先執李習之，請文為領袖，許而未就。一旦習之悄然謂蕃曰：「翱昔與韓吏部退之為文章盟主，同時倫輩，柳儀曹宗元、劉賓客夢得耳。韓柳之逝久矣，今翱又被病，慮不能自述，有孤前言，齎恨無已，將子薦誠於劉君乎！」無何，習之夢奠於襄州。蕃具道其語。餘感相國之平昔，且嘉蕃之虔虔孝敬，庶幾能世其家，故不敢讓云爾。
八音與政通，而文章與時高下。三代之文至戰國而病，涉秦漢複起。漢之文至列國而病，唐興複起。夫政厖而土裂，三光五嶽之氣分，太音不完，故必混一而後大振。初，貞元中，上方向文章。昭回之光，下飾萬物。天下文士，爭執所長，與時而奮，粲焉如繁星麗天，而芒寒色正，人望而敬者，五行而已。河東柳子厚，斯人望而敬者歟！子厚始以童子有奇名於貞元初，至九年，為名進士，十有九年，為材禦史，二十有一年，以文章稱首，入尚書為禮部員外郎。是歲，以疏雋少檢獲訕，出牧邵州，又謫佐永州。居十年，詔書征，不用，遂為柳州刺史。五歲不得召，病且革，留書抵其友中山劉禹錫曰：「我不幸卒以謫死，以遺草累故人。」 禹錫執書以泣，遂編次為三十二通行於世。子厚之喪，昌黎韓退之誌其墓，且以書來吊曰：「哀哉，若人之不淑！吾嚐評其文，雄深雅健似司馬子長，崔、蔡不足多也。」安定皇甫湜於文章少所推讓，亦以退之言為然。凡子厚名氏與仕與年暨行已之大方，有退之之誌若祭文在。今附於第一通之末雲。
五行秀氣，得之居多者為雋人。其色瀲灩於顏間，其聲發而為文章。天之所與，有物來相。彼由學而致者，如工人染夏以視羽畎，有生死之殊矣。初，貞元中，天子之文章煥乎垂光，慶霄在上，萬物五色。天下文人，為氣所召，其生乃蕃。靈芝萐莆，與百果齊坼，然煌煌翹翹，出乎其類，終為偉人者幾希矣。東平呂和叔實生是時，而絕人甚遠。始以文章振三川，三川守以為貢士之冠。名聲四馳，速如羽檄，長安中諸生鹹避其鋒。兩科連中，芒刃愈出。德宗聞其名，自集賢殿校書郎擢為左拾遺。明年，犬戎請和，上問能使絕域者，君以奇表有專對材膺選，轉殿內史，錫之銀章。還，拜尚書戶部員外郎，轉司封，遷刑部郎中兼侍禦史，副治書之職。會中執法左遷，緣坐出為道州刺史，以善政聞，改衡州。年四十而歿。後十年，其子安衡泣奉遺草來謁，谘餘敘之，成一家言，凡二百篇，勒成十卷。
和叔名溫，別字化光。祖、考皆以文章至大官。早聞《詩》《禮》於先侍郎，又師吳郡陸贄，通《春秋》，從安定梁肅學文章。勇於藝能，鹹有所祖。年益壯，誌益大。遂撥去文章，與雋賢交，重氣概，核名實，歆然以致君及物為大欲。每與其徒講疑考要皇王富強之術、臣子忠孝之道，出入上下百千年間，詆訶角逐，疊發連中。得一善輒盱衡擊節，揚袂頓足，信容得色，舞於眉端。以為桉是言，循是理，合乎心而氣將之，昭昭然若揭日月而行，孰能閼其勢而爭夫光者乎？嗚呼！言可信而時異，道甚長而命窄，精氣為物，其有所歸乎？
古之為書者，先立言而後體物，賈生之書首《過秦》，而荀卿亦後其賦。和叔年少遇君而卒以謫似賈生，能明王道似荀卿，故餘所先後視二書，斷自《人文化成論》至《諸葛武侯廟記》為上篇，其他鹹有為而為之。始學左氏書，故其文微為富豔。夫羿之關弓，惟巴蛇九日乃能盡其彀，而回注鷃爵，亦要失中於尋常之間。非羿之手弓有能有不能，所遇然也。後之達解者推則廣之，知餘之素交，不相索於文字之內而已。
心之精微，發而為文；文之神妙，詠而為詩。猶夫孤桐朗玉，自有天律。能事具者，其名必高。名由實生，故久而益大。尚書郎盧公諱象，字緯卿，始以章句振起於開元中，與王維、崔顥比肩驤首，鼓行於時。妍詞一發，樂府傳貴。由前進士補秘書省校書郎，轉右衛倉曹掾。丞相曲江公方執文衡，揣摩後進，得公深器之，擢為左補闕河南府司錄司勳員外郎。名盛氣高，少所卑下。為飛語所中，左遷齊、邠、鄭三郡司馬，入為膳部員外郎。時大盜起幽陵，入洛師，東夏衣冠不克歸王所，為虜劫執，公墮脅從伍中。初謫果州長史，又貶永州司戶，移吉州長史。天下無事，朝廷思用宿舊，征拜主客員外郎。道病留武昌，遂不起。故相崔太傅時為右史，方在鄂，以文誌其墓，其詞曰：「噫，公妙年有聲，振耀當代。翱翔雲路，不虞矰繳。盛名先物，易生癘疵。三至郎署，坐成遺耋。蹭蹬江皋，棲棲沒齒。」 見知者恨之。公遠祖元魏、北齊、後周皆為帝師。公之叔父嵩山逸人諫議大夫顥然，真隱者也。公下世後七十三年，其孫元符捧遺草來乞詞以表之。嚐經亂離，多所散落，今之存者，十有二卷，凡若干篇。
片言可以明百意，坐馳可以役萬景，工於詩者能之。《風》《雅》體變而興同，古今調殊而理冥，達於詩者能之。工生於才，達生於明，二者還相為用，而後詩道備矣。餘嚐執斯評為公是，且衡而度之。誠懸乎心，默揣群才，鈞銖尋尺，隨限而盡。如是所閱者百態。一旦得董生之詞，杳如摶翠屏，浮層瀾，視聽所遇，非風塵間物。亦猶明金綷羽，得於遐裔，雖欲勿寶，可乎？
生名挺，字庶中。幼嗜屬詩，晚而不衰。心源為炭。筆端為炭，鍛煉元本，雕礱群形。糾紛舛錯，逐意奔走。因故沿濁，協為新聲。嚐所與遊，皆青雲之士，聞名如盧、杜，高韻如包、李。迭以章句揚於當時，末路寡徒，值餘歡甚。因相謂曰：「間者身以廷尉屬為荊州從事，移疾罷去，幽臥於武陵，迨今四年。言未信於世，道不施於人。寓其性懷，播為吟詠，時複發笥，紛然盈前。凡五十篇，因地為目。吾子常號知我，盍表而誌之，為生羽翼？」予不得讓而著於篇，因係之曰：
詩者，其文章之蘊邪！義得而言喪，故微而難能。境生於象外，故精而寡和。千里之繆，不容秋毫。非有的然之姿，可使戶曉。必俟知者，然後鼓行於時。自建安距永明已還，詞人比肩，唱和相發。有以「朔風」、「零雨」高視天下，「蟬噪」、「鳥鳴」蔚在史策。國朝因之，粲然複興。由篇章以躋貴仕者相踵而起。兵興已還，右武尚功。公卿大夫以憂濟為任，不暇器人於文什之間，故其風寢息。樂府協律不能足新音以度曲，夜諷之職，寂寥無紀。則董生之貧臥於裔土也，其不得於時者歟！其不試故藝者歟！
釋子工為詩尚矣。休上人賦別怨，約法師哭範尚書，鹹為當時才士之所傾歎。厥後比比有之。上人生於會稽，本湯氏子。聰察嗜學，不肯為凡夫。因辭父兄出家，號靈澈，字源澄。雖受經論，一心好篇章。從越客嚴維學為詩，遂籍籍有聞。維卒，乃抵吳興，與長老詩僧皎然遊，講藝益至。皎然以書薦於詞人包侍郎佶，包得之大喜。又以書致於李侍郎紓。是時以文章風韻主盟於世者曰包、李。以是上人之名由三公而揚，如雲得風，柯葉張王。以文章接才子，以禪理說高人，風儀甚雅，談笑多味。貞元中，西遊京師，名振輦下。緇流疾之，造飛語激動中貴人，因侵誣得罪，徙汀州，會赦歸東越。時吳楚間諸侯多賓禮招延之。元和十一年，終於宣州開元寺，年七十有一。門人遷之，建塔於越之山陰天柱峰之陲，從本教也。
初，上人在吳興，居何山，與晝公為侶。時予方以兩髦執筆硯，陪其吟詠，皆曰孺子可教。後相遇於京洛，與支、許之契焉。上人沒後十七年，予為吳郡，其門人秀峰捧先師之文來乞詞以誌，且曰：「師嚐在吳，賦詩近二千首，今刪去三百篇，勒為十卷。自大曆至元和，凡五十年間，接詞客聞人酬唱，別為十卷。今也思行乎昭代，求一言羽翼之。」因為評曰：「世之言詩僧多出江左。靈一導其源，護國襲之。清江揚其波，法振沿之。如麼弦孤韻，瞥入人耳，非大樂之音。獨吳興晝公，能備眾體。晝公後，澈公承之。」至如《芙蓉園新寺》詩云：「經來白馬寺，僧到赤烏年。」《謫汀州》云：「青蠅為吊客，黃耳寄家書。」可為入作者閫域，豈獨雄於詩僧間邪。
澤宮，送士歲貢也。晉昌唐如晦以信誼為良弓，文學為菆矢，規爵祿猶眾禽。密彀持滿，溯風蜚繳者數矣。有措杯之妙，而無雙鶬之獲。韔弓收視，歸究其術，繇是跡愈屈而愈聞，君子益多之。彼不由其術一幸而中者，雖懸貊在庭，君子未嚐多也。歲殫矣，告予以西，餘為賦《澤宮》一章，庶見子之弓弗再張也已。
丞相彭陽公始由貢士以文章為羽翼，怒飛於冥冥。及貴為元老，以篇詠佐琴壺，取適乎間，鏘然如朱弦玉磬，故名聞於世間。鄙人少時亦嚐以詞藝梯而航之，中途見險，流落不試。而胸中之氣伊鬱蜿蜒，泄為章句，以遣愁沮，淒然如燋桐孤竹，亦名聞於世間。雖窮達異趣，而音英同域，故相遇甚歡。其會麵必抒懷，其離居必寄興，重酬累贈，體備今古，好事者多傳布之。今年公在并州，餘守吳門，相去迥遠，而音徽如近。且有書來抵曰：「三川守白君編錄與吾子贈答，緘縹囊以遺餘。白君為詞以冠其前，號曰《劉白集》。悠悠思與所賦亦盈於巾箱，盍次第之，以塞三川之請？」於是緝綴，凡有百餘篇，以《彭陽唱和集》為目，勒成兩軸。爾後繼賦，附於左方。大和七年二月五日，中山劉禹錫述。
貞元中，予為禦史，彭陽公從事於太原，以文章相往來有日矣。無何，予受譴南遷，十餘年間，公登用至宰相，出為衡州，方獲會麵。輸寫蘊積，相視泫然。爾後或雜賦詩贈答，編成兩軸。大和五年，餘領吳郡，公鎮太原，常發函寓書，必有章句，絡繹於數千裏內，無曠旬時。八年，公為吏部尚書，予牧臨汝，有詩歎七年之別，署其後云：集卷自此為第三。未幾，予轉左馮，公登左揆，每悔近而不見，形於詠言。開成元年，公鎮南梁，予以太子賓客分司東都，新韻繼至，率雲三軸成矣。二年冬，忽寄一章，詞調淒切，似有永訣之旨，伸紙悸歎。居數日，果承訃書。嗚呼！聆風相悅者四十年，會麵交歡者十九年，以詩見投凡七十九首，勒成三卷，以副平生之言。
長慶四年，餘為曆陽守，今丞相趙郡李公時鎮南徐州。每賦詩，飛函相示，且命同作。爾後出處乖遠，亦如鄰封。凡酬唱始於江南，而終於劍外，故以吳蜀為目雲。
大和八年，予自姑蘇轉臨汝，樂天罷三川守，複以賓客分司東都。未幾，有詔領馮翊。辭不拜職。授太子少傅分務，以遂其高。時予代居左馮。明年，予罷郡，以賓客入洛，日以章句交歡。因而編之，命為汝洛集。
