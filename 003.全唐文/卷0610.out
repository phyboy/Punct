太師諱陲，字平仲，清河東武城人。太公望既封於營邱，子伋嗣侯。伋之孫曰穆伯，食邑於崔，遂以為氏。後十四世，至秦末東萊侯意如，東萊之子伯基始居清河。又十五葉生炎，為魏名臣。又九葉生休，仕後魏為七兵尚書。七兵之弟曰寅，為樂安太守。公即樂安八代孫。始以閥閱授鄭州參軍。力行好學，於子道以孝聞，處伯仲間以友聞，讀《易》至編絕，以精易聞。至德中，時有邊警，從師出征。公少有奇誌，思越拘攣以自奮，乃作《伐鯨鯢賦》以獻。既上聞，果器之。會第五丞相以善言利得幸，盡付利權，始有鹽鐵使之官。慎選寮屬，表公為介，轉臨晉縣丞。處煩應卒，铓刃不頓。再遷至大理評事。府罷，曆河中府司隸參軍太子司議郎。韓晉公時為戶部侍郎，掌邦賦，急於用才，薦公為監察禦史，主河東租庸之務。尋轉殿中侍禦史，複遷侍禦史，充京東和糴使。建中初，德宗始親萬幾，儲精治本，有漢宣與我共此之歎，謂史臣求可當二千石良者，遂以公帶本官權知袁州刺史。期月有成，詔書顯揚，就加真秩，益以金紫。
居無何，韓晉公為丞相，制國用，思公前績，乃傳召之。抵京師，授檢校戶部郎中。輯池鹽於蒲，修牢盆，謹衡石，煎和既精，飴散乃盈。商通而洊至，吏懼而循法，民不絓網而國用益饒。歲杪會其所入，贏羨什伯。詔下褒其能，轉吏部侍郎兼禦史中丞，且加五等之爵。方倚以重任，天富其才而不遐其福，享齡六十有五。貞元七年二月二日，遘疾卒於官。上聞悼之，即降湣策，贈鄭州刺史，齎錢五百萬，以備飾終之禮。明年八月二日，返葬於成周之偃師，從世墓也。
夫人隴西李氏，汾州司戶參軍鹹一之女。生才子六人：長曰邠，及公終時已為左拾遺，後至太常卿；次曰酆，至太府卿；次曰郾，至外台尚書；次曰郇，今為廷尉；次曰鄯，至執金吾；季曰鄲，自太常卿加同中書門下平章事，今為尚書侍郎平章事如故。惟夫人為姑臧冠族，以蘋蘩組紃輔佐君子，為令妻積三十餘年。以慈儉忠厚訓誡諸子，為賢母二十有三年。當永貞之初，順宗踐阼，澤流百葉。長子邠時為詞臣，草冊書，以文當晉階，遂上疏乞移榮於親。上俞之，特封清河郡太君。士林聳慕，皆自痛其不及。邠為太常，酆為大農，鹹白發貴綬，以奉膳羞。諸季皆翩翩人傑，各以簪裾給事左右，愉愉然承順無違。鼎鍾致養，居然一室雍熙太和。言世榮者舉無以比。以子貴累封贈至涼國太夫人。元和八年三月十六日捐館舍，壽七十有九。是歲十月十八日合祔。
惟太常及尚書暨今相國，皆自中書舍人為禮部侍郎，凡五貢賢能書，得士百四十有八人，言兄弟者許為人瑞。崔氏之門六人皆入南宮賜金紫，其間三人曆入侍郎，統而論，四卿一相，兩連率，二翰林學士、一執金吾，言冠冕者許為世雄。與姑臧李、範楊盧世為婚媾，入於婚黨，無第二流，言門閥者許為時表。太常二子，亦以才能同入尚書：璜為吏部郎，瓘為司勳郎。其他支孫未登金閨籍者，詵詵然魚貫而進，文業甚富而孝謹不衰。猗歟！君子之澤，其所從來遠而有光已！
開成己未歲七月甲辰，相君受詔於朝廷，始操國柄。冬仲月，奉常事於家，禮成起慕，悄然永懷曰：古者卿大夫廟有鼎，墓有碑，皆銘之以紀先德也。今備位宰相，敢不揚前人之耿光！乃俾家老條白事功，資於學古者征其詞，尚信也。又命宗祝卜柔日告於廟，盡誠也。儀甚備而敬有餘，斯所謂達禮之君子。遂刊勒如式，揭於道周。銘曰：
奕奕四姓，崔為之冠。瞻其門牆，倬若雲漢。善積家肥，子孫多才。如彼榱棟，必生徂徠。太公之後，彌二千祀。累如貫珠，倬見圖史。顯允太師，丕承德基。構於其堂，亦既塈茨。生逢艱虞，中外交師。獻賦伐叛，忠存乎詞。兵興事業，飛挽四馳。曆踐劇職，視險如夷。乃主平糴，乃分符使。治粟為邦，其道一致。蒲實近地，鹽為利泓。使車來思，劃弊立程。吏廉商通，歲倍其贏。奏課連最，德音張明。就加執法，好爵兼榮。天付之才，不與壽並。生樹德本，歿揚淑聲。裏巷罷舂，音樂為停。贈禭之禮，冠於公卿。萬石貽訓，根於孝友。太公種德，乃稔身後。家有令子，妻為壽母。二十餘年，人倫之首。六子來侍，如龍如虎。眾婦來饋，維筐及筥。佩玉鳴環，交響庭戶。申申秩秩，歡不逾矩。昔為望族，今為興門。天爵人爵，蔚然兩尊。先德陰騭，黑如垂雲。孕和合粹，濯潤本根。景亳之原，圖書之川。湯陵之壇，磅礴回環。世安其神，世嗣其賢。聆德音者，拜於碑前。
元和十一年某月日，詔書追褒曹溪第六祖能公，諡曰大鑒，實廣州牧馬總以疏聞，繇是可其奏。尚道以尊名，同歸善善，不隔異教，一字之褒，華夷孔懷，得其所故也。馬公敬其事，且謹始以垂後，遂谘於文雄今柳州刺史河東柳君為前碑。後三年，有僧道琳率其徒由曹溪來，且曰：願立第二碑，學者誌也。
惟如來滅後，中五百歲而摩騰竺法蘭以經來華，人始聞其言，猶夫重昏之見曶爽。複五百歲而達摩以法來華，人始傳其心，猶夫昧旦之睹白日。自達摩六傳至大鑒，如貫意珠，有先後而無異同。世之言真宗者，所謂頓門。初達摩與佛衣俱來，得道傳付，以為真印。至大鑒置而不傳，豈以是為筌蹄耶？芻狗耶？將人人之莫已若而不若置之耶？吾不得而知也。
案大鑒生新州，三十出家，四十七年而歿，既歿百有六年而諡。始自蘄州東山，從弟五師得授記以歸，高宗使中貴人再征，不奉詔，第以言為貢，上敬行之。銘曰：
至人之生，無有種類。同人者形，出人者智。蠢蠢南裔，降生傑異。父乾母坤，獨肖元氣。一言頓悟，不踐初地。五師相承，授以寶器。宴坐曹溪，世號南宗。學徒爰來，如水之東。飲以妙藥，瘥其瘖聾。詔不能致，許為法雄。去佛日遠，群言積億。著空執有，各走其域。我立真筌，揭起南國。無修而修，無得而得。能使學者，還其天識。如黑而迷，仰見鬥極。得之自然，竟不可傳。口傳手付，則礙於有。留衣空堂，得者天授。
天生人而不能使情欲有節，君牧人而不能去威勢以理。至有乘天工之隙以補其化，釋王者之位以遷其人。則素王立中樞之教，懋建大中；慈氏起西方之教，習登正覺。至哉！乾坤定位，而聖人之道參行乎其中。亦猶水火異氣，成味也同德；轅輪異象，至遠也同功。然則儒以中道禦群生，罕言性命，故世衰而浸息；佛以大慈救諸苦，廣起因業，故劫濁而益尊。自白馬東來，而人知像教；佛衣始傳，而人知心法。宏以權實，示其攝修。味真實者，即清淨以觀空；存相好者，布威神而遷善。厚於求者，植因以覬福；罹於苦者，證業以銷冤。革盜心於冥昧之間，泯愛緣於死生之際。陰助教化，總持人天。所謂生成之外，別有陶冶；刑政不及，曲為調柔。其方可言。其旨不可得而言也。惟四海之大，群倫之富，必有以得其門而會其宗者，為世導師焉。
禪師諱乘廣，其生容州，姓張氏。七歲尚儒，以俎豆為戲；十三慕道，遵懷削之儀。至衡陽，依天柱想公以啟初地；至洛陽，依荷澤會公以契真乘。洪鍾蘊聲，扣之斯應；陽燧含焰，晞之乃明。始由見性，終得自在。常謂機有淺深，法無高下。分二宗者，眾生存頓漸之見；說三乘者，如來開方便之門。名自外得，故生分別；道由內證，則無異同。遂以攝化為心，經行不倦。湣彼南裔，不聞佛經。由是結廬此山，心與境寂。應念以起教，隨方而立因。居涉旬而善根者知歸，逮周月而帶縛者慚悟。以月倍日，以年倍時，喑蒙洞開，荒憬潛革。邑中長者，十方善眾，鹹發信願，大其藩垣。法堂四阿，複引僧舍。身心恒寂，象馬交馳。隨其去來，皆得利益。逾嶺之北，涉湘而南。仰茲高山，知道有所在。此地緣盡，翛然化俱。神歸佛境，悲結人世。自趺坐而滅，至於茶毗，三百有六旬矣。爪發加長，容澤差衰。真子號呼，圍繞薪火，得舍利如珠璣者數十百焉。於戲！肖圓方之形，故寂滅以示盡；入菩提之位，故殊相以現靈。亦猶鳳毛成字，麟角生肉，必有以異，不知其然。於是服勤聞法之上首曰甄升，乃率其徒圓寂、道宏、如亮、如海等，相與抆淚具役，建塔於禪室之右端，從眾也。初，廣公始生之辰，歲在丁巳，當元宗之中元也。生三十而受具，更臘五十二而終。終之夕，歲直戊寅，當德宗之後元三月既望之又十日也。後九年，其門人還源以為崇塔以存神，與建銘以垂休，皆憑像寄懷，不可以闕一。繆謂予為習於文者，故繭足千里，以誠相投。大懼其先師德音與時浸遠，且曰：「白月中黑，東川無還，颺於金石，傳信百劫。彼墮淚之感，豈儒者流專之？」敬酬斯言，銘示真俗。文曰：
如來說法，遍滿大千。得勝義者，強名為禪。至道不二，至言無辯。心法東行，群迷丕變。七葉無嗣，四魔潛扇。佛衣生塵，佛法如線。吾師覺者，冥極道樞。承受密印，端如貫珠。一室寥然，高山之隅。為法來者，千百人俱。裔民嗤嗤，戶有犀渠。攝以方便，家藏佛書。願力既普，度門斯盛。合為一乘，散為萬行。即動求靜，故能常定。絕緣離覺，乃得究竟。生非我樂，死非我病。現滅者身，常圓者性。本無言說，付屬其誰。等空無礙，後覺得之。像靈塔，跡留仁祠。十方四輩，瞻禮於斯。
佛法在九州間，隨其方而化。中夏之人汨於榮利，破榮莫若妙覺，故言禪寂者宗嵩山；北方之人銳以武力，攝武莫若示現，故言神通者宗清涼山；南方之人剽而輕，制輕莫若威儀，故言律藏者宗衡山。是三名山為莊嚴國，必有達者，與山比崇。南嶽律門以津公為上首，津之後雲峰證公承之，證公之後湘潭儼公承之。星月麗天，珠璣同貫。由其門者，為正法焉。
公號智儼，曹氏子，世為柳之右姓。兆形在孕，母不嗜葷；成童在侶，獨不嗜戲。其夙植固厚者歟！生九年，樂為僧，父不能奪其誌。抱經笥入岣嶁山，從名師執業，凡進品受具，聞經傳印，皆當時大長老。我入名門，不住諸乘；我得覺路，逕入智地。居室方丈，名聞大千。護法大臣，多所賓禮。嗣曹王皋之鎮湖南，請為人師。自是登壇蒞事三十有八載，由我得度者萬有餘人。人持寶衣、解瓔珞為禮，公色受之。謂門弟子曰：「彼以有相求我，我以有應之。」凡建寶幢，修廢寺，飾大像，皆極其工，應物故也。
元和十三年九月二十七日中夜，具湯沐、剃頤頂，與門人告別，既即寂，而視身與色無有壞相。嗚呼！豈生能全吾真，故死不速朽，將有願力耶？予不得而知也。問年八十二，問臘六十一。葬於寺東北隅。傳律弟子中巽、道準，傳經弟子圓皎、貞璨，與其徒圓靜、文外、惠榮、明素、存政等，欲其師之道光且遠，故谘予乞辭。乃作長句，以偈銘之曰：
祝融靈山禹所治，非夫有道不可止。中有毗尼出塵士，以津視儼猶孫子。登壇人師四十紀，南方學徒宗奧旨。幼無童心至兒齒，識滅形全異凡死。長沙潭西逾五裏，陶侃故居石頭寺，門前一帶湘江水。籲嗟律席之名兮，與湘流而不已。
元和七年夏四月某日，前荊州部從事董府君以疾終於故府私第，年若干。其孤泣書前人之爵裏耿光，求我以銘於幽，且先誌也，故重為之。
董姓出於豢龍氏，至辛有而分，在晉為良史，在趙佐簡子為能臣。項羽主盟，為翟王，高皇帝舉兵漢中，劫其兵眾，不克其土，後裔遂為隴西人。凡稱字不稱名，不待事而彰也。始予謫於武陵，人多中之賢有董生，為守令客。既而以士相見之禮成，與之言，能言墳、典、數，旁捃百氏之學。弱年嗜屬詩，工奕棋，用是索合於貴遊，多所慰薦。中年奉浮圖，說三乘，用是貢誠於清賢，多被辟書。脫巾為宏文館校書郎，再選至大理評事。鹹視真秩，而不累其章，職係於外是也。晚節尚道，故投劾於幕府。治扁舟，浮江沱，泛洞庭，登熊耳，訪浮邱以探異，賦枉渚以寄傲。居數歲，投老於南荊。迷邦縱性，委和從化。逮夫寢巨室也，自含禭至於卜竁，皆仁人之賻焉。是歲五月十二日，卜葬於龍山之某岡，外姻至矣。
君名侹，字庶中。大父曰思簡，位至汝南太守。父承祖，歿於試守太子舍人。始為君求婦於鄭之裏，生嗣子夏卿、殷卿，既立而夭，今未之從。其後又娶於閻氏，生二子曰周卿、雲卿。嫠也繐裳髽首，有正家之道。嗚呼！道愈富而室愈貧，誌甚修而知甚寡。士以隴西為貴，將在令名與！銘曰：
學待問而文藻身，藝不試兮名孰聞。大道甚夷兮非我辰，何生不茂兮非我春。修門之達兮連岡膴膴。蔓草如茵兮新墳若斧。籲嗟董生兮於焉終古。
顧彖，吳郡人，食力於武陵沅水上，以讀《易》聞。病且死，飭其子曰：「吾年十有五而受《易》於師，積六十三年於茲，未嚐一日不吟乎《係》《象》。裏中兒從吾讀其文多矣。死則必葬吾於黨庠之側，尚其有知，且聞吾書。」君子曰：若彖者，可謂誌篤於學矣。因以絕編生諡之，且表其墓。後之讀功令者或采焉。
予既謫居是邦，始至之日，問能道古語可與言者，邑子以生為對。既而執贄請見之，生危冠大袂，闊視雅拜，及門知讓，候肅而後入，又肅而躋階，心存聖言，潤徹眉睫，有埜態而亡苟容。問其所執，曰：「幼學《易》，老而尤嗜。」問安學，曰：「始聞於師，晚熟於心。自尼父兼三才，絀八索，係辭焉以通微言，與伏羲、文王並行，猶天三辰，同麗太極。秦脫大患，完文顯行。漢之田、丁、京、劉，而東京有馬、鄭，魏之何、荀、兩王，而吳有韋、陸。前者導源，後者灑之，渢融混合，百派奔湊。唐興，沙門一行方泄天機以探古人，神友造物，智斟人事，制動也有柅，變道也亡方。曏之支流，委輸於我，其它繹祖述三十有餘家。朱藍之，樸斫之，為羽翼，為鼓吹，疇谘天人之際，旁魄上下，騖精於捃摭，匱巧於穿鑿。猶制氏之於樂，鏗鏘而已；除氏之於禮，善容而已。然而前修之盡心也，得以味腴搴芳焉。手胝於運管，目<耳蔑>於臨燭，而氣耗於詠呻。家居亡訾，不能與計偕；地偏且遠，亡有能晤語者。心愈苦而跡愈卑，寒膚嗛腹，以至於耋老。微夫子之問，持是安施乎？」
它日，予造其室廬，瓢簞在左，汙尊在右。有龜枵然，有莢甚澤。予擫蓍指骨而訊之曰：「是亹者曾不予欺乎？」生攸爾而對云：「古先聖人知道之妙，不可搏而得也，故設象以致意，梯有以取亡。取當其粗，用當其精。夫權衡所以揣輕重，不為捶鉤者設也；尋尺所以商遠邇，不為運斤者設也；龜筴所以決群疑，不為知幾者設也。幾存乎人，是則以天時為卦體，以地理為爻位，外附人事以象焉，內取諸身以彖焉。得樞於寰中，迎數於象外。自然之理，不知其然，雖欲強名，措說亡地。彼枯莖朽愨，安能與於此乎？今夫揲之以至元刂，灼之以殆盡，徒與夫蚩蚩者問歉穰、占態虺、起訟需食、亡羊喪牛之間耳。資其握粟以糊予口，烏足為夫子道哉！」予以斯言邃於《易》，故書。
噫！國有大學，學有館以延顓門。若生者，苦形役誌，如是其顓也。茹經於腹，湮滅糞壤，壁水湯湯，不聞其聲，摧藏樸遫，與山木同朽，豈地遠然耶？彼文甲綷毛、剽筋壽革、嶺嶠之華實，炎溟之蜃蝦，飛苞驛篚，所至而貴，夫豈貴邇也哉？悅者眾故也。生之死，在元和七年秋七月。由死之日，推而上求，直治生之辰，得四百有七十甲子。葬在征渚西右磯上，其墳可隱東望裏塾，尚行其誌雲。
子劉子，名禹錫，字夢得。其先漢景帝賈夫人子勝，封中山王，諡曰靖，子孫因封為中山人也。七代祖亮，事北朝為冀州刺史散騎常侍，遇遷都洛陽，為北部都昌裏人。世為儒而仕，墳墓在洛陽北山，其後地狹不可依，乃葬滎陽之檀山原。由大王父已還，一昭一穆如平生。曾祖凱，官至博州刺史。祖鍠，由洛陽主簿察視行馬外事，歲滿，轉殿中丞侍禦史，贈尚書祠部郎中。父諱緒，亦以儒學，天寶末應進士，遂及大亂，舉族東遷，以違患難，因為東諸侯所用。後為浙西從事，本府就加鹽鐵副使，遂轉殿中，主務於埇橋。其後罷歸浙右，至揚州，遇疾不諱。小子承夙訓，稟遺教，眇然一身，奉尊夫人不敢殞滅。後忝登朝，或領郡，蒙恩澤，先府君累贈至吏部尚書，先太君盧氏由彭城縣大君贈至范陽郡太夫人。
初，禹錫既冠，舉進士，一幸而中試。間歲，又以文登吏部取士科，授太子校書。官司間曠，得以請告奉溫清。是時少年，名浮於實，士林榮之。及丁先尚書憂，迫禮不死，因成痼疾。既免喪，相國揚州節度使杜公領徐泗，素相知，遂請為掌書記。捧檄入告，太夫人曰：「吾不樂江淮間，汝宜謀之於始。因白丞相以請，曰：「諾。」居數月而罷徐泗，而河路猶艱難，遂改為揚州掌書記。涉二年而道無虞，前約乃行，調補京兆渭南主簿。明年冬，擢為監察禦史。
貞元二十一年春，德宗新棄天下，東宮即位。時有寒雋王叔文，以善奕棋得通籍博望，因間隙得言及時事，上大奇之。如是者積久，眾未知之。至是起蘇州掾，超拜起居舍人，充翰林學士，遂陰薦丞相杜公為度支鹽鐵等使。翊日，叔文以本官及內職兼充副使。未幾，特遷戶部侍郎，賜紫，貴振一時。予前已為杜丞相奏署崇陵使判官，居月餘日，至是改屯田員外郎判度支鹽鐵等案。初，叔文北海人，自言猛之後，有遠祖風，唯東平呂溫、隴西李景儉、河東柳宗元以為言然。三子者皆與予厚善，日夕過言其能。叔文實工言治道，能以口辯移人。既得用，自春至秋，其所施為，人不以為當非。時上素被疾，至是尤劇。詔下內禪，自為太上皇，後諡曰順宗。東宮即皇帝位，是時太上久寢疾，宰臣及用事者都不得召對。宮掖事秘，而建桓立順，功歸貴臣。於是叔文首貶渝州，後命終死。宰相貶崖州。予出為連州，途至荊南，又貶朗州司馬。居九年，詔征，複授連州。自連曆夔、和二郡，又除主客郎中分司東都。明年追入，充集賢殿學士。轉蘇州刺史，賜金紫。移汝州兼禦史中丞。又遷同州，充本州防禦長春宮使。後被足疾，改太子賓客分司東都。又改秘書監分司。一年，加檢校禮部尚書兼太子賓客。行年七十有一，身病之日，自為銘曰：
不夭不賤，天之祺兮。重屯累厄，數之奇兮。天與所長，不使施兮。人或加訕，心無疵兮。寢於北牖，盡所期兮。葬近大墓，如生時兮。魂無不之，庸詎知兮。
維元和十五年，歲次庚子，正月戊戌朔日，孤子劉禹錫銜哀扶力，謹遣所使黃孟萇具清酌庶羞之奠，敬祭於亡友柳君之靈。嗚呼子厚！我有一言，君其聞否？惟君平昔，聰明絕人。今雖化去，夫豈無物？意君所死，乃形質耳。魂氣何托，聽予哀辭。
嗚呼痛哉！嗟予不天，甫遭閔凶。未離所部，三使來吊。憂我衰病，諭以苦言。情深禮至，款密重複。期以中路，更申願言。途次衡陽，雲有柳使。謂複前約，忽承訃書。驚號大叫，如得狂病。良久問故，百哀攻中。涕洟迸落，魂魄震越。伸紙窮竟，得君遺書。絕弦之音，淒愴徹骨。初托遺嗣，知其不孤。末言歸青，從祔先域。凡此數事，職在吾徒。永言素交，索居多遠。鄂渚差近，表臣分深。想其聞訃，必勇於義。已命所使，持書徑行。友道尚終，當必加厚。退之承命，改牧宜陽。亦馳一函，候於便道。勒石垂後，屬於伊人。安平宣英，會有還使。悉已如禮，形於其書。嗚呼子厚！此是何事？朋友凋落，從古所悲，不圖此言，乃為君發，自君失意，沈伏遠郡，近遇國士，方伸眉頭，亦見遺草，恭辭舊府。誌氣相感，必逾常倫。顧予負釁，營奉方重。猶冀前路，望君銘旌。古之達人，朋友則服。今有所厭，其禮莫申。朝晡臨後，出就別次。南望桂水，哭我故人。孰雲宿草，此慟何極！嗚呼子厚！卿真死矣。終我此生，無相見矣。何人不達，使君終否。何人不老，使君夭死。皇天後土，胡寧忍此。知悲無益，奈恨無已。君之不聞，予心不理。含酸執筆，輒複中止。誓使周六，同於已子。魂兮來思，知我深旨。嗚呼哀哉！尚饗。
嗚呼！自君之沒，行已八月。每一念至，忽忽猶疑。今以喪來，使我臨哭。安知世上，真有此事！既不可贖，翻哀獨生。嗚呼！出人之才，竟無施為。炯炯之氣，戢於一木。形與人等，今既如斯。識與人殊，今複何托？生有高名，沒為眾悲。異服同誌，異音同歡。唯我之哭，非吊非傷。來與君言，不成言哭。千哀萬恨，寄以一聲。唯識真者，乃相知耳。庶幾儻言，君儻聞乎？嗚呼哀哉！君有遺美，其事多梗。桂林舊府，感激生持。俾君內弟，得以義勝。平昔所念，今則無違。旅魂克歸，崔生實主。幼稚甬上，故人撫之。敦詩退之，各展其分。安平來賵，禮成而歸。其他赴告，鹹複於素。一以誠告，君儻聞乎？嗚呼痛哉！君為已矣，予為苟生。何以言別，長號數聲。冀乎異日，展我哀誠。嗚呼痛哉！尚饗。
嗚呼！至人以在生為傳舍，以軒冕為儻來。達於理者，未嚐惑此。昔予與君，論之詳熟。孔氏四科，罕能相備。惟公特立秀出，幾於全器。才之何豐，運之何否！大川未濟，乃失巨艦。長途始半，而喪良驥。縉紳之倫，孰不墮淚！
昔者與君，交臂相得。一言一笑，未始有極。馳聲日下，騖名天衢。射策差池，高科齊驅。攜手書殿，分曹藍曲。心誌諧同，追歡相續。或秋月銜觴，或春日馳轂。甸服載期，同升憲府。察視之烈，斯焉接武。君遷外郎，予侍內闈。出處雖間，音塵不虧。勢變時移，遭罹多故。中複賜環，上京良遇。曾不逾月，君又即路。遠持郡符，柳江之壖。居陋行道，疲人歌焉。予來夏口，忽複三年。離索則久，音貺屢傳。篋盈草隸，架滿文篇。鍾索繼美，班揚差肩。賈誼賦鵩，屈原問天。自古有死，奚論後先。痛君未老，美誌莫宣。回世路，奄忽下泉。嗚呼哀哉！令妻早謝，稚子四歲。天喪斯文，而君永逝。翩翩丹，來自遐裔。聞君旅櫬，既及嶽陽。寢門一慟，貫裂衷腸。執紼禮乖，出疆路阻。故人奠觴，莫克親舉。馳神假夢，冀獲寤語。平生密懷，願君遣吐。遺孤之才與不才，敢同已子之相許。嗚呼哀哉！尚饗。
高山無窮，太華削成。人文無窮，夫子挺生。典訓為徒，百家抗行。當時者，皆出其下。古人中求，為敵蓋寡。貞元之中，帝鼓薰琴。奕奕金馬，文章如林。君自幽穀，升於高岑。鸞鳳一鳴，蜩螗革音。手持文柄，高視寰海。權衡低昂，瞻我所在。三十餘年，聲名塞天。公鼎侯碑，誌隧表阡。一字之價，輦金如山。權豪來侮，人虎我鼠。然諾洞開，人金我土。親親尚舊，宜其壽考。天人之學，可與論道。二者不至，至者其誰。豈天與人，好惡背馳。昔遇夫子，聰明勇奮。常操利刃，開我混沌。子長在筆，予長在論。持矛舉楯，卒不能困。時惟子厚，竄言其間。讚詞愉愉，固非顏顏。磅礴上下，羲農以還。會於有極，服之無言。❥岐山威鳳不複鳴，華亭別鶴中夜驚。畏簡書兮拘印綬。思臨慟兮誌莫就。生芻一束酒一杯。故人故人歆此來。
維大和四年月日，禮部郎中集賢殿直學士劉禹錫，謹以清酌之奠，敬祭於故相國山南西道節度使贈司空李公之靈：嗚呼！龜靈而刳，龍知而屠。古今同之，天不可呼。公之挺生，德與位並。如瞻日月，豈讚其明。何以致之，姑話平生。追懷周旋，彌四十年。射策校文，接武聯翩。甸服同邑，明庭比肩。公乘迅飆，淩厲非煙。愚觸駭機，迸落深泉。一持化權，一謫海堧。本同末異，如矢別弦。雲龍井蛙，勢不相見。二紀回泊，一朝會麵。公為故相，愚似悲翁。契闊相遇，淒涼萬重。複以郎吏，交歡上公。披襟道舊，劇談小酒。清洛泛舟，鑿龍攜手。公入西關，愚亦征還。削去苛禮，招邀清閑。廣陌聯鑣，高台看山。尋春適野，醉舞花間。忽複登壇，總戎於外。子午危棧，巴梁古岸。夷風傖佇，獽俗惶害。陰謀密備，凶黨千輩。如嗾群犬，以逼騶虞。如縱炎火，以焚瑾瑜。時耶命耶，不慮不圖。物理神道，安知有無。嗚呼痛哉！元天甚高，上訴何時。長夜無曉，斯焉永歸。風淒日昏，鼓咽簫悲。沈埋玉樹，誰不沾衣。平生故人，零落已稀。委化而盡，然猶怨谘。如何國禎，有此遭罹。挺災賦命，孰主張之。有肴在筵，有酒盈卮。神其來歆，已矣長辭。尚饗。
維大和四年月日，某官等敬祭於故相國贈太尉太原王公之靈：
嗚呼！天以和氣鍾於貴人。含光不曜，煦物如春。發自貢士，驟為廷臣。鴻雁聯行，其淩青雲。既操利權，兼秉國鈞。食祿甚厚，奉身如貧。井絡之隅，益部為大。斗牛之下，揚州繁會。受社臨戎，油幢曲葢。印綬重疊，恩華滂霈。簿領如山，處之若閒。搉筦之權，往而復還。炎炎暐暐，出入二紀，未曾傷神。屢有薦士，急難友弟。謹厚訓子，顏間熙熙，不形慍喜。處已無咎，得君如此。若木方高，商飆歘起。三臺之氣，變現在時。五福之來，盛衰有期。曉下黃ト，車騎威遲。夕歸華堂，言笑嘻怡。詰朝愀然，有誌求醫。未撤琴瑟，俄懸素旂。宸衷震悼，朝右淒悲。詔下褒崇，恩殊等夷。靈輀既駕，真宅將歸。笳簫咽而復揚，風日慘而無輝。元亮等或早挹清塵，或晚承泛愛。昔修禮於門閫，今纏悲於祖載。幽顯雖異，音徽未昧。神之格思，歆此誠酹。尚饗。
四年月日，特進守司空兼門下侍郎平章事裴度，謹以清酌少牢之奠，敬祭於故相國魏郡公之靈：
嗚呼！玉貞而折，不能瓦合。鸞殺而萎，不同雞群。生兮若浮，守道不屈。惟公之生，福自維嵩。金石高韻，珪璋德容。元和之初，左右憲宗。以才視草，以望登庸。振起直聲，激揚清風。實有正氣，號為名公。名成身退，猶係人望。入為羽儀，出領藩方。既師百辟，又副丞相。道冠搢紳，事參翼亮。某與公遊，四十餘年。風期合契，祿位相先。某忝司言，公持化權。應同宮征，馥若蘭荃。猥以姓名，稱於上前。發跡從微，芳❥獲宣。某為免相，待罪梁山。公拜右揆，來從東川。極其歡娛，著在詩篇。某忝三入，公東亦還。裏門相邇，賓閤常閑。退朝休浣，道舊開顏。嗟呼！山川間之，忽在旦夕。豈意倉卒，遂成今昔。衣冠喪氣，風物含戚。強魂訴天，冤血成碧。嗚呼哀哉！某在病中，訃書始至。無力以哭，不言垂淚。今聞幨青，首路而歸。隱幾臨風，其心孔悲。嘉肴百籩，旨酒一卮。寄此情素，神其來思。嗚呼哀哉！
維大和六年月日，蘇州刺史劉禹錫，謹以清酌之奠，敬祭於故福建團練使桂公之靈：
鶤化鵬征，擘波衝天。士逢其時，舍笈乘軒。始識尚書，貞元季年。詣我南省，褒文一編。便坐接語，其容溫然。星歲未幾，鄙夫南遷。滯留江湘，魚鳥周旋。尚書遇知，變化如蟬。秉憲朝右，剖符江壖。交趾化行，容州績宣。凡曰循吏，莫居我先。大和之初，再遂良覿。分務東洛，門裏同陌。予複郎位，公為賓客。蔚然貴臣，綬紫須白。俄俱西還，列於清班。來訪書殿，登樓看山。見領八屯，循街九關。賀遷閩越，紅旆雙殷。克有淑聲，搢紳之間。恂嫠鼓舞，強悍低蜷。延平古津，峭壁孱顏。豈意龍劍，沈晶不還。複魄侯堂，歸舟建浦。雙表何在，虎邱之下。恭承嘉命，來牧吾土。言念昔遊，忽成千古。哀哉孝嗣，率禮無違。言奉幾席，歸乎洛師。敬陳奠筵，泣對靈帷。平生不忘，歆此一卮。嗚呼哀哉！
維大和六年月日，蘇州刺史劉禹錫，謹遣軍吏某乙具少牢清酌之奠，敬祭於故虢州楊公之靈：
嗚呼！利劍多缺，真玉喜折。俊人不壽，為氣所齧。子之少孤，率性自然。早有名字，結交世賢。席勢馳聲，龍秋鳥屳。試文再售，毛翮愈鮮。曆佐侯藩，拾遺君前。伏閤論事，侵及內歡。克揚直聲，不慍左遷。一斥於外，君門邈然。五剖竹符，皆有聲績。南湘潛化，巴人啞啞。比陽布和，戰地盡辟。壽春武斷，奸吏奪魄。榮波砥平，士庶同適。朝典陟明，俾臨本州。錫以貴綬，腰金晝遊。輿疾而來，風煙為愁。靜治三載，臥分主憂。直氣潛銷，頹幾不留。九天難問，萬國同休。嗚呼惜哉！與君交歡，已過三紀。維私之愛，與眾無比。乃命長嗣，為君半子。誰無外姻，君實知已。昔與君遊，俱為壯年。怒人言命，笑人言天。閱事未多，信書太堅。方階尺木，已墜九泉。誦年易深，潛病難痊。不見南楚，方知北軒。嗚呼嗟哉！見幾不早，追悔已晚。猶希苟老，容或宣展。以閑相期，以晦相勉。一邱可樂，萬累皆遣。玩圖散秩，婆娑京輦。天命不長，願言莫展。嗚呼痛哉！君臥宏農，予來姑蘇。飛書相約，言念鼎湖。我車載脂，為子疾驅。入境闃寂，唯逢素書。發函驚視，翰不自濡。相去一舍，豈無肩輿。君為病嬰，我為吏拘。兩不如意，嗟哉命夫。君今往矣，無複中道。我今泛然，一委玄造。平生親友，零落太早。無望拔茅，盡悲宿草。到郡浹辰，君不起聞。寢門一慟，我哀如焚。彭彭青車，來葬洛濱。敬修賻禮，泣送行人。萬夫之羞，薦君明魂。三赤之板，寫予哀文。淒涼山河，慘淡風雲。已矣長別，嗟我楊君。
