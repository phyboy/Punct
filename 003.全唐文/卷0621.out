彌陀居西國，照師宗焉；帝堯在位，邠公輔焉。是知佛寶國寶，殊躅而同體也。竹林精刹，應現施工，已立西方教主。大師法照，自南嶽悟達真要，振金錫，之清涼。根瑞相以徘徊，躡雲衢而直進。躋靈山，入化寺。周曆❥❥❥百二十院，所睹異光奇跡，具紀於大師《實錄》。海❥❥播故略而不書。茲乃淨土教主東流也，故治地❥❥寺焉。
罕，隴西人。德宗時官嶺南經略使判官，權知容州留後事監察御史裏行。
維貞元二年秋八月，天子以郡國二千石之高第者曰隴西李某，利澤施於裔土，美化被乎遐，是用遵《虞書》「陟明」之義，參周官進律之典，俾之由檢校右散騎常侍兼禦史中丞容州刺史本管經略、守捉、招討、處置等使為禦史大夫嶺南節度、經略、觀察、處置等使，實授兵符，加擁使節，某月自合浦如南海。於是縣道溪穀，鰥寡孤老，洎於士吏，相與懷思，隱然不去乎心，森然不離乎目，願所以昭明其德，光示於後。嶺南經略使判官權知容州留後事監察禦史裏行同郡李罕，始以文學居辟選之首，遂參帷席；複以謀能當器任之重，留總軍府。美公之政大備，感公之禮有加，因其人之請而上之。上可其奏。
夫其郡之四封，濱於百粵，外則有山寇海孽比境集處之虞，內則有勤戍勞師流散轉徙之弊。親帥其下，以撫吾人，慰藉傷夷，安集疲耗。懼貨貢之闕，至助之以家財，憫徭事之繁，至代之以私屬。選武藝，歸老疾，罷減塞卒四千餘人，以趨農時；率遊惰，辟汙萊，開置屯田五百餘頃，以足軍實。舍寇賊之為縲囚者，釋而遣之，以除其怨，而狙獷以順；禁人民之相虜賣者，執而誅之，以去其害，而童昏以安。常歲有災濫災，而建燒於廬舍，公創其制以禦其鬱攸，而邑居以葺；舊俗多怨睚眥，而致毒於飲食，公立其防以解其悁忿，而鄉黨以和。樹枝幹而啟閉畢修，列亭燧而厄害斯控。差重輕以行徵，令無不均之議；量遠近以納貢，職無不供之貢。人用富庶，家有儲峙，敦之以禮，懷之以仁。潔己而不汙，未嚐有貰貸；勤身而不怠，未嚐有懈弛。明足以照遁情隱慝而不為察，威足以制猾人暴史而不為苛。古之良能，何以加此！
惟我公有唐宗室枝屬之選，監州刺史諱孝詵府君之曾孫，宏農郡太君諱璟府君之孫，太子太傅贈司徒諱齊物府君之子。續洪緒丕績之餘，裕宏休純懿之下鍾。寬博而柔良，稟高明而疏達。根於經義，飾以藝文。故其仕王畿，宰京邑，累執憲簡，且登軺車，備重臣賓介之職，居大府紀綱之任，三亞京尹，兼中師之貴，複為宮相，在常伯之位，曆饒州刺史而後至是州。恩結於人，功加於物，必聞理效，而興頌聲。且夫有美焉，有刺焉，詩人之義也；善善而褒之，惡惡而詘之，《春秋》之事也；使賢士大夫之業不沒於後，太史公之制也。以予之嚐修史記而為訓辭，緣人之懷心而頌之曰：
帝念南方，迫界蠻夷，人新被寇，歲或勞師，屬之於公，俾養牧之。匪直勤身，亦帥其屬，贍我貧匱，字我惸獨。息人便農，墾田積粟，修其教化，被以威德。賊害既除，禍災斯息，完我廬舍，親我骨肉，鹹保其生，且易其俗。蚩蚩群族，孰不蒙福，播為頌聲，公受百祿。彤弓玈矢，以長諸侯，人之懷德，勒石垂休。
癸為縣令，有妹之喪，使裏正主之。或告非禮。訴云：所居無東西後家。
女也有喪，行實殊制。士之達禮，哀以立則。惟癸領縣，同氣辭家。生稱未亡，已軫柏舟之詠；死歸異姓，且無欒棘之悲。東西南北之人，歎四鄰而莫有；鄉黨裏閭之室，望九族而繄無。日月有期，主喪孰是，匍匐救之，裏尹其人。殊周勃之給喪，所資致祭；異項梁之倚辦，寧惟執紼。在禮自有明文，或人胡為妄動。
稽先王之國法，閱司徒之教典，必由鄉校，馴致膠庠，用擊童蒙，方論俊造，資鼓篋以懋德，表師嚴而道尊。甲也嗜學因方，琢玉成器，憤悱以攻木，舂容而扣鍾。然由衷執顏，罔敢巢刂說，初布席以函丈，終摳衣而負牆，問道非飲食之賓，鳴謙用掃除之隸。而《禮》雲聚突，義在攝齊，賓主有儀，應對無失。主人觀禮，弟子修容。訴人無乖所宜，或者如何致詰？
近奉文牒，令伐官槐。若欲造車，豈無良木？恭惟此樹，其來久遠，東西列植，南北成行，輝映秦中，光臨關外，不唯用資行者，抑亦曾蔭學徒。拔本塞源，雖有一時之利；深根固蒂，須存百代之規。況神堯入關，先駐此樹；元宗幸蜀，見立豐碑。山川宛然，原野未改。且召伯所憩，尚自保全；先王舊遊，寧宜翦伐？思人愛樹，《詩》有「薄言」，運斧操斤，情所未忍。
好心，德宗朝官檢校太子詹事。從幸奏天，封奉天定難功臣。
臣表弟沙門般刺若，先進《大乘理趣六波羅密》梵本經。伏奉今年四月十九日敕，令王希遷精選有道行僧，於西明寺翻譯。今經帙已終，同詣光順門進上。
可封，洛陽人，安州司功元範孫。官國子司業。
莊生有言曰：「至人用心若鏡。」有旨哉是言也。夫鏡也者，以明為體，是故有來而必應；心也者，以靜為照，亦可不思而元通。拂拭生光，掛新台而月滿；罔象求得，映赤水而珠融。若煉心而比鏡，信清明而在躬。爾乃以鏡為心，因心載考。菱花發而群象生，靈府開而萬物保。斯鏡之精明，謂人心得道。至人所以卑其性而遺箴，弱其志以虛襟。聽無聲之樂，和天籟之音。明白四達，照幽燭深。希洞視而元鑒，在無心而用心。苟能忘己，作虛舟之泛；必保其光，得秦鏡之鑒。我邦君皇宗之子，天人之英。體以合道，衝融混成。其用心也，達至人之妙理；其朗鑒也，同水鏡之澄清。開意而圓照，吐心而自明。妍媸莫能藏其象，鬼神莫以遁其情。絕毋意與毋我，固不將而不迎。懸彼高鑒，求乎有貞。睹處子兮調脂粉，爭捧心兮效蹙顰。醜者自醜，新者自新。形美惡而區別，吾何情於知人。愧匪桃夭，寧容比證。對香奩而呈貌，慮柔姿而不稱。有待良人，非徒好勝。因茲佇賞，必冀象應。紅粉蛾眉，趨而競謁。宛其素質，髧彼玄髮。類芙蓉之映水，若姮娥之向月。大明無私，眾鑒不歇。光之所燭，照及微物。庶有假於恩輝，幸留心於翦拂。
仰察天文，俯觀地理，參律呂而權度，審衡平而潛擬。則閏餘之數乖曆，攝提之運無紀，空跡馬遷之能，竟絕邵平之美。時運紛其鼎革，禮術於焉中圮，樵夫恥王道之不談，天子湣挈壺之闕史。乃分建斯官，疇谘此職，將啟閉合敘以繩平，俾夙夜在公而端直。於是金徒抱箭，銅史司刻，尊靈蚪吐納之規，揆抽繭高卑之力。信是模範，可為法則，體象陰陽，代為作式。故雞人合唱，洪殺無差；鶴蓋成陰，員流不息。夫其開闔之勢，準度毫釐之末，錙銖圭撮之儀。則離婁失其精思，班匠亡其所為，將運功於不測，當稱物以平施。乃若鑒持日夜，書備明晦，爰受授而是司，考事事而必載。雲物順其端序，寒暑成而不昧，雖未代於天工，亦無預於權概。能收視返聽，周流六虛；策勤補拙，寅亮三餘。校擊刁之有則，均聚木之不疏，察銅衡兮氣混混，純積水兮來徐徐。臨泉非誡危之懼，巢幕寧誠安之居。是使名勳合道，彰國器於周書。則知漏之為器，其大矣哉！聖人資之以端拱，日月順之以行藏，賢者不能減其分度，智者不能損其纖芒，存之則雙美，廢之則兩傷。是用齊天長兮地久，均國祚兮無疆。
惟祀與戎，禮之大者，觀射見德，侯其是歟。俾邀福於爾靈，將示威於我眾。所以司馬張皇於五射，梓人盛飾於三侯。係而有儀，下綱不及於地武；祭以盛禮，上射更揖於堂楣。是則俎豆克陳，熊武相間。多算少算，射人或觥於爾爵；強飲強食，祝史無愧於我辭。冀必懲於不庭，是有祈於介福。雖非宴禮，實曰武經。既庶幾於戢兵，複何疑乎致祭？乘驄之糾，斯心奚至於加諸；而中鵠之誠，彼甲未越其典則。禮不瀆也，神其吐之。
止萬物者艮，會萬靈者人。艮為山以設險，人體道以通神。是知山之大，人之心亦大，故可以議其利害也。昔太行聳峙，王屋作固。千岩糾紛，萬仞回互。蓄冰霜而居夏凝結，聯源流而飛泉積素。爰有諄諄愚叟，麵茲林麓。愴彼居之湫隘，懲祁寒之慘毒。激老氏之誌，且欲移山；當算亥之年，寧憂就木。乃言：「日月無私照也，山則蔽之；春夏無伏陰也，山則藏之。傾阻我比屋，擁隔我通逵。我將拔本塞源，使無孑遺。得則為功之美，否則為身之恥。終當詒厥孫謀，施於翼子。」於是協室而一乃心力，荷擔而三夫傑起。畚斫斯備，其功聿修。於澗於沼，爰始爰謀。一之日土墾石鑿，二之日崩崖隕，三之日夷峰彌壑。雲林催以蓋偃，火石迸而星落。爾其洞突堙塞，陰陽交錯。飛禽走獸，魄褫氣懾，而不複巢居穴托。王喬偓佺，低徊頻蹙，而無所驂鸞駕鶴。山神操蛇聞之，乃壯其功，深其計。將懼不已，先謁於帝。命誇娥二子，發神威，振猛厲。始將怒目決眥，終欲飆舉電逝。遂乃斡碭莽，挾崔嵬。下拔乎三泉，上衝乎九垓。突兀雲動，磅礴天回。遽投雍朔，而不複來。世人始知愚公之遠大，未可測已；誇娥之神力，何其壯哉！儻若不收遺男之助，荷從智叟之辨。則居當困蒙，往必遇蹇，終為丈夫之淺。今者移山之功既已成，河冀之地又以平，則愚公之道行。客有感而歎曰：事雖殊致，理或相假。多岐在於亡羊，齊物同於指馬。我修詞而忘倦，彼移山之不舍。吾亦安知夫無成與有成，諒歸功於大冶。
濤，濟南鄒縣人，高平令遊道子。為渭南尉。
甲有田不耕，被罰三夫稅粟，以質劑致人。甲告旅師施惠散利，法司科旅師罪，不伏。
九扈分官，四星垂彩。廢其業則金湯莫守，修其本則禮節是興。故晁錯獻書，每論春稼；仲舒上策，特說秋麥。人之天也，其可輕哉？甲有良田，從來不墾，佩犢之風未革，維魚之夢豈成？以粟輸官，自貽重罰，輒將施惠，遂有薄言。然而周覽經史，備觀賢哲。漢臣散利，不見貽辜；齊客市義，無聞結怨。欲加嚴罰，不亦難乎？甲告誠是妄陳，旅師請從寬宥。
益，濟南鄒縣人，蘇州刺史洋子。官河陽丞。
惟聖禦極兮，惟德動天。神超象表兮，功軼帝先。和氣鬱以交暢，休風裕乎上元。耀貞明於日月，紛輕靄於雲煙。九星不改而仰止，五緯相次而燦然。若乃歲位在木，辰見於水。熒惑表火正之中，太白應金方之紀。鎮實土德，黃為中美。惟我皇之至聖，信體元以合理。萬國同風，三光葉晷。岩廊有謐，垂衣之化炳焉；蠻夷自清，戢戈之日久矣。帝有孚而昭應，天何言而效祉。登觀台以書於宣夜，徵瑞典載葉於聖期。仰三辰之焜耀，表六合之雍熙。惟皇王之同德，彰福應之允滋。可以對越郊廟，紛被歌詩。瞻彼景瑞，侯其禕而。昭回於天，垂象於下。回列躔次，遙通分野。或表異於歲登，乃呈休於王者。觀五行之秀氣，與一月而齊明。同色已傳於堯曆，聚並更弭於漢兵。足使皇圖有耀，史牒增榮。天凝兮瑞彩，聖稟兮休符。映天津乍疑於流火，寫漢浦更類於沈珠。煌煌則耀衡碧落，曆曆則光舍白榆。惟列宿之自拱，倬前古之所無。夜何時兮其未返，天之迥兮光已遠。隨斜漢而影移，落堯城之更晚。星兮懸倚蓋而垂休，伯也知靈台之已偃。聖上事無事，為無為。精流緯象，繇入熊羆。猶下弓旌之詔，俾收岩穴之奇。夫或不敏，備謳歌於聖代，與帝力之何知。
墳素通旨，古今彝倫。惟衝虛以效跡，貴特達而知人。有藏器在我，有從方立身。曆九徵而觀則，甄一德而求真。既而糺合性情，交驅馳驟。莊列談其險艱，堯舜病其授受。玉石相蔽，悲獻璞之匪工；媒介未孚，忌投珠而自久。考聲度之軌躅，察言貌之休咎。鑒之則理將斯契，昧之則亂何不有。彼經緯之區分，在昭擇之能否。複覽前誌，清通不易。或失子羽之容，或失宰我之議。自非識周郎之顧曲，辨齊竽之濫吹，安能取士於飯牛之時，拔才於臥龍之器。其道或如蘭芷，應以塤篪。聞撤俎而興歎，指負甑而留規。管仲霸齊，終慟哭於鮑叔；國僑相鄭，始登舉於子皮。此則秦鏡一覽而皆得，何必豫章七年而見知。別有事業後時，徘徊中路。厭東郭之雪，隱南山之霧。猶恐相士者失之於下流，披文者棄之於異趣。苟名實之所在，願曲直而成喻。徒叩寂於不才，實有慚於能賦。
造化不測，長空浩然，生於未有，物莫能先。故其走目遐甸，幽不可見；流聽高冥，漸不可聽。既從天而共色，又鑒水而同形，若乃變化隨時，憑乎動止。韶容春遍，火雲夏起，流電奪目，殷雷激耳，立繞樹之千岩，廣長風之萬里。驚飆既臨，彩虹破陰，雨盡天遠，雲空澗深。百尺樓頭，見朝陽之赫奕；九重宮裏，聞眾鳥之喧林。何高秋之遼迥，至窮冬而不極，感在物之捐華，益窮人之歎息。惟長空之愛此，終生靈兮動植，歌和光以同塵，每因空以悟色。至人恬澹，既將元之又元。小智多非，豈斯文之果測。
