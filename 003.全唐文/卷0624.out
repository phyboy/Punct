王子猷之延賓暇時，偶切磋於經史，遂交戰於言詞。出奇而彼力方壯，向敵而吾矛莫持。阻辯口而不通，去來都絕；閉赤城之深固，中外生疑。既而謝婦側聆，翠帷潛至。察攻討之餘勢，知勝敗之有自。情甲遂辟，縱堂上之奇兵；靈府忽開，出身中之利器。是用自伐，期乎不爭。因漁獵之近習，得籌謀之至精。縱吟嘯為鼓鼙之雄，倍增其勇；察顏色為風雲之候，暗識其情。然後以德而攻，當無向背。迎心石以奔北，望詞鋒而亂潰。一來一往，環回於文苑之間；或否或臧，蹂躪於儒林之內。已而容勢相懸，抵摧莫前。擊觸而剛腸已折，交侵而銳氣難全。去不可逃，顧咽喉之絕矣；敗無相救，覺唇齒之茫然。觀夫忠甲不免，德藩何益。望風而堅勁不保，挫氣而秉持盡釋。俄執訊於折角，將犒師於重席。驗運輸而經笥不窮，察包裹而智囊猶積。是以扞格斯辟，書文必同。逆無不服，滯無不通。義櫓罷持，倒載於德車之上；仁寶悉獲，橫行於王道之中。故得學海長清，言讎不起。百家鹹湊其軌轍，六籍各分其疆理。是使孤陋寡聞之徒，永願服膺而已。
二儀覆載，德之廣者唯天；三光照臨，明之大者唯日。故王者於天也，父事無怠；於日也，弟恭靡失。布和施令，將成不宰之功；明目達聰，欲亞無私之質。當其萬邦作貢，四海為家。仰元氣而晨昏靡隔，指陽精而伯仲非賒。草色難窮，屢軫南陔之戀；棠陰易匿，常思棣萼之華。所以化洽中原，祥臻上國。法寒暑觀從政之道，無薄蝕見相容之德。登封泰嶽，猶疑陟岵之時；展禮東郊，似望在原之力。愛敬無斁，恪恭盡虔。窺一氣異曆山之泣，攀六龍為荀氏之賢。覆燾成功，且異靡瞻之義；古今垂象，難窮以長之年。且夫致敬唯精，傾心仰止。誰嬰同席之亂，誰效攘羊之旨。曾聞有闕，遠懷幾諫之心；每懼曰明，寧有遠遊之理。所以法前哲，規後嗣。播洪猷，恢至美，教天下之為人子者矣。又若卑己謙恭，端心愷悌。同明無終鮮之歎，可愛有既和之體。桑榆未及，魯衛之道鹹興；葵藿皆傾，管蔡之讎不啟。所謂扶枝葉，固根蒂。播仁風，匡大禮，教天下之為人弟者矣。範人倫者，莫先於元首；遵孝理者，在致乎精誠。必有尊也，天其父；必有先也，日其兄。九服洽和，若嗣高於廣大；萬機洞照，契承照於貞明。故得孝道日彰，休聲風靡。指圓藎兮欽若，仰紅輪兮翼爾。由是海內無賊子奸臣，吾君如此。
澹台滅明，幽棲武城。感樸直之風散，惡奸邪之徑生。苟正其身，寧偏僻而是履；不以其道，故斯須而不行。想乎塵滿荊扉，草迷荒野。追遊不慎其經曆，咫尺固難於出處。鍾山石上，杖藜之意殊乖；蔣氏庭中，攜手之期頓阻。牢落幽居，交從日疏。顧履危之若是，將苟且其焉如。訪野徑以閑遊，恐穿鬆竹；出衡門而獨步，不繞園廬。嘉夫礪誌草茅，規行畎畝。避幽隱以不到，視崎嶇而何有。蕪城獨賞，寧遊舊井之間；山館時歸，肯逐樵人之後。至若草樹沈沈，幽芳阻尋。絡野之茅陰自合，緣溪之苔色空深。以遨以遊，見徇公滅私之誌；一動一息，有去邪崇正之心。是以蕭索鄉閭，虛閑襟抱。優遊多轍之窮巷，來往疏槐之古道。花間絕跡，念蹊樹之徒芳；原上無人，惜皋蘭之暗老。且遵道如砥，持心若弦。信無私以白首，將抱直以窮年。顏生負郭之田，有時窺矣；謝氏登山之屐，無所用焉。既而披蔓草之荒涼，見遊人之邐迤。方檢身於邪正，寧係懷於遠邇。楊朱悲道喪，事亦如斯；阮籍哭途窮，意殊若此。當舉直以錯枉，冀風行而草靡。苟非賢智之為心，孰能如是。
陶家客至兮，方此居貧；母氏心恥兮，思無饌賓。斷鬢發以將貿，庶珍饈而具陳；欲明理內之心，不求盡飾。庶使趨庭之子，得以親仁。原夫蘭客方來，蕙心斯至。顧巾橐而無取，俯杯盤而內愧。啜菽飲水，念雞黍而何求；舍己從人，雖髮膚而可棄。於是搔首心亂，低眉恨生。畏東閭之恩薄，歸北堂而計成。拂撮凝睇，抽簪注情。解發而鳳髻花折，發匣而金刀刃鳴。喜乃有餘，慚無所極。窺在握而錯落，撫垂領而綢直。鋒铓不礙，翻似雪之孤光；倭墮徐分，散如雲之翠色。已而展轉增思，徘徊向隅。元鬢垂顱而散亂，青絲委簟而盤紆。象櫛重理，蘭膏舊濡。傷翠鳳之全棄，駭盤龍之半無。觀夫擢乃無遺，斂之斯積。凝光而粉黛難染，盈握而腥膻是易。將成特達之意，欲厚非常之客。賓筵既備，空思一飯以無慚；匣鏡重窺，豈念同心而可惜。及乎宴罷空館，閑成曉妝。纚換新髻，釵迷舊行。誠伐木之可親，疏而是愧；苟如珪之足慕，斷亦何傷。重義者情莫違，厚慈者身可毀。語其決，同勉虞之一戰；思其仁逾訓孟之三徙，昔三鹹陶氏所以成大名。母賢如此。
達士無羈，居閑創奇。陷彼陶器，疏為曲池。小有可觀，本自挈瓶之注；滿而不溢，寧逾鑿地之規。原夫深淺隨心，方圓任器。分玉甃之餘潤，寫蓮塘之遠思。空庭欲曙，通宵之瑞露盈盤；幽徑無風，一片之春冰在地。觀夫影照高壁，光涵遠虛。潛窺而舊井無別，就飲而汙樽不如。雲鳥低臨，誤鏡鸞之縹緲；庭槐俯映，迷月桂之扶疏。是則涯涘非遙，漪瀾酷似。沾濡才及於寸土，盈縮不過乎瓢水。蘭燈委照以珠動，紈扇搖風而浪起。沈蛛絲為羨魚之網，深抵百尋；浮芥葉為解纜之舟，遠同千里。想乎泥滓無染，泉源本清。盛之而細流不泄，鼓之而圓折長生。蛙穿而別派潛通，想漏卮之難滿；雨落而古痕全沒，知小器之易盈。及夫岸灩灩以初平，水汪汪而罷漲。韜雲分白璧之色，映竹寫圓荷之狀。光翻曉日，誰謂覆而不臨；底露青天，孰假戴之而望。至若煙靄沈沈，莓苔四侵。方行潦而不濁，比坳堂而則深。遂使好勇之徒，暗起馮河之想；無厭之士，潛懷測海之心。故得汲引無勞，泓澄斯積。環纖草以彌澈，泛流萍而更碧。沙洲連一畝之地，山翠接如拳之石。悠哉智者之為心，聊睹之而自適。
漂水之上，藎山之前。昔有處女，化為澄泉。瞻風而豔色如在，責實而寒流宛然。原夫曠別幽室，暗悲韶年。顧容華之莫守，望世人而都捐。儼弱質以徐來，顏猶灼灼；委貞姿而色動，聲已涓涓。眷戀無心，淒涼故地。念嬋娟之可惜，驚變化而殊異。俯視清流，托誠幽意。陳玩習而斯在，庶精魂之能記。素鱗赬尾，渾非舊日之容；急管繁弦，徒盡生平之誌。既而水府潛處，幽冥既分。凝情而漵斂寒色，冶態而波生細文。泛浮影於中流，遙疑嫋嫋；逗鳴湍於別派，遠若沄沄。由是鱗甲與遊，綺羅長阻。迷綠沼之回複，忘紅樓之處所。源通湘渚，寫幽恨於靈妃；流達漢皋，導春心於遊女。淨色含虛，清輝皎如。煙凝淚以香起，苔斕斑而錦舒。浦水光搖，似動橫波之末；岸莎風靡，如存鬒發之餘。想夫紈質已消，陰靈未謝。濯衣彩於花晝，洗鏡光於月夜。泠泠不濁，殊畫地以俄成；潏潏無窮，類拜井而潛化。且靜而清者水之宜，柔而順者女之為。憶朱顏之婉娩，尋碧溜之逶迤。浮沫粉聚，懸流淚垂。泛蘋藻而翠翹零落，動菰蒲而綠帶參差。及夫亂草豐茸，古墟荒毀。雜泥沙之汩沒，蔽音容之妖靡。至今閭裏之人，空傳其名氏。
昔賈氏子，其容似鄙。伊室家兮，中心莫喜。將非匹以為念，懼無能而是恥。自初笄之歲，終日低眉；因獲雉之辰，有時見齒。原夫他室是托，芳華正春。謂妖容之可恃，顧陋質以難親。自西自東，每棲棲而反目；不言不笑，常脈脈以凝神。爾乃釋恨無方，從權有計。因如皋以肆望，逞若神之絕藝。執弓挾矢，期應手以無遺；果誌愜心，冀回眸之一睇。已而健馬蹄疾，中原草平。想是是之未悅，聆鷕鷕之初鳴。花顏惝怳以徐駭，錦翼翩翻而忽驚。遲回而滿月將發，盼睞而橫波以清。由是執轡情專，馳神望極。星走白羽，綺張丹臆。陋容蹙縮以興憤，慢臉便娟而改色。彩光迸落，初莞爾以難持；飛鏃洞穿，遂嫣然而不息。及夫廣陌將暮，征途既還。鳴肖勁挺以風響，澡翰毰毸而血殷。盼麼麽之凡姿，於焉改貌；散低回之鬱誌，由是開顏。向使恨蓄兩心，功虧一箭。終悄兮而莫釋，寧咥其之可見。委絲蘿之弱性，沒齒而難忘；慘桃李之穠華，終天而不變。是知陋不足恥，藝誠可優。嘉五善之殊妙，解三年之積愁。然後知一笑之難得，豈止千金而是酬。
惟昔有人，心至術精，得雞之情。情可馴而無小無大，術既盡而不飛不鳴。對勁敵以自持，堅如挺植；登廣場而莫顧，混若削成。初其教以自然，誘之不懼。希漸染而能化，將枯槁而是喻。質殊樸斫，用明不競之由；狀匪雕鎪，蓋取無情之故。然則飲啄必異，嬉遊每殊。佇棲心而自若，期顧敵而如無。日就月將，功盡而稍同顛枿；不震不悚，性成而漸若朽株。已而芥羽詎設，雕籠莫閉。卓然之誌全變，兀若之姿已致。首圓脛直，輪桷之狀俱呈；觜利距銛，枳枸之铓並利。是以縱逸情絕，端良氣全。臆離披而踵附，眸眩曜而節穿。驚被文而錦翼蔚矣，迷搴木而花冠爛然。虛憍者懷不才之虞，安能自恃；賈勇者有攻堅之懼，莫敢爭先。故能進異激昂，處同虛寂。郢工誤起乎心匠，郈氏徒驚乎目擊。澹然無撓，子綦之質方儔；確爾不回，周勃之強未敵。其喻斯在，其由可徵。馴致已忘乎力制，積習漸通乎性能。是則語南國者未足與議，鬥東郊者無德而稱。士有特立自持，端然不倚。塊其形而與木無二，灰其心而顧雞若是。彼靜勝之深誠，冀一鳴而在此。
臣某言：伏見關內河東副元帥朔方節度使司徒兼中書令汾陽郡王郭子儀八月日奏狀，「今月日，先軍李懷光於鹽州界大破吐蕃及吐穀渾賊一萬餘眾，獲馬六千七百五十匹，牛羊器械未知定數」者。臣聞戎狄無厭，厚將自斃，凶殘不革，舉必生擒。惟此犬羊，屢侵疆埸。陛下頃雖遣將，猶命緩追，冀承含育之恩，以變貪婪之性。今乃先時入塞，乘間犯邊，鬼得而誅，人皆自戰。偏師暫出，舉眾大奔，係彼牛馬，獲其生級，數逾萬計，威懾四夷。陛下神化無方，聖功潛被，資於秘略，成此殊勳。臣承恩入朝，次行分陝。雖捷書傳慶，已竊抃於途中，而賀表陳誠，願先馳於闕下。無任之至。
宿，字拱之，婺州東陽人。貞元中進士，長慶中累轉太常少卿。敬宗立，改左散騎常侍兼集賢殿學士，大和中曆工、刑、兵三部侍郎，拜東川節度使，封長樂公。開成元年卒，年七十，贈吏部尚書，諡曰懿。
彼巨海兮，鮫人是居。作輕綃兮，厥狀紛如。不日而成，固可卷而懷也；候時將見，期善價而沽諸。出波心而月彩相絢，映泉室而雲陰乍虛。其來不測，其麗何極。行市道而莫知，訪人寰而未識。非運思於文繡，詎用功於紡織。足使大賈慚容，眾珍掩色。豈重錦之雲比，諒千金而求直。夫鮫者水府之所生，綃者鮫人之所成。奇貨聿來，寧假手於蠶績；變形斯至，非掛籍於王征。方霧縠而猶薄，擬冰紈而更輕。苟未知而不售，恒固執而潛行。皓如凝露，紛若遊霧。爰潔爾容，不愆於素。質初階於蜃蛤，名不登於貢賦。知慢藏誨盜，哂泉客之遺珠；悟冶容誨淫，恥《風》人之抱布。偉夫遊洞穴，媚清瀾。趨市人遠，淩波路難。貴樸全真，詎關乎日浴；出潛離隱，豈效於泥蟠。且深不可測，赤水之珠求得；往莫可追，漢皋之佩且欺。是綃也，成於無關，動若隨時。辭海底之潛處，赴日中之會期。屬吾皇斥無用之寶，賤難得之貨。徒待價而稱珍，庶轉身而遠播。
日生東方，冰滿池塘。以涸沍之寒質，承亭瞳之曉光。其象斯潔，其容可閱。炳爾昭煥，朗然澄澈。可愛之德，已聞《左氏》之經；如履之心，更憶《詩》人之說。即合體而光輝，且負暄而昭晰。全嗤嶺北之梅，詎比牆陰之雪。美其林煙早晴，寰宇淒清。池有水兮冰合，天無雲兮日明。凝陰尚積，暖氣潛盈。淋漓兮向陽和而未泮，皎潔兮睹津潤之將生。所謂當此嚴景，昭茲陽彩。上下相融，貞明共在。斯乃元化所結，元功不宰。日有曜而必臨，冰無心而有待。不然，何大明兮方懸，凝質惟堅。斜景自高而來照，素耀相向而俱妍。曲岸增媚，平沙更鮮。豈西陸之中，候朝覿而方出；東海之上，泮陰火之潛然。是知清興攸集，氛埃不入。隨陽而孤雁初飛，向暖而群鷗乍立。且日者分乎兩曜，冰者生於沍寒。既清貞而可賞，信溫煦之鹹歡。足使勵誌求鑒，探幽就觀。何必挹瓊漿於丹灶，思夕露於金盤。曷若色映朝戶，光陵曉座。冰生池上，豈羨玉壺之明；日下池中，全遇隙駒之過。聊賦之以體物，庶同《白雪》之難和。
天其運乎，歲聿雲莫。彼星回而鬥建，實維新而去故。攝提克正，無聞黍累之差；懸象著明，不忒陰陽之數。仰觀蒼蒼，悠久且長。一十二分終而複始，二十八宿巡而有常。各安其位，各正其方。每披雲而見質，恒耿漢而流光。淩霜晢晢，燭夜煌煌。瞻彼星之回複，知改歲之方將。豈不以式遵晷度，無失綱紀。縱橫其狀，逐青陽而左旋；璀璨其容，候招搖而東指。匝四氣而為度，臨萬戶而可視。聖人所以參象於躬，考正極中。天蓋高而道遠，星且回於歲終。悠悠積氣，奕奕長空。潛應曆以相授，若循環之不窮。且運故無窮，時亦有替。三光垂其極，四序成其歲。必當觀大象以立規，驗周星而取制。方今時惟行夏，令無苟且。帝感於天，而克保休祥；星回於天，而不乖次舍。故得律應時貞，昭回上清。星歸其本，歲亦將更。遵舊紀而無謬，反初元而作程。則有博古之士，學於太史。觀歲杪而星窮，知有卒而有始。於是徵《月令》以揮翰，談天經而賦美。
臣度言：伏奉去年七月二十五日制書，除臣門下侍郎同中書門下平章事充淮西節度、觀察、處置等使蔡州刺史並淮西宣慰、處置等使。緣逆賊吳元濟尚拒王師，遂於郾城縣權為理所。臣篤勵群帥，潛設多方，傾其重兵，頓在洄曲。今月十七日，唐、鄧節度使李承虛直進，生致元凶。臣與賈柵三營諸軍，便降洄曲三萬餘眾。積年逋寇，翌日殄除，淮右千里，通行無礙。臣以二十五日，領所部兵馬及歸順將士至蔡州上訖。豺豕舊穴，迎風而汛掃；鴟梟故林，應節而黃落。瞀瞀者鹹觀堯日，皤皤者重識漢儀。臣以不才，猥當重寄，力排苟且之議，上讚聖明之心，不敢偷安廟堂，遂乞親臨疆埸，陛下初猶未許，微臣亟請是行，睿旨丁寧，寵光照耀，臣中心自警，畢命無憾，若不成事，必當死綏。伏賴神道惡盈，罪人斯得，而今而後，方保餘生，就天地削平之功，貽策書不朽之美，足使懦夫增氣，獷俗刳心，方偃武以修文，故蹔勞而永逸。臣謹敷揚帝澤，宣布國章，滌其瑕疵，衣以襦袴。俾斯汙俗鹹若，新邦底寧。但以才乏折衝，任兼中外，摩頂至踵，諒無非其渥恩，知臣者君，庶不辱於元鑒，無任感激忻喜之至。其承薦人自代，具於別狀。
臣某言：臣今月某日中使某至，伏奉九日制書，除臣工部尚書兼禦史大夫充彰義軍節度、觀察、處置等使，並賜官告一通、旌節一副，及手詔等。雨露恩覃，沾霈易及，邱山施重，負乘難勝，臣某中謝。伏惟睿聖文武皇帝陛下文教暢三台，武功加四海，蕞爾淮寇，久稽靈誅，蓋懷舍服之心，不以虔劉為事。既以統之上將，撫以中台，臣實妄庸，獲充貳職，誠無裨補，亦備阽危。頃來麵辭，密奉天旨，以為此道，必付微臣。蒼黃受恩，黽勉從事，幸擒元惡，曾未逾時。果複聖言，遽承寵命。彩章五色，虔奉璽書，賞罰二權，猥操兵柄。鴻私薦及，蚊力何堪，即以今月上訖。臣伏聞師之所處，荊棘生焉，今管內數州，凋殘極矣，遍郊骸胔，比屋瘡痍。謹當扇以皇風，施之帝澤，俾汙俗遷善，頑人向方。知無不為，敢竭微誌，事有未便，即當上聞。徒以跡遠闕庭，戀深皂棧，鑿門授鉞，空愧於茲，執贄奉璋，未知何日。
準敕禁斷印曆日版。劍南兩川及淮南道，皆以版印曆日鬻於市。每歲司天台未奏頒下新曆，其印曆已滿天下，有乖敬授之道。
張公與君為兄弟，欲同力驅兩河歸天子，眾所知也。今張公沒，幼子為亂兵所脅，內則誠款隔絕於朝廷，外則境土侵逼於強寇，孤危若此，公安得坐視哉。誠能奏天子，念先仆射之忠勳，舍其子之迫脅，使得束身歸闕，則公於朝廷有靖亂之功，於張氏有繼絕之德矣。
東陽實會稽西部之郡，蘭溪實東陽西鄙之邑。歲在戊寅，天官署洪君少卿以為之宰。君之始至，則用信待物，用勤集事，信故人洽，勤故人阜，未期月而其政成。後三年夏六月，予過其邑。洪君導予以邑之勝賞，於是有東峰亭之遊。背城之，半里而近。初屆佛刹，刹之上方，而亭在焉。鬆門蓋空，石道如帶，足倦累息，然後造夫極焉。向之池隍館宇之多，旗亭闤闠之喧，途道往來之眾，簿書鞅掌之繁，顧步之際，忽焉如失。但山風<風劉>>，嶺雲峨峨，飛軒憑空，洞壑在下，向背殊狀，昏明異色。指遙青而點黛者問之，則曰某山某岩某林某墅；指遠白而曳練者問之，則曰某洲某渚某湫某塘。高深互呈，心目相競，飄若象外，意其幻成。予既諧其私，爰究其本。先是邑微登攀遊觀之所，洪君曾是挈俸錢二萬，經斯營斯。因地於山，因材於林，因工於子來，因時於農隙，一何易也。崇山峻穀，佳境勝概，綿亙伏匿，一時發朗，又何能也。君在建中、興元之間，為江南西道節度使曹王所知。時方軍興，賊寇壓境，供億倉卒，賦平人和，王實賴之。故禦史大夫鄭、滑節度盧公群與君嚐同僚，每號之曰：「精金百煉，良驥千里。」誠矣。然則是邑之理，茲亭之勝，於君之分，不為難能。夫播芳塵而鼓餘波者，非文莫可，遂攬筆為記，刊於石而附諸地誌焉。
後不可以獨臨，必誕生嶽靈，扶既傾，係將絕，茲梁國狄公是已，興於天授之朝，蘊深謀，奮奇節也。物不可以終否，必繼起邦傑，欽往績，懋來功，茲沂國田公是已，挺乎河朔之郊，創新祠，修舊典也。初梁公出牧於魏，實宜斯人，罔遂乞留，則深遺愛。闔境同力，生祠其神，畏威懷仁，如在乎上，祈恩徼福，亦若有答。洎胡起幽陵，毒痡中邦，腥膻遺餘，漸漬俗，十六年於茲矣。戰血滿野，忠魂歸天，階之容，隱嶙猶在。元和壬辰歲，我天子恢拓千古之不庭，凡在率土，罔不來服。維元侯保和一心之有眾，舉茲列城，表正多方，歸職貢而奉官司，尊漢儀而秉周禮。鳳鳴而梟音革，蘭芳而棘刺死，甘醴湧而盜泉竭，慶雲飛而濁祲消，四郊廓清，萬方丕變。然後辯正封疆，谘謀耋老，得是舊址，作為新祠。鳩材僝功，蕆事頒役，上下有度，東西惟序，披圖以立儀像，據品以昭命數，不僭不偪，經之營之，越十月五日，厥功成。沂國公於是乎請護軍迨賓僚、將校、虎貔之群，撰吉而致饗焉。先一日，執事設次於門西，設柔毛、翰音、腯肥、鮮薨之具以俟。詰朝公至，則改命服於次，率護軍等升拜，將校以下，敘拜於堂下。公親酌以奠，揚觶而言曰：「昔者皇風中微，陰沴勃興，六宮弄其神器，萬乘遜於羅川。生人之耳目盡回，元老之肺肝彌固，蹈履虎尾，攘奪鯨口，除蔓草，扶持忠賢。元良克正，萬國居貞，秘策潛授，五王奮起，包複夏之大業於心術，貽安劉之永圖於身後，再造唐室，時維梁公。顧不腆之是羞，獲守斯土，實群帥與三軍之眾，逮封內之黎老，勤請於天王。天王重韙斯人而鑒厥誠，未及浹辰，而璽書金印，命服瑞節，一日駢至。於是又頒非常之清問，下莫大之洪澤，馬逐逐，車闐闐，野接跡，空駕肩。彼感心與喜氣，固已翔九天而滲九泉。今所靡遑寧居，思有上報，竊慕神之誌義，景神之忠功，薦神於此堂，吉辰良日，以微懇陳告。至於修廢繼絕，興仁樹善，乃守臣之職，烏敢為名。」再拜而退。由是六州之人士，知狄公之崇德可享，而田公斯言可複也。《詩》云：「維其有之，是以似之。」乃作銘曰：
奕奕新祠，於魏之疆。岩岩梁公，惠此一方。其惠伊何，其人則亡。在昔通天，戎虜猖狂。衝陷連城，勢莫與亢。山東繹騷，駘藉犬羊。顧是都會，孰能保障。天後召公，飛傳靡遑。至自彭澤，屹為金湯。以逸待勞，以柔摧剛。緩賦寬役，勉農勸桑。外示無虞，內為之防。虜則引歸，歲獲大穰。人荷公來，踴躍歡康。人惜公遷，泣涕彷徨。援刀割膚，守闕上章。終然不克，詎可弭忘。眾心欲成，經始斯堂。立公儀形，薦此馨香。於此祝之，萬壽無疆；於以歌之，久久垂芳。追惟我公，實邦之良。岐嶷有聞，金玉其相。學以時習，暗然日彰。文武是經，謨謀允臧。測圭知正，涵鼎難量。碩大博厚，靖和端莊。逮使絕域，義聲孔揚。居憂致感，有鳥呈祥。於天理，決獄平當。亟觸龍鱗，驟探虎狼。西門沈巫，汲直開倉。蜀守興學，晉臣撫床。公兼有之，謇謇在旁。宣威中權，論道上庠。慰薦幽仄，懷來暴強。天授以還，燎火無光。藹藹本枝，困於斧斨。下適人願，上回天綱。拜洛受圖，非劉而王。後實當扆，唐遷於房。時維正色，中激剛腸。婪伊侈謀，將易儲皇。公陳不可，校短推長。血瀝太階，心祈彼蒼。長戈倒日，勁草橫霜。一柱嶷然，四維重張。帝拜元老，春歸少陽。潛安爪牙，密布棟梁。七日變疾，五月興唐。道優三仁，力茂一匡。始終無愧，夷夏所望。維此魏邦，實維樂康。燕寇之後，中為戰場。何人不鰥，靡室不喪。祠宇煨燼，階除虛荒。故老懷思，遺慨慷。猶依封畛，時奠壺觴。否道既傾，聖曆會昌。元和禦宸，天子垂裳。九夷八蠻，山梯海航。禮備樂陳，執贄奉璋。思我懷人，寘彼周行。是生沂公，忠順激昂。劍久埋獄，錐能處囊。道言愔愔，武烈洸洸。業尚管蕭，化臻龔黃。掃除氛祲，吊恤災傷。尾斷蜂蠆，苗鋤莠稂。萬夫歸誠，有死無將。天子嘉之，霈澤瀼。龍節虎旗，玉佩金鐺。班其慶賜，覃其潛翔。沂公滋恭，俯伏兢惶。愧負山嶽，誓酬毫芒。乃建新祠，媲彼某棠。航其廈屋，繚以周牆。吉蠲羞容，羽衛兩廂。仰止何遠，中心是藏。地回沙麓，河抱衡漳。刻勒豐碑，揭乎中央。
能樹休勳，著茂功，豐人爵，列天秩，焜耀當代，恢張其門者，幾何人哉。不有營繕乎？先宗廟而後宮室；不有禋祀乎？愴春秋而感霜露。大和甲寅歲，天平軍節度使檢校尚書右仆射陳郡殷公侑建家廟於京師永平裏之東北隅，禮也。前此表陳其情，詔報曰：「俞，勿亟成功，度思來格。」於是乎討獻屍奠盎之茂典，徵以繭栗浴蘭之通制，冬十有一月辛亥，奉工部、衛尉、騎省三府君，李氏、周氏、劉氏三太夫人神主，克祔於其室，自西徂東，靡陋靡豐，守經據古，處約為恭。
追惟我氏之權輿，二十一代祖封在東漢，桓靈間為諫議大夫，出冀州刺史，避黨錮棄官，挈家屬南渡江，棲於曲阿，邁德流芳，或隱或顯，粲於家牒，播於人聞。十九代至工部府君諱楷字文絢，高宗朝四嶽舉高第，釋褐拜雍州新豐尉，累遷大理丞，天授中以議獄平反，為酷吏所陷，貶台州永寧丞，今上大和八年七月，詔追贈工部侍郎。衛尉府君諱元覺字元明，十八明經出身，以工部府君處明夷之時。持法不撓，謫居而歿，未歸舊阡，茹荼調選，求為寧海尉，既克營護，祔於先兆，遂大布之衣，終身不言祿，與工部府君同日追贈衛尉少卿。騎省府君諱懌字易從，少負誌氣，博學善屬文，弱冠遊太學，籍甚於公卿間。天寶末，知天下將亂，乃促裝東歸，侍太夫人版輿徙居吳郡。吳中士大夫得從府君遊者，鄉黨以為榮。本道采訪使李希言辟為從事，奏授試昆山尉，浙東節度使薛兼訓請為謀，奏授試右衛兵曹參軍，並不就，事具今東川節度禮部尚書楊嗣複府君神道碑。元和至寶曆中，累追贈左散騎常侍。於戲！三君皆位不充量，道屯於時，贈典累錫，覃恩逮及。天其或者將厥後必有達人疇庸，纘服在於茲者。不然，何陳郡公之龐鴻魁梧，磊砢昭彰若此。
陳郡公大度宏略，自誠而明，垂髫而早聞立誌，負笈而見賞先達。佐軺軒不辱於絕域，升禮闈有聲於奉常。爾其起草彌綸，剖符愷悌，五諫之宏益，十連之勞徠。徵拜名卿，出乘元戎，奮餓夫為齊氓，化亂邦為善部，繈負始至，壺漿遽迎。錫命就加，璽書亟降，時以為賀，公以為憂。桂人、洪人、滄人、鄆人，既屍祝之，又謳歌之。異日，鄭伯來朝，韓侯入覲，執圭有委蛇之狀，捧俎申洞屬之容。揚名立身，養親繼孝，賢臣之懿圖彰矣，君子之能事畢矣。
夫碑之於神道者，懸窆所用；碑之於廟門者，麗牲所資。先祖無美而稱之，之為近誣；先祖有美而不稱之，之謂不明。古之人銘其功烈於鼎，今人銘其德善於碑。若然，則轉石他山，搜詞直筆，垂悠久於刊刻，托堅剛以居諸，鼓音無窮，鍾慶不匱，盡在是已。其銘曰：
帝裏西偏，天街右方。三室兩廂，克建斯堂，於惟浸昌。雲誰經之，鄆侯殷君；雲誰處之，祖烈宗文，藹然清芬。揚名顯親，教孝申敬。是為率德，可以觀政，莫之與盛。比時備物，追遠複始。無違享嚐，茲用受祉，固在元祀。祝嘏言具，粢盛既飭。罔絕敬齊，如聞歎息，有典有則。順考前典，聿修明禋。事死猶生，為能饗親，爰奉爰尊。於惟皇祖，持法不回。酷吏所擠，竟孤其才，僉曰哀哉。穆穆王父，天鍾孝德。啜泣封樹，歸全兆域，報曰罔極。猗那先子，超度名輩。遠圖中輟，貽慶後代，元鑒不昧。否道既傾，複迷非遠。奉承如在，欽若報本，飛章瀝懇。秉鉞有虔，幹城嶷然。永懷淒愴，長薦吉蠲，於斯萬年。
維皇王能自得師，以臻至理；維道德克輔於代，且非常名。天啟聖唐，運興我李，於赫肇祖，實惟元元，高宗振其風於前，明皇張其教於後，十有三葉天子曰敬宗文武大聖廣孝皇帝，宏清靜之旨，以浸天下，闡無為之宗，以凝海內。寶曆二紀秋八月甲子，躬法服，禦內殿，北面執弟子之禮，受道於升元先生。大矣哉！斯所以貫三才，籠八極，澤及中外，仁加動植，播中和，讚恭默，昌聖緒，垂帝則而已。翌日，下明詔加先生之號檢校光祿少卿，自內道場送歸於元真之觀居，命兩街之緇黃，前馬夾路，以引以翼，萬眾榮觀，以為崆峒之請，瑤池之宴，曾莫我若。
先生姓劉氏，諱從政，生於河南緱氏。家世奉道，彰於前朝。而先生超然韙如，角立秀出。誌學之歲，辭親就師，視冠冕如桎梏，顧聲名猶涕唾。夫其洞達元解，知來藏往，體於虛而觀其妙，守其樸而反於機，由是采氣於三清，吸精於兩曜，和光於萬有，委蛻於重元。始事河內張君通元，次師中嶽邢君歸一。二君之傳授，真筌秘訣，色授神與。而上至於東晉楊君，凡十四世，其實皆關鍵之固，鉤鎖之密，莫得而窺，至是而悉歸我焉。宜其當元門之尊，以師道自處。先生棲於王屋，不啻一紀，其後受請遷居都下，又承詔至於京師。化隨躬行，名出心隱。故傳法紫宸之後，竟遂東還。今上端穆清之居，緬汾水之想，將召舊德，而谘要道。吾師知之，私於門人韓貞漼曰：「吾將解去。」先告之期，蓋大和四年某月林鍾其日癸亥，其春秋七十有八焉。
嗚呼！蘭薰膏明以自迫，鶴駕霓旌而難駐。貞漼與東夏弟子若干人，及關中弟子葉守中等若干人，以為吾師之不可攀援者，真氣粹容。至如章施紀述，追琢翠琬，使將來瞻之仰之而不怠，宜在乎文。憑文以導心，因心以成誌。謂宿嘗奉几杖，熟遊牆藩，俾為銘而揭焉，且慰夫餐霞遁俗者之懷。煌煌二都，各樹其一。其辭曰：
內天外人，保和嗇神，道之宗兮。乘飆駕，無象有物，元之功兮。我後敬皇，灼其耿光，慕崆峒兮。吾師升元，法於自然，係橋鬆兮。洪惟武文，懿此正真，紹光風兮。金關玉堂，靈符寶章，辟中宮兮。出自幽谷，賓於黃屋，翊九重兮。開陽闔陰，忘形守心，沃宸聰兮。出日入月，騰淩滅沒，靡不通兮。脫俗遁代，並包覆載，皆可容兮。控鶴轡龍，倘佯高空，躡前蹤兮。捐巧棄智，挈誠去偽，順至公兮。戴君奉親，後己先人，福乃鍾兮。洛都應召，京邑承詔，隨西東兮。泊然泉渟，油然雲行，恣所從兮。從之在勤，道將自親，滋益恭兮。為而不殆，績用斯倍，吉以逢兮。法施經流，通明達幽，播無窮兮。功滿行圓解形默然，示有終兮。穀神不死，蟬脫而已，何哀恫兮。鳩血誠而圖石刻者，伊貞漼與守中兮。
