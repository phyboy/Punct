當州舊額戶一萬八千四百七，除貧窮死絕老幼單孤不支濟等外，堪差科戶八千二百五十七。臣到後團定戶稅，次簡責出所由隱藏不輸稅戶一萬六千七百。伏緣聖恩錄臣在道州微效，擢授大郡，令撫傷殘。臣昨尋舊案，詢問閭裏，承前徵稅，並無等第，又二十餘年，都不定戶，存亡孰察，貧富不均。臣不敢因循，設法團定，簡獲隱戶，數約萬餘。州縣雖不增徵科，所由已私自率斂，與其潛資於奸吏，豈若均助於疲人。臣請作此方圓，以救凋瘵，庶得下免偏苦，上不闕供。
門戟十二竿。右，今日中使某乙至臣私第，奉宣聖旨，賜臣前件戟者。臣伏以國朝之制，名器尤慎。吏考三十，始秩銀青；戰勳十二，乃號柱國。必資具美，方錫殊榮。於是有命服以朝，加戟於戶，將勸勞而責實，亦馭貴而崇名。上無謬恩，下不虛受。臣跡非奇致，擢自諸生，先皇以廉謹賜知，密勿逾於一紀，陛下以勤憂過聽，委遇首於群僚。叨據樞衡，亟移星歲。雷霆用武，曾無犬馬之勞；日月垂文，豈有螢燭之助。徒以侍祠清廟，拜舞鴻名，累逢慶賚，驟假勳秩，禮異其數，物盛其容，新其閈閎，賜之棨戟。衡門燕雀，乍相賀於朱楹；武庫龍蛇，忽追飛於陋巷。焜燿當代，寵靈自天，聚族知慚，殺身匪報。無任荷懼屏營之至，謹奉狀陳謝以聞。
右，臣伏以陛下降誕之辰，率土蒙幸。臣於含氣之內，獨受深恩，思所以稱慶南山，獻心北極，遂割骨肉之愛，俾歸空寂之門，結幽願於金仙，奉勝因於寶壽。冒昧上精，精誠匪他。陛下以厘革初行，渙汗無反，憐臣罄至之分，事與恩違，念臣愚魯之忠，貸於法外，特降中使，俯加慰諭。臣忝居端右之地，首幹畫一之科，誠雖奉上，義乖率下，合當嚴譴，忽被殊私，震驚失圖，慚罔據。荷降鑒之明，原情斯在；蒙曲全之澤，為感則深。輒瀆宸嚴，伏增隕越。謹奏。
右，臣聞化人成俗，莫大於禮樂；垂統建中，必資於制度。然而忠敬有弊，質文異數，群儒之得失蜂起，曆代之沿革絲棼。或榮古而陋今，名實交喪；或違經而便事，本末相忘；或煩雜以為詳，或闊略以為要。未聞折衷，以葉通方。國家與天惟新，改物視聽。太宗拯焚溺之餘，粗立統紀；元宗承富庶之後，方暇論思。爰敕宰臣，將明睿旨，集儒賢於別殿，考古訓於秘文，以論材審官之法，作《大唐六典》三十卷，以道德齊禮之方，作《開元新禮》一百五十卷。網羅遺逸，芟翦奇邪，亙百代以旁通，立一王之定制。草奏三複，祗令宣示中外；星周六紀，未有明詔施行。遂使喪、祭、冠、婚，家猶異禮；等威名分，官靡成規。不時裁正，貽弊方遠。伏惟睿聖文武皇帝陛下恢纂鴻業，允升大猷，雷霆奮有截之威，日月廓無私之照，三叛就戮，四夷來賓，牛馬放於農郊，兵革藏於武庫，嚴禋上帝，祗受鴻名，惟懷永圖，不自滿假，昧爽聽政，子夜讀書，處成功而弗休，率至理若不及。每懷經始，則知貞觀之難；言念持盈，思複開元之盛。臣謬忝密務，兼掌圖籍，無能輔弼，已負於恩私，有所建明，豈先於典禮。伏見前件《開元禮》《六典》等，聖朝所制，鬱而未用，奉揚遺美，允屬欽明。然或損益之間，討論未盡；或張弛之際，宜稱不同。將貽永代之規，必俟不刊之妙。臣請於常參官內選學藝優深、理識通遠者三五人，就集賢院，各盡異同，量加刪定。然後敢塵睿覽，特降德音，明下有司，著為恒式。使公私共守，貴賤遵行，苟有愆違，必正刑憲。如此則職官有制，將興「濟濟」之詩；風俗大同，坐致「熙熙」之詠。見可而獻，知無不為，輒瀆宸嚴，伏增隕越。謹狀。
右，臣前月十四日至清水縣西，吐蕃舍人郭至崇來迎，便請將書詔先去。臣以二十一日到薄寒山西，去蕃帥帳幕二十餘裏停止。至二十三日方見尚綺裏徐、撥布、論乞心熱，奉宣進止，兼付賜物，莫不祗奉聖恩，感悅過望，部落歡抃，道路謳歌。加以接待殷勤，供億豐厚，竭誠歸化，形狀可知。臣親睹蕃情，不勝慶躍。綺裏徐等固欲令臣與薛伾領蕃使卻歸奏事，臣當時苦爭，請赴衙帳，自辰及午，意竟不移。今日再見懇論，盡詞往複，勢既難拒，恐失事宜，即於今月五日令臣與張薦分背便發。彷徨中路，憂懼實深，心魂震驚，進退無據。謹勒某官某乙陳奏以聞，謹奏。
右，臣伏以前件官操履有恒，吏事精舉，處繁簡肅，折獄詳明，尤於撫綏，實著效績。今道州賦稅畢集，流亡盡歸，虔奉公程，日至清淨，委心於理，古人不如。衡州凋敝累年，常積逋欠，實籍財用，以安疲黎。伏望除衡州刺史。臣職當廉察，上奉詔條，觀善薦能，臣合竭節，七州之事，敢不精詳？前件官小心理務，夙夜奉公，才識出人，效績尤著。況道州風俗獷猾，前後難為緝綏，自溫條理已來，疲人盡皆蘇息。觀其能政，堪為表儀。臣輒舉所職，上達聖聰，伏望天恩，允臣所請。
昔衛蒯聵以竊國之詐，盟其陪臣，服冕乘軒，三死無與。近代惑者，因為口實，於是乎有功臣恕死之典。考諸古訓，其異端歟；稽諸時事，其亂本歟！何者？有國之柄，莫大乎刑賞；人生有欲，不可以不制；天討有罪，不可以不刑。蓋刑者，聖王所以佐道德而齊天下者也。功濟乎物，不可以不賞；賞勸乎功，不可以不信。蓋信者，聖人所以一號令而惇天下者也。然則恕死之典，棄信而廢刑。何以言之？夫立功者，自八元十亂之後，非盡能賢，或有起屠販、壟畝、行陣之間，乘帝王應天順人之勢，用力無幾，遂貪天功，超騰風雲，各得變化，率勞怙寵，崛強自負，僭冒無厭，見利忘義。是宜崇威峻法，大為之防；而反丹書鐵券，許以不死。其功大者，可以五作亂而十犯上，孰不以暴為無傷乎？且人君之言，如渙汗不反。既與之要天地，誓山河，卒一旦失馭，有黥、韓之罪，神怒人怨，不得已而誅，是棄信也。若恣行凶險，隳突憲綱，或奸鋒將發，釁逼宗社，乃念斯言之玷，忍而不誅，是廢刑也。向者才得其塵涓之勞，螢燭之助，而信棄刑廢，將焉用之？使賢而有功，驚寵懼滿，自居無過之地，何恕死為？使愚而有功，小人不幸，又告以無死，是增驕而啟奸，適所謂賞之禍也。雖恕之死，其能免乎？夫其賢如太公，忠如伊尹，惟君知臣，可以勿貳，而遽宥以罪死，是逆其不忠，非所以待之以誠，而盡君子之心也。若乃猾如狗盜，庸如黥徒，未有罪而先恕之死，是不許其慕生廉恥，自固名節，非所以道之以德，而勸小人之善也。以為明君之處勞臣也，安之以爵祿，拘之以紀律，明之以好惡，聳之以禍福，使得遷善遠罪，保勳全名，剖符傳慶，與國終始。恩斯勤斯，是亦極矣，奈何撓權亂法，以罪寵人，墜信賞必罰之典，虧昭德塞違之道？恐非哲王經邦軌物之制也。謹議。
議曰：先王賞以飾喜，罰以飾怒，喜必待功，而賞不僭行，怒必得罪，而罰無輕赦，其來尚矣。漢室雜霸道而隳王制，昧宏規而狃小利，俾人納粟，除罪拜爵。以罰人則廢法，以賞人則廢功，以儲蓄則廢本，是阻勞惠奸，而怠棄南畝也。何以言之？惟名與器，不可假人。而班爵於兼並之家，析圭於滯積之室，使屠沽賤隸，陵駕英豪，苟有懷廉恥之心，豈複致患難之死？雖月要天地，日誓山河，而賞不足以勸矣。天討有罪，刑茲無赦。而撓權於殘賊之徒，屈法於奸宄之黨，使凶人酷吏，言暴無傷，苟開必免之門，孰懲罔極之惡？雖臨以斧鉞，驅於鼎鑊，而刑不足以威矣。且朝縻好爵，以粟授受，國有常刑，以粟出入，貪利愛生之夫，孰不願空壟畝而貨圭組，竭倉廩而救死亡？拜爵者坐等封君，遂忘其本業；免罪者室如懸磬，曷保其生聚？雖使三公九卿，躬執耒耜，而嗇不可以務矣。於戲！賞罰者，君人之大柄；農嗇者，為國之永圖。忽而棄焉，曾不是念，而利乎國儲之蹔實，兵食之僅濟，其何補歟？然而漢承秦弊，中國耗弱，高、惠務厥完輯，孝文守以恭儉，德未浹於海外，威未行於四夷，邊候猶聞擊柝，戎士不得解甲，晁錯是以有權宜之對，救弊之術，偷利於當代，幸成於一時。雖曰有因而為，終始識者之誚。國家體元禦極，繼天而作，騰軼殷周，紹休唐虞，率我蒸人，登於壽域。王一變至於帝，帝一變至於皇，非大道之謨不聽，非聖德之猷不問。焉有襲近古之失策，采庸臣之詭論者哉？必患國廩猶虛，邊饋未繼，莫若興李悝之平糴，務充國之屯田，練將簡兵，以省軍費，輕徭薄賦，以悅人心。東作一興，西成再秩，則太倉之蓄如京矣，塞下之稼如雲矣。亦何必虧昭德塞違之道，墜信賞必罰之典？恐非聖唐經邦軌物之制也。謹議。
右，臣謹桉地圖，舜陵在九嶷之山，舜廟在太陽之溪。舜陵古者已失，太陽溪今不知處。秦漢以來，置廟山下，年代浸遠，祠宇不存。每有詔書令州縣致祭，奠酬荒野，恭命而已。豈有盛德大業，百王師表，沒投荒裔，陵廟皆無？臣謹遵舊制，於州西山上已立廟訖。特望天恩許蠲免近廟三五家，令歲時埽灑，以為恒式。豈獨表聖人至德及於萬代，實欲彰陛下元澤被於無窮。謹錄奏聞。
某經術無取，邱園自屏，所期全拙，豈敢近名？二十五丈泛愛博容，不遺孤陋，申以通家之好，遇以國士之禮，分慚入堂，契辱忘年。猥蒙吹噓，謬假鱗翼，遂得價重江左，名聞天朝。起家拾遺，再命柱史。時丁變故，命偶屯艱，孤鱗方困於蹄涔，窮鳥思歸於仁德，果蒙奏領列郡，擢倅三軍。不汝疵瑕，見容於歲月；同我休戚，每形於話言。身計皆奉良規，家事悉資全力。然後表達宸聽，推致周行，南宮劇曹，踐不終歲，憲府雄秩，拔於常倫。內顧庸虛，敢雲自致？魏賢子夏，宣尼之道彌彰；漢用淮陰，相國之言始重。徒以才負知己，名懸古人，致遠之效莫彰，貽羞之責斯及。敢不砥礪微分，激昂前途，以明主今日之恩，資大賢積時之譽，庶乎有立，少答所知，豈敢以尺素為榮，而負平生之論。伏惟有以鑒察。郡榻諸生，戎旃故吏，推獎恩重，生成感深，瞻望門闌，未獲拜謝銘戴兢惕，莫知所裁。拳拳下情，紙墨難具。某再拜。
仆射稟天全才，受國重寄，控全蜀咽喉之地，當狂寇奔侮之衝，治瘠土而其材甚豐，訓羸師而其武可畏。少分麾下，潛運掌中，再開劍閣之扃，繼獻鹽亭之捷。應接制使先假地征，犄角王師，且為鄉道，削叛臣之跡，釋梓州之圍，勞實居多，功無與讓。聖上神武睿斷，注意西南，一校之善否必知，一夫之勞逸必察。況閣下效彰朝論，事布人謠，精誠貫於神祇，茂伐懸於日月，豈複聽簿書之微巧，詆笙簧之濫音。來示所虞，無足介意。某以寡薄，謬膺重任，舉關國計，動屬軍期，夙夜憂慚，未知所濟。過蒙稱獎，愧惕良深。惟托方嶽至公，共守王度。物估小事，固無二三，許共遵行，亦如受賜。佩荷之至，無喻下情。某再拜。
奉別紙示諭，眷待殊異，規略端明，究忠義之苦言，暢經通之雅旨，皆足以感動朝野，光映古今。一字之貴，可懸於千金；終身佩之，何啻於三複。甚善甚善。伏以尚書才膺間出，識蘊生知，地承勳德，行在《詩》《禮》，自家達國，移孝為忠，受任先朝，克荷崇構，控喉襟之地，成節制之師，動必勤王，誌皆憂國，忠實彰於行事，義聲感於旁鄰，布在人謠，溢於時論，鳴鶴有和，鼓鍾必聞。聖上神武聰明，維新覆幬，勵精戎事，注意藩隅，方仄陋以旁求，況勳賢之自著。何患乎誠不上達，道不大光，宣太阿之利用，窮彝鼎之盛烈者乎？某以寡薄，謬膺寄任，成賦之重，撫事知慚。徒欲盡愚衷，悉陳鄙見，策朽磨鈍，庶效涓埃，竭誠捐軀，少酬恩遇。知我者寡，同誌實難。頃在江西，過辱厚意，常懷慕仰，頗曆歲時。昨者以私鹽幹禁，漸耗公利，汴州滯運，屢稽軍期。忝當職司，每積憂負，輒率誠懇，粗申條例，網羅盜販，節宣通渠。實托眾賢，敢專獨見？果蒙宏至公之量，推急病之心，率先侯伯，首讚王度，許以別設方略，大為堤防，究絕奸源，通利國漕。神之聽之，言可複於天地；有始有卒，事必立於邦家。佇觀莫大之功，以成不朽之美，諸侯師表，天子腹心，千載一時，誠無以讓。某奉職之分，受賜宏多，拳拳寸誠，夙夜欣企。幸甚幸甚。徐傪宜並在使者口述，伏惟照悉。
某性質鄙昧，智能無取，承藉門緒，早蒙驅策，盡瘁軍府，備嚐艱險，徒竭犬馬之勞，詎濟弓裘之美。家構未克，國恩未酬，而謬典禁司，職惟侍衛。良時自晚，宿誌莫申，憤血猶剛，憂發先白。加以稟性寡合，知音實難，甘心此生，長鳴靡托。豈料尚書推宏深之量，啟特達之心，愛念不遺，眷知益重。昨者四牡來覲，萬乘虛襟，旁求將帥之臣，佇清至公之鑒。然則蕭何之稱，必在韓信；孝文有問，宜薦雲中。而丹墀對揚，首及庸瑣，敷陳本末，獎飾逾涯，達其忠義之誠，許其遠大之致，雖躬論誌業，自瀝肺肝，纖悉周詳，豈能及此？遂使鬱堙之誌，允達於宸聰；樗朽之材，式孚於帝念。言發九天之上，聲聞四海之中，行得舟航，坐生羽翼。雖管鮑在齊，載深知我之感，王貢仕漢，有切彈冠之善，方諸今日，未足為喻，不圖知己之至於斯，義激血誠，恩纏骨髓，每一念至，不覺涕流，殞首糜軀，豈能報德？唯當竭誠砥節，服義懷仁，奉以周旋，居之造次。貞鬆得地，方見於歲寒；日在天，願明其心誓。死生幸甚幸甚。屬有負薪之疾，未申拜賜之禮。瞻荷之至，感懼兼深，拳拳下情，未知所措。稍任行李，即冀趨謁。伏惟照察。
某以非才，謬當重任，事關國計，動限軍期，撫事知難，夙夜憂積。蓋以運路擁滯，私鹽撓法，力非有司所及，唯托方鎮至公。伏惟司空文武全才，勳德茂著，朝廷毗倚，中外具瞻，勒王則知無不為，憂國則言皆可複。今春過日，獲拜旄麾，眷私之餘，已列此事，蒙許同誌立法，葉力徇公。對揚之初，便具聞奏。所以遣裴郎中往申朝旨，議立規模。悉令諮托大賢，非敢專行鄙見。昨得巡院狀報，伏承司空德量旁通，忠誠感發，急公家之病，同職司之憂，鹽法堤防，已行文牒，鬥門開塞，許有商量，率先諸侯，首讚王度。義形九牧，忠動三軍，意開而遠近承風，言發而神明知感。況某奉職之分，承眷之深，受賜懷仁，豈同常等。銘戴所至，無喻下情。
大尹叔父閣下：某聞水官修而龍至，官失其方，物乃坻伏。以文章而言，則先進為後進之官也。亦宜正褒貶，別雅鄭，宣六義，合三變，以修其官。使後進之徒，靡然向風，然知方，能者勸，不能者止。於是乎文章之可見也。如掃除氛昏，澄定波濤，穹天清而日月耀，滄海晏而蓬壺出。今夫先進之廢官久矣，文猶龍也，其可見乎？伏惟叔父蘊特進之明，哀《雅》《頌》之缺，常欲以三代制度訓斯文。前罷鎮南服，入侍東掖，詞林聳仰，如日登觀，莫不結轍連駟，懷編捧軸，差池道路，奔走光塵，人人自以為齊公之遇矣。及乎昌言金馬，高議承明，懸《大雅》之衡，以權後進，則乃以小子為稱首。達勾萌而茂以柯葉，翼雛[QPXI]而使之頡頏，先達改觀，同類駭聽，譽動朝端，聲馳轂下。循顧反覆，誠非所堪。竊料叔父之意，豈不欲使濫音竊吹者，聞士會而西逃秦境；敦行守正者，望郭隗而北首燕路。夫如是，則小子敢賀天下文章，廢而複興，不敢自當其遇也。然大匠雖哲，不能化擁腫之材；大風雖壯，不能起凝滯之物。曩充鄉賦，薦辱公議；昨詔賢良，猥塵清舉。叔父以唱高寡和，小子以名浮易喪。間關堙鬱，卒用無成，取笑薄徒，貽羞左右。雖失鵠而知反，終胡顏而敢安？愧懼慚惶，夙夜若厲。叔父蹈中庸之德，遭兼濟之運，荷深知於明主，懸大望於蒼生。一朝秉唐之鈞，埏埴萬物，而高明不奪於獨見，鄙分克彰於日新。茫茫前途，未敢自料，豈遽以一第為得喪哉。由是思之，勃焉增氣，遂欲攝跡聲利，潛心道藝，窮六籍之統紀，盡三變之形容，使學通天人，文正雅俗，然後抗衡當代，為叔父之榮。雖知其難，誌不可奪。謹獻近文七首，徒跂聖人之域，未臻作者之方。姑務自強，式酬與進。伏願特紆省覽，光賜教誨，指以遠蹤，責以大成，惠何加焉，非敢望也。
儒風不振久矣。某生於百代之下，不顧昧劣，凜然有誌，翹企聖域，莫知所從。如仰高山，臨大川，未獲梯航，而欲濟乎深，臻乎極也。
凡學之道，嚴師為難，師資道喪，八百年矣。自鳳鳥不至，麒麟遇獲，血流戰國，火發暴秦，先王之道，幾隕於地。賴漢氏勃焉而拯之，釃糟粕，揚煨燼，披雲霧，揭日月，夫子文章，滅而複耀，與火德俱朗者四百餘年。當時大教中興，去聖未遠，學士非師說，不敢輒言，鴻儒碩生，樂以善誘宏道，雖為公卿，教授不輟，其徒大者至千餘人，小者亦數百人，或升乎堂，或入於室，洋洋濟濟，有古風也。夫學者，豈徒受章句而已，蓋必求所以化人，日日新，又日新，以至乎終身。夫教者，豈徒博文字而已，蓋必本之以忠孝，申之以禮義，敦之以信讓，激之以廉恥，過則匡之，失則更之，如切如磋，如琢如磨，以至乎無瑕。故兩漢多名臣，諫諍之風，同乎三代，蓋由其身受師保之教誨，朋友之箴誡，既知己之損益，不忍觀人之成敗也。魏晉之後，其風大壞，學者皆以不師為天縱，獨學為生知，譯疏翻音，執疑護失，率乃私意，攻乎異端，以諷誦章句為精，以穿鑿文字為奧，至於聖賢之微旨，教化之大本，人倫之紀律，王道之根源，則蕩然莫知所措矣。其先進者，亦以教授為鄙，公卿大夫，恥為人師，至使鄉校之老人，呼以先生，則勃然動色。痛乎風俗之移人也如是！是以今之君子，事君者不諫諍，與人交者無切磋，蓋由其身不受師保之教誨，朋友之箴規，既不知己之損益，惡肯顧人之成敗乎？而今而後，乃知不師不友之人，不可與為政而論交矣。且不師者，廢學之漸也，恐數百年後，又不及於今日，則我先師之道，其隕於深泉。是用終日不食，終夜不寢，馳古今而慷慨，抱文籍而太息。吾兄亦曾以是為念乎？
小子狂簡，實有微誌，蘊童蒙求我之願，立朝聞夕死之誓，所與者不唯鴻碩之老，博洽之士，與我同誌者則為吾師。與兄略言其誌也。其所貴乎道者六，其《詩》《書》《禮》《樂》《大易》《春秋》歟，人皆知之，鄙尚或異。所曰《禮》者，非酌獻酬酢之數，周旋裼襲之容也，必可以經乾坤，運陰陽，管人情，措天下者，某願學焉。所曰《樂》者，非綴兆屈伸之度，鏗鏘鼓舞之節也，必可以厚風俗，仁鬼神，熙元精，茂萬物者，某願學焉。所曰《易》者，非揲蓍演數之妙，畫卦舉繇之能也，必可以正性命，觀化元，貫眾妙，貞夫一者，某願學焉。所曰《書》者，非古今文字之舛，大小章句之異也，必可以辯帝王，稽道德，補大政，建皇極者，某願學焉。所曰《詩》者，非山川風土之狀，草木鳥獸之名也，必可以警暴虐，刺淫昏，全君親，盡忠孝者，某願學焉。所曰《春秋》者，非戰爭攻伐之事，聘享盟會之儀也，必可以尊天子，討諸侯，正華夷，繩賊亂者，某願學焉。此外非聖人所論，不與於君臣父子之際，雖欲博聞，不敢學矣。吾兄達者也，可不曰然乎？
嚐閱雅論，深於《春秋》，其間所得，實曰淵正。竊不自揣，願以《春秋》三《傳》，執摳衣之禮於左右。童蒙求我，兄得辭乎？朝聞夕死，某可逆乎？無以流俗所輕，而忽賢聖之所重也。其餘五《經》，當今孰可為某師者，幸詳鄙誌而與擇焉。
