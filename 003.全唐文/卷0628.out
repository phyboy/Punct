先師曰：「益者三友。」吾能得之，豈惟直諒多聞而已。可以旁魄天人，談堯舜之道，則有吾族兄皋；可以根本性情，語顏、夷之行，則有太原王師簡；可以發揚古訓，論三代之文，則有河東薛大信。此三君子，或道以樂我，或行以約我，或文以博我。遭時則有光，遁世則無悶。其為益也，不亦大乎！大信與予最舊，始以孝弟餘力，皆學於廣陵之靈岩寺，雲卷其身，討論數歲。常見大信述作，必根乎六《經》，取《禮》之簡，《樂》之易，《詩》之比興，《書》之典刑，《春秋》之褒貶，《大易》之變化，錯落混合，崢嶸特立。不離聖域，而逸軌絕塵；不易雅制，而瑰姿萬變。有若雲起日觀，盡成丹霞；峰折靈掌，無非峻勢。皆天光朗映，秀氣孤拔，豈藻飾而削成者哉。聖上方欲觀人之文，潤色鴻業，秉筆者如三光得天，每賀大信有其時矣。無何，予被鄉曲之譽，賦於闕下，以文乖時體，行失俗譽，再為有司所黜。此時大信亦與計偕，知機全高，匣刃不試。昔趙殺鳴犢，仲尼臨河而逝；予之見黜，子亦逡巡。事雖不同，其所感一也。歲八月，以岵屺之感告予於歸。予思古人有處有贈，乃語之曰：「吾聞賢者誌其大者。文為道之飾，道為文之本。專其飾則道喪，反其本則文存。且使不存，又何傷矣。彼邦是堯舜之遺俗，唐叔之所理，必有忠信如君者焉。問安之暇，可與之處，琢磨仁義，浸潤道德，考皇王治亂之跡，求聖哲行藏之旨，達可以濟乎天下，窮何以攄其光明，無為矻矻筆硯間也。行矣大信，苟非同誌，勿矢予言。」
始吾挹至源之貌，若隴底積雪，聳寒木於雲谿；次吾覽至源之文，若驪龍相追，弄明月於泉窟；末吾聽至源之論，若泰山欲雨，倒雲氣於滄溟。如其貌，可以振肅周行；如其文，可以光潤石渠；如其論，可以感動宣室。而淪蕩江海，垂二十年。則不知天所以生之之意。貞元甲乙歲，以親故勸勉，來遊京師。時然後言，無辯以動眾；樂然後笑，無歡以接物；義然後取，無食以寧居。慨然悔之，決策長往。因登紫閣峰而指曰：「西南青冥，色連岷峨。吾行何歸？山盡則住。」翌日告別於友人。太原王元運顧謂予曰：「高雲出岫，無時雨之會，與風悠揚，轉遠而散。若至源者，其猶雲耶？盍亦贈之，序予和汝。」
輿地之有圖，古也。自成周大司徒掌天下土地之圖，以周知廣輪之數，而職方氏之圖複加詳焉。迨漢滅秦，蕭何先收其圖書，始具知天下阨塞、戶口多少之差，然則尚矣。武帝元狩六年，將立三子為王，禦史大夫奏《輿地圖》，請所立國名，乃開齊、燕、廣陵之封。《輿地圖》之名，至是始見，史遷之所載可考也。光武皇帝之徇河北，鄧禹杖策而從之，說以大策，有天下不足定之語。其後帝登城樓，披《輿地圖》，指示禹曰：「天下郡國如是，今乃得其一，子前言天下不足定何也？」禹複申其說。蓋光武誌在天下，當神州赤縣，未入經略之際，其君臣更相激厲如此。故能兼制六合，司空之所掌，無寸地尺天不歸於封域，桉圖分封，並建諸子，以為藩屏。嗚呼盛哉！用敢繹其意，而為之序曰：
自古合天下於一者，必以撥亂之誌為主。誌之所向，可以排山嶽，倒江海，開金石，一念之烈，無能禦之者。光武之在河北，崎嶇於封豕長蛇之間，瞑目裂眥，更相長雄。積甲成山，積血成川，積氣成雲，積聲成雷，九流渾淆，三綱反易，雖十家之市，無寧居者，則光武何所恃哉？亦恃其撥亂之誌而已。光武之誌，以皇天全付所覆於我有漢，今乃瓜分幅裂，淪於盜賊，此子孫之責也。責之所在，雖有登天之難不敢辭，雖有暴虎之危不敢避，雖有蹈風火之厄不敢回，奮然直前，以償吾祖宗之所付，必使吾祖宗之舊物，鹹複其初，然後吾責始塞焉。此誌一立，故雖處一郡之地，如視天下之廣。慷慨憤悱，氣幹雲霄，撥亂之誌，蓋肇於此矣。方其誌之未立，則一郡至小，而群盜之地，奚翅十倍，吾眾至少，而群賊之兵，奚翅十倍，恢複之功，猶捕風係影，若不可期者。及既有其誌，則規模先定，幾謀先立，兆之於前，而必之於後。若青若齊，若隴若蜀，若楚若越，皆吾誌中之一物也；若盆子，若王昌，若囂若述，若步若豐，皆吾誌中之臣仆也。彼方繕寨置柵，而不知吾已破之於掌上；彼方峨冠被袞，而不知吾已縛之於胸中。是以論光武克複郡縣之跡，則有難易焉，有先後焉；若夫光武恢複之誌，則一披輿圖，而萬里之幅員，皆入於靈府，豈嚐得一邑而始思得一州，得一州而始思得一部。大矣光武之誌也！斯其所以祀漢配天，不失舊物歟。厥後建武二十二年，匈奴右賢日逐王比遣使奉匈奴地圖。二十四年，北款五原塞，願為藩蔽，乃立之為南單於，俾預藩臣之列。是知光武有一天下之誌，非特《輿地圖》之所紀皆為臣妾，而匈奴地圖之所紀亦為臣妾焉。則誌也者，其撥亂濟世之樞極歟。故述之以告來者。
廣陵李該，博達之士也。學無不通，尤好地理，患其書多門，曆世浸廣，文詞浩蕩，學者疲老。由是以獨見之明，法先聖之制，黜諸子之傳記，述仲尼之職方，會源流，考同異，務該暢，從體要，倬然勒成一家之說。猶懼其奧未足以昭啟後生，乃裂素為方儀，據書而圖畫，隨方麵以區別，擬形容而訓解，命之曰《地誌圖》。觀其粉散百川，黛凝群山，元氣剖判，成乎筆端，任土之毛，有生之類，大鈞變化，不出其意。然後列以城郭，羅乎陬落，內自五侯九伯，外洎要荒蠻貊，禹跡之所窮，漢驛之所通，五色相宣，萬邦錯峙。毫厘之差，而下正乎封略；方寸之界，而上當乎分野。乾象坤勢，炳焉可觀。與夫聚米擬其端倪，畫地陳乎梗槩，固不可同年而語其詳略也。每虛室燕居，薄帷晴褰，普天之下，盡在屋壁，戶納四海，窗籠八極，名山大川，隨顧奔走，殊方絕域，舉意而到，高視華裔，坐橫古今，觀帝王之疆理，見宇宙之寥廓，出遐入幽，曾不崇朝，與夫役形神於歲月，窮轍跡於區外，又不可並軌而論勞逸也。且夫刪百代之弊，綜群言之首，繁而不亂，疏而不漏，才識以潤之，丹青以炳之，使嗜學之徒，未披文而見義，不由戶而觀奧，斯訓導之明也。窮地而述，舉世而載，事極鴻纖，理通昧，混一家之文軌，張大國之襟帶，核人物之虛實，總山川之要會，表皇威之有截，明王道之無外，斯乃功用之大也。見蒼梧塗山，則思舜禹恤民之艱；睹窮邊大漠，則悟秦漢勞師之弊；覽齊墟晉壤，則見桓文勤王之霸；觀洞庭荊門，則知苗蜀恃險之敗。王者於是明乎得失，諸侯於是鑒於興替，斯又懲勸之遠也。然則本之所以廣學流，申之足以讚鴻業，垂之可以示後世，豈徒由近觀遠，以智自樂，為室中之一物哉。而時無知音，道不虛行，舉地成圖，聞天無路，此誌士儒林所以為之歎息也。某久從君遊，辱命序述，庶明作者之意，俾好事君子知其所以然。
某頃累忝官尚書省、禦史台，遍觀諸曹，多書令、式、格、律於其屋壁。苟非以宦遊為情而奉其職者，皆得日夕省覽，臥起出入，目存心悟，累累然如貫珠，如循環，吏無以欺，臨事不惑，決繁滯，舉枉直，而協於大中。中人以上，固可馴致，吾不知其誰首之，何前賢處心恤事之周也。若州縣者，卑而近於人，達而切於得失，動有懸人命，關風俗。而惰者委成於一吏，望空而署；勤者檢閱而山積，神憤氣沮，卒無所歸。致政之弊，不亦宜乎？此州法吏何洛庭，良吏也，與之撮其要，講其義，書於廳事之左。某不深於法，猶慮未盡，後來君子，其究成之，此長人者之所急。
三月三日，上已禊飲之日也，諸子議以茶酌而代焉。乃撥花砌，憩庭陰，清風遂人，日色留興，臥指青靄，坐攀香枝，閑鶯近席而未飛，紅蕊拂衣而不散。乃命酌香沫，浮素杯，殷凝琥珀之色，不令人醉，微覺清思。雖五雲仙漿，無複加也。座右才子南陽鄒子、高陽許侯，與二三子頃為塵外之賞，而曷不言詩矣。
河東柳茂直與予有潘楊之睦，且道義相得也。予兄弟誌守拙默，不交當民，晨昏之外，靖專一室，顧我者唯茂直而已。以為切磋蓋常事，討論有冥息，導誌氣徒然起憤，議世事予欲無言。其或晴天曠景，浩蕩多思；永夜高月，耿耿不寐；或風露初曉，怳若有得；或煙雨如晦，緬懷所思。則何以節宣慘舒，暢達情性，其有易於詩乎？乃因翰墨之餘，琴酒之暇，屬物命篇，聯珠迭唱。審韻諧律，同聲相應，研情比象，造境皆會，亦猶眾壑合注，浸為大川，群山出雲，混成一氣，朗宣五色，微闡六義，雖小道必有可觀，其在茲矣。茂直命予序述，存以編簡，俾後之觀者，知吾黨所立之濫觴。
東海搖兼濟，年十三從淮南大軍，有奇童之稱。歲既冠，曆泗上劇職，振能吏之聲。而尚氣節，重言諾，臨財廉，見義勇蘊崇具美，發以雅琴，琅琅然若佩玉之有衝牙也。貞元丁丑歲，觀藝京師，衝宇罕窺，正聲寡聽，道不苟合，浩然東歸。水流無心，遇用則止。宏農守禦史中丞王公得子最深，且東諸侯之望也。儻羽翼吾道，鏗鏘爾音，飛而鳴之，一日千里，則何公門不可曳長裾乎？大丈夫風波未始有極，生死且不足問，況能離憂乎？白露降，秋雲起，仰見太華，壯心勃興。若不激征變商，是孤慷慨，吾季恭也。詩有逸氣，盍韻鍾律，播於絲桐。
《海昏集》者，有唐文行之臣故度支郎中專判度支事贈尚書左仆射正平郡公裴氏諱某字某考地毓德，會友輔仁，氣誌如神，英華發外之所由作也。
初公違河洛之難，以其族行，攀大別，浮彭蠡，望洞庭，徘徊乎湓流，眄仰乎海昏。有歐山之奇，修江之清，陽溪之邃，湯泉之靈，竹洞花塢，仙壇僧舍，雞犬鍾梵，相聞於青嵐白雲中，數百裏不絕。時也，俗以遠而未擾，地以偏而獲寧，開元之遺老盡在，猶歌詠乎太平。公悠然樂之，遂與我外王父故屯田郎中集賢殿學士河東柳公諱某、外叔故祖相國宜城伯諱渾，洎故太常卿蘭陵蕭公定、故秘書少監范陽盧公虛舟、故左庶子隴西李公勳為塵外之交，極心期之賞，唯故給事中汝南袁公高、故將作監河南元公亙以後進預焉。江左搢紳諸生，望之如神仙，邈不可及。每賦一泉，題一石，毫墨未乾，傳詠已遍，其為物情所注慕如此。無何，朝廷命公盈虛東南，漕引吳楚。中原百萬之眾，仰食於公，人不堪煩，我若無事。往往佩聯印，擁大藎，枉道而過舊山。林壑之間，琴詩不廢，心計頤指，而軍國飫贍，其大雅之全才者歟。於戲！太尉、侍中，勤勞王家，惠於生人，至公再世，又以盛德屈於年運。慶如壅川，其決必大，由是焜燿之烈，重集於我郇公。郇公始以大孝聞，中以大用顯，次以大忠升，藩屏三朝，出入二揆，述先職而掌邦賦，修祖德而踐台衡。理荊之政，篆在樂石；定蜀之武，藏在冊府；漢南之化，方洽於人謠。加以優遊藝文，惇悅經術，身被華袞，門全素風，不畏強禦，不侮孤賤，久要皆當代長者，推轂必一時俊傑，海內士大夫，如鱗羽之歸龍鳳。君子曰：「憲公、忠獻公之勳德，節公之雅道，為不亡矣。」
郇公以霜露之感，泣編遺文，思所以垂諸不朽。以為節公消息出處之道，始於海昏，遂於正集外，別次當時唱和、遊覽、餞勞之作，凡九十六篇，勒為《海昏集》上下卷。不遠三千裏，授簡於小生，俾酌歸趣，而為序引。某嚐備中台之屬，實辱至公之遇，聞命已哀，敬不敢文，為姑陳古義，用讚風訓。
昔者三代陳詩，以觀民風，詐、信、淫、義、躁、靜、剛、柔於是乎取之，喜、怒、哀、樂、吉、凶、存、亡於是乎觀之，兆於此必應於彼，成乎終必見乎始。詩不可以為偽，魏公子為南皮之遊，以浮華相高，故其詩傲蕩驕誌，勝而專，勤而不安；晉名士為金穀之燕，以邪侈相扇，故其詩濫溺淫誌，冶而緩，往而不返。正平公為海昏之會，以禮義相誨，故其詩恬淡退誌，莊直立誌。退以獨全其道，立以兼濟於時。立而不矜，退而不怨，適而不放，樂而不荒，親而不比，數而不黷。如切如磋，婉而有直體；曰比曰興，近而有深致。仁者見之，遁世而無憂；知者見之，愛身而有待。曖乎若冬陽之煦，油乎若春澤之浸。其誘人也易，其感人也深，卒不知其所以然也。夫如是，則觀南皮之詩，應、劉焉得不夭，魏祚焉得不短；觀金穀之詩，潘、石焉得不誅，晉室焉得不亂；觀海昏之詩，裴氏焉得不興，我唐焉得不理？詩之時義大矣哉！天人家國之際，其至矣哉！為節公、郇公之子孫者，其無忘哉。
壁記非古也。若冠綬命秩之差，則有格令在；山川風物之辨，則有圖牒在。所以為之記者，豈不欲述理道、列賢不肖以訓於後，庶中人以上得化其心焉？代之作者，率異於是，或誇學名數，或務工為文，居其官而自記者則媚己，不居其官而代人記者則媚人，《春秋》之旨，蓋委地矣。賢二千石河南元結字次山，自作《道州刺史廳事記》，既彰善而不黨，亦指惡而不誣，直舉胸臆，用為鑒戒。昭昭吏師，長在屋壁，後之貪虐放肆以生人為戲者，獨不愧於心乎？予自幼時讀《古循吏傳》，慕其為人，以為士大夫立名於代，無以高此。前年冬，由尚書刑部郎中出為此州，雖履劇自課，而未能逮其意也。往刺史有許子良者，輒移元次山《記》於北牖下，而以其文代之。後亦有時號君子之清者蒞此，熟視焉而莫之改。豈是非之際，如是其難乎？予也魯，安知其他，則命圬而書之，俾複其舊，且為後記，以廣次山之誌雲。
湘中七郡，羅壓上遊，右振牂蠻，左馳甌越，控交、廣之戶牖，扼吳、蜀之咽喉，翼張四隅，襟束萬里，半天下之安危係焉。聖唐理雖偃革，制不去備，消息變化，必惟其時。由是部分荊、衡，復古南鎮，輕其兵徒而重其統帥，易其將校而難其參佐，所以顯仁藏用，明道晦權，成師於禮樂之中，講武於文章之內。雍容易簡，四十餘年，名跡風流，冠於當代。始則裴諫議虯，以逸材奇略，傲視而靜荒寇；次則趙相公璟，以高標雅望，鬱起而為國楨；其餘馮郎中嶷之碩重，房容州孺復之英達，鄭評事冽、張著作季文之美秀；洎張和州惟儉、盧侍御澥佐、我先大夫宣慈明允，實有成績：是皆焯於朝論，清在人謠者矣。元和三年冬，天子命御史中丞隴西李公，以永嘉之清政、京兆之懿則，廷賜大旆，俾綏衡湘。威如秋霜無私凋，惠如冬陽無私煦，用人如止水無私鑒。始下車，表前副使殿中侍御史扶風竇君常字中行以本官復職，於是監察御史河南穆君寂、河內司馬君紓、范陽盧君璠、太常寺協律郎河東薛君存慶、前咸陽縣尉吳郡顧君師閔、前太子正字隴西李君礎、前太常寺奉禮郎京兆杜君周士、前延陵縣尉同郡杜君寶，群材響附，各以類至。文雅器用，歲餘大備。錯金碧於晴壑，綷孔翠於春林，遐邇翕然，稱為盛府。中行感會知己，竭其誠能。黃鍾音韻，調於嶰穀之竹；太阿鋒铓，拭以華山之土。其吟鸞鳳，斷犀兕，不足怪也。竇氏伯季，同時七人，一居方伯，二列華省，四在諸侯之館。名教之樂，搢紳慕焉。以溫近守支郡，且知故實，得請連帥，俾書公堂。愧於不文，安敢堅讓。元和五年七月五日，東平呂溫記。
天厭漢德，俾絕其紐，群生墜塗，四海飛水。武侯命世，實念皇極，魏奸吳輕，未獲我心，胥宇南陽，堅臥不起。三顧雖晚，群雄初定，必也彗掃，是資鼎立。變化消息，謀成掌中，戰龍元黃，再得雲雨。於是右揭如天之府，左提用武之國，因山分力，與水合勢，蟠亙萬里，張為龍形。首吞咸鎬，尾束河洛，翼出中夏，飛躍天衢，然後魚驅句吳，東入晏海。大勳未集，天奪其魄。至誠無忘，炳在日月，烈氣不散，長為風雷，英雄痛心，六百年矣。於戲！以武侯之才，知已托國，土雖狹，國以勤儉富，民雖寡，兵以節制強，魏武既沒，晉宣非敵，而戎馬薦駕，不復中原。或曰奇謀非長，則斬將覆軍無虛舉矣；或曰饋糧不繼，則築室反耕有成算矣。嘗試念之，頗賾其原。夫民無恒歸，德以為歸，撫則思，虐則忘，其思也不可使忘，其忘也不可使思。當漢道方休，哀、平無政，王莽乃欲憑戚寵，造符命，脅之以威，動之以神，使人忘漢，終不可得也。及高、光舊德，與世衰遠，桓、靈流毒，在人骨髓，武侯乃欲開興圖，振絕緒，論之以本，臨之以忠，使人思漢，卒亦不可得也。向使武侯奉先主之命，告天下曰：「我之舉也，匪私劉宗，唯活元元。曹氏利汝乎，吾事之；曹氏害汝乎，吾除之。」俾虐魏偪從之民，聳誠感動，然後經武觀釁，長驅義聲，咸、洛不足定矣。奈何當至公之運，而強人以私，此猶力爭，彼未心服，勤而靡獲，不亦宜乎。乃知務開濟之業者，未能審時定勢，大順人心，而克觀厥成，吾不信也。惜其才有餘而見未至，述於遺廟，以俟通識。唐貞元十四年七月十五日，東平呂溫記。
應龍乘風雲，作雷雨，退必蟠蟄，以全其力；君子役智能，統機劇，退必宴息，以全其性。力全則神化無窮，性全則精用不竭。深山大澤，其所以蟠蟄乎？高齋清地，其所以宴息乎？虢州三堂者，君子宴息之境也。開元初，天子思二《南》之風，並選宗英，共持理柄，虢大而近，匪親不居。時惟五王，出入相授。承平易理，逸政多暇，考卜惟勝，作為三堂。三者明臣子在三之節，堂者勵宗室克構之義，豈徒造適，實亦垂訓，居德樂善，何其盛哉！然當時漢同家人，魯用王禮，棟宇制度，非諸侯居。後刺史馬君錫，因其頹墮，始革基構，豐而不侈，約而不陋，以琴尊《詩》《書》之幽素，易綺紈鍾鼓之繁喧，惟林池煙景，不讓他日。觀其廣逾百畝，深入重扃，回塘屈盤，遝島交映，溟渤轉於環堵，蓬壺起於中庭，浩然天成，孰曰智及。春之日眾木花折，岸鋪島織，沈浮照耀，其水五色。於是乎襲馨擷奇，方舟逶迤，樂魚時翻，飄蕊雪飛，溯沿回環，隱映差池，咫尺迷路，不知所歸。此則武陵仙源，未足以極幽絕也。夏之日石寒水清，鬆密竹深，大柳起風，甘棠垂陰。於是乎濯纓漣漪，解帶升堂，畏景火雲，隔林無光，虛甍沈沈，皓壁如霜，羽扇不搖，南軒清涼。此則楚襄蘭台，未足以滌炎鬱也。秋之日金飆掃林，蓊鬱洞開，太華爽氣，出關而來。於是乎弦琴端居，景物廓如，月委皓素，水涵空虛，鳥驚寒沙，露滴高梧，境隨夜深，疑與世殊。此則庾公西樓，未足以澹神慮也。冬之日同雲千里，大雪盈尺，四眺無路，三堂虛白。於是乎置酒褰帷，憑軒倚楹，瑤階如銀，玉樹羅生，日暮天霽，雲開月明，冰泉潺潺，終夜有聲。此則子猷山陰，未足以暢吟嘯也。於戲！不離軒冕，而踐夷曠之域，不出戶庭，而獲江海之心，趣近懸解，跡同大隱，序閱四時之勝，節宣六氣之和，貴而居之，可曰厚矣。若知其身既安，而思所以安人，其性既適，而思所以適物，不以自樂而忽鰥寡之苦，不以自逸而忘稼穡之勤，能推是心，以惠境內，則良二千石也。方今人亦勞止，上思乂息，州郡之選，重如廷臣。由是南陽張公，輟揮翰之任，受剖符之寄，遊刃而理，此焉坐嘯。靜政令若水木，閑人民如魚鳥，馴致其道，暗然日彰。小子以通家之好，獲拜床下，且齒諸子，侍坐於三堂，見知惟文，不敢無述。捧筆避席，請書堂陰，俾後之人知此堂非止燕遊，亦可以觀清靜為政之道。
《易》曰：「觀乎人文，以化成天下。」能諷其言，蓋有之矣，未有明其義者也。嚐試論之。夫一二相生，大鈞造物，百化交錯，六氣節宣，或陰闔而陽開，或天經而地紀，有聖作則，實為人文。若乃夫以剛克，妻以柔立，父慈而教，子孝而箴，此室家之文也。君以仁使臣，臣以義事君，予違汝弼，獻可替否，此朝廷之文也。三公論道，六卿分職，九流異趣，百揆同歸，此官司之文也。寬則人慢，糾之以猛，猛則人殘，施之以寬，寬以濟猛，猛以濟寬，此刑政之文也。樂勝則流，遏之以禮，禮勝則離，和之以樂，與時消息，因俗變通，此教化之文也。文者，蓋言錯綜庶績，藻繪人情，如成文焉，以致其理。然則人文化成之義，其在茲乎？而近代諂諛之臣，特以時君不能則象乾坤，祖述堯舜，作化成天下之文，乃以旂常冕服，章句翰墨為人文也。遂使君人者浩然忘本，沛然自得，盛威儀以求至理，坐吟詠而待升平，流蕩因循，敗而未悟，不其痛歟！必以旂常冕服為人文，則秦漢魏晉，聲明文物，禮縟五帝，儀繁三王，可曰煥乎其有文章矣，何衰亂之多也？必以章句翰墨為人文，則陳後主、隋煬帝，雍容綺靡，洋溢編簡，可曰文思安安矣，何滅亡之速也？核之以名義，研之以情實既如彼，較之以今古，質之以成敗又如此。《傳》不云乎，「經緯天地曰文」，《禮》不云乎，「文王以文治」？則文之時義大矣哉，焉可以名數末流，雕蟲小伎，廁雜其間乎。
昔宓子賤為單父也，人不忍欺之；國僑為鄭也，人不能欺之；西門豹為鄴也，人不敢欺之：此皆為政不同，同歸於理，作幹事之稱首，貽牧人之經範，汪洋古今，輝焯圖史。窮理而語，固有優劣，擇善而行，豈無先後？請試論之。子賤仕衰亂之魯，而邑逼強齊，仗義為城池，倚仁為幹櫓，當鯨吞之大敵，鳩狼顧之遺黎，渙離形檢，妙用心術，惠訓不倦，乃無得而稱，視民如傷，而不有其愛，感而動之，陰陽運於無言，誠而明之，日月懸於方寸，是則不求不欺於人，而人不忍欺矣。子產攝晉楚之間，而靖恭爾位，役智利物，飭躬勵俗，守之以信，行之以禮，告之以慈惠，臨之以明察，如鏡洞照，如衡誠懸，是則求人不欺，而人亦不能欺矣。西門豹當戰國之際，而克修茂績，身為紀律，言有典章，剛包其柔，威克厥愛，權之以法制，董之以刑罰，火烈人望，霜清物心，是則責人不欺，而人固不敢欺矣。夫不忍欺者，至誠潛感，是曰上德，堯舜之吏也。不能欺者，明智旁達，是曰有政，三王之吏也。不敢欺者，嚴威允濟，是曰能刑，五霸之吏也。誠不足至於智，智不足至於威，大小之間，朗然可見。然而事在折衷，理資漸致，德宜全舉，道貴兼通，必也修誠而棄智，誠未至而致理或虧，任智而廢威，智未周而暴亂將起，不若兼而行之，迭收其效。一之日、二之日，刑明威立，使人畏而不敢欺；三之日、四之日，智達政成，使人敬而不能欺；五之日、六之日，誌孚誠格，使人感而不忍欺。以寬濟猛，同二氣之和平，自邇陟遐，比三才之具美，苟非全德大器，其孰能至於此乎？若不暇會其源流，統其宗極，而姑定優劣，直論先後，則堯舜之吏，與王、霸不同年而語矣。
