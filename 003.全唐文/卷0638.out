孔子曰：「道千乘之國，敬事而信，節用而愛人，使民以時。」又曰：「若欲行而法，則周公之典在。」孟子曰：「夏后氏五十而貢，殷人七十而助，周人百畝而徹，其實皆什一也。欲輕之於堯舜之道，大貉小貉也。欲重之於堯舜之道，大桀、小桀也。」是以什一之道，公私皆足。人既富，然後可以服教化，反淳樸。古之聖賢，未有不善於為政理人，而能光於後代者也。故善為政者莫大於理人，理人者莫大於既富之又教之。凡人之情，莫不欲富足而惡貧窮，終歲不制衣則寒，一日不得食則饑。四人之苦者，莫甚於農人。麥粟布帛，農人之所生也，歲大豐，農人猶不能足衣食，如有水旱之災，則農夫先受其害。「有若曰，百姓不足，君孰與足？」夫如是，百姓之視其長上如仇讎，安既不得享其利，危又焉肯盡其力？自古之所以危亡，未有不由此者也。人皆知重斂之可以得財，而不知輕斂之得財愈多也。何也？重斂則人貧，人貧則流者不歸，而天下之人不來，由是土地雖大，有荒而不耕者，雖耕之，而地力有所遺，人日益困，財日益匱。是謂棄天之時，遺地之利，竭人之財。如此者雖欲為社稷之臣，建不朽之功，誅暴逆而威四夷，徒有其心，豈可得耶？故輕斂則人樂其生；人樂其生，則居者不流而流者日來；居者不流而流者日來，則土地無荒，桑柘日繁，盡力耕之，地有餘利，人日益富，兵日益強，四鄰之人，歸之如父母，雖欲驅而去之，其可得耶？是以與之安而居，則富而可教；與之危而守，則人皆自固。孟軻所謂「率其子弟，攻其父母，自生人以來，未有能濟」者也。
嗚呼！仁義之道，章章然如大道焉，人莫不知之，然皆不能行，何也？見之有所未盡，而又有嗜欲以害之，其自任太多，而任人太寡，是以有土地者有仁義，無代無之，雖莫不知之，然而未有一人能行之而功及後代者，由此道也。秦滅古法，隳井田，而夏殷周之道廢，相承滋久，不可卒復。翱是以取可行於當時者，為《平賦書》，而什一之法存焉。庶幾乎能有行之者云爾。
凡為天下者視千里之都，為千里之都者視百里之州，為百里之州者起於一畝之田，五尺謂之步（古者六尺為步，古之尺小，為茲時之尺四尺八寸，則方一步為古之方一步餘三百步六寸二分五厘），二百有四十步謂之畝（古者步百為畝，與此時不同，從俗之數則易行也。一畝為古之田三畝），三百有六十步謂之里（古者畝百為夫，夫三為屋，屋三為井。井之田九夫三屋。方三百步為一里也，方一里之田九夫。頃異名也）。方里之田五百有四十畝（畝百為頃，五頃四十畝也。古之里雖小，其畝又加小，所以古之方一里為田九頃，茲時方一里為田五頃四十畝，為古之田一十六頃有二十畝也），十里之田五萬有四千畝（五百四十頃也，為古之田一千六百二千頃也），百里之州五十有四億畝（五萬四十頃也，為古之田一十六萬二十頃也），千里之都五千有四百億畝（五百四十萬頃也，為古之一千六百二十萬頃也）。方里之內，以十畝為之屋室徑路，牛豚之所息，蔥韭菜蔬之所生植，裏之家給焉（古者方一里為井，為田九百畝，農夫家各受田百畝，公田八十畝。八家同養公田，公事畢，然後理私事。《詩》曰：「雨我公田，遂及我私。」餘田二十畝為廬井屋室。茲時里既加大，一畝之田為古之田三畝，則十畝之田為古之田三十畝，校其多少亦相若矣）。凡百里之州，為方十里者百，州縣城郭之所建，通川大途之所更，邶墓鄉井之所聚，川遂溝瀆之所渠，大計不過方十里者三十有六，有田一十九億四萬有四千畝（一萬九千四百四十頃也），百里之家給焉。千里亦如之。高山大川城郭其中，斬長綴短而量之。
一畝之田，以強並弱，水旱之不時，雖不能盡地力者，歲不下粟一石。公索其十之一。凡百里之州有田五十有四億畝，以一十九億四萬有四千畝為之州縣、城郭、通川、大途、川遂、溝澮、邶墓、鄉井、屋室、徑路，牛豚之所息，蔥韭菜蔬之所生植，餘田三十四億五萬有六千畝（三萬四千五百六十頃也）。畝率十取粟一石，為粟三十四萬五千有六百石，以貢於天子，以給州縣凡執事者之祿，以供賓客，以輸四方，以禦水旱之災，皆足於是矣。其田間樹之以桑，凡樹桑人一日之所休者謂之功。桑太寡則乏於帛，太多則暴於田，是故十畝之田，植桑五功。一功之蠶，取不宜歲度之，雖不能盡其功者，功不下一匹帛。公索其百之十。凡百里之州有田五十四億畝，以十九億四萬有四千畝為之州縣、城郭、通川、大途、川遂、溝澮、邶墓、鄉井、屋室、徑路，牛豚之所息，蔥韭菜蔬之所生植，餘田三十四億五萬有六千畝，麥之田大計三分當其一，其土卑，不可以植桑，餘田二十三億有四千畝，樹桑凡一百一十五萬有二千功。功率十取一匹帛，為帛一十一萬五千有二百匹，以貢於天子，以給州縣凡執事者之祿，以供賓客，以輸四方，以禦水旱之災，皆足於是矣。
鰥寡孤獨有不人疾者，公與之粟帛；能自給者，弗征其田桑。凡十里之鄉，為之公囷焉，鄉之所入於公者，歲十舍其一於公囷，十歲得粟三千四百五十有六石。十里之鄉多人者不足千六百家，鄉之家保公囷，使勿偷。饑歲並入不足於食，量家之口多寡，出公囷與之，而勸蠶以須麥之升焉。及其大豐，鄉之正告鄉之人，歸公所與之畜，當戒必精勿濡，以內於公囷。窮人不能歸者與之，勿徵於書。則歲雖大饑，百姓不困於食，不死於溝洫，不流而入於他矣。
人既富，樂其生，重犯法而易為善。教其父母使之慈，教其子弟使之孝，教其在鄉黨使之敬讓，羸老者得其安，幼弱者得其養，鰥寡孤獨有不人病者皆樂其生。屋室相鄰，煙火相接於百里之內，與之居則樂而有禮，與之守則人皆固其業，雖有強暴之兵不敢陵。自百里之內推而布之千里，自千里而被乎四海，其孰能當之？是故善為政者，百姓各自保而親其君上，雖欲危亡，弗可得也。其在《詩》曰：「迨天之未陰雨，徹彼桑土，綢繆牖戶，今此下民，或敢侮予。」此之謂也。
禽滑厘問於子墨子曰：「魯氏有叔侄同處者，叔曰無恒，侄曰數奇。數奇強力能施，儉以厚人。凡魯氏有大事，父叔兄弟所不能集者，數奇皆盡身以成之；親戚之喪在野者，數奇往葬之；姑姊妹之無主失時者，數奇皆取而嫁之；其或不能自存者，數奇買田宅以生養之。凡數奇之祿，朋友故舊、緦麻小功之親，無不皆周也。仕於齊，積功當遷，辭不受，請以與其叔，無恒因得官。遠近之親，莫不歡以賴之，獨無恒以為不足於己。無恒有妾曰善佞，畜私夫以生子曰不類，數奇愛不類如其子。無恒久乃告數奇曰：‘不類非吾子，他人之子也，汝勿以為弟。’數奇驚曰：‘叔父得無誤乎？’無恒曰：‘吾察之詳矣，有驗存焉。’數奇之從父妹笑曰：‘孰不知之？雖然，叔父之為人也無常心，其後必悔，悔則兄受謗，為不仁而棄弟矣。盍請契焉。’數奇以為然，因質於無恒，無恒遂裂帛具書其然之故，與數奇以為信。既而數奇仕於蜀，無恒果複以不類為子，愛之加於初。數奇至，固爭之，無恒大怒，告人曰：‘帛書非吾意，數奇強我以為。’無恒惡數奇之不順己也，毀而敗之，冀有惡名於時。數奇終不怨，其自行如初。敢問為數奇者，宜奈何而可？」子墨子曰：「數奇絜身而去可也。」問曰：「侄舍叔而去，義乎？」子墨子曰：「有大故，雖子去父可也，叔侄何有？古公欲立王季曆，太伯、仲雍知之，遂適吳不返，避嫡以成父誌。晉獻公信驪姬之讒，將立奚齊，太子申生不去，終被惡名，雉經以死，且陷其父於惡。公子重耳奔翟逃禍，卒有晉國，霸天下。故重耳為孝，而申生為恭。無恒之惡數奇也深矣，不去，後必相殘，陷無恒於大惡。孰與去而皆全，以追太伯、仲雍、重耳之跡而行乎？雖子逃父可也。」問曰：「數奇可以不去而盡從無恒之所行耶？」曰：「不可。從道不從父，從義不從君，況叔父乎？無恒之所行無恒也，如皆從之，是陷無恒於惡，數奇將何以立？」禽滑厘以子墨子告於數奇，數奇遂適東夷，東夷之俗大化。
樗蒲五木，元白判，厥二作雉，背雉作牛。王采四：盧、白、雉、牛，甿采六：開、塞、塔、禿、橛、𢳚。全為王，駁為。皆玄曰盧，厥筴十六；皆白曰白，厥筴八；雉二元三曰雉，厥筴十四；牛三白三曰犢，厥筴十；雉一牛二白三曰開，厥筴十二；雉如開厥餘皆元曰塞厥筴十一，雉白各二元一曰塔，厥筴五；牛元各二白一曰禿，厥筴四；白三元二曰撅，厥筴三；白二元三曰𢳚，厥筴二。矢百有二十。設關二，間矢為三。馬筴二十，厥色五。凡擊馬及王采皆又投。馬出初關疊行，非王采不出關，不越坑。入坑有謫。行不擇筴馬。一矢為坑。
公諱楚金，諮議詔第二子。明經出身，初授衛州參軍，又授貝州司法參軍。夫人清河崔氏，父球，兗、鄆、懷三州刺史。公伯兄惟慎，太原府壽陽縣丞。性曠達樂酒，不理家產。每日齎錢一千出遊，求飲酒者，必盡所齎然後歸。其飲酒徒，善草、隸書張旭其人也。公事壽陽如父在，每事必請於壽陽。壽陽曰：「汝年亦長矣，若都不能自治立然，每事必擾我何為？」公曰：「不請，非不能為此也，不滿乎人心。」其請如初。及在貝州，刺史嚴正晦禁官吏於其界市易所無，公至官之日，養生之具皆自衛州車以來，又以二千萬錢入，曰：「吾食貝州水而已。」及正晦黜官，百姓舊不樂其政，將俟其出也，群聚號呼，斃之以瓦石，揚言無所畏忌。錄事參軍不敢禁，懼謂公曰：「若之何？」公曰：「錄事必不能當，請假歸，攝錄事參軍斯可矣。」乃如之。公告正晦曰：「若以威強不便於百姓，百姓俟使君行，加害於使君。使君更期出，其為使君任其患。」於是集州縣小吏得百餘人，皆持兵，無兵者持樸，埋長木於道中，令曰：「使君出，百姓敢有出觀者，杖殺大木下。」及正晦出，百姓莫敢動。或曰：「刺史出，可作矣，如李司法何？」貝州震恐。後刺史至，委政於公，奸吏皆務以情告不敢隱，貝州於是大理。壽陽之夫人鄭氏，賢知於族，嚐謂壽陽曰：「某觀叔賢於君，某之質不敢與叔母較高下，君之家和，子孫必有興者。」壽陽之第二子為戶部侍郎。初戶部氏兄弟五人，妹一人，其喪母也皆幼。公每日必抱置膝上，或泣而傷。諸侄之安於叔父也，如未失母時。有子三人，曰某，祗承父業，不敢弗及。夫人清河崔氏，能以柔順接於親族，其來歸也。皆自以為己親焉。翱生不及祖，不得備聞其景行，其貝州事業，親受之於先子，其餘皆聞之於戶部叔父。伏以皇祖之為子弟時，若不能自任也，及蒞官行事，則剛勇不回也如此，其行事皆可以傳於後世，為子孫法。蓋聞先祖有善而不知，不明也，知而不傳，不仁也。翱欲傳，懼文章不足以稱頌道德，光耀來世，是以頓首願假辭於執事者，亦惟不棄其愚而為之傳焉。
元和三年十月，翱既受嶺南尚書公之命。四年正月己丑，自旌善第以妻子上船於漕。乙未，去東都，韓退之、石濬川假舟送予。明日，及故洛東吊孟東野，遂以東野行，濬川以妻疾自漕口先歸，黃昏到景雲山居。詰朝登上方，南望嵩山，題姓名記別，既食，韓孟別予西歸。戊戌，予病寒，飲蔥酒以解表，暮宿於鞏。庚子，出洛下河，止汴梁口，遂泛汴流，通河於淮。辛丑，及河陰。乙巳，次汴州，疾又加，召醫察脈，使人入盧。又二月丁未朔，宿陳留。戊申，莊人自盧又來，宿雍鄴。乙酉，次宋州，疾漸瘳。壬子，至永城。甲寅，至埇口。丙辰，次泗州，見刺史假舟，轉淮上河如揚州。庚申，下汴渠入淮，風帆及盱眙，風逆天黑，色波水激，順潮入新浦。壬戌，至楚州。丁卯，至揚州。戊辰，上棲靈浮圖。辛未，濟大江至潤州。戊寅，至常州。壬午，至蘇州。癸未，如虎邶之山。息足千人石，窺劍池，宿望海樓，觀走砌石，將遊報恩，水涸舟不通，無馬道，不果遊。乙酉，濟鬆江。丁亥，官艘隙，水溺舟敗。戊子，至杭州。己丑，如武林之山，臨曲波觀輪椿，登石橋，宿高亭，晨望平湖孤山江濤，窮竹道，上新堂，周眺群峰，聽鬆風，召靈山永吟叫猿，山童學反舌聲。癸巳，駕濤江逆波至富春。丙申，七裏灘至睦州。庚子，上楊盈川亭。辛丑，至衢州，以妻疾止行，居開元佛寺臨江亭後。三月丁未朔，翱在衢州。甲子，女某生。四月丙子朔，翱在衢州，與侯高宿石橋。丙戌，去衢州。戊子，自常山上嶺至玉山。庚寅，至信州。甲午，望君陽山，怪峰直聳似華山。丙申，上於越亭。己亥，直渡擔石湖。辛丑，至洪州，遇嶺南使，遊徐孺亭，看荷花。五月壬子，至吉州。壬戌，至虔州。己丑，與韓泰安平渡江，遊靈應山居。辛未，上大庾嶺。明日，至湞昌。癸酉，上靈屯西嶺，見韶石。甲戌，宿靈鷲山居。六月乙亥朔，至韶州。丙子，至始興公室。戊寅，入東蔭山，看大竹筍如嬰兒，過湞陽峽。己卯，宿清遠峽山。癸未，至廣州。
自東京至廣州，水道出衢、信七千六百裏，出上元、西江七千一百又三十裏。自洛州下黃河、汴梁，過淮至淮陰一千八百有三十裏，順流。自淮陰至邵伯三百有五十裏，逆流。自邵伯至江九十裏，自潤州至杭州八百裏，渠有高下，水皆不流。自杭州至常山六百九十有五裏，逆流，多驚灘，以竹索引船，乃可上。自常山至玉山八十裏，陸道，謂之玉山嶺。自玉山至湖七百有一十裏，順流，謂之高溪。自湖至洪州一百有一十八裏，逆流。自洪州至大庾嶺一千有八百裏，逆流，謂之漳江。自大庾嶺至湞昌一百有一十裏，陸道，謂之大庾嶺。自湞昌至廣州九百有四十裏，順流，謂之湞江，出韶州謂之韶江。
僧文象好養生術，元和七年三月十八日，朝茅山，遇老人於華陽洞口，告僧曰：「汝有仙相，吾授汝秘方。有何首烏者，順州南河縣人，祖能嗣，本名田兒，天生閹，嗜酒。年五十八，因醉夜歸，臥野中。及醒，見田中有藤兩本，相遠三尺，苗蔓相交，久乃解，解合三四。心異之，遂掘根持問村野人，無能名。曝而乾之，有鄉人良戲而曰：‘汝閹也，汝老無子，此藤異而後以合，其神藥，汝盍餌之？’田兒乃篩末酒服。經七宿，忽思人道，累旬力輕健，欲不制，遂娶寡婦曾氏。田兒因常餌之，加餐兩錢，七百餘日，舊疾皆愈，反有少容，遂生男。鄉人異之。十年生數男，俱號為藥。告田兒曰：‘此交藤也，服之可壽百六十歲，而古方本草不載。吾傳於師，亦得之於南河，吾服之，遂有子。吾本好靜，以此藥害於靜，因絕不服。汝偶餌之，乃天幸。’因為田兒盡記其功，而改田兒名能嗣焉。嗣年百六十歲乃卒，男女一十九人。子庭服，亦年百六十歲，男女三十人。子首烏服之，年百三十歲，男女二十一人。安期《敘交藤》云：‘交藤味甘，溫無毒，主五痔腰腹中宿疾冷氣，長筋益精，令人多子能食，益氣力，長膚延年。一名野苗，一名交莖，一名夜合，一名地精，一名桃柳藤。生順州南河縣田中，嶺南諸州往往有之。其苗大如槁，本光澤，形如桃柳葉，其背偏獨單，皆生不相對。有雌雄，雄者苗色黃白，雌者黃赤。其生相遠，夜則苗蔓交，或隱化不見。春末、夏中、初秋三時候，晴明日，兼雌雄采之，烈日曝乾，散服酒下，良。采時盡其根，勿洗，乘潤以布帛拭去泥土，勿損皮，密器貯之，每月再曝。凡服，偶日二、四、六、八日是，服訖以衣覆，汗出導引，尤忌豬羊肉血。’」老人言訖，遂別去，其行如疾風。浙東知院殿中孟侍禦識何首烏，嚐餌其藥，言其功如所傳。出賓州牛頭山，苗如萆薢蔓生，根如杯拳，削去側皮，生啖之，南人因呼為何首烏焉。元和八年八月錄。
吾郡陸傪，字公佐，生於世五十有七年矣。明於仁義之道，可以化人倫厚風俗者餘三十年。連事觀察使，觀察使不能知，退居於田者六七年。由侍禦史入為祠部員外郎，二年出刺歙州，卒於道，貞元十八年四月二十八日也。凡人所不能窮者，必推之於天，天之注膏雨也，人心以為生旱苗然也，雨與苗運相違，或雨於海，或雨於山，旱苗不得仰其澤。惟人也亦然，天之生俊賢也，人之心以為拯憔悴之人然也，賢者與憔悴之人時不合，或死於野，或得其位而道不能行，憔悴之人不得被其惠。膏雨之降也適然，賢者之生於時也亦然。運相合，旱苗仰其澤，憔悴之人賴其力，傅說、甘盤、尹吉甫、管夷吾之類也；時勿合，膏雨降雖終日，賢哲生雖比肩，旱苗之不救，百姓之弗賴，顏子、子思、孟子、董仲舒之類也。故賢哲之生自有時，百姓之賴其力天也，不賴其力亦天也。嗚呼！公佐之官，雖升於朝，刺於州，其出入始二年，道之不行，與居於田時弗差也。公佐之賢雖日聞，其德行未必昭昭然聞於天子，公佐是以不得其職，出刺一州，又短命道病死，天下之未蒙其德固宜矣。然則天之生君也，授之以救人之道，不授之以救人之位，如膏雨之或雨於海，或雨於山，旱苗之不沐其澤者均也。故君子不得其位以行其道者，命也，其亦有不足於心者耶？得其道者窮居於野，非所謂屈，冠冕而相天下，非所謂伸，其何有不足於心者耶？
荊軻感燕丹之義，函匕首入秦，劫始皇，將以存燕霸諸侯。事雖不成，然亦壯士也。惜其智謀不足以知變識機。始皇之道異於齊桓，曹沫功成，荊軻殺身，其所遭者然也。乃欲促檻車，駕秦王以如燕，童子婦人且明其不能，而軻行之，其弗就也非不幸。燕丹之心，苟可以報秦，雖舉燕國猶不顧，況美人哉？軻不曉而當之，陋矣。
翱與監察禦史韋君詞皆自東京如嶺南，水道僅八千裏。翱以正月十八日上舟於漕以行，韋君期以二月策馬疾驅，追我於汴宋之郊，或不能及，約自宣城會我於常州以偕行。既翱停舟宿留，日日以須，韋君之出洛也易期。又宣城謀疾到，逆江南流上。翱以妻疾，居信安四十餘日，比及江西，韋君亦前行矣。上桄榔亭，見韋君紀姓名，且有念我之言。嗟夫！皆行八千裏，先後之不齊也不過十日，而初謀竟乖。人事之不果，不可以前期也。
翱為兒童時，聞山遊者說峽山寺難為儔，遠地嚐以為無因能來。及茲獲遊，周曆五峰，然後知峽山之名有以然也。於靈鷲寺時，述諸山居之所長，而未言其所不足，如虎邶之劍池不流，天竺之石橋下無泉，麓山之力不副天奇，靈鷲擁前山不可視遠。峽山亦少平地，泉出山無所潭。乃知物之全能難也，況求友擇人而欲責全耶？去其所闕，用其所長，則大小之材無遺，致天下於平治也弗難矣。
凡居山，以怪石、奇峰、走泉、深潭、老木、嘉草、新花、視遠為幽。自江之南而多好山居之所，翱之對者七焉，皆天下山居之尤者也。蘇州有虎邶山，則外為平地，入然後上，高石可居數百人，劍池上峭壁聳立，憑樓檻以遠望。
愍女姓高，妹妹名也。生七歲，當建中二年。父彥昭，以濮陽歸天子。前此逆賊質妹妹與其母兄，而使彥昭守濮陽，及彥昭以城歸，妹妹與其母兄皆死。其母李氏也，將死，憐妹妹之幼無辜，請獨免其死，而以為婢於官，眾皆許之。妹妹不欲，曰：「生而受辱，不如死，母兄且皆不免，何獨生為！」其母與兄將被刑，鹹拜於四方，妹妹獨曰：「我家為忠，宗黨誅夷，四方神祗尚何知？」問其父所在之方，西向哭，再拜，遂就死。明年，太常諡之曰愍。當此之時，天下之為父母者聞之，莫不欲愍女之為其子也；天下之為夫者聞之，莫不欲愍女之為其室家也；天下之為女與妻者聞之，莫不欲愍女之行在其身也。昔者曹娥思盱，自沉於江；獄吏噓囚，章女悲號；思唁其兄，作詩載馳；緹縈上書，乃除肉刑。彼四女者，或孝或智，或義或仁。噫此愍女，厥生七歲，天生其知，四女不倫。向遂推而布之於天下，其誰不從而化焉？雖有逆子必改行，雖有悍妻必易心。賞一女而天下勸，亦王化之大端也。異哉愍女之行，而不家聞戶知也。貞元十三年，翱在汴州，彥昭時為潁州刺史，昌黎韓愈始為餘言之。餘既悲而嘉之，於是作高愍女碑。
柏氏係自有周，叔虞封晉，其支子有受邑於伯為采地者，因以為姓。後世生宗，宗以直顯，景公、厲公之時，三郤惡宗，共譖殺之。其客畢陽，以其子州黎奔楚，於是改伯為柏。及漢有鴻者，由議郎為魏郡守，子孫家焉，故為魏郡也。有季纂者，入唐為工部尚書，生敬仁為蘄州長史，生謇為河南永寧令，贈大理寺少卿，生造為懷之獲嘉令，即公之父也。
公諱良器，字公亮。生十二年，安祿山陷東郡，獲嘉守縣印不去，為賊將所害。公既免喪，懷平賊誌，乃學擊劍，依父友王奐。奐嚐曰：「汝額文似李臨淮，麵黑子似顏平原，其必立。」臨淮即太尉光弼也。年十七，得汝州龍興尉。王奐從事太尉府，薦之太尉，召與言，遂授以兵，使平安越之盜。累授左武衛中郎將，以所將兵隸於浙西。廣德歲中，盜陷江東十州，公帥所將兵來婺州，功多進左武衛將軍。平方清於洞中，賜錢五百萬，破張三霸海上，改左金吾衛將軍，為都知兵馬使。大曆初，潘獰虎據小傷，胡參據蒸裏，江東大擾，公將卒三千人、騎五百人與戰，皆破之，斬首三千級，執俘一千人。詔加檢校光祿大夫兼蘇州別駕，又加左羽林大將軍試殿中監察禦史。李棲筠問公年，對曰二十有四，戰陣幾何，曰六十有二。李公歎曰：「相識甚近，得公甚深，勉哉！」公泣涕謝曰：「遭時喪亂，父死家破，誓棄性命，以除寇讎，私誌未立，豈敢望為明公之所知哉！」
建中初嚐至京師，宰相楊炎召之語，公因言兩河有事，職稅所辦者，惟在江東，李道昌無政，宜速得人以代之。炎許諾，其冬遂並宣越與浙西以為一，而以晉州刺史韓滉代道昌焉。及德宗如梁州，李希烈陷汴州，逐李勉，遂僭帝號，寇陳州，圍宋寧陵，滉使公將卒萬人救陳並寧陵。是時劉元佐敗於白塔，收其卒保宋州，使將王彥昭守寧陵。希烈擁水灌其南，築埇道親臨其北，令軍中曰：「明日日中陷城。」公聞之，厲所將兵，成陣以進，恐城陷不及，使弩手善遊者五百人，沿汴渠夜進，去城數裏，沒於水中，遂得入。及旦，賊驅勇卒登城，城中伏弩悉發，皆貫人斃。其後希烈始知救兵得入，殺守將，因罷去。將昌集城中人哭曰：「向非浙西救至，則此城已屠矣。」遂拔襄邑，收漳口，宋州由是獲全。李希烈遂失汴州，奔於蔡。詔封平原郡王，食邑三千戶，特進兼禦史中丞。
貞元二年淮西平，詔曰：「休勳茂伐，書於竹帛，戎籍乃為裨將副，非所以褒功寵德也，其以為左神策軍將軍知軍事兼官如故。」五年詔與太尉晟、侍中瑊等三十六人圖形於淩煙閣，上親禦，即其形而讚之。八年遷大將軍，士卒之在市販者，悉揮斥去，募勇者代之，故為所監者不悅。明年，公之故人有犯禁宿於望仙門者，衛使奏言，遂轉右領軍衛大將軍，所監者乃用其衙將魏循代為將軍，自是軍中之政，不複在於將軍矣。十五年兼英武將軍使，十八年遷左領軍兼禦史大夫。十九年閏十月，以疾卒，年六十一。天子為之廢朝，贈陝州大都督。明年，葬於萬年畢原。
夫人康氏先歿，後始附葬。有子曰元封，為蔡州刺史；曰耆，為諫議大夫；曰元鳳，為澄城主簿；曰夔，為襄州參軍。三女皆幼。以元封及耆累贈為司空，夫人追封魏國太夫人。初公與王棲曜、李長榮皆事韓晉公，棲曜至鄜坊，長榮至河陽澤潞，皆擁節有土。公自少則戮力破賊，及壯解寧陵、猗杖之圍，希烈之所以兵不及於宋，而江東以全者，實公之所為也。功最高，位獨以不副，克生良子，能大厥家。太和元年，翱自廬以諫議大夫徵，路出於蔡，元封泣拜，且曰：「先公之碑未樹，教後嗣其果有辭俟也，公不可聽。」乃銘曰：
公生十二，未壯家毀。誓殄父仇，不怯勇死。釋官就軍，焯有其勳。擒凶盜平，威明顯聞。人誰不貴，孰勝其位。由卑至巨，莫匪躬致。宣疏土疆，報未功當。是生後人，紹慶不忘。
傅為古姓，介子誅樓蘭王，封義陽侯；俊為二十八將，功高稱於兩漢；而毅以文章顯。自漢以降，世累有人。曾祖諫，易州長史。生大父定州司馬韶，贈鄧州長史。生父榮，贈刑部尚書。
公諱良弼，字安道，清河人也。以善弓矢顯，仁於成德軍，流輩稱其樸厚。博野樂壽，本隸瀛州，在范陽、成德間為要害，地每相攻，以取兩城。及武王俊破走朱滔，詔以博野、樂壽與成德軍，其後以公選為將，而鎮於樂壽。公善撫士卒，與之同苦樂，得士卒死力。長慶初，幽州繼亂，范陽執其帥宏靖而扶克融，成德殺其帥宏正，將庭湊因盜有地。公奮曰：「吾豈可以為賊乎？」遂誓眾，喻以逆順，閉城拒賊，潛疏以聞。詔以樂壽為神策行營，命公以為都知兵馬使，與深州將牛元翼、博野李寰犄角相應。賊屢攻之，卒不能克。會詔下，以克融、庭湊皆為節度使，公遂將樂壽之師，及其妻子，拔城以出賊，轉鬥且引，遂遇官軍，以免於難。以功遷沂州刺史，未到，遽以為左神策軍將軍，數月拜鄭州刺史。
公本用武力進，未嚐治人，於是痛自刻凜，清已率下，凡從公將卒，本與公同立於樂壽者，皆飭懼不敢越條令以侵物，故鄭州稱理，雖他時文吏，罕能過者。明年改為鹽州刺史。閔帝初，以公為銀、夏、綏、宥等州節度使，居河陽。濡民不耕織，党項千餘落，以畜牛羊馬代田業。先時將帥多貪，至有盜其善馬者，蕃落鹹怨走，以出他境。及公之至，蕃人來見，或獻馬者，公拒而不受，蕃人喜，傳以相告，未逾月，而部落相勸皆歸。蕃人之有罪者，懼而來奔，故事皆使蕃人出馬以贖，公曰：「吾將於此，職當禁其逃亡，有罪何俟於贖？」皆執之以付其蕃落，蕃人益喜。
太和二年九月，以公為橫海軍節度使檢校兵部尚書，俾治齊州，以圖滄、景之寇，知兵者鹹以為命將之當，必且有成矣。旌旗及於陝而得疾，疾愈即路，以十月晦，薨於硤石驛，春秋五十有六。天子悼痛，為之廢朝，贈尚書左僕射。以明年七月，葬河南府洛陽縣伯樂裏。
夫人南陽張氏，柔立善斷。公以樂壽拒賊，暨轉戰以出，夫人粗衣糲食，與兵士妻女均好惡，用助公事。再封南陽郡夫人。三子守常、守中、守章等，皆孝謹寡過。公方將立大功，以報於國，不以男子之仕為念，故官甚卑；有未官者。銘曰：
大夫致身，不賴前業。遭變竭忠，奇節奕奕。乃作刺史，乃作將軍。乃統邊兵，事績昭聞。廉以檢已，嚴以督下。蕃落完安，馬牛在野。大革前事，自我為初。爾後之來，視此勿渝。
