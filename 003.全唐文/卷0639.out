公諱朗，字用晦，當州刺史贈太子少保憲公之長子。憲公有文章名於大曆中，每為文，輒為後進所傳寫。公生數歲而憲公歿，與弟鬱皆伯父母所養。稍長，好讀書，不煩於師。年二十一，與弟鬱同來舉進士，其二年，既得之矣，會有司出賦題，德宗不悅，宰相喻使減人數，故公與十餘人皆黜。公以伯父母無子，即日歸養於蘇州，使其弟留以卒業，由是孝慈之名稱於朋友間。以處士起佐江西、宣歙、浙東三府，得試校書協律郎。元和九年拜右拾遺，上疏請各令觀察使充本道鹽鐵使，場監之任，悉歸州縣，罷去管榷吏，以除百姓之患。十年，盜殺宰相，禦史中丞傷以免，公疏請貶京兆尹，殺捕盜吏，事皆不行，君子壯之。累奏時病，有不合上意者，貶為興元府倉曹參軍，三年複徵入為監察禦史，改京兆府司錄參軍。遷殿中，尋加史館修撰，入省為都官員外郎，修史如前，出刺韶州，複入虞部、左司二員外，得郎中，數月遷權知諫議大夫。敬宗禦丹鳳門，大赦改元，宦官毆傷鄠縣令崔發於雞竿下，公疏請取其首為者殺之以正法。寶曆元年改禦史中丞，殿中王源植貶韶州司馬，公麵諫其屈，不得請，凡五上疏，自請罷去，敬宗不許。上即位，遷工部侍郎。太和元年八月以為福建等州都團練觀察等使兼禦史中丞，公瘡發於背，不克入謝。病二旬，九月壬子，以瘡卒，年五十三。天子為之廢朝，贈右散騎常侍。有子孟常，生九歲矣。夫人京兆韋氏，給事中貞伯之女，未仕而夫人卒。十月壬午，其侄庠以公之喪歸祔河南之壽安甘泉鄉先公墓次，以十月己酉窆。銘曰：
人之有生，莫不皆死。曰長曰短，相望其幾。短不足傷，長不足恃。要歸於盡，孰有彼此。公壽何迫，百年中止。喪車東去，托骨山趾。室無妻哭，祭有稚子。令名不忘，曷其有已。
由楊喜追殺項羽，以功封侯，後數世生敞，官至丞相。敞曾孫寶，不應王莽之命，光武特徵，老病不到。寶生震，諸儒謂之關西孔子，位至大司徒太尉，卒以忠死。楊氏由是益大。載於史傳，世不絕人。曾祖珪，辰州司戶，贈膳部員外郎。大父冠俗，奉先縣尉，贈吏部郎中。父太清，宋州單父縣尉，累贈至太保。
公諱於陵，字達夫。年十八舉進士第，選補潤州句容主簿。鄂嶽觀察使奏為判官，轉左驍衛兵曹，累改評事監察禦史，曆殿中，得緋衣銀魚。使遷江西，公隨之，加侍禦史著作郎。及府除，屏居建昌，不至京師。貞元八年徵拜膳部員外郎，轉考功，知別頭舉，轉吏部員外郎。及判南曹，宰相之親，有以文書不足駁去者，宰相召吏人詰之，堅執不改，遂以公為宣武吊祭使。故事南曹郎未嚐有出使者，公既出，宰相之親由是判成矣，故公卒不得在詔誥之清選，遂為右司郎中。郎官惰於宿直，臨直多以假免，公白右丞，建立條例，郎官不悅，為作口語，宰相有知，其事者，遽以公為吏部郎中。改京兆少尹，出為絳州刺史。有言公弗當居外者，德宗召見，遂以為中書舍人。其年知吏部選事。時京兆尹李實有寵，去不附己者，故給事中許孟容為太常少卿，而公改秘書少監。
德宗崩，為太原、幽、鎮等十道告哀使，持節之遺，並辭不受。複命，除華州刺史，賜三品衣魚。所取賓僚，皆一時名人，後皆顯官，有至宰相者。其年冬遷浙江東道團練觀察使。越中大饑，人至相食，公奏請度支米三十萬斛，又乞糴他道以賑救之，民得生全。入為戶部侍郎，未到改京兆尹，奏請諸軍使有犯罪者，皆禁身推罪，以狀牒送本軍，又請屬諸軍諸使人置挾名敕五丁者，推兩丁屬軍，遞立節限，以便於治，詔皆可其奏，京師稱之。複為戶部侍郎，人望益重，僉以公遂為宰相。會考制舉人，獎直言策為第一，中貴人大怒，宰相有欲因而出之者，由是為嶺南節度使。是時得考策者凡四人，公既得嶺南，員外郎韋貫之再貶巴州刺史，而李益、鄭敬皆抵於患。
其在廣州，以韋詞為節度判官，任之以政，改易侵人之事，凡一十有七，嶺外之人至茲傳道之。節度使徐申以已俸薄，月加三十萬，且曰「後來所期共守」，公引常袞所奏敕皆罷之。撤去蒲葵，陶瓦覆屋，遂無火災，民賴以安。監軍許遂振，好貨戾強，而小人有陰附之者，故遂振密表譖公，直言韋詞、李翱惑亂軍政，於是除替罷歸。遂振既領後事，捶撻吏人，求公之非，吏人大聲呼曰：「楊尚書他方所遺，尚不收去，豈有侵用官錢乎？」遂振遽令取他方所遺，及其既至封印不啟，遂振慚而止。
宰相裴垍素未知公，及遂振之譖，遂以公為吏部侍郎。重修甲敕，用備奸源，又於南曹更置別曆，以相檢覆，奉令選人納直，為出簽告以給之。吏息奸欺，官收羨錢，公食豐絜，廨宇以修，迄茲守行，遂為故事。凡曆四年，補內外官三千餘員，皆當其分，無怨訴者。轉兵部侍郎兼禦史大夫，判度支，當淮西用兵，漕挽供饋，鹽鐵積欠官錢，與之廷辯。高霞寓以唐、鄧之師攻蔡州，怯懦不敢直進，欲南抵申州，出於空虛不守之地，其路險狹，糧運難繼。公麵於上前累言利害，並以疏陳霞寓逗遛之狀，請於北道直進，足以援許、汝之師，賊勢自蹙，上許之。霞寓深怨之，遂內外結構，出為郴州刺史。霞寓果敗，由是談者知公之冤。
其為郴州，躬勤於治，不以卑遠為薄。明年召拜原王傅，數日又為戶部侍郎，複知吏部選事。元和十四年淄青平，兼禦史大夫，以本官充東平宣慰處置使。是時初誅李師道，得兗、鄆州等十二州，列為三道。劉悟既除滑州，猶未出鄆，及公至，悟出迎，公促之，悟即日遂發。頒行賞賜，皆得其實。上甚悅，謂宰臣曰： 「楊某不易得。」及浙西觀察使李修死，上問宰臣崔群、皇甫鎛曰：「何不進浙西人名？」皇甫鎛知公方有恩，懼作相，遂言公「所至皆有理績，以臣所見，莫如楊某」，凡數百言。上惟以一字應之曰：「惜。」人聞之者，且以必為相矣。是時裴門下既出太原，崔中書為鎛所譖，鎛又改尊號中上旨，故鎛計竟行，而公不相矣。
明年遷戶部尚書，又一年改太常卿，又一年改東都留守兼兵部尚書禦史大夫，充蘄汝都防禦使。既三年，方將告休，會以疾而罷，乃歎曰：「年老致政，本吾夙誌，茲則負吾平生心矣。」疾平，遷檢校左仆射兼太子少傅。或勸求分司以自便者，公曰：「年至力憊，便當乞骸骨於朝，何用分司為？」遂西至京師，朝謝訖不到中書，遂還私家，不判上案，三上表乞自退。詔遷左仆射致仕，全給俸料。數月，上表固讓，乞就半俸，許之。廟享之外，不複經過人家，每佳辰體安，則以子弟孫僮侍遊於園沼之中，用以為適。太和四年十二月癸亥，以疾薨於新昌第，享年七十有八。天子為之廢朝，凡朝廷賢，設位而哭者，不知幾人，冊贈司空。明年四月庚午，歸葬鄭州滎澤縣先太保之兆，祔於潁川韓氏贈華陰郡太夫人之塋。
夫人丞相少師休之孫，丞相晉國公滉之女，柔順之德，紀於前銘，下從舅姑四十有三年矣。子景複，衛尉卿；曰嗣複，戶部侍郎；曰紹複，舉進士登宏詞科；曰師複，未仕，用文為業。女適右司郎中韋公素。孫承渙，試大理評事鄜坊節度巡官。承渙之下及在童稚者十有一人。大卿侍郎以翱之受恩也久，來請為誌。銘曰：
公生六年，太保棄捐。未及成童，虢國又終。漂泊江湖，誰食誰衣。服習文學，不勞於師。爰始有名，既於永歸。六十一年，祗慎德儀。由直屢黜，進無異詞。凡所臨蒞，去而可思。與之厚者，莫匪雋材。自我進者，多遇良能。恩建葭莩，濡洽以財。袒免緦麻，亦盡其哀。止足告歸，偃息邱園。子裔孫童，十有五人。有列卿曹，貴為侍郎。祿秩且多，膳飲馨香。門吏諸生，中外顯光。車馬盈門，歲時之良。既壽且貴，示終以常。福薦攸歸，疇可比望。為廟太祖，百世蒸嚐。
公諱某，字盧符，宣州刺史元慶之曾孫，著作郎贈少府監恬之子。公九歲貫涉經史，魯山令元德秀，行高一時，公往師焉。魯山令奇之，號公為「馬孺子」，為之著《神聰讚》，由是名聞。中書令郭公子儀奏為懷州參軍，充四鎮伊西庭節度巡官，從事河陽三城、河東三府，累轉試大府丞，因得太原府倉曹。黜陟使裴伯言謂公堪為諫官，薦之於朝，拜殿中侍禦史，充昭義軍節度參謀。召為太子左讚善大夫，遷主客員外郎，使於海東。複命，授興元少尹。入為將作少監，改國子司業，遷秘書少監，又加史館修撰。元和十三年十一月己酉，寢疾卒。公博覽多藝，奕棋居第三品。家貧未嚐問生業，祇以纂錄自樂為事，撰《曆代紀錄》《類史》《鳳池錄》《纂寶折桂錄》《新羅紀行》《將相別傳》，及所為文，總四百八十八卷。年登八十，官貳秘書，職領太史，雖不極於富貴，亦儒者之難及也。夫人潁川陳氏，贈潁川郡君，先公終三十年餘矣。有子七人，曰文則，由進士補錢塘尉；第二、第四子文範並早卒；曰文同，曰文約，讀書著文，有名於進士場；曰文輿，曰溪郎，皆恭守家法。女五人，其存者三人，未笄。文同等奉公之喪，以明年二月祔葬於偃師，從先塋。謂翱嚐從於史氏之列，來請為誌。
元和九年歲直甲午正月十九日丁卯，浙東道觀察判官將仕郎試大理評事攝監察御史李翱，奉其叔氏之喪葬於茲。叔氏諱術，生子曰王老，遠在京師，翱實主其事。銘曰：
翱生始言，叔氏棄歿。爰殯於野，年周四甲。豈無諸親，生故或迫。亦有息子，旅宦京國。邱墳孰封，鬆檟未列。殯宇零毀，狐狸所穴。中夜遠思，酸淒心骨。是以乞假公府，言來筮宅。追念延陵，喪子嬴博。葬不歸吳，於禮其合。唯叔平生，遊居是邑。夭謝於此，靈幽其托。女侄之西，仲兄之北。冥昭何異，可用居息。孰為故鄉，乃樹松柏。
君諱佶，字叔正，樂安人，殿中侍禦史元植之孫，靈府功曹日新之子。君少遭父喪，養母以孝稱。京兆尹崔光遠表試左清道率府兵曹參軍，敕攝富平縣尉知縣事。及克複京師，以功授成都府犀浦縣丞，又以優授涇陽縣尉。會吐蕃犯都，代宗幸陝州，君召募吏人保守佛寺，寇不敢逼，擢為本縣令，充渭北十縣團練使。及駕還京，為同列潛構，功不得論。仆射裴冕冤而奏之，得長安縣尉。轉本縣丞，曆太府寺丞。未幾，遷監察禦史京畿館驛使判官。中書侍郎元載為潭漕使，請為判官。轉殿中侍禦史，又檢校工部員外郎兼侍禦史判官如故。元載得罪，君左授建州建安尉。及楊炎入相，君以書戒之，由是楊怒而不用。又移虔州司戶，再授信州司馬。觀察使鮑防以為判官權知饒州事。遘疾歸，卒於信州。權窆於州西原。有詩兩卷。前娶宗王氏女，生男冀，為邠州司法參軍，三女各為士妻。後娶杜氏女，生子三人，曰漵、曰羨、曰並，女五人，長女嫁長洲尉源鹹季，次女適權穎，三女早卒，少女二人未許嫁。漵曆佐大府，以吏能有聲，為度支振武營田使，得試協律郎，攝監察禦史。元和十四年，杜氏卒，漵乃自信州奉府君之喪，合葬於萬年楊村，從先人舊塋。漵嚐與翱同事嶺南府，翱知漵之才，亟薦於時，故漵來請誌。銘曰：
士生於時兮，所貴者才。有才無命兮，古今所哀。噫！
公諱儒衡，字庭碩。年二十四得進士第，曆四門助教。故相鄭公餘慶尹河南，奏授伊闕尉，充水陸運判官。及鄭公守東都，又請自佐，得監察禦史，轉殿中。禦史台奏其材，詔即以為真。曆侍禦史司封員外郎戶部郎中，遷諫議大夫，三月以本官知制誥，歲滿轉中書舍人。二年遷禮部，入謝，賜三品衣魚。數月丁尊夫人憂，再期服除，權知兵部侍郎。月餘母夫人暴卒，公一號絕氣，久而乃息，遂得重疾，不能見親友。既祥益病，長慶四年四月壬辰，竟薨，年五十六。
公氣和貌嚴，望之若神，言不妄發，與人有誠，甫其相信，不用約結，每以時安危、生民之病為己務。從父兄元衡再為丞相，以重厚名終始，公實潛有補助。其為諫議、舍人，每遇事不當，必奏疏盡言。皇甫鎛為相，剝下以媚天子，給邊兵衣食以不可用物，兵士或以火燔之，其帥磊哭，將自刃者，邊幾亂。公累以疏言，憲宗召問，大悅。逾月，鎛竟罷度支。及大行皇帝即位，鎛遂斥殆死州。其為兵部才數十日，凡議論者潛曰：「武兵部必相矣。」蓋上擇日將相之，而公以喪免。有文集二十五卷，制集二十五卷。
曾大父載德，潁川郡王左羽林將軍。大父平一，懲後族之禍，逃官於崧山，中宗初，徵拜起居舍人考功員外郎，有文章傳於當時。父登，常州江陰縣令，贈禮部侍郎。夫人隴西李氏，先公卒。嗣子曰籌，年十五，次子年十三。女二人，長女許嫁盧立，立良士，為興元節度司空晉公從事；次女嫁前進士崔搏，搏有學行。其從父子渾，以五月丙子，奉公之喪歸祔河南緱氏禮部先公之墓次。公之先薨，召其友禮部郎中李翱執臂以別，且曰：「我將死，凡家事細大，皆有條畫在文字矣。平生誌業，於此窮矣。公於我厚，我死，公其銘吾墓以傳焉。」既十二日而公果歿，君子以為知命。及薨，朋友之在位者，皆請告泣哭以相吊，其不識者，亦望風以歎。天子罷朝一日，贈工部尚書。籌尚幼，哭泣幾絕，親戚不忍聞其聲。其能奉遺命以終訖公意。銘曰：
武宗出周，聖發之苗。厥孫聘魯，乃列《春秋》。秦漢之交，曰臣王趙。實大其家，亭侯以紹。厥支十七，晉陽乃封。子孫因家，以及於唐。神堯順天，酂侯翼扶。武烈諫酷，五木成盧。考公逃貴，於嵩之下。江陰潔白，世嗣其雅。德蘊位細，慶叢於公。惟公之興，罔不自躬。言不苟出，與人有誠。名譽四延，震蕩厥聲。再罹大苦，不堪以病。先期告終，恬以順命。毅毅武公，是維碩人。我哀刻識，俾或可傳。
府君諱則，字某，涼武昭王十三世孫。大父獻，眉州別駕。時宰相有請昏者，力不可止，因去官居家。弟遇疾暴卒，別駕燒一指以禱於神，既而弟複生，自說方就縶，上帝有命，以兄燒指，宜複其生。別駕生令一，侍中源乾曜以子求婚，府君拒之固，以詞抵之，貶黔州彭水尉，遂以壽終。府君始十餘歲，先夫人以之從喪，歸殯汝州，由是依於舅族。少好老子、莊周之言，與群童遊，盡能記他童之所習。先夫人學《左氏春秋》，博該百家之書，故府君以經史浸潤，力田供養，由是少不肯求仕。善草、隸書，弓矢博奕，皆得其妙。既冠，得濠州定遠尉。假令他縣，令嚴而行，吏急民寬，富豪並貧民之產而不稅者，盡以法治之，貧民用安。罷職複返其初。從事嶺南，得試左武衛兵曹，於福建得試太子通事舍大人理司直，授歙州長史。宣歙觀察使請為判官，奏未下，以疾卒，年七十四。夫人河南元氏，壽州刺史從之女，年六十八，先府君而終。生子某、子某，皆未仕卒。女子五人，長女婿禮部員外鄭錫，次女婿桂州觀察使杜式方，次女婿京兆韋放，次女婿滎陽鄭循禮，小女婿密縣尉鄭公瑜。幼子克恭，少讀書學文，以兄舉進士，家事自飭，弗克求名，故年四十六，始奏授睦州司兵。累遷試大理司直兼殿中侍禦史，充鹽鐵推官。寶曆三年三月，克恭奉府君、夫人之喪，歸葬於鄭州某縣岡原。翱知克恭之材十三年矣，故克恭以府君之葬來召請，且曰：「將以六月庚申窆。知克恭者若吾季叔，又安可以辭？」銘曰：
德不稱祿，鬼神之責。材優以賤，古人不戚。非道弗求，曷計人爵。慶蘊而傳，後必有積。其葬為誰，孝子之卜。蓍蔡僉吉，嘉原創擇。合骨於茲，終永其托。何以識之，有鬆有柏。
君諱士瓊，字德卿，范陽人，家世為甲姓，祠部郎中融之長子。明經及第，曆寧陵、華陰二縣主簿，知泗州院事，得協律郎。鄭少師之留守東都，奏為推官，得大理評事。韓尚書代為留守，請君如初。尚書節將陳許奏充觀察判官，得監察禦史。府罷歲餘，除河南府戶曹，以疾免。河南尹重其能，奏為司錄參軍。八月癸酉，發疾而卒，年六十九。
君少好著文，精曉吏事。少遊故丞相楊炎、張延賞之門，楊美其文詞，張每歎其吏材過人。嚐攝職同州，當徵官稅錢，時民競出粟易錢以歸，官鬥至十八九。君白刺史言狀，請倍估納粟，下以澤民，上可以與官取利。刺史詰狀，君辯其所以必然。刺史行之，民用得饒。未一月，果被有司牒，和收官粟，鬥給六十。後刺史到，欲盡入其羨於官，君既去職，猶止之曰：「聖澤本以利民，民戶知之，不可以獨享。」刺史乃懸榜曉民，使請餘價，因以絹布高給之，民亦歡受，州獲羨錢六百萬。其為戶曹，決斷精速，曹不擁事。及為司錄，始就官，承符吏請曰：「前例某等一十五人合錢二千，僦人與司錄養馬，敢請命。」因出狀。君訶曰：「汝試我耶？」使拽之，將加杖。承符吏眾進叩曰：「前司隸皆然，故敢請。」君告曰：「司錄豈不自有手力錢耶，用此贓何為？」因叱出之，召主饌吏約之曰：「司錄、判官、文學、參軍，皆同官環處以食，精粗宜當一，不合別二。無踵舊犯，吾不恕。」及月終，廚吏率其餘而分之，文學、參軍得司錄居三之一，君曉之曰：「俸錢、職田、手力數既別官品矣，此餐錢之餘，不當計位高下，從此後自司錄至參軍平分之。」舊事掾曹之下，各請家僮一人食錢，助本司府吏廚附食，司錄家僮或三人或四人，就公堂餘食，侵撓廚吏，弊日益長。君使家僮二人食錢於司錄府吏廚附食，家僮終不入官廚。召諸縣府望吏告曰：「某居此歲久，官吏清濁侵病人者，每聞之，司隸職當舉非法，往各白汝長，宜慎安廉靖，以澠池令為戒。」其所改易，皆克己便人，堪為故事。及君卒，士君子相吊哭，鹹以為能高而位卑不副。
有子三人，孺方、嗣宗、嗣業，號慕祗守，不失家法。女二人。前娶清河崔敏女，無子，後娶滎陽鄭虯之女，有子，故皆祔葬於祠部塋東北。孺方叩頭泣曰：「丈人嚐與先子同官而遊，宅居南北鄰，敢請紀石。」翱不得辭，乃據所見聞者鐫其實，可推類以知凡所從事之賢。銘曰：
嗟盧君，性直而用優，約己以利人。宜壽宜貴，以拯時所艱。其緘而不伸，以喪厥神，豈奪惠於東民。悲夫！
侯高字元覽，上穀人。少為道士，學黃老練氣保形之術，居廬山，號華陽居士。每激發則為文達意，其高處駸駸乎有漢魏之風。性剛勁，懷救物之略，自儕周昌、王陵，所如固不合，視貴善宦者如糞溲。與平昌孟郊東野、昌黎韓愈退之、隴西李渤浚之、河南獨孤朗用晦、隴西李翱習之相往來。汴州亂，兵士殺留後陸長源，東取劉逸淮，乃作《吊汴州文》，投之大川以訴。貞元十五年，翱遇元覽於蘇州，出其詞以示翱。翱謂孟東野曰：「誠之至者必上通，上帝聞之，劉逸淮其將不久。」後數月而劉逸淮竟死。其首章曰：「穹穹與厚厚兮，烏憤予而不攄。」翱以為與屈原、宋玉、景差相上下，自東方朔、嚴忌皆不及也。達奚撫為楚州，起攝盱眙，祭酒李公遜刺衢州，請治信安，其觀察浙東，又宰於剡，三縣皆有政。不幸得心疾，留其子狗兒於翱家而歸廬山，不到，卒江西。其子婿王適使傭吉勉求君所如，值君卒，吉勉以君喪殯於袁州之野，而複於適。適又死，適之妻使吉勉來告於翱，翱以狗兒歸適妻。居二年，適妻又死，狗兒尚童，翱慮吉勉之短長不可期，則君之喪終不墳矣，故使吉勉往葬之，而識其墓，以示狗兒。
年月日，故懷州錄事參軍武氏妻傅氏，卒於其兄弟之家。越月日，權葬於汴州某縣某鄉。前此者武居官而卒，傅氏有子曰俱兒，俱兒奔父之喪，未及返，傅氏又卒。俱兒奔父之喪，孝道也；傅氏卒於兄弟之家，戀母也。傅氏戀母，其教施於子，傅氏之歿，不為朽矣。
夫人姓京兆韋氏，尚舍奉禦說之次女也。年十三，執婦道於昌黎韓氏府君諱弇。自後魏尚書令安定桓王六世生禮部郎中雲卿，禮部實生府君。進士及第，朔方節度請掌書記，得秘書省校書郎，累遷殿中侍禦史。貞元三年，吐蕃乞盟，詔朔方節度使即塞上與之盟，賓客皆從。其五月，吐蕃不肯盟，殿中君於是遇害，時年三十有五。夫人始年十有七矣，有女子一人，其生七月而孤。夫人之母前既不幸矣，夫人以其女子歸於其父，弗數年，其父又不幸。夫人泣血食貧養其子，有道自慎於嫌，節行愈高，雖烈丈夫之誌不如也。猶有董氏姊，繼衣食仁之焉，不數年，董氏姊又不幸，夫人於是天下無所歸托矣。殿中君從父弟愈，孝友慈祥，貞元十六年，以其女子歸於隴西李翱，夫人從其女子依於李氏焉。降年短命，三十有二，貞元十八年八月甲辰，卒於汴州開封新裏鄉之某村。其明年正月辛酉，隴西李氏以其喪葬之於陳留縣安豐鄉岡原。殿中君之先葬於河陽，惟君之沒，不得其喪，夫人是以不克葬於河陽，而獨墳於陳留，弗克祔於殿中君之族，而依於女子氏之黨，以從女子之懷，權道也，且將有待也。殿中君文行甚修，位甚卑，沒於王事。初體部君好立節義，有大功於昭陵，其文章出於時，而官不甚高。殿中君又無嗣。嚐聞諸君子曰：「位不稱德者有後。」禮部君曷為然哉？於是敘其孤女之悲，以誌於墓門。銘曰：
女子之生兮七月而孤，所恃者母兮夫何辜。天蒼蒼兮不回，生幾時兮終日哀。
曾祖仁徹，隋吉州太和縣丞。祖元之，皇考功員外郎，贈吏部郎中諫議大夫。考義，皇汾州司戶參軍，贈信州刺史。京兆府萬年縣青蓋鄉交原裏東海徐公，年七十二。公諱申，字維降，東海剡人。永泰元年，寄籍京兆府，舉進士秘書省正字，初辟巡官於江西，又掌書記於嶺南行營。哥舒氏之亂平，奏授大理寺評事，轉司直兼監察禦史，賜緋魚袋，又充節度判官於朔方，改太子司議郎兼殿中侍禦史，選授洪州都督府長史。時刺史嗣曹王舉江西兵討李希烈，故以長史行刺史事，任職有成，曹王薦之，遷韶州刺史。
四十餘年刺史相循居於縣城，州城與公田三百頃皆為墟，縣令、丞、尉雜處民屋。公乃募百姓能以力耕公田者，假之牛、犁、粟種與食，所收其半與之，不假牛犁者三分與二。田久不理，草根腐，地增肥，又連遇宜歲，得粟比餘田畝盈若幹，凡積粟三萬斛。將複築室於州故城，令百工之伎以其藝來者，與粟有差，刺史臨視給與，吏無所行其私，以故人皆便信，應募者數千人。陶人不知墁而塗有餘，杇人不板築而牆有餘，築人不操斤斧而工有餘，陶者、杇者、築者、工者，各以其所能相易，未十旬而城郭室屋建立如初。刺史以官屬遷於新城，縣令之下，各返其室。創六驛、新大市、二道、四館，器用皆具。曲江縣五百人以狀詣觀察使，請作碑立生祠。公自陳所為不足述，假令如百姓言，乃刺史職宜如此，何足多者，不願以小事市名。觀察使嘉其讓，密以狀聞，遷合州刺史。其始來也，韶之戶僅七千，凡六年遷合州，其去也，倍其初之數，又盈四千戶焉。
初先夫人歿於江西，遭賊難未克返葬，寓於西原。公不赴合州，表請奉喪歸祔於河南偃師縣。既滄景觀察使奏請景州刺史闕，其帥輒以其僚屬將校自為之，不請有年矣，宰相累進刺史名，皆不出，及召公入，言合上旨，遂下詔遷朝散郎使持節景州諸軍事景州刺史，充本州團練使兼禦史中丞，賜紫金魚袋，尋加節度副使。其明年滄景節度使始朝，二年又朝，遂留，詔以其從父兄代之，奏以公充行軍司馬。公遂以信州府君塋近漕河，表求改葬於重山，詔許之。
既徵入京師，遷朝散大夫使持節都督邕州諸軍事守邕州刺史本管經略招討使，禦史中丞賜紫如初，是歲貞元十七年也。詰俚盜，除其暴，掠良聚攻，禁下如令。通蠻夷道，責土貢，大首領黃氏率其屬納質供賦。黃氏、周氏、韋氏、儂氏，皆群盜也，黃氏之族最強，盤亙十數州，周、韋氏之不附之也，率群黃之兵以攻之，而逐諸海。黃氏既至，群盜皆服，於是十三部二十九州之蠻寧息無寇害。其明年制遷使持節都督廣州諸軍事守廣州刺史兼禦史大夫，充嶺南節度觀察處置本管經略等使，散官賜如故。前節度使歿，掌印吏盜授人職百數，謀夜發兵為亂，事覺奔走。公至，陰以術得首惡殺之，不問其餘，軍中以安。蠻夷俗相攻周群聚，緣盜發輒捕斬，無複犯者。蕃國歲來互市，奇珠、玳瑁、異香、文犀皆浮海舶以來，常貢是供，不敢有加，舶人安焉，商賈以饒。二十一年進階銀青光祿大夫，元和元年詔加金紫光祿大夫檢校禮部尚書，封東海郡開國公，食邑二千戶，餘如故。詔書未至，有疾薨於位。
凡三佐藩屏之臣，五為刺史，一為經略，一為節度觀察使，階累升為金紫光祿大夫，爵超進為開國公，官亟遷為禮部尚書。其事業皆足以傳示後世，為子孫法。享年七十，雖不登於上壽，儒者榮之。前夫人渤海高氏，子皆夭。後夫人扶風竇氏，封國夫人，有子元弼，前右衛倉曹參軍，以讀書屬文為業。謹具曆官行事如前，伏請牒太常編錄。謹狀。
曾祖泰，皇任曹州司馬。祖浚素，皇任桂州長史。父仲卿，皇任秘書郎，贈尚書左仆射。公諱愈，字退之，昌黎人。生三歲父歿，養於兄會舍。及長讀書，能記他生之所習，年二十五上進士第。汴州亂，詔以舊相東都留守董晉為平章事宣武軍節度使，以平汴州。晉辟公以行，遂入汴州，得試秘書省校書郎，為觀察推官。晉卒，公從晉喪以出，四日而汴州亂，凡從事之居者皆殺死。
武寧軍節度使張建封奏為節度推官，得試太常寺協律郎，選授四門博士，遷監察禦史。為幸臣所惡，出守連州陽山令。政有惠於下，及公去，百姓多以公之姓以命其子。改江陵府法曹參軍，入為權知國子博士。宰相有愛公文者，將以文學職處公，有爭先者，構公語以非之，公恐及難，遂求分司東都。權知三年，改真博士，入省為分司都官員外郎，改河南縣令，日以職分辨於留守及尹，故軍士莫敢犯禁。入為職方員外郎。華州刺史奏華陰縣令柳澗有罪，遂將貶之，公上疏請發禦史辯曲直，方可處以罪，則下不受屈。既柳澗有犯，公由是複為國子博士。改比部郎中史館修撰，轉考功郎中，修撰如故，數月以考功知制誥。
上將平蔡州，先命禦史中丞裴公度使諸軍以視兵，及還，奏兵可用，賊勢可以滅，頗與宰相意忤。既數月，盜殺宰相，又害中丞不克。中丞微傷，馬逸以免，遂為宰相，以主東兵。自安祿山起范陽，陷兩京，河南、北七鎮節度使，身死則立其子，作軍士表以請，朝廷因而與之。及貞元季年，雖順地節將死，多即軍中取行軍副使、將校以授之節，習以成故矣。朝廷之賢，恬然於所安，以苟不用兵為貴，議多與裴丞相異。唯公以為「盜殺宰相，而遂息兵，其為懦甚大，兵不可以息；以天下力取三州，尚何不可」，與裴丞相議合，故兵遂用。而宰相有不便之者，月滿遷中書舍人，賜緋魚袋，後竟以他事改太子右庶子。
元和十三年秋，以兵老久屯，賊未滅，上命裴丞相為淮西節度使以招討之。丞相請公以行，於是以公因本官兼禦史中丞，賜三品服及魚，為行軍司馬，從丞相居於郾城。公知蔡州精卒悉聚界上，以拒官軍，守城者率老弱，且不過千人，亟白丞相，請以兵三千人間道以入，必擒吳元濟。丞相未及行，而李自唐州文城壘提其卒以夜入蔡州，果得元濟。蔡州既平，布衣柏耆以計謁公，公與語奇之，遂白丞相曰：「淮西滅，王承宗膽破，可不勞用眾，宜使辯士奉相公書，明禍福以招之，彼必服。」丞相然之。公令柏耆口占為丞相書，有禍福，使柏耆袖之，以至鎮州。承宗果大恐，上表請割德、棣二州以獻。丞相歸京師，公遷刑部侍郎。
歲餘，佛骨自鳳翔至，傳京師諸寺。時百姓有燒指與頂以祈福者，公奏疏言：「自伏羲至周文武時，皆未有佛，而年多至百歲，有過之者。自佛法入中國，帝王事之，壽不能長。梁武帝事之最謹，而國大亂。請燒棄佛骨。」疏入，貶潮州刺史。移袁州刺史，百姓以男女為人隸者，公皆計傭以償其直而出歸之。入遷國子祭酒。有直講，能說《禮》而陋於容，學官多豪族子，擯之不得共食。公命使曰：「召直講來，與祭酒共食。」學官由此不敢賤直講。奏儒生為學官，日使會講。生徒奔走聽聞，皆相喜曰：「韓公來為祭酒，國子監不寂寞矣。」
改兵部侍郎。鎮州亂，殺其帥田宏正，征之不克，遂以王庭湊為節度使，詔公往宣撫。既行，眾皆危之，元稹奏曰：「韓愈可惜。」穆宗亦悔，有詔令至境觀事勢，無必於入。公曰：「安有受君命而滯留自顧？」遂疾驅入。庭湊嚴兵拔刃，弦弓矢以逆。及館，甲士羅於庭，公與庭湊、監軍使三人就位。既坐，庭湊言曰：「所以紛紛者，乃此士卒所為，本非庭湊心。」公大聲曰：「天子以為尚書有將帥材，故賜之以節，實不知公共健兒語，未嚐及大錯。」甲士前奮言曰：「先太史為國打朱滔，滔遂敗走，血衣皆在。此軍何負朝廷，乃以為賊乎？」公告曰：「兒郎等且勿語，聽愈言。愈將為兒郎已不記先太史之功與忠矣，若猶記得，乃大好。且為逆與順，利與病，不能遠引古事，但以天寶來禍福為兒郎等明之。安祿山、史思明、李希烈、梁崇義、朱滔、朱泚、吳元濟、李師道，複有若子若孫在乎？亦有居官者乎？」眾皆曰：「無。」又曰：「令公以魏博六州歸朝廷，為節度使，後至中書令，父子皆授旌節，子與孫雖在童幼者亦為好官，窮富極貴，寵榮耀天下。劉悟、李祐皆居大鎮，王承元年始十七亦仗節，此皆三軍耳所聞也。」眾乃曰：「田宏正刻此軍，故軍不安。」公曰：「然汝三軍亦害田令公身，又殘其家矣，複何道？」眾乃讙曰：「侍郎語是。」庭湊恐眾心動，遽麾眾散出，因泣謂公曰：「侍郎來，欲令庭湊何所為？」公曰：「神策六軍之將，如牛元翼比者不少，但朝廷顧大體，不可以棄之耳，而尚書久圍之何也？」庭湊曰：「即出之。」公曰：「若真耳，則無事矣。」因與之宴而歸，而元翼果出。乃還，於上前盡奏與庭湊言及三軍語，上大悅曰：「卿直向伊如此道！」由是有意欲大用之。王武俊贈太師，呼太史者，燕趙人語也。
轉吏部侍郎。凡令史皆不鎖廳出入，或問公，公曰：「人所以畏鬼者，以其不能見也，鬼如可見，則人不畏矣。選人不得見令史，故令史勢重，聽其出入，則勢輕。」改京兆尹兼禦史大夫，特詔不就禦史台謁，後不得引為例。六軍將士皆不敢犯，私相告曰：「是尚欲燒佛骨者，安可忤？」故賊盜止。遇旱，米價不敢上。李紳為禦史中丞，械囚送府，使以尹杖杖之。公曰：「安有此？」使歸其囚。是時紳方幸，宰相欲去之，故以台與府不協為請，出紳為江西觀察使，以公為兵部侍郎。紳既複留，公入謝，上曰：「卿與李紳爭何事？」公因自辯，數日複為吏部侍郎。
長慶四年得病，滿百日假，既罷，以十二月二日卒於靖安裏第。
公氣厚性通，論議多大體，與人交始終不易，凡嫁內外及交友之女無主者十人。幼養於嫂鄭氏，及嫂歿，為之服期以報之。深於文章，每以為自揚雄之後，作者不出，其為文未嚐效前人之言，而固與之並。自貞元末以至於茲，後進之士，其有誌於古文者，莫不視公以為法。有集四十卷，小集十卷。及病，遂請告以罷。每與交友言既，終以處妻子之語，且曰：「某伯兄德行高，曉方藥，食必視本草，年止於四十二。某疏愚，食不擇禁忌，位為侍郎，年出伯兄十五歲矣。如又不足，於何而足？且獲終於牖下，幸不至失大節，以下見先人，可謂榮矣。」享年五十七，贈禮部尚書。謹具任官事跡如前，請牒考功下太常定諡，並牒史館。謹狀。
