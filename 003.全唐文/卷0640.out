盧坦字保衡，河南人。父巒，贈鄭州刺史。坦少孤，初任韓城縣尉，曆宣城、鞏、河南三縣尉。其吏河南，知捕賊，杜黃裳為河南尹，謂坦曰：「某家子與惡人遊，破舊產。公為捕賊，盍使察之？」坦對曰：「凡居官終始廉白，祇入俸錢者，雖曆大官，亦無厚蓄以傳；其能多積財者，必剝下以致。如其子孫善守之，是天富不道人之家也，不若恣其不道，以歸於人。坦以為宜，故不使察。」黃裳驚視，因使升就堂坐，自此日加重。
及黃裳為吏部侍郎，將授以太常博士。會鄭滑節度使李複表請為判官，得監察禦史。薛盈珍為監軍使，累侵軍政，坦每據理以拒之。盈珍嚐言曰：「盧侍禦所言皆公，我故不違也。」有善吹笛者，大將十餘人同啟複，請以為重職。坦適在複所，問曰：「眾所請可許否？」坦笑曰：「大將等皆久在軍積勞，亟遷以為右職。奈何自薄，欲與吹笛少年同為列耶？」複告諸將曰：「盧侍禦言是也。」大將慚遽走出，就坦謝，且曰：「向聞侍禦言，某等羞愧汗出，恨無穴可入。」李複病甚，盈珍以甲士五百人入州城，人皆恐駭。坦遽止之，盈珍不敢違。復卒，盈珍主兵事，制以姚南仲代。盈珍方會客，言曰：「姚大夫書生，豈將材也。」坦私謂人曰：「姚大夫外雖柔，中甚剛，又能斷，監軍若侵，必不受。禍自此萌矣。若從公喪而西，必遇姚大夫。吾懼為所留以及禍。」遂潛去。姚果以牒來請，終以不逢得解。及盈珍與姚隙，從事多黜死者。
王緯觀察浙西，兼鹽鐵使，請坦為轉運判官。及李錡代，請如初，轉殿中侍禦史。錡所行多不循法，坦每爭之，詞深切，聽者皆為之懼。累求去不得，凡在錡府七年，官不改。錡惡狀滋大，坦慮及難，又非可以力爭，遂與裴度、李約、李棱繼以罷去。後數年，詔追錡入，錡遂扇兵士，殺留後以留己，因發兵取宣州，為其將所擒，送斬死。
順宗皇帝寢疾，王叔文居翰林，決大政，天下懍懍。坦說宰相韋執誼：「速白立皇太子，以樹國本。」執誼深納其言，將以為殿中侍禦史。時禦史中丞亦以為請，王叔文使人請坦，將以為員外郎，知楊子留後，坦假他詞不受，叔文不悅，故事皆不行。及王叔文貶出，坦遂為殿中侍禦史。
權德輿為戶部侍郎，請為本司員外郎，尋轉庫部兼侍禦史知雜事，未久，遷刑部郎中，知雜事如故。赤縣尉有為禦史台所按者，京兆尹密救之，上使品官釋之。坦時在宅，台吏以告，坦白中丞，請覆奏然後奉詔。品官遂以聞，上曰：「吾固宜先命所司。」遂使宣詔，乃釋。
數月遷禦史中丞，賜紫衣，分司東都。尋歸西台。初上禁絕罷鎮節度使等獻財貨，載於赦條，時山南節度使柳晟、浙東觀察使閻濟美皆罷鎮有所獻，坦劾奏之，晟、濟美皆白衣待罪。上召坦對，曰：「柳晟、閻濟美所獻皆家財，非刻下，卿勿劾。」坦對曰：「陛下所以布大信於天下者，赦令是也。且兩臣首違詔，臣職當舉奏。陛下不可以失大信於天下。」上曰：「朕既受之矣，如何？」坦曰：「出歸有司，以明陛下之德。」上善之，竟為宰相所寢。
李錡之誅，有司將自淮安王之下墳墓皆毀之，宰相不敢言，坦奏曰：「李錡與國同族，其反逆不道，身既斬死，並殺其子，罪塞矣。若將追毀祖父墳墓，臣以為不可。淮安王有佐命之功，且國貞，又死王事。漢誅霍禹，不毀霍光之墳，房遺愛伏誅，罪不追於元齡，此前代及聖朝之故事也。《康誥》曰：‘父子兄弟，罪不相及。’若將易之，無乃罪及良臣，且傷大體乎？」上改容曰：「非卿言，何由知？」遂命停毀，仍禁樵采，給五戶守淮安王之墳，以示不忘其功。上策賢良方正之士，有懷書策入者，將深罪之。坦奏言：「四方不明知所犯，必以為策詞抵忤。宜輕其責。」上從之。江寧節度使裴垍入為仆射，行香時將處諫議、常侍之上。坦引故事及姚南仲近例以為證，裴垍怒曰：「姚南仲何足為例耶？」坦應曰：「姚仆射但不是敕使耳，何不足以為例也？」遂為垍所排，改左庶子。
坦初為殿中，當杜黃裳為相，故累遷，凡二十有三月而至中丞。及居官守道，正言日聞，而人忌其遷之速。數月，宰相裴垍白以為宣、歙、池等州都團練觀察處置等使兼禦史中丞宣州刺史。劉辟反逆，其婿蘇強坐誅死，強兄宏為晉州從事，自免歸，人莫敢用，坦奏言：「蘇宏有才行，其弟強坐劉辟反誅，宏與強相去三千裏，必不通謀，以強廢宏，非陛下惜才之誌。」因請宏以為判官。上曰：「假令蘇強當時不就誅，尚宜隨材而任之，況在其兄耶？」遂得請。及在宣州，江淮大旱，米價日長，或說節其價以救人，坦曰：「宣州地狹，穀不足，皆他州來。若制其價，則商不來矣，價雖賤，如無穀何？」後米鬥及二百，商人舟米以來者相望。坦乃借兵食，多出於市，以平其直，人賴以生。當塗縣有渚田久廢，坦以為歲旱，苟貧人得食取傭，可易為功，於是渚田盡辟，藉傭以活者數千人，又以羨錢四十萬代稅戶之貧者，故旱雖甚，而人忘災。五年冬，遷刑部侍郎，充諸道鹽鐵轉運使，減冗職八十員，自江之南補置付之，院監使無所與。數月，轉戶部侍郎，判度支。
坦曆更重位，以朝廷是非大體為己務，故多所陳請，或上封告。泗州刺史薛謇為代北水運使時，畜馬四百匹，有異馬不以獻者。事下度支，乃使巡官往驗之，未反，上遲之，使品官劉泰昕按其事。坦上陳，以為「陛下既使有司驗之，又使品官往，豈大臣不足信於品官乎？臣請先罷免」，疏三奏，上是之，遂追劉泰昕。舊賦於州郡者，或非土地所有，則厚價以市之他境。坦悉條奏，各去其所無，罷宣歙度支米，收其價以移之於湖南，免江南鹿臘，配之鄜汝州，以韓重葉為代北水運使，開廢田，列柵二十，益兵三千人，歲收粟二十萬石。八年，西受降城為河所壞，城使周懷義上言宰相，議徙天德故城。坦以受降城張仁願所作，城當磧石，得制北狄之要，若避河流，宜退三數裏，其費不多，天德故城北倚山，去河甚遠，失制虜要地，非便，因使水運使察視遠近利病，以圖進。上使品官強文彩覆之，文彩言與坦合。上召坦使條陳，將行之，竟為宰相所奪，乃出坦為劍南東川節度使。周懷義數月憂卒，燕重於代其位，遂移天德故城，軍士歸怨，因殺重於，屠其家。
初坦與宰相李絳議論多合，絳藉以為己助，及坦出半載而絳罷。坦至東川，奏罷兩稅及山澤、鹽井、榷率之籍，夷人歌之。錦、劍二州有通文成州路，每歲奏發二千兵以防西蕃，其實不過一二百人，坦乃奏於衝地置戍鎮之。上誅蔡州，詔發兵二千人於安州，每朔望使人問其父母妻子，其有疾者與之藥，故兵士皆感恩而無逃者。及薨，贈禮部尚書。
建中四年，李希烈陷汴州，既又將盜陳州，分其兵數千人抵項城縣，蓋將掠其玉帛，俘累其男女，以會於陳州。縣令李侃不知所為，其妻楊氏曰：「君縣令也，寇至當守，力不足死焉，職也。君如逃，則誰守？」侃曰：「兵與財皆無，將若何？」楊氏曰：「如不守，縣為賊所得矣。倉廩皆其積也，府庫皆其財也，百姓皆其戰士也，國家何有？奪賊之財而食其食，重賞以令死士，其必濟。」於是召胥吏百姓於庭，楊氏言曰：「縣令誠主也，雖然，歲滿則罷去，非若吏人百姓然。吏人百姓，邑人也，墳墓存焉，宜相與致死以守其邑，忍失其身而為賊之人耶？」眾皆泣許之。乃徇曰：「以瓦石中賊者，與之千錢；以刀矢兵刃之物中賊者，與之萬錢。」得數百人，侃率之以乘城，楊氏親為之爨以食之，無長少，必周而均。使侃與賊言曰：「項城父老，義不為賊矣，皆悉力守死。得吾城，不足以威，不如亟去。徒失利，無益也。」賊皆笑，有蜚箭集於侃之手，傷而歸。楊氏責之曰：「君不在，則人誰肯固矣？與其死於城上，不猶愈於家乎？」侃遂忍之，複登陴。項城小邑也，無長戟、勁弩、高城、深溝之固，賊氣吞焉，率其徒將超城而下。有以弱弓射賊者，中其帥墜馬死。其帥希烈之婿也。賊失勢，遂相與散走，項城之人無傷焉。刺史上侃之功，詔遷絳州太平縣令。楊氏至茲猶存。
婦人女子之德，奉父母舅姑，盡恭順，和於娣姒，於卑幼有慈愛，而能不失其貞者，則賢矣。至於辨行陣，明攻守勇烈之道，此固公卿大臣之所難。厥自兵興，朝廷注意寵旌，守禦之臣，憑堅城深池之險，儲蓄山積，貨財自若，冠胄服甲，負弓矢而馳者，不知幾人。其勇不能戰，其智不能守，其忠不能死，棄其城而走者有矣。彼何人哉？若楊氏者，婦人也，孔子曰：「仁者必有勇。」楊氏當之矣。讚曰：凡人之情，皆謂後來者不及於古之人。賢者自古亦稀，獨後代耶？及其有之，與古人不殊也。若高湣女、楊烈婦者，雖古烈女，其何加焉？予懼其行事堙滅而不傳，故皆敘之，將告於史官。
嗚呼！孔氏云遠，楊朱恣行。孟軻距之，乃壞於成。戎風混華，異學魁橫。兄嚐辯之，孔道益明。建武以還，文卑質喪。氣萎體敗，剽剝不讓。儷花鬥葉，顛倒相上。及兄之為，思動鬼神。撥去其華，得其本根。開合怪駭，驅濤湧雲。包劉越嬴，並武同殷。六《經》之學，絕而復新。學者有歸，大變於文。兄之仕宦，罔辭於艱。疏奏輒斥，去而復還。升黜不改，正言亟聞。貞元十二，兄佐汴州。我遊自徐，始得兄交。視我無能，待予以友。講文析道，為益之厚。二十九年，不知其久。兄以疾休，我病臥室。三來視我，笑語窮日。何荒不耕，會之以一。人心樂生，皆惡言凶。兄之在病，則齊其終。順化以盡，靡惑於中。欲別千萬，意如不窮。臨喪大號，決裂肝胸。老聃言壽，死而不亡。兄名之垂，星斗之光。我撰兄行，下於太常。聲殫天地，誰雲不長。喪車來東，我刺廬江。君命有嚴，不見君喪。遣使奠犖百酸攬腸，音容若在，曷日而忘，嗚呼哀哉！尚饗。
維大和元年歲次丁未九月庚申朔二十日己卯，朝散大夫守右諫議大夫知制誥李翱，謹以清酌庶羞之奠，敬祭於亡友故福建都團練觀察處置等使兼禦史中丞獨孤君侍郎之靈。嗚呼！昔我與君，自少而歡。中暫乖阻，周荊眇綿。宣城越中，二府周旋。同事於公，職以相連。子常推後，我唱其先。叔向汝齊，不紉而堅。蘭馨以聞，乃在掖垣。引我代己，其謂真賢。共升於朝，亦又多年。或外或內，莫余或捐。君齒少我，髮鬢都元。豐盈角犀，氣茂神全。當臻上壽，福祉昌延。何為發瘍，針藥弗蠲。有妻既喪，有子童然。喪祭誰主，銘旌有翩。嗚呼哀哉！唯短與長，會歸於死。以存悲逝，前後皆爾。哭君之哀，痛折支指。欲抑不能，縱之曷已。嗚呼哀哉！入君之戶，但有裳帷。思與君言，不見容儀。薦肉不食，酌酒不持。嗟嗟用晦，何亟臻斯。嗚呼哀哉！尚饗。
嗚呼！蘊德在躬，必逢其慶。利物之至，宜乎得政。君居翰林，遭國之病。建立詔制，所頒未定。決危凝於一言，討篡逆以從正。橫兵刃以森列，述王心而革命。伏群情於頃刻，咸屬目以生敬。既名遂而眾安，乃登庸而輔聖。窒因依之他路，收爵賞之全柄。升俊良之滯淹，摧奸兇之熾盛。何襮柔而中毅，護勳賢於視聽。惟廷相之雍雍，伊近世而疇並。將協德以致理，事有初而未竟。方陳謀於帝前，忽顚仆以終命。雖禀受之有數，亦生靈之不幸。嗚呼哀哉！緬維昔歲，陪迹南宮。省已何有，辱交於公。公賢偶時，羽若飛鴻。走斥於外，困不能通。公相未幾，遽歸自東。司諫左垣，視草禁中。汲引之惠，如帆得風。飄淪八年，顛白成翁。幽蟄忽發，渙然啟蒙。烈士感知，矧惟賤躬。間以存歿，心悲曷窮。奠爵而拜，公其表衷。嗚呼哀哉！尚饗。
前此八年，公在宣州。翱歸自南，下江之流。公發辟書，使者來召。言重禮至，實賓之右。內懼不稱，又安敢辭。仰公之德，自托如歸。亦既在門，有言必信。翱亦不貳，知賢則進。公曰：「汝言，我用無疑。每疑賢者，患不能知。汝正而公，與我氣合。有懷必陳，無謂弗納。」公遷侍郎，翱赴浙東。宦途有阻，困不能通。公陳上前，出白丞相。保明無過，炤灼有狀。事遂解釋，奏方成官。非公之力，其退於田。公鎮劍州，翱亦東掾。亟言於相，曷不以薦。官罷在家，臥病飲貧。惟公見念，復召為賓。自修辟牒，以復前好。承命而行，不憚遠道。餘及陝郊，聞公之喪。失聲泣哭，若火煎腸。公為大臣，一心正直。發言動聽，義形在色。公出乎外，眾論日歸。輔相之位，實公所宜。惟公之薨，骨鯁道衰。天下失望，賢人共悲。生必有盡，自古皆爾。歿而益光，孰與公比。喪車東去，歸祔先址。臨路一號，永訣於此。嗚呼哀哉！尚饗。
嗚呼！貞元中歲，公既為郎。始獲趨門，仰公之光。遂假薦言，幽蟄用彰。德惠之厚，歿身敢忘。公以直道，於南出藩。謬管記室，日陪討論。舊政多秕，如絲之棼。與賢共謀，穢滌榛燔。監戎戾強，陰附包奸。潛譖危疑，處之若閑。並兼百流，清濁中分。賓主之義，由茲益敦。公自登朝，及於謝政。善接交友，居官恪敬。溫然如春，柔立不佞。坐直屢退，進匪由競。更曆中外，聲華日盛。咸期作相，為國之慶。宜而不居，斯可云命。知足告休，頤養於家。子為侍郎，光耀芬葩。亦列卿曹，秩祿且多。孫童滿前，園沼經過。門吏盈朝，宴賞有加。宜哉萬壽，吉慶靡他。棄此弗顧，哀哉奈何。嗚呼哀哉！身誰不貴，有後斯榮。惟公之嗣，實大家聲。公為弗亡，顯顯其名。嗚呼哀哉！卜筮叶期，返宅於滎。翱復守郡，居不敢寧。追懷恩舊，躬在郊坰。承教絕績，刻揚德馨。縞服前導，盡哀墓庭。尚或鑒此，公乎有靈。嗚呼哀哉！尚饗。
嗚呼！天地粹氣，降為哲人。忠播大惠，濟於生民。命與時違，有此不伸。責安所歸，乃在鬼神。嗚呼哀哉！兄初有疾，隸人來告。走駟往視，連呼不覺。痛攪我腸，誰其能療。嫂姪既至，患亦微痊。我時屢往，笑語依然。實希返初，以及高年。謫官分曹，拜恩遄發。負罪即路，不遑去別。意謂全德，功當及人。尚祈會面，復接歡忻。如何一乖，死生驟分。嗚呼哀哉！豈虞濬之，遂臻於茲。舍我而去，將安取規。惟後與先，能校幾時。短耶長耶，終永同歸。死為盡乎，將有所之。惟盡惟有，兄其已知。嗚呼哀哉！兄之既疾，告於妻子。自古神聖，莫不皆爾。名垂不滅，能光萬祀。生平交故，歿後誰是。吾友在東，可以托死。且吾所有，往謂編紀。吾名無存，乃賢在史。臨絕又告，丁寧心耳。所錄既到，酸慘啟書。披尋未窮，漫洟盈裾。生雖相好，歿更有餘。敢辭厚命，但惡空虛。著兄之德，刻石幽墟。傳乎萬祀，用顯名譽。嗚呼哀哉！兄喪東來，我拘郡事。❥❥❥❥棺不得視。形存心遊，蕩魄傷氣。一杯寫情，四望歔欷。嗚呼哀哉！尚饗。
嗚呼！材不如君，富貴者眾。身喪遠郡，不逢世用。如君之年，存者則多。而遽謝歿，傷哉奈何。官不展心，壽不及老。妻少子稚，棄去何早。我知子能，一十八年。力竟不及，於茲已焉。臨君之喪，灑酒以訣。刻石在壙，名傳詎滅。下從先人，萬古之藏。要歸於盡，安問短長。嗚呼哀哉！尚饗。
秘書少監十弟諒之之靈：惟君文行修潔，夙負嘉名。累升科第，士友歡接。遂登諫省，蔚以直聞。周曆南宮，連刺三郡。得風告罷，入貳秘書。致政於家，息心養疾。沈恙頓已，日望其除。告言不聞，凶訃遄至。嗚呼哀哉！年未五十，有男早亡。少妻主喪，有息非嗣。報施之道，冥茫孰知。嗚呼哀哉！吾責刺遠州，道裏遐闊。病不得見，喪不得臨。痛悼摧傷，淒貫心骨。有酒在盞，有肉在盤。魂兮其來，歆此單薄。灑淚遣祭，哀而不文。孰期諒之，去矣長別。嗚呼哀哉！尚饗。
維元和七年歲次壬辰九月景辰朔十五日庚午，觀察判官攝監察禦史李翱等，謹以清酌庶羞之奠，致祭於劉君之靈。我等與君，同列賓筵。共食偕行，歲辰再遷。公事多暇，嬉遊百般。柳垂於塘，荷秀於川。或泛在水，或登在山。飲酒終夜，觴觥往還。笑言無虐，咸盡其歡。君實強盛，時惟壯年。宜哉壽考，福祿來臻。奈何遭疾，針藥弗痊。日冀返初，憂危遽傳。長路未極，琴書忽捐。嗚呼哀哉！堂有老母，室有少妻。幼男稚女，或童或孩。發聲怨切，吊者酸淒。祔葬舊域，隨喪以歸。已矣劉君，自古如斯。有肉一豆，有酒一卮。我來一別，去去長辭。嗚呼哀哉！尚饗。
嗚呼！某維錢君，絜行而文。上第有司，藉藉京秦。退居於湖，遭病且貧。乃耀雄詞，單使來臻。中丞覽之，嗟歎盈辰。遂馳官牒，請列賓筵。翩然而至，灼灼有聞。實司表奏，章句出群。有時過我，蘊積皆申。無言不契，有奧必陳。每日仰公，心知古人。古人孰知，幸聯為賓。與我相接，三十餘旬。不見有過，潛然日新。余有行❥❥鄭之間。書劄日來，道遠情親。丁寧戒我，已事亟還。方將執手，復展歡欣。如何中道，哀訃忽聞。驚呼失聲，迸淚流巾。豈其相逢，丹旐載翩。少妻慟哭，聽者酸辛。漫漫者天，曲直誰賢。梁冀張讓，富貴在身。童烏項橐，夭枉其年。王鳳何得，賈誼何愆。將貴賤前定，或短長偶然。其誰司之，施與何偏。天不肯告，使人惑焉。臨喪寫哀，備在斯言。萬事皆已，一觴在前。死矣奈何，悲哉錢君。
嗚呼！伏波之生，好兵自喜。幼有壯節，騰身出仕。定冊歸漢，謨俞帝旨。筭無失畫，功伐可紀。破斬徵側，實平交趾。來往蠻溪，未卒而死。小人赤口，曷本於理。薏苡南還，明珠譖起。乃收侯印，爵不及子。遺德不忘，愛留社裏。築廟以祭，人畏其鬼。久而若新，千歲不毀。詁詁蚩蚩，易白成緇。孔子義失，勳華不慈。曾氏殺人，母投於機。居竊厥嫂，陳平不疑。申生寘堇，晉有驪姬。無極巧舌，伍奢族夷。孟子傷讒，萋兮作詩。公失其所，梁松實為。何獨將軍，自昔如斯。故士有歷萬代而不滅者，常被訕於當時。苟窺心而不怍，雖棄置其奚悲。赫赫聖帝，嘉賢命詞。酒斝既設，神乎降思。尚饗。
自春亢陽，將害嘉穀，是以齋心命使，用祈於王。惟神降歆，明應如答，陰雲周布，膏澤四施。旱苗復生，宿麥重秀，臣人歡悅，草木鮮榮。惟王之功，拯祐於下。某忝尹京邑，慮迫群心，實荷王化，道以嘉祉。方當月禁，不殺牛羊，謝王嘉錫，曷敢稽留，且薦中素，非陳豆羞，請俟逾月，乃列牲牢。
維長慶三年十月二十七日，朝議郎守尚書禮部郎中上輕車都尉李翱，謹遣舒州攝要籍司衙前軍虞候吳潭，以清酒鹿脯告辭於灊山大神之靈。翱自去歲，來臨此邦。遭罹炎旱，淮左畢同。鄰郡逃亡，十家六空。惟此舒人，安業於農。我政無能，遘此威凶。災同報異，乃神之聰。事幸無敗，譽斯有融。遂忝帝命，復官南宮。皆神所祐，我亦何功。將赴京邑，路沿大江。遣使來辭，神鑒予衷。
維長慶元年歲次辛丑十二月癸亥朔十九日辛巳，父舒州刺史翱，以酒果之奠，敬別於第七女足娘子之靈。吾以前月二十八日蒙恩改授舒州刺史，以明日將領汝母等水路赴州，故以酒果，來與汝別。嗚呼！我為汝父，汝則吾女。王命有期，不得安處。延陵喪子，葬不歸吳。考之於禮，其合矣夫。汝之形骨，托終此土。汝之精神，冥漠不睹。上及於天，下及於泉。鬼神有知，汝骨安全。永永終古，無有後艱。我來訣別，涕淚漣漣。嗚呼！尚饗。
