起字舉之，宰相播弟。貞元十四年進士，登制策直言極諫科。元和時累官吏部侍郎。文宗朝拜兵部尚書，遷太子少師。武宗會昌四年拜左僕射，封魏郡公，擢山南西道節度使同中書門下平章事。大中元年檢校司空。卒年八十八，贈太尉，諡曰文懿。
我皇則銅渾而有倫，應木德之惟新。展東郊之盛禮，出左個而迎春。所以先庚有秩，舊典攸遵。將欽承上帝，而敬授於下人者也。於是法駕鏗鏘，嚴城翕習。見太史之先謁，知勾铓之已及。都人士女，候彩仗以駿奔；文物聲明，擁彩華而鱗集。莫不聽玉漏而雷動，赴靈壇而嶽立。於是辟重門，遵九逵。服蒼玉，載青旗。草木之萌，必因茲而動矣；原野之蟄，亦自此而啟之。展聖容之穆穆，引天步之遲遲。有翼有嚴，不徐不疾。百辟陪乘，千官扈蹕。遵皇衢而卻轉，度青門而迥出。八鑾振響，隨解凍之和風；五輅騰輝，映麗天之遲日。東郊之中，肅穆會同。俎豆莘莘而駭目，衣冠楚楚而鞠躬。祥雲為之鬱靄，佳氣為之蔥蘢。青帝克禋，必來顧而來享；元穹廣覆，何自西而自東。當是時也，四遐縱觀，五福來備。瞻聖皇之回輪，知太昊之整轡。登台者漸樂，擊壤者鹹遂。莫不荷煦嫗於陰陽，感溫仁於天地。夫然，則跂行可以不夭，根著可以漸苞。異逆暑之吹豳，空聞乎德肅於火；殊迎寒於旁磔，何足以禮行於郊。則知和氣熙熙，盛容濟濟。必蒼龍之整駕，當青鳥之司啟。握金鏡而明王道，調玉燭而昭國體，莫不在迎春之盛禮。
惟皇禦曆也，播一德之景光，統三正之令日。端大裘於正位，酌中靈於休吉。元老伏稱於丹墀，大夫建祚於聖術。致君壽日，比華封而祝堯；獻酒福庭，與鈞天而合律。於時銅龍啟曙，文物斯崇，六英鏗鏗而迭奏，萬國鏘鏘而會同。上方端玉珽，儼宸衷，布發生之明命，暢大化於元功。欲以宣景福於遐邇，同介祉於君公。壽獻南山，率土願歌於周《雅》；位登北極，惟仁亦播乎薰《風》。既而舞蹈於丹禁之前，再拜奉陶唐之酒，趨雲陛以陳詞，向爐煙而稽首。升降濟濟，將宣納祐之晨；俯仰愔愔，大啟如天之壽。進退有則，威儀可觀，頌百靈於更始，讚萬祀於履端，傳喜氣而六事以正，布春令而五教在寬，故知我道化無疆，德風吹萬。皇猷大啟，青陽始建。千秋禦曆，既同傅氏之詞；五采綴觴，有異邯鄲之獻。慶流華夏，德配乾坤，傳呼而珍符畢集，應時而嘉瑞實繁，所以麟鳳來祥於聖澤，日月揚光於化元。士有觀國之光，賡歌大貺，當元正之令節，仰禮容於仙仗。佩聲的，大矣三公之儀；瑞氣絪縕，邈乎九天之上。
國家敷文教，布時令。爰振鐸於九衢，將采詩於萬姓。上立其典，將興詠之必聞；下聽其音，知從諫而則聖。事且彰於歲首，禮無虧於春孟。所以夏訓是崇，周官克敬。亦既戒止，居然可珍。赫赫奕奕，爛爛磷磷。以金為鈴，且嚐巧於懿匠；剡木為舌，將托音於下人。及夫拂拭光生，提攜彩發。順一人之施令，采四海之箴闕。鐬鐬於遐邇之路，杳若和鑾；煌煌於前後之車，爛如明月。於以闡幽，於以冥搜。知政教之茲始，表申嚴之所由。動素手而知音愈出，注清耳而其義可求。色耀皇衢，映遲遲而日麗；聲搖紫陌，隨獵獵而風遒。昭彰有儀，掌握成韻。因木德之將盛，懷金聲而載振。或聆之而胥悅，或抑之而旅進。豈比夫鼓有節而斯通，雷發聲而先徇。可以展六義，可以陳四《詩》。在道途而無壅，致朝廷之允厘。驚百眾以泠泠，昭其聲也；沃九重於翼翼，失則革之。鐸之為義也深，鐸之為用也固。虛其中而不屈，圓其外而合度。可以揚天之聲，可以遵王之路。令出不返，知遒人之是司；道之將行，幸夫子之可喻。故其鎔鑄式珍，錯磨永新。舊典斯考，英聲克振。既有符於元化，斯永保夫青春。
國家布和令，稽舊章。候葭灰之所應，取榆火之有常。鑽之彌堅，初若切磋之響；動而愈出，俄生煒煜之光。火則循利，人惟向方。豈徒宣明於四海，固將貽範於百王。時也遲遲日升，習習風至。太蔟中律，勾铓整轡。擇木之宜，順天之利。曆曆初種，常散莢而如錢；煌煌是求，必鑽木而成燧。曲直有倫，尋尺為珍。啟炎上之氣，當發生之辰。佐暄妍於獻歲，助煦嫗於陽春。比皇明之燭幽，既自邇而及遠。葉時令而委照，爰舍舊而謀新。始青林兮見采，終洪爐兮有待。鬱攸之氣方騰，枯槁之容不改。其執熱也，殊金燧之感；其攻堅也，非水石之鑽。佩之或雜於刀礪，用之以代其槐檀。運手而綠煙乍起，屬目而朱焰可觀。餘燼收之而有耀，死灰然之而孰難。束縕是繁，抱焦眾夥。何鎔鑄而不賴，何燔炙而不可。紅星忽迸，不異乎種天之星；朱火既飛，詎同夫敲石之火。則知調其玉燭，取彼白榆。誠國之美利，亦君之遠圖。始韜光而無朕，卒既燥而有孚。所以微成於著，有生於無。豈徒嚴凝之鄉，樹於北塞；晼晚之景，失於東隅。宜乎大化不爽，餘光必共。莫不愛一人之火化，為百姓之日用。
乾坤設兮，其儀有二；寒暑運兮，其序有四。聖人則天而順氣，故改火而鑽燧。大矣其功，博哉其利。智以濟物，時以作事。萬人由是資生，六府以之鹹遂。爾其始也，命工徒，案林麓。選槐檀之樹，榆柳之木。斬而取也，期克順於陰陽；鑽而改之，序不愆於寒燠。既類夫求美玉而琢山石，又似乎采明珠而剖蚌腹。爾其鑽也，勢若旋風，聲如驟雨。星彩晨出，螢光夜聚。赫戲鬱攸，熾振怒。青煙生而陽氣作，丹焰發而炎精吐。影旁射而曜威，氣上騰而作苦。冠五行以斯用，審四時而是取。司方守赤，以備乎南北東西；利物濟人，用配乎金木水土。則知火之為德，候而為期；火之為用，無以尚茲。輝赫赫而不滅，性烈烈而自馳。其猛也，物則望而畏矣；其炎也，人則寒而附之。豈不以陽氣所稟，厚生所資。用於燧人之氏，職於火正之司。及乎日月其逝，春秋相推。取舍有常，必假於人力；新舊迭用，無乖於天時。惟火之用，其則有順。其初也，鑽一木而挺英；其大也，燒萬物而為燼。豈止夫田單克燕，孟明伐晉。或焚舟而濟河，或爇牛而破陣而已哉？今我國家七德聿修，九牧入貢。若以之鑠金為鼎，可以備物致用；若以之鑄金為器，可以安人和眾。然則鑽燧之始，既已如彼；利用之美，又亦如是。濟乎今古，達乎遐邇。猗歟！火之不可闕也如此。
蟄以寒閉，春以陽和。閉者得時而後振，和者煦物而無頗。萬穴之中，或羽毛而櫛比；積塊之下，或鱗甲而駢羅。或蠢蠢以潛發，應熙熙之屢過。則知出處有時，變通為貴；煦嫗斯感，嚴凝罔畏。跂行喙息，負日月之融光；蠕動蠉飛，得天地之仁氣。爾其形分土石，色動邱墟。潛乎野處，達彼岩居。曆窮陰而茲久，當獻歲之厥初。思麗景之鳴躍，念和氣以吹噓。順於時比應雷之雉，感於候同上冰之魚。況夫勾铓整轡，太簇紀月。蒸以絪縕，斂其觱發。或振羽而不倦，或動股而不歇。細則蚃以淩空，巨則連蜷而抉窟。處否藏周，逢時出幽。順地之理，承天之休。將昭蘇而忽變，豈枯槁而為儔。想像山川，依稀原隰。氣且布於感動，力無違於燥濕。秘邃泥蟠，依稀土蟄。青雲之表，期蜿蜿以龍升；繡戶之前，佇翩翩而燕入。則知離於淹滯，托彼沈潛。苟存身而有待，必坯戶而是瞻。豈惟《月令》舊章，紀之而無斁；《時訓》前典，徵之而不厭。客有窮屈伸之理，得行藏之體。固無恨於陸沈，將必俟於天啟。
國家順仲春之律，開藏冰之室。將以均寒暑，分老疾。北風始壯，且納而必周；西陸有期，因用而斯出。是時木德司辰，條風報春。物惟求舊，令乃謀新。有頒冰之職，有伐冰之臣。安得深藏於重壤，自當登禦於一人。有司奉明詔，薦清廟。啟其室，觀其徼。連鍤既下，不作衝衝之聲；厚土忽開，已發峨峨之照。獻羔之禮既宣，祭韭之義克全。將使陰不伏，陽不愆。詎有東風之解，莫移北陸之堅。皎潔兮玉壺乍奪，清瑩兮金境爭鮮。鑒乎其中，雖臨深而履薄；積於其外，終嶽峙而峰連。此輿人之所納，縣人之所傳。乃祓以桃弧，升於蘭殿。淩陰去而寒盡，禦座來而春變。其為利也溥，其為用也遍。群寮是錫，足以表鴻恩；百祀方修，足以成嘉薦。向若藏之不以宜，啟之不以時。自然光而不耀，貞以自持。同土石而棄矣，何賓祭而用之。德既自此宣，政亦自此審。禦霜雹以清沴，調風雨而成稔。開五色之瑞，福應方來；葉七月之章，頌聲曷寢。豈惟求履霜之堅，思積水之凜。冰之開也在於人，冰之用也進於君。昔享司寒，雖蒙於幽閉；今將清暑，終見於區分。儻不遺於茲日，期不掩於前聞。
元英變律，青陽報春。伊曲沼之方燠，始泮冰於斯辰。北陸初凝，昔峨峨而色閉；東風忽解，驚片片之光新。所以將延軒騎，稍媚鹹秦。散亂瓊岸，離披玉津。開碧潭之漾漾，如白石之磷磷。豈必積窮穀而與競，塞長河而見倫。則知煦嫗有待，沍寒無必。將辭烈烈之風，漸映遲遲之日。或竹破而瓦裂，或鏡華而玉質。帶宿草而猶沾，添新泉而更溢。小大惟錯，方圓不一。臨深之戒稍窺，履薄之危漸失。蠶之績也，必見其淪胥；鯉或感焉，匪勞於剖出。璀錯騰外，淋漓積中。隨波響激，遵渚光融。下魚竿而不隔，泛仙舟而已通。渙渙初流，自同夫溱水。衝衝罔鑿，奚取於豳風。是知冰在池而合散，池與冰而虛滿。腹堅難俟於星回，磔裂必因乎風暖。皎潔不私，清明在茲。殊玉壺而覯止，異淩台而藏之。鼠無得而潛伏，狐由是而決疑。和而不同，始堅然而固節；積而能散，終渙爾以隨時。客有覽名都之秀，盼回塘之溜。知迷津而可通，在解凍之斯候。
我皇審緹幕，候元英。法天之序，立人之程。律變於冬，必順時而冬命；水盛於北，亦隨方而北迎。所以修舊典，闡鴻名。受太史之先謁，率群辟而躬營。況肅殺以北陸，將昭宣乎上京。於時時和歲豐，勞農息力。結冰於坎，改火於國。天欣玉燭之太和，人受銅渾之罔忒。由是文物成，聲明飾。皇皇濟濟，鏘鏘翼翼。向仙蹕之駐，方引旆於司南；望曉星之殘，尚建杓於禮北。及夫禁城啟，寒漏極。分天仗而雲布，遵皇衢而繩直。嚴飆絕元輅之響，愛日動鐵驪之色。一人由之而展容，萬姓於焉而仰德。既而臻靈壇，薦嘉肴。奠之以玉，縮之以茅。雖布政於元堂，以居乎左個；而司晨者黑帝，必祭於北郊。蓋示敬於端冕，非取樂於懸匏。及夫整宸儀，回天步。考時訓而鹹若，稽《月令》而畢賦。導嚴凝之氣，無奪其倫；應廣莫之風，不愆於渡。則知北郊之為禮，所以佐天而成功，亦以感神而葉中。故宜百神蚃，萬宇朝宗。豈止運行而成歲，閉蟄而為冬。
律呂以迭而相成，陰陽以獨而不生。總二氣而取則，俾萬物而立程。可以揣亭毒之理，可以順天地之情。其係時也，必誠必信；其吹萬也，無臭無聲。原夫制自伶倫，跡於嶰谷。始葉音於靈鳳，終制器於截竹。其名可紀，則一暑而一寒；其數可陳，則陰六而陽六。所以均我節物，而周乎倚伏。借如黃鍾建子以為本，林鍾建未以為君。動夷則而葉墜，應姑洗而草薰。霜雪因之以罔忒，禽獸候之而必聞。雖覆載之莫窮，而飛灰可揣；謂陰陽之不測，而寸管斯分。故王者曆象為務，職司是勖。奉之以布令，法之以成俗。肅殺初佐於金風，絪縕竟調於玉燭。動植無擾，含靈斯足。莫不因律呂之相生，濟仁壽之大欲。既而同其法度，節其疾徐。既環周之無極，亦鱗次而用諸。故能欽《月令》之不爽，布歲和之有餘。八風既從兮惠化爰被，十旬不散兮休徵可書。伊上瑞之臨汝，實疇人之起予。則律不作無以葉五音之術，呂不助無以成萬物之實。洞於精微，生於陰騭。在孕育以咸暢，處金石而無失。則吹於寒谷，不惟鄒子之方；葉於樂府，奚獨延年之律。我皇欽若時令，克諧宮羽。來遠人而風雲表祥，張大樂而鳥獸率舞。是知順相生之義，而德冠乎三五。
昔者聖人稽天地之本，達造化之方。將以律而召呂，明自陰而應陽。清濁所資，葉讚之功共有；煦吹無滯，輔成之理更相。所謂以氣而導聲，以聲而宣氣。用諧和而感通上下，假合而生成品彙。窮神於短長之象，動必相須；會數於九六之爻，用而不既。當其二儀方辟，萬化攸初。以嶰穀厚均之美，審葭灰聚散之餘。氣類潛通，若琴瑟之心相感；雄雌既辨，比鳳凰之德皆如。亦由顧影而形分，命宮而商應。合君臣際會之理，得夫婦剛柔之稱。精誠所致，雲龍之感召必同；終始相明，日月之循環可證。若八風順序，六氣和平。等四時之代運，符五位之相生。定寒暑之功，必能成歲；審疾徐之度，亦足和聲。故得天理不奸，物情和愜。草木以之而暢遂，乾坤於焉而交接。兵家之否臧未兆，懸以先知；樂府之聲音所諧，動能允葉。今也初陽應候，萬物思時。念惠風之將入，顧寒穀而奚疑。必使法軒轅之明，方今可也；如或繼伶倫之妙，何代無之。於是放誌希夷，凝心惚恍。酌動靜之理於開闔，達感應之情於影響。今所以賦律呂之事，莫不欲使百王而共仰。
葭灰陽物，銅管陰類。陽物以健動為宜，陰類以虛受為器。一則本乎天，一則通乎地。因時出矣，本乎天者親上；乘氣泄焉，通乎地者啟。感兩儀以成道，應六管而為事。明夫律通則氣來，灰動則時至。知晝夜之迭代，表子午之更位。辨方辨卦，乃立節而為八；定至定分，故均氣以為四。於是聖人設矣，君子用之。於以則地氣，於以奉天時。仲夏將臨，則蕤賓設候；孟秋既屆，乃夷則應期。大呂具實，而冬實於醜；太簇己散，而春蠢於寅。可謂自微形著，有條不紊。明天道之大備，則帝道之廣運。且夫範金以為律，當其空有律之明；燔葭以為灰，當其動用灰之輕。律之空其或吐或納，灰之輕則有虛有盈。由是識坤德之順靜，探乾德之遊行。其入也柔順，其出也剛勝。或處陽而陰生，或在陰而陽孕。見律中而灰動，知地感而天應。如此，神可以窮，數可以究。事可得而待，時可得而候。是以聖人執茲一柄，形被九有。時寒暑之往來，辨昏明之妍不。夫物之妙用，則感於無為。物或不爽，則應用無差。彼葭灰之造微，與天地而宜契。我皇敬授不忒，故能燮理無虧。
天何言哉，有闕則補。持五石而是用，彼四時而能取。成乎圓象，故資可轉之功；定彼乾儀，蓋俟至堅之主。所以裨覆燾，仰周普。磨礱入鍛，成功豈濫於宋人；緝綴為勞，至德何慚於山甫。乾道甚明，配彼清貞。類鼓鑄而可致，冀穹元而是營。石不能言，默助無為之化；天將假手，潛因妙用而成。則知媧氏之為功也，體物情立，取法誌生。眄悠遠而求則，象規圓而作程。小大寧遺，俾隨形以溥博；嵯峨不墜，皆投質於輕清。若乃元造呈材，神功效技。他山以綴，象帝自邇。卿雲初觸，當碧落以麗乎；銀漢同流，激清霄而即彼。天象又元，石質既堅。究勤勞而日月逝矣，成廣大而星辰係焉。暖積素之煙，尚疑苔點；降如絲之雨，終若溜穿。觀夫圓則九重，功惟百煉。眷無親而克敬，當有道而可見。言柔與剛，崇高是將。運有徒於晝夜，比為炭於陰陽。織女停梭，受支機於河漢；荊人抱璞，嗟韞玉於穹蒼。補之伊何，以當其闕。照悠悠於峻極，驅鑿鑿於超忽。想夫取鍛之日，排剛之時。齟齬不安，或表艱難之步；清明於外，猶生錯落之姿。正圓虛之廣矣，下長風而淒其。是知補上天於煉石，蓋虛實之相資焉。
鄒子處寒穀之陲，審至音之宜。能噓吸而律應，使嚴凝而氣移。驗乎卜居，殊緹幕之攸設；稽乎假器，匪葭灰之所吹。當其地映嶔，山連鬱律。夏皚皚而多凍，晝蒼蒼而少日。草木絕其滋榮，飛走悲其慘栗。雖彈弦於帝舜，孰致其和；雖扣角於師文，必慚其術。由是鼓其用，濟於眾。將鉤深以致遠，在識密而鑒洞。響發於寒威，氣感於春暉。何續斷而臻極，乃洪纖而入微。[QM50]]其和，土囊之風乍出；淒淒積變，夾鍾之律方歸。逸韻未殫，發越林巒。始驚蟄於煦嫗，俄解凍於淒寒。誰謂暖風蚤來，節奏於絳唇之末；誰謂溫風潛扇，抑揚於玉指之端。於以闡溫燠，於以發亭育。鄙元鶴之舞庭，類雕虎之嘯穀。清泠散徙，岡聯嶺屬。疇人慚其術窮，田父欣其野沃。則千旬不散之瑞，其事未榮；南薰不競之占，其理未精。孰若探至賾，究幽情。化烈烈之瘠土，成薿薿之嘉生。豈比夫廟列零陵，徒聞白琯之麗；竹收嶰穀，空為丹穴之鳴。別有翻飛之侶，暄妍是處。固將嚶嚶以出穀，豈獨離離而生黍。
國家順天之情，作人之程。乃懸乎土炭，有象夫權衡。惟土也葉陰氣之動，惟炭也應陽氣而生。故將法之而令出，瞻之而教成。乃左乃右，一重一輕。苟二物之不爽，知四序之攸平。有司修厥官，承厥緒。繩木有準，鈞銖獲所。香炭於是而善係，累土由之而畢舉。分乎多少，則無黨無偏；候以高卑，知一寒一暑。若乃芳歲闌，嚴更殘。黃鍾中律，黑帝司官。昴中見而昭晰，日北至而沍寒。於是岌岌斜指，亭亭上幹。土則從輕，知眾陰之將謝；炭推持重，知一陽之己攢。暨夫春令變木，夏德司火。鹿解角而氣新，君登台而物夥。二氣交而猶昧，六律推而末可。然後懸法示人，表微在我。觀夫炭則高而漸危，窺夫土則垂之如墮。彼銅渾兮自慚，空鎔鑄以相參；彼金壺兮可厭，從晝夜而為驗。孰若土炭之有常，為邦國之舊章。恒不飾而不美，無玉振與金相。影每分於高下，色且對乎元黃。不假飛灰，自符於律呂；何必測影，而知夫短長。向若鴻爐長爇，厚地斯藏。安足以調夫四氣，而傳之百王。於赫大君，穆然端拱。懸之而無冬無夏，法之而是遵是奉。信不謬於陰陽，詎可欺其輕重。
國家謹時以授人，敬卜以事神。每殺性以獻歲，用釁龜於孟春。法於天，不失建寅之正位。塗以血，而皆祀骨之至珍。是尊是奉，必躬必親。《周官》之規不爽，《呂氏》之令維新。時也鬥柄潛移，葭灰稍暢。筮氏之占有待，龜人之職無曠。由是發巾笥之下，於廟堂之上。乾乾兮捧九江之殊形，翼翼兮出十朋之異狀。然後刲牲來思，流血注茲。映乎顏則渥丹初啟，運乎手則研朱作施。所以布幽泉之物，於枯槁之姿。必勾铓之用事，俾僂句之不欺。負圖之處既占，獻兆之求必果。迫而察也，異太史之定墨；遠而望焉，謂卜師之揚火。物以好生為德，我則鑽而堅；物以受汙為累，我方告其虔。不潛寧同於居蔡，見珍皆得於巢蓮。閱山澤之形，紛其維錯；染青黑之緣，赫以相鮮。木德式臨，官占有俟。幽讚先知之道，啟迪從長之美。豈比夫楚軍鼉鼓，虐執蹶由；齊國鯨鍾，仁稱孟子。且車甲之釁也，所以交於神明。孰若考元吉，謀永貞。候青陽之辰，是儀是準；設朱殷之色，必信必誠。用能稽大疑，決碩畫。罔櫝中而致毀，鹹蓍下以慎擇。既釁之而有征，願保之而無斁。
沔彼積水，凜乎高秋。秋應律兮則勁，水為潭兮至幽。當草木之不芳，獨開翠色。因天地之始肅，更變寒流。匪騷人之詠歎，實知者之娛遊。邇其畜奫淪之色，得蕭瑟之氣。就其淺則亹共清，臨其深則兢兢是畏。居下流之可保，信上賞之為貴。寂爾不動，湛然恒平。正衣冠而必審，燭毫髮而必呈。性則納汙，能積小以成大；時方收潦，故沿濁而更清。鷗浪不振，鷺濤不驚。同至人之虛受，比君子之持盈。懿其歇昏霾，羅物象。峰巒之所攢列，雲煙之所來往。媚潛蚪之幽姿，疏遊人之煩想。不汪汪於千頃，自泠泠於百丈。寫星火兮初流，涵珪月兮始上。湛清華於古木，於以交輝；澄鮮彩於層空，於焉競爽。虛明莫映，皎鏡無私。處不爭而成德，體自然以為資。金風乍搖，似易水蕭蕭之日；木葉方落，如洞庭嫋嫋之時。映泬寥之遠天，動悠揚之短晷。與碧落而相合，將清光兮乍起。淨如練兮可名，清濯纓兮增美。儻朝於海，知引往而納來；如挈其瓶，可注茲而挹彼。安彼皎潔，利物含宏。益金堤之皛，窺銀礫而澄澄。飛螢乍臨，疑列宿之在漠；纖鱗或躍，若迎春而上冰。豈清淮之可玩，何靈溪之是矜。則知沸潭無湧，聞之於栗烈；寒潭見底，稱之於洞澈。孰若積元流，當素節。金鏡同朗，冰壺共潔。既妍媸而照臨，幸清通之區別。
鬱彼宿霧，蔽乎遠天。霧晻靄以氣徹，天清泠而色鮮。仰之彌高，五裏始分其杳爾；積而能散，三光忽映其粲然。昔人引之，以喻見賢。奇姿允葉，美質相宣。豈徒卷冥冥之淨綠，覿昭昭於上元。始則雜氛昏，掩高朗。霏微有色，散漫無象。文豹去之而退藏，螣蛇遊之而來往。將欲縱遙睇，滌煩想。則蒼蒼大圓之色，願豁其清明；英英上德之容，亦如其瞻仰。及夫收地表，歇天衢。啟晨光之有耀，辟麗景而多娛。於是碧落如邇，青冥若無。既仰之而不及，將覯止而豈殊。且欲蓋而彰，人與天而合契；不言而信，天與貌而相符。則知賢為眾夥，人不知兮蔽之孰可；天實悠久，霧不披兮睹之則不。故將通顯於幽情，配美於高明。空蒙既同於席卷，寥廓乃喻於冰清。惟人也，玉立斯映。惟天也，管窺莫競。既遐邇之無氛，自心神而可瑩。狀煙消於冪冪，始露澄潭。凝塵洗之濛濛，自開朗鏡。所以彰風采之異，見光儀之盛。異哉一言之美，萬祀攸欽。陋決雲而觀劍，小披沙而見金。有美人兮，青陽是仰，藻鏡斯臨。自然比天於霄漢，卷霧於沈陰。亦何必觀樂廣之容，始欽重器；信衛瓘之說，方獲明心者哉。
配乎地者惟山，麗呼天者為日。登岧嶢之峻極，見曈之初出。廓靈海百川之宗，孕金鳥千里之質。浮圓光於沆瀁，煥鮮耀而灩溢。雖騰輝於碧浪之中，詎侔色於紅萍之實。觀夫烈霾曀，赫炎精。擘洪波，太清。馮夷駭躍，罔象奔驚。照灼兮驪珠潛吐，堂朗兮龍燭忽生。愕群仙於金鏡，驚天雞於玉京。巨浸半涵，猶韜普天之美；人寰尚暝，孰識未融之明。懿其千仞可躋，四目斯在。危岫陵乎碧落，日域遼乎滄海。既登陟以遐觀，知濛汜之浴彩。晨光乍分，夜色未改。升黃道而將始，臨下土而有待。晝明夕晦，徒觀其躔次之常；出有入無，孰測夫陰陽之宰。氣澄霧卷，月落星殘。流暉電曜，散彗虹攢。將煥爛以下燭，出浩淼而上幹。掛扶桑而杲杲，升暘穀而團團。敷九華而奕，燦三山之峰巒。且幾升天，無憂於見沫；已能烜物，寧患乎祁寒。順寅賓而不忒，爍溟漲之無端。乘變化而複往，得沐浴乎波瀾。於是遊太極，辭殘夜。羲和敬導，運行有舍。得天能久，克彰乎真明；委照無私，不間於夷夏。嚐傾藿而久俟，冀餘光之一借。
巍巍乎我皇之宅也，寰海無氛，書契同文。宣於小學，成彼大勳。六藝殊途，考為篆之古史；萬邦同德，知結繩之聖君。於時四方有謐，九區如一。二教翼宣，儒風洋溢。或簡牒而異制，或草隸而殊質。莫不采摭其文，錯綜其術。由是日月所燭，舟車所通。布八體而鹹若，合六書而大同。垂露成規，既由近而及遠；崩雲殊象，亦自西而徂東。流離翰墨之場，輝映《詩》《書》之閫。或蟲形而惟錯，或鳥跡以相混。三墳八索，何患乎闕疑；二首六身，或因而知遠。況其名臣染翰，行子寓書。昌言非同而不達，遙思非同而不攄。敷奏或乖，自無驚於問馬；遐邇不壅，固有樂於烹魚。為學則孚，執藝無詐。文加點而何有，書盡言而是藉。或筆或削，決百事之紛；如絲如綸，宣一人之教化。是知同文之義，大道惟昌。合我人則，覃於鬼方。匪求規於率土，將作範於後王。巧者莫能革其故，暴者無能易其常。則帝羲龍圖，寧務其八卦；史籀蟲篆，徒列於三蒼。故宜飛聲後代，布德無外。銘鍾鼎而勒休，施竹帛而圖大。逸少之能攸著，伯英之妙鹹賴。信乎觀彼人文，而樂我平泰。
王者居上國，來遠人。辟四門而不壅，俾八方而是遵。朝聘會同，自達於遐邇；華夷蠻貊，不間於君臣。所以表王道之蕩蕩，彰皇化之淳淳。我皇辟四門也，廣天視，廓天意。總寰海而有截，端冕旒而無事。猶懼遺淹滯，拔秀異。或元糸熏而旁采，或弓旌而遠致。觀乎天步，有四達之清夷；仰彼帝閽，無九重之奧秘。所以遠方知歸，群才不匱。彼前代之有四門也，或化未洽，誌未恢。水陸之珍是湊，邱園之士莫來。雖大道甚夷，不異乎遐阻；雖高門有閌，而同夫不開。今我後則不然，下土順而風趨，王化行而草偃。闍所湊，表聖心之禮賢；岩藪皆空，知帝德之柔遠。士向方而集，才應時而多。鴻鸞接翼而畢萃，驥騄齊足而鹹過。莫不趨斯門之呀豁，知我化之休和。休和之始，聖皇之祉。致穆穆於四門，獲濟濟之多士。關鍵不用，無老氏善閉之功；車書大同，葉王者無外之美。至矣哉！舜德巍巍，複存乎聖理。
人惟有罪，罪實在予。將恤刑於荷校，遂責已而駐車。顧法令之未平，滋彰甚矣；儼冕旒而興念，涕泣漣如。始也備羽衛而行，因巡狩而出。遇茲拘係，將伏斧锧。王乃止翠華，駐清蹕。恐法吏之苛暴，嗟刑網之峻密。稽鳳輦而惻隱再三，湣褫帶而幽囚非一。於是降玉輅，下朱輪。議獄緩死，拖黻垂紳。出轅箱而欷歔交睫，顧桎梏而泛瀾滿巾。雖囹圄之中，自罹有國之典；恐羅網之內，時陷無辜之人。於戲！法議難逃，過亦有在。致狴牢未空之事，乃教化不明之罪。初猶掩抑，見天顏之慘淒；漸覺滂沱，濕袞衣之文采。承顏熠熠，滿眼浪浪。情將同於肆眚，義有軼於納隍。是以顧盼悲泣，徘徊感傷。布聖旨於方輿之間，必先一物；推睿情於圜扉之下，以及四方。故得法制備修，獄訟無怨。由衷而感於黎庶，自己而勖於億萬。涕洟猶在，宥物之義已彰；縲絏未收，率土之人知勸。行道而道斯遠矣，愛人而人亦懷之。何天網之自入，使皇情以興悲。蓋假其人為邦家之本，因其事為慈惠之資。不然，何一降車而開二十世之業，一灑淚而成四百年之基。然後刑法永清，威懷遠播。是知夏後之得天下也，能恤人而引過。
惟山有木，惟木從繩。繩舒卷而克正，木堅貞而有憑。杞梓未分，規矩假之以冥立；斧斤斯運，曲直欺之而不能。古人以政有得失，俗有廢興。因納諫之善喻，為箴闕之明征。當其懿匠員來，瑰材旅進。既陳之以糾纆，將加之以霜刃。掌握初縈，綢繆忽振。尋尺曳而愈出，分銖算而底慎。則椓之橐橐，既砥平而履端；伐之丁丁，亦木開而委順。則明正不得不受，曲直不得不容。如獻替於百度，宜啟沃於九重。繩墨之間，既無違於目巧；君臣之際，固宜警其麵從。然則上達四聰，下延五諫。比斯木之猶惑，待斯繩而作限。廣狹有準，短長無間。自然巨川舟楫，何虞沈潛之憂；大廈棟梁，不貽壓覆之患。有條不紊兮其功有餘，舉直錯枉兮可以行諸。既爰究而爰度，亦匪疾而匪徐。向若置而不用，藏而不舒。我有梓材，坎坎之聲奚自；我有剞劂，恢恢之刃焉如。褭緒抽，綿綿繦屬。比朱絲之在琴瑟，若飛沈之界山穀。裁成廊廟之器，剖判陰陽之木。自同弦直，不為絲棼。匪專美於成風之匠，亦垂訓於背誕之君。雖鱗皴異質，臃腫多紋。散作輪轅，小大之宜不忒；鑿為戶牖，毫厘之度斯分。所以喻謇諤於後學，昭輔弼於前文。方今補袞惟勤，和羹克正。契君臣以魚水，以繩墨為龜鏡。則考殷宗，披《說命》，未若賡歌於元聖。

先王懼五諫之或替，恐四聰之有蔽。爰立鼓於朝，得為邦之制。臣之擊也，將宣補袞之誠；君之聽焉，是葉從繩之契。所以臨下國，所以承上帝。豈冬冬於金奏之間，坎坎於宮懸之際。亦既戒止，居然可分。契無私之路，彰不諱之君。猛虡{走黃}}以特立，直言謇謇而必聞。聽其音知有譎而有諷，察其狀亦非鞀而非鼖。借如明明哲後，輔以賢佐。懼德化之失，慮刑政之墮。必佇斯音，用補其過。乃有訚訚之闕，諤諤如林。或匪躬自致，或造膝來箴。叫帝閽而九重猶遠，獻工藝而一人且深。於是伐茲鼉鼓，殷爾雷聲。氣作援枹，雖假下臣之手；聲聞黈纊，終沃大君之心。豈表識於作礪，將思度於如金。誰謂再而衰，響不可遏；誰謂三而竭，誌由是達。防口之政多慚，逆耳之言載渴。列彼天居，大音所儲。誌惟勵乃，仁則依於。得夫賢，掩善旌之所進；箴於闕，殊謗木之所書。自得與一言而戾止，何必諧八音而樂胥。方今堯舜在上，伊皋為政。皇建極，睿作聖。而百官尚箴，七臣猶諍。用設之為舊典，亦表之為新令。念茲在茲，是訓是彝。藥石必納，芻蕘不遺。鼓也高懸，寧不考而不擊；君惟無過，願歌之而舞之。
霜之履兮白商應，冰之堅兮元律分。其履也結之寒露，其堅也矗若長雲。當萬物始挫之時，降於青女；及六尺凝寒之日，可薦明君。信履微而知著，宜布象於前聞。乃若歲如何其，夜亦秋止。棱棱稍結，兢兢未履。漸皚皚於葛屨之下，將皎皎於玉壺之裏。雖嚴凝作氣，必納於輿人；而愴淒動容，先感於君子。此謂履霜之始。暨夫變化無朕，堅剛有期。律移緹幕之候，辰當黑帝之司。由是璀璨無積，清明自持。則豐山古鍾，不舂容而鳴矣；鄴台舊井，可皎潔而藏之。此所謂堅冰之時也。霜之飛兮至微，冰之潔兮自保。所以通變其德，所以馴致其道。畜峨峨之色，且寒於長河；改{執}}之光，寧留於勁草。凝冷兮漸滋，積素兮斯瞰。始落金波之上，有助其明；終藏陰室之中，不欺於暗。冰因乎厚地，霜本乎高天。何質變而增勵，何節窮而更妍。亦由洪因纖起，高以下先。投一跡而千里路極，覆一簣而九仞功宣。則求已者知霜冰之言理有漸，周身者知霜冰之防於未然。固宜研精屑屑，覃思乾乾。豈玩蒹葭蒼蒼之色，鑿山穀衝衝之堅哉。士有錯綜文房，琢磨儒術。以修辭為履霜也，不同於豺祭之辰；以幹祿為堅冰也，不同於狐聽之日。願察言而觀行，儻循名而責實。況乃良牧煌煌，近天子光。引凝陰之義，為勸學之方。則因卑致崇，匪一朝一夕；為大於細，在日就月將。然後知作者之微旨，嘉言孔彰。
禽之生兮，擇其翔集；弋為藝兮，修其決拾。飛則騁伎，或雕俎是求；宿必表仁，亦良弓用戢。無欺其處暗，必濟其不及。豈憚殺而為心，將好生而是急。當其白日既曛，皎月才分。斂翮爭萃，來巢有群。同在籠之無見，雖驚弦而不聞。豈不知翦其羽，飾旌旗之靡靡；裂其肉，成炮炙之紛紛。蓋以忘機為心，方同海上之子；俯窺見害，奚恃太平之君。四鏃既藏，六鈞遂召。物則鹹若，德用不擾。三驅之禮未宏，五豝之仁為小。蒲且希伎，自貫於青雲；硩蔟設官，爰射乎妖鳥。豈以窺城上之烏棲，殞月中之鵲繞。至道在茲，懷仁有歸。恩同於解網，戒比於合圍。且以順行而搜，寧恨於風毛雨血；當夕而殞，奚思於不鳴不飛。諒身翦而知懼，實羽族之有依。我思古人，聿求夫子。蓄矍相之藝，不發於非時；當山梁之求，必資乎順理。從禽之禮斯得，夜獵之夫多恥。物既全諸真，藝亦藏諸身。則知率是道也，在博施於仁。
玉者貴而絕倫，褐者賤而無文。何秘質之用晦，空寘懷而不分。蓋以潛錯落，蓄氛氳。善價斯待，韞光莫聞。詎見識於和氏，而包羞乎楚君。當其組織初成，彌縫已備。馬褐同色，牛衣齊類。徒觀代藍縷，配憔悴。為卒歲之資，有禦寒之利。殊不知雪影斯積，冰光所萃。溫潤潛穎，特達藏器。自同韞櫝之深，莫發連城之貴。青蠅欲點，礙羽翼而卻還；白虹始騰，隔領袖而猶秘。是知玉人獲也，用之而彰；褐父得也，舍之則藏。外不婁而不曳，中如璧而如璋。隨於人，誰謂莫脛；映於禮，乍若凝肪。自有同夫韞石，亦何虞於越鄉。我亦思古人，殿矣君子。既效此而比德，亦念茲而行己。固將匿彩於圭瓚，合音於宮徵。懼秦趙之奪，我則掩荊山之輝；恥虞虢之爭，我則藏垂棘之美。宜乎琢磨是賴，清貞勿改。映胸襟而發光，雜山水而騰彩。成器而服之無斁，開衽而沽諸有待。信可以價奪眾珍，名高四海。然後被其惡衣，懷以待時。有老氏之誡，無司城之辭。苟釋褐之茲始，當獻玉而無疑。
昔燕王思良馬以扶輈，搜揚未獲，寤寐而求。以為激貪可以動物，明誠可以感幽。乃市乎死駿之骨，比飛黃與驊騮。則有權奇之類，倜儻之儔。既淪精於一代，埋朽骨於千秋。甘委土以從棄，忽兼金而見留。爾其愜意如生，沈吟未歇。朔風至，若聞其激揚；纖塵飛，想見其滅沒。用已息於躡影，狀猶存乎挾月。匪充貨賄，殊巨象之焚身；不薦宗祧，異立龜之祀骨。嗟夫！君之愛彼，彼竟奚為。雖雲力則無展，儻亦魂而有知。恩實殊常，誠所謂汗血而匪恨；生如可再，思所願肉骨以效奇。既而視同龜玉之珍，藏諸韞櫝之奧。眾既美其惟一，孰不從其所好。於是不遠而致，賁然來思。競選奇而往矣，爭簡異而歸之。迭進褭，爭呈秀騏。包在於《魯頌》，掩食場於《周詩》。豈非結之以誌，感之以類。寸誠式孚，片骨罔棄。不降階而出身，果鱗集而麇至。詎比夫虞公愎諫，竟貪屈產之良；漢武勞師，遠取大宛之驥。乃知市骨以來駿馬，則其至成群；築台而尊郭隗，則其從如雲。骨何施焉，姑明好駿之意。隗未足也，且表樂賢之君。至矣哉！可垂規於典墳。國家皇極立，洪勳集。安輪之聘尚無斁，側席之求如不及。儻駿骨之已收，欲騰驤而見縶。
文含逸韻，金有英聲。苟操觚而盡妙，同擲地而若驚。五色相宣，諒卷懷而得其瑰麗；三品作貢，葉攘腕而發其鏗錚。信一言之炫耀，為百代之光榮。當其孫氏能文，《天台》作賦。眇眇神邁，悠悠精騖。發翠屏之藻思，掞赤城之麗句。既窮嵩嶽之標，複得華池之趣。清韻秀出，芳名獨步。飄飄淩雲之氣，捧而必觀；鈴鈴振策之聲，擲之可喻。亦既成止，居然眾欽。乃顧良友，大誇詞林。以為其文蔚，其旨深。傳乎人間，已見斐然之麗；擲諸地表，必聞鏗爾之音。鬱鬱眩目，鏘鏘動心。豈比夫荊山抱玉，披沙之金。則知雜瑰寶於眾夥，惟金聲兮則可；炫黼黻於英髦，競文律以相高。苟取譬於擊地，必先托於含毫。匪誇詡以自侈，實麗則而不噍。觀瑰瑋之變態，想熒煌之獻狀。聆之於耳，疑委地而鏗鏘；度之以心，在體物而瀏亮。金之為寶也，可以受礪；文之喻金也，在乎屬辭。披彼丹心，始叩音於寂寞；臨乎素手，同擲光而陸離。其價莫並，其言可推。經喻滿籯，是則然矣；字比懸市，無以尚之。別有書圃斯追，文房是徇。慕綺靡之一擲，思金聲之載振。所以興詠於上才，而思齊於後進。
❥❥❥❥❥❥❥❥❥❥至若苦心無虧，勵誌罔移。千里而笈是負，三年而園不窺。孫敬之戶長閉，仲舒之幃晝垂。冬映雪而無倦，夜聚螢而罔疲。爾乃傾心葵藿，屬目桑榆。郊影不留於北陸，林光或改於東隅。則尺璧可輕，自可抵於烏鵲；寸晷所重，恨難係於白駒。固在夫學如不及，寧務夫執而不趨。是知務彼乾乾，瞻其杲杲。將以求雲霄之路，亦以得青紫之道。自然被褐懷玉，滿堂獲寶。向若貴溫潤之姿，賤荏苒之時。光收皎皎，景失遲遲。則如琢如磨，未能保其瑜瑾；一寒一暑，空見迫於崦嵫。則知潤身之德，將貽後學。尚鄙滿籯之金，爰取沈河之璞。況乎日就月將，今是昨非。六藝遠學，所以知微。則捐穀之中，自可棄其虹彩；測圭之下，實有愛於烏輝。別有功名未錄，行古之躅。時難再得，嗟晼晚於扶桑；寶在不貪，賤璘玢之如玉。此大禹之所以成績，得不述之而自勖。
