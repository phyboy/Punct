絳字深之，趙州讚皇人。擢進士、宏詞，元和六年拜中書侍郎同中書門下平章事，十年出為華州刺史，入曆兵部、吏部尚書。文宗朝檢校司空，為山南西道節度使，累封趙郡公。監軍使楊叔元怨絳，激募兵為亂，害之。年六十七，贈司徒，諡曰貞。
開元中，賜海內以正朔，示天下以禮樂。舞紫極於宮庭，饗元元於雲幄。乃樹以旌旃，設以宮懸。由中出以表靜，用上薦於告虔。盛德之容，昭之於行綴；至和之節，奉之以周旋。激乎流音之下，存乎大樂之先。八佾以敷，肅然舞於清廟；九奏之作，杳若享乎鈞天。如是則文始不得盛於漢日，大章未可比於堯年。振萬古而獨出，豈百王之相沿。洎乎秉翟而敘，候樂以舉。協黃鍾，歌大呂。乍陽開於簫管，忽陰閉於敔。淹速以度，正直是與。若中止而離立，複徐動而進旅。和之感物，應鳥獸以蹌蹌；禮以成文，垂衣裳之楚楚。由是俾有司夙夜在公，候吉日鼓鍾於宮。方將萬舞，爰節八風。於以易其俗，於以告厥功。因乎所自，制在其中。申敬也，其恭翼翼；宣滯也，其樂融融。齊無聲於合莫，感有情而統同。則其業之所肄，習之則利。作茲新樂，著為故事。享當其時，舞於此地。退而成列，周廟之幹戚以陳；折而複旋，魯宮之羽籥斯備。美乎！冠之象以峨峨，舞其容以傞傞。合九變之節，動四氣之和。散元風以條暢，洽皇化之宏多。是時也，天地泰，人神會。舞有容，歌無外。故曰作樂以象德，有功而可大。
陛下興聖懷，發德音，追帝皇之高風，紹祖宗之丕烈，思延鈞築之士，想致唐虞之化，非臣凡近愚昧，所宜獲承聖言而祗應清問也。臣聞聖人與天地合德，日月合明，思發於誌，故《易》曰：「出其言善，千里之外應之。」況其邇者乎？又曰：「先天而天勿違，後天而奉天時。天且不違，而況於人乎？」昔周成王泣啟金縢，皇天為之反風；宋景公誠發德言，妖星為之退舍。天人相感，今古同時。《記》曰：「川澤通氣，山川出雲，嗜欲將至，有開必先。」言聖靈相通，有感而應也。今陛下以上聖之資，撫易化之運，積勵精思理之誌，求希代濟時之賢，感於誠懷，勞於夢想，言出於口，行加於人。神祗將必效靈，才俊固當接武，豈惟殷宗求於傅說，周文獲於渭濱。願言必從，誌誠斯感，惟聖人為能之。
抑臣又聞，奏必觀其實不觀其文，信其行不信其言，若欲天下副陛下之誠，從陛下之化，自非聖躬行之，以導其下，則無由而致。未有表正而影不直，聲鳴而響不答也。今陛下以常士之禮，而待拔俗之賢，以九品之祿，而望超代之器，是由垂蝸蚓之餌，以釣吞舟之鱗，設弓弋之繳，以羅垂天之翼，固不可得而致也。昔文王養老而伯夷、太公出，昭王禮士而鄒衍、樂毅至，故必以身先之，以誠致之，未有不應者也。陛下誠能正身勵己，尊道貴德，親信端士，遠棄邪佞，盡忠進直者獎之，希合從諛者斥之。與大臣言，敬而信之，不使小人參其事；與賢士遊，親而禮之，不令不肖者構其隙。唯義所比，不論親疏，惟仁是行，不論貴賤。去冗官無益於時者，則祿及才能矣；出宮女之希禦幸者，則時無怨曠矣；簡繁數之儀，則禮得其節矣；除靡曼之奏，則樂得其和矣；將帥廉，則士卒勇矣；官師公，則治化洽矣；法令行，則下不違矣；教化篤，則俗必遷矣。如此，則聖問周達，德聲遐宣，可使金石孚變，鳥獸率舞，而況於人乎？將必賢哲慕義，英彥赴響，伊尹必負鼎而來，呂望必投釣而起，由餘必棄戎而委質，甯戚必舍牛而效用。三傑成功於高祖，四七展才於光武，龍吟則山雲起，虎嘯則穀風生，自然之應也。然後陛下坐明堂，朝群後，興教化，作禮樂，正風俗，厚人倫，遠比堯舜興崇，近與祖宗合德，時臻至理，代稱中興，則向者聖念所思，睿心企及，何遠之有哉！唯陛下勤行之爾。若言之不至，我至也，伏惟陛下念之，伏惟陛下勤之而已。
臣曆觀自古及今，帝王最惡者是朋黨。奸人能揣知上旨，非言朋黨，不足以激怒主心，故小人譖毀賢良，必言朋黨。尋之則無跡，言之則可疑，所以構陷之端，無不言朋黨者。夫小人懷私，常以利動，不顧忠義，自成朋黨。君子以忠正為心，以懲勸為務，不受小人之佞，不遂奸人之利，自然為小人所嫉，譖毀百端者，蓋緣求無所獲，取無所得故也。忠正之士，直道而行，不為諂諛，不事左右，明主顧遇則進，疑阻則退，不為他計苟安其位，以此常為奸邪所構，以其無所入也。夫聖賢合跡，千載同符，忠正端愨之人，所以知獎，亦是此類，是同道也，非為黨也，豈可使端良之人，取非僻之士，然後謂非朋黨也。陛下親行堯舜之道，高尚禹湯之德，豈謂上與數千年堯舜禹湯為黨？是道德同也。孔子聖人也，顏回已下十哲，希聖者也，更相稱讚，為黨乎？為道業同乎？且仲尼祖述堯舜，憲章文武，又曰 「吾不複夢見周公」，遠者二千年，近者五百年，豈謂之黨？是聖人德行同也。後漢末，名節骨鯁忠正儒雅之臣，盡心匡國，盡節憂時，而宦官小人，憎嫉正道，同為構陷，目為黨人，遂起黨錮之獄，以成亡國之禍，備在史冊，明若日月，豈不為誡乎？詩人嫉讒佞之人曰：「敢彼讒人，投畀豺虎。」可為三複也。
陛下此言，似非聖意，恐有邪佞之人，以誤天心。且自古聖王，未嚐不納諫則昌，拒諫則亡。故夏禹拜昌言，漢武延直諫，所以光於史策也。史傳備載曆代帝王置敢諫之鼓，立司過之史，木鐸徇路，以采風謠之詞，商旅謗市，以詳得失之政。故成湯聖德格於皇天，而稱改過不吝，顏回希聖四科之首，而美不二過，則知雖至聖賢，不免有過，所貴能改，不至順非。若無諫諍，何以知過？故《書》云「汝無麵從」，又曰「從諫如流」。昔太宗以聖武削平天下，奄宅萬國，而懼臣下不諫，誘之使言，至於李大亮、孫伏伽之儔，皆以上疏諫事，並蒙褒獎，魏徵、王珪，事大小皆獻直言，諫諍切直，用裨聖德，故太宗振英聲於萬古，王、魏流芳名於千載。未聞堯舜禹湯文武之君洎我太宗，窒諫路以自擁蔽，不聞其過。唯失道之君，惡聞己過，夏桀、殷紂、周幽、秦王，以拒諫諍飾非，反道敗德，直言者謂之誹謗，正諫者謂之妖邪，忠臣結舌，端士養跡，故不知己過，遂至亡國。向者四君招諫使言，聞過輒改，易覆車之轍，啟忠臣之心，則當政化益光，宗社永固，殷湯、周武安得有鳴條、牧野之戰，戎人、漢祖安得有驪山、軹道之師？且今補闕、拾遺，天後所置，使在左右，司察得失，昔施之於女主，今黜之於聖時，《國史》之中，何以示後？微臣切為陛下惜之。
夫臣下貢言於至尊如天，臣卑如地，加以日月之照，雷霆之威，小臣晝度夜思，將有上諫，本欲陳諫十事，至時已除五六，逮於緘封上進，又削其半，其得上達者，十無二三。何哉？啟忤意之言，幹不測之禍，顧身無利，相時避禍者也。自非聖主知直言有益於己，正諫有裨於時，溫言容納，獎勵勸導，忠臣抱義不顧其身，懷忠不避其禍。苟有致君濟時之益，不識觸忌冒諱之誅。何哉？盡節之臣，竭忠之士，顧食君之祿，推事君之道而致然也。其君上納忠如是之急也，臣下上諫如是之難也，所以明主須宥其過，恂恂納諫，切言者賞之使必進，極諫者褒之使必行，然後聖德明光，大化宣暢。今黜責諫臣，使直士杜口，非社稷之利，朝廷之福也。陛下詢於微臣，不敢不陳愚疑。
今邊上空虛，兵非實數，守將貪濫，背公徇私，虛人既多，實兵須少，力既不敵，坐受傷殘。今府藏未充，國力猶闕，未得廣添兵馬，且須即日處置，就其易行，得效速者。今京西、京北，並有神策軍鎮兵。本置此者，祗防蕃寇侵軼，俾其禦難戰鬥也，不使其鮮衣美食，坐費衣糧爾。今寇賊為患，來如飄風，去如驟雨，兩京節度使本兵既少，須與鎮兵合勢，犄角驅逐。鎮軍須倍道急趨，同力翦撲，而牽屬左右神策，須申狀取處分。夫兵不內禦，須應機合變，失之毫厘，差以千里。蕃寇方驅掠殺戮之際，百姓塗於草莽，方雲入京，遠取中尉處分，何異暍渴而穿井待水，餒饉而耕粟俟食，豈可及事機乎？縱其將領諳識事體，星言應接，緣是禁衛將士，無收節使之心，進退前卻，號令不及，既行刑不得，則與無兵同。今須便據所在境兵馬及衣糧器械，割屬當道節度，使法令畫一，豐約齊同，赴急如發機，前戰不旋踵，則兵威必振，賊氣自消，陛下無驚急之憂，生靈無驅掠之患。若安處無事之地，坐仰厚賜之恩，寇至以申狀為名，不曾禦敵，節將以禮管成例，待以平交，徒有鎮遏之聲，都無討逐之力。聖恩更此處分，豈為久遠之制？
自古及今，戎狄與中國並，雖代有衰盛強弱，然常須邊境備擬，烽候精明，雖係頸屈膝而亭障未嚐一日弛其備也。何者？夷狄無親，見利則進，不知仁義，惟務侵盜，故強則寇掠，弱則卑伏，此其天性也。是以聖王以禽獸蚊蚋待之，其至也則驅除之，其去也則嚴備之。今北虜蕃臣，複多曆年載，雖實有功於社稷，報之以厚，施者已倦，求者未厭。滿其意，則曰事當宜爾，悍氣益驕；酌其中，則曰效之難圖，怨辭立至。故印馬益廣，望價轉多，無厭之心，實難為足。若有如此，異日必有不顧恩德，為患封疆。寇至而謀，則事不及矣。今西、北兩都，皆無備擬，兵但虛數，坐盜衣糧，將無成功，歲邀官爵，衣甲器械之類，破官錢空有其名，部伍訓練之方，務酒樂都亡其制。古者兵無二事，誌在殺敵，將無異望，專在誅寇，器用犀利，斥候精明，若有煙塵，負為力戰，若無警急，即營生業。今則不然，戰士采拾以供上命，惟責程課，不恤饑寒，主將刻削以結內寵，不輯戎事，惟濟己身。今戎狄繼來婚嫁，於國情實，巨細必知，邊塞空虛，有無鹹悉，至於山川要害，道塗險易，已皆探知熟習，委曲諳識。脫或見利忘義，因便乘間，風塵暴至，羽檄交馳，急詔征兵，無及係累之苦，閉避逃禍，寧救驅掠之災？使邊人仰天而呼，望國而泣，蓄甲不足以衛疆場，命將不足以把寇讎，此聖主所宜圖之不可忘於終食之間也。伏望詔敕邊鎮節度，俾其虛實有無，少闕事宜，分析聞奏。仍請於八座丞郎兩省中，選擇公忠清幹不撓之臣奉使，各與大鎮節度使，各與點閱軍中，訪問理事，一時上聞。然後申明制度，增緝募兵，謹其殿最，行其賞罰。罪不在舍，刑罰必加；功有可褒，爵賞必及。如此，則陛下高枕，邊人永寧。古人曰：「備豫不虞，有備無患。」此經國之常制也。
自三代哲王已降，奄有天下者，未嚐不崇建太學，尊重名儒，習千戚羽籥之容，盛樽俎揖讓之禮，以興教化，以致太平。天子親入視學，皇太子行齒胄之禮，斯所以化成天下也。故《記》曰：「如欲化民成俗，必由學乎？」當征討之急，則先武事；丁治平之運，則尚文德。二柄相須，百王不易。故漢光武於兵草之中，投戈講藝；魏太祖於擾攘之際，崇立學校。曆代之於儒道，如此急也。後漢儒學之盛。太學至有三萬人，諷先聖之言，酌當代之務，鴻名碩德，匡國濟時，未有不遊於太學，以躋於顯位者也。國家自高祖初立，關中便修太學，並為功臣、宗室子弟別立小學，建黌舍，大加儒訓，增置生徒，各立博贍，鴻儒碩學，盛於朝列，質疑應問，酌古辨今，鹹徵經據，並傳師法。故朝廷無不根之論，蕃夷有慕義之名，風教大成，禮樂鹹備，貞觀之理，謂之太平。至於開元中，亦宏國學之制複睹儒道之盛。故太學興廢，從古及今，皆興於理化之時，廢於衰亂之代。所以俾風俗趨末而背本，好虛而忘實，蓋由國學廢講論之禮，儒者靡師資之訓。自是以降，不本經義，不識君臣父子之道，不知禮樂制度之方，和氣不流，悖亂遂作。其師氏之廢，如是之害也。
今天下遭逢聖明，蕩除瑕穢，前代所不能舉，而陛下舉之，百王所不能行，而陛下行之，萬方傾耳，兆人企踵，思望聖化，希承德風。而德盛道隆，闕弦歌之雅詠；政流化洽，鮮儒學之高風。頃自羯胡亂華，乘輿避狄，中夏凋耗，生人流離，儒碩解散，國學毀廢，生徒無鼓篋之誌，博士有倚席之譏，馬廄園蔬，殆恐及此。伏惟陛下挺超代之姿，發振俗之令，複崇太學，重延碩儒，精選生徒，獎寵博士，備徵天下名德專門之士，增飾學中屋室廚饌之制，殿最講習之優劣，彰明義訓之得失，明立科品，使有懲勸，拔萃出群者縻之以祿，廢業怠教者寘之以刑，自然儒雅日興，典墳日重，先王之道日盛，太學之訓日崇。陛下垂拱明庭，受厘清禁，使師氏教德，不獨美於周時，橋門觀禮，豈複謝於漢日？伏希天造，特鑒愚言，起茲廢墜，宏於教化，冀裨聖教，以助皇風。
臣等先奉進止，令檢尋歷代至國朝已來聖帝明王忠臣義士君臣合體事跡可觀者，檢五十條進呈，欲於御座置屏風觀覽者。伏以自古聖王，皆憂勤庶政，未嘗不取鑒於前代，致理於當時。昔太宗亦命魏徵等博采歷代事跡，撰《群書政要》，致在坐側，常自省閱，書於《國史》，著為不刊。今陛下以天縱聖姿，日慎一日，精求道理，容納直言，猶更參驗古今，鑒試美惡，朝夕觀覽，取則而行，誠烈祖之用心，必致貞觀之盛理。臣等謹依撰錄，都五十條，賢愚成敗，勒為兩卷，隨狀進上。其《群書政要》，是太宗親覽之書，其中事跡周備。伏望聖聽日新，成不諱之朝，致無為之化。
昔太宗之理天下也，房元齡、杜如晦輔相聖德，魏徵、王珪規諫闕失，有溫彥博、戴胄以彌縫政事，有李靖、李勣訓整戎旅，故夷狄畏服，寰宇大安，猶孜孜求理，開導直言，旰食宵衣，不敢漏溢，豈複當時務於自逸乎？陛下視今日事何如漢文時？且文帝漢之明主，恭儉節用，身衣皂綈，清淨為理，刑措不用，戎狄麵內，幹戈偃戢，賈誼上言，猶以當時如厝火積薪之下，火未燃而以為安。其憂危如此！今中夏河南、北、申、蔡，有五十餘州，法令所不及，德澤所未加，兼西戎侵盜，近以涇、隴、靈、寧等州為界，去京城遠者不過千里，近者數百里，烽燧相接，邊界屢警。此陛下焦心涸慮，廢寢忘食之時，豈可高枕而臥也。
自古及今帝王，未有不任賢則理，用邪則亂，明著史傳，不敢備陳。夫聖主理當代之人，祗選當時之賢，極其才分，便可致理，豈借賢於異代，以理今日之人？近代北齊任楊遵彥則理，用高阿那肱則亂；隋代任高熲則理，用楊素則亂；國家任房元齡、杜如晦、魏徵、王珪、姚崇、宋璟則理，用李義府、許敬宗、李林甫、楊國忠則亂。事狀橫於目前，理亂存於史策。夫致賢之路，曆代不同。大凡王者不以至尊輕待臣下，不以已能蓋於凡器，折節下士，卑躬禮賢，天下賢能之人方出。是岩穴無晦跡之儔，朝廷有佐時之器矣。
堯舜亦以知人為難，況近代澆薄，真偽不分，固不易知也。然以事小驗之，必十得七八。任官清廉，無貪穢之跡，當事堅正，無阿容之私，章疏諫諍，無希望依違之苟，在左右獻納，無邪佞愉悅之辭，言必及遠大，行不顧財利，如此則可謂近於賢矣。若言必諂諛，動關名利，攻人之短，不揚人之美，求己之售，不量己之分，觀望主意，以希合為心，逢迎君意，以恩幸為誌，為主招怨，為身圖利，斯可謂之小人也。驗之以行事，參之以輿議，然後用之。委用以後，名聲相副，則當任之。既任之，則當久之。使代天下之績，久而化成，然後聖君垂拱而治矣。賢者行理端直，身寡黨援，拔擢賢彥，則小人怨謗，杜塞邪徑，則奸人構陷，制度畫一，則貴戚毀傷，忠正進用，則諛佞攻擊：夫用賢豈容易哉！自非聖主明君，懸鑒情偽，不使毀謗得行，疑似生隙，盡其才器，極其智用，然後政化可得而興。故齊桓公任管夷吾，一則仲父，二則仲父，齊國大理，是任之不疑也。管仲對桓公曰：「既任君子，而以小人參之，此最害霸也。」古人以求賢不至，則賢者不出，故喻以蝸蚓之餌，以求吞舟之鱗，設釜鍾之祿，以致濟代之器，不可得也。陛下但以數事驗之以言，校之以實，采之於眾，任之以權，則賢不肖得矣。伏惟聖智詳察。
臣請案守謙密言，聖恩商量，以昭義兵馬使烏重允部署軍中，事不獲已，須與節度使者者。臣竊以此處置，實非所宜。比者以從史受命，不由朝廷，遂致生彼邪心，致茲惡跡。今重允驅逐從史，忽領旌旄，兩河聞知，必生怨望，謂陛下密以官爵，誘其將校，逐其主帥，人情雖愜，國體已傷。若以重允主兵，勢須便與，即是威福不在朝廷，於事體之間，與從史何異？議者若雲重胤見主權，必不受制，臣觀事勢，實恐不然。何者？伏緣從史懷惡蓄奸，罔上違命，所以重允得仗義獻款，以順為名，其眾遂伏。今重允若不顧憲章，以力取位，即其同列，寧息偏辭？儻失眾心，前事豈遠？以此事理，必無異圖。縱軍中有狀，請與重允，此時之事，必非忠心，其流輩既多，當不願重允獨得。別與一鎮，少愜眾心。伏望聖恩先令密諭重胤，授以河陽節度使，除元陽澤潞節度使，則人情大伏，國體得全。且重允忽自軍校，授以河陽，拔於行間，恩生望外，豈於此際，更有遲回，棄義虧忠，遣福取禍，雖至愚下，亦必不然。元陽功效素高，公望又積，澤潞接近，久亦承風，今若除授，便徑入潞府，慰勞將士家口，恤其貧乏，各使安存，三軍聞知，自然感悅。重允既得方鎮，元陽又愜人心，如此處置，必無差誤。機事可惜，實所痛心，威柄一失，豈可複得？伏望聖恩不以臣愚昧，特賜省覽，斷自宸慮，成此聖功。輒敢獻陳，伏候聖旨。
伏以臣與鄭絪，先後懸殊，不相往來。臣約其事體，必無此理。鄭絪甚讀書，頗識事體，得稱佳士，素有英名，雖不知其才術如何，至於君臣大義，不合不知去就。若身居宰相，參陛下密謀，便敢泄之於奸臣，雖術同犬彘，性如梟獍，亦不至此。況絪頗知古今，洞識名節。事出萬端，情有難測。莫不同列有不便之勢，專權有忌前之心，造為此辭，冀其去位，若不過陳危事，安得激怒上心？伏望陛下深賜詳熟，無令人言陛下惑於讒佞也。
右，裴武甚諳練時事，往陷在河中李懷光賊中，事跡可稱，今所銜命，不合絕有乖錯。大抵賊多變詐，難得實情。以臣愚慮思度，王承宗恐國家必有征討，請割德、棣兩州，且得安全，尚有四州之地，亦足保其富貴，求安之計，必是此心。然鄰道魏博、東平、范陽，與王承宗勢同事等，恐他時亦為朝廷所割。必是為鄰道所構，兼以利害鼓動，不得守其初心，此必然之理也。伏望且尋訪之。裴武所上表，隻得上承宗初時意，便且奏來，後必恐鄰境脅制誘動，遂有後變，計裴武不敢不盡其心。今陛下擇裴武使凶逆悖亂之邦，一不如意，便有貶責，臣恐今後奉使賊中，無複得誠實。其後奉使者皆以武為誡，依阿可否之間，必曰「其言及表章則如此，之深心則臣不可保，不可顯言是非，陳列事狀」。若朝廷不得實狀，別處置或有乖錯，非國家所利也。若受賊中財賂，言語不實，則須重責，以懲奸欺。又言先於裴垍宅宿。且裴武久為朝官，甚諳制度，裴垍身為宰相，特授恩私，必無未見而便宿宰相家，固無此理，昧劣如此，兩人猶不敢至是，況皆是詳練時事之人。計必無此事，必有構傷裴垍、裴武，陛下不可不深察也。
臣伏以兵機尚速，久即計生；威斷貴定，疑即變起；人情未一，乃可伐謀；事勢已分，則難命中。據劉悟八月十日得病，計是日便死，逗留掩匿，奏報已遲，朝廷既知，又數十日都未有處分，中外人意，共惜事機。今昭義兵眾，必不盡同從諫之亂，縱有同者，不過所厚一二千人，直使一半葉同，尚有一半守順。況從諫不曾久主兵馬，威惠未加於人，又此道素亦貧窮，非時必無優賞。今朝廷但速除近澤潞四面一將帥充昭義節度，令倍程赴鎮，從諫未及鋪置，新使已到潞州。所謂先人有奪人之心，疾雷不及掩耳，真從天上落也。新使既到潞州，軍心自有所係，從諫無位，何名主張？又設使未到已前，謀撓朝命，臣亦料得必無能為。若欲多分兵馬守境，則事須給付器械，將校等既得器械，又已有正節度使，豈肯更為從諫腹心？若少分兵馬，則不足抗拒新使之人。事宜物理，昭然可知。
臣前月十七日已麵陳論，並具狀聞奏訖，至今又二十餘日，未有處分。恐潞州三軍，會朝廷意旨，將欲效順，即慮忽與從諫，將欲同惡，又卻恐除別人，儻更被奸人為畫狡計，虛張賞設錢數，兵士覬望，尤難指揮。今則已似太遲，失於制置，若更稽緩，事恐轉生。伏望速賜裁斷，仍先下明敕符，賜新節度使五十萬匹物，令宣示三軍，以其從來忠節，故有此賜，便節級賞設。續除劉從諫一軍郡刺史，從諫既粗有得，必且擇利而行，萬萬之中，無一二違拒。必若不從指揮，臣亦以為不假攻討，蓋山東三州，難自存立，若欲旁連魏鎮，即須厚賂交通，若擬自保封疆，即須終日備禦，四面受敵，必不支持，數月之間，定見覆敗。況又聞山東官健，已不許自蓄刀兵，足明軍心殊未得一，帳下之事，亦在不疑長短，此方義無便授從諫之理。今更於意外料度，儻從諫事急，將所親厚三二千人，散授魏鎮，必亦虜縛，送歸闕廷，上取忠義之名，下快讎怨之誌，此必然之理也。在魏博、鎮州，留一從諫，亦何所利？其將士三二千，既是從逆得散，卻亦是國家一事，縱橫揣度，股掌無逃。又以為直使山東之人，未得其便，僶俛受制，依違俟時，朝廷亦隻要明敕四面諸軍，嚴兵保境，勿令公私來往，勿使商旅通流，遲不一年，梟首必至。若或舍此數計，事或後時，即非愚臣所知，亦必他日追悔。臣不勝憂憤激切之至。
左右僕射，師長庶寮，開元中名之丞相，其後雖去三事機務，猶總百司之權，表狀之中，不署其姓。尚書已下，每月合衙上日，百寮列班，宰相居上，中丞、御史列位於廷。禮儀之崇，中外特異。所以自武德、貞觀已來，聖君賢臣，布政除弊，不革此禮，謂為合宜。苟有不安，尋亦合廢。近年緣有才不當位，恩加特拜者，遂從權便，不用舊儀。酌於群情，事實未當。今或有僕射初除，就中丞院門相看，即與欲參何殊？或中丞新授，亦無見僕射處及參賀處；或僕射先至，中丞後來，憲度乖宜，尊卑倒置。儻人才忝位，自合別授賢良；若朝命守官，豈得有虧法制？伏望下百寮詳定事體，使永可遵行。
學非稽古，才昧濟時，陛下過聽，不以臣等愚懵無取，誤置於嚴密之地。職居肘腋，任切腹心，寵食大官之珍，榮通禁門之籍。縻軀致命？詎報雨露之恩，殉節忘家，寧酬天地之德？所以繼獻章疏，冀增日月之輝；屢進懇誠，希添海嶽之廣。而不量力分，觸冒危機，徒竭公盡忠，忤犯嚴旨，雖死不悔，當職所宜。臣以謂忠臣不避罪以匡君，正士不違患以汙道，所貴上裨萬一，仰酬顧遇，實臣等之心也。不謂忌諱，合寘嚴譴，此又臣等之分也。一月以來，未蒙賜召，咫尺之地，無申就日之忱，跬步之間，莫獲承天之問，兢惕無地，慚惶失圖。臣聞管仲對齊桓公云：「大臣持祿不敢諫，小臣畏罪不敢言，下情不通，此害霸之甚也。」臣等不言度日，飽食過時，既無切諫之尤，複道如何？伏惟陛下以社稷宗廟為心，以四海萬姓為慮，詢訪道理，開納直言，知好問而自通，以博問而自廣。是天下之幸，豈臣等之幸耶！
古先哲王，以天下為大器，知一人不可以獨理，四海不可以無本，故立皇太子以副己，設百官以分職，然後人心大定，宗社以寧，有國家者不易之道也。陛下嗣膺大寶，四年於茲矣，而儲闈未立，典策不行。是開窺覦之端，乖重慎之義，非所謂承宗廟重社稷也。且漢魏故事，國朝舊制，懸諸日月，著為憲章。伏望陛下抑撝謙之小節，行至公之大典，用興儲副，永固邦家。則主鬯承祧，必光於萬代，問安侍膳，道播於百王。
聖哲之君，撫馭之要，必順人情以作事，感天意以致和，從古以來，其道由此。陛下勵精求理，損已推誠，風動四方，事貞百度，作範來代，掩美前王。後宮之中，人數不少，離別之苦，頗感人心，怨曠之思，有干和氣。伏冀酌量所要，務放其餘，使其親戚如初，復得宮掖省費。上以表大德如天之施，下以成群生遂性之樂，道映青史，化洽皇風。敢竭涓塵，庶裨萬一，如蒙聖恩允許，便請入德音。
伏以聖慈憂旱，務在恤人，將欲赦其流亡，無如減其租稅，則下懷感悅，上動陰陽。昨正月中所降德音，量放江淮去年錢米。臣聞所放數內，已有徵納，縱未納者，又多流亡。旱損州縣，至今務放錢米甚少，百姓未經豐熟，複納今年差科，疲羸之中，徵迫不及，人力困苦，卻在今年。伏望天慈，更賜優恤，其江淮先旱損處，作分數更量放今年租稅。當餒饉之際，承雨露之恩，感動人心，無甚於此。輒極愚疑，上瀆宸嚴。
（前闕）且其擾改師徒，陷沒將校，眾情群議，必謂陛下正其刑典，懲之後來。今反極寵榮，重加崇秩。已後更有敗軍失律之將，蹈利幹賞之夫，則何以處之？若誅之，則罪同而罰異，王法之不一也；若舍之，則保身而玩國，政典之不行也。伏望心割不忍之恩，舉不刊之典，責無功之罪，追不次之榮，使備邊之將，有所懲勸，當危之士，無複顧望，實天下幸甚。
臣聞王者積之於人，霸者積之於國，尋常之君，積於府庫。陛下以超邁英姿，嗣膺寶曆，蠻夷納貢，山澤效珍，固當事冠百王，德垂萬代，昭可書之事，成不諱之朝。今內藏積財，來者必納，唯顧進入之數，不問聚斂之由。方鎮皆裒刻於人，以進獻為號，因緣奸盜，半入私家。百姓積怨，兆人興謗，殆非今日聖政所宜行也。又錢是通流之貨，居之則物以騰踴；帛是衣著之物，貯之則歲轉損爛。此皆出於人力，匪從天生，積難得之財，成無用之幣，聖心所宜留念。伏乞天慈量恩澤頒賜之所要，校制作移用之所費，三倍已外，悉付所司。儻經用者有餘，即租稅寬於外以令疲人蘇息，內以表聖政光昭，存之策書，足示後嗣。
今天下州縣，皆有戶部闕官俸料職田，祿粟見在，計有三百餘萬石。舊例便牒諸道監院，準時價糶貨，市綾絹送納戶部。巡院官少有公心，皆申報估價，至賤三分無一，未為奸欺。及依來牒令糶，皆是觀察、刺史、院官所由等賤價糶將，貧弱百姓惠都不收，市輕價皆貴破官錢。計度所糶斛斗回市輕貨，比及到京輸納之時，損折奸欺，十無七八。枉破官物，利入奸人，無益於公，有害於理。臣伏見自陛下嗣位以來，遇江淮饑歉，三度恩赦。賑貨百姓斛斗，多至一百萬石，少至七十萬石。本道饑儉無米，皆賜江西、湖南等道米。江淮諸道百姓，差使於江西、湖南般運，往返數千里，五六個月舟船方到。百姓殍殕相望，轉徙溝壑。蓋緣道路遐遠，不救急切也。今天下戶部闕官斛斗，伏請便令所在州縣收貯，如是觀察州即令觀察判官一人專知判，諸州即錄事參軍專知判。如有遷轉改易，分明交付後人。如交割之時，妄有情故，虛受物數，便懲責承受專知官。如似損壞，即仰於當處州使公用卻回，取當年新斛斗。詔書朝到，斛斗暮給，救倒懸之甚急，免般運之艱難，副聖慈憂恤之仁，免饑人僵殕之苦。若貯貸之外，斛斗甚多，便減價糶，務救百姓艱歉也。
守土之官，厚斂於人，以市私恩，天下猶共非之。況戶部所掌，皆陛下府庫之物，給納有籍，安得羨餘？若自左藏輸之內藏，以為進奉，是猶東庫移之西庫，臣不敢踵此弊也。
