稹，字微之，河南人。擢明經判入等，補校書郎。元和元年舉制科，對策第一，拜左拾遺。穆宗朝擢祠部郎中知制誥，入翰林為承旨學士。長慶二年進同中書門下平章事，貶同州刺史，改浙東觀察使。太和四年拜武昌節度使。卒年五十三，贈右僕射。
臣伏奉庚寅之詔曰：「天子以樂為禦，其義則那。」臣以為引重任者無禦不可，播盛德者非樂而何。蟠乎地而際乎天，周流既超於馬力；發乎邇而應乎遠，馳聲亦倍於鑾和。喻之為至，此實居多。大道既移，則舞行象成於覆載；小戎或駕，則琴音決勝於騶歌。故聖王取彼然，喻諸沃若。制其節奏，戒乎行作。聽《祈招》之什，冀絕跡於奔車；賦《盤遊》之詞，俾慮危於朽索。是以南薰馳而虞德盛，北裏騁而殷道惡。控海內，當並騖於勳華；執人柄，豈爭功於良樂。斯禦也，動無險阻，發自和平。周旋罔害，歡愛則行。止之而優遊靈府，推之而浹洽寰瀛。非勞轅軛，但布莖英。陋乎足跡，運以精誠。爾或馳驅，難期於無災無害；我之步驟，乃在於大鳴小鳴。故曰：得禽而詭遇，不如率獸以仁聲。且跋涉者疲於山川，條暢者格乎穹昊。慕入律而百蠻麇至，錫有功而諸侯軌道。豈出戶庭，非專擊考。乘六氣之辨，哂六轡之徒施；鼓八風而行，知八駿之非寶。於是屏造父，命後夔。或無聲而至矣，或先進以道之。豈獨周域中而利其銜策，亦將肥天下而淪乎膚肌。若此，則宇宙蓋由乎一馬，牽制盡在於四維。雖質文更變，而公共操持。莫不得之者昌，失之者損。俗化清而鞭撲廢，和順積而車書混。故臣稹前跪而言曰：「引重任者禦為之先，播盛德者樂為之本。伏惟皇帝陛下推是心而居其奧，臣徒欲貢所聞而安敢窺其閫。」
珠以編次，歌有繼聲。美綿綿而不絕，狀累累以相成。偏佳朗暢，屢比圓明。度雕梁而暗繞，誤綴網之頻驚。響象而然，非謂結之以繩約；氣至則爾，故可貫之以精誠。原夫以節為珠，以聲為緯。漸杳杳而無極，以多多而益貴。悠揚綠水，訝合浦之同歸；繚繞青霄，環五星之一氣。望明月而宛轉，感潛鮫之歔欷。若非象照乘之珍，安能忘在齊之味。其始也，長言邐迤，度曲纏綿。吟斷章而離離若間，引妙囀而一一皆圓。小大雖倫，離朱視之而不見；唱和相續，師乙美之而謂連。當其拂樹彌長，淩風乍直，意出彈者與高音而臻極；及夫屬思漸繁，因聲屢有，想無脛者隨促節而奔走。以洞徹為精英，比瑕疵於能否。次第其韻，且殷勤於士衡之文；上下其音，謂低昂於遊女之手。窈窕遠矣，徘徊繹如。仿佛成象，玲瓏構虛。頻寄詞於章句之末，願連光於咳唾之餘。清而且圓，直而不散。方同累丸之重疊，豈比沉泉之撩亂。懼無知者，初憫默於暗投；善則返之，乃因循於舊貫。美清泠而發越，憶輝光之璀璨。始終雖異，細大靡殊。中規矩於圓折，成條貫以縈紆。似是而非，賦《湛露》則方驚綴冕；有聲無實，歌《芳樹》而空想垂珠。美惡難掩，前後不逾。亦比掄材而至者，豈獨善歌之謂乎。
天鎮四野，君尊萬方。取威重以馭物，在秉持而有章。葉和人神，蓋先之於六瑞；表正旒扆，誠用之乎百王。斯為貴也，寶之大者。琢磨有耀，溫潤無瑕。天臨靜謐，以我鎮壓乎寰中；帝德休明，以我熠燿乎諸夏。皓爾凝潔，溫如可觀。蘊五德之符采，寫四鎮之峰巒。其色正，其容端。乃直乃方，象名山而守固；不瑕不穢，配王室以常安。豈不貞姿有奉，嘉名天寵。遠以視其凝命，近以彰其端拱。大而不彖，禮經匪尚其文華；執之不回，聖人無離其輕重。想夫始自良工，成茲國器。端乎掌握，撫寧天地。邦有六瑞，而圭列其初；國有三山，而象包其四。穆穆之儀是佐，溫溫之德斯備。所謂天子是毗，邦國是維。雲虹發色，冰雪成姿。玉幾臨朝，承德音而有裕；金門曉闕，布寬政而無私。是知岱華恒衡之高，自此而增峻；琳琅琬炎之美，自此而發奇。形抱素以呈妍，聲含清而取振。當照臨之際，曾不掩瑜；在韜韞之時，寧忘作鎮。所以朝九有，接萬靈。奇姿粲粲，眾彩熒熒。大禹成功，垂芳於帝典；吾君致理，酌憲於國經。故曰觀一圭之質，見四鎮之形；觀一夫之政，見萬國之寧。儒臣賦鎮圭之事，敢大揚於王庭。
大司馬以馳射而選才，眾君子皆注目而觀藝。至張侯之所，乃執弓而誓。誓曰：「今皇帝制羽舞以敷文德，擇材官而奮武衛。兼以超乘者為雄，不惟中鵠者得祭。用先才捷，誌亦和平。以多馬為能，故以馬為試；以得鹿為美，故以鹿為正。豈獨武人之利，實惟君子之爭。」射得皆曰：「諾，雖五善之未習，庶一舉而有成。」於是馬逸騤騤，士勇伾伾。蓄銳氣，候歌詩。初聽《采蘋》之章，共調白羽；次逞穿楊之妙，忽縱青絲。旁瞻突過，鹹懼發遲。冀驥足之展矣，翻猿臂而射之。揮弓電掣，激矢風追。方當耦象，決裂麗龜。砉爾摧班，示偏工於小者；安然飛鞚，故無憂於殆而。信候蹄之不爽，則舍拔之無遺。故司射舉旌以效勝，曰： 「爾能克備，我爵可期。賈餘勇者，宜乘破竹之勢；善量力者，當引負薪之辭。」由是靡不爭先，莫肯為後。皆曰：「措柸於肘，十得其九，忝明試者，亦何嚐而不有；破的之術，萬不失一，凡獻藝者，豈自疑於無必？」衝冠發怒，揚鞭氣逸。引滿雷砰，騰淩飆疾。皆窮百中之妙，盡由一劄而出。乃知來者之藝，蓋亦前人之匹。若此則蹲甲壯基，揚觶觀孔。信一場之獨擅，終六轡之未總。豈比乎浮雲迥度，開月影而彎環；驟雨橫飛，挾星精而搖動。雖當至理，不忘庸功。天子垂衣，儼鴆行於北闕；夏官司馬，閱騎從於南宮。貢士之程，職思其舉。會款塞五方之俗，觀校埒百夫之禦。得雋為雄，唯能是與。星郎草奏，上獻拱辰之防；天驕解顏，喜見射雕之侶。客獨顧之而笑曰：「此蓋有司之拔萃，固非吾君之右汝。我有筆陣與詞鋒，可以偃幹戈而息戎旅。」司文者聞之而驚曰：「爾其自礪於爾躬，吾將獻爾於王所。」
臣奉某日詔書曰：「惟元祀月正之三日，將有事於南郊。」直端門而未出，天錫予以靈瑞。是何祥而何吉？臣拜稽首，敢言其實。陛下乘五位而出震，迎五帝而郊天。五方騰其粹氣，故雲五色以相宣。控壇乍直，捧日初圓。獸蹲而龍鱗熠熠，鳥跂而鳳翼翩翩。羽蓋凝而軒皇暫駐，風馬駕而王母欲前。影帶旂常，疑錯繡之遙動；昭章文物，比摛錦之相連。觀之者無小無大，謂之曰若煙非煙。昔者《卿雲》作歌於虞舜，《白雲》著詞於漢武。皆跂望而為言，非仰觀而遂睹。今陛下德至天地，恩覃草莽，當翠輦黃屋之方行，見金枝玉葉之可數。陋泰山之觸石方出，鄙高唐之舉袂如舞。昭布於公侯卿士，莫不稱萬歲者三；並美於麟鳳龜龍，可以與四靈而五。於是載筆氏書百辟之詞曰：「鬱鬱紛紛，慶霄之雲。古有堯舜，幸得以為君。」象胥氏譯四夷之歌曰：「煒煒煌煌，天子之祥。唐有神聖，莫敢不來王。」帝用愀然曰：「予何力？澤未周於四海，雲胡為而五色。來爾群後，舉爾眾職。因五行以修五事，由五常以厚五德，正五刑以去五虐，繁五稼以除五賊。苟順夫人理之父子君臣，安知夫雲物之赤黃蒼黑。進我輦路，就我陶匏。雖有光華之萬狀，不若豐穰於四郊。」凡百庶寮，相趨而顧。稍疑江上之綺，果異封中之素。補天者雖欲抑之而不出，吞筆者安可寢之而無賦？越明日，臣稹詠霈澤於雞竿之前，睹斯雲散之為五采之湛露。
敕：范傳式：御史府多以法律見徵，苟覆視之不明，於薄責而何逭？傳式在先朝時，嘗為監察御史。會孫革以廄牧競田之獄來上，朝廷意其未具，復命傳式理之。不能精求，盡以前卻，使岐人眾來告我，職爾之由。須示薄懲，用明失實。嗟乎！長人之吏，信在言前。當革非心，無因故態，過而不改，寧罔後艱。
敕：王炅等：乃祖乃父，勤勞邦家，佐吾先臣相國，捍患摧凶，世為勳籍。故吾聞成德諸將，心猶悚然。爾等初喪元戎，能以眾整，送迎新舊之際，不無夙夜之勞。言念功庸，宜升秩序。❥❥憲署命之崇班，特示加恩，匪用彝典。
敕：高端等：《周官》歲終則稽其醫事，以制其食，斯亦賞勞之典也。爾等皆執藝術，待詔公車，和六飲六膳以會其時，察五色五聲以知其變。朕嚐因苦口，必念沃心，每思藥石之臣，鹹聽肺肝之語。凡百多士，無以美疢愛予。因爾厥官，用警有位。
敕：李昆：日者王承元以成德喪師之狀來告，爾實將之，能使承元之意上通，朝廷之澤下究，昆有力焉。將議獎勞，是宜遷秩，郡丞憲吏，用表兼榮。
敕：劉頗：朕以自鄜而北，夷夏雜居，號為難理，乃詔執事求才，以綏懷控壓之者。皆曰頗在茲選，且言其伐蔡之役，常參謀於懷汝之師，部分弛張，允協軍政，遂命試領銀州郡事。眾庶寧附，邊人宜之，連帥以聞，議請甄獎。河西近邊，擇吏惟精，勿吝牛刀，為我烹割。
敕：王迪：為吏不廉，受賄六千餘萬，據其贓罪，合寘重條。言事者以為伐蔡之時，陷其家屬，適遭蜂蠆，並為鯨鯢，尚念爾於茲，當從末減，議遷郡佐，無忘悛心，可守永州司馬員外置同正員，仍所在驛發遣。
敕：執千牛刀以侍奉吾左右者，命子弟之選也。莊憲皇後侄王悅等，或勳戚蔭餘，或公卿貴胤，佩觿有趨蹌之美，釋褐參侍從之榮，勉奉我朝廷之儀，敬順爾父兄之教。可依前件。
敕：三品子崔適等：左右備身，在吾旒扆之側，非貴遊子弟之可親信者，不在選中。爾等閥閱甚崇，教誨斯至，事我猶事父，畏法猶畏師，勿惰勿佻，以期無誨，斯可與成人並行於朝廷矣。
敕：姚文壽：出入中外，備嚐劇職，靜以自勝，高而益謙。先皇帝以其忠願謹信，知書有文，每決務宮中，付以密命，已事而複，終無漏言。朕方藉良能，奪其情禮，起自哀疚，命為監臨。和而有常，威而不侮，修身處眾，兩得其宜。憂服既除，庸功可獎，崇階厚秩，兼以命之。無忘慎修，用副毗倚。
敕：徐智岌：邠之地，後稷、公劉之所理也，俗饒稼穡，土宜六擾，內扞郊圻，外攘夷狄。故吾特命《禮》《樂》《詩》《書》之上將，俾為長城；立監臨戎，亦慎茲選。以爾自更事任，已著公方，端介而不失人心，謙和而能宣朕命，寵以將軍之號，仍加內省之榮。複職舊藩，勉終前效。
敕：天子有內諸臣，所以參侍奉，備傳達，而將外諸臣之複也。其或久更事任，績效甄明者，必擇其良能而分命焉。元從興元朝議郎行內侍邵常政等，或扈從於艱難之際，或服勤著廉善之名，宜序班資，用優階秩。夫奠東司而臨象教，爾無忘於肅清；將成命以察戎行，爾無忘於畏慎；正闈闥以親賓客，爾無忘於敬恭。行是三者，可以長守其祿位，而不離於榮近矣。各揚爾職，稱朕意焉。可依前件。
敕：近制選內臣之善於其職者，監視諸鎮，蓋所以將我腹心之命，達於爪牙之士也。宣義郎行內侍宋常春等，皆以謹信多才，得參侍從，更掌上府，尢見吏能，守官無毫髮之暇，勵己有冰霜之操。跡其聲實，可備監臨。汝其往哉，予用訓爾：夫處眾莫若順，犯眾則不安，約身莫若廉，奉身則不足。推是兩者，引而伸之，然後入可以近天子之光，出可以護將軍之旅矣。罔或失墜，以貽後艱。勉當柱國之榮，無忘立表之誓。全實可宣德郎行內侍省宮闈局令員外置同正員，常春可徵仕郎內侍省內仆局令員外置同正員。
敕：慎能至王侄大公則等：洲東之國，知義之道，與華夏同風者，爾輩是也。冒越深阻，和會於庭。予嘉乃誠，命以崇秩，用奮威衛，保爾恩榮。無怠無違，永作藩服。
敕：大定順王侄大多英等：我十有二衛將軍，以率其屬，皆匡備左右，為吾近臣，自非勳庸，不以輕授。以汝各贄琛贐，勞於梯航，俾耀遠人，宜示恩寵。歸撫爾類，知吾勸來。
門下：朕聞君法天大，臣體君命，數名等威，上下以兩。昔漢丞相金印紫綬，黃扉黑轓，亦所以異車服於百辟也。今朕宰相階級不稱，甚無謂焉。既當行慶之恩，宜用加崇之典。守門下侍郎同中書門下平章事賜紫金魚袋令狐楚，端慎嚴恪，夙夜在公，按度懸衡，守而不失；守中書侍郎同中書門下平章事賜紫金魚袋蕭俛，深敏敬恭，寤寐思理，伏蒲焚槁，知無不為；守中書侍郎同中書門下平章事賜紫金魚袋段文昌，坦易堅白，風雨有常，推賢舉能，如恐不及。谘汝三後，弼予一人，汝為股肱耳目以賚子，予敷心腹腎腸以告汝：汝其一乃誌以奉上，周乃惠以接下，敬乃事以臨官，是三者孫叔敖嚐用之於楚矣，位愈高而士愈戴，祿愈厚而人愈懷。夫以朕之不敏不明，尚克用濟，實賴吾二三臣朝夕之誨。《詩》云：「無言不酬，無德不報。」爰因進等之詔，用申交警之詞，各竭乃誠，同底於道，康天下，平泰階，而後越級之賜行焉。茲謂敘常，非以為報。楚可太中大夫，俛可朝議大夫，文昌可中散大夫，餘各如故。
某等：越正月，惟朕憲考集大命於朕躬，宅憂昏逾，罔克攸濟。惟爾俛屢讚大儀，以詔予一人；惟爾文昌作策度以道揚末命，俾小子審訓弗違，時乃之休。王功曰勳，茲用報汝，尚克納誨，母忘協心。銘於太常，永作元輔。
門下：列爵惟五，所以褒有德也。朝議大夫守門下侍郎同中書門下平章事上騎都尉襲徐國公賜紫金魚袋蕭俛等，外撫四夷，內順百度，同德比義，以堯舜之道事子，厥惟懋哉。遂行益地之詔，俛乃讓封於弟，亦協推恩，開國承家，永綏厥後，惟克恭敬，以和神人。
某官李逢吉，是朕皇子時侍讀也，忠孝之訓，何嚐忘之？惟秘洎瓘，實為藩臣，克壯威猷，用以垣翰。楊造等祗事內外，夙夜惟寅。並沐前恩，遞升榮級，上下有等，式示彝章。
門下：朕聞有天下者，道德仁義以為理，城郭溝池以為固。故曰不教人戰，是謂棄之，有備無患，可以應卒：此先王驅攘戎狄、保障黎元之大略也。五原居有夏靈慶之中，當蛇豕豺狼之突，將搤咽喉之要，爰命腹心之臣，厥有成功，宜膺茂典。邠、寧、慶等州節度、觀察、處置等使金紫光祿大夫檢校司空兼邠州刺史上柱國武威郡開國公李光顏，氣敵三軍，心師百行，有卞莊之勇，守之以仁，有日磾之誠，濟之以武，叱吒則風雲回合，閑宴則樽俎周旋，蓋文武之令才，真古今之良將。是以淮蔡之役，百勝功高，青齊之師，一麵居最。朕以蕭關尚警，馬嶺猶虞，五餌之詐可羞，百雉之城爰度，先是屬役，每難其人，惟爾良能，果諧予願，程功而不愆於素，訖事而不勞於人，比命有司，褒乃實力，僉曰：「古諸侯勳德優盛，則就加特進以寵之；我國家封植崇重，有朝請一字以異之。予嘉乃勤，兼用兩者，茲謂上賞，爾惟欽哉！可特進，餘如故。
門下：階陛所以升堂奧也，曆清貫者，亦由是而登進焉。國朝由散官而命為大夫者凡十一等，以銀青、朝散為名者，非我特制，則不克授。蓋門戶有棨戟之榮，腰佩有龜緺之異也。朝議郎守中書舍人王仲舒等，或曆職清近，代予格言；或分命藩方，宣我程品；或懸車以請老，或持節以臨人；或親或能，或勞或久，皆承霈澤之慶，宜當並命之榮。凡爾四十有三人，各服我休命，並朝散大夫，餘如故。
粵若十有二勳，以馭親賢，以詔勞舊，以稽秩序，以行慶賜。而刑部尚書兼司農卿郭釗，實我元舅，寅亮朕躬。傅師洎肇，共司予言。發揚書命，倰貳教官。長財善物，證居環尹。夜警晝巡，堪致厥政。時惟舊老高陽而下五十有六人，分命內外，祗勤於理。越二月，發大號於天下，延寵庶官，錫爾崇勳，無替嘉命。
某乙等：古人以朝散大夫為榮，是以自矜於歌詠，況今由是級者，則服色驟加，誠足貴矣。儒衡等皆吾內外之臣，並在賢能之選，頃因慶澤，第許崇階。朕不食言，勉當嘉命。
某官某乙：階之設二十有九，有庸有事，有敘有加。用是四者，以詔百吏。由郾而上至於元略，曰加曰敘；進而下至於景，曰事曰庸。光我侍從之臣，且優致政之老。詔賢詔德，於是乎在。堂奧益近，爾其敬之。
門下：寧遠將軍兼左金吾衛大將軍禦史大夫充左街使賜紫金魚袋胡證等：近古赦天下，則勳秩階爵，因緣而行，亦欲與卿大夫同美利也。爾等率其屬部，分義甚明，皆吾勞臣，是有恩獎。益進榮級，宜其允恭。
某等：能執幹戈，討定逋孽，功懋懋賞，厥惟舊哉。分命庶官，秩建五等，次用於十有二勳，式示等威，蓋以勞之小大為上下也。
門下：劍南西川節度使下準制敘勳將士朝議大夫試太子家令上護軍史憲等：蜀、形勝之地也，南控蠻蜑，西搤戎羌，厲禁之勞，實賴汝三千八百六十有六人之力。使之必報，並賜崇勳。各懋乃誠，勖率以敬。可結前件。
敕：古者天子設六宮以詔內理，是以《關雎》樂得淑女，憂在進賢，將聽《雞鳴》之詩，豈惟魚貫之序。鄭氏山東令族，海內良家，每師班女之文，嚐慕樊姬之德，桃姿焜耀，蘭行馨香。爰用擇才，冀無傷善。勉當選進之重，無忘和平之心。
門下：長女等：抱子弄孫之榮，貴賤之大情也。朕以四海奉皇太後於南宮，問安之時，諸女侍側。《螽斯》之慶，上慰慈顏；《鳲鳩》之仁，內懷均養。雖穠華尚少，出閣未期，而湯沐先施，分封有據。宜加美號，以表令儀。可依前件，主者施行。
敕：故成德軍節度鎮、冀、深、趙等州觀察、處置等使金紫光祿大夫檢校尚書左仆射贈侍中王承宗母燕國太夫人吳氏：魯文在手，燕夢徵蘭，道以匡夫，仁而訓子。教日磾竭誠之操，義必資忠；戒陳嬰自大之心，明於處順。是以承宗辭代之際，承元領務之初，或輟哭以據床，每形言於憂國。人知趣向，道實光明，宜受進封之恩，用表貫霜之節。
敕：夫尊於朝，婦貴於室，由古道也。安有邦君之妻，而無湯沐之地乎？涼國公李妻韋氏，德宗皇帝之外孫也。笄年事，克有令儀，天蔭雖高，猶執婦道。持其門戶，使有姻族之和；奉其蘋蘩，使有蒸嚐之潔。當分閫之際，終無內顧之憂者，由此婦也。今積行累功，以致爵位，六遷重鎮，名列上台，而韋氏猶限彝章，未嚐開國，甚不稱也。因大名之邦，式建小君之號，可封魏國夫人。
門下：朕聞昔者明王之以孝理天下也，莫不因嚴以教敬，推類以明恩。朕以眇身，欽承大寶，為億兆人之君父，奉十一聖之宗祧。捧烏號知群臣有良弓之思，瞻彼蒼念群臣有所天之感。是用仲月五日，申命有司，大錫追崇，式彰餘慶。而魏博等州節度、觀察、處置等使魏州大都督府長史田宏正亡父贈兵部尚書庭玠等，教必以忠，歿而不朽。茂仲弓之德，而位屈當年；副孔父之恭，而福流來裔。惟爾宏正，為朕方叔，以殿大邦；惟爾夷簡，為朕河間，（李夷簡宗室宰相，故雲）以光宗籍；惟爾度，為朕呂望，以司專征。子有勞於王家，父豈忘於錫命，進以師長之贈，加之保傅之尊。谘爾三臣，告是五廟，永錫忠孝，賚於邦家。可依前件。
敕：朕聞水積者不涸，德積者不窮。肆我高祖武皇帝傳序累聖，逮予衝人，嗣守朝廷之常，不克是懼，而侯甸藩服，亦克用乂，誠賴吾邦伯庶君之不墜吾祖宗之典也。追念本始，無忘爾先，永錫追榮，用彰彝訓。檢校司空使持節滄州刺史烏重胤亡父贈工部尚書承玼等，根本粹茂，源流浚發，載誕頗牧，降生申甫，或並列藩方，或常參鼎鼐。承我制詔，備陳孝思，皆曰閱禮資忠，實賴先臣之教。欲報之德，願言克從，遂命褒崇，以示幽顯。可依前件。
敕：國子祭酒韓愈父贈秘書少監仲卿等：子生則射，桑弧蓬矢，以告四方，三月孩而名之，十年出就外傅。孔子雖欲遠於鯉也，而猶教之《詩》《禮》，所以相承先而重後嗣也。然而免水火之災，從師友之後，服軒冕以為卿大夫者，一族幾何人？惟爾愈雄文奧學，秉筆者師之，與某等各用所長，列官朝右。榮則至矣，其父皆不及焉，歿而有知，能不望顯揚於地下？贈以崇秩，慰其幽魂，推吾永懷，示用怛然於此。可依前件。
敕：朕嗣立之二月五日，在宥天下，澤被幽顯，凡百執事，延崇於先。而守尚書左司郎中韋審規父大理卿漸等，生有列爵，歿有懿行，積德於身，慶儲於後。嘉乃令子，為吾望郎，遂可有司之奏，以錫先臣之命。可依前件。
門下：檢校司徒田宏正母贈韓國太夫人鄭氏等：《詩》云：「哀哀父母，生我劬勞。」「欲報之德，昊天罔極。」子欲養而親不待之詞也。朕有臣宏正等，皆社稷之臣也，或寄重股肱，或親連肺腑，而克忠於國，克孝於家，歌康公念母之詩，感日磾見圖而泣。朕方推廣孝，以闡大猷，乃詔有司，深惟贈典。若曰幽魏並揚，實鎮之大，既以命於勳賢；齊晉清河，惟號之美，何用光於窀穸。永錫爾類，予何愛焉。嗚呼！子為列嶽之崇，母用追封之禮，亦可謂生榮死哀，孝子事親之終也。惟爾欽哉，無或失墜。可依前件。
敕：穎考叔食美而思遺其親，此孝子不違於一飯也。而況於萬石在前，累茵在側，慰心不及，非贈而何？尚書吏部侍郎孔戣母贈扶風郡太君韋氏等，柔以睦姻，明於訓子，惟嬪之禮，始自敬薑，擇鄰之規，優於孟母。慶鍾嗣子，皆我藎臣，祗告有司，丕序先烈。錫以大邑，達其深誠，庶無風樹之嗟，且壯秋霜之節。可依前件。
敕：孝子之於事親也，貧則有啜菽之歡，仕則有捧檄之慶，離則有陟屺之歎，歿則有累茵之悲，推而言之，其揆一也。不有追錫，何以達情？檢校吏部尚書使持節襄州刺史李逢吉母贈平陽郡太夫人王氏等，皆朕公卿之母也，或象感台階，生申及甫，或氣鍾河嶽，非龔則黃，出入恩榮，羽儀中外。苟無善訓，安得令人？簡想徽猷，用宏封邑，式光子道，以盛母儀。可依前件。
敕：檢校禮部尚書使持節許州刺史李遜母贈義封縣太君崔氏等：昔康公貴為諸侯，而念母之詞甚悲，悲親之不逮也；曾參仕三釜而其心甚樂，樂及於親也。今遜等有地千里，有祿萬鍾，頤指氣使，無不隨順；所不足者，其惟風樹寒泉之思乎？朕方推廣孝，豈吝加恩，並封啟邑之榮，鹹慰循陔之念。可依前件。
敕：檢校兵部尚書王潛母贈晉國大長公主，於朕祖宗之姑姊妹也。始以肅雍之德，下嫁於公侯，淑問怡聲，禮無違者。訓其愛子，有過嚴君，不因恩澤以求郎，每致忠貞而事主，使勤富貴，戒斁廉能，鬱為勳臣，實資聖善。徽猷盡在，典禮宜加，猶狹平陽之封，式廣營邱之地。克宣朕命，用慰潛心，可贈齊國大長公主。
敕：守起居舍人賜緋魚袋王璠母贈成紀縣太君李氏等：古人云「生願為人兄」，欲奉養之日長也。若此，則及子之貴，顯親之榮，能幾何人？是以聖王因心以設教，由是揚名追孝之禮生焉。朕宅帝位，思宏大孝，乃詔執事，追用疏封。而璠等皆以諷賦語言，得參侍從，欲報之歎，發乎肺肝。追加啟土之榮，用深罷社之痛。可依前件。
敕：朕聞仲尼歿而魯公誄之，柳莊死而衛靈請往。夫以區區魯衛，而猶念賢臣碩德也如是。況朕小子，獲承祖宗，實賴一二元老，朝夕教誨，以儀刑於四方。天胡不仁，遽爾殲奪，而今而後，誰其屏餘？故金紫光祿大夫檢校司徒兼太子少師上柱國滎陽郡開國公食邑二千戶鄭餘慶，始以衣冠禮樂，行於山東，餘力文章，遂成儒學，出入清近，盈五十年，再任台衡，屢分戎律。凡所劇職，無不踐更，貴而能貧，卑以自牧，謇直行於台閣，柔睦用於閨門，受命有考父之恭，待士比公孫之廣。焚《書》逸《禮》，盡可口傳，古史舊章，如因心匠。朕方谘稟，庶罔昏逾，神將祝予，痛悼何及！乞言既阻，贈典宜加，追書保養之榮，用彰明允之德。可依前件。
敕：天子之於百辟也，公則有君臣之義，私則有父子之恩，生則有列爵以報功，沒則有加榮以錫命，遠則罷朝以申悼，近則幸第以臨喪。而況於代濟勳庸，時方委遇，死而可作，吾何愛焉？故檢校尚書右仆射王承宗，海岱孕靈，弓裘襲藝，《詩》《書》《禮》《樂》，稟訓於祖先，勇敢謨猷，自生於誠腑。逮居劇鎮，益辨長材，每懷戀闕之誠，遂行割地之效。屢陳密款，方俟來朝，天不與年，素誌沒地。表章前上，忠懇備存，不以二子為憂，且曰三軍求帥。承元繼誌，雅有兄風，雄藩既耀於連枝，寵秩宜加於幽穸。上台之首，左輔之崇，特越彝章，用明加等。忠魂尚在，期爾有知。可贈侍中，仍令所司備禮冊命，賻布帛五百段，米粟三百石，委度支逐便支送。
敕：秦郡守分土疆以牧人，漢刺史乘軺車而按部，兼是兩者，才唯艱哉！而況於鎮定遠荒，經略逋寇，毗倚方切，忽焉薨殂，不有追崇，曷彰憫悼？故朝散大夫持節桂州刺史兼禦史中丞裴行立，積德之門，代濟英哲。班超奮筆，誌在功名；酈寄秉心，義先忠孝。累及事任，益見良能，龔遂著稱於潢池，處默去思於交趾。遺風尚在，錫命宜加，寵以貂蟬，賻之穀帛，用光幽穸，式慰營魂。可贈左散騎常侍，賻布帛三百段，米粟二百石，仍委度支逐便支送。
敕：故元從奉天定難功臣柳州刺史陳憲忠，在德宗時，執羈靮以從，遂加戡難之名；在憲宗時，沐雨露之恩，實被念功之詔。朕敬承先誌，崇獎舊勳，爰命有司，用申常典。生有熊當其軾，歿有雁隨其車，可謂男子之哀榮矣。可贈使持節衡州諸軍事衡州刺史。
敕：故容州本營經略招討左押衙兼行營中軍兵馬使檢校太子詹事楚繼吾、故廉州古邱營鎮將試殿中監衛宏本等：比以荒服不虔，侵掠縣道，乃詔毅勇，為人毆攘。而繼吾等奮不顧身，深入巢穴，豺狼雖殪，蜂蠆誤加，方聞振臂之雄，忽有歸元之歎。其帥具上其功伐，請議褒崇，言念雲亡，尢用憫悼。不有異等，孰以勸忠？特追有土之榮，用明死政之節。繼吾可贈使持節都督容州諸軍事容州刺史，宏本可贈使持節都督邕州諸軍事邕州刺史。
昔羽父為無駭請諡於魯侯，而衛君亦自稱公叔文子之跡，則考行必在於有司，賜諡或行於君命久矣。故致仕太子賓客燕國公於頔，祗奉三朝，橫鎮襄漢，雖便宜從事，難以法繩，而武毅立名，實為威克。來朝而後，亦既降心，敬以事君，明能知子。朕以禮存錫命，恩在展親，考以慮深通敏之文，參用追悔前過之義，深詔執事，宜諡曰思。
敕：司徒之妻有禮，齊加石窌；延鄉之母有德，漢置封邱。生既不渝，歿亦宜及。故宋若華：我德宗孝文皇帝躬勤庶務，寤寐以之，乃命女子之知書可付信者，省奏中宮，而若華等伯姊季妹，三英粲兮，皆在選中，參掌宥密。班妃「裂素」之詠，謝氏「散鹽」之章，琤然玉音，記在彤管。先皇帝乙夜觀書之際，亦嚐傳 「窈窕」德象之篇於若華，言念雲忘，禮宜加等。特追封邑，豈礙彝章？可贈河南郡君。
敕：某等各以貴寶會於明庭，既飲食以勞之，又爵秩以遣之，式所以示懷柔於遠人也。爾宜將我皇風，慰彼黎獻。可依前件。
敕：朕聞德教加於四海，則遠人斯屆。餘德不類，而爾等實來，良用愧於厥衷，是以置野廬以勞其勤，委舌人以通其意。始於郊迓，還以禮成，寵秩仍加，厚意斯在，被服冠冕，無忘敬恭。
