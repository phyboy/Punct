侍郎退之足下：稹與前襄州文學掾甄逢遊善。逢即故刑部員外郎濟之子。濟，天寶中隱於衛之青嚴山，採訪使苗公等五人皆以狀薦，凡十徵不起，末以左拾遺就拜之。適值祿山朝奏京師，懇於上前求為賓介，玄宗可其奏。祿山還至衛縣，遣太守鄭遵意詣山致命，輟行信宿以俟之。甄生懼及其難，俯首從事。至天寶十二載，祿山反狀潛兆，慮不得脫，乃偽瘖其口，復隱青嚴。逾年而祿山叛，即日遣偽節度使蔡希德緘刃逼召，且曰：「或不可強，斬首來徇。」既而甄生噤閉無言，延頸承刃，氣和色定，若甘心然。希德義而捨之，祿山亦終不能致。慶緒繼逆，虜而囚之於東都安國觀。代宗復洛，甄生臥匡牀詣元帥府，至則號摽自治，代宗為之動色，遂命傳置長安。肅宗高其行，因授館於三司治所，令從賊官囚慚拜之。受汙者莫不俯伏仰歎，恨不即死於其地。且夫辨所從於居易之時，堅直操於利人之世，而猶褊淺選懦者之所不為，藎怫人之心難，而害已之避深也。況乎天下亂矣，王澤竭矣。夫死忠者不必顯，從亂者不必誅，而能眷眷本朝，甘心白刃，難矣哉！是以理平則為公、為卿、為鵷、為鷺，世變則為蛇、為豕、為獍、為梟者，十恒八九焉；若甄生冕弁不加於其身，祿食不進於其口，於天寶蓋青嚴之一男子耳。及亂則延頸受刃，分死不回，不以不顯而廢忠，不以不必誅而從亂，參合古今之士，蓋百一焉。稹常讀注記，缺而未書，謹備所聞，蓋欲執事者編此義烈，以永永於來世耳。
子逢始生之歲，顏太師、崔太傅皆為歌詩以美賢者之有後，且序甄生之本末云。及逢既長，耕先人舊田於襄之宜城，讀書為文，不詣州里。歲饉則力穡節用，以給足親戚；歲穰則施餘於其鄰里鄉黨之不能自持者，前後斥家財排患難於朋友者數四，由是以義聞。襄之守狀為文學，始就羈於吏職。稹聞風既久，因與之遊。逢每冤其父之名不在於史，將欲抱所冤詣京師，告訴於司史氏，蓋行有日矣。以愚料之，甄子僕短馬瘦，言簡行孤，得不為驕閽之所排訶，則權力者疑誕以臨之，固無自而入矣。因曉甄生以無自入之勢，且告以執事者辱與稹遊，願得所冤之狀告。甄生厚相信待，由是輟行。既而自思，滓賤之中，猶願貢所聞於執事，得非愚且僭耶？然而誚笑之暇，幸垂察焉。
稹九歲學賦詩，長者往往驚其可教。年十五六，粗識聲病。時貞元十年已後，德宗皇帝春秋高，理務因人，最不欲文法吏生天下罪過，外閫節將，動十餘年不許朝覲，死於其地不易者十八九。而又將豪卒愎之處，因喪負眾，橫相賊殺，告變駱驛，使者迭窺，旋以狀聞天子曰：「某邑將某能遏亂，亂眾寧附，願為其帥。」名為眾情，其實逼詐，因而可之者又十八九。前置介倅，因緣交授者亦十四五。由是諸侯敢自為旨意，有羅列兒孫以自固者，有開導蠻夷以自重者。省寺符篆，固於幾閣，甚者擬詔旨，視一境如一室，刑殺其下，不啻仆畜。厚加剝奪，名為進奉，其實貢入之數百一焉。京城之中，亭第坳以曲巷斷；侯甸之內，水陸腴沃以鄉裏計。其餘奴婢、資財，生生之備稱之。朝廷大臣，以謹慎不言為樸雅，以時進見者，不過一二親信直臣義士，往往抑塞；禁省之間，時或繕完隤墜；豪家大帥，乘聲相扇；延及老佛，土木妖熾，習俗不怪。上不欲令有司備宮闥中，小碎須求，往往持幣帛以易餅餌，吏緣其端，剽奪百貨，勢不可禁。
仆時孩騃，不慣聞見，獨於《書》《傳》中初習「理亂萌漸」，心體悸震，若不可活，思欲發之久矣。適有人以陳子昂《感遇》詩相示，吟玩激烈，即日為《寄思元子》詩二十首。故鄭京兆於仆為外諸翁，深賜憐獎，因以所賦呈獻京兆，翁深相駭異，秘書少監王表在座，顧謂表曰：「使此兒五十不死，其誌義何如哉！惜吾輩不見其成就。」因召諸子訓責泣下。仆亦竊不自得，由是勇於為文。又久之，得杜甫詩數百首，愛其浩蕩津涯，處處臻到，始病沈、宋之不存寄興，而訝子昂之未暇旁備矣。不數年，與詩人楊巨源友善，日課為詩，性複僻懶，人事常有閑暇，閑則有作，識足下時，有詩數百首矣。習慣性靈，遂成病蔽，每公私感憤，道義激揚，朋友切磨，古今成敗，日月遷逝，光景慘舒，山川勝勢，風雲景色，當花對酒，樂罷哀餘，通滯屈伸，悲歡合散，至於疾恙窮身，悼懷惜逝，凡所對遇異於常者，則欲賦詩。又不幸，年三十二時有罪譴棄，今三十七矣。五、六年之間，是丈夫心力壯時，常在閑處，無所役用。性不近道，未能淡然忘懷，又複懶於他欲，全盛之氣，注射語言，雜糅精粗，遂成多大，然亦未嚐繕寫。適值河東李明府景儉在江陵時，僻好仆詩章，謂為能解，欲得盡取觀覽，仆因撰成卷軸。其中有旨意可觀，而詞近古往者，為古諷；意亦可觀，而流在樂府者，為樂諷；詞雖近古，而止於吟寫性情者，為古體；詞實樂流，而止於模象物色者，為新題樂府；聲勢沿順，屬對穩切者，為律詩，仍以七言、五言為兩體；其中有稍存寄興，與諷為流者，為律諷；不幸少有伉儷之悲，撫存感往，成數十詩，取潘子《悼亡》為題；又有以幹教化者，近世婦人，暈淡眉目，綰約頭鬢，衣服修廣之度，及匹配色澤，尤劇怪豔，因為豔詩百餘首，詞有古、今，又兩體。自十六時，至是元和七年，已有詩八百餘首，色類相從，共成十體，凡二十卷。自笑冗亂，亦不複置之於行李。昨來京師，偶在筐篋。及通行，盡置足下，僅亦有說。
仆聞上士立德，其次立事，不遇立言；凡人急位，其次急利，下急食。仆天與不厚，既乏全然之德；命與不遇，未遭可為之事；性與不惠，複無垂範之言。兀兀狂癡，行近四十，僥名取位，不過於第八品，而冒憲已六七年。授通之初，有習通之熟者曰：「通之地，濕墊卑褊，人士稀少，近荒劄，死亡過半。邑無吏，市無貨，百姓茹草木，刺史以下，計粒而食。大有虎、豹、蛇、虺之患，小有蟆蚋、浮塵、蜘蛛、蛒蜂之類，皆能鑽齧肌膚，使人瘡痏。夏多陰霪，秋為痢瘧，地無醫巫，藥石萬里，病者有百死一生之慮。」夫何以仆之命不厚也如此，智不足也又如此，其所詣之憂險也又複如此！則安能保持萬全，與足下必複京輦，以須他日立言事之驗耶？但恐一旦與急食相符，而終使足下受天下友不如己之誚，是用悉所為文，留穢箱笥，比夫格奕、樗塞之戲，猶曰愈於飽食，仆所為不又愈於格奕、樗塞之戲乎？
昨行巴南道中，又有詩五十一首。文書中得七年以後所為，向二百篇，繁亂冗雜，不複置之執事前。所為《寄思元子》者小歲雲，為文不能自足其意，貴其起予之始，且誌京兆翁見遇之由，今亦寫為古諷之一，移諸左右。仆少時授吹噓之術於鄭先生，病懶不就，今在閑處，思欲怡神保和，以求其病，異日亦不複費詞於無用之文矣。省視之煩，庶亦已於是乎。
告崳等：吾謫竄方始，見汝未期，粗以所懷，貽誨於汝。汝等心誌未立，冠歲行登，古人譏十九童心，能不自懼？吾不能遠諭他人，汝獨不見吾兄之奉家法乎？吾家世儉貧，先人遺訓，常恐置產怠子孫，故家無樵蘇之地，爾所詳也。吾竊見吾兄自二十年來，以下士之祿，持窘絕之家，其間半是乞丐、羈遊，以相給足。然而吾生三十二年矣，知衣食之所自，始東都為禦史時。吾常自思，尚不省受吾兄正色之訓，而況於鞭笞詰責乎？嗚呼！吾所以幸而為兄者，則汝等又幸而為父矣。有父如此，尚不足為汝師乎？
吾尚有血誠，將告於汝：吾幼乏岐嶷，十歲知方，嚴毅之訓不聞，師友之資盡廢。憶得初讀書時，感慈旨一言之歎，遂誌於學。是時尚在鳳翔，每借書於齊倉曹家，徒步執卷，就陸姊夫師授，棲棲勤勤，其始也若此。至年十五，得明經及第，因捧先人舊書於西窗下鑽仰沉吟，僅於不窺園井矣。如是者十年，然後粗沾一命，粗成一名。及今思之，上不能及烏鳥之報複，下未能減親戚之饑寒，抱釁終身，偷活今日，故李密云「生願為人兄，得奉養之日長」，吾每念此言，無不雨涕。汝等又見吾自為禦史來，效職無避禍之心，臨事有致命之誌，尚知之乎？吾此意雖吾弟兄未忍及此。藎以往歲忝職諫官，不忍小見，妄幹朝聽，謫棄河南，泣血西歸，生死無告。不幸餘命不殞，重戴冠纓，常誓效死君前，揚名後代，歿有以謝先人於地下耳。嗚呼！及其時而不思，既思之而不及，尚何言哉。今汝等父母天地，兄弟成行，不於此時佩服《詩》《書》，以求榮達，其為人耶？其曰人耶？吾又以吾兄所識，易涉悔尤，汝等出入遊從，亦宜切慎。吾誠不宜言及於此，吾生長京城，朋從不少，然而未嚐識倡優之門，不曾於喧嘩縱觀，汝信之乎？
吾終鮮姊妹，陸氏諸生，念之倍汝。小婢子等既抱吾歿身之恨，未有吾克己之誠，日夜思之，若忘生次，汝因便錄吾此書寄之。庶其自發，千萬努力，無棄斯須。稹付崳、鄭等。
某月日，山南東道節度兼申、光、蔡等州招撫使檢校司空嚴某，致書前彰義軍兵馬使吳侍御，及淮西將士、官吏，申、光、蔡等州百姓等：
奉十月十九日詔書，以某充申、光、蔡招撫使，某月日遣使齎敕送付界首布告訖。某頃鎮太原，與吳侍御伯父相國公同受恩寄，交問歲時，歡好不絕，僅十餘年，可謂至矣。及吳侍御先尚書繼當寵命，某又領鎮荊南，前好複修，款密如舊，吊喪、問疾，禮無不時，亦可謂勤矣。某與吳侍御伯父、先父既等夷，於吳侍御實丈人行，固已私矣。況朝廷以吳侍御因喪擾惑，迷誤詔旨，欲思致訓，未忍加兵，仍以某為招撫之使。是吳尚書之嗣既絕，而由某有複聯之望。捧詔以來，夙夜憂歎，不任鄰痛之懷。某欲上徵古類，恐引諭不明，切為諸公以近事灼然在耳目者言之。
今吳侍御棄喪背禮，舍父幹君，誘聚師徒，希求爵位者，豈不以貞元末年，天下方鎮物故，往往依憑眾請而得者，十恒二三，以此為自偷之證耶？甚不然也。德宗皇帝禦天下日久，春秋高，理務便安，不欲生事，或謀及卒伍而置師長，藎一時之權也。今天子二十八即皇帝位，控一海內，臣妾夷狄，赫然皇威，熏灼白日。初楊惠琳劉辟、李錡猶守故態，謂朝廷未即誅擒，曾不知逾月之間，皆頭懸槁街，腰斬都市，此諸公之所聞見也。自是蠻夷懾竄，戎臣震惕，相與奔走朝闕之不暇。今廟堂之上，命將擇帥，容易於授卿長，即吳侍御希求非望之誌，安得複行於今日哉？此眾不可憑、位不可取之明驗也。
今吳侍御蓄聚糗糧，繕完城壘，偷侵縣邑，不自危亡者，豈不以貞元中吳相國為讒邪所鬥，錯誤朝章，韓太保率眾奉詞，而吳相國終以宥免，又以此為自偷之證耶？又不然也。日者謀議之臣，算畫不審，韓太保行陣之將耳，總統非所長，而又徵天下烏合之眾以授之，是以遷延進退，不時成功。然猶吳相國悔過乞降，深自咎責，朝廷多之，僅乃全活。且吳相國躬服節儉，衣食與士卒同，蓄貨力耕，向三十載，然後粗能支一戰耳。今吳尚書馭眾日淺，吳侍御年位俱卑，諸將之在下者，皆怏怏苟容，非有威懷信服之誌；百姓日蹙，賦斂月加，天兵四臨，耕織盡廢，竊聞壯者劫而為兵，老弱妻孥，吞聲於道路，而欲以吳相國三十年拊循積聚之力為自比，甚相懸矣。況國家命全軍之將，用不竭之資，烏尚書董懷、汝之師，李尚書舉陳、許之眾，柳中丞以鄂之全軍軍於安陸，令狐中丞以淮南之銳旅屯於壽春，某以襄陽之勁卒數萬集於唐，而又益之以魏博之驍騎、江陵之強弩，以攻則彼有壓卵之危，以守則我無出疆之費。用三州之賦，敵天下四海之饒，以一旅之師，抗天下無窮之眾，雖妾婦、騃孩，猶知笑之，而況於義夫、壯士哉！若聖天子推含垢之化，圖不戰之功，使環而守之，塞其飛走，則男不得耕，女不得織，鹽茗之路絕，倉廩之積空，不三數月，求諸公於枯魚之肆矣。儻或神算風驅，天威電激，使齊攻四面，各裂一隅，彼若聚而待之則自窮，分而應之則不足，東抗則西入，南備則北侵，腹背受攻，首尾皆畏，赤族之刑既迫，輿櫬之計方施，則固難期於曩時之宥免矣。此又力不可支、勢不可久之明驗也。
今吳侍御厚利買交，嚴刑劫質，謂王師可敵，謂已眾不離者，豈不以大將李義等言甘約重，許以死生之為耶？又不然也。夫李錡據吳、楚之雄，兼榷管之利，選才養士，向十五年，獨以張子良為腹心不貳之將，故授以銳健先鋒之兵，又以裴行立為骨肉不欺之親，故授以敢死酬恩之卒。然而一朝遷延王命稱疾不朝，子良朝倒戈以攻於外，而行立夕縱火以應於內，錡則戮死，而張、裴甚榮，此又諸公之所聞見也。劉辟乘韋令饒衍之後，廩藏穀帛，以億萬計，啖養士卒，憑恃阻固，以仇良輔有樸厚不搖之心，是以成其要害而授之兵。然而天兵一麾，因壘來下，席卷餘孽，巴蜀大定，辟則戮死，而良輔甚榮，此又諸公之所聞見也。盧從史內蘊私邪，外張威武，熒惑天聽，逗留王師，以烏尚書有委用親信之恩，故授之以爪牙衛已之眾。然而睿略潛施，元凶就執，烏尚書清壘整旅以俟命，從史放死，而尚書甚榮，此又諸公之所見聞也。此數君子者，豈受利不厚，而誓約不明哉？藎逆順之理殊，而子孫之禍大也。且田太保季安藉累代繼襲之勢，身沒之後，允子不肖，將卒聚謀而請之天子，天子嘉其忠而與之，賚百萬之財以贍軍，複三年之賦以勵俗，輟郎署之英以榮其賓介，而坐專席、操郡國者又相繼。彼魏博三軍之士，豈獨不受恩於田氏父子耶？藎苦其束縛禁閉，終日以城門為戰場，思複泰然遊泳於王澤耳。今國家用烏尚書為重鎮，所以警諸將囚縛受賞之功；用仇大夫為先軀，所以警城堡降下寵榮之利；使田大夫統魏博向義之旅，所以勵三軍去邪附正之機。奈何吳侍御碎六尺之軀，為李義輩求福之費；絕公侯之嗣，為淮西軍受賞之資。其為人謀也則厚矣，自謀何薄哉Ｋ又將不可恃而兵不可保之明驗也。
今天子垂惻隱之詔，建招撫之名，吳侍御若束身歸朝，將吏等繼踵向闕，縱海裏與烏尚書、張金吾分封並位，受立功之賞，獨不得與田懷諫命服趨朝，奉先人之家嗣乎？且張伯靖五溪之蠻隸耳，聚徒殺人，為惡甚大，聖上憐其愚，詔某招致之，而猶據戎行之右職，忝佐郡之清員，豈獨於吳侍御洎淮西之將吏，而阻其自新之路哉！諺曰「天不可違」，又曰「時不可失」，書至之日，善自圖之。如或違天失時，寢而不報，則王師進擊於外，義士潛謀於中，身首之戮指期，肘腋之危坐見，異日為天下戮笑，而李義等成封侯之利，豈不大哀哉。
戎事方殷，未獲周盡，感念平昔，興然動懷。
通州司馬元稹謹再拜獻書相公閣下：昔者相公之掾洛也，稹獲陪侍道途，不以妄庸，諮及章啟，則固竊聞閣下以文皇敕起居郎書「居安思危」四字於笏上為至戒矣。今陛下當晉武平吳之後，閣下即周公東征而還，安孰甚焉，思豈可廢。況今四邸並開，掃門之賓競至；碣石餘沴，束身之款未堅。則閣下推食握發之意，何遽移之於高枕擊鍾之逸乎？
且夫「得人則理」之談，實老生之常語，至於切近，猶饑者欲食，不可惡熟俗而不言也。若稹之末學淺見，又安敢引喻古昔於閣下？獨憶得近日故裴兵部之為人也，甄辨清淨，號為名流。及其為相也，構致群材，棟梁榱桷，鹹適其用，人頗隘之。至於激濁揚清，亦無所愛吝，是以秉政不累月，閣下自外僚為起居郎，韋相自巴州知制誥，張河南自邕幕為禦史，李西川自饒州為雜端。密勿津梁之地，半得其人，如故韋簡州勳及鶉，拔於疑礙、置之朝行者又十數，然後排異己之巨敵，引協心之至交，當時一二年間，幾至於奸無蹊隧，而政有根本矣。及山東沴作，上以兵事谘之，則對以禁暴息人之外，不能有以佐震耀，是以樽俎之謀，不專於廊廟。藎廉善精微之士，素熟於心胸，而泛駕乘桴之才，未嚐校量於左右也，比於閣下今日之雄材大略為短矣。然而即世之後，雖無李嚴、廖立之思，而十載之內，備將相、號名卿者，多其引拔。嗚呼！方鮑叔之功，斯不細矣。昨者閣下方事淮、蔡，獨當爐錘，內蘊深謀，外排群議，始以追韓信、拔呂蒙為急務，固非叔孫通薦儒之日也。今殊勳既建，王化方行，亦常念魏鄭公守成之難，而三複文皇帝「思危」之詔乎？
以愚揆之，欲人之不怨，莫若遷授之有常；欲人之竭誠，莫若援拯於焚溺。何謂有常而不怨？以省言之，由後行為前行；以台言之，自察院轉殿院。苟不如是則怨矣，苟能如是何怨哉。何謂援拯而竭誠？某又不敢移之於他人，借如小生之庸且昧也，固不及班行之中輩，又敢自讓於郎吏之末者乎？向使元和中一年為拾遺，二年為補闕，不三、四年為員外，又三、四年為正郎，則宰物者雖朝許之以綸誥，暮許之以專席，厚則厚矣，遽責其隳肝瀝膽，同廝養之用力，亦難哉！及夫為計不良，困於溝瀆者十年矣，苟有舒其胝攣、置之趨走者，又安敢愛氣力、吝心髓於和扁耶？是猶龜鼉之有泉，烏鳥之有林，何嚐愧於水、木；苟或縶而籠之，鎖而檻之，其或放之、投之者，則必啁啾顧慕以報之，報其免於難也。今天下病溝瀆、困籠檻，思閣下藥之、養之、投之、放之者，豈特小生而已哉。
且曩時之窒閣下及小生者，豈不以閣下疏有「居安思危」之字為抵忌，對上以河南縣尉非貶官為說乎？向非裴兵部一二明之，則某終老於窮賤，固其宜也。儻閣下複三二年遲回於外任，則少陽邀望之際，固未得奉煌煌之命，以周知其巢穴矣。當元濟討除之始，又安能定已成之策於上前，排未亡之疑於眾口哉！今天下能不有萬一於閣下之才略，而猶足帖脅，私自憐愛其誌力哉。況當今陛下在宥四海，與人為天，特降含垢棄瑕之書，且授隨才任能之柄於閣下。閣下若能蕩滌痕累，洞開嫌疑，棄仇如振塵，愛士如救餒，使恃才薄行者自贖於煩辱，以能見忌者騁力於通衢，上以副陛下鹹與惟新之懷，次以廣閣下好善救人之道，使千百年外，謂閣下與裴兵部為交相短長，亦足為賢相矣，未盡善也。且夫當陛下肇，臨宇宙之初，與得天久照之後，愈光明矣，安有裴兵部拔群才於前則盡行，閣下拔群才於後則盡廢？以閣下沐浴恩波之始，與徽猷克壯之秋，愈汪洋矣，又安有救裴寰之罪、換禹錫之官，則盡易，振天下之窮滯、行渙汗之條目則盡難？某雖至愚，未敢然也。
某自十年遭罹多故，每欲發書朋舊，尚不敢盡陳其情，豈不知幹宰相有不測之罪耶？熟自計之，與其瘴死蠻夷，自題不遇之榜，比夫塵穢尊重，伏危言之，刑無異也。聊因所善，緘獻鄙誠，翹企刑書，不敢逃讓。不宣，稹頓首。
某啟：伏見當道節度使牒，伏承相公生擒吳元濟，歸斬闕下，功高振古，事絕稱言，億兆歡呼，天下幸甚。某聞，舉世非之，而心不惑者，謂之明；群疑未亡，而計先定者，謂之智。日者天棄淮、蔡，畜為汙瀦，五十年間，三後垂顧。眇爾元濟，繼為凶妖，謂君命可逃，以父死為利。聖上以睿謨神筭，方議翦除，群下守見習聞，鹹懷阻沮。公英猷獨運，卓立不回，內排疑惑之詞，外輯異同之旅，三軍保任，一意誅鋤。投石之卵雖危，拒輪之臂猶奮，賴閣下忠誠憤激，親自拊巡，靈旗一臨，餘沴電掃。此所謂俟周公而後淮夷服，得元凱而後吳寇平。凡在陶甄，孰不忻幸！況某早趨門館，抃躍尤深。僻守遐荒，不獲隨例拜賀。無任踴躍徘徊之至。
某啟：某聞周諸侯生桓文時，而不列於盟會，則夷狄之，以其微不能自達於盟主也。元和以來，貞元而下，閣下主文之盟，餘二十年矣。某亦盜語言於經籍，卒未能效互鄉之進，甚自羞之。自陛下以環梁十六州之地授閣下，麾藎鐵棨，元纛青旌，晨魚符竹信，車朱左右轓，府置軍司馬，以上官屬，刻節而總制之。則某實為環內之州司馬，而又移族謁醫，在閣下治所，私心歡欣，願改前恥。然而吏通之初，有言通之州幽、陰、險、蒸、瘴之甚者，私又自憐其才命俱困，恐不能複脫於通。由是生心，悉所為文，留置友善，冀異日善惡不忘於朋類耳。筐篋之類，遂無遺餘。方創新詞，以須供贄，不幸瘡痍暴侵，手足沉廢。恐一旦神棄其形，終不得自進於閣下，因用官通已來所作詩及常記憶者，共五十首，又文書中得《遷廟議》《移史官書》《戡難紀》，並在通時《敘詩》一章，次為卷軸，封用上獻。塵黷尊重，帖伏回遑，謹以啟陳不宣。謹啟。
某啟：某初不好文章，徒以仕無他歧，強由科試。及有罪譴棄之後，自以為廢滯潦倒，不複以文字有聞於人矣。曾不知好事者抉摘芻蕪，塵黷尊重。竊承相公特於廊廟間道某詩句，昨又麵奉教約，令獻舊文，戰汗悚踴，慚忝無地。某始自禦史府謫官於外，今十餘年矣，閑誕無事，遂用力於詩章，日益月滋，有詩向千餘首。其間感物寓意，可備蒙瞽之諷達者有之，詞直氣粗，罪戾是懼，固不敢陳露於人。唯杯酒光景間，屢為小碎篇章，以自吟暢，然以為律體卑痹，格力不揚，苟無姿態，則陷流俗，常欲得思深語近，韻律調新，屬對無差，而風情自遠，然而病未能也。江湘間多有新進小生，不知天下文有宗主，妄相仿效，而又從而失之，遂至於支離褊淺之詞，皆目為元和詩體。某又與同門生白居易友善，居易雅能為詩，就中愛驅駕文字，窮極聲韻，或為千言，或為五百言律詩，以相投寄，小生自審不能有以過之，往往戲排舊韻，別創新詞，名為次韻相酬，藎欲以難相挑耳，江湘間為詩者複相仿效，力或不足，則至於顛倒語言，重複首尾，韻同意等，不異前篇，亦目為元和詩體。而司文者考變雅之由，往往歸咎於稹。嚐以為雕蟲小事，不足以自明。始聞相公記憶，累旬以來，實懼糞土之牆，庇以大廈，使不摧壞，實為版築者之娛。輒繕寫古體歌詩一百首，百韻至兩韻律詩一百首，合為五卷，奉啟跪陳，或希構廈之餘，一賜觀覽，知小生於章句中欒櫨榱桷之材，盡曾量度，則十餘年之回，不為無用矣。詞旨瑣劣，冒黷尊嚴，伏候刑書，不敢逃讓。死罪死罪。
右件琴薦，躬往采獲，稍以珍奇，特表殊形，自然古色。伏惟閣下稟夔旦之至德，蘊牙、曠之元蹤，人文合宮徵之深，國器專瑚璉之重。藝深攫，將成玉燭之調，思葉歌謠，足助薰風之化。願以頑璞，上奉徽音，❥響亮於五弦，應鏗鏘於六律。沉淪雖久，提拂未忘，儻垂不撤之恩，敢效彌堅之用。
制誥本於《書》。《書》之誥、命、訓、誓，皆一時之約束也，自非訓導職業，則必指言美惡，以明誅賞之意焉。是以讀《說命》則知輔相之不易，讀《胤征》則知廢怠之可誅。秦漢以來，未之或改。近世以科試取士文章，司言者苟務刓飾，不根事實，升之者美溢於詞，而不知所以美之之謂；黜之者罪溢於紙，而不知所以罪之之來。而又拘以屬對，以圓方，類之於賦、判者流。先王之約束，藎掃地矣。元和十五年，餘始以祠部郎中知制誥，初約束不暇，及後累月，輒以古道幹丞相，丞相信然之。又明年，召入禁林，專常內命。上好文，一日，從容議及此，上曰：「通事舍人不知書便其宜，宣讚之外無不可。」自是司言之臣，皆得追用古道，不從中覆。然而餘所宣行者，文不能自足其意，率皆淺近，無以變例。追而序之，藎所以表明天子之複古，而張後來者之趣尚耳。
劉歆云：「制不可削。」予以為有可得而削之者。貢謀猷，持嗜欲，君有之則譽歸於上，臣專之則譽歸於下，苟而存之，其攘也，非道也。經制度，明利害，區邪正，辨嫌惑，存之則事分著，去之則是非泯，苟而削之，其過也，非道也。
元和初，章武皇帝新即位，臣下未有以言刮視聽者。予時始以對詔在拾遺中供奉，由是獻《教本書》《諫職》《論事》者表十數通，仍為裴度、李正辭、韋熏訟所言當行，而宰相曲道上語。上頗悟，召見問狀，宰相大惡之。不一月，出為河南尉。後累歲補禦史使東川，謹以元和赦書劾節度使嚴礪籍塗山甫等八十八家，過賦梓、遂之民數百萬。朝廷異之，奪七刺史料，悉以所籍歸於人。會潘孟陽代礪為節度使，貪過礪，且有所承迎，雖不敢盡廢詔，因命當得所籍者皆入資，資過其稱，摧薪、盜賦無不為，仍為礪密狀不當得醜諡。予自東川還，朋礪者潛切齒矣。無何，分蒞東都台。天子久不在都，都下多不法者，百司皆牢獄，有裁接吏械入通歲，而台府不得而知者。予因飛奏，絕百司專禁錮。河南尉判官，予劾之，忤宰相旨。監徐使死於軍，徐帥郵傳其柩，柩至洛，其下毆詬主郵吏，予命吏徙柩於外，不得複乘傳。浙西觀察使封杖決安吉令至死，河南尹誣奏書生尹泰階請死之，飛龍使誘趙實家逃奴為養子，田季安盜娶洛陽衣冠女，汴州沒入死商錢且千萬，滑州賦於民以千，授於人以八伯，朝廷饋東師，主計者誤命牛車四千三百乘，飛芻越太行，類是數十事，或移或奏，皆主之。貞元已來，不慣用文法，內外寵臣皆喑嗚。會河南尹房式詐諼事發，奏攝之，前所喑嗚者叫噪。宰相素以劾判官事相銜，乘是黜予江陵掾。後十年始為膳部員外郎。
穆宗初，宰相更相用事，丞相段公一日獨得對，因請亟用兵部郎中薛存慶、考功員外郎牛僧孺，予亦在請中。上然之，不十數日，次用為給舍。他忿恨者日夜構飛語，予懼罪，比上書自明。上憐之，三召與語，語及兵賦洎西北邊事，因命經紀之。是後書奏及進見，皆言天下事，外間不知，多臆度，陛下益憐其不漏禁中語，召入禁林，且欲亟用為宰相。是時裴度在太原，亦有宰相望，巧者謀欲俱廢之，乃以予所無構於裴。裴奏至，驗之皆失實。上以裴方握兵，不欲校曲直，出予為工部侍郎，而相裴之期亦衰矣。不累月，上久所構者，雖不能暴揚之，遂果初意，卒用予與裴俱為宰相。複有構狂民告予借客刺裴者，鞫之複無狀，然而裴與予以故俱罷免。
始元和十五年八月得見上，至是未二歲，僭忝恩寵，無是之速者。遭罹謗咎，亦無是之甚者，是以心腹腎腸，糜費於扶衛危亡之不暇，又惡暇經紀陛下之所付哉。然而造次顛沛之中，前後列上兵賦邊防之狀，可得而存者，一百一十五，苟而削之，是傷先帝之器使也。至於陳暢辨謗之章，去之則無以自明於朋友矣。其餘郡縣之奏請賀慶之禮，因亦附於件目。始《教本書》，至於為人雜奏二十有七軸，凡二百二十有七奏。終歿吾世，貽之子孫，式所以明經制之難行，而銷毀之易至也。
《白氏長慶集》者，太原人白居易之所作，居易字樂天。樂天始言，試指「之」、「無」二字，能不誤（具樂天與予書）。始既言，讀書勤敏，與他兒異。五六歲識聲韻，十五誌詩賦，二十七舉進士。貞元末，進士尚馳競，不尚文，就中六籍尤擯落。禮部侍郎高郢始用經藝為進退，樂天一舉擢上第。明年拔萃甲科，由是《性習相近遠》《求元珠》《斬白蛇劍》等賦，洎百節判，新進士競相傳於京師矣。會憲宗皇帝冊召天下士，樂天對詔稱旨，又登甲科。未幾，入翰林掌制誥，比比上書言得失，因為《喜雨詩》《秦中吟》等數十章，指言天下事，時人比之《風》《騷》焉。
予始與樂天同校秘書，前後多以詩章相贈答。會予譴掾江陵，樂天猶在翰林，寄予百韻律詩及雜體，前後數十章。是後各佐江、通，複相酬寄。巴、蜀、江、楚間洎長安中少年，遞相仿效，競作新詞，自謂為「元和詩」，而樂天《秦中吟》《賀雨》《諷諭》《閑適》等篇，時人罕能知者。然而二十年間，禁省、觀寺、郵堠、牆壁之上無不書，王公、妾婦、牛童、馬走之口無不道，至於繕寫模勒，衒賣於市井，或持之以交酒茗者，處處皆是。其甚者，有至於盜竊名姓，苟求自售。雜亂閑廁，無可奈何。予嚐於平水市中，見村校諸童，競習歌詠，召而問之，皆對曰：「先生教我樂天、微之詩。」固亦不知予之為微之也。又雞林賈人求市頗切，自云本國宰相每以一金換一篇，其甚偽者，宰相輒能辨別之。自篇章已來，未有如是流傳之廣者。
長慶四年，樂天自杭州刺史以右庶子詔還，予時刺郡會稽，因得盡徵其文，手自排纘，成五十卷，凡二千二百五十一首。前輩多以「前集」，「中集」為名，予以為國家改元長慶，訖於是，因號曰《白氏長慶集》。大凡人之文各有所長，樂天之長，可以為多矣。夫諷諭之詩長於激，閑適之詩長於遣，感傷之詩長於切，五字律詩百言而上長於贍，五字、七字百言而下長於情，賦、讚、箴、戒之類長於當，碑、記、敘、事、制誥長於實，啟、奏、表、狀長於直，書、檄、詞、策、剖判長於盡。總而言之，不亦多乎哉。至於樂天之官秩景行，與予之交分淺深，非敘文之要也，故不書。長慶四年冬十二月十日，微之序。
