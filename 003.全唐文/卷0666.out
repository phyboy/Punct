維長慶元年歲次辛丑四月庚寅朔二十一日庚戌，皇帝若曰：唐有天下，垂二百載，列聖垂拱，八荒即敘，舟車之所及，日月之所照，威綏仁董，罔不向化。惟北之氣，積厚而靈，靈發象生，生為豪傑，義信武烈，代為名王。南西東方，亦有君長，較雄鬥智，莫之與京。國朝已來，浸漬風澤，或效功伐，或申婚媾，同和協比，以訖於今。今朕不得，祗嗣大統，推義布信，以初為常。矧乎柔遠申恩，睦鄰展禮，茲為舊典，垂自祖宗，虔奉恭行，安敢失墜？谘爾九姓回鶻君登裏羅羽錄歿密施句主錄毗伽可汗，地生奇特，天賜勇智，英姿所蒞，雄略所加，諸戎雜虜，愛畏柔服，風靡山立，清寧一方。宜人有土，受天百祿，時推代嗣，實來告予。曰予一人，實鄰冊命，是用遣使朝議大夫檢校左散騎常侍兼少府監禦史大夫雲騎尉賜紫金魚袋裴通、副使朝議大夫守少府少監兼禦史中丞襲魏國公食邑三千戶賜紫金魚袋賈粦等，持節備物，冊為登裏羅羽錄沒密施句主錄毗伽可汗。於戲！善必有鄰，德無不答，此崇恩禮，則彼竭信誠，克保大義，永藩中夏。昭昭天地，實聞斯言。
維長慶元年歲次辛丑某月朔某日，皇帝若曰：北方之強，代有君長，作殿元朔，賓於皇唐。粵我祖宗，錫乃婚媾，五聖六紀，二邦一家，此無北伐之師，彼無南牧之馬，兵匣鋒刃，使長子孫，葉德保和，以至今日。谘爾回鶻君登裏羅羽錄歿密施句主錄毗伽可汗，義智忠肅，武決勇健，天之所授，時而後生，故東漸海夷，西亙山狄，惠寧威制，鱗帖草偃，聲有聞於天下，氣無敵於荒外。而能事大圖遠，納忠貢誠，請仍舊姻，誓嗣前好。朕惟睦鄰是務，柔遠為心，既降和親之命，遂申飾配之禮。禮物大備，寵章有加，喜動陰山，光增昴宿。夫以回鶻雄傑如彼，慶榮若此，雖自貴曰天驕子，未稱其盛，雖自尊曰天可汗，未稱其美，宜賜嘉號，以大誇將來。今遣使某官某、副使某官某等持節加冊為信義勇智雄重貴壽天親可汗。於戲！厘降展親，大德也；進冊加號，大名也。宜乎思大德，稱大名，懋哉始終，欽若唐之休命。
維長慶元年四月某日，皇帝若曰：朕聞古有履忠仗順，生而大有為者，又有功成身退，歿而永不朽者，非正氣令德，間生挺出，則高名大節，孰能兼之哉？故天平軍節度使檢校司徒兼侍中楚國公劉總，降自天和，生為人傑，得君於先帝，葉運於昌時。纂戎弓裘，守土燕薊，迨此一紀，北方晏然，有開必先，納款於我。沈斷大事，奮揚奇謀，捧幽都四封之圖，挈盧龍三軍之籍，盡獻闕下，高謝人間，感動君臣，驚激忠義。顧妻子若脫屣，視富貴如浮雲，惟道是從，奉身以退。仲連事成而蹈滄海，子房名遂而追赤鬆，賢明所歸，今古一致。朕方改授兵柄，移鎮鄆郊，合作司徒，倚為左相。期奮乃誌，將沃朕心，而天不憖遺，邦失柱石。夫臣戴君如元首，則君視臣如股肱，股肱或虧，何痛如是！茲朕所以廢朝軫念，備禮加恩，庸建爾於上公，蓋褒贈之崇重者也。嗚呼爾總，尚知之乎？今遣使某官某，副使某官某持節冊贈爾為太尉。
臣某等言：伏奉今日制書，大赦天下者。臣與百執事奉揚宣布，與億兆眾蹈舞歡呼。自天降和，率土同慶，臣等誠歡誠忭頓首頓首。伏惟皇帝陛下出震禦極，建元發號，大明升而六合曉，一氣薰而萬物春，肆眚措刑，滌瑕蕩穢，凡在黔首，納於歡心。矧又祗祀天地，孝享宗廟，蠲減租賦，策徵賢良，褒德及先，賞功延嗣，敬賓養老，念舊睦親，生人之積弊盡除，有國之頹綱必舉。況陛下承二百祀鴻業之重，纂十一聖耿光之初，始奉嚴禋，新開寶曆，天下之目，專專然觀陛下之動，天下之耳，禺禺然聽陛下之言。斯則陛下出一言，不終日必達於朝野；舉一事，不浹辰必聞於華夷。當疲人求安思理之秋，是陛下敬始慎微之日，苟行一善，則可以動人聽而式歌舞，況具眾美，信足以感人心而致和平。康哉可期，天下幸甚！臣等謬居重位，幸屬鴻休，慚竊股肱，喜深骨髓，歡忻悚躍，倍萬常情。無任鼓舞慶幸之至。
臣某等言：今月二十四日，臣等已陳表章，請上尊號。愚誠雖懇，聖鑒未回，蹐地天，不勝大願。臣等誠惶誠恐頓首頓首。臣聞大道者無求於物，物尊而不辭，至公者非欲其名，名生而不讓，不讓故與天合德，不辭故率土歸心，斯所謂應乎天而順乎人者也。伏惟皇帝陛下嗣興一德，統牧萬方，致時俗之和平，納生靈於富壽，金革已偃，銷七十載之厲階，玉燭方調，啟一千年之聖運，天人合應，書軌混同。而鴻名未加，盛典猶缺，華夷失望，史冊無光。此誠君上之謙，然亦臣下之罪也。今臣所以上稽天意，下酌人情，再黷皇明，重陳丹慊。臣謹按《書》曰：「思曰睿，睿作聖。」又曰：「乃聖乃神，乃武乃文。」《經》曰：「明王以孝治天下。」凡此五者，曆觀列辟，雖甚盛德，莫能兼之。伏以陛下自即大位，及茲二年，無巾車汗馬之勞，而坐平鎮冀，無亡弓遺鏃之費，而立定幽燕，仁和一薰，獷驁盡化，可不謂睿文乎？削平天下，震耀八荒，北虜求婚以稟命，西戎乞盟而納款，威靈四及，奔走來賓，可不謂神武乎？陛下以萬乘之尊，四海之富，供養長樂，道光化成，推而致之，可塞天地，可不謂孝德乎？故臣等敢冒死稽首，上尊號曰「睿文神武孝德皇帝」。伏惟陛下略撝謙之小節，宏祖宗之大猷，惟十一聖在天，豈忘繼其誌，以億兆人為子，寧忍阻其心，特回宸衷，俯受徽號。在元穹不為主宰，於盛德有所形容，煥乎大哉，垂裕無極。此寶天下之幸甚，非獨臣之幸也。臣等無任誠願懇禱之至。
臣某言：伏奉今日制書，授臣某官同中書門下平章事者。寵擢非次，憂惶失圖，蹐地天，不知所措。臣某誠兢誠惕頓首頓首。臣聞上理陰陽，下平法度，外撫夷狄，內親黎元，使百官各修其職，一物不失其所，此宰相之任也。臣有何功德，有何才能，越次超倫，忽承此命？下乖人望，上紊朝經，致寇速尤，無甚於此。臣謬因文學，忝列班行，先朝乏人，擢居內職，星霜屢改，爵秩驟加，未逾十年，忽登相位。名浮於實，任過其才，豈唯覆餗是憂，實累知人之鑒。況陛下肇開曆數，將致升平，輔弼之臣，尤宜慎擇。臣粗知古今，敢言本末，樞衡要地，初不得人，則理化勞心，終無成日。此所以重陳手疏，再瀝血誠，乞回此官，別授能者。臣若得請，便不負恩，情見於辭，非敢飾讓，皇天白日，實鑒臣心。無任懇款屏營之至，謹奉表陳讓以聞。
臣某言：伏見二月二十日制書，逆賊李師道已就梟戮者。皇靈有截，睿算無遺，妖氛廓清，遐邇慶幸。臣某誠歡誠喜頓首頓首。臣聞亂常千紀，天殛神誅。李師道包藏禍心，暴露逆節，罪盈惡稔，眾叛親離，未勞師徒，自取擒戮。伏惟睿聖文武皇帝陛下文經天地，武定華夷，凡是猖狂，無不誅剪，兩河清晏，四海會同，升平之風，實自此始。臣名參共理，職忝分憂，忭無歡呼，倍萬常品。守官有限，不獲稱慶闕庭，無任慶快踴躍之至，謹具奏聞。謹奏。
臣某言：伏奉七月十三日制書，大赦天下。跪捧宣布，蹈舞歡呼。自天降休，率土同慶，中謝。臣聞元功盛德，非鴻名不能形容，物厲人疵，非皇澤不能滌蕩，自非上聖，莫能兼之。伏惟元和聖文神武法天應道皇帝陛下纂承大業，子育群生，信及豚魚，威殲梟獍，削平寰海，混一車書，億兆一心，願崇大號。從人欲而俯膺盛禮，賜時和而廣洽皇恩，蠲減賦租，收拔淹滯，命黜陟而別能否，開諫議而策賢良，宿弊必除，舊章鹹舉，帝王能事，盡集於今。凡在生靈，孰不幸甚。臣謬當委擢，職在頒條，忭躍之誠，倍萬常品。限以守官，不獲稱慶闕庭，無任慶忭之至。
臣某等，今月某日，京兆府奏降雨分寸者。伏以頃屬時雨稍愆，聖慮憂軫，尋舉祀典，用禱元功。臣聞廣覆無親，明德是輔。誠之所動，天則不高。仲春以來，驕陽頗熾，宵旰勞念，生靈具知。部樂空縣，常羞盡減。遽陳牲玉，並走山川。況便殿坐朝，深形憂色。不責輔臣之咎，恐貽赤子之心。橐籥之間，神祗鹹聽。既有聲聞之實，寧無昭報之期。是以靉靆忽興，蜿蜒遂作。固得遠逾關輔，匪獨周布郊圻。君必動天，歲有成於登麥。臣雖充位，力不足於為霖。空喜滂沱，敢言燮理。甫田皆潤，沴氣全消。信可待於豐穰，更何求於符瑞。臣等無任賀聖欣躍抃舞之至。
臣某等言：伏承某道逆賊某乙，某月某日已被某殺戮訖。皇靈震耀，凶孽梟夷，率土普天，歡呼鼓舞，臣等誠喜誠忭頓首頓首。臣聞亂臣賊子阻兵幹紀者，明則有天討，幽則有鬼誅，遲速之間，罔不殲殄。伏惟文武孝皇帝陛下君臨八表，子育群生，合天覆地載之德，順春生秋殺之令，宿寇遺孽，暗然銷亡，四海九州，廓然清晏。逆賊某乙，一介賤隸，兩河叛人，包藏禍心，竊弄凶器，戕害主帥，虔劉善良，幕燕鼎魚，偷活頃刻，顛木之餘枿，痤疽之遺種，斧斨欲加而先折，針石未攻而自潰。不有吊伐，孰知德威，不有妖氛，孰知神算？則天下之心，有以知順存逆亡，其猶影響者也。臣伏以某乙既已斬首，某乙將何保身，若不乞降，即應生變。輔之或在，車則相依；皮既不存，毛將安附？況我乘破竹，彼繼覆之車，止戈之期，翹足可待。無任喜慶忭躍之至。
臣某等謹言：臣聞堯湯之逢水旱，陰陽定數也；宋景之感熒惑，天人相應也。蓋天地大統，不能無災，皇王至誠，可以銷慝。嚐聞此說，今偶其時，臣等誠欣誠幸頓首頓首。伏見司天台奏，今月一日太陽虧者。陛下舉舊章，下明詔，避正殿，降常服，禮行於已，心禱於天，天且不違，物寧無應？況正陽月朔，亭午時中，和氣周流，密雲布，蒙然暫蔽，赫矣複明，屏翳朝隮，但驚若煙之湧，曜靈晝掩，不見如月之初。所謂誠至於中，而感通於上也。臣等敢不再陳事理，重考禎祥？三光忌盈，必有時蝕，萬物莫睹，與無災同，慶生交感之間，喜浹照臨之內。雖卿雲五色，瑞景再中，除沴致祥，曾何足比？百辟伏賀，萬人仰觀，事彰天鑒孔明，道配日新其德。臣等幸遭昌運，謬荷殊私，皆乏濟時之才，同居待罪之地。日月薄蝕，自慚燮理無功；山川出雲，實賴聖明有感。感賀欣戴，倍萬常情，無任忭躍竦踴之至。
臣植言：臣有情事，久未敢言，今輒陳露，伏增戰灼。臣亡父某官、亡妣某氏，是臣本生；亡伯某官某贈某官，臣今承後。建中初，德宗皇帝念臣亡伯位高無後，以猶子之義，命臣繼紹，仍賜臣名。嗣襲雖移，孝思則在，上荷君命，永承繼絕之宗，中奪私恩，遂阻劬勞之報，歲月曠久，情禮莫伸。自去年已來，累有慶澤，凡在朝列，再蒙追榮，或有陳乞，皆許回授。況臣猥當寵擢，謬陟台階，爵祿之榮，實有逾於同輩，顯揚之命，獨未及於先人，飲泣茹悲，哀慚兩極。臣今請以在身官秩並前後合敘勳封，特乞聖慈，回充追贈。倘允所請，無幸於斯。則臣烏鳥之心，猶再生而展養，犬馬之力，誓萬死以酬恩，蹐地仰天，不勝感咽。披陳誠懇，煩黷宸嚴，無任惶懼激切之至，謹奉表陳露以聞。
臣某言：臣以去年十二月二十日伏奉敕旨，授臣忠州刺史，以今月二十八日到本州，當日上任訖。殊恩特獎，非次遷榮，感戴驚惶，隕越無地。臣某誠喜誠懼頓首頓首。臣性本疏愚，識惟褊狹，早蒙采錄，擢在翰林，僅曆五年，每知塵忝，竟無一事，上答聖明。及移秩宮寮，卑冗疏賤，不能周慎，自取悔尤。猶蒙聖慈，曲賜容貸，尚加祿食，出佐潯陽。一誌憂惶，四年循省，晝夜寢食，未嚐苟安。負霜枯葵，雖思向日，委風黃葉，敢望沾春？豈意天慈，忽加詔命，特從佐郡，寵授專城。喜極魂驚，感深泣下。方今淮蔡底定，兩河乂寧，臣得為升平之人，遭遇已極，況居符竹之寄，榮幸實多。誓當負刺慎身，履冰勵節，下安凋瘵，上副憂勤，未死之間，期展微效。身地遠，仰首天高，螻蟻之誠，伏希憐察。無任感激懇款彷徨之至，謹遣某官某乙奉表陳謝以聞。臣某誠惶誠恐頓首頓首，謹言。
臣某言：去年七月十四日蒙恩除授杭州刺史，屬汴路未通，取襄陽路赴任，水陸七千餘裏，晝夜奔馳，今月一日到本州，當日上任訖。上分憂寄，內省庸虛，仰天感恩，地失次，臣某中謝。臣謬因文學，忝廁班行，自先朝黜官以來，六年放棄，逢陛下嗣位之後，數月徵還，生歸帝京，寵在郎署，不逾年擢知制誥，未周歲正授舍人，出泥登霄，從骨生肉，唯有一死，擬將報恩。旋屬方隅不寧，朝廷多事，當陛下旰食宵衣之日，是微臣輸肝寫膽之時，雖進獻愚衷，或期有補，而退思事理，多不合宜。臣猶自知，況在天鑒，忝非土木，如履冰泉。合當鼎鑊之誅，尚忝藩宣之寄，才小官重，恩深責輕，欲答生成，未知死所。唯當夙興夕惕，焦思苦心，恭守詔條，勤卹人庶，下蘇凋瘵，上副憂勤。萬分之恩，莫酬一二，仰天舉首，望闕馳心。葵藿之誌徒傾，螻蟻之誠難達，無任感恩激切之至，謹奉表稱謝以聞。
臣某言：伏奉今月日制書，授臣守本官同中書門下平章事者。殊常之命，非望之恩，出自宸衷，加於凡陋，竦駭震越，不知所為，中謝。臣伏準近例，宰相上後，合獻表陳謝。臣今所獻，與眾不同，伏惟聖慈，特賜留聽。臣伏聞元宗即位之初，命姚元崇為宰相，元崇欲救時弊，獻事十條，未得請間，不立相位，元宗明聖，盡許行之，遂致太平，實由於此。陛下視今日天下，何如開元天下？微臣自知才用，亦遠不及元崇，若又僶俛安懷，因循保位，不惟恩德自負，實亦軍國可憂。臣欲候坐對時，便陳當今切事，下捄時弊，上酬君恩，臣之誓心，為日久矣。陛下許行則進，不許則退，進退之分，斷之不疑，敢於事前，先此陳啟。況臣才本庸淺，遭遇盛朝，天心自知，不因人進，擢居禁署，訪以密謀，恩獎太深，讒謗並至。雖內省行事，無所愧心，然上黷宸聽，合當死責。豈意憐察，曲賜安全，螻蟻之生，得自茲日。今越流輩，授以台衡，拔於萬死之中，致在九霄之上，捫心撫己，審分量恩，陛下猶不以眾人之心待臣，臣豈敢以眾人之心事上？皇天白日，實鑒臣心，得獻前言，雖死無恨。無任感恩懇款之至，謹奉表陳謝以聞。臣某誠惶誠恐頓首頓首，謹言。
臣某言：伏奉十一月七日恩敕，授臣持節蘇州諸軍事守蘇州刺史，以今月六日到州上訖。臣績用無聞，寵章非次，恩崇效淺，任過憂深，承命震惶，不知所措，臣某中謝。伏惟睿聖文武皇帝陛下道符乾元，功配坤德，盛明參於兩曜，休烈冠於百王，覆幬群生，憂勤庶政。至於物人長吏，簡在宸衷，然後明視達聰，獎勞懲過，俗臻壽域，垓靡窮人。是以列郡庶尹，莫不甘於隕首，以答元造。臣藝術非工，吏能罕立，累困過幸，嚐忝官榮。所曆衢、婺兩州，皆屢荒殘之後，侵漁稍息，是朝廷法令之明，饑饉不生，屬年歲豐稔之運。績無異等，恩被殊私，累貪天功，以竊身寵。況東吳繁劇，首冠江淮，自非良能，豈可妄處？受任逾重，兢慚失圖，獨不汰侈於法程，晏安於寢食，誓刻肌骨，用申涓毫。無任受恩慚懼之至。
臣聞皇階肇興，必本其丕烈，明號允屬，將禦其成功。所以開天地命曆之符，合人靈慶感之運。臣等輒敢上稽天鑒，下采人謠，以今月十九日瀝懇陳辭，冀孚睿聽，九重尊秘，萬有禺禺，誠如動天，心如履薄。臣等誠惶誠恐頓首頓首。伏惟睿聖文武皇帝陛下一德繼統，上符十天，六龍時乘，下壓群嶽，張寶圖以光帝載，懸玉鏡以澈襟靈，休明會朝，則百神冥衛，清淨子物，而萬邦式孚。今夫陰本於刑，陽稱其德，以刑而右武，以德而尚文，蓋將導人君無為之初，官天道有成之始。今陛下宣威紀功，示人以武也，業古垂統，示人以文也，纂炎唐十一之盛，陋宗周八百之期，序無徵於域中，惟賜履於閫外。宇宙至廣，每驚符瑞之繁，動植殊輕，奚答生成之造。昔之述夏禹，美宣王，雖外軼其聲，而中未盡善，孰若陛下慮及一物，精入萬樞，發揮盛祉，啟迪鴻業，自彼元和，至於茲歲，掃群妖，清巨祲，率黎崇之不恪，劃節枿之方圓，或身暴都市，或首懸槁街，天英神斷，不疾而速，雖堯伏四罪，殷征三年，揆之於今，彼有慚德。固當仰應名實，丕騭鴻徽，辟乾位於象帝之文，飾宸耀於稟氣之類，豈可抱衝謙之微事，曠祖宗之大猷？臣等不勝由衷大願，願早尊號曰「元和聖文神武法天應道皇帝」。伏願納天人之貺，采臣庶之誠，昭示至公，允塞群議。無任悃迫慺慺之至。
臣伏念朝廷起軍之際，陛下決於宸斷，撫臣背曰：「此去必蕩寇讎，可期清泰。事了之後，與卿一鎮。」臣仰奉成算，固絕他疑。果賴神謀，尋平偽孽。今乾坤交泰，弓矢載櫜。徽章以正於母儀，嘉禮獲申於元子。須傾血懇，仰瀆宸嚴。但以密近之權，合歸重望。鈞衡之柄，宜屬通材。至於所領節旌，雖是陛下所許，伏緣鎮州在北，狂虜未除，慮有奔衝，須為控扼，亦希付於上將。所貴殿彼一隅，伏望陛下道極照臨，仁深覆載，念臣久司繁重，憫臣方在衰羸，退放居閑，俾從導養。臣無任祈天瀝懇之至。
臣某言。伏奉今月某日批詔，以臣堅讓寵章，未賜允許者。憂誠若焚，駭汗如雨。發於肝膈，鑒在神祇。臣某誠恐誠迫頓首頓首。臣聞以欲從人則可，以人從欲鮮濟。此蓋左邱明之信史，臧文仲之至言。陛下多閱正經，以資明德。固於深旨，靡不盡知。然而陛下優遇台臣，恢張天覆，賜爵而唯恐不重，流澤而唯恐不深。茂典畢申，睿慈未足。此蓋陛下以無私之欲，勸有位之臣。使其更竭謀猷，以濟難否，是陛下之欲也，臣匪不知。臣所以斯須不寧，數固而讓者，蓋緣陛下在省方之地，有國未歸。微臣忝執政之權，遇昧未泰，謂為輔弼，實抱憂慚。刻苦厲精，進賢讓寵，所期天下之士，且不加罪於臣，既安其心，庶竭其力，此臣之欲也。陛下之欲，不過勉勞臣等三人，納善罷之，小無所損。微臣之欲，使昭示天下之人，聽而俞之，大有所利。利在邦國，皎然可知。陛下若以欲從臣，理無不可。若以臣從欲，鮮濟不疑。雖又新奉聖慈，未容陳讓。在臣丹赤，誓不稟遵。其於利害之言，辯折將盡，實以多為緣飾，亦不敢再黷英明。進思之心，死請而已。臣某無任懇激兢越之至。
臣某言：臣聞主聖臣忠，聖主既明，臣輒獻至忠之誠，上明國之典，下去邪之疑。伏望陛下納臣之諫，則海隅蒼生，兵屯鹹偃。無大臣之諫，則國必敗，有大臣之諫，則國必安。非（疑）元稹之愆，其事有實，亦不虛矣。矯詐亂邪，實元稹之過，朝廷俱惡，卿士同冤。裴度論議之謀，陛下已令獎度之勳，不允所請，理已為乖。今陛下含忍，不為竄逐，處之台司，同議國典。天下人心，無不惶戰，何執元稹之言，居度散司之職？且同議裴度今功業今代一人，卿侯士庶，無不同惜。今天下欽度者多，奉稹者少，陛下不念其功，何忍信其奸臣之論？況裴度有平蔡之功，元稹有囂軒之過。東都留守，誠即清閑，人勞之功，不合居於散地。伏望陛下聖恩照明，並無矯言，伏乞追裴度，別議寵榮。臣素與元稹至交，不欲發明，伏以大臣沈屈，不利於國，方斷往日之交，以存國章之政。臣等職當諫列，不敢不奏，謹奉表以聞。無任兢迫戰切之極，瞻望回恩，天下同慶。
唐家制度，每征伐，專委將帥責成功。比年始以中人為都監，韓全義討淮西，賈良國監之，高崇文討蜀，劉貞亮監之。且興天下兵，未有以中人專統領者。神策既不寘行營節度，既承璀為制將，又充諸軍招討處寘使，是實都統。恐四方聞之，必輕朝廷，後世且傳中人為制將，自陛下始。陛下忍受此名哉？且劉濟等洎諸將，必恥受承璀節制，心有不樂，無以立功。此乃資承宗之奸，挫諸將之銳。
陛下討伐，本委承璀，外則盧從史、範希朝、張茂昭。今承璀進不決戰，已喪大將；希朝、茂昭，數月乃入賊境，觀其勢似陰相為計，空得一縣，即堅壁不進，理無成功。不亟罷之，且有四害；以府帑金帛，齊民膏血，助河北諸侯，使益富強，一也；河北諸將，聞吳少陽受命，將請洗滌，承宗章一再上，無不許，則河北合從，其勢益固，與奪恩信，不出朝廷，二也；今暑濕暴露，兵氣薰蒸，雖不顧死，孰甚其苦，又神策離募市人，不狃於役，脫奔逃相動，諸軍必搖，三也；回鶻、吐蕃，常有遊偵，聞討承宗，曆三時無功，則兵之強弱，費之多少，彼一知之，乘虛入寇，渠能救首尾哉，兵連事生，何故蔑有，四也。事至而罷，則損威失柄，祗可逆防，不可追悔。
兵多則難用，將眾則不一。宜詔魏博、澤潞、定、滄四節度，令各守境，以省度支貲餉，每道各出銳兵三千，使李光顏將。光顏故有鳳翔、徐、滑、河陽、陳、許軍，無慮四萬，可徑薄賊，開弓高糧路，合下博解深州之圍，與牛元翼合。還裴度招討使，使悉太原兵西壓境，見利乘隙，夾攻之閑，令招諭以安其心，未及誅夷，必自生變。且光顏久將有威名，度為人忠勇，可當一麵，無若二人者。
