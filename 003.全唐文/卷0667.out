五月八日，翰林學士將仕郎守左拾遺臣白居易頓首頓首謹昧死奉書於旒扆之下：臣伏奉前月二十八日恩制，除授臣左拾遺前充翰林院學士者。臣與崔群同狀陳謝，但言忝冒，未吐衷誠。今者再黷宸嚴，伏惟重賜詳覽。臣按《六典》：左右拾遺掌供奉諷諫，凡發令舉事有不便於時、不合於道者，小則上封，大則廷諍。其選甚重，其秩甚卑，所以然者，抑有由也。大凡人之情，位高則惜其位，身貴則愛其身，惜位則偷合而不言，愛身則苟容而不諫，此必然之理也。故拾遺之寘，所以卑其秩者，使位未足惜，身未足愛也；所以重其選者，使上不忍負恩，下不負忍心也。夫位不足惜，恩不忍負，然後能有闕必規，有違必諫，朝廷得失無不察，天下利病無不言，此國朝寘拾遺之本意也。由是而言，豈小臣愚劣暗懦所宜居之哉？況臣本鄉裏豎儒，府縣走吏，委心泥滓，絕望煙霄。豈意聖慈，擢居近職，每宴飫無不先及，每慶賜無不先沾，中廄之馬代其勞，內廚之膳給其食。朝慚夕惕，已逾半年，塵曠漸深，憂愧彌劇。未伸微效，又擢清班。臣所以授官已來，僅將十日，食不知味，寢不遑安，唯思粉身，以答殊寵，但未獲粉身之所耳。今陛下肇建皇極，初受鴻名，夙夜憂勤，以求致理，每施一致舉一事，無不合於道便於時，故天下之心，禺禺然日有望於太平也。然今後萬一事有不便於時者，陛下豈不欲聞之乎？萬一政有不合於道者，陛下豈不欲革之乎？倘陛下言動之際，詔令之間，小有遺闕，稍關損益，臣必密陳所見，潛獻所聞，但在聖心裁斷而已。臣又職在中禁，不同外司，欲竭愚衷，合先陳露。伏希天鑒深察赤誠，無任感恩欲報懇款屏營之至。謹言。
右，臣伏見內外官近日除改，人心甚警，遠近之情，不無憂懼，喧喧道路，異口同音。皆雲制舉人牛僧孺等三人以直言時事，恩獎登科，被落第人怨謗加誣，惑亂中外，謂為誑妄，斥而逐之，故並出為關外官；楊於陵以考策敢收直言者，故出為廣府節度；韋貫之同所坐，故出為果州刺史；裴垍以覆策又不退直言者，故免內職除戶部侍郎；王涯同所坐，出為虢州司馬；盧坦以數舉事為人所惡，因其彈奏小誤，得以為名，故黜為左庶子；王播同之，亦停知雜。
臣伏以裴垍、王涯、盧坦、韋貫之等，皆公忠正直，內外鹹知，所宜授以要權，致之近地。故比來眾情私相謂曰：「此數人者，皆人之望也。若數人進，則必君子之道長；若數人退，則必小人之道行。欲卜時事之否臧，在數人之進退也。」則數人者，自陛下嗣位以來，並蒙獎用，或任之耳目，或委以腹心，天下人情，日望致理。今忽一旦悉疏棄之，或降於散班，或斥於遠郡，設令有過，猶可優容，況且無瑕，豈宜黜退？所以前月以來，上自朝廷，下至衢路，眾心洶洶，驚懼不安，直道者疚心，直言者杜口。不審陛下得知之否？凡此除改，傳者紛然，皆雲裴垍等不能委曲順時，或以正直忤物，為人之所媒孽，本非聖意罪之。不審陛下得聞之否？臣未知此說虛實，但獻所聞。所聞皆虛，陛下得不明辯之乎？所聞皆實，陛下得不深慮之乎？虛之與實，皆恐陛下要知，臣若不言，誰當言者？臣今言出身戮，亦所甘心，何者？臣之命至輕，朝廷之事至大故也。
臣又聞君聖則臣忠，上明則下直。故堯之聖也，天下已太平矣，尚求誹謗，以廣聰明；漢文之明也，海內已理矣，賈誼猶比之倒懸，可為痛哭。二君皆容納之，所以得稱聖明也。今陛下明下詔令，徵求直言，反以為罪，此臣所以未喻也。陛下視今日之理，何如堯與漢文之時乎？若以為及之，則誹謗、痛哭，尚合容而納之，況徵之直言，索之極諫乎？若以為未及，則僧孺等之言，固宜然也，陛下縱未能推而行之，又何忍罪而斥之乎？此臣所以為陛下流涕而痛惜也。德宗皇帝初即位年，亦徵天下直言極諫之士，親自臨試，問以天旱。穆質對以兩漢故事，三公當免，卜式著議，宏羊可烹。此皆指言當時在權位而有恩寵者。德宗深嘉之，自第四等拔為第三等，自畿尉擢為左補闕，書之國史，以示子孫。今僧孺等對策之中，切直指陳之言，亦未過於穆質，而遽斥之，臣恐非嗣祖宗承耿光之道也。書諸史策，後嗣何觀焉？陛下得不再三省之乎？
臣昨在院與裴垍、王涯等覆策之時，日奉宣令臣等精意考覆。臣上不敢負恩，下不忍負心，唯秉至公，以為取舍，雖有仇怨不敢棄之，雖有親故不敢避之，唯求直言以副聖意。故皇甫湜甫雖是王涯外甥，以其言直合取，涯亦不敢以私嫌自避，當時有狀，具以陳奏。不意群心嗷嗷，構成禍端。聖心以此察之，則或可悟矣。儻陛下察臣肝膽，知臣精誠，以臣此言可以聽采，則乞俯回聖覽，特示寬恩，僧孺等準往例與官，裴垍等依舊職獎用，使內外人意，歡然再安。若以臣此言理非允當，以臣覆策事涉乖宜，則臣等見在四人，亦宜各加黜責，豈可六人同事，唯罪兩人？雖聖造優容，且過朝夕，在臣民懼惕，豈可苟安，敢不自陳，以待罪戾？臣今職為學士，官是拾遺，日草詔書，月請練紙，臣若默默，惜身不言，豈惟上孤聖恩，實亦下負人道。所以密緘手疏，潛吐血誠，苟合天心，雖死無恨。無任憂懼激切之至。
右，臣聞諸道路，皆雲於頔、裴均累有進奉，並請入朝，伏聞聖恩已似允許。臣側聽時議，內酌事情，為陛下謀，恐非穩便，晝夜思慮，不敢不言。伏見貞元以來，天下節將，握兵守土，少肯入朝。自陛下刑服三凶，威加四海，是得諸道節度使三二年來朝廷，追則追，替則替，奔走道路，懼承命之不暇。斯則聖德皇威，大被於四方矣。夫謀宜可久，事貴得中，當難制之時，則貴欲令其朝覲，及可制之日，則不必使之盡來。何則？安眾心，收眾望，在調馭之得其宜也。臣伏見近日節度使，或替或追，稍似煩數，今又許於頔等入奏，或慮便留在朝。臣細思之，有三不可。
何者？竊見外使入奏，不問賢愚，皆欲仰希聖恩，傍結權貴。上須進奉，下須人事，莫不減削軍府，割剝疲人，每一入朝，甚於兩稅。又聞於頔、裴均等數有進奉，若又許來，荊襄之人，必重困於剝削矣。奪軍府疲人之不足，奉君上權貴之有餘，伏料聖心知之，深所不忍。此不可一也。臣又竊聞時議雲，近日諸道節度使，或以進奉希旨，或以貨賄藩身，謂恩澤可圖，謂權位可取，以入覲為請，以戀闕為名，須來即來，須住即住，要重位即得重位，要大權即得大權，進退周旋，無求不得，天下節度使盡萌此心。不審聖聰聞此議否？今於頔等以入覲為請，若又許之，豈非須來即來乎？既來必以戀闕為名，若又許之，豈非須住即住乎？則重位自然合加，況必求之乎？大權不得不與，況必圖之乎？重位大權，人誰不愛，於頔既得，則茂昭求之。臣聞茂昭又欲入朝，已謀行計。茂昭亦宰相也，亦國親也。若引於頔為例，獨不可乎？若盡與之，則陛下重位大權，是以人情假人也，授之可乎？若獨與彼不與此，則忿爭怨望之端，自此而作。今幸門已開矣，速杜之，又令於頔等開之，臣必恐聖心有時而悔矣。其不可二也。臣又竊見自古及今，君臣之際，權太重則下不得所，勢太逼則上不甚安。今於頔任兼將相，來則總朝廷之權，家通國親，入則連戚裏之勢。勢親則疏者不敢諫，權重則群下不敢言。臣慮於頔未來之間，內外迎附之者，其勢已赫赫炎炎矣，況其已來乎？臣恐於頔未到之間，內外合言者，已不敢言矣，況其已到乎？脫或至此，陛下有術以制馭之耶？若用術制之，不如不制之安也。若又無術，將如之何？且於頔身是大臣，子為駙馬，性靈事跡，陛下素諳。一朝到來，權兼內外，若繩以規制，則必失君臣之心，若縱其作為，則必敗朝廷之度，進退思慮，恐貽聖憂。其不可三也。
凡此三不可，事實不細，伏乞聖覽，再三思之。今臣所言，皆君臣之密機，安危之大計，伏望秘藏此狀，不令左右得知。況臣以疏議親，以賤論貴，語無方便，動有悔尢，言出身危，非不知耳。但以職居近密，身被恩榮，苟有聞知，即合陳露。儻言而得罪，亦臣所甘心；若默而負恩，則臣所不忍。伏希聖鑒俯察愚誠。謹具奏聞，謹奏。
右，臣含伏見有司以今年豐熟，請令畿內及諸處和糴，令收錢穀，以利農人。以臣所觀，有害無利。何者？凡曰和糴者，官出錢，人出穀，兩和商量，然後交易也。比來和糴，事有不然，但令府縣散配戶人，促立程限，嚴加徵催，苟有稽遲，則被追捉，迫蹙鞭撻，甚於稅賦，號為和糴，其實害人。儻依前而行，臣故曰有害無利也。今若有司出錢，開場自糴，比於時價，稍有優饒，利之誘人，人必情願。且本請和糴，隻圖利人，人若有利，自然願來。利害之間，可以此辨。今若除前之弊，行此之便，是真得和糴利人之道也。二端取舍，伏惟聖旨裁之。必不得已，則不如折糴。折糴者，折青苗稅錢，使納斛鬥，免令賤糶，別納見錢。在於農人，亦甚為利。況度支比來所支和糴價錢，多是雜色匹段，百姓又須轉賣，然後將納稅錢。至於給付不免侵偷，貨易不免折損，所失過本，其弊可知。今若量折稅錢，使納斛鬥，既無賤糶麥粟之費，又無轉賣匹段之勞，利歸於人，美歸於上，則折糴之便，豈不昭然。由是而論，則配戶不如開場，和糴不如折糴，亦甚明矣。臣久處村閭，曾為和糴之戶，親被迫蹙，實不堪命。臣近為畿尉，曾領和糴之司，親自鞭撻，所不忍睹。臣頃者常欲疏此人病，聞於天聰，疏遠賤微，無由上達。今幸擢居禁職，列在諫官，苟有他聞，猶合陳獻，況備諳此事，深知此弊，臣若緘默，隱而不言，不惟上孤聖恩，實亦內負夙願。猶慮愚誠不至，聖鑒未回，即望試令左右可親信者一人，潛問鄉村百姓，和糴之與折糴，孰利而孰害乎，則知臣言不敢苟耳。或慮陛下以敕命已下，難於改移，以臣所見，事又不然。夫聖人之舉事也，唯務便人，唯求利物，若損益相半，則不必遷移，若利害相懸，則事須追改，不獨於此，其他亦然。伏望宸衷，審賜詳察。謹具奏聞，謹奏。
右，嚴綬、輔光太原事跡，其間不可，遠近具知。臣前日對時，已仔細麵奏。今奉宣，輔光已替，嚴綬續追。此皆聖鑒至明，左右不能惑聽，合於公議，斷自宸衷，內外人心，甚為愜當。其嚴綬早須與替，不可更遲。緣與輔光久相交結，軍中補署職掌，比來盡由輔光，今見別除監軍，小人乍失依托，或恐嚴綬相黨，曲為妄陳軍情，事宜之間，須過防慮。伏望聖恩速令貞亮赴本道，便許嚴綬入朝。
右，貞亮原是舊人，曾任重職，陛下以太原事弊，使替輔光。然臣伏聞貞亮失充汴州監軍日，自寘親兵數千，又任三川都監日，專殺李、康兩節度使，事跡深為不可。違性自用，所在專權。若貞亮處事依前，即太原卻受其弊，雖將追改，難以成功。其貞亮發赴本道之時，恐須以承前事切加約束，令其戒懼。此事至要，伏惟聖心不忘。
右，範希朝前在振武，威令大行，至今蕃戎，望風畏伏。況又勤儉信實，所在士卒歸心，今若太原要人，無出希朝之右。伏恐聖意慮其有年，臣又訪聞希朝筋力，猶堪驅使，但且令鎮撫，必愜軍情。待其一二年間，威制成立，然後擇能者，則必易守成規。則雖老年，事須且用。其靈武比太原雖小，亦是要鎮，如納臣愚見，伏望便須擇人與希朝相代。謹具奏聞。
右，伏以聖心憂軫，重降德音，欲令實惠及人，無如減放租稅，昨正月中所降德音，量放去年錢米。伏聞所放數內，已有納者，縱未納者，多是逃亡，假令不放，亦徵不得。況旱損州縣至多，所放錢米至少，百姓未經豐熟，又納今年租稅，疲乏之中，重此徵迫，人力困苦，莫甚於斯，卻是今年。伏望聖恩更與宰臣及有司商量，江淮先旱損州，作分數更量放今年租稅。當疲困之際，降惻隱之恩，感動人情，無出於此。敢竭愚見，以副聖心。
右，伏見大曆已來四十餘歲，宮中人數，積久漸多。伏慮驅使之餘，其數猶廣，上則屢給衣食，有供億縻費之煩，下則離隔親族，有幽閉怨曠之苦，事宜省費，物貴遂情。頃者已蒙聖恩，量有揀放，聞諸道路，所出不多。臣伏見自太宗、元宗以來，每遇災旱，多有揀放，書在國史，天下稱之。伏望聖慈再加處分，則盛明之德，可動天心，感悅之情，必致和氣，光垂史冊，美繼祖宗，貞觀、開元之風複見於今日矣。非小臣愚懇，不能發此言，非陛下英明，不能行此事，如蒙允許，便請以德音中次第處分。謹具奏聞，伏待聖旨，謹奏。
右，臣三五日來聞於時議雲，前件所進者並是於頔愛妾，被普寧公主暗欲選進，今於頔所進事非獲已者。臣未知此說虛之與實，再三思之，皆為不可。何則？於頔自入朝來，陛下待之，深得其所，存其大體，故厚加寵位，知其性惡，故不與威權。中外人情，以為至當，在於於頔，亦自甘心。今因普寧奪其愛妾，眾人既有流議，於頔得以為詞，臣恐此事，不益聖德，在臣愚見，豈敢不言？伏見陛下數月以來，分別邪正，所有制斷，所有處寘，無不合於公論，無不愜於人情，惟此一事，實乖時體，關於損益，臣實惜之。今道路雲雲，皆有此說，是於頔自進，亦恐外人不知。去就之間，恐須卻賜於頔，內足以辨明聖意，外足以止息浮詞，又令於頔有所感戴。臣所聞所見如此，伏恐陛下要知，輒敢密陳，庶裨萬一。謹具奏聞，謹奏。
右，今日守謙宣令，撰與師道詔，「所請收贖魏徵宅，還與其子，甚合朕心，允依來奏」者。臣伏以魏徵是太宗朝宰相，盡忠輔佐，以致太平，在於子孫，合加優┰。今緣子孫窮賤，舊宅典賣與人，師道請出私財收贖，卻還其後嗣。事關激勸，合出朝廷，師道何人，輒掠此美，依宣便許，臣知非宜。況魏徵宅內舊堂，本是宮中蓄，太宗特賜，以表殊恩，既又與諸家不同，尤不宜使師道與贖。計其典賣，其價非多，伏望明敕有司，特以官錢收贖，使還後嗣，以勸忠臣，則事出皇恩，美歸聖德。臣苟有所見，不敢不陳，其與師道詔，未敢依宣便撰。伏待聖旨，謹具奏聞，謹奏。
右，臣竊聞王鍔見欲除平章事，未知何故有此商量。臣伏以宰相者，人臣極位，天下具瞻，非有清望大功，不合輕授。王鍔既非清望，又無大功，若加此官，深為不可。昨日裴均除平章事，內外之議，早已紛然。今王鍔若除，則如王鍔之輩，皆生冀望之心矣。若盡與，則典章大壞，又未感恩；若不與，則厚薄有殊，或生怨望。幸門一啟，無可奈何。臣又聞王鍔在鎮日，不卹凋殘，唯務差稅，淮南百姓，日夜無憀，五年誅求，百計侵削，錢物既足，部領入朝，號為羨餘，親自進奉，凡有耳者，無不知之。今若授同平章事，臣恐四方聞之，皆謂陛下得王鍔進奉而與宰相也。臣又恐諸節度使今日已後，皆割剝生人，營求宰相，私相謂曰：「誰不如王鍔邪？」故臣以為深不可也。其王鍔歸鎮與在朝，伏望並不除宰相。臣尚未知所聞信否，貴欲先事而言，或恐萬一已行，即言之無及。伏惟聖鑒，俯察愚衷。謹具奏聞，謹奏。
右，臣伏聞向外傳說雲，裴均前月二十六日於銀台進奉前件銀器。雖未審知虛實，然而物議喧然，既有所聞，不敢不奏。伏以陛下昨因時旱，念及疲人，特降德音，停罷進奉。天意如感，雨澤應期，巷舞途歌，鹹呼萬歲。伏自德音降後，天下禺望遵行，未經旬月之間，裴均便先進銀器。誠有此事，深損聖德。臣或慮有人雲，裴均所進銀器，發在德音之前，遂勸聖恩不妨受納。以臣所見，事固不然。臣聞眾議皆雲，裴均性本貪殘，動多邪巧，每假進奉，廣有誅求。料其深心，不願停罷，必恐即日修表，倍程進來，欲試朝廷，嚐其可否。何者？前月三日降德音，準諸道進奏院報事例，不過四五日，即裴均合知，至二十六日進物方到，以此詳察，足見奸情。今若便容，果落邪計。況一處如此，則遠近皆知，臣恐諸道依前，從此不守法度。則是陛下明降制旨，又自棄之，何以制馭四方，何以取信天下？臣反覆思慮，深為陛下惜之。伏準德音節文，除四節及旨條外，有違越進奉者，其物送納左藏庫，仍委禦史台具名聞奏。若此事果實，則禦史台必準制彈奏，諫官必諫，宰相必論，天下知之，何裨聖政？以臣所見，伏望明宣云：「裴均所進銀器，雖在德音之前，恐四方不知，宜送左藏庫收納。」如此則海內悅服，天下歡心。事出宸衷，美歸聖德，瑩鉬至禦史諫官奏論之，然後有處寘。在於事體，深以為宜，伏願聖心速賜裁斷。謹具奏聞，謹奏。
右，伏以鳳翔右輔之地，控壓隴蜀，又近國門，最為重鎮，承前以來，多擇有功勳德望者為之節度使。昨者孫璹忽除此官，臣緣素未諳知，不敢輕議可否。及制下之後，甚不愜人心。孫璹雖久從軍，不聞有大功效，自居禁衛，亦無可稱，至於姓名，眾未知有。縱有才略堪任將帥，猶宜且試於小鎮，不合便授此重藩。豈唯公議之間，以為過當，亦恐同類之內，皆生幸心。況今聖政日明，朝綱日舉，每命一官一職，人皆側耳聽之，則除授之間，深宜重慎。今孫璹已受成命，未可遽又改移，待到鳳翔，觀其可否，以後不可不審。伏恐聖聰要知。
右，輔國當徐州用兵之時，已有殊效，及李錡作亂之日，又立大功，忠節赤誠，海內推服，近來將校，少有比倫。已蒙聖恩授金吾大將軍，以示獎勵。以臣所見，更宜與一方鎮，以感動天下忠臣之誌，以摧攝天下奸臣之心。何者？輔國之事，無人不知，方鎮之榮，無人不愛，若輔國更得節度使，天下聞知，人皆為貪寵榮，誰不爭效忠順？萬一若一方有事，一帥負恩，則麾下偏裨，競為輔國，亂臣賊子，不敢不息。一則明勸忠貞，二則暗銷禍亂，聖人機柄，正在於斯。今輔國聞已有年，亦宜速用，事不可失，臣深惜之。然以輔國未曾為理人官，恐未可便授大鎮，若近邊次節度有要替處，與輔國最為得宜。謹具奏聞，謹奏。
右，伏緣元稹左降事宜，昨李絳、崔群等再已奏聞，至今未蒙宣報。伏恐愚誠未懇，聖慮未回，臣更細思，事有不可，所以塵黷，至於再三。臣內察事情，外聽眾議，元稹左降，不可者三。
何者？元稹守官正直，人所共知，自授禦史已來，舉奏不避權勢，隻如奏李公佐等之事，多是朝廷親情。人誰無私，因以挾恨，或假公議，將報私嫌，遂使誣謗之聲，上聞天聽。臣恐元稹左降已後，凡在位者每欲舉事，必先以元稹為戒，無人肯為陛下當官執法，無人肯為陛下嫉惡繩愆，內外權貴，親黨縱橫，有大過大罪者，必相容隱而已，陛下從此無由得知。此其不可者一也。昨者元稹所追勘房式之事，心雖奉公，事稍過當，既從重罰，足以懲違，況經謝恩，旋又左降，雖引前事以為責詞，然外議喧喧，皆以為元稹與中使劉士元爭廳，自此得罪。至於爭廳事理，已具前狀奏陳，況聞劉士元蹋破驛門，奪將鞍馬，仍索弓箭，嚇辱朝官，承前已來，未有此事。今中官有罪，未見處寘，禦史無過，卻先貶官，遠近聞知，實損聖德。臣恐從今已後，中官出使，縱暴益甚，朝官受辱，必不敢言，縱有被淩辱毆打者，亦以元稹為戒，但吞聲而已，陛下從此無由得聞。此其不可者二也。臣又訪聞元稹自去年以來，舉奏嚴礪在東川日枉法收沒入平人資產八十餘家，又奏王紹違法給券，令監軍押柩及家口入驛，又奏裴玢違敕旨徵百姓草，又奏韓皋使軍將封杖打殺縣令，如此之事，前後甚多，屬朝廷法行，悉有懲罰。計天下方鎮，皆怒元稹守官，今貶為江陵判司，即是送與方鎮，從此方鎮報怨，朝廷何由得知？臣伏聞德宗時，有崔善貞密告李錡必反，德宗不信，送與李錡，李錡大怒，遂掘坑縱火，燒殺崔善貞，未數年，李錡果反，至今天下為之痛心。臣恐元稹左降後，方鎮有過，無人敢言，皆欲惜身，永以元稹為戒。如此則天下有不軌不法之事，陛下無由得知。此其不可者三也。
若無此三不可，假如朝廷誤左降一禦史，藎是小事，臣何敢煩黷聖聽，至於再三乎？誠以所損者深，所關者大，以此思慮，敢不極言？陛下若以臣引言為忠，又未能別有處寘，必不得已，則伏望且令追制，改與一京京師閑官，免令元稹卻事方鎮。此乃上裨聖政，下愜人情，伏望細察事情，斷在聖意。謹具奏聞，謹奏。
右，緣討伐恒州事宜，前者已具奏聞，此事至大至切，臣不合一奏便休，伏願聖聰再賜詳省。臣伏以河北事體，本不合用兵，既已用兵，亦希萬一，所以人意或望成功。今看事勢，保必無望。何者？陛下本用兵之初，第一倚望承璀，第二準擬希朝、茂昭。今承璀自去以來，未敢苦戰，已喪大將，先挫軍威，至今與從史兩軍入賊界下營未得。從史雖經接戰，與賊勝負略均，況奏報之間，又事恐非實，遷延進退，貴引日時，不唯意在逗遛，兼是力難支敵。希朝、茂昭，數月以來方入賊界，據所奏到賊新市城，一鎮便過不得，又奏深澤縣今卻被賊打破，則其進討之勢，想亦可知。劉濟親領全軍，分圍樂壽，又奏賊城堅守，卒不易攻。師道、季安，元不可保，今看情狀，似相計會，各收一縣，便不進軍。如此事由，陛下具見，據其去就，豈有成功？未審聖心何如更有所望。以臣愚見，速須罷兵，若又遲疑，其害有四，可為陛下痛惜者二，可為陛下深憂者二。
何則？若果有成功，即不論用度多少，既的知不可，即不合虛費貲糧。悟而後行，事亦非晚。今遲校一日有一日之費，更延旬月，所費滋多，終須罷兵，何如早罷？臣伏見陛下比來愛人省用，發自深心，至於聖躬，每事節儉。今以府庫錢帛，百姓脂膏，資助河北諸侯，轉令富貴強大。臣每念此，不勝憤歎。此其為陛下痛惜者一也。臣伏恐河北諸將，見吳少陽已受制命，必引事例輕重，同詞請雪承宗。若章表繼來，即議無不許，請而後舍，模樣可知，轉令承宗膠固同類。如此則與奪皆由鄰道，恩信不出朝廷，實恐威權盡歸河北。臣每念此，實所疚心。此其為陛下痛惜者二也。
今天時已熱，兵氣相蒸，至於饑渴疲勞，疫疾暴露，衣甲暑濕，弓箭瘡痍，上有赤日，前有白刃，驅以就戰，人何以堪？縱不惜身，亦難忍苦。況神策官健，又最烏雜，以城市之人，例皆不慣如此，忽思生路，或有奔逃。一人若逃，百人相扇，一軍若散，諸軍必搖。事忽至此，悔將何及Ｋ其為陛下深憂者一也。臣伏聞回鶻、吐蕃，皆有細作，中國之事，畜盡知。今聚天下之兵，唯討承宗一賊，自冬及夏，都未立功，則兵力之強弱，資費之多少，豈宜使西戎北虜一一知之？忽見利生心，乘虛入寇，以今日之勢力，可能救其首尾哉？兵連禍生，何事不有，萬一及此，實關安危，臣每思之，憂入骨髓。此其為陛下深憂者二也。
伏惟詳臣此狀，察臣此心，審賜裁量，速有處分。如此則是陛下社稷宗廟之福，不獨天下幸甚。謹具奏聞。
右，臣所請罷兵，前後已頻陳奏。今日事勢，又更不同，比來日月漸深，憂惶轉甚，若不極慮，若不切言，是臣懼罪惜身，上負陛下。伏希聖鑒憐察血誠，知臣心如此，更詳此狀。臣伏以行營近日事體，陛下一一具知。師道令收棣州，至今竟未奉詔，至於表章詞意，近者亦甚乖宜。季安等心元不可測，與賊計會，各收一空縣而已，相顧拱手便休。聞昨者澤潞潰散健兒，其間有入魏博卻投邢州者，季安追捉，並按軍令，昨所與詔，都不稟承。據此情狀，略無形跡，但恐今日以後，此輩無不辦為。又比來所望有功，隻在南北兩道。今師道、希朝等屯軍向欲半年，過新市一鎮未得，茂昭又稱兵少，特地方請加兵，則南道勢力，今亦可見。北道承璀，竟未立功。元陽新到邢州，又奏兵數至少，請諸軍兵馬，議不可抽。假使承璀等竭力盡忠，終恐不副聖意。據此事勢，萬無成功。陛下猶未罷兵，不知更有何所待？
臣伏恐劉濟近日，情似盡忠，今忽罷兵，慮傷其意。以臣所見，理固不然。劉濟大奸，過於群輩，外雖似順，中不可知，有功無功，進退獲利，初聞罷討，或可有詞，見雪恒州，必私懷喜。何則？於承宗本末之勢同也。假令劉濟實忠實藎，陛下難阻甚心，猶須計量重輕，舍小圖大。豈緣劉濟一人惆悵，而不顧天下遠圖？況今事情，又不至此。伏望聖意斷之不疑。臣昨日以軍久無功，時又漸熱，人不堪命，慮有奔逃，前狀之中，已具陳奏。今果聞神策所管徐泗、鄭滑兩道兵馬，各有言語，似少不安，臣自聞之，不勝憂切。一軍若不寧貼，必扇諸軍之心，自此動搖，何慮不有？事忽至於此者，則陛下求不罷討得乎？一種罷兵，可如早罷！必待事不得已，然後罷之，隻使陛下威權轉銷，天下模樣更惡。如此事勢，皆在目前，隻合逆防，不合追悔。今盧從史已歸罪左降，王承宗又乞雪表來，元陽方再整本軍，劉濟且引兵欲進，因此事勢，正可罷兵，赦既有名，罷亦有勢。若又此時不罷，臣實不測聖心。
臣伏料陛下去年初銳意用兵之時，必謂討承宗如討劉辟、李錡，兵合之後，坐見誅擒，豈料遷延經年如此？然則始謀必克，猶不可知，後事轉難，更何所望？至於竭府庫以富河北諸將；虛中國以使戎狄生心，可為深憂，可為痛惜，已具前奏，不敢再陳。況今日已前，所惜者威權財用，今日已後，所憂者治亂安危。國家有天下二百年，陛下承宗社十一葉，豈得以小忿而忘國家大計，豈得以小恥而忘宗社遠圖？伏願聖心以此為慮。臣前後已獻三狀，不啻千言，詞既繁多，語亦懇切。陛下若以臣所見非是，所言非忠，況以塵黷不休，臣即合便得罪；若以臣所見為是，所言為忠，則陛下何忍知是不從，知忠不納。不然，則臣合得罪；不然，則陛下罷兵。伏望讀臣此狀一二十遍，斷其可否，速賜處分。臣不勝負憂待罪懇迫兢惶之至，謹奏。
