　　△得景與乙同賈，景多收其利，人刺其貪，辭云：「知我貧也。」
　　仁無貪貨，義有通財，在潔身而雖乖，於知已而則可。景乙奇贏同業，氣類相求，競以錐刀，始聞小人喻利，推其貨賄，終見君子用心，情表深知，事符往行。如或貧富必類，自當興讓立廉，今則有無相懸，固合損多益寡，是為徇義，豈曰竭忠。受粟益親，孔氏用敦吾道，分財損己，叔牙嘗謂我貧。無畏人言，俾彰交態。
　　△得景夜越關，為吏所執，辭云：「有追捕。」
　　設以關防，辨其出入，既慎守而無怠，豈偽游而能過。景勤恪居懷，夙夜奔命，以謂寇攘事切，宜早圖之，罔思呵察戒嚴，不可逾也。萑蒲乃司敗小事，襟帶實國家大防，仰老氏之文，雖知善閉，稽周公之制，尚曰不征。責已具於有司，理難辭於靡。盍從致詰，無信飾非。
　　△得乙以庶男冒婚丁女，事發離之，丁理饋賀衣物，請以所下聘財折之，不伏。
　　婚以匹成，嫡庶宜別，訟由情察，曲直可知，將令人有所懲，必在弊之不及。隱其庶孽，冒乃婚姻，情以矯誣，始聞好合，事斯彰露，旋見仳離。既生非偶之嫌，遂起納徵之訟，詞多執競，理有適歸。乙則隱欺，在法而聘財宜沒，丁非罔冒，原情而饋禮可追。是非足明，取與斯在。
　　△得乙在田，妻餉不至，路逢父告饑，以餉饋之，乙怒，遂出妻，妻不伏。
　　象彼坤儀，妻惟守順，根乎天性，父則本恩，饌宜進於先生，膳可輟於田。夫也望深饣盍彼，方期相敬如賓，父兮念切枵然，旋聞受哺於子，義雖乖於齊體，孝則見於因心。盍嘉陟岵之仁，翻肆送畿之怒。孰親是念，難忘父一之言，不爽可徵，無效士二其行。犬馬猶能有養，爾豈無聞，鳳凰欲阻于飛，吾將不取。
　　△得丁上言：「豪富人畜奴婢過制，請據品秩為限約。」或責其越職論事，不伏。
　　品秩異倫，臧獲有數，茍逾等列，是紊典常。丁志在作程，惡夫過制，爰陳誠於白奏，俾知禁於素封，將使豪富之徒，資雖積於鉅萬，僮仆之限，數無逾於指千，抑淫義葉於隋時，革弊道符於漢日。責其論事，無乃失辭。若守職而越思，則為出位，將盡忠於陳計，難伏嘉言。楚既失之，鄭有辭矣。
　　△得甲為 州刺史，正月令人修耒耜，廉使責其失農候，訴云「土地寒」。
　　教有權節，業無易宜，地茍異於寒溫，農則殊於早晚。甲分憂率職，從俗勉人，天時有常，農宜先定，地氣不類，寒則晚成，雖愆揉木之時，未違把草之候。正惟廉使，何昧遺風。縱稼器之已修，先成焉用，茍土膏之不起，欲速何為？誠宜嘉乃辨方，豈可詰其行古？循諸《周禮》，修耒雖在於季冬，訓此豳人，于耜未乖於正月。責則迂也，訴之宜哉。
　　△得乙掌宿息井樹，客至不誅相翔者。御史糾之，辭云：「罪在守涂之人。」
　　奸或不誅，吏將焉用，茍欲科其官失，必先辨以司存。乙慎守無聞，庀徒有怠，嘉賓戾止，誠宜慮以相翔，暴客聿來，固合擒而勿佚，既隳官禁，是縱公行。且戒事之前，不申嚴於聚柝，慢官之後，欲移過於守涂，誠乖率屬之方，宜甘責帥之罰。然以官雖聯事，等列或殊，罪不同科，重輕宜別，比夫所屬，請以異論。
　　△得景為私客，擅入館驛，欲科罪，辭云：「雖入未供。」
　　傳舍是崇，使車攸處，將供行李，必辨公私，何彼客游，欲從分食？豈無逆旅，宜受饋於盤飧，既匪使臣，何茍求於館谷，信饕餮而是啟，寧僭濫之可容？同《周官》之廬，入宜銜命，非鄭氏之驛，豈延賓？法既自干，咎將誰任？然則不應入而妄入，刑固難逃，而已供與未供，罪宜有別，請從減降，庶葉科條。
　　△得洛水暴漲，決破中橋，往來不通。人訴其弊，河南府云：「雨水猶漲，未可修橋，縱茍施功，水來還破。請待水定。」人又有辭。
　　大水為災，中橋其壞，車徒未濟，誠有阻於往來，修造從宜，亦相時之可否。顧茲浩浩，阻彼憧憧，人訴川梁不通，壅而為弊，府慮水薦至，毀必重勞。茍後患之不圖，則前功之盡棄，將思濟眾，固合俟時。徵啟塞之文，雖貝梯於一日，防懷襄之害，未可應乎七星。無取人辭，請依府見。
　　△得景為將，敵人遺之藥，景受而飲之。或責失人臣之節，不伏。
　　軍尚隱情，臣宜守道，況握中權之要，當絕外交之嫌。景受命建牙，遇敵飲藥，直雖可舉，忠則不知。且事君在公，訓旅貴信，失人臣之節，爾豈自明，惑士卒之心，吾將安仰？況兵惟尚詐，人不易知，同饋醪而無他，推誠猶可，茍流毒而不察，雖悔寧追？無謀既昧三思，不伏恐涉貳過。勿疑以飲，徒徇陸抗之名，未達而嘗，且墜宣尼之訓。是違師律，難償鄰言。
　　△得丁將在別屯，士卒有犯，每專殺戮。御史舉劾，訴稱：「曾受戟之賜。」
　　將非處右，莫敢示威，軍或別屯，則宜專命。丁位雖佐理，分以戎行，執專征之權，錫虧於周典，操司獄之柄，受於漢儀。既有令而必行，信無瑕而可戮，實握兵之能政，奚執簡之舉違。如或稟命於連營，畏子不敢，今則分部而賜戟，無我有違。宜崇魏絳之威，勿議秦彭之罪。
　　△得甲告老，請立長為嗣，長辭云不能，請讓其弟。或詰之，云弟好仁。
　　讓賢雖仁，廢長非順，徒聞建善則理，其如亂嗣不祥。甲告老於朝，立子為後，雖急難自舉，必有可觀者焉。而長幼以倫，無所茍而已矣。況欲正其爵位，豈宜越以雁行？於弟克恭厥兄，徒見好仁之請，知子莫若於父，盍從立長之言。無忌雖欲傳家，季札終當棄室。諒可致詰，罔聽不能。
　　△得甲出妻，妻訴云「無失婦道」，乙云：「父母不悅則出，何必有過。」
　　孝養父母，有命必從，禮事舅姑，不悅則出。乙親存為子，年壯有妻，兆啟和鳴，授室之儀雖備，德非柔淑，宜家之道則乖。若無爽於聽從，曷見尤於譴怒，信傷婉娩，理合仳離。且聞莫慰母心，則宜去矣，何必有虧婦道，然後棄之。未息游詞，請稽往事。姜詩出婦，藎為小瑕，鮑永去妻，亦非大過。明徵斯在，薄訴何為。
　　△得景有姊之喪，合除而不除，或非之，稱：「吾寡兄弟，不忍除也。」
　　喪雖寧戚，禮宜節哀，俾不足與有馀，必及而俯就。景愛深血屬，禮過時制，興鮮兄之嘆，情既鍾於孔懷，及居姊之喪，服將除而不忍，雖志崇敦睦，而事越典彝。況儀貴適中，哀不在外，宜抑情而順變，多奚以為，茍在禮而或逾，過猶不及。請遵仲尼之訓，無執季路之辭。
　　△得丁陷賊庭，守道不仕。賊帥逼之，辭云：「堯舜在上，下有巢許。」遂免。所司欲旌其節。大理執不許。
　　臣節貴忠，國經懋賞，宜遵善道，難廢彝章。丁陷在賊庭，強其祿仕，敦在三之義，因時難而名聞，守無二之忠，經歲寒而節見。逼夷齊以周粟，引巢許於唐臣，身以道存，情非利動。所當厚獎，何乃深疑？且人無不臣之心，所謂順也，邦有惟重之典，其可廢乎？從亂則必論辜，守道豈無旌善。野哉大理，信乃執迷，展矣所司，誠為勸沮。
　　△得景為大夫，有喪，丁為士而特吊，或責之，不伏。
　　官有常尊，禮無不敬，位若殊於等列，吊則異其節文。景為大夫，丁乃元士，居喪而哭，合遵朝夕之期，特吊以行，奚越尊卑之序，既乖前典，乃速斯言。且禮貴明徵，位宜慎守，俟非其事，信干食菜之榮，儀失其宜，徒展贈芻之意。是曰無上，將何以觀。
　　△得吏部選人入試，請繼燭以盡精思，有司許之。及考其書判善惡，與不繼燭同。有司欲不許，未知可否？
　　旁求俊造，迨將筮仕，歷試文辭，俾從卜夜，茍狂簡而無取，宜確執而勿聽。萃彼群才，登於會府，惟賢是急，慮失寶於握珠，有命則從，許借光於秉燭。及乎考核，罕有菁英，屬辭既謝於揀金，待問徒煩於繼火。將期百煉之後，思苦彌精，何意一場之中，心勞逾拙。曷如早已，焉用晚成，敢告有司，勿從所請。
　　△得乙貴達，有故人至，坐於堂下，進以仆妾之食。或誚之，乙曰：「恐以小利而忘大名，故辱而激之也。」
　　貴賤茍合，曾是泛交，窮達相致，乃為執友。乙既登貴仕，爰有故人，以為念舊追歡，知已之心未至，行權勵節，成人之美則多，不登夫子之堂，乃進仆人之食。茍推誠而相激，雖屈辱以何傷？安實敗名，重耳竟慚於子犯，感而成事，張儀終謝於蘇君，是勉後圖，且符注行。如或識才半面，契未同心，雖發憤以達人，必取怨於謗己，以斯致誚，亦謂合宜。
　　△得景領縣，府無蓄，廩無儲，管郡詰其慢職，景：「王者富人，藏於下故也。」
　　賦斂異名，君臣殊政，藏諸百姓，在王得而則然，虛我千倉，於職司而不可。景匱茲國用，豐彼家財，人不誅求，誠為寬政，府無儲蓄，寧匪慢官？況今征稅有常，公私兼濟，茍能取之以道，則下自樂輸，何必藏之於人，使上將乏用。既爽奉公之節，宜甘掠美之科，罔縱縣辭，請依郡詰。
　　△得丁食於喪者之側而飽，或責之，辭云：「主人食我以禮，故飽。」
　　飲食以陳，庶無求飽，齊衰可┰，仁豈忘情。丁靡念人喪，姑求主禮，遇加籩之膳，誠可療饑，對泣血之哀，亦宜忘味，既念吉蠲之饣喜，是忘惻隱之心。況舂於其鄰，相猶違禮，而食於其側，飽亦非仁。徒嘉施氏之儀，且昧宣尼之教，勿思變色，當顧戚容。
　　△得甲為獄吏，囚走限內，他人獲之，甲請免罪。
　　圜土不嚴，罪人其遁，亡而由己，誠曰慢官，獲則因人，其何補過？相維彼甲，所謂攸司，不念恪居，亻敬於里，旋聞失守，逸乃楚囚，雖非故縱所為，曾是慢常而致。徒稱勿佚，未可塞違。得於他人，自是疏網無漏，失其所職，豈可出柙不科？無貪假手之功，固合甘心於罰。
　　示眾知防，必修水禁，救人鮮死，無縱川游。乙行險不思，馮河無悔，慕呂梁之術，習於浮水，違《周官》之令，忘彼危身。將不吊而是虞，雖有故而宜禁。忘子產喻政，爾則狎而玩之，引仲尼格言，吾恐蹈而死者。既殊利涉，當戒善游，未可加刑，且宜知懼。
　　△得景為將，每軍休止，不繕營部。監軍使劾其無備，辭云：「有警軍陣必成，何必勞苦？」
　　將茍有謀，勞而後逸，師不用律，臧亦為兇。況未靖方隅，尚勤征伐，即戎推轂，既崇四七之名，臨敵屯營，何乖什伍之列？是使人慢，孰謂戎昭？薄威雖欲┰ 勞，徹警恐為懈怠。且有嚴有翼，猶奪先人之心，不備不虞，寧救長蛇之尾？必也權能制勝，謀必出奇，亦待臨事有成，然後斯言可信。監軍之劾，舉未失中，彼景之辭，試可乃已。
　　△得丁乘車，有醉吐車茵者。丁不科，而吏請罪之，丁不許。
　　克寬克仁，所謂易事，不知不慍，是曰難能。況乎醉起甕間，嘔盈車上，小人沉湎，自貽誚於彼昏，君子含宏，乃忘情於斯怒。宥過所宜無大，知非庶使有慚，未乖觀過之仁，雅葉諦思之義。且吮及物，察貴用情，絕纓繼淫，醉而猶舍，吐茵及亂，誤豈不容？無從下吏之規，庶葉前賢之美。
　　△得甲牛乙馬死，請償馬價，甲云：「在放牧處相 ，請備半價。」乙不伏。
　　馬牛於牧，蹄角難防，茍死傷之可徵，在故誤而宜別。況日中出入，郊外寢訛，既品量以齊驅，或風逸之相及。爾牛孔阜，奮も角而莫當，我馬用傷，宛駿足而致斃。情非故縱，理合誤論。在皂棧以來思，罰宜惟重，就桃林而招損，償則從輕。將息訟端，請徵律典，當備半價，勿聽過求。
　　△得景娶妻三年無子，舅姑將出之，訴云：「歸無所從。」
　　承家不嗣，禮許仳離，去室無歸，義難棄背。景將崇繼代，是用娶妻，百兩有行，既啟飛鳳之兆，三年無子，遂操別鵠之音。將去舅姑，終鮮親族，雖配無生育，誠合比於斷弦，而歸靡適從，庶可同於束蘊。固難效於牧子，宜自哀於鄧攸。無抑有辭，請從不去。
　　△得丁喪親，賣宅以奉葬，或責其無廟，云：「貧無以為禮。」
　　慎終之道，必信必誠，死葬之儀，有豐有省，諒欲厚於卜宅，亦難輕於慮居。丁昊天降兇，遠日葉吉，思葬具之豐備，欲九原，顧家徒之屢空，將鬻五畝。愛雖深於送死，義且涉於傷生。念顏氏之貧，豈宜厚葬，覽子游之問，固合稱家。禮所貴於從宜，孝不在於益侈。盍伸破產之禁，以避無廟之嫌。
　　 △得甲之周親執工伎之業，吏曹以甲不合仕，甲云：「今見修改。」吏曹又云：「雖改，仍限三年後聽仕。」未知合否？
　　業有四人，職無二事，如或居肆，則不及仕門。甲爰有周親，是稱工者，方恥役以事上，且思祿在其中。有慕九流，雖欲自遷其業，未經三載，安可同升諸公？難違甲令之文，宜守吏曹之限。如或材高拔俗，行茂出群，豈惟限以常科，自可登乎大用。以斯而議，誰曰不然？
　　△得乙請用父蔭，所司以贈官降正官蔭一等，乙云：「父死王事，合與正官同。」
　　官分正贈，蔭別品階，如酬死繼之勛，則厚賞延之寵。追思乙父，勵乃臣節，捐軀致命，尚克底定爾功，繼代勸能，豈忘勤┰我後。椒卿既稱有實，桃李未可無陰，忠且忘身，優宜及嗣。如或病捐館舍，贈官當合降階，今則死衛國家，敘蔭所宜同正，庶旌義烈，用葉條章。
　　△得景為錄事參軍，刺史有違法事，景封狀奏聞。或責其失事長之道，景：「不敢不忠於國。」
　　守位居常，小宜事大，持法舉正，卑可糾尊。景名署外臺，身由中立，直而自守，郡郵之政必行，明不相蒙，州將之邪無隱。且六條枉撓，百事滋昏茍不提綱，是為漏網。雖舉違犯上，虧敬長之小心，而陳奏盡忠，得事君之大節。既非下訕，難抑上聞。
　　△得丁私發制書，法司斷依漏泄坐，丁訴云：「非密事，請當本罪。」
　　君命是專，刑其無小，王言非密，罪則從輕。丁乃攸司，屬當行下，不慎厥德，擅發如綸之言，自災於身，難求疏網之漏。然則法通加減，罪有重輕，必也志在私行，唯當專達之責，如或事關樞密，則科漏泄之辜。請驗跡於紫泥，方定刑於丹筆。
　　△得甲為所由稽緩制書，法直斷合徒一年，訴云「違未經十日」。
　　王命急宣，行無停晷，制書稽緩，罪有常刑，將欲正其科繩，必先揆以時日。甲懈位敗度，慢令速尤，蓄怠棄之心，既虧臣節，壅駿奔之命，自犯國章。然則審時勾稽，考程定罪，法直以役當期月，所由以違未浹辰，將計年以斷徒，恐乖閱實，請據日而加等，庶葉公平。是曰由文，俾乎息訟。
　　△得乙盜買印用，法直斷以偽造論，訴云：「所由盜賣，因買用之，請減等。」
　　賄以公行，印惟盜用，罪之大者，法可逃乎？伊人無良，同惡相濟，所由既敗官為墨，予取予求，彼乙乃竊器成奸，不畏不入。潛謀斯露，竊弄難容，猶執薄言，將求末減。用因於買，比自作而雖殊，情本於奸，與偽造而何異？以茲降等，誠恐利淫。
　　△得有圣水出，飲者日千數。或謂偽，言不能愈疾，且恐爭斗，請禁塞之。百姓云：「病者所資，請從人欲。」
　　執禁之要，在乎去邪，為政之先，必也無訟。毖彼泉水，流於道周，飲瓢之人孔多，蔑聞病間，濫觴之源不足，必起爭端，訟所由生，欲不可縱。上善未能利物，左道足以惑人。且稽以祥符，徵之時事，地不藏寶，當今自出醴泉，天之愛人，從古未聞圣水。無聽虛誕之說，請塞訛偽之源。
　　△得景有志行，隱而不仕，為郡守所辟，稱是巫家，不當選吏。功曹按其詭詐，景不伏。
　　鳴鶴處陰，聲聞于外，元豹隱霧，樂在其中，此將適於退藏，彼何強之維縶。景業敦道行，志薄宦情，太守以舉爾所知，將申蒲帛之聘，夫子以從吾所好，不顧虧旌之招，懼俗吏之徒勞，引巫家以自穢。冀其言遜獲免，翻以行詐論辜。況商洛拂衣，漢且求之不得，潁川洗耳，堯亦存而勿論。天子尚不違情，功曹如何按罪？
　　△得丁為刺史，見冬涉者，哀之，下車以濟之。觀察使責其不順時修橋，以徼小惠，丁云「┰下」。
　　津梁不修，何以為政，車服有命，安可假人？丁職是崇班，體非威重，輕漢臣之寵，失位於高車，徇鄭相之名，濟人於大水，志雖┰下，道昧葉中。與其熊軾涉川，小惠未遍，曷若虹橋通路，大道甚夷。啟塞既闕於日修，揭勵徒哀其冬涉，事關失政，情近沽名。宜科十月不成，庶辨二天無政。
　　△得甲告其子行盜，或誚其父子不相為隱，甲云：「大義滅親。」
　　法許原情，慈通隱惡，俾恩流於下，亦直在其中。甲忝齒人倫，忍傷天性，義方失教，曾莫愧於父頑，攘竊成奸，尚不為其子隱，道既虧於庭訓，禮遂闕於家肥。且情比樂羊，可謂不慈傷教，況罪非石厚，徒云大義滅親。是不及情，所宜致誚。
　　△得州府貢士，或市井之子孫，為省司所詰，甲稱：「群萃之秀出者，不合限以常科。」
　　惟賢是求，何賤之有，況士之秀者，而人其舍諸？惟彼郡貢，或稱市籍，非我族類，則嫌雜以蕭蘭，舉爾所知，安得棄其翹楚？誠其惡於稗敗，諒難舍其茂異。揀金於砂礫，豈為類賤而不收，度木於澗松，寧以地卑而見棄？但恐所舉失德，不可以賤廢人。況乎識度冠時，出自牛醫之後，心計成務，擢於賈豎之中，在往事而足徵，可常科而是限？州申有據，省詰非宜。
　　△得乙充選人職官，選人代試，法司斷乙與代試者同罪，訴云：「實不知情。」
　　官擇賢良，選稽名實，茍作偽而心拙，必代斫而手傷。乙情非容奸，行乖周慎，將如吾面，遂充職以不疑，未見子心，果代試而有悔。既彰聞而貽戚，乃連坐以論辜。察情諒不同謀，詰罪誠應異罰。法無攸赦，選者當準格論，人不易知，職官所宜情恕。削奪恐為過當，貶降庶葉決平。
　　△得甲與乙爵位同，甲以齒長，請居乙上，乙以皇宗，不伏在甲下，有司不能斷。
　　庠序辨儀，則先長長，朝廷列位，必尚親親。惟彼周行，是名同位，德非心競，禮失肩隨。甲以桑榆年高，何以卑我，乙以葛ぱ族貴，奚獨後予。各興爭長之辭，遂昧常尊之位。然《禮經》尚齒，且王室貴親，晉鄭同儕，信高卑之或等，滕薛異姓，諒先後之可知。難遵少長之倫，宜守親疏之序。
　　△得選舉司取有名之士，或云：「不息馳騖，恐難責實。」
　　聲雖非實，善豈無名，不可茍求，亦難盡棄。屬時當側席，任重掄材，思得士於聲華，懼誘人於奔競。若馳騖而方取，慮非歲貢之賢，儻寂寥而後求，恐失日彰之善。將期摭實，必在研精。但取舍不私，是開乎公道，則吹噓無益，自閉其幸門。名勿論於有無，鑒自精於舉措。
　　△得太學博士，教胄子毀方瓦合，司業以非訓導之本，不許。
　　教惟馴致，道在曲成，將遜志以樂群，在毀方而和眾。況化人由學，成性因師，雖和光以同塵，德終不雜，茍圓鑿以方枘，物豈相容，道且尚於無隅，義莫先於不劌。司業以訓導貴別，或慮雷同，學官以容眾由寬，何傷瓦合。教之未墜，藎宣尼之言然，文且有徵，則戴氏之典在。將勸學者，所宜韙之。
　　△得甲居家，被妻毆笞之。鄰人告其違法，縣斷徒三年。妻訴云：「非夫告，不伏。」
　　禮貴妻柔，則宜禁暴，罪非夫告，未可麗刑。何彼無良，於斯有怒，三從罔敬，待以庸奴之心，一杖所加，辱於女子之手。作威信傷於婦道，不告未爽於夫和，招訟於鄰，誠愧聲聞於外，斷徒不伏，未乖直在其中。雖昧家肥，難從縣責。
　　△得乙居家理，廉使舉請授官，吏部以無出身不許，使執云：「行成於內，可移於官。」
　　調選正名，誠宜守序，敷求懋德，安可拘文？乙積行於中，暗彰於外，廉使以道敦知己，欲致我於青云，天官以限在出身，將棄予於白屋？事雖異見，理可明徵。掄瑣瑣之材，則循舊格，刈翹翹之楚，寧守常科？幸當側席之求，無惑刻舟之執。況自家刑國，移孝入忠，既聞道不虛行，足見舉非失德。所宜堅決，無至深疑。
　　△得景定婚訖，未成而女家改嫁，不還財。景訴之，女家云：「無故三年不成。」
　　義敦好合，禮重親迎，茍定婚而不成，雖改嫁而無罪。景謀將著代，禮及問名，二姓有行，已卜和鳴之兆，三年無故，竟愆燕婉之期，桃李恐失於當年，榛栗遂移於他族，既聞改適，乃訴納徵。揆情而嘉禮自虧，在法而聘財不返。女兮不爽，未乖九十之儀，夫也無良，可謂二三其德。去禮逾遠，責人斯難。
　　△得丁為大夫，與管庫士為友，或非之，云：「非交利也。」
　　見賢不稱，且虧事上之節，非義茍合，則涉黷下之嫌。丁貴乃立家，友其管庫，不思進善，徒務降尊。若接而或非，自貽交利之責，儻知而不舉，則速蔽賢之尤。既未核於是非，故欲紊乎貴賤。況公叔薦士，家臣尚見同升，雖文子好能，管庫不聞為友。信乖慎守，宜及或非。
　　△得四軍帥令禁兵於禁街中種田，御史劾以無敕文，辭云：「因循歲久，且有利於軍。」
　　為國勸農，田疇有制，示人知禁，衢路攸先。瞻彼三農，藝斯五稼，且町疃是務，豈是贍軍，雖轍跡不加，未為曠土。輦轂必資於平易，康莊難縱以荒蕪，務有畔之農，秋成而利亦藎寡，侵如砥之道，歲久而弊則滋多。請論環衛之非，式表鐵冠之劾。
　　△得甲為郡守，部下漁，色御史將責，之辭：「云未授官以前納采。」
　　諸侯不下，用戒淫風，君子好求，未乖婚義。甲既榮為郡，且念宜家，禮未及於結，責已加於執憲。求娶於本部之內，雖處嫌疑，定婚於授官之前，未為縱欲。況禮先納采，足明燕婉之求，聘則為妻，殊非強暴之政。宜聽隼之訴，難科漁色之辜。
　　△得乙為三品，見本州刺史不拜，或非之，稱「品同」。
　　桑梓攸重，必在恪恭，官品斯同，則宜抗禮。乙班榮是踐，威重可觀。況衣錦還鄉，已崇三品之秩，雖剖符臨郡，應無再拜之儀。豈以州里版圖，而紊邦家典制？如或商周不敵，敢不盡禮事君，今且晉鄭同儕，安得降階卑我？既不愆素，何┰或非。
　　△得景為獸人，冬不獻狼，責之，訴云：「秦地無狼。」
　　鮮或不給，既曠乃官，辭且無徵，是重而罪。景獸人斯掌，禽獻罔供，當路可求，曾不思於尾，充庖為用，遂有闕於去腸。既愆冬獻之期，難償秋官之責。載詳地產，重振國章，薦必以時，吾能言於周有，生靡常所，子勿謂其秦無。縱口給之不慚，在面欺而無舍。
　　△得景負丁財物，丁不告官，強取財物過本數。縣司以數外贓論之，不伏。
　　人縱於貪，動而生悔，物非其道，取則有贓。丁放利欲贏，景逋債未償，懷不忌而強取，姑務豐財，逞無厭之過求，豈非黷貨？情難容於強暴，法必禁以奪攘。以交易而求多，尚宜準盜，在倍稱而過數，孰謂非贓？若以律論，當從縣斷。
　　△得乙請襲爵，所司以乙除喪十年而後申請，引格不許，乙云有故，不伏。
　　爵命未墜，嗣襲有期，在紀律而或愆，當職思而宜舉。乙舊德將繼，新命未加，所宜纂彼前修，相承以一子，何乃廢其後嗣，自棄於十年。歲月既已滋深，公侯固難必復。然以法通議事，理貴察情，如致身於宴安，則宜奪爵，若居家而有故，尚可策名。須待畢辭，方期析理。
　　△得丁為士，葬其父用大夫禮，或責其僭，辭云：「從死者。」
　　禮惟辨貴，孝不貶親，是謂奉先，孰云僭上？丁慶加一命，憂及三年，兇降昊天，且結茹荼之痛，吉從遠日，方追食采之榮。既貴賤之殊宜，亦父子之異道，同曾元易簀，正位於大夫，殊晏嬰遣車，見非於君子。未爽慎終之義，允符從死之文，辭則有徵，責之非當。
　　△得甲將死，命其子以嬖妾為殉，其子嫁之。或非其違父之命，子云：「不敢陷父於惡。」
　　觀行慰心，則稟父命，辨惑執禮，宜全子道。甲立身失正，沒齒歸亂，命子以邪，生不戒之在色，愛妾為殉，死而有害於人。違則棄言，順為陷惡。三年之道，雖奉先而無改，一言以失，雖致親於不義。誠宜嫁是，豈可順非？況孝在慎終，有同魏顆理命，事殊改正，未傷莊子難能。宜忘在耳之言，庶見因心之孝。
