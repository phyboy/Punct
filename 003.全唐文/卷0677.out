　　《論》曰：「忠孝智勇四者，為臣為子之大寶也。」故古之君子，奉以周旋，茍一失之，是非人臣人子矣。漢李陵策名上將，出討匈奴，竊謂不死於王事非忠，生降於戎虜非勇，棄前功非智，召后禍非孝，四者無一可，而遂亡其宗，哀哉！予覽《史記》《漢書》，皆無明譏，竊甚惑之。司馬遷雖以陵獲罪，而無譏可乎？班孟堅亦從而無譏，又可乎？按《禮》云：「謀人之軍師，敗則死之。」故敗而死者，是其所也。《春秋》所以美狼覃者，為能獲其死所。而陵獲所不死，得無譏焉？觀其始，以步卒，深入虜庭，而能以寡擊眾，以勞破逸，再接再捷，功孰大焉；及乎兵盡力殫，摧鋒敗績，不能死戰，卒就生降。噫！墜君命，挫國威，不可以言忠；屈身於夷狄，束手為俘虜，不可以言勇；喪戰勛於前，墜家聲於后，不可以言智；罪逭於躬，禍移於母，不可以言孝；而引范蠡、曹沫為比，又何謬歟？且會稽之恥，蠡非其罪，魯國之羞，沫必能報，所以二子不死也。而陵茍免而微軀，受制於強虜，雖有區區之意，亦奚為哉？夫吳齊者，越魯之敵國，匈奴者，漢之外臣，俾大漢之將，為單于之擒，是長寇讎辱國家甚矣。況二子雖不死，無陵生降之名，二子茍生降，無陵及親之禍，酌其本末，事不相侔，而陵竅慕之，是大失臣子之義也。觀陵答子卿之書，意者但患漢之不知己，而不自內省其始終焉。何者？與其欲刺心自明，刎頸見志，曷若效節致命取信於君；與其痛母悼妻，尤君怨國，曷若忘身守死，而紓禍於親焉！或曰：「武帝不能明察，下聽流言，遽加厚誅，豈非負德。」答曰：設使陵不茍其生，能繼以死，則必賞延於世，刑不加親，戰功足以冠當時，壯節足以垂后代，忠孝智勇四者立，而死且不朽矣，何流言之能及哉！嗚呼！予聞之古人云：「人各有一死，死或重於泰山，生或輕於鴻毛。」若死重於義，則視之如泰山也；若義重於死，則視之如鴻毛也。故非其義，君子不輕其生；得其所，君子不愛其死。惜哉陵之不死也，失君子之道焉，故隴西士大夫以李氏為愧，不其然乎？不其然乎？
　　元者諸天之先，始者萬靈之母，混而成一，強以為名，至哉無上尊，得以是為號。正月二十有三日，德宗神武孝文皇帝在九仙之月遏八音之日也。皇帝教宏元訓，業奉真宗，承文祖之貽謀，申孝孫之誠敬，以謂元始天尊者，真儀不遠，隨相而生，神用無方，應念而至，故命設繪素，展儀刑，五彩彰施，七寶嚴飾，所以表當寧之瞻仰，感在天之圣神，通元應於希夷，集靈於。詞臣承命，跪唱贊云：
　　元圣何在天上天，欲往從之無緣。命工設色五彩宣，忽如真相見於前。圣應圣兮元又元，薦百福兮垂萬年。
　　道用無窮，統之者大圣；神化不測，感之者至誠。非圖像無以示儀形，非供養無以展嚴敬。故一念一禮，而福隨之。畫大羅天尊者，奉為順宗至德大圣大安孝皇帝忌辰之所造也。皇帝祖元元之風，嗣清凈之理，志在善繼，心惟孝思，申命工人，彰施繪事，粹容儼若，真相炳焉，憑志誠而上通，垂景福而下濟。詞臣奉詔，恭為贊云：
　　真通之象，孝感之心。率土瞻仰，在天照臨。蓄為精誠，發為圖畫。如從大羅，應念而下。
　　唐元和己丑歲四月十四日，畫大羅天尊一軀成，奉為睿圣文武皇帝降誕之辰所造。惟歲之春，惟月之望，誕千年一圣之始，降百祥萬壽之初，電繞樞而夜明，雷出震而時泰。皇帝孝敬寅畏，憂勤勞謙，以謂無疆之休，雖肇自於元圣，莫大之慶，恩廣被於群生，爰命國工，俾陳繪事。真相儼若，元風穆如，疑從大羅，感圣而降。至誠上通於一德，景福旁濟於萬靈，休命耿光，自茲無極。詞臣承詔，恭為贊曰：
　　大羅天兮高不測，浩無倪兮杳無極。中有圣兮無上尊，惟元德兮可升聞。圖相好兮仰高真，誠上感兮福下臻。俾百祥兮與萬壽，配圣日兮而長新。
　　歲正月十九日，順宗仙駕上升之日月也。皇帝嗣位六載，每及茲晨，齋居孝思，明發不寐。以為元祖之教本乎道，先帝之神在乎天，故畫大羅天尊像者，欲以最上勝因，而成本功德也。然則知之者不如念之者，念之者不如仰之者，是用諦念真力，虔仰尊儀，命設色之工，圖其儀形，命掌文之臣，贊其功德，達孝誠於天上，致孝理於域中。斯蓋宏愿發於我皇，景福薦於先後。稽首奉詔，跪稱贊云：
　　維大羅兮天上天，維天尊兮仙上仙。高真之鑒照下界，孝敬之心達上元。每一念兮以一仰，感罔極兮福無廛。
　　騶虞，仁瑞之獸也。其所感所食，暨形狀質文，孫氏《瑞應圖》具載其事。元和元年夏，有以騶虞圖贈予者，予愛其外猛而威，內仁而信，又嗟曠代不覿，引筆贊之。詞曰：
　　孟山有獸，仁心毛質。不踐生芻，不食生物。有道則見，非時不出。三季已還，退藏於密。我聞其名，徵之於書。不識其形，得之於圖。白質黑文，猊首虎軀。是耶非耶，孰知之乎？已矣夫，已矣夫！前不見往者，后不見來者。吁嗟乎騶虞！
　　　　◇　貘（讀陌，白豹也）屏贊（并序）
　　貘者，象鼻犀目，牛尾虎足，生南方山谷中。寢其皮辟瘟，圖其形辟邪。予舊病頭風，每寢息，常以小屏衛其首，適遇畫工，偶令寫之。按《山海經》，此獸食鐵與銅，不食他物。因有所感，遂為贊曰：
　　邈哉奇獸，生於南國。其名曰貘，非鐵不食。昔在上古，人心忠質。征伐教令，自天子出。劍戟省用，銅鐵羨溢。貘當是時，飽食終日。三代以降，王法不一。鑠鐵為兵，范銅為佛。佛像日益，兵刃日滋。何山不劃，何谷不隳？銖銅寸鐵，罔有孑遺。悲哉彼貘，無乃餒而。嗚呼！非貘之悲，惟時之悲。
　　壽安令白昊，予宗兄也，得丹青之妙，傳寫之要。毛群羽族，尤是所長。長慶元年，以畫雕貺予，予愛之，因題贊云：
　　鷙禽之英，黑雕丁丁。鉤綴八爪，劍插六翎。想入心匠，寫從筆精。不卵不雛，一日而成。軒然將飛，戛然欲鳴。毛動骨活，神來著形。始知造物，不必杳冥。但獲天機，則與化爭。韓干之馬，籍籍知名。薛稷之鶴，翩翩有聲。研工核能，較真斗靈。豈無他人，不如我兄。
　　晉建威將軍劉伯倫嗜酒，有《酒德頌》傳於世。唐太子賓客白樂天亦嗜酒，作《酒功贊》以繼之。其詞云：
　　麥曲之英，米泉之精。作合為酒，孕和產靈。孕和者何，濁醪一樽。霜天雪夜，變寒為溫。產靈者何，清醑一酌。離人遷客，轉憂為樂。納諸喉舌之內，淳淳泄泄，醍醐沆瀣；沃諸心胸之中，熙熙融融，膏澤和風。百慮齊息，時乃之德；萬緣皆空，時乃之功。吾嘗終日不食，終夜不寢。以思無益，不如且飲。
　　會昌二年春，香山寺居士白樂天，命繢以寫和尚真而贊之。和尚姓陸氏，號如滿，居佛光寺東芙蓉山蘭若，因號焉。
　　我命工人，與師寫真。師年幾何，九十一春。會昌壬戌，我師尚存。福智壽臘，天下一人。靈芝無根，寒竹有筠。溫然言語，嶷然風神。師身自假，師心是真。但學師心，勿觀師身。
　　南贍部州大唐國東都城長壽寺大芻道嵩、存一、惠恭等六十人，與優婆塞士良、惟儉等八十一人，以太和八年夏受八戒，修十善，設法供，舍凈財，畫兜率陀天宮彌勒菩薩上生內眾一鋪，眷屬圍繞，相好莊嚴。於是嵩等曲躬合掌，焚香作禮，發大誓愿：愿生內宮，劫劫生生，親近供養。按本《經》云，可以除九十九億劫生死之罪也。有彌勒弟子樂天，同是愿，遇是緣，爾時稽首，當來下生慈氏世尊足下，致敬無量，而說贊曰：
　　百四十心，合為一誠。百四十口，發同一聲。仰慈氏形，稱慈氏名。愿我來世，一時上生。
　　西方阿彌陀佛與閻浮提有愿，此土眾生與彼佛有緣，故受一切苦者，先念我名，祈一切福者，多圖我像。至於應誠來感，隨愿往生，神速變通，與三世十方諸佛不侔。噫！佛無若干，而愿與緣有若干也。有女弟子宏農郡君，姓楊號蓮花性，發宏愿，舍凈財，繡西方阿彌陀佛像，及本國土眷屬一部，奉為故李氏長姊楊夫人滅宿殃追冥佑也。夫范銅設繪，不若刺繡文之精勤也；想形念號，不若睹相好之親近也。即造之者誠不得不著，感不得不通，受之者罪不得不滅，福不得不集。爾時蓮花性焚香合掌，跪唱贊云：
　　金方剎，金色身。資圣力，福幽魂。造者誰，宏農君。受者誰，楊夫人。
　　繡西方阿彌陀佛一軀，女弟子京兆杜氏奉為皇妣范陽縣太君盧夫人八月十一日忌辰所造也。五彩莊嚴，一心恭敬，愿追冥福，誓報慈恩。贊曰：
　　善始一念，千念相屬。繡始一縷，萬縷相續。功績成就，相好具足。金身螺髻，玉毫紺目。報罔極恩，薦無量福。
　　故尚書膳部郎中太原白府君諱行簡妻京兆杜氏，奉為府君祥齋，敬繡救苦觀音菩薩一軀，長五尺二寸，闊一尺八寸，紉針縷彩，絡金綴珠，眾色彰施，諸相具足。發宏愿於哀懇，薦景福於幽靈，稽首焚香，跪而贊曰：
　　集萬縷兮積千針，勤十指兮虔一心。嗚呼！鑒悲誠而介冥福，實有望於觀世音。
　　凈淥水上，虛白光中，一睹其相，萬緣皆空。弟子居易，誓心歸依，生生劫劫，長為我師。
　　有鳥有鳥，從西北來。丹腦火綴，白翎雪開。遼水一去，緱山不回。噫吳興郡，孰為來哉。寶歷之初，三元四齋。天無微飆，地無纖埃。當白晝下，與紫偕。三百六十，拂壇徘徊。上昭元貺，下屬仙才。誰其居之，太守姓崔。
　　　　◇　北齊驃騎大將軍高敖曹贊（并序奉敕撰）
　　高昂字敖曹，渤海人也，姿體甚異，膽力過人，累經戰伐，皆著功績，官至驃騎大將軍儀同三司冀州刺史。其勇敢忠壯，冠於一時，時稱為名將。后竟以攻戰死於王事，年四十八，贈太尉，謚曰忠武。贊曰：
　　敖曹之容，好配子羽。生揚勛烈，死謚忠武。武不顧身，忠不忘主。誠哉選士，無以貌取。
　　貞元十有五年，天子命中書舍人渤海公領禮部貢舉事。越明年春，居易以進士舉，一上登第，洎翌日至於旬時。伏念固陋，懼不克副公之選，充王之賓，乃自陳戒於德，作《箴言》曰：
　　我聞古君子人，疾沒世名不稱，恥邦有道貧且賤。今我生休明代，二十有六年，乃策名，名既聞於君，乃干祿，祿將及於親。升聞逮養，ム公之德，公之德之死矢報之。報之之義靡他，惟勵乃志，遠乃猷，俾德日修，道日就，是報於公。匪報於公，是光於躬。匪光於躬，是華於邦。吁其念哉！其勖哉！庶俾行中規，文中倫，學惟時習罔怠棄，位惟馴致罔躁求。惟一德五常，陶甄於內，惟四科六藝，斧藻於外。若御輿，既勤銜策，乃克駿奔；若冶金，既砥淬礪，乃克利用。無曰擢甲科，名既立而自廣自滿，尚念山九仞，虧於一簣；無曰登一第，位其達而自欺自卑，尚念行千里，始於足下。嗚呼！我無監於止水，當監於斯文，庶克欽厥止，慎厥終。自顧於箴言，無作身之羞，公之羞。
　　唐受天命，十有二圣，業業惕惕，咸勤於政。鳥生深林，獸在豐草，春冬狩，取之以道。鳥獸蟲魚，各遂其生，君民朝野，亦克用寧。在昔元祖，厥訓孔章：馳騁畋獵，俾心發狂。何以驗之？曰羿與康，曾不是戒，終然覆亡。故我列圣，鑒彼前王，雖有畋游，樂不至荒。高祖方獵，蘇長進言，不滿十旬，未足為歡，上心忽悟，為之輟畋，故武德業，垂二百年。降及宋璟，亦諫元宗，溫顏聽納，獻替從容，及璟趨出，鷂死握中，故開元事，播於無窮。噫！逐獸於野，走馬於路，豈不快哉，銜橛可懼。噫！夜歸禁苑，朝出皇都，豈不樂哉，寇戎可虞。臣非獸臣，不當獻箴，輒思出位，敢諫從禽。螻蟻命小，安危計深，茍裨萬一，臣死甘心。
　　太和九年夏，有山客贈余磐石，轉於履道里第。時屬炎暑，坐臥其上，愛而銘之云爾。
　　客從山來，遺我磐石。圓平膩滑，廣袤六尺。質凝云白，文折煙碧。莓苔有斑，麋鹿無跡。之竹下，風掃露滴。坐待禪僧，眠留醉客。清泠可愛，支體甚適。便是白家，夏天床席。
　　崔子玉《座右銘》，余竊慕之，雖未能盡行，常書屋壁。然其間似有未盡者，因續為座右銘云：
　　勿慕貴與富，勿憂賤與貧。自問道何如，貴賤安足云。聞毀勿戚戚，聞譽勿欣欣。自顧行何如，毀譽安足論。無以意傲物，以遠辱於人。無以色求事，以自重其身。游與邪分歧，居與正為鄰。於中有取舍，此外無疏親。修外以及內，靜養和與真。養內不遺外，動率義與仁。千里始足下，高山起微塵。吾道亦如此，行之貴日新。不敢規他人，聊自書諸紳。終身且自勖，身歿貽后昆。后昆茍反是，非我之子孫。
　　道本無象，功成強名，生一氣之先，為萬物之母。吹煦寒暑，陰陽節而歲功成；輔相乾坤，上下交而生物遂。故能阜蕃動植，啟迪雍熙，邦家保安，夷夏咸若。今以時殷獻歲，節及上元，女道士某等，奉為皇帝焚香行道，敬修功德。伏愿聲聞紫極，丕降元休，大庇群生，永康四海，流光垂慶，億萬斯年。
　　彭城劉夢得，詩豪者也，其鋒森然，少敢當者。予不量力，往往犯之。夫合應者聲同，交爭者力敵，一往一復，欲罷不能。繇是每制一篇，先相視草，視竟則興作，興作則文成。一二年來，日尋筆硯，同和贈答，不覺滋多。至太和三年春，以前紙墨所存者，凡一百三十八首。其餘乘興扶醉，率然口號者，不在此數。因命小侄龜兒編錄，勒成兩卷，仍寫二本，一付龜兒，一授夢得小兒崳郎，各令收藏，附兩家集。予頃以元微之唱和頗多，或在人口，常戲微之云：「仆與足下，二十年來為文友詩敵，幸也，亦不幸也。吟詠情性，播揚聲名，其適遺形，其樂忘老，幸也；然江南士女，語才子者，多云元白，以子之故，使仆不得獨步於吳越間，亦不幸也。」今垂老復遇夢得，得非重不幸耶？夢得夢得，文之神妙，莫先於詩。若妙與神，則吾豈敢？如夢得「雪里高山頭白早，海中仙果子生遲」、「沉舟側畔千帆過，病樹前頭萬木春」之句之類，真謂神妙，在在處處，應當有靈物護之，豈唯兩家子侄秘藏而已。己酉歲三月五日，樂天解。
　　廬山自陶、謝洎十八賢已還，儒風綿綿，相續不絕。貞元初，有符載、楊衡輩隱焉，亦出為文人。今其讀書屬文，結草廬於巖谷間者，猶一二十人。即其中秀出者，有彭城人劉軻。軻開卷慕孟子為人，軻秉筆慕揚雄、司馬遷為文，故著《翼孟》三卷、《豢龍子》十卷、雜文百餘篇，而圣人之旨，作者之風，雖未臻極，往往而得。予佐潯陽郡三年，軻每著文，輒來示予。予知軻志不息，異日必能跨符、楊而攀陶、謝。軻一旦盡赍所著書及所為文，訪予告行，欲舉進士。予方淪落江海，不足以發軻事業，又羸病無心力，不能遍致書於臺省故人，因援紙引筆，寫胸中事授軻。且曰：子到長安，持此札為予謁集賢庾三十二補闕、翰林杜十四拾遺、金部元八員外、監察牛二侍御、秘書蕭正字、藍田楊主簿兄弟，彼七八君子，皆予文友，以予愚直，嘗信其言，茍於今不我欺，則子之道庶幾光明矣。又欲使平生故人知我形體已悴，志氣已憊，獨好善身喜才之心未死。去矣，持此代書。三月三日，樂天白。
　　湯征諸侯，葛伯不祀，湯始征之，作《湯征》。
　　葛伯荒怠，敗禮廢祀，湯專征諸侯，肇徂征之。湯若曰：格爾三事之人，逮於有眾，啟乃心，正乃容，明聽余言。咨爾先格王有彝訓曰：「祿無常荷，荷於仁；福無常享，享於敬。」惠乃道，保厥邦；覆乃德，殄厥世。惟葛伯反易天道，怠棄邦本，虐於民，慢於神。惟社稷宗廟，罔克尊奉，暨山川鬼神，亦靡祀。告曰「罔犧牲以供俎羞」，予畀厥牛羊，乃既於盜食；曰「罔黍稷以奉粢盛」，予佑厥稼穡，乃困於仇餉。今爾眾曰葛罪，其如子聞。曰為邦者祗奉明神，撫綏蒸民，二者克備，尚克保厥家邦。吁！廢於祀，神震怒，肆於虐，民離心。頃繩契以降，暨於百代，神怒民叛，而不顛齊者，匪我攸聞。小子履，以涼德欽奉天威，肇征有葛。咨爾有眾，克濟厥功。其有敬師徒，戒車乘，敬君事者，有明賞；其有罔率職，罔戮力，不恭命者，有常刑。明賞不僭，常刑無赦。嗚呼！朕告汝眾，君子監於茲，欽哉懋哉！罰及乃躬，不可悔。
　　太和元年十月，皇帝降誕日，奉敕召入麟德殿內道場，對御三教談論。略錄大端，不可具載。
　　第一座、秘書監賜紫金魚袋白居易、安國寺賜紫引駕沙門義休、太清宮賜紫道士楊宏元
　　中大夫守秘書監上柱國賜紫金魚袋臣白居易言：談論之先，多陳三教，贊揚演說，以啟談端。伏料圣心飽知此義，伏計圣聽飫聞此談，臣敢略而不言，唯序慶誕、贊休明而已。圣唐御區宇二百年，皇帝承祖宗十四葉，太和初歲，良月上旬，天人合應之期，元圣慶誕之日。雖古者有祥虹流月，瑞電繞樞，彼皆瑣微，不足引喻。伏惟皇帝陛下臣妾四夷，父母萬姓，恭勤以修己，慈儉以養人，戎夏乂安，朝野無事，特降明詔，式會嘉辰，開達四聰，闡揚三教。儒臣居易，學淺才微，謬則禁筵，猥登講座，天顏咫尺，隕越於前。竊以釋門義休法師，明大小乘，通內外學，靈山嶺岫，苦海津梁，於大眾中，能獅子吼，所謂彼上人者，難為酬對。然臣稽先王典籍，假陛下威靈，發問既來，敢不響答。
　　義休法師所問：《毛詩》稱六義，《論語》列四科。何者為四科？何者為六義？其名與數，請為備陳者。
　　孔門之徒三千，其賢者列為四科；《毛詩》之篇三百，其要者分為六義。六義者，一曰風，二曰賦，三曰比，四曰興，五曰雅，六曰頌，此六義之數也。四科者，一曰德行，二曰言語，三曰政事，四曰文學，此四科之目也。在四科內，列十哲名，德行科則有顏淵、閔子騫、冉伯牛、仲弓，言語科則有宰我、子貢，政事科則有冉有、季路，文學科則有子游、子夏，此十哲之名也。四科、六義之名數，今已區別，四科六義之旨義，今合辨明。請以法師本教佛法中比方，即言下曉然可見。何者？即如《毛詩》有六義，亦猶佛法之義例有十二部分也。佛經千萬卷，其義例不出十二部中；《毛詩》三百篇，其旨要亦不出六義內。故以六義可比十二部經。又如孔門之有四科，亦猶釋門之有六度。六度者，六波羅蜜。六波羅蜜者，即檀波羅蜜、尸波羅蜜、羼提波羅蜜、毗梨耶波羅蜜、禪定波羅蜜、般若波羅蜜，以唐言譯之，即布施、持戒、忍辱、精進、禪定、智慧是也。故以四科，可比六度。又如仲尼之有十哲，亦猶如來之有十大弟子，即迦葉、阿難、須菩提、舍利弗、迦旃延、目乾連、阿那律、優波離、羅羅是也。故以十哲可比十大弟子。夫儒門釋教，雖名數則有異同，約義立宗，彼此亦無差別。所謂同出而異名，殊途而同歸者也。所對若此，以為何如？更有所疑，請以重難。
　　法師所難：十哲四科，先標德行。然則曾參至孝，孝者百行之先，何故曾參獨不列於四科者。
　　曾參不列四科者，非為德行才業不及諸人也，蓋系於一時之事耳，請為終始言之。昔者仲尼有圣人之德，無圣人之位，棲棲應聘七十餘國，與時竟不偶。知道終不行，感鳳泣麟，慨然有「吾已矣夫」之嘆。然后自衛反魯，刪《詩》《書》，定《禮》《樂》，修《春秋》，立一王之法，為萬代之教。其次則敘十哲，論四科，以垂示將來。當此之時，顏、閔、游、夏之徒，適在左右前后，目擊指顧，列入四科，亦一時也。《孝經》云：「仲尼居，曾子侍。」此言仲尼閑居之時，曾參則多侍從。曾參至孝，不忍一日離其親，及仲尼旅游歷聘，自衛反魯之時，曾參或歸養於家，不從門人之列，倫擬之際，偶爾見遺。由此明之，非曾參德行才業不及諸門人也，所以不列四科者，蓋一時之闕耳。因一時之闕，為萬代之疑，從此辨之，又無可疑矣。
　　儒書奧義，既已討論，釋典微言，亦宜發問。
　　《維摩經·不可思議品》中云：「芥子納須彌。」須彌至大至高，芥子至微至小，豈可芥子之內，入得須彌山乎？假如入得，云何見得？假如卻出，云何得知？其義難明，請言要旨。（僧答不錄）
　　法師所云，芥子納須彌，是諸佛菩薩解脫神通之力所致也。敢問諸佛菩薩以何因緣，證此解脫？修何智力，得此神通？必有所因，愿聞其說。（僧答不錄）
　　儒典佛經，討論既畢，請回餘論，移問道門。臣居易言：我太和皇帝祖元元之教，挹清凈之風，儒素緇黃，鼎足列座，若不講論元義，將何啟迪皇情？道門楊宏元法師，道心精微，真學奧秘，為仙列上首，與儒爭衡。居易竊覽道經，粗知元理，欲有所問，冀垂發蒙。
　　《黃庭經》中有養氣存神長生久視之道，常聞此語，未究其由。其義如何，請陳大略。（道士答不錄）
　　法師所答，養氣存神長生久視之大略，則聞命矣。敢問黃者何義，庭者何物，氣養何氣，神存何神，誰為此經，誰得此道？將明事驗，幸為指陳。（道士答不錄）
　　法師所問：《孝經》云：「敬一人則千萬人悅。」其義如何者？
　　謹按《孝經·廣要道章》云：「敬者禮之本也，敬其君則臣悅，敬一人則千萬人悅，所敬者寡而悅者眾，此之謂要道也。」夫敬者謂忠敬，盡禮之義也；悅者謂悅懌，歡心之義也；要道者謂施少報多，簡要之義也。如此之義明白，各見於經文。其間別有所疑，即請更難。
　　法師所難云：凡敬一人則合一人悅，敬二人則合二人悅，何故敬一人而千萬人悅？又問，所悅者何義？所敬者何人？
　　《孝經》所云「一人」者，謂帝王也，王者無二，故曰一人，非謂臣下眾庶中之一人也。若臣下，敬一人則一人悅，敬二人則二人悅；若敬君上，雖一人則千萬人悅。何以明之？設如人有盡忠於國，盡敬於君，天下見之，何人不悅，豈止千萬人乎？設如有人不忠於國，不敬於君，天下見之，何人不怒，亦豈止千萬人乎？然敬即禮也，禮即敬也，故《傳》云：「見有禮於其君者，事之如孝子之養父母也。」如此，則豈獨空悅乎？亦將事而養之也。「見無禮於其君者，誅之如鷹之逐鳥雀也。」如此，則豈獨空不悅乎？亦將逐而誅之也。由此而言，則敬不敬之義，悅不悅之理，了然可見，復何疑哉！
　　臣伏惟三教談論，承前舊例，朝臣因對揚之次，多自敘才能，及平生志業，臣素無志業。又乏才能，恐煩圣聰，不敢自敘。謹退。
　　樂天常有愿，愿以今生世俗文筆之因，翻為來世贊佛乘轉法輪之緣也。今年登七十，老矣病矣，與來世相去甚邇，故作六偈，跪唱於佛法僧前，欲以起因發緣，為來世張本也。
　　十方世界，天上天下。我今盡知，無如佛者。堂堂巍巍，為天人師。故我禮足，贊嘆歸依。
　　過見當來，千萬億佛。皆因法成，法從經出。是大法輪，是大寶藏。故我合掌，至心回向。
　　緣覺聲聞，諸大沙門。漏盡果滿，眾中之尊。假和合力，求無上道。故我稽首，和南僧寶。
　　毛道凡夫，火宅眾生。胎卵濕化，一切有情。善根茍種，佛果終成。我不輕汝，汝無自輕。
　　無始劫來，所造諸罪。若輕若重，無小無大。我求其相，中間內外。了不可得，是名懺悔。
　　煩惱愿去，涅愿住。十地愿登，四生愿度。佛出世時，愿我得親。最先勸請，請轉法輪。佛滅度時，愿我得值。最后供養，受菩提記。
　　唐貞元十九年秋八月，有大師曰凝公，遷化於東都圣善寺塔院。越明年二月，有東來客白居易作《八漸偈》，偈六句四言以贊之。初居易常求心要於師，師賜我八言焉，曰觀、曰覺、曰定、曰慧、曰明、曰通、曰濟、曰舍。繇是入於耳，貫於心，達於性，於茲三四年矣。嗚呼！今師之報身則化，師之八言不化，至哉八言，實無生忍觀之漸門也。故自觀至舍，次而贊之，廣一言為一偈，謂之《八漸偈》。蓋欲以發揮師之心教，且明居易不敢失墜也。歸而升於堂，禮於床，跪而唱，泣而去。偈曰：
　　以心中眼，觀心外相。從何而有，從何而喪。觀之又觀，則辨真妄。
　　惟真常在，為妄所蒙。真妄茍辨，覺生其中。不離妄有，而得真空。
　　真若不滅，妄即不起。六根之源，湛如止水。是為禪定，乃脫生死。
　　慧之以定，定猶有系。濟之以慧，慧則無滯。如珠在盤，盤定珠慧。
　　定慧相合，合而后明。照彼萬物，物無遁形。如大圓鏡，有應無情。
　　慧至乃明，明則不昧。明至乃通，通則無礙。無礙者何，變化自在。
　　通力不常，應念而變。變相非有，隨求而見。是大慈悲，以一濟萬。
　　眾苦既濟，大悲亦舍。苦既非真，悲亦是假。是故眾生，實無度者。
