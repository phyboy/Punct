僧孺字思黯，隋僕射奇章公宏之裔。第進士，元和初登賢良方正制科，長慶三年以戶部侍郎同中書門下平章事。敬宗立，加中書侍郎銀青光祿大夫，封奇章郡公，罷為武昌節度使。文宗立，復以兵部尚書同平章事，加門下侍郎，出為淮南節度使，召拜左僕射。武宗朝進太子太傅，貶循州長史。宣宗立，還為太子少師。卒年六十九，贈太尉，諡曰文簡。
諸道節度觀察等使請在台禦史充判官。臣伏見貞元二年敕，「在中書、門下兩省供奉官及尚書省、禦史台見任郎官、禦史，諸司諸使並不得奏請任使，仍永為常式」者。近日諸道奏請，皆不守敕文。臣昨十三日已於延英麵奏，伏蒙允許重舉前敕，不許更有奏請。
謹案《周禮》：「天子七廟，三昭三穆，與太祖之廟合而為七。」《尚書·鹹有一德篇》亦曰：「七代之廟，可以觀德。」荀卿子曰：「有天下者祭七代，有一國者祭五代。」則知天子上祭七代，典籍通規，祖宗功德，不在其數。國朝九廟之制，法昔周之文。太祖皇帝始為唐肇基天命，義同周之後稷也；高祖神堯皇帝創業經始，化隋為唐，義同周之文王也；太宗皇帝神武應期，造有區夏，義同周之武王也；其下三昭三穆，謂之親廟，四時常饗，自如禮文。今以新主立廟，元宗明皇帝在三昭三穆之外，是親盡之祖，雖有功德，禮合祧遷，衿禘之歲，則從合食。
天下刑獄，苦於淹滯，請立程限。大事，大理寺限三十五日詳斷事申，刑部限三十日聞奏；中事，大理寺三十日，刑部二十五日；小事，大理寺二十五日，刑部二十日。一狀所犯十人已上，斷罪二十件已上為大事；所犯六人已上，所斷罪十件已上為中事；所犯五人已下，所斷罪十件已下為小事。其或所抵罪狀，若所結刑名並同者，則雖人數甚多，亦同一人之例。比來刑獄淹滯，亦緣官吏人稀，今請刑部四覆官並大理六丞，每月常二十日入其廚料，牒戶部準例加給。又近日所斷刑獄，多稱緣元推節目不盡，移牒勘覆，致此淹滯，今日以後，如台推覆節目不盡，致令所司須更盤勘，元推官書下考，本典轉選日量殿三選。
右，臣得張紹妻盧氏狀，其張紹寵婢花子，每令無禮相陵，臣推問有實者。伏以張紹忝跡衣冠，幸陶德化，不敦二姓之好，敢瀆三綱之經，嬖惑女奴，蔑侮妻室，非特衣服飲食，貴賤渾同，兼亦待遇等威，衽席顛倒，款招明白，愆尤至多。縱稟性庸愚，靡及於教義，而曆官州縣，合聞於憲章，逞其邪心，曾不懼法，顧茲醜行，恐玷大猷。臣職在觀風，事先按俗，有關政理，敢不申聞？伏乞明示罪名，流竄遠地，使人知家道，以誡士林。謹具奏聞，伏聽敕旨。
吐蕃疆土，四面萬里，失一維州，無損其勢。況論董勃才還，劉元鼎未到，比來修好，約罷戌兵。中國禦戎，守信為上，應敵次之。今一朝失信，戎醜得以為詞。聞讚普牧馬茹川，俯於秦隴，若東襲隴阪，徑走回中，不三日抵咸陽橋，而發兵枝梧，駭動京國。事或及此，雖得百維州，亦何補也？
僧孺嘗讀嵇康《養生論》曰：「導養得理，以盡性命。」下可數百年，至於調節嗜欲，全息正氣，誠盡養生之能者。僧孺以養身之於養生，難與易相遠也，所以康能著其論而陷大辟，藎能其易而不能其難者也。且天地稟生之道眾，而貴之者寡，然而貴乎生，以有用於道也，生而無用，焉貴其生矣，而又況康不能養乎哉！且康居於是世，能忘名利之名，而不能使人忘其名，能忘其情欲之情，而不能自忘其情，能忘已喜怒於內，而不能防人之喜怒於外，雖其名利、情欲、喜怒之心，不改乎內，而能致其康寧焉，碩大焉？猶善豢者之犬彘肥腯，適足使屠儈之刃促乎己矣！出而處，語而默，是養其生者也；處而語，出而默，生其喪矣。沮焉溺焉。道無邪，行無詭，言中規，行中矩，而得其時，是養生於出處者也。孔焉孟焉。可而仕，否而退，是養生於出處語默之間者也。若中散者，棲乎下不可謂出，揚其名不可謂默，非出處則在用中於禮義人倫之道也。禮者道之器也，而肆情傲物，蔑棄冠服，是禮之大喪也。禮喪而道喪，則鍾會欲無惡，晉王欲不刑之，不可得也。然康之為人，區區不列於中人，豈欲引而論之哉？以折文垂論，則人之中者引而惑必眾，故不得不明也。先人無求生以害仁，有殺身以成仁，又有患難以相死，此則得死，此則得道得死而為壽，不以非道得生而為壽也。仁如比干而剖死，直如屈原而溺死，廉如介推而焚死，忠如蕭望之而藥死，而道存洋洋乎不已。予謂所存之生至遂大，是能養生者。若碌碌愚生，不以五常之道為人，予焉知其壽歟？焉知其昆蟲歟？木石歟？靈蛇千年，予不知其壽也；石有時而泐，予不知其久也；葵能衛其足，予不知其全也。若康之養生，有類是也，適為下矣，又況不能類之者哉？嗚呼！能養生於道者，生死長短可也。
《易》曰：「積善之家，必有餘慶；積不善之家，必有餘殃。」則其善惡之積，俱無餘也。不者，善人之子，不必皆惡，若慶必加於善人，殃必加於不善人，予恐慶殃之謬加也，力人而已。餘固曰善惡慶殃，俱無餘也。餘慶勸人之善，餘殃誡人之惡，則善人之子，能不有恃慶怠於善者乎？惡人之子，能不有恣惡俟其殃者乎？末代之君，世祿之人，先見萬乘之尊我，八音之娛我，五味之飽我，黃金白璧之富我，不知父兄得道而傳之，己行不善而失之，乃至乎萬乘為匹夫，世家為皂隸，烏謂餘慶之可恃乎？父善及子乎，子不善而父伐之，石碏是也；兄善及弟乎，弟不善而兄殺之，周公是也。父母與兄弟，不能令子弟之不善，又可以恃餘慶於天下乎？父惡殃子乎，父出之而堯貴之，虞舜是也；母惡殃子乎，母惡之而父好之，鄭莊公是也；兄惡殃弟乎，兄伐之而齊立之，桓公是也。父母兄弟不能攻子弟之善，而況餘殃可累於天下乎？且善者天下好之，常道也，惡者天下惡之，亦常道也，豈有將好惡必先稽其所自哉？必不然矣。若以勸善懲惡為意，則當懲報複於身，猶慮其不信，況欲遠懲於身後，而取人之信者乎？又不然矣，昔夫差信伍員，初善也，任宰嚭，終惡也，初善霸天下，終惡滅全吳，前慶後殃者，皆身也；太甲放桐宮，初惡也，任伊尹，終善也，初惡受拘囚，終善複天下，前殃後慶，亦身也。吳之嗣可以前慶後殃，殷之嗣可以前殃後慶乎？予固謂殃慶皆複於身也，不複乎子孫也。然予敢謂善必慶而貴，惡必殃而賤也。所以貴者道貴也，所以賤者道賤也。道之貴乎，孔父素王也；道之賤乎，殷辛獨夫也。餘慶餘殃，則吾不信之矣。
《傳》曰：「古者天子守在四夷。」藎言能令四夷不侵，咸自守境。洎周漢迄隋，多不知守身，但欲令四夷自守，殊不知四夷自守，國內皆成四夷也。因著論以明之。何者？夫守之大旨，以防攻也。善防其攻者，莫若防其敗；善防其敗者，莫若防其亡。夫四夷不守境，不過於略地侵城，是有敗無亡也。若王者之貴，如天如地，苟落一星，伐一樹，不足損天地之光輝。藎帝王之權，能殺人，能生人，能達人，能窮人，能貧人，能富人，故四國之人思親之，必伺君好而讚之，雖似親之，其實攻之。王者守大道，淪非道，是則不見敗而有亡也。況四夷之攻至難者有四，國人之攻至易者亦有四。四夷之攻以白刃，國人之攻以巧言；四夷之攻以鼓鼙，國人之攻以秘隱；四夷之攻以兵相害，國人之攻以矯相親；四夷之攻以兵相侵，國人之攻以矯相益。故觀白刃則懼而思守也，聆巧言則甘而思受也；聽鼓鼙則警而思備也，遇秘隱則懵而思述也；逢相害則恚而思仇也，見相親則感而思近也；值相侵則忿而思報也，得相益則和而思鄰也。攻邊則人人思守也，攻身則人人思受也，抑人情之常，非所鑽鑿而異也。且王者之守有六失，守之不固則非道攻之：守之不貞則色攻之，守之不約則聲攻之，守之不廉則聚斂攻之，守之不儉則奢侈攻之，守之不正則邪佞攻之，守之不仁則征伐攻之。夏舍淑德而嬖妹喜，是色攻而亡也；殷舍德音而耽愔愔，是聲攻而亡也；周厲舍廉節而悅榮夷公，是聚斂攻而亡也；秦始皇舍節儉而起阿房，是奢侈攻而亡也；漢靈舍正直而近刑人，是幸佞攻而亡也；隋煬舍慈仁而事遼東，是征伐攻而亡也。自三王百代，無四夷之攻而亡者，皆以守身不謹，為嗜欲所攻故也，雖得四夷自守，復何益哉？或云幽王為犬戎所滅，僧孺以為幽王自以守道不固，頻舉偽烽，嗷嗷天下，空於杼軸，加以褒姒以色攻，俾諸侯不信而敗，非獨由於四夷也。至於晉之十六國，稽其本則禍於惠帝也。賈後以色攻，賈謐以佞攻，致令八王並興，生人減半，然後戎夷乘間，敢為闚窬。可謂四夷先起於內，不由四夷不守於外也。故有德者必先守身而後四夷，無德者不先守其身，但令四夷自守，曾不防戎狄在其國中。故攻秦之胡者二世也，豈必東夷、南蠻、西戎、北狄哉？沈尹戌雖舉守四夷之言，而不書守身之道，是載華而略，實非垂範之旨也。敢因文字，以附簡書之闕。
《史記》商鞅見孝公，以為鞅說之以帝王道，公曰「安得待數十百年」；以伯說之，欲而未能；以強國之術說之，而公甚歡也。似云強國非帝王之道，又若云帝王之道必成於數十百年。余愈恐後之為政者，舍強國富人，而別求帝王之道，則潰潰然無指歸矣，請榷而論之。且君道無定名，便國利人，則君之道也。然予所謂鞅之政，必可以強國富人也，而鞅之《傳》曰：「令不十年而人大悅，家給而人足，怯私鬥而勇公戰。」予則不知皇帝王伯，舍此何為君道也？且帝如軒轅、虞舜乎，斬蚩尤而格有苗，是不欲強其國歟？王如夏啟、周文乎，滅有扈而伐有崇，是不欲強其國歟？伯如齊桓、晉文乎，修內政而蒐被廬，是不欲強其國歟？況秦之患者六國，若不先富其人而強其國，又可以高枕無為而成君道歟？況皇帝王伯，同位而異名者也，孰謂皇帝之名優乎哉，王伯之名劣乎哉？君人者當務乎道適時，不務乎名飾位也。故舍名而就時者日昌，舍時而就名者日亡。宋襄之亡，慕伯之名而失時者；徐偃之亡，慕仁之名而失時者；魯隱之亡，慕讓之名而失時者。若使秦居六國之衡，不先富人強國，而別求皇帝王伯之道，予謂就帝王之名而失時者，又安得君於天下乎？嗚呼！天地不分於皇人、帝人、王人、伯人，政利於人皆君也。秦始可以弱其國而有天下，皇矣乎？子曰：「足食足兵，民信之矣。」又曰：「既庶矣，繼曰富之。」若此，則夫子之政，亦先強國富人也。庸可謂夫子之道，非帝王之道歟？又曰：「如有用我者，期月而已可也。」若如此，又不可謂帝王之道必成於數十百年也。或曰：「子云『如有王者，必世而後仁，百年亦可勝殘去殺矣』，如此，則帝王之道，久而成者也。」予又不知其然矣。且堯之有道乎？生丹朱焉。舜之有道乎？生商均焉。則堯之道，宜成於朱也；舜之道，宜成乎均也。又何堯、舜之道，末成於身，而不成於朱、均之世也？且危邦之人思治，甚於饑人之思食也，若以數十百年之道導危邦，是猶強柔嘉之食，遠其期而給饑人，邦危人饑，此何以安之乎？飽之乎？予故曰政有富生人強國家，皆安得不謂之君道也，不知皇帝王伯之名升降也，又不知數十百年而成何待也。
近古之人所謂私者，謂苟牟於利，苟處於逸，苟潤其屋者也。僧孺以為斯皆小人之私，非聖人之私也。夫聖賢無私，而不自知其私也。何者？必公其身以利於人，是不私一身而使天下私之也。胡以言之？夫嬰兒見保傅之母，則吒然而識，非有知而親之，利其乳哺而私之也；櫪馬見廁養之夫，則奮然而嘶，非有知而親之，利其芻粟而私之也。夫天下之人，非復乳孩櫪馬之愚也，苟有公其身而利之者，孰不利而私之乎，故賢君良臣，必私天下而公其身，故天下之人皆私而親之；暗君愚臣，必公天下而私其身，故天下之人皆公而疏之。人疏之者多，故天下任其亡也；親之者多，故天下欲其昌也。昔大禹之手足胼胝，是公其身於理水也；咎繇之謨明弼諧，是公其身於規諫也；傅說之對揚王庭，是公其身於輔佐也；周公之吐握勤拳，是公其身於禮賢也；宣父之作《春秋》刪《詩》《書》，是公其身於垂教也。故有夏之人思大禹之功，有虞之人思皋陶之直，有殷之人思傅說之政，有周之人思周公之勤，有道之人思宣父之教，或開國尊其嗣而私之，或建祠崇其像而私之。至於殷辛之聚財鹿臺，是以天下之利私於己也，故天下公而疏之；秦始皇之廢棄諸侯，是以天下之爵私於身也，故天下亦公而疏之。故武王公天下之財而散之，而天下之兆庶皆私而親之；高皇帝公天下之爵而封之，而天下之英雄亦皆私而親之。是以自私者，人公而亡也；自公者，人私而昌也。夫聖賢非必公其身，私在其中，不得不公也；天下非必私於一人，公在其中，不得不私也。余謂亡國之君，亡家之臣，亡身之人，俱不得私之道也，非聖賢之無私也。
周衰至秦漢，大道根蠹，詐源派別，奸稔紛，不可救止。往往見強國質小國子弟，天子有疑於諸侯，亦邀子質之，以為膠固。春秋之時，晉懷質秦，而逃歸自立也；六國之時，燕丹質秦，而怨由生也；兩漢之時，隗洵質而囂再叛也。頹風蕩蕩，事難殫記。豈不由信，不以信信之，而以質質之。以信信人，而人信之，以疑疑人，而人疑之。且彼以信矣，而我要其質，是疑無信矣。我以疑疑之，彼固不信，則質無有矣。故《記》曰：「殷人作誓而人叛也，周人作會而人疑也。」作誓會，勸人叛疑也。人疑誓會而叛之，況質其子而人疑之，則非誓會之比也。且君臣之道恩義也，禮義結其外；父子之道天性也，慈孝結其內。離其內，求其外，割其天性，拘其恩義，是不若兩全其道，內外恩親雙得矣。若空知彼不得親其親，而固結之，是不知彼不親其親而怨矣，是又質之無益矣。昔有孝如曾參者，不思離其親，豈可以割之；慈如卜商者，哭以喪明，豈可以奪之；忍如樂羊者，能食其羹，又何以質之？夫天下愛義者少，愛親者多，能從人者少，能從欲者多，故質而求誠，我之利少，因質以生怨辭者多矣。昔樂毅下齊，人有告其叛者，燕昭猶能備禮送其妻子，何也？燕昭信毅，毅必不叛也。苟或以叛，質之無益，而生怨也。奈何秦漢之時，不能以至信信之，王道導之，導之不能，奉順以討之，討之不服，退加修德以柔之，而務質其子，脫禦之失所，則賈怨而生禍，禦之得所，猶以離其親親，非孝者治也。於戲！秦漢所以至誠不浹於天下矣。
《春秋》周大夫萇宏之城成周也，晉女叔寬謂宏「違天不免也」，《國語》衛彪徯又云：「長叔支天有咎也。支天壞，違天也；人道補天，反常也；誘人城周，誑人也。」左邱明皆然其言。某以為一言喪邦，其例由斯矣。若是則帝王不務為政，而務稱天命，下不務竭忠，而務別興衰矣。雖欲不亡，其亡固翹足而俟矣。必謂天壞不支，自古無中興之君乎？衰運不補，自古無持危之臣乎？殷太戊，周宣王，胡以承天壞而興乎？殷傅說，周吉甫，胡以持衰運而壽乎？二君二臣，天豈私之乎？且彪徯謂臣謀其君為違天，則危而不扶為順天乎？人道補天為反道，則舍人徵天為合道乎？誘人勤王為誑人，則勸人叛王為信人乎？辭之悖亂，有至是者。夫人道邇也，忠者人倫紀綱也；天道遠也，談者人倫虛誕也。假天道以助人倫，猶慮論誣於失也，況舍人事，徵天道，棄邇求遠，無裨於教者也。又謂不得終果，由支天壞也，則趙高秦之助壞者也，董賢漢之助壞者也，曹爽魏之助壞者也。賈謐晉之助壞者也，鹹家族身戮者，天不壽之。夫天之所與，豈有親者？以道承天，則天無壞者；以亂承天，則天無支者。故支壞非天也，興衰由人也，但有人不支而敗，無天不可支也。嗚呼！宏無殷宗周宣以任之，位卑大夫，不為王卿士，卒令強晉迫脅，非道殘剿，士死難，於宏為得矣。奈何邱明不譏周殺忠臣，所以國危也。晉殺王臣，所以國分也，但紀宏之戮死？是神彪徯、叔寬反常之說也。謹按魏子賞賈辛以定王室也，夫子曰：「其命也忠，當有後於晉國也。」賞忠有後，則身忠不謂反天戮也。是知邱明謬聞偏見，失聖之旨甚遠。恐史冊久謬誣惑，為臣者將求事之，得不以文字申訟哉！
貓為獸，捕鼠啖饑，貓性也。鼠好害物，貓食之，是貓於人為爪牙，於獸職為刺奸也。所以伊祁氏季春（疑）日迎貓。然則人假借蓄貓之義盡矣。僧孺常學大緒《禮》，知迎貓之利，攝饗者悉辭以苦鼠之竊，請迎蓄之，僧孺因允其言。是貓也，非不壯大𤟎狨，而為之蠹，逾鼠族者。性懶不捕，善伺饗人戶隙，搜藎覆器，挈藎隱器，如智有十手百目者。而猶家人割兼食，三時加哺不敢輟。嗚呼！鼠伏隱處也，貓人蓄食之也；鼠竇原垣深窖也，貓安薦茵堂室也；鼠出恍獲畏怕也，貓遊安緩舒間也。既伏隱處也，則出可伺之也；既竇厚垣深窖也，何地可空之也；既出恍獲畏怕也，掘搖之可怛之也。惟貓甚不易也。僧孺嘗讀《晉》《漢》二史，見更始元年，赤眉擾秦中，崤函岐雍大苦之，以更始宜制之，而人又苦之，是意亂君之猶貓竊者也；晉太康末，趙厥亂岷蜀，漢銅梁大苦之，以羅衝征之，而人又苦之，是意亂臣亦貓竊者也。向使更始非仗漢，則秦人皆得擒之矣；羅衝非仗晉，則蜀人皆能捕之矣；貓非仗於人，則庖人皆得戮之矣。然三者皆知仗之苟竊也，曾不知人甚苦之矣，以至於逐之，以至於戮之。故有為國者，有知兵者，有防盜者，有仗而皆亂者，則逾於盜也，逾於亂也。思饔人迎貓，不可不慎也。
象龍禱雨，三月不應，巫病民谘，王甚愁。孺有言者：王無愁也，象之誤也。夫龍善化雨，而時在乎天，天使雨，龍得化，不使雨，龍不得化。聖人象龍而救民，是乃象其化者也。龍之性善學者人之心，故象性莫若心而已。使性非心可象，則鳲鳩之性均，而木刻鳲鳩，足以象均邪？獬豸之性觸，而瑰飾獬豸冠，足以象觸邪？龍以性善化，而龍於化人者衣袞，則其象不以土木亦明矣。湯是以龍其聰而深無不聞也，龍其明而高無不見也，言若出為雲，而物仰之有陰，智若躍乎淵，而物觸之有潤。天而不雨，百姓視王為雨也，雖七歲炎炎，不聞有谘者，而況三月哉。
僧孺見仙翁兄，深仰其為真人也。僧孺讀史傳，嘗病仙者能上升，鄙見也斯不然。僧孺聞胡國西胡法，至其將歿之日，必大會族黨州里，眾其人，齋其食，人則飄飄而發地焉，數百里外而墜窮穀中。國中人咸謂曰化，予焉知非胡國之幻乎？今兄不離世間而離世間，浩蕩乎嗜欲之境，蹂躪乎人情之囿，三事五侯，躬擁彗於門，獲禮仙翁者為榮，不獲禮為羞。況雙眸炅然，紅膚若花，迅駭無羈，竦步飄飄然。予安謂其非至人乎？昔昌黎韓公侍郎掌國子，裴、李二相府，皆命世之大賢，與兄文字，不曰「師」則曰「丈」。予又焉測兄之壽耶？嵇君著《養生》一篇，以中才用心養其性命，斯為勝矣，腥者吾食諸？稔者吾食諸？憊於我者食諸？又不測兄之元妙也。至於煮煉金石，妙至先覺，若指手掌，不為能事。賄利軒冕，故無不明於心。劉郎之骨，非凡目所測。太和三年秋九月，偶拜兄於夏口，眷予塵俗，授之元記，又約僧孺為道弟。所訝真步超遙，白雲無係，要他日為拜會之資。僧孺抽毫以敘離恨，題文曰《別志》，且用契異時之語焉。
鄠杜之郊人有雞，大不農𪗆，類剛勇百鶚之特，疾視促步，內斷外果，雖狺狺猛犬，桓桓壯士，伺釁潛搏，胥為驚蹶，則前後背血流朱殷者，數四以降，咸以彼恃長嘴利距也。失恃則力不能擊，宜仁柔矣。乃因跧側樹枝，目不能視瞻，以長纓羈係，使彼莫得旅拒，即求砥礪錯斂其長嘴，使禿枿不能害物，錘鈐敲折其利距，使撾擊不能痛物，然後縱其逸也。雞不省，猶張拳勢，瞪瞋眸，咬咬爭鳴，剛獝突如。鄰童咸操荊礫，弄調笑，喜曰：「昔吾畏其搏我啄我，每至此，則心悸狂亂，視若左右紛錯百千雞之眾矣。今彼啄擊不能為害，則雖茲雞在前後若不見，豈雞之異矣！」君子於是歎至剛自折者若此，不度力取笑者又如此。且其職也，宜司晨而鳴，風雨不移，縱有專場妒敵之志，亦爭鳴於族類，非宜於怫人矣。爾依於人，人即爾主，輕肆其勇，而悖於主，所以雖有長嘴利距，不能久恃。已失所恃，乃以踵擊者取鄰童之笑，所宜然矣。僧孺常思度，謂欲移人之事，當有類其雞者。嗚呼！宜誡夫剛哉。
齊威王謂阿大夫曰：「汝能願吾左右哉？」曰：「近吾君者也。」王曰：「吾以阿民寄汝，是則割吾憂於心者，而謂給吾使於宮者為近耶？夫宮中之近，不過為吾折枝矣。吾體有所貴，是亦有所賤，豈以反貴於心乎？故入宮之職非近也，入心之職為近也。順顧走指出入無方者，藝之至也；授印於外不必在宮者，信之至也。汝在吾所以信，而比吾所以藝，不愧冕衣裳哉？今則戮汝，使卿大夫識遠近之正。」於是群臣快賀，而國大治。君子曰：「正室之明，莫盛乎午者，左右陰不至也。如齊威，安有不明乎？」
憲宗元和十四年，詔右相中書侍郎平章事清河郡公立家廟於長安崇業里，廟三室。粵五月二十二日，天子命以羊一、豕一助奠，太常出博士一人相禮儀，即日加贈烈考金部公尚書左僕射，極顯親之榮錫，教忠也。先是丞相清河公諏日卜牲，致齋盥洗，朝服立於阼階之東，司儀告辨，宗祝讚事。奉贈鄭州刺史府君神主祔於第一室，夫人樂平郡太夫人王氏配座，室曰皇考廟；奉懷州刺史贈太子少師府君神主祔於第二室，夫人魏國太夫人李氏配座，室曰王考廟；奉今贈太尉府君神主祔於第三室，夫人齊國太夫人盧氏、晉國太夫人王氏配座，室曰考廟。始迎嚴嚴，卒事兢淩，俛興舒於，愉愉勿勿，瞻虔俯慕，肹蚃交格，逮暗質明，禮既勿違。君子於是觀卿大夫之孝，而知周德之所在矣。
廟第一室曰鄭州公，諱湛，字湛然。以德門清閥冠當代，之宏度茂質儀搢紳，以全用具業職文武。釋褐常州武進縣主簿，累選潁川、滎陽二長史。動必中禮，遷必以庸，治官將私，皦矩矩。歲終上能，宰相啟公為壽州刺史。未被詔而公捐館，為有德者之所哀痛。第二室曰懷州公，諱朝，字守忠，即鄭州公第二子也。純粹凝秀，發為菁華，臨蒞不耀，舉適大當。蜀屬天寶羯起，虎臣扞難，視得士為勇弱。公以辟三府，由試大理寺直攝監察御史，四遷檢校倉部郎中兼侍御史，知鄭、潁兩州節度使觀察留後錄刺史事。時副元帥梁國公抱玉以全師軍岐下，餼饋廩食，悉責於公，急須草草，一呼三索，應卒尤翔，了辨綽綽。移試國子司業兼懷州刺史，內殿召問，賜金紫寵之，以基址大用。未幾，改檢校左庶子，充河西隴右糧料使，是以志將疇謀陟岵，以不及致詔恩重，此露前能，優贈秘書監。大夫家風行孝，具於貞元中右相司徒滎陽鄭公餘慶神道碑文。第三室曰贈太尉公，諱稹，字實方。懷州公之嗣子也。善史書、五言詩，為文而敏政。建中年，德宗狩梁漢，九州歲貢，瑟縮不集。上在巡責賦稅急，租庸包大夫表公嚐從二府事，澄磨割剔，以靳靳於當時，累請公以秘書丞殿中侍禦史為判官，居廣陵揚子，運江南以趨行在。公號憂國厄，晡旦自力，蹄馳楫飛，職貢填路。寇平謝免，翛然脫履。雖蹤希象外，而功行膻灼，為時須速，遂適無容矣。三遷檢校金部郎中，司自陝以東水陸運會。其年失仲弟，哀逾於禮，遂嬰疾不起。其後寵章七告身，自司徒公冊贈太尉。至於初終密行，具於舊相今太常趙郡李公絳神道碑文。
夫以鄭州之厚仁，懷州之器業，金部之忠孝，三良百行，施豈無集？元和年，清河公竟以全德文武恭忠溫直相憲宗，外綏華戎，內接萬幾，條綱品例，疏貫折折，不質不要，天下瞻信。立言者識丞相之輔理，而知三廟之遺憖遠矣。古者道施於仁，則鏤於鐘彝，書於簡編，其或行浮而實未稱者，史氏闕逸，乃必噫哀於諡誄，發揮於文辭，寄金石，存景行，以備紀事者以之補采。今清河公禎祥聖代，庸跡焯闡，推始反本，以崇宗祧。規方豐菲，一中於度，牲牷豆斝，無有闕時，春秋禘嚐，盡忠盡敬。猶以丕烈耿光，未克篆籀，泣奉家老狀，請隴西牛僧孺傳而誄之。銘曰：
昭昭成廟，櫨松桷柏。斬之磨之，謹古不飾。二門耽耽，瞻東應南。周匝壖垣，庭植冬陰。三室峙扃，肅槭嚴深。濟濟孝孫，以時饗之。簋斝豆籩，既具而宜。恪恭聲聞，如見如疑。明德馨香，百福已來。厥初大風，齊太之遺。支允茂秩，累累而賢。滎陽之仁，河內之才。太尉植行，將開以先。丹穴感靈，乃儀鳳凰。丞相厥生，輔我唐章。忠孝懋宣，興時太平。耀榮祖宗，以尊顯親。既祭則禮，以敬如存。牲牢具肥，祝史讚神。宗婦宗工，整整平平。祉祚之傳，若火移薪，於萬斯年，爰有記云。
辛氏於隴西為望家，其後因官從帝，或雍或洛，源濬派洪，將微複張，以及於仆射皇考璿。璿益以儒業自喜，優遊高放，不樂取求制科高第，乞官山水。朝廷除處州遂昌令，嗜不念歸，再移仍南。及亡，累贈至左散騎常侍。
仆射諱秘，字藏之，即常侍府君第四子也。以能通《五經》《開元禮》，三命至華原主簿，書判入等，為長安尉。太常卿故丞相渤海高郢，以唐制盡將禮樂委博士，奏乞用公，朝廷與之，不能得去。訖六年，再為祠部兵部員外，博士猶如故。朝有禮天地奉山原之使，既謝上，必奏曰：「臣唯乞得辛某自副，幾不以禮樂累陛下。」上高之，連可。故公再為禮儀使判官。雖當時耆年鴻生，語及禮，即唯曰辛某在，若不敢出口。
元和皇帝初元年，高煙史，公出為湖州。時觀察使李錡不奉詔，舉江，南六州兵，獲京口，闚采石，渡臨江索留，因命心腹將率壯士，高職重賄鉤其膽，且約曰：「若等當以其日同起，取五刺史，欲斬以號令。」在錡鎮實多年，交有素，故刺史不得隸兵馬。及難作，顏防用李雲驅市人舉當，一戰敗走；李素受縛於蘇頊釘船艎；唯公以儒雅，賊未急迫。公乃夜起撫左右曰：「使若等有父母妻子成其家，皆天子恩也。若能隨李錡為賊乎？」左右皆泣曰：「唯公命。」乃開羅城門，收湖下子弟，得人數百，公親以衣衣之，以食食之。烝裏掩出，劘壘始呼，大戰川東，斬將屠營，值旦悉先殲。登城號令，中外恬然。於是時武功冠江南，錡為之失勢就縛。
天子親命，使以金印紫綬賞公，急詔徵為河東軍司馬兼禦史中丞，其實將以大將節與公，以故未畢，就拜為左司郎中。更京兆汝州刺史本州防禦諫議大夫，出為常州刺史，治職檢身，專（疑）問昭升，改河南尹。時天子大舉伐趙，既釋複征，司空度率五諸侯取蔡，連戰四年，伊之間，屬刻百役。公撫困應須，怛怛寧寧。上大喜，出少府節，以豹竿戟纛，驛走就授。先一日，立百辟於朝，讀白紙詔，命公以昭義軍節度使潞州大都督府長史檢校工部尚書兼禦史大夫。公褒衣儒冠，帶劍持節。潞自盧從史，不稟不供，急斂自守，人已大罷。及柏鄉連營，三歲決死，公之至止，開城入府，量倉數藏，酸寒落，公私之具，盡可哀痛。左右前後計於公，請乞救於上，公曰：「天子以兵定殘賊，空內府賞死士，於今數年矣。吾不能如卜式輩以家助獻，詎敢複以請求苦上耶？」於是約出入，嗇用度，俸不入家，聘不賚金，宴不侑樂，食不兼豆，更四年詔徵，府有貫十七萬，食倉有斛七十萬，刃銛函堅，幟赤幕青。十五年冬行於洛，及關，以疾不任朝覲，天子命中貴人郊勞歸第。以十二月己卯薨，享年六十四。上憫惜震悼罷朝，贈尚書左仆射，贈賵有加。
公於得入仕以業儒書，於得著名以典禮樂，於得勳賞以立武功，於善終始以謙退勤儉。於中外親，既有名而貴，於屬且近者，餉給無所加，疏而賤，雖千百里曠不相麵，頒與無所吝。大官十五年，居不易宅，死亡之日，家不歲計。公之於孔門，可謂成人矣！子男八人，少穆、少逸、少恭、長順、仲扈、行質、仲和、行檢，或儒或文，仕遍侯國。夫人河東裴氏，先公而卒，將葬而公歎曰：「人之居無常，而墳墓因焉。吾家之兆，及於四代三卜矣。且使吾死有吾，豈止墓而守者焉；吾死無吾，於地固無擇而已矣。他日吾死於此，亦遂葬而無用遷焉。」遂定乎萬年縣洪原鄉少陵原。及將亡前，為文自誌其墓，又重前說。歿有書一通，緘寘幾上，既開之，即送往飾終之制，具盡於此，既儉而周於禮，不違時之名，人無不多其能終而達其不撓耳。諸孤恭命，無敢墜失。既葬，會謀曰：「先人德行官業，宜刻於石，以聞不朽。隴西牛僧孺，時號專業文；陳郡殷台，書跡絕妙。且其人吾家之婿，且練吾先人行事，敢不告求？」僧孺實紀錄而台實書。既序而銘曰：
禮災秦漢，於綿蕝存。晉卑胡僭，俎豆臊腥。慕古惟唐，求野據經。公嚐博士，綴緝搜羅。三代之儀，濟濟複興。祗職六年，區別嚴兢。儒道克施，亦誌武事。憑江錡反，公實郡吏。掉棘張空，以出不防。萬馬周網，血赫湖塘。江南之功，焯出有光。鄒魯諸生，因功張皇。憂公慎法，奉守王度。入郎出牧，尹洛將潞。茹剛撫弱，銷剔人蠹。居不易地，服不易初。財分先族，以儉遺孤。恬於將終，執筆自誌。男良女淑，既壽而貴。謂之為人，易此而何。詩以備傳，不刻不磨。
