狠石蒼蒼，驪山之傍。镵樸礲瘢，嶷然四方。昔秦皇帝，謀之不臧。七十萬人，茲焉惶惶。發石此山，言礎於墳。若有憑依，屹住中逵。淫刑蹴迫，人力無施。故老相傳，以狠名之。自昔太古，不封不樹。不葛於溝，有薪於野。後聖有作，緣情不忍，為之棺槨。其在唐虞，則維窾木。噫嘻暴秦，虐用其人。墳而象山，下錮三泉。窮珍總奇，力瘁財殫。驅逐而前，如刈草菅。天毒其衷，神憤其凶。謫戍一呼，九州風從。白挺荊棘，指麾崤潼。險阻不闔，幹戈倒鋒。屍露於劫，燧燔於童。蓬顆無依，不十年中。禹葬會稽，不改其行。聖德洋洋，厥饗久長。至於漢劉，釋之而言。中如可欲，猶隙南山。矧私其身，以盡其人。刻詞狠石，炯戒千春。
土與水、火、風，雜為千品萬殊：大凡太虛之中，形而有者，皆主於土；揮而動者，皆主於風；液而通者，皆主於水；躍而養者，皆主於火。天地之與稊米，醯雞之與應龍，雖殊大小，必質四者。具四者之性，然後為一物。抑四者能為質，不能為知者也。動焉四，不動焉四。四者能質不能知，有虛而靈者合焉，以為物知。凡四者之合而有也，而合乎是為知，若角若鱗，若飛若走，舉為其屬；不合於是為無知，若草若木，若金若石，舉為其屬。最靈者人，人之中為心，心之知為神。人之生也，質乎土、風、水、火，而心乎知。其於死也，氣旋於虛，而反於土、風、水、火之性，各旋其所，質固化而無矣；若心之知，則未知其處焉。而人見其質之化也，謂知亦從而亡，豈不愚甚矣哉！彼繇心所以知者虛而靈，其不可為無也較然矣。其質也，遊冥而化遷者也。夫心猶水也，水清則撓而濁者不存，存則不清；心猶鏡也，鏡明則塵埃不止，止則不明。聖與愚，受於初一也，聖人瑩其心而窒其誘，是以能照天下之理，故其心清而定，愚者負其心而薄於外，是以閉天下之理，故其心塵而結。清而定者，離其質也，玲瓏乎太虛之中，動而合，則為文王、仲尼，順而安，則必始終天地。塵而結者，離其質也，狂攘兮太虛之中，轉而合於有，則為禽為獸，其於人也，為愚為凡，於草木者，無所不為矣，雖欲少安，得乎？推是而言，則彭祖為夭，而顏子為壽，盜蹠為殺，而比幹為終。
天下之是非係於人，不懸於跡，一於分，不定於所為。孰謂人？君子、小人是也；孰為分？君子、小人之別是也。彼誠君子矣，為之無不是；彼誠小人矣，動而之非。故君子指人之過為嫉惡，譽人之善為樂賢，言己之光美擬於堯禹、參於天地為昌言，順則為周公，變則為伊尹。其心定矣，其歸一矣，雖萬殊百化，一於君子而已。所謂左之右之，君子宜之，右之左之，君子有之。小人者不然，其過人為毀訾，其譽人為比周，言己之光美為矜誇，變則為賊，順則為偽。其心定矣，其歸一矣，雖萬殊百化，一於小人而已。所謂天下之惡皆歸焉。餘故曰天下是非係於人，不懸於跡，一於分，不定於所為。橫天地，絕古今，人之所由者，二而已。
湜次揚州，其地麵大江而負山。往時城郭，牽於形勢，以是一州南其東向，府縣室閭塗井，凡居處舉即其向，狃於常，不知向非也。州有浮屠某，初為表景以端之地，以縣之於一祠，猶約南北甚正，而居之中，人為偏焉。予常途往，東者凝視。自淮而南，鹹以不正白之於眾，不知甚正也。祠之人斷事者，將墮其誌反其麵焉。餘知其始，為止之曰：「反白以為黑，倒上以為下，謂此疑也。夫不唯倒之，而又毀之，罔之甚矣。周之道衰，嘉瑞不至，凡有於山澤者，皆鴟梟麋鹿也，彼麟獨生之，故不祥，必遭仲尼，然後知其麟也。昔周之季也，王者不作，凡在天下者，皆曲私幽嶮也，彼少正卯生之，故反為聞人，必遭仲尼，然後知少正卯之罪也。向微仲尼，則麟怪而少正卯聞人乎？今無異詞矣。今是州與祠，其顛倒有似焉。則知直者寡而枉者多，奪寡宜矣。以枉者定之，直者枉之，亦宜矣。必有遇而後公是焉。噫！無其遇者亦眾矣，餘不知也。」不果。
《逍遙遊》曰：「適百里者宿舂糧，適千里者必聚糧。」此言務遠則積彌厚。成安君曰：「千里饋糧，士有饑色，樵蘇後爨，師不宿飽。」此言持不實則危。一則寓論，一則武經，相發明其義府也。故強於內者外必勝，殖不固者發不堅，切不什倍不可以果，誌力不兼兩不可以角敵。號猿貫虱，徹劄飲羽，必非一歲之決拾；仰馬出魚，理心順氣，必非容易之搏拊；淺辟庸種無嘉苗，頹絇疏織無良帛。夫欲利其獲，不若優其為獲之方；若欲顯其能，不若營其為顯之道。求諸人不若求諸己，馳其華不若馳其實。彼則趑趄於卿士之門，我則婆娑於聖賢之域；彼則巾車於名利之肆，我則冠屨於文史之囿。道寢而後進，業成而後索。以其勞於彼，曷若勤於此；以其背於路，曷若齎於家。求售者聲門而衒賈，致賤者深匱而俟價，求聘者自容於靚妝，取賄者嫌扁於密影。鮪可薦也，不慮綸罟之不逢；橘可貢也，不慮包匭之不入。務出人之名，安得不厲出人之器；戰橫行之陣，安得不振橫行之略。書不千軸，不可以語化；文不百代，不可以語變。體無常軌，言無常宗，物無常用，景無常取。在譚其理，核其微，賦物而窮其致。歌詠者極性情之本，載述者遵良直之旨，觴類而長，不失其要。引大略也。
夫比文之流，其來尚矣。自六經子史至於近代之作，無不詳備。當朝之作，則燕公悉以評之。自燕公已降，試為子論之。燕公之文，如楩木柟枝，締構大廈，上棟下宇，孕育氣象，可以燮陰陽而閱寒暑，坐天子而朝群後。許公之文，如應鍾鼙鼓，笙簧錞磬，崇牙樹羽，考以宮縣，可以奉明神，享宗廟。李北海之文，如赤羽白甲，延亙平野，如雲如風，有貙有虎，闐然鼓之，籲可畏也。賈常侍之文，如高冠華簪，曳裾鳴玉，立於廊廟，非法不言，可以望為羽儀，資以道義。李員外之文，則如金輿玉輦，雕龍彩鳳，外雖凡青可掬，內亦體骨不饑。獨孤尚書之文，如危峰絕壁，穿倚霄漢，長鬆怪石，傾倒溪壑，然而略無和暢，雅德者避之。楊崖州之文，如長橋新構，鐵騎夜渡，雄震威厲，動心亥耳，然而鼓作多容，君子所慎。權文公之文，如朱門大第，而氣勢宏敞，廊廡廩廄，戶牖悉周，然而不能有新規勝概，令人竦觀。韓吏部之文，如長江秋注，千里一道，衝飆激浪，瀚流不滯，然而施諸灌溉，或爽於用。李襄陽之文，如燕市夜鴻，華亭曉鶴，嘹唳亦足驚聽，然而才力偕鮮，悠然高遠。故友沈諫議之文，則如隼擊鷹揚，滅沒空碧，崇蘭繁榮，曜英揚蕤，雖迅舉秀擢，而能沛艾絕景。其他握珠璣、奮組繡者，不可一二而紀矣。若數公者，或傳符於帝宰，或受命於神工，或鳳翥詞林，或虎踞文苑，或抗轡荀孟，或攘袂班揚，皆一時之豪彥，筆硯之麟鳳。今皆遊泳其波瀾，偃息其林藪，銓其一揖之舊也。而驟以諭業之言，動子之誌，誠未當也。遂絕意隨計，解裝退修，循力行待取之儒規，達先難後獲之通理，將為勇退，真勇進也，斯可尚矣。子既信餘之不欺，餘亦貴子之不忽，因源流遵業而列諭焉。
恨不樂兮何鄉，江之上兮山之陽。日遲遲兮正春，草茸茸兮既長。見美人兮未可以求，蹇愁予兮此時。出郊兮遙望，緣千里兮滿芳菲。山縈鬱以四周，溪潺湲兮數支。花思林兮苔媚石，水光搖席兮煙染衣。鳥嚶嚶兮聲急，曷孤遊兮不歸？顧馳逐而紛煩，非餘心之所希。欲淹留以愉衍，非餘心之所期。直目兮思薰，傷心兮感茲。折桃李兮有贈，意不遂兮天之涯。愛韶妍之悅懌，懼日夕之差池。春心曷來之遲而去速，使餘汲汲以傷悲。
昨以南昌，迄於建昌。悠悠三千，厥路何長。值子之喜，逢時之祥。高桅引帆，月抱虹張。縱飛挾箭，疾激無妨。仆夫謳愉，懷戴難忘。今由建康，抵於我家。終朝之程，百里之賒。翻然怒號，格在灘沙。洶洶湍波，蛟螭磨牙。胡力甚易，為竟思哀。若曰昨非相恩，今非相戾。餘本無心，於君自爾。而不可尋，則不當廟食於天子，名書於太史。既依巫祝，乃命姓氏。拔木周郊，亂軍睢水。胡有知無知，之一彼一此。能動天地，其唯精誠。日回魯戈，霜擊燕庭。自我淹留，凡幾晦明。咫尺燕越，心如懸旌。曾不餘感，孰稱爾靈。爾之好正直，今我與爾同好。爾之道聰明，我又與爾同道。自宜響應，丕俟昭報。
州城南偏，寺曰香城。基於乾夫，姓翟名宣。棄地為園，開池引泉。日以昌大，登聞於天。再敕寺人，豐護群鮮。長史承緝，締構綿連。殿堂峙起，裴高實然。洪收路分，平起之年。奏移古額，始為寺焉。厥後悠久，僧誌不專。風消雨淋，蛟漏雀穿。丹白侵剝，階甍頓遷。朽樹枿堤，涸鮒愁鳶。迄於元和，翔曆三傳。刺史維崔，嗣績於前。於是遠公，奉命始旃。歲年荒歉，功加不延。鄭牧來茲，修架是先。經之營之，門房洞褰。列庫豐廚，危危掀掀。鄭君既移，誰續其編。炅師作主，亙公來禪。大飾圖像，益崇榱椽。百祀來勝，江山助妍。宜序於銘，以刻於堅。既序既刻，光流億年。
師諱承威，姓劉氏，河南洛陽人也。幼而靜定，病天下無古今無賢愚，大馳於勢利，沒死而無悔，掀然逸發，不懼過正之譏，遂以弱年，奮其獨知，從照師問佛法。次從光師受僧律竟，依同學廣師、證師講習其傳。天寶八載，始以敕度居東都敬愛寺。十三載，詔寘護國寺於河陰，禦題雖掛，一簣未覆，蒼然古原，架構無時。於是千僧百賈，相聚謀曰：「將成大功，實資眾力，若非盛名豐福，孰能議而建之？」乃相與設金翠雲纓花香之飾，迎請吾師。以至德丁酉歲，適來爰止。師以為造作土木，為尤滋久，就危山無人之境，辟蒿萊不田之地，比之妨閭害穀，不猶愈乎？鏟其榛崖，才容足處。周鄭士庶，翕然依之。多方誘掖，隨機道達，折誇者之鋒，散執者之迷，曉愚者之黑，清貪者之滯。勢聲益張，走集滋遐，靡然而財贍，雅然而院列，軒房互映，圖像增設，目前千里，足下萬井，方肆而大之，使後不能加。大曆五年正月五日，無疾而歿，其三月，塔成以瘞。厥後恩加院額，僧經寺事，千甍波起，萬金堆聚，孰不感歎！蘖栽成於合抱，九流源於濫觴，推功歸美，我則無愧。門弟子如嶽等，以歲時益深，流輩向盡，懼成蕪滅，後人不知，乃磨好石，托我銘曰：
士不拘教，矯俗惡兮。人驚獨出，掀攣縛兮。能適其靜，既嶢高兮。非藥非花，結架牢兮。厥後因之，大而肆兮。門人泣谘，紀成事兮。
韓氏出晉穆侯。晉滅武穆之韓，而邑穆侯孫萬於韓，遂以為氏。後世稱王。漢之興，故韓襄王孫信有功，複封韓王，條葉遂著。後居南陽，又隸延州之武陽。拓跋後魏之帝，其臣有韓茂者，以武功顯，為尚書令，實為安定桓王。次子均襲爵，官至金部尚書，亦能以功名終。尚書曾孫叡素，為唐桂州長史，善化行於江嶺之間，於先生為王父，生贈尚書左仆射諱仲卿。仆射生先生。
先生諱愈，字退之。乳抱而孤，熊熊然角，嫂鄭氏異而恩鞠之。七歲屬文，意語天出。長悅古學，業孔子、孟子，而侈其文。秀人偉生，多從之遊，俗遂化服，炳炳烈烈，為唐之章。貞元十四年，用進士從軍宰相董晉平汴州之亂，又佐除州、青、淄，通漕江淮。入官於四門，先生實師之。擢為禦史。十九年，關中旱饑，人死相枕藉，吏刻取息。先生列言天下根本，民急如是，請寬民徭而免田租之弊。專政者惡之，行為連州陽山令，陽山民至今多以先生氏洎字呼其子孫。累除國子博士，不麗邪寵，懼而中請分司東都避之。除尚書都官郎中，分司判祠部。中官號功德使，司京城觀寺，尚書斂手就職。先生按《六典》，盡索之以歸，誅其無良，時其出入，禁嘩眾以正浮屠。授河南令。魏、鄆、幽、鎮各為留邸，貯潛卒以橐罪士，官無敢問者。先生將摘其禁，以壯朝廷，斷民署吏，候旦發，留守尹以聞，皆大恐，令遽相禁。有使還為言，憲宗悅曰：「韓愈助我者。」是後鄆邸果謀反東都，將屠留守以應淮、蔡。華州刺史奏華陰令柳澗贓，詔貶澗官。先生守尚書職方郎中，奏疏言：「華近在國城門外，刺史奏縣令罪，不參驗，坐郡。」禦史考實，奏事如州，宰相不為堅白本意，先生竟責出省。複比部郎中修史，主柄者不喜，不卒展用。再遷中書舍人，廷議蔡叛可誅，與眾意違，改右庶子。
十二年七月，詔禦史中丞司彰義君討元濟。出關趨汴，說都統宏，宏悅用命，遂至郾城。勢審其賊虛實，請節度使裴度曰：「某領精兵千人取元濟。」度不聽察。居數日，李自文城果行，無人，擒賊以獻，遂平蔡方，三軍之士為先生恨。複謂度曰：「今藉聲勢，王承宗可以辭取，不煩兵矣。」得柏耆，先生受詞，使耆執筆書之，持以入鎮，承宗恐懼，割德、棣以降，遣子入侍。還拜弄部侍郎。憲宗盛儀衛迎佛骨，士女縱觀傾城，先生大懼，遂移典校上章極諫，貶潮州刺史。大官謫為州縣，薄不治務，先生臨之，若以資遷。洞究海俗，海夷陶然，遂生鮮魚稻蟹，不暴民物。掠賣之口，計庸免之，未相直，輒與錢贖。及不還，著之赦令。轉刺袁州，治袁州如潮。征拜國子祭酒，其屬一奏用儒生，日集講說生徒，官之以藝學淺深為顧，侍品豪曹遊益不留。既除兵部侍郎，方鎮反，太原兵以輕利誘回紇，召先生禍福，譬引虎齧臃血，直今所患，非兵不足，遽疏陳得失。王廷湊屠衣冠，圍牛元翼，人情望之若大蚖虺，先生奉詔入賊，淵然無事行者。既至，召眾賊帥前，抗聲數責，致天子命，詞辯而銳，悉其機情，賊眾懼伏。賊帥曰：「惟公指。」公乃約之出元翼，歸士大夫之喪。功可意而複，穆公大喜，且欲相之。
遷吏部侍郎。會京兆尹以不治聞，遂以遷拜，敕曰：「朕屈韓愈公為尹，宜令無參禦史，不得為故常。兼禦史大夫用優之。」禁軍老奸，宿惡不攝，盡縛送獄，京理恪然。禦史中丞有寵，旦夕且相，先生不詣，固為恥矣。械囚送府，令取尹狀決之，先生脫囚械縱去。禦史悉奏，宰相乘之，兩改其官。複為吏部侍郎，銓不鎖，入吏，選父七十、母六十、身七十，悉與三利取才，財勢路絕。病滿三月免。四年十二月丙子，薨靖安裏第，年五十七。嗣天子不禦朝，贈禮部尚書。寶曆元年三月癸酉，葬河南某縣。
先叔父雲卿，當肅宗、代宗朝，獨為文章官。兄會，亦顯名，官至起居舍人。會妻之亡，先生以期衰服服焉，用報之。朝有大獄大疑，文武會同，莫先發言，先生援《經》引決，考合《傳》《記》，侃侃正色，伏其所詞。執女政而出，又曰：「其賢善耳。」必心躍色揚，鉤而遊之，內外惸弱悉撫之，一親以仁，使男有官，女有從，而不啻於己生。交於人，已而我負，終不計，死則庀其家，均食剖資。與人故，雖微弱，待之如賢戚。人詬笑之，愈篤。未嚐一食不對客，閨人或晝見其麵，退相指語，以為異事。實嗜才技，毫細無所略，然而天下之進士而後者望風戁畏，以為瑞人神士，朗出天外，不可梯接，非有奇卓，望門不敢造。未嚐宿貸，有餘財，每曰：「吾明日解衣質食，今存者已多矣。」遺命喪葬，無不如禮。俗習夷狄，盡寫浮圖，日以七數之，及拘陰陽，所謂吉凶，一無汙我。夫人高平郡君，狐前進士昶，謹以承命。湜既以銘先生墓矣，又悉敘其係葉德詔於碑，以圖永久，而揭以詞：
韓因朔封，自武之穆。厥全趙孤，天下陰福。子孫宜昌，宣惠遂王。秦絕韓祀，蟣虱有子。繼王陽翟，繼王安定。三王其爵，韓氏何盛。桂胃係雅，三祖官下。秘書發祥，追錫仆射。徑孰道荒，物喪其明。誰懇其治，先生之生。先生之武，襲蹈聖矩。基於其身，克後其所。居歸丘軻，危解禍羅。具兮素兮，有何多。靡引而忘，天吝其施。垂升乃頹，群心孔哀。厥聲赫赫，滿華遍貊。年千世百，新在竹帛。我銘在碑，展我哀思。
長慶四年八月，昌黎韓先生既以疾免吏部侍郎，書諭湜曰：「死能令我躬所以不隨世磨滅者惟子，以為囑。」其年十二月丙子，遂薨。明年正月，其孤昶，使奉功緒之錄，繼訃以至。三月癸酉，葬河南河陽，乃器而敘銘其墓，其詳將揭之於神道碑雲。
先生諱愈，字退之，後魏安桓王茂六代孫。祖朝散大夫桂州長史諱叡素，父秘書郎贈尚書左仆射諱仲卿。先生七歲好學，言出成文。及冠，恣為書以傳聖人之道，人始未信。既發不掩，聲震業光，眾方驚爆，而萃排之。乘危將顛，不懈益張，卒大信於天下。先生之作，無圓無方，至是歸工。抉經之心，執聖之權，尚友作者，跋邪抵異，以扶孔氏，存皇之極。知與罪，非我計。茹古涵今，無有端涯，渾渾灝灝，不可闚校。及其酣放，豪曲快字，淩紙怪發，鯨鏗春麗，驚耀天下。然而栗密窈眇，章妥句適，精能之至，入神出天。嗚呼極矣，後人無以加之矣，姬氏以來，一人而已矣！
始先生以進士三十有一仕曆官。其為禦史、尚書郎、中書舍人，前後三貶，皆以疏陳治事，廷議不隨為罪。常惋佛老氏法潰聖人之堤，乃唱而築之，及為刑部侍郎，遂章言憲宗迎佛骨非是，任為身恥，震怒天顏，先生處之安然，就貶八千裏海上。嗚呼！古所謂「非苟知之，亦允蹈之」者耶？吳元濟反，吏兵久屯無功，國涸將疑，眾懼洶洶，先生以右庶子兼禦史中丞行軍司馬，宰相軍出潼關，請先乘遽至汴，感說都統，師乘遂和，卒擒元濟。王庭湊反，圍牛元翼於深，救兵十萬，望不敢前，詔擇庭臣往諭，眾栗縮，先生勇行。元稹言於上曰：「韓愈可惜。」穆宗悔，馳詔無徑入，先生曰：「止君之仁，死臣之義。」遂至賊營，麾其眾責之，賊恇汗伏地，乃出元翼。《春秋》美臧孫辰告糴於齊，以為急病，校其難易，孰為宜褒？嗚呼先生，真古所謂大臣者耶！還拜京兆尹，斂禁軍，貼旱糴，齾幸臣之铓。再為吏部侍郎。薨年五十七，贈禮部尚書。
先生與人洞朗軒辟，不施戟級。族姻友舊不自立者，必待我然後衣食嫁娶喪葬。平居雖寢食，未嚐去書，怠以為枕，餐以飴口，講評孜孜，以磨諸生。恐不完美，遊以詼笑嘯歌，使皆醉義忘歸。嗚呼！可謂樂易君子，钜人長者矣。夫人高平郡君范陽盧氏，孤前進士昶，婿左拾遺李漢、集賢校理樊宗懿，次女許嫁陳氏，三女未笄。銘曰：
惟天有道，在我先生。萬頸胥延，坐廟坐行。令望絕邪，痌此四方。惟聖有文，乖微歲千。先生起之，焯役於前。廣義滂仁，耿照充天。有如先生，而合亙年。按我章書，經紀大環。唫不時施，昌極後昆。噫嘻永歸，奈知之悲。
汝南周子桑，治《書》通《春秋》，非仁義不動止。年二十三，貞元十九年如京師，將舉五經，秋及陝，見無舉詔，東還，冬及宋而病，閏月丁亥而死。時天寒大雪，火不星前，纊不銖身，寒之聲與將死之聲犁然。其具書存乎側，其所行存乎側。友人安定皇甫湜適至，見之而哀之，為文悲之：
渾沌無端，誰開辟之？善惡未形，誰分白之？善其福之，惡其禍之。謂善之福，夷死何饑？謂惡之禍，蹠死何肥？何闔閭之死，金玉其基？何黔婁之死，手足不覆？孰主張其事，而顛倒其數？天且高，地且遼。鬼神之形幽，敢問何故？巫鹹招曰：「來吾語汝。天有正理，地有坦途。精者常不足，粗者常有餘。有餘常豐，不足常枯。子乃惑之一何愚！人事著矣，指物以複子何？聖者千年，而愚者如麻。鳳凰不下，而鴟鴞滿家。何草不芝，盡野而莎。何蟲不龍，盡水而鰕。非精者理少，而粗者理多？蘭萎何先，葹死何難？玉何為而脆，石何故而頑？衣冠何蹇，戎狄何蕃？何麟而怪，何鶴而軒？彼人事皆然，推於物亦然。是為自然。」巫鹹畢歌，歌已而去之曰：「父耶母耶？天兮人兮。已焉哉！謂之何哉！」
嗚呼柳州，秀氣孤稟。弱冠遊學，聲華藉甚。肆意文章，秋濤瑞錦。吹回蟲濫，王風凜凜。連收甲科，驟閱班品。青衿搢紳，屬目斂衽。公卿之祿，若在倉廩。至駿難馭，太白易滲。華鍾始撞，一頓聲寢。梧山恨望，桂水愁飲。鬱鬱群議，悠悠積稔。竟淹荒瘴，遂絕羈枕。嗚呼柳州，命實在天。賢不必貴，壽不必賢。雖聖與神，無如命何。自古以然，相視谘嗟。歸葬秦原，即路江皋。聲容蔑然，相歎增勞。惟有令名，日遠日高。式薦誠辭，以佐羞醪。尚饗。
