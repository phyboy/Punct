載字厚之，蜀人，隱居廬山。李巽觀察江西，辟掌書記。試太常寺協律郎，授監察御史。
愁之為物也，親賤貧，傲富貴。無賢知兮不肖，事違衷而必至。非元黃之色，殊甘辛之味。其去也若緣雲之難，其來也類走丸之易。愁兮愁，誌士蹇以徘徊。鬱風雲之氣，挺棟梁之材。思宏廓以經濟，刻洪勳於鼎鼐。命路猶隘，天衢未開。滄波悠悠以東注，白日忽忽其西頹。元德拊髀以泣下，孔明抱膝而思來。愁兮愁，靜女悵其誰語。聳端操而不爽，抱明心以自處。當泮冰之良辰，期鳴雁之得侶。桃李豔於淑景，蕙蘭生於幽渚。望蹇修兮不來，念良人兮何許。愁兮愁，邊塞兮行役。始忘家而徇國，忽時淹而歲積。金河流而更遙，銅柱去而太劇。凝雲披嶺，驚沙滿磧。馬向北以嘶風，人上隴而吹笛。功名慨其緬邈，鬢發颯以斑白。伏波據鞍而骨驚，定遠操戈而涕激。愁兮愁，禁掖兮恩光。爭修曼態，競飾明璫。動千金之巧笑，希一顧於君王。嬌妒盈於思慮，移奪起於毫铓。何長門之咫尺，邈阻絕乎陵岡。宮殿深兮月皎，歌吹清兮夜長。班姬無言以掩扇，陳後回裾而就床。愁兮愁，春與秋兮登臨。放臣寓目，遊子開襟。楓江千里，青壁萬尋。微波蕩漾，灌木蕭森。香雜花而覆水，見高葉之亂林。起宋玉之沉思，傷屈平之遠心。悉兮愁，往事紛其斷續。申生被譖，周勃受辱。樂毅無階以返燕，黃權何計而歸蜀。投令君於虛器，疑卞和之美玉。李廣失路於匈奴，徐巿泛舟於海曲。過山陽而日晚，望西陵而樹綠。包胥感激於秦庭，鄒陽畏逼於梁獄。愁兮愁，羈誌杳而無伴。鴻漸於陸，層霄未半。懷戴君與利物，每行吟而坐歎。安得百斛之醇醪，使斯愁也霞開而雲散者哉！
貞元十四年，我常侍鍾陵之政成，繇賦均調，法令修理，男女大小，祗承教化，土地千里，蚩蚩浩浩，莫不剗心，化為端良。然後覃思閑暇，將有改築，自我宮府，至於門台，是用乘時，洗故作新。先是城有贅墉，橫亙東西，盤護便地，甚曰無壯，瞻彼闍，亦特其門，崇未及雉，廣不容軌。公劚掘平夷，垣修塗壞，撤規模，岩岩四扉。每五夜將旦，候吏雲委，鼓鳴逢逢，訇然洞開。軒蓋絕塵而並騖，軍旅擁關而坌入，旗過優遊，馬不駢蹄，徘徊流覽，勝氣洋溢。改作之致，騰淩前人，真卓然之思也。君子謂公氣冥元極，智遊象鬱，以盛德統於大位，苟視民之弊，吾見其雍閼不和之氣，決防潰澤之不若也，豈複有煩冤淫濫之誌，漸於風俗哉！循跡觀改，正在於是。公嚐自濡翰，有所紀敘，實恐揮謙，休聲不揚。小子愚陋，讚述銘頌，請刻於貞石之陰，使新門之績也皇皇然。頌曰：
鍾陵古城隘不工，麗譙隙穴廢崇墉。右貂作鎮寢前蹤，中央砥平谿蒙籠。嚴城朝旦日曈曈，高開四門車馬通。此邦此績垂無窮，敢紹華藻揚清風。
城於防，《春秋》書之，重時也。城於蘄，輿人誦之，美功也。何可謂之功？曰餘得言之矣。大唐庚辰歲秋九月，嶽鄂觀察使禦史中丞鄭公前牧於蘄春，始佩銅虎符。是年冬十一月，蔡人不虔，天子詔諸侯之師誅破之。我有疆場，與人腹背，慮禍甚劇，為虞落然，民大愁恐，若寇暴至。是邦也，夙昔無事，人傲慢，垂百餘祀，城隍不張，頹墉壞堞，僅為平野。公乃度舊址，量客土，備畚錘，嘯丁壯，勃焉而興。於是謹刀布以索力，考鼛鼓以蕩氣，嚴進退以設令，立師伍以程課，烝徒雷呼，萬錘星飛，誅惰聳勞，間無留時。凡甲子五癸，即崒然城成矣。墉高三雉，門容兩轍，周回一千八百四十步，門台睥睨，霞雲截，如崇山斷岸，邈不可向，議金湯者，我居首焉。日者嗣曹王皋討希烈之叛，於此嚐具板幹，作為坯築，役徒巨億，經費稱是，樹而複潰，卒無能名。風俗耇老以為蛟螭靈怪，蟠窟固護，使人不見其績也。公躬自省視，循理辨物，心禱且計，輔之至誠，遂用堅致。嗚呼！蘄城，楚舊封也，疆淮蔡，邇申息，地當隘束，實生攻奪。若向時敵者驅鐵衣，出穆陵，襲我無備，搖脛而至，即江淮之南，吾見其波動矣。然俾夫大藩倚其固，屬郡抱其勢，千里士庶，高枕而臥，寇不致萌彎弓撚矢之意者，新城之謂也。繇是大君聽民間威聲聞望，以公有文武上才，秉心塞淵，可以防方隅，可以握權貴，故拔自倅牧，雄居盛府。山川幢蓋，皆舊物也，寄任之重，敻無其鄰。夫賢為世出，績因時達，微新城，吾見公之力才事業，其堙鬱不揚乎？鯫生作頌，頌以後。辭曰：
庚辰之歲，鶉首有彗，人用五兵。維彼蘄下，疆及風馬，實啟戎情。在昔無虞，蔑其闍，埤堞頹傾。我公作守，恢拓荒舊，及新其城。百堵言言，四阿孱顏，矗如雲平。扼衡據會，寇不敢過，生人休戚。維茲盛烈，遭時而發，鴻振芳名。我有貞石，不追不琢，孰聞風聲。是用作頌，冀茲不朽，與日永明。
虎在毛物，有剛猛而為暴者也。畋而獲之，睹令施而士勇者也。且荊為澤國，疆亙雲夢，伐麕麚，弋鴻雁，蓋便習也，唯獲虎則異，故大而張之。六年冬十二月臘日甲辰，節度使禦史大夫樊公大畋於郢城，修軍禮也。先期之辰，命耆將宿帥，將騎步兵五千，盛陳於所舍之地。越翌日，朝陽始升，郊牧靜夷，建大旆之彤彤，抗高旌之萎蕤，無小無大，千戟萬羽，閃舒絢煥，膠曷磢錯，狀濤湧而波汩，鹹從公而觀之。於是樹蘭防，列轅門，表旗鼓，而卒伍縈紆遼蔓，星陳鱗次。中軍發號，沸渭四起，拉榛棘，秘梗橦，高坱埤，踣健足，剗驍翅。脂染鳴鏑，血湔飛幟，或潰潰以狂顧，或奔猭而滅地，竭銳精以圖免，雖絕脰而猶視。士氣方雄，乃縱火攻，烈焰炎炎，燒雲飆風，烻陰深巷，薈翳蒙籠，抃呼未終，山平澤通。其有冒鬱攸，走煤燼，蒙茸袒裼，徒搏獨殺者，不可勝道。
維明日，複圍於龍山之北岡。先是裏人之訟乳虎為暴，肆毒貪婪，白晝族行，圈皂無豕牛，林麓絕樵蘇，老幼愁恐，極於兵寇。既卜其穴，乃大搜而取之。爽氣淩厲，士拗餘怒，思與鬥死，莫有異慮。敲扣拍撲，芟殺策剝，洞篁筿之冥密，劃蒙蔓之累絡，勢窮則搏鬥於莽下。觀其怒氣之所狡憤，迅軀之所騰跱，鋸牙之所啖齚，鉤爪之所拿玃，傑作人立，呀若箕張，聲軒暴雷，目爍燦炬。爰有一人，烏獲之倫，威鬱喬傑，僄狡獷決，憑髯奮怒，毛豎眥裂，鐏長戟以撐拒，乃匐身而掩刃。勢傾力絕，四偃在地，穿喉貫背，爪有餘搏。於是騰氣射虹，酣噪破山林，耋老慶，童幼抃，淋漓贔負，獻於公所。公以為天稔其毒，必將妊孕，剖視其腹，即獲乎四子矣。於是回鑣返旆，校能計獲，發府庫，行飲勞，賞功也。
大凡古者天子諸侯，四時皆畋，因畋以理兵。先視其禮儀，次察其號令。後觀其坐作進退之度，有不用命者，乃斬之以徇於眾焉。武德修備，乃事蒐狩，上以奉宗廟，下以禮賓客。其有肉不登俎，材不中器，則謂之軌不物，而君子譏之。今大夫法先王之制，順時序之氣，展敬農隙，大講戎事。卒乘具，文章明，武修也；威儀肅，行伍列，禮盛也；無逸飛，無漏走，令張也。繄是三者，備足焜燿。況乎啟沉毅，誅暴橫，耽耽五虎，斃在指顧，是得不謂動合模範，成堂堂之觀乎？公常握文武之柄，荷申甫之寄，擁旄荊國，星霜四周，流愷悌之仁，布大中之化。政之被民者，如陽和熙熙，蒸變生物，各遂暢達，不知其然，故無得而稱焉。洎於軍旅之際，德禮也如是，勇練也如是，播此智略，寓諸形容。因知公之師，可以振文經，可以翊皇威，可以截不庭，可以攝四夷，與上古儔侶，赫赫巍巍，即豈獨躝荒山，殪猛獸，馳騁觸蹶，左旋右抽而已哉！載末儒也，猥以縫掖，獲陪鞭弭之後，目睹盛烈，失去畏懦，敢愛文字，使其闇然而不彰乎？乃作頌曰：
元陰凝兮殺氣厲，揚三軍兮順時殺。鋋戟羅兮山穀隘，飛走殫兮哩瞌壞。有虎勃起兮萬夫駭，闞呀夭矯兮雷霆唱。紆沉慮兮振明戒，於一奮兮傾五害。旋勝軍兮翻大旆，空皋藪兮樂幼艾。勇毅之師無與對，可誅不王截海外。
臣某言：今月某日，中使某官至，伏知聖旨賜淮西節度使吳少誠米若干石、鹽若干石、帛若干匹。雨露之潤，忽沾於焦旱，生育之德，忽被於饑寒，凡在臣庶，孰不慶幸？臣某誠歡誠喜頓首。日者少誠迷誤，興兵淮蔡，陛下開日月之耀，霽雷震之威，洗其瑕穢，複賜珪爵，使螻蟻重安於窟穴，草木再洽於恩光，大義易凶邪之心，和平銷悖亂之氣。今複卹其歉儉，賜之粟帛，聖澤灑危疑之地，皇慈周反側之人，合救時之宜，塞未萌之釁。微禽食椹，尚懷好音，萬夫戴恩，豈不知感？此所謂睿圖宏遠，神武深沉，善戰於仁施之中，伐謀於茫昧之際，武何戈而不止，物何化而不從，增七德之輝華，動八紘之踴躍。臣叨居將相，職守藩維，不獲奔走稱慶宮闕，無任歡抃懇款之至，謹奉表陳賀以聞。
臣某言：臣聞臣之事君，猶子之事父，苟閨庭之侍曠，晨昏之禮絕，擬議名教，得為孝子乎？臣自違天顏，二十餘載，身不趨宮闕之地，心不展烏鳥之誠，戴天向日，肝肺焦灼。況臣暮齒，筋力漸衰，以中人之材，當大藩之寄，智慮昏殆，政術荒疏，自揣封疆，固多敗累，豈可使萬人稟無德之令，四方興屍祿之譏？形顧影，月慚歲恥。方今赫赫大國，髦彥如林，采於眾才，必超十倍。伏願陛下暫回慈眷，俯察愚衷，念蒼生之疲，授能者之位。即微臣無妨賢之愧，大君有任用之明，得公論於搢紳，盡私誠於犬馬。再以白首，獲奉紫宸，備一刻於周行，實百生之榮耀。前後陳乞，煩黷聖聰，雖懇迫之未伸，瞻軒墀之已近，不勝慺慺之至。
臣某言：得廬州刺史裴靖狀稱：「巢縣百姓唐海，母喪廬墓，手自耕植，以備祠祭。無何，於粟田之中，輒產嘉禾，一本六穗，一本五穗。即時差錄事參軍朱寧丁寧考驗，事狀明白。」臣聞感天地者存乎誠，通神明者極乎孝，蘊而為精粹，發而為禎祥，上元與之獻酬，後土為泄露。故使騰芳高隴，擢穎清秋，冠九穀之英英，增大田之藹藹。此皆陛下聖德茂，鴻化洽，名教立，風俗厚，生人之內有淳孝，靈瑞之下有嘉禾，邁風烈於前王，煥丹青於唐史。不然，何幽讚元答其若是乎？臣猥以鈍劣，祇守風土，宣陛下之恩澤，撫陛下之庶，睹茲盛美，光榮耳目，不勝歡忭踴躍之至。
臣某言：中使朱萬春至，伏知聖旨念臣風疾，賜臣手詔，並賜禦劄藥方四道。天使忽臨，宸翰猶濕，跪捧驚越，不知所從，臣某中謝。前月九日，臣飲食失宜，誤為熱風所中，初甚沉頓，肢體不安，今暫調護，稍用衰退。優以微臣之疾，貽陛下之憂，降駟騎於雲霄，出神方於禁掖，循端究末，味密思精，補神農之闕遺，蔑桐君之漏略。乾坤恩重，螻蟻感深，將欲調和，已知平愈。此所謂半枯之樹，遇陰陽而扶疏，既涸之魚，值洪波而奮迅。仰天忭躍，地兢惶，惟兩曜以鑒誠，何百年之可報。不勝感戴懇迫之至。
臣某言：今日伏奉恩旨，以臣今月十一日上表稱賀聖體痊複事，賜手詔獎飭者。絳闕流恩，紫泥頒寵，仰承天造，俯慰凡庸。臣某誠榮誠恐頓首頓首。竊以臣叨從疏野。幸列班行，雖焚修每祝於龍圖，而旦夕合趨於鳳闕，洎嬰疾苦，稍曠朝天。昨日以皇帝陛下庶政懷勞，萬歲關念，偶致違裕，尋就痊和。是以臣稽首歡呼，飛章稱賀，實簪裳之素分，乃周列之常儀。豈謂皇慈，曲頒紫詔。臣謹已焚香跪受訖，無任瞻天荷聖激切屏營之至。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
優見自建功汧隴之後，天子念重，付托西蜀，擁旄伏節，垂二十年，能斷西戎之股臂，鑿南蠻之耳目，獻驃國之弦管，摧芥蒂之橫猾，四方仰首，威聲赫然，是何才略如是之偉也！巴岷之人，蒙恩惠，被法禁，秋霜膏雨，不足為喻，是何教化如此之美也！於戲ｓ丈夫生於天地之間，功德富貴而已矣。今令公英姿玉色，照灼當世，勳業格皇天，崇高如泰山，若使圖丹青，刻鍾鼎，為有唐一世之盛，令公獨得之矣。某頃不自揆，謬隱匡廬間，其所務者，不專文字，亦嚐有意闚佐王治國之術，思樹勳不朽之事。心長才短，難進易退，徘徊林壑，屢易星霜，齒發蕭索，無所成遂，雖命使然也，亦實慚質鈍。自成都違奉，馳心旌麾，高卑勢殊，分絕幹請。一昨戀慕滋甚，不敢寧處，因修狀疏，並獻拙文。不謂滄溟量深，轉涵微細，猥見下答，仍賜褒寵。蓬蓽之下，煥然有光，臨風悚息，不知所措。某氣性野直，寡儔少合，宇宙至廣，迥無知音，遭逢知音，便是死所。伏惟令公上才宏識，傑出人表，律呂一動，變寒為溫。伏知小生爰自茲日，至於沒齒，無沉痼之恨矣。然九霄之鴻，假勁翮而飛者也；萬斛之舟，假長風而逝者也。鴻與舟不翮不風，皆摧頹朽蠹之物也，安能自運哉？輒敢比況，輕塵視聽。伏計令公發函之際，當不哂飛逝也。新文五章，音以賞奏，重幹宗匠。伏惟俯賜省覽，幸甚幸甚。
伏惟尚書雲霄之祿位，汧隴之勳業，河海之宇量，青萍之操持，期事已形丹青，載在太常。野人複欲雲雲，則若詠滄溟之深，頌泰山之高，識者聞之，以為悠悠腐儒，仆不曉事，故略而不書。某聞獸饑思食，士窮思遇，此生物之常也。其有食不濟，遇不至，常情必然。某則否，何哉？夫蘭有香，雖植蘙薈，必從風而揚之；士有道，雖混闒茸，必由人而彰之。某拜顏逾年，出入五謁，而善竟不聞於左右，顧不及於布褐，汩沒塵土，造次羈旅，是缺行敗德，充溢視聽之深也，射矢失中，求正諸己而已矣。不然，即黃金之台，崔嵬造天，獨不陪郭隗之後，從容而登之乎？然有誌未遂於節下，將欲求遂於節下，伏惟少請詳之，幸甚幸甚。頃年與友生數人，隱居廬山中，時包祭酒牧於江州，小子荒唐，曾以短書幹之。包公聲聞君子也，一言感激，因為遠大。當是時，賢豪侁侁，滿盈江湖，翕然以風概相與，亦屢為侯伯子有土者，行束帛之禮焉。其皆抗詞不應，斯鶤鵬一舉之致，以方寸之地，久違寧覲，顧瞻歸路，敢逡巡乎？昨奔走萬里，得伸拜慶，慈顏怡怡然，喜其如人，親戚鄰裏，亦會酒相賀，雖爵祿未及，而門戶有光，稽古之力，實亦斯在。則古林之鬆桂，草堂之朋友，懷芳結念，相望於穀口，可勝言哉！今欲越三峽之湍瀨，適九江之遐阻，以業就誌，以家依山，清風白雲，相與終歲。斯也者，非大官上列恢張特達之賜，則無以自振焉。尚書功德巍巍，與嵩華侔，善政如和羹，深仁類陽春，寵材拯困，多在輦下。今羽毛頹弱，大賢能煦而嫗之，使其鶱飛乎？今鱗介蟠屈，大賢能澤而雨之，使其騰驤乎？顧之即榮重，委之即廢賤，通塞之路，期於反掌，敢不虛中惕慮，敬俟遭值？伏惟非常施與之，幸甚幸甚。
天下有特達之道，可施於人者二焉：大者以位舉德，其有自泥塗布褐一奮而登於青冥金紫者也：次者以財拯困，其有自糲飯蓬戶一變而致於膏粱廣廈者也。載羽毛頹弱，未敢辱公扶搖九萬之勢，家室空耗，今則困矣，敢欲以次者為節下之累，謂之何哉？載聞至誠貴直，至敬無飾，故以懇質之詞，為述情之具，伏惟少留意焉，幸甚。載頃與友生數人，隱居廬山，其所學者，不獨文章名數而已，意根於皇極大中之道，用在於佐王治國之術，常欲致君於堯舜，馳俗於中古，此乃小子夙夜孜孜不怠也。攻錯未半，歸寧蜀道。蜀之連帥，以載微有文采，遮使止住，小子亦隳產不應，扶持東下。意者欲開故山草堂，拂舊帙編簡，晨昏之暇，終竟前誌。一昨牽滯事故，不覺淹久，囊橐之資日竭，高厲之氣日消，上無以供養尊長，下無以撫字孤稚，彷徨燥灼，內熱如疾。每延想舊居，雲霞在天，鬆桂繞屋，肺腹一久而九回矣。夫欲構大廈者，陵雲之基形，宏敞之勢兆，未備者榱桷朽壞而已，得不謂班倕惜之乎？鑄寶劍者，負斷犀之資，照含鬥之氣，所闕者淬拭發硎而已，得不謂歐冶惜之乎？載伏觀大夫，起自堯山宰，奮臂遊長安，以宏偉之才，進乎明君，不十數年，佩虎符，握龍節，有盛德勳庸於世，真天下特達之士也。載亦敢以肺腸之事幹之，誠能回公方寸之地，為小子生涯庇休之所，移公盈月之俸，為小子度世衣食之業，使隱不遺親，❥道以靜，片言之下，大獲素尚，即赫赫巍巍之稱，當在寰宇之內，不在主客也。載聞蒲牢之鍾，擊之以莛箸，叩者之誤也；艅艎之舟，投之以秉庾，載者之咎也。今載欲發大名壯誌，敢以細言詭數，上幹高明乎？且常見前賢房大尉書贈張燕公云：「欲起自燕國公門下矣。」載亦欲感君之恩，望公之顧，使異日之談，亦起自大夫門下矣。詞理如此，不合經義，退自思省，終用慚愧。伏惟溟渤之浪，涵容尺波，幸甚幸甚，不宣。載再拜。
聆夫子之善聲滿盈矣，世且多故，無緣會覿，開襟向風，勞止如何。餘友蘭陵蕭易簡篋中獲足下所制《窮達述》，高韻孤峙，詞趣淵密，探聖賢性命之際，究天地否泰之理，固知殷紂之黃屋不為通也，顏子之陋巷不為窮也，使百世君子之知道益明，守道益堅，不汲汲，不戚戚，從容中道，斯立言之由也。顧惟短才，謬嚐為文，伸紙始竟，百骸清快。斂挹已久，無可自道，因豫章王兵曹往，聊寫梗概，不盡慨詠之萬一耳。
尚書以雄才盛業，作鎮南服，紆精誠之處，答天子之寄，百越乂清，幕士燦然，甚善甚善。公昔典九江，載在匡廬，被以淳仁，扇以清風，中林逋客，安樂無橫，至於敞南軒之勝，開北樓之宴，纏綿樽斝，操觚發詠者，可勝言哉！爾後榮遷亞尹，承江陵之歡好，超拜容府，展襄陽之慶荷，違奉尊嚴，不十數年。伏以英姿，奮登雲霄，光華富貴，烜赫當世。某今藏遁山丘，作老書生，江湖重阻，禮數間絕，尚書或眇不寘慮，即小子旦暮，敢不馳心於旌戟耶？一昨徑理扁舟，遠離潯陽，不畏道路，時伸賀禮。屬船隘熱劇，飲食江水，度廬陵百餘裏，防護無術，痁疾動作，藥物荒乏，鄰於委踣。以今月十八日達南康，使醫工診視，了未蠲愈。自揣氣力，不任支持，遂祈戎使君致健步，持短書，並備舊文，緘結敬獻閣下。運動不偶，嬰此疾瘵，誌竟莫伸，端緒未展。然不獲睹節旄之重，挹政化之光，仰首向風，愁惋盈膺。伏計宣達聰明，悉善下賢，幸甚幸甚。三月中，馮翊嚴謨至山居，道楊秀才衡攜挈口累，歸心大府。此人氣性岐嶷，有縱橫之才，未遭知己，久見堙壓，加以踳駁，聲音不振，如鴛雛铩翮，瞻雲興歎。況曩昔承歡，厚薄齊同，一旦流離，棲身失圖，北遊不可，立家無路，伏惟尚書大廈宏敞，能不以蓋覆為意乎？伏枕陳露，兢惶展轉，不宣。某再拜。
某有舊故為南康郡太守，今年夏五月往遊其門，至冬十月歸山下，遂於江州盧使君處伏奉書問，並睹押衙盧從史所留示委曲。重詞異禮，一何特達，捧讀慚恐，若無憑依。伏惟尚書忠厚淳粹，發於大造，靈姿傑立，長材卓然，以社稷為生死，以勳庸為倚任，義感生於慷慨，聞望歸於德禮，屬思宏邁，遠蹤前人。由是天子以山東之利兵廣土授之，使長於諸侯，蓋有以也。夫翊王公之美者莫如賢，讚策畫之利者莫如才，延納優劣，不啻十百。如某者，一蓬蓽士也，癡緩樸訥，無可采擇，性嗜閑退，不求聲利。頃在山林中，飲食劚藥，保養性命。時運不適，即覽閱六籍，或持竿釣魚，以此竟歲。人世機事，視之懵然。不悟高明，橫加鄙夫，手疏襟素，不師文字，是所謂嚐蘇草而掇蘭蕙，簸礫石而揀瑰璧。欲自隗始，為天下士君子之先。伏知異日截犬戎，壹宇宙，拯民戴主，在此誌也。念茲菲薄，無用裨補，況且多病，形憊氣衰，不任策使，實貽敗累。未獲趨拜，謝恩鈴閣。又南歸日晚，酬答稽疏，瞻望旌麾，惶灼無次。古人有感一言、重一顧，期於殞越，請報國士，即小子平生之旨，豈無是耶？伏惟開懷察納，不記疵吝，幸甚幸甚，不宣。某再拜。
明公材略橫世，氣為人傑，旌節森然，先鎮東徐。靜則近鄒魯之士，講《詩》導《禮》；動則駕貔貅之卒，肅清淮海。名聞休烈，風動四方，節士義夫，孰不投心？甚善甚善，真天子文武大臣哉！載迂儒不才，越尋常間，敢以疏鈍，切懷風概，如是星霜十周天矣。緬彼山川，遼敻蕭條，世多械束，末由造請。複欲牽文字，試書功德，事無端緒，殆似行佞，懷緘浩思，殊鬱鬱不快也。適值去年秋，有冠軍將軍李圓者，道來自東，狀貌不凡，三扣柴荊。載意其偉士，延坐與語，語酣中起，議及劍術，雲嚐以青萍貺公，乃發筐篋，出閣下寶劍銘相示。載鑒裁不明，敢懸貨人？因覽文以異劍，睹劍以奇文，繇是憑之為聰明，依之為肺腸，恣陳蕪穢，妄有紀述，摭拾冠軍之行跡，鄭重執事之美茂，得為通誠導意之因緣也。大凡人之有生，處而道德不滋於身者，竊兩曜之光明也；出而功烈不被於世者，偷大君之珪組也。況乎屬一詞，屯一事，上不陳教化，次不敘誌意，皆遊言也，豈曰文為？一昨諷公之制，聳文豪爽，立意健激，首則見定忠固義之分，末則存策勳樹績之心。識者謂公異日必帥諸侯，蕩蕃虜，拔鋒燧於近塞，洗腥臊於絕漠，黃河九曲，為大國池沼，然後拜閶閣，和陰陽，炎炎赫赫，載勳盟府，豈獨擁旄按甲，長於一方而已哉！載不量氣力，庶慕區區之分，借如智慮短薄，無裨絲發，亦欲如班孟堅之比，為竇車騎刻燕然之石，公謂之何哉？載今蹶然飛書遠聞，伏以冠軍緣公而德彰，小子援公而思勇，即托記錄之目，輒以《葛溪劍誌》為名，屬事相交關，謹偕寓獻。貴賤不侔，禮實異儀，輕用塵忝，臨風震悚。閣下或為休庇，若將獻酬，張布錦繢，鋪央麻枲，命使令問訊江君奔走之，仆山中茅舍，偶自詳憶耳。不宣。載再拜。
去年春三月，某有謂暫出蓬戶間，適值麾幢將度潯陽，嚴太守命某為貳食之客，偶於末席，備聆嘉話，如和風扇春，膏雨潤物，真可愛也。玉斝未醉，蘭橈遽動，襟緒百端，鬱鬱不開。後有遠役，南征千里，夏徂冬歸，道路蕭條，音塵寂滅，至此而已。今者有襄漢之役，實遊郡境，誓將維舟，泄宣曩懷。一昨至蘄陽岸下，屬日晏水闊，風猛波起，帆席張快，不可偃落，眄睞失徒，煙露蒼茫，杳杳馳心，悵然無悰。某深山耕漁之人也，不求幹進，貴賤之異，何緣區逼？竊向下風，聽君子之議，采輿人之誦，若將時會，踐升朝廷。伏知君侯必能明禮樂，補教化，翊大君於皇極，保蒼生於仁壽。夫如此，則善人國之紀也，敢不恭敬乎，敢不親愛乎？拳拳之衷，正在此耳。方迫行邁，稍趨北路，廷賓英華，戀慕滋篤。李山人丞以藝術日遊門閤，問訊所止，將欲候起居，今故留之，用書寫懷。其他文一軸，蓋執贄也，非敢誇也。不遺細陋，或見光寵。但願抵襄漢，病夫拂拭耳目而俟之。某再拜。
朱校書至，猥辱書問，並示孟處士碑篆端由，捧讀彌日，抃躍無次。夫旌善人，采遺美，蓋有位君子之所行誌，豈伊薄劣，敢議發揮？言輕賜重，益用惶駭。又於朱校書處恭睹制作約數十篇，高格侔山嶽，迅勢擬波濤，邁氣薄雲霄，遠思躡鴛鴻，當世翰墨，都無此手。髒腑怳怳，至今悸動，斯可謂煥乎文章也！一昨奉辭伐罪，統貔虎之師，沈謀偉略，洞入神鬼，以鎮則有制，以戰則有威。巍巍赫聲，振怛寰海，斯可謂盛乎武事也！文武吉甫，佐天子讚襄，使奸臣賊子無萌芽於禍亂者，我尚書之謂矣！小人君子，鹹知幸甚。
某一凡夫也，棲遁匡廬，垂二十年，讀書不及於豎儒，把筆才過於常談。泯泯人事，鄰乎強仕，斯亦不足畏也！然徒欲有愚妄之意，愛大名，慕大節，懸芳竹帛，為千古榮。勤勤懇懇，正謂此耳。小子聆閣下之事業，英姿豪韻，迥如古人，私心歡喜，動作顛沛。況前旨稠疊，猥賜誘喻，令一至峴首，追賞風景。小生何人？當此珍重！誠宜奔走拜伏旌麾間，識征南之儀觀，揖當陽之談話。凝襟滯想，從茲泄露。屬入夏多病，氣力衰羸，火雲始生，道路且遠。瞻仰尊重，魂爽飄然，若望溟海，未知濟涉。如此誠激，何緣上達。唯有簡牘，可寄肺腸。今故持差祇承人呂及，自潯陽專往奉狀，塵獻鈴閤，伏惟鑒察愚樸，不責狂瞽，幸甚幸甚！候問起居之禮，謹俟異日，此無多談。
某官任進朝至，猥賜書劄，並官告、衣服、鞍馬等。開緘之後，伏知常侍不以載懦劣無取，飛章上聞，蒙授太常寺奉禮郎充南昌軍副使者。此所謂天子厚澤，下潤林泉，諸侯盛禮，曲沾固陋。思惟腆薄，何緣如是，五內慚愧，彷徨失從。某弱年不自揆，妄植強操，祖尚名節，嚐以為靜既砥礪以修道，動即功德以被世，故棲遲不進，垂二十年，雖跡在丘壑，而心非長往。且山木之挺者，憂良匠之不來，室女之容者，憂士夫之不娶，某雖孱愚，材貌俱微，實求知音，為之投誠。一昨候謁盛府，禮數優貸，降大小之嚴重，涵小生之闊略，顧問采色，若有所注。居未經時，榮命果來，變枯槁為美粹，易荷衣為簪組，起締構於平地，生翼羽於雛鷇。鴻漸之兆，始於茲辰，與夫尋常感恩，不同日而語也。誠宜掩山扉，別岩鬆，扶策病憊，祗赴所職。伏以歸山之日，嚐於甘子堂中，輒以私誌，上廣視聽，嚐恐道有所未立，學有所未周，遭值引遇，速貽敗累，實欲姑務斂退，以備見聞。況江西為藩鎮之雄，常侍負伊咎之資，署寘賓佐，四方傾耳，或主客懸絕，祗取笑焉，故向風斂手，不敢上道。又某童孺酷嗜山水，建中初，與友生數人，自岷蜀結心匡廬，始至甚病困，無以瞻結，偶獲一地，蓬陋翳薈，苟取便易，未遑變更，含憤不快，如病毒螫。近者江州李使君以俸錢四萬，為某買山，號三澗峰，在二林之右，孤岩絕壑，匡廬之左。壞褐破袍，沛然滿篋，方將麵雲峰，構草堂，詠歌堯舜，綢繆松柏，報償昔年之誌。而去，是有始而無卒，有胸而無心，必當為谿猿穀鳥側目相視，豈止於林慚澗恥而已哉？伏惟閣下道極上才之美，政布中和之化，昭昭德禮，攬接士庶，凡在草木，尚獲暢達，區區鄙愫，冀見察納。某幼小淪賤，胄緒逶迤，糟心服道，年甫強仕。比為四海之諸侯屬意亦勤矣，禮則甚厚，實未隨之。今常侍不問賢否，事出沉斷，恩寵忽至，門戶有光，銜涕感激，不知所措。則自茲日至於沒地，出於閣下門闌矣，菲薄之質，已為閣下從事矣。夫如是，雖千里之外，猶趨奉左右也。伏計王公大人，雅量如淵，當見其遐遠，樹名異日，豈以一召違命，遂賜重乎？鄙人恃此，敢存俯仰，既乞守蓬蓽，未獲奔走，其官告人馬輩，謹並使還府。久處荒野，詞意疏蕪，幹犯尊嚴，但增惶恐，狂狷幸甚幸甚。
今月二十一日，謹遣家人楚山專奉狀，伏計已達。任押衙至，猥賜書示，並官告、衣服等。戴荷之至，無任下情。孟夏漸熱雲雲。即日某侍奉外，蒙恩常侍，開長者之懷，以國士見遇，拔自蓬蓽，署職拜官，手疏纏綿，出於濬發。古人云：「屈於不知己而伸於知己。」今常侍知我，實獲死所，捧讀之次，涕激肝心。假如時命不偶，溘死朝露，平生誌氣，已無所恨。若齒發猶壯，前途未失，即立（疑）之忿，庶幾賢達。故前啟求息山林，更自磨礪。報答之分，正在此矣，伏惟曲賜鑒察，免貽聽熒，幸甚幸甚。其官告、衣服、鞍馬等，欲留告身，為與職名相聯，欲留白衣，又與公服同對，舍一取一，竊未合度，謹令並卻附上。伏惟委曲鑒照，下情懇望。
專使孟溫朝至，再蒙示及，招誘誨諭，激切倍劇前書之賜。議者云：「得地千里，不如一士。」閣下以泰山之高，就蟻蛭之卑，損折威重，一至於此，是何節士義夫之不投心服體，是何藩臣方伯之不師謙降禮，是何澆風弊俗之不易邪蹈正，是何奸臣賊子之不悛暴畏義？君子動氣，小人抃手，熙熙相賀，如見中古。如載之不肖，猶夫人也，常侍之引遇也如是，況今有賢於載者乎？是知劇辛趙往，鄒衍齊來，抑有以也。夫丈夫處世，誠宜種道德，樹勳績，頹年急節，慨如不及。然才短而好進者敗，謀人而不審己者危，三尺童子，明詳斯旨。伏覽書示，閣下又許與過以遠圖，伏計俯示，鄙人實恐孤負聰明，視聽失所，以鉛刀為重器，以散木為良材，反覆思量，益用慚惕。是以前後勤懇，少求退息，欲磨鈍使利，拂昏冀明，蹄涔之內，灌瀉涓滴。料新營山居，鬆桂未盈尺，圩墁未快乾，即閣下已在鳳池矣。此不揆懦劣，敢希提攜，助君治國，裨補萬一，若素尚飽滿耳。某昧於機要，識且迂疏，敢恃深知，累竭肺腑。儻允遂鄙誌，從容林壑，野人之誠也，敢不歡愉以受賜？或固使愚陋，周旋幕府，諸侯之禮也，敢不恭以俟命？此進退之分，係於主不係於客也。意有虔切，不覺費詞，伏惟再垂覽察，幸甚幸甚。
貞元元年八月二十五日，野人符載再拜頓首，上書於觀察使大夫盧公：某伏見古人，或出以行道，或處以向晦，皆其德不昧，其跡不辱者，以其立身之本固，動靜之法銦也。載顧散細之材，無榱桷之用，違力妄進，祗冗沛。故廬山南往有一畝之宅，有友生五人，切切偲偲，更迭鼓琴，意者擬立誠絜矩，師避地避言之義，豈曰嘉隱，以幹聞達？是月二十一日，賢都水弟叔侄至止，伏奉書諭，猥加詞飾，捧緘開讀，光曜林壑，蘊蓄慚懼，若無憑依。伏惟大夫天子碩臣，包甫冠申，文武皇皇，作藩於唐，以河海之廣，涵遊泳之物，曲存惠好，俯慰憔悴，則士君子相顧而言曰：「以方伯高明之尊，以野客草茅之賤，尚能降損懷抱，招納以禮，況四方多士，得不望塵欽義，奔走於下風者耶？」方今江湖上接鯨鯢之地，皇帝以襟帶軫慮，授大夫以安之。恭聞旄鉞之至也，政不煩，吏不擾，帷幄多賢傑，軍旅有敘事，黎人熙熙，各遂生性，爰及岩穀，亦雲逍遙。是知凡在府蔭，孰不幸甚，載誠宜被荷服，躡铓屩，拜跪於旌戟之下。常以山中氣寒，嬰內藏之病，高風搖落，浸欲增劇，未申悃款，良用震恐。候羸形支持，堪自興運，端神肅氣，側聽精微之論。伏惟少賜鑒燭，以達愚悃，幸甚幸甚，不宣。載再拜。
廬山山人符載頓首頓首死罪：夫仁義揚顯朗，德之充也，惠慈被幽昧，仁之原也。竊見故鹿門孟處士浩然，納靈含粹，伏儒傑立，文寶貴重，價吞連城，一旦殞落，門胤陵蔑。籲嗟丘隴，頹陷荒圃，形或異斧，高不及隱，永懷若人，行路慨然。前日辦覺佛寺峴首亭恭睹明公垂意拳拳，將墓文表隨封起窀穸，閤境搢紳，瞥聞嘉聲，風動興感，偕至踴躍。然垂休務當時，從善貴流今，閣下外迫軍旅程使之劇，內勞賓客俯仰之勤，牽耗星歲，未遑指顧，嚐恐旦夕，飛踐廊廟，纏綿深旨，鬱紆不寫，則處士之風流精爽，沉翳厚地矣，或好事者乘而射之，孤負夙誌矣。伏惟閣下醇仁盛德，覆乎草木除，除惡彰善，發於鄉黨，割省庶務，凝神晷刻，盼睞官屬望則疑首尾，實足以副士林之翹翹，慰羈魂之冥冥。事關教化，不主名譽，伏惟慮之始終之，幸甚幸甚。
