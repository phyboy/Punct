國家自祿山犯德，五兵勃起，毒流天下，於鄧最劇。是州也，地宜政事，與他郡不類，故得詳備而記之。按《天官書》：「角亢之下為鄧。」鄧侯吾離之國也。本楚地，六國時屬韓。秦昭王三十五年取韓地，寘南陽郡，既滅韓，徙天下不軌之人而實之。至兩漢間，多封勳庸大臣、外戚主家。氣高野曠，地方千里，控二都之浩穰，道百越之繁會，藩閫桐柏，陂池江漢，商於臨汝，環我股臂，故自前代至於我唐，戰爭攘奪，千載不息，多為暴強者攻取之。其望雄，其俗豪鬥伉健，尚畋獵，藏亡匿死，橫猾難制。其有臨之者，疏致不中，輒失聲實。
天寶十五年春，魯炅自商州刺史禦史中丞領是州牧。是年六月，二京陷於胡虜，虜帥阿史那、王立、李節來寇我焉，魯接戰，大敗之。其明年春，逆將武珣複圍我焉，魯培墉補卒堅峙，自據正月至於八月不下。他日絕食，整旗犯出，彼將乘病而困之，反手與鬥，賊頗橫潰，因退保我城焉。魯屯居順陽山穀中，積數月。肅宗皇帝升寶位靈武，詔加禦史大夫襄鄧節度，複牧我壘，完葺如故。至德初，寇仇滅定，潁國公來瑱以禦史大夫代魯公之政。先是有驍將李釗、梁崇義者，二人素齊名，皆負威望，會來朝京師，釗得授權柄，崇義不欲出其下，攘城縱跡，因殺而並之，代宗含垢務理，未即顯戮，遂署為襄陽節度，是州隸焉。崇義以受命之際，狀不明白，蒙穢跋扈二十餘年，晚節謀叛，無臣子道，天子命淮西節度李希烈誅之。希烈無妄生釁，複以怒取，使宿賊封有麟主張焉。建中四年，希烈僭逆於梁，諸侯之師荷戟四會，有麟亦嬰城自守，連攻不拔。景寅歲，皇帝厭亂，淮西始定，連帥陳仙奇裨將李季汶來討之。季汶雅有膽略，以機擒敵，以誠誓眾，遂梟有麟以聞。是時天子尤寶鄧為咽喉之地，以為兵戎之後，黎人破碎，苟非賢哲，不能生活，乃詔尚書金部郎中王公綏而治之。
其始至也，宣天子之恩澤，使民沐浴之，垂方伯之教令，使民承受之，然後以大誠受物，以至信結物，以元機運物，以嚴禁肅物，構壞竿為廬舍，銷遺鏃為鋤耜，伐蒿萊為場圃，掘腥穢為泉井，交父子之歡，正夫婦之倫，依仁化者，如水赴壑。首年而富，中年而教，季年而政成，其籍版自四千戶至於萬三千戶，其藏屯粟自三千斛至數萬斛，其餘飾傳遽之舍，作棲旅之館，儲什器之用，蓋餘力也。先是有奉天禦侮臣十數輩，上多其功，既侯王之，複賜得公田五十萬畝，以我郡壤寬且腴，將並力焉。公以為鄧在邦畿千里之內，詭隨授與，則上以耗天子之地，下以貽齊民之困，堅秉古制，不輸尺土。此又政之殊尤者也。
於戲！民之生也，如鳥獸然，饑食渴飲，難馴易駭。名公端士，承時之平，因俗之阜，或以智力理之可也。若移之於瘡痏毒痡之後，非德信積中，和粹發外，以誠被物，如父愛子，則何以臻於此！夫人君在上，百辟在下，其欲正生人之性命，敷大中之教化，扶淫僭之風俗，行明白之刑賞，非有功者，則不得操其柄焉。故刺史於他官為重，漢制秩中二千石，冠進賢，銀印表綬，隼龍節，蓋所以大其威而昭其德也。今天下郡國，僅四百餘所，上憂黔首，垂意於理，有淳政被民者，增秩賜金，如漢宣帝時。濟濟多士，作民父母，遐邇一德，同思於理，則雍熙仁壽文化，豈其遠乎？載寓遊樂土，聞公撫凋瘵之民也善，故書宇下，以貽為政，或足文行佞，亦無取焉。自貞元二年夏五月，郡公名氏品秩，遷授雄劇，年代浸遠，亦列敘其次，使將來者覽之，端如貫珠也。五年八月十五日記。
錄事參軍之於郡縣，紀綱也，車轄也。綱弛則目疏，轄抗則載輸，政之成敗，亦繇是也。自漢魏以還，曆江左，郡有督郵主簿；國朝省掾主簿，複為錄事參軍。其於勾稽失，糾愆謬，省抄目，守符印，一州之能否，六曹之榮悴，必係乎其人也。其人強，其務舉，其人困，其務削，循名考實，豈容易哉！況潯陽古郡也，地方千里，江涵九派，緡錢粟帛，動盈萬數，加以四方士庶，旦夕環至，駕車乘舟，疊轂聯牆，威猛則騰口以飛訕，阿懦則腹非而生誚，重輕之得，尤難其人。隴西李尹少昌，切玉刜鍾之利也，恪勤強毅，當官而行。其於公家也，不掩善以蔽才，不隱過而貸非，不苛細以作煩，不闊略而破方，剛柔疏致，雅得其度。繇是官府有程準，案牘無留閑，遊我宇下，清風凜然。是時郡守李公，以巨鹿超異之政，來領此郡，內用六條，外理百姓，使人人門戶興行孝睦，井賦均一，然後從容郡閤，時與羽衣縫掖講黃老言，其餘枝葉節目，委於有司而不領。故李君得以息心奉法，上事牧守，下督寮吏，暢於中，發於外，人無間言也。夫士無貴賤，尊有道也，位無大小，觀有政也。苟素飧碌碌，俾躬處厚祿，雖多亦奚以為？是宜書錄事之美於壁間，聳善而儆不肖，蓋《春秋》之微旨矣。先是此庭此宇荒涼褻黷，端士不履。今前後有修竹，左右有廓廡，穆然清邃，皆自我焉。聊記述之，序遂以李君為首，亦所以重績而新廳也。
天時有晦明，人情有舒慘，或感瘁交構，鬱凝不發，非登高遠眺望，則無以疏達其氣，導衝和之性焉。藹藹襄陽，山水之鄉，徵南興峴亭之賞，賢王造北樓之勝，緬邈千載，遐襟一致，靜操其旨，得不根柢於是乎？然勢勝則同，制作乃異，請得本末而言之。先前之人，公舍之內，特達危榭，以瑰碩之材，樹窪雜之地左右蘙薈，顧視生熟，人莫能登，甚無光輝。我公懷之，思有所致。會異日官府無事，攜鄒生、枚叟之客，高步縱睹於城之墉，次於北隅，大獲偉地，公竟符曩意，據陴不去，元機一發，樓在吾目。由是振陳成新，拔卑為高，經營鼓智，才力什一，笑抃之下，峨峨橫空。襄人駭之，謂靈物佐助，不然者，何以不殫貨，不峻程，不罷民，而成不朽之績，容易若此之甚也？夏五月辛巳，公欲亟逞遐矚，亦既樂隻，為食肴酒，聚賓而登之。異其勢隱軫，氣崇融，上乘百雉，旁壓萬井，飛陛虹指，長檻雲截，陵昭回而永睇，關萬態之紛糾。楚山無際，漢水遠去，郢門商雒，微茫天外。當是時，大火炎炎，裏閈如燔，更簟驟盥，躁灼不解。及其燕也，即窈靄靜深，端和肅清，輕飆四來，衝闥動扃，座賓相顧，如在顥氣。況乎春之發舒，秋之泬寥，固不言而勝矣。壯而不侈謂之範，作而不費謂之智，登降有序謂之禮，享宴有惠謂之仁，道崇者聲輝，位大者物舉，搢紳君子，鹹謂為此樓與羊公峴亭不沒矣。若掘客土，斬異材，礱他山之石，奪齊人之力，肆浩蕩之觀，窮靡嫚之樂，實曰涼德，賈謗不暇，亦文者何述焉？野人鯫劣，備詳公明白這實，敬揚休休，為來者大猷。五年六月十五日記。
人之氣剛而直，靈而無方，欲其全也，唯其所養。故處卑陋則痾恙慘怛，而邪僻淫戾生焉；居高明則遐曠博大，而和平康樂生焉。其或將移誌氣，張耳目，聳形體，使百祥九德，沛然洋溢，台觀不作，孰為起予？是以我尚書劉公有麗譙之制，建嘉名者，其有旨乎？曰太乙五福，遊乎神宮之三年也。先是茲樓北向之廳也，穹崇宏敞，實惟古制。公之家每斷大事，行大宴，威儀四設，必在於是。搢紳籩豆陳乎上，麾幢鍾鼓羅乎下，雖庭階燦爛，誠則偉矣，而直視南墉，雲物悠然，蒼茫雉堞，若生遠思。以聰明斡材智，以光華照城壁，百堵之上，忽生飛樓，連甍遝栱，攢倚碧空，離坎之地，新陳對列，相與饒借，赫然公府。自下而望之也，若鼇山冠雲，蜃氣橫天，霓裳鶴駕，縹緲仿佛。及其登也，居顥氣之中，坐青霞之側，惝恍自顧，謂生羽翼。二江東注，萬井如畫，耳聞天語，目視鳥背，雲山嶔岑，山與雲齊，風從中來，肌骨淒淒。於戲！勝不終屈，必有伸也。天作蜀國，殆萬餘祀，前人厥陋，我能補之，恢賢豪之軌躅，成藩閫之雄觀，何其英特也。公涯岸氣業，傑出無侶，神用迅密，參乎化機。嚐以至公篤信，佐故太尉之幕，二十年矣，賓主神交，中無猜腸，薨落之際，以柄授手。居無幾，今天子雙旌千乘而褒寵之。熊羆井絡，實為天府，號令政化，風行雷動，自纓弁至於椎髻，鮐背至於稚齒，莫不冠帶其法制，飲食其恩信。曾未周歲，炎炎休聲，然後結構之興，出我餘力。況其新棟宇，重威容也；陳享宴，均慈惠也；肆觀覽，省風俗也；采謳謠，裨政教也；豈止窮歡娛，供視聽，臨江遲客，當宵待月而已哉！有部從事符載，揚盛跡，刻貞石，鎮梁益，使百世君子，知五福之巍巍也。
峰戀不巉峭，無以為泰華；院宇不嚴麗，無以為梵閣。此寺之有此院，猶頭之戴冕弁，目之懸眸子，有闕是者，謂之禺昂丈夫，其實誣之矣。蜀郡豪也，其民侈而誇者有之，其土腴而嘩者有之，偶得靜地、黃金以梯梵閣，據龜城、犀浦之間，背郭六七裏而遙，擺喧傲俗，已有真趣。及履吾之精院也，非天雲而高，非川澤而深，非江海而遠，非山林而靜，滿庭多修竹古樹，喬柯密葉，扶疏膠曷，其下向有茅齋洞。啟晨朝日出，光照屋棟，一聞鍾磬，焚香掃地，其心泠然也。亭午無人，經行林中，凡鳥不來，時聞天風，其形飄然也。沉沉子夜，清宵敻絕，唯餘皓月，鋪軒洞牖，其氣凝然也。夫人之神不靈者，耳目泥也，居處蕪也，思慮昏也。苟身棲清淨之域，目睇澄鮮之境，心遊寂寞之地，雖妄想有金城湯池之固，不得與吾為敵矣。餘為六塵組織，因於懺洗，嚐與一二善友，跳身此來，高僧達客，微言相誘，刹那之下，我得本性，況複主人棲處偃仰，動淹星歲哉。院主姓瞿氏，真釋種也，行業如主璧，標韻如鬆鶴，毗尼大藏，啟其關鎖，壇場之上，鬱有風稱。弟子以羸漏之質，入旃檀之林，自聞馨香，身意快樂，故書美以示於道流，欲使後之君子，遊其地，睹其文，明其人，知餘詞之不鹵莽也。丁亥歲正月辛卬，國家郊天之日也，試太常寺協律郎攝監察禦史符載厚之記。
郎州桃源桃花觀，南嶽黃洞元居焉。有弟子姓瞿字柏庭，年十四，太和未散，嗜欲不入，傲然懷厭世之誌。大曆四年庚寅歲，自辰溪來，稽首宇下，願蔭道域，廁役隸之末。仙師以慈物軫慮，遂許之。雖處童孺，給侍甚謹，在醜不弄，率性恭默。每旦暮仙師，修朝拜之禮，攝齋莊之色，焚香搥磬，叩頭擎跽，如臨君父，如是者積一二歲不衰矣。或往往獨行，入谿洞中，根究深處，信宿方返。仙師讓之，輒云：「偶造佳地，遭遇神聖，耳彙氣、草木、屋宇、飲食，使人澹然忘情，不樂故處。」因求願偕往。仙師曰：「靈仙之府，必在左右，然尚幼小，謂所至之地，不即爾也。」無何，有丹砂之役，領至襄陽市。闤闠之下，齊人浩擾，則瞑目不視，神氣醉泥，返至逆旅，通宵而後醒。問其故，捧手對曰：「太樸散壞者久矣，今之人圓冠方屨，以詐相尚，以利相市，餘所不堪。」方大駭其說，不敢以常仆仆之。其後數以前事請，仙師亦有意將逝，屬暑雨壞道，不得果去。
八年癸丑夏五月甲辰晦，正衣服拜訣於戶外，自言靈期逼近，難可留止，請自是往，至日月合於鶉首，複近於茲地焉。仙師少加撫愛，未即聽遣。室有同學道士朱靈辨者，恐童子精神懾懦，為妖邪所攻，將欲載丹筆符而禦之。童不懌，且多傲詞，雲他辰之相見，歲在降婁矣。庭際有大栗樹，遠人不過數仞，遂背行冉冉，從樹旁滅沒化去，有聲隆然，如風飄雷震。眾以為事出言妄，怪愕失次，馳告鄰落，茓四圍而索之，千崖沉沉，漠然無聲。洞西行一二裏，有巨蛇，威猛甚盛，自道中拖腹橫據，勢不得近。次至於東隅，見右足八指，羅印於地上，折弱筿八枝，縱橫插植，若誌冥驗之數，餘不複睹。
先是未潛景之日，割芝圃間，獲瑉石，圓大如五銖錢，朗瑩可愛，跪而授師曰：「此秦客所棄棋子也，幸加秘護，後有符契。」仙師、靈辨狀之不昧，惜向時之無斷，俛然發篋，複睹故物，其慚愧慕望者，可勝言哉！後經時，曾白晝假寢，輒幻罔而至，備申摳衣之敬，診其容態，但以承事尊上為疲耳，至於日者之約無替焉。
仙師以建中元年自武陵卜居於廬山紫霄峰下，古壇石室，高駕顥氣。載弱歲慕道，數獲踐履其域，話精微之際，得與聞此。太息良久，自感悟曰：神遠人乎哉？道遠人乎哉？夫瞿氏之子，受天之氣，生人之世，百骸六髒，非有卓然異色也，以一誠之誌，唯岩洞是慕，彼秦人之宅，尚得而往。況仙師遁跡空山，垂二十年，根之以渾元，守之以太和，遺肢體，冥耳目，息歸於踵，神舍於素，窈窈冥冥，中含至精，方將入天地之門，遊化初之原，磅礴萬物，不見其朕，豈遲鸞鶴之馭而滿其道歟？門人先往，而師資尚淹留塵世，天其意者以時人溺於膻腥，汩亂正氣，多劄瘥夭昏之患，使布陰德，大拯生命，符三千之數耶？弟子風波之民，不能自拔泥淖，繼芳金籍，徒以區區文字，紀其糟粕，不亦悲夫。然庶示於好事者，共為起予之地耳。貞元元年八月二十日，符載記。
南雍州地靈氣爽，號為雄勝，峴山漢水，環抱裏閈。東西主人有問於我，我或致讓其地，荊、揚、淮、楚之不侔也。繇是侍禦史張公得風景之高朗，依連帥之仁愛，遂此一廬，作為宅居。居有園，園在萬山東五六裏，檀溪西三百許步。南值漢高廟正相當，佛宮數四，舉岑巒邐迤，蒼蒼鬆檜，盡為庭木；前有名花上藥，群敷簇秀，霞鋪雪灑，瀲灩清波；後有含桃朱杏，的蔭靄，殊滋絕液，甲冠他囿。每天清雲淨，雨霽風息，山僧羽客，洎簪纓好事者，亟來從之。開軒設簟，耳目祛曠，煮茶摘果，動至酣樂。出門為人寰，宴居成山林，適自中得，萬累何遠。故公用是上才，草聞風聲，舊齒曩曹，翰飛青冥，令手操財賦之柄，心希夷之際，人謂官薄，我有浩氣，屈伸通塞頹如也。即西園之地，實張公營道之場也，是何棲心拔俗之遐曠也如此。載匡廬遁客，目遊履踐，故輒書眾美於素壁之上，使異日造辟疆者，遂用之為導雲。丁丑歲六月庚午，推曆者以為金畏火而伏之日也，符載厚之記。
雷霆風雨，蕩陽之積也；河海川穀，泄陰之凝也；樓觀台榭，宣人之滯也。天氣鬱則兩曜不明，地氣塞則萬物不生，人氣壅則百神不靈。我常侍李公，架崇岡，作新亭，導百骸，理七情，用斯義也。況斯郡也，翼軫之所照燭，江湖之所潀射，扼七城，控百越，地侔千乘，艘駕萬舳，王臣聘客，環至吾府，將有以省風而修好也。我有善地，不築不蓋，我有樽酒，不斟不酌，其將欲斂詩人《葛屨》之刺乎？甚不然也。先是東湖汗漫，與江邊際，秋潦備助，人憂為魚。故相齊公築塘以禦之，厭殺水勢，且便車馬，盡績則懋，為塗或微。而洪之民蓋累钜萬口，噫息雷動，噓氣霧散，繇是行裏者駢肩礙踵，不得周旋焉。我常侍作橋以張之，其修也可以發二矢，其廣也可以方兩軒，結構高標，揭蘖孱顏，白晝晴虹，東西竟天，恢裏閈之迫隘，通鄉遂之回環，千輪馳，萬蹄驅，渾渾浩浩，水流飆駭。盛矣哉，澤民利物如是其偉也。
公樂斯橋之豪大，慨斯橋之孤峙，常欲建亭卜勢，迭為光華。會春物含秀，嘯領賓從，亟來乎其上，相與牽率，履行而東，連岡萃然，橫我步武，以為茲地必答前誌，喜形於色，竦身而登之，即果若真宰以萬古之勝待我矣。平坳漏，削涯岸，鴻盤數仞，不知抔土，真天造也。公蹔紆密思，計校呈狀，萬材已構，他人不知。於是匠受令，吏受命，談笑眄睞而亭成。其望也神張，其登也形端，其高也渠渠，共邃也耽耽，橫四棟以燾奡，辟八扉而呀豁，飛廊連軒以翼翥，旁舍杳靄而雲合。然後回首永睇，從風開襟，當軒萬井，直視千里，西山邐迤，橫擁遼敻，占護蒼翠，古來無人，一朝此地，久歸我。每良辰嘉客，思有宴賞，輒具肴酒，其為歡娛。天晴日宴，湖光入座，寂寞虛徹，眇然四去，或無鳥過，不辨空水。於戲！牧鍾陵之民，五改火矣，首年而衣食富，二年而奸慝禁，三年而禮讓興，大抵以清淨惠慈為理本，剛明正直為化基，與民同欲，萬戶一令，遂用無事。裏中或謠曰：「李公不愉，吾何以居？李公不室，吾何以逸？」夫如是，即斯亭斯榭，士林君子猶以為固歟。異日捧飛詔，擁丹轂，霈然為霖，沃旱濡焦，彼之斑白童稚，徘徊於階墀軒闥者，即羊公之峴首，召伯之棠樹，謳歌思慕，尤在永久而不在茲日也。載嚐忝從事，重遊舊所，猥獲登踐，陋顏一開。顧茲盛美，瞽蒙有頌，然事光而材薄，多見其不知量矣。是亭居東湖之上，因請諡之曰「東湖亭」。
諸侯之封茅受土，荷天子心膂之寄者，有旌旗車服之盛，有生殺賞罰之重，宜有以鼓鍾池榭而張大之。況長沙大郡也，江山亙千里，道途控百越，有主人焉，有大賓焉，渾渾四來，擊楫摩軒，主人苟不以享宴觀遊而禮之者，即詩人以為褊，故我有東池之制焉。壬午歲，皇帝命禦史中丞楊公領湖南七郡之地。公方厚簡重，氣岸恢大，以文章禮樂，藻績德義，踐右史，曆文昌，登少常伯，朝廷之休聲茂績沛然也，以素望膺盛拜。故捧詔之日公卿賀，登車之日道路喜，下車之日童老慶。期月而苛細去，周歲而兵食足，三年而風俗清，即觀遊池沼之作，出於餘力矣。
先是佛廟之旁，有泉沚焉，陰流沮洳，不能措杯於其上。加以隙田數百畝，磽瘠滲漏，不產嘉穀，莞莎蒲稗，狼藉紐織。公以重價償僧而求之，僧滿誌也。於是相地形，鑒水路，掘卑壤，築高岸，盡東其勢，渟深注淺。公以美利侉铖而營之，民悅隨也。居是累月，池成。大水既瀦，長江❥❥平澄無邊，天空境明。一來闚臨，百骸以清，江湖思遠，著人襟靈。右有青蓮梵宇，岩岩萬構，朱甍寶刹，錯落青晝；左有灌木叢林，陰藹芊眠，不究幽深，四時蒼然，柯葉吟風，聲若哀弦；自北徂南，敻邈悠悠，鸛鶩鳧，差池淹流，太陽晨曦，金波瞑浮，氣象詭怪，恍惚瀛洲。湘西有山，黛色沉沉，或時無風，影墮池心。中間乃背城之局束，追風物之遐曠，盛嘯賓客，泛舟而遊。駐彩旌，動蘭橈，逍遙遠去，興隨趣往，縈涯繞嶼，不記沿溯。晤言始歡，間以壺觴，絲桐緣雲以淒切，羅綺從風而翠燦。有美一人，蛾眉嬋娟，綺袖自障，清歌采蓮，聲發波中，宛宛神仙。當是時，憂者泰，褊者曠，勞者逸，惛者爽，豁七情之底滯，蕩百靈之屙恙，豈比夫高陽習家之醉，同年而語哉？何長沙之卑濕，貽搢紳君子之慮也。
夫賢達之蘊才智也，不得其時，即騰陵宇宙，鼓鑄萬物。且茲地也，朝為蹄涔，夕為蓬壺，茫茫平地，波瀾在我。識者睹公之為事也，量細以度大，詳近以徵遠，伏知異日必能成天下之務，利天下之物，斡運元化，燮調正氣，致君雍熙，與咎夔為徒者，於此而見之矣。載頃年廬嶽，嚐辱公顏閔之顧，賀榮拜寵，自舊山以來，拂拭孱弱，屢陪遊泛。睹盛美而不書者，君子或以為闕也，乃抉謏才，頌賢能，以耀乎將來者也。
夏口至西南四百里，其山曰西塞，其鎮曰土洑。山鎮相距，可百餘丈，崖岸中斷，呀然摩霄，大江浩浩，橫注其下。其餘控荊衡，走揚越，氣雄勢傑，網連水彙者，蓋數千里。此天用設險於吳楚也，苟邊將不虔，化為豺狼，以一鼓之鐵，一丘之木，撐鬥鍵鎖，絕流東溢，則江介之勝，吞八九於鎮中矣。在昔僭吳偏宋，或攻或守，年代紛綸，莫可悉數。永泰中，代宗以董秦為淮西節度，是鎮隸焉。秦素凶戇，昧懵王度，乘先朝寬大之典，幸是地咽喉之固，雖無跋扈之誌，而多割剝之暴。至於士民工商，連檣如雲，必將沿於斯，氵斥於斯，主守者乃高其門閎，厲其威容，恣奸吏巧誣，聽部伍強丐，誤差毫厘，誘入罪地，輸其緡錢、魚鹽、丹漆、羽毛，小則半取之，大則竭索之，愁痛之聲，雷動宇內，小人君子，鹹謂為蠻貊之域。無何，李希烈自裨將驅除董秦，奪其兵柄，其土洑之民，方組織禍階，軍食不足，督索之酷，倍百前政。甲子歲，希烈大逆不道，皇帝震怒，命宗臣曹王皋肅將天威，詰誅暴亂，節制江西之事。春二月，王乞靈宗廟，一戰而克，故是鎮複歸於我。遠近皆輟涕為笑，句愉相賀，枯骸瘠體，脫去擔負。然否則傾矣，而未甚泰。元年夏四月，國家裂諸侯之地，俾大夫盧公藩壤沔鄂，以江蘄等六大郡屬之。車始至而沴氣肅清，令始設而軸轄滿盈，和始扇而魚鱉不驚，浹辰之下，舊染汙俗，鹹與保寧矣。昨野人出自山林，來謁上郡，帆次於檻側，卒不識禁，將不嗬問，無逗遛於時，無裒斂於貨。向至暮夜，則漁者唱，樵者和，蕩蕩然罷鳴柝吠犬之驚。於戲！昔登太行，摧輪之險，今踐通衢，如砥之泰，非所托遇仁賢，所守用德義，則孰能致此歟？是知王者之禦四海，得賢而治，失人而亂，諸侯之守封略，以德則固，恃險則亡，其猶影響耶？況大夫寬仁惠和，文武光明，存易簡為約束，萬夫知禁，倚誠信為政令，千里自化，變我澆俗，浸為貞淳。若察近以遠，則他日手持陶鈞，心運動植，嗤嗤橫目，知受其大賴矣。小子感前後之殊事，樂人庶之服悅，故為《保寧記》以獻，敢無愧詞。貞元景寅歲夏五月三日，山客符載記。
甲子歲，我王克蘄春之明年也，是時天子居梁州，丞相司徒勉出於陳留。逆豎乘是，遂為六合鯨吞虎踞，使宿賊杜少誠長短兵三萬，方將拔蘄取黃，濟江而南，至於五嶺，盡以天子之地懸自受署焉。春二月，逆師自穆陵、陰山、白沙三大關支下而進，威聲炎炎，如無枝梧。緣道邏守，已陷六七，我師洶然，少阻氣勢。王感慨激三軍，沉略通神明，以為是鎮地勝而險固，卒薄而孱弱，彼必知我，將銳誌而圖之，設伏眾，戎盡殪可也。乃命兵馬使伊慎傑帥驍悍四千人，銜枚宵入，張諸柵之卒，伏於莽間。賊裸❥來，以蝥弧偕登。於是中軍一鼓，萬夫雷呼，內兵乘高而唐突之，伏卒陵背而芟割之，紅旗拉風，長戟如倚，晨暮三接，朱殷谿瀆，獲馬牛百萬蹄，斬首數千級，其餘斃踣瘡痏，皚皚枕籍者。遂大築京觀，以為武功焉。由是氛霧蕩八方，日月麗大幽，凶醜懷締構，江淮完性命。江淮而南，父子夫婦無仆虜之患，皆一舉之力也。故自希烈亂常，天下擁兵之諸侯，議鴻勳茂績者，莫敢承風焉。先是包大夫佶司天下之賦，將自揚徂荊，萬檣峨峨，不得安動，繄我之捷，即陸驅車，水方舟，驚飆駭雲，集貢於天王。君子為我王之勳績也大，宜載太常，刊鼎銘，豈獨續簡素而已。載忝賓介，廁櫜之末，得備書事，揚公休聲。貞元元年七月二十日記。
大唐壬午歲，南陽張公宰上元之二年也，有甘露降於庭梧，瀼靄靄，如雨非雨者數日。縣大夫謙，不敢自道其美。胥徒洎邑之緇黃幼艾，以狀聞於連帥。連帥表奏於天子，天子嘉之，優詔寵答，煥然光曜。癸未歲，複降於庭梧。夏四月，餘自淮南罷去丞相府，將假道以歸，主人備勞餞之禮，遂盛於杯器以示予。予取前箸以嚐之，即薰喉淬齒，液不及咽，而腑髒塗然矣。輒自揣大化之精，而計之曰：夫天地無私也，至虛也，寂然不動，感而遂通。若禦物之心誠，萬人之氣和，為祥雲也，甘露也；或禦物之心淫，萬人之氣冤，為繁霜也，苦雨也。動於此，形於彼，自開辟至於茲日，無他理矣。夫如是，張公之政，徭賦調歟，倉廩實歟，風俗厚歟，人民樂歟。不然，則何嘉祥元貺鍾於邑也如此？繇是言之，二千石至於六百石，主有土之教化，操生人之性命，正即為禎祥，邪即為妖沴，得不嚴心直誌，靜操理本，上答神明之旨乎？茂宰之時政也。張君名集，某郡某裏人也。其餘風猷義行，存乎碑頌，此不書。甲申歲十月一日記。
