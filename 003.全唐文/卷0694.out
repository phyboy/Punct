元裕字景圭，渤陽人，始名允中，大和中改今名。第進士，元和中累擢尚書左丞，出為宣歙觀察使，入授吏部尚書，拜山南東道節度使，封渤海郡公。卒年七十六，贈尚書右僕射。
伏以天下三司監院官帶禦史者，從前謂之外台，得以察訪所在風俗，按舉不法。元和四年，禦史中丞李夷簡亦曾奏，知監院官多是台中寮屬，伏請委以各訪察本道使司及州縣有違格敕不公等事，罕能遵行。歲月既久，事須振起，伏請自今以後，三司知監院官帶禦史者，並屬台司，凡有紀綱公事，得以指使。
臣伏聞傳說，官中捕捉造妖徒黨，在外人情洶洶，深所不安。恐涉詿誤之嫌，或爰愛憎而起。況事出軍鎮，未經台府。鹹懷斯懼，遞不保生。滋蔓儻深，為患不小。今切在早去枝葉，不遺蔓延。嗚呼！如事係軍人，即委軍中推勘；如名該百姓，宜從府縣鞫尋。冀各盡情，免稱冤死。臣伏以當聖代，不宜有陷平人。如罪狀昭然，始可從法。其間輕重，須有等差。臣竊知陛下近對法官，必將訪獄。臣伏想此際官吏，豈能直言。如能直言，即皆戴胄之守職也。且鏃不在有司推劾，法官亦焉得細知。伏以陛下愛育生靈，不欲一物失所。此則事關刑戮，不可輕易處置。臣深慮旦夕詔下，忽有冤人。既當發生之時，切要審令詳覆。成陛下好生之德，契前哲恤刑之心。伏請重敕法司，再令疏理。豈惟全其大體，冀不紊於刑章。
夷簡字易之，鄭惠王元懿四世孫。以宗室子始補鄭丞，棄官去，擢進士，中拔萃科。元和時檢校禮部尚書山南東道節度使，徙帥劍南西川。貞元十三年召為御史大夫，進門下侍郎同中書門下平章事，出為淮南節度使，進太子少師分司東都。卒年六十七，贈太子太保。
應給食實封官，自貞元十三年已後，節度使兼宰相，每百戶給八百端匹，若是絹，更給綿六百兩；節度使不兼宰相，每百戶給四百端匹；軍使及金吾諸衛諸軍大將軍，每百戶給三百五十端匹。至貞元二十一年七月六日敕，應食實封，其節度使宜令百戶給八百端匹，若是絹，兼綿六百兩。伏以食封本因賞功，封之多少，視功之厚薄，不以官位散要，別制等差。其節度使兼宰相，請準舊例，餘節度不兼宰相，準貞元二十年已前例處分。
紳字公垂，潤州無錫人。元和初進士，穆宗朝拜戶部侍郎，開成時為宣武節度使。武宗立，徙淮南，入為兵部侍郎同平章事，轉中書侍郎，守右僕射門下侍郎，封趙國公，出為淮南節度使。會昌六年卒，贈太尉，諡文肅。
松之生也，於岩之側。流俗不顧，匠人未識，無地勢以衒容，有天機而作色。徒觀其貞枝肅矗，直幹芊眠。倚層巒則捎雲蔽景，據幽澗則蓄霧藏煙。穹石盤薄而埋根，凡經幾載；古藤聯緣而抱節，莫記何年。於是白露零，涼風至。林野慘栗，山原愁悴。彼眾盡於元黃，斯獨茂於蒼翠。然後知落落高勁，亭亭孤絕。其為質也，不易葉而改柯；黃為心也，甘冒霜而停雪。葉幽人之雅趣，明君子之奇節。若乃確乎不拔，物莫與隆。陰陽不能變其性，雨露所以資其豐。擢影後凋，一千年而作蓋；流形入夢，十八載而為公。不學春開之桃李，秋落之梧桐。亂曰：負棟梁兮時不知，冒霜雪兮空自奇。諒可用而不用，固斯焉而取斯。
妙為曲者暢於情，樂為心者和於聲。微至儀之難象，因貫珠而強名。豈不以符雅正，契虛盈。聆纂纂之音，無遺曲折，體累累之狀，取象圓明。方其咀宮商，激誌氣，雖直已而成善，亦導和而為貴。當發德詠功之際，侔照乘之聯輝。在一唱三歎之時，若呈祥而聚緯。其聲既全，其質彌元。發皓齒而潛融熠熠，隨雅調而暗轉連連。間赤水兮虛瑩，異滄海兮孤圓。動白雪之聲，初疑剖蚌。度元雲之曲，終類投泉。是知善臻其極，喜可以飾。不煩不體，乃端乃直。赴於節，意的爍以交光。盛於文，想瑩煌而化色。懿夫歌以心而虛受，珠以元可久。表於直而不表於邪，貫於心而不貫於手。其奏也乃生於自然，其闋也複歸於無有。掩抑虛徐，溫如如。誠激揚而導誌，諒璀璨而澄虛。所以表和平，所以類輝煥。春為罔象之得，綠水乃驪龍之玩。知音者誠審其無象無形，而不知音者徒謂其有條有貫。且道以物而相符，事有類而形殊。擇其善者，騰光於瞬息。去不善者，匿曜於斯須。吾將激流徵，習綿駒，精於曲，喻於珠。庶賞善而不昧，比至寶以無渝。
門下：王者統馭萬宇，緝熙庶政，必有文武全器，柱石之臣，出壯藩嶽，入和台鼎，使其效彰中外，聲播華夷，所居而人心自寧，所蒞而軍令自肅，克是任者，其惟至公。開府儀同三司守司徒兼中書令上柱國許國公食邑三千戶韓弘，受天地凝粹之氣，得山川崇深之靈，厚其體而莊其容，虛其心而宏其量。早洞戎韜之略，久膺節制之權，隱然大梁，克有成績。及功宣蕩寇，誌展勤王，懇申戀闕之誠，竟遂來朝之禮，位高百辟，榮冠一時，恩極而愈恭，名光而益勵。朕方欲樹以垣翰，仗乎賢，乃眷關河之首，實惟股肱之郡，自昔重寄，無非元勳，是用命以上公，複茲雄鎮。於戲！頃居東夏，父子偕分閫之榮，今處近郊，伯仲並登壇之貴，道苟積於忠實，顧何愛於寵章。往惟欽哉，副我明命。可守司徒兼中書令河中尹充河中晉絳慈隰等州節度觀察處寘等使，散官、勳、封如故。主者施行。
據《六典》：隋寘諫大夫七人，從四品上。大曆二年，升門下侍郎為正三品，兩省遂闕四品，建官之道，有所未周。《詩》云：「袞職有闕，仲山甫補之。」周漢大臣，願入禁闥，補實拾遺。張衡為侍郎，為居帷幄，從容諷諫。此皆大臣之任。故其秩峻，其行重，則敬其言而行其道。況謇諤之地，宜老成之人，秩未優崇，則難用耆德。其諫議大夫，望依隋氏舊制，升為從四品，分為左右，以備兩省四品之闕，向後與丞郎出入迭用，以重其選。又禦史中丞為大夫之貳，緣大夫秩崇，官不常寘，中丞為憲台之長。今寺監少卿、少監、司業、少尹，並為寺署之貳，皆為四品，中丞官名至重，見秩未崇，望升為從四品。
南宮六曹，皆有職分，各責官業，即事不因循。近者戶部度支，多是諸軍奏請，本司郎吏，束手間居。今後請祗令本行分判，委中書門下簡擇公幹才器相當者轉授。
得戶部儀，請罷秦中百役，專務農計，其人可止。關東轉漕長吏云：「兵滿近郊，農人未複，恐不足支國用。」又甲與乙俱獻書，甲請複象刑，云「行之已久，人必自化」，乙請複肉刑，云「三代舊法，所活甚多」，大理議俱不中。
四徵不庭，錢穀是貴；百王所切，刑法其難。將哀挽粟之勞，同舉赭衣之論，顧茲建議，惟彼獻書。職勞不來，既有東人之歎，惟命難繼，永瞻緹縈之感。豈擢發之未允，何次骨之攸聞？澶漫胃川，曾莫顧其千畝；刻深秦法，且不愧於多端？應緣兵未解鞍，衣迷祓襫，人猶拔劍，法異墨幪，計必平均，不應瘠魯肥杞，令資禁止，何必噬膚刖足。況國家儉嗇寡欲，好生惡死，永懷其禍，每捐無益之功，尚愧論兵，豈命有司之殺。職由是舉，合量出入，德用不擾，當測淺深。減功卹勞，既令戎祀能紀；揆今酌古，必使憲章不墜。三輔長吏，不牽複於所司，千代宏綱，兼行之於聖日。
追昔遊，蓋歎逝感時，發於淒恨而作也。或長句，或五言，或雜言，或歌或樂府、齊梁，不一其詞，乃由牽思所屬耳。起梁谿，歸諫署，升翰苑，承恩遇，歌帝京風物，遭讒邪，播曆荊楚，涉湘沅，逾嶺嶠荒陬，止高安，移九江，泛五湖，過鍾陵，溯荊江，守滁陽，轉壽春，改賓客，留洛陽，廉會稽，過梅裏，遭讒者再，賓客為分務，歸東周，擢川守，鎮大梁，詞有所懷，興生於怨。故或隱顯不常其方，冀知者於異時而已。開成戊午歲秋八月。
如來以萬門萬行，普示群生，隨其性根，用假方便。水月觀象，萬泉俱鑒，識真如者，知非在水；慧燈傳照，百千同朗，識佛智者，知燈在覺。是以如來開三乘諭，演菩提旨，傳十二輪，度生死海。是經之要妙，諸佛之心印，卷舒萬法，彰示凡聖，信解得入，入為真諦。無我無我，無為無為，無生無生，無滅無滅。諸佛如來，不以寂滅自樂，無生自處，故理生滅，以示群迷，入煩惱中，解眾生縛，入有相中，示眾生滅。是以諸佛如來，以一切眾生煩惱苦海、無明罪垢為解脫方便，故經有火宅、窮子，以宏法諭。有眾生，有煩惱，離煩惱即諸佛，有煩惱即眾生。煩惱蓋纏，不知明覺，如寐如病。佛為解寐療病，眾生昏業，不能解釋，故如來廣清淨教，開是經典，用曉迷愚，以示方便。聞是經者，發菩提心，持是經者，入如來智，一禮一敬，皆資勝因。刻於貞廠，瞻仰常睹，表佛慈旨，無言現言，刊諸蓮宮，永乘福慧。太和六年歲在壬子七月既望缺之二日書。
濠城之西北隅，爽聳四達，縱目周視，回環者可數百裏而遠。盡彼目力，四封不閱，嚐為廢墉，無所佇望。郡守彭城劉君字嗣之理郡之二載，步履所及，悅而創亭焉。豐約廣袤，稱其所便，棟士梯陛，依墉以成。崇不危，麗不侈，要以列賓筵，可以施管磬。雲山左右，長淮縈帶，下繞清濠，旁闞城邑，四封五通，皆可洞然。太和七年春二月，紳法鏵東洛，路出於濠，始登斯亭，周目四矚。美乎哉：台視和氣，夏日居高明，秋以閱農功，冬以觀肅成，蓋君子布和求瘼之誠誌，豈徒縱目於白雪，望雲於黃鶴？庾樓夕月，峴首春風，蓋一時之勝爽，無四者之眺臨。斯亭之佳景，固難儔儷哉！淮柳初變，濠泉始清，山凝遠嵐，霞散餘綺。顧餘嚐為玉堂詞臣，筆硯猶在，請書亭表事，刻石記言。癸丑歲建卯月七日，趙郡李紳書。
自造父、劉累歿，豢氏不副，龍不複擾，隱去莫狎。往時見，史必書誌。代以目識者寡之，故工得以詭亂形狀，神其變化，彪炳五色，逾遠真像。蓋上飛於天，晦隔層雲，下歸於泉，深入無底，考之丹青，難以徵驗。好事者張其畫以示群目，觀者或駭，疑得其狀。長洲令廳北廡有畫蛟龍六焉，元素異鱗，狀殊質怪。驤首拖尾，似隨風雷，乘櫨薄楣，若軼雲雨。燕省懼棲其上，螻蟻罔緣其側。目視光射，瑩無流塵，伸盤逶迤，如護榱棟。每飛雨度牖，疏雲殷空，鱗鮮耀陰，顧壁疑拔。誌其側曰：「僧繇弗興之舊度模之。」不知何人也。二工圖龍，天與幽思。今是壁指遠異代，繼之圖法，無謝於二子，而名漏不傳，詢於耆人，亦絕傳記。茂宰博陵崔君據始命餘述，舉丹素實驗，附邑書末簡，庶乎後數百年，棟宇斯變，龍亡其像，而事刻編簡，繇昭昭然。時貞元癸未歲秋七月記。
會稽地濱滄海，西控長江，自大禹疏鑿了溪，人方宅土，而南岩海跡，高下猶存，則司其水旱，洪為雲雨，乃神龍之鄉，為福之所。寺曰龍宮，龍剡之界靈芝鄉嵊亭裏，地形爽塏，林嶺依抱。刹宇頹毀，積有年所，自創寘基，三徙而安此地，像儀消化，鍾磬不揚，堵波已傾，法輪莫轉，老釋修真，持誡茲寺，護念常啟，願興伽藍，而負月屢遷，物力無及。貞元十八年，餘以進士客於江浙，時適天台，與修真會於剡之陽。師言：「老禪有念，今茲果矣。後當領鎮此道，幸願建龍宮，以資福履。」餘以為孟浪之詞，笑而不答。師曰：「星歲有期，愚有冥告。」臮元和三年，餘罷金陵從事，河東薛公平招遊鏡中，師已臥病，而約言無易。太和癸丑歲，餘自法鏵洛陽承詔，以檢校左騎省廉察於茲。歲逾再紀，而修真已為異物，龍宮棟宇將盡。命告墳塔，因追昔言，遂以頭陀僧會真部領工人，將以蕆事。餘以俸錢三百貫❥❥監軍使毛公承泰亦施焉以月俸，俾從事僚吏，鹹同勝因。閭裏慕仁，風靡爭施。子來之功力雲集，清涼之蓮宇鬱興，浹旬而垣墉四周，逾月而棟幹連合。煥矣真界，昭乎化城，擇靜行僧居之，以總寺事。因具香饌，告誠法王，上以資我後無疆之祚，次以資神龍水府之福，以名寺之功力，為祐靈之顯報。一雨之施，潤洽必同，佛言龍王心力所致。七郡山澤，城邑萬人，介福所安，翳我龍德。是用回此法力，永資泉宮，僧齋護念，常為仰答。餘固不敢以修真之言自伐，俾竭誠以為人，刻石記言，於寺之刹。銘曰：
滄海之隅，會稽巨澤。惟禹功力，生人姓藉。土壤山嶴，濱海之東。溟漲空闊，邈秘龍宮。貝闕難知，珠宮莫測。雲雨交昏，深沉不隔。聞法必聽，依佛必降。豈騰溟海，亦化長江。既資勝因，為龍景福。節宣風雨，以成播育。撞鍾以告，三界必聞。惟爾龍室，昭昭不昏。我昔麻衣，有僧傳言。斯人已亡，斯言不泯。敬報前誌，以垂後功。建飾儀相，昭明有融。普利群生，罔資己力。琢磨記言，垂示無斁。
賢動千佛，生於後世，法輪遞轉，應現隨相，或國王大臣，宰官居士，降生有地，不以色相。故如來言：「以色見我，以音聲求我，為行邪道。」不以金色瑞相，蓮花化生，降胎示報，以潛靈聖。上人姓唐氏，生於邑之安吉。母梅氏，奇孕而夢協靈祥，在娠而不茹葷血。既生能言，不為戲弄。未齔之歲，思求佛乘，發念《法華》，三月通貫。傳梵音於性稟，精護念於神契，經聲一發，而頑鄙革心，晝集夜持，而七部圓滿。音聲從容，指顧閑雅，雖捷口利辯者，皆隨慕念。及登戒之歲，僧儀首冠，西遊長安，祥風達於函關，瑞相通於帝夢。上人以持經為國，指闕請見，肅宗皇帝召對禁中。上拱而歎曰：「昔夢吳僧，口念大乘，五光隨發，音容宛若，協我嘉徵。」因賜名曰大光，以瑞唐姓。肅宗元年降誕之辰，會齋於定國寺，因賜上人墨詔，許以天下名寺持意往者住持，令內臣趙思溫送於千佛寺持經道場。經四七日，而吳音清亮，常達聖聽。上異其事，令高力士以宣諭焉。
後居藍田精舍，先期而寺僧夢天童來降，稱曰：「大光經聲，達於峰頂。」師既晏坐，自見神手從天而降，拊光之心。師乃憶先達抱玉大師，常誌師言，令高法音，當有神輔。夕夢神僧乳見於心，命光口飲。自是功力顯揚，神形不勞。尋山探幽，偶墜窮穀，龍泉莫測，淪溺其間，心靈了然，無所惑亂，因以本經多寶塔為誠，願持十萬遍，恍然出泉，若有神捧。後詔住資聖寺，大師以慈親在吳，未答慈力，表乞歸養，恩未許還。猶係煩惱之念，遂生無妄之疾，策蹇強力，將投於泉。驢伏不前，群烏拂頂，心既時覺，疾乃遂瘳。昔如來雙鵲巢頂，而定慧堅明，大師群烏摩首，而煩疑解脫。乃以寶軸加飾，首戴《法華》，於千福寺行道，日夜候命。有詔許還，遂止烏程，崇修寶塔，日持《法華》偈，以成往願焉。
永泰元年，浙西廉察使韋元輔表大師為六郡別駕道場將念大首。大曆癸丑歲，文忠公顏真卿領郡，餘先人主邑烏程。餘生未期歲，乳病暴作，不啼不覽者七辰。師至，命乳母洗滌焚香，乃朗念《法華》，至《功德品》，遂起席而坐，拱而開目。師飲以杯水，遂命乳哺，疾乃隨愈。大師視而笑曰：「汝何願返之速乎？」 因以法師易餘幼名。貞元中，餘甫弱冠，再遊霅上。舟泊之次，大師佇於溪側而笑，戲拊如兒童焉。餘為州將飲醉於館，大師引宿於道場。夜分將醒，白光滿室，朗然如晝。睹大師晏坐，妙音方闡，若開毫相。經音既息，光亦隨斂。餘是年西邁，磁大師於法筵，撫餘頂曰：「爾得徑山之言，我則無以為諭，行矣自愛。去留有時，空王教平等者護念。」大師於永貞元年十二月黑月既夕，示滅於法華寺之經院，獸號鳥墜，山林驚振，異香飄馥，三日不息。是日告刺史顏防善曰：「去矣人世，無牽夢泡。」
大師熙和暢達，無入不得，隨機見教，經行無閡，維摩詰之儔也。知機洞如，藏往察來，默而不顯，晉寶公之倫也。經通梵界，瑞降天童，靈相神光，照融顯見，曇上人之徒也。大哉明德，慈悲護世，通異相於王宮，示法輪之寶重，昏外識於黎庶，懼色相之迷妄。是以居若長橋，動如浮雲，隨鷗自親，入獸不亂，一衲四十歲，無浣濯而居常香馥，一飯七十載，資禪悅而膚體溫然。餘遭大師留駐於世，而不睹大師寂滅之日，年逾耳順，昏寄塵勞，無法舸以濟河，悲火宅之迷室。忝門徒者，追書梵宮，時予烏台舊僚天官郎敬君守郡吳興，寄言刊石。銘曰：
多寶如來，聞經誦塔。牟尼闡教，以宏正法。受持三世，以成賢劫。或降忉利，或生人天。金相不顯，真如默傳。明燈繼焰，水月分圓。示抱全德，資於上賢。體實戒珠，心惟法鏡。懷寶不迷，含光不競。希夷要妙，法凝清淨。發諭開蒙，藏機匿聖。瑞協皇夢，功致天童。聲宣梵界，響達宸聰。降靈神手，捧溺龍宮。跡隱三昧，心符六通。金粟分身，普賢弛象。譬喻言辭，光明顯相。仁滋一雨，功歸無量。法性天高，慈門海曠。我昔嬰兒，迷蒙疾痼。靡日沉魄，返年師駐。梵音耳聽，神光目睹。白馬先鑣，迷津莫溯。鼓音已息，慈雲不浮。寶樹摧華，祥泉涸流。稠林喪斧，苦海沉舟。色相歸空，法身無際。莫測往來，誰分顯晦。三表闡仁，深乎晏諦。
敦實，憲宗朝為沂兗觀察副使。時觀察使王遂以慘刻臨下，裨校王弁因眾怒為亂，敦實及於難。
積薪如之何，伐自中野；藏用如之何，俟夫爨者。當就燥而未及，固不材而見舍。我盈彼竭，在浸浸以增高；顛之倒之，信多多而益寡。來因高岡之上，徙殊曲突之下。知附勢之足貪，兼微光而是假。原乎瞻彼林薄，爰發條枚。綢繆既束，負荷皆來。始交積以發地，俄重疊而如堆。顧遇何期，亦有含音之器；操持儻用，豈無束溫之才？匪伐柯於林下，疑設燎於庭隈。入用雖慚於散木，待燃未怯於死灰。幸薰灼之可近，惟掄擇之所裁。必能揚大君之光，資烹飪以調味；豈徒發太守之化，祈澍雨以禳災。觀其疊跡連牆，攢形內向。功成執熱，化歸炎上。催發生於庖人，廢全模於梓匠曾不知從橫長短之術，成結構高卑之狀。犬牙交列，未失本枝之形；蠅翼巧成，猶蓄運斤之望。豈徒分強幹弱枝之義，留錯節盤根之餘。異掄材而晉用，似橧巢而夏居。幸爝火未熄，與獸炭焚如。無之實難，鑽燧者於茲待乏；雖欲勿用，和羹者焉能舍諸？古人懲用賢之乖，喻積薪為偶。奚自我而爭先，反忽焉而在後。念采掇之所在，顧高下而何有。倘堅貞之可求，庶有心而不朽。
冠卿字子軍，青陽人。元和二年進士。母喪廬墓，隱居九華少微峰。長慶三年，御史李仁修舉孝節，召拜右拾遺，辭不受。
九華山古號九子山，崛起大江之東，揖灊廬於西岸，儼削成於天外。旁臨千餘裏，高峰峻嶺臣焉，連岡走隴子焉。自元氣凝結，幾萬斯年，六朝建都，此為關輔。人視山而天長，山閱人而波逝，其間聖後賢臣，歌詠疊興，言不及者，茲山屈焉。開元末有僧檀號張姓，自群舒至，為鄉老胡彥請住，廣度男女。時豪所嫉，長吏不明，焚其居而廢之。
時有僧地藏，則新羅王子金氏近屬，項聳奇骨，軀長七尺，而力倍百夫。嚐曰：「六籍寰中，三清術內，惟第一義，與方寸合。」落發涉海，舍舟而徒，睹茲山於雲端，自千里而徑進，披榛援藟，跨峰越壑，得穀中之地，麵陽而寬平，其土黑壤，其泉滑甘，岩棲澗汲，以示高潔。曾遇毒螫，端坐無念，有美婦人，作禮奉藥云：「小兒無知，願出泉補過。」應視坐石，石間潗[A16C]，時人謂九子神焉。素願寫四部經，遂下山至南陵，有俞蕩等寫獻焉。自此歸山，跡絕人裏。
逮至德初，有諸葛節等自麓登峰，山深無人，雲日雖鮮，明居惟一，僧閉目石室，其旁折足鼎中，惟白土少米，烹而食之。群老投地號泣：「和尚苦行若此，某等深過。已出泉布買檀公舊地，敢冒死請大師從之。」近山之人，聞者四集，伐木築室，煥乎禪居。有上首僧勝諭等同建台殿，楩楠豫章，土地生焉，斷而斫之，武夫琪瓊，不求他山。肆其磨礱，開鑿溪澗，盡成稻田，相水攸瀦，為放生池。乃當殿設釋迦文像，左右備飾，次立朱台，掛蒲牢於其中，立樓門以冠其寺。丹素交彩，層層倚空，岩戀隊起於前麵，鬆檜陣橫於後嶺，日月晦明以增其色，雲霞聚散而變其狀，鬆聲猿嘯，相與斷續，都非人間也。建中初，張公嚴典是邦，仰師高風，施舍甚厚，因移舊額，奏寘寺焉。
本州牧賢者到寺嚴師之敬，江西估客於雲外見山，施帛若干匹，錢若千緡，焚香作禮，遙以祈祐師廣德焉，況親承善誘，感悟深哉。旁邑豪右，一瞻一禮，必獻桑土。豈諸牧不合禮焉，富商大族輕其產哉？道德感也。本國聞之，相與渡海，其徒實眾。師憂無糧，發石得土，其色青白，不墋如麵。夏則食兼土，冬則衣半火，無少長畬田采薪自給。中歲領一從者，居於南台，自緝麻衣，其重兼鈞，堂中榻上，惟此而已。池邊建台，厝四部經，終日焚香，獨味深旨。時年九十九，貞元十年夏，忽召眾告別，罔知攸適，但聞山鳴石隕，感動無情與？將滅，有尼侍者來，未及語，寺中扣鍾，無聲墮地。尼來入室，堂椽三壞。吾師其神歟？趺坐函中，經三周星，開將入塔，顏狀亦如活時，舁動骨節若撼。《金鎖經》云：「菩薩鉤鎖，百骸鳴矣。」基塔之地，發光如火，其圓光與？
佛廟群材締構，眾力保護，施一金錢，報一重果，下為輪王，上登聖地。昔有護法良吏，洎施一僧、檀越等，具刻銘於石。士疾歿代不能立殊績以濟眾，又不能破餘財崇勝因緣，啄腥膻，顧兒婦，生為人非，死為鬼責，悲哉！時元和癸巳歲，餘閑居山下，幼所聞見，謹而錄之。孟秋十五日記。
承宗，成德軍節度使贈司徒士真子也。士真卒，嗣領節度。吳元濟反，承宗上書請宥，又遣盜殺宰相武元衡，數出兵掠鄰鄙。詔削官爵。吳元濟誅，承宗懼，求入侍。恩許自新，復官爵。元和十五年死，贈侍中。
臣頃在苫廬，綿曆時序，恭守朝旨，罔敢闕違。複奉詔書，令獻州郡，迫以三軍之勢，不從孤臣之心。今天兵四臨，王命久絕，白刃之下，難避國刑，殷憂之中，轉積釁隙。中由盧從史首為亂階，興天下之兵，生海內之亂，既不忠於國，又不孝於家。當其聞父之喪，已變為臣之節，迫脅天使，瀆紊朝經。而乃幸臣居喪，敗臣求利，上敢欺於聖主，下不顧其死親，矯情徒見於封章，邪妄素萌於胸臆。今構禍者已就擒獲，抱冤者實冀辯明。況臣之一軍，素守忠義，橫被從史離間君臣，哀號轅門，痛隔中外。伏冀陛下以天地之德，容納為心，宏好生之仁，許自新之路，順陽和而布澤，因雷雨以覃恩，追念祖父之前勞，俯觀臣子之來效，特開湯網，使樂堯年。
