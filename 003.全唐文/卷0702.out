右，緣王茂元雖是將家，久習吏事，深入攻討，非其所長，訪聞東畿自聞狂寇侵軼，尚未安定，茂元縱得痊複，且要留鎮河陽，行營諸軍，須便有所委，茂元疾雖加重，朝廷亦免他虞。前月二十九日延英麵奉聖旨，亦以兩道節度同在一處非便。臣等商量，望授王宰兼行營諸軍攻討使。如蒙允許，望加劉沔、張仲武招撫使，例降黃敕處分。未審可否？
右，訪聞冀氏去潞州最近，才二百裏已下，於此進兵，最當要害。翼城亦是大路，須備賊奔衝。石雄雖兵數已多，終是分張處廣，❥須初允所請，方可責其成功。今緣西備蕃戎，邊鎮不可抽減，向東抽發，又不及幾。訪聞奏事軍將張宏慶云：「陳許、徐泗兵初到行營，軍外子弟有一萬人已上。」緣未有戰陳，聞不得已稍卻歸本道，今猶有少壯堪充戰卒五六千人，皆是父子兄弟，人心齊一，臨時使用，絕勝諸軍。冀氏去賊最近，石雄又至驍勇，假其兵力，事必速成。陛下方集大勳，不可更惜小費，臣等商量，望賜石雄、義逸詔，令與陳許、徐泗軍外子弟各召二千人，並須揀少壯有武藝堪入戰陣者充，仍望約陳許長行制度支權給衣糧，徐泗緣有醬菜，望以兩處兵馬皆在行營，事體須同，不可獨給。如蒙允許，望速賜詔示。
右，臣等昨於延英奏，請降中使問薄仲榮：生口四十人內，幾人是赤頭郎。聖意以元逵之故，不欲更問。臣等商量，緣薄仲榮是賊之心腹，必盡知謀計，終要遣使出城，勘問賊中兵馬多少，諸界布置防備何處，今欲入兵，何處最當要害，兼問賊中人情，還思歸順否，直對鎮州押衙軍將，仔細勘問，不要回避，必得事情，因此不妨便知生口赤頭郎數。元逵知勘赤頭郎、賊中事宜，必不疑慮。因此兼勘河陽、魏博出口，以此參驗必知。未審可否？
右，伏以殘寇未平，須廣求良計，臣等苟有所見，則合上聞。遠則韓信，近則李靖，皆臨列免死，後立殊勳，忽有其人，亦不可料。望令勘事中使宣聞，如有奇計秘能，必取劉稹，或可以反間，令自相梟戮，及能計計取彼州縣，兼招得都頭者，並仰速具事由聞奏。如計畫明切，便堪施行，即貸其死命，令於諸軍敕命。不妨有可采錄，或助戎功。可否之間，在於宸斷。
右，緣王宰兵已深入，須取澤州，又恐賊於萬善向東衝突，須更克期齊進。正月六日，並是良辰，一日雖是歲首，亦合軍機。緣軍在行營，歲日與常日無異，賊中有州縣村閭，隨分必須作歲，乘其無備，必易成功。其兩日伏在聖明裁定。戎事尚密，所降中使，望計行程，令取事前兩日到行營即待。又恐賊中困蹙，即自有變，望密詔王宰、石雄、義忠等，聞彼有變，便須星夜兼進，先差專使與彼大將書，具云：初經變革，須得王師應接，以安人心，兵馬並不入潞州，隻在三數十裏內下營，並不驚擾村閭，即當秋毫不犯，直須待立功軍出潞州，新節度使入後，處置大段公事了，方得抽軍。其元逵、宏敬，緣隔山東，又恐漏泄此意，並望不賜詔示。如蒙允許，望付翰林各賜詔處分。
右，臣等得李石狀報，劉鎮潛有款誠。伏以王師壓境，已是六月，賊軍累經侵軼，頗肆猖狂，今事勢窮困，人心思變，因此請命，冀逭靈誅。望詔李石且與李恬書，不得雲已與奏聞，但遣將兵屬直界首，方敢上聞，以此邀之，更觀旬月。仍望詔元逵、宏敬、王宰、石雄，便令齊入，切料旬朔之內，必有變生。今饋運之費，計至春末並足，如二月以來，尚未殄滅，然後議納其款，事亦不遲。如蒙允許，望付翰林各賜詔處分。
右，臣德裕得忠順狀，請自至界上，親臨賊營，專看事機，首為撲滅，緣當道軍馬數少，請軍馬一二千騎。臣等商量，緣可汗移營，已近振武，忠順勇於戰鬥，必可指蹤。河中地閑，馬軍有朔方舊法，都虞候❥川防戎，臣素所諳知。望發馬軍五百騎，令王縱部赴振武，取忠順指揮。今當回鶻衰殘，亦要及時驅逐，事有應變，不可憚煩。仍望賜絹一千八百匹，內三百匹充職掌人優賞，以戶部物充，度支差綱發遣，兼望令中使送。如蒙允許，望付翰林賜詔處分，兼詔示忠順、守誌。其賜忠順狀，謹遵連封。未審可否？
右，臣等近訪聞賊中之計，隻待林木陰合，以老王師，如此遷延，必恐過夏。伏見元和中憲宗緣淮西久未成功，遣尚書右丞許孟容至行營宣慰，令麵詰責光顏、重允，累取光顏等及大將以下狀，皆請一個月內並賊，自後不敢逗留，累破大城柵。憲宗又令梁守謙往，遂破郾城，續令裴度去，竟破淮蔡。去秋李回唯至魏鎮兩道，王宰、石雄並未有制使宣慰。臣等商量，望令李回至天井、冀氏宣慰，兼取王宰、石雄及諸軍都頭、兩道大將等狀，令具破賊期聞奏。如蒙允許，望令乘遞早發，未審可否？
右，緣安義節管沙陀兵馬三十餘年，蕃人之心，最尚仇怨，戰陣之際，固難堤防。李丕既不主兵，無以自衛，且令在州綏緝，應接石雄，行營每欲進兵，與其謀度，不妨理郡，兼得坐籌。如蒙允許，望各賜詔處分，未審可否？
右，奏宣令臣等商量奏來者。臣等喚得王逢細問，王逢云：「自領行營兵馬，便在榆社，並不到儀州。其涉縣道路遠近，山川險阻，先不曾諳委。」又恐李克勤所通涉縣多少，未得諳實。今請於儀州置軍糧，迤邐下塞，兼側近捉生勘問，委知涉縣無賊大兵鎮守，方可進軍。又雲榆社、河東怯弱，終不堪用，代山向北軍馬，王逢曾經使用，郎校精強。今來是防秋時，請委節度使，除蔚州、飛狐、靈丘與幽州接界外，代諸州軍量抽二千人即得，此二千人已敵榆社五千人。又向北烽子約有一千人，敵已來極勁耐辛苦，一人敵十人。量抽五百人，將赴行營，每隊與十人五人，令陰入賊城，非常得力。又雲李克勤與一千二百人無❥三百人已來堪用。臣等商量，且差中使押領李克勤赴榆社。至晉州過日，先召取李丕，與李克勤麵議機計，審定入兵處所，錄取兩本狀，一本封進，一本將與義忠。其所要兵馬多少，及進軍時日，並委義忠與行營大將及克勤審細商量奏聞。如可決行，須便應機速去，不要更待進止，即事得神速，免漏軍機。如蒙允許，望賜義忠、李丕詔處分。未審可否？
右，伏以饋運支計，本約至五月，今若五月未平小寇，即須便過盛暑，臣等夙夜思慮，切要改張。石雄西面險阻，須得王宰、義忠深入，方可進軍。榆社兵甲未足，天井固難獨入，以此故遂成因循。訪聞魏城絕當要害，向南十二里至狗脊嶺，雖有小山，交無險阻，二十五里便至武鄉縣，直抵潞州，便是平川。臣等訪問五逢，須得一萬精兵，方可前進。今側近更無征兵處，遠處又不及事。望降中使與石雄商量，便將義武步兵萬人就義武馬軍，兼沙陀馬軍五百就榆社沙陀，此外於中武部兵及河中衙隊共揀七千人，通約似僅一萬人，並榆社、宣武、兗海、義武馬軍，都是一萬五千精兵，足得濟事，取魏武路直入，旬月必見成功。冀氏、翼城猶有一萬八千人，但令保險，又守城寨，權差供奉一人監領。待石雄得武級後，即令冀氏、翼城諸寨兵馬齊進，與石雄合軍，仍委石雄與李丕同商量。如此穩便，即須排比今月中旬末赴魏城，事貴神速，不得漏泄。
右，昨者初夏，頻請進軍，所冀未熱之時，便見次第。今炎毒已甚，迫促稍難。殷宗伐鬼方，周公東征，皆三年乃克；淮蔡、滄景，亦經四年。王者之師，以全取勝，急攻則狂賊得計，稍緩則賊勢日窮。況出內庫貨財，以資軍食，計量饋運，必及冬間。緣兩道皆有供奉官，非惟節將心不敢安，難於擇便，亦恐營柵甚暑，不易祇供，望賜詔各令且回。兼詔示王宰、石雄亦不可稍緩之意，但雲時方炎暑，恐供奉在彼有妨戎事，任卿自擇便利，不得安閒。
開元格：臨陣對寇，矢石未交，先鋒挺入，陷堅突眾，賊徒因而破敗者，為跳蕩。
右，開元中酬跳蕩功，止於武官及勳。比今日流例，即事校簿，其立跳蕩功與格文相當者，不問軍將官健白身，便望授監察禦史。如已是禦史者，超兩資授憲官；已至常侍、大夫者，臨時別望優與處分。其先鋒第一功，如有官者，便授檢校將軍卿監；累官至賓客者，即授禦史。其第二功，無官者授檢校少卿監及中郎將；累官至賓客者，即與禦史。
（開元格：跳蕩功，破賊陣不滿萬人，所敘不得過十人；若萬人以上，每一千人聽加一人。其先鋒第一功，所敘不得過二十人，第二功所敘不得過四十人。）
右，三等立功人數，請依開元格收敘。如過此數，並望落下。
（開元格：招得一萬人已上，其頭首一人準跳蕩功例；一千人已上，準第一等例；賊數不滿千人，量差等處分。）
右，若依舊格，難有此例。今望招得一千人，便準跳蕩例，五百人準第一等例，五百人以下節級處分。（開元格：每獲一生，酬獲人絹十匹。）
右，緣並無軍將官健等第，稍似不備。今請獲賊都頭，賞絹三百匹；獲正兵馬使，賞絹一百五十匹；獲副兵馬使、都虞候，賞絹一百匹；都虞候以上，仍並別酬官爵。如是官健，仍優與職名，獲賊十將，賞絹七十匹；獲賊副將，賞絹三十匹；獲賊赤頭郎及劉稹新召宅內突將，賞絹十匹；獲賊長行，賞絹三匹。如是土團練鄉夫之類，不在此例。每獲生口，便望令所獲人對中使點勘上曆，不得令有虛妄。其賞給時，亦望令中使自對麵分付。
（以前件開元格如前，臣等商量，緣比來大陣酬常，隻是十將以上得官，其副將已上至長行，並無甄錄，今但與格文相當，即便酬官，所冀盡沾渥澤。又緣每陣獲生，並有優賞，今據開元舊格，等級加恩，如此則頒賞有名，人心知勸。如蒙允許，望各賜詔，仍封賞格，令榜示三軍。未審可否？）
右，臣等商量，賀意比因楊弁作亂之時，已涉賊中言語，究其蹤跡，必非循良，深知王宰不知為其詿誤，若不尋問，旬月後王宰的自知，見朝廷隱忍，必懷憂負。又不一度明辨，石雄轉有所疑。望付封晉絳所進賊中文書，詔示王宰及守度，對王宰追賀意勘問。如審有潛報蹤由，便就行營按軍令；如涉曖昧，即令差使押領送上都，其遊奕差替聞奏，仍望詔示石雄。未審可否？
右，健兒等敢同元惡，久抗王師，比屋皆誅，示足塞責。然以此軍忠義，未嚐失節，艱難已後，頻立戰功，赤頭赤頭，皆是賊妄立此名，以張聲勢，未必人皆敢勇，生死一心，所慮玉石俱焚，善惡同棄。詔王宰、石雄、義逸、國亮，許其自相糾出。如是鄆州父兄子弟，及從諫處招到凶惡將健等，乘用兵後為劉稹出死力戰鬥，先犯官軍，毀罵行營節度使者，任自推出，即免累及平人。伏料如此號令，必不敢容蔽凶黨，其合誅戮者，亦自甘心。昭示四方，稱朝廷吊人伐罪之意。如蒙允許，望付翰林約此意詔示，未審可否？
右，臣等見鎮州奏事官梁居簡稱，城內並無禮於元逵凶惡頭首，推出二十餘人，並梟戮訖，其餘皆懼殺戮，卻閉城門。伏以寇孽既平，盡是國家城鎮，控制河朔，須存壘垣，豈可更令元逵窮兵攻取？望中使賜城內將士敕書招攜，各令安堵。仍賜元逵詔，便令抽兵歸本道。並賜盧鈞詔，亦令自遣使安存。未審可否？
右件州縣兵馬，並準江淮諸道例，割屬本州收管。所有解補，並委刺史自處置訖❥❥。如鎮遏十將以上，是軍中舊將，兼有憲官，不願屬刺史者，並委盧鈞追上驅使。
右，緣地貧俸薄，無人情願，多是假攝，破害疲。望委吏部於今年選人中，揀幹濟曾有績效人，稍優一兩任注擬。其俸料待勘數至，續請商量聞奏。
以前並是積久之弊，且要改張。所冀刺史得主兵權，免受牽制。官人皆由選擇，可委緝綏，既無軍頭幹侵，自然得施教化。臣等商量如前，未審可否？
右，邢州城門盧宏指稱，劉從諫安置昭義軍額，龍罡縣安置邢州額，刺史李行循見在縣中安置。伏以朝廷制置，必在正名，劉從諫曾不聞奏，擅自移改。臣等商量，邢州額望依前於城安置，刺史便勒移入州內，如亭台有僭侈處，並勒毀拆訖聞奏，龍罡縣依前充縣令理所。
右，緣李回等稱，黠戛斯使云：「今冬必欲就黑車子收回紇可汗餘燼，切望國家兵馬應接。」黠戛斯使回日，已賜敕書，許令幽州、太原、天德、振武，各於路邀截出兵。伏以控馭蕃戎，最在誠信，既有期約，不可參差，須遣使臣，早為布置。其劉濛便望靈武至天德、振武，以太原路赴京，兵力素全，番人至眾，隻要令先事揀練，兼修整器械。緣累年用兵，計所闕者最是兵仗，早須為備，擬仍令代北諸軍鎮添補逃亡官健，及點檢退渾、沙陀等部落，樅樅排比。至防秋時，且各令於把頭烽內要害城鎮屯集，待知回鶻指的消息，即於山外邀截。其天德自西受降城至振武穿陰山賊路，如有要路削及添木石填塞處，早令下手修繕，仍於要路深掘壕塹，多置陷馬坑，須防黠戛斯向北蹙逐，回鶻入塞唐突。緣天德、振武兩處兵力寡少，恐須臨時接借，望委劉濛與節度防禦使仔細商量，據下切要聞，不得妄令申請。其幽州兵馬至多，不得先令排比，待冬至初，續降中使賜詔。如蒙允許，望付翰林約此意各賜詔處分，未審可否？
右，今日見石雄報狀，盧鈞因出城至斐村兵馬，步軍遂回旗劫掠。以此知盧鈞都不曉戎事。從前發遣兵馬，節度使不合出子城，諸城門亦合先布腹心把捉。聞昭義軍中畏懼石雄稍甚，如軍亂未定，且要石雄提挈精卒，自至澤州，移牒索亂軍頭首。如送出首惡，其餘不問，計必當無事。如指揮未定，且要分五百人，兼揀好將，鎮守端氏城。其端氏城是劉從諫近年修築，非常牢固。去年劉稹阻命，安全慶軍元在端氏，所以敢擾西界，今若分兵鎮守端氏，即翼城盡無可虞。又恐亂軍潰散，於諸處卻殺，河陰兵馬，切不可抽，亦須稍加警備。石雄忠勇，思慮恐未周至，伏望賜密詔處分。謹錄奏聞。
右，伏以前代伐叛，皆須先諭文誥，倘未柔服，則當臨以兵威。古人云：「明其有罪，敵乃可服。」緣党項自麟、府、鄜、坊至於太原，遍居河曲，種落實蕃，其間皆有善良，豈敢盡為暴害？況北有殘虜，西有犬戎，使其貳心，終成連隙，切要存以大信，示以優恩，撫納不悛，然加顯戮，便須擒盡首惡，永絕禍根。如此則朝廷誅之有名，彼亦無怨。臣等商量，望差給舍一人，令邊鎮出兵護送，且至叱利鎮城下，密召酋長，喻以國恩，問其屯兵事由，有何冤屈？既命親王為帥，又有巡院監察，隻合詣闕伸冤，豈可便興師旅，殘毀城戍，焚爇村閭？百姓何辜，受此塗炭？其首謀逆叛及打破邠寧鹽州界城堡罪人，並須分別送出，仍須自本族酋長，不特是族內平人。善惡既分，邊境寧靜，即且為容忍，待之如初。若不送罪人，猶敢嘯聚，必當大兵誅討，他日不得有詞。如蒙允許，臣等續揀擇使臣聞奏，仍望付翰林約此意撰敕書，未審可否？
右，党項久為劫盜，須示嚴刑。比者且務含容，猶可待之恩信，今者自知惡稔，朝廷將欲剪除，必恐轉不自安，更懷奸計。出師則鳥散山谷，抽兵則蟻聚塞垣，日往月來，漸成邊患。望賜王釗、士幹詔，及其屯集未散，速令攻討。如已退散，則須乘此兵力，驅出南山。其打破城堡及於叱利鎮屯集者，即且驅出，令於平夏放牧，不得更過山險。切須分別詳審，不得枉及無辜，務令邊塞永清，商旅無滯。冀因此舉，盡獲叛徒。未審可否？
右，臣頻奉聖旨，緣回鶻漸逼把頭烽，早須討襲，兼如何取得公主者。臣久經思慮，非不精詳。回鶻皆騎兵，長於野戰，若在磧鹵，難與交鋒，雖良將勁卒，無以制勝。臣比聞戎虜不解攻城，則知除馬上馳突，其佗並不慣習，臣料必無遊奕伏道，又未會斫營。倘令石雄以義武馬軍一千騎，兼揀退渾一千騎，精選步卒，以為羽翼，銜枚夜襲，必易成功。臣夙夜籌度，無出此計。如以為允，伏望各賜密詔處分。臣狀望留中不出。
右，臣等今月五日於紫宸，陛下訪問劉約事宜。今臣等亦與君賞一書，諭以此意。臣等將謂君賞久在河朔，諳練戎機，遠授規模，必副聖意。君賞隻合自出己意，潛道款誠，事從乖張，泯然無跡。豈有將朝廷密旨，顯示亂軍，激其悖心，致此章表？兼見君賞與張絳手疏，詞甚卑遜，非惟失將帥之體，實亦失忠藎之誠。近者何重順未得節制，初遣茂複諭旨，又遣執方致書，臣等兩度令元蹇申意，料重順豈不知是朝廷密諭，然竟無大將軍表，終守恭順之詞，所以授之有名，不紊朝典。幽州一方，自朱克融留連中使，不受賜衣，繼以楊誌誠累遣將吏上表，邀求官爵，自此悖亂之氣，與鎮魏不同。今若便與❥❥實為朝廷之恥。伏望且逗留旬月，更候事宜，克恭傔回日，伏望不賜詔書，庶全事體。
右，臣數日來竊聞外議云：「田肇緣田群抵法，不食而終。」義動人倫，無不傷歎。伏見後漢時，河間尹入、潁川人史玉，皆坐殺人當死，尹次兄初、史玉母渾，皆詣官曹求代其命，因縊而物故，漢帝哀之，並赦其死。既有故事，敢不密陳。臣若於中書公論，必外為人傳說。臣對諸宰臣不敢議及此事，今手狀陳奏，實願發自天慈，必冀中外人心，無不感說。臣與田肇兄弟，唯識其麵，未嚐交言，班行具知，非敢謬妄。況臣年近六十，位忝上公，唯願竭肺肝，上裨聖德，豈敢稍涉情故，罔惑聖聰。此伏願留中不出狀。
右，臣適見度支報狀，王宰已似納其情款，發使之時，不以先聞，便受表章，欲自擅招撫之功。昔韓信破田榮，李靖擒頡利，皆是納降之後，潛兵掩襲。隻可令王宰失信，豈可損朝廷武威，建立奇功，實在今日，必不可以太原小擾，失此事機。緣內養尋常充使，恐節將未便承稟，優望降供奏官，今日便赴行營。自首進軍，掩其無備，兼許三軍倘立殊勳，必比諸軍倍加賞賜。如劉稹已出潞府，須令全家麵縛，兼郭誼、劉公直、張穀、陳揚庭、車仲京等，麵縛即受領。如劉稹自來，卻令送回，輒不敢受。兼要降供奏官至晉絳行營，密諭石雄：若王宰已納劉稹，即石雄無功可紀；累經大陣，自當矢石，垂成之際，須自取奇功，便看齊入，勿失此便。
右，太原隻自貧虛，犒賞不足，從前人心忠順，況一千五百人，豈足為事，必不可姑息寬縱。況兵事未罷，深慮所在動心，望賜李石詔，且令身赴行營，於側近征兵討亂。兼遣義忠卻赴太原，許罪其首惡，其餘一切不問。若兵力可及，便須剪戮。頃年張延賞在西川，因張朏作亂，走至漢州，卻得入成都。今令李石且依有兵處卻入，則不損朝廷威命，兼不妨榆社有兵。望降使處分。
以前件，臣緣假日，兵機切速，不暇與李紳等參議。謹密狀奏聞，如蒙允許，便望今日。
右高迪稱，賊中更無他計，只是潛抽兵並向一處排陣，引官軍索戰。官軍即須探知，若攻城寨來，即要與戰，如不來，並不要將兵逼逐。緣偷樂並來，停住三日不得，即須卻歸本處，但三四數度不與戰，即賊知官軍覺其情計，自然喪氣。如此不得便宜後，必軍人別有變故。每度出軍排陣，官軍便逼逐與鬥，皆是落賊奸計。一度小得便宜，後知官軍三個月瘡痍未複，即撤兵又向別處。切要王宰、石雄、義忠常密遣細作探知，偵知諸處抽兵來，即不要戰，知抽兵卻兵虛處，即入兵攻討。但常如此支敵，萬萬不落便宜。
右，高迪稱，鎮州、魏博兵馬至多，並未分得賊勢，緣不離舊處下營，一兩箇月，一度將兵深入，燒掠村閭，驅奪牛馬，與乞火相類。賊中並固守城邑，外有村閭牛馬，賊亦不惜。今須令鎮州兵馬移軍下寨，扼其要害，每移三二十里即得。魏博即須令早過漳河。若且如今日下營處，賊中都未忙忽，灼然分賊勢未得。又云，河北節度使，朝廷若會其情，甚易驅使。每賜詔，切要好言語優獎，彼此不要令知。與元逵詔，即須云一切委任元逵；與弘敬詔，即云一切委任弘敬。但稍示親信，必自盡心。
