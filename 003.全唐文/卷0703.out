右，臣緣小寇未殄，前月末與河中留後任畹委曲，令轉問李丕，有何方略，一一條疏報。今得任畹書，並封送李丕狀兩道，並謹封進。其李丕狀一道，論請依前取黃澤嶺路，斷賊要害。臣近訪知魏城路，又狗脊嶺東西，經五月十四日陣破，賊掘坑塹至深，必恐進兵不得。古人云：「戰不勝，則易地而處。」伏望密詔義忠、朝清，潛移兵取黃澤路，掩其不備。得否令子細籌度，如可去，便候進止。事貴神速，須務至密，機計倘漏，還備堤防。其一狀請令諸軍各齎十日幹糧，深入過險。此亦是用奇之計，伏望約此意賜石雄、王逢詔，令如此排比。石雄就河府，王逢就絳州，各曬幹糧，緣日色猶烈，數日可致。兼各賜度支側近軍糧米一二千石，尤冀集事。臣緣寇孽未剪，每得四遠文狀，皆願一一上聞，頻瀆宸嚴，不任惶惕。伏望留中不出。
高文端稱，直下打澤州城，恐損官軍兵馬。緣賊兵原有一萬五千人，常出一半已上，於四面山穀埋伏，待官軍打城困乏，即四面齊來救援，恐落賊奸計。其陳許軍請過乾河，北逼澤州，更下一寨，城寨連接，更築鹿項夾城，但從一麵起手，圍繞澤州，每日常須大兵排陣，四面抵敵賊救兵。賊心危急，恐被圍合，必有大戰。待賊軍退敗，乘勢便收澤州。如此則不損官軍，免落奸計。伏望依此詔示王宰。
請令王逢進軍取賊固鎮兩寨。但兩嶺上排陣，直抵賊固鎮寨，當川亦須著兵，亦抵賊寨。緣固鎮兩寨，四面懸崖，官軍便打，必恐損人難收。其賊寨更無井水，盡吃泉水，在寨東南澗內，約一裏已來。但逼賊寨三兩日，絕其取水路，賊軍無水可吃，即須拔寨退走，官軍便可進固鎮。東十五裏是青龍寨，在嶺北側上，四面並是懸崖，取水亦在寨外。還依固鎮寨，絕其取水路即是。青龍寨東去沁州十五裏，城寨至牢固，賊兵約一千五百人，內五百人土軍團練，全安慶自領。伏望依此詔示王逢。
長橋賊都頭王釗約將一萬兵，今在洺州城內。緣劉稹處置卻失天井關都頭薛茂卿一門，又處置卻邢洺兩州救援兵馬使談朝清兄弟三人，王釗自此疑懼。劉稹差親器仗官賈少遇追王釗入潞州，並不伏追。官健一時叫闞，王釗已持兩端，必不肯為劉稹用命。本是潞州子弟，見有兄弟數人在軍，材能最出於眾，若招降，至多必恐顧惜家口，又官健投降後為諸軍所殺，亦恐非願。惟密將意與王釗，令將一萬人卻入潞州，處置得劉稹，別與一道節度使，兼與檢校高官，更別賜錢物。高文端雲，官健受苦日久，朝夕難過，家屬盡在潞州，若遣回軍，必皆情願。臣恐宏敬不知王釗不伏劉稹追呼，伏望專降中使，密賜詔示，令依此速致意與王釗，取其回意聞奏。河朔多冀邑人，若遣傳意，計合必達。
臣問高文端，賊中誰人作急。高文端雲，潞州城內即有郭誼、王協、張穀，向外即劉公直。臣先得元龜狀稱，劉公直曾事王晏，平常依倚於王宰。伏望詔王宰，令百方將意與劉公直，若肯回戈卻取劉稹，亦許別與重官酬，仍別賜錢物。
以前謹具如前。昨日高文端到宅辭臣，因子細問得賊中事宜，兼共商量計策，皆似可，謹錄奏聞。謹奏。
右，臣昨日晚見鎮州奏事官高迪雲，向前已曾向臣言軍中密事，今更有切事要言於臣，請不令王助知。今山東三州歸降已平了，天井冀氏卻須令堅守城寨，不得與戰，不二十日內，必自生變。緣賊已窮蹙，不可更逼著，恐其計窮，必為濟河焚舟之計，一人敵十人之命，官軍與戰，必恐不利，若萬一小衄，卻恐延賊旬月之命。緣臨洺已投魏博，當道兵馬過來不得，請召宏敬速撥兵取臨洺路，便扼武安。潞府知山東兵來，必梟擒劉稹向闕。臣伏見高迪之言，至忠至切，伏望速賜宏敬、王宰、石雄詔處分。謹密狀奏聞，伏望留中不出。
右，適徐乃文將宏敬委曲呈臣，似憂朝廷處置洺州，亦未得所。臣細問其故，徐乃文云：「安王已送啟狀與王釗，高元武又歸投王釗，即日有二萬六千人，甚得軍心，都頭盡皆畏狀。」取郭誼未得已前，且要令在洺州勾當。緣歸降人皆未甚安，忽恐惜留王釗，未肯放出。萬一有此，終不知無。伏望速降使賜宏敬詔，看彼事宜，如王釗出彼未得，且令勾當，待盧鈞到後令赴闕不遲。崔叔度是王釗下都頭，甚有膽略，昨來首謀歸國，盡是叔度。王釗未出已前，宏敬意且欲留叔度。今在闕下，伏望於安省安置。其宏敬委曲，謹封進上，委曲中所雲中丞是李回。謹錄奏聞。
右，自劉稹平後，臣久欲奏聞，請降識事情中使，宣諭仲武，令早滅卻殘虜，兼探仲武見劉稹平後，有何言說，兩度緣延英論事校多，未及陳奏。昨日奏事官論博言到，傳仲武語與臣：「近稍得回鶻消息，人心頗有離異。緣可汗欲得投安西，其部落百姓皆云：『骨肉盡在向南，願投國家。』又云：『與室韋已不得所，據此時勢，即合歸降。不然，自相破滅。』」伏望因此機便，特降供奉官有才識者充使，兼賜仲武詔，諭以劉稹已平，天下無事，惟殘虜未滅，常係聖心，仲武猶帶北面招討使，合為國家了卻殘虜，成此功業，令超於鎮魏，朝廷酬報，必極優崇。料仲武企羨兩道立功，皆加寵位，又知朝廷內無寇孽，足得捍邊，仲武是見機之人，必思自效，令取歲內百計招降，兼示以優待可汗，必令得所。緣國家與回鶻久為敵國，結怨已深，雖近方戢兵，終須早有經略，且令招誘，最為得宜。臣謹密狀聞奏，此狀望留中不出。
右，今日振武奏事官閭邱宏到，雲卻收到河東沒落官健楊惟清等二人，稱回鶻可汗在天德北三百裏已下。臣昨日已見李思忠下軍將閻禺，說思忠意，緣朝廷冊命黠戛斯，恐回鶻可汗必懷嫉妒，與諸小番合勢遮截漢使，請令漢兵且於天德住，待計會黠戛斯兵馬迎接，方可進發。今忽近天德，已似有驗。其邊界事宜，李思順皆自有表進訖。李思順別有狀一道，稱回鶻合祿哈等一人投降，齎得款雲，可汗見在兵隻有一千五百人，衣甲約六七十領，角有三隻，鼓有四面，每度與諸番打得羊馬數亦至少，旋自分卻。據此通款，事皆指實，李忠順疑蕃人詐妄，未敢奏聞。其別狀謹封進上，伏望聖慈早加警備，以戒不虞。臣此狀請留中不出。
右，臣伏見報，兵馬不肯發赴振武，閉城叫反。古人云：「敗軍之氣，沒世不複。」今潞府乘破敗之後，又失天險，隻是憚於征役，豈敢更為逆命？亦恐是盧鈞姑息太過，軍人知其畏懦，因此生心。然亦須及其事初，預為之備。臣比見叛亂之地，皆是制置太遲，及朝廷征發，賊已處處設備。兵法云：「疾雷不及掩耳。」又云：「用兵隻聞拙速，不聞巧遲。」去春楊弁便是速討之力，旬日而平。望賜王宰密詔，令府城下揀四千人，樅樅排比，如已聞作亂，不要更待詔旨，令一千人守石會關，令三千人取儀州路，把斷武安。緣軍糧兵馬，多在山東，但遣邢州不通，自然駐旬月不得。邢洺之心未可保，亦望密詔王縱、溫士❥各令自守，不得出兵，惟要於武安路太原兵馬遙為聲援，最切在令山東斷絕，即立可誅剪。縱萬一無事，不妨且賜密詔王宰先知。石雄勇於赴敵，計亦知警急，必便澤州。亦要賜澤州詔，守並須用河陽兵馬，不得用昭義舊人。亦要賜恭甫詔，知有警急，發馬步一千人赴晉州屯集，以防越軼。臣思慮所及，不敢不便奏聞，伏望留中不出。
右，適魏博奏事徐乃文見臣雲，昨日聞三道使出城，一道往魏博，恐令宏敬出軍，卻慮三州不安，實非穩便。臣當時說向聖意，隻令石雄至潞州界首搜索惡人，恐三州未諭朝旨，知宏敬忠藎，故令中使先往，遣宏敬安存三州，並不征發。乃文稱若如此處置，至為切當。緣涉縣正當山東係口，絕是要地，有鎮兵五百人已下，去潞府一百六十裏，軍糧至多，潞州官健月糧，皆在此請受，恐潞府叛兵急則投竄涉縣，搖動三州，切要國家先遣兵把捉此鎮。有昭義舊都押衙焦長楚，是本軍舊人，劉從諫降黜，令往山東，今在邯鄲。若朝廷特賜一詔，令鎮守涉縣，兼把捉潞河徽子口，至為穩便。如焦長楚不可委信，朝廷專揀一武將速去亦得。古人云： 「耕當問奴，織當問婢。」蓋以其雖是下賤，能識耕織之故。臣不諳澤潞界內山川，見乃文所說，稍似有理，不敢不便密狀聞奏，望賜留中不出。
奏宣，令臣撰文者。伏以陛下聰明神武，高視百王，伐罪成功，清和六合，雖有鴻筆，猶難措詞。況臣從吏多年，文業久廢，克勵疲病，莫副殊知，祗荷明恩，倍懷兢惕。謹以撰訖，謹連進上，不任榮忭惶越之至。謹錄奏聞，伏聽敕旨。
奏宣，令臣撰文者。伏以陛下聰明神武，高視百王，伐罪成功，清和六合，雖有鴻筆，猶難措詞。況臣從吏多年，文業久廢，克勵疲病，莫副殊知，祗荷明恩，倍懷兢惕。謹以撰訖，謹連進上，不任榮忭惶越之至。謹錄奏聞，伏聽敕旨。
奏宣，令臣撰，臣幼習儒風，莫能勵己，長從吏役，無所成名，雖嚐忝禁林，獲掌綸命，學既慚於刻鵠，文有愧於雕蟲。陛下假以恩光，常加寵飾，賜令撰述，益荷殊榮。但以談天者豈測其高，酌海者莫知其廣，聖功神武，睿德文思，雖欲讚揚，實慚不逮。今已撰訖，謹連封上，塵黷嚴扆，無地自容，不任兢惶榮抃之至。
奏宣，令臣撰述者。伏以北狄強悍，勇於四夷，前代聖王，莫能制服。昨者回鶻雖乘危蹙，勢已內侵，豺狼之師，尚餘十萬。陛下神武雄斷，智出無方，震天威以霆聲，碎獯戎而瓦解，武功盛烈，高視百王，豈比周穆犬戎之征，荒服不至，漢武馬邑之詐，群帥無功，將垂耿光，宜著鴻筆。臣學藝荒淺，久病衰殘，紀軒後之功，徒知竭思，敘唐堯之德，終愧難名，采其功狀，稍似摭實。今已撰訖，謹連進上，輕黷宸扆，不任惶越。謹錄奏聞。
臣二十一日於延英麵奏，呂述等準敕訪頡戛斯國邑風俗，編為一傳。今修撰已成，稍似詳備。臣伏見貞觀初，因四夷來朝，太宗令閻立本各軍其衣服形貌，為職貢圖。臣謹令畫工注寫注吾合素等形狀，列於傳前。兼臣不揆淺陋，輒撰傳序。所冀聖明柔遠之德，高於百王，絕域慕義之心，傳於千古。輕瀆宸嚴，伏增兢懼，謹封上進。
伏以六合清和，四夷慕義，芳春令節，錫宴群臣，見膏露之晞陽，喜薰風之解慍，萬心歡樂，累日忘疲，伏惟陛下睿德日新，文章天縱，詞高黃竹，思縟白雲，含毫而瑞景揚光，摛藻而非煙動色。臣早司綸綍，嚐忝內庭，雕蟲薄技，實感憲宗、穆宗、文宗知獎，不揆淺薄，輒進詩一首。輕瀆宸嚴，伏增惶惕，謹隨狀奏進。
四月二十三日奏宣，令狀臣進來者。伏以揚雄云：「童子雕蟲篆刻，壯夫不為。」臣往在弱齡，即好辭賦，性情所得，衰老不忘。屬吏職歲深，文業多廢，意之所感，時乃成章。豈謂擊壤庸音，謬入帝堯之聽；巴渝末曲，猥蒙漢祖之知。跼蹐慙惶，神魂飛越。謹錄新舊文十卷進上。輕黷宸嚴，無任兢惕。
今月十九日，聖恩賜臣朱橘三顆者。伏以遠自湘山，移根清籞，蒙雨露之渥澤，庇日月之休光，始發素榮，俄成丹實，誠宜奉金華之宴，助玉食之甘。豈謂恩及賤微，獲觀嘉瑞。臣久參綸命，常效雕蟲，仰荷皇慈，輒獻小賦。輕黷宸扆，倍積兢惶。臣又伏見元宗朝種柑結實，宣付史館，祖宗故事，敢不奏聞。其賦謹隨狀上進。臣不任感恩踴躍之至，謹奏狀以聞。
伏以犬戎曆代為患，國之仇讎，南蠻自經負恩，常懷反側，西蜀兩路，實係安危。臣頃在西川，講求利病，頗收要害之地，實盡經遠之圖，因著《西南備邊錄》十三卷，臣所創立城鎮，兼畫小圖，米鹽器甲，無不該備。昔蕭何收秦圖書，具知阨塞，軍國之政，莫切於斯。謹封進上，庶裨聖覽。第四卷敘維州本末，尤似精詳。所冀聖慈知臣竭力奉公，盡心立事，所至之地，不敢苟安。輕黷宸嚴，伏增戰越。
右，臣竊見近日陛下畋遊稍遠，還宮近夜。伏以人君動法於日，故日出而視朝，日入而宴息。古人云：「將旦清風發，群陰伏，群以臨朝。不牽於色，日將入。」《傳》曰：「侍君就房有常節。」伏望陛下深察古人之言，向後遊幸，不至侵夜。
古以人君天之所予，常宜奏順天道，亦猶人臣之事陛下，常須戒慎。臣雖暗昧不知天道，近頻見中朝人說：「自秋已來，五星所行，稍失常度。」此皆天意殷勤，儆戒陛下。《毛詩》云：「敬天之渝，無敢馳驅。」又古人云：「動人以行不以言，應天以實不以文。」伏惟陛下稍節馳驅，以順天意。
以前，臣伏蒙陛下自遠鎮授之鈞衡，若畏避不言，實負恩德。不敢對諸宰臣論奏，謹具密狀以聞，不任惶迫切之至。
右，緣嗢沒斯等本國殘破，未有所歸，逗留塞上，今已歲周。雖近有恩賜，喻其歸還，然本蕃未寧，時屬寒沍，馬畜羸乏，必難首途。回鶻和好多年，忠效久著，雖在邊境之內，計無侵軼之虞。臣等所慮，吐蕃變詐多端，不可測度。或謂朝廷方備北虜，未暇西防；或雲嗢沒斯招米點汗回鶻，乘此機勢，謀陷豐州。緣元和十三年已曾此來，不可無備。太原兵額雖存，皆被軍將放卻散諸處，緩急點集至難。臣等商量，請發陳許步軍三千人，鄭滑步軍三千人，令至太原屯集。如北邊有警，則大同軍正當賊路，足應事機。如河西有虞，便令取嵐石路過河，至亦近便。況兩道人心忠義，征發不難，隻如一年防秋，無所損費。臣等詢於物議，皆願有此堤防，伏惟聖明，特賜允納。
右，伏以元和中，回鶻累請和親，憲宗不許；至長慶初，穆宗以北虜代結姻好，中國元虞，邊境晏然，生人受福，所以割慈下嫁，用示懷柔。今回鶻國已破亡，公主未知所在，若不遣使訪問，慰其艱危，戎狄必謂國家降主虜廷，本非愛惜，便懷輕易之意，永無敬重之心，非止甚傷虜情，實亦負於公主。臣等商量，望令苗鎮將一二十輕騎，齎詔書先至嗢沒斯處，令其轉差人送入至公主所在。若嗢沒斯便受朝旨，固表恭順之心；若辭拒此行，足彰背叛之跡。因此偵察，無所隱情。伏希聖旨，特賜省察。
右，臣等今月五日於紫宸，陛下訪問劉約事宜。今臣等亦與君賞一書，諭以此意。臣等將謂君賞久在河朔，諳練戎機，遠授規模，必副聖意。君賞隻合自出己意，潛道款誠，事從乖張，泯然無跡。豈有將朝廷密旨，顯示亂軍，激其悖心，致此章表？兼見君賞與張絳手疏，詞甚卑遜，非惟失將帥之體，實亦失忠藎之誠。近者何重順未得節制，初遣茂複諭旨，又遣執方致書，臣等兩度令元蹇申意，料重順豈不知是朝廷密諭，然竟無大將軍表，終守恭順之詞，所以授之有名，不紊朝典。幽州一方，自朱克融留連中使，不受賜衣，繼以楊誌誠累遣將吏上表，邀求官爵，自此悖亂之氣，與鎮魏不同。今若便與❥❥實為朝廷之恥。伏望且逗留旬月，更候事宜，克恭傔回日，伏望不賜詔書，庶全事體。
右，儀鳳元年八月，高宗將傳位於天後，處俊對曰：「天下者，高祖、太宗之天下也，非天皇之天下也。天皇隻合謹守宗廟，傳之子孫，誠不可持國與人，有私於天後。」其事遂止。處俊後子孫為酷吏所害。
右，天授初，鳳閣舍人張嘉福與王慶之等，率數百人連名上表，請立武承嗣為皇太子。長倩與地官尚書格輔元竟不署名，以中宗在東宮，不可更立武承嗣，言詞切直，仍責上書者遣散。為承嗣所害。
右，張嘉福請立武承嗣為皇太子，天後問輔元，輔元固稱不可。為武承嗣所害。故右衛將軍李安靖
右，天授年，王公百寮皆勸革命，安靖獨義形於色。及被收下獄，來俊臣詰其反狀，安靖謂曰：「以我是唐家老臣，須殺任殺，若問其謀反，實無可對。」為俊臣所害。
右，當天後革命之初，宗室英賢，將相舊老，忠於國者，相繼受誅。徐有功自司刑丞累遷至司刑少卿，數議大獄，務在平恕，凡所濟活者數百家，前後奏雪枉破家者，三經斷死，而執誌不渝，兼明元宗外祖母龐氏之冤。開元中贈越州都督，就第吊祭，贈物三百段，一子官。
以前，臣等伏見元和以來，褚遂良、狄仁傑、張柬之等子孫，累有恩制授，惟此數家，未蒙甄錄。望各訪求子孫承嫡者，特授一官。如先未有諡者，各令有司定諡；如無子孫，特與追贈。所貴百代之下，再振清風，海內忠良，無不感厲。未審可否？
右，臣等商量，杜元穎雖失於馭遠，致蠻寇內侵，然握節嬰城，舍生取義，圍解之後，懲貶不輕。但以蠻夷之情，不可開縱，若為之報怨，以快其心，則是不貴王臣，取笑戎狄，漢景所以聞鄧公之說，恨晁錯之誅。元穎長慶之初，首居宰弼，潔廉畏法，忠藎小心，雖無光赫之名，頗著直清之稱。既逢昌運，合與申冤，望乞還舊官階等，仍追贈右仆射。未審可否？
右，臣等商量，比聞外議，皆以元穎不能綏撫南蠻，又無備禦，責此二事，以為愆尤。臣等究其情由，實有本末。緣韋皋久在西蜀，自固兵權，邀結南蠻，為其外援，親昵信任，事同一家。此時亭障不修，邊防罷警，若後人加置一卒，繕理一城，必有異詞，便乖鄰好。自武元衡以後三十餘年，戎備落然，不可獨責元穎。蠻退後，京城傳說驅掠五萬餘人，音樂伎巧，無不蕩盡。緣郭釗無政，都不勘尋。臣德裕到鎮後，差官於蠻經曆州縣，一一勘尋，皆得來名，具在案牘。蠻共掠九千人，成都郭下成都、華陽兩縣隻有八千人。其中一人是子女錦錦，雜劇丈夫兩人，醫眼人秦僧一人，餘並是尋常百姓，並非工巧。其八千九百餘人，皆是黎雅州百姓，半雜獦獠。臣德裕到鎮後，移牒索得三千三百人，兩番送得，與監軍使於龍興大慈寺點閱，並是南界蠻獠。緣朝廷寵待如舊，從此蠻心益驕，今西川節將，惟務姑息，臣等所以薄元穎之過，謂合追榮。頻承顧問，不敢不縷愁聞奏。況元穎歿後，五經大赦，下位卑官，皆得追複官爵，倘聖旨以贈與為優，望隻準赦文卻還舊爵，其贈官落下。未審可否？
右，臣頃蒙先朝授劍南西川節度使，其悉怛謀雖是吐蕃酋長，久樂皇風，將彼堅城，降臣當道。臣差行維州賴史虞藏儉，便領兵馬，入據其城，飛章以聞，先帝驚喜。其時與臣仇者，望風疾臣，遽興疑言，上罔宸聽，以為與吐蕃盟約，不可背之，必恐將此為詞，侵犯郊境。遂詔臣卻還此城，兼執送悉怛謀等，令彼自僇。複降中使，迫促送還。昔白起殺降，終於杜郵致禍，陳湯見按，是為郅支報仇，感歎前事，愧心終日。今者幸逢英主，忝被台司，輒敢追論，伏希省察。
且維州據高山絕頂，三面臨江，在戎虜平州之衝，是漢地入邊之路。初河隴盡歿，惟此州獨存，吐蕃潛將婦人嫁與此州門者，二十年後，兩男長成，竊開壘門，引兵而入，遂為所滅，號曰無憂城。從此得並力於西邊，更無虞於南路，憑陵近甸，旰食累朝。貞元中，韋皋以經略河湟，此城為始，盡銳萬旅，急攻數年。吐蕃愛惜既甚，遣其舅論莽熱來救。雉堞高峻，臨衝難及於層霄，鳥徑屈蟠，猛士多糜於磊石，莫展公輸之巧，空擒莽熱而還。及南蠻負恩，掃地驅劫。臣初到西蜀，眾心未安，外揚國威，中緝邊備。其維州熟臣信令，乃送款與臣，臣告之以須挨奏報，冀探情偽。其悉怛謀等，尋帥城兵，并州印甲仗，塞途相繼，空壘來降。臣即大出牙兵，受其降禮。南蠻在列，莫敢仰視。況西山八國，隔在此州，比帶使名，都成虛語，諸羌久苦蕃中征役，願作王人，自維州降後，皆雲但得臣信牒帽子，便相率內屬。其蕃界合水、妻雞等城，既失險阻，自須抽歸，可減八處鎮兵，坐收千餘裏舊地。臣見此有莫大之利，為恢複之機，所以麵許奏聞，各加酬賞，臣自與錦袍金帶，禺俟朝旨。且吐蕃維州未降以前一年，猶圍逼魯州，以此言之，豈守盟約？況臣未嚐用兵攻取，彼自感化來降，又沮議之人，豈思事實？犬戎遲鈍，土曠人稀，每欲乘秋犯邊，皆須數歲聚食，臣得維州逾月，未有一使入疆，自此之後，方應破膽，豈有慮其複怨，鼓此浮詞？臣受降之初，指天為誓，寧忍將三百餘人性命，棄信偷安？累表陳論，乞垂矜舍，答詔嚴切，竟令執還。加以體被三木，輿於竹畚，及將即路，冤叫呼天，將吏對臣，無不隕涕。其部送者，更遭蕃帥譏誚云： 「既以降彼，何須送來？」乃卻將此降人，戮於漢界之上。恣行殘忍，用固攜離，至乃擲其嬰孩，承以槍槊。
臣聞楚靈誘殺蠻子，《春秋》明譏；周文收送鄧叔，簡冊深鄙。況乎大國，負此異族，塞忠款之路，快凶虐之情，從古以來，未有此事。伏惟仁聖文武至誠大孝皇帝陛下振睿聖之宏圖，得懷徠之上策，故南蠻申請朝之願，北虜效款塞之誠。臣實痛惜悉怛謀等，舉城向化，解辮歸義，而未加昆邪之爵，不賞庶其之功，翻以忠愛受屠，為仇讎所快，身遭此酷，名又不彰。職由愚臣，陷此非罪。雖時更一紀，而運屬千年。所以具陳根本，不憚繁細，冀蒙睿鑒，追獎忠魂。伏乞宣付中書，各加褒贈，冀華夷感德，幽顯伸冤，警既往之幸心，激將來之峻節。臣無任懇願之至。
右，臣等聞向外傳說紛然，陛下皆遣中使，未測其由。臣等相顧憂惶，不知死所。嗣復等所涉論，實負聖明。臣等所以顯書其罪，不為末減，祇望止於竄逐，用戒群邪。古人稱：「刑人於市，與眾共棄。」陛下若以嗣復等罪狀必不可容，伏望且降使臣，就彼鞫問，待得其罪，顯戮不遲。如便遣使，必貽後悔。文宗只緣貶宋申錫，更不按問，至今人以為冤。臣等於嗣復等，實無情故。所利者宗社，所惜者聖明，不欲令一事駭聽，失天下之望。若使四方將相，或以此為詞，臣等避罪不言，無以塞責。伏望陛下特回宸慮，下納愚忠，臣等餘年，方敢自保。陛下若以臣等事君不盡，情涉容奸，先罪臣等，實所甘分。輒陳肝血，不避嚴誅，不任懇切兢皇之至。謹俯伏待罪，望速降敕旨。
右，高迪稱，鎮州、魏博兵馬至多，並未分得賊勢，緣不離舊處下營，一兩箇月，一度將兵深入，燒掠村閭，驅奪牛馬，與乞火相類。賊中並固守城邑，外有村閭牛馬，賊亦不惜。今須令鎮州兵馬移軍下寨，扼其要害，每移三二十里即得。魏博即須令早過漳河。若且如今日下營處，賊中都未忙忽，灼然分賊勢未得。又云，河北節度使，朝廷若會其情，甚易驅使。每賜詔，切要好言語優獎，彼此不要令知。與元逵詔，即須云一切委任元逵；與弘敬詔，即云一切委任弘敬。但稍示親信，必自盡心。
宣懿皇太后祔廟事。右，臣等訪求典禮，敢不詳慎。伏以太廟合食，非臣子所議，苟不由禮，必為後代所譏。《漢書》云：「古人據正守順，不敢私其君。如此之難也。」臣等若輕為獻議，不守禮經，非惟上負聖德，固亦自貽物論。所以前者附欽義、承慶口奏，假以太皇太后之意，即於禮至順，人無異詞。制中云：「近因慶誕太皇太后，追感先帝久曠配食之禮，便及先太后母德慈仁，合配先聖。」陛下秪承聖旨，詔臣下行之，於禮無違，可為後代之法。若捨此商量，便須出於聖意降敕。情禮至重，實難措詞。伏望陛下察臣等愛君之心，納臣等秉禮之志，特允所奏，必合群情。臣等不勝懇切之至。
