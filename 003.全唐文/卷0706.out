臣訪聞此水本因妖僧誑惑，狡計丐錢。數月以來，江南之人，奔走塞路，每三十家都雇一人取水。擬取之時，病者斷食葷血，既飲之後，又二七日蔬食，危疾之人，俟之病愈。其水鬥價三貫，而取者益之他水，沿路轉以市人，老病飲之，多至危篤。昨點兩浙、福建百姓，渡江者日三五千人。臣於蒜山，已加捉搦，若不絕其根本，終恐無益黎。昔吳時有聖水，宋齊有聖火，事皆妖妄，古人所非。乞下本道觀察使令狐楚，速令填塞，以絕妖源。
王智興於所屬泗州置僧尼戒壇，自去冬於江淮以南，所在懸榜招置。江淮自元和二年後，不敢私度，聞泗州有壇，戶有三丁，必令一丁落發，意欲規避王徭，影庇資產。自正月以來，落發者無慮數萬。臣今於蒜山渡點其過者，一日一百餘人，勘問惟十四人是舊人沙彌，餘是蘇常百姓，亦無本州文憑，尋已勒還本貫。訪聞泗州置壇次第，丹髡夫到者，人納二緡，給牒即回，別無法事。若不特行禁止，比至誕節，計江淮以南，失卻六十萬丁壯。此事非細，係元朝廷法度。❥
右，臣等伏聞開成中，文宗嚐顧問宰臣，欲褒崇憲宗功德，其時宰臣，莫能惟順美之心，明尊祖之義。臣等至愚，竊所歎息。伏思國家受命二百二十五年矣，列聖之功德，區宇之廣大，王化之盛興，禮樂之備具，過殷周遠矣，而未有中興不遷之廟，臣等所以夙夜發憤也。
《禮》：「祖有功，宗有德。」夏之祖宗，《經》《傳》無聞；殷則一祖三宗，成湯為始祖，太甲為太宗，大戊為中宗，武丁為高宗。劉歆曰：「天子七廟，苟有功德則宗之。」所以勸帝者功德矣。故周公作《無逸》，舉殷之三宗，以戲成王。漢景帝詔曰：「孝文皇帝德厚侔天地，利澤施四海，廟樂不稱，朕甚懼焉。其為孝文皇帝廟為昭德之舞，以明休德，然後祖宗之功德，施於萬代。其與丞相、列侯、中二千石、禮官具禮儀奏焉。」丞相申屠嘉等奏曰：「功莫大於高皇帝，德莫盛於孝文皇帝，高皇帝高廟宜為帝者太祖之廟，孝文皇帝廟宜為帝者太宗之廟，天子宜代代獻祖宗之廟。」又漢宣帝詔曰：「夙夜惟念孝武皇帝躬履仁義，選明將，討不服，功德茂盛，不能盡宣，而廟樂未稱，其議奏。」有司奏請尊孝武為世宗廟，奏盛德文始五行之舞，天子代代獻此。則子孫褒崇祖宗之明據也。
自天寶以後，兵宿中原，強侯締交，髖髀甚眾，貢賦不入，刑政自出，包荒含垢，以至於貞元。德宗懲奉天之難，厭征伐之事，戎臣優以不朝，終老於外，其卒則以幕吏將校代之。故長武城在王畿之內，斥逐主將，河中居股肱之郡，坐邀符節；韋皋因備邊之勢，自擅靈關；李錡竊煮海之資，專制澤國；而兩河蕃鎮，或倉猝易帥，甚於奕棋，或陸梁弄兵，同於拒轍。憲宗攄祖宗之宿憤，舉升平之典法，始命將帥，順天行誅。元年僇惠琳既辟、錡，季節梟元濟及師道，其他或折簡而召，或執珪請覲，獻其名城，割其愛子，不可遍舉。豈有去天下之害，不享其名，致生人之安，不受其報？
臣伏見元和初議遷廟之禮，而史官稱中宗不得號中興之君，丹非我失之，自我複之，謂之中興，漢光武、晉元帝是也。臣等竊思此議，實所未盡。中宗朝自以政事多釁，權移後妃，所以未得稱為中興。恐議者複以此為疑。夫興業之與隆道，事實不同。漢光武再造邦家，不失舊物，晉元帝雖在江左，亦能纂緒，此乃王業中興，可謂有功矣。殷高宗躬行大孝，求賢俾乂，周宣王微而後興，衰而複盛，此乃王道中興，可謂有德矣。故《詩》云：「《車攻》，宣王複古也。宣王能內修政事，外攘夷狄，複文武之境土。」又：「《蒸民》，美宣王任賢使能，周室中興焉。」又：「《江漢》，美宣王能興衰撥亂，命召公平淮夷。」又《漢書·宣帝讚》曰：「功光祖宗，業垂後嗣，可謂中興，侔德殷宗、周宣之美。」若皆如漢光武、晉元帝，則殷宗、周宣，並不得稱中興矣。臣等伏思任賢使能，內修政事，平淮夷之叛，複祖宗之土，皆憲宗有之，所謂隆道中興，與殷高宗、周宣王、漢宣帝侔德矣。臣等敢遵古典，請尊憲宗章武孝皇帝為百代不遷之廟，上以昭陛下大孝之德，廣貽謨之訓，下以表臣等思古之憤，申欲報之誠。如合聖心，伏望令諸司清望官四品以上、尚書、兩省、禦史台與禮官參議聞奏。謹錄奏聞。
右，奉批答，已蒙允許，今欲頒下制命，昭布萬方。伏以軒屈崆峒，堯遊姑謝，未有不心期於至道，而能功濟於生靈。暨漢之文景，尊奉黃老，理致刑措，時稱大康。開元中，元宗經始清宮，追尊元祖，闡繹道要，遂臻治平，六合晏然，四十餘年。今者陛下蹈軒後之靈蹤，修開元之故事，進道不遺於尺璧，澄必已得於元珠，聖壽必過於殷宗，景化方躋於漢代。臣等所上徽號，義雖盡美，意有未周，今謹上尊號為「仁聖文武章天成功神德明道大孝皇帝」，所冀冠皇王之高號，盡臣子之至誠。伏希聖慈，容鑒丹懇。謹錄奏聞，伏候敕旨。
奉宣，「宣懿皇太后祔光陵同元宮，及不移福陵隻祔廟，何者為便，商量奏來」者。右，臣等伏以園寢已安，神道貴靜，光陵因山久固，僅二十年，福陵近又修崇，足彰嚴奉。今若再因合祔，須啟二陵，或慮聖靈不安，未合先旨。又以陰陽避忌，亦有所疑，不移福陵，實合禮意。伏以照臨在天，光靈未遠。合食清廟，於禮無違，足以申陛下大孝之心，表先后昭配之德，既遵舊典，尤愜眾情。臣等商量，祔太廟不移福陵，實為允便。臣等不任感切之至。
奉宣：宣懿皇太后祔廟事，令更審商量奏来。右，臣等伏以陛下孝極因心、感深追逺、敬慎禮典、彂於至誠，臣等仰奉聖情，旁詢物議，經旬思慮，敢不精詳，並請依前狀，只祔太廟，不奉陵寢，實為合禮。謹再奏狀以聞。謹奏。
宣懿皇太后祔廟事。右，臣等訪求典禮，敢不詳慎。伏以太廟合食，非臣子所議，苟不由禮，必為後代所譏。《漢書》云：「古人據正守順，不敢私其君。如此之難也。」臣等若輕為獻議，不守禮經，非惟上負聖德，固亦自貽物論。所以前者附欽義、承慶口奏，假以太皇太后之意，即於禮至順，人無異詞。制中云：「近因慶誕太皇太后，追感先帝久曠配食之禮，便及先太后母德慈仁，合配先聖。」陛下秪承聖旨，詔臣下行之，於禮無違，可為後代之法。若捨此商量，便須出於聖意降敕。情禮至重，實難措詞。伏望陛下察臣等愛君之心，納臣等秉禮之志，特允所奏，必合群情。臣等不勝懇切之至。
孟州汜水縣高祖、太宗塑像。右，汜水武牢關是太宗擒王世充、竇建德之地，關城東峰有高祖、太宗塑像，在一堂之內。伏以山河如舊，城壘猶存，威靈皆畏於軒台，風雲還疑於豐沛，誠宜百代嚴奉，萬邦所瞻。西漢故事，祖宗嚐所行幸，皆令郡國立廟。今緣定覺寺例合毀拆，望取寺中大殿材木，於東峰改造一殿，四面兼置宮牆。伏望號為昭武廟，以昭聖祖武功之盛。委孟懷節度使差幹事判官一人，勾當修造。緣聖像彩色，頗已故暗，望令李石於東都差揀絕好畫手，就加嚴飾。初興功日，望令東都差分司郎官一人薦告，至功程畢日，別差使展敬。未審可否？
右，伏見《禮記》云：「君子將營宮室，宗廟為先，廄庫為次，宮室為後。」又韋彤《五禮精義對》曰：「古之制廟，必中門之外，吉凶大事，皆告而行。」所以親而尊之，不自專也。今令城處置廟，稍異《禮》文，書於史策，必虧聖政。伏以朱雀門至明德門。凡有九坊，其長興坊是皇城南第三坊，便有朝官私廟，實則逼近宮闈。自威遠軍向南三坊，俗稱圍外，地至閒僻，人鮮經過，於此置廟，無所妨礙。臣等商量，今日以後，皇城南六坊內不得起私廟；其朱雀街緣南郊禦路，至明德門夾街兩麵坊及曲江側近，亦不得置；餘圍外深僻坊，並無所禁。所貴不違《禮》意，感悅人心。臣等頻奉聖旨，有事許再三論奏，輒罄所見，庶裨聰明。謹具奏聞，伏候敕旨。
右，今月十三日於延英殿，陛下謂臣等云：「侍講稱孔子其徒三千，亦可謂之朋黨。」臣等自元和以來，嚐聞此語，幸因聖慈下問，輒敢覼縷而言。西漢劉向云：「昔孔子與顏回、子貢更相稱譽，不為朋黨；禹稷與皋陶轉相汲引，不為比周。何則？忠於為國，無邪心也。」臣嚐以鯀、共工、兜與舜、禹雜處堯朝，共工、兜則為黨，舜、禹則不為黨。何者？共工、兜相與比周，迭為掩蔽也。如賢人君子則不然，忠於國則同心，聞於義則同誌，退而各自行己，不可交以私。是以趙宣子、隨會繼而納諫，司馬侯、叔向比以事君，不為黨也。公孫宏每與汲黯請間，黯先發之，宏推其後，武帝所言皆聽。汲黯雖與公孫宏並進，然庭詰云：「齊人少情。」譏其布被為詐，則知先發後繼，不為黨矣。國史稱太宗嚐與房元齡圖事，則曰「非杜如晦莫能籌之」，及杜如晦至，竟推元齡之策，此又同心圖國，不為黨也。
何者為黨？《漢書》稱朱博、陳鹹相為腹心，背公死黨。東漢周福、房植，各以其黨相傾，議論相軋。故漢朝朋黨，始於甘陵二部，及其甚也，謂之鉤黨，繼受誅夷，以《王制》言之，非不幸也。魏朝何晏、丁謐，依附曹爽，祖尚浮虛，使有魏風俗，由茲大壞。此皆為朋黨也，略舉數節，以明其類。至於曆代朋黨，不可殫言。仲尼知季路之不免，子遊識子張之未仁，曾子罪卜商喪親無聞，夫子罪宰我鑽燧為久，惡既不掩，善固宜稱，此又不可為黨也。班固稱周室既微，由是列國公子，魏有信陵，趙有平原，齊有孟嚐，楚有春申，抵掌而遊談者，以四豪為稱首，於是背公死黨之議成，守職奉上之義廢矣。此四豪者，各有門客三千，而謂之黨；仲尼三千，則不為黨。蓋仲尼之徒，惟務仁義，不以爵祿為貴；四豪之門，惟務譎詐，嚐以勢力相高。
今侍講欲以奔走權勢之徒，攫名利之輩，比方孔門上哲，實罔聖聰。臣未知元和以來，所謂黨乾，為國乎，為身乎？若以為國，則隨會、叔向、汲黯、房玄齡之道，可得行矣，不必聚黨成群。以臣觀之，今所謂黨者，進則誣善蔽忠，附下罔上，歙歙相是，態不可容，退則車馬馳驅，唯務權勢，聚於私室，朝夜合謀，清美之官，盡須其黨，華要之選，不在他人，陰附者羽翼自生，中立者抑壓不進。孔門顏、冉，豈有是哉？陛下以此察之，則奸偽自見。臣恐更有小人，妄陳此說，輒舉事例，庶裨聰明。伏望陛下留臣此狀，時賜覽閱，所冀小臣瞽說，免惑聖心。臣不任懇激之至，謹錄奏聞。
右，臣等每蒙延英殿召對，獲聞聖言，常欲朝廷尊，臣下肅，此則是陛下深究為理之本。伏以管仲古之大賢，明於理國，其言可以為百代之法。管仲云： 「凡軍國之重器，莫重於令。令重則君尊，君尊則國安。故安國在乎尊君，尊君在乎行令。明君察於理人之本，莫要於令。故曰虧令者死，益令者死，不行令者死，留令者死，不從令者死，五者死而無赦。」又曰：「令雖在上，而論可與不可者在下，是上失其威，下係於人也。」自太和以來，風俗大壞，令出於上，非之者在下，此弊不除，無以理國。韋宏質所論宰相不合兼領錢穀，臣等敢以事體聞奏。昔匡衡云：「所以為大臣者，國家之股肱，萬姓所瞻仰，明王所慎擇也。」《傳》曰：「下輕其上爵，賤人圖柄臣，則國家動搖而人不靜矣。」今韋宏質受人教導，輒獻封章，則是賤人圖柄臣矣。臣等又以蕭望之是漢朝名儒重德，為禦史大夫，奏云：「今首歲日月少光，咎在臣等。」上以望之意輕丞相，乃下侍中、禦史中丞詰問。又貞觀中，監察禦史陳師合上書云：「人之思慮有限，一人不可兼總數職。」 太宗云：「此人妄有毀謗，止欲離間我君臣。」流師合於嶺表。又賈誼云：「人主之尊譬如堂，群臣如陛，眾庶如地。」故陛九級，上廉遠地則堂高，陛無級，廉近地則堂卑，亦由將相重則君尊，其勢然也。如宰相有奸媒隱慝，則人人皆得上論，至於制置職業，固是人主之柄，非小人所得幹議。古者朝廷之士，各守其官，思不出位，況韋宏質賤人，豈得以非所宜言，上黷明主，此是輕宰相矣。後漢太學諸生，頗幹時政，其時謂之處士橫議，皆是亂風，深要懲絕。伏望陛下知其邪計從朋黨而來，每事明察，遏絕將來之漸，則朝廷安靜，邪黨自銷。臣等不勝感憤，輒具聞奏，伏望特賜省覽。謹錄奏聞。
右，據《大唐六典》，隋氏門下省諫議大夫七人，從四品下，今正五品上。自大曆二年升門下、中書侍郎為正三品，兩省遂闕四品，建官之制，有所未備。謹按《左氏傳》云：「袞職有闕，惟仲山甫補之，能補過也。」仲山甫周之大臣。《漢書》汲黯稱：「願出入禁闈，補過拾遺。」《後漢書》：「張衡為侍中，嚐居帷幄，從容諷諫，拾遺左右。」皆大臣之任。故其秩峻，其任重，則君敬其言而用其道。況謇諤之地，宜用老成之人，秩不優崇，則難用耆德。其諫議大夫，望依隋氏舊制，升為從四品，分為左右，以備兩省四品之闕。向後與丞郎出入迭用，以重其選。
右，中丞為大夫之貳，緣大夫秩崇，官不常置，中丞掌為憲台之長。今九寺少卿及秘書少監、國子司業、京兆少尹等，並省寺之貳，皆為四品，惟禦史中丞官業雖至，品秩未崇。望升為從四品，為大夫之貳，令不隔品，亦為丞郎出入迭用，以重其選。
以前，臣等商量，緣事關朝廷典制，須行之可久，必在博盡群議，詢謀僉同。望令兩省、禦史台五品以上、尚書省四品以上、太子太保、太常卿參議聞奏。未審可否？
右，長壽二年，宰臣姚璹以為帝王謨訓，不可闕於紀述，史官疏遠，無因得書，請自今以後，所論軍國政要，宰臣一人撰錄，號為《時政記》。厥後因循，多闕紀述。臣等商量，向後坐日，每聞聖言，如有慮及生靈，事關興替，可昭示百代，貽謀後昆者，及宰臣獻替謀猷，有益風教，並請依國朝故事，其日知印宰臣撰錄，連署名封印，至歲未送史館。
右，《起居注》比者不逐季撰錄，至有去官三五年後，猶未送納者。伏以每度延英奏事後，向外傳說，三事猶兩事虛謬，豈有《起居注記》，皆三二年後，采於傳聞，耳目已隔，固非實事。向後《起居注記》，望每季初即送納向前一季文字與史館納訖，具狀申中書門下。史館受訖，亦申報中書門下。其起居改轉，便望以《注記》遲速為殿最。如有軍國大政，傳聞疑誤者，仍許於政事堂都見宰相等，臨事酌量。如事已施行，非關機密者，並一一向說。所冀書事信實，免有傳疑。
右，準天寶三載十月六日敕，「九宮貴神，實司水旱，功佐上帝，德庇下民。冀嘉穀負登，災害不作，每至四時初節，令中書門下攝祭」者。準《禮》： 「九宮次昊天上帝，壇在太清宮、太廟上，用牲牢幣璧，類於天地神祇。」天寶三載十二月，元宗親祀；乾元元年正月，肅宗親祀。伏以累年以來，水旱愆候，恐是有司禱請，誠敬稍虧。今屬孟春，合修祀典，望至明年正月癸丑，差宰臣一人祈請。向後四時祭，並差仆射、少卿、尚書等官。所冀稍重其事，以申嚴敬。臣等去月二十五日已於延英麵奏，伏奉聖旨，令檢舊儀進來者。今欲及祭時，伏望令有司崇飾舊壇，務於嚴潔。謹錄奏聞，伏候敕旨。
右，既經兩朝親祀，必是祈請有征。伏以自太和以來，水旱愆候，陛下常憂稼穡，每念蒸人，臣等所以上副聖心，以修墜禮。伏見太和三年禮官、御史等狀，或言縱司水旱兵荒，品秩不過列宿，今者五星悉是從祀，日月猶在中祀；又云太一、天一，此九神於天地猶子男也。竊觀其意，皆是以星辰不合比於天地。曾不知統而言之，則為天地，而在天成象，自有尊卑。謹按後魏《五均志》：「大辰第二星盛而常明者，為天皇露寢，大帝常居，始由道奧而陳變通之跡。」又：「天皇大帝，其精耀魄寶，蓋萬神之秘圖，與河洛之命紀皆稟焉。」此則上帝是星之明據也。天一掌八氣九精之政令，以佐天極，微明而有常，則陰陽序而大運興；太一掌十有六神之法度，以輔人極，微明而得中，則神人和而王道平。又北斗有衡、權二星，天一、太一參居其間，所以財成天工，輔相神道也。若一概以列宿論之，實為乖謬。又按《漢書》：「天神貴者天一、太一，佐曰五帝。古者天子以春秋祭太一。」則列於祀典，其來久矣。今五帝猶為大祀，則太一豈宜降禮？稍重其祀，固為得所。劉向言祖宗所立神祇舊位，誠未易動，又曰古今異制，經無明文，至尊至重，難以疑說正也。以劉向博通，尚難改作，況臣等學不究於天人，禮尤懵於祀典，妄為參酌，恐未得中。伏望更令太常卿與禮宮詳定，庶獲明據。
右，伏以近例，其日若遇有敕權停朝賀，惟詣興慶宮賀太皇太後、義安太後、積善太後，不詣闕庭，恐乖嚴敬，臣子之禮，實不遑安。臣等商量，向後冬至歲，如遇有敕權停朝賀者，其日中書門下與百僚，先詣東上閣門拜表稱慶，望內降高品宣答，百僚受宣畢，然後赴興慶宮，庶為得禮。仍望永為常式，未審可否？謹錄奏聞，伏候敕旨。
右，伏見天寶以前中書舍人六員，除機密遷授之外，其他政事，皆得商量。宰臣姚崇奏云：「事有是非，理均與奪，人心既異，所見或殊，抑使雷同，情有不盡。臣既是官長，望於狀後略言事理優劣，奏聞進止。」自艱難以來，務從權便。政頗去於台閣，事多係於軍期，決遣萬機，專在宰弼。伏以陛下神武功成，昧旦思理，精核庶政，在廣詢謀。《詩》云：「不愆不忘，率由舊章。」前漢魏相，好觀故事，以為古今異制，方今務在奉行故事而已，數條漢興以來國家便宜行事，奏請施行。臣等商量，今日以後，除機密及諸鎮奏請戎事、有司支遣錢糧等外，其他台閣常務，關於沿革，州縣奏請，係於典章，及刑獄等，並令中書舍人依故事商量，臣等詳其可否，當別奏聞。
右，奉宣，令臣撰進來者。臣詳其表中情款，一一報答，盡不闕遺，兼不為文言，遣其易會。緣冊命時須令其稱蕃事，須雲冊命之禮，並依回鶻故事，若須更有邀約，即待朝廷命使日別賜敕書，稍為允愜。謹緣上進，未審可否？
右，奉宣，令臣於書內添堅昆事者。緣未審知頡戛斯的是堅昆之後，恐須粗言梗概，未可明書。今已依宣，添改其間，有詞意未盡處，亦更加添。臣學識空虛，文理淺近，再陳嚴扆，伏積兢惶。謹連封進。
右，奉宣，令臣撰進來者。臣詳其表中情款，一一報答，盡不闕遺，兼不為文言，遣其易會。緣冊命時須令其稱蕃事，須雲冊命之禮，並依回鶻故事，若須更有邀約，即待朝廷命使日別賜敕書，稍為允愜。謹緣上進，未審可否？
右，臣等伏見近日實錄，多雲禁中言者。伏以君上與宰臣及公卿言事，皆須眾所聞見，方合書於史策，禁中之語，向外何由得知？或得於傳聞，多出邪妄，便載史筆，實累鴻猷。向後實錄中如有此類，並請刊削，更不得以此紀述。又宰臣及公卿論事，行與不行，須有明據。或奏議允愜，必見褒稱；或所論乖僻，固有懲責；在藩鎮獻表者，必有答詔；居要官啟事者，自合著明。並當昭然在人耳目，或取舍存於堂案，或與奪形於詔敕。前代史書所載奏議，無不由此。近見實錄，多載密疏，言不彰於朝聽，事不顯於當時，得自其家，實難取信。向後所載群臣奏議，其可否得失，須朝廷共知者，方可紀述，密疏並請不載，如此則書必可法，人皆守公，愛憎之誌不行，褒貶之言必信矣。
以前，臣等伏見近日實錄，事多紕繆，若詳求摭實，須舉舊章。謹件如前。
右，按《史記》：「仲尼在位，獄訟之詞有可與人共者，不獨有也。」伏以漢魏以來，朝廷大政，必令公卿奏議，講求理道，博盡群情，所以政必有經，人皆務學，著在史策，粲然可觀。臣等商量，如有事關禮法，群情凝滯者，各望令本司申尚書都省，下禮官、學官詳議，意見不同者，任為別狀。如是刑獄，亦令法官同議，然後丞郎以下詳具可否聞奏。如郎吏有能駁難者，皆許上聞，並須先據經義，其次取正史策故事，不得自為意見，言涉浮華。如禮官、學官才識出人，議論精當者，向後擢授台省官，郎吏別與遷擢。所冀漢魏之風，複行今日。
以前，臣等今月二十五日，已於延英麵奏，奉聖旨，令條疏將狀來者。謹具如前。
