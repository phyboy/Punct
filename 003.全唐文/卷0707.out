會昌三年八月二十日，大唐河東節度使檢校右仆射劉沔致書於九姓回鶻頡於相公閣下：嚷者回鶻因延陀之亂，歸心中國，太宗親幸靈武，納彼降人，置瀚海都督，列於內地。爰初封植，自我深恩，回鶻立國立家，莫非唐德。皇帝自聞回鶻乖亂，繼以災荒，為紇扢斯所攻，國已殘滅，可汗率傷痍之眾，席卷而來，朝遷遣告諭之使，轂擊於外。誠宜恭聽詔命，漸歸漠南，國家得以施拯救之恩，成詔攜之禮。昔呼韓單於亦以離亂，歸附漢廷，定計之初，則遣子入侍，款塞之後，又來朝京師，即得為臣之義，實展外藩之敬，然後漢家擁護出塞，救恤加恩。況回鶻累代稱藩，久修臣禮，隻合先請朝謁，自陳艱危。太和公主是帝室愛女，太皇太後夙所鍾念，可汗亦宜遂其情禮，便遣入朝。雖皇帝不許，當勤固請，為可憐之意，陳自托之誠，豈不感明主之心，塞華夷之望？則我之救恤，無所愧懷。而乃睥睨邊城，桀驁自若，邀求過望，如在本蕃，遐邇之人，無不驚歎。今又深入邊境，殘虐生人，以退渾為名，侵暴未已，黎庶伏竄，莫敢定居，秋稼盈疇，不遑收刈。夫欲求大國之援，繼姻好之情，當務交歡，豈宜如是？
來書又云：「蕃人易動難安，加忿怒後，不可制得。」隻如回鶻為紇扢斯所困，豈可一日暫忘，舉國將相遺骸，棄於草莽，累代可汗墳墓，隔在天涯，固宜泣血枕戈，嚐膽思報，大雪冤恥，告謝幽魂。回鶻忿怒之心，合施於彼。而欲滅棄仁義，逞誌中華，天地神祇，豈容此事？《詩》云：「剛亦不吐，柔亦不茹。」回鶻以紇扢斯之強，不敢報複，可謂吐剛矣；輕退渾之弱，惟務傷殺，可謂茹柔矣。又《詩》云：「君子如怒，亂庶遄沮。」君子怒以止亂，不聞生亂。望相公深思此義，勿更輕言。
今弊邑恃回鶻之信，不憚回鶻之怒。若外與中國結怨，內為紇扢斯所排，遷集鳥徙，流離蓬轉，以沔揣度，終難取濟。前代郅支單於，不事大漢，寄命堅昆，尋又遠托康居，自成夷滅。往事之戒，得不在懷？昔呼韓之敗也，其臣伊秩訾勸呼韓稱臣事漢，從漢求節，呼韓納用其策，竟保安全。又戎子駒支將預晉盟，執政以有二心數於朝，駒支乃自稱不侵不叛，何惡能為，執政嘉之，遽命即事。今相公以偉才宏略，匡弼可汗，既無秩訾之明，謹於事大，又無駒支之辨，自達其誠，而欲絕累代之歡，興二國之禍，稱雖釋憾，何以戴天？又古人云：「失之東隅，收之桑榆。」倘自改悔，實未為晚。恐未嚐思此，聊布所懷，信之與否，幸垂見示。不具。沔白。
來牒云「未得般次歸國，不知今日推明日，回鶻聞此事，盡頭悶」者。國家富有四海，豈惜微細資財？比在京交付藥羅葛九政（藥羅葛，氏也）之時，已不管領。隻緣可汗都無定所，來去不常，又無大段駝馬，自取般次，恐諸蕃劫奪，須稍安詳。欲令送至東北嶺外，忽慮萬一散失，又以詞語見尤。望依前自遣駝馬般運，此令兵馬護送。又云：「嗢沒斯王子不合親近。」我國家統禦四夷，皆同赤子，倘順於國，盡合綏懷。如天地之廣，無不覆載，如江海之大，無不包容。況嗢沒斯是先可汗子孫，今可汗兄弟，窮而歸命，尤所矜憐。若棄其款誠，何以柔遠？回鶻須自愧不恤兄弟，令其不安，更欲追尋，是何道理？彼酋長如迫於饑渴，願歸國家，優待之禮，必與嗢沒斯無異，想知朝廷眷遇回鶻之深也。如可汗早依聖旨，不入邊疆，但歸漠南候命朝廷豈有所惜？又云：「回鶻往前蕃人，易動難安，不可制得。」朝廷隻要回鶻承順國家，常為好事，惟行仁義，不作尤違，則朝廷欲疏隔回鶻一日不得。若隻務侵擾漢界，劫奪牛羊，以此為強，實所不憚。如此行事，與諸小部落何如？欲稱回鶻強大，豈肯敬貴？忠順邊將粗才，性本愚直，輒此忠告，幸垂三思。
紇扢斯專使將軍踏布合祖、達千<辶葛>悉禾亥義、判官元因娑拽汗阿已時等七人至天德上表云：「破滅回鶻之時，收得皇帝女公主。緣與大唐本是同姓之國，固不敢留公主，差都呂施合將軍送至南朝，至今不知信息。不知得達大唐，為複被奸人中路隔絕？緣此使不回，今出四十萬兵尋覓。若被別人留連不放，請子細報，即差人就彼尋覓，上天入地，終須覓得送公主使。若入吐蕃國去，即至吐蕃。」皇帝自覽表章，頗深軫念。緣與回鶻可汗久修鄰好，加以姻親，艱難之時，常展勳力，情義至重，休戚是同。今紇扢斯仇怨可汗，兼求公主，必慮大興兵甲，糾合諸蕃，長馳南行，直至塞上。今可汗人眾饑饉，兵數無多，強敵倘來，將何禦捍？非惟大唐之力，救助至難，兼恐邊城之民，因此罹患。可汗須與將相熟議，早務良圖，依倚側近山川，深自藏匿，且送公主歸國，以避責言。且紇扢斯雖來，足得免禍。又踏布合祖云：「紇扢斯即移就合羅川，居回鶻舊國，兼以得安西、北庭、達怛等五部落。」又云：「昨者二千騎送踏布合祖至磧北，令累路逢著回鶻殺。踏布自本國至天德西城，更不逢著回鶻一人，無可殺戮。又恐回鶻與吐蕃通信，已令兵馬把斷三河口道路。」則籌略兵馬之勢，揣度可知。且興廢在天，否泰有運，紇扢斯以寡為眾，以弱為強，豈止人謀，固是天讚。古人云：「大福不再來。」蓋以天亡之後，終難再振。若欲且依黑車子，延引歲時，不惟雄豪所恥，實亦諸蕃輕笑。倘紇扢斯逼逐，則黑車子之心，焉可保信？不如早歸大國，自保安全，順天命以去危，恃姻好而求福。皇帝寵待存恤，必更加恩。輒獻良箴，幸垂采納。恐要見紇扢斯表本，今亦錄往。
某月日，河東節度使符澈致書幽州大將周都衙以下：比聞海內之論，幽州師有紀律，人懷義心，河朔諸軍，以為模楷，今之所睹，異於是矣。竊知大將以下，初上表舉陳行恭，尋又舉張絳，皆雲文武全才，軍情悅服，今又不容張絳，斥逐而來，取舍之間，蒼黃驟變。且舉棋不定，《春秋》所譏，遠近聞之，莫不嗤笑。旬月之內，移易三人，不可謂師有紀律矣；不俟朝旨，專自樹置，不可謂人懷義心矣。今思頓雪前恥，再取美名，莫若謝罪朝廷，別請戎帥。如此則一軍盛美，千古流芳。澈忝在近鄰，素欽風儀，輒陳鄙見，實謂良圖。幸大將等三思，不至疑惑。
昨覽大將等陳情表，未知迷復，頗事遊詞。宏敬任忝專征，兼許招諭，思欲布朝廷大信，解彼深疑，指事而言，更無文飾。衹如公等本使，疾病綿惙，既以上聞，便須請監軍權知兵馬，以俟朝旨，豈有表章未發，邪計已萌，遽遣劉稹衙內決事，不令常侍父疾，既虧子道，深累國章，遠近聞知，無不駭聽。姜四月十三日到城，至二十三日，聖上驚異此事，要知端的，遂令追問，冀得實情。姜狀稱：「四月六日大衙宅內小聽，實見本使。至八日晚後，劉稹傳本使處分，令入城請醫，並不見本使。」又云：「女婿李方四月五日降職至十將，妹婿王再晟被發遣山東，充邯鄲鎮佐軍虞候。見女婿輩皆被降黜，遂懷憂懼，求郭誼覓使入城。」至四月三十日，追問梁叔乂，亦衹緣公等本使不見宣慰問疾使，又不見醫官，梁叔乂自通狀云：「劉守義扶劉稹時，叔乂對都押衙郭誼、向守義道：‘且莫如此，若似扶郎君，待國家處分，不可依河朔自專。’劉守義因此懷恨叔乂，詐傳本使處分，令入奏謝醫藥方，便奪叔乂職事。」姜、梁叔乂是彼心腹，尚不得麵見本使，於朝廷通狀，稱本軍盡云已亡。軍中法嚴，不知委細，宣慰使既不得麵見，固難辨明。今公等表章，仍云故使初奏疾病，姜、梁叔乂並云被臺司收係。軍人聞此消息，且言故使尚未薨背，事已如此。自是公等行詭譎之計，誣罔朝廷，丹所施為，事多矯詐。在朝廷須知事實，焉得不一一追問？及奏公等本使喪亡，聖上三日廢朝，寵贈師傅。方欲遣使員祭，以備哀榮，尋屬薛常侍回，知不入衙門不受敕，又鎮州省使方回及常道軍將樊琮回，知公等拒命之心，必無悛改。聖上曲為含忍，詢訪百僚。朝廷大臣，藩翰戎帥，切齒憤惋，如報私仇。聖上事非獲已，方降明制。始終恩禮，可謂無遺。公等須知罪惡貫盈，神人共棄，更不得扇虛妄之說，歸怨朝廷。聊布所懷。各當知悉。
自天寶以後，兵起山東，惟澤潞一軍，不虧臣節。李司徒抱玉以元勳上將，初領戎韜，李相公抱真武略忠誠，複總戎柄，教習步射，振起軍聲，為列鎮之雄，皆李公之力。及說諭太尉武俊，首破朱滔，擊韓師於武安，屋瓦皆振，剪符寇於淮服，草木皆兵，六十年間，忠名尚在。及李相公殂謝，朝廷以王尚書虔休代之，追李緘令居喪東洛，一軍受命，莫敢借留。致澤潞功勳，成澤潞節義，邇代節相，誰繼李公，彼軍尚不顧私恩，以隳王制，豈有從諫跋扈既久，忠孝無聞，於彼一軍，有何恩澤？若委心澤潞將校，即不合別置紀綱，以劫脅人心，自圖身計。奈何拒君親之命，從逆亂之謀？近者盧從史道鼠兩端，貪狼成性，包隱奸慝，逗留兵機。彼大將烏司徒與王憲等，因事圖之，尋就束縛。破朱滔之功未朽，擒從史之效又彰，誠動上元，忠貫白日，一軍盛美，可不惜哉！比聞從諫誌在猖狂，招致亡命，逆人親黨，遊客布衣，皆在公宴之中，列於大將之上，一軍憤愧，固已積年。豈可舍累代之美名，忘近歲之深恥，將性命家族，以徇騃童，生為不忠之人，死為不臣之鬼？彥佐忝受明命，總彼成師，感歎之懷，寢食忘次。願將忠素，宣布皇恩，俟彼英豪，見幾而作，爵秩榮寵，身自取之。豈得臨難因循，為人受禍？勉思奇策，以副深心。
賈群至，承二十八日書誨，承郎君自知愆負，因保生全，望闕披誠，祈天請命，遠述迷複，聊慰石懷。以石思之，郎君為子為臣，忠孝並棄，居喪求襲，阻命專權，數遣亂軍，侵軼鄰境。比者河陽晉絳，未有重兵，侵犯顏行，屢焚廬舍。又疆場之吏，收得彼管簿書，皆呼官軍為賊，來即痛殺。可謂悖言肆口，逆節滔天。今欲自新，誠為善意。伏思聖上屈累朝之法，實亦至難，在將相等懷忿惋之心，豈宜延納？然須得實事，並見忠誠，則聖上矜貸有名，群臣陳請有路。惟有盡率國屬，麵縛來降，石即馳詣界首，親自受納，然後承詔解縛，送赴闕庭。則在朝公卿，豈有異議，臨境將帥，皆得息詞。如擬先求解兵，次望洗雪，則此暫延旬月之命，以偷頃刻之安，荀懷是心，誰敢保信？石屬忝宗室，任極台階，將身族保人，豈是小事？況國家自元和以來，累剪叛臣，至於事迫計窮，潛輸密款，偽詞變詐，無不備諳，今欲行之，必恐非計。夫魯陽回日，鄒子動天，更無其他，隻在誠信。如未從鄙見，空獻表章，石忝帥臣，豈敢任受？時不苟失，幸少詳思，不宣。石白。
鈞繆承寵寄，獲撫雄藩，實欲布時雨潤物之仁，昭蘇合境，揚薰風解慍之德，安輯疲人，想彼眾心，必當感悅。況昭義艱難之後，常保忠名，興元之初，又著勳力，穆宗以劉稹祖宗，乘機變歸款，朝廷委以節義之軍，授以腹心之寄。豈謂移淄青舊染之俗，汙上黨為善之人，日往月來，群情如醉。今王師問罪，將及歲期，憫彼一方，迷而不返，皆以奉劉稹為義，實所懵然。且封壤城池，莫非王土，軍人黎庶，豈非王臣，劉稹祖父竊我憲章，質爾家族，蔑棄大義，顯負於君親，將何詭詞，自固於軍旅？且夫示眾於大順，求人以盡心，而五郡從之，終乃不悟。昔晉侯重耳曰：「君父之命不校，校者吾仇。」公等豈無誠心，見此事理？又公等貴劉稹祖者，必以識君臣之義，審順逆之心，濯身滄波，上睹白日，以此為是，遂能樂從。今則自遭其時，足以行誌。近者楊弁起於卒伍，敢亂晉陽，康政、孫制等皆是耆將，已居右職，一旦狂惑，助其凶威，曾不再旬，果就擒縛，僇於都市，罪及妻孥。公等睹此禍機，得不深戒？李丕中丞能全勁節，自拔亂邦，曾未一年，驟曆三郡，已分茆土，為國功臣。公等見其光榮，得不健羨？成敗利害，昭然可知，禍福無門，行之即是。鈞所以不引古事，不飾虛詞，直指目前，易於取信。公等倘梟戮劉稹，自建功名，大則別令將旄，次則不失符竹，身受爵祿，福及子孫，去危就安，事同反掌。又得戎旅解甲，黎庶歸耕，老幼無焚灼之虞，閭井得宴安之樂，再洽恩化，豈不美哉。先布至懷，名當信納。
夏首初熱，伏惟十三叔動止萬福。丕自歸朝廷，頗獲優寵，三領大郡，榮列中司，想十三叔遠聞，必深喜慰。頃歲寓遊上黨，與主公素未相知，十三叔剪拂提攜，遂叨右職。尋蒙見哀羈旅，申以婚姻，托係援於高門，實光榮於鄙族，每懷恩遇，刻骨銘肌。去年初投國家，便蒙聖上於三殿召對，此時丕具奏云：「臣是十三叔遣密歸國，先布款誠。十三叔久受劉家厚恩，未忍便棄，留待挾持不得，勢力稍衰，必擒剪軍中惡人，率先歸國。」聖上深賜信納，已記十三叔姓名。自後緣丕除授忻州，去彼疆界遙遠，常抱深恨，無由自申。今蒙改授晉州，兼充右尚書副使，密邇封壤，瞻望不遙，若不披露赤誠，實負姻好。回鶻可汗士馬已盡，一身歸投黑車子，近黠戛斯國王遣將軍百餘人入朝，請發本國兵四十萬眾，襲逐可汗，擒送京闕。又西蕃讚普近亡，新立讚普才年十歲，國中至今未定，兩蕃宰相以下進表請托附大唐。今國家邊塞底寧，八表無事，須將國力，平殄五州。除有司饋運之外，聖上不惜內府金帛，頻以出賜。又諸道兵馬微有損傷，即征兵真替，必作數年討伐之意。十三叔自料形勢，必當坐見危亡。幸因丕在鄰近，朝廷委信，必須早圖功效，自取寵榮，保衰老之年，全一門之命，書名竹帛，豈不美哉？丕隻在冀氏，相去咫尺，隻要十三叔有一明據，得聖上密知。此狀到後，且望惠數行手示，潛布忠款，丕便遣人進上，必請密詔安存。此事石尚書並不知。丕指天誓心，達此誠意，幸垂延納，不至遲疑。禍機在身，豈得顧望？古人云：「晏安鴆毒，不可懷也。」蓋以偷安比於鴆毒，切望思之。臨楮零涕，此情何極，不宣。丕再拜。
雄白：比者牙（一本有內字）兵馬使棄累代之勳業，為四海之罪人，寄命網羅，坐待夷滅，將謂迫於將校，未遂本心。今則將校盡離，軍心日駭，若不見幾而作，必恐受僇於人。昨打暮宿寨，收得文書云：「陳許遊奕使賀意密報雲，官軍二十五日齊進。」雄牒報王尚書，請勘虛實。近得王尚書報云：「追到賀意勘責，款稱曾在昭義效職，與彼軍遊奕使唐再清情分至深，每因遊奕相見，彼此說軍中密事，並已承伏。」王尚書便已按軍令訖。賀意又款稱，唐再清隔乾河密說云：「朝廷若與郎君節，須從西面來。若從南面來，緣劉公直心懷兩端，必恐自取。」又云：「二郎疾病絕重，命在朝夕，軍中已別有準擬，不久即是王人。忠武軍何必苦相殺傷？」又收得彼處投降軍將高文端等，皆云回西諸寨兵馬商量，欲立安全慶替兵馬使，文端等不願更事全慶，所以歸國。雄雖久在行間，不與先相公交接，然俱是河朔軍將，臭味略同，將睹覆亡，不無深惜。今聖上方示大信，以安危疑，倘能自新，必舍罪釁。況兩面主兵大將，皆有賊心，事迫圖全，必自救禍，兵馬使若不早決大計，束身歸降，更欲遷延，即無所及。涼風已至，白露將凝，弓勁馬豪，視險如砥，糧儲豐足，器甲精堅，並是諸道強兵，近方抽到，士皆宿飽，人有鬥心，大兵一交，立見焦爛。輒申愚慮，幸納至懷，不具。雄白。
何司徒頃因軍中擾攘，起授翰垣，推體國之誠，動遵朝典，罄守藩之禮，終保令名，遽此淪亡，深可悼惜。聞以監軍朝覲，貴安物情，軍府事權令後嗣勾當，本於忠順，固匪循私。伏以聖上君臨，惟新景化，施王者之號令，事貴有名，奏祖宗之法度，不可輕易，旋觀臣節，豈惜恩榮。今公卿之儀，皆請別命戎帥，聖上恩深悼往，義在安人，以司徒之盡忠，方垂茂軌，想後嗣之善繼，必有令圖，隻有鄰近將帥，成其美誌。元和初兩河跋扈之勢，尚未可懷，朝廷制置之宜，難於今日。李師道兵鋒物力，足以自強，猶悉獻吏員，請頒貢賦，管內鹽法，皆歸有司，瀝款披肝，乃授留務。王承宗迷而知夏，尋自納忠，進德棣兩州，以效誠節，故得舉族榮盛，一門保安。望尚書以朝廷公議，兩鎮舊體，令敕效忠款，自求寵榮，不使河朔鄰封，誤其大計。尚書藩方重寄，宗室信臣，報國之忠，仰思展用，成人之美，必為忠謀。望早布嘉言，勤於善誘，邀其實效，勿受詭詞。臨事制宜，固在明略，若未獲要領，無憚再三，待知赤誠，方可聞奏。但出於雅意，不可雲某等令布此懷。其間若須商量者，望於判官大將中揀忠信有才識人，令充使至此。伏希鑒悉，不宣。某等狀。
張判官至，奉問，具承情旨。尚書以幽薊頻有叛亂，誌在澄清，遠陳嘉猷，益見忠懇。況先侍中累代繼美，功德在人，尚書自按鄰封，日彰惠政，想彼人情瞻望，芬若椒蘭。聖上天縱英明，文武並用，正是忠良報國之日，將帥展力之時。聖意又以幽薊一方，頻害節將，懲其汙俗，未欲加恩。張絳固須首變亂風，恭俟朝旨。若似作三軍章表，坐望兵符，竊料聖情，未必允許。倘不早圖良計，先效赤誠，計不日之間，必又致變。聞彼軍大將，多是舊人，感先侍中深恩，聆尚書美政，導其善意，必合遵承。且望密遣腹心，大布誠信，令張絳自求多福，以保永安。若能請朝廷命帥，舉尚書領鎮，便自歸闕，必不失二蕃金吾。若欲外任，即商量宋亳大郡，便與亞相。軍中兼與二十萬匹物充賞，大將以下，皆酬以官榮，令此一軍，永為朝廷心腹。倘不思大義，姑務因循，即三數月間，且不問著，既未降朝命，何以保安？望尚書審更籌度，早施方略，必不可費國家財力，致他日興師。倘成此功，永光史策。張判官到後，且詳觀事勢，密自揣摩，可之與否，速望報示，不宣。某等狀上。
近聞遊奕使更收得劉稹章表。竊以王太尉武俊有安國之大勳，藏於清廟，至於孫承宗阻命，在鎮猶遣親弟承恭自太原詣張相上表祈哀，憲宗不許，旋又遣男知感、知信入朝。屬淄青殄滅，因制使楊仆射檢得文案，方知危害武相，本在淄青，承宗無盜殺之罪，方獲昭雪。今劉稹父子無功，皆負重釁，既不詣尚書麵縛，又不遣家屬祈哀，置章表於衢路之間，望朝廷降非常之澤，悖慢無禮，前古未聞。遊奕將不便毀除，寔恐非是。況楊弁遣親侄入潞州潛通情計，劉稹並不擒送，又石會關將楊珍卻還石會關，兼投賊界，劉稹便敢受納，已加兵固守。比令逆將賈群送表至太原，少傅李相公奏聞，旋屬軍中有變，竟未有進止處分。楊弁潛送，賈群卻歸，劉稹亦便受領，狡童逆狀如此，不知進表何為？昔漢宣帝圖霍禹，名臣張敞云：「不合明詔自親其文，隻合明詔此恩不聽，群臣以義固爭。」今將帥大臣容其章表，即是私惠歸於臣下，不赦在於朝廷，事體之間，交恐不可。切慮尚書以疆場之事，皆須上聞，惟此事抑而不奏，未為至當。望向後更有章表，便令將校所在焚之，惟麵縛而來，然後可受領。輒此披陳，幸垂鑒納，不宣。某等上狀。
聖上以尚書廉簡奉公，和惠恤下，所至之地，皆有能名，以昭義乘僭侈之餘，非廉簡無以革弊，當掊克之後，非惠和無以安人，故輟自漢南，撫寧上黨。承入境之日，煦然如春，壺漿塞途，幼艾相慶，甚善甚善。近頻見章表，救雪罪人，姑務和寧，以安反側。竊循雅旨，備見深懷。然《周書》云：「刑亂國用重典。」 蓋以汙染之俗，終須蕩滌，雖唐虞之際，至理之極，猶投放四罪，天下乃定。且以近事明之。頃歲劉總送出幽州大將二十人，當時執政以苟且為意，奏請放還，其後朱克融之徒，皆是其數。朝廷深懲前弊，不得不然。尚書公忠簡儉，皆以具美，惟稍缺威斷，實願彌縫。昔子產戒太叔以政莫如猛。夫火烈，人望而畏之，故鮮死焉；水懦弱，人狎而玩之，則多死焉。太叔為政，不忍猛而寬，鄭國多盜，太叔悔之曰：「吾早從夫子之言，不及此。」諸葛入蜀，刑法至峻，法正諫曰：「君初有其地，未垂惠恤，且客主之義，宜相降下，願緩刑弛禁，以慰其望。」亮答曰：「寵之以位，位極則殘，順之以恩，恩極則慢。吾今威之以法，法行則知恩，限之以爵，爵加則知榮，榮恩並濟，上下有節，為理之道，於此而著。」尚書以子產、諸葛亮何如人也，尚不以寬而理，斷可知矣。切望寬猛相濟，仁勇並施，仗義而行，臨事必斷，不以小惠，擾茲至公。待一方之人，皆明大順，然後漸布仁德，平之以和，斯為得也。輒陳至言，幸垂信納，不宣。某等狀上。
某當先聖禦極，再參樞務，兩度冊文及《宣懿太後祔廟制》、《聖容讚》、《幽州紀聖功碑》、《討回紇制》、《討劉稹制》、五度黠戛斯書、兩度用兵詔敕及《先聖改名制》、《告昊天上帝文》並奏議等，勒成十五卷。正觀初有顏、岑二中書，代宗朝常相，元和初某先太師忠懿公，一代盛事，皆所潤色。小子詞業淺近，獲繼家聲，武宗一朝，冊命典誥，軍機羽檄，皆受命撰述，偶副聖情。伏恐制序之時，要知此意，伏惟詳悉。謹狀。
閏冬極寒，伏惟諫議十五郎尊體動止萬福。即日某悲緒外，蒙差趙押衙至，奉示問，不任悚荷，無由拜伏，倍積瞻戀。謹因使回，奉狀不次。閏十二月二十八日，從表文崖州司戶參軍同正李某狀上。
天地窮人，物情所棄，無複音書，平生舊知，無複吊問。閣老至仁念舊，盛德矜孤，再降專人，遠逾溟漲，兼賜衣服、器物、茶藥至多，槁木暫榮，寒灰稍暖，開緘感切，涕咽難勝。大海之中，無人拯恤，資儲蕩盡，家事一空，百口嗷然，往往絕食，塊獨窮悴，終日苦饑，惟恨垂沒之年，頓作餒死之鬼。自十月末得疾，伏枕七旬，屬纊者數四，藥物陳裛，又無醫人，委命信天，幸而自活。羸憊至甚，生意方微，自料此生，無由再望旌棨。臨紙涕戀，不勝遠誠。病後多書不得，伏惟恕察。謹狀。
伏蒙又賜《口箴》，不任感戴。東都日所惠本留洛中，無人檢得，兼以道路艱阻，二年來不曾有人至洛，以此前狀諮請，倍深惶悚。小生《舌箴》更改三五字，不欲兩本流傳，今謹錄新本獻上，舊本伏望封還。如不能遠寄，伏惟必賜焚卻，下情切望。趙總管知廣州時多，此月下旬方至此。伏惟照察。謹狀。
太和八年秋八月乙酉，上於紫宸殿聽政，宰臣涯以下奉職事。上顧謂宰臣曰：「故內臣高力士終始事跡，試為言之。」臣涯謹奏云：「上元中，使臣柳芳得罪竄黔中，時力士亦從事巫州，因與周旋。力士以舊嚐司史，為芳言先時禁中事，皆芳所不能知，而芳亦有質疑者，芳默識之。及還，編次其口語，號曰《問高力士說》。」上曰：「令訪史氏取其事書之。」臣涯等既奉詔，乃詣芳孫度支員外璟詢事。璟曰：「某祖芳前從力士問，覼縷未竟，複著《唐曆》，采摭義數尤相近者以傳之。其錄或秘不也宣，或怪奇非編錄所宜及者，不以傳。」今按求其書甚實。臣德裕亡父先臣與芳子吏部郎冕開元初俱為尚書郎，後官亦俱東出，道相與語，遂及高力士說，且曰：「彼皆目睹，非出傳聞，信而有征，可為實錄。」先臣每為臣言之。臣伏念所臆授凡有十七事，歲祀久更，遺稿不傳。臣德裕非黃瓊之練習，愧史遷之該博，唯次舊聞，懼失其傳，不足以備大君之問，謹錄如左，以補史官之缺雲。
會昌二年四月甲申，回鶻大將勒嗢沒斯率其國特勒、宰相、尚書、將軍凡十二人，大首領三十七人，騎士二千一百六十八人內附。制授嗢沒斯特進檢校工部尚書左金吾衛大將軍同正，封懷化郡王，其酋帥遍加戎秩，賜之金紫。於是穹廬之長，盡識漢儀，左衽之人，鹹被王澤矣。臣聞《書》載「率服」，美大舜之功；《詩》列「既平」，顯周宣之德；暨漢宣帝，亦單於慕義，呼韓來朝。曆紀數千，稱者三代，則知非常之運，必待非常之君，誠契感通，斯為難遇。伏惟仁聖文武至神大孝皇帝紹高祖、太宗之神武，慕元宗、憲宗之遠略，英才天縱，武節霆馳，靜深之謀，淵然若海，先定之誌，屹然若山。自嗢沒斯歸款朔邊，注心魏闕，制置大略，盡出宸算。漢高從善，能用六奇，光武揣情，坐知千里，諸將無搴旗之效，群臣乏借箸之籌。夫天以信而成功，地以定而載物，惟大君懋一德，法兩儀，故能懷異俗之心，盛中興之業。嗢沒斯者，回鶻之貴酋也，夙稟正性，生知大義，識倚伏之數，明禍福之機。回鶻運屬天亡，歲久天稔，畜產大耗，國邑為虛，流亡遍於沙漠，僵仆被於草莽。由是國之將帥，各率支兵，或入西戎，或歸諸部。惟嗢沒斯精誠上達，天誘其衷，拔自狼居之山，願拜龍顏之主，封章瀝懇，指日誓心，不奪之誠，介如石矣。先是有赤心宰相，桀傲亂常，頗為邊患。嗢沿斯潛布誠款於天德軍使田牟，暴其罪狀，梟首以徇。歸大國，明也；戴聖君，忠也；去亂邦，智也；執醜虜，義也；具此四美，是謂誠臣。昔仲尼知曾參孝，因為陳君臣父子之義，以著《孝經》；今聖主以嗢沒斯忠，爰采武功貞烈之事，以為《歸忠傳》。則聖人善誘之道，又何以加於此乎？乃集秦漢以來至聖朝，去絕域歸中國，以名節自著，功業保忠者三十人，勒成上下兩卷。其不自獻款，無跡可稱者，今並不載。臣又聞為善者天報之以福，為不善者天報之以殃，神道昭晰，應如影響。嗢沒斯方欲保大節，成大勳，宜乎佩服斯文，以為鑒戒。臣備位台鉉，獲奉睿謀，受詔序事，冠於篇首。
昔越裳貢雉，薦於宗廟，西旅獻獒，陳以典訓，所以感其至而戒其初也。仁聖文武至神大孝皇帝禦曆之四年，天瑞燦爛，王道昭焯，五材並用，六轡斯柔，布政宣室，以張神化，振兵朔野，以耀威靈，故得天晬而清，日晏而明，蟲螟不生，嘉穀以成，中宇既安，四夷來庭。由是龍荒君長黠戛斯，遣使注吾合素等上表獻良馬二匹。絕大漠而貢赤誠，涉流沙而沾赭汗，非至德所感，孰能臻於此乎？皇帝以前有鸞旗，焉用驥騄，不貴龍友，唯駕鼓車，乃命其使見於內殿，賜以珍膳，錫之文錦。謹按故相魏國公賈耽所撰《古今四夷述》，黠戛斯者，本堅昆國也，貞觀二十一年，其酋長入朝，授以將軍印，拜堅昆都督。逮於天寶季年，朝貢不絕。暨中國多難，為回鶻隔礙。黠戛斯忿其桀驁，乘彼薦饑，於是破龍庭，焚罽幕，蕭條萬里，地無種落，始得出重泉而見白日，披氛霧而睹青天。臣伏見太宗謂群臣曰： 「南荒西域，自遠而至，其故何哉？」宰臣房元齡對曰：「殊域來朝者，中國乂安，帝德遐被所致也。」太宗曰：「向中國不安，亦何緣而至？朕睹此懷懼，何者？昔秦始皇並吞六國，漢武帝威加戎狄，今殊方異類，無遠不賓，竊比秦漢，想無多愧。亦欲傳之子孫，念二王之末途，朕所以不能不懼耳。」臣伏思太宗往日之懼，致我唐百代之隆，則聖祖詒謀，可謂深矣。此太宗所以永保鴻名，為受命之祖，陛下所以丕承王業，為中興之主，豈不宜哉！天旨以賈耽有陳平鎮撫之才，得充國通知之敏，其所述作，該明古今，乃詔太子詹事韋宗卿、秘書少監呂述往蒞賓館，以展私覿，稽合同異，覼縷闕遺，傳胡貊兜離之音，載山川曲折之狀，條貫周備，文理洽通。臣伏以貞觀初，中書侍郎顏師古上言：「昔周武王天下太平，遠國歸款，周史乃集其事，為《王會》篇。今萬國來朝。蠻夷率服，實可圖寫，請撰為《王會圖》。」有詔從之。臣輒因韋宗卿、呂述所紀異聞，飾以繪事，敢敘率服，以冠篇首。
臣聞行險而言❥上者，非謂謗也，是實之所招也；蹈仁而被誣者，非己所召，是盜之所憎也。夫理身絕嫌，人臣止謗之術；虜受不納，人君辨謗之明。然則正者邪之所仇，直者曲之所矯，有能為不才所忌，有功為無庸所嫉，四者苟立，四謗必隨。況偽必亂真，佞實似智，鑠金之口，不謀而同唱，成雷之蚊，未響而先合，以群陰而蔽孤陽，以眾比而排獨立，結其禍患，鹹本謗言。莫不巧中於隱伏之微，善成於疑似之際，忠賢被之，無以自辨，亦良可哀哉。伏惟皇帝陛下體乾坤簡易之德，合日月無私之照，視聽自天，神明其化，惡淫哇之亂聽，疾紫色之眩目，堲其讒說，常詠格言。臣等順天聰，綴緝舊典，發東觀藏書之室，得元和辨謗之文，辭過萬言，書成十卷。以其廣而寡要，繁則易蕪，方鏡情偽之源，尤資詳略之當，遂再加研考，所以理昔賢被誣之狀，表前王善鑒之明。實願視則倚衡，居則宥坐，絕其根枿，永杜其來，必也視之於未形，鑒之於無象，方夏後盤盂之誡，比周王玉幾之銘，測深慮遠，取為殷鑒，使播揚有所消其象，萋菲無以成其文，忠臣得納其誠，武臣得盡其力矣。於是征之周秦，覃及聖代，必極精簡，有合箴規，特立新編，裁成三卷，謹繕寫封進。臣等上奉宸謀，竭其鑽仰，敢不虔序聖旨，冠於篇首雲。
予頃歲吏道所拘，沉迷簿領，今則幽獨不樂，誰與晤言？偶思當世之所疑惑，前賢之所未及，各為一論，庶乎簡而體要，謂之《窮愁志》，凡三卷，篇論四十九首。銷此永日，聊以解憂。地僻無書，心力久廢，每懷多聞之益，頗有闕疑之恨。貽於朋友，以俟箴規。
