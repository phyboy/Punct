世所謂小人者，便辟巧佞，翻覆難信，此小人常態，不足懼也；以怨報德，此其甚者也；背本忘義，抑又次之。便辟者疏遠之，則無患矣；翻覆者不信之，則無尤矣；唯以怨報德者，不可以預防，此所謂小人之甚者也；背本者雖不害人，亦不知感。昔傷蛇傅藥而能報，飛鴞食椹而懷音，以怨報德者不及傷蛇遠矣，背本忘義者不及飛鴞遠矣。至於白公負卵翼之德，宰嚭遺灌溉之恩，陳餘棄父子之交，田蚡忘跪起之禮，此可與叛臣賊子同誅，豈止於知己之義也。世以小人比穿窬之盜，殊不然矣。夫穿窬之盜，迫於饑寒，莫保性命，於高貲者有何恩義，於多藏者有何仁愛？既無恩義仁愛，則是取貲於道，拾金於野。若能識廉恥而不為，是有償金者之行矣；若能忍饑饉而不食，是有蒙袂者之操矣。所以陳仲弓睹梁上之盜，察非惡人。以是而言，盜賊未為害矣。然操戈鋋，挾弓矢，以眾暴寡，殺人取財者，則謂之盜，比於以怨報德者，亦未甚焉。何者？人之父子兄弟，有不相知者；有德於人者，是已知之矣，焉得負之哉？
客謂余曰：「楊子《法言》有《重黎》《顏騫》二篇（顏子名犯廟諱，不書），品藻漢之將相。敢問近代良相，可得聞乎？」余曰唯唯。夫股肱與君同體，四海之所瞻也，恩義至重，實先於愛敬，非社稷大計，不可以強諫，亦猶父有諍子，不獲已而諍，豈可以為常也？唯宜將明獻替，致其主於三代之隆。《孝經》曰： 「天子有諍臣七人。」非宰相之職也。必求端士正人以當言責，導其謇諤，救其患難而已。唯聖人言，危而不持，顛而不扶，則焉用彼相？此亦將明獻替之謂也。使其君昭明令德，不至於顛危也。漢之良相十數人矣，公孫宏開陳其端，而不肯廷辨，固未可也，蕭望之剛不護闕，王嘉訏而犯上，致元、哀二後有信讒邪之惡，戮忠直之名，此其失者也。魏相、薛廣德持重守正，弼諧盡忠，可謂得宰相體矣。近世貞以制動，思在無邪，松柏所以後凋，藜藿由是不采，貴不患失，言必匪躬，似薛廣德者，鄭丞相、陳丞相有之矣（此謂故右仆射鄭司徒，故左仆射陳司徒）。麟之為瑞也，仁而不觸，玉之為寶也，廉而不劌，恕以及物，善不近名，高朗令終，天下無怨，似丙博陽者，王丞相、鄭丞相有之矣（此謂故中書王丞相，故鄭丞相）。好古洽聞，應變膚敏，幾可以成務，知足以取舍，仁愛樂善，勤瘁奏公，逢時得君，不失其正，似倪寬者，韋丞相、李丞相有之矣（此謂故中書韋司空，故侍中李司空）。困於臲卼，以盡天涯，雖劍光不沉，而鸞翮長铩，靈均之九死無悔，柳下之三黜非辜，既沒不瞑，號於上帝，似蕭望之者，所謂李丞相矣（此謂故臨淮李司空也）。余亦同病，莫保其生，知我者以為忠，亦已鮮矣。庶乎數世之後，朋黨稍息，以俟知者耳。
欲知將相之賢不肖，視其貨殖之厚薄。彼貨殖厚者，可以回天機，斡河嶽，使左右貴幸，役當世奸人，若孝子之養父母矣。陰陽不能為其寇，寒暑不能成其疾，鬼神不能促其數，雷霆不能震其邪，是以危而不困，老而不死，縱人生之大欲，處將相之極位，兄弟光華，子孫安樂。昔公孫朝穆好酒及色，而不慕榮祿，鄧析猶謂之真人，況兼有榮樂乎？後世雖有貶之者，如用斧鉞於糞土，施桎梏於朽株，無害於身矣。則《大易》之「害盈福謙」，老氏之「多藏厚亡」，不足信矣。昔秦時得金策，謂之天醉，豈天之常醉哉？故晉世惟貴於錢神，漢台不慚於銅臭，謂子文無兼日之積，顏氏樂一瓢之飲，晏平仲祀不掩豆，公儀休相以拔葵，皆為薄命之人矣。如向者四賢，天與之生則生，天與之壽則壽，窮達夭壽，皆在彼蒼，而望貴幸之知，奸人之譽，終身不可得矣。餘有《力命賦》以致其意，庶後之知我者，興歎而已。
客又謂余曰：「近世將相，既已聞之矣。敢問士君子身在下位，而義激衰世者，有其人乎？」余曰：焉得無之，丁生、魏生是也。昔蓋寬饒多仇少與，在位及貴戚人與為怨，唯諫議大夫鄭昌，湣傷寬饒忠直憂國，為文吏所抵挫，上書曰：「山有猛獸，藜藿為之不采，國有忠臣，奸邪為之不起。」寬饒上無許史之屬，外無金張之托，職在司察，直道而行，鄭昌可謂好是正直矣。梅福南昌一尉耳，與王章無薦引之私，無遊宴之好，當王鳳之世，權歸外戚，上書曰：「鳶鵲遭害，則仁鳥增逝，愚者蒙戮，則智士遠退。」折直士之節，結諫臣之舌，群臣皆知其非，然不敢爭，天下以言為戒，最國家之大患也，梅福可謂不畏強禦矣。余頃歲待罪廟堂，六年竊位，而言責之官，執憲之臣，屢薦丁生，稱其有清直之操。亦有毀之者，曰「體羸多病，必不能舉職」。余惑是說，未及升之於朝。而一旦觸群邪，犯眾怒，為一孤臣，獨生正言無避，亦鄭昌、梅福之比也。昔貫高竟能以不生白王，而高祖賢其然諾，戴就不忍以臣謗其君，而薛安感其壯節，周燕寧恨於不食，陸續豈辭於禁錮，世曆千祀，有此幾人？魏生為酷吏所逼，終不詘服，詞義雅正，有古人之風，亦貫高、戴就之儔也。嗚呼！田叔、孟舒，皆位顯於朝，而魏生亦輿疾遠竄，溘盡道途，疑其幽魂必上訴於天矣。或曰：「自古名節之士，鮮受厚福，豈天意於善人薄耶？」余曰：非也。夫名節者，非危亂不顯，非險難不彰，免鈇锧全性命者，尚十無二三，況福祿乎？若使不受困辱，不嬰楚毒，父母妻子恬然安樂，則天下之人盡為之矣，又何貴於名節者哉？
夫相之相在乎清明，將之相在乎雄傑。清明者，珠玉是也，為天下所寶；雄傑者，虎兕是也，為百獸所伏。然清者必得大權，不能享豐富；雄者必當昌侈，不能為大柄。兼而有之者，在乎粹美而已。餘頃歲蒞淮海，屬縣有盱眙山多眠玉，剖而為器，清瑩洞澈，雖水精明冰不如也，而價不及凡玉，終不得為至寶，以其不粹也。清而粹者天也，故高不可測；清而澈者泉也，故深亦可察。此其大略也。餘嚐精而求之。多士以才為命，婦人以色為命，天賦是美者，必將有以貴之。才高者，雖孟嚐眇小，蔡澤折額，亦居萬人之上；色美者，雖鉤弋之拳，李夫人之賤，亦為萬乘之偶。然不如清而粹者，必身名俱榮，福祿終泰，張良是也。擇士能用此術，可以拔十得九，無所疑也。
《語》曰：「某之禱久矣。」又曰：「祭則受福。」豈非聖人與天地合德，與日月合明，與鬼神合契，無所請禱，而禱必感通？唯牧伯之任，不可廢也。夫時不雨，稼穡將枯，閉閣責躬，百姓不見，若非遍走群望，則皆謂太守無憂人之意，雖在畎畝，不絕歎音。餘前在江南，毀淫祠一千一十五所，可謂不諂神黷祭矣。然歲或大旱，必先令掾屬祈禱，積旬無效，乃自躬行，未嚐不零雨隨車，或當宵而應。其術無他，唯至誠而已。將與祭，必閑居三日，清心齋戒，雖禮未申於泂酌，而意已接於神明。所以理郡八年，歲皆大稔，江左黎庶，謳歌至今。古人乃有剪爪致詞，積薪自誓，精意上達，雨必滂沱，此亦至誠也。苟誠能達天，性能及物，焉用以肌膚自苦，焦爛為期？動天地，感鬼神，莫尚於至誠，故備物不足報功，禴祭所以受福。餘以為人患不誠，天之去人，不相遠矣。
或問黃冶變化。餘曰：未之學也，焉知無有？然天地萬物，皆可以至理索之。夫光明砂者，天地自然之寶，在石室之間，生雪床之上，如初生芙蓉，紅苞未拆，細者環拱，大乾處中，有辰居之象，有君臣之位，光明外澈，采之者尋石脈而求，此造化之所鑄也。倘至人道奧者，用天地之精，合陰陽之粹，濟以神術，或能成之。若以藥石熔鑄術則疏矣。昔人問楊子鑄金，而得鑄人，以孔聖熔冶顏子，至於殆庶幾，未若造化之鑄丹砂矣。方士固不足恃。劉向、葛洪，皆下士上達，極天地之際，謂之可就，必有精理。劉向鑄作不成，得非天意密此神機，不欲世人皆知之矣。
夫天地萬物，異於常者，雖至美至麗，無不為妖，睹之宜先戒懼，不可以為禎祥。何以言之？桓靈之世多鸞風，邱墳之上生芝草，世人以芝草為孝思所感致，深不然也。夫芝草神仙之物，食之上可以淩倒景，次可以保永年，生於邱墳，豈得為瑞？若以孝思所致，則瞽瞍之墓，曾晳之墳，宜生萬株矣。何者為仁孝之瑞？唯甘露降於松柏，縞鹿素烏，馴擾不去，皆有縞素之色，足表幽明之感。貞元中，餘在甌越，有隱者王遇，好黃冶之術，暮年有芝草數十莖，產於丹灶之前。遇自以為名在金格，暢然滿誌，逾月而遇病卒。齊中書抗有別業在若耶溪，忽生芝草百餘莖，數月而中書去世。又餘姚守盧君在郡時（盧君名從），有芝草生於督郵屋梁上，五彩相鮮，若樓台之狀，其歲盧君為叛將栗鍠所害，置遺骸於屋梁之下。並耳目所驗，非自傳聞。由是而言，則褒姒、驪姬，皆為國妖，以禍周、晉，綠珠、窈娘，皆為家妖，以災喬、石，不可不察也。又黃河清而聖人生，征應不在於當世明矣。柳穀、元石為魏室之妖，啟將來之瑞，亦不可不察也。是以宜先戒懼，以消桑穀雉雊之變耳。
宣尼罕言性命，不語怪神，非謂無也，欲人嚴三綱之道，奉五常之教，修天爵以致人爵，不欲言富貴在於天命，福祿由於冥數。昔衛卜協於沙丘，為諡已久；秦塞屬於臨洮，名子不寤；朝歌未滅，而周流丹烏矣；白帝尚在，而漢斷素蛇矣。皆兆發於先，而符應於後，不可以智測也。周孔與天地合德，與鬼神合契，將來之數，無所遁情，而狼跋於周，鳳衰於楚，豈親戚之義，不可去也，人倫之教，不可廢也。條侯之貴，鄧通之富，死於兵革可也，死於女室可也，唯不宜以餒終，此又不可以理得也。而命偶時來，盜有名器者，謂禍福出於胸懷，榮枯生於口吻，沛然而安，溘然而笑，曾不知黃雀遊於茂林，而挾彈者在其後也。
餘乙丑歲自荊楚保厘東周，路出方城，聞有隱者困於泥塗，不知其所如也（姓薑，不知其名），往謂方城長曰：「居守後二年，南行萬里。」則知憾餘者必因天譴，譖餘者必自鬼謀，雖抱至冤，不以為恨也。餘嚐三遇異人，非卜祝之流，皆遁世者也。初掌記北門，有管涔山隱者詣餘曰：「君明年當在人君左右，為文翰之職，然須值少主。」餘聞之愕眙，灑然變色。隱者亦悔失言，避席求去。餘徐問曰：「何為而事少主？」對曰：「君與少主已有累世緣業，是以言之。」餘其年秋登朝，至明年正月，穆宗纘緒，召入禁苑。及為中丞，有閩中隱者叩門請見，餘因下榻與語，曰：「時事非久，公不早去，冬必作相，禍將至矣。若急請居外，代公者受患。後十年終當作相，自西南而入。」是秋出鎮吳門，歲經八稔。尋又仗鉞南燕。秋暮，有邑子於生引鄴郡道士至，才升賓階，未及命席，謂餘曰： 「公當為西南節制，孟冬望舒前節符至矣。」三者皆與言協，不差歲月，自憲闈竟十年居相，由西蜀而入，代餘執憲者俄亦竄逐。唯再謫南服，未嚐有前知者為餘言之，豈禍患不可移者，神道所秘，莫得預聞乎？自古銜冤歿世者多矣，冥報之事，或有或無，遂使好亂樂禍者以神道為茫昧。餘嚐論之，仁人上哲，必達生知命，如顏氏之子，犯而不校；釋門達摩，了空喻幻，必不思報矣；其下弱無心者，力不能報；所能者，乃中人耳，悍強任氣如伯有、灌夫之流，亦其在臨歿之際，方寸不撓，魂魄不散，唯結念於此，是以能報。夫人之舍生也，如薪盡火滅，溘然則無能為矣。其達於理者，使心不亂，則精爽常存，不生不滅，自可以超然出世，升躋神明。其次精多魄強，則能為厲。冥報之事，或有或無，理在此也。
言發於中，情見乎辭。則言辭者，誌氣之來也。故察其言而知其內，玩其辭而見其意矣。餘嚐聞太牢氏（涼國李公常呼牛僧孺曰太牢。涼公名不便，故爾不書）好奇怪其身，險易其行，以其姓應國家受命之讖曰：「首尾三鱗六十年，兩角犢子恣狂顛，龍蛇相鬥血成川。」乃見著《元怪錄》，多造隱語，人不可解，其或能曉一二者，必附會焉。縱司馬取魏之漸，用田常有齊之由，故自卑秩至於宰相，而朋黨若山，不可動搖，欲有意擺撼者，皆遭誣坐，莫不側目結舌。事具史官劉軻《日曆》。餘得太牢《周秦行紀》（《周秦行紀》附於下），反覆睹其太牢以身與帝王後妃冥遇，欲證其身非人臣相也，將有意於狂顛。及至戲德宗為沈婆兒，以代宗皇後為沈婆，令人骨戰，可謂無禮於其君甚矣，懷異誌於圖讖明矣。餘少服臧文仲之言曰：「見無禮於其君者，如鷹鸇之逐鳥雀也。」故貯太牢已久。前知政事，欲正刑書，力未勝而罷。餘讀國史，見開元中禦史汝南生子諒彈秦牛仙，以其姓符圖讖，雖似是而未合「三鱗六十」之數耳。自裴晉國與餘涼國（名不便）、彭原程、趙郡紳諸從兄，嫉太牢如仇，頗類餘誌，非懷私忿，蓋惡其應讖也。太牢作鎮襄州日，判複州刺史樂坤賀武宗監國狀曰： 「閑事不足為賀。」則恃性敢如此耶？會餘複知政事，將欲發覺，未有由，值會平昭義，得與劉從諫交結書，因竄逐之。嗟乎！為人臣陰懷逆節，不獨人得誅之，鬼得誅之矣。凡與太牢膠固，未嚐不是流薄無賴輩，以相表裏，意太牢有非望，而就佐命焉，斯亦信符命之致。或以中外罪餘於太牢愛憎，故明此論，庶乎知餘誌。籲！所恨未暇族之，而餘又罷，豈非王者不死乎？遺禍胎於國，亦餘大罪也。倘同餘誌繼而為政，宜為君除患。曆既有數，意非偶然，若不在當代，其必在於子孫，須以太牢少長鹹寘於法，則刑罰中而社稷安，無患於二百四十年後。嘻！餘致君之道，分隔於明時，嫉惡之心，敢辜於早歲，因援筆而攄宿憤，亦書《行紀》之跡於後。
世人疑梁武建佛刹三百餘所，而國破家亡，殘禍甚酷，以為釋氏之力，不能拯其顛危。餘以為不然也。釋氏有六波羅密，檀風密羅是其一也。又曰：「難舍能舍，大者頭目肢體，其次國城妻子，此所謂難舍也。」餘嚐深求此理，本不戒其不貪，能自微不有其寶，必不操人所寶，與老氏之無欲知足，司城之不貪為寶，其義一也。庸夫謂之作福，斯為妄矣。而梁武所建佛刹，未嚐自損一毫，或出自有司，或厚斂氓俗。竭經國之費，破生人之產，勞役不止，杼柚其空，閏位偏方，不堪其弊，以此徼福，不其悖哉！此梁武所以不免也。
陸賈稱蟢子垂而百事喜，不征其故何也？凡人將有喜兆，必垂於冠冕。餘嚐思之，蓋以人肖圓方之形，稟五行之氣，有生之最靈者也，如景如火，忽有然感氣，發於圓首之上。其榮盛也，如陽氣發生，煙煴涵煦；其變衰也，如秋氣索然，寂寞沉悴。雖不能自睹，其鑒明者，必可察之。唐舉、許負，疑用此術，所以望表而知窮達。何以明之？淑春愛景，必有蟢子垂於簷楹之間，室有明燭膏燼，必垂於屏幃之際，喜氣將盛，故集於冠冕之上。以此推之，無所逃也。
仁聖文武至神大孝皇帝禦極之五載，氣應天和，德感人心，朝廷四方，鹹一於正，以精蕩祲，以首勝殘。故得風雨時若，螽螟歲息，銷蓬孛為休氣，驅戎狄為懷人，北荒堅昆，重譯而至。厥有窘伐憑阻，弄兵陸梁，韋顧既伐，夙沙自縛。武功既成，休德昭明，前古未聞、百王莫致之事，皆葳蕤於圖諜矣。皇上以為大禹敘九疇，敬五事，豈不曰貌恭則莊，視明則正，予欲作繪傅照，審其儀形。且夫聖人潛心於天，以通神明，先定春神，而萬物理矣。昔之訪具茨，期姑射，在此而已矣。況乎廣成之戒抱一，元元之去多欲，予所貴道，良謂是矣。豈眩夫係風之言，奇彼淖冰之術，從偓佺之所珍，遺堯舜之令名也哉。於是圖輕素，寫良金，似鑒形於止水，若凝視於清鏡，五彩既彰，穆穆皇皇，居列仙之館，近元祖之光，蓋以昭燕翼之謀，顯丕承之德矣。臣聞古之至聖，必有奇相，是以黃熊之瑞，應於龍體，赤精之符，協於圖表，頎然而長，文王所以王天下也，體貌多奇，漢高所以威海內也。然則繪事之微，極於惟肖。至於天光晬清，日華明潤，非可圖也，庶仿佛焉。末臣奉詔，敢揚言曰：
唐運中興，天授大君。軒耀其武，堯煥其文。北伐獫狁，朔漠銷氛。西伏堅昆，稽首稱臣。祲生壺關，盜起河汾。沉機先物，雄斷解紛。克定群慝，竟全大勳。八表既寧，萬機益勤。爰命彩繪，載模天真。昆閬仙岑，峻極秋旻。蓬瀛白日，光照清晨。涵育如天，尊嚴若神。輝赫絪縕，為龍為雲。聖作物睹，禎祥以臻。宣光孕靈，虞熙載甄。政建中和，金聲玉振。太階既平，廟器乃陳。化下以德，持盈以仁。四瀆宗海，眾星拱辰。億萬斯年，藻朗日新。
惟大迦葉，依無上智。初分寶座，終投密記。晚遇金粟，乃知平地。潛形雞足，以待慈氏。
夫天所以清者，其氣理也，故能四時變化，萬物粲然，倦則陰陽為災，光景不耀，而況於人乎？人亦肖圓方之形，稟清濁之氣，存神索智，極物窮情，則倚伏之先見，其如視矣。子房潛心於神而達之，見其圖狀，如得其奧，則有女子之粹美，嬰兒之專和。粹所以含至精，專所以研至賾。散萬金之資，柔毅也；狙萬乘之仇，仁勇也；學禮倉君，履方也；變名圯上，避世也。若乃五日為期，三往增敬，則尾生之信違道矣；退不離國，心不忘君，則鴟夷之遁非忠矣。合時變以蟬蛻，望仙路以鴻冥，優遊於綺皓之門，仿佛乎赤鬆之際，豈不善始終哉？黃石者，其天地之蘊，神明之璽歟？不然，則無以覺悟子房，輔翼天漢。嗟乎！喪亂既定，韜匱而葆祠之，生也奉符，歿而同穴，有以見子房之神交不渝矣。
　　臣聞《詩》云：「心乎愛矣，遐不謂矣。」此古之賢人所以篤於事君者也。夫跡疏而言親者危，地遠而意忠者忤，然臣竊念，拔自先聖，偏荷寵光，若不愛君以忠，則是上負靈鑒。臣頃事先朝，屬多陰沴，嘗獻《大明賦》以諷，頗蒙先朝喜納。臣今日盡節明主，亦猶是心。昔張敞之守遠郡，梅福之在遐徼，尚竭誠盡規，不避尤悔，況臣嘗學舊史，頗知箴諷，雖在疏遠，猶思獻替。謹稽首上《丹扆六箴》，具列於後。仰塵睿鑒，伏積兢惶。
戊辰歲仲春月戊申夜，余宿於洞庭西，夢與中書令姚公偶坐，如舊相識，問余曰：「君見仆所作《口箴》乎？」余對曰：「去歲居守東周，於公曾孫諫議某處睹金石之刻。」遂莞爾而笑曰：「孫子猶能記之。」余以仲夏月達於海曲，嚐竊思之，聖哲之言，上可以動天地，成典謨，次可以正人倫，明得失，默而不言，後代何述焉？《係辭》云：「不善則千里之外違之。」在慎其所言而已矣，豈必緘其口，銘其背，以矯當世哉？楊子稱孰有書不由筆，言不由舌，張儀以舌存而交亂，亦善不善之效也。余感姚公之夢，乃為《舌箴》云：
粵有帝舜，洎於殷宗。龍命惟允（舜命九官，自禹至龍，允以龍出納朕命，故曰龍命），說言乃雍（殷高宗夢傅說其代予言，故曰說言）。周有良弼，王之喉舌。鼓舞而至，渙汗乃發。《傳》以言從作乂，《易》以講習施悅。天以卷舌屏讒，儒以金舌駕說。伯陽之誡，柔存剛缺。言貴無瑕，辯貴若訥。則知門猶是閉，囊不在括。是以楊雄悼讒者之冤，梅福痛忠臣之結。善乎先聖之言，既明且清，國以之寧。人之不朽，犯無隱情。無恃爾言，駟馬不追。嗟爾君子，念茲在茲。勿以寤一言而取宰相，以舌三寸而為帝師。徒見婁敬掉而獲爵，不知魏其齰以可悲。雖言必有中，而適其時。子房能用其策，難以爭立愛；奉春善建不拔，無以免係縲。衛武警夫莫捫，叔向哀於是出。惟敬仲之難明，由匠石之無質。楊子曰：「重則有法，輕則招憂。」言能如是，可以寡尤。
