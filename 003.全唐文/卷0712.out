渤，字濬之。洛陽人。勵志不仕，隱嵩山。元和初，以山人徵為左拾遺，不赴。九年，召為著作郎。穆宗朝累遷諫議大夫。敬宗立，轉給事中，出為桂管觀察使。太和五年以太子賓客徵。卒年五十九。贈禮部尚書。
臣渤言。臣伏見今月一日赦，聞中外僚例應有策略可濟時者，悉許上陳，無有所隱。臣竊以陛下登極已來，擢自岩野者，惟一人而已。臣感殊獎，不合私身，身既不私，豈宜愛死。若臣者，得死於義，則榮於生遠矣。以元和九年十二月二十六日奏平賊三術，並皆請不舍元濟，其上是感，其次是守，其下是戰。又言感不成不失為守，守不成不失為戰，此求廟戰，為陛下萬全之謀也。其直言必戰者，是見無禮於君，如鷹鸇之逐鳥雀，奮不顧身，真陛下義勇之臣也。昔漢代先零羌反，趙充國守屯田，辛武賢請討襲，宣帝兩行之，雖各成本功，豈如陛下雄邁獨斷，竟斬滅凶虜。則微臣前者上言，為國之道也。今掃清淮西，是陛下之聖也，社稷之福也。臣獨不勝懇款，願朝廷增修德政，以享外寧之功，輒複自忘幽樸，遠獻芻言，冀以塵露，少裨海嶽。竊以陛下天縱生知，又嗜學不倦，故臣敢依托經史，敷陳下情，特乞聖慈容其迂繁，曲賜終覽，則疏退小臣，死骨不朽矣。臣某中謝。
臣昔負薪，偷暇讀書。至《周禮》見春官外史掌三皇五帝之書，即楚靈王所謂《三墳》《五典》是也。《書敘》又云：「三墳言大道也，五典言常道也。」 然則三五之君，君之至者矣。臣曾學《易》，見三皇之道；加之以《書》，見五帝之德；加之以《詩》《禮》，見三王之仁；加之以《春秋》，見五霸之義。尋《戰國策》，極於隋史，見沿代得失，參以百家，統以九流，又遺其繁華，摭其精實，收視黜聽，順其所自，故遊涉中理也。仿佛三皇之化，自冥於天。天法道者，不疾而速，不行而至，範圍天地，曲成萬物。《易》稱先天而天不違，又云：鼓萬物不與聖人同憂。是三皇在上，至樸未散，天下大同，無思無為逍遙而已。五帝之教，自冥於地。地則天者，其德廣運，乃聖乃神，乃武乃文，《書》曰：「天聰明自我人聰明，天明畏自我人明威。」孔子曰：「唯天為大，唯堯則之」是也。五帝在上，惟精惟一允執厥中，百姓不知，其德至矣。三王之政，自冥於仁，仁效地者，不識不知，無思不服，本以六德六行，文以五禮五樂。孔子曰：「以仁理人，」又曰：「克己複禮，天下歸仁焉」是也。三王在上，上仁下義，仁義相感，天下太和，故行葦天保之詩作。成康襲政，刑措四十年。至於五霸，力義統盟，功過糅駁，傷壞王猷。秦政賊隳周法，劃去井田，殘蝕六國，知及之，仁不能守之，故二世而亡。漢高帝寬仁大度，與人同利，任能使，善聽納，竟甸萬國。孔子曰：「其或繼周者，雖百代可知也。」彼蕭、曹輩，生於秦，長於秦，習於秦，惑於秦，不盡刷秦惡，特見制度，與夫三代聯輝，此其未至也。然皆根於忠樸與清靜，其世代長久者亦在此。文帝躬約素德，罷構露台，卻千里馬，熙然與刑措無異。賈誼尚以為皇號甚美，論德不稱，豈非兼以造程裁範，未抵大中歟？景、武、昭、宣，亦各有美，皆以樂賢從諫，風流無窮。元、成、哀、平，過有輕重，皆以黜賢嬖佞，稔疊亡國。光武皇帝躍白水，乘舊德，賊莽百萬，且潰且溺，又平赤眉、銅馬、隴蜀諸寇，非項氏等夷。其佐命與三傑亦異，挍其武蹤，功次高祖。若乃稽古宅周，勳臣壽，儒學光，教化浹洽，躬踐理平，自牧以謙，自勤以勞，兢兢若不及，過矣無次也。明帝孝思，敦九族，旰食以達幽枉，無幸私，舞矜色。章帝性仁厚，行春令，建胎養法，賦貧人以苑地。和帝抑符瑞，省貢獻，有明、章餘風，皆洛都之令主。自殤已下，不足徵也。桓、靈不道，群醜侵政，誅滅賢俊，流毒蒸人，鬻官於朝，列肆於內，群盜大起，腥聞在上，赤帝之祚，其亡也忽焉。蜀先主任托孔明，有仁人風烈。魏文帝席父業，擅妄大言，輕議舜、禹，摧末疏本，其昏塞劇矣，然災眚罪己，罷劾三公，終制省薄，亦足稱也。此外無他勝略，繼以荒允鄰豪，敵臣奸雄，延數代而亡，實為幸矣。晉武承三葉權力，通一淮海，焚怪服，讓泥金，容劉毅直辭，輝光藹然。然違欽言嶠議，使黼衣左衽，數百年華風不振者罪杇（疑）矣。南北分朝，質文術背。造邦者挺雄才，騁奇算，約之以勤儉，必有夏呂之功焉。殘國者皆淫逸其心，猜毒溺私，移之以務禽奢奔，必有共、鯀之敗焉。嗣主善惡紊駁，三者擬諸二漢，凶或逾之，美不及者也。大概吳風巧，其失也浮；虜俗愚，其失也鄙滯。名不勝質，故陳滅於隋。昔漢世祖帝隴蜀，更詔以書，貴服其心，恥以虛為勝也。何以造以島夷索虜相濟，得不愧顏於讓畔通樂乎？
自隋沒唐祚，十一帝頒春，響二百年矣。革土垂號，亞姬敵劉。但房、杜病同蕭、曹，祖述秦、漢，憲章周、隋，使周邵得擅美於前代者，龜玉毀於櫝中矣。乃元宗中興，崇敏璟直，敏未達，直不深，皆輔理名才，不宜責以經國也。李林甫元載媚君以佞諛，迷君以嗜好，引同誅異，封其邪誌，致逆羯啟釁，燎原不滅者，非二子而誰，異代同愆，其汙三紀，遂使朝多忌諱，俗尚苟容，波驚雲撓蕩動未息。
《易》曰：「通其變，使人不倦。神而化之，使民宜之。窮則變，變則通，通則久。自天祐之，吉無不利。」竊聞至德以來，天下常思太平，君臣之心，非不懇切。迄於今來未稱者，是人倦而不知變，雖君儕堯、禹，臣越伊、周，詔如《尚書》典誥，日下既不行之，行之亦何由得通且久乎？《易》曰：「化而裁之存乎變，推而行之存乎通，神而明之存乎其人。默而成之，不言而信，存乎德行。」天祚聖唐，以變通之數遺陛下，順而革之，則悠久大曆，必自此而更始矣。臣觀前代嗣帝，功未有如陛下今日之盛也。宜乘今戮淮寇之勢，以德制恒兗，則恩威兼暢矣。恩威兼暢，而又加之以舍小過舉賢才，則陛下雖欲讓太平之勳美，臣知必不得，明矣。伏望廓開聖德，以撥亂意自兼，劇秦滅政，誌於炎昊間，再造鴻業，與天地惟新，馳之於無窮。昔舜禹以匹夫宅四海，其烈如彼；今聖代以五朝營太平，其難如此。臣又竊聞之，陛下使工伎必能，是不欲其兩傷也。如此推而進之，則建皇極，致雍熙，如指諸掌乎。臣疑宰相公卿蘊其略，但啟沃之次第未及，使陛下翹思文、武，凝望殷、湯。主憂臣辱，孰不憤歎！今陛下蹈道據德，安仁存義，則三皇五帝三王五霸之美兼矣；與人同利，從諫如流，尚約素，斥珍奇，則漢高孝文之美兼矣；尊儒學，兢兢若不及，幽枉必達，無幸私，無矜色，則光武、孝明之美兼矣；任托不惑，容受直言，則蜀先主、晉武之美兼矣。約以高祖、太宗之善訓，貫以陛下之明聖，總萃前美，混論消息，融而為至德，發而為元化。以王道為尺，以大中為刀，度時之宜，裁酌古今，引知蕩冤，驅末還本。正六官，敘九疇，舉《王制》，仿《月令》，調兵食，崇孝悌，孰九族，辟諫路，顯儒學，退文華，黜選舉，複俊造，定四人，省道釋。明刑以行令，理兵以禦戎。然後經之以禮樂，緯之以道德，推誠信以化之，播風雅以暢之。坐明堂，登靈台，休息乎祥氣之間，陛下襲羲軒於上，公卿儕稷契於中，黎元歡鼓腹於下。挹甘露，漱醴泉，禽畜四靈，不為難矣。臣愚寡聞，不識遠大，伏望下宰相公卿大夫議之。如瞽言可采，伏乞搜岩封野，博引海內巨儒耆德元識明斷之士，大開學館，與朝賢參講，令其稽古應時，據經更俗，仍使切磋周洽，複出精義，重作制度，使合乎宣父繼周之旨。夫正氣振，彼承家鼠寇，戎狄裔夷，若槁葉迎霜，輕冰涉暑，瞥然已去，閑然已亡，固不足塵於聖慮矣。
今臣謹竭管見，獻五事如後，是非疏密，懸在天鑒，蕞爾昏塞，何能自分。若乃沿革次第，時政所切，伏計宰輔必已詳奏，亦不敢更言。臣今幸生聖代，又曾謬處諫垣，逢中興將啟之期，知太平必成之術，實懼不言為罪也。狂鼓微臣，不勝感恩中憤之過，謹勒祇承人某奉表被露丹懇以聞。臣渤誠惶誠恐。
應進狀人論事，大者請分析聞奏，次者請申中書門下，小者請各牒諸司。諸司若處理不當，複來投匭者，即請具事繇聞奏。如投匭人有欺枉，責問得情狀，請本罪之外，更加一等。又寶應元年六月敕，如有告密人登時進狀，分付金吾留身待進止。今緣匭院無械係之具，忽慮凶暴之徒，難以理制，請勒安福門司領付金吾仗留身，然後牒送禦史台京兆府，冀絕凶人喧競。
事君之義，有犯無隱，陳誠啟沃，不必擇辰。今群臣敷奏，乃候隻日，是畢歲臣下睹天顏，獻可否者能幾何？
宰臣蕭俛、段文昌、崔植等。當陛下君臨之初，首任宰相，安危理亂，決在此時。況陛下思天下和平，敬大臣禮切，固未有昵比左右，侈滿自賢之心。而宰相之權，宰相之事，陛下一以付之，實宣化理千載一遇之時也。此時若失，恐更無時。而俛等上不能推至公，申炯戒，陳先王道德以沃君心，又不能正色匪躬，振舉舊法，複百司之本，則教化不立矣。臣聞政之廢興，在於賞罰。俛等作相已來，未聞獎一人德義舉守官奉公者，使天下在官之徒有所勸；又不能黜一人職事不理持祿養交者，使屍祿之徒有所懼。如是則刑法不立矣。邪正莫辨，混然無章，教化不行，賞罰不設，天下之事，複何望哉？一昨陛下畋遊幸驪山，宰相與翰林學士是陛下股肱心腹，宜皆知之。俛等不能先事未形，忘軀懇諫，而使陛下有忽諫之名，流於史冊，是陷君於過也。孔子曰：所謂大臣者，以道事君，不可則止。若俛等言不行計不從，須奉身疾退，不宜屍素於化源。進退戾也，何所避辭。其蕭俛、段文昌、崔植三人並翰林學士杜元穎等，並請賜考中下。禦史大夫李絳、左散騎常侍張惟素、右散騎常侍李益等，諫幸驪山，鄭覃等諫畋遊，是皆恐陛下行幸道途漸遠，自此恣情無度。又思馬有銜橛不測之變，風寒生疾之憂，急奏無所詣，國璽委婦人中幸之手。絳等能率禦史繼以兩省官大諫於朝，有懇激事君之禮，可以誡無言者。其李絳、張惟素、李益三人，請賜上下考外，特與遷官，以彰陛下優忠賞諫之美。其崔元略冠供奉官之首，合考上下；緣與於翬上下考，於翬以犯贓處死，準令須降，請賜考中中。大理卿許季同任使於翬、韋道衝、韋正牧，皆以犯贓，或左降或處死，合考中下；然頃陷劉辟之亂，棄家歸朝，忠節明著，今宜以功補過，請賜考中中。少府監裴通職事修舉，合考中上；以其請追封所生母而舍嫡母，是明罔於君，幽欺其先，請賜考中下。伏以昔者宰夫入寢，擅飲師曠李調，今愚臣守官，請書宰相翰林學士中下考，上愛聖運，下振頹綱，故臣懼不言之為罪，不懼言之為罪也。今其三品官考，伏緣限在今月內進，輒先具如前。其四品已下官，續具條疏聞奏。
今日入閣，陛下不時見群臣，群臣皆布路跛倚。夫跛倚形諸外，則憂思積諸內。憂倦既積，災釁必生。小則為旱為孽，大則為兵為亂。禮三諫不聽則逃之，陛下新即位，臣至三諫，恐危及社稷也。
伏奉詔敕雲，度支使所奏，令臣設計徵填當州貞元二年，逃戶所欠錢四千四百二十貫。臣當州管田二千一百九十七傾，今已旱死一千九百頃有餘。若更勒徇度支使所為，必懼史官書陛下於大旱中徵三十六年前適懸，臣任刺史，罪無所逃。臣既上不副聖情，下不忍鞭笞黎庶，不敢輕持符印，特乞放臣歸田。
縣令不合曳中人，中人不合毆禦囚，其罪一也。然縣令所犯在恩前，中人所犯在恩後，中人橫暴，一至於此。是朝廷馴致使然，若不早正刑書，臣恐西夷之人，及藩鎮奏事，傳道此語，則慢易之心萌矣。
臣自出使，力求利病。竊知渭南縣長源鄉本有四百戶，今才四十餘戶。閿鄉縣本有三千戶，今才有一千餘戶。其他州縣，大略相似。其弊所自，起於攤逃。約十家內有一家逃亡，即攤賦稅使九家共出。稅額長定，有逃即攤，似投石井中，不到底不止，攤逃之弊，戶不盡不休。此皆聚斂之臣，競剝下以奉上，惟思竭澤，不慮無魚。伏乞詔書絕其攤逃，以見在戶家產錢數為定。其餘有欠，且特恩免之。計不數年，人必歸於農矣。夫農者國之本，本立然後可以議太平，若不由此而雲太平者，是佞邪之臣也。伏乞陛下察而逐之。
右，臣伏準建中元年正月五日制，觀察使臣後三日舉一人自代者。前件官曾任容管經略使，行朝廷威恩，得蠻夷畏愛，可以備方隅之任，總廉察之權。使其處臣之官，代臣之職，必能獷悍柔服，谿洞乂安。伏乞聖慈允臣所薦，臣某不任誠懇之至。
臣伏詳敕文。本救荒歉，忽有危切，貴及其時。當州去京往來萬里，奏回方給，豈及饑人？臣請所管忽遇災荒，量事賑貸訖，續分析聞奏。庶使遠人速活，聖澤遐流。臣之所管，僻在嶺外，迫以山賊，人尤難理。若令數改，必困蟊食。當平義倉，本救災害，向為歉沴。擢臣處之方鎮，臣宜竭力上答皇明。伏乞聖恩允臣所奏，庶使皇靈遠被，獷俗知恩。
《水經》云：「彭蠡之口，有石鐘山焉。」酈元以為下臨深潭，微風鼓浪，水石相搏，響若洪鐘，因受其稱。有幽棲者，尋綸東湖，沿瀾窮此，遂躋崖穿洞，訪其遺蹤。次於南隅，忽遇見雙石，欹枕潭際，影淪波中。詢諸水濱，乃曰石鐘也，有銅鐵之異焉。扣而聆之，南聲函胡，北聲清越，桴止響騰，餘韻徐歇。若非潭滋其山，山涵其英，聯氣凝質，發為至靈，不然則安能產茲奇石乎！乃知山仍石名舊矣。如善長之論，則瀕流庶峰，皆可以斯名冠之。聊刊前謬，留遣將來。貞元戊寅歲七月八日，白鹿先生記。
客有遊曲江者，始入境，則望韶石之山，既至郡，則瞻張公之祠，以謂吾韶之美，盡於此而已。未知直韶之西北四十裏，有桂山之峻，有侯公之偉。予請言其略。
山之肇跡，自荊山南走千餘裏，至於衡山，陡起為炎帝國。又自衡山南走千餘裏，至於桂山，鬱然為祝融神區。山之盤薄方廣，義八百餘裏；峻極崇高，幾五千仞。青峰碧嶂，雲霞所棲，丹崖紫壑，神仙之宅。山下之廟，則司空侯公故家也。公名安都，字師成，本末具《南史》。工隸書，能鼓琴，長於五言詩，善騎射，為邑裏豪雄。陳武帝時，強梗數起，惟與公定計。稱為侯郎，未嚐名。平侯景，擒王僧辯，破徐嗣徽，刺齊將，降蕭孜，所向必克，其智勇之大略如此。始封富川縣子，次授南徐州刺史，又進爵為侯，進號平南將軍，改封曲江縣公，又加開府儀同三司，又遷司空，又進爵為清遠郡公，又加侍中征北大將軍，其功烈之盛如此。始武帝崩，朝議未知所立，公獨翼戴臨川王，是為文帝。何其壯哉！公起布衣，提義眾，乘風雲之會，依日月之光，位極人臣，書勳竹帛，所謂豪傑之士也。侯師成以功烈為陳將軍，張子壽以德業為唐宰相，韶之曲江，所謂將相之鄉也。惜乎功大主疑，盛名之下，難乎其終，而子壽最為稱顯也。餘嚐東遊泰山，西登華嶽，南觀衡廬，顧未有以韶之桂山而不列祀五嶽者。蓋其遠在南裔，自古帝王耳目之所不接故也。今裏中習俗流風，慷慨猶存，時或旱潦，四遠來祈，未旋輒應。公之族有登進士第者，名晉升，字德昭，托予記之。予既作記，又作迎神送神之詩，以遺其鄉人，使歲時祈恩報德，以長言而歌之。
歌曰：天作高山兮去天幾何？翠岫巉巉兮與天相摩。紫桂千尋兮上拂金波，飛瀑萬丈兮倒傾銀河。宅靈氣兮鬱嵯峨，降生司空兮此山之阿。入拔台城兮親提義戈，百射百中兮戰功居多。爵位崇極兮人誰我過，威名震主兮莫子敢歌。齋中會客兮舉趾逶迤，擘箋點翰兮掉頭吟哦。昔時門巷兮今已張羅，當年富貴兮恍若南柯。哀江南兮淚滂沱，吊故裏兮影婆娑。空餘古祠兮白雲東坡，緬想陳跡兮清風荔蘿。奠桂酒兮伐鳴鑼，折瑤草兮席輕莎。靈紛起兮舞傞傞，首紅巴兮足繡靴。神之來兮楊玉珂，芳菲菲兮雜芰荷。神之去兮朱顏酡，杳冥冥兮駕蛟鼉。西風瑟瑟兮吟黍禾，暮雨瀟瀟兮濕釣蓑。此方之氣兮神人以和，此方之物兮天無薦瘥。我作此詩兮匪商之那，俾爾遺俗兮慷慨而歌。
今道門以經籙授受，所自來遠矣。其昭彰尤著，使縉紳先生不惑者，自晉興寧乙丑歲。眾真降授於楊君，楊君授許君，許君授子元文，元文付經於馬朗。景和乙巳歲，敕取經入華林園。明帝登極，殳季真啟還私廨。簡寂陸君南下，立崇虛館，真經盡歸於館。桉黃素方因緣值經，准法奉修，亦同師授。其陸君之教，楊、許之胄也。陸授孫君，孫君授陶君，陶君搜摭許令之遺經略盡矣。陶授王君，王君又從宗道先生得諸勝訣，云經法秘典，大備於王矣。王授潘君，潘君授司馬君，司馬君授李君。李君至於楊君，十三世矣。楊、許並越漢登真，許令亦終獲度世，馬、殳幸會而不業。自陸君已降，則帝者無不趨其風矣。此皆史有明文，或遺迹可訪。又世世從事於斯者，其支裔焉。且知理而不知神，非長生之士也。超理入神，混合於氣，無為而無不為者，我真宗之道也。道無否泰，教有通塞，塞而通之者，存乎其人。故予述真系。傳其同源分派者，錄名仙籍，不緝於此。時貞元乙酉歲七月二十一日，於廬山白鹿洞棲真堂中述。
少室山天標中氣，吐潁浸洛，潛バ神洞，別輝日月，為靈人正府。府有伯，太清正中蒞之。故劉北台光其前，王法主襲其後。法主琅琊人，諱遠知，陳揚子牧曇選子。母丁，感鳳化胎。年七歲，日識萬言。宅華陽，師陶宏景、臧矜。鏃羽元業，遂能精融道數，弛張化機，降真易髭，延竇氏殂魄，疑其統天與真宰為徒矣。涉陳越隋，暨我唐皆宗之。語門弟子潘師正曰：「吾被署少室仙伯。」沐浴加冠衣而化，享齡一百二十六。高宗追贈太中大夫，諡升真先生，闡道也。貞元癸未，鄙人至自廬嶽，棲托氵隱溪，牽蘿踐危，深入丹窟，漱挹矞水，感仙儲洛遊，禮空投誠，銘辭於石。銘曰：
道結元氣，神機真精。玉膏金芝，凝質自靈。跡散霞岫，思激霜飆。浮邱往矣，光塵寂寥。
吳荊牧陶濬七代孫名宏景字通明，丹陽秣陵人也。初娠，母夢日精在懷，並二天人降，手執香爐。覺語左右曰：「當孕男，人非凡人，亦恐無後。」及生標異，幼而聰識，成而博達。因讀《神仙傳》，便有乘雲馭龍之誌。年十七，與江斅、褚炫、劉俁為宋升明四友。仕齊，曆數王侍讀，皆總記室，箋疏精麗，為時所重師法。及清溪宮成獻頌，宣旨褎讚，兼欲刻石，王儉議異乃止。年二十餘服道。後就興世館孫先生諮稟經法，精行道要，殆通幽洞微，轉奉明請，乃拜表解職。答詔優歎，賜與甚厚。公卿祖之征虜亭，供帳甚盛，咸云自齊以來，未有斯事。遂入茅山。又得楊、許真書，遂登岩造靜，自稱華陽隱居，書疏亦如此代名。特愛鬆風，庭院皆植，每聞其響，便欣然而樂。至明帝欲迎往蔣山，懇辭得止。然敕命餉賚，恒為煩劇，乃造三層樓，先生居其上，弟子居中，接賓於其下，令一小豎傳度而已。潛光隱曜，內修秘密，深誠所詣，遠屬霞人，可謂感而遂通者也。身長七尺八寸，為性圓通謙謹，心如明鏡，遇物斯應。少憂戚，無嫉競，滅喜怒，澹哀樂，或有形於言跡者，是顯事廣物。深慕張良之為人，率任輕虛，飄飄然恒有雲霞氣。其所修為，皆自得於心，非傍識能及。尤長於銓正偽謬，地理曆算，文不空發，成即為體。造渾天儀，轉之與天相會。其纂《真誥》隱訣，注《老子》等書二百餘卷。至永元二年，深托向晦。及梁武帝革命，議國號未定，先生乃引諸讖，記梁是應運之符。又擇郊禪日，靈驗昭著。敕使入山，宣旨酬謝。帝既早與之遊，自此之後，動靜必報。先生既得秘訣，以為神丹可成，恒苦無藥，帝皆給之，又手敕谘迓。先生畫兩牛，一牛散放於水草之間；一牛著金籠頭，有人執繩，以杖驅之。帝笑曰：「此人無所求，欲效曳尾龜，豈有可致之理？」時有大事，無不前已奏陳，時人謂為山中宰相。以大通獻刀二，一名善勝，二名成勝，為佳寶。梁帝《金樓子》云：於隱士重陶貞白，士大夫重周宏正。其於義理，精博無窮，亦一時名士也。先生常作詩云：「夷甫任散誕，平叔坐談空。不信朝陽殿，化作單於宮。」其時人事競談元理，不習武事，侯景之難，並如所言。大同二年告化，時年八十五。顏色不變，屈伸如常。屋中香氣，積日不散。詔贈中散大夫，諡曰貞白先生。仍遣舍人監護喪事。弟子數十人，唯王遠知、陸逸衝稱上足焉。
真人姓楊名羲，晉鹹和五年九月，生於句容。似吳人，潔白美姿容，善言笑，攻書好學，該涉經史。性淵懿沈厚，幼而通靈，與二許早結神明之交（二許映與穆）。思元薦於相王，用為公府舍人。以永和初受中黃制虎豹法，六年又就劉璞傳靈符（璞即魏夫人長子也）。君淵沈應感，虛抱自得，若燥濕之引水火，冥默幽，相襲無關矣。年三十六，以興寧乙丑歲，眾真降授。有若上相青童君、太虛真人赤君、上宰西城王君、太元茅真人、清靈裴真人、桐柏王真人、紫陽周真人、中茅君、小茅君、範中候、荀中候、紫元夫人、南嶽夫人、右英夫人、紫微夫人、九華安妃、昭靈夫人、中候夫人，莫不霓旌暗曳，神轡潛竦，紛紛屬乎煙霄，淪蹤收於俗蹊，燕聲金響，於君月無曠日，歲不虛矣。君師魏夫人，儷九華而朋於諸真。故安妃云：「明君受質虛閑，秘構玉朗，蘭淵高流，清響金宮，必高佐四輔，承制聖君。主察陰陽之和氣，為吳越鬼神之君。後二十二年，將乘龍駕雲，白日升天。今若不耐風火之煙，可尋劍解。」作告終之術也。《真誥》算以太元十二年丙戌去世。弟子許翽。先師告翽父穆，亦因君偶真，故許氏九人，雖道慶自先，數至神發，如塵鑒凝照，輝瑩之功，並歸於君矣。
真人許翽，字道翔，小名玉斧。父穆，晉護軍長史，真位上清左卿。母陶氏，名科鬥，入易遷宮。真人幼獨標挺，含真淵嶷，長史器異之。郡舉上計掾主簿，並不赴。清秀瑩潔，糠秕俗務，如泉去蒙，盈其科而自進。居雷平山下，師楊君。傳三天正法曲素鳳文。後定錄真人授其上道，告之曰：「學道當如穿井，井愈深，土愈難出。若不堅心正行，豈得見泉源耶？」真人常願早遊洞室，不欲久停人間。遂詣北洞告終，即居方隅山洞方源館中，常去來四年方平台。故《真誥》云： 「幽人在世時，心樂居焉。」又楊君與長史書亦云：「不審方隅幽人設座於易遷戶中。朱真人化後十六年，當度東華受書為上清仙公，上相帝晨二錄。」太和二年丁卯，時年二十七歲。鹹康七年辛丑生，自太和三年已後，無複顯跡。世譜年三十，則庚午年去世。《耆舊傳》云：在此洞石壇上燒香禮拜，因而不起，明旦視形如生。壇今猶存。《真誥》云：從張鎮南授衣解法，蓋夜於壇上去耳。娶建康令黃演女，生男黃民乃還家。
臨沮令許仙人，名黃民，字元文，上清仙公翽之子，上清左卿穆之孫。以升平五年辛酉生。時掾年二十一，仕郡主簿，察孝廉石頭倉丞南蠻參軍臨沮令。永興三年，京畿紛亂，令乃奉經入剡，為馬朗所翹，朗從父弟牢亦相周給。時人鹹知許先生得道，又父祖皆有名稱，各加崇敬。元嘉六年，欲移居錢塘，乃封其真經一廚付朗，靖中語此是仙靈之跡，非我自來，縱有書亦勿與人。及至杜道鞫家，停少時而終。時年六十九。《真誥》言黃民及伯祖邁、姑婆娥皇、伯聯與黃民子榮、弟孫女瓊輝並得度世。馬朗敬經若君父，每有神光靈氣，見於堂宇。朗妻數見有青衣玉女，空中去來。其家皆保富壽。朗忿何道敬竊書泄意，乃洋銅灌廚籥，敕家人不得複開。朗終，子洪殳季真猶共尊尚。景和元年，婁惠朗諷殳季真啟取，季真善道術，為當時所知。及至，奉呈於華林園。既見真跡瑰異，朱黃煥赫，不敢窮覽。至明帝登阼，季真乃啟還私廨。陸簡寂南下，立崇虛館。經亦歸於館，何神真巧運既於馬，又發於殳，終授於陸君，殳馬猶巾幾負籍冪之榮，而無容入其妙焉。
先生吳興懿族陸氏之子，諱修靜。道降元氣，生而異俗。其色怡怡，其德熙熙，明以啟著，虛以貫幽。少宗儒氏，墳索讖緯，靡不總該。以為先天撫化，混一精氣，與真宰為徒者，載在金編玉字，不形於此。遂收跡寰中，冥搜潛衡熊湘暨九嶷羅浮，西至巫峽峨嵋，如雪映鬆風，麗乎山而映乎水。功成扣元感神授靈訣，適然自得，通交於仙真之間矣。宋元嘉末，因市藥京邑，文帝味其風而邀之，先生不顧。及太初難作，人心駭疑，遂沂江南遊。嗜匡阜之勝概，爰構精廬，澡雪風波之思，沐浴浩氣，挹漱元精。宋明皇帝襲軒皇淳風，欲稽古化俗，虛誠致禮，至於再三。先生固稱幽憂之疾，曾莫降眄。天子乃退齋築館，恭肅以遲之，不得已而蒞焉。於是順風問道，妙沃帝心。朝野識真之夫，若水奔壑，如風應虎，其誰能禦之。先生撥霧開日，汰沙引金，指方以倒之，中人以上，皆自盈其分，司徒袁粲之流是也。既立崇虛館，殳氏所寶經訣，並歸於我焉。初先離山，有熊虎猿鳥之屬，悲鳴擁路，出穀而止。及天子不豫，請事塗炭之齋，是夜卿雲紛鬱，翌日乃瘳。先時洞真之部，真偽混淆，先生刊而正之，涇渭乃判。故齋戒儀範，至於今典式焉。桂陽王構逆，暴白骨遍野，先生具棺櫬，收而瘞之。其陰德密運，則無得而稱也。迨元徽五年春正月，謂門人曰：「吾得還山，可整裝。」眾感訝詔旨末從，而有斯說。至三月二日，乃偃臥解帶，膚理輝爍，目瞳映朗，但聞異香芬馥滿室而已。後三日，廬山諸徒，共見先生霓旌靄然，還止舊宇，斯須不知所在。相與驚而異之。顧命盛以布囊，投所在崖穀，門人不忍，遂奉還廬山。時春秋七十二。所謂煉形幽壤，騰景太微者矣。有詔諡曰：簡寂先生。以故居為簡寂館，宗有道也。凡撰記論議百有餘篇，並行於代。門徒得道者，孫遊嶽、李果之最著稱首。後孔德璋與果之書論先生云：「先生道冠中都，化流東國，帝王稟其規，人靈宗其法。而委世潛化，遊影上元，微言既絕，大法將謝。法師稟神定之資，居入室之品，學悟之美，門徒所歸，宜其整緝遺蹤，提綱振紀，光先師之餘化，纂妙道之遺風，可以導引末俗，開曉後途者矣。」
有吳裔子孫名遊嶽，字穎達，東陽人也。幼而恭，長而和。其靜如淵，其氣如春，甄汰九流，潛神希微。嚐步赤鬆澗縉雲堂，遂卜終焉之地。宋太初中，簡寂先生至自廬嶽，雲遊帝宅。先生乃摳衣而趨，嗣承奧旨，授三洞並所秘楊真人許掾手跡。因茹術卻粒，服穀仙丸，六十七年，顏彩輕潤，精爽秀潔。暨簡寂上賓，方旋舊室，捃摭道機，斷核真假，與褚章朱四君交密。齊永明二年，詔以代師，並任主興世館。於是搜奇之士，知襲教有宵，若鳳萃於桐，萬禽爭赴矣。孔德璋、劉孝標等爭結塵外之好。後頻謝病歸山，朝命未許。至永明七年五月，內以揮神托化，沐浴稱疾，怡然而終。門徒弟子數百人，唯陶宏景入室焉。自恭事六載，義貫千祀，唯貴知真，故特蒙賞識，經法誥訣，悉相傳授。方欲共營轉煉，已集藥石，將就治合，事故不遂。
琅琊王遠知，陳揚州刺史曇首之子。外祖丁超，梁駕部郎中。其母因夢靈鳳有娠，又聞腹中啼。寶誌曰：「生子當為神仙宗伯也。」年七歲，日覽萬言，博總群書，心冥至道。年十五，入華陽事貞白先生，授三洞法。又從宗道先生臧矜傳諸秘訣。陳主召入重陽殿，特加禮敬，賞齎資送還茅山。先生乃於洞西北嶺上結靖室以居，研味元秘。大建末，靖室中忽有一神人醉臥嘔吐，先生然香禮候，神人曰：「卿是得道之人。張法本亦甚有心，吾欲並將遊天台山，石橋廣闊，可過得，彼多散仙人，又常降甘露，以器盛之，服一升，可壽得五百歲。卿能去否？」先生便隨出，上東嶺就法本。至山半，忽思未別二三弟子付囑經書，背行三十步，回望神人，化為鶴飛去。隋晉王廣鎮揚州，王子相、柳顧言相續奉請先生。既至，斯須而須發變白。王懼而歸之。少選複舊，王踐阼，敕崔鳳舉諮迓。帝親執弟子禮，敕城都起玉清元壇以處之。仍令代王越師焉。高祖龍潛時，先生嚐密告符命，秦王與房元齡微服就謁。先生迎謂曰：「此中有聖人。」秦王因以實告。先生曰：「方作太平天子，願自愛也。」秦王詣先生授三洞法，及登極，將加重位，固請歸山。至貞觀九年，敕潤州於茅山置太平觀，並度七人，降璽書曰：「朕昔在藩朝，早獲問道，眷言風範，無忘寤寐。近覽來奏，請歸舊山，已有別敕，不違高誌。所令置觀，用表宿心。」先生浩氣虛懷，語默一致，涵照如鏡，應物無私。時有竇德元先經揚州，遇司命使者，言其有重祿，以九九數當終命。德元求哀於使者，雲真人王法主是少室仙伯，檢錄人鬼之任，關奏天曹，無不即應。德元遂懇祈於先生，先生不得已因與請命。使者報曰：「更延十三年。」至高宗朝，德元為左相，捐館舍之日，言皆如之。故舉世呼先生為法主。又知已授仙職，後謂潘師正曰：「吾昨見仙格，以小時誤損一童子吻，不得白日升天，署少室仙伯，將行在近。」翌日，沐浴加冠衣，焚香而寐告化。時年一百二十六歲。潘師正、徐道邈同得秘訣，為入室弟子。陳羽、王軌次之。其餘各棲洞府，終身無替。高宗調露二年，贈太中大夫，諡曰升元先生。乃敕置太平觀，度滿四十九人。天後嗣聖初，又贈金紫光祿大夫，改諡升真先生。明皇天寶中，敕李含光於太平觀造影堂，寫真像，用旌仙跡焉。
中嶽道士前有天師，次稱潘先生。先生名師正，趙州讚皇人。少喪母，廬於墓側，以至孝聞。先生真氣內融，輝光外發，如隋珠荊玉，不假於飾，而人自寶之。隋大業中入道，王仙伯盡以隱訣及得符籙相授。棲於太室逍遙穀，積二十年。但嚼鬆葉飲水而已。高宗皇帝每降鑾輦，親詣精廬，先生身不下堂。接手而已。及問所須，答言鬆樹清泉，山中不乏。帝與武后共尊敬之，留連信宿而返。尋敕於所居造崇唐觀，嶺上別起精思院以處之。敕置奉天官，令於逍遙穀口特開一門，號曰仙遊門，復於苑北面置尋真門。太常奏仙樂，又以祈仙望仙翹仙為曲，皆謂先生名焉。前後賜詩五百首。先生每歎曰：「大丈夫業道，不能滅影雲林，以煩世主，吾之過也。」遂欲東求蓬萊，孤舟入海。屬帝敦篤斯道，祈歎愈加，踟躕山隅，輟策未往。以永淳元年告化，時年八十九。帝追望不止，贈大中大夫，諡曰體元先生。先生神標仙骨，雅似隱居。夫階真韜冥，練景遊化者，其有類乎？弟子十八人，並皆殊秀。然鸞姿鳳態，眇映雲鬆者，有韋法昭、司馬子微、郭崇真，皆稟訓瑤庭，密受瓊室，專玉清之業，遺下仙之儔矣。時陳子昂又作頌云云。
後周琅琊公司馬裔元孫，名承禎，字子微，河內人也。少事體元先生，傳其符籙，及辟穀導引服餌之術。體元特相賞異，謂曰：「我自簡寂傳授正法，至汝六葉矣。」先生是後因浪遊，遠詣於天台山。武太後聞其名，召至都，降手詔讚美。及將還，敕李嶠餞於洛橋之東。景雲二年，睿宗令其兄子承禕就山迎至京，入宮中，問以陰陽數術。先生對曰：「經云：為道日損，損之又損之，以至於無為。且目所見者，損之尚未能已，豈複攻乎異端，而增其智慮哉？」帝曰：「治身無為，則清高矣。治國無為，如何？」對曰：「國猶身也，老君曰：遊心於澹，合氣於漠，順物自然，而無私焉，而天下理。《易》曰：大人與天地合其德。是知不言而信，不為而成，無為之旨，理國之道也。」帝歎曰：「廣成之言，何以加此！」因固辭還山，乃賜寶琴一張，及霞文帔。中朝詞人贈詩者百餘首。開元九年，明皇又遣使迎至京。帝親授法籙，前後賞賜甚厚。十年駕入都，先生又請歸山。帝賦詩，於王屋山自選形勝，置壇宇以居之，先生因上言，今五嶽之神祠，皆是山林之神，非正真之神也。五嶽皆有洞府，各有上清真人降任其職，請別立齋祠。」帝從其言，因置真君祠，其形像制度，皆請先生推桉道經，創為之焉。先生頗善篆隸，寫三體《道德經》，刊正文字，著五千三百八言為真本。又撰《修真秘旨》，窺之者得其門矣。敕於先生所居置陽台觀，帝自書額，並相續賜齎甚厚。至二十三年告化，時八十九。制贈銀青光祿大夫，諡曰貞一先生。又禦制碑文。先生門徒甚眾，唯李含光、焦靜真得其道焉。靜真雖稟女質，靈識自然，因精思間，有人導至方丈山，遇二仙女謂曰：「子欲為真官，可謁東華青童道君，受三皇法。」請名氏，則貞一也。乃歸而詣先生，亦欣然授之。
宏孝威者，晉陵人。家本純儒，州裏號貞隱先生。避敬宗皇帝諱，改為李氏。其子曰含光，年十三，辭家奉道。端視清霄，慈向蠢類，暗室之中，如對君親，時人見之，情色皆斂。幼攻篆隸，或有稱過其父者，一聞此義，終身不書。後事貞一先生，雲篆寶書，傾囊相付。既而目之曰：「真玉清之客也。抱虛無而行功者，於道不窮；托幽阜而滅跡者，於德亦淺。承之自遠，宜且救人。」是引後學升堂，稟元訓也。先生元氣不散。瑤圃虛映，達靈久矣。晦輝為常，動非用開，靜非默閉，當吹萬之會，若得一之初，應跡可名，常道不可名也。孕育至化，虛融物心，心一變至於學，學一變至於道。同淑氣自來，得之不見，所以摳衣而進者，仰範元和，若秋芳之依層巘，夏潦之會通川也。先生忘情於身，而慈於人，禎祥屢應，視同眾象，士庶諮詢，色受其意。常令章壇閉院，醮火擇薪，精微誠敬，率皆類此。開元末，明皇禮請先生而問理化，對曰：「道德君王師也。昔漢文行其言，仁壽天下。」次問金鼎，對曰：「道德公也，輕舉公中私也。時見其私，聖人存教。若求生徇欲，乃似係風耳。」帝加元靜之號以尊之。無何，固以疾辭，東還句曲山。敕於其所居造紫陽觀以居焉。自後天書繼至，資奉相續，及公卿祈禱，往來無虛月，卒使元門之中，轉見真操，持慈儉之寶，歸羲皇之風。至矣哉！先生之教也。所撰《仙學傳》及論《三元異同》，又著《真經》並《本草音義》，皆備載闕遺，窮賾精義矣。以大曆四年冬十一月，顧謂入室弟子韋景昭、孟湛然曰：「吾將順化。」神氣怡然，若坐亡長往，時年八十七。靈雲降室，芝草叢生，執簡如常，和色不去。據《真經》，斯乃秉化自然，仙階深妙者也。景昭授皋洞虛，洞虛授李方來，皆嗣德不墜。時柳識又頌先生云：「古有強名，元精希夷。黃帝遺之，先生得之。縱心而往，與一相隨。真性所容，太元同規。日行仙路，不語到時。人言萬齡，我見常姿。明皇仰止，徵就京師。紫極徒貴，白雲不知。遐方後學，來往怡怡。空有多門，真精自持。順化而去，人焉能窺。元料秘訣，本有冥期。」
