處厚字德載，京兆萬年人。本名淳，避憲宗諱改今名。元和初進士，又擢才識兼茂科。穆宗朝拜兵部侍郎。文宗立，以佐命功拜中書侍郎同中書門下平章事，封靈昌郡公。太和二年卒，年五十六。贈司空。
卿文雅大臣，方隅重寄，表率諸部，肅清全吳。化洽行春，風澄坐嘯，眷言善政，想歎在懷。卿之宗門，累著聲績，冠內廷者兩代，襲侯伯者六朝。果能激愛君之誠，喻詩人之旨，在遠而不忘忠告，諷上而常深慮微。博我以端躬，約予以循禮，三複規諫，累夕稱嗟。置之座隅，用比韋弦之益；銘諸心腑，何啻藥石之功。卿既已投誠，朕每懷開諫，苟有過舉，無忘密陳。山川既遐，眷矚何已，必當勉已，以副深誠。
臣聞三皇講道，五帝講德，三王講仁，五霸講義。所講不同，同歸於理。理道之極，備於《六經》。雖質文相變，忠敬交用，損益因時，步驟不一，然而釋三綱越五常而致雍熙者，未之有也。自秦火蕩爇，孔壁穿蠹，曲學異辨，專門多惑。營道之軌並馳，希聖之堂蓋寡。蕪文錯起，浮義互生，簡冊混散，篇卷繁積。勞神於累代，弊形於當年。其知愈博，其得愈少。夫然，通方之士，達識之儒，且猶不為也。況南面之尊，司道之契，豈不貪其精而遺其粗者乎？伏惟文武孝德皇帝陛下精義神授，博識天資，山峻詞峰，泉蓄學海。膺休運則混六合而不讓，思屈己則舞兩階而不疑。故當希皇踵帝，肩王轢霸，可以區區近躅，擬於聖德哉！臣處厚臣隨采合《易》《詩》《書》《左氏春秋》《孝經》等，因其本篇，掇其精粹，論紀先師微旨，今亦附於篇末，總題曰《六經法言》，合二十卷獻上。取諸身必本於五事，通諸物兼暢於三才。始九族以及於百姓，刑室家以儀於天下。聖君良主之住行，哲人壯士之前言，天人相與之際，幽明交感之應，窮理盡性之辨，藥石攻磨之規，堯舜禹湯文武理亂之道盡在，君臣父子夫婦朋友之義必舉。其興可以勸，其違可以戒，此其所存者也。至如爻象錯綜，陰陽難名，比興箴誨，幽隱難釋；誥命訓論，古今不合，威儀數制，命諸有司，褒貶揚榷，歸諸史法，此其所遺者也。商鞅之說秦王，歎帝道之難行；太宗之納魏徵，流王澤而廣被。繇是言之，道無遠近，德無重輕，能者挈之如毛羽，不能者舉之如嵩岱。今逢希代之君，當難合之運，故不能以百家邪說，六國縱橫，秦漢刑名，魏晉偷薄，為盛時道。歷代帝王，皆務纂集，魏稱《皇覽》，梁著《進略》，鄴中則有修文之作，江左則有壽光之書。但誇炫於聞見，非垂謀於理本。臣今所貴，實異斯作。陸賈奏甚卑之論，尚稱善於高皇；方朔獻雜糅之說，猶見知於武帝。伏惟陛下機務之餘，燕息之暇，時降省覽，天下幸甚。
臣某言。臣伏以方嶽之任，職主分憂，苟事涉安危，利深社稷，詞得專達，臣敢備言，是用輕冒上聞。
伏惟少紓僅逾數月，朝廷未議所伐。臣恐日長奸謀，彼將膠固士心，必希僥幸，啖利滋蔓，事則難圖。當其神情尚搖，足以觀釁。臣自聞少陽權主留務，眾未甚寧。昨知少誠之子，誘扇其軍，又以誅戮。天其或者剿絕奸類，大振皇綱，陛下得不上順天心，乘時廢置，而又謀之遲久，臣竊為陛下惜之。何則？夫以少誠怙兵偷安，二十餘載，恩惠自己，人知素懷，眾之所懷，必厚其子弟，其勢以分。臣度具聞不與者半，所以人心持兩，至有動搖。以斯觀之，或未盡附少陽。又以新殺其子，必有疑眾之心。今若及未寧，出其不意，擇四方節制之臣可為其帥者，使馳而入之，移少陽於他鎮以待之，彼得所安，必效順承，而無固眾之誌，則其黨自離心矣。因其所離，而制其命，何求而不克哉！《易》所謂「見幾而作，不俟終日」。然以方布大信，不宜隱情，若先命中貴奉明詔，將告易位，以誠諭之，從而後行，事可以濟。臣又度當今節制可以處淮西任者，莫若河中節度使王鍔，寬厚慎重，練識軍情，必能悅慰群心，鎮撫疑黨。若將移鍔於淮西，而俾與少陽不遠矣。朝廷立遷授之權，而內足以除奸蠹之本，使少陽感恩以效命，王鍔推誠以蒞眾，是淮西絕繼代之業，朝廷存宏貸之德，亦將以息河北狐鼠之勢，示去逆效順之利，自然風靡以成化，從此不希於苟得矣。斯事體大，伏惟陛下行之。
議者以為少陽兵戎賊臣，曾居叛黨，若將易處於關輔之地，寵任以兵戎之權，何異夫朝四暮三，而終不離其數。是不然也。夫根深者難拔，源長者難絕。彼深結眾根其人久矣，我能絕之使安，植施於他，以變其所，庸非至計乎？且事不先漸化之道，而欲頓歸於大政，亦難矣。方今征承宗以名聞於天下者，豈不恃眾違命邀爵乎？若使少陽複而行之，則其罪均矣，不可獨赦，則必分師以討之。當淮楚災旱之餘餘，徵賦耗竭之日，是使蒼生興流亡之歎，甲兵無暫息之時。上以傷陛下子育之心，下以竭邦賦資用之費，得不審慎其舉而保其成算哉？伏以國家艱難已來，何北戎臣，竊據州郡，父歿子代，兄終弟及，皆朝廷稽緩其事，不時即謀，使生人之心，率以沿習，為患久矣。陛下神略獨斷，超冠百王，事當其機，宜以時革。臣不勝誠懇悃款之至。
臣聞汲黯在相，淮南敢謀反；幹木在魏，諸侯不敢加兵。王霸之理，皆以一士而止百億之師，以一賢而制千里之難。伏以裴度勳高中夏，聲播外夷。庭湊克融，皆憚其用；吐蕃、回鶻，悉服其名。今若置之岩廊，委其參決，西夷北虜，未測中華，河北山東，必稟廟算。況幽鎮未靜，尤資重臣。管仲曰：「人離而聽之則愚，合而聽之則聖。」理亂之本，非有佗術，順人則理，違人則亂。伏承陛下當食歎息，恨無蕭、曹。今有一裴度，尚不留驅策，此所以馮唐感悟漢文，雖有廉頗、李牧，不能用也。夫禦宰相，當委之信之，親之禮之；於事不效，於國無勞，則置之散寮，黜之遠郡。如此則在位者不敢不勵，將進者不敢苟求。陛下存終始之分，但不永棄，則君臣之厚也。今進皆負四海責望，退亦不失六曹尚書，不肖者無因而勸。臣與逢吉素無私嫌，臣被裴度無辜貶官，今之所陳，上答聖明，下答群議，披肝感激，伏地涕流。伏乞鑒臣愛君，矜臣體國，則天下幸甚。
伏見赦文節目中，新左降官有不該恩澤者。在宥之體，有所未宏。臣竊聞物議，皆言逢吉恐李紳量移，故有此處置。若如此，則應是近年流貶官，因李紳一人，皆不得量移。事體至大，豈敢不言？李紳先朝獎任，曾在內廷，自經貶官，未蒙恩宥。古人云：人君當記人之功，忘人之過。管仲拘囚，齊桓舉為相；冶長縲絏，仲尼選為密親。有罪猶宜滌蕩，無辜豈可終累？況鴻名大號，冊禮威儀，天地百靈之所鑒臨，億兆八紘之所瞻戴。恩澤不廣，實非所宜。臣與逢吉素無仇嫌，與李紳且非親黨，所論者全大體，所陳者在至公，伏乞聖恩，察臣肝膈。倘蒙允許，仍望宣付宰臣，應近年左降官，並編入赦條，令準舊制，得量移近處。
臣竊聞朋黨議論，以李紳貶屈尚輕。臣受恩至深，職備顧問，事關聖聽，不合不言。紳先朝獎用，擢在翰林，無過可書，無罪可戮。今群黨得誌，讒嫉大興，詢於人情，皆共歎駭。《詩》云：「萋兮匪兮，成是貝錦。彼譖人者，亦已太甚。」又曰：「讒言罔極，交亂四國。」自古帝王，未有遠君子近小人而致太平者也。又古人云：「三年無改於父之道，可謂孝矣。」李紳是前朝任使，縱有罪愆，陛下猶宜洗釁滌瑕，念舊忘過，以成無改之美。今逢吉門生故吏，遍滿朝行，侵毀加誣，何詞不有？所貶如此，猶謂太輕。蓋曾參有投杼之疑，先師有拾塵之戒。伏望陛下斷自聖慮，不惑奸邪，天下幸甚！建中之初，山東向化，隻緣宰相朋黨，上負朝廷，楊炎為元載複仇，盧杞為劉晏報怨，兵連禍結，天下不平。伏乞聖明，察臣愚懇。
張平叔條制不周，經慮未盡，以為利者反害，以為簡者至煩。張平叔一條云：「應簡得公私鹽，當日具都數申度支，便任府縣差人勾當出糶多少，逐日申報，糶價之內所得見錢，去上都一千里者，任市當土布絹者。」竊以禹貢甸服五百里，近者納草，遠者納米，是量遠近而制輕重也。今言千里外市絹，則是千里內須送見錢。興元、洋州，並是八百里內，駱穀道路，險阻非常，若送見錢，實為不可。
又一條云：「州縣所要糶鹽人，委所在長吏於當州當縣倉督錄事佐吏以下本所繇中揀選，不得差配百姓。如有鄉村去州縣路遠處，即州縣揀定所繇，將鹽就鄉村糶易者。」臣曾任刺史，所繇入鄉村，是為政之大弊。一吏到門，百家納貨。今陛下方以清淨簡易，休息蒼生，宜去其冗員，除其蟊賊。今山劍州縣，境土至闊，其令若行，煩擾至甚。
又一條云：「臣今欲獻鹽法，歸於簡易，但委州縣，則無不濟，伏緣所務至重，須以廟堂宰臣充關內河東山劍等道鹽鐵使者。」臣竊以度支使四方稟奉，不殊宰相，權柄己重，不假台司。台司者，三公論道之地，雜以鹺務，實非所宜。三十年來，竇參、程異、皇甫鎛並以錢穀居台鉉，非惟國體不可，抑亦名利難兼。所以參輩不受國誅，必有天禍。
又一條云：「據每道每州糶鹽不少，令所在戶口，都不申明實數。臣請令長吏有不親公事，信任所繇浮詞，雲當界無入糶鹽，交恐洗不劑，臣即請差清疆巡官往所訴州簡責實戶口數團保者。」臣曾為外州刺史，備諳此事。自兵興以來，垂二十載，百姓粗能支濟，免至流離者，實賴所存浮戶相倚兩稅得充。縱遇水旱蟲霜，亦得相全相補。若搜索悉盡，立至流亡。宇文融當開元全盛之時，搜丁出戶，猶以殘人斂怨，瘁國害身。此策若行，則甚於彼。臣前月二十四日思政殿麵奉德音，深恤疲人，且不配戶。聖德周悉繇見事情，臣等退而抃躍，以為升平坐致。若據此節，即與配戶無殊，平叔所陳，未副聖德。
又一條云：「諸州府縣簡得鹽，便於當處官倉收貯；其京城兩縣簡責得鹽，於度支兩常平院貯。當日各據數勒留，依所定估出糶。從敕下後，諸巡院便計料般鹽，分付府縣供糶，常令所貯有剩，不得令闕。如有違闕，知院官聞奏，貶遠惡處，官典所繇節級重科決停解。如府縣不存公心，課利減耗，及所送官鹽價匹段濫弱，並送納不時，妄有申訴，其京兆亦令司錄及觀察使停見任改散慢官，其專判鹽案及刺史請貶與上佐，本州專判案官錄事參軍縣令亦請遠貶者。」臣竊以古人云： 「人愛其裘，反而負芻，皮既不存，毛將安傅？」皮喻百姓，毛喻國家，百姓不存，國家不立。今兩稅編戶，是國根本。擇忠信之長，命慈惠之師，推赤子之仁，布愷悌之化，猶懼不及，而有傷痍？今為鹽鐵不登，便須貶黜，雖龔黃召杜之政，卓魯蒲密之能，無所施於聖代矣！
又一條云：「以設法之初，沮議者眾，聖斷先定，則成績可期。令出之後，輦轂之下，尤要堤防，恐爾兩軍市人，鹽商大賈，或行財貨，邀截喧訴。臨時必有此色奸人，伏乞聖慈委兩軍中尉兼京令尹切加把捉。如有此色捉獲，頭首所在決殺，連狀聚眾人各加脊杖二十者。」臣竊以古人云：「利不百，不變法；工不十，不易器。」改更之事，自古所難。故云「謀不欲多，決之欲獨」。臣於平叔，無親故，無仇嫌，所陳者非挾情，所議者歸利害，惟聖上獨斷，推於至公。然強人之所不能，事必不立；禁人之所必犯，法必不行。
臣嚐為開州刺史，當時被鹽監吏人橫攪官政，亦欲鹽歸州縣，總領其權。嚐試研求，事有不可。蓋以設法施行，須順風俗，或東州便則西州害，或南州易則北州難。且據山南一道明之。興元巡管，不用見錢，山穀貧人，隨土交易，布帛既少，食物隨時。市鹽者或一斤麻，或一兩絲，或蠟或漆，或魚或雞，瑣細叢雜者，皆因所便。今逼之使出帛，則俗且不堪其弊，官中貨之以易絹，勞而無功。伏惟聖明裁擇。
問：皇帝若曰：朕觀古之王者，受命君人，兢兢業業，承天順地，靡不思賢能以濟其理，求讜直以聞其過。故禹拜昌言而嘉猷罔伏，漢徵極諫而文學稍進。匡時濟俗，罔不率繇。厥後相循，有名無實，而又設以科條，增求茂異，舍斥已之至論，進無用之虛文，指切著明，罕稱於代。茲朕所以歎息鬱悼，思索其真，是用發懇惻之誠，谘體用之要。庶乎言之可行，行之不倦，上獲其益，下輸其情，君臣之間，歡然相與。子大夫得不勉思朕言而茂明之？我國家光宅四海，年將二百，十聖宏化，萬方懷仁。三王之禮靡不講，六代之樂罔不舉。浸澤於下，升中於天，周漢已還，莫斯為盛。自禍階漏壤，兵，宿中原，生人困竭，耗其大半。農戰非古，衣食罕儲，念茲疲，未遂富庶。督耕殖之業，而人無戀本之心；峻榷酤之科，而下有重斂之困。舉何方而可以複其盛？用何道而可以濟其艱？既往之失，何者宜懲？將來之虞，何者當戒？昔主父懲患於晁錯，而用推恩；夷吾致霸於齊桓，而行寓令。精求古人之意，啟迪來哲之懷，眷茲洽聞，固所詳究。又執契之道，垂衣不言。委之於下，則人用其私；專之於上，則下無其功。漢元優遊於儒術，盛業竟衰；光武責課於公卿，峻政非美。二途取舍，未獲所從，餘心浩然，益所疑惑。子大夫熟究其言旨，屬之於篇，興自朕躬，毋悼後害。
對：臣聞古之以道蒞天下，皆酌之人言，用凝庶績。伏惟陛下統承丕緒，光膺駿命，誌氣中蘊，清明下臨，恤黎庶而惠慈方洽，梟叛戾而威武已熾。猶能慮危於未兆，思理於已安，聿追孝思，纘述前烈，湣官吏之無用，求斥已之至言。微臣才用不足以操事，體識不足以經遠，祇奉聖問，伏用兢惶，謹昧死上愚對。
制策曰：「朕觀古之王者，受命君人，兢兢業業，承天順地，靡不思賢能以濟其理，求讜直以聞其過。故禹拜昌言而嘉猷罔伏，漢徵極諫而文學稍進。匡時濟俗，罔不率繇。厥後相循，有名無實，而又設以科條，增求茂異，舍騁押之至言，推無用之虛文，指切著明，罕稱於代。茲朕所以歎息鬱悼，思索其真，是用發懇惻之誠，諮體用之要。庶乎言之可行，行之不倦，上獲其益，下輸其情，君臣之間，歡然相與。子大夫得不勉思朕言而茂明之？」臣聞複濟慎懼，雖危必樂，理安佚肆，雖順必憂。帝堯之為道也大矣，《書》稱其本，曰「允恭克讓」；文王之為德也宏矣，《詩》美其功，曰「小心翼翼」。圖天下之發者，必稱之於勞；慮天下之大者，必慎之於微。任賢誠固，思慮誠深，百姓雖未富庶，四夷雖未賓服，天下明知其治也；任賢不固，思慮不深，百姓雖富庶，四夷雖賓服，天下明知其亂也。今陛下鑒前代已往之失，求當今未然之理，使虛文不設於下，至言必聞乎上。端視凝聽，所委惟賢，則上獲其益矣；惠爵施祿，所理惟直，則下輸其情矣。顧言而動，思利乎安，則何慮乎言之不行？顧行而動，思利乎安，則何慮乎行之有倦？誠能兢兢於一日二日，業業於無小無大，苟能此道，雖微必昌，雖柔必強。鳳凰麒麟不足來，甘露醴泉不足致，三光四時不足序。天之高明也，斯不愛其道；地之博厚也，斯不愛其寶。彼之大者猶若是，況其細者而難乎！
制策曰：「我國家光宅四海，年將二百，十聖宏化，萬邦懷仁。三王之禮靡不講，六代之樂罔不舉。浸澤於下，升中於天，周漢已還，莫斯為盛。自禍階漏壤，兵宿中原，生人困竭，耗其大半。農戰非古，衣食罕儲，念茲疲，遂乖富庶。督耕植之業，而人無戀本之心；峻榷酤之科，而下有重斂之困。舉何方而可以複其盛？用何道而可以濟其難」者。伏以陛下蘊充明德，繼荷大業，居十聖之全區宇，守百代之成禮樂，揚高祖之耿光，播太宗之休烈。思黷武而弭戢，念疲之富庶，理自順此生，危自反此作。兵者國之威也，威不立則暴不禁。君得其術而已，舉其要而已。凡善用兵者，用兵之精；次用兵者，用兵之形。用精者國逸而功倍，用形者人勞而威立。令行禁止，俗富刑清。仁足以懷，義足以服，端居廟堂之上，威加四海之外，而叛者嚐欲係其頸而制其命，伏其心而笞其背。此兵之精也。金鼓擊刺，追奔逐北，攻城掠地，斬馘獻俘，憂思岩廊之上，謀制千里之外，而叛者有以畏其威而懲其罰，化其心而戢其暴。此兵之形也。陶然而化，其效不形，兵貴藏有於無。兵之形不可張也，騷然而動，其政難久，人不可終擾。兵之精所宜密勝也。今陛下既梟叛寇，複征違命，屈已之至，浹於兆庶，恤人之誠，已敷於四海。乘眾之怒，用兵之形，則近無轉輸搔擾之勤，遠無經費供求之役。誠能固守，必大畏其力，小懷其德矣。豈兵宿中原之為虞，生人耗竭之為慮？臣又聞理國之本，富之為先；富人之方，勸農為大。三代以耕藉率天下，漢朝以孝悌配力田，皆勸之之道。夫農寒耕熱耘，沾體塗足，晝夜之筋力勤焉，父兄之手足悴焉。而官輸籍督，坐非已有。夷時郡邑長史，偷容朝夕，養聲釣祿，非恤人隱。此所以耕植之業不勤，戀本之心不固。有遁於軍旅而邀功賞者，有冒於老釋而瀆清濁者，有逸於負販而制貧人者，有隱於椎剝而幹教令者。農耕之難也如彼，日百其勸，常有不務者矣；遊惰之逸也如此，日百其禁，常有不息者矣。由上之為政，知人苦之者勸之必深，知人樂之者禁之必至。昔賈琮以最於十二州，頒之以璽書；黃霸以甲於二千石，寵之以侯印。惟陛下注意於守宰字人之官，以田懇辟為最，地荒榛人離散為殿，即耕植可勸，困竭可蘇。兵未弭則人不蕃，人不蕃則農不勸，農不勸則國用虛，此榷酤所以興也。然鹽曲之稅，山澤之利，法用得其要，不在峻其科。理不得其吏，猶不明其法。明其法，得其要，則上無峻刻之舉，下無重斂之困矣。
陛下制策曰：「既往之失，何者宜懲？將來之虞，何者當戒？」臣聞王者之興，皆鑒乎前代。聖君賢佐之所以興，昏主庸君之所以喪，景行其興也，用得以常理；戒慎其喪也，用得以常存。《詩》人美殷鑒於有夏，賈山諫漢而借喻亡秦，備於圖籍，著於編冊，非臣繁詞所可曲盡。自陛下統極，舉滯淹，已逋責，恤刑獄，振乏絕，德澤所臨，戴之不暇，微臣未見其失也。明將來之戒，其在法令刑賞乎？．四海之廣，億兆之眾，非家令戶告之能也，發號出令而已矣。伏惟陛下聿求善政，大振洪猷，人之獻替，政之損益，燦乎其書，灼乎其人。始則鼓舞蹈詠，不足以克共善；終則渴日望歲，不足以喻其勞。教之本莫大乎複言，政之先莫大乎重令。誠能複言重令，上之克當乎天心，下之允協乎人情，天人交相為感，而災害不生，禍亂不作。非此，則日有德音而人不悅，日有威罰而人不畏。苟不悅矣，無與同勸；苟不畏矣，無與同沮。此非法令之可裁也。成一時之功者，寵乎其功者也；思百代之利者，榮乎其名者也。其名不足以勸者，則刑罰存焉；其效不得而寵者，則褒貶存焉。是小人之所趨，君子之所務。今陛下刑賞已足，勸懲褒貶，又存文史，君子竭忠，小人輸力，舉如鴻毛，拾如地芥，何為而不成？何求而不效？陛下之不為，非不能也。伏以致誅逆黨，罪止渠魁，原清究惡，不及其母，此帝王之刑也。戎臣饋軍，致命折寇，渥恩必厚，爵位必加，此王霸之賞也。然善有彰，雖賤，賞也；惡有釁，雖貴，罰也。賞一人不足以聳天下之善者，其賞不足行；刑一人不足以禁天下之暴者，其刑不足用。今宜賞不遺微細，惟功之所加；罰不為暴亂，惟罪之所出。此天下之人，所以皆知賞之可重，而罰之可戒。
制策曰：「昔主父懲患於晁錯，而用推恩；夷吾致霸於齊桓，而行寓令。精求古人之意，啟迪來哲之懷，眷茲洽聞，固所詳究。」臣聞漢興，鑒亡秦孤立之弊，蹤周官眾建之法，苴茅列土，非複異姓。其後吳、楚強大，本根不拔，晁錯之策未終，七國之兵已發。主父念前事之敗露，期本朝之強大，分封子弟，使得推恩。諸侯之國，星解於上；漢廷之威，風行於下。此所以為謀也。齊桓當周季陵夷之運，思大彰翊霸之功，誌圖兼弱，力存攻昧，思逞其欲，是務強兵。習之野，大國防其謀；習之朝，小國謹其備。其誌不可以速得，其功不可以立俟，用為隱政而行寓令，此其所以霸也。
制策曰：「執契之道，垂衣不言。委之於下，則人用其私；專之於上，則下無其效。漢元優遊於儒學，盛業竟衰；光武責課於公卿，峻政非美。二途取舍，未獲所從，吾心浩然，益所疑惑。子大夫熟究其旨，屬之於篇，興自朕躬，無悼後害」者。臣聞契者君之所司也，綜其會歸，則庶務隨而振之；職者臣之所司也，踐其軌跡，則百役通其流矣。委之於下者，委之職業也，非委其權；專之於上者，專其操持也，非專其事。賞罰好惡之出，生殺恩威之柄，此非權與操持乎？委之於下，則上道不行矣。提衡舉尺，守器執量，此非事與職業乎？專之於上，則下功不成矣。不委其操持，安所用其私乎？不專其職業，孰慮無效乎？君收其大柄，臣職其所守。然大柄不得亢於上，臣得佐而成之；所守不可屬於下，君得舉而明之。故《乾》之經曰：「首出庶物」，《坤》之文曰：「地道無成而代有終。」乾陽物也，坤陰物也，陰陽合而泰形焉，陰陽離而否形焉。君臣之道，蓋象乎此。漢元優遊於儒學，而權歸王氏，失其所專也；光武責吏事於三公，而勞神簿書，集其所委也。一則曠而蕩，一則察而陿，既非中道，不可以範。所謂陰陽乾坤之說，各存其道，而交有所感，然成其悠久，配乎持載，如此而已。才者綜物以研務，識者辨惑而不泥，體者撫往以經遠，用者臨事而造至。神而明之，可以輔陶鈞，可以讚化育。微臣固陋，從師之說，循名而實不克，承問則學不稱。進退殞越，懼煩刑書。謹對。
相公閣下。伏以燕國張公說登翊聖明，底寧泰階，推心旁求，虛己下納。房太尉由布衣振起於門下，張曲江自蓬戶發揮於嶺底，而繼播休史，襲佩相印，克懋勳德，不忝揄揚。後之朝望，因以興勸，不多二公而推燕國者，以雜居群倫，齊齒下輩。崇構棟幹，則杪忽方輕；琢飾珪璋，則蒙昧未曜。器用既光，持之於耳目之前，垂後而無配；名節兼大，用之於身世之後，希古而絕倫。夫豈推策考步之為乎，藏往知來之兆乎。蓋合以尺牘片言，申以考跡定貌，靈異五行之鍾粹也，文章心靈之造形也。著誠居業，本隱以之顯；觀心擇術，自粗以之微。以是而求，則坐決萬方之內，立斷百代之下。其術既定，其道甚明。
竊見前進士皇甫湜，年三十二，學窮古訓，詞秀人文，脫落章句，簡斥枝葉。遊百氏而旁覽，折之以歸正；囊六義以疾馳，諷之以合雅。苟堅其持操，不恐於囂囂之訕；修其踐立，不誘於藉藉之譽。孟軻黜楊、墨之心，揚雄尊孔顏之誌，形乎既立，果於將然。至於用心合論，操毫注簡，排百氏之雜說，判九流之紛蕩，摘其舛駁，趨於夷途，徵會理軸，遣訓詞波，無不蹈正超常，曲暢精旨。置之石渠，必有劉向之刊正群言；列之東觀，必有孟堅之勒成漢史；施之奏議，必有賈誼之兼對諸生。天既委明於斯人，苟回險其道，未得按輪而驅，則必混翼於天池，飧精於沆瀣，秉矰繳者從而道之，固無及矣。儻得遊門下，信其才能，相公得徇公之名，有摭奇之實，後進幸甚！
舍人驂禦賤役也，猶能達掃門之事；禰衡雕蟲薄技也，猶能遇非常之薦。今某辱奉恩顧，實百於舍人之儔，皇甫湜蘊積才誌，固百於正平之量。處厚百舍人之勢，不能達百正平之心，方切恃私於門館，明者觀之，其恥非一也。懼愚瞽不盡，謹繕其書論賦合八首，用卜可否。輕瀆嚴威，下情不任戰懼之至。
魏晉已後，複典綜機密，政本中書，詔命詞訓，皆必由焉。唐有天下，因襲前代。爰自武德，時有密命，則溫大雅、魏徵、李百樂、岑文本之屬視草禁中。乾封年則劉懿之、周思茂、範履冰之倫秉筆便坐，自此始號北門學士。皆自外召入，未列秘署。元宗開廣視聽，搜延俊賢，始命張說、陸堅、張九齡、徐安貞輩待詔翰林，厥後錫以學士之稱。蓋由德成而上，與夫術數工藝，藝禮有所異也。逮自至德，台輔伊說之命，將壇出車之詔，霈洽天壤之澤，導揚顧命之重，議不及中書矣。尺牘旁午，章奏叢至。指蹤中外之略，謀謨帷幄之秘，陰陽造化，嘉猷密勿。萌制乎將然，事構乎無形，皆功歸元後，而德播興運。循名跡者，莫窺其轍；想風彩者，孰究其端？雖然，臧否無得而稱矣。貞元中由此而居輔弼者十有二，元和中由此而膺大用者十有六。近日丞相府不由內庭者，斷國論，宰法度，雖有利器長材，未免缺折掉撓。建中以來，簡拔尤重，故必密如孔光，博如延州，文如卿雲，學如向歆，器如黃顏，直如史魚，然後得中第。士之遊心處已景行於六如者，而又飾之以潔球璋之行，貫金石之誠，雖潛聲匿跡莫能脫。漢時始置尚書郎五人，平天下奏議，分直建禮，含香握蘭，居錦帳，食太官。則今之翰林，名異而實同也。時論以為登玉清翔紫霄，豈蓬山瀛州而足喻乎。齊桓公納廄人編棧之說，以為直木傅直，則曲無由至；曲木傅曲，則直無由至。後之君子，戴明聖，協盛時，推廄人之規，移於引賢，使如貫珠駢璧，則瑕瑜不雜矣。內給事李常暉、內謁者監王士政並掌院事，延於十年，與直徇公之議，聆於朝端。中書舍人杜元穎、兵部侍郎沈傅師洎諸學士，皆涉曆歲久，備首前文者也。李常暉以北閣舊記，室別堵殊，義非貫通，改於前廳，僉以為便。聖上紹複墜典，留神太古，處厚因與司勳郎中路隋職參侍讀，通籍近署，紀述之事，前托沈傅師。沈公以為稱善之在己，不若使其人讓，於處厚無以辭。時皇帝統臨四海之初元也。
應身無數，天竺降其一；禪祖有六，聖唐得其三。在高祖時，有道信葉昌運；在太宗時，有宏忍示元珠；在高宗時，有惠能筌月指。自此脈散絲分，或遁秦，或居洛，或之吳，或在楚。秦者曰秀，以方便顯，普寂其允也。洛者曰會，得總持之印，獨曜瑩珠，習徒迷真，橘枳變體，竟成《檀經》傳宗，優劣詳矣。吳者曰融，以牛頭聞，徑山其裔也。楚者曰道一，以大乘攝，大師其黨也。三祖之德之（疑）也，則無一心可攝，無一境可遣。不攝不遣，冥於大順之言也，則稱器投物，量機應命，皆持權以明實，用實而照權。自時厥後，迷方滯跡，是非迭興，物我不泯。正南而邪北，有北而空南，而不知南之心生，自同北矣；北之見滅，乃亢南矣。大師振法之鐸，操化之衡，非中非徼，非妄非覺，無居可以留神，無入而不自是，乘大智而獨逝，遊法區而無涯。大師東海徐氏，衢州須江人也。母氏方娠，必絕葷而後食，合宿既誕，必擇乳而後飲。幼而出世，奇表秀物；童而落發，異骨見頂。依本郡潛靈寺僧惠績，二十受具戒。若律若禪，無不通貫。後謁道一於江西。時趨者川奔，學者市聚，一扣秘賾，廓然懸解。乃以拯物為心，博施為任，契心於洪州，應緣於上京。孝文皇帝既清大難，齋心無為，建中尉以總武旅，名功德以統緇黃。大師來之夕也，右神策護軍霍公見夢焉。翌日訪之於慈恩寺，且與寐合，遂表聞為內道場供奉大德。順宗皇帝之在儲闈，問安之餘，棲神道域。嚐問屍刹禪師，經言大地普眾生，見性成佛道。答曰：「佛猶如水中月，可見不可取。」後因問大師，曰：「佛性非見。必見水中月，何不攫取？」順宗然之。複問何者是佛性，答曰：「不離殿下所問。」默契元關，一言遂合。後入內神龍寺法會群僧，有湛然法師者，登座云：「佛道遐險，經劫無量，南鄙之人，欺紿後學。」大師曰： 「彼自迷性，盲者可咎白日耶？」順宗顧謂諸王曰：「彼不諭至道。」其儔叱下，數旬而卒。後德宗降誕日，於麟德殿大延論議，龍梵冥護，人天傾聽。時有問者曰：「心有也，曠劫而滯凡夫；心無也，刹那而登妙覺。何也？」大師曰：「此乃梁武帝雲然。心有者，是滯於有。既有矣，安可解脫？無也，何人而登妙覺？」大師之旨，蓋以為群生十號，等為有，已迷者終不複悟；等為無，已悟者終不複迷。時會中有讚道雲雲無以比，大師曰：「行止偃息，畢竟以何為道？」對曰：「知者是道。」大師云：「經雲不可以不識識，不可以不知知。安得知者乎？」複曰：「無分別是道。」大師曰：「經雲善能分別諸法相於第一義而不動，安得無分別者乎？」複曰：「四禪八定是道。」大師曰：「佛身無為不墮諸眾，安在四禪八定者乎？」問者辭窮，眾皆愕眙。大師之旨，蓋以一切法是，一切法非；於無性無象而有得有喪，一切亦非；於有形有紀而無取無舍，一切亦非；夫然，豈可以一方定趣決為道耶。故大師以不定之辨，遣必定之執，袪一定之說，趣無方之道。自是兩宮崇重，道俗宗仰，累錫縑繒，不可畢紀，奔問禪扃，日聞秘偈。一味之兩，雖無二沷，眾殊之器，皆有所拘，以是及門者至多，入奧者蓋寡。大曆中，遊上饒郡西百里所。山名鵝湖，三峰秀揭，摩霄蔭江，雞犬四絕。植錫宴坐三日。有獵者棄弓矢，奔告邑落。或披苫蓋，或窟岩石，未逾旬而來者繈屬，其格物也如此。既而涉夏，學者如麻，朝粥既罄，鹹請白大師，師曰無憂。及旦有負米而施者，其前知也如此。先是群虎暴噬，大師遇之於路，以杖扣其首曰：「當息害心。」自是虎遠遁，其仁感也如此。貞元初，禮部侍郎劉太真出典是郡，通津修梁，為水所敗。以大師為眾向伏，虔請下山，成於不日，其應物也如此。永貞初，順宗不康，大師遂歸本郡。京師祖道者，自皇都及灞上，車蓋溢路。所至皆嚚傲恥革，刑獄用省，故郡守藩嶽，無不請益，以為有助於政術。元和十三年正月甲子，告門人曰：「我七日為最後供。」是日清書澄霽，當峰有雲遝起，俄而覆於禪室。眾鳥鳴號，哀聲如人。時左右進藥，侍者曰：「此宜在晨旦。」大師曰：「汝果知有晨旦乎？」其夜恬然順化，報齡七十有三，僧臘五十有四。門弟子無數。或巡名山百郡，今親侍左右者，則廣濟、翛然、獻中、普修、靈、宏昭，並徒眾等。奉其全身，建塔於其地。夫無生之應物，動而皆寂；順緣而無生，靜而無窮。故其來則入皇宮，登寶座而瘖異論；其往則❥下國，感殊類而膻法存。委和也，吾何恃存？委悅也，吾何恒亡？門人宏鑽仰之誌，存示現之轍，僉議琢石，傳之無窮。銘曰：
峻頂方顙，蓮目秀眉。望焉溫溫，即焉熙熙。示為法器，載為德儀。我與五蘊，不即不離。鏗然華鍾，擊之不窮。無跡無聯，如指揮空。了性非言，舍言何從？無患言說，如響隨風。溺權遠實，滯實異權。權實合融，正智乃圓。獨覺利器，無漏後根。奚思爰度，莫究其源。清靜久虛，包囊無裔。無起無滅，無縛無解。迷者炎宅，悟者涼界。是中不二，乃造實際。資是至因，登平極報。具三十二，成八十好。禦一乘車，摧五魔道。以色觀我，是謂邪倒。花房百億，一土一佛。澄波千川，一水一月。月體其二，波影千別。吾師於斯，善行無轍。
