霜天慘慘兮楓樹之杪，構彼層巢兮翩然宿鳥。盻喬柯以上下，慚弱羽之卑小。周匝經營，翻飛繚繞。履危而金彈不發，送喜而珠簾乍開。逐初心之眷戀，無利嘴之嫌猜。架木末，居岩隈。容足之前，望一枝以棲息；翻身之際，曆眾木以飛來。拂曙聲多，排空意遠。惜光陰於朝暮，迷飲啄之往返。於是攫腐草，銜飛蓬。重疊尺棰，回環翠空。淩寒而且近朝日，構思而偏愁夜風。俯仰求容，冀資拾芥之力；縱橫居止，願就積薪之功。必使輕舉得便，群飛會同。遊嬉遂鄰於清籞，窘束長謝其雕籠。所謂摭實以來，憑虛相借。不然則六翮摧毀，三冬徂謝。飛鶯將出乎深穀，黃雀亦誇其大廈。所以逾遠林，戾前除。仰窺肅爽，遠慕扶疏。當繞樹之時，暫隨烏會；在來巢之日，常畏鳩居。非微禽之敢競，幸嘉木之有餘。嗟乎！搖尾馴擾，斂容萃止。依乎主人，來若處子。匪能言以呈慧，不善舞以招美。倘抵玉無虞，搏風資始。故巢林以何報，惟化印而後已。
營巢有因，惟鵲無倫。始自小寒之日，不當太歲之神。辨向背以經營，必先避地；顧縱橫而委積，足以藩身。且其矯翼徘徊，向隅棲息。時懷擇木之智，日就積薪之力。若在離宮之內，不可巢南；如當子午之中，無因逐北。所以率先表異，選勝知歸。應時節而遷易，辨方隅之是非。念彼明神，自易地而攸處；顧茲弱羽，信何枝而可依。時也苟遂居安，寧辭力役。銜腐草而構思，向高柯以容跡。動觀所忌，殊古人之橧巢；理契不齊，如方士之工曆。擇地已有，知風豈無。方一枝而自托，雖小數之能拘。且相質以和鳴，喜同於雀；乃卜居而類聚，趨甚於鳧。況複籍用茅茨，殊荷庇蓋。任風雨而自適，豈陰陽而去泰。念土宜之是顧，足見知方；信天理以自然，焉能向晦？爾乃節屆元律，時方沍寒。顧地角而知禁，豈天時之可幹。無起土功，異銜泥而戾止；知於歲杪，聊寓跡以求安。既而飲啄無虛，推移不滯。得厭勝之良術，誠棲遲之上計。潛軫明條之慮，必附枳枸之勢。摧枯拉朽，已完葺於崇朝；命侶引雛，聊優遊於卒歲。顧末俗之無違，信微禽之可繼。
燈者火也，尊而不親。奚斯蟲之眇質，翻體密而意馴。必將蹈火而後止，是以疑冰之與鄰。雖異探湯，執熱之情可見；不蒙明照，暗投之罪則均。是以雁飛無忘於避繳，龍蟄有貴乎存神。於以知無知之智，有以同自知之人。無損於明，雖光暉可借；自貽其咎，與壓溺同塵。始其焰焰中開，青煙爰發；薨薨四足，白羽若月。焦爛唐突，離披觸蹶。人心卒然，天意若曰。嬰焚灼者，何如玉石之俱盡；處高明者，曷若烏兔之屢闕。且繼彼覆車，雖百夫死難而無餘；納諸密網，狀眾鳥驚飛而在初。循環責實，宛轉投虛。沈脂膏則屈死，觸煙焰則焚如。自我構患，非天禍子。愛水螢之光，載浮熠熠；笑鼎魚之樂，其斃徐徐。阽乎焦原，可葉其義。投畀炎火，莫之知避。曷若晨雞候明以自得，火鼠就燥而無累。莫不守之以為順，居之以為智。是蛾也，餘光可托，留影如寄。排朱焰，扇輕吹。胡糜爛於瞬息，為腐餘之容易。若然者，蠢蠢之類，將外強而必乖；炎炎之著，非內熱之所懷。既油然相煦於膏火，亦瞥然相忘於形骸。吾所以知捐軀於鼎鑊，與是道而孔皆。
服牛是比，合土成美。將十鈞之重斯得，而一撮之多有以。雖欲勿用，泥蟠之質初分；誰謂爾無，塊立之形酷似。是月也，采呂氏時令，徵杇人巧指。始辨塗附，寧分脈起。誠安愧乎角立，複何勞於肉視。然後遵土訓，啟人時。戒曉而出，迎春是資。於以審先後之節，有以占疾徐之期。仰白榆之文，慚其完彼；葉蔥犗之色，則而象之。能首出於泥滓，豈群分於毫厘。彼芻狗之列，飾文繡以求媚；泥龍之興，因舞雩而取類。曷若標國典，配田器。比物以作則，順時以相示。同乎非馬，契莊叟之至言；偶彼真龍，殊葉公之繪事。質美埏埴，巧逾覆簣。那慮食角之患，寧假瑩蹄之異。俾遊刃者訝全之於目，運斤者喜墁之在鼻。且耒耜斯呈，我則正春扈於農耕；幹戈既偃，我則歸郊馬於歲晚。將物候自然，諒人情何遠。必也攬紅縻，親紺幰。睹似是之足，尚謂來思；使畜疑之人，猶將屢飯。由是出五種，命三農。乃修故事，於彼窮冬。辟我疆則厥壤爰度，考爾牧則其享有宗。今也物被殊私，形分大造。載之以厚地之德，奉之以先天之道。時將敬授，在三推播植之前；物或肇牽，察庶物生成之早。其用則大，其儀可考。故曰如土委地者，豈必以戴牛為寶。
班固曰：人含五常，貴於萬彙。剛柔緩急，音聲不同。係水土之風氣，則謂之風。其好惡取舍，動靜不恒，隨君上之情欲。聖唐四三王而六五帝，一六合而光宅。覽職方圖，山川盡見。歲七月，木鐸徇於路，命州裏舉賢良。於我睢陽，古之大郡也。惟君子能通天下之志也。其辭曰：
吳季劄挺生江國，自南徂北，聽群樂之存亡，觀諸夏之臧慝。乃言夫《大雅》《小雅》，《周南》《召南》。陳俗誇而奢，其國無主。韓地薄而險，其人不堪。燕都渤碣，秦負汧隴，俠客憑陵，世家淫勇。顓頊之居衛也，桑間濮上，務耽聲色；太公之存齊也，冠帶衣履，唯勤組織。洙泗之間，既富財力；觜畢之下，彌重獵弋。冀州則紂之餘烈，易為仇寇；合浦則蠻之獷俗，相尚戰鬥。吳南有豫章之基，燒銅山而煮鹽海；楚東有雲夢之區，鞭火耕而驅水耨。
豈若睢陽，城臨氐房。其地平促，其人溫良。昔者舜漁雷澤，堯作平陽。天乙都亳，沛公潛梁。故地多君子，而風有先王。富禮樂，盛文章。魚鹽委積，士馬精強。亦有顏邑野人，居宋而生孔子；漆園傲吏，隱周而號蒙莊。韋氏以占星著族，楚宮以揆日居方。宓子賤聽訟築台，坐空囹圄；巫馬期勸農作宰，克正封疆。亦有高辛故郡，下邑軍場。蔡走定陶之國，晉入沙隨之鄉。與夷出盟於瓦屋，卻缺來會於承筐。聊采綴而為賦，敘菁華而未央。
言其國之始祖，微子封於斯土。先膺宗周之錫命，招納暴殷之餘戶。宅陶唐火正之監，就彭城鐵官之估。於是孟諸為澤，芒山為圃。日尋干戈，雲列群伍。起台十仞，作室百堵。按弓甲，飛樓櫓。橫釣台，伐金鼓。討曹滅衛，侵鄫掠魯。會盟於鴻口之亭，繳射於龍遊之浦。及其楚國圍急，澤門役苦。外則旱目而歌，內則析骸而哺。妖星去國，所移者三；怪石隕空，視之則五。其後漢分元弟，出食於梁。文帝則錫茅而建社，景帝則肅桂而稱觴。由是彩艇畫樓，鋪雁池以千里；蘭軒竹閣，澄猿岩而四起。徵廄馬於邊徼，選宮人於街市。千乘出車，百金練士。煌煌煒煒，而軍容備矣。南面稱霸，而朝天子。
若乃秦名碭郡，禹作豫州。城池競於春色，車騎溢於川流。惠連則詠南山以作賦，長卿則背西蜀而來遊。入瓜亭而避暑，臨穀熟而迎秋。吊仙人於蒙邑，祠闕伯於商邱。想華門之瘈狗，歎梁之妖牛。並忘歸於此地，充近侍而淹留。別有忠臣壯士，貞夫孝子。五侯競立，三王俱死。英靈遞見，商榷未已。雖埋骨於黃塵，俱列名於青史。當今奄有萬國，承平百年。化被則如春露之沾草，文同則若夜星之拱天。惟茲都之宏壯，比列土而居先。屬城有師，何代無賢？伊昔全盛，莫之與競。食客駢闐，諸侯聘命；旌旆互出，台殿交映。忽瓜剖而豆分，若煙收而雨竟。
已矣哉！中則傾兮滿則缺，陰靈起兮陽精滅。始看春樹歇芳菲，已見秋源漲沙雪。自昔雄材與壯氣，莫不埋恨而吞咽。七十里之城郭仍在，一千年之綺羅都絕。京兆杜公，久遊關東。臨少昊之秋月，過梁王之舊宮。食水土，問人風。執官曹而正直，抱身鏡而清通。識寶者不遺於草澤，懷材者喜遇於良工。但能任土而作貢，則我梁國之不空，
惟國生賢，囊錐喻焉。囊之體也，柔不能挫其銳；錐之資也，利可以攻其堅。固有穎而出矣，豈潛芒而蔑然。當其組織而備，鍛煉而利。既括之而無咎，亦藏之而轉秘。察其所安，觀其所自。則錐也遇處囊之日，囊也為置錐之地。爾其舍之則藏，耀然有光。匪宣其利，將掩其铓。質雖蒙其磨錯，鋒已露其雪霜。既隱之而斯見，亦抑之而複揚。笑矢之在橐，潛而勿用；殊玉之被褐，暗然不彰。無謂其利博，其功細。用每施於補履，色更因於作礪。彌堅者觸之必通，嚐巧者用無不濟。是以銛鋒不得而永潛，輕縷不得以久蔽。其受也含虛，其出也有餘。柔以外表，剛而內居。囊若擲於荊卿，我殊於藥；囊若焚於郭璞，我異於書。亦當蓄其銳，露其穎。固退尺以韜光，每進寸而懸影。漏褚中之物，比之不同；爭錐末之人，窺之自警。誰謂利器，密其彌縫。用之則行，或可執其柄。動而逾出，不可當其鋒。宜掌握而為美，豈緘縢而是從。別有藏器未遇，飾躬有素。囊之既處，嗟毛遂之未知；錐之可方，倘平原之一顧。
甚哉言之出口也，電激風趨，過乎馳驅。掉三寸以發越，應千里於須臾。逝不可追，空勞於駟馬；行而無跡，豈係於九衢。故君子念彼尤悔，本乎虛無。苟出話之不複，將起羞而是虞。且舌之鼓也，有時而馳騖。類扣虛之莫獲，同捕影之難遇。蕭蕭之響，徒係於下風；逐逐之音，已疲於中路。信樞機之爰發，隨小大而作故。儻善守乎輔車，何遽煩乎騏馵。遲速相懸，奔走徒然。言出於身，所謂往而不反；馬竭其力，猶歎瞻之在前。雖欲適遠邇，課後先。如流之巧已失，若滅之態何宣。嗟夫！以駸駸之足，追言言之速。豈能之而不欲，蓋窒喋喋之喧。喻駿駿之奔，在誡之而不言。肇自微渺，倏爾騰翻。疾既甚於過隙，患必防於屬垣。斯事也，罔念則狂，克念則聖。誤片言之既往，知逸足之難競。自然有蹻之造，勿謂載翕其居。此不矜於哿矣，彼何患於班如。不然者，其出彌遠，其來愈疏。是以慕宿諾於季路，悔聽言於宰予。至哉《詩》惡翩翩，《書》懲靡靡。方憑響於無際，豈絕塵之可彌。《易》象又著夫寡辭，《禮》經亦防其苟訾。未若古人之深誡，饘於是兮粥於是。
魚也者，重泉之微，因筌而索，與元珠而同歸；筌也者，虛舟是依，因魚而棄，將緣木而有違。始鉤深以假器於是，終釋手而喻指之非。詎比弓藏，方隨槁木；靡因火化，奚貴焚機。所以乍觀象於十日，終遺形於九圍。其得也，且非貪餌，誰曰在藻。既涉無而恬鱗斯獲，將遺有而虛室是寶。其忘也，寧舍不材，匪投有昊。同絕巧棄智，故然雖愛必捐；若遁圓離方，孰謂不由其道。故無用者木上之罾則虧，有情者在梁之異何為。彼用拙徒觀於進退，此情留寧識於推移。故曰因動而忘，筌為後覺；投虛自得，魚非前知。豈殊舟既焚而空闊先濟，屣將脫而止足由斯。於以探幽，落焉藏往。方之俯拾，故何啻於盈筐；；爰取坐遷，義非同於解網。必也窺清泚，憑浩蕩。是務得一，不矜牽兩。夤緣而來，為得魚之象。必也祛其意，窒其源，舟無五覆，道遣三幡。展轉而棄，為忘筌之言。使彈鋏嘉賓，不樂烹鮮之味；投竿公子，何勞餌犗之煩。若然者，諒非赴澤，在虛心而自適；諒非卷懷，將適道以孔皆。然後蟬蛻萬象，鴻毛百骸。有漁人聞而辨之曰：是言也，始以神遇，將終理遣。謂鱗介非掩豆之實，以巨浸為覆盆之淺。然乎哉！吾何必鳴榔而遊衍。
元鼎，元和中官大理卿兼御史中丞，攝營田副使。
惟唐承天，撫有八紘。聲教所臻，靡不來廷。兢業齊栗，懼其隕顛。纘武紹文，疊慶重光。克彰浚哲，罔忝洪緒。十有二葉二百有四載，則我太祖權明號而建不拔，鋪鴻名而垂永久。類上帝以答嘉應，享皇靈以酬景福，曷有怠已。越歲在癸丑冬十月癸酉，文武孝德皇帝詔丞相臣植、臣播、臣元穎等，與大蕃和使禮部尚書訥羅論等會盟於京師，壇於城之西郊，坎於壇北，凡讀誓刑牲，加書複壤。陟降周旋之禮，動無違者，蓋所以偃兵息人，崇姻繼好，懋建遠略，規恢長利故也。原夫昊穹上臨，黃祇下載，茫茫蠢蠢之類，必資官司，為厥宰臣，苟無統紀，則相滅絕。中夏見管，維唐是君；西裔一方，大蕃為主。自今而後，屏去兵革，宿忿舊惡，廓焉消除。追崇舅甥，曩昔結援。邊堠撤警，戍烽韜煙。患難相恤，暴掠不作。亭障甌脫，絕其交侵。襟帶要害，謹守如故。彼無此詐，此無彼虞。嗚呼！愛人為仁，保境為信，畏天為智，事神為禮。有一不至，構災於躬。寒山崇崇，河水湯湯。日吉辰良，奠其兩疆。西為大蕃，東實巨唐。大臣執簡，播告秩方。
元鼎逾成紀武川，抵河廣武梁。故時城郭未隳，蘭州地皆秔稻。桃李榆柳岑蔚，戶皆唐人，見使者麾蓋夾觀。至龍支城，耋老千人拜且泣，問天子安否。言頃從軍沒於此，今子孫未忍忘唐服，朝廷尚念之乎？兵何日來？言已皆嗚咽。密問之，豐州人也。過石堡城，崖壁峭堅，道回屈，夷曰鐵刀城。右行數十里，土石皆赤，夷曰赤嶺，而信安王禕張守珪所定封石皆仆，獨夷所立石猶存。赤嶺距長安三千里而贏，蓋隴右故地也，曰悶恒盧川。直邏娑川之南百里，臧河所流也。河之西南地如砥，原野秀沃。夾河多檉柳，山多柏坡。皆邱墓，旁作屋，赭塗之，繪白虎。皆夷貴人有戰功者，生衣其皮，死以旌勇，殉死者瘞其旁。度悉結羅嶺，鑿石通車，逆金城公主道也。至麋穀就館。
臧河之北川，讚普之夏牙也。周以槍累，率十步植百長槊。中事刂大幟為三門，相距皆百步。甲士持門，巫祝烏冠虎帶擊鼓，凡入者搜索乃進。中有高台，環以寶盾。讚普坐帳中，以黃金飾蛟螭虎豹，身被素褐，結朝霞冒首，佩金鏤劍。缽掣逋立於右，宰相列台下。唐使者始至，給事中論悉答熱來議盟。大享於牙右，飯舉酒行，與華制略等。樂奏秦王破陣曲，又奏涼州胡渭錄要雜曲，百伎皆中國人。盟壇廣十步，高二尺，使者與夷大臣十餘對位，酋長百餘坐壇下。上設巨榻，缽掣逋外，告盟一人自旁譯授於下。已歃血，缽掣逋不歃，盟畢，以浮屠重為誓，引鬱金水以飲，與使者交慶乃降。元鼎還夷元帥尚塔藏館，客大夏川。集東方節度諸將百餘，置盟策台上，遍曉之，且戒各保境，母相暴犯。策署彝泰七年。尚塔藏語元鼎曰：「回鶻小國，我嚐討之，距城三日危破，會國有喪乃還，非我敵也。何所畏，乃厚之？」元鼎曰：「回鶻有功，且如約，未嚐妄以兵取尺寸地，是以厚之。」塔藏默然。
元鼎逾湟水，至龍泉穀。西北望殺俺川，哥舒翰故壁多在。湟水至濛穀抵龍泉，與河合，河之上流繇洪濟梁。西南行二千里，水益狹，春可涉，秋夏乃勝舟。其南三百里，三山中高而四下，曰紫山。直大羊同國，古所謂昆侖者也，夷曰悶摩黎山，東距長安五千里。河源其間，流澄緩，下稍合眾流，色赤。行益遠，它水並注則濁。故世舉謂西戎地曰河湟。河源東北直莫賀延磧尾殆五百里。磧廣五十里，北至沙州，西南入吐穀渾，浸狹，故號磧尾。隱測其地，蓋劍南之西。元鼎所經見大略如此。
太上立德立言，以宏其教。生人活國，其用不極。繇乎恬澹者則詣真理，乘化出入，人紀罔窮。廣成枉軒皇之尊，關令闡元元之訓，冥搜虛極，呼吸日月，上賓之軒，代有其人。茅真君伯氏仲氏，虔奉元樞，退然若喪。脫履萬類，騰跡三清。學宗其門者，綿代不絕。時謂朝山之月，肩駕擊轂，白鶴紫氣，必應其晨。或者詭說，則曰真君長往，亦以綰吳越司命籍。人寰生死吾不知，故闕書。且嚐遺一畝之宮於山之陽，去而複返，其號下泊之治，榛蕪積焉，遊者憮然，則有東周《黍離》殷墟《麥秀》之歎，矧靈仙何處哉？我河東廣平公此藩吏之師法，實奉黃老，以根政源。嚐謂開元承平之代，上奉無為，以宅清靜，元門垂祐，有國有家者屬焉；繇是舍俸入之錢，以宏其棟宇，置真君之像，惟肖其儀形。設雲幄於兩楹，分玉座而鼎足。以嚴其觀，雙侍童衛焉；以備其教，龍虎君翊焉。升其堂塗，稽首拜手。忽若前後左右，旄節羽衛，從諸天行。揖其冰容，以敬以肅，則若美其目口，流涕發論，破人昏惑，往真之跡，將墜複振。此教之演翳事而宏深，其率教者曰：興廢繼絕，則由乎人。蒙福獲祉，必感乎至。公恒以黃籙法會元辰修畢，仍歲必緝敷紫陽玉真。當負扆而頒命，列陪位而讚拜。聲雜天籟，宵燭如星。奉章上元，昭啟昊帝。蓋所以保和封內，儲慶皇家。門閥之祥，我事某禱，至哉賢侯之業也！粵元和甲午歲十二月二日，新宮始成，無傷物力。公之宇內百姓，不知有嚴有翼，如合造化。道士孫智清，元門龜龍，以標儀矩，受成事指顧而葉焉，乃欲章明靈跡，延耀丕業，請介於戎政者，撰而刊之。師簡諗於良畫，故不敢沒其美雲。
寰，德宗朝官都知兵馬使，曆保義軍橫海軍綏銀節度使。
皇上御宇之三祀，春三月旬有八日。晉慈等州都團練觀察處置使檢校左散騎常侍兼御史大夫賜紫金魚袋李寰，齋沐虔潔，祠於神山慶唐觀聖祖玄元皇帝禮成，謁於高祖、太宗、高宗、中宗、睿宗、元宗六聖之真廟。靈感昭發，休光動天。然後登龍角，升華池，陟林嶺，瞻翠微。見瑞柏之奇狀，審循葛之延蔓。龍鳳交貫，垂於廟庭。次生新枝，有以表聖祚於百萬年矣。上元之意，必將使茂聳貞固，樹之無疆。當大曆十四年之三月，曾生一枝，以備圖牒。當今年三月，又生一枝。故知曆數昌期，邈不可算，帝王符契，自合元經。寰忝列宗枝，謬當廉察，聞斯靈跡，心不遑安。乃首擇吉日，禮祈尊像，遂與監軍使朝議郎行內侍省內府局丞員外置同正員上柱國賜緋魚袋吳再和、左神策軍監鐵冶使朝議郎行內侍省內府局丞張令綰等，同檢驗所植柏樹高下葛蔓尺寸，仍令工者圖畫其形狀，具表上聞。乃刻碑陰，用傳不朽。
維大唐乙酉祀，蜀帥薨鎮，其倅曰辟。盜庫兵，脅市人，逆命於蜀門。毒彌浸淫，軼制逾封。自左綿抵黔渝，八郡五十城，俘掠單產，驅逐守吏，四面攻焚，煙塵晝昏。明年，皇帝嗣寶位，會朝神京。采衛侯甸，蠻夷君長偕集，庸蜀不至。乃授南平王太乙靈旗玉節油幢，統禁衛太原馮翊扶風之師，問罪於岷陽。越三月，師次葭萌。賊將宵遁涪潼，以避我鋒。涪濱萬戶，隨師而複。夏六月，賊又成城於鹿頭，列柵於此山。公移師，翌日，乃次山下。視其鑿峻址以回塹，架層峰以結櫓，旗轉霞光，鼓雷雲中。謂制勝在德義，行權在形勢，勝而臨之，示建瓴之易也。乃召中軍將，以短兵二旅，魚貫而登，辟黨冒鋒而殪者什四，奔墮崖穀而斃者又什二，則向之險固，反為我資。公乃開玉帳以建牙旗，列霜戟以周崇壘，下瞰賊城，如在掌中。與都監使劉公、監軍使徐公觀變禦敵，分營守要。自是凶徒居則魄悸魂落，出則輿屍折首，麵縛倒戈，請命轅門。因命降者先導，銳師繼襲，氛氳氣象，遂清岷峨。我帝授公所封之土以守之，所活之氓以字之。公威肅其令，仁敷其政，和氣煦之，金痍盡平。退食之暇，延想所曆，以戰骨雖瘞，遊魂尚痛，非大聖之力，不能息苦海；非象設之教，無以聳善心。乃命庀徒鳩工，度材揆力，紺宇俄就，絕如化城。嚴鼓息而振金鍾，戰聲寂而流梵響。慈惠所庇，菑疾不生。峨峨金界，擢秀群嶺。公初宅此營，有神龜由壁門來於牙旗之下，公命投之遠澗，翌日重至。議者以龜介蟲之長，介蟲斯服，蜀有龜城，其城是師，即日乃受降。此山既靈及其祥，遂以名龜勝山，因以山名道場。
中敏字藏之，隴西人。元和末進士。文宗朝拜給事中，出為婺、杭二州刺史卒。
雨不時降，夏陽驕愆，苗欲槁枯。陛下憂勤，降德音，俾下得盡言。臣聞昔東海誤殺一孝婦，大旱三年。臣頃為禦史台推囚，華封儒殺良家子三人，陛下赦封儒死，然三人者亦陛下赤子也。神策士李秀殺平民，法當死，以禁衛刑止流。宋申錫位宰相，生平饋致一不受，其道勁正，奸人忌之，陷不測之辜，獄不參驗，銜恨而沒，天下士皆指目鄭注。臣知數冤必列訴上帝，天之降災，殆有由然。漢武帝國用空竭，桑宏羊興筦榷之利，然卜式請烹以致雨。況申錫之枉，天下知之，何惜斬一注以快忠臣之魂，則天且雨矣。
臣據舊例，所有投匭進狀，及書策文章等，皆先具副本呈匭使。其有詭異難行者，不令進入。臣檢尋文按，不見本敕所由，但雲貞元中奉定理，恐是一時之事。臣以為本置匭函，每日從內將出，日暮進入，意在使冤濫無告、有司不為申理者，或論時政，或陳利害，宜開其必達之路，所以廣聰明而慮幽枉也。若令有司先見，裁其可否，即非重密其事，俾壅塞自伸於九重之意。臣伏請自今已後，所有人進狀及封章等，臣但為封狀以進，取舍可否，斷自中旨。庶使名實在茲，以明置匭之本意。
瑀，冀州蓚人。累官太僕卿，出領忠武軍節度使，加檢校尚書右僕射，徙節寧武。拜太子少傅，復領忠武軍節度使。卒贈司空。
唐元和十二年九月十二日，徐之從事，立石紀氏於府庭之南端。初元戎岐公，辛卯歲自夏台帥奉詔朝於京師。天子當扆，對百辟卿士，登公於明庭曰：「自理朔陲，邊風變和，氈裘垂臂，斂衽從教。予嘉於衷，文武僉同。今之徐方，控臨東極，淮海閩越，千里遙賴。地產堅金，俗風用剛。河山鬱般，我武宜揚。故有鈇鉞印綬之賜，予之戎柄，期於光大，郡邑之長，司我風教，蒸人壽天，係厥二吏。故別以符印，備以僚屬，予之耳目，期於觀聽。大野東原，既豬且平。纖縞草木，鹹在征賦。故當命使，期於營度。城一十六，戶一十萬，兵六十旅。矛盾戈戟，戎車鐵馬。洎翔潛動植，宜鹹領焉。」公拜稽首，激誠淚血。俯仰交感，左右動色。讓德不獲，改轅而東。紅旌大旆，發自❥❥都人縱觀，光騰九衢。以功紹複，再統幢節，近古無儔。自歲十一月四日至於理所。從一日至於百千日，無一息無一頃，暫忘響之帝命。舊府無積，衣食曠乏，則軍聲武備，其可知矣。假財於鄰，從儉於身。戎裝貔集，將卒驍敢。野夫行謠，四郡鹹康。故以戰則克，以祀則福。境有飛運，水無驚波。有征之師，以徐為則。上多乃茂績，俾位冠於群帥。故有左揆之拜，時無等焉。皇乎哉！岐公之德，宜在鼎彝矣！噫！連帥大府，今天下三十有九。皆顯才聞人，為佐為賓。誠日明中和，從事之道也；；離明誠中和，非從事之道也。扶善與能，鬼神潛光。誰或紿幽暗，而謂神無知？故予之同府，常恐懼乎不至，誡慎乎不聞。用明誠怡神，離明誠愧神，將此道也。奉我公，省厥躬，期此布名氏之不朽。則可轉之石，焉足道哉！
稽聖人棟宇之用博矣。太上垂典法，利眾庶；其次革壞弊，鎮形勝，其次辨尊卑，示升降；最下炫彩色，飾土木，華其視榮其體而已。若參而合之，則賢智公侯之居也；若舍其本而務其末，則貨殖匹夫之居也。能是制者，不亦鮮乎？揚州屬都，楚實甚大，提兵五千，籍戶數萬，其事雄富，同於方伯。然則刺史大廳，卑而且儉，紊諸侯之等威。每冬至歲首，文武畢集，內不足以陳俎豆，外不足以容卒衛。及夏秋之交，淮海蒸濕之氣，中人為病，多至煩熱憤悶，居常無以逃其虐，有事宴於斯，皆翕翕流汗，往往仆於地，不卒其會而散。自刺史至將校百吏，盡知其不可，思欲改造。而久遠已來，為日者巫人稱陰陽鬼神之事以沮之，且曰：「歲深有物來憑，更之則不利，小以罪貶，大以凶終。」雜然其說，如出一口。前守或有構材定日，視之惕息，卒不敢毀而止。
太和七年，天子以大理少卿滎陽鄭公活無辜當刑者四十餘人，殊其績，命守於楚。既至累月，威肅仁覆，罔不得理，戎行農室，遽告無事。公將易前非，誠詢於眾。眾果以咎徵止公，公笑而諭曰：「吉凶由己，災不自起。況陰陽變化，人事之符，勿忌勿拘，以道為模。苟不失正，無貳其圖。敢斷不疑，鬼神隨之。與眾共利，曷慮於危？秉直在公，餘為蓍龜。」乃築崇基，乃創宏規。悅使樂成，不亟不遲。法度既備，丹素亦施。清氣和風，旦暮颸颸。氛厲不幹，笑語自怡。大會其中，寒暑皆宜。駢羅鼓鍾，間發塤篪。劍士伎兒，飲食熙熙。以寬以容，逮於養廝。觀邇及遠，何物不綏。不祥之詞，沉寂無為。守正之報，必及其期。則鄭公持大權，臨大節，不撓其惑者，用此心也。昔賢行事，說有據經合道，不奪陰陽鬼神之說，然未有決然違俗與眾禍福之見，牢甚不可破，如此其著直，豈非明識達量，以義忘私，不苟一時，遺利後代耶！使有土二千石，去蠹除弊，悉若是舉，天下何憂於不理哉？且《詩》詠《斯幹》，《易》規《大壯》，皆美居處有制度，可以化人成俗也。八年夏，予罷郡西歸，道出於此，而是廳新成。忝春秋之徒也。見不朽之作，而無述焉，心竊恥之，請書本末，以告來者。其他善政能事，有風俗言，故不采列於記上。太和八年八月一日記。
鷺，曆官戶部員外郎郎中司封郎中，開成十年為淮南節度副使。
仙都有山，山出萬山。直上千尋，入煙霞深。圓如筍抽，高突雲陰。標表下國，權輿象帝。日歟月歟，萬有千歲。東西大鎮，川澤四衛。造化無言，莫知往制。晴嵐依依，宿霧洞開。仿佛有像，神仙下來。灝氣氤氳，靈鳥環回。永殊塵雜，不鼓纖埃。絕頂霄，澄湖在上。人罕戾止，孰窺其狀。日燭雲披，風飄液飛。如雨雨空，微灑沾衣。穀來鬆音，潭影曙暉。往往鶴唳，不知所歸。唐垂百年，元宗體元。響應萬歲，聲聞上天。帝祚明德，祠堂在焉。永懷軒後，功成此地。丹灶猶存，龍升萬里。事列方誌，道高青史。無複仙容，空流溪水。百越之內，此山為大。恍若壺中，疑生象外。直而不倚，高而不殆。古往今來，獨立滄海。
鑿之冰井，厥用可觀。井因厚地而深，始將乎人力；冰以積陰而壯，必本乎司寒。所以候立春而氣至，當嚴寒之律殘。順乎時不愆於夏曆，守其典必驗於周官。若乃冽井者泉，藏冰者井。至陰相合，表虛受之無瑕；聚氣而堅，葉坤柔之至靜。況乎元律涸沍，寒光凝冷。積風塵於四郊，封雪霜於萬嶺者哉！觀其啟隈隩，洞幽深，矗如雪聚，皎若月臨。抱堅精之素質，體元妙之精心。期三淩以示乎遍用，言一日方屬乎窮陰。且渫其井，不愆於度。爰納其冰，轉增其固。妍媸必表，將金鏡而分形；明皎相鮮，與瓊漿而競素。影淋漓而未泮，質晶耀而凝沍，若玉壺之洞開，似金波之始露。其初也小人是承，剪乎荊棘，陟彼邱陵。當元冥之用事，供北陸而藏冰；出窮穀而方結，下重泉而轉凝。托影超象，因物為比。或瓊碎而星流，或峰聯而嶽峙。為王者之恒典，俾群生而是以。穿重壤之十仞，以表藏周；候朝覿而夏頒，用不私已。稽夫井以不變為德，冰以至堅自持。井非冰而不能全其淨，冰非井而不能應其時。體剛居中，且異乎渫而不食；力柔其重，方同乎順以致辭。其功克廣，其用斯給。慎以祓除，節其出入。異彼廬陵之瑞，空存三色之名。同夫甲子之祥，用彰七月之什。當其舊典不廢，新令是緝。喜災害之無虞，頌皇王之禦立。
余與憲台察史博陵晦叔有遺世保形超蹈山海之契。嘗共語：「求學之士，探擬賒謬，恥營近實，虛務遐闊，未易凡鄙，便冀飛升，謂金丹坐延，而仙籍立致。夫處心不置於道，煉形未異於常，齒發不駐，顏色隨謝。是氣血內耗，而容狀外變，病疾未脫，嗜欲交煎，天生速死，不及常理。區區貧昏，多此類也。今所為異，必求良方。先驗容齒，與俗流自別。知常限不迫，方可冀久視。修仙材，煉神清虛，求餌芝玉，約索精要，近拯形骸。有新聞閱，互相曉導。」
晦叔異日謂余曰：「有客話裴都尉者，鶴髮早垂，童顏近復。訪其所餌，曰靈飛散之功。」共知此方在《千金》第二十八卷。晦叔又曰：「聞勳曹員外郎范陽君彝嘗與修氣道客吳舍人丹講求此方。丹曰《千金》近略，率多不真。定此方本出《太清仙經》，可求正文，如法合餌。君彝私誌，亦未卜所獲。時寓累於故李中書泌之宅，暇日偶入一小室，有書籍盈幾，皆斷爛罕全，雜委無次。軸閱將半，忽遇一軸，褾首完整，文墨甚華，題曰《太清真經》，發視乃靈飛散方卷。君彝執讀，欣契誠求，即齎靈文，驟告於丹。乃焚香頂奉，滌手持捧，謂君彝曰，此真官曲遺，靈應特延，紀於仙書，足勸後學。」晦叔以余與君彝莫逆分至，傳信可憑，約就諮訪，便求傳寫。余驅乘詣門，問與聞葉，因得抄錄，與晦叔同之。又方中分味，以雲粉為主。是歲余授鍾陵奏辟，而廬阜在封部之內。爐峰跳波，脈注谿壑，居人方士，皆引湍春雲，水汰日曝，流霜瑩雪，丸珠旋螺，宛若天造。貨於村市，資為衣食，常肆所積，日取無限。此方雖要，惟茲一物。有是行也，實天借心謀，亦將旁利同志。不然，何契會如此？以先約話，余私貯靈感，不忘寢興，行商洛數程，息豹藏舍郵。
客有自內鄉來者，曰有鄧掾融，攝宰前邑，年逾從心之五，而姿鬢不老，目瞳不昏，理劇接賓，與強仕等力。問其所得，曰嘗獲神方。余至邑徵訪，乃靈飛散所致。考其傳授，及藥力驗應。雲昔歲見唐主簿，有道流口付，說是靈仙上方，欲窺功用，可立變鬢髮。融有親容，顏鬢已衰，將試靈驗，因求合分，服三十日，融之親容顏發，頓易前狀。融半劑之效，亦保數十年不改。恨其藥力未成，便闕服餌，又遠謫窮悴，資貨多乖，今比凡流，猶有所異。復說在長安日，傳張、裴二駙馬，皆目變效，重符前聞。則此方神奇，驗實相接，眼覿口問，積為明徵。又孫處士道問上流，精窮方要，掇此編錄，固非偶然。
余與晦叔，幸君彝之遇，果求向之約，誓心服食，以邀效證。他日之異，續此編書。元和七年四月五日，高陽齊推書心記實。
太常考馬暢之行，舉夙夜就事廉方徑正之敬，以易其名，異乎無所苟於言也。比建中興元間，暢以父有征討之勳，推恩而授爵位。父薨，家富於財，以酒色自娛。貞元中，嚐傾產交中官，因獻田宅以求幸。德宗薄其人，而終不信用。生前與孤侄寡嫂，分居競財，醜聲聞於時；歿後使孽子孀妻，披奸抉私，公言盈於庭。此皆章著於視聽者，可以諡為「敬」乎？議者云：先司徒之籌畫，而暢揣摩者，策而遺焉。暢參計於閨庭之內，苟所言屢中而不可隱，當指明其效，實而書之，俾行道者無所惑。不然，則莊武公之才略，光於典策矣。而乃飾虛辭以攘其善，為子請諡，得非繆濫之甚耶！又稱名儒端士，皆從之遊。未知孰為其田蘇邪？孟軻云：尹公他端人也，其取友必端矣。夫孰與端士而遊乎暢之門？況諡法夙夜就事者，以其績用已紀，非謂其曠日引月，以至乎終身也。廉方徑正，則暢處己行事，未嚐造次而踐其途焉，何以諡為「敬」乎！太凡言功伐，議德行，尊其跡有以勸善，貶其名有以懲惡，固非庸者事也。如暢之輩，烏足以黷典法哉！若有司以有為而為之，則宜乎貶之例也。請下太常，重定其諡。
鑿之冰井，厥用可觀。井因厚地而深，始將乎人力；冰以積陰而壯，必本乎司寒。所以候立春而氣至，當嚴寒之律殘。順乎時不愆於夏曆，守其典必驗於周官。若乃冽井者泉，藏冰者井。至陰相合，表虛受之無瑕；聚氣而堅，葉坤柔之至靜。況乎元律涸沍，寒光凝冷。積風塵於四郊，封雪霜於萬嶺者哉！觀其啟隈隩，洞幽深，矗如雪聚，皎若月臨。抱堅精之素質，體元妙之精心。期三淩以示乎遍用，言一日方屬乎窮陰。且渫其井，不愆於度。爰納其冰，轉增其固。妍媸必表，將金鏡而分形；明皎相鮮，與瓊漿而競素。影淋漓而未泮，質晶耀而凝沍，若玉壺之洞開，似金波之始露。其初也小人是承，剪乎荊棘，陟彼邱陵。當元冥之用事，供北陸而藏冰；出窮穀而方結，下重泉而轉凝。托影超象，因物為比。或瓊碎而星流，或峰聯而嶽峙。為王者之恒典，俾群生而是以。穿重壤之十仞，以表藏周；候朝覿而夏頒，用不私已。稽夫井以不變為德，冰以至堅自持。井非冰而不能全其淨，冰非井而不能應其時。體剛居中，且異乎渫而不食；力柔其重，方同乎順以致辭。其功克廣，其用斯給。慎以祓除，節其出入。異彼廬陵之瑞，空存三色之名。同夫甲子之祥，用彰七月之什。當其舊典不廢，新令是緝。喜災害之無虞，頌皇王之禦立。
