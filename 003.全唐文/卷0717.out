
天王垂跡，肇興於闐。威靈傍洽，仰之鈐鍵。爰祚我唐，昭孚變現。廓土開疆，❥騰電烻。
惟王有國，惟神有靈。教興印度，德洽大庭。綿❥歲紀，天資克成。僧藍是托，國步爰旌。
燈幢昭赫，邈哉天王。炳靈垂休，帝業其昌。翠殿含耀，徘徊煒煌。慶於闞❥祚於保唐。
夫《爾雅》者，古人以訓釋難尋之所作也。每想此機捷，妙無以加。故朝廷用之兼經，多曆年代。餘西蜀江源人也，少好道藝，惟攻丹術。自弱至於知命，窮究經方，曾覽數百家，論功者如同指掌。用藥皆是隱名，就於隱名之中，又有多本，若不備見，猶畫餅夢桃，遇其經方，與不遇無別。每噫嗟此事，悵恨無師，由何意也。因見《參同契》云：未能悉究，當施直義。其理盡矣！經曰：「吾欲結舌不言，恐畏獲罪誅；寫情於竹帛，恐泄天之符。」故知聖賢至道元妙之法，不欲流俗偶然之所聞解也，故委曲其事，令上士勤而習之，使下士棄而笑之，理昭然也。但恐後學同餘苦心，今附六家之口訣，眾石之異名，象《爾雅》詞句，六篇，勒為一卷。令疑迷者尋之稍易，習業者誦之不難。兼諸丹所有別名，奇方異術之號，有法可營造者，條列於前，無法難作之流，具名於後。時唐元和丙戌，梅彪序。
陰陽精氣，結為山嶽者，則為勝為異，為奧為閟。故萬嶺交峙，而嵩華辨其方；群嶽效靈，而瀛壺拔其類。是知仙居靈宅，其必有黨乎！
鳴弦之北趾，果業之東阜，高不百仞，廣才千畝，層岩石室，幽穀靈洞，殊境異觀，秀絕奇偉。雖瀑流之下爐峰，懸磴之躋丹嶠，路遠莫覿，餘不知其倫擬焉。桉寺記云：昔有方士，於是山煉金變形，羽服登仙。故石座丹灶，至今存焉。觀其東嶺削成，石瑩如玉，岡巒峭竦，岩壁重複，捫藟而升，如造雲根，縹緲嬋娟，似霞衣可攀。真氣勝而塵累捐，五蓋破而清機閑。蕩然放懷，如羽翼之已生，赤城之可接。噫！境變誌遷，若符契之協從也。下臨長川，澄波吐瀾，煙霞夕收，飛鳥不喧，杳渺逶迤，流注無間。西直巨壑，連嶂如屏，林靄朝翠，岩光晝清，筿蕩藏輝，杉鬆下冥，虛廓寂寥，涵風有聲。緣嶺未極，劃開洞門。黛容崢嶸，詭狀輪囷，疑伏龍怪，鎮含煙雲。又有古木，倒傍絕壁，盤根網結，掛絡空碧。崩崖傍傾，猿逕下仄，羽人幽會，此焉瑤席。搏翠壁而直上，軋崎嶇於紫氛，雙岩屹以中斷，奔屏蹙而成室。涵孕精爽，澄凝氣源，信列仙之攸居，豈塵俗之所止哉！嗚呼！鶴駕一去，鳳簫響絕，荊榛蔽路，危磴敗滅。跡留人境，而舉世莫知；地聯精刹，而群遊莫至。籲可怪乎，其晦藏也。
元和丙申歲秋八月，餘以膠鬲之困，寓居精舍。再從兄昭肅，時假茲邑。政便於人，務簡多暇，與當寺僧知捷，日探道源。捷亦好古饕奇之士也，因語故實，緬思羽客之元風，以為靈跡神蹤，精誠必複。及操刃持畚，履險通幽，梯絕棧而曆巉岩，排蒙籠而登杳靄。時更不稔，而神居秘躅，粲然皆睹。嗟乎！芝田元圃，豈遠乎哉！天之與人，氣通則合。客有顧谘而諗予者，或應之曰：天之運，否泰相濟，故善利稱德，有下民昏墊。人之道，行藏有數，故棘津蓬蔂，時惟鷹揚。靈物必通，道在斯著。不然，何荒阻千祀，勃焉而興歟！乃為銘曰：
鑿石通道兮援木枝，仰攀洞口兮踐欹危。奔龍伏虎兮勢狀奇，林攢峰倚兮蟠雲螭。下臨陰穀兮神以栗，嵌岩岩兮洞無極。老鬆肅瑟兮生遠風，興雲霈霈兮煙霧黑。懸岩排空兮色噴黛，堅根網絡兮層霄外。披霓解帶兮羽翼生，下眺遙江兮入青靄。世道紛綸兮何足謂，朝為榮華兮夕憔悴。不如幽穀兮閱仙經，冀接浮邱兮整煙轡。我窺丹灶兮坐山腹，眾峰參差兮隱雲族。鑿仙嶺兮望瑤台，朝霞照海兮錦綺開。信赤鬆之所升降，王喬之所往來。道或用晦兮靈物斯潛，殷道未昌兮說築傅岩。紛予感此兮勒銘雲根，山既不朽兮與名長存。
頊，德宗朝昭義留後王虔休辟掌書記，授洺州別駕。
聰明山之神，蓋俶落上古，不知其始興也。若曰福善禍淫之謂聰，降祥毓物之謂明，美稱備焉，取名斯在。觀夫群山逶迤自西北，而茲鎮秀拔，屹臨東夏。揖岱宗於遠邑，延旭日於高標。豁開廣平，千里如砥。靈源森麓，回合窈冥。禳祈必徵，蚃如睹。祀典曰：「山川邱陵，能出雲為風雨，有功及物曰神，諸侯在其地則祭。」元和丙戌歲，右仆射范陽王總戎之三年，詔自上黨撫巡東封。登車誓師，<頁>若畫一，萬旅齊列，千輪比衝。振蕩林巒，翩翻旆旌，雷動雲馳，不聞人聲。公清明在躬，文武是憲，翼聖濟俗，宣威靖難。申伯旋謝，太公祖齊，華夏具瞻，今古榮觀。冬仲月生魄，至於茲山，齋莊廟庭，躬執祀事。於是大備椌楬，畢陳犧牲，神之格斯，歆我明德。君子曰：「’惟精誠通乎神，惟聰明應乎人，天地交泰而觀人用，神人和葉而茂勳立。」公之舉也，神之助也。不然，何年祀未幾，而變化神速臻於是耶？故《詩》曰：「天降時雨，山川出雲。」又曰：「赫赫厥聲，濯濯厥靈，其在於公乎。」頊謬職分符，今逾一紀，獲奉威命，舊邦惟新，黎庶其蘇，邦家之慶，祝公壽考，永固河山。夫「言而無文，行之不遠」。乃刻石以紀，傳於後人。自公及監軍使幕客郡守列將等，鹹載名氏雲。元和四年七月九日記。
臣某言。臣聞忠以事君，則正其詞，所謂誠臣也；諂以事君，則偽其詞，所謂諛臣也。臣以多幸，生逢昭代。受方隅之重寄，藉日月之餘輝。荷寵益深，殺身難報。而心尚謇直，誌無回邪，苟利國家，敢陳無隱！一昨中使李誠義銜命遠降軍中，蒙以淮西事宜俯賜宣示。跪捧宸諭，枉受德音，仰荷自天之恩，下訪列藩之將。恭承聖問，思露下情，芻蕘之言，慮有塵黷，誠義回日，已附表奏聞。雖詞達於上，而誠款動天，彷徨轅門，懼獲罪戾。伏以堯舜在上，伊皋立朝，陛下謀及宰臣，詢於卿士，並以弼諧帝道，匡讚皇猷。在臣何知，豈宜獻計？然臣擁旄歲久，受國恩深，元造未酬，赤誠空竭。得申犬馬之誌，敢逃湯鑊之誅？仰天誓心，白日所鑒。伏以陛下君臨萬國，子育兆人，覆載所均，無遠不至。溥天之下，孰非王土？率土之濱，孰非王臣？永言雨露之澤，豈隔遐邇之人？今少陽雲亡，允子在疚，賞未追於後嗣，兵已纏於四郊。然則一方之人，豈非陛下聲教所加，盍示懷柔，俾沾恩信。竊料中外日獻章疏，來陳所見，以惑上心。夫為奸邪者，則願師旅薦興；秉忠誠者，則願幹戈再戢。群情不一，豈葉大中。伏望聖明燭幽，宸鑒及遠，誠宜辨邪正於眾口，斷可否於萬機，擇善而行，從諫則聖。如臣愚直，謬竊寵私，不敢以息兵沮議。今所上表，貴以直書，非敢私於淮西，誠願安於宇宙。不然者，恐煩聖上之慮，有費天府之財。不惟塗炭一方，誠亦憂危四海。盡忠於國者，猶自銷難；不忠於國者，因此生禍。國之理亂，實所攸係。伏冀陛下宏以好生之德，降以推恩之典，使死者獲愧於幽壤，生者盡節於聖朝。凡在臣子，孰不幸甚！陳露愚懇，輕冒天威，周章失容，進退無據。臣限以戎閫，不獲陳露闕庭，無任憂，惶隕越之至。
辭字踐之，京兆扶風人。兩經擢第判高等。文宗朝拜中書舍人，出為潭州刺史兼御史中丞湖南觀察使。大和四年卒，年五十八。贈散騎常侍。
元公再臨道州，有嫗伏活亂之恩，封部歌吟，旁浹於永。故去此五十年，而俚俗猶知敬慕。凡琴堂水齋，珍植嘉卉，雖欹傾荒翳，終樵采不及焉。仁聲之感物也如此。今年春，公季子友讓，以遜敏知治術，為觀察使袁公所厚，用前寶鼎尉假道州長史。路出亭下，維舟感泣，以簡書程責之不遑也。乃罄撤資俸，托所部祁陽長豆盧❥❥❥❥❥❥歸喜獲私尚。會餘亦以恩例自道州司馬移佐江州，帆風楫流相❥❥❥❥❥❥畢寶鼎竦然曰：「茲亭創治之始，既銘於崖側矣。至於水石之秀，賦詠所及，則家集存焉。然自空闃，時餘四紀，士林經過，篇翰相屬。今圬塓移舊，手筆亡矣，將編於左方，用存此亭故事。既適相會，盍為誌焉！」餘嘉其損約貧寓，而能以章複舊誌為急，思有以白之，故不得用質俚辭命。元和十三年十二月六日，江州員外司馬韋辭記。
元略，博州人。第進士。穆宗朝為黔南觀察使，徙鄂嶽，入拜大理卿。敬宗朝遷戶部侍郎。文宗朝轉戶部尚書，為東都留守，遷義成軍節度使。卒贈左僕射。
伏準賤役令，內外六品已下官，及京司諸色職掌人，合免課役。伏以設官之際，大關堤防，給蠲之時，不免逾濫。至有因緣假冒，多非本身。臣自受比官已來，無日而不見論請蠲牒，必恐從茲不已，天下無複有應役之人。伏請自今以後，應諸司見在官，及準式合蠲免職掌人等，並先於本司陳牒責保，待本司牒到，然後給符。其前資官，即請於都省陳狀，準前勘責，事若不實，並準詐偽律論。其孝子順孫，義夫節婦，及割股奉親，比來州府懸免課役，不繇所司覆請。從今已後，應有此色。敕下後亦須先牒臣當司，如不承戶部文符，其課役不在免限。
一時府縣條疏，台司舉劾，孤立無黨，謗言益彰。不謂詔出宸衷，恩延望外。處南宮之重位，列左戶之清班。豈臣庸虛，敢自幹冒。天心所擇，雖驚特進之恩；眾口相非，乃致因緣之說。
夫王者統極垂理，其外必有英哲，宣力股肱，其內必有專良，布達心膂，以成帝道。古今而言君臣相會，兼之者鮮矣。厥有內侍李公，可謂會而兼之者也。公監軍河中，以元和十年正月十七日薨於官次。行路淒咽，元戎以聞。皇帝軫悼，寵以殊禮，褒贈特進左武衛大將軍。品冠朝端，位崇禁衛。詔下之日，人不謂優，有以見公出入中外，始終無過之地矣。
公諱輔光，字君肅。其先京兆涇陽人也。曾祖望，皇京兆府華原縣令。祖萬靖，皇涇王府長史。父思翌，皇涇州仁賢府左果毅賞緋魚袋。公即果毅之第三子也。質表華茂，氣懷恭敏。建中歲，德宗禦宇。時以內臣幹國，率多縱敗，思選賢妙，以正宮掖。故公特以良胄入侍，充白身內養，俄屬皇輿巡幸。公於斯時，參侍指顧，應對皆愜，遂賜綠超授奚官局令，勳以元從之號。其年又遷掖庭局令。興元初，輦入宮闈，公屢含天憲，復命之日，皆中機要。遷內寺伯。時有北虜入覲，將以戎馬充獻，數盈累萬。國朝故事，每一馬皆酬以數十縑帛，拒之即立為邊患，受之即王府空竭。公承命為印納使，迎之朔陲，諭以信實。交領之際，虜不敢欺，必以精良者❥後充算省費之校，億兆相懸。生靈所資，安危是係，即公之於國，可謂有大功矣。聖情歡悅，遂有銀章朱紱之賜。由是方隅重事，咸所委屬。
嶺嶠之南，漸於海日，邕管地偏人狡。❥❥將有缺溪洞連結為盜者，僅廿萬眾。王命稽擁，逮於周歲，鄰道節使，咸請進討。德宗皇帝且曰：「以吾人伐吾人，克之非利。」於是命公招諭。驛❥❥驅，遽臨所部。公乃訊詰疑懼，昭示恩威，浹辰之間，咸知所向。公素練兵機，具見腰❥❥巡視川穀，占其要害，奏請於海口置五鎮守捉，至今帖然，人受其賜。獻功未幾，又屬太原軍師李自良薨於鎮，監軍使王定遠為亂兵所害，甲士十萬，露刃相守。公馳命安撫，下車乃定。便充監軍使。前後三易節制，軍府晏如。十五年間，去由始至。遂特恩遙授內給事，又有金章紫綬之賜。元和初，皇帝踐祚。旌寵殊勳，復遷內常侍兼供奉官。明年，銀夏裨將楊惠琳，西蜀副倅劉辟，或以長帥薨歿，皆恃塞怙險，初有邀君之心，終成悖亂之跡。公密表請發當道步騎誅討。功成之日，有詔褒美曰： 「卿志懷嫉惡，情切奉公。繼遣偏師，克平二寇。雖嘉將帥之勤，足見監臨之效。」拜內侍省內侍知省中事，署之貴寵極於此。尋因入覲，懇請留侍，乃充鴻臚禮賓使，又轉內弓箭庫使。曾不累月，皇帝以蒲津重鎮，監統務切，復除河中監軍兼絳州銅冶使。自元和四年至九年，元戎四換。交代之際，人心如一。斯蓋公約己廉，與士信，靜專動和，推安便物之所致也。聖恩表異，圖形省閣。
易簀之日，享年七十有四。以其年四月廿五日吉辰，遷窆於涇陽縣咸陽原之陰。詔下所司，備鉦鼓笳簫儀衛禮物，中使監導，出於都門。榮觀路人，寵被幽壤。士君子聞者，咸亦知勸。夫人輔氏，邑號扶風郡，閨儀端懿，母德溫淑，如賓之敬，見於喪禮。有子四人。長曰希晏，前將仕郎掖庭局宮教博士。次曰仲升，開府儀同三司檢校太子詹事兼殿中侍御史充河東節度保寧軍使。次曰希暹，內養將仕郎守內侍省內府局丞。次曰希升。並皆克奉規訓，志存忠孝，懿勳茂績，始見其進也。
門吏晉州司法參軍巨雅，以元略長兄，嘗賓於北府，以元略又從事中都，俱飽內侍之德，將命錄實，見托為誌，勒之貞石，且無愧詞，銘曰：
涇水之涘，高原堀起。其上新墳，葬我將軍。將軍之德，實彰家國。水竭原遷，斯文乃傳。
臣某言。臣以夙疾多時，受任非淺，常有負，冒據官榮。將貽折足之尤，以速素餐之謗。昨者輒陳章疏，冀蒙矜免。不意血誠徒懇，聖慮未回，懷荷寵私，有如冰炭。臣聞力小任重，久則致敗；功微祿厚，過則生災。故經垂知足之言，《易》著負乘之誡，皆明力不勝任，才不當官。臣雖孱微，嚐所執守。且臣受鉞閫外，二十一年，弟執金吾，男居藩服，窮極寵幸，萃臣一門。每夙夜憂惶，常恐身先犬馬，不獲策勵駑蹇，上報鴻恩。今臣實懼不逮，是以告訴。況臣心力未減，猶可支持；筋骸已傷，或難勉強。伏望聖慈哀察，賜徇懇誠，恐其再有陳聞，許以病免。丹款儻遂，沒齒為榮，無任懇迫之至。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣某言：臣聞虞舜之朝，九官皆讓，西漢之盛，二疏雲去。蓋上以淳風蕩俗，下以廉恥激節故也。況寵辱之際，不驚則愚；進退之間，不知則殆。
伏惟皇帝陛下德超邃古，功格上元，誕敷文教，丕變頹靡。天地日月，載惟貞明；動植翔泳，罔不鹹若。臣某席以枝蔭，階緣休運。弱齡入仕，四紀於茲，三省微躬，一何厚幸！是以每蒞一職，每徙一官，未嚐不心效權衡，操懷竹柏。雖齷齪廉謹，曾無異績；而毫釐過犯，未汙簡書。知臣在君，匪敢矜述。
自陛下嗣臨寶位，一十七年。不以疲駑，猥蒙獎拔，授以疆土，假以麾幢，入居宗廟之司，出典股肱之郡。八座之貴，臣拜者三；六條之榮，臣守其五。四開戎幕，一佐中軍。至如宮相台丞，侍臣提印，兼命稠疊，累遷頻速，光輝既極，盈滿是憂。間歲初領華州，方宣聖澤，俄以滑台選帥，非次及臣，雙旌自天，匹馬之鎮。此州當四達之地，控兩河之境，兵唯勁逸，人至凋殘。臣遠仗皇威，推誠撫眾，服勤吏事，盡瘁牧人，遂得黎庶就耕織之時，士伍知訓習之禮。此皆大化光被，臣敢貪天之功？常恐三至奪慈，孤立速謗。此臣所以怵惕惟厲，中夜以興，願披血誠，上達旒扆。伏惟陛下，少加憐察。
臣竊以酬恩徇節，心實無涯；引重致遠，力誠有極。臣先於嶺南染風毒腳氣，今年春又患發鬢，分將不起，命即阽危，幸沐亭育之恩，免從帷蓋之斃。臣年逾知命，齒發已衰，疾經沈痼，方寸頓減，久當繁劇，必慮闕遺。臣又聞制閫者以重鎮為雄，仗鉞者以專征為務。臣器幹不足以在任，方略不足以持權，何以統節制之師貞，定否臧之戎律？臣且陳力就列，訓誥攸存，審才則然，以病宜免。岩廊多士，宇宙無虞，為官擇人，皆出臣右，胡可晏安冒寵，屍素妨賢？乞降賜骸之恩，以全折足之咎。臣獲退就散秩，保養餘年；候筋力之複彊，申赴蹈而寧晚？臣於當部勸課營田，及以羨餘優恤將士等事，一一別具條奏，冀明輯睦，上副憂勤。塵黷宸嚴，冰炭交臆。無任懇切屏營之至。
臣某言。某月日，中使某至，伏奉手詔，兼宣聖旨，以淮西事體。今臣謬竊藩隅，每慚叨忝，職惟承命，恩深隕越。陛下特迂宸聰，議及凡品。累從聽之德，慚啟聖之才。感恩徘徊，難酬寵遇，敢不罄陳愚瞽，竊備芻蕘！伏以少陽男元濟，不取聖裁，擅理戎務。國有常典，罪必當誅。或恐淮西一使，曾經反側，眾情所裁，覬自偷安。元濟此時，求免無路，陛下式遏為心，固合深除剪滅。猥蒙詢訪，無有寇能不死，勢必萬全，天討淹留，眾心前卻，千戈難弭，殺戮滋深。陛下愛人之心，異殷湯釋網之意。伏願與輔弼信臣，朝廷碩德，平章利害，以取厥中。使兆庶安生，四方蒙福，實天下幸甚，豈惟臣一方？臣所部兵馬，排比有序，但思報國，恭候指揮。伏惟賜鑒微詞，俯察愚懇。輕陳睿烈，慚懼伏深。
臣某言。臣聞中原息戰，子房得以乞身；東吳既平，范蠡終能行誌。二臣皆因時效用，遇主成功。進鹹展於盡忠，退各安於秩考，所以立名萬古，保慶一時。愚臣夙心，私有所慕。況蒲柳先邁，駑蹇易疲。審已無堪，量力知止。吐誠上達，罄寫中懷，仰覬天慈，俯照愚悃。中謝。
臣雖長於戎旅，幼業《詩》《書》，每稟效忠之言，早勵為臣之節。當河朔承襲之日，在軍幕危疑之間，敏動險中，幾鄰於死。常以捐軀報國，率彼頑人，受命指蹤，掃清餘孽。用攄宿憤，以答明時，一睹天庭，百生願足。但懷感激，豈意遭逢！伏遇陛下神武應期，聖謀獨斷。臣得盡陳忠款，見委赤心。唯將擐甲啟行，執殳畢力，上憑睿算，凶寇自夷。今日獲覲天顏，躬承睿渥，平生之願既遂，休老之誌宜申。豈可更貪寵光，久冒榮祿，使貽官謗，取笑將來？臣自總魏師，初率歸化。當時結念，便誓此心。祈於素誠，非是飾讓。匹夫之誌，猶不可奪，臣一昨自離本鎮，亦以此意明言，陳諭聖恩，勉其忠義。將士等皆懷皇化，盡激丹誠，則一軍幸安，且無足慮。在於今日，臣何所任，豈可久職妨賢，待譏竊位。此時不退，何日宜退？
臣犬馬之齒，未雲甚高；筋力之問，已知不健。加以少罹憂患，鬢發早衰，久經行陳，心力已耗。若許其優養，或冀保餘年。儻抑其愚性，則生理必沮。且身兼將相，人臣之位已極；滿朝子弟，人臣之家至盛。於國何補，獨荷殊私？所以憂餘惡盈，樂在知足，擊壤自歡於聖日，懸車豈待於禮年。是用瀝膽披肝，冒昧陳乞。伏惟尊號皇帝陛下德邁羲軒，恩深覆載，蕩除餘祲，理致太和。動植含靈，無不遂性。方將旁求英俊，共洽升平，如臣以鷹犬之微，獲申搏噬，累塵高位，常積厚顏，福過災生，自當勇退。
且富貴榮樂，是人所欲。苟心有所尚，意趣或違，強其不能，適足增苦。儻蒙恩造，獲遂優閑，許歸衡茅，取樂餘齒，是天地曲成之德，君父莫大之恩。五湖回舟，生無慚於越相；都門揮手，死不愧於漢臣。言披血誠，情切中素，無任悃款懇迫之至。
汾州刺史崔恭幼女曰少元，事范陽盧陲。陲為福建從事。既構室，經歲餘，言於夫曰：「餘雖胎育人世，質為凡女，本金闕玉皇侍書。每秋分，輒領群仙府刺落丹誠錄修學者名氏，多由觸染而墮，與同宮三侍女，默議其狀。恍然悟世情之穢欲，共憤歎之。未竟，而仙府責其心興欲端，各謫降下世，為盧氏妻二十三期。今及年矣，當與君絕恩息念。」常獨居一室，不踐夫域。自列本末復仕前名也。陲或中夜聆室中有語音，試潛窺伺，有古鬟長綃衣女數人共坐，指陲而歎，皆梵音不知其言。但見肌發衣服，悉有光照。其妻獨不彰朗。暨旦告其妻，曰：「『天界真仙皆梵語。」再詢之，則曰：「若恣傳泄，必生兩責。」又言於盧曰：「吾不及為太上所召，將欲返神，還乎無形，復侍玉皇，歸於玉清。君無泄是言，貽吾父母之念。」盧亦共秘之。
常異日戚戚不樂，謂陲曰。「事迫矣，不告吾父母，是吾不女也。」遂啟絳箱，取《黃庭內經》，獻於恭曰：「尊之孺人算極於三月十七日，非內景經不能保護。然尊之孺人念之萬過，隻可延一紀。」恭驚曰：「汝焉知吾之運日月邪？吾嘗遇異術人，告餘前期。吾不能出口，而心患之。汝將若之何？」女乃設三機，敷重席，白筆具萬過功章，以召南斗主算天官，令恭潔衣再請命。仿佛有三朱衣就坐，進羞酒竟，持功章而去。由是父母皆異之。仍曰：「今泄露天事，不可復久。」
初陲既驚異其跡，乃請道於妻，留守一詩一章，曰：「世有修福之門，無知道之士。君至丙申年，神理運會，遇異人琅琊君，必與開釋此詩。君今未屬於道，不可與言無為之教。」長孫巨澤之友曰棲真子王君。行於陝之郊，覯陲，備言妻之狀，復以守一詩詢於王君。君鑒詩駭然曰：「此天真秘理，非可苟盡。」遂演成章句，目之曰《元珠心境》，以授陲。時元和丁酉歲。巨澤聆於王君，乃疏本末為傳。其淵密奧旨，具列章句雲。
虞卿字師皋，虢州宏農人。元和五年進士，又舉博學宏詞科。累拜諫議大夫宏文館學士，轉給事中。出為常州刺史，入拜工部侍郎，授京兆尹。貶虔州司戶卒。
臣聞烏鳶遭害，則仁鳥逝；誹謗不誅，則良臣進。況詔旨勉諭，許陳愚誠，故臣不敢避誅死，以獻瞽言。竊聞堯舜以天下為憂，不以位為樂。況今北虜方梗，西戎弗靖。兩河之瘡痍未平，五嶺之妖氛未解。生人之疾苦盡在，朝廷之制度莫修。邊儲屢空，國用猶屈，固未可以高枕而息也。陛下初臨萬幾，宜有憂天下之誌。當日延輔臣公卿百執事，凝旒而問，造膝以求，使四方內外，灼有所聞。今自聽政以來，六十日矣，入對延英，獨三數大臣，仰龍顏承聖問。其他侍從詔誥之臣，偕入而齊出，無所谘詢，何足以聞政事哉？諫臣盈廷，忠言不聞，臣實羞之。蓋主恩疏而正路塞也。夫公卿大臣，宜朝夕接見論道，賜與從容，則君臣之情相接，而理道備聞矣。今宰臣四五人，或頃刻侍坐，天威不遠，鞠躬隕越，隨旨上下，無能往來。此繇君太尊臣太卑故也。自公卿已下，雖曆踐清地，曾未祗奉優眷，以承下問。鬱塞正路，偷安幸門，雖陛下神聖如五帝，臣下莫能望清光。所宜周爰顧逮，惠以氣色，使支體相輔，君臣昭明。陛下求治於宰相，宰相貴治於臣等。自然上下孜孜相問，使進忠若趨利，論政若訴冤，此而不聞過失，不致升平，未之有也。自古天子居危思安之心同，而居安慮危之道則異，故不得皆為聖帝明王。小臣疏賤，豈宜及此，獨不忍冒榮偷祿，以負聖朝。伏惟陛下察之。
