防字子微，義興人。元和中官司封郎中知制誥，進翰林學士，出為汀州刺史。
君子自強，惜分陰於短刻，期碩學於縑緗。念冉冉之特移，非徒愛景；惜依依之為戀，足冀回光。每正中而圭表，常懼減於毫芒。事且異於秉燭，理寧同於息影。崇樹在乎功名，淹速繼於時景。苟不競夫分寸，亦何期乎悠永。三冬未就，實有念於錙銖；九仞將成，顧無虧於俄頃。當其南軒向晝，北戶初寒。微照悠揚而漸短，斜暉晼晚而將殘。分以惜焉，豈少私而寡欲；時之至也，諒失易而得難。及其躔次當留，光華未暮。宜草草以不息，希曀曀而常駐。出處無瑕，故垂法於前賢；往來不遑，見遺履之莫顧。既目擊而眷眷，亦心想而專專。況誌業之難就，當清陰之屢遷。莫不以日係月，以時係年。是宜向微秒而重矣，何得在斯須而舍旃。不然夏後何以為聖，陶公曷足稱賢？於焉激切，仰茲先哲。彼分晷而莫駐，此寸陰而靡輟。不食不寢，載勉於勞者之心；以遨以遊，誠乖乎誌士之節。皎皎白駒，若有若無。雖長繩而莫係於桑野，長戈不能卻彼泉隅。今則曖昧斯在，瞬息不改。宜乎陋韞石之騰輝，輕尺璧之殊彩。庶立功而立事，故不愆而不怠。
儒有貧居在陰，誌學無必。思照字之物類，得聚螢於心術。散點熠熠，文彩之旁流；開卷熒熒，古今之洞出。曈隱映，積小而成。臨竹簡而增美，曆銀鉤而轉明。讀周室之書，每見日中之字；覽龐涓之傳，猶疑火照其營。既有求於時習，奚勿用而宵行。想夫交錯積中，英華發外。魚鳥飛動，鉛黃晻靄。無心於處暗，彌見精專；取足於臨文，豈勞光大。炫晃無窮，心勤飭躬。泛凝暉於垂露，翻碎影於彫蟲。筆精之體無隱，藻思之文有融。既的於六身之上，複浸淫於三豕之中。則知雅善後宜，功能自勵。時當炎燠，嗟映雪而未期；義涉穿窬，忌偷光之失計。是用聿求昭質，承乏華燈。每揚之自此知照，況燭之因以輝宏。斯作者所以警清士而體物，俾無忘其所能。
政之至也，物全其真；德之至也，信洽於人。不矜不能，彼則先之於戒令；無偏無黨，我則獨寄於真淳。諒保政以自睦，乃去邪而得仁。不然，何以奸歸曲，直從伸，風俗優遊而向化，草木條暢而和春者哉？觀夫穆穆時和，溫溫德廣。漸之以忠信，紀之以刑賞。奉聖日之貞明，助南風之長養。於以任人而任德，豈惟舉直而錯枉。戴星從事，我且亦務共劬勞；鳴琴在堂，我又不違其偃仰。是知循名法者，非鴻淳之盛代；施慘烈者，異冬日之可愛。苟和順以積中，故信誠而發內。人知我所，奚憂險易之爭；政致平康，誰假韋弦之佩。事無事，為無為。清淨而時惟昭泰，簡易而人不驅馳。物無欺兮，彝倫式序；政有經兮，百度咸宜。布和為風而偃草，降德為澤而濡枝。匪寬猛以取濟，匪恩威而自施。一德旁流，齊是非於眾庶；三無合則，混情性於高卑。豈不以酌元和，葉誠悃。遷善者斯焉而取斯，懷慝者損之而又損。君子謂是政也，為邦家之大本。
聖哲之人，含道德以自貴，遠瑰奇而不珍。被褐所懷，上恃慈儉以為主；作礪於用，下推忠信以為臣。俾得各歸於其璞，庶將靡失於其真。異彼滿堂，且由乎知足；殊夫潤屋，焉藉以發身。慮知損而賈害，比行妨而賤賄。寧因眾口以鑠，自絕匹夫之罪。當令與土同價，誰重一籯；念其將石俱焚，奚誇陸海。塞淫奢之路，彰廉潔之徒。諒縱橫而抵鵲，豈熔範以為符。抑好貨之心，自家刑國；秉不貪之誌，雖有若無。顧毀櫝兮則那，念稱穴之可恥。獻而辭也，足愧彼宋人；欲乃攫之，誡書乎列子。還茲磧礫之內，宜彼岩巒之隈。類亞父之碎鬥，鄙昭王之築台。虛而盈，將以禮義為器；藏諸用，何須府庫之財。靡近取於藍田，詎遠求於林邑。卻玲瓏兮塵翳，守清淨兮冰立。或黃或白，得之而必捐；如錫如圭，踐之而不拾。空韞石以自晦，孰披沙而強分。若受欺於田父，嗤冒賞於商君。執固窮以去奢，視同累塊；喻至富於求學，輕如浮雲。於是國尚親仁，民從棄利。戒多藏於百貨，思寡欲於萬類。所攻惟善，寧采之於荊山；所揀惟賢，任雨之於秦地。
至精者米，至大者山。伊巧心之可化，諒措手之非艱。始聚之時，雖未離乎掌握；象成之後，若可極於躋攀。昔馬援以炎徼未賓，雄圖是急。爰請兵以薄伐，將越險而深入。懼君意之未明，陳地形之久習。既而辨襟帶，分郡邑。雖蠻貊千里，亦可圍於寸眸；岡巒萬重，誠不過於數粒。方高高而仰止，異屑屑而俯拾。遠近忽其豆分，東西俄而玉立。寫載既宣，規模罔愆。雪峰競聳，雲嶺交連。初疑棲畝之糧，尚班於地；漸似如坻之庾，欲峻於天。笑覆簣之難進，訝高陵之遽遷。起自纖微，有類積塵為嶽；終非奇幻，那同畫地成川。且堅而不動者山之常，遠而可識者人之智。既分銖於忖度，得道路之險陂。所謂喻大於微，圖難於易。事非同於積累，跡豈涉夫詐偽。故得戶牖不窺，要荒可知。積廩於增麗，因陳而究奇。縮地勢於撮土之間，孰雲見小；備山形於握粟之內，何慮功虧。近可得而立驗，遠無勞於坐馳。經營若神，不愧巨靈之跡；融結隨意，將符真宰之窺。至矣哉！曲盡人謀，詳規地險。非群玉而玉彩爭光，異落星而星芒亂點。然後師幹可試，隘害可期。不假鬥筲之算，因成指畫之資。念彼愚公，誰肯與其進也；徵夫良將，吾當學以聚之。
隙有塵兮，則惟其常。日緣隙兮，亦孔之彰。何在陰而滅彩，能委質以和光。藹若成規，任隙中之小大；紛然無緒，隨日際以悠揚。觀夫熠熠孤光，霏霏素質。盡方圓之所至，滿虛明而不溢。不灑不掃，宜靜以探微；或欨或吹，則動而逾密。何冪ャ以可久，混空濛而為一。一點凝輝，異出同歸。豈開簾而霰入，疑向牖之蟲飛。其虛其徐，有若無兮漠漠；不不昧，散而聚兮微微。既不足以凝榭，又何虞於化衣。想夫向晦長存，匪陽不見。的爾東去，忽焉西轉。嗟柳絮之從風，訝雪花之見見。翔而不息，安即為難。掛高棟而將晚，留空隅而助寒。疑琢玉成環，環中屑墜。若窺壺入洞，洞裏雲殘。美纖姿而無隱，雖小道而可觀。原夫自托於空，而隙能善誘；無求於日，而隙以虛受。察之旬精，攬之盈手。同白駒之滅沒，非野馬之紛蹂。遠窺濁水，斯自異於浮沉；仰觀歌梁，必坐分於妍不。美其含華有耀，委照無違。想剝廬之斯眾，知舊館之猶稀。寢之堂，就餘光而若在；偷光之壁，尋微燭以相依。何異暗室無欺，明誠未達。伊弱質之隱見，在無私之與奪。儻高鑒以吹噓，願飛翔於天末。
彼好奇者，巧與之俱。揉煨燼兮，是謀是度；象猛獸兮，為虎為貙。將以輝爍殊觀，熠燿洪爐。腹翕以凝電，口喊呀而奪朱。曳尾垂頭，似無心而暴物；噓煙吐焰，若有齒而焚軀。寓形兮必果，徒搏兮莫可。鋸牙鉤爪，乍騰倚於寒灰；隅目高眶，載光芒於烈火。所以暖虛室，娛密坐。稽其狀也，成鷙獸之雄雄；求其類焉，笑形鹽之瑣瑣。其靜兮無營，其動兮匪驚。稍頓足以狼顧，時迸裂以豺聲。煜爚交光，孰辨犬羊之鞟；<幽頁>顤顤欲步，似懷林野之情。因炎上以委質，殊檻中而徇生。輝兮赫兮，美其容之有焯；不貪不暴，嘉其身之中清。無野心以見誚，非內熱以自照。恒虩虩而畜勇，複煌煌而引耀。威而不猛，謂馴擾於中堂；攫而莫前，疑踡局於餘燎。襲狐貉者，對之而不驚；被絺綌者，向之而伏膺。佐南薰之煦嫗，卻北陸之嚴凝。金釭近之而發彩，玉壺鄰之而散冰。髬髵枕藉，爌晃依馮。類火鼠兮炎邱是托，比燭龍兮昆閬斯升。此制也，不唯資於玩好，抑亦彰夫伎能。
天鎮四野，君尊萬方。取威重以馭物，在秉持而有章。葉和人神，蓋先之於六瑞；表正旒扆，誠用之乎百王。斯為貴也，寶之大者。琢磨有耀，溫潤無瑕。天臨靜謐，以我鎮壓乎寰中；帝德休明，以我熠燿乎諸夏。皓爾凝潔，溫如可觀。蘊五德之符采，寫四鎮之峰巒。其色正，其容端。乃直乃方，象名山而守固；不瑕不穢，配王室以常安。豈不貞姿有奉，嘉名天寵。遠以視其凝命，近以彰其端拱。大而不彖，禮經匪尚其文華；執之不回，聖人無離其輕重。想夫始自良工，成茲國器。端乎掌握，撫寧天地。邦有六瑞，而圭列其初；國有三山，而象包其四。穆穆之儀是佐，溫溫之德斯備。所謂天子是毗，邦國是維。雲虹發色，冰雪成姿。玉幾臨朝，承德音而有裕；金門曉闕，布寬政而無私。是知岱華恒衡之高，自此而增峻；琳琅琬炎之美，自此而發奇。形抱素以呈妍，聲含清而取振。當照臨之際，曾不掩瑜；在韜韞之時，寧忘作鎮。所以朝九有，接萬靈。奇姿粲粲，眾彩熒熒。大禹成功，垂芳於帝典；吾君致理，酌憲於國經。故曰觀一圭之質，見四鎮之形；觀一夫之政，見萬國之寧。儒臣賦鎮圭之事，敢大揚於王庭。
昔姮娥服仙藥於俄頃，指陰靈以馳騁。嗟人世之如流，覺天衢之何永。於是竦身騫翥，霽月凝冷。振環鏘珮，雜珠露之珊珊；雲帔花冠，渡銀河之耿耿。伊立誌之有恒，果躡景而可憑。出乎寥廓，愛此清澄。企予望之，想蟾蜍之下視；進吾往也，軼埃壒而上升。且夫碧虛望而自致，清質瞻而不墜。天迥而音塵已沒，風落而芳馨微至。往而不返，誰謂與子偕行；仰之彌高，孰雲不我遐棄。窈窕輕舉，圓明映空。遺九族於脫屣，冀孤輪之處躬。獨往孤高，若集瑤池之上；潛來煙霧，如分紈扇之中。迷晶皎，亂瞳融。神明合，柔德通。想泛金波，詎假琴高之鯉；將搖桂魄，寧因禦寇之風。冥冥晬容，規規皓質。乘飛廉兮竦踴，迫望舒兮寥慓。初疑妝以臨鏡，形影猶分；終類冰之在壺，輝華相失。故得享年代之悠久，與乾坤而齊一。明明配日，高高在天。對陽烏之升降，伴顧兔之昭宣。滿時而玉貌和光，難分皓皓；虧處而娥眉共麗，不辨娟娟。炯若通輝，超然絕俗。想明眸而下鑒，並玉鉤而傍燭。閨中結恨，感予於三五之時；笛裏傳情，聽我於關山之曲。豈伊異人，學道全真。湘波之妃，洛浦之神，曾不足繼其芳塵。
草綿綿兮，擢穎含薰。風發發兮，乍靡而分。其取象也，散芳馨於知己；其為義也，合政令於人君。豈惟動之而委順，抑亦播之而有聞。觀其徜徉代起，激拂無已。轉綠蕙而影亂時光，泛青蘋而文橫秋水。浸淫翳薈，振奮蘭芷。颯然而動，昔有遇於荊王；泠爾斯來，今不乘於列子。翻蓊鬱，轉葳蕤。在芃芃而可玩，觀習習而無遺。被以幽深，諒有條而有暢；布乎原隰，誠長之而養之。或徐或疾，順天作則。大以抑其滋蔓，細以蕩其幽默。分乎萬彙，蓋吹萬以齊驅；係於一人，誠畫一於同德。不擇乎高下，不棄乎幽蒙。敷葉而重重偃翠，翻花而灼灼駢紅。連綿九野，披靡千叢。倚伏俟時，小人之心猶草；衰榮不問，君子之德如風。莽眇平皋，悠揚茂苑。風何草之不動，草何風而不偃。飄杜蘅而芳氣自遙，曆蒿艾而清聲漸遠。是知風為號令之類，草為眾庶之徒。方以俟其披拂，固有適於榮枯。立政則斯為大矣，騰芳而孰不宜乎。故觀其化者，知神之造；觀其風者，知國之道。將有宣於八方，故寓形於蔓草。仲尼以之而取譬，宋玉由斯而奮藻。雖異代而殊時，竊敢攄於懷抱。
彼茁者蓬，其生苯。因驚風之動地，遂雖根而去本。委順而往，異愚夫之守株；任運則行，葉高人之嘉遁。摧弱質，絕陳根。始遲遲而徐轉，俄忽忽而駿奔。體以圓而疾，質以弱而存。淩寒後雕，雖有慚於松柏；近秋俱敗，亦無愧於蘭蓀。時也玉露為霜，金風應律。歎芳菲而難久，睹搖落之不一。初宛轉以孤翻，漸邐迤而連出。度平野而暫見，映層皋而還失。徘徊未已，同風葉之辭枝；漂蕩不停，甚水萍之委質。若乃慘澹雲晚，悠揚日短。歲雲秋矣，莖弱者先衰；風以動之，根危者易斷。徒觀其委地離披，縈吹參差。既忘懷於近遠，寧係跡於高卑。觸物何情，類虛舟而自泛；善行無跡，於野馬而相隨。豈不以生無固蒂，轉有長風。象車輪未始有極，如循環莫知所終。遊子感而忘歸，歎飄居陌上；小人見而懷土，憶生在麻中。矧夫依物暫停，遇風複舉。乍飄揚以曆亂，或回旋而容與。青蘋之末不起，聊可以躊躇；黃埃之中自飛，孰知其處所。客有因時結念，寓物屬詞。觀其衰兮，懼老將至矣。觀其轉也，嗟行靡不之。撫懷抱起心有之誡，驚鬢發增首如之悲。儻陽春之可待，亦何恨飄飄於此時。
客有曉躡棱層，高山獨登，覽煙嵐之忽斂，見海日之初昇。赫彩旁照，炎光上騰，影乍搖而滿目霞碎，波不動而長空血疑。由是倚危巒，立天壇，夜色既啟，炎精始團，赤氛上煥於雲路，朱輪乍碾於波瀾。照耀一海之中，剖開萍實；分明百丈之外，洗出金盤。浩渺無涯，曈在望，高居崢嶸之頂，下視赫曦之狀。焚爇巨浸，浮沉奔浪，陽烏浴羽而載飛，羲和按轡而直上。不沉乎泉，將麗乎天，爍雲濤而有曜，類庭燎而無煙。赫赫光滿，規規質圓，才湧出於溟渤之底，已盡見乎岩嶺之巔。所以躋高峰，玩丹彩，明暗既分，昇沉斯在。望若木之初出，疑槎泛於天河；想陰火之潛照，見焰燒於滄海。山水未遠，騰輝已殷，托高跡於巉崒之際，指大明於顧盼之間。湧上扶桑，謂蟠桃之有蕊；照出仙島，疑燭龍之映山。赫滿空，淵渟沃日，當銀漢而炫晃，泛金波以洋溢，巨鯨之冥目霍張，洪爐之鑄鏡飛出。及登乎軌度，射破氛霧，洗光華而不濕，衝塵埃而寧汙。倚九天以照臨，見百川之奔赴，故遊者徙倚遐望，徘徊久駐。因物屬詞，愧升高而能賦。
昔帝舜之南巡不回，翳二妃兮心傷猓已摧。對三湘之遙兮積水無際，望九疑之作兮愁雲不開。鬱丹誠而飲恨，攀綠筿以興哀。淚浪浪而千里隨睫，竹冉冉而萬點凝苔。斂蛾之怨盈臆，如狸之班變色。落紅臉而珠影爭圓，染碧纖兮纈文交織。夭紹嬋娟，嗚咽潸然。瀝青簡兮丹書粲粲，灑綠枝兮白露漣漣。所謂精神達而理歸其著，悲哀集而物謝其堅。想夫萬里迎秋，重江向夕。引蒼翠以歔欷，忽闌幹而委積。杖卷然之手，兩點垂絲；揮密爾之叢，眾痕凝碧。是知至哀必感，有怨必通。竹無情而發外，淚有感而從中。慷慨成行，乍洗龍吟之管；斕斒繞節，如交鳳食之叢。寧類夫聲伯再懷其夢想，楊朱徒歎其西東。豈無芳菲，渝其霜霰。豈無浩淼，忘其顧盼。是以委檀欒，寄蔥蒨。來非鼓瑟，玉箸之滴瀝雙流；去乃望夫，粉籜之淋漓一變。懿乎岩巒滿目，今古含情。事雖遷於歲月，理不昧於堅貞。或翦修竿，對潭中而錦落；或成長簟，施堂上而霞騰。豈不以拂水捎雲，逾千越萬。庶夫知我者謂我點點而成文，不知我者徒曰青青而懷怨。
聖理遐遠，毛群效靈。有兔爰止，載白其形。乘金氣而來，居然正色；因月輪而下，大葉祥經。豈不以應至道之神化，彰吾君之德馨。皎如霜輝，溫如玉粹。毫素絲而可擬，足瓊枝而取類。與三窟以殊歸，將五靈而共至。潔朗貞質，聯綿雅致。名殊東郭，韓盧不敢向前；跡近中林，蒼鷹無由得鷙。其容炳真，其性懷仁。飲玉池而冰光不散，食瑤草而雪影長新。理符守黑，事異文身。儻使銜鉤，殷帝之狼不若；如令受彩，江生之筆非神。載寢載興，或馴或擾。仰天鑒以昭晰，托禦林而皎。為太白之材用，作殊祥之標表。原夫陰騭所為，不識不知。賁然練被，炯若星馳。白則西方，其理且同於服順；兔為明視，其義取鑒於安危。豈惟跧伏於庭側，踴躍於堂垂者哉。觀其閑暇，沐浴鴻化。笑魯殿之浮名，恥梁園之舊價。俾夫守株之士，幾恨窮通；過隙之駒，空悲代謝。是知隱霧而憂者其文蔚，反袂而嗟者其道屈。曷若保貞白以暉映，承聖靈之剪拂。同瑞牒而登高，異周書而玩物。所以充福應，葉禎祥。事資樸素，匪亞文章。知獸用之不擾，審天符之允臧。伴祥烏於苑囿，鄰瑞雁於池塘，懿夫以道德為筌蹄者其可忘。
顥爾凝素，襜如夕張。因潔朗以旁徹，遂虛明而內彰。繇是以洞篇翰，鑒毫芒。委六出之姿，喜乘時而瑞聖；就三冬之業，期利用之觀光。況複素軸增輝，經紗彩。擇居中之茫昧，致藏用之所在。霏微兮太素初分，晃朗兮窮陰既改。映草元之客，類姑射之神仙；隱談天之人，疑胚渾之真宰。凜凜寒色，融融墓幃。縑緗叢耀，簡牒連輝。朣朧而微月將入，冪ャ而輕風乍霏。故得百代旁窺，萬流仰鏡。稽古昔，資興詠。動鉛管而有助含章，對鶴書而無非浴淨。蓋以啟其幽默，不獨事其韜映。契莊周之理，虛白自生；徵大禹之文，光陰是競。俾夫夕可以忘寐，牖可以罷窺。煥乎而不藏於密，昭然而蓋取諸離。清熒兮寒氣方壯，仿佛兮晴雲欲披。澄筆海之波瀾，皆為練色；耀書林之杞梓，盡作瓊枝。是能燭前轍，彰往哲。時觀謝賦，想墀廡之縈盈；載睹曹詩，歎蜉蝣之掘閱。詳夫理同委照，處異在陰。比然膏之功益簡，助繁日之務逾深。必將修詞以進德，實勤考古以觀今。所謂用晦而彰，韜光有睹。袪絳紗之邃，發素王之牖戶。期潔白以無虧，庶研精乎千古。
吾君朝黃圖，坐甲乙，履元吉。觀慶雲之飛來，暈長空以夾日。日明而麗，雲潤而黃。隨輪已入乎青陸，抱影長依於正陽。磅礴不散，氛氳呈祥。暖萬物則草木春色，涵一氣則天地黃光。推而言之，則君為日，臣為雲。君非臣則股肱斯廢，雲非日則光耀難分。故上下同體，表裏成文。樓形遙景於東戶，葉影潛扇於南薰。由教有所至，朝無可昏。是日王三朝，躔五緯。杲杲然無幽不燭，飄飄然何遠不暨。白主喪氛，黑為兵氣。將閉陽和，動令人畏。又奚能勢均抱戴，色不嚴毅。似龍虎之宛轉，傍楹簷之仿佛。是日也，風不霾，時正佳。雲日輪盛，光陰克諧。入房焉可以擬議，幹呂何足以為懷。帶慶雲而共美，與淑氣而同儕。天有日兮晨光重，日有珥兮黃雲捧。亦如東海大而百川朝，北辰高而眾星拱。雲初繚繞，日亦曈。合三光而為一，混五色而居中。於是彰國祚，表年豐。應履端之時令，識來事之殷充。察天象兮陽烏奮翼，稽瑞圖兮人望允塞。使無階而可乘，敢不慚於帝力。
靈降嘉夢，天垂至陽。誠發身之兆朕，符翊聖之禎祥。所謂神而過，暗而章。息衝澹之居，於於而自得；見貞明之質，曖曖而彌光。倏爾疑升，瞰兮下燭。曈甘寢之所，恍惚曾泉之曲。撫金烏之翼，匪隔雲霄；駐羲和之車，乍回昏旭。想夫卑高莫鄰，授受何因。忽煌煌而委照，值默默而凝神。寂其神，乃無間而通碧落；上其手，自有昊而得紅輪。縹緲魂交，光芒景附。肘腋輝爍，襟懷煦嫗。類銜規於遠山，同抱璧於中路。在忘形之際，用示無私；當向晦之時，將袪未寤。豈不以精誠可托，光陰可駐。從九霄之降祉，表千載之嘉遇者也。故曰道契幽微，天且不違。蚃陰騭，指掌陽輝。載營魄而虛無默住，荷靈貺而照燭潛依。至若冥蒙上越，埃盍中歇。始悠悠以神契，俄赫赫而明發。驗扶桑之際，其往阻修；偶支枕之時，其來倏忽。是知天無親，降靈而非遐；神不昧，燭幽而不賒。不然，何虛徐衽席，承奉光華。高眠而不驚不悚，見瑞而可仰可嘉。然則荀令之談足徵，程昱之榮有兆。常眷眷於天路，每拳拳於雲表。周旋寐寐，偃仰昏曉。庶照臨之理感通，知葵藿之誠不小。
昔在帝舜昭融，車書混同。當中而方覃睿化，彈琴而遂奏薰風。將令煦嫗之恩，被於天下；欲使和平之道，均彼寰中。欽若鴻猷，康哉上聖。修柴望而巡四嶽，在璿璣而齊七政。彝倫攸敘，八元用而八凱登；庶績咸熙，四目明而四聰正。是何茂育生民，時移化淳。豈不以道有所漸，功有所因。始頒瑞於群後，俄舞於於七旬。然後端拱無事，垂衣守真。奏五弦之樂，陶萬化之鈞。所以厚風俗，和神人。正父子，明君臣。三才所以乂，百姓所以親。故其歌曰：南風之薰，以阜吾之民。且夫角之音兮和而治，商之音兮廉而恥，征之音兮正而始。皆可以敘九功，康百揆。琴之聲兮既若此，歌之聲兮復如彼。然則五音之配，在宮為君。八風之德，在南曰薰。南者庶類之所滋盛，薰者萬物之所氤氳。動乎中，形於外。播於樂，聲成文。是知盡善之樂，非聖人兮孰作；移風之和，助元功之匪訛。且異軒皇，但奏雲門之曲；寧同漢後，唯陳猛士之歌。今我後運葉興王，公符象帝。修夔氏之韻樂，執真元之左契。故得淑氣四統，妖遠霽。洋洋聖謨，豈遜於有虞之際。
昔任公子釣魚，經年不獲。及其獲也，眾人饜之。公孫宏十上不遇，及其遇也，帝王任之。固知餌大則魚大，功高則祿厚。魚也人也，何酷似乎。感其義以作賦曰：
千載崇崇，我聞任公。獨坐會稽之上，垂釣東海之中。海之廣兮，混然飛流；魚之大兮，邈矣難儔。所謂之魚，三千餘裏。何以為餌，五十其牛。其釣兮星霜已周，日居月諸兮吞此大鉤。吞鉤之時，其勢回互。覺巨絙之緊急，驚白波以鼓怒。攪大海，簸高濤。嶪三山，憚群鼇。及夫道盡途殫，繩窮勢蹙。突兀出水，蹉跎望陸。一岸山橫，半天雲矗。巨鱗既已傾，海水亦以清，吞舟之害平。若乃飛鸞刀以撞突，泉為膏兮嶽為骨。剝鱗上之重錦，抉眼中之明月。由河之北，達於東溟。萬民饜飫，三年膻腥。向時兮刻意臨川，勞神有年。舟人不顧，漁子悠然。坐石滑兮積苔蘚，蒼葭變兮老雲煙。今日兮投竿瞬息，以肉為食。豫且氣懾，詹何失色。契我心者臧丈人，適我願者龍伯國。釣道既爾，人亦如此。孫宏未遇，買臣家貧。海上牧豕，江邊負薪。常以雲霄自致，燕雀時人。受侮不少，守誌彌真。終逢挺拔，俱為漢臣。典郡則還鄉衣錦，作相而開閣迎賓。則知餌大者魚大，道肥者祿肥。獲大則喜，雖晚何悲。魚之與人，殊途而同歸。
昔太公之未遇也，隱於渭之濱，釣於渭之津。坐磻石而不易其摻，垂直鉤而不撓其神。波萬重而我心惟一，歲三周而吾道方申。既而寒潭曉霽，莫不遺乎巨細。兀忘形而有待，引經綸而不替。期陰騭以旁行，忽冥符而下濟。於是拔深泉，激細漣。振錦鱗而雲霞煥若，獲玉璜而篆籀昭然。皎皎霜淨，亭亭月懸。表蒼兕之期，功鄰造化；騰白虹之氣，理契先天。所以耀川靈，所以誇漁者。徘徊自適，憤惋俱寫。臨清流而素彩熒煌，昭白日而祥光上下。公乃起川隅，懷寶符。禺昂誌氣，振奮泥塗。捧抵鵲之容，彌彰潔白；入飛熊之兆，寧掩瑕瑜。眾皆釣其名，我則釣其道。眾皆釣其魚，我則釣其寶。故知神全者不辭於貧賤，誌大者不歎於枯槁。皤皤兮白發，湜湜兮清流。其來也釣於周，所謂運良謀，擁神休。豈芳餌而能獲，匪嘉魚而足求。異和氏之功，疵瑕受戮；賤詹何之術，溪澗空投。然則道感其誠，德亦有報，天以我為忠告。客有悅其性者，莫不望茲川而高蹈。
門下。凝成庶政，必屬於長材；經制四方，是資於碩望。況參酌理本，燮和化源，苟非傑賢，孰允斯任。爰立舊德，將諧具瞻。淮南節度副大使知節度事管內支度營田觀察處置等使銀青光祿大夫檢校尚書左仆射兼揚州大都督府長史禦史大夫上柱國江夏縣開國侯食邑一千戶李鄘，性惟直方，器本宏固。衝敏足以成務，通明可以質疑。懷匡主之忠規，蘊經邦之遠略。曆居雄鎮，累服大寮。台閣藩方，動留成式。資為重望，綽有餘材。必能翼宣鴻猷，導迎嘉祉。是用徵拜，陟於黃樞。竭爾訏謨，司我號令，法期畫一，俗俾康寧，寅亮庶工，屬在良弼。可守門下侍郎同中書門下平章事，散官勳賜如故。
門下。江漢之間，襟帶之重，曆考前載，鹹稱上遊，濱七澤之川源，為一方之都會。撫封命帥，匪易其人。朕所以屬意忠賢，達於寤寐，思宏至理，暢合元元。是用選茲廉平，付以疆土，允葉僉議，庸歸至公。銀青光祿大夫尚書左丞相柳公綽，儒門令緒，文苑宏才。器含剛堅，質抱沉厚。臨事有斷，龍泉挺霜雪之鋒；處身無瑕，大寶蘊雲虹之氣。間者擢居台閣，累守方隅，長沙流易簡之風，鄂渚肅鼓鼙之令。及典司饋運，牧長京畿，銓綜庶官，紀綱百度，鹹能舉其典則，奉以周旋。顧惟公忠，朕所嘉尚。今乃命爾，仗茲旌旄，鎮峴首之城池，撫襄陽之耆舊。於戲！昔羊叔子以寬厚宏其化，杜征南以文雅播其猷，人到於今，往往稱歎。勉爾終始，嗣乎風流，罔俾二臣，獨輝專美。霜台峻秩，人部榮班，載光超擢之恩，式崇連帥之拜。服我嘉尚，爾其欽哉！可檢校戶部尚書襄州山南東道節度等使。
議曰：吏部擇才用之地，職在辨九流之清濁，擇四科之邪正，推忠良而進英傑，舉廉直而黜不職。夫天生萬民，樹之以元後；元後不能以獨任，故委之以群吏；群吏不能以自達，故係之以選部。選部者，風化之本源，人倫之砥礪也。書曰：知人則哲，能官人安民則惠。哲與惠，其選部之誌歟！所謂群吏者，君之耳目。君以眾耳聽天下之哀樂，則無遠不聞矣；君以眾目視天下之得失，則無遠不見矣。若以耳不為君之聰，目不為君之明，非群吏之過。抑亦選部之過，其故何也？背輪轅之用，雜賢愚之跡，以至於此也。夫聖人求賢良而授之政事，非徒貴賢良之德義，蓋重元元之性命也。今之有司，罕通其意。每歲調天下之士，但考其書判，據其資格，為之品第，授之祿秩。先訪私家利便，次論俸錢之厚薄。多士盈庭而自售，若眾賈之徙市焉。豈銓綜人物，品藻英髦之所在也！是以天下百姓未臻於和樂者，職此之由矣。夫以一鏡之明，而照天下之形者，固難盡其妍媸，以一衡之平，而稱天下之輕重得，固難定其毫厘矣。
今每歲選人，請委州府長史先研其跡行，次考其渝濫。曾理務者，以恪勤廉慎為一科；處邱園者，以孝悌貞良為一科。著此二科，然後申送主司，按其詞而閱其材。材與行必良，則試之以理要，可觀則從而祿之，其郡府長史當校其殊考。若材行相反，朋黨相資則從而黜之，其郡府長史亦書以下考材。如此則天下之共公於選吏，吏部郎亦不敢私於天下矣。俾夫人顧行，行顧材，材顧祿，祿無虛授，人無苟得，廉恥之化行，貪競之風息矣。恭聞十目所視，十手所指，猶是非可辨，賢愚可驗。況用天下之目乎，況用天下之手乎？率是道而寮寀不得其人，風俗不致和平者，未之有也。謹議。
議曰：弧矢之利，以威天下，其來尚矣。仲尼有云：不教民戰，是謂棄之。蓋用仁義為之本，籌略為之次，果敢為之末。故曰齊之技擊，不可以遇魏之武卒；魏之武卒，不可以直秦之銳士；秦之銳士，不可以當桓文之節制；桓文之節制，不可以敵湯武之仁義。所謂善師者不陣，善陣者不戰，蓋有自矣。今之有司，不曾端其本，而徒襲其末。取天下之士，以懸的布埒為之標準，舍矢之中否，跨馬之遲速，以貌第其人，升降其秩。豈暇全武之七德，射之五善者歟！及國家有邊境之虞，則被之以甲胄，授之以弓矢，驅以就役。當數倍之師，不能屠名城克強敵者何也？在司武之不經，擇士之無本矣。孫吳者，兵家之首足，不可不行也。今孫吳之術，卷而不張，徒以幹戈為擇士之器，何異夫無首而冠，無足而履哉！今請天下應兵部舉選者，各習兵書一藝，然後試以弓矢，優其武弁，所謂智勇兼資，材略並運。仁義之師，複行於湯武之代，豈惟式遏寇虐，震怛戎虜者哉！謹議。
噫！日月明而忠賢生，日月翳而忠賢斃。明翳其天耶非耶？其數耶非耶？將適然耶非耶？且自昔抱大忠而生，抱大忠而死者，亦何可勝言。雖天傾地搖，山拆川竭，猶可得而評論焉。及至軒轅氏之天，以道為日月，無明翳之變，故風後力牧得適其材焉。帝堯氏之天，以德為日月，無生斃之數，故羲和氏百工之徒得信其用焉。帝舜氏之天，以仁為日月，無虧盈之節，故十六族得宏其理焉。大禹氏之天，以公為日月，無氛靄之蔽，故皋陶稷禼之臣得專其任焉。殷湯氏之天，以信為日月，不不昧，故伊尹得符其誌焉。文王氏之天，以心為日月，無薄蝕之變，故周召之倫得張其化焉。我大唐氏之天，以政為日月，故房杜魏徵得盡其訏謨焉。其餘上自列國，下逮周隋，或以耳目為日月，或以左右為日月，一明一翳，非天之所為也，非地之所為也。故萇宏辟，伍員梟，范蠡魯連去，徐衍負石，三閭懷沙。良可痛哉！然三閭者，以大忠而揭大文，沉吟楚澤，哀鬱自讚，爰興褒貶，六《經》同風。至宋玉景差，皆弟子也，況吾黨哉！
唐文宗太和二年春，防奉命宜春抵湘陰，歇帆西渚。邑宰馬搏謂予曰：「三閭之墳，有碑無文，豈前賢缺歟？」又曰：「俗以三閭投汨水而殞，所葬者招魂也，常所惑焉。」按《圖經》，汨冬水二尺，夏九尺，則為大水也。古之與今，其汨不甚異也。又楚人惜三閭之才，閔三閭之死，舟馳楫驟，至今為俗。安有尋常之水，而失其遺骸哉？安有不睹其骸，而知其懷沙哉？但以楚詞有大小《招魂》，後人憑而穿鑿，不足徵也。愚則以為三閭魂歸於泉，屍歸於墳，靈歸於祠，為其實。郡守東海徐希仁洎馬搏，以予常學古道，熟君臣至理之義，請述始終符契，以廣忠賢之業雲。於戲！後代知予者以此，罪予者以此。文曰：屈碑立兮，讒人泣兮。屈碑推兮，讒人咍兮。碑兮碑兮，汨之隗兮。天高地闊，孤魂魄兮。
剪流為池，軋崖為籠。或泳或流，逍遙其中。何必龍門，十躓一通。何必滄溟，白浪長風。此水不竭，此崖無窮。
沖，先生名也；清虛，先生字也。本郡主簿西曹祭酒湘東王國常侍，先生官也。靜福山，先生家也。於戲！先生之名，玉堂金簡之名矣；先生之官，詞林學府之官矣；先生之家，紅霞丹景之家矣。至若鶴骨松貌，泉渟谷虛，寓形人間，天地無累，與夫青童君扶桑公陶隱居張天師遙為師友矣。以梁中大通三年家此山，陳光大二年去此山，春秋九十七。門人邑子無以知其蹤，但徘徊醮壇，泣對香火而已。長慶末，余自尚書司封郎知制誥翰林學士得罪，出守臨汀，尋改此郡。慕先生至道，登先生舊山，捫蘿撥雲，瞻仰不足，稽首巖戶，強為之銘曰：
元都丈人，大道之師。靜福先生，從而學之。仙書無文，仙語無詞。以心傳心，天地不知。猛虎我策，長蛇我持。放情逍遙，古今為誰。華表白鶴，千年一歸。不知先生，此會何時。瞻望雲路，人間後期。
