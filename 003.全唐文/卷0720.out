玨字待價，趙郡人。進士擢第，又書判拔萃。開成中拜戶部侍郎，以本官同平章事。武宗立，遷門下侍郎，罷為太常卿，再貶江西觀察使昭州刺史。宣宗立，內徙郴、舒二州，遷河陽節度使。入為吏部尚書檢校右僕射淮南節度使，進封讚皇郡公。大中七年卒，年六十九。贈司空，諡曰貞穆。
臣聞人臣之節，本於忠藎，苟有所見，即宜上陳。況為陛下諫官，食陛下厚祿，豈敢腹誹巷議，辜負恩榮。臣等聞諸道路，不知信否，皆雲有詔追李光顏、李，欲於重陽節日，合宴群臣。儻誠有之，乃陛下念群臣敷惠澤之慈旨也。然元朔未改，園陵尚新。雖陛下執易月之期，俯從人欲，而禮經著三年之制，猶服心喪。今遵同軌之會，適去於中邦，告遠夷之使，未複其來命。遏密弛禁，蓋為齊人，合宴內庭，事將未可。夫明王之舉動為天下法，王言既降，其出如綸。苟玷皇猷，徒章直諫。臣等是以昧死上聞，曲突徙薪，義實在此。且光顏、李，久立忠勞，今方盛秋，務拓邊境。如或召見，詔以謀猷，褒其宿勳，付以疆事，則與歌鍾合宴，酒食邀歡，不得同年而語也。陛下自纘嗣以來，發號施令，無非孝理，因心形於詔敕，固已感動於人倫，更在敬慎威儀，保持聖德而已。臣等不敢緘默，輒貢狂言。懼不允當，伏待刑憲。
伏以榷率救弊，起自幹戈，天下無虞，所宜蠲省。況稅茶之事，尤出近代。貞元中不得不爾，今四海鏡靜，八方砥平，厚斂於人，殊傷國體。其不可一也。而又茶為食物，無異米鹽，人之所資，遠近同俗，既蠲渴乏，難舍斯須。至於田閭之間，嗜好尤切。今收稅既重，時估必增，流弊於人，先及貧弱。其不可二也。且山澤之饒，出無定數，量斤論稅，所冀售多。若價高則市者稀，價賤則市者廣，歲終上計，其利幾何？未見阜財，徒聞斂怨。其不可三也。臣不敢遠徵故事，直以目前所見陳之。伏惟陛下暫留聰明，稍垂念慮，特追成命，更賜商量。則嗷嗷萬姓，皆荷福利。臣又竊見陛下愛人育物，動感神明，即位之初，已懲聚斂，外官抽貫，旋有詔停。洋洋德音，千古不朽。今者榷茶加稅，頗夫人情。臣忝職諫司，豈敢緘默，塵黷旒扆，戰越伏深。
天球河圖，有國之大寶；麒麟鳳凰，王者之嘉瑞。方於賢彥，即又次焉。天佑我唐，才傑間出，輔時興化，代有其人。
公諱僧孺，字思黯，隴西狄道人。本子姓。漢有牛崇，為隴西主簿，因家焉。代為西州豪族。八代祖宏，仕隋為吏部尚書，封奇章公，佐佑文帝，有重名於時。高祖鳳，中宗時為春官侍郎，掌國史。曾祖休克，集州刺史，贈給事中。祖父紹，太常博士，贈太尉。父幼聞，華州鄭縣尉，贈太保。公七歲而孤，依倚外族周氏。嶽嶽卓卓，有老成之風。以喪禮自處，未嚐戲弄。年十五，知先奇章公城南有隋室賜田數頃，書千卷。乃辭親肄習，孜孜矻矻，不舍蚤夜。洎四五年，業成舉進士，軒然有聲。
時韋崖州作相，網羅賢雋。知公名，願與交。公袖交往謁，一見如舊。由是公卿籍甚，名動京師。得上第，聯以賢良方正舉，又冠甲科。策中盛言時事，無有隱避。持權者深忌之，出為伊闕尉。名府賢侯，羔雁繼至。封章屢薦，每為中執事所沮，皆不滿秩。從潞帥郗士美簡授管記，三奏不得請，竟除河南尉。會有次對大寮，因言事解於上前，遷監察禦史。丁太夫人憂，服闋，除本官，轉殿中。公以文高氣直，累歲堙屈，問望所屬，推美於台閣間，入省拜禮部員外郎。時孟尚書簡有重望，以地官貳卿，兼領綱憲，薦公知雜，轉都官員外兼侍禦史，免憲職，授考功員外郎集賢學士。
穆宗即位，宰相稱其能，遷庫部郎中，掌書命。召對與語，上德之，麵賜五品服。未幾，遷中丞。每對延英必移時，盡言天下事。有武將李直臣為宿州刺史，豪奪聚斂，以貨數百萬厚結權貴。公按之，為有力者排，幾不勝。竟以詞堅理直，上意回，直臣乃得罪。由是上以清直知，又麵賜金紫，拜戶部侍郎。時望允塞。中書令韓宏以財投分，公拒而不受，上因他事知之，愈賢公，遂作相。持重顧大體，不言細事。嚐謂同列諸相曰：「致理之本，流品為先。彝倫攸敘，蓋謂此也。」每惜名器，力與同列爭。方鎮以不廉聞者，輒奏貶；以賄賂求進者，必阻之。先是李司徒逢吉與杜循州元穎同作相，穆宗寢疾，議建儲貳，與公不協。後元穎出鎮井絡，逢吉銜之，恩有釋憾，於政事堂謂公曰：「西川前有廢立謀，上熟知之。來日延英發其事，公不知，慎勿沮議。」公曰：「王導有言，我雖不殺伯仁，伯仁由我而死。正近此耳。又安得不言哉？」逢吉喑嗚而止。
敬宗年少嗣位，公雅善敷奏，每言一事，必本末陳之，上甚倚愛。同列挾中助力赫赫，妒公之賢。公亦思避其鋒，三上疏求外任。上以武昌善地，建節幢兼相印以授之。既至，問人所病害。鹹言鄂土疏薄，歲一修城，役工誅茅，人用谘怨。公默許心計，埏泥範磚，未及三年，盡換舊制。崇墉堅壁，人到於今賴之。文宗嗣位二年，公入覲，詔複相位。上雅知公名，一見恨得之晚。會宋相申錫以廉介聞。巨奸鄭注，挾北軍勢，卜射取財貨，富侔於國。忌宋之直，陰畫詭計，誣與藩邸通，因內臣而上其變。造作似是，眾皆符會。上驚聞激怒，下法吏議其罪，諫官伏閣爭不得。公入侍密啟，上意乃寬。止於郡佐，公實有力。
今李崖州鎮劍南西川，上言西蕃別屯以維州降，帶甲之士甚銳，其地要害，得之足以壯邊部，徐圖河湟，此其漸也。上疑不決，下南宮議。百執事皆是西川奏，公獨曰：「國家近與昆夷歃血，四鎮晏然。今若自虧大信，犬戒恃眾，見詰渝盟，彼直我曲，未可量也。」上曰：「丞相之言是。」詔還維州。初德裕承籍地勢，自負機術，公介特素不與之交，及是大不平，遂成宿憾。公與李尚書宗閔同輔政，出入殿省，進退有度。上偏目公曰：「卿才類霍光，異日可屬大事。」公懼滿辭位。再陳封章，寵加端寮。出鎮淮海，不改相印，再登將壇。揚州當江淮之衝，習偷薄之俗。公清淨簡易，化人移風。俾及五年，臻於至理，倉廩實，禮義行。刑措政成，脫屣歸洛。優詔屢降，雅誌不回。拜檢校司空東都留守。文宗將有大制置大除授，必降中使，假於他方，入皇城宣密旨，獻可替否，如在君前。其信重也如此。俄以左仆射徵，王人就賜官告，特明異禮。公感恩雖厚，退身愈堅，一對而歸，不詣相第。亦有中阻，未諧人情。又加相印，出為漢南節度使。制出，上悔之，欲追成命。公固辭，上曰：「且不與卿周歲別，出都門，特賜清廟器六事，皆範金飾玉，如古時制。」宣曰：「以卿精忠，用以貺別。」寵待之禮，當時無儔。公到襄州，均井稅，薄地征，人用胥悅，鹹歌來暮。
武宗初纘極，聽信未一。行險者乘時而起，凶德參會，倒置天下事。清賢名輩，多被斥逐。惟公位高德重，最難搖撼。臲卼齟齬，幾至二年。屬大水壞居人廬舍，公以實上聞。仇家得以逞誌，舉兩漢故事，坐災異策免，降授太子少師。時議不平。又還檢校司徒兼太子太保，俄又改太傅，再臨東郊。劉從諫死，劉稹自擅，以昭義軍阻命。天兵誅討，五年方克，上喜甚。素忌公者，媒孽鍛煉，誣公與從諫交，上怒下詔，旬日三貶公至循州長史。鑿空指鹿，四海之士感冤之。公推運達命，恬然如得好官。時逾嶺越險，二年在海上無所苦。今上即位，大明善惡，三遷至少保，轉少師，牽複高位，分司東洛。池台琴酒，逍遙自娛，賢士大夫，尚其執躅。未半歲，遘疾薨於東都城南之別墅。
自嬰疾至於捐館，譚笑言語，宴居自若，口占理命，纖悉無遺。上聞為之軫悼，聯日不視政。公卿相吊，正人雪涕。冊贈太尉，遣大僚吊祭。公端明簡重，忠厚誠愨。平居私室，如見大賓。不喜釋老，唯宗儒教。早與韓吏部、皇甫郎中為文章友，其名相上下，晚與白少傅、劉尚書為詩酒侶，其韻無高卑。前後作鎮，皆佩相印。辟署多名人，難其進而勇於退。儉必中禮，貴而不奢。知命達理，保和居易。三領大鎮，接護軍以禮貌，不至交歡；再入中書，待樞使以公平，不容請托。有恩必報，有仇不校。韋崖州於公恩也，嫁二女歸名士，薦長子登周行。李崖州於公仇也，恤竄謫之窮途，厚供待於逆旅。其厚德歟，亦難能也！
夫人同郡辛氏，贈仆射秘之女。賢明懿淑，稱於族姻。有子五人。曰蔚、曰叢，能嗣其業，皆擢進士第，蔚監察禦史，叢使府協律。曰奉倩，洛陽尉。二人未知名。公以大中戊辰歲十二月二十九日薨，以大中己巳歲五月十九日葬。
小子不佞，早棲門牆。考選第叨殊等之科，開賓筵忝入幕之吏。國士相過，筆劄見知。周旋款眷，垂三十載。刊石表墓，分也難辭。公曆官三十一政，作相一十九年，逮事六宗，光輔四帝。承主恩必由直道，解相印實無罪名。自少及長，不失色於人；佐時理家，無悖入之貨。持身斤斤，履道甚夷。嚐病在高位者不知止足，終日抗論，克期拜章，竟不及年，俾孤美誌。銘曰：
公之生兮稟星辰，公之道兮侔古人。公之才兮渾而真，公之性兮威且仁。公之文兮班馬鄰，公之藝兮遊夏均。公之儉兮自我身，公之簡兮無雜賓。公之貞兮肅人倫，公之慎兮質鬼神。公之相兮平如鈞，公為邦兮政如春。公不幸兮罹數屯，公無辜兮介於循。天開日明兮堯舜為君，舉直措枉兮幽冤必伸。牽複高資兮言旋洛濱，逍遙琴築兮無異隱淪。屈指懸車兮歉然十旬，素懷未遂兮美疹來臻。悲纏冕旒兮哀動搢紳，寵贈加等兮冠於台臣。有司職喪兮歸葬鹹秦，觀者歎息兮國人酸辛。袁安餘慶兮令嗣兟兟，陳實道廣兮門生振振。乃纘徽猷兮刻於貞瑉，碑生金字兮名德長新。
伏惟大行皇帝德升上元，功定內難。百辟勸進，萬姓樂推。洎順人撫運，嗣統立極，凝旒建大中之道，執契宏無為之化。聰明天縱，孝敬日新。翼翼承九廟之祭，蒸蒸奉三宮之養。以文思光赤縣，以武德澄滄海。慈儉厚下，端莊肅物。達聰無不察，黈纊若不知。成湯之六事罔愆，大禹之九功鹹序。學無常師，惟格王是式；仁必由己，以蒼生為心。修雅樂而簫韶成音，戒逸遊而靈囿望幸。遏外夷之教，羈縻殆絕；舉中古之典，汪洋勃興。宮禁無私恩，嬪嬙無侈服。每宰臣伏奏，卿士宴見，論道何啻於日旰，恤刑已至於歲減。大辟諫路，深排倖門。危言激訐，惟理是聽。匪唯納之，而又賞之。密戚貴寵，惟法是訓。匪唯戒之，而又繩之。禎符秘瑞，王者之所寶。郡國承詔，寢而不揚。鴻名徽號，列聖之所重。臣寮抗疏，約而不受。興起儒術，修明祀事。刻經誥於琬玉，具宗廟之琮璜。雞鳴而起，孜孜於眾善；日入而息，矻矻於群書。惇敘九族，厚戚藩之恩；協和萬邦，敦戎狄之信。至公不私於天性，體道必從乎人欲。應變懸解，知機如神。日者數逢俶擾，星有謫見。克己修德，側身勵政。和人心以保乂，謹天戒而來祥。複貞觀之故事，編開元之政要。旌別淑慝，澄清品流。一物失所，必形於晬容，百姓未康，每勞於聖慮。聽政餘力，遊藝緣情。探《二南》之風雅，窮六義之教化。汾水著韶，柏梁變體。腴雋人口，馨香國風。南山崇崇，京國之望。不列祀典，綿千百年。舉神授職，發自精懇。興雲致雨，響應虔祈。至於出宮人，放鷙鳥。太官節重味之膳，外府減任土之貢。傾倉賑乏，平糶恤饑。蟲螟不為災，水潦不成沴。日月照臨，天地含宏。肖翹蠢蠕，樂生遂性。稽帝王之能事，鄙封禪之虛美。超邁三五，度越聖賢。由是四夷八蠻，罔不來廷；九州六合，罔不承順。在宥天下，十有五年。
於戲！身居九重，心遍萬宇。日用優濟，時臻治平。形悴神勞，至於大漸。啟金縢而無驗，憑玉幾而有命。顧屬衝昧，丕承寶圖。祗奉神器，懼不克荷。今因山戒期，複土備禮。痛深手足，哀結精靈。呼天擗摽，觸目增感。夫諡者行之跡，號者功之表。采鴻生钜儒之議，從公卿庶尹之請。考彼古道，易茲大名。對越昊穹，式揚徽烈。謹遣太尉中書侍郎同中書門下平章事李玨謹奉冊上尊諡曰「元聖昭獻孝皇帝」，廟號文宗。伏惟聖靈昭格，膺受茂典。陰騭宗社，介福無窮。嗚呼哀哉！
天列鉤陳之象，國維環衛之儀。蒼旻立程，圖諜斯載，心膂之寄，賢良是疇，苟非副慎選，曷以將軍累代而居其位焉！
將軍姓王氏，諱榮，字榮與。本太原人也。肇自軒後，延於周室。自靈王喪道，黜太子晉於河東，時人號為王家，子孫因以命氏。子晉生敬宗為司徒。至秦始皇大將軍翦，子曰賁，孫曰離，皆以武略著名，列於《戰國策》。及漢昌邑中尉吉，博通墳典，形於書籍。生二子，長曰霸，居太原，次曰駿，居琅琊。公即霸之後矣，自翦至魏，凡三十四代。有昶，為征南將軍。後遇西晉陵替，子孫有過江者，為江東盛族。其不往者，代有賢豪，史傳備彰，此無縷載。隋季喪亂，龍蛇起陸。爰有唐之始祖，舉義師於北京。惟公之先宗，向雄風於西土，繇是奕葉承緒，因家上京。曾祖元，皇越州長。王父思獻，唐元功臣行右龍武軍大將軍。父崇俊，皇開府儀同三司行左龍武軍大將軍事莒國公兼京城功德使，贈太子太保。慶有所屬，世無乏賢，猗歟將軍，即太保之元子也。
高門有嗣，美玉無瑕。識鑒精通，知謀周達。忠孝立誌，溫良飾躬。總角精乎兩經，弱冠窮於三略。文武不墜，剛柔得中。風姿逸群，果斷在己。公門家子也。肅宗皇帝美公先父有勤勞於國，有訓導於家，爰自妙年，授公左龍武軍司戈。廣德初轉本軍中候，未幾遷同州伏龍府折衝，賜紫金魚袋。本軍宿衛，皆特降恩煦，寵於勳賢。代宗之初，蕃戎豕突，烽燧西舉，鑾輿東巡，公之父子，俱為侍從，翼戴往複，公家是先。特拜公陝府元從遊擊將軍守左龍武軍馮翊府左郎將上柱國太原縣開國伯，食邑七百戶。公以恪居韶淑之年，誌出雲霄之路。勤守職業，色養無虧。雖居長，上以公代有勳績，將施延賞之恩，特賜故右龍武軍將軍李敬照之長女，以其令淑有聞，由內而降為公之夫人也。恩逾國戚，寵過常倫。服玩禮儀，無非常賜，渥澤滂霈，未之前聞。公謙衝有恒，恭儉無替。並謂禍生不意，家釁洊臻。公柴骨棘心，居苫枕塊，左右墳闕，薦奠朝晡。睹之者涕零，聞之者惻怛。可謂至孝之至。恭仁之❥數年後遷右神武軍翊府中郎將，尋改右清道率府率。
建中末，賊泚扇奸，乘其不虞，禍起肘腋，宮室蜂蠆，車駕郊畿。公乃奔馳扶輪，躬奉矢石，出歿生死，羽衛君王。是知仁者必有勇也。上嘉其誠，特封武威郡王，食邑三千戶，實封五百戶。逮於克複城闕，載酬厥勳，興元初拜奉天定難功臣雲麾將軍守右監門衛率府率，尋充左龍武軍南仗使。八年轉左內率府率，軍職如故。公家之事，知無不為，晝警夜巡，考課尤著。有詔補本軍通直將軍，職其將遷，望亦增重，鬆竹之操，森然可觀。貞元末特拜左龍武軍事。居文明之代，翊舜禹之君，嗣業既彰，軍風載振。昔宏農楊氏，四世三公，今太原王君，三代三品。
於戲！德宗皇帝奄忽升遐，順宗欽明，踐祚皇極。公以冊立之重，拜禦史中丞，尋加鎮軍大將軍，賜一子正員八品，改贈先父太子太保。殊常之澤，並集公門。雖承湛露之恩，不易履冰之誡。霜仗增肅，天門益雄，規謨昭彰，職事修舉，前後倫類，莫之與京。於是書芳躅於武經，寫丹青於麟閣。俄乃紫微遷位，皇室薦哀。二帝山陵，六軍扈蹕，羽儀爭勝，公也推先煥采。
寶曆新升，恩加近侍，遷本軍大將軍兼禦史大夫，佩玉腰金，珠門彩戟。昔馬援有「伏波」之號，班超揚「定遠」之名。雖門望同途，終華裔別實。豈若登壇柱國，授鉞中朝，晝列彤庭，暮嚴清禁，渙汗之重，孰雲比肩。至如君盡其臣忠，子及於父位，萬乃有一，公其獲諸。公之性也。矜孤湣窮，寬仁厚德，不伐其善，無施其勞，忠孝仁義，全乎始終。財帛洽於姻親，粟祿沾於鄉黨。享福居崇，固其宜矣。公當拜命之始，將軍（疑）有事於南郊。獻鋒銳者盈於九門，積玉帛者來於萬國。公為六軍之首，將持百代之名，敷陳盛儀，回出群格。美望充於朝野，嘉聲達於聖聰。因賜二子出身，用旌厥德。公竭乃筋力，罄於心神。靡監自哀，積勤致疾。天醫繼路，禦餌盈庭。雖上命以惜賢，竟膏肓之罔救。
公累官十任，曆事五朝。謀猷克申，威惠斯在。猶以遺訓，貽乎子孫。身後之儀，靡不詳告。有始有卒，公其得之。公嚐謂知己曰：「大丈夫誓當開拓疆境，掃滌欃槍，誅鋤奸凶，廓清華夏。致君堯舜之上，榮名管葛之前。豈可保位金門，坐安天祿而已！」何乃壽齡不永，事與願違，未盡所試，奄辭明代。嗚呼！元和二年十月二十一日，薨於道政裏之私第，享年五十有六。萬乘眷勳勤之德，徹食傷嗟；三軍思撫育之情，攀轅慟泣。意夫卞氏之玉，絕跡於良時；隋侯之珠，韜光於幽壤。翩翩盛德，足繼前修；亹餘風，揚乎後代。亦可謂歿而不忘者也。來年十一月二十四日，丹既舉，青烏告期，有司上聞，錫葬殊等。出天廚以饗奠，俾中貴以臨喪。鹵簿溢於郊衢，笳簫震於阡陌。寵光存歿，澤被幽明。棲神於鳳城東南龍首原先塋之左，禮之至也。
夫人隴西郡夫人李氏，婦德柔明，母儀貞順，視孤惸以灑泣，撫靈櫬以銷魂，追思飾終，罄竭家產。嗣子朝散郎前行左內率府錄事參軍太原縣開國公諒及王女等，或婉淑衝和，或貞剛勵節，各稟家訓，修於令聞。絕漿豈獨於曾參，負米猶思於子路。終天罔極，叩地何追，慮嘉躅之遺聞，請修文以記德。予以素承交契，見托臨終，辭之不俞，聊載貞石。銘曰：
禺禺聖君兮諤諤良臣，惟德是輔兮皇天匪親。國有環衛兮天有鉤陳，心膂之寄兮疇谘哲人。將軍之孫兮將軍之子，開國承家兮提綱振紀。君臣浹洽兮永冀終始，形圖彩閣兮名列青史。彼蒼者天兮殲我中賢，皇王軫悼兮士旅潸然。於以展恩兮式奠几筵，於以飾終兮鹵簿旌旃。龍首之原兮鳳城之前，蕭蕭白楊兮窅窅黃泉。立石刻銘兮紀勳紀德，揚名播美兮千年萬年。
老父姓賈名昌，長安宜陽裏人。開元元年癸丑生。元和庚寅歲，九十八年矣。視聽不衰，言甚安徐，心力不耗，語太平事，曆曆可聽。父忠，長九尺，力能拽倒牛，以材官為中宮幕士。景龍四年，持幕竿隨元宗入大明宮誅韋後，奉睿宗朝群後，遂為景雲功臣，以長刀備親衛。詔徙家東雲龍門。昌生此歲，趫捷過人，能搏柱乘梁，善應對，解鳥語音。
元宗在藩邸時，樂民間清明節鬥雞戲。及即位，治雞坊於兩宮間。長安雄雞，金毫鐵距，高冠昂尾，千數養於雞坊。選六軍小兒五百人，使馴擾教飼。上之好之，民風尤甚。諸王世家外戚家貴主家侯家，傾帑破產市雞以償雞值，都中男女以弄雞為事，貧者弄假雞。帝出遊，見昌弄木雞於雲龍門道傍，召入為雞坊小兒，衣食右龍武軍。三尺童子入雞群，如狎群小，壯者弱者，勇者怯者，水穀之時，疾病之候，悉能知之。舉二雞，雞畏而馴，使令如人。護雞坊中謁者王承恩言於元宗。召試殿庭，皆中元宗意，即日為五百小兒長。加之以忠厚謹密，天子甚愛幸之。金帛之賜，日至其家。開元十三年，雞籠三百，從封東嶽。父忠死泰山下，得子禮奉屍歸葬雍州。縣官為葬器喪車，乘傳洛陽道。十四年三月，衣鬥雞服會元宗於溫泉。當時天下號為神雞童。時人為之語曰：「生男不用識文字，鬥雞走馬勝讀書。賈家小兒年十三，富貴榮華代不如。能令金距期勝負，白羅繡衫隨軟轝。父死長安千里外，差夫持道挽喪車。」昭成皇後之在相王府，誕聖於八月五日。中興之後，制為千秋節。賜天下民牛酒，樂三日，命之曰酺，以為常也。大合樂於宮中，歲或酺於洛。元會於清明節，率皆在驪山。每至是日，萬樂具舉，六宮畢從。昌冠雕翠金華冠，錦袖繡襦袴，執鐸拂導群雞，敘立於廣場，顧眄如神，指揮風生。樹毛振翼，礪吻磨距，抑怒待勝，進退有期，隨鞭指低昂不失。昌度勝負既決，強者前，弱者後，隨昌雁行歸於雞坊。角抵萬夫，跳劍尋撞，蹴球踏繩，舞於竿顛者，索氣沮色，逡巡不敢入。豈教猱擾龍之徒歟？二十三年，元宗為娶梨園弟子潘大同女，男服佩玉，女服繡襦，皆出禦府。昌男至信至德。天寶中，妻潘氏以歌舞重幸於楊貴妃。夫婦席寵四十年，恩澤不渝，豈不敏於伎謹於心乎？上生於乙酉雞辰，使人朝服鬥雞，兆亂於太平矣。上心不悟。
十四載，胡羯陷洛，潼關不守。大駕幸成都，奔衛乘轝，夜出便門，馬踣道穽，傷足不能進，伏入南山。每進雞之日，則向西南大哭。祿山往年朝於京師，識昌於橫門外，及亂二京，以千金購昌長安洛陽市。昌變姓名依於佛舍，除地擊鍾，施力於佛。洎太上皇歸興慶宮，肅宗受命於別殿，昌還舊裏。居室為兵掠，家無遺物，布衣憔悴，不複得入禁門矣。明日複出長安南門道，見妻兒於招國裏，菜色黯焉。兒荷薪，妻負故絮。昌聚哭訣於道。遂長逝，息長安佛寺，學大師佛旨。大曆元年，依資聖寺大德僧運平，往東市海池立陁羅尼石幢。書能紀姓名，讀釋氏經，亦能了其深義至道，以善心化市井人。建僧房佛舍，植美草甘木。晝把土擁根，汲水灌竹，夜止觀於禪室。建中三年，僧運平人壽盡。服禮畢，奉舍利塔於長安東門外鎮國寺東偏。手植松柏百株，構小舍居於塔下，朝夕焚香灑掃，事師如生。順宗在東宮，舍錢三十萬，為昌立大師影堂及齋舍。又立外屋，居遊民取傭給。昌因日食粥一杯，漿水一升，臥草席絮衣。過是悉歸於佛。妻潘氏後亦不知所往。貞元中，長子至信衣并州甲，隨大司徒燧入覲，省昌於長壽裏。昌如己不生，絕之使去。次子至德歸，販繒洛陽市，來往長安間，歲以金帛奉昌，皆絕之。遂俱去不複來。
元和中，潁川陳鴻祖攜友人出春明門，見竹柏森然，香煙聞於道，下馬覲昌於塔下，聽其言。日之暮，宿鴻祖於齋舍。話身之出處，皆有條貫，遂及王制。鴻祖問開元之理亂，昌曰：「老人少年以鬥雞求媚於上，上倡優蓄之，家於外宮，安足以知朝廷之事也。然有以為吾子言者。老人見黃門侍郎杜暹出為磧西節度，攝御史大夫，始假風憲以威遠。見哥舒翰之鎮涼州也，下石堡，戍青海城，出白龍，逾蔥嶺，界鐵關，總管河左道，七命始攝御史大夫。見張說之領幽州也，每歲入關，輒長轅挽輻車，輦河間冀州傭調繒布，駕彗連軏，坌入關門，輸於王府。江淮綺縠，巴蜀錦繡，後宮玩好而已，河州燉煌道，歲屯田實邊食，餘粟轉輸靈州，漕下黃河，入太原倉，備關中凶年。關中粟麥，藏於百姓。天子幸五嶽，從官千乘萬騎，不食於民。老人歲時伏臘，得歸休，行都市間，見有賣白衫白疊布。行鄰北廛間，有人禳病，法用皂布一尺，持重價不克致，竟以襆頭羅代之。近者老人扶杖出門，閱街衢中，東西南北視之，見白衫者不滿百人，豈天下之人皆執兵乎？開元十二年，詔三省侍郎有闕，先求曾任刺史者，郎官缺，先求曾任縣令者。及老人見四十三省郎吏，有理刑才名，大者出刺郡，小者鎮縣。自老人居大道傍，往往有郡太守休馬於此，皆慘然不樂，朝廷沙汰使治郡。開元取士，孝悌治人而已。不聞進士宏詞拔萃為之。其得人也，大略如此。」因泣下。複言曰：「上皇北臣穹廬，東臣雞林，南臣滇池，西臣昆夷，三歲一來朝會。視之禮容，照之恩澤，衣之錦絮，飫之酒食，使展事而去，都中無留外國賓。今北胡與京師雜處，娶妻生子。長安中少年有胡心矣。吾子視首飾華服之制，不與向同，得非妖物乎？」鴻祖默不敢應，而罷去。
絢字文明，宰相執誼子。大中時曆吏部司封員外郎江陵少尹。
絢少陸機入洛之三歲，多重耳在外之二年，自襄陽負書笈至江陵。葉舟，溯巫峽，抵白帝。投謁故贈兵部尚書賓客中山劉公二十八丈，求在左右學問。是歲長慶元年春也。蒙丈人許措足侍立，解衣推食，晨昏與諸子起居。或因宴集，命坐與話論，大抵根於教誘，而解釋經史之錯謬。及國朝文人劇談，卿相新語，異常夢話，美譽善謔，卜祝童謠，佳句廋詞，即席聽之，退而默記。或染翰竹簡，簪筆書紳。其不暇記錄，因循遺忘者，不知其數。在掌中梵夾者，百存其一焉。今悉依當時逐日所話而錄之，不複編次矣。號曰《劉公嘉話錄》。傳之好事，以為譚柄也。時大中十年二月，朝散大夫江陵少尹上柱國京兆韋絢序。
