嘏字乾錫，舉進士。復以制策曆邢州刺史，改考功郎中，擢中書舍人。李德裕斥為崖州司戶，坐書制不深切，貶端州刺史。
敕。前西川節度副使令狐定。夫言語侍從之臣，朝夕論思獻納，必求明誠端厚，文而不佻者，以備吾之顧問。今以定業茂儒素，道光縉紳。恬於晉取之機，鬱有貞方之譽。踐曆華貫，周旋正途。佐台席而籌畫居多，登副車而聲猷甚暢。從知既久，畢誌方歸。嘉其委質之誠，寵以附蟬之貴。阮貂換酒，潘直逢秋。既榮高閣之居，亦有達人之美。勉思清切，以遂優遊。可依前件。
敕。瑣闈冠三省之高，奉常列九寺之右。凡所選擢，必俟才賢。惟爾璹以賓筵雅度，早踐霜台；儔以正殿雄詞，超升省署。文雅當於題柱，列郡洽於褰帷。迭居貳尹之雄，並處亞卿之列。而皆本以明敏，發為文學。玉在涅而不緇，金投火而彌勁。眷言久次，是用遷升。我有絲綸，期汝論駁；我有金石，資爾諧和。無忝官常，自貽公讓。璹可給事中，儔可太常少卿。
敕。居諫納之地，副銓綜之司，致予聰明，適彼倫要。自非端方正直之士，檢身禦眾之才，則何以輸及霤之忠誠，奉提衡之藻鑒。爾等皆擢秀瑤林，飛華桂苑，早登俊造，共許清貞。入憲府而自竦孤標，曆文昌而更光列宿。分符茂績，遠繼於龔、黃視草雄詞，舊推於賈、馬。是用擢居右省，陟彼首曹。爾宜徵五諫之司，佐三銓之任無疑逆耳，必在精心。勉服寵光，益揚善價。可依前件。
敕。朕高居穆清，端拱思理，尚慮旒纊，蔽吾聰明。故精求諫納之臣，投我藥石之語。而天官正郎，地連藻鏡，職佐銓衡，必資明幹之才，以副經通之目。以勖端方雅厚，正以操心；以簡求和易周旋，敏於臨事。而皆富文奧學，早升俊造之科；利用長才，累處重難之任。是用擢於粉署，置在禁垣。升自外郎，膺茲首選。爾其詳求五諫，左右三銓。勉思及霤之忠，更致提衡之美。勖可右諫議大夫，簡求可吏部郎中。
敕。禮部郎中知制誥李訥等。彰施帝載，潤色王猷，朝出乎九重，夕馳於四表。必資其金相玉立之器，懷其騰蛟吐鳳之才，以發揮人文，流布天澤。而皋繇作士，謨明以讚至理；定國持刑，公平而昌後嗣。使匹婦無霣霜之歎，遐離束濕之冤。陰陽氣和，手足可措。必在乎理獄之官，明慎用刑，哀矜守法。今訥言等皆以器能犀利，文彩光華。演綸推倚馬之工，剖竹著懸魚之化。以茲遷擢，誰曰不然。勉吾右文恤刑之意也。訥可守中書舍人，言可大理少卿。
敕。居禁密之地，聞善則遷；當演綸之工，有勞斯陟。此所以光吾侍從，榮彼縉紳。翰林學士司封郎中知制誥裴諗，家承茂勳，自有膻行。早襲弓裘之業，克隆堂構之基。間澹自居，囂浮不染。自擢居內署，掌茲制命，謹密無曠，馨香有聞。問對備見其一心，敏捷共推其七步。況藏孫有後，且聞得鳳之音；枚乘多才，雅蓄雕龍之妙。爰因滿歲，授以正名。爾宜思宏用以致君，勵精誠而正己。慎爾聞見，奉吾周旋。無彰溫樹之名，克保詞林之美。可依前件。
敕。傳曰：「功德於人者，其後必大。」爾烈考，勤勞王家。出有平寇之功，入有致君之誌。式多令嗣，以承清基。惟爾諗生而有文，弱不好美。中蘊明敏，外涵清和。藹然君子之風，蔚有賢人之操。自擢升翰苑，入侍禁闈，勳必知機，靜而適道。大玉之韻，清越以長；小山之姿，貞芳自茂。是用資其粉澤，演我絲綸。斧藻方耀於鳳銜，揮灑更期於鴻筆。式光帝載，無鬱王猷。可依前件。
敕。載筆赤墀之下，掌禮曲台之中。注記行而鉛槧是資，褒貶當而縉紳知懼。顧茲所職，豈易其人。而擢備宮僚，亦為佳選。以瑤貞規素履，紹克儉之家風；以碣秀質清門，承定傾之祖德；以瞻雄詞麗藻，躡珠履於賓筵；以景表退跡安時，寄霜華於憲署。我之自得，爾亦薦聞。各膺寵擢之榮，自有雲霄之路。可依前件。
敕。台郎望美，詞凶地高。粲列宿之輝華，參起草之宥密。自非風儀玉立，器宇川停。摛掞天之雄文，蘊擲地之清韻，則不足以膺我妙選，為時美談。翰林學士考功員外郎裴諗，襲慶於門，騰芳戴席。端莊抱吉士之操，謹默得賢人之風。灼若春華，皎如瑞素。自擢居文囿，參侍瑤墀，進對益見其周詳，詞旨不離於雅厚。是宜仍金鑾之舊職，榮粉署之新恩。保乃休光，更流芬馥。可依前件。
敕。監察御史蕭鄴。吾內有宰輔，重德作為股肱；外有侯伯，虎臣用寄藩翰。至於參我密命，立於內庭，即必取其器識宏深，文翰遒麗，動能持正，靜必居中。指溫樹而不言，付虛襟而無隱。此所以選翰林學士之意也。前此數者，鄴皆有之。是用拔於群倫，置在親近，勉爾端行，副吾精求。可依前件。
敕。吾方以文化天下，期於太和。故左右侍從之臣，詞林宥密之地，必求其性識宏茂，文藻遒麗，以備顧問，以參周旋。聞爾清直無徒，雅厚自處，富有天爵，蔚為詞人。是用輟自儀曹，置於翰苑。惟端靜可以承渥澤，惟敬慎可以期遠圖。資爾令猷，副我殊選。可守本官充翰林學士。
敕。右拾遺集賢殿直學士沈詢。參宥密之命，處侍從之地，居可以備選用於他年，動可以承顧問於此日。不獨取文翰遒麗之才，亦必求孤貞雅厚之士。惟乃祖在建中初，以懿文奧學，司我元良。乃父當元和中，以清規茂行，典我文誥。能流積善之風，鍾爾挺生之秀。是用思彼前德，擢於後來。置在禁闈，光我詞苑。爾宜勤其身以勞夙夜，宏其用以新誌業。無俾枚皋嚴助之流，獨承榮於漢帝，況職當視草，官列諫垣，宜思及霤之忠，更潤演綸之美。可守本官充翰林學士。
敕。提六聯之紀綱，總一台之樞要。自非才識兼茂，風標峻整，則何以統攝群吏，肅清眾官？前天平軍節度使崔蠡，軒裳積慶，文學藻身。黃鍾涵待扣之音，青萍蓄善割之利。早分列宿，獨膺題柱之榮；入踐禁闈，共許演綸之美。累居重任，亟換名藩。貢籍銓衡，必登於藻鑒；觀風馭眾，益顯其長才。廉車扇愷悌之仁，將席蘊韜鈐之略。情惟戀闕，誌在推賢，詞必由衷，事多餘美。顧我任才之意，當爾受代之辰。言念前勞，載加新命。爾其瑩秦台以分美惡，操漢律以檢尤違。必俟端標，用分曲影。可依前件。
敕。朕嗣膺寶位，繼統洪業。思與藩方大臣，披其雲霧。況中外遞遷，勞逸更處。當用才之日，急病是思；及求舊之時，任賢斯切。而中台為政理之本，冬卿亦統任之基。方藉舊僚，以裨新政。前易定節度使盧宏宣，自薊門陷戎，爾以舊族，遷於洛京。惟是冠昏喪祭之儀，禮讓敬恭之則，推於四姓，耀此一門。而能自以文業吏師，馳驅當代。曆踐華顯，載茂休嘉，累登齊壇，常領京邑。功有成效，人無間言。及罷將軍之麾幢，解刺史之印綬，來朝絳闕，益見丹誠。是宜正彼六聯，升於八座。曳文昌之履，通秘殿之香。更增北斗之光輝，或重南宮之喉舌。承我休命，爾其敬哉。
敕。河南少尹盧懿，總天下之缺員，必先閱於吏曹郎，然後達於銓官。自非神機穎利，識用周密，則不得備於斯選也。以爾詞鋒絢練，門緒清華。儒席許其溫恭，士林推其端厚。自分曹洛汭，貳尹三川，澹於趨進之途，鬱彼靜專之操。晦跡而囂浮自遠，長鳴而風雨不渝。是用徵還首曹，榮以題柱。必能佐持衡之重任，聯藻鑒之清輝。勉服官常，無孤所舉。可依前件。
敕。韋博等。頃以邊城命將，肇建麾幢。當警塵未息之時，及烽火尚明之日。故於粉署，妙選星郎。欲以讚充國屯田之謀，佐武賢備戎之術。既而賓筵有耀，幕晝已多。薦居於沙漠之中，茇舍於戎旌之下。亦既勞績，亟更歲寒。念其裹革之誠，更復握蘭之美。而煥本以文學，傅之吏能。克踐正途，久司宗祏。今以三農務急，九扈才難。宜遷丞副之榮，用陟亞卿之列。無忘素履，各服新恩。可依前件。
敕。分列宿之位，應覆被之榮。入可以封還詔書，出可以分領符竹。優遊於粉署之內，談笑於錦帳之前。苟非清才，不在斯選。以韜文章炳煥，獨步詞科。以同靖門胄光華，深通聖典。荊玉韜含章之美，霜鍾蓄待扣之音。是用升彼名曹，擢於芸閣。文昌之地，職業非輕。式佇彌綸，更期遷陟。韜可司封員外郎，同靖可金部員外郎。
敕。凡在南宮，必資望實。而儀曹之選，益難其人。以爾鬆篁清韻，瑰璧貞姿。以文章為積行之基，用規檢為修身之具。飾外以舉其眾能，居中自持其謀益。佐雲幕而鬱有佳聲，處霜台而介然獨立。玉墀之下，益振金相；載筆之間，共推直史。是用遷於粉署，光彼文昌。勉膺起草之求，無忝握蘭之美。可依前件。
敕。由憲府而入文昌，自藩方而升粉署。既為佳選，亦舉滯才。爾等皆以文藻發身，馨香馳譽。早茂閨門之行，久從賓幕之遊。或賜告經時，頗積退藏之美；或綱丞上請，雅膺選擢之科。祠膳清曹，省闈右地。勉思起草，無念應星。騭可祠部員外郎，陟可膳部員外郎。
敕。著作郎李渾等，台庭積慶，文苑馳聲。玉讓其溫華，山挺其芳茂。幼聞《詩》《禮》，在家推鯉也之賢；夙稟清英，行己有藹然之舉。蓬邱探討，蓮府周旋。頗聞編軸之功，雅得副車之體。綱曹妙選，粉帳華資。方承彩服之榮，共許應星之美。為郎匪因於父任，題柱自奏於帝知。勉服鴻休，更觀驥騁。可依前件。
敕。司國計者，統天下之財貨，量入以為用，在於賦有餘也。事歸一途，故必取其疆力多聞，分掌薄籍，俾操剸無滯，精明莫欺，宏正上言。以爾嚐居憲署，亦領郡符，通於吏術，素傳儒業。是可以分列宿之位，理聚人之財。爾其佐我才臣，資於國用，無俾健酷，以罔遺利。可依前件。
敕。具官蘇彰，嚐以藝能，再昇憲府。聞其奉使，亦甚稱職。往來萬里，勤勞一心。而臥屙經時，賜告逾歲。遷居粉署，用應星文。勉思覆被之榮，無忝握蘭之美。可屯田員外郎。
敕。大理丞溫璋。胡廷用人，不獨取名聲暢茂，曹唱群和而命之。至於御史府，尤藉才能，以責官業。前時陰率眾吏，構成奸謀，焚我帑聚。其主事以火事上聞，付於理寺。而璋於群疑之中，獨出明見，比令左驗，事則果然，此真憲府之任也。俾戴豸冠，仍加朱紱，勉思奉職，無忝我用才之意。可依前件。
敕。前義武軍節度判官盧就、東川節度判官爾朱杭等。侍御史居其府則掌領推按，糾繩愆尤；立於朝則正其視瞻，峻彼風範。官號清重，才資鯁直，拔而用之，不在階級。爾就爾杭，立身有文，能用嘉猷，參於將席。憲丞上請，咸曰得人。嗚呼！神羊在庭，屈軼在砌。觸邪指佞，二物可師。無為畜縮，以孤我誠臣之舉。可依前件。
敕。右拾遺李穜等。御史府有三院，凡所選用，其器得以專達，必取其剛廉勁健，才行兼至者，則可奏而授之。今穜樸重有文，直而不訐，司我諫納，宏益仍多。以澳洎達，鹹用詞學器識，累參賓畫，研朱益丹，瑩玉無玷。皆可以修明憲職，振凜霜標。屈軼有靈，獬豸不懼，惟此二物，爾其師之。可依前件。
敕。監察御史鄭韜。御史府三院，轉遷雖曰彝制，至於用舍進退，亦係於一時之事跡。以韜立誌甚賢，居官稱職。霜簡在手，風標竦身。其長吏言，請用遷陟，班我殿內，升為近臣。屈軼神羊，無怠前誌。可依前件。
敕。監察御史蔡京、忠武軍節度副使趙滂、桂管副使鄭魯洎陳許觀察判官薛蒙等。朝廷之選御史，雖委其長吏得以專舉，然亦詳求物議，然後取舍無私，憲丞上言。滂與魯洎蒙，皆業於儒術，傅以吏道。其剛明勁果，可委以擊斷；其溫敏莊肅，可資其檢繩。而皆久滯藩方，未升朝序。吾且循其聲跡，頗契符言。是用擢自賓筵，置於憲席。而京再覆大獄，吏不敢欺，滿歲當遷，吾何所惜。京可殿中，滂可殿中，魯洎蒙並可監察。
敕。御史府居朝廷之中，傑出他署。蓋以圭表百吏，糾繩四方。故選其屬者，必在堅明勁峭，臨事而不撓，不獨取謹厚溫文，修整谘度而已。爾等皆以詞華升於俊秀，從事賢侯之府，馳聲館閣之中，籌畫居多，操持甚固。是宜持此霜簡，峻其風標。使避馬之謠，不獨美於桓典；埋輪之志，無所愧於張綱。勉服寵榮，無忘職業。可依前件。
敕。秘書正字集賢校理李毗等。披書殿讎校之文，秉東觀鉛黃之筆，必選其雄詞擲地敏學通天者而授之。爾等皆以後來之英，前達所許，人推領袖，名於縉紳。或荊山蘊片玉之姿，或桂樹擇一枝之秀。五常師於中道，萬里視其長途。況我台臣，監領二職，以爾上請，是謂得人。宜思結綬之榮，各勉分飛之勢。推輪覆簣，其在茲乎！毗可藍田縣尉充集賢校理，浣可興平縣尉直史館。
敕。兵部郎中楊魯士等。朕方以親人之任，重其守宰，欲使中外迭處，周旋可觀。至今於尚書省御史府以時序遷者，亦皆推於公議。復中念孔門以政事、文學列為四科，而魯士等各擅其能，久而益勵，付之劇縣，分以名曹。必能展剖繁析滯之才，副題柱含香之美。且有後命，爾其敬哉。
敕。前知嘉興監盧攸、前知湖南院韋宙等。國朝之制，自外府正郎至於郡丞半刺，不由會府之所選授者，中外臣僚，歲終得以聞薦。而有司鍛煉其簿籍，參校其資級，夏五月各以其名來上。惟爾攸等，或以文學再登科第；或以才人早居賓幕；或以利用，累司榷筦之繁；或以薦延，久佐州邦之理。嘉乃成績，俾其敘遷，至於赤縣銅印之榮，三川綱轄之任，皆吾之慎選也，爾其勉之。
敕。夫任事之官，親於人者，莫切於令長也。非其才則百里告病，得其人則元元獲安。況授其臣，在乎所舉，獻狀推允，用觀爾能，邕可河南府濟源縣令。餘如故。
敕。右補闕元壽。縣令親人之任，在昔為難。況我每念疲，思於共理。爾有利用，可為此官。宜輟任於諫垣，俾足才於宰邑。解牛利刃，來鹿殊祥。勉思三異之能，無忽百里之地。可陸渾縣令，
敕。鍾陵奧區，楚澤全壤，控帶七郡，襟連五湖。人推征賦之饒，俗擅魚鹽之利。靜則易理，動則難安。思得良能，以臻富庶。選求之下，是舉僉諧。中書舍人紇幹臮，氣惟雅茂，才實變通。黃鍾涵待扣之音，青萍蓄善割之用。早以俊造，播其馨香。霜台竦介立之標，蘭省蔚和光之操。洎司綸綍，益茂聲猷。粉澤惟工，克讚鳳池之美；溫華自潤，皆推鴻筆之資。蘊商也之文，可以華國；布求也之政，可以觀風。是用輟於演綸，付之廉問，必能宣我大化，蘇其遠人。佇聞來暮之謠，必有借留之思。爾其簡以臨眾，清而自持，惠養益厚於疲羸，操斷無遺於桀驁。一方之任，不愧於前賢；五字之精，永光於禁掖。仍加中憲，式峻外台。可江西觀察使。
敕。地理五嶺，川束三江。直千里之奧區，雜夷風之阜壤。靜則可理，動則難安。思得長才，以綏裔俗。求於僉論，多曰汝諧。給事中鄭亞，識洞古今，情惟端願。富三冬之精學，控六變之雄文。早升甲乙之科，雅有詞華之譽。周旋粉署，堂堂表題柱之榮；糾正霜台，肅肅有埋輪之誌。人推長者，時許多能。洎入讚黃樞，超居青瑣。彌縫闕漏，袞職以之無遺；參酌憲章，國典由其益振。朕方宏理道，誌切惠人，精求廉問之才，用廣移風之化。爾宜將我誠意，布其惠和，撫俗必務於潔廉，奉已宜思於簡儉。無以地遠而忽其簿書，無以官尊而怠於統馭。將期富庶，必在嚴明。承我寵榮，勉思報效。
敕。隴陝之西，地連番境。雖舅甥和好，絕塞無虞，而邊徼撫循，長才以藉。爾武能禦寇，智可圖功。早推奉國之誠，共許統戎之略。及位分六校，職長千夫。爾彰夙夜之勞，益盡爪牙之用。是思寵擢，委以疆場。爾宜推赤心以任人，勵元甲而訓士，約以奉已，忠以報君。無興踴虜之功，更起事邊之計。靜能制動，安亦慮危，勉而行之，富貴可保。將表戎旌之盛，仍兼專席之榮。可隴州刺史兼御史大夫充本州刺史防禦使。
敕。考功郎中薛廷範等。吾命重臣，往鎮淮海，其所選署賓僚，得以參用朝列。伊爾廷範，為時所聞。可升天子之堂，早入賢侯之幕。周旋不忘乎中道，出處必踐其正途。輟茲考績之能，俾倅戎旃之盛。爾能以侍君之道以奉帥，則無往而不適矣。惟孜與球，皆鄆之舊僚也，能以通方，佐成茂績，至今庸蜀，人多懷之。至於參佐計司，主領院務，統兩地之榷筦，專五銖之熔造，各從其請，以展良能。勉副已知，用光所舉。可依前件。
敕。前江陵縣令盧戡等。藩方之命采寮，雖得以上朝廷，亦擇其可者而授之。至於升副車，首賓席，自非賢才，孰充佳選。戡尚義有聞，積學多識，去於榮進，樂在閑放。以是為請，宜乎得人。由山立而下，或以吏能發為官業，或以詞藻蔚彼雋髦，各從所適之宜，以廣用人之路。銀章赤紱，耀彼華筵。可依前件。
朕以靈武重鎮，控制西戎。故選於和門，付以油節，思得幹用，以佐參畫。如聞齊之自得科名，留心政術。奉沙漠之使，佐榷筦之司。口不告勞，人稱奉職。某與思謙臨洎思退，皆鑽研文學，承襲軒裳，暢彼聲光，端其操履。是可以佐樽俎於台席，奉指教於才臣。而八達九衝，曉巡夜警，亦執金吾之重務也。鹹允章奏，無忝所從。可依前件。
敕。大廈將構，必藉良材；雲幕既開，是資髦士。況易水居常山之北，容川當桂嶺之南。惟是徐方，俱發為重寄。凡所選用，誠皆得人。爾等或以文學進身，或以簪纓襲慶，勉思公舉，無忝嘉招。至於佐戎幕而靜轅門，輯政刑而撫凋瘵，亦副車之任也。正郎命服，吾豈惜焉。可依前件。
敕。田密等並以才識，聞於所知，主帥上言，計司有請。各從所便，分以命之，仍假憲臣，式彰優寵。
敕。前綿州刺史王叔政等。罷專城之印，題別駕之榮，休摧虜之策，遷語掾之任，此朝廷所以舉才而振滯也。政緣吏升，珩以文進。分符得理人之術，佐賦有羨入之績。隨薦實來，有司上奏。爰因所舉，各類所能。厚祿高名，無忘效用。可依前件。
敕。前藍田令崔鬱、前登封令鄭倚、前陸渾令李元夔、前京兆尹戶曹李廡等。撫鰥恂，奉陵寢，本於廉白，藉彼恪勤。爰因參調之資，是奉選求之命。銓衡之下，雖欲掄材；資品之間，固難專授。勉膺獎任，無俾蔑聞。鬱可興元府南鄭縣令，倚可鳳翔府天興縣令，元夔可莊陵令，廡可高陵令。
敕。李瑤等。京縣理劇，綱曹糾違。書殿讎校之清閑，光祿膳饈之承副。從容於蓮峰之下，籌畫於雲幕之間。苟非才能，不預斯選。以瑤等或職任修舉，或文業優長。用是被之寵光，旌此休問，各從其適，無忝已知。可依前件。
敕。國之肆眚，必布霈澤，所以惠及於下也。爾元裕國之重臣，守我封部，能以惠化，富吾疲。其地分內外之任，盡勤勞之誠。皆以所能，舉其官業。是用因茲大慶，錫以崇階，各敬爾儀，無忝休命。可依前件。
敕。設堂陛所以辨等威，置階級所以彰貴賤。苟可授者，吾無愛焉。爾等或司我繁重，夙夜無違；或侍吾左右，勤勞不懈。而皆溫和植性，廉潔終身。方將委以腹心，豈止加於爵位。爾其率職以事上，用降以持滿，勿以貴而驕人，無以高而自忽。保茲貞吉，以永休光。可依前件。
敕。記曰：爵人於朝，與眾共之。蓋以階級既崇，寵榮斯異，疏封錫命，列土承家。爾等或才推粉澤，豈唯五字之工；或任重藩垣，自茂一方之績；或官居象月，或位應列星；或擁緹騎而分九衢，或奉瑤墀而總六尚。皆聿修官業，克紹家風。爰因慶澤之辰，更舉山河之誓。宜思帶礪，永保簪裾。可依前件。
敕。慶澤可以示恩榮，貴階可以顯勞績。至於敘進，則有彝章。況爾等鹹以儒業吏能，累更事任，久而益茂，誌且不渝。方承覆簣之勤，宜錫崇基之漸。封妻蔭子，斯足為榮。可依前件。
敕。上造出秦，中涓自漢，古所以敘武功，今所以寵文德。施恩布澤，今古同途。爾等皆道光儒業，任重藩維，才膺曆試之難，德茂歲寒之操。或卿曹副貳，多推幹用之方；或正殿讚陽，共許詳閑之美。況橋山奉職，鶴禁來儀。既讎事往之勞。亦舉優賢之典。河山在目，帶礪為期。克保初終，永光胄緒。可依前件。
敕。夫門交棨戟，身耀金紫，抱孫可蔭，顧室增封。自非峻級崇階，其何以致？爾等或以強學潤已，武略登壇；或望重瑣闈，輝華於粉署；或道光憲席，輔相於青宮；或以長才，累更事任；或以吏道，久領郡符。用則殊途，事皆一致。爰因慶澤，以布恩榮。勉思階級之高，無忽柔謙之誡。可依前件。
敕。惟善是求，有榮必報。命其開國，賜以崇階。轉遷於禁掖之間，優寵於樞機之地。我有承命，爾其敬之。具官某等，周旋左右，出入宮闈，盡誠敬於寸心，守貞廉於直道。皆能介然自處，蔚有休聞。念其歲月之勞，被以寵章之美。宜思奉國，永保宜家。可依前件。
敕。西川貴族，南國華容。代有功勳，門多閥閱。早以懿德，媲於元臣。既推內輔之才，頗蘊中閨之德。是宜疏封表貴，開國旌賢。蘭儀永配於金夫，蕙問更光於石窌。勉思健婦，以佐良人。可封涼國夫人。
敕。古者男子生，則射以桑弧蓬矢。蓋取欲使有事天地四方也。及長而貴，則光其六姻。況當高有親，堂室自立，不有嘉命，曷彰令儀。具官竇浣等母某氏等，或以衣冠胄允，或以勳績緒餘，皆知訓子之方，早識從夫之義。爰因濡澤，各俾增封，式示恩榮，用光閨閫。可依前件。
敕。權知京兆尹韋正貫。《詩》不云乎：「京邑翼翼，四方是則。」故趙張邊延，馳名兩漢而不疑，兼以儒學，取重當時。斯任也。吾豈易哉！爾敷用政術，列為殊科。再升文字之途，一舉雲霄之路。近者拔於郡府，以尹京師。有抑強扶弱之心，得通變適時之用。煦若春日，肅如秋霜。干將淬而投刃皆虛，騏驥馭而追風自遠。重以郊天盛禮，發號鴻恩。訖事而物力安舒，設禁而寇攘帖息。是用嘉乃成效，寵之正名；爾其奉上思盡，臨事思權。轄健吏而惠窮人，簡簿書而提綱目。處劇勿紊，居閑勿遺。俾椎剽絕跡於九衢，抱鼓息鳴於五夜。克揚顯績，用繼前修。可依前件。
