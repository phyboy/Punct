元輿，婺州東陽人。元和八年進士。大和時累官御史中丞兼刑部侍郎，以本官同平章事。與李訓謀誅宦官，事敗，為內兵所擒，族誅。
古人言花者，牡丹未嚐與焉。蓋遁於深山，自幽而芳，不為貴者所知，花則何遇焉。天後之鄉西河也，有眾香精舍，下有牡丹，其花特異。天後歎上苑之有闕，因命移植焉。由此京國牡丹，日月寢盛。今則自禁闥洎官署，外延士庶之家，濔漫如四瀆之流，不知其止息之地。每暮春之月，遨遊之士如狂焉，亦上國繁華之一事也。近代文士，為歌詩以詠其形容，未有能賦之者。餘獨賦之，以極其美。或曰：「子常以丈夫功業自許，今則肆情於一花，無乃猶有兒女之心乎？」餘應之曰：「吾子獨不見張荊州之為人乎？斯人信丈夫也，然吾觀其文集之首，有荔枝賦焉。荔枝信美矣，然亦不出一果耳，與牡丹何異哉？但問其所賦之旨何如，吾賦牡丹何傷焉！」或者不能對而退。餘遂賦以示之：
圓元瑞精，有星而景，有雲而卿。其光下垂，遇物流形。草木得之，發為紅英。英之甚紅，鍾乎牡丹。拔類邁倫，國香欺蘭。我研物情，次第而觀。暮春氣極，綠苞如珠。清露宵偃，韶光曉驅。動蕩支節，如解凝結。百脈融暢，氣不可遏。兀然盛怒，如將憤泄。淑色披開，照曜酷烈。美膚膩體，萬狀皆絕。赤者如日，白者如月。淡者如赭，殷者如血。向者如迎，背者如訣。坼者如語，含者如咽。俯者如愁，仰者如悅。嫋首如舞，側者如跌。亞者如醉，曲者如折。密者如織，疏者如缺。鮮者如濯，慘者如別。初朧朧而上下，次鮮鮮而重疊。錦衾相覆，繡帳連接。晴籠晝薰，宿露宵裛。或灼灼騰秀，或亭亭露奇。或颭然如招，或儼然如思。或帶風如吟，或泣露如悲。或垂然如縋，或爛然如披。或迎日擁砌，或照影臨池。或山雞已馴，或威鳳將飛。其態萬萬，胡可立辨。不窺天府，孰得而見。乍疑孫武，來此教戰。其戰謂何，搖搖纖柯。玉欄風滿，流霞成波。曆階重台，萬朵千窠。西子南威，洛神湘娥。或倚或扶，朱顏已酡。角炫紅釭，爭顰翠娥。灼灼夭夭，逶逶迤迤。漢宮三千，豔列星河。我見其少，孰雲其多。弄彩呈妍，壓景駢肩。席發銀燭，爐升縫煙。洞府真人，會於群仙。晶熒往來，金釭列餞。凝睇相看，曾不晤言。未及行雨，先驚旱蓮。公室侯家，列之如麻。咳唾萬金，買此繁華。遑恤終日，一言相誇。列幄庭中，步障開霞。曲廡重梁，鬆篁交加。如貯深閨，似隔窗紗。仿佛息媯，依稀館娃。我來睹之，如乘仙槎。脈脈不語，遲遲日斜。九衢遊人，駿馬香車。有酒如澠，萬坐笙歌。一醉是競，孰知其他。我案花品，此花第一。脫落群類，獨占春日。其大盈尺，其香滿室。葉如翠羽，擁抱比櫛。蕊如金屑，妝飾淑質。玫瑰羞死，芍藥自失。夭桃斂跡，穠李慚出。躑躅宵潰，木蘭潛逸。朱槿灰心，紫薇屈膝。皆讓其先，敢懷憤嫉。煥乎美乎，後土之產物也。使其花之如此而偉乎，何前代寂寞而不聞，今則昌然而大來。曷草木之命，亦有時而塞，亦有時而開。吾欲問汝，曷為而生哉？汝且不言，徒留玩以徘徊。
七月十八日，祀九宮貴神。臣次合監前件祭職，當檢察禮物，伏見祝版九片。臣伏讀既竟，竊見陛下親署禦名，及稱臣於九宮之神。臣伏以天子之尊，除祭天地宗廟之外，無合稱臣者。王者父天母地，兄日姊月。而貴神以九宮為目，是宜分方而守其位。臣數其名號，太一、天一、招搖、軒轅、鹹池、青龍、太陰、天符、攝提，此九神於天地猶子男也，於日月猶侯伯也。陛下尊為天子，豈可反臣於天之子男耶？臣竊以為過。縱陰陽者流言其合祀，則陛下當合稱皇帝遣某官致祭於九宮之神，不宜稱臣與名。臣實愚瞽，不知其可。伏緣行事在明日雞初鳴時，成命已行，臣不敢滯，伏乞聖慈異日降明詔，命禮官詳議，冀明萬乘之尊，無所虧降。悠久誤典，因此可正。
馬周、張嘉貞代人作奏，起逆旅卒為名臣。今臣備於朝，自陳文章，凡五晦朔不一報。竊自謂才不後周、嘉貞，而無因入，又不露所蘊，是終無振發時也。漢主父偃、徐樂、嚴安以布衣上書，朝奏暮召。而臣所上八萬言，其文鍛煉精粹，出入今古千百年，披剔剖抉，有可以輔教化者未始遺。拔犀之角，擢象之齒，豈主父等可比哉！盛時難逢，竊自愛惜。
草茅臣某昧死奏書皇帝陛下。聖德修三代之教盡善矣，唯貢士一門，闕然不修。臣竊以為有司過矣！
臣為童子時學讀書，見《禮》經有鄉舉裏選，必得其人而貢於上，上然後以弓旌束帛招之。臣年十五既通經，無何，心中有文竅開，則又學之。遍觀群籍，見古人有片善可稱，必聞於天子有司，天子有司亦修禮待之不苟。臣既學文於古聖人，言皆信之，謂肖質待問上國，必見上國禮。
無幾前年，臣年二十三，學文成立，為州縣察臣，臣得備下土貢士之數。到闕下月餘，待命有司，始見貢院懸板樣，立束縛檢約之目，勘磨狀書，劇責與吏胥等倫。臣幸狀書備，不被駁放，得引到尚書試。試之日，見八百人盡手攜脂燭水炭，洎朝晡餐器，或荷於肩，或提於席，為吏胥縱慢聲大呼其名氏，試者突入，棘圍重重，乃分坐廡下，寒餘雪飛，單席在地。嗚呼！唐虞辟門，三代貢士，未有此慢易者也。臣見今之天下貢士既如此，有司待之又如此，乃益大不信古聖人言。及睹今之甲賦律詩，皆是偷折經誥，侮聖人之言者，乃知非聖人之徒也。
臣伏見國朝開進士一門，苟有登升者，皆資之為宰相公侯卿大夫，則此門固不輕矣。凡將為公侯卿相者，非賢人君子不可。有司坐舉子於寒廡冷地，是比仆隸已下，非所以見徵賢之意也；施棘圍以截遮，是疑之以賊奸徒黨，非所以示忠直之節也；試甲賦律詩，是待之以雕蟲微藝，非所以觀人文化成之道也。有司之不知其為弊若此，臣恐賢人君子遠去，不肖汙辱，為陛下用，且指近陳之。今四方貢珠玉金銀，有司則以篋篚皮幣承之；貢賢才俊乂，有司以單席冷地承之，是彰陛下輕賢才而重金玉也。賢才恥之，臣亦恥之。
臣又見每歲禮部格下天下，未有不言察訪行實無頗邪，然後上貢，苟不如格，抵罪舉主。臣初見之，竊獨心賀，謂三代之風，必作於今日矣。及格既下，而法不下，是以歲有無藝朋黨，嘩然扇突不可絕，此又惡用格為，徒亂人耳。又於格中程之人數，每歲多者固不出三十，少或不滿二十，此又非天子納士之心也。何以言之？今日月出沒，皆為陛下。內地自漸海流沙朔南，周環綿億萬千里，其間異氣所鍾，生英豪俊彥固不少矣。若陛下明詔必以禮舉之，忽一歲之內，有百數元凱楊馬之才德者來之，則有司必曰：「吾格取二十」，而黜八十。是為求賢邪？遺賢邪，若有司以仆隸待之，忽一歲之內，負才德來者無十數輩，則有司必曰：「吾拔二十。」是繆收其半，徒足滿人數，是為取才邪，取合格邪？其不可先定人數，亦昭昭矣。
向之數事，臣久為陛下疾。有司不供職，使聖朝取士首科委就地矣。臣寒微若此，出言不足以定貢士之得失，然百慮之中，或幾一得之。臣竊欲陛下詔有司，按三代故事，明修格文，使天下入貢者，皆茂行實，不拘人數，其不茂行實，法與之隨，此為澄源。源既澄，則來者皆向方矣。俾有司加嚴禮待之，舉六義試之。試之時，免自擔荷，廊廡之下，特設茵榻，陳爐火脂燭，設朝晡飯饌。則前日之病，庶幾其有瘳矣。人人知天子重賢獎士之道，勝氣坌漫。如此，士之立身，無不由正以成之者。為士身正，則公卿正；公卿正，未有天下不治者；天下治，而陛下求不垂拱以高揖羲軒，不可得也。苟不如此，則士之求名，無不由邪以成者。為士名邪，未有公卿不邪者；公卿邪，未有天下而治者；天下不治，而陛下欲不役聖慮而憂黔首，不可得也。臣雖至愚，以此觀之，知貢士之道，所係尤重。是以願輸寫血誠，以正此門。
陛下無以臣跡在貢士中，疑臣自謂。臣雖不敏，竊窺太常一第，淡為難得。何以明之？若使臣為今日貢士之體，事便僻巧佞，馳騖關鍵，固非臣之所不能也，恥不為也。故互以頑才幹有司，得之固無忝，不得則納履而去，縱跡巢由，以樂陛下熙熙之化，何往而無泉石之快哉！伏惟陛下留神獨聽，天下之幸也。於臣何幸，死罪死罪！
昔歲吾行吳江上，得亭長所貽劍，心知其不莽鹵，匣藏愛重，未曾褻視。今年秋在秦，無何發開，見慘翳積蝕，僅成死鐵。意慚身將利器，而使其不光明之若此，常緘求淬磨之心於胸中。數月後，因過岐山下，得片石如綠水色，長不滿尺，闊厚半之，試以手磨，理甚膩，文甚密。吾意其異石，遂攜入城，問於切磋工。工以為可為砥，吾遂取劍發之。初數日，浮埃薄落，未見快意。意工者相紿，複就問之。工曰：「此石至細，故不能速利堅鐵，但積漸發之，未一月，當見真貌。」 歸如其言，果睹變化。蒼慘剝落，若青蛇退鱗，光勁一水，泳涵星鬥。持之切金錢三十枚，皆無聲而斷，愈始得之利數十百倍。吾因歎以為金剛首五材，及為工人鑄為器，複得首出利物，以剛質铓利。苟暫不砥礪，尚與鐵無以異，況質柔铓鈍，而又不能砥礪，當化為糞土耳，又安得與死鐵倫齒耶！以此益知人之生於代，苟不病盲聾瘖啞，則五常之性全，性全則豺狼燕雀亦雲異矣。而或公然忘棄礪名砥行之道，反用狂言放情為事，蒙蒙外埃，積成垢惡。日不覺寤，以至於戕正性，賊天理。生前為造化剩物，歿複與灰土俱委。此豈不為辜負日月之光景耶！
吾常睹汝輩趨向，爾誠全得天性者。況夙能承順嚴訓，皆解甘心服食古聖人道，知其必非雕缺道義，自埋於偷薄之倫者。然吾自千名在京城，兔魄已十九晦矣。知爾輩懼旨甘不繼，困於薪粟，日丐於他人之門。吾聞此，益悲此身使爾輩承順供養至此，亦益憂爾輩為窮窶而斯須忘其節，為苟得眩惑而容易徇於人，為投刺牽役而造次惰其業。日夜憶念，心力全耗。且欲書此為戒，又慮爾輩年未甚長成，不深諭解。今會鄂騎歸去，窴置石於書函中，乃筆用砥之功，以寓往意。欲爾輩定持剛質，晝夜淬礪，使塵埃不得間發而入。為吾守固窮之節，慎臨財之苟，積習肄之業，上不貽庭闈憂，次不貽手足病，下不貽心意愧。欲三者不貽，秪在爾砥之而已，不關他人。若砥之不已，則向之所謂切金涵星之用，又甚瑣屑，安足以諭之，然吾固欲爾輩常置砥於左右，造次顛沛，必於是思之，亦古人韋弦銘座之義也。因書為砥石命，以勖爾輩，兼刻辭於其側曰：
劍之鍔，砥之而光；人之名，砥之而揚。砥乎砥乎，為吾之師乎！仲兮季兮，無墜吾命乎！
今年子月月望，長安重雪終日，玉花攪空，舞下散地。予與友生喜之，因自所居南行，百許步登崇岡，上青龍寺門。門高出絕寰埃，宜寫目放抱。今之日盡得雪境。惟長安多高，我不與並。日既夕，為寺僧道深所留，遂引入堂中。初夜有皓影入室，室中人鹹謂雪光射來。複開門偶立，見沍雲駁盡，太虛真氣，如帳碧玉。有月一輪，其大如盤，色如銀，凝照東方，輾碧玉上征，不見轍跡。至乙夜，帖懸天心。予喜方雪而望舒複至，乃與友生出大門恣視。直前終南，開千疊屏風，張其一方，東原接去，與藍岩驪巒，群瓊含光，北朝天宮。宮中有崇闕洪觀，如甃珪疊璐，出空橫虛。此時定身周目，謂六合八極，作我虛室，峨峨帝城，白玉之京，覺我五藏出濯清光中。俗埃落地，塗然寒膠，瑩然鮮著，徹入骨肉，眾骸躍舉，若生羽翎，與神仙人遊雲天汗漫之上，衝然而不知其足猶蹋寺地，身猶求世名。二三子相視，亦不知向之從何而來，今之從何而遁。不諱言，不嘻聲，複根還始，認得真性。非天借靜象，安能輔吾浩然之氣若是邪？且冬之時凝沍有之矣，若求其上月下雪，中零清霜，如今夕或寡。某以其寡不易會，而三者俱白，故序之耳。
先王建太學法，以教國胄子，欲毆人歸義府也。故設官區掌，嚴大其事，明公侯卿大夫必由是而出。元輿既求售藝於闕下，謂今之太學，猶古之太學，將欲觀焉。以自為下士小儒，未嚐睹天子庠序，欲往時，先三日齋沐而後行。行及門下，脫蓋下車，循牆而趨。請於謁者曰：「吾欲觀禮於太學，將每事問之於子可乎？」謁者許諾，遂前導之。初過於朱門，門闔沉沉。問，曰：「此魯聖人之宮也。」遂拜之。次至於西，有高門，門中有廈屋。問之，曰：「此論堂也。」子愧非鴻學方論，不敢入。導者曰：「此無人，乃虛堂爾。」予惑之，遂入。見庭廣數畝，盡懇為圃矣。心益惑，複問導者曰：「此老圃所宅，子安得欺我耶？」導者曰： 「此積年無儒論，故庭化為廢地，久為官於此者圃之，非圃所宅也。」循廊升堂，堂中無機榻，有苔草沒地。予立其上，淒慘滿眼，大不稱向之意。複為導者引，又至一門。問之，曰：「此國子館也。」入其門，其庭其堂，如入論堂。俄又曆至三館門，問之，曰：「廣文也，大學也，四門也。」入其門，其庭其堂如國子，其生徒去聖人之奧，如堂館之蕪。
嗟乎！詩、書、禮、樂，國之洪源也。浚其源，天下可以光潤；窒其源，天下為之憔悴。故唐堯知其如此，亦先命廷臣典三禮，教胄乎，誕敷文德於天下，天下之屋皆可封。及夏殷時，其孟也則必能浚之，其季也則皆自窒之。自室之時，則天下之屋皆可誅。至周室有文、武、周公，勃焉而作，複唐虞之道，行五六百年而付仲尼。尼承之，孜孜日夜，席不暇暖，祖述之，憲章之，發揮於鄒魯，恢張於洙泗。上磨躪三光，下垂之無窮。其徒有入室者、升堂者、及門者，散滿天下。雖丁周季，而天下奸臣賊子猶解，曰：「周孔之教，不敢妄動。」以此則文之教，豈可須臾弛耶！至嬴政犯之，窒其源，源未絕而已自絕於天下矣。漢初才息幹戈，複浚其源，而伏生、公孫弘、倪寬、卜式之徒，並出維持戰爭之。漢二百年間，無所失墜，皆周公、仲尼之力也。國家用幹戈取天下，其道正於漢氏。及辟儒宮，立素王祠，設學官，命生徒，崇盛館宇，固亦不下漢氏。然自寇生幽陵，軍旅之事，始勝俎豆。故太學之道，不得不衰涼。
今皇帝傳大寶七祀，生獻吳濞蜀禪於邸廟，梟夏逆首，殛潞奸帥，拔魏世家，比用兩階之舞，可謂至矣。今溟澥無揚波，兵器可以蒙之虎皮矣，乃大修周公、仲尼之道之時也。而太學且猶衰涼之若此，豈非有司之不供職耶？群公卿士之不留意耶？不然，何使巍巍國庠，寂寞不聞回也賜也說繹道義之聲？雖館宇雲合，鞠為荒圃，可謂大國設虛以自欺也，愚甚不取。且懼周公、仲尼之道，沒墜於泉。遂記其所荒之大略，以諭有司。
高平公以今皇帝三年春出鎮鄂，實澤國，地連大別雲夢洞庭穆陵，控扼勝勢，號為東南巨鎮，與江陵會府不侔。來臨者苟能惠百姓，軍旅必谘怨；苟能富軍旅，百姓不堪命。二德既不易備，朝廷亦難其材。
自高平公為政，顓以誠信惠和撫下，軍旅受其撫，勇知方；百姓受其撫，恥且格。繇春到秋，政與稼且成。至明年，公知民心安，軍心雄，乃次視閭井，城隍有陋狹不快人心者皆開張。治本鄂城，置在島渚間，土勢大凹凸。凸者頗險，凹者瀦浸，不可久宅息，不可議制度。公命削凸堙凹，廓恢閭巷，修通衢，種嘉樹，南北繩直。拔瀦浸者升高明，湖澤瘴癘，勿藥有愈。郡城舊制，陋屋駢聯，自十二戟南直，土地隘塞，若人胸次不開。將佐序宇，次第甚牢落，州佐掾署亦牢落。公正立戟間，指吏徒拆去陋屋，南抵城墉下，南面北向立射侯軍容佐，西翼東向立牙門料將院，東翼西向立州佐六掾院。長廊聯軒，萬門呀呀。中央廣除得以講校戎律，班布等列，霜戟洞啟，公堂耽耽。每至朔望日，軍吏畢謁，威容大修，有以見堂堂儀觀，不可觸犯也。然後知皇唐諸侯王之為貴耶。鄂之軍實三萬，先時營宇皆曲陋低下，歲有墊溺，師徒患之。公心亦患之。引車出郡壘東門之外，良地伏在莽下，公自得心識，手開畫之，創新營凡一十五所，合三千間，瓦鱗鱗，簷盈盈，軒門對開，欲呀風雷，若有神物借助其功。觀人駭目，目不前見。居人廬舍先不如法者，皆自我如法，肯與瑣瑣胸臆，經營細碎，不副大君委重柄之意者齊肩乎！則知公之為政，不專於鄂，枝郡亦猶鄂。復明年，巡封略，問遐邇，一若門門有公。猶（疑）將校僚吏，卒伍元元，咸不勝公惠，熙熙相賀，自謂長庇公德宇下。道路合聲，王人中貴聞。政聲到闕下，天子聞。
至五年冬十二月，下詔徵公尹河南。河洛人賀聲動河洛，江漢人唁聲動江漢。天子又聞二地人賀唁聲，愈知公仁深。不三月，復遷公福上黨。上黨父老喜躍，攜壺漿簟食，逾太行迎。太行素險巇，鄂人聞上黨父老迎我公過太行去，若火入腸髒，相與自相尤曰：「我曹皆公庇蔭貽惠，父母生我，公實活我。今公去郡，恨無史氏記，不書我公德，不光照本邦，是我曹負公也，非公負我曹也。胡不率大宣聲音，詠思我遺愛，使隘衢陋巷，幾采教化者聞，必寓於風雅，立（疑）則天子史官得詳載史策。遺愛遺惠，豈謝古人耶！」是心愈見公德如卿雲景星，所出必為國瑞，所至必為人福，不顓在一方而已。
某聲名陋小，未縻人爵，不敢擅斷石，懼累公德。但直錄鄂人詠思之言，將上告天子史官，厭塞鄂人望。若河南遺愛，洛多君子，因以為民（疑）詳矣。上黨新政方大，未可測酌，非陋文褒述也。
四明山道士葉沈，囊出古畫，畫有桃源圖。圖上有溪，溪名武陵之源。按仙記，分靈洞三十六之一支。其水趣流，勢與江河同。有深而綠，淺而白，白者激石，綠者落鏡。溪南北有山，山如屏形，接連而去，峰豎不險，翠穠不浮。其夾岸有樹木千萬本，列立如揖，丹色鮮如霞，擢舉欲動，燦若舒顏。山鋪水底，草散茵毯。有鸞青其衿，有鶴丹其頂，有雞玉其羽，有狗金其色。毛傞傞亭亭間而立者十有八九。岸而北有曲深岩門，細露室宇，霞檻繚轉，雲磴五色，雪冰肌顏，服身衣裳皆負星月文章。岸而南有五人，服貌肖虹玉，左右有書童玉女，角發而侍立者十二。視其意況，皆逍遙飛動。若雲十許片，油焉而生，忽焉而往。其高處有壇，層級遝玉冰，壇麵俄起燼灶。灶口含火，上有雲氣，具備五色。中有溪艇泛上，一人雪華鬢眉，身著秦時衣服。手鼓短枻，意狀深遠。合而視之，大略山勢高，水容深，人貌魁奇，鶴情閑暇，煙嵐草木，如帶香氣。熟得詳玩，自覺骨戛清玉，如身入鏡中，不似在人寰間，眇然有高謝之誌從中來。坐少選，道士卷畫而藏之，若身形卻落塵土中。視向所張壁上，又疑有頑石化出，塞斷道路。某見畫物不甚寡，如此圖未嚐到眼，是知工之精而有如是者邪。葉君且自珍重，無路得請，遂染筆錄其名數，將所以備異日寫畫之不謬也。
剡淡上綿四五百裏，多古藤，株枿逼土。雖春入土脈，他植發活，獨古藤氣候不覺，絕盡生意。予以為本乎地者，春到必動，此藤亦本於地，方春且有死色，遂問溪上人。有道者言：溪中多紙工，刀斧斬伐無時，擘剝皮肌，以給其業。噫！藤雖植物者，溫而榮，寒而枯，養而生，殘而死，亦將似有命於天地間。今為紙工斬伐，不得發生，是天地氣力，為人中傷，致一物疵癘之若此。異日過數十百郡，洎東雒西雍，曆見言書文者，皆以剡紙相誇。乃寤曩見剡藤之死，職正由此，此過固不在紙工。且今九牧士人，自專言能見文章戶牖者，其數與麻竹相多。聽其語，其自重皆不啻掘驪龍珠。雖苟有曉寤者，其論甚寡。不勝眾者亦皆斂手無語，勝眾者果自謂天下之文章歸我，遂輕傲聖人道，使周南召南風骨折入於折揚皇荂中，言偃卜子夏文學陷入於淫靡放蕩中。比肩握管，動盈數千百人，數千百人下筆動數千萬言，不知其為謬誤，日日以縱，自然殘藤命易甚桑葉，波浪頹遝，未見其止。如此則綺文妄言輩，誰非書剡紙者耶！紙工嗜利，曉夜斬藤以鬻之，雖舉天下為剡溪，猶不足以給，況一剡溪者耶？以此恐後之日不複有藤生於剡矣。大抵人間費用，苟得著其理，則不枉之。道在則暴耗之過，莫由橫及於物。物之資人，亦有其時，時其斬伐，不為夭閼。予謂今之錯為文者，皆天閼剡溪藤之流也。藤生有涯而錯為文者無涯，無涯之損物，不直於剡藤而已。予所以取剡藤以寄其悲。
野禽獸可馴養而有裨於人者，吾得之於狸。狸之性憎鼠而喜愛。其體趫，其文斑，予愛其能息鼠竊，近乎正且勇。嚐觀虞人有生致者，因得請歸，致新昌裏客舍。
舍之初未為某居時，曾為富家廩，墉堵地麵，甚足鼠竊。穴之口光滑，日有鼠絡繹然。某既居，果遭其暴耗。常白日為群，雖敲拍叱嚇，略不畏忌。或蹔黽侻跧縮，須臾複來，日數十度。其穿巾孔箱之患，繼晷而有。晝或出遊，及歸，其什器服物，悉已破碎。若夜時，長留缸續晨，與役夫更吻驅嗬，甚擾神抱。有時或缸死睫交，黑暗中又遭其緣榻過麵，泊泊上下，則不可奈何。或知之，借櫝以收拾衣服，未頃則櫝又孔矣。予心深悶，當其意欲掘地誅翦，始二三十日間未果。頗患之，若抱癢疾。
自獲此狸，嚐闔關實竇，縱於室中。潛伺之，見軒首引鼻，似得鼠氣，則凝蹲不動。斯須，果有鼠數十輩接尾而出。狸忽躍起，豎瞳迸金，文毛磔班，張爪呀牙，劃泄怒聲。鼠黨帖伏不敢竄。狸遂搏擊，或目抉牙截，尾捎首擺，瞬視間群鼠肝腦塗地。迨夜，始背缸潛窺，室內灑然。予以是益寶狸矣，常自馴飼之。到今僅半年矣，狸不複殺鼠，鼠不複出穴，穴口有土蟲絲封閉欲合。向之韞櫝服物，皆縱橫拋擲，無所捐壞。
噫！微狸，鼠不獨耗吾物，亦將咬齧吾身矣。是以知吾得高枕坦臥，絕瘡痏之憂，皆斯狸之功異乎！鼠本統乎陰，蟲其用，合晝伏夕動，常怯怕人者也。向之暴耗，非有大膽壯力，能淩侮於人，以其人無禦之之術，故得恣橫若此。今人之家，苟無狸之用，則紅墉皓壁，固為鼠室宅矣，甘醲鮮肥，又資鼠口腹矣。雖乏人智，其奈之何。
嗚呼！覆幬之間，首圓足方，竊盜聖人之教，甚於鼠者有之矣。若時不容端人，則白日之下，故得騁於陰私。故桀朝鼠多而關龍逢斬，紂朝鼠多而王子比幹剖，魯國鼠多而仲尼去，楚國鼠多而屈原沈。以此推之，明小人道長，而不知用君子以正之，猶向之鼠竊，而不知用狸而止遏，縱其暴橫。則五行七躍，亦必反常於天矣。豈直流患於人間耶！某因養狸而得其道，故備錄始末，貯諸篋內，異日持諭於在位之端正君子。
寂寞間有至音注梧桐中。越客沈虯子，耳長木音，常斧樹之良孫，斫而琴之。予客越，見其方風釿取樸成，輒叫索清濁，應刃濁授，授成輪圓，濁沛雪落，清聲酬答。若寒玉透水，噴出瓏玲。及察投意之始，放心虛無間，猶掌握無毛倫。他人見樸在刃下，而沈氏成琴入眼中。不知釿之數到邪，琴之形化邪。兩肩聳張，若對古人，雙池呀開，若挹澄渟，絕刃四顧，得色上麵，旁視或懵其所以為。沈生乃弦素絲七條其上，備指一弄，五聲叢鳴。鳴中有靈峰橫空，鳴泉出雲，鳳龍騰淩，鶴哀烏啼，鬆吟風悲。子聆之，初聞聲入耳，覺毛骨聳擢；中見鏡在眼，覺精爽衝動；終然睹化源寥寥，貫到心靈。則百骸七竅，仙仙而忘，覺神立寥廓上，洞見天地初氣，駕肩太古，闊視區外。乃知不知音聲者，終身為朧朦。嘻！木才滿數尺，絲不盈十條，古聖人欲其中含天音，天之如此，直乃叩之以觀化本。且絲木俱無情物也，固不能自鳴。是使曆代知其必鳴之稀，以至爨入鼎下，枯折空山，而不聞者非一也。今人明明以聲耳，耳且惑，況槁木無朕，而責其必無惑邪。子於此見沈氏子之審音也，之運釿也，俱與神遇。懼異日斯琴流於人間，為他者亂類，則沈氏之道為委土矣。故誌之。
秦丞相斯變蒼頡籀文為玉箸篆，體尚太古，謂古若無人，當時議書者皆輸伏之，故拔乎能成一家法式。曆兩漢三國至隋氏，更八姓，無有出其右者。嗚呼！天意謂篆之道不可以終絕，故受之以趙郡李氏子陽冰。陽冰生皇唐開元天子時，不聞外獎，躬入篆室，獨能隔一千年而與秦斯相見，可謂能不孤天意矣！當時得議書者亦皆輸伏之。且謂之其格峻，其力猛，其功備，光大於秦斯有倍矣。此直見上天以字寶瑞吾唐矣。不然，何綿更姓氏而寂寞無人？
某道不工篆而識其點畫，常有意求秦丞相真跡。會秦丞相去久，聞其有八字刻在荊玉，有洪碑樹嶧山嶺。今荊璧為璽，飛上天矣，固不可得而見也。洪碑留在人間，往往有好事者躋巔得見。某亦常問得去嶧山道路，異日將裹足觀之。未去間行長安，會同裏客有得陽冰真跡遺在六幅素上者，遂請歸客堂張之。見蟲蝕鳥步痕跡，若屈鐵石陷入屋壁，霜晝照著，疑龍蛇駭解，鱗甲活動，皆欲飛去。齊目視之，分明睹文字之根，植吾堂中。然後知向之議者謂冰愈於斯，吾雖未登嶧山，觀此可以信其為深於篆者之言也。試以手拂拭，其煙顏塵容，侵暴日久，攝芻坼裂，玉箸欲折。予以褻慢讓其主，主曰：「此易致耳，豈當其如是愛邪？」子曰：「今世人所以重秦斯之跡，非能盡辨別之，以其秦古矣，斯邈矣。向使秦斯與子比肩，子能貴之乎？曩吾尚欲苦辛登嶧山之巔。縮在子掌握中，今且猶不為子貴，子不過生於唐，而得與冰同為唐人。吾知冰歿二三十年，其蹤跡流於人間固不甚少，得為子目數見，故易之。若此使冰生於秦時，子又安得使造次而見遺塵邪！是子賤自也。世人皆然。嗟籲！冰既即世，是字寶入地矣，後人思孜孜求之，今且遭不知者忽易。想生筆下日有新跡，固為門戶見睹之物矣。冰雖欲求沽售，不獨棄為糞土，必遭其詬怒也。」主聞之，其愧色見於顏眉間，欲卷而退。知其退也，必因循而不信，強止留之。引筆書其誌行下，以保明其為字寶也不謬。詞曰：
斯去千年，冰生唐時。冰複去矣，後來者誰。千年有人，誰能待之。後千年無人，篆止於斯。嗚呼主人！為吾寶之。
官寺有九，而鴻臚其一，取其實而往來也。臚者傳也。傳異方之賓禮儀與其言語也。寺也者，府署之別號也，古者開其府，署其官，將以禮待異域賓客之地。竺乾之教，蓋西土絕徼者也。自漢氏夢有人如金色之降，其流來東。吾之鴻臚待西賓一支，特異於三方，厥後斯來委於吾土。吾人仰之如神明焉，伏之如風草焉。
至有思覿厥貌，若盼然如見者，則取其書，按其雲雲之文，熔金琢玉，刻木扶土，運毫合色，而強擬其形容，構廈而貯之。猶波之委於瀆，瀆之注於溟，晝夜何曾知停息之時。其如是非官寺之一而能容焉。故釋寺之作由官也。其非九而能拘也，其制度非台門旅樹而能節也。故十族之鄉，百家之閭，必有浮圖，為其粉黛。國朝沿近古而有加焉，亦容雜夷而來者，有摩尼焉，大秦焉，襖神焉。合天下三夷寺，不足當吾釋寺一小邑之數也。其所以知西人之教，能蹴踏中土，而內視諸夷也。及其繁也，學徒如林，金貝如山。故文昌宮祠擘局而司之，東西都命貴人分衢而使之。商其略，猶天文隸於河漢，而莫之極也。非名無以別之，乃隨事而出焉。有見天地符祥而稱之者，取山川秀絕而號之者，語其額而名可知也。
重岩之作，蓋山川秀絕之地，統江夏之永興。寶應元年秋七月，自天有命，而升於文昌宮之春官，藉考其地，有重岩峽焉。故命寺乞此名。以大曆十三年，遷縣於長慶鄉，寺亦與遷。貞元八年，縣又遷之長樂深口，寺亦隨動。今之地，直縣之坎三百六十步。有邑人葉望者，心存於色人，不待布金而出其地以奉之。輪廣二百畝，右肘於熊耳，左腋於覆盆，連岡伏其背，深湖朝其向。擁抱之勝，盡在其土。有僧曰謙、曰諷，手開榛蕪，亶而立困，章遺其恨於後焉。長慶三年春三月，上座僧良鑒，沙門器有公識，為其徒所推，乃執柄結構，主廢興為已任。寺以利堅沙門與都維那道援誌力是俱，物無橫議，邑俗之倫，以貨來資者，如官司驅焉。至明年春三月，星一周而新功成。樹宇之為殿者其間五，扶土而為像者其形七。帳之飾寶者如殿間焉。乃鑿門而三，張翼而廊。殿陰有北方掛金革天神之官，東北有禪氏七代祖。沙門棲心之室也，凡二十四。曲突而能庖，築堂而會食。拓庭而寬，植木而陰。河山參差，金碧相錯。舍舟車而極其心相者，宜化成焉。
嗚呼！域外之教而入於域中，如此而大邪，人謂沙門之無才，吾不信也。良鑒既以力之辛勤而就，亦欲其事流之於異時，乃買武昌石，琢磨為碑，自永興錄其狀訴授於餘。因摭其狀而書之，複紀以銘。銘曰：
重岩重岩，無峽無友。釋宮斯闡，上矗星鬥。虹霓梁棟，日月戶牖。金相凝凝，煙水奔走。雷飆箭雨，溟濛不朽。磔然之石，附地之厚。刻其成功，垂耀於後。
常母之道，恩勝威。威不勝，而常子之性偏以驕，出由此也。偏氣襲正，正氣敗績，故往往恩過驕過，而閨門間有觸命抵教，磨去法用者相半。古孟氏母警戒若此，乃首以兼教軻，三變而至於道。去千年而陶之母亦以兼教侃，侃還至於道。慈容嚴嚴，離立相望，中央寂寥，希吾或稀。太歲在卯，子帆彭蠡，見謝靈運詩石壁。壁東南行百步許，有高墳嵯峨。墳前有碑，書跡照湖。小子蹶起，疾眩視之，則陶母之字存。及落帆上陸，修式恪禮。以為父母教子大倫，不逃義方。然父之教主於兼之，言恩威不偏勝偏失者，或骨髓間有秦吳之謬。故州籲石厚變為賊敵，非父子邪，且母之教偏在慈，夫以兼教猶有向者之謬，以偏教而無向者之謬或鮮矣。英英哲母，煦然化成。成之中而能毆其子，歸其有極，是以陶家肥而晉家亦肥。鴻聲芬馥，撲染他類，肯使專司晨索家之疵到吾聽乎。嗚呼！賢母之風，可以卓往赫來，為千萬年光。墳版不書，豈斯意邪？徘徊聳慕，龔成斯文。
詞曰：彭蠡之濱，峨峨高墳。有晉陶君，哲太夫人。前瞻千年，卜孟為鄰。後千萬年，卜誰為鄰。西江悠悠，東湖滔滔。彭蠡有竭，斯墳更高。
