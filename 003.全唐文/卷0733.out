三年冬，端符於三原令座中揖其群官，有客曰某丞李，謂端符曰：「是衛公之胄也。」其家傳賜書與他服器十餘物者。訖宴，端符即丞居為客謁。
丞延入就列，端符因跪請曰：「籍君僕射公之嗣，固願見僕射公之烈之多。其事辭雖史記或闕，略具天下耳舌矣。聞君世傳文帝詔與公服物者，願得以觀。」丞慘慘曰：「諾。」即其家傴僂躍步，奉賜書一亟他物一器出。發視，有玉帶一，首末為玉十有三，方者七，挫兩隅者六。每綴環焉，為附而固者以金。丞曰：「傳云環者，列佩用也。玉之粹者若含怡然，澤者若渙釋然。公擒蕭銑時，高祖所賜于闐獻三帶，其一也。」素錦袍一，其襟袂促小，裁制絕巧密，光爛爛如波，旁出紫文。綾襖一，促制小袖如袍，其為文林樹於上，其下有馳馬射者，又雜為狻猊虎貙橐駝者。靴袴一，往來為鉤屬鎖劍文，疑非華人所為也，自始傳於今，莫能名其物。象笏一，差狹，不類今笏者。佩筆一，奇木為管韜，刻飾以金，別為金環以限難其間韜者。火鏡二。大觿一。小觿一。笇囊二。椰杯一。蓋常佩於玉帶環者十三物，已亡其五，其存者八。文帝為兒時，與公子某年上下，文帝命居宮中，侍吾兒戲，即賜以皇子服物。黃綾袍，緋綾裙，皆為龍鸞文，素錦襖，綷五彩為花若鳥者。素錦半袖，小笏，皆致巧功良，今工之為不能也。文帝賜書二十通，多言征討事，厚勞苦，信必威賞而已，其「兵事節度皆付公，吾不從中理也」。既公疾，親詔者數四。其一曰：「有晝夜視公病中老嫗，令一人來，吾欲熟知公起居狀。」丞曰：「權文公視此詔，常泣曰：君臣之際，乃如是耶！」
端符既畢觀，中若有物擊惻其心者。於玉帶，見遠方致物，而上不專有，以賜有功也。於文錦眾物，見其時之工，誌功不誌靡也。於賜公子以皇子衣服，見視臣如友而猶兒也。於詔征討，見擇將材付將職也。上嘗不曲制其事，旁他可動哉！於問公疾，見上答憫公，如家人之視子姓也。公之勞烈如是其大，固有以感之，獨推期運，吾不信也。丞曰：「子觀吾故物，異他人之觀，一似動色隱心者。於霜露變時，每閱省是物。人雅謂子工文辭，幸為記。」吾得觀，以慰吾慕思也，故曰記衛公故物。
窮者宜以樂乎？果宜有以樂也。窮者宜有以懼乎？果宜有以懼也。樂者何？樂吾之窮，非吾之修也；樂吾之不苟就偷取也；樂吾寢道之安，腹義之飽，而不更富貴也；樂吾之自反而縮，偃偃而居，蕩蕩而行也；樂吾之善擇善蹈，而無所移流也。樂舉如是也，樂可涯乎哉！故曰：「窮者果宜有以樂也。」懼者何？懼吾之窮，時不能也；懼吾之道，終不能施設也；懼利澤不下於人也；懼吾之榮名淑譽，不冒聞於天，上以為父母寵大；懼吾之無以與親戚為厚也；懼吾之無以與鄉黨賢友俱有之也。懼舉如是也，懼可弭乎哉！故曰：「窮者果宜有以懼也。」
達者宜有以樂乎？果宜有以樂也。達者宜有以懼乎？果宜有以懼也。樂者何？樂吾之達，上不欺乎君，下不愧乎人；樂吾之乘良食腴，有以得之也；樂吾能蹈古之達者之道，以匡戴於上也；樂吾之進而能思，有心為報也；樂吾之穀祿豐多，而不能為積藏，有以與戚愛為厚也；樂吾之不大其家，而養來天下賢士，可以繼續吾祖道也；樂吾之奉養祠祀，率父母所教育，而居有之，以為潔甘薌馨也；樂吾之功利流布於人，而國人指名，以榮父母之善教誨也；樂上有以倚也；樂下有以仰也；樂似先古之為令子孫也；樂垂後世為賢祖考也；樂古之人非無吾道，而有合不合，吾適有之而有合之。樂舉如是也，樂可涯乎哉！故曰：「達者宜有以樂也。」 懼者何？懼吾之所以達，無由折便邪以得之乎；懼吾雌顏飴辭態媚嬖禦以得之乎；懼吾飛聲竄跡，盜取眾好以得之乎；懼吾之得位，無急夷而讓病乎；懼吾無嗜豐盈而迷位如郵乎；懼吾不恤居職而早計後來乎；懼吾無激詭譎詐以取譽乎；懼吾無攜實傳藝為雀集狙黠乎。懼舉如是也，懼可忘乎哉！故曰：「達者宜有以懼也。」
窮者宜有其所以樂，無其所以懼，古之人有之，顏子是也。凡所以病疾於道擇去之鮮矣，而又得聖人為之依，旦夜熟複所理以為樂。所謂懼者，獨不得功利下於人耳，辱有所歸也，歸乎有國有人者也。與吾之俱生之人無達也，懼於我何哉！達者宜有其所以樂，無其所以懼，古之人有之，周公是也。以家為周，抱負稚主，以究成天下矣。凡所以養天下者，宜舉置之以為樂，而一無所以懼。代之希顏子而道周公者，有其所以有，無其所以無哉。苟不至焉，宜兩有所戒。作《兩戒》。
所謂榮與辱者，賢不肖之辨也。朝暮之所存也，君子、小人所以異道而殊名也。君子無榮辱，小人有辱而無榮。
誌意修，術業明，德行備飾，是榮之自內者也。由之而爵列尊，穀祿厚，無擇而不宜，是榮之自外者也。君子有諸內而外者至焉。猶是藝之耨之鎛之，水澤以時，而苗之猥大者也。而世謂之榮，是果不足為君子榮也。以至貴於天下立國家，偃然若固有之者，彼修之非一日也，得之誠有術也，吾所以待之無愧也，又何榮乎哉？阨窮詈侮，暴怒橫逆，以至於擊悴逐磔，世所謂之辱者，是又果不足為君子辱也。問其逢何物也，其遭何時也。吾之所以不容，用吾之所修，可於堯、禹、孔子，百不可於斯時也。吾又何辱乎哉？君子無榮，非不榮也。所以為榮者，出於吾道耳，異乎世之所謂幸而榮者也。謂種而收者幸，可乎？君子無辱，非不辱也。吾之道大，彼不足用，吾之說粹，彼不足聞。辱誠有所在也，猶河海之不可內於坳涔也，是豈河海辱哉？故曰：君子無榮辱。
由是為說也，小人有辱無榮。曲哆險詭，突誕嫉賊，是辱自內者也。由之而得刑殺流放，是亦有諸內而外者至焉。是猶薉蕪之鬱澀之而蓬亂疽結也。謂飯茹死者不幸，可乎？幸而售奸容邪，盜有位勢，則當時之賢者，陰指而默笑之，憤之甚者，筆之於書，以示戒於後。視其所處，如鼠之肥肆於廩也，豕之腯澤於欄也。其榮乎哉？故曰小人有辱無榮也。小人之有辱無榮，內外備至，而不容說焉。
然則就是說，吾又有明焉。君子非有榮者，有仁義之榮，而無勢任之榮也。在吾之修者堯、禹、孔子，吾將坦蕩蕩而君師之。立其朝，躋其堂，恬而有之，流千萬世，鼻口吾芳醲，故曰有仁義之榮也。若勢與任，吾又惡取哉！得之吾不屑也，流千萬世不遂者，稱道而自信焉。惡在乎得與否也？故曰：無勢任之榮也。若小人則無適而不辱也。學者述道，行吾說而審取焉。君子、小人分矣。
孺子道成人之言，父母必憐誇焉。非直父母也，鄉人亦異而指之矣。是何也？非所以期孺子也。待以孺子而言成人也，則父母憐之，如鄉人指異。即有魁然成人而事孺子，是何人哉！其所以待之視之，用何心也。移是而言，小人不能為君子固也。陷乎罪誅，非暴逆狠戾，而窘於咽喉之空，尺寸之膚，受之不仁，仁人不憫憐之也。今有一鄉之吏，遇孺子把弄土塗，折挽草木，則嗬而批之曰：「何爾也！」成人者有妄毀淫取，顧不敢動睫而過之，是誠不了一鄉矣。吾欲世之大人，無獨見鄉吏之不了一鄉，而不自見所不理；無喝怒於孺子之為，而恬視魁然成人，挽折大草，淫取大物者。本其所以待之之心，從而校之，天下幾蘇息。
今有人負病於此，則其親戚者憂之。聞善醫，則不遠燕、越而求之，欲其病之速瘳，若噓毛掇葉之易。是直智無所施耳。然則憂者雖甚，不能為也，善為者又非所憂也。不憂非薄人也，非其他耳，彼誠善醫也。安得人人而憂之，必居其地而恥不能，則將悉其技而為之，與憂者之心不異。故病甚憂戚之，得善為之醫，則幾乎平理矣。不得善醫者，百十旦夜坐環之，而藥謀無所曉，其去死喪幾何？故曰憂不能為，技不習也；為者不必憂，非其地也。必得善為之者，處憂之之地，然後知病之間也不日矣。昔之為天下國家而病者，豈無善之者耶？不得處憂之之地耳。漆室女誠憂矣，不能為魯也；鴟夷子嚐工為越矣，陶朱公則視猶涉者之視車。使嚐得善為天下國家者，處憂之之地，何敗亡之有！
紹復，左僕射於陵子。擢進士第，登宏詞科，終中書舍人。
敕。百事根本，在文昌官。綱轄不修，則庶人墮矣。是以選擢之際，常難其人。不有精才，孰膺茲任。江南西道都團練使觀察處置等使檢校右散騎常侍周敬複，以精遠之詞，早登科籍；以深奧之學，遂列顯名。振風績於南宮，奮華輝於翰苑。聲猷實著，名以事高。厥德允修，在公不倦。俾讚丞於都座，庶警策於周行。振舉朝倫，有望於爾。可尚書右丞。
筆之健者，用有所長。惟茲載事，或表含章。雖發跡於眾毫，誠難穎脫；苟容身於一管，豈是鋒铓。進必願言，退惟處默。隨所動以授彩，寓孤貞而保直。修辭立句，曾無點畫之虧；遊藝依仁，空負詩書之力。恐無成之見擲，常自束以研精。擇才而丹青不間，應用而工拙偕行。所以盡心於學者，嚐巧於人情。惟首出筒中，長慶挫銳；及文成紙上，或冀知名。以其提挈不難，發揮有自。縱八體之俱寫，亦一毫而不墜。何當入夢，終期暗以相親；儻用臨池，詎欲辭於曆試。今也文章具舉，翰墨皆陳。秋毫似削，寶匣以新。但使元禮之門，不將點額；則知子張之手，永用書紳。夫如是，則止有所，托有因。然後錄名之際，希數字於依仁。
漢興五葉，帝曰孝武。氣蓋群方，威加醜虜。謂八有可以臣服，四夷可以力取。所以發王者之師於中原，登單于之臺於北土。乃徵騎卒，爰整虎貔。將馳大駕，用建靈旗。電耀星奔，忽東西而沸渭；蚪騰龍騁，紛左右以葳蕤。出乎關山之外，乘乎肅殺之時。始也曆涿郡之墟，涉西河之水。踐匈奴之絕域，蹂長城之故壘。洪塵坌乎三邊，白刃森乎萬里。追風躡影之騎，蔚以先登；執弓挾矢之徒，紛然四起。帝於是奮師旅，縱窺臨。雲浮層構，霜激雄心。鼙鼓之聲，自陰山而雷動；旌旗之色，從大漠以煙深。故得遠瞰龍城，旁分馬邑。俯雲路以周覽，窮地形之可襲。悠悠四塞，辨古戌之微茫；一一遼天，見征鴻之出入。既而虜不敢犯，兵亦言旋。將雪恥於平城之下，冀歸功於高廟之前。殊不知天下一家，不必耀威靈於億兆；域中無事，何煩誇被練之三千。況彼讋群胡，恣專殺。且非示一人之恩信，亦何以制九夷之桀黠。徒使五原之下，感戎馬之蕭蕭；四海之中，識兵車之軋軋。未若我國家無私為用，不戰為名。外設受降之壘，內懸進善之旌。俾四方之通泰，致九有之文明。豈徒與西戎北狄，較戰而論兵。
天寶至尊，物難致味。所以郊祀之展禮惟重，犧牲之用犢有為。故能昭德馨，導生氣。葉上帝精明之感，必因誠以告虔；示下土恭謹之心，有以小而為貴。由是選才斯始，稟命有歸。固資於至敬之薦，不在乎充身之肥。盡黑黃蒼赤之形，舉書其數；用齒角皮毛之狀，具體而微。苟山川之不舍，曷天地以相違。當其大禮既陳，泰壇斯踐。形殊歸獸，角若獨繭。羈縻忽至，初無悚於肇牽；觳觳方來，終有悲於餘喘。肅然之內，蠢爾如生。委質未分於天理，亡軀終狥於物情。足以上祇明命，下達精誠。乾乾之意不虧，因必之於心敬；戢戢之儀斯異，亦何假於楅衡。可以薦明時，可以撰吉日。天子以之合禮而具備，有司用此陳儀而罔失。殺身之際，雖有補於馨香；登俎之時，固無慚於榛栗。斯可以見至德在斯，入用惟時。實禮之大者，在信以成之。介葛雖聞於早辨，莊周誠得而興悲。是故聖人制禮作樂，必資後學。分隆殺於輕重之心，辨等儀於長短之角。彼賓客者滿尺，宗廟者盈握。曾何足以表於齋莊，固未可以彰其忠愨。方今四海既定，小信鹹孚。郊天祀地之祀將展，博碩肥腯之用奚無。所以下臣稽首而歌曰：惟吾君之德也，與天地之巍乎。
人無善惡，利乃交爭。故懲忿者無如於立義，感物者必在於推誠。所以庾氏子能捐片璧，遂息兩情。誠聖人之閫域，見智士之縱橫。當其愛惡所逼，長短相賊。意各是非，事難姑息。乃曰碎我此寶，成君之德。苟有易心，固無難色，傍窺利害，遂生一決之心；下視錐刀，不顧千金之直。於是置諸厚地，投此攻堅。隨形騞若，應手琤然。萬點星分，善價之心俱死；二疑冰釋，力爭之意都捐。斯乃大讓所加，連城非寶。棄此十德，欲求諸道。不然，安得勵不貪之誌，在彼斯須；堅必斷之謀，於予懷抱。卓哉奇士，克已喻人。解紛以道，出義於身。故得割所愛，成乃仁。不以利為用，而以德為鄰。況乎雪彩飛揚，霜華奔迸。折裂無幾，堅貞失性。如散天之氣，忽若斷虹；碎含璧之圓，皆如破鏡。此既棄寶，彼焉息競。則當路者誠可以稽疑，立教者固宜於希聖。彼機忘於絕弦，難解於弄丸。亞父碎鬥而增恚，海客鍛珠而成難。徒生一理，未息兩端。曷若格物於恥，勸人為美。究其道不徒然，想其心非率爾。誠哉莊生之說，吾固知其有以。
試一望兮，雲晚而山晴。白日欲沒兮，紅霞始生。含江天之霽潤，籠煙景之虛明。發光華而不定，若組織之相成。陽文陰漫，乍合乍散。離披晃朗，錯雜陵亂。麗雲日之幾重，鋪綺繡之千段。翻光倒景，擢菡萏於湖中；舒豔騰輝，攢螮蝀於天畔。照萬象於晴初，散寥天於日餘。吐丹氣於青嶂，為金光於碧虛。越女浣紗，恥鮮明之莫及；巴姬濯錦，慚光彩之不如。攢紅散紫，參差邐迤。狀群飛之鸞鳳，類叢生之花蘤。始一變而舒霞，終一變而成綺。當是時也，則有才子去國，遊人別家。泛濫秋景，徘徊霽華。惜賞心之日暮，悵遊自於天涯。積九秋之懷抱，對茲夕之煙霞。仰丹霄之愁斷，想赤水之路賒。能不沉吟徙倚，臥坐興嗟。況複雲景回午，蒼涼愁暮。思攄懷以振藻，返疑憂而失趣。空吟謝客之詩，遐思公孫之賦。
三陽布，萬物新。攝提建月，勾芒禦辰。惟東風之解凍，明下土而知春。於是嗣木德，遊水濱。坼涸沍，開濟淪。始自震而發跡，終習坎而成仁。原夫其始也，出大塊，乘新律。度晴川，經暖日。積習習之淑氣，散峨峨之素質。順流而委，想銀河之漸傾；逐吹以分，訝瑤池之漸失。飄然既至，颯爾攸興。潛融積溜，暗斷輕冰。自太簇之氣生，功因入律；悅中流而瓦解，聲若裂繒。不疾不徐，如考如擊。動輕澌於皎潔，上遊鱗於磧礫。未分蘋末，疑馮夷之剖蚌胎；稍辨波心，若荊山之流玉液。意同攻陷，勢若刳剔。何虎嘯之威方微，信狐疑之心已釋。羊角既止，蟬翼潛銷。表一歲發生之候，當三春啟蟄之朝。鼓怒斯至，徘徊遽飄。拂圓折之時，初疑破鏡；迸亂流之處，盡若回潮。斯以見寒暑不愆，推遷屢急。何一氣之自噫，信百川而皆及。導仁為煦，決滯之義則深；以德而和，陷堅之功斯立。當其晴流漸泮，麗景初馳。飄忽既及，凝滯無遺。狀曉河雲卷之初，忽其明矣；若太素氣分之際，難可辨之。是知天地既春；欣榮者眾。將以遂於群性，不獨釋於積凍。然後驅飛廉，命羲仲。俾風日之可遊，冀臨川而必中。
石雖至大兮，水亦能受。以水浮石兮，其功難就。何異術之得中，忽成橋於海右。是必窮怪力，極宇宙。將觀光於暘穀，亦誇功於周舊。在昔嬴氏，八表初吞。言巡日域，遂瞰海門。感召初牽，以表回山之力；崚嶒斯至，皆呈見血之痕。誠陰陽之不測，與天地而長存。當其大駕臨流，群官列位。皇威赫其斯震，巨石屹以前至。豈惟韞玉，皆符投水之姿；不俟造舟，自葉濟川之利。所以驅汗漫，走嶙峋，架巨壑，越通津。始峨峨而驟轉，忽蕩蕩而惟新。嶽立星馳，異成名於隕宋；神扶鬼助，若受命於強秦。故得勢壓長源，影分高浪；似迫官刑之急，如構淩波之壯。萬靈卻走，藹朝景以先驅；五色爭臨，杳如虹之可望。硉矹初定，崢嶸不讓。烏鵲未足以比倫，黿鼉故難其想尚。萬變千化，杳杳茫茫。將持峻極，以配靈長。投跡皆因於水府，推功可謝於媧皇。嗟乎！代異人殊，山空地寂。邈矣前事，依然故跡。對江海之上，終感逝川；在陵穀之中，徒為怪石。則知帝王之道，貴乎居深；日月之異，難可窺臨。馳騁固傷於至德，亂神終歎於非今。
地控強秦，路惟分陝。有太華之作固，若崇墉之生險。絕壑中抱，重巒外掩。倚雲漢而匝野屏開，跨金方而當空黛染。千尋壁立，萬雉雲屯。龍盤日月，虎視乾坤。大河自北而東，呀為濬洫；穹穀從中而斷，豁若重門。誠百二之光宅，見九五之天尊。偉夫襟帶皇都，咽喉上國。磅礴乎崤函之外，隱軫乎豐鎬之側。所以羅群象，吞八極。展萬祀而成在眾心，冠三秦而位居一德。況乎天地初霽，雲霞四披。紅塵滅影，碧落標奇。宿霧市之氣，尚凝煙闕；聳蓮峰之色，不讓文陴。顧萬夫之莫向，信六國而奚為。岌岌神才，言言天設。連岸抱九州之路，壯氣折諸侯之節。蕭蕭歸馬，想飲窟之初還；隱隱輕雷，訝鳴鼓之不歇。天包地束，鳥過雲輕。萬仞垂峭，千峰入冥。仿佛虹，盡識旌旗之色；依稀星月，皆分弧矢之形。疑其發跡混茫，孕茲重阻。假巨靈拔山之力，衛王者登龍之所。不然，安得不費一錢，不勤一旅，削成而千里共峻，作鎮而一人可禦。是宜堯為君而舜為臣，道為主而德為鄰。與天地之人共守，使海內之士鹹賓。夫如是，則東夷之與北狄，雖欲窺而何因也。
從諫，澤潞節度使悟子。悟卒，從諫主留後。寶曆中為昭義節度使。太和初進司空，封沛國公。七年加同中書門下平章事。進檢校司徒兼太子太師。會昌三年卒，年四十一。贈太傅。
臣聞造偽以亂真者，匹夫知之尚不可，況天下皆知乎？執疏以為親者，在匹夫之家尚不可，況處大國之朝乎？臣受國恩深，奉公心切，知有此色，安敢不言？伏惟皇帝陛下仁及萬方，孝敦九族，而推心無黨，惟理是求。微臣所以不避直言，切論深事。伏見金吾將軍蕭本，稱是太後親弟，受此官榮。今喧然國都，殆聞藩府，自上及下，異口同音，皆言蕭宏是真，蕭本是偽。臣傍聽眾論，遍察群情，鹹思發明，以正名分。今年二月，其蕭宏投臣當道，求臣上聞。自言比者福建觀察使唐扶及監軍劉行立具審根源，已曾論奏。其時屬蕭本得為外戚，來自左軍。台司既不敢研窮聖意，遂勒還鄉裏。自茲議論，轉益沸騰。臣亦令潛問左軍，榷論大體，而士良推至公之道，發不黨之言。蓋蕭本自度孤危，妄有憑恃。伏以名居國舅，位列朝班，而真偽不分，中外所恥。切慮皇太後受此罔惑，已有恩情。若含垢於一時，終取笑於千古。伏乞追蕭宏赴闕，與蕭本對推，細詰根源，必辨真偽。
涯等儒生，荷國榮寵，鹹欲保身全族，安肯構逆？訓等實欲討除內臣，兩中尉自為救死之謀，遂至相殺，誣以反逆，誠恐非辜。設若宰相實有異圖，當委之有司，正其典刑。豈有內臣擅領甲兵，恣行剽劫，延及士庶，橫被殺傷，流血千門，僵屍萬計，搜羅枝蔓，中外恫疑。臣欲身詣闕庭，麵陳臧否，恐並陷孥戮，事亦無成。謹當修飭封疆，訓練士卒。內為陛下心腹，外為陛下藩垣。如奸臣難制，誓以死清君側。
昔王者以濟眾為先，念舟航之未具長川。謂運斤之人，必能造物；選合抱之木，遂使攻堅。既而削彼鱗皴，定茲繩墨。短長大小，任規模之巧心；高下重輕，稱波瀾之巨力。原夫造其舟而利其用，亦由求其理而安其國。剞劂斯休，舳艫已流。小周穆黿鼉之駕，契高宗舟楫之求。德合《國風》，暗動揚帆之勢；人歌《帝力》，爰成鼓枻之謳。濟物不得無其舟，行化不得無其相。運智既由乎明主，操舟亦因乎哲匠。器無不具，實均大造之功；道無不通，宛葉蒼生之望。必也主意渺瀰，用汝猶疑。不顧斧斤之妙，不求擁腫之資。則思涉之人，恨無航而空歎；未濟之士，欲行水而何期。且刻之求劍者其意細微，用之稱象者誠非大計。曷若濟巨川而是念，命良工而立制。欲使蠻夷之類，慕化而有路斯來；商賈之徒，通貨而乘流遠逝。利涉之道彌彰，拯溺之功潛契。以此利物，何物不利；以此濟人，何人不濟。由是皇恩遠被，鴻化旁流。潛通四海之路，皆因一葉之舟。用之則行，豈隨波而上下；利有攸往，當與道而沉浮。今我後契道臨人，端默求理。思通大水，濟川之具雖多；樂得長材，刳木之心未已。則知從古之君，為舟於水。若葦杭於河廣之內，似芥葉於坳堂之裏。方之於今，未足喻其大而擬其美。
不約字還樸，長慶三年進士。李固言在成都，辟為幕官。加檢校侍郎。
胡越異方兮言語不通，邂逅相遇兮扁舟之中。訝形殊而類別，偶溯浪而乘風。邈矣兩鄉，懷土之情則異；飄然一葉，濟川之計斯同。始也各自天涯，俱來波際。指遙程於空闊，紛遠思而容裔。南冠朔服，俄泛泛以相親；孤棹片帆，杳悠悠而未濟。安危目擊，休戚心期。當波瀾之起處，是肝膽之呈時。水害若防，不獨文身之俗；風高儻便，豈惟嘶馬之思。去乃夷猶，來何處所。不遠南北，宛為儔侶。投足而乍憐遙集，共軫風濤；思鄉而何暇哀吟，且虞悠阻。跡也既狎，心焉匪寧。搖煙蕩水，泛梗飄萍。在浩渺之難測，況洄之不停。容與安流，每欣欣而會意；縱橫駭浪，鹹惴惴以忘形。蓋以風水多虞，因依不間。來非類聚，雖慚泛洛之仙；情匪貌親，誠無敵國之患。殊方何遠，合誌何深。因托質於刳木，遂忘言於斷金。向若不同其利，無得而尋；長嗟綿邈，莫嗣徽音。則朔野慕射雕之悍，炎洲樂拾翠之心。複安得同其憂患而計其浮沉哉！於是察其事，嘉其意。諒極暌而乃合，非棄同而即異。永懷共濟之誠，信無往而不利。
簡求字子臧，宣武軍節度使宏正子。長慶元年進士。大中時拜涇原渭武節度使檢校左散騎常侍上柱國范陽縣男。徙義武，又徙鳳翔河東。咸通初以太子少師致仕。五年卒，年七十六，贈尚書左僕射。
會昌壬戌歲，簡求既撰大師碑銘。是月藏真身於法堂之西南隅。琬玉將刻，遭值難事。塔石圯坼，福地洿瀦。今天子紹開洪基，保定景福。以為生靈遷善，本乎化導之功；帝道無為，雅契空寂之理。申明像教，以福群生。遂班示縣道，崇煥寺宇。餘時分符吳郡，昕公實來。因以奉錢，即其故處，言興版築，肇畫規模。而檀施景隨，嚐功百態，楚材山委，郢匠星馳。俄而詔自九天，慶傳百郡，委廉使裁創新規，金容玉毫，華藏寶刹，凝輝呈瑞，雲矗山橫，長廊四周，繚垣千步。巍巍巨塔，揭乎其中，周環重軒，金碧盡飾。非神功法力曷以臻於此邪？於維大師，兼視報化，傳燈演法，垂七十年。拔出於苦途者，何啻萬人；迎意而有得者，亦雲數輩。物飽慈誘，人懷永思。雖法身不隔於存沒，而遺跡願留於景像。昕公五行潛秀，六度圓成。啟有為而悟無為，來無從而去無至。智機元應，心匠不疲。茲寺也，辟一乘之妙門，為多士之福地。感通宸聽，爰錫寶題。猗歟韙哉，莫大之功也。
粵若大師示滅之四月，院主僧法昕萃諸門人，授簡於簡求曰：「若之師深索禪悅，為本宗之門人。前時來謁我師，一言有得。今將以是月十七日，謹護法器，藏於靈龕。紀徽烈於樂石者，非子而誰歟？」簡求於義諦無文字之解，辭不得已，乃粗舉其要以備用焉。
師諱齊安，知者謂帝係之英，高門之出。先人因難播越，故師生於海汀郡焉。深避世榮，終秘族氏。尊其雅尚，故亦不書。在胎而夢日兆祥，既孕而神光下燭。數歲，有異僧款門召見，摩其頂曰：「鳳穴振儀，龍宮藏寶。紹隆之業，其在斯乎！」及丱，亟請出家，父母嗬止之。師曰：「祿利之養，止於親爾；冥報之利，不其遠耶！珪組之榮，止於家爾，濟拔之利，不其廣耶！」父母感悅而順聽，遂依於本郡雲宗禪師。雖勤勞謙默，和光同塵，而螢月殊輝，雞鶴異態矣。當年受具，乃詣南嶽知嚴律師。外檢律議，內照實相，非修非證，雅會真詮。後聞南康之龔工山大寂大師，隨化度人，慈緣幽感。裹足振錫，不日而至。本師奇而悅之，乃以辨惠暢其指歸，俾於刹那而登妙覺。及大寂蛻去，盡力送終。後遊他方，爰宏般若。且曰：「胎卵濕化，無非佛種。行住坐臥，皆是道場。方便隨迎，各安性類。妙心法眼，其有限乎！」
元和末，師春秋已逾七十，而居於越蕭山之法樂寺。寺古制陋，垣屋靡完，補壞扶傾，不克晏坐。時昕於海昌放生池壖廢地肇葺禪居焉。修廊大殿，彩壁層甍，罛罶自屏，鱗介鹹若。昕謙不自有，延請我師。慕學之徒從而至者，日比百數。迨今委化，年整二紀。釋子仰食，信士檀施，秔稌糗餌，蔬果飴糖。無精粗之分別，無凶劄之隆殺。星馳阜積，莫辨誰何。非冥報勝因，何以臻此，師不言寒暑，不下堂廡，無留盼，無傾聽，如此者蓋有年矣。每五日開法，四座屏氣。直心示體，引經證心。法外無言，叩之即應。不分迷悟，矧勝負之機耶；不有定慧，矧是非之相耶。與夫顯神通而振道業者，固相遠也。而又法身魁岸，相好莊嚴。眉毛紺垂，顱骨圓聳。望之者如仰高華而揖滄溟，曾不測乎高深者也。於戲！德由天縱，為傳教之法雄；道實生知，蓋積習於聖位。聆其風者皆曰不可思議。粵以會昌壬戌歲十二月二十一日，泊然宴寂，俄爾示滅。先時而竹柏盡死，至是而精彩益振。爰有清響扣戶，祥光滿室，如環佩之鏗鳴，若劍戟之交射。示現之相，豈由於我哉！
嗟乎！流禪河於法海，寧有盡期；詮群品於三乘，同歸聖果。今也徒瞻妙相，永輝容，橋壞元津，雲霾瑞日。學徒信士，哀可既乎！是用追采遺言，重宣教旨。銘曰：
人心常靈，法證常明。定慧一相，有無俱名。於此有得，自師歸寂。近取諸身，胡雲不識。五千尊經，何限奧義。迷者見文，悟者見意。見者無住，指即是處。醫病未除，徒勞回顧。我行慈悲，示爾蚩蚩。無鑿高原，自有清池。大師之言，一一真詮。不疑不怖，同歸善緣。
甘字和鼎，長慶末進士，又登制科。太和中累官侍御史，貶封州司馬。
執事之部孝童楊牢，父茂卿，從田氏府。趙軍反，殺田氏，茂卿死。牢之兄蜀，三往索父喪，慮死不果至。牢自洛陽走常山二千裏，號伏叛壘，委發羸骸，有可憐狀。仇意感解，以屍還之。單縗冬月，往來太行間，凍膚皸瘃，銜哀雨血。行路稠人為牢泣，歸責其子，以牢勉之。牢為兒踐操如此，未聞執事唁而書顯之，豈樹風扶教意耶？且鄉人能齧疽刳坒，急親之病，皆一時決耳，猶蒙表其閭，脫之徭，上有大禮，則差問以粟帛。今河北驕叛，萬師不能攘，而牢徒步請屍仇手，與夫舍腐忍瘡者孰多？牢絕乳即能詩，洛陽兒曹壯於牢者，皆出其下。牢之贖喪，潞帥償其費，其葬也，滑帥賻之財。斯執事之事，他人既篡之矣。即有稱牢於上者，執事能無恨其後乎！
於衛有人焉，汙群潔獨，師聖友賢，不明於諸子，間或從孟軻遊。在貧逃官，將仕不妻，宜若狂然。鄉之君子以言譎曰：「若雖不明於諸子，然且從軻。軻為書曰：‘仕非為貧也，而有時乎為貧；娶妻非為養也，而有時乎為養。’今聞若推養於弟，避媒竄祿。聖耶孟軻邪，俱不識也。」對曰：「此吾母也。吾母教我曰：‘無以貧故不擇官，不擇官滋汝以偷也；無以養故不擇婚，不擇婚滋汝以累也。孝在便吾心也，孝不在便吾身也。愉愉授枕者便吾身也，孳孳受道術者便吾心也。若便然。汝不見馬牛羊豨乎？同費芻豢也，馬牛則免也，羊豨則不免。無他，牛以耕免，馬以駕免，豈惟芻豢為然。人有大焉，汝當勤其道者也。’我對曰： ‘某聞會盟則牲馬，宗廟則犧牛，如此不以免，柰何？’吾母嗟曰：‘汝誠得列於會盟，薦於宗廟，雖不免，吾言讙。’我固受教於吾母矣。不然，我何以得專此，如牽人言而戾母心，不知其子也。」鄉之君子退曰：「吾聞曾子能養誌者也，若人曾子哉！」
吾竄乎，奚竄？吾竄利也。利所趨也，所竄也。吾將為吾之所為也，吾豈為人之所為也哉！今是頑人，曾無不忍之心，然常獨有忍心者，由害於利也。且謂螻螾大於麋鹿，則許之乎？聲不許也。然人顧而遭螻螾，則迂足而活之，過而傷螻螾，則失聲而痛之。顧而見麋鹿，則援弓而逐之，幸而中麋鹿，則失聲而喜之。忍於大者，不忍於小者，何歟？麋鹿利於口腹也，螻螾不利也。故居於利，則雖麋鹿忍也；不居於利，則螻螾不忍也。然則羈於利而忍於麋鹿者，獨小人耶？長人有甚焉！長人則果忍於人矣，烏有是哉！前有將官兵以誅恒蔡叛者，不十餘戰而能殺萬人則師喜，不能殺萬人則師恥。豈翅忍乎？從有侈富而劫死者，有怨曠而奸死者，有饑寒而道路死者，有加兵死之數。今是長人，固有不忍之心，然獨時有忍心者，亦由害於利也。是故利滋博者，忍滋多也。吾方與之角利，將在所不忍乎。故曰吾竄乎，奚竄？吾竄利也。如此，俛讀倚詠，孳孳於策試者，竄而非邪？然吾之所竄，竄乎心也，不竄乎身。昔者趙狐正晉先盟五合諸侯，傳曰生不及利，彼豈竄吾身哉。
或曰：申恒何仇而叛？解曰：盜賊富家仇乎？且惏其財而強索之，若冤其主也。
申習盜，恒習賊，差乎？解曰：害財曰盜，以盜害人曰賊。天下有士家之有紵粟也，天下有相家之有子弟也。申憑葉縣，非盜歟？恒驚宰相，非賊歟？
或曰：有盜一金，費十金而可捕，為之乎？有賊一夫，殺十夫而可磔，行之乎？今三年兵之，非十金而捕，如費何？萬人死之，非十夫而磔，如殺何？解曰：以金為輕而不捕，則窮人家家謀盜矣，富人家家遇盜矣；以一夫為寡而不磔，則壯夫人人為賊矣，懦夫人人被賊矣。是故盡天下之盜者，三年為蚤也；勝天下之賊者，萬人為少也。
或曰：吾聞勇夫重閉，盍鍵乎？解曰：天雨垣敗，盜賊乘之，門之閉耶？
曰：以彼習叛之巧也，贖而吏之何如？解曰：盜賊欲巧，吏不欲擾，如贖娼而為妻也。為娼且淫，為妻且禁乎？
北諸侯來朝，過溫，溫令送於溫。指問水名，令曰：「濟也。」侯曰：「豈濟瀆邪？」令復曰：「然。」侯曰：「河吾望也，其橫千里，渾猛，如漲，無風或毀船殺人，得清淇洹漳之水不加深，別為九河不加狹，彼所以為瀆也。今盡濟水之力，載數石之舟，廣不能橫，深不能浮，而曰與河同靈等秩，吾不識先生班祀之意也。」令曰：「濟南去數十里過河矣，寡介如此，馳狂濁中，未嘗波渝氣奪，別河而潛積沙，連塊千里，不壓不翳，益壯其流。帥汶而東，終能發山輸海，此其所以為瀆也。今河負其強大，自積石不捷趨海。往來戎狄間，脅涇、渭、灃、漆、汾、洛、伊、沁之水，以滋其暴決，愁民生，中土患，勢逆曲多，窮始歸海。此皆濟水所羞也。執事豈以大為賢乎！」侯默然。
