元和四年三月五日，杭州報恩寺長老與其鄉閭父子，將徙故佛像歸複於其寺，佛至乃饗。長老使白其由於亞之而求詳錄焉。沈子曰，西域之有佛教流於東域中者，其教像法，其法者名曰佛，自稱曰天人師，又曰世尊，出其言亦曰經。驗其經之說，佛去世而後模其形焉。像其真與眾瞻仰之，故法之言像由斯也。其或範金鐵以為之，合土木以為之，堅之以脂膠，飾之以丹漆五色，然後形神儼然，成其像。舉其數體，有為尊而坐者，有為卑而拱立者，有跪而如受教諭者，有執樂而弦者吹者，有具其形怪荷戈而勉強者，有瞋目而吒叱者，摹鬼神焉。此為像之外者也。其性之旨為戒慎，正邪去惡為濟渡，力道盲聾，警沉溺，使民無不善，如我仁誼慈惠然。此為像之內者也。又說有已來之生，來生之後，為福則福應，為禍則禍應，因緣化而設。其旨或由是，舉域大敬。自天子達於庶人，一信佛之來，於今八百餘年矣。其間亦時神怪焉。先天中，其寺之佛事具足如向之稱者。無何，水火災，生民流，沉溺於是邦。其寺之佛事，卑而拱立者，跪如受教諭者，執樂而弦者吹者，衛而荷戈叱吒者，皆毀也散，其宇皆落，唯尊而坐者獨巋焉而存。由是納去，又重其莊敬焉，數歲，其鄉人後生敵惡者，十誡其三四。故此鄉之人思其功力，複求而歸之。與其敵惡誡，而敬順之道明矣。嗟乎！忠信仁誼不舒信於人久矣，而皆以已生來生之後，因緣禍福之說化行焉。今予因長老請予記移佛之由，遂得道教之所以，意者欲使群生隨其機以悟之。其機高者其性慧，見其內像而內覺發其心，而能至其正；其機下者其性回，見其外變而外覺反其心，而後歸其正。是故精粗其內外之像以陳之。
皇都左輔，其屬縣朝邑。縣令王鄆，言能改作便民。嚐有緇衣遷寺戒業，民不便，鄆複之。初蒲寇李懷光既虜其屬將，收其散卒，聚之長春宮城。圜朝邑室廬皆殘燼，寺宇益毀。其後緇衣以為居近郭，苦遊賓。乃聚黨與謀，遷之西岡，縈垣侵社地，又治殿廡，諸墓墳隴當其下者輒平去。是時鄆為尉，固止之。緇衣之魁得他吏與交通為助，故尉終不能制。日縱其徒於民間，為禍福語以動惑之。民無老幼男女，爭相率以奉所欲，顧畏已後耳。及鄆為令，乃元和七年也。明年，召緇衣宿老師弟子與語曰：「緇衣之道，非能逾仁誼，以無害故，天子許留國中。前者緇衣無狀，徙其居西岡之上，侵社地，壞丘隴。夫社，國之尊祭也。邱家，人之反本也。今而曹自為其居侵壞之，是寧無害耶？某昔爭之不得，身常栗栗抱痛，願得自劾以快意。今能亟複之，幸善，不能，亦且論繁矣。」民聞之皆大喜。故以其年十一月，悉還其故。九年，予東適邯鄲，走蒲關，朝邑令為具。既酣，前奉酒於予，因請以其事次於文。
尉之曹，兵法居末。兵法之任，在天下郡首長之臣，且難其理，而況畿之在尉乎。櫟陽，其脊沃相半。豪戶寒農之居，三分以計，而豪有二焉。其父子昆弟，皆卒名南北東西軍，圜衛雜幸之恃，或籍書從事星台樂局織館雕坊禽兒膳者之附，而又媵女為之盤絡，是多類者。非獨不得為縣民之眾馭之而已，亦且馮緣蔓橫，以業吞漁。獄之所操，動係於此，而禁局強曹，垂攀於前援者，持符以解之，固能移情以二法，使終決不必理。從高級下，相承而邪，而不能竟者，尤還於尉。其受役惟單產孱民。日徵之一人，輸徑宮門，至於內廡，遞漏嚴夜，給事諸王家及池園大廄，皆校尉遣之。豈尉之無慮也。永貞前，諸畿自進士而得尉而昇班者十六七，他入之尉而昇者百一二。是尉皆摩心清視，以事察決用，以此自價，朝之末以此市，若是今雖統曹，不能強尉於無當。近世恩臣負幸，惡其踵進自致，即白上約下，以為尉未足拜。且塞譽排能，使昇班之恩必有自，令視尉之風益賤，而今益輕矣。由觀為尉者俛僶自度，民之吞者肆其懲，弱者甘其困，奸者隙其欺，邑是者畏其為尤，屬而決之。其兵法之原，使無撓濁，其易乎哉！其易乎哉！古者盤盂有書，蓋誡其當器受量不陷也；鍾磬必銘，勖其全聲有待也。鑄鼎記刑，子產之為也。尉也兵法之曹，類此不複矣，敢不有記，故附署而屬誡焉。
盩厔道巴漢三蜀，南極山不盡三十裏，北沮渭。短長之補，於南而近。其野半為澤麓，故鼠倚穡而居。雖善捕伐，不能無傷於稼。說者以為漢孝武帝嚐夜出射熊於是，而田人輒留執帝從者。由此觀之，民情阻狠，古為難理。時猶逼畏指諫，即稍罷。然佞臣竟以帝恥不忘，遂籍民人田為五柞長楊矣。今又徙甌越卒留戍邑中，神策亦屯兵角居，俱稱護甸。而三蜀移民，遊手其閑。市閭雜業者，多於縣人十九。趨農桑業者十五。又有太子家田及竹囿，皆募其傭藝之。由是奸民豪農，頗輸名買橫，緩急以自蔽匿。民冒名欺偷，浮詐相樛。雖賢宰處之，而丞與曹或不類，莫能盡枉直之情也。夫丞之職也，讚宰之政，以條諸曹。其有不便於民者，丞能得不可。今丞也，餘從祖居之。既滿歲，民諍不作。如此，則宰之所宰，丞之所讚，可謂知方也已。長慶初，餘思相如進諫之風，南曆長陽，至於射熊五柞，訪其遺跡，因退舍是邑。遂悉論山川裏俗之事，題於丞之署雲。
便署所以接賓也。櫟陽岐諸陵，走左輔蒲、太原、燕、趙、魏、山東至於匈奴雜虜之道，而諸侯使者及戎王聘貢之臣，交馳出是無虛日。而邑頗瘠於擾費。然而遊宦客子，出入往來者，則公賓為寡也。夕館而晝饌，自宰丞簿尉，或不能支於給饋。而賓去，嚐悒悒不快。長慶初，燕、趙、魏侯者失理，卒亂，辱殺之，更自立新帥。大臣皆進意請討，圜其境之諸侯，鹹會兵襲戰，飛蹄走轡之奏，傳呼相追。而又降嫁匈奴中，故使者日至。若是宜謂私賓不能加也。然又遣使陳、蔡、許、滑、大梁、彭城，皆發卒戌河北，督責米帛於兩江之閑，使百郡所挽無西入。由是天子之使，出入潼關者，日數十輩。大者乘馬至百，小者不下十餘。郵馬盡死於道，凡往來乘馬畜者，無問其誰，皆奪之。故遊宦客子，俱輳道櫟陽中，計其眾寡，複與公賓之數相高矣。是時櫟陽丞，當公主降匈奴，女使及迎者之部千人，天子使後宮貴禦行餞於道，侍嫁大臣從官衛士亦數千人，夕頓田氏，遣丞供奉具，以能不擾民，一縣之吏稱善辦。及歸，乃計曰：「夫遊賓四時之來，獨夏其為稀耳。我且與理一署，使其密，溫禮以待之。然後以為家之給，與賓仆相等，是寧有忿賓哉。」既以賓之來者，視其館之窮罄，雖勇寒猛餒，必抱愧自饜於所饗。嗟呼！隆否之跡，由夫履也。其構在公堂之左正寢西南隅，其形類廂二閑，覆廈於南陲。其就在長慶元年八月甲子也。
國家自誅叛以來，於今十年。徵徭息繁，不勝於籍，租榷之法居閑，為民起橫，縣令不得專以子養之化理之。蒲鹽田居解邑下，歲出利，流給雍、洛二都三十郡。其所會貿，皆天下豪商猾估，而奸吏踵起，則解之為縣，益不能等於他縣矣，鹽田主官用郎吏，其佐貳下不出禦史，操法繩縻，十九關於縣令，而不得專，但奉府曹侯長之教而已。鹽田細吏皆縣民，其田園雖業籍於縣，而令不得親，但以縣民之眾，馭之而已。若是為令，與尤悔日爭焉，苟非智良，不能日脫於橫。今令者，予之從祖也。且滿歲而尤不及，豈其厚於智乎？而又招亡民還業者數百。至於公堂便館，葺飾者凡十餘，構工不勞民，又何多方也！長慶二年，予客其地，因受命而著記云。
國朝設官，無高卑皆以職授任。不職而居任者，獨參軍焉。觀其意，蓋欲以清人賢胄之子弟，將命試任，使以雅地出之耳。不然，何優然曠養之如此？其差高下，則以五府六雅為之次第。蒲河中界三京，左雍三百裏，且以天子在雍，故其地益雄，調吏者必以其人授焉。噫！今之眾官多失職，不失其本者，亦獨參軍焉。長慶二年，餘客蒲河中城，，某參軍某族，世皆清胄，又與始命之意不失矣。乃相與請餘記職官之本於其署。
渭水東附河輸流，逶迤於帝垣之後。倚垣而跨為梁者三，名分中東西，天廩居最東。內淮江之粟，而群曹百衛，於是仰給。惟平輕重之準為難，即主官不職，其咎何如哉。長慶中，得儒臣杜生，以行禦史主之。能謹法整吏，絕輕出重入之尤；明量信敘，無先貴後賤之弊。故官曹士衛之所仰給者，如取之家食焉。居再歲，加為外郎。因指其署曰：「夫渭津傍控甸邑諸陵，道左輔出入河東藩，而公賓遊士，過必臨我。我儒世家也，宜飾宇俟賢，以誠其敬。今公齋陋冗，無足為禮。」於是盡去之，募市其傑棟巨楹，文梁勁桷。既已具構，顧其中可敘百榻。而儒良至者，必與講談其道，隨其能否而梯級之。得久留其下者，雖孱車弊衣，則名目彰矣。今觀渭津之創開署宇，為嚴虛廣敞，意者得無欲天下之士，見其胸中之曠大乎。
戰國南北書，更言故世諸豪，爭據於壽春。或兵至百萬，有不能得者，豈地勢為要津乎！自建中以來，淮夷窟叛於蔡。天子之詔，或討或赦，由是壽春備為東塞矣。為之守者，皆佩將軍印，募府符書之設，擬於方鎮。而有副使之官焉。元和中，韋公武以殿中侍禦史為之。九年秋，蔡州叛，壽春守令狐通引兵屯霍丘，副使得孱卒百餘人留郡中。冬，蔡兵大入馬塘，寇鄧家城，殺其將卒五千餘人，盡虜民男女，焚壞邑室而去。郡中驚駭，民人多流其家而東。副使因言壽春，其地塹水四絡。南有淠，西遮淮潁，東有淝，下以北注，激而回為西流，環郛而濬入於淮。此天與險於是也。假如愚民能棄其業西流，即為蓬徙鹿走耳，安與國是為利耶？乃出家奴與民戶一丁，俱為水工，決安豐已南陂池，會其流於城傍野中，浸注如澤。以故居民流心稍稍複定。時馬塘鄧家城既陷，霍邶方畏寇乘其虛，複飛語為謠以惑其俗曰：「狐死首丘。」井閭多傳言之。耆老曰：「果守不能保是矣。」守聞之益恐，遂棄其城亡歸。是日霍丘焚。行未及郡，會日暮，使吏馳告副使以歸伏，令得夜開壁。吏至，壁卒捍關不得入，呼罵其卒。副使立城上曰：「某得命於詔，城書受即晝複之。今守獨入而卒露，無為也。如驅與俱來，寧不知盜居其閑，得夜則禍成矣。或幸止於郵。」平明辟關，介士陳兵夾道，驗其號以入，卒無敢越伍而趨。居有頃，守謫去，詔以李將軍代。將軍西出強兵臨萬勝城，複以副使掌留事。明年，陟其能，得加侍禦史。是歲亞之東觀戰至壽春，得副使之跡，題之於署下，以記行事之時雲。
昔制戎於西安瀚海之時，而隴汧去塞萬三千裏。其處內居安如此，朝之命守，猶以為重地，必拔其良能。當時之務，其難者不過理寵門大家之田園陂池而已。觀升平之基，其需賢如此。今自上邽清水已西，六鎮五十郡既失地。地為戎田，城為戎固，人為戎奴婢。顧隴涇鹽靈，皆列為極塞，而隴益為國路。凡戎使往來者必出此，視其守由主人也。其言語威儀，豈容易而處近世者。朝之命守，殆未能注意耳。今清河崔公承寵世仕安西軍司馬。公生長於戎，然而神性傑異，行賢智之路，頗通諸書，又能博九州山川之理。而國中之士，知而仰者無幾人。近歲西戎累款塞。前年今上即位，欲以姻交北虜以輔中國。上書兩言蕃之事，天子覽書，以為必能伺戎夷之情，故命使之。今年拜守隴州，拜之日，朝之卿士，鹹謂隴之得賢為賀。居郡而戎來者，必憚愛而去。嗚呼！何向之命守未能注意，而今之郡守得其人賢？何向之知者無幾，而今之稱者盈朝？豈一郡之事，有時而理耶？一郡之人，有時而幸耶？智者之道，有時而用耶？長慶初，餘西視戎至於隴下。聞郡人之所美，故列署而刻記焉。
今天下邦郡之望，莫與太華等。然而公堂宴台無別位，顧幾硯與餼樂之具，日更廢置於其間。寧地勢之要，為守者無久留於任，而經慮莫及此乎？隴西公為守未滿歲，郡中既治。因窺其庶屋可攻者，乃先問其吏曰：「政之為困何始也？」吏曰：「累更其守耳。」公曰：「吏知其病哉，夫幾硯者，公事之重器也。以宴而遷，以宴而複，則居不得常。屢更其所，政之為困，不由此耶？且吏入公門，望其居則必莊，是幾硯之處，宜其嚴也。今朝徹而暮置，事之者既勞，固以慢矣。而況酒行樂作，婦女列坐，優者與詼諧搖笑，譏左右侍立，或銜哂壞容，不可罪也。夫狎久則不敬，豈吾之獨患，其吏亦醜之。」明日，解冗宇一構於正寢西南隅，塹其外數步，土基之。飾故材以輳用，垢者磨其淄，弱者承其輕。決流於其所，以便塗者。補棟續楹，不涉旬而功就。沼沚之湄，隨而比矣。嗟乎！轉疣為安，不費而功，吾知其由人。長慶元年四月甲子，吳興沈亞之仰公之跡，因請張文其下，紀其功焉。
國家始以輸邊儲塞，不足於用，遂以鹽鐵榷估為助。使吏曹計其入於郡縣近利之地，得為院鹽場之署，以差高下之等。顧杭州雖一場耳，然則南派巨流，走閩禺甌越之賓貨，而鹽魚大賈，所來交會，每歲官入三十六萬千計。近歲淮河之閑，頗聞其費，自是汲利之官益重矣。前年京兆韋子諒官始縣主簿，有能名。及秩謝當歸，是時尚書職方郎崔棱為揚子留後使，聞其行，遂邀署之。既到滿歲，利榷大登，吏無敢怠，與其為縣主簿加勤也。或謂亞之學史，詞無苟，故用是記焉。
謫掾沈亞之，廨居負江，方葦為牆止於堤防之下。堂序四辟，巽隅道門。雖江風奔怒，鷗瀁鷺澡，顧簷廡之閑，而緒不發。方暑，即盡提枕簟，假庥於佛域之中。雖緇衣煩厭，乃陽為不省也。一日，謀廨其西廂，將麵水以敞之。而筆吏王扃前語之曰：「掾俸簞而食，或不能給，尚能及堂屋之為乎？且廨宇非久托，即更之，得不為尤乎？況葦茅之葺，輕弱易腐。人人動曆歲時，寧任再滿所用，直使馨裝並食以為之，無所顧，則郢壞阜磔。而澤遊木生，多不能材。漢流聳急，束代寡上，縱有必修巨❥重價又不當是用。曷若無易其故歟？」亞之曰：「誠爾也。然則吾以為肝者，膽附庸其中。為棲魂之館，故能專視而佐意，隨姿而啟情。今漢流右吾之居，不過數步，壅擁之患，不得日睹，由鄰顏冉而不親其德也。吾何能薄其實而厚其浮哉！」遂召工人庸人茅塗之者與計之，磨淄洗故，得充用者十五。太守聞之，與其薪十四。其餘則搜剪補輔，然後配材就構。雖細短不委，各輻輳以任。一棟七柱，助柢楣二桷，覆廈狹廡，重左而單右，若翅之將翔然。蕉旗竹篲，分植叢列，為帚風篩月之餌。方檻短折，麵江虛波。炳嶂委霞，影對彩紅。碧幟舍奔，給於所矚，遠邇高卑，龍若交黨，為宵清曉爽之借。暴陰色蒸，雷扇蹈震，神冶鼓焰，如金絙騰，擢趠糸柔[QVXR]，為颭燭揮铓之骸，蓊然頹雲，若然漏曜，倏閃態狀，若笑若怒，相為端緒。馮坐之中，足以自廣。時太和五年五月十九日也。
汴水別河而東合於淮。淮水東，米帛之輸關中者也，由此會入。其所交販往來，大賈豪商，故物多遊利，鹽鐵之臣亦署致其閒。國擇官分曹，以榷庶貨，而部貢之。吏盡令鹽鐵諸官，校遣之疾徐用賞罰。大梁、彭城控兩河，皆屯兵居卒，食出官田。而畎畝頗夾河，與之俱東，仰澤河流，言其水溫而泥多，肥比涇水，四月農事作，則爭為之派決而就所事，視其源綿綿，不能通槁葉矣。天子以為兩地兵食所急，不甚阻其欲。舟艫曝滯，相望其閒，歲以為常，而木文多敗裂。自四月至七月，舟傭食盡不能前。
元和九年，隴西李稼為鹽鐵官，掌淮口院。病其涸滯，思欲以為救，而乃與揚子留使議之曰：「今閩越已西，百郡所貢，輳挽皆出於是。而以炎天累月之久，滯於咫尺之地。篙工諸傭，盡其所儲不能賑。十年之食，隻益奸偷耳。幾或有終歲而不得返其家者。今誠得十敖之倉，列於所便，以造出入，計無憂也。正月河冰始泮，盡發所蓄而西。六月之前，虛廩以待東之至者。如此則役者逸，而弊何從生哉！」議定，即以狀白，得遂其便。於是稼度泗土卑濕無堪地，遂創庾於淮南都梁山。
十二年，詔以誅蔡之師食窘，促令鹽鐵所挽皆趨郾城下。是時下淮南倉，發舂吏計舂。其工人曰：「春材必櫟若榆。」吏欲令工就山林剪市之，稼曰：「夫火方焚，日將燋，萬家當頃刻之閒，雖得弊穢之器，奮濁汙之波，百夫汲而揚之，立足滅患。如曰不然，我欲利其器，待我柘桂之杓，致滂沲之流，操以救之，彼言而後謀，則然灰尚不可望，而況全者。今縣軍十萬，旦暮不賑，其為急也，間不容厘，今待汝訪山求材然後用，何異乎柘杓滂流之語耶？其倉材所剪之餘，大可以為臼，小可以為杵，長可以為杵之梁，簿可以為坒樞夾峙。」促命裁之，即日而舂，成百具。其餘米與吏分辦之，先以家奴就役，次及群吏，各有差。所舂凡二十八萬石。不涉旬，俱得浮淮而西矣。
十三年夏，泗水大災，淮溢壞城，邑民人逃水西崗，夜多掠奪，更相驚恐號呼。而鹽鐵貨帛十餘萬，乃囊之於布，緘用吏名，載與渡，貨帛無遺尺，乃納倉中，不能盈一敖，其餘皆蔭仕家之急。時餘過泗上，得其事，故與悉論善濟之方，而著之以明其績。
閩城吻海而派江，輔山以居。先時無安沼平池，為遊舟娛席之地。而娉花媚竹，散生擲華。故酒笑酣視之晨，而佳思莫極矣。及高平公牧察之餘，乃經度隙空之所，因卑汙塹而岸之。浦嶼環回之勢，所造必勝。群山左右瀉影，浮秀者輳空而入。十一月辛卯，新池成。明日，軍副者亞之疾閒，公延護軍及從事，弦工吹師，裾袖之曹，遊池而酒。既坐，謂軍副亞之曰：「吾疏汙隙以就此，而海波朝夕盈來之候，遞輪足給。必為我狀而石之，以期乎不朽。」軍副亞之不敢讓，遂執卮俯船，祭清於其流，因祝且詞曰：「水能濁酒，首冠五行。波流已大，有神為宰。環塘縈縈，為公藻鏡。新池泱泱，與地興祥。嘉鯉鮐魴，於水息昌。嚵鮞噓虺，即水與死。翡翠，浴涘眠晴。新蒲剪剪，扇荷擎擎。時未雲來，勞思乃馨。柘槿紺竹，滲縮醞沃。延榮接姿，以水為祿。輔佑堙隍，吐孕百福。惟我公之明之通，之智之忠，保壽考兮，與池之無窮。」軍副者亞之詞既複，再拜跪卮奉壽於公前，公大喜，還列就坐，以酒以歌，日入而起。
昔者秦青之弟子韓娥，從學久之，以為能盡青之妙也，即辭去。青送之，將訣且歌，一歌而林籟振蕩，再歌則行雲不流矣。娥心乃裒然。然韓娥亦能使逶迤之聲，環梁而遊，凝塵奮飛，微舞上下者，三日不止。能為人悲，亦能為人喜。其後漢武時協律李延年為新聲，亦雲能感動人。
至唐貞元元年，洛陽金穀裏有女子葉，學歌於柳巷之下。初與其曹十餘人居，獨葉歌無等。後為成都率家妓，及率死，複來長安中。而轂下聲家聞其能，鹹與會唱。次至葉當引弄，及舉音則，則弦、工吹師皆失職自廢。既罷，聲黨相謂約慎語，無令人得聞知。是時博陵大家子崔莒，賢而自患其室饒，乃曰：「吾綠組初秩，寧宜厚畜以自封耶。」遂大置賓客，門下縱樂，與之遨遊，極費無有所惜。他日，莒宴賓堂上，樂屬因言曰：「有新聲葉者，歌無倫，請延之。」即乘小車詣莒，莒且酣，為一擲目作樂，乃合韻奏綠腰，俱矚葉曰：「幸終聲。」葉起與歌一解，一坐盡眙。是日歸莒。莒沉浮長安數十年，葉之價益露。然以莒能善人，而優曹亦歸之，故卒得不貢聲禁中。葉為人潔峭自處，雖諧者百態爭笑於前，未嚐換色。
元和六年，莒從事岐公在朔方，時餘往謁焉，會與公賓舍於郵，在莒鄰。夜聞其歌，有一人坐泣甚悲，良久複悅，及卒聲而悲悅再三。曰：「孰為之？是欲吾不得自任耳。」明旦問其狀，乃葉為也。後莒複從岐公來彭城。十年，餘過其居，問葉安在，曰：「近逝矣。」自趙璧、李元、馮世、稱為知音之尤，皆擅鼓弦。及為餘言葉之歌，使其妙自備，則音屬不知和矣．嗚呼！豈韓娥之嗣與？惜其終莫有能繼其聲者。故餘著之，欲其聞於後世雲。
沂水北一百里，有峴曰將軍，甚靈。民置祠於路左，享之不已。將軍曾為五郡牧，常姓名元通，因築城失主將意而斬之。其屍數日不仆，今有台曰立屍台。西南有山曰鞍山，山北有關，謂之穆陵。李師古不臣，作鎮於此，防遏不意，元和初罷之。西有沂山，山有廟，則東安公也。沂州刺史每春自禱恩是山。山有谷九十九所。河分八，曰沂曰汶，汶東注，沂南流，入清道沂州。山東南有山曰太平，山頂平，可八九十里。頃歲有寇曾居之。山北十餘里有樹五檀也。
邯鄲人妓婦李容子，七夕祝織女，作穿針戲，取笤篁芙蓉雜致席上，以望巧所降。其夫以為沈下賢攻文，又能創窈窕之思，善感物態，因請撰為情語，以導所欲。詞曰：惟雲渚之晨秋兮，天曠碧以凝暮，懸韶桂於姹月，泫明淚之清露，即河房之將期，儼龍輪以就馭。恭聞司巧之多方，妾修馨香以奉具。竊獨溺於自私，希靈娥之所付。回碧凝其異質兮，韻隆虹於霾霽。假文羽於孔雀兮，而使擅夫佳麗。載雲蟬之重緌兮，塗蠻金於綺篲。細綃縷於藕腸兮，差蓮跗以樣齒。命纖爪之蟲絲兮，嫋簷機之夕綴。是物之巧功善飾，願賜妾於針紉也。葩萼鬱於濃妍，色多宜以善喜。引纖吹於輕飆，若將翔而複倚。醉春光之流景，播清香於萬里。霓煙出乎無閒，縹窈渺以斐。若披若曳兮，撦平林兮橫曉水。襲霽旦之繁芬兮，因隱映而增綺。澹冉冉其冶容兮，世無隱以偕此。是物之巧容善態，願委妾於態媚也。短蒲狹涘兮曲溜溢，鵷雛兮引乳娣，戲音清諧兮蕩演曳。牽遊裾之低凝兮，蔓春心於淇裔。枯寒勁幹兮憶棄葉。擺風叫夜兮留燥雪，流韻淒澀兮泱哲咽。吟夢語之漣漣，感霜鍾之流越。是物之巧音善感，願付妾於管弦也。
郭戶、郭航，本不同族，皆家平盧軍。戶父珍岑，天寶七年及第，以舉進士，與權皋著作同上第。天寶末，燕人叛，雖以戮，自是而齊、趙之閒，頗聞其強矣。
昈既壯，能習先人所業，複舉進士。時權相國為禮部尚書，書其所立，欲擢之。及聞家居非地，即罷選歸。而亦為師古所辟。戶與故渤海人高鉥為等伍，師古死，師道代之，複用鉥，戶為從事。有頃，常山帥卒，其卒請嗣帥未得命。師道亦遣甲卒數千人北渡河，屯平原以為顧望。鉥、戶相與議語，謂燕、蔡之侯初封，欲令師道先為朝省，以樹大功。乃說曰：「傭有操鋤為人治稼者，既勤穀滅稂，歲得均穡。至於傭子，既專地自入，其伍益相辦助。或謂之語曰：田人百畝成，而餉之直幾半，足以飽三冬之腹。至於所取非任，賴主人上廣宜寬之，則曰可苟。設一旦篤其不奉，亦奪矣。是屬固不殍乎，此借言於家人尚爾，況傭於天子乎，今河北之傭，方責其專田，君侯寧可以假非於不理者？誠能此時因經圖以盡入其地，親謁闕下，則君侯之功，莫可與等。保餉世世，雖孱孫亦終不奪，豈不幸哉！夫舉食於人，當渴饑之望也，一飯千金，未足者不能十金。及飫而進於前，雖海陸備鼎，顧與糠乞齒，尚何所愧！願君侯省之，無為人後。」事將行，左右更沮之曰：「猛虎所以使物畏而不敢犯者，以其能威自居也。故盤林橫穀，奮晴以挐怒，掉尾以倚嘯，厭啖於熊豕麇麚之肉。及棄其所長，而欲弭耳委首以待餒，是知命懸於執者之手，雖麀兒得以狎而搏，如欲伸步於咫尺，安得自遂也？今公舍自食而就待餒，其後亦能無恨乎？孰為公計其事？」於是師道果大悔，遂殺高鉥。而戶以能善人，左右者開之，故得無殺。幽於蔡之鄙縣，使人守其門，親屬通往來輒籍署。
更十餘歲，當元和九年，蔡帥少陽死，其子元濟欲以其父之地請於天子。天子怒，發兵圍之。既急，師道亦悖，乃陰為之助。明年秋，師道兵萬餘，東寇彭城，入蕭豐沛，且敗而還，因艱四境出入者月餘。戶乃為練繒書，緘之絮帑如顆，遣航持詣彭城，請其帥願得上奏。將行執航手曰：「努力慎勿泄。書不吾名，蓋假齊人劉諒耳。非見帥，無得言吾書者。」航至彭城，航宗人運為武寧虞候都使，始航欲舍之，會運將兵出定豐未還。航直詣賓府見郭行餘，因曰：「母之姊子劉諒，有帛書奏記，陳叛兵者山川曲折之狀，願見將軍。」行餘得之喜悅，起告其帥。航見帥，獨謂帥曰：「書，郭戶為之。畏泄故假劉諒。劉諒者，師道所信之吏也。」 遂發書，書詞云：「願以兵三千人出滄州，用戈船浮海，入萊淄之上。此時海不備，所處皆罪人謫吏，無所與堅。」遂與上奏，於是天子遣告彭城帥知之。帥以為非戶書，疑師道為之，以相詿誤。故航歸不得書報，獨告以信語，航不敢複故道，道回遠凡數千裏。乃及戶所處，未見戶，且為師道所召。既行，與戶兄子會於道，因竊謂曰：「今者航無狀受召，豈前事之露耶？且露，航獨死，終無所敗。無憂也。」戶聞之，幾自引死。航本萊人，常以氣敢聞於平盧軍。及師道欲叛，盡縻絡敢士，故航在召中。初航不知其召之所以也，意謂知前謀，竟憂死。
明年，元濟誅。又明年，師道反。詔遣大梁、楚彭城、蔡、許、滑、魏之師，合而四入。於是彭城軍下魚台，入金鄉；楚軍圍海，取其二縣；大梁軍攻考城得之；滑、蔡、許共拔鬥門，至臨濮；魏軍渡楊流，占東阿，再戰涉商，屯鄆西六十裏，兵最近賊。賊益敗，故師道遣右將軍劉晤將，握前後兵三十萬人出當魏。魏兵日急，晤亦為師道所篤，乃歸斬師道，盡以鄆城降，得拜為滑帥。在十四年二月乙亥也。高鉥以前著跡，追為尚書，蓋言寵之。戶得以外郎為滑從事。詔令行餘為記室。行餘與戶會於河關之間，戶謂行餘曰：「戶前者使航馳帛奏至彭城。聞其還，不聞其問，今已死矣。君知其請乎？」行餘曰：「請者雲何？」猶能盡語章中之詞矣。行餘曰：「果然。」嗚呼！航竟死矣莫有聞者。嗟乎！十四年，餘與李褒、劉濛宿白馬津，俱聞之於郭記室。明日，複皆如濟北，濟北之人盡能言戶之節。故悉以論著，將請於史氏雲。
