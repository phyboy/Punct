元和十有二年夏六月，亞之西出咸陽，行岐、隴之間，采其風。得西上凶降故老，謂予言邊之所以為患可痛之狀。辭未條悉，或短曰：惟叟以西戎蠕蠕之旅，而為邊出苦言。使聞北塞匈奴雜虜之風，叟曾不哭也。蓋天子之憂甚勤，與帥長分節符，給所用以事邊，何困？
對曰：不然，今言所以為患者非一。因此而邊兵不得習伎，險不得為固，百姓不可為生。如此吏尚輕易之。然則北虜匈奴，雖以逸馬強弓，乘嚴寒時南馳，其來眾不過數千，其所掠民財貨，一人所舉而已，由鷙隼不能止。屯兵留塞，且北過千里而屬烽，望其興塵，知奔蹄之幾，（受降城故事雲虜南下望其塵高下則知眾寡）視其狀，則烽燧次發，然後收民畜，嚴壁而待之。且每歲八月，戍有清野之火，使其馬無所食。彼縱至，不暇解鞍而旋矣。
而西戎則不然，其眾蟻聚，多包山川沮陸之利。其兵材雖一不能當唐人，然其策甚遠，力戰不患死，所守必險，所取必地。而唐人軍中以為材不能，皆易之。故自安西以東，河蘭伊甘及西涼，至於會寧、天水萬三千里，凡六鎮十五軍，皆為西戎有，由易而見亡也。聞其始下涼城時，圍兵厚百里，伺其城既窘，乃令能通唐言者告曰：「吾所欲城耳。城中無少長，即能東，吾亦謹兵，無令有傷去者。」城中爭號曰「能解圍即東。」其後取他城，盡如涼城之事，由此人人皆固生，無堅城意。自羅其策以來，為語相傳尚近，柰何客獨不聞其說乎？
岐、隴所以可固者，以隴山為阻也。昔其北林僻木繁，故戎不得為便道。今盡於斬伐矣，而蹈者無有不達。且又虛兵之號，與實十五。又有非戰鬥而役，入山林，伐麋鹿羆麝豪豕，是徭者居十之三。窮嵒險障，剃繁取材，斤聲合叫，不息於寒暑，是徭者居十之四。發蓄粟金繒文鬆大梓奇藥言禽薰臭之具，挽轅於陸，浮筏於渭，東抵咸陽入長安，部署相屬，是徭者居十之二。其餘兵當守烽擊柝，晝夜捕候者，則皆困於饑寒衣食。或經時不賑，顧其心怨望幸非常，尚能當戎耶？是皆賴主上神聖，彼戎畏其化而不敢東刃。
今岐隴之土甚饒，而農食不充秕稗，衣結縷無帛布。其稅租納粟，官一而耗倍。細吏憑法而要賂，賂厚者雖逋亦寬之，粟雖後至，必亟與符；賂薄者或稽一日，即白吏笞之。粟當輸則曰次當某人，又當某人，故有累日而不得倍數矣。其他征徭仿此。農盡所獲，不能出其費，尚無不忍吏，是民由蓬息而處，又何聊生？今所患眾多，其略可痛如此，長吏終不省，尚輕易之。噫！柰何為不困。
客有以今廩食之不充，漕不勝於弊，是勞遠而墮近，以為問者。予於是發憤數日，故縷言而對曰：昔漢徙山東豪富兼並之家，以奉園邑，凡百二十四萬戶。又有南北東西軍，及匈奴雜虜以國眾來歸者，仰給於漢。未聞嚐俟挽於吳越而後給也。今以三千人食，勞輸江淮歲貢三十萬斛，迎流越險，覆舷敗軏，不得十半。自渭以東，督稽之官凡四十七署。署吏不下百數，歲費錢十千萬為大數。而部吏舟傭，相逾為奸，鞭榜流血，酸苦之聲相聞，禁錮連歲不解。歲千餘人雖赦宥，而獄死者不可勝多矣。甚非仁聖之所以牧人也。乃者燕人叛，元宗南巡巴蜀，肅宗勞兵於靈武，及二駕神遊，代宗臨陝，關中流離，羸牛一韁，常市錢二百千。故有轉輸之法，雖救一時，然終轉入人於禍，誠可以痛。今雖未可暴去，且宜以三輔粟為貢。重資於農，則耕稼自勤，耕稼自勤，甸服無曠土遊人矣。如此，九年之蓄可以儲，又何勞輸挽於遠哉！客曰：敬聞其旨。
大唐太和五年歲次辛亥十月十五日巳卯，明真大齋主朝請大夫守郢州刺史李祥，與謫臣郡客將吏等，頓首稽首再啟詞於虛無自然元始天尊無極大道太上老君。群靈眾仙，鹹俟畢降。蕩蕩乎混元始精，泮漓涵真。薰蒸為氣，形生於聲。眾動既品，隨而有名。清濃薄厚，四氣之營。乃岐乃陌，拆其混並。眾動壽量，道居濃清。覆人為大，啟悟為明。拒惡為塹，護善為扃。居惡如何，恥然麵黥。居善如何，陽然懷聲。道之所宰，尊無與京。伏惟皇上保聖，億為壽程。天齊尊高，如天無傾。某官幸職居專城，雖喜從樂善之發，怒因嫉惡而嬰。每覺逾息失次，度刻不寧。是用澆氣於恬，奪性於情。害意之和，傷和於平。而（疑）神誤序，胃血差經。伏願大道神尊垂尊澤，祐雕堅老榮遐眾之齡，使淄垢磨❥濁迷醉醒。伏願金借其堅，玉助其貞。今某等之誌，戴道之大德，荷道之生成。某等之狀，蓼蘖為甘，山嶽為輕。伏願災從日銷，福與時迎。某等之虔恭，洗思滌慮，以奉以行。謹辭。
士之冠發就履，莫不多善以自襲，必泉（疑）好惡於其裏。好惡形，則利害陳而其明一。誤所燭習識之惟與生相老矣，而幼善亦違也。惟克躬慎惑為能多即之，故曰克躬敬事則道，容已克人則偷。克躬而擇行不諛者，處濁則清，居族則睦，結友則義，字俗則化，折獄則不濫。夫元黃之滋，不能混玉之素。克躬之誌幹以潔，故處濁而能清，愉吝之私不能玩於禮；克躬之氣和而莊，故居族而終睦，稼穡之報不終負於勤；克躬之行誠輸而勞先，故結友而能義，河穀之湍不能返流而倒注；克躬之令重本而道常，故字俗而能化，蒙鑒之垢不固點於磨；克躬之辨窮思極明，故折獄而無濫。若是者非勤道孜孜，則多易違也。或問於力行之先生曰：「善可遷而過可無悔乎？」對曰：「吾何敢誣，克躬自塞而已。」先生姓崔氏，字夏封，生於唐，臣於五代。居官則克慮以事事，假牧於巴梁，其民生祀之。處則克已以食，居於河濟之沂，其友交給而助之。既跡既明，賢者稱之矣。他日，先生往邠侯之命，餘贈而勉之曰：艅艎之舟，腹萬斛而不盈，浮波而馳，終歲而不息，載之者獲於馳耳。及厭風水之適，安於所留，曷與一敖之庾等，雖坎坎循環之輪，猶羞其止也。顧潔狂之誠，能思即哲，居哲忘思則狂。蓋古者勉不息之勤言也，先生其終勉諸。
夏之為郡，南走雍千五十里，涉流沙以阻河，地當朔方，名其郡曰朔方。其四時之辰，夭暑而延冬。其人毅，其風烈。其氣威而厲，易憤而難平。夫其難平之狀，在陽為悖，在陰為狠。悖為不平者，在上暴橫而為也，在下殘冤而為也。狠為不平者，在上蔽惑而為也，在下憤激而為也。
元和之初，夏之節度韓將軍入覲，其甥楊惠琳為之後，以兵叛。天子命將軍演伐之。既至，盡殺其屬將，曲直者無別罪。並俘其家姊弟妻子，以其善貌者擇而入，其餘均賞麾下騎士，皆得肆辱汙。
明年，拜右衛李將軍願為尚書，出代演為政。至其城，察民氣色不得平，乃留意於察，果得之。因令曰：「天子湣不辜人，而命四方為政執事觀察之。夫楊惠琳叛脅其良人，良人以骨肉妻子故，不能得止，又不能即死，制已在人，今皆以是罪戮之矣，其姊弟妻子當免者，不宜復蓄汙。且又皆良人子等類耳，寧幸如此乎？今盡籍出之，無得隱。」吏更察，敢有如是者斬。於是尚書願乃以畜馬為則，訓得所虜者，相當其直。其人皆死誌積冤憤，既出，即豁其所蓄，道路呼聲四逸，有感憤不勝於心者，則仰而號，俯而躍，退而變為喜，而舞謠其德，其聲雜調齊感。如是連日，改旬而後已。是則修其化如此，其氣複能為悖耶。夏之屬土，廣長幾千里，皆流沙。屬民皆雜虜，虜之多者曰党項，相聚為落於野曰部落。其所業無農桑，事畜馬牛羊橐駝。廣德年中，其部落先党項與其類意氣不等，因聚黨為兵相伐，強者有其馬牛羊橐駝，其後支屬更酬殺，轉轉六七十年莫能禁，道路殺掠以為常。嘗與華民貿易馬牛羊橐駝者，貿已，輒以壯騎從間道，伺險擊奪華民，華民脫死者幾希矣。願乃按察部落，盡知其猾，大者死，小者盟。又令曰：「今盟已，敢有叛者滅之。」其後有人貨得一馬，厚價善色，駭而逸，凶其所就月餘，奔歷數帳，異逐之。又至一帳，帳之老，乃相與執而詣公居請曰：「有馬逸來，莫知其所由。」其後更歲故，亡馬者得復之。是則修其弊如此，其氣複能為狠耶？
夫政不明，則平不得施於氣色笑語矣；法不清，則平不得信乎井閭市貨矣。昔者周公之為政，處於相則天下平，處於東則一方平。今夏北一方也，得其平如此，豈在位者而知周公之道耶！乃籍所以於篇，以明善理雲爾。
元和八年秋，水大至滑，河南瓠子堤溢，將及城。居民震駭，帥恐，出視水。迎河西南行，思欲以救其患，亦頗聞故有分河之事，言其水嚐導出黎陽傍。帥以其功尚可跡，於是遣其賓裴宏泰請於魏曰：「河經地而東，滑最大。自洛以西，百流皆集於滑。而春秋堤防不為固，此將軍所明知也。竊以黎陽西南，其洄壖拒流，以生衝激之力。誠願決一派於斯，幸分其威耳。今秋雨連久不間，洛滑以西，稚川峻穀，暴發之水，爭怒以走會。即河勢日夜益壯，恐一旦城郭無賴。謹聽命於將軍。」魏帥許之。其將卒吏民更請曰：「患難近也。況滑得水患於天久矣。魏何戚？乃許移於已哉。」帥曰：民前聽所語，是黎陽與滑，俱帝土否耶？設人有不幸於水火，而望及於四海道路之人，凡見其苦，即為舉手，寧皆有戚者。夫全大以棄細，順理也。且滑壁卒數萬人，民不安業，未知其賴。吾安敢以河鄙咫尺之地為專惜乎？顧桑麻五穀之出不能賑百戶，假如水能盡敗，黎陽尚不足愛，況其無有。民何患無土以食。」因召吏趨籍民地所當奪者，盡以他地與之籍。奏天子，天嘉其意而可。明年春，滑鑿河北黎陽西南，役卒萬人，間流二十裏，複會於河。其壖田凡七百頃，皆歸屬河南。夏六月，魏使楊茂卿授地，滑帥於令陳酒樂，與浮河新渠。是日亞之以客得與，故悉其事於兩帥之賓。
元和十年，亞之以記室從隴西公軍涇州，而長安中賢士皆來客之。
五月十八日，隴西公與客期宴於東池便館。既坐，隴西公曰：「餘少從邢鳳遊，得記其異，請語之。」客曰：「願備聽。」隴西公：「鳳帥家子，無他能。後寓居長安平康裏南，以錢百萬質得故豪家洞門曲房之第。即其寢而晝偃，夢一美人自西楹來。環步從容，執卷且吟。為古裝，而高鬟長眉，衣方領繡帶紳，被廣袖之襦。鳳大說曰：‘麗者何自而臨我哉？’美人笑曰：‘此妾家也，而君客妾宇下，焉有自耶？’鳳曰：‘願示其書之目。’美人曰：‘妾好詩而嚐綴此。’鳳曰： ‘麗人幸少留，得觀覽。’於是美人授詩，坐西床。鳳發卷，示其首篇，題之曰《春陽曲》，終四句，其後他篇皆累數十句。美人曰：‘君必欲傳之，無令過一篇。’鳳即起，從東廡下幾上取彩箋，傳《春陽曲》。其詞曰：‘長安少女踏春陽，何處春陽不斷腸。舞袖弓鸞渾忘卻，羅衣空換九秋霜。’鳳卒詩請曰：‘何謂弓彎？’曰：‘妾傅年父母使教妾為此舞。’美人乃起，整衣張袖，舞數拍，為弓彎狀以示鳳。既罷，美人泫然浪久，即辭去。鳳曰：‘願複少賜須臾間。’竟去。鳳亦覺昏然忘。有頃，鳳更衣，於襟袖得其詞，驚視，複省所夢。事在貞元中。後鳳為餘言如是。’是日，監軍使與賓府郡佐及宴客隴西獨孤鉉、范陽盧簡辭、常山張又新、武功蘇滌皆歎息曰：「可記！」故亞之退而著錄。
明日，客有後至者，渤海高允中、京兆韋諒、晉昌唐炎、廣漢李瑀吳興姚合曰：「吾友王炎者，元和初夕，夢遊吳侍吳王。久之，聞宮中出輦，鳴笳吹簫擊鼓，言葬西施。王悼悲不止，立詔詞客作挽歌。炎遂應教詩曰：‘西望吳王國，雲書鳳字牌，連江起珠帳，擇水葬金釵，滿地紅心草，三層碧玉階，春風無處所，淒恨不勝懷。’詞進，王甚嘉之。及寤，能記其事。」炎本太原人也。
貢籍中有鳥誼名者，生商山，始以誼聞。商之貢來者云：「能搏擊雀鷃。以為天子後宮遊戲，貴幸宜進此以具樂。」後宮亦相尚奇，飾之以彩絲合縷，為足縈垂緌，以絳繒衣尾，加鳴金撼如佩。又指習其捷便，指熟得如意。後宮從上所遨幸者，誇玩無厭。春縱去，秋輒複貢來。誼鳥性與他禽不類。色縹綠而文頸，形大小類鶡，而意氣貌狀複不類。往往高林大木間，同巢者累數百。其春乳，當為食者還詞，即先稚或疾，無別已兒也。秋，羅人捕貢設羅，有誤中者，即群眾相號呼，若不忍去，投下集羅。以如是故，誼鳥無他名。沈子曰：餘幼過商山，熟誼鳥事於其宿老。今途適藍田，郵夫唱傳曰誼鳥貢。餘初喜其以誼蒙幸，則生為梟獍者，遠遁而愧死，其餘賊暴侵淩之類，期不得自性矣。及聞其用材則不然，使移其心從搏擊者伍，備娛一旦之遊，而誼無所與。何其失職也夫！何其失職也夫！
元和九年，蔡之帥死，其子元濟以其土叛，逸掠陳、汝之間。冬，縱兵臨壽春，屠馬塘，走其守令狐通，焚霍邱。淮南郡邑大駭，民人卷席而居。上聞之怒，謫其守。明年春，詔執金吾李將軍馳傳出守之。既至，收其壞卒，聚壽春城。使人勞井閭而市貨，耕桑之業始複，民人莫知複為戰矣。
八月乙巳，乃夜引兵南出霍邱百四十裏，又折而西四十裏，營於萬勝岡，築新城。初將度曰：「吾士卒萍合之眾也，易散而難役。吾以築壘令之，必苦難使。寇聞之，必襲吾。」思欲其自用，乃召諸將謂曰：「吾旦日望氣，其狀有寇，謹備之。」令諸軍分營連居，環回之間，十有餘裏，各視營之所向，宜為數堵之垣，以禦暴矢耳，諸將數奇將軍言，歸而亟曉其卒，故所命立就。將軍與監軍使出周視之，還至武寧，大稱築者之能，勞以酒帛，語寵其將，因曰：「既已，幸周繚之善也。」他將恥其功之不類，乃複興，即日而垣周。將軍監軍使出，具牛酒為勞，因士卒之樂，又令曰：「山澤之地，其土瘠漓。今時方秋，浸潦用事，謂眾之功難為也。顧其垣今日而周，明日而壞。吾為諸君惜之。誠能致其厚，則土藏氣色，脈力相輔，雖霖潦不為患矣。」築者皆悅，複爭為厚。及竟，將軍監軍使出視之，複勞曰：「嗟乎！諸君之能，眾士之功也。既周且厚，始為其垣，今則城矣。」因自吟曰：「城乎城乎，使其增數仞而飾之，寇雖蚩尤，寧敢犯我乎！」遂歸。諸將相謂曰：「乃者將軍之詞，得無意其高耶？吾黨亦醜其卑矣。」複增其築，於是新城遂具。明日，寇果來，望見皆愕然。因至新城傍，俱張喉高言，指城上曰：「為我曹敬謝將軍。」訖辭而去，諸將盡伏。寇亦以王覽、董重質營其側拒之。
十一月戊辰，將軍將卒萬餘，西渡澗渠，上史蔟岡與賊陣。自平明至日中，進退相延不得合。及日側，將軍乃謀曰：「彼必乘暮伺吾還兵，擊我必矣。」於是引兵急攻寇，寇延退數裏。乃以精兵分伏其兩隅，複自延退間，拔其羸老先複，令軍中曰：「皆坐。」賊之後見官幟有引渡者，以為兵怠俱還，遂大呼疾馳東下。於是伏兵皆奮斷其後，賊大潰，殺傷千餘，生得數十人，官卒死者亦數百人。是時李存亮為先鋒將，使百騎遊擊左右，獨五人環馳如轂，至賊麾下，斬其將王覽，繼轡轉鬥而歸。十一年夏，高霞寓敗於隨唐既謫，盡發其卒屬陳。秋，捕得寇兵，盡罷南境之備，俱東備矣。九月，使偏將軍李曜領步卒數百人，從險道夜行，銜枚入寇境，西過九女原百餘裏，屠其堡聚三十餘壘。又使義營諸將西北傍安陽山，破其土附屯戍之眾數十百人，招其降民男女萬戶，得其將二人用之。
久之，朝之卿士，以為將軍怠於戰，或發其語，而客亦有來詰於將軍曰：「始天下高將軍之義，以將軍兵臨三州之寇，謂一舉而取，何為久不稱其獲與？」 將軍曰：「子之望吾非也。夫鋤深根者，必利其鍤。乃言之部，多吳楚耕販之人，習於沮澤之上。彼魚鳥之性，其生也，恇恇如偷兒，其遊翔之群，非不多也，及撫掌而駭之，即爭為潰矣。而寇亦素難吾名，常以精卒待我。今驅是於谿穀之間，與寇決鬥，譬由畜彘之禦窮狼，寧有所抗？蓋居之嚴城，以固其意，令旦暮從壁上望見寇騎號呼奔突之狀，以熟其目。然吾又常喻以風雲勝敗之語，以壯所恃。如目熟而膽壯，及其可用，吾伺其利而擊之，期於必勝，此吾所效也。」
十一年冬，詔書仲戰。十月乙未，上遣中貴人來臨視。將軍於是圖其陣於帳中，令諸將各識其序，旦暮擊鼓，教士卒為分合圓方之勢，備盡所用。將軍出，客有難之者曰：「自建中於今，淮夷三叛其間矣。雖蒙赦令，然未嚐斯須忘戰。故介兵人傳其兵，父訓之子，兄教之弟，非戰事不語。是寇以將軍名聞天下，故不敢犯。自將軍西出疆，屯兵於萬勝城，以控其要，濠水而東，連次江淮之間，郡邑之人，耕桑自力，轉輸相屬，曾不為寇虞，此將軍之功也。以強計毅誠，招其轉禍之人，繼來如繩，此將軍之用也。今將軍不以此為百全之基，驅貊越之人，身自蒙堅，而與必死之寇決命頃刻，即萬一有不如將軍之指，東土之固，將安仰哉？」對曰：「此吾以熟於計久矣。然吾昔嚐仕於河塞十有餘年，若僂之忘伸也。前行始入覲，不意蒙寵於過誤，使率師振旅。吾之力，唯其所指，以死效。夫馬隨羈而引者也。羈之使馳，則為之馳，羈緩則步。安有擇塗陸而避僵蹶哉！如有縱之不前，銜之不止，徒見撻賤之棄，焉得延頸足以待禦。且聖上旦暮待績於吾，中貴繼至，亦吾蒙羈之日也，何敢自引於便而已矣。」
遂以十一月庚長夜，漏過四十刻，引兵西渡，上史蔟牧之，下矚賊壘，分銖皆察。及日中，大風從西起，折幹回幟，將軍謂中貴人曰：「今日之候，非其利也。願屯兵堡史蔟以伺之。」中貴人曰：「某受命視公戰，不視公守。將軍不得已，乃陣中軍為前，武寧軍次之，左右輔皆親兵。戰凡十合，會廬宣之居間，聞戰聲，自驚潰失次，且遁。是時賊軍方苦中軍、武寧之殺傷，幾欲引去，及聞廬宣之軍驚潰，即分精兵數百，勁突所潰以擊之。而將軍複與中軍、武寧深逐賊而行數十裏，因與廬宣之軍相棄。廬宣之軍先遁去，卒無所傷。至暮，中軍力鬥遂死，其將曹惟直張忠信，楊渾等，及卒死者數百人。武寧死者亦數百人。還軍新城，雖無功者亦勞之，以故士卒無戰苦畏叛之患。時亞之客壽春，得詳其語而書之，以備史聽。
臨涇之築，跡於郝比。貞元中，比為涇將，德於軍，軍中皆推其公。嘗從壯數百騎出捕野，還白於帥曰：「臨涇地扼洛口（有洛川在涇州西北，盡於臨涇），其川絕饒利息蓄。其西大野，走戎道，曠數百里，其土乃流沙，無能出水草，當涉者盡疲，即屯臨涇為休養便他。願以城控之，可艱其來。」比出，其傍一人謂帥曰：「誠以比言有是也。雖然，公自念之。公所以蒙殊恩大幸，子姓昆弟俱得不業而官者，蓋以邊防未有可制。上心日夜懸於此，故厚公之事無所難。今用比言，則邊已固，公安倚耶？雖戎不得越所趨，而捕者復何以稱獲。使上聞之，亦且輕所憂矣。」遂不從比計。及帥死，其校段祐代為帥。歲餘，比又白曰：「昔天寶時，天下有兵，為防者獨西戎矣。而邊至王畿，尚萬有餘里。其烽燧之驚，東不過敦煌、張掖之間。又有嚴關重阻，盤錯之固，綿屬於其中。乃者安、史反，其邊兵強壯，悉會難咸陽東，而西陲復為所攻，盡亡美地。今王畿之傍，列為邊郡。飛烽傳候，昏曉之際，必奏於帝垣。況未有可固。今每秋戎入塞寇涇，驅其井閭父子，與馬牛雜畜，焚積聚，殘廬室，邊人耗盡。而又以一方便宜，委決於將軍，何以自塞。夫臨涇之築，於涇甚便。前年比白於故將軍不聽，今日幸願將軍省計」遂築城於臨涇，以比部鎮之。自是戎無敢犯涇者。元和初，祐入覲，因留宿衛。後為帥者惡比能，強誣以年朽不任兵罷之。八年，餘西道塞，曆岐、隴，而邊人無幼老，盡能誦郝比之功。故餘悉著所論，勒其事於臨涇城。
