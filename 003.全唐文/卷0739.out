敏中字用晦，太子少傅居易從父弟。長慶初進士。會昌中累官兵部侍郎學士承旨同平章事兼刑部尚書集賢史館大學士。宣宗朝加右僕射金紫光祿大夫太清宮使太原郡公。罷相，檢校司空，出曆邠寧節度使劍南西川副使荊南節度使。懿宗立，徵拜司徒，復輔政，尋加侍中。罷為晉絳節度使。累遷中書令太子太師卒。
石明臣節，水喻聖聰。順投既因於納諫，虛受必俟乎輸忠。從以讜言，出清規而有中；類夫貞節，入碧浪以無窮。爰自人謀，式彰天獎。言必在乎能發，道奚疑於虛往。自懷從善，聞蹇蹇於股肱。何異臨川，運磷磷於指掌，理既符於水石，事且契於雲龍。佇啟心而是讚，在虛已而能容。石投水而誠資手敏，臣佐君而詎得麵從。當手敏則水不傷清，匪麵從則君能立政。嘉獻替而無爽，幸遭逢而有慶。致至堅於元奧，象以得賢；受可轉於清流，因之啟聖。所以垂衣廣納，側席深居。言之者何常率爾，聞之者足以啟予。攻玉之形隨帝心之沃若；補天之質，應王澤之濡如。既而流謗靡行，沈幾自得。當持重而無撓，冀臨深而不惑。逆於耳而順於心，黜其邪而褒其直。用礪金於睿鑒，渙汗潛通，舉韞玉於恩波；津涯莫測，於是宣教化，罷畋遊。開直道，務旁求。發揮諤諤之明節，會合洋洋之聖謀，石以貞堅，本無疑於虛擲；水惟柔順，安有阻於暗投。夫然，則臣心磊落而上達，君德汪洋而下流。況乎舟楫之道大行，不侮不慢；藥石之言盡入，何憂何患？當道泰而人悅，固河清而海晏。彼漢高之用留侯，未若吾皇之納諫。
有一人兮甚美，事二夫兮深恥。不咄咄以怨人，常默默而傷已。何窈窕兮若彼，而寂寞兮如此。舌雖在而口不言，身未亡而心已死。殆其喪主失身，去故從新。初為息侯之婦，今為楚國之嬪。標二八之佳麗，冠三千之等倫。豈君恩之不至，顧我恨之有因。觸類無言，似峽口為雲之女，含情不語，如山頭化石之人。守而不改，邈矣而心有所在；行之實難，確乎而性有所安。指逝波於舊寵，比浮雲於新歡。得不佇蕙思於心曲，秘玉聲於舌端。於是語笑已而，得意其。處喧嘩而不亂，挺節操以自持。翠羽常低，多值斂眉之日；瓠犀難見，少逢啟齒之時。然則動宜三省，情順九思。似慎樞機，暗合吉人之象；類含鋒刃，潛符《靜女》之詩。嗟夫！秦家之女兮，在德何有；賈氏之妻兮，其言亦苟。誰令喋喋，駐五馬而誚使君之愚；焉用嘻嘻，獲一雉而忘大夫之醜。彼則爾，此則否。外結舌而內結腸，先箝心而後箝口。既而載離生育，幾變寒暄。想蘼蕪之不見，厭芣苡之空繁。勢異絲蘿，徒新婚而非偶；華如桃李，雖結子而無言。及夫雲夢春遊，章華夜侍。永忘一顧之念，難奪三緘之誌。起居有節，惟聞佩玉之聲；應對無時，不吐如蘭之氣。君王於是崇其意，重其義。命女史以書之，為楚宮之故事。
臣頃自布衣，爰及仕進，飽僧孺之惠義，師居易之文章。斯人之亡，各已數載。屬先帝憂勤之際，贈典未行；遇陛下聖明之初，諡法宜頒。其將行業，以傳冊書。
白馬津西南五十裏，曰堯祠。袞龍騰文，劍佩有光，德音不遐，精魄如在。然而祠廟僻遠，藻薦亦稀，荒榛不除，茂草斯鞠。司空隴西公即戎之二歲，勤恤人隱，期於俗阜。夏四月，宿麥方登，油雲未施。公愀然殷憂，思降甘澤。因曰：「古先帝王，孰神於堯？盍將禱焉，期有所應。」乃率寮屬將校，質明而往。鍾磬畢陳，牲牢在筵，翊精肅容，虔禱移時。祝拜之際，蚃如答，未及回車，重陰已周。密雨輕灑，槁苗特起，逮夕及晨，自葉流根。寮屬將校，相率稱賀曰：「天災滑民，仍歲不登，道堇流離，十年於茲。公能以誠明動神祇，膏澤發枯朽，免積逋於餓隸，變早歉為豐稔。固當大崇廟貌，以旌厥美。」於是飾粉壁，張羅帷，欒櫨四周，丹紺交輝，肅肅靜密，神之所依。是宜播公之美，揚神之祉，刻於金石，而為之記。時寶曆二年七月二日建立。
唐乙巳歲，帝命司空隴西公作藩於滑。公既至，問甲士以安，問文吏以理，問黎人之疾苦。翊月之後，既安且理，而無疾苦。明年夏五月暇日，公與監軍軍倅賓介遊於佛寺。寺號明福，因詢明福之義。
有僧定俊曰：「《冥報記》云：隋開皇年中，滑人杜明福妻齊氏，嚐讀《法華經》，沒後為崔氏男子，名彥武。至仁壽四年，崔年三十，為滑守。一日，了然通前生事，顧謂從者曰：‘吾昔為此郡人婦，今知家處。’因乘馬抵城，入修巷，指門而呼杜氏。明福老矣，疾出拜迎。崔入門先昇堂，指東壁圬墁之隆處，謂明福曰：「吾昔所持經眾金釵，藏於此第七卷，紙末火爇字滅，今每念至此，常不終卷。’因壞垣，果得經並釵，其未爇處鹹如說。複指庭前樹曰：‘吾常斷發，置諸穴中。’取之又得。明福殆不勝情，雲皆亡室之所遺記也。比計物故之日，及生之年，略無差焉。噫！靈驗應兆既如彼，存沒契會又如此，感歎久之。遂請施宅為寺。崔即日為之上言，請置寺，因號明福。由是起殿中虛屋，周廊回回，前三其門，庭二其台，架危樓以聲鍾，植修莖以飛幡，界宇峻嚴，宛如鷲山。於茲三百有餘年矣。」公異其事，惜無銘記，遂勒石以載。
既而出家財，修浮圖，賈彼餘力，因其隙時，人樂就役，物無枉耗。越七月，浮圖成，峻層孤危，高無有倫，壓地貫天，泉縮石低，鐵輪周回，風鐸四鳴。軍城用為壯觀。公命敏中援筆以記。敏中蹶然而起曰：釋氏之教，其來久矣。漢魏以降，複煽而熾。其教以禪定慈忍報應齋戒為事，亦以是誘掖人心，輔助王化。何者？先王恭默無為之道，乃禪定乎？忠恕惻憫之訓，乃慈忍乎？懲惡勸善之法，乃報應乎。防欲閑邪之禮，乃齋戒乎？分其教而則殊，歸於禮而何異。子不語怪力亂神，惡其人之惑也。今崔氏之應，足彰福善之理，焉可同怪神乎。故得直而書之無愧詞。於戲！公不至寺，誰表其異，寺不公值，誰為之記。時也皇帝之代，寶曆二祀，白露之秋，八月癸未。因其異而致其施，施乎施（疑）而增其圯。後人之兮，知我公修浮圖之義。
肩吾字希聖，自號棲真子，洪州人，元和十年進士，隱居洪之西山。
至敬尚潔，在禮惟恭。饗異四時，大饗以先王為祫；羹重五味，太羹以無味為宗，薦既殊於禘，禮乃變乎秋冬。則知此祭不數，此羹不混。法明水以成功，惡鹹鹺而是損。義由反古，類稿秸之無文；道尚全真，喻恬淡而為本。故宜輕八簋，黜三牲。其味惟德，其色惟清。若謂我在物；則物不在於鹽菜；若謂我在水，則水不在於汙行。小周人之尚臭，哂殷家之貴聲。雖無形而可挾，務展禮而由誠。觀乎一鼎無包，百王是慶。法君長以為尊，事鬼神而聽命。既陳既酌，彌重乎精誠；不絮不調，莫先乎聖敬。聿修前典，不可度思。因七獻以成禮，約三歲而為期。饗宴既終於勿勿，禮容方盛乎遲遲。且在有名而可重，孰雲無味而見遺。是以不饗甘苦，不由饔餼，雖假於一烹，用不因乎多味。澄渟在潔，惡薑桂以為滋；蚃降靈，歆明德以為氣。是以禮因羹而克舉，羹因禮而允修。乍同西伯之礿，寧比東鄰之牛。一以表專一而不二，一以表通微而闡幽。豈徒不和而為貴，亦以明反本之所由。懿夫！其名類餗，其正在禮。下以敘人倫，上以親祖禰。苟傾覆之無虞，諒威儀之由體者也。
稽太古之至薦也。以汙樽抔飲，除地而為壇。迄後聖之禮禋也。其籩豆犧象，鹹飾其碧丹。是以五禮秩經於宗伯，六樽詔典於春官。實有嚴而有翼，豈無取於異端。故殷王有肜日之祭，魯智有禘月之觀。且皇周之享也。肇繪象於茲器。既普淖於式潔，乃登堂而奠次。耀如金石以率舞，派若洪瀛而贔屭，騰圭瓚以沃暢，達群神於元秘。敬宗宜社，以交其幽明；返本歸仁，以尊其天地。可以等上下之列，可以參陰陽之位。豈齊夫鬥筲之外役，寧假乎挈瓶之凡智。憤季氏之將旅，恥王孫之寧媚。況今交節以義，具物昭洗。介茲壽考，以洽百禮。柔嘉滌濯，以修其虔恭；登降揮觶，以流其愷悌。夫禮以器成，器以禮肅，擬冰壺之潔徹，鑒膳鼎之覆餗，望堯衢而鹹惠，賴嘉時而有淑。既無列野之郊，願致誠於工祝。
仆雖幸忝成名，自知命薄，遂棲心元門，養性林壑。賴先聖扶持，雖年迫遲莫，幸免龍鍾。觀其所得，如此而已。
性非生知，學道者必資於切問；道難言傳，立教者不尚於明文。藏機隱意，恐輕泄於聖言。比物屬辭，乃密傳於達士。世有讀書而五行俱下，開卷則一覽無遺。聲名喧世，孰知不死之方；頭角摩天，豈悟希夷之理。必也訪道尋真，求師擇友。覽仙經之萬卷，不出陰陽；得尊師之一言，自知真偽。水火金木土，五行也。相生而為子母，相克而為夫婦，舉世皆知也。明顛倒之法，知抽添之理者鮮矣。上中下精氣神，三田也。精中生氣，氣中生神，舉世皆知也。得反覆之義，見超脫之功者鮮矣。知五行之顛倒，方可入道，至於抽添，則為有道之人也；得三田之反複，方為得道，至於超脫，則為成道之人也。古先達士，皆曰道成，真成道者，百無一二；今來後學，徒有道名，真入道者，十無八九。欲論道而超脫者，西山十餘人耳。遂從前聖後聖，秘密參同。一集五卷，取五行正體之數；每卷五篇，應一純陽之義。開明至道，演說元機，因誦短篇，發明鍾呂太上至言。庶得將來有悟，勤而行之。繼仆以出塵寰，同作蓬瀛之侶。華陽真人施肩吾希聖序。
夫太空浩渺，虛無自然。視之杳溟無形，聽之寂寞無聲。近而無比，遠而無邊，用而無竭。處後而無後之後，居先而無先之先。欲究空而不空，莫若神之與氣。斯乃太空之維綱也。予乃觀已之空，與他人之空，其空有五焉。一曰頑空，二曰性空，三曰法空，四曰真空，五曰不空。在人高下，逐性存亡。本自一空而生，翻作多空之用耳。
頑空者，虛而不化，滯而不通，凝而陰沉，黯黯胚渾。清氣埋藏而不發，陽魂樸質而不生，斯乃至愚之人也。
性空者，虛而不受，靜而能生，泯盡諸相，不生一意。惟見空中之空，匪知空而不空。但見離中之虛，莫測坎中之滿。關扃諸妙，楗守孤雲，枉住性空，終歸寂滅。誓作杳冥之鬼，莫諧升舉之仙。斯乃古今禪伯之流也。
法空者，知識相之分行，究生死之根源。寂寂有歸，皎皎不昧。動而不撓，靜而能生。塊然勿用於潛龍，乾位初通於元穀。在忘色忘形之內，居無為無色之中。合大道以無差，處人倫而不惑。乃得道之初也。
真空者，知色不色，有正色以視之；知空不空，有真空而在矣。得無用有用之力，獲無為有為之功。元之又元，道非常道。真空一變，則見真神。神變之中，物無不備。斯乃神仙中人也。
不空者，天之至高至清，而生日月星辰；地之至靜至寧，而生山川草木；人之至虛至靈，而生仙賓羽客。三者至虛而複一。一神變而千神化形，一氣化而九氣皆煦。換凡骨為仙體，變萱草作鬆檜。故動以靜為基，有用無為本。斯乃亢龍有悔之高義也。故千經萬綸，出自無言。古聖今賢，空能別法。予恐後人輒生私見，強為書之雲爾。
《上清元格》曰：「大道似不肖，盛德若不足。韜光晦跡，自衛其身，人不知也。」道未足於己，言已輕於人，事未充於內，驕已見乎外，好勝於人，人不知也。修真之士，識人為先務。當其取士也。聽其言而觀其行；及其求法也，察其理而驗其功，勿以人而廢言，防其大辯若訥者；勿以言而用人，防其善為說辭者。或大醇而小疵，始愚而終聖。修真之士，亦有知人之鑒，不可不奉無上之道也。
《西山記》曰：「古今聖賢，雖有兼人之智，普照之明，未嚐不先求於人。」謂務學不如務求師，師人之模範也。黃帝求赤松子，半年方得中戒經，止於防外行之失；劉安玉師王道原，終年始得小術法，又不及修養之事。陰長生不以馬明生久病而怠其業，葛稚川不以鄭思遠家法而誨於人。耳朱度胡氏而始終如一，方昉遇金華而遠近相隨。張夢乾三遇海蟾，方得三乘之法；解誌一一見旌陽，盡授九轉之功。王猛見長壽大仙，談笑之間而識破大道；梅福遇大洞真君，步趨之次而訣盡天機。曆古非無神仙以入南州，然修真之士不遇者，於識人之際不明也。
其或道貌古顏，辯詞利口者，始謂得神仙，悠久弛之，常俗之輩。學而不遇，一也。或業重福薄，不信天機；輕命重財，甘為下鬼。錄人纖惡，棄人大善。雖見其人，不聽其言。雖聽其言，不納其理。終無所得，仙凡自隔。遇而不得，二也。或博學篤誌，切問近思。縱得真訣，自生懈怠。悅須臾，厭持久。朝為夕改，坐望立成，得而不守，三也。又況交結狂徒，尋搜異論，廢時亂日，何以成功？古人上士，始也博覽丹書，次以遍參道友。以道對言，所參無異論；以人合道，所師無狂徒。嗟夫！愚而自專，賢否不辯；賤而自用，邪正不分。論識人之去就，不可勝舉也。
故古今上聖真人，未修煉，先修養。故曰：沐浴不可當風，若幽室靜房，閉目冥心，平身正坐，使元氣上升，通滿四大，上入泥丸，此真沐真浴，萬倍於外之水火也。又曰：不欲遠唾以損氣，不欲疾步以損筋，不欲極視而昏睛，不欲極聽而傷腎，不欲久立而傷骨，不欲久臥而傷肉。多睡濁神，頻醉散氣，多汗損血，力困傷形。奔車走馬，氣亂而神驚；望高登峻，魄散而魂飛。養形之道，安而不勞，勞而不乏。其力靜而不撓，撓而不亂。其氣外有所補，內有所益。然後識五行以保全衝和之氣，外固內真，兩皆得趣，可以長久矣。
《道德經》云：「視之不見，聽之不聞，搏之不得。」詳乎老君之旨趣，蓋諭以眾庶之俗民，非修生之道民也。《尹真人節解經》云：「內觀者睹神光，不可謂之不明；返聽者聞神聲，不可謂之無音；握固者精神備體，不可謂之無形。」凡在道中之民，當須視不見之形，聽不聞之聲，搏不得之名。三者皆得，謂之道民矣。餘慕道年久，修持沒功，夙夜自思，如負芒棘。嚐因暇日，竊覽《三靜經》云：夫修煉之士，當須入三靜關，陶煉神氣，補續年命。大靜三百日，中靜二百日，小靜一百日。愚雖不敏，情頗激切，神道扶持，遂發至懇，且試小靜。即以開成三年戊午歲起，自正月一日庚申，閉戶自修，不交人事，克期百日，方出靜室。雖五穀並絕，而五氣長修，幸免瘦嬴，不知饑渴。未逾月而神光照目，百靈集耳，精爽不昧，此三者皆應。則知仙經秘典，不虛設也。人不修即不知，既不知，則信彼前後學，鹹謂神仙之教，盡為誑誕之辭。今古相蒙未始有極。小兆忝為前得者，故發言為詞，以正將來之惑。因創五篇，篇之四句，貽諸同好，用紀元深。
一氣無方，與時消息，萬物生死，共氣盛衰。處自然之間，而皆不知所以然而然，其所稟習，在覆載之下。有形者先須知其本，知其本則求無不通；修道者先須正其源，正其源則流無不應。若棄其本而外求，背其源以邪究，雖獵盡百家，學窮諸子，徒廣虛論之功，終無攝養之效。得者觀之，實為自誤耳，今曆觀世間好道之流，不可勝數；雖知恬淡以自守全，不知恬淡之中，有妙用矣，雖知虛無以為理全，不知虛無之中，而無不為矣。若不知虛無恬淡妙用之理，徒委誌於寂默之間，妄作於形神之外，是謂無益之用，非攝生之鴻漸也。且神由形住，形以神留。神苟外遷，形亦難保。抑又服餌草木金石，以固其形，而不知草木金石之性，不究四時逆順之宜，久而服之，反傷和氣。遠不出中年之內，疾害俱生。使夫輕薄之流，皆謂係風捕影，不可得矣。翻以學者為不肖，以真隱為詭道。不亦傷哉！
或人嚐以此事而譏餘曰：「吾聞學道可致長生。吾自童年至於暮齒，見學道之人已千數矣。服氣絕粒者，驅役考召者，清靜無欲者，修仙煉行者，如斯之流，未有不聞其死者也。身歿幽壤之下，徒以屍解為名。推此而論之，蓋得者猶靈骨耳，非可學而得之。」餘聞斯論，不覺心湣於內，神恍於外。沈吟之間，乃太息而應之曰：「觀子向來所說，實亦鄙之甚矣，迷之尤矣。今世人學人間之事，猶有成與不成。又況妙本元深，昏昏默默，胡可造次而得之？且大道無親，感之即應。苟雲靈骨，無乃疏乎！然夫服氣絕粒者，道家之所尚。人苟得之，皆有不食之功，身輕之效。便自言腸胃無滓，立致雲霓。形體獲輕，坐希鸞鶴。采餌者複以毛女為憑，呼吸者又引靈龜作證。曾不知真氣暗滅，胎精內枯。猶執滯理於鬆筠，守迷端於翰墨。良可嗟矣！寧不怪乎？至於驅役考召之流，蓋是道中之法事，研討至精，窮其真誥。誠為身外之虛名，妄作人間之孟浪。在已無徵於延益，於人有驗於軫攘。亂構休祥，徒陳禍福。如斯之輩，並非保生之道也。或以清靜無為，深居絕俗，形同槁木，誌類死灰。不知天地動用之心，不察陰陽運行之理。如此則雖遊恍惚，其恍惚而無涯；縱合窅冥，其窅冥而莫測。翻使希夷之外，神用罔然；虛曰之中，元關失守。」
言議之際，中有高真喟然而歎曰：「守一非一，履真非真。此亦近為門階之由，殊未窺其室中之用矣。大凡保氣棲神，不可以湛然而得之，亦不可以兀然而守之。且神無方而氣常運，形至靜而用無窮。是知保氣者其要在乎運，棲神者其秘在乎用。吾嚐聞之於師曰：‘體虛而氣周，形靜而神會。’此蓋為出世之元機，無名之大用矣。」
勝之，寶曆中官宣武節度判官，檢校戶部郎中兼侍御史，入為比部員外郎。
陽暉早曙，露泫清宵。宵既寂而露彩結，曙將動而陽氣消。是以在蘭者照之則煥乎葉，在棘者燭之則晞乎條。故乃喻天子布澤於晏，猶諸侯命朔於朝。觀夫潤草瀼，晞陽冪冪。氣色濃兮猶茂，枝幹燥兮如滌。初將比玉以減其琳璃，稍欲如珠複消夫的。故可比臣竭忠以祇敬，君降恩而蕃錫。及夫大明有赫，五色初收。淩晨光動，平野氣浮。遂使將飲之蟬，驚陽烏而複退；罷警之鶴，懼白駒而不留。出扶桑兮始上，被豐草兮徒周。何異夫錫宴則臨乎我後，來朝則嘉彼爾侯。原夫黨郎之光未舒，沾濡之色猶遍。忽其陽氣匝，晴風扇。則滴而有響者其響罷聽，布而有文者其文難見。夫如是，有類藩臣感化而來覿，中朝布德而成宴。彼以朝為數，此以夜為初。夜則因我而陰勝，朝則因我而陽舒。其凝也無不備矣，其晞也曷可藏諸。況有麗天之輝，潤月之意。崇其燕禮，著乎前誌。朝日出海，若一人之當陽；夕露低柯，若群臣之既醉。天晴夜朗，林霽煙開。稽其順陽之心，既且周而複始；懿乎漸晞之理，又觀往而知來。所以為成歲之本，履霜之具。華葉既濡，清光若煦。吾知湛露晞朝陽也，為君臣宴饗之喻。
古之善諫者，喻其心如繩直，展成規於良木。既折中而經始，必周流而牽複。以其性有曲直，固從乎彌綸；以其材有短長，必由之盈縮。故可彰其言兮直如矢，喻其諫兮從如水。既應用而無方，且適道而虛已。為棆桷之無繆，成棟梁之有以。舉直錯枉，且明徑挺之心；動而悅隨，不失縱橫之理。觀夫度彼山林，直以絲繩。既遵時而有作，乃底績而其凝。斷長補短，物無失性。損上益下，道罔不興。猶其善而惟變所適，類夫諫而不命其承。匪差毫厘，存乎楷式。在操張而為務，乃經紀以成德。操端有準，希匠石以財成；枉撓必從，表王道之正直。況夫準以綸糸孛，順乎節文。不循枉以為利，必適道而斯分。假物而言，故引從繩之木；樂諫為喻，明乎則聖之君。原其納誨之謀，觀其所由。既規矩而有制，豈文理而是求。糾纏既施，足彰妙道之用；眾材方正，比夫從諫如流。且夫獻直言者，必有備無患；木從繩者，葉執藝而諫。故得明乎官以相規，人之無訕。矧其不柱道以求用，恒守道以為名。匡乎不正使其正，規其不平使其平。斯所謂不可欺於繩墨，乃得配乎權衡。恭惟賦於說命，知諫道之克明。
客有感物而憤激，何彼連城之珍，尚韞他山之石。嗤宋人之謬好，嗟卞子之未覿。抱昭質而陸沉，緘異彩而塵積。則知時有興廢，道有窮通。以彼十德之美，處斯一拳之中。光未施於照廡，氣潛發於如虹。知識真者希，故處幽自秘。莫睹縝密，空含精粹。良工未遇，曷溢目之可觀；高價儻來，將無脛而自至。其窮也類獨善以自守，其出也比兼濟而為利。誠宜取貴於人，資琢成器。今也用晦而明，抱素含英。慮以俱焚，每懼昆岡之火；俟乎用入用，自憐物產之精。豈真潤木有所，輝山可名。惜衝鑒之未臨，倦凡目之見忽。徒在山而斯久，獨蒙垢而未發。麗質可嘉，采實損華。居其中誰謂困乎石，藏於密非曰匿其瑕。是知物變則通，否極將泰。彼含章而混跡，由因中而表外。當今庶類歸真，萬物化淳。地不藏寶，山將貢珍。豈使永韞光於散地，獨埋照於窮塵。願鑿石出於奇璞，知乎希代之無鄰。
人藏其心，不可測度也，搖舌於口，誰不言仁誼哉。清濁相渾，真偽難辨，今雖有提其肺腸以呈眾，某必笑而不諒。此亦不足怪也。蓋偽者繁而真者寡，況憑區區文字，而能取信於人耶？所以某蘊蓄斯久，不敢輕奮，抑為此也。今幸因執事稍垂盻睞，以不倫眾輩，故得肆陳其愚，惟賜詳之。某七歲受教誨，始學箕裘，迄今十六，不見成熟。性本慵惰，強之惟艱，不能戮力盡瘁，服勤先聖。然常謂男子生而懸弧，示有事於四方，固不得與兒女曹並列，依違以沒世。每欲奮廓埃堨，破開濤浪，聳翼雲漢，垂名竹帛。謂舒腕可取耳，殊不知世道隘局，九重阻深，不可也。又欲藏器弛用，洗滌他腸，昧旦調旨甘，入夜吟編簡，索聖賢意，探情性源。白雲霏空，虛舟泛波，塵機不張，語默自任。湜湜然得全其愚，為唐一閑人。而家世清風，祇承嚴訓，不可也。又欲掉長舌於公卿間，蘧篨戚施，以媚於人，拱立下流，阿旨從眾。善者曰善，不善者亦曰善，巧言如流，俾躬處休。而愚僻已慣，矯之惟病，不可也。三者之惑，心不可屈，誌不可諧。歧路難期，歲月易老。踐履之道，倀然自迷。執事濯纓清流，敏古多識，試言指其要路，將鞭蹇以趨之。某再拜。
秋八月，劉氏徙竹凡百餘本，列於室之東西軒，泉之南北隅。克全其根，不傷其性，載舊土而植新地。煙翠靄靄，寒聲蕭然。適有問曰：「樹椅桐可以代琴瑟，植櫨梨可以代甘實。苟愛其堅貞，豈無鬆桂也。何不雜列其間也？」答曰：「君子比德於竹焉，原夫勁本堅節，不受霜雪，剛也；綠葉淒淒，翠筠浮浮，柔也；虛心而直，無所隱蔽，忠也；不孤根以挺聳，必相依以林秀，義也；雖春陽氣王，終不與眾木鬥榮，謙也；四時一貫，榮衰不殊，恒也。垂蕡實以遲鳳，樂賢也；歲擢筍以成幹，進德也。及乎將用，則裂為簡牘。於是寫詩書彖象之命，留示百代。微則聖哲之道，墜地而不聞矣。故後人又何所宗歟！至若簇而箭之，插羽而飛，可以征不庭，可以除民害。此文武之兼用也。又劃而破之，為篾席，敷之於宗廟，可以展孝敬；截而穴之，為篪為簫，為笙為簧，吹之成虞韶，可以和人神。此禮樂之並行也。夫此數德，可以配君子。故岩夫列之於庭，不植他木，欲令獨擅其美，且無以雜之乎。竊懼來者之未諭，故書曰《劉氏植竹記》。
中外官寮，準制封贈，多請回授祖父母。臣謹詳古禮及國朝故事，追贈出於鴻恩，非繇臣下之求，不係子孫之便。開元新詔，唯許宰相回贈於祖。蓋以宰相位高，封贈崇極，故許回授，於義無妨。近日常僚，率援此例。夫推讓於祖，在父則然。改奪於朝，為子何忍？伏望宣付宰臣，重與依注詳議。
☆湯泉銘 唐大中五年，敬方患風疾，至湯池浸浴。六年十一月，又入浴，因感白龍見，風疾遂瘥。乃造白龍堂，並勒銘於石。銘曰：黟山南垠，湯泉沸騰。伏陽韜焰，陰火潛蒸。盛夏不增，窮冬不冰。其誰主張，唯龍是膺。刺郡二年，病不能興。發汗五日，信而有徵。乃作龍堂，於湯西陵。乃刻龍像，為神依憑。非眾非公，非巫非僧。主徭步將，陳顗歙丞。迭掌吾事，各勤爾能。來盡瞻依，去懷憂兢。苟肆慢心，貽神怨憎。盲憒瘡蹩，災亦相仍。壬申既夏，一陰始升。銘石室壁，庶無騫崩。☆周墀 墀字德升，汝南人。長慶二年登第，辟湖南團練府巡官。入為監察御史集賢殿學士，太和末累遷起居舍人。開成二年知制誥，充翰林學士。三年遷職方郎中。四年正拜中書舍人。武宗立，改工部侍郎。出為潼關防禦使，改鄂嶽觀察使。會昌六年移江南西道觀察使。大中初拜義成軍節度使，封汝南縣男。入為兵部侍郎判度支，以本官同平章事。累遷銀青光祿大夫中書侍郎，監修國史，兼刑部尚書。會吐蕃以三州七關自歸，帝召宰相議河湟事，墀對不合旨，罷為劍南東川度使，未行，改檢校右僕射。卒年五十九，贈司徒。
仆射十一叔以文學德行，當代推高。在長慶之間，春闈主貢，采摭孤進，至今稱之。近者朝廷以文柄重難，將抑浮華，詳明典實，繇是複委前務。三領貢籍迄今，二十二年於茲，亦搢紳儒林，罕有如此之盛況。新榜既至，眾口稱公。墀忝沐深恩，喜陪諸彥。因成七言四韻詩一首，輒敢寄獻，用導下情，兼呈新及第進士。
國學官郭彪之，太原人。幼即攻儒家書，後得大通周公孔子旨奧，又能明百家流落之言。樂苦躬自養，不愛苟受祿。宰相聞，以東國學風醨久，學者不得官，其中皆以豪人，使授業者迷經，顓業者墮心。元和七年，詔彪之為國學助教。彪之承詔而來，拜祭酒司業已，即詣學，乃家於學焉。役馬一疋，左右勞一二人，大笈一，給用生具，以實其間。彪之身修而貌古，性不合俗尚。首冠獸皮，服用麻衣，褒制襴袖，闊帶高羈，履大屣。至如禮公卿大夫亦是。好飲流水，茹野蔬與松柏之英，不苟味膳，又樂飲酒。人有見者，必置酒於前。始飲，即周告四座曰：「酒以和神熙性，節之則經，縱之則撓。固不可為俗主酌挹授之禮。」命飲者自狷欲。彪之盈飲三爵而罷。每淩爽詣論堂，坐高床，召七學諸生，居不施廣裀長席，俾鄰臂而坐。澄震聲音，分析典訓。至於一詞間，鹹以俗理相諭，了入於諸生心胸中，使蒙者縱曆千萬日亦不失其來。由是得諸生。每歲累及薦擢於有司。彪之祿給矜孤，餘即謀買居於山泉間，蔽掩其光明。嗟乎！時畏奪祿分鄰者眾矣不然，何不聞斯人於天子左右？必翼揚君德，仿治古道，使今之時奮為虞、夏、殷、周之風，賢者昌，不肖者藏，公侯康而百姓康。噫！公侯卿大夫默於明者，又無由得通九重，聞徹天子聰明，彪之內樂遺聞於上，以得安性。墀元和十年，德彪之道於國學，仰其風，嘉國學得其官，又憤遺斯人於盡諫位。因書其事，作國學官書。
元和九年，旱不周畿。鬥位直午，祝融權威。焦金爍石，火雲奔馳。雄獸遁足，棲鳥不飛。太陰尫薄。雨龍慵癡。有泉涸源，有木折枝。有地文裂，有草戕萎。炎光鬱洞，太陽赫曦。田莫可牛，稼莫可鎡。瞻彼雲漢，萬民莫綏。秋既罷矣，奚療民饑。行者燔趾，居者焮肥。乃命長吏，分土之師。曝巫於日，徙地而市。偶泥而龍，歌鍾彈吹。誕搜祠廟，牲鬯繁祀。威巫虔祈，以期是擬。期而不應，笞巫不媚。萬民首仰，日瞻其尚。渾碧萬里，光蒸交蕩。於戲！天胡不降，原野煌烈，極目一狀。民罕求穀，殍莫求葬。拒饑而憊，因燠而瘴。持頤訴天，急睫而望。於戲！天胡不降，汝南周子。宇靡其間，土靡其廛。不稼不穡，焉就口食。祇寺蚤暮，暇惟滂滌。天既不蒙，我憂孔益。徙市曝巫，揮時紛徒。俗宜此尚，天其知乎？汝南周子，稽首謂曰：大凡天地，陽壯春夏，陰結凝冱。當陽之盛，陰難施雨。過而不時，陰陽失序。帝心既憂，吏民亦苦。命太史兆，何失其所。昔漢宣帝，遭潤（疑）旱暵，憂惟不寧，退避正殿。公卿大夫，省宰捐膳。以禳民災，以拯大難。為今效昔，冀憩民患。無時蒸庶，蒼傍（疑）渙亂。於戲！胡不為滂，荒僰之境。不勞旻蒼，施惠中國，以綏天子邦。 ☆薛重元重元，寶曆時人。
硤石岩岩，靈氣應候，千載之❥不❥詳其誌。自北、齊、周、隋，物接耳目，遠公之居，以成其道。既修涅槃藏疏，絕筆石巔，擲上太虛，得以明真契示其同。法師稱號惠遠，生敦煌李氏之族。家數世居霍秀裏，本宅猶存。舊墌與硤石西北連崗❥附前晉有匡山慧遠，南朝時論所宗。四百餘年至法師，占澤州。遠當周氏❥齊並除塔廟，異人大集，獨抗震霆之下，正辭無屈，麵折武帝以阿鼻地獄，不論貴賤。響非幽證，其能及此。竟隱汲郡西山。大隋受命，出詣上京。文帝始引曇延為大師，詔公掌校譯經。行僧中統理，耀臨一時。表儀八尺，立眾清莊。開皇十二年，沒於京淨影寺，是日輟朝。帝曰：「喪吾國寶矣。」驗擲筆故處，丹流中貫，危石最峭。後之人實目曰「擲筆台」。邑裏時朝禮之，想在容聲。有唐寶曆元年夏四月，傅學沙門紫羽請刻石台上，河東薛重元刊錄故誌雲。
岵，寶曆中注浮屠書，因供奉僧以聞，除濠州刺史。
履道有本，戒之在冰，每翹翹於進守，如凜凜之不勝。累足有懼，旁行可矜。識安危之在德，豈顛越之或承。不敬其心，敢徵所以。本之於有，既漸乎履霜；戒在不虞，罔輕於狎水。方保心於慎獨，焉敢測乎涯涘。人之所畏，豈造次而可忘；道之將行，非中人而勿履。敗或聞於旋踵，義無輕於舉趾。不處於薄，君子之行固然；若居下流，詩人之戒深矣。其始也，陽律掩耀，陰飆戒時。因潤下而生德，由塞冱以成姿。皎若澄虛，而體合上善；冥然沉響，而跡不能欺。苟戒之而不履，是以履之而不疑。事異涉溱，匪裳之褰也；德如羽，知仁可蹈之。則知視險無必，素誠可諒。罔違日慎之心，無易春冰之上。投足而眾流不測，委順而中懷是廣。惄焉如搗，知大患之在躬；生也若浮，敢憑虛而用壯。孰曰堅乎，匪同介如。結寒波而暫聚，湛清質以含虛。恍若有亡，似乘空於月宇；退然如失，猶奉身於玉除。且異夫莫來莫往，何遵於匪疾匪徐。必若懷以勵貪，飲以明信。如臨之戒，如履之慎。則知水德可保，冰力可任。匪冰不薄，匪水不深。彼之蹈者委乎足，我之蹈者本於心，又焉能料其薄厚而計於升沉。則執德罔愆，持危不戒。意平澹之可玩，在清夷之可快。豈知蹈之有道，行之在德，而忽乎淪溺之敗。
壺至潔，玉至鮮。有若君子，清標儼然。色澄澄而外澈，質規規而內圓。月出皎兮，入夜而其儀難見；冰以風壯，處寒而其實逾堅。諒負奇而可玩，超眾器而為先。當其韜光幽山，韞耀窮石。隱榛蕪而懷寶，淪泥滓而藏曰。如虹之氣，雖無謝於雲煙；抵鵲之鄉，常見儔於瓦礫。於是卞生見而神動，匠氏聞而心惜。乃奮剖刻，耀精明。以玉之美，作壺之形。信無瑕之可用，若不琢兮何成。以虛而受，達人侔其宏量；以明而鑒，誌士效其清貞。若其稟性溫如，作器含虛。正色則惟珍是務，立操則匪貞不居。爾乃嚴氣凝，元陰作。寒飆一振，具物寥索。川皛以淩滿，林稍稍而木落。日既暮兮金閨寂，夜一寒兮玉壺陳。素冰滿腹，清光照人。臨象筵而色媚，入金鏡而影新。對之者暢慮，觀之者清神。能勵貪夫，何假盤盂之戒；有同儒士，長為席上之珍。是以隋珠奪魄，趙璧慚姿。瑚璉之器，斯實為之。美人曾不足方其皎潔，錦衾亦安敢誇其陸離。偉夫掩物之美，比人之德。素其表兮，其儀不忒；實其中兮，秉心淵塞。伊烈氏之指南，固賢人之軌則。
春雷作，龍蛇不安於蟄戶；賢人用，君子思奮於康衢。時至氣動，而不知其所以然也。是以小生區區，願有所陳。伏以今之獻書者，語取士之得失，揚盛烈之宏懿多矣。刀尺之下，固當有在。小子淺陋，自陳所抱。曾不逮意，何敢妄有稱謂，以成繁文哉！然而誌苦者聲必哀，氣直者辭必端。苟察之不惑，聽之不失，則伯牙不碎琴，卞和不泣玉矣。閣下宗文祖德，名全道著。執贄循牆，如岵者固多焉。門屏故人，非敢自適。前者病中求拜，輒以愚弱自疑，猶記與善，謂遇長者之眷，固無戲言。孤負知見，地無措，衣化京塵，星霜七周。分將委運，方裏歸策。適有一外❥舉解至翎羽之類，誌氣由存，欲就明試，不能自決。友人樊生之見謀曰：「足下與元宗簡不與他解，就試明主，足下其審處之。李（疑）行舉者不然，使吾子為主司，如君之負辱者，將謂伸之乎？」岵曰：「伸之，行舉日就試可也。」有姚袞曰：「夫道窮而心泰者神與之，俗變而誌定者義歸之。時之通塞，非智力所及。吾子處否若泰，不改其守久矣。今主司方以公用駭拘俗，吾子賢，淮陰之辱，非韓信罪也；不賢，損益何有於眾人哉！」岵曰：「唯。」欲聞後命矣。嚴考功之納樊衡也，以為取衡難，得衡無後悔，黜衡易，失衡有遺恨，故開一人之數以容之。人到於今不謂衡忝一第，而謂嚴得主司求人之義也。伏想閣下虛求當甚於嚴也，小子焉敢有希於衡哉！懼畏不敢多陳，死罪死罪！
