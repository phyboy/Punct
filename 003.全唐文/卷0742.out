軻字希仁，元和末進士。文宗朝宏文館學士。出為洛州刺史。
當今產堯在上，夔龍為相，犬戎新逐，三晉四戰之地，無梟雛狼子。是宜徼福者爭歸賀於相國。某獨不敢以是心同眾人之唯唯，思有以一跪吐而未果者，誠以相門尊高，非布衣可以私謁。其或關衡石輕重，非先書導誠素，則無以為也。然而潛是心，不為身有所祈，輸誠於相公，得不以常常之心憐其持意邪？
陸生有言曰：「天下安，注意相。」今屬凶孽新夷，泰階初平。天下之懸懸其心，複魏文貞、房梁公、姚梁公、宋開府致太宗、玄宗故事，若啼嬰兒待哺，塞晃望者獨相公。是以聞相公以是為心，即房、宋不死，二宗之道盡得施於上矣。語不云乎：「雖有鎡基，不如乘時。」自用武以來，至於今日，不謂無時。得其時而不乘之以貞觀、開元治平之勢，則勢之過，如發矢耳。此所以為相公惜是時之難再也。且天下欲上如二宗，待相公而肖之耳。今相公豈不待天下之士，而坐為房、宋者也。又非有其時無其人，人與時偕有矣，豈可厚誣多士，謂無一可與言房、宋故事者邪。昔宓不齊邑不方百里，師五老而友二十八人；齊桓公為諸侯盟主，有坐友三人，諫臣五人，舉過者三十人；周公相成王，躬吐握之勞，所執贄於窮閭隘巷者七十人。彼一聖二賢，挈下戴上，非獨責成其心，而天下之人，故至於今稱為聖賢。況當相公首築太平之基，焉知夫有心者不磨勇養氣，待相公呼而出之耳？今雲雲論者，見犬戎退邊不數十里，便謂邊無可虞，虜無能為；見趙魏之地死一帥易一將，便謂天下無事，廟堂可以高枕。此豈知相公第欲因前之無事，不欲為巍巍蕩蕩之績乎？抑某聞宰相之事，必以天下為言。以衡石言之，豈不資天下錙銖輕重為平準者邪；以鼎實言之，豈不資天下水陸飛走為滋味者邪。
若軻者，雖有生之微，豈不資衡鼎之一物乎？伏念自知書來，恥不為章句小說桎梏聲病之學，敢希趾遐蹤，切慕左邱明、揚子雲司馬子長、班孟堅之為書。故北居廬山，亦常有述作。幸當相公調元厚生之次，不使一物不遂其性，一夫不獲其心。是宜天下褐衣之徒，孤立藝進之秋也。謹獻所嚐著隋監一卷，《左史》十卷。伏希樞務之暇，賜一覽讀。恩幸恩幸！軻恐懼再拜。
劉軻謹再拜相公閣下，先獻書三日，軻將出通化門，其心遲遲然，若虛其腹，如未厭其食者。且曰：「今嗣聖重光，相公登庸。天下裹誠蓄誌之士，將不遠千里，願獻計於相公者固多矣。適會其時，得觀光輦下，雲欲出東門歸江湖，業為儒生，閱天下利病，苟無一詞聞天下善否，將何以見江漢之士？」故退於逆旅，思有以效誠於相公者。
伏念挈瓶負薪之言，古人不遺，相公其遺邪？某自惟輟耕窮書，或得侍坐於縉紳長者，洎屬文駕說之士。每議及國朝相府間事，言貞觀則房、魏，言開元則姚、宋，自貞觀數十歲至開元中間，豈無房、魏之相邪？自開元數十歲至於今中間，豈無姚、宋之相邪？何說者局於四而不至於五六邪？豈無繼之者，力不足而追不及邪？將力足追及，而曰非大有為之時，而不能為之者邪？某嚐試言之矣。夫北轅適楚，南轅適晉，是不可到，日暮途遠，是豈力不足追不及耶，不由其道故也。然則非說者不屈指五六而局於四也。故天子以天下事歸於相府，相府以天下事為己任。故伊尹自負以天下之重，周公亦潛心在於伊尹耳，故曰周公兼三王以施四事。夫周公之潛心於伊尹，而不愧為伊尹。獨伊尹恥其君不及堯、舜，故其心愧恥。夫其存心，直下千歲，無人嗣續。惟梁公、鄭公，高視千載之上，始潛心於伊尹。且亦惟恐太宗不及堯、舜，故得諡以經緯天地曰宗，為不祧之廟。至姚公、宋公，又潛心於房、魏，亦惟恐元宗不及太宗，故致時雍，複貞觀治平之風焉。某請梗概姚、宋舊事而言之。諸說以姚之為相也，先有司，罷冗職，修舊法，百官各盡其才；又奏請無赦宥，無數遷吏，無任功臣以政。於是上責成於下，下權歸於上，上下交而天下泰矣。故曰姚善應變，所以成天下之務。宋之為相也，以彌綸為已任，亦以筆硯專隨，故曰宋善守文，所以持天下之正。繇是四十年間，威振四海，教加百姓，政歸有司，綺繻羅紈之家，請謁不行，而戚裏束手矣。故生於開元、天寶之間，自幼迨強仕，女有家，男有室，耳不聞鉦鼓，目不識兵革。故元宗無為，恭事元默而已矣。
今上新嗣大位，相公新揭大柄。必欲盡天下善美以調和鼎味，冀所以沃天心而福眾庶也。某知相公固亦潛心於姚、宋，亦恐聖君不及元宗焉。夫姚、宋潛心於房、魏，而已無愧於房、魏，今相公己潛心於姚、宋，詎得有愧於姚、宋邪！夫惟無愧，實在應變成務，守文持正，踐其跡必至其所至。俾後人之談者，自四公而加相國焉。相公必以是為心。某知相公未得高枕於廟堂之上者有四矣。
孔子曰：「不患寡而患不均。」今緣邊八鎮之士，聞六軍之人坐以受賜，莫不開口以待哺，將欲賈餘勇以壯邊勢，惟恐不厚於六軍之賜矣。此亦賞過乎功得不得不搖心也，非所謂至賞不費，賞明而教行者也。某切謂相公未得高枕於廟堂之上一也。
聖上自儲副即祚，蓋三代不刊之事，雖巷兒街童，知其必然。彼貪天之功者，以為房閭永巷，北宮貞伯子之能事，必陰教是謀，出一時之策畫，寵以懷黃垂組，不謂無恩矣。脫或天光獨私，恩無與對，使權量天下輕重，以專備顧問。雖賢如史遊，納忠勤心，恐必漸宏恭之勢矣。古之賢聖，遏禍於未芽，芽而滋之，根著而不可拔矣。某謂相公未得高枕於廟堂之上二也。
昔西京初，留侯譏高祖表用蕭、曹故人；東漢初，鄧禹戒光武以功臣專任。貞觀初，太宗自秦府登極，有上封事者，請以秦府舊兵追入宿衛，太宗曰：「朕方以天下為家，惟才行是取，何新舊為？」夫以一家國為言，誰能無私？必以天下為言，孰非王人？而以家國之私於天下也。範煜云：舉德則功不必厚，奉勞則人或匪賢。必處非其地，非所以優貸而見惜其功也。故姚宋所以無任功臣以政，其在茲乎。是以門開誰（疑）與長閉。此某切謂相公未得高枕於廟堂之上三也。
日者有自邊兵來，曰凡事閱於目而可寘於口，非鑿空架虛事遊談者也。且國家所以禦戎、狄為邊垣者，朔方為大。夫朔方去戎虜不數百里而近。使胡塵不至於亭障者，實以邠、涇之鎮，虜不敢東顧。自燕盜已來，惟朔方多軍功，內以遏不軌，外以拓胡虜。故朔方之於朝廷，雖手足之扞頭目，不足過也。比者奸回秉政，司計者析秋毫以刻肌骨，非紅粟腐帛，不及於邊兵。無襯甲之服，以赤肉冒流矢者，駢門皆是。統率者雖章連十上，帝閽九重，留中莫聞。至有抽刃垂頸，祝殤禱死。貴為節制，猶無憀若是。矧責由卒隸，尚安能固其生與戎、狄攻鬥邪！今釣怨者既逐，新恩已大洽，相公必深維前弊，思有以矯之之術，以廟算決勝，授成策於邊將者。古人以天下喻一身，以四邊同支體，以中國視心腹。支體有疾，心腹安得無憂乎！善言邊兵者，以河、隴不如燕、薊，燕、薊不如朔方。朔方軍之地連險，小雜虜俗，習騎射擊軍者，非其父兄，則其子弟。故所以無對於諸軍矣。今之存者，皆諸軍遷徙，或叛孽殘寇之餘。遠鄉裏，別妻子，執戈臥甲，坐不遑暖。胡塵一起，連頭應召，必無美利以舀其欲，必無爵賞以磨其勇。以之防塞，可謂連雞矣。此某謂相公未得高枕於廟堂之上四也。
古之相天下者，獨勞一身役一心範天地，而俾無遺事於天下也，蓋存乎任使而已矣。傳曰：「使智者慮，義者行，仁者守。」又曰：「使智者佐仁者，此舜所以穆四門而貞元首者也。」某所以首多士之伍進，希相公必首而納之。然後開平津之閣，待白屋之士，且問曰計安在，知政理致君之策，駢肩出於門下矣。若然者，吾君不愧於二宗，相公不愧於四公。何有力足以追，而曰非其時，而不為之者邪！此小生汲汲於私心，誠在乎此。切欲使後之秉史筆者，直書蕭相公故事，亦以無愧辭於史官焉。某不勝區區之誌，唐突尊重。伏惟矜其意而宥其罪，某恐懼再拜。
軻今月十日祇奉榜限納雜文一卷，又聞每歲舉人或得以書導誌。軻惟顓魯，狃隸山野，未熟去就，悚惶惕息。伏惟寬明，少冥心察納。軻伏見今之舉士，競取譽雌黃之口，而知必也定輕重於持衡之手。雖家至戶到，曾不足裨銖兩。苟自低昂，已定乎徇已者之論，是私已於有司，非公有司於已也。軻也愚，敢不以是規！軻本沛上耕人，代業儒為農人家。天寶末流離於邊，徙貫南鄙。邊之人，嗜習玩味異乎沛，然亦未嚐輟耕舍學，與邊俗齒。且曰：「言忠信，行篤敬，雖夷貊行矣」 故處邊如沛焉。貞元中，軻僅能執經從師。元和初，方結廬於廬山之陽，日有芟荑畚築之役。雖震風淩雨，亦不廢力火耨。或農圃餘隙，積書窗下，日與古人磨礱前心。歲月悠久，浸成書癖。故有《三傳指要》十五卷，《十三代名臣議》十卷，《翼孟子》三卷。雖不能傳於時，其於兩曜無私之燭，不為墮棄矣。流光自急，孤然一生。一日從友生計，裹足而西。京邑之大，居無環堵；百官之盛，親無瓜葛矣。夫何能發聲光於幽陋？雖不欲雌黃者之所輕重，豈不欲持衡者之所斤銖耶！此軻所以中夜憤激，願從寒士齒。庶或搴芳入幽，不以孤秀不擷；揀金於沙，不以泥土不取。閣下自謂此心宜如何答？也嚐讀史感和璞之事，必獻不至三，刖不至再；必獻不至再，殆幾乎無刖矣。伏荷閣下以清明重德，鎮定群慮，衡鏡在乎蚩妍，輕重之分，鹹希一定，俾退者無屈辭，進者無幸言。夫如是，非獨斯四輩之望而已矣，亦宜實公器而荷百祿，豈隻區區世人而已哉！軻也生甚微末，甚乎魚鳥。魚鳥微物，猶能依茂林清泉以厚其生，矧體乾剛坤順之氣，不能發跡於大賢人君子之門乎？軻再拜。
右丞閣下。某切伏下風有年矣，布衣儒冠，讀書耕田，焦勞形神，求古人道，不為不多。其閱今之事，極耳目之聞見，亦以半古之道參乎其心者也。行之於古既如彼，踵之於今又如此，固不必揲乎蓍，灼乎龜，而卜筮行乎其中矣。小生敢欲首天下之忠，激敢言之士，輒試貢心中事以當閣下。
閣下知一士之進退，關天下之去就。今天下白屋之士，有角立秀出者，或能以黃老言，或能以儒術言，或能以刑法言，思願吐一奇，設一策，使司化源者開目而見四方之事，閣下知天下亦有人乎？有是人，無其時，與無是人同；有其言而不行其所以言，與無言同。此所以理代寡，則升平之運不可得而至也。古之大臣，不惟諫君，人亦諫，君亦諫，故曰：惟尹躬暨湯，鹹有一德。此所以開聖聽而達天視也。昔貞觀初，天下注心於房、魏，而太宗果為堯舜。開元中，天下注心於姚、宋，元宗幾如太宗。今閣下之車轍馬跡，相去俯無尺寸，天下之注心於閣下，聚手而指，以為提持大柄，在閣下掌握中耳，閣下知人意參於天意邪？先天而天弗違，則其古之相天下者，其道不同，及其成功一也。昔漢孝惠時有若曹丞相，以黃老施化，而天下清淨。孝武時有若公孫宏，以儒術禦世，而天下亦治。孝宣時有若魏邴者，以刑法檢下，實號中興。閣下必欲為黃老，而館舍下有膠西蓋公邪；必欲為儒術，而門下有平津之客邪；必欲為刑法，而與言者有溫舒於公邪。此三者，在閣下所嗜而行之耳。夫橫一木而棟明堂者，其力固多。然其下有柱，柱下有石，石下有土，積三物而棟力成焉。故《太元》曰：「崔嵬不崩群土彊。」此明上下節級有扶持之道也。
今人之望閣下，挺一身而棟天下必矣，抑不知棟下之柱者誰乎？柱下之石土者誰乎？此小生汲汲於私心，誠在比也。某每病此來之欲為丞相者，馴致其道，積人之望，使必曰某公必為宰相。白麻未及下，而門已扃鐍。其此豈謂導萬物之情狀，達一人之聰明邪？且一人之耳，待宰相而聰之；一人之目，待宰相而明之。宰相之耳目，亦資天下之士。且曰是何賢於我，其言亦何補焉？此穀梁子所謂上暗下聾也。某嚐試論之。天下之形聲，雖離婁、師曠，故不能周視遍聽。矧閉目掩耳，而欲達天下之視聽，不亦難哉！故曰耳目在天下，聰明在宰相。故堯所以寄耳目於舜、禹，時為聰明文思之後焉。脫不以天下為聰明，某不知其然，此亦閣下之所醜聞也。故某所徵前事而言之，意者實欲閣下踐其地，使今之談者曰：「房、魏道在，吾君必為太宗矣。」區區下情，輒以此貢心焉。伏惟宥其愚而舍其所持意，恩幸！苛恐懼再拜。
始存之不以子古拙，不責子以今人之態，能遺其鉛黃外飾，直索子心於古人之心，在今之行古者然。雖無以應君子，幸存之不友予以麵。予何人，敢不以心友於存之邪！且古人相知在此。今愚忌存之固有未子知者，矧與相麵者，其能異於行路之人哉？固無也。有恨群居時，口未能言及此，還罷又不相處。雖素尚蓄積，竟未得露一毫於方寸之地。每一相見，何嚐不嗛嗛於內，若飲者實滿於腹，思一吐而未果者。存之謂予是言似乎哉？以為似，則予不得不吐於存之矣。
先此二十年，予方去兒童心，將事四方誌，若學山者以一簣不止，望嶔於上，誓不以邱陵其心而盡乎中道也。誌且未決，適曹天譴，重罹凶咎，日月之下，獨有形影。存之以予此時宜如何心哉？苟將盡餘息以鴻同大化。或有論予者，相曉以古道，且曰：「若身未立於時，若名未揚於人。若且死，獨不畏聖人之經戒，俾立身揚名之意邪？」蹶然而恐，震駭且久，曰：「微夫子，吾幾得罪於聖人矣。」噫！聖人之言天戒也，天戒何可違乎！
曆數歲，自洙泗渡於淮，達於江，過洞庭三苗，逾郴而南，涉湞江，浮滄溟，抵羅浮，始得師於壽春楊生。楊生以傳書為道者也。始則三代聖王死，而其道盡留於《春秋》，《春秋》之道，某以不下床而求之，求之必謀吾所傳不失其指。每問一卷，講一經，說一傳，疑周公、孔子、左邱明、公羊高、穀梁赤，若回環在座，以假生之口以達其心也。邇來數年，精力刻竭，希金口木舌，將以卒其業。雖未能無愧於古人，然於聖人之道，非不孜孜也。既而曰：「以是為駕說之儒，曷若為行道之儒邪？」貯之於心有經實，施之於事有古道，猶不愈於堆案滿架，矻矻於筆硯間邪？徒念既往者未及孔門之宮牆，自謂與回、牛相上下。傳經意者，家家自以為商、偃，執史筆者，人人自以為遷、固。此愚所以憤悱，思欲以聖人之為市南宜僚，以解其紛，以衡石輕重，俾將來者知聖代有譙周焉。此某所以蓄其心者。
元和初，方下羅浮，越梅嶺，泛贛江，浮彭蠡，又抵於匡廬。匡廬有隱士茅君，腹笥古今史，且能言其工拙贅蠹，語經之文，聖人之語，曆曆如指掌。予又從而明之者，若出井置之於泰山之上，其為見非不宏矣。長恨司馬子長謂挈諸聖賢者，豈不然乎哉？脫漸子長之言，予之厄窮其身，將淬磨其心，亦天也。是天有意，我獨無恙，何也？夫然，亦何必瞽吾目然後《國語》，刖吾足然後《兵法》，抵宮刑然後《史記》邪？予是以自忘其愚瞽，故有《三傳指要》十五卷，《漢書右史》十卷，《黃中通理》三卷，《翼孟》三卷，《隋監》一卷，《三禪五革》一卷。每撰一書，何嚐不覃精潛思，綿絡指統。或有鼓吹於大君之前曰：「真良史矣。」且曰：「上古之人，不能昭明矣。」某其如何，有知予者，相期不啻於今人，存之信然乎哉？此古人所以許一死以謝知己，誠難事也。如不難，亦何為必以古人期於今人待邪！
又自《史記》班《漢》以來，秉史筆者，予盡知其人矣。言東漢有若陳宗、尹敏、伏無忌、邊韶、崔實、馬日磾、蔡邕、盧植、司馬彪、華嶠、範煜、袁宏，言《國誌》有若衛顗、繆襲、應璩、王沈、傅元、茅曜、薛瑩、華覆、陳壽，言晉洛京史有若陸機、束皙、王銓、銓子隱，言江左史有若鄧粲、孫盛、王昭之、檀道鸞、何法盛、臧榮緒，言宋史有若何承天、裴鬆之、蘇寶圭、沈約、裴子野，言齊史有若江文通、吳均，言梁史有若周興嗣、鮑行卿、何之元、劉璠，言陳史有若顧野王、傅宰、陸瓊、姚察、察子思廉，言十六國史有若崔鴻，言魏史有若鄧淵、崔浩、浩弟覽、高允、張偉、劉橫、李彪、邢蠻、溫子昇、魏收，言北齊史有若祖有若祖孝徵、陸元規、湯休之、杜台卿、崔子發、李德林、林子百藥，言後周史有若柳虯、牛宏、令狐德棻、岑文本，言隋書有若王師邵、王胄、顏師古、孔穎達、於誌寧、李延壽，言皇家受命有若溫大雅、魏鄭公、房梁公、長孫趙公、許敬宗、劉允之、楊仁卿、顧允、牛鳳及劉子元、朱敬則、徐堅、吳兢。次而修者亦近在耳目。於戲！自東觀至武德以來，其間作者遺草有未行於時，及修撰未既者，如聞並藏於史閣，固非外學者可得究諸。
予雖無聞良史，至於實錄品藻，增損詳略，亦各有新意，豈無班、馬之文質，董、史之遺直者邪！蓋有之矣，我未之見也。常欲以春秋條貫，刪補冗闕，掇拾眾美，成一家之盡善。有若采葑菲者無以下體，衣狐裘者無以羔袖。言不多乎哉？以為多，則存之視予力誌何如耳。昔阮嗣宗嗜酒，當時以為步兵校尉，雖非其任，貴且快意。今予之嗜書，有甚於嗣宗之嗜酒，且虛其腹，若行哺而實者，存之宜如何處予哉？傳不云乎，心誌既通，名譽不聞，其足下何遺邪？此存之所宜動心也。脫祿不及厚孤弱，名不及善知友。匡廬之下，猶有田一成，耕牛兩具，僮仆為相，雜書萬卷，亦足以養高頤神。誠知非丈夫矣所立，固不失穀口鄭子真耳。敢布諸足下共圖之。某再拜。
前蘭陵令臣況謹奉書於相國春申君足下。前者不識事機，冠宋章，襲儒衣，以廉軸駕羸駑，應聘於諸侯。始入秦，見秦應侯。會侯方以六國舀其君，且曰：「吾方角虎以鬥，又何儒為？」故去秦之趙，會孝成王喜兵法，方築壇拜孫臏，欲磨牙而西。臣以湯武之兵鉗其口於前，趙王亦不少孫臏而多臣。臣以是去趙之齊。會宣王方沽賢市名達諸侯間，人聚稷下，若鄒子、田駢、淳于髡，皆號客卿。故臣得翱翔於諸子間。自威王至襄王，三為祭酒，號為老師。然憫諸生少年，皆不登闕里，不浴沂水，各掉寸舌，得紆朱垂組，自以為高絜莫我若也。臣以乳兒輩畜之，何虞其蠍蠆之為毒也。由是讒言塞路，臣之肉幾為齊人所食。
伏念相君與平原、孟嘗、信陵齊名，故遊談者謂從成則楚王，衡成則秦帝，以相君之相楚故也。不然，楚何以得是名？以是去齊歸相君。相君果不以臣孱固，俾臣為蘭陵令。臣始下車，方弦琴調軫，欲蘭陵之人心和且富，既富且教，必使三年有成，然後報政於相君。此臣效相君者希以是。不意稷下之謗，又起於左右，俾臣之醜聲，直聞於執事。執事果亦疑棄臣如脫故屣。臣之去蘭陵，豈不知相君之棄臣邪？臣尚念古者交絕不出惡聲，臣懟楚而怨相君也哉。頃相君徒欲人之賢已，曾不知楚國前事。臣不遠引三代洎春秋，今雖戰國，亦不敢以他事白，直道今楚國盛衰之尤者，冀相君擇焉。
自重黎為火正，光融天下。鬻熊有歸德，教西伯弟子。洎蚡冒熊繹，蓽路藍縷，以啟荊蠻。曆武、文、成始臣妾江漢，至莊王始與中國爭伯。此數君皆郢之祖宗，而代亦稱臣之術。五尺童子，羞稱五伯，臣又何必獨為相君道哉。然楚君但成、莊而已矣。自莊而下，楚亟不競。平王嗣位，耳目倒置，伍奢以諫死，費無極以讒用。亡太子，走昭王，汙楚宮，鞭郢墓，豈不以一讒而至乎？爾下及懷王，知左徒屈原忠賢，始能付以楚政。當諸侯盛，以遊說交鬥，猶以楚為有人。無何，為上官靳尚所短，王怒，疏屈平。平既疏，秦果為張儀計陷楚之商於地。儀計行，秦果欺楚。是以有藍田之役，丹徒之敗。懷王囚不出咸陽，亡不越魏境，客死而屍歸，至今為楚痛。豈不曰疏屈平親靳尚而至於爾？人亦謂令尹子蘭不得爵然無非，已不能疾讒，又從而惜之，俾屈生溺，《離騷》為之作。襄王以前事曆目切骨，雖有宋玉、唐勒、景差輩子弟，賦風吊屈而已，又何能免王於矢石哉！
今相君自左徒為令尹，封以號春申君。楚於相君，設不能引伍奢、屈平以輔政，復不能拒無極、靳尚之口弭，臣見泗上諸侯，不北轅不來矣。夫如是，漢水雖深，不為楚塹，方城雖高，不為楚險，相君雖賢，欲舍楚而安之也？今有李園者，世以諛媚薦寵，喜以陰計中上，根結枝布，浸為難拔。相君若不以此時去之，則王之左右前後，不靳尚，則無極，詎獨臣之不再用也！前月相君聘至，跪書受命，且曰：若惡若仇，若善若師，真宰相之心。脫李園之至，費靳方試，何害臣之不再罷蘭陵也哉！敢輒盡布諸執事，而無遂子蘭之非。況之望也，楚子之幸也。
別韶卿已逾時，雖遊處燕賞不接，然予心未嚐一日去韶卿也。且京洛相去八百裏，足以絕韶卿車轍馬跡。矧又自洛南而東，涉淮浮江，沿洄數千裏，安得不悒悒西望邪！比予在輦下五六年，始不知韶卿。及知韶卿，兩心始親，而形骸已相遠。苟未能忘情，忍不酸鼻出涕，為吾友之思邪？前陸掾來，得韶卿書，知韶卿欲屈道以從人，求京兆解送。知韶卿道在與否，固不在首解於京兆也。愚嚐謂與遊者道，韶卿膚未雞，發未鶴，然其心甚老。脫一旦脅肩低眉，與諸子爭甲乙於縣官，豈愚所謂甚老者邪？韶卿曾不是思也。愚所謂首出者，謂四科首顏閔，三十世家首太伯，七十列傳首伯夷，其為首出，豈不多邪？韶卿不首於是，而欲首於何哉？仆又聞京兆等試，試官知與否，脫有知韶卿人聞，烏有不心躬嘿禮靈冠統以待之邪！夫然，亦何害，小伸於知已耳。不然，則東國絀臣，西山餓夫，微仲尼，何傷為展季、伯夷矣。韶卿獨不見既得者邪，豈盡為顏子、太伯、伯夷然。幸韶卿熟思之，無以予不食太牢為不知味者也。前月中兩寄狀，計必有一達者。過重陽，當決策東去。計韶卿無以予身遠而不予思也。勉矣自愛，策名春官，後當會我於真山。
先儒以《春秋》之有三傳，若天之有三光然。然則春秋蓋聖人之文乎？聖人之文天也。天其少變乎？故《詩》有變風，易有變體，《春秋》有變例。變之為義也。非介然溫習之所至，賾乎其粹者也。軻嚐病先儒各固所習，互相矛楯，學者準裁無所。豈先聖後經以辟後生者邪，抑守文持論敗潰失據者之過邪？次又病今之學者，涉流而迷源，舍經以習傳，摭直言而不知其所以言。此所謂去經緯而從組繢者矣。既傳生於經，亦所以緯於經也。三家者，蓋同門而異戶，庸得不要其終以會其歸乎！愚誠顓蒙，敢會三家必當之言，列於經下，撰成十五卷，目之曰《三傳指要》。冀始涉者開卷有以見聖賢之心焉。俾《左氏》富而不誣，公羊裁而不俗，《穀梁》清而不短。幸是非殆乎息矣，庶儒道君子有以相期於孔氏之門。
古老有言曰：太極之氣，積而為山嶽，泄而為川瀆。然則匡阜之氣，其大矣乎！庚辰歲，山客劉軻，采拾怪異，自麓至頂，卻下半里餘，次於黃石岩。巖中有棲禪子，不知其幾許臘，而瑰行峻節，人事難能。僕高其人，而信宿忘返。賾其輕重，頗見其宅心之地，乃問其住年。但手指松桂云：「初毫髮我植，今環人臂。烏飛兔走，吾復何齒。矧卯戌之昏旦，霜炎之凍炙，生落之榮悴，去留之沿溯，雖云云自彼，而於我蔑如也。」於戲！向非岩房峭絕，僧行孤峙，則人境兩失，固其宜也，復何言哉！觀夫煙雲生於履舄，嵐靄出於襟袖，群形浩擾，並入眸子，每至煙雨初霽，山光澄練，泠泠仙語，如在耳右。況又聳淩兢，上冥冥，焉知不能與洪厓接袂，浮邱連駕，盈縮造化，吐納顥氣，絕慚容於厚面，遠喧卑之腥穢乎！不得而然者，蓋鉤也，餌也。名為利鉤，利為名餌。吞鉤食餌，手足羈鎖。彼焉得跳躍於此乎？夫禪子脫去桎梏，四支宣展，動與雲無心，靜將石何機，物我一致，端邪徑塞。僕所謂非斯人不能住斯境也。禪師宜春人，俗姓劉，名常進。時人以師久住，遂以其姓易其巖名云。
昔長沙桓公有定傾翊戴之勳，藏晉盟府。曾孫潛，高尚不仕。其後世為匡廬高民乎。（疑）有應真之士，產靈祥於栗裏矣。大師諱智滿，先生九代孫也。❥文曰：
匡阜之下，爐峰之北，有白馬香象，甚奇特兮。毛群羽族，麟鳳稱德，絕足雲翔，就羈勒兮。大毗尼師，垂法作則，侁侁律子，用徽纆兮。法社霧壇，其儀不忒，憧憧古今，奔白黑兮。三毒六賊，本拔源塞，蘊界受降，師獨得兮。神升茲氏，香留天棘，石塔巍巍，二林側兮。纕褐巾墨，門人之服，心喪三紀，哀無極兮。
世說域中四名刹，棲霞其一，以其高僧世出。自齊、梁間大小郎至大師，聲聞相襲。故江左重呼其名，謂棲霞大師焉。
大師諱曇比，俗姓王氏，晉琅琊文憲公後。自永嘉南遷，為句曲人。王父師虔，會稽守，虔生智，高尚不仕，州裏號處士。生大師，自孩抱絕不為兒弄，廑能言，標穎聰拔，群言秘旨，迎耳必了。及長，不茹葷血，乃曰：「天其或者將滌吾器耶？」既落髮於金陵希瑜律師，受戒於過海鑒真大師。後與友人高陵恩律師追遠永之遊，乃偕隱匡廬之東林。雖欲遺名，而名已高矣。於是奔走吳、楚、青、徐之學者，始五臘講律於豫章龍興，環座捧帙者麻葦。明年登明寺壇。至德三載，敕隸於明寺。後累蒞事於甘露壇。端肅嚴恪，儀刑梵眾。大曆初乃歸棲霞。其蒞壇傳戒一十五會，講訓經律三十七座。州牧蘭陵蕭公高其人，謂標望風度，詎獨鄴、衛松柏耶！乃命為僧正，紀綱大振，雖一公帖四輩之望，無以上也。十四年，忽昌言於眾曰：「吾以律從事，自謂無愧於篇聚矣，然猶未去聲聞之縛。」既而探曹溪牛頭之旨，沈研覃思，朗然內得。乃曰：「大丈夫了心當如此。」建中元年，禪坐空谷，雖野馬飄鼓，星辰淩曆，雲雲自彼，我何事焉。後瓦官寺其徒聚謀而請曰：「瓦官寰中之名刹也。大師乃江左之碩人也，舍是而不居，吾屬安仰？」始出山居焉，從人欲也。無幾何，謂弟子志誠、海潮等曰：「吾休矣，邱井夢電之喻必然耳。」貞元十三年十一月六日丁亥，坐化於瓦官寺律堂。是月景申，茶毗塔於新亭之後岡。春秋七十五，僧臘五十一。
門人臨壇者，有若廬陵龍興寺明則、廣陵定山寺道興、鄉邑寺行銓、臨淮開元寺澄觀、九江寶珍寺智滿、當州彭城寺惠興、瓦官寺靈津、鶴林寺常靜、天鄉寺日耀、龍興寺惠登，皆津梁後進，為世燈燭。賢七十子而後知仲尼大聖，睹棲霞弟子得不為師氏名焉！今寶稱領摩訶芻眾，壇壓廬嶽，大江西南，卓然首出。若商那之後，繼以掬多，得不謂釋氏之雄乎！軻夙承寶稱之知，見命敘述，且曰：「吾得子銘吾大師，吾無恨矣。」文曰：
有晉世家，地高琅琊，產棲霞兮。
宿殖有自，許身佛氏，為釋子兮。
結夫纏蓋，惠刃中淬，誰何對兮。
璞琢金鎣，潭澄月映，本清淨兮。
屍羅毗尼，開遮止持，作律師兮。
攝深匡高，以遊以遨，鏗蒲牢兮。
梵行既立，薪傳火襲，光岌岌兮。
維元和十年冬十月己亥，我具壽大師歸於廬山東林寺。既庀事，門弟子道深、如建等以銘誌為急，白彭城劉軻：「軻嚐執吾大師之巾錫，大師行業德狀，軻能言之。乃走其徒持事狀於山陽草堂，具道其所以來。軻既受事，仰而哭，且曰：「軻何心遽忍銘吾大師！」俄而曰：「我而不銘而誰為。」於是銜涕漣漣，作石塔銘誌雲。
大師諱上宏，俗饒姓，其先臨川人。祖公悅，父知恭，世為南城聞儒。故大師自童子耳熟，家訓，故風流舉動，造次必於儒者。年十五，脫然有方外之誌。遂依舅氏出家。暨二十二歲，具戒於衡嶽大圓大師。大曆八載，敕配本州景雲寺。後依南昌璡律師學四分毗尼。既覃精研究，或從我駕說而通者，日有百數。時謂景雲且在，無患無律。貞元三年，止南昌龍興寺，四方風聞者塵至。時江州峰頂寺長老法真，台州國清寺法裔，荊州慶門寺靈裕，並有大名於時。會有事於靈壇，故三長老攝大師以臨之。至四十年春，九江守李公康以東林遠公舊社，不可以無主，固請住焉。前後蒞事凡一十八會，彼域之男女，繇我而作比邱者，萬有五千五百七十二人。大師既通明大教，祖述毗柰耶，憲章修多羅，心同曹溪，事同南山。故及我門而升我堂者，未嚐虛返。我所以駕白牛以驅羊鹿，孰謂我為小乘者乎？繇是薦紳先生若顏魯公、薑相公，並願依遺民、萊民舊事，待大師於虎邱、雁門之上。故遊二林者謂生遠猶在。將大去，乃遺言於二三子曰：「吾生七十有七，臘五十有六。年非不耆，臘非不高。今則去矣，爾無謂吾死。」門人道深、懷縱、如建、衝契、宗一、智則、智明、雲皋、圖信、行允等，長號無，相與立石塔於香爐峰下。是月丙寅，歸舍利於塔，從故事也。軻不得讓，薦誠於銘，銘曰：
德有塔，功有銘，功可祖，德可宗。宗可師，師有資。嗚呼！千載而下資而後者，知是塔有毗柰耶之宗師。
歲丁巳開成紀年之明年，有具壽沙門曰令檢，自上京抵洛師，以縹囊盛三藏遺文傳記，訪餘柴門於行修裏，且曰：聞夫子斧藻群言舊矣。詎直專聲於班、馬，能不為釋氏董狐耶？抑豈不聞貞觀初慈恩三藏之事乎，敢矢厥來旨雲。三藏事跡載國史及《慈恩傳》，今塔在長安城南三十裏，初高宗塔於白鹿原，後徙於此。中宗制影讚，諡大遍覺，肅宗賜塔額曰興教，因為興教寺，寺在少陵原之陽。年歲浸遠，塔無主，寺無僧，荒涼殘委，遊者傷目。長慶初，有衲衣僧曇景始葺之。大和二年，安國寺三教談論大德內供奉賜紫義林，修三藏忌齋於寺。齋眾方食，見塔上有光，圓如覆鏡。道俗異之，林乃上聞。乃與兩街三學人共修身塔，兼礱一石於塔，至三年修畢。林乃化遺言於門人令檢曰：「爾必求文士銘之。檢泣奉遺教，直以銘為請，非法允之塚嫡，誰何至此乎！」軻三讓不可，乃略而銘之。
三藏諱元奘，俗陳姓，河南緱氏人。曾父欽，後魏上黨太守。祖康，北齊國子博士。父惠英，長八尺，美須眉，魁岸沈厚，號通儒，時人方漢郭林宗。有子四人，奘其季也。年十三，依兄捷出家於洛。屬隋季失禦，乃從高祖神堯於晉陽。俄又入蜀，學《攝論》《毗曇》於基暹二法師。武德五年，受具於成都。精究篇聚，又學《成實》於趙州深，學《俱舍》於長安嶽。於是西經前來者，無不貫綜矣。
初中國學者，多以實相性空，通貫群說。俾彖象蹄笱，往往失魚兔於得意之路。至於星羅棋布，五法三性，析秋毫以矢名相，界地生彙，各有攸處，曾未暇也。大遍覺乃興言曰：「佛理圓極，片言支說，未足師決，固是經來未盡。吾當求所未聞，俾跛眇兒視履，必使解行如函蓋，始可為具人矣。且法顯智嚴何人也。猶能孤遊天竺，而我安能坐致耶！」初三藏之生，母氏夢法師白衣西去，母曰：「何去？」曰：「求法。」貞觀三年，忽夢海中蘇迷盧山遽淩波而入，乃見石蓮波外承足山，險不可上，試踴身騰踔，颯然飆舉，升中四望，廓澈無際。覺而自占曰：「我西行決矣。」至涼州，都督李大亮防禁特切，逼法師還京，法師乃宵遁，渡瓠蘆河，出玉門，經莫賀延磧。艱難險阻，仆而複起者，何止百十耶！自爾涉流沙，次伊吾，高昌王麹文泰遣貴臣以駝馬迓法師於白力城。王與太妃及統師大臣等尊以師禮，王親跪於座側，俾法師躡肩而上。資贈甚厚，送至葉護可汗衙。又以廿四封書，通屈支等廿四國。獻花繒五百疋於可汗，稱法師是奴弟，欲求大法於婆羅門國，願可汗憐師如憐奴。其所曆諸國，為其王禮重，多此類也。自爾支提梵刹神奇靈跡，往往而有，法師皆瀝誠盡敬，耳目所得，孕成多聞，與夫世稱博物者，何相萬耶。詳載如傳。
惟至中印度那爛陁寺，寺遣下座廿人明詳儀注者引參正法藏，即戒賢法師也。既入謁，肘膝著地，舐足已，然後起。法藏訊所從來，曰：「自支冉阝，欲依師學瑜伽論。」法藏聞則涕泗曰：「解我三年前夢金人之說，佇爾久矣。」遂館於幼日王院覺賢房第四重閣，日供擔步羅果一百廿枚，大人米等稱是，其尊敬如此。法師既名流五印，三學之士，仰之如天。故大乘師號法師為摩訶天，小乘師號解脫天，乃白大法藏請留之，法師曰：「師等豈不欲支冉阝之人開佛慧眼耶？」不數日，東印度王構摩迎法師，戒日王聞法師在構摩處，遣使謂構摩曰：「急送支，冉阝僧來。」構摩曰：「我頭可得，僧不可得。」戒日神武雄勇，名震諸國，乃怒曰：「爾言頭可得，可將頭來．」構摩懼，乃嚴象軍二萬，船三萬，與法師同溯克伽河，築行宮於河北，構摩自迎戒日於河南，戒日曰：「支冉阝僧何不來？」構摩曰：「大王可屈就。」王既見法師，接足盡敬，且曰：「弟子聞支冉阝國有秦王破陣樂。」乃問秦王是何人，法師盛談太宗應天順人事，王曰：「不如此，何以為支，冉阝主。」因令法師出《制惡見論》。然小乘外道，未即推伏，請於曲女城集五印沙門婆羅門等，兼十八國王，觀支冉阝法師之論。凡十八日，無敢當其鋒者。戒日知法師無留意，厚以象馬橐裝餞法師。又以素疊印書使達官送法師，所經諸國，令兵衛達漢境。
法師卻次於闐，因高昌商胡入朝，附表奏自西域還。太宗特降天使迎勞，仍制於闐等道送法師，令敦煌迎於流沙，鄯部迎於沮沫，時帝在洛陽，敕西京留守梁國公元齡備有司迎待。是日宿於漕上。十九年春正月景子，留守自漕奉迎於都亭，有司頒諸寺帳輿花幡，送經於宏福。翌日，大會於朱雀街之南，陳列法師於西域所得經像舍利等。其梵文凡五百廿夾，六百五十七部，以廿馬負而至。自朱雀宏福十餘裏，傾都士女，夾道鱗次，若人非人，曾不知幾俱胝矣。壬辰，法師謁文武聖皇帝於洛陽宮。二月己亥，對於儀鸞殿，因廣問雪嶺已西諸國風俗，法師皆備陳所曆，若指諸掌。太宗大悅，謂趙公無忌曰：「昔符堅稱道安為神器，今法師出之更遠。」時帝將征遼，法師請於嵩之少林翻譯。太宗曰：「師西去後，朕為穆太後於西京造宏福寺，寺有禪院，可就翻譯。」三月己巳，徙宏福。夏五月丁卯，法師乃開貝葉。廿年秋七月，法師進新譯經論，仍請制經序。並進奉敕撰《西域記》十二卷。太宗美法師風儀，又有公輔才，俾法師裼緇褐襲金紫。法師因以五義褒揚聖德，乞不奪其誌。遂問瑜伽十七地義。太宗謂侍臣曰：「朕觀佛經，猶瞻天望海。法師能於異域得是深法，非惟法師願力，亦朕與公等宿殖所會。」及《三藏聖教序》成，神筆自寫。太宗居慶福殿，百寮陪位，坐法師，命宏文館學士上官儀對群寮讀之。廿二年夏六月，天皇大帝居春宮，又制《述聖記》及《菩薩藏經後序》。太宗因問功德何最，法師對以度人。自隋季天下祠宇殘毀，緇伍殆絕。太宗自此敕天下諸州寺，宜各度五人，宏福寺度五十人。戊申，皇太子宣令，請法師為慈恩上座，仍造翻經院，備儀禮自宏福迎法師。太宗與皇太子後宮等，於安福門執香爐，目而送之。至寺門，敕趙公英、中書令褚引入，於殿內奏九部樂破陣舞，及百戲於庭而還。廿三年夏四月，法師隨駕於翠微宮，談賞終日。太宗前席攘袂曰：「恨相逢已晚。」翌日，太宗崩於含風殿。
高宗即位，法師還慈恩，專務翻譯。永徽三年春三月，法師於寺端門之陽造石浮圖。高宗恐力大難成，令改用磚塔，有七級，凡一百八十尺，層層中心，皆有舍利。冬十月，中宮方妊，請法師加祐，既誕，神光滿院，則中宗孝和皇帝也。請號為佛光王，受三歸，服袈裟，度七人，請法師為王剃發。及滿月，法師進金字《般若心經》及道具等，顯慶二年春二月，駕幸洛陽，法師與佛光王發於駕前。既到館，於積翠宮終譯《發智婆沙》。法師早喪所天，因扈從還訪故裏，得張氏姊，問塋壟已平矣，乃捧遺柩改葬於西原。高宗敕所司公給，備喪禮，盡飾終之道。洛下道俗赴者萬餘人，釋氏榮之。三年正月，駕還西京，敕法師徙居西明寺。高宗以法師先朝所重，禮敬彌厚，中使旁午，朝臣慰問及錫賚無虛日。法師隨得隨散，中國重於《般若》，前代雖翻譯猶未備，眾請譯焉。法師以功大恐難就，乃請於玉華宮翻譯。四年十月，法師如玉華，館於肅成院。五年春正月一日，始翻梵本，總廿萬偈。法師汲汲然常恐不得卒業，每厲譯徒，必當人百其心。至龍朔三年方絕筆。法師翻《般若》後，精力刓耗，謂門人曰：「吾所事畢矣。」吾瞑目後，可以蘧蒢為親身物。」門人雨泣，且曰：「和上何遽發此言？」法師曰：「吾知之矣，麟德元年春正月八日，門人元覺夢一大浮圖倒。法師曰：「此吾滅度之兆．」遂命嘉尚法師具錄所翻經綸，合七十四部，總一千三百卅八卷。又造俱胝畫像彌勒像各一千幀，又造素像十俱胝供養悲敬上油各萬人，燒百千燈，贖數萬生。乃與寺眾辭，三稱慈尊，願生內眷。至二月五日夜，弟子光等問云：「和上決定得生彌勒內眾否？」頷雲得生。俄而去。春秋六十九矣。
初高宗聞法師疾作，禦醫相望於道。及坊州奏至，帝哀慟，為之罷朝三日。敕坊州刺史竇師倫令官給葬事，又敕宜聽京城僧尼送至塔所。門人奉柩於慈恩翻經堂，道俗奔赴者日盈千萬。以四月十四日葬於滻東，京畿五百裏內，送者百餘萬人。至總章二年四月八日，有敕徙於樊川北原，傷聖情也。法師長七尺，眉目若畫，直視不顧，端嚴若神。自大教東流，翻譯之盛，未有如法師者。雖滕、蘭、澄、什、康會、竺護之流，無等級以寄言。其彬彬鬱鬱，已布唐梵新經矣。自示疾至於升神，奇應不可殫紀。蓋莫詳位次，非上地其孰能如此乎！文曰：
三藏之生，本乘願來。入自聖胎，出於鳳堆。大業之季，龍潛於並。孺子謁帝，與兄偕行。神堯奇之，善果度之。不為人臣，必為人師。師法未足，自洛徂蜀。學無常師，鳥必擇木。跡窮夷夏，更討身毒。寺入爛陁，師遇屍羅。王逢戒日，論得瑜伽。瑜伽師地，藏教泉府。猥朵名數，繭抽聖緒。我握其樞，赤幡仍豎。名高曲女，歸我真主。主當文皇，臣當蔡梁。天下貞觀，佛氏以光。光光三藏，是護是付。付得其人，經綸彬彬。梵語華言，胡漢相宣。台臣筆受，禦膝前席。積翠飛花，恩光奕奕。太宗序教，天皇述聖。揚於王庭，百辟流詠。三藏慰喜，靈祇介祉。蔑彼滕什，曾無此事。我功成矣，我名遂矣。脫屣玉華，升神睹史。發棺開殮，天香馥馥。地位殊分，神人是卜。中南地高，樊川氣清。修塔者誰，林公是營。門人令撿，實屍其事。銘勒塔旁，撿真法子。
丙戌，歲大饑，楚之南江黃間尤甚。明年，予將之舒，途出東山。見老農輩，鳩其族為禱於伍君祠。其意誠而辭俚，因得其文以潤色之，亦以敬於百執事者雲。
農夫某，謹達精誠於明。神籲嗟我耕食之人，誰非土之人。人之有求，神得不以聰明正直聽之耶？曩者仍歲薦饑，人為鰥婺，田無耕夫，桑無蠶姬，癘疫痍瘡。一方尤危。踵以吳蜀弄兵，吏呼其門，毆荒餘之人，挾弓持戟，女子生別，行啼走哭。王師有征，群盜繼誅，乃歸其居，乃複室廬。廬壞田蕪，亦莫蠲其租。今之收合餘燼，人百其力，幸大成於秋。誠慮旱而不雨；既雨而潦；必不為潦，又慮其苗而不秀，秀而不實；又慮為螟蝗；又慮夫廄馬之奪其食，贓吏之厚其斂也。嗚呼！必馬無厭粟者，妾無厭羅紈者。吾斂其薄矣，亦於何厚其所薄耶。伏希神明，無有所忽。禱曰：無瘠農人以肥廄馬，無寒蠶婦以暖妓妾，無銷耒耜以滋兵刃。農人不饑而天下肥，蠶婦不寒而天下安，耒耜不銷而天下饒。妾暖而驕，兵滋而殘，馬肥而豪。不跡不馳，足食足衣。皇天皇天，胡忍是為。苟不此為，民其嘻嘻，神其怡怡。尚饗！
