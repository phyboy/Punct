當道先差赴慶州行營陣歿押官鄭神佐在室女，年二十四。先亡父未行營已前許嫁與右驍雄將官健李元慶，並未受財禮。阿鄭知父神佐陣歿，遂與李元慶休親。截發壞形，自往慶州北淮安鎮收亡父遺骸，到兗州瑕邱縣，與亡母合葬訖。便於塋內廬墓，手植松柏，誓不適人。伏以閭裏之中，罕知禮教，女子之性，猶昧義方。阿鄭痛結窮泉，哀深陟岵，投身砂磧，收父遺骸，遠自邊陲，得還閭裏。感蓼莪以起恨，侍邱墓以誓心。此皆陛下孝理宏深，德風煦被，遂燮獷野之性，潛知禮義之方。求之古人，斯為烈女。臣俶忝廉察，敢不上聞。伏望天恩宣下有司，特賜旌表。仍放本戶兩稅，以彰至行。
政教隆平，男忠女貞。禮以自防，義不苟生。彤管有煒，蘭閨振聲。《關雎》合雅，始號文明。
漢字南紀，擢進士第。文宗朝為屯田員外郎知制造，遷御史中丞吏部侍郎，出為汾州刺史，改州司馬，徙絳州長史。大中時召拜宗正卿卒。
左右僕射初上，受左右丞諸曹侍郎諸司四品及御史中丞已下拜。謹按開元禮及六典，並無此儀注，不知所起之由。或以為僕射師長百僚，此語亦無證據，惟有曹魏時賈詡讓官表中一句語耳。且尚書令是正長，尚無受拜之文，故事與御史中丞、司隸校尉號三獨坐。伏以朝廷比肩，同事聖主，南面受拜，臣下何安？縱有明文，尚須厘革。故禮記曰：君於士不答拜，北其臣則答之。況御史中丞殿中御史是供奉官，尤為不可儀制令雖有隔品之文，不知便是受拜否？及御史大夫亦曾受御史已下拜，今並不行，蓋以禮數僭逼，非人臣所安。元和六年七月詔崔邠、段平仲與當時禮官王涇、韋公肅等同議其事，理甚精詳，今請舉而行之，庶為折衷。
文者貫道之器也，不深於斯道，有至焉者不也。《易》繇爻象，《春秋》書事，《詩》詠歌，《書》《禮》剔其偽，皆深矣乎。秦漢以前，其氣渾然，迨乎司馬遷、相如、董生、揚雄、劉向之徒，尤所謂傑然者也。至後漢、曹、魏，氣象萎繭，司馬氏已來，規模蕩盡。悉謂易已下為古文，剽掠僭竊為工耳。文與道蓁塞，固然莫知也。先生生於大曆戊申。幼孤，隨兄播遷韶嶺。兄卒，鞠於嫂氏。辛勤來歸。自知讀書為文，日記數千百言。比壯，經書通念曉析，酷排釋氏。諸名百子，皆搜擢抉無隱。汗瀾卓踔，奫泫澄深，詭然而蛟龍翔，蔚然而虎鳳躍，鏘然而韶鈞鳴，日光玉潔，周情孔思，千態萬貌，卒澤於道德仁義，炳如也，洞視萬古，湣惻當世，遂大拯頹風，教人自為。時人始而驚，中而笑且排，先生誌益堅，其終人亦翕然，而隨以定。嗚呼！先生於文，摧陷廓清之功，比於武事，可謂雄偉不常者矣。長慶四年冬，先生歿。門人隴西李漢，辱知最厚且親，遂收拾遺文，無所失墜。得賦四，古詩二百五，聯句十，律詩一百七十三，雜著六十四，書、啟、序八十六，哀辭、祭文三十八，碑、誌七十六，筆硯鱷魚文三，表、狀四十七，總七百。並目錄合為四十一卷。目為《昌黎先生集》，傳於代。又有《注論語》十卷，傳學者；《順宗實錄》五卷，列於史書，不在集中。先生諱愈，字退之。官至吏部侍郎。餘在國史本傳。
款，文宗朝官侍御史，曆倉部吏部左司員外郎。
注內通敕使，外連朝官。兩地往來，卜射財貨。晝伏夜動，幹竊化權。人不敢言，道路以目。請付法司，推劾情款。
元賞，太和時累遷司農卿京兆尹，出為武寧節度使，徙邠寧。會昌中進工部尚書，領諸道鹽鐵轉運使。宣宗立，下除袁王傅，拜昭義節度使卒。
夫論國之大事，必本乎正而根乎經，以臻於中道。聖朝以廣孝為先，以得禮為貴。而臣下敢不以經對。三論六故，已詳於前議矣。再捧天問，而陳乎諸家之說。求於典訓，考於大中，廟有必修之理，主無可置之理。何則？正經正史，兩都之廟可徵。禮稱天子不卜處太廟，擇日卜建國之地，則宗廟可知。則廢廟之說，恐非所宜廢。謹按《書》《詩》《禮》三經及漢朝兩史，兩都並設廟，而載主之制，久已行之。敢不明徵而去文飾。援據經文，不易前見，東都太廟，合務修崇，而舊主當瘞，請於太微宮所藏之所。皇帝有事於洛，則奉齋車載主以行。
郃字子元，舉太和二年賢良方正能直方極諫科。調河南府參軍，曆賀州刺史。
陛下禦正殿，求直言，使人得自奮。臣才智懦劣，不能質今古是非，使陛下聞未聞之言，行未行之事。忽忽內思，愧羞神明，今蕡所對，敢空臆盡言，至皇上之成敗，陛下所防閑，時政之安危，不私所料，又引《春秋》為據。漢魏以來，無與蕡比。有司以言涉訐忤不敢聞，自詔書下，萬口籍籍，歎其誠鯁，至於垂泣。謂蕡指切左右，畏近臣銜怒，變興非常，朝野惴息，誠恐忠良道窮，綱紀遂絕，季漢之亂，複興於今。以陛下仁聖，近臣故無害忠良之謀；以宗廟威嚴，近臣故無速敗亡之禍，指事取驗，何懼直言！且陛下以直言召天下士，蕡以直言副陛下所問，雖訐必容，雖過當獎，壽於史策，千古光明。使萬有一，蕡不幸死，天下必曰陛下陰殺讜直，結仇海內。忠義之士，皆憚誅夷，人心一搖，無以自解。況臣所對，不及蕡遠甚，內懷愧恥，自謂賢良，奈人言何。乞回臣所授，以旌蕡直，臣逃苟且之慚，朝有公正之路，陛下免天下之疑。顧不美哉！
釗，武宗朝官沼州刺史，檢校刑部尚書兼左金吾衛大將軍御史大夫，充左衛使，封太原郡王，除皇城留守。
人之從事，則有司存，率由舊章，乃無厥咎。甲以九流賤職，工寫為務，理宜不愆於素，欽乃攸司。何得慢其所守，越我王度，挈瓶猶且不假，落簡安得有乖。致使魚魯闕辨於當時，鉛黃莫施於學校。罪自掇也，刑則何逃。然而紙類以難易論功，時日以短長命課。事無準定，或須加減，不伐有詞，理從哀矜。待測淺深之量，方申大小之辜。
戎字可大，舉明經。累擢諫議大夫，拜給事中，出為華州刺史，徙兗海沂密觀察使。卒年五十五，贈禮部尚書。
準詔旨，制置劍南西川兩稅，舊納見錢，今令一半納見錢一半納當土所在雜物，仍於時估之外，每貫加饒三五百文，依元估充送省及留州留使支用者。今臣與郭釗商量，當道兩稅，並納見錢，軍中支用將士官吏俸，依賜並以見錢給付。今若一半折納，則將士請受，折損較多。今請兩稅錢數內，三分二分納見錢，一分納疋段及雜物，準詔每貫加饒五百文，計優饒百姓一十三萬四千二百四十二貫文。成都府及諸縣並邙、雅、黎等州蠻寇所經處，賦稅三分蠲放一分，其不經賊處，亦量減放，共計減放一萬七千六百二十貫文。伏緣兩稅先徵見錢，今三分已一分折納雜物，計優饒百姓一十三萬餘貫文。西川稅科，舊有青苗如茄子、薑芋之類，每畝或至七八百文，徵斂不時，煩擾頗甚。今令並省稅名目，一切勒停，盡依諸處為兩限，有青苗約立等第，頒給戶帖。兩稅之外，餘名一切勒停。今臣與郭釗商量，得報稱已是徵夏稅之時，改法未得，先已奏請以今年已後，每年冬於本色苗本額稅中，並減一半訖，計減放四萬二千五百四十四貫文。臣奉使日，伏蒙處置如前。
璟字德輝，右散騎常侍冕子。寶曆初進士。開成初官庫部員外郎知制誥，以本官充翰林學士，拜中書舍人。會昌時轉禮部侍郎，貶信州司馬，終郴州刺史。
準開元二十三年敕，宗廟大祠，宜差左右丞相、嗣王、特進少保少傅、尚書、賓客、禦史大夫。又二十五年敕，太廟五享，差丞相、師傅、尚書、嗣郡王通攝，餘司不在差限。又元和四年敕，太廟告祭，攝官太尉以宰相充，其攝司空、司徒以仆射、尚書、師傅充，餘司不在差限。比來吏部因循，不守前後敕文，用人稍輕。請自今年冬季，勒吏部準開元、元和敕例差官。
今月十二日麵奉進止，以臣先祖所撰《皇宗永泰新譜》，事頗精詳。令臣自德宗皇帝陛下禦極已來，依舊式修續。伏請宣付宰臣。
求，范陽人，寶曆初進士，應諸府辟召，位終郡守。
蜀國自秦始通，秦遺蜀王五美女，蜀亦遣五丁迎之。到梓潼，見一大蛇入山穴中，一人覽其尾不能得，五人相助。大呼拽之，山遂崩。五丁及秦女皆死。惠王遂遣張儀、司馬錯從石牛道滅蜀。因封公子通國為蜀侯，以陳壯為相，置巴蜀郡。遷秦人萬家實之，民始能秦言。以蜀令張若為太守。前時蜀王開明尚納美女為妃，蓋武都山之精也。及死，葬於城西北。遣五丁擔其本山之土以為塚，今有二名尚在，古老言五丁擔雲。陳壯既為秦公子相數年，遂謀反，殺秦公子。秦伐蜀，誅壯，封子惲為蜀侯。惲後母誣惲有罪，賜劍自殺。蜀人以其冤，因為立祠。又封子綰為蜀侯，後複疑綰反誅死。自此但置守而已。
後以李冰為蜀守。冰始鑿三江，引水以行舟楫。岷山多梓柏大竹，坐致材木。又溉水開稻田，於是沃野千里，號為陸海。置綿、洛二水，用便溉灌。作石犀五，以壓毒蛟，命曰犀牛裏。後更為耕牛二。又作三石人立水中。冰非常人也，與江神約曰：「水竭不至足，盛不沒肩。」大鑿岩崖，通沫水道。江之龍大怒，冰乃持刀入水與龍鬥，龍死，遂無水害。迄今蒙利。蜀人稱郫繁為膏腴，綿洛為浸沃。昭襄王時，又曰白虎為患，意廩君之魂也。曆四郡，傷千二百人，王乃募能殺之者，邑萬家，金帛稱是。巴夷朐忍廖中藥何謝作白竹弩於高樓，瞰而射之死。王嫌其夷人，乃刻石複田，頃田不徂，十妻不算，傷人不論，殺人不死。與之盟曰： 「秦人犯夷，輸黃龍一雙，夷人犯秦，償清酒一鍾。」其人安之，遂號曰武夷。
其族又有濮賨賨，尤武勇。居渝水，夾水以居。為漢高祖前鋒，陷陣善舞。巴與蜀代為仇讎，蜀嚐封弟葭萌於漢中，號苴侯，命其邑曰葭萌。至漢高祖六年，始分置廣漢郡。高後城僰道，開青衣。文帝末，以廬江文翁為郡守。穿湔江口，溉田千七百頃。立文學，選吏子弟皆就學。令俊乂之士張叔等十八人，東詣博士受七經，還以教授。於是岷絡之地，學比齊、魯。孝景帝嘉歎，遣天下郡國皆立文學，自文翁始也。文翁明天文災異，後以博士徵，至侍中揚州刺史。孝武帝置四郡都尉，俾立十八郭，於是郡縣多城觀矣。又分牂牁置益州，是為南益州。宣帝地節三年，穿臨邛蒲江鹽井二十，置鹽鐵官。自漢興至哀、平，牧守仁賢，宣德立教，英偉命代之士，其出如林，璽書束帛，交馳於梁益之地矣，雖魯之洙泗，齊之稷下，未足多也。且漢徵八士，蜀預其四，高帝分蜀郡北鄙置廣漢，武宗分南鄙為犍為，遂有三蜀之號。王莽改郡守為帥正，以蜀郡為導江。公孫述為帥正，治臨邛。述僭號，後漢光武帝滅述，還為蜀郡。順帝即位，複為益州，郡名依舊，州治大城，郡治小城。靈帝末，以劉焉為牧，及卒，子璋為嗣。建安十九年，璋迎漢左將軍劉備至，遂滅璋，稱帝繼漢，號先主，治成都。魏末，司馬昭平蜀，複為益州。
晉受魏禪，以州領郡。武帝末，以成都為國，封子穎為王。其後賨人李雄僭稱王，晉穆帝永和初，遣桓溫擊滅之，複為蜀郡。譙縱反，安帝命朱齡石討平之。至梁分益州，更置南北二益州，以武陵王紀為刺史。紀僭帝號，領兵東下，為湘王所殺。後魏廢帝前二年，尉遲迥定益州，置總管。後迥舉義旗不受代，為隋王堅所戮。隋開皇元年，廢總管，置行台，以蜀王修為西南道行台尚書令。三年，複為總管。大業元年，廢總管為州，又改州為郡。
聖唐武德元年，複為總管。三年，置行台，改為益州，以太尉秦王為益州道行台總管，又改為宋大都督府。天後析益州，置彭、蜀、漢二州。開元二年，始以齊景胄為劍南節度營田兼姚巂等州處置兵馬使，自此始有節度使也。八年，以李濬為使，去兵馬使，章仇兼瓊兼山南西道采訪使。其後或兼或否，亦無定制。上元二年，始分為東西川。廣德二年，複合為一。大曆二年，又分為兩川，至今不改。天寶三載，複為大都督府。十四載，元宗皇帝巡幸，車駕留五月。至德二年，改為成都府，置尹，比東西二京，號南都。後複停。
大凡今之推名鎮為天下第一者，曰揚、益。以揚為首，蓋聲勢也。人物繁盛，悉皆土著，江山之秀，羅錦之麗，管弦歌舞之多，伎巧百工之富。其人勇且讓，其地腴以善，熟較其要妙，揚不足以侔其半。況赤府畿縣，與秦洛並，故非上將賢相，殊勳重德，望實為人所歸伏者，則不得居此。況控帶蠻落，阨戎限羌，非文武寬猛，包羅法度之君子，則不能得中庸。以是聖庭慎擇，尤難其任。使號有三，曰節度、觀察、安撫。先時南蠻六部，不相臣服。天子每有恩賞，各頒一詔，呼六詔。開元末，節度使王昱受賄，上奏合六為一。乃封大酋帥越國公蒙歸義為雲南王，始獨稱南詔。至楊國忠遙領蜀郡太守兼采訪使，遂擾邊閫，希立功伐，乃有瀘南不利之變。貞元中，韋令公皋為節帥，招複雲南，背蕃歸漢。十一月八日，置使安撫，兼統押西山八國近界羌蠻等使，是為三使。韋令公本以奇勳秉旄鉞，思立邊效，又在鎮且歲久，南詔為其用，拓地甚遠。公既卒，劉辟繼公後，以兵守險，為不順，誅死，家籍沒。後京兆公為節帥，酷易軍政，殊不以封域為念，戍卒罔代，邊蠻積忿。至太和三年十二月，蒙巔遂以兵剽掠至城下，杜公填門不敢與爭。會監軍使矯詔宣諭，蠻人遂退。工巧散失，良民殲殄，其耗半矣。列政補完，尚不克稱。大中六年四月，詔以丞相太原公有驅制羌戎之成績，由邠寧節度拜司徒同平章事鎮蜀。蜀為奧壤，領州十四，縣七十一，戶百萬，兵士五萬，外疆接兩蕃。人性勁勇，易化以道，難誣以智。公至，以儉約帥之，以謹廉不伐臨之，以刑賞法制平治之。人歡且舞，旦夕詠公之德矣。
先是西蜀圖經甚備，朝野之士多寄聲寫錄，主茲務者，不勝其煩，遂盡削而潛焚之。長吏至，即據顯者集為一軸以獻，繇是百不書一。大中八年，戶曹參軍藺宏宗甚好學，且目睹司徒相國之異績，願付以傳於示後。然不以文自任，翦截疏長，蕪言不略。相國乃屬於小子，令刊益之。且曰：「不以淹徐疾速，歸於流布，以為不朽之事。」求受命震怖，又不欲以圖經為目，乃搜訪編簡，目為《成都記》五卷，經與圖之附益。願終宏宗之職，庶以此為助也。大中九年八月五日敘。
雲雷方屯，龍戰伊始，有天命焉，有豪傑焉，不得受命，而命歸聖人。於是元黃之禍成，霸圖之業廢矣。隋大業末，主昏時亂，四海之內，兵革鹹起。夏王建德，以耕崛興，河北山東，皆所奄有。築宮金城，立國布號，嶽峙虎踞，赫赫乎當時之雄也。是時李密在黎陽，世充據東都，蕭銑、王楚、薛舉擅秦，然視其創割之跡，觀其模略之大，皆未有及建德者也。唯夏氏為國，知義而尚仁，貴忠而愛賢，無暴虐及民，無淫凶於已，故兵所加而勝，令所到而服。與夫世充、銑、密等，甚不同矣。行軍有律，而身兼勇武；聽諫有道，而人無拒拂。斯蓋豪傑所以勃興，而定霸一朝，拓疆千里者哉。或以建德方項羽之在前世，竊謂不然。羽暴而嗜殺，建德寬容禦眾，得其歸附，語不可同日。跡其英分雄分，指盼備顯，庶幾孫長沙流亞乎。唯天有所勿屬，唯命有所獨歸，故使失計於救鄰，致敗於臨敵。雲散雨覆，亡也忽然。嗟夫！此亦莫之為而為者歟。向令運未有統，時仍割分，則太宗龍行乎中原，建德虎視於河北，相持相支，勝負豈須臾辨哉。自建德亡，距今已久遠，山東、河北之人，或尚談其事，且為之祀。知其名不可滅，而及人者存也。聖唐太和三年，魏州書佐殷侔過其廟下，見父老群祭，駿奔有儀，夏王之稱，猶紹於昔。感豪傑之興奮，吊經營之勿終，始知天命之莫幹，惜霸略之旋隕。激於其文，遂碑。
臣聞賞罰不明，無以示天下；是非一貫，無能建大中。臣竊見義成軍節度使李聽，位極寵榮，心無報效。朝廷資其承籍，委以統戎，俾代憲誠，付之雄鎮。總三萬貔貅之眾，兼兩藩節制之權。冀其俯安危疑，上副恩遇。況陛下授以神算，假以天威，入魏之期，克日先定。而李聽擁旄觀望，按甲遷延，熒惑人事，逗撓軍政。遂使憲誠陷於屠戮，亂眾肆其奸凶。由是六郡無依，全師喪敗。委貝州而不守，燒劫無遺；望棧口而疾馳，狼狽就道。自圖苟免，不憚包羞，蔑棄朝章，有同兒戲。魏州之亂，職聽之由，論其負恩，萬死猶幸。伏以封常清河南失律，斬於關門；高霞寓唐鄧破傷，投諸遐裔。渾鎬節制易定，苦戰而兵力不支；袁滋逗留西川，欲進而凶渠尚在。或親當矢石，或躬履艱危，勢屈賊鋒，竟申朝典，未當貸法，必振皇威。今李聽罪惡流聞，中外憤惋，比之常清等輩，萬萬過之。若陛下猶視含宏，不置極法，臣等恐憲章墜地，天下寒心。伏望付之法司，以正刑典。
昔鄭桓公為王卿士，始受鄭於周，因封命氏。漢魏以降，其族滋大。有唐以來，❥華❥軌君其裔也。曾王父璿，河南少尹。王父溥，尚書右部郎中，曆青、邢、相、衛❥幽、懷七州刺史，入為左庶子。皇考華，駕部郎中吉州刺史，仕濟其美，時與其能。君即吉州之少子也。隱不違世，顯而成晦，於所與以義，於取入以❥以❥遊江湖而無所為累也。君諱準，字❥道。其先滎陽人。有憲也之貧，❥❥❥之貴。人之於此，皆不堪其憂；君之於此，未嚐滑其❥❥❥❥為知命也。太和四年正月二日，遘疾終於蘇州華亭縣白砂鄉徐浦場之官舍，享年六十有三。有子五人。嗣曰宗儒，次曰宗韞，次曰宗慶，次曰宗遜。皆銜恤茹哀，克奉先訓。又一子奉釋氏教，端殼清淨，修無生忍，名曰宏直。嗟乎！伯仲叔季，於執喪之禮，皆得順變。即以其年秋八月廿五日，權葬於義興縣洞庭鄉震澤裏下朱村原，從宜也。有女三人，皆在衝幼。五子以餘有往年之舊，請餘於文。銘曰：
其生也天，其死也天。死生皆天兮，何適非然。嗚呼！苟不達於此，哀何勝焉。
