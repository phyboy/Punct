元褒，宰相元輿之弟。登進士，又擢賢良方正。終司封員外郎。
國朝故事，供奉官街中除宰相外，無所回避。溫造蔑朝廷典禮，淩陛下侍臣，恣行胸臆，曾無畏忌。凡事有小而關分理者，不可失也。分理一失，亂由之生。遺補官秩雖卑，陛下侍臣也。中丞雖高，法吏也。侍臣見淩，是不廣敬，法吏壞法，何以持繩？前時中書舍人李虞仲與造相逢，造乃曳去引馬；知制誥崔鹹與造相逢，造又捉其從人。當時緣不上聞，所以暴犯益甚。臣聞元和、長慶中，中丞行李不過半坊，今乃遠至兩坊，謂之籠街喝道。但以崇高自大，不思僭擬之嫌。若不糾繩，實虧彝典。
問，朕聞古先哲王之理也，元默無為，端拱司契。陶心以居簡，凝日用於不宰。立本以厚下，推誠而建中。繇是天人通，陰陽和。俗躋仁壽，物無疵癘。噫！盛德之所臻，敻乎其莫可及已。三代令王，質文迭救，而巧偽滋熾，風流浸微。自漢魏已降，足徵益寡。朕顧昧理道，祇荷丕構。奉若謨訓，不敢荒寧。任賢惕厲，宵衣旰食。詎追三五之遐軌，庶紹祖宗之鴻緒。而心有所未達，行有所未孚。由中及外，闕政斯廣。是以人不率化，氣或堙厄。災旱竟歲，播植愆時。國廩罕蓄，乏九年之儲；吏道多端，微三載之績。京師諸夏之本也，將以觀理，而豪猾逾檢；大學明教化之源也。期於宣化，而生徒多惰業。列郡在乎頒條，而幹禁或未絕；百工在乎按度，而淫巧或未衰。俗隳風靡，積訛成蠹。其擇官濟理也，聽人以言，則枝葉難辨；禦下以法，則恥格不形。其阜則發號也。生之寡而食之眾，煩於令而鮮於理。思欲究此繆盭，致之治平。茲心浩然，若涉泉水。故前詔有司，博延群彥。佇啟宿懵，冀臻時雍。子大夫皆識達古今，誌在康濟。造庭待問，副朕虛懷。必當箴主之闕，辨政之疵。明綱條之所紊，稽庶富之所急。何術斯革於前弊，何澤斯惠於下土。何施而理古可近，何道而和氣可充。推之本源，著於條對。至若夷吾輕重之權，孰輔於理；嚴尤底定之策，孰葉於時。元凱之考課何先，叔子之克平何務。推此龜鑒，擇乎中庸。期在洽聞，朕將親覽。
對。褐衣小臣蕡，沐浴齋戒，伏於彤庭之下，謹頓首上言皇帝陛下。臣誠不佞，有匡國致君之術，無位而不得行；有犯顏敢諫之心，無路而不得達。但懷憤抑鬱，思有時而一發耳。常欲與庶人議於道，商旅謗於市，得通上聽，一悟主心。雖被妖言之罪，無所悔焉。況逢陛下以至德嗣興，以大明垂照，詢求過闕，谘訪謨猷，下制中外，舉能直言極諫者。臣既辱斯舉，專承大問，敢不悉意以言。至於上之所忌，時之所禁，權幸之所諱惡，有司之所予奪，臣愚不識。伏惟陛下少加優容，不使聖朝有讜直而受戮者，乃天下之幸也。非臣之所望也。謹昧死以對。
伏以聖策有思先古之理，念元默之化，將欲通天人以濟俗，和陰陽以煦物，見陛下慕道之深也。臣以為哲王之理，其則不遠，惟陛下致之之道何如耳。伏以聖策有祇荷丕構而不敢荒寧，奉若謨訓而罔有怠忽，見陛下憂勞之至也。若夫任賢惕厲，宵衣旰食，宜黜左右之纖佞，進股肱之大臣。若夫追蹤三五，紹複祖宗，宜鑒前古之興亡，明當時之成敗。心有所未達，以下情蔽而不得上通；行有所未孚，以上澤壅而不能下達。欲俗之化也，在修己以先之，欲氣之和也，在遂性以道之。救災旱在致乎精誠，廣播植在視乎食力。國廩罕蓄，本乎冗食尚繁；吏道多端，本乎選用失當。豪猾逾檢，由中外之法殊；生徒惰業，由學校之官廢。列郡幹禁，由授任非人；百工淫巧，由制度不立。伏以聖策有擇官濟治之心，阜財發號之歎，見陛下教化之本也。且進人以行，則枝葉安有難辨乎；防下以禮，則恥格安有不形乎。念生寡而食眾，則可罷斥惰遊；念令煩而理鮮，要在察其行否，博延群彥，願陛下必納其言；造廷待問，則小臣其敢愛死。伏以聖策有求賢箴闕之言，審政辨疵之令，見陛下谘訪之心勤也。遂小臣屏奸豪之誌，則弊革於前；守陛下念康濟之言，則惠敷於下。邪正之道分，而治古可近。禮樂之方著，而和氣克充。至若夷吾之法，非皇王之權；嚴尤所陳，無最上之策。元凱之所先，不若唐堯考績；叔子之所務，不若虞舜舞幹。且俱非大德之中庸，未可為上聖之龜鑒。又何足為陛下道之哉！或有以係安危之機，兆存亡之變者。臣請披瀝肝膽，為陛下別白而重言之。
臣前所言哲王之理，其則不遠者，在陛下慎思之，力行之，始終不懈而已。臣謹按《春秋》，元者氣之始也，春者歲之始也。《春秋》以元加於歲，以春加於正，明王者當奉若天道，以謹其始也。又舉時以終歲，舉月以終時，《春秋》雖無事必書，首月以存時，明王者當奉若天道，以謹其終也。王者動作，始終必法於天者，以其運行不息也。陛下既能謹其始，又能謹其終，懋而修之，勤而行之，則可以執契而居簡，無為而不宰矣。廣立本之大業，崇建中之盛德矣。又安有三代循環之弊，而為巧偽滋熾之漸乎！臣故曰惟陛下致之之道何如耳。
臣前所謂若夫任賢惕厲，宵衣旰食，宜黜左右之纖佞，進股肱之大臣。實以陛下誠憂勞之至也。臣聞不宜憂而憂者國必衰，宜憂而不憂者國必危。今陛下不以家國存亡之計，社稷安危之策，而降於清問，臣未知陛下以為布衣之臣，不足與定大計耶？或萬幾之勤，而聖慮有所未至也？不然，何宜憂者而不先憂乎！臣以為陛下之所慮者，宜先憂宮闈將變，社稷將危，天下將傾，海內將亂。此四者乃國家已然之兆，故臣謂聖慮宜先及之。夫帝業既艱難而成之，胡可容易而守之。昔太祖肇其基，高祖勤其績，太宗定其業，玄宗繼其明。至於陛下，二百有餘載矣。其間明聖相因，擾亂繼作，未有不委用賢士，親近正人，而能紹興徽烈者也。或一日不念，則顛覆大器，宗廟之恥，萬古為恨。
臣謹按《春秋》，人君之道，在體元以居正。昔董仲舒為漢武帝言之略矣。其所未盡者，臣得為陛下備而陳之。夫繼故必書即位，所以正其始也；終必書所終之地，所以正其終也。故君者，所發必正言，所履必正道，所居必正位，所近必正人。臣又按《春秋》，閽寺弑吳子餘祭。書其名，《春秋》譏其疏遠賢士，昵近刑人，有不君之道矣。伏惟陛下思祖宗開國之勤，念《春秋》繼故之戒。將明法度之端，則發正言而履正道；將杜篡弑之漸，則居正位而近正人。遠刀鋸之殘，親骨鯁之直。輔臣得以專其任，庶寮得以守其官。柰何以褻近五六人，總天下之大政，外專陛下之命，內竊陛下之權，威攝朝廷，勢傾海內。群臣莫敢指其狀，天子不得制其心。禍稔蕭牆，奸生帷幄。臣恐曹節、侯覽，複生於今日矣。此宮闈之所以將變也。
臣謹按《春秋》，魯定公元年春，王不書正月者。《春秋》以為先君不得正其終，則後君不得正其始，故曰定無正也。今忠賢無腹心之寄，閽寺專廢立之權．陷先帝不得正其終，致陛下不得正其始．況皇儲未建，郊祀未修，將相之職不歸，名分之宜不定．此社稷之所以將危也。
臣謹按《春秋》，王劄子殺召伯、毛伯。《春秋》之義，兩下相殺不書，而此書者，重其尊王命也。夫天之所授者在君，君之所操者在命。操其命而失之者，是不君也；侵其命而專之者，是不臣也。君不君，臣不臣，此天下所以將傾也。
臣謹按《春秋》，晉趙鞅以晉陽之兵叛入於晉。書其歸者，以其能逐君側之惡人，以安其君，故《春秋》善之。今威柄陵夷，藩臣跋扈。或有不達人臣之節，首亂者以安君為名；不究《春秋》之微，稱兵者以逐惡為義。則政刑不由乎天子，征伐必自於諸侯，此海內所以將亂也。故樊噲排闥而雪涕，袁盎當車以抗詞，京房發憤以殞身，竇武不顧而畢命。此陛下皆明知之耳。
臣謹按《春秋》，晉狐射姑殺陽處父。書襄公殺之者，以其君漏言也。襄公不能固陰重之機，處父所以及戕賊之禍，故《春秋》非之。夫上漏其情，則下不敢盡意；上泄其事，則下不敢盡言。故《傳》有造膝詭詞之文，《易》有失身害成之戒。今公卿大臣，非不欲為陛下言之，慮陛下必不能用之。陛下既忽之而不用，必泄其言，臣下既言之而不行，必嬰其禍。適足以鉗直臣之口，而重奸臣之威。是以欲盡其言，則有失身之懼；欲盡其意，則有害成之憂。故低徊鬱塞，以俟陛下感悟，然後盡其啟沃耳。陛下何不以聽朝之餘，明禦便殿，召當時賢相，與舊德老臣，訪持變安危之謀，求定傾救亂之術。塞陰邪之路，屏褻狎之臣，制侵陵迫脅之心，複門戶掃除之役，戒其所宜戒，憂其所宜憂。既不得理於前，當理於後，不得正其始，當正其終。則可以虔奉典謨，克丞丕構，終任賢之效，無旰食之憂矣。
臣前所謂若夫追蹤三五，紹複祖宗，宜鑒前古之興亡，明當時之成敗者。臣聞堯、舜之為君而天下大理者，以其能任九官、四嶽、十二牧，不失其舉，不二其業，不侵其職。居官惟其能，左右惟其賢。元凱在下，雖微而必舉；四凶在朝，雖強而必誅。考其安危，明其取舍。至秦之二代，漢之元、成，鹹願措國如唐、虞，致身如堯、舜。而終敗亡者，以其不見安危之機，不明取舍之道，不任大臣，不辨奸人，不親忠良，不遠讒佞。伏願陛下察唐、虞之所以興，而景行於前；鑒秦、之所以亡，而戒懼於後。陛下無謂廟堂無賢相，庶官無賢士。今綱紀未絕，典刑猶在，人誰不欲致身為王臣，致時為升平？陛下何忽而不用之邪！又有居官非其能，左右非其賢，其惡如四凶，其詐如趙高，其奸如恭顯者，陛下又何憚而不去之邪！神器固有歸，天命固有分，祖宗固有靈，忠臣固有心。陛下其念之哉！昔秦之亡也，失於強暴；漢之亡也，失於微弱。強暴則賊臣畏死而害上，微弱則奸臣擅權而震主。臣伏見敬宗皇帝不虞亡秦之禍，不剪其萌。伏惟陛下深軫亡漢之憂，以杜其漸，則祖宗之鴻緒可紹，三五之遐軌可追矣。
臣前所謂陛下心有所未達，以下情塞而不得上通；行有所未孚，以上澤壅而不得下浹者。且百姓有塗炭之苦，陛下無由而知，則陛下有子惠之心，百姓無由而信。臣謹按《春秋》，書梁亡不書取者，梁自亡也。以其思慮昏而耳目塞，上出惡政，人為寇盜，皆不知其所以然，以其自取滅亡也。臣聞國君之所以尊者，重其社稷也；社稷之所以重者，存其百姓也。苟百姓之不存，則雖社稷不得固其重；苟社稷不重，則雖國君不得保其尊。故理天下者，不可不知百姓之情也。夫百姓者，陛下之赤子。陛下宜命慈仁者親之育之，如保傅焉，如乳哺焉，如師之教導焉。故人之於上也，敬之如神明，愛之如父母。今或不然，陛下親近貴幸，分曹建署，補除卒吏，召致賓客，因其貨賄，假其氣勢，大者統藩方，小者為牧守。居上無清惠之政，而有饕餮之害；居下無忠誠之節，而有奸欺之罪。故人之於上也，畏之如豺狼，惡之如仇敵。今四海困窮，處處流散。饑者不得食，寒者不得衣，鰥寡孤獨者不得存，老幼疾病者不得養。加以國權兵柄，專在左右，貪臣聚斂以固寵，奸吏夤緣而弄法。冤痛之聲，上達於九天，下入於九泉，鬼神為之怨怒，陰陽為之愆錯。君門九重，而不得告訴，士人無所歸化，百姓無所歸命。官亂人貧，盜賊並起，土崩之勢，憂在旦夕。即不幸因之以師旅，繼之以凶荒，臣以謂陳勝、吳廣，不獨生於秦；赤眉、黃巾，不獨生於漢。臣所以為陛下發憤扼腕，痛心泣血也！如此則百姓有塗炭之苦，陛下何由而知之乎！有子惠之心，百姓安得而信之乎，致使陛下行有所未孚，心有所未達者，固其然也。臣聞昔漢元帝即位之初，更制七十餘事，其心甚誠，其稱甚美。然紀綱日紊，國祚日衰，奸凶日強，黎元日困者，以其不能擇賢明而任之，失其操柄也。自陛下禦宇，憂勤兆庶，屢降德音。四海之內，莫不抗首而長息，自喜複生於死亡之中也。伏願陛下慎終如始，以塞萬方之望。誠宜揭國權以歸其相，持兵柄以歸其將。去貪臣聚斂之政，除奸吏夤緣之害。惟忠賢是近，惟正直是用。內寵便辟，無所聽焉。選清慎之官，擇仁惠之長，毓之以利，煦之以和，教之以孝慈，導之以德義。去耳目之塞，通上下之情。俾萬國歡康，兆人蘇息，則心無所不達，而信無所不孚矣。
臣所言欲人之化也，在修已以先之者。臣聞德以修已，教以導人。修已也，則人不勸而自至；導人也。則人敦行而率從。是以君子欲政之必行也。故以身先之；欲人之從化也，故以道禦之。今陛下先之以身，而政未必行；禦之以道，而人未從化。豈不以立教之旨，未盡其方耶？夫立教之方，在乎君以明制之，臣以忠行之。君以知人為明，臣以匡時為忠。知人則任賢而去邪，匡時則固本而守法。賢不任則重賞不足以勸善，邪不去則嚴刑不足以禁非。本不固則人流，法不守則政散。而欲教之使必至，化之使必行，不可得也。陛下能斥奸邪不私其左右，舉賢正不遺其疏遠，則化洽於朝廷矣。愛人以敦本，分職而奉法，修其身以及其人，始於中而成於外，則化行於天下矣。
臣前所謂欲氣之和也。在遂性以導之者。當納人於仁壽也，夫欲人之仁壽也，在乎立制度，修教化。夫制度立則財用省，財用省則賦斂輕，賦斂輕則人富矣。教化修則爭競息，爭競息則刑罰清，刑罰清則人安矣。既富則仁義興焉，既安則壽考生焉。仁壽之心感於下，和平之氣應於上，故災害不作，休祥薦臻，四方底寧，萬物鹹遂矣。
臣前所言救災旱在致乎精誠者。臣謹按《春秋》，魯僖公一年之中，三書不雨者，以其人君有恤人之誌也。魯文公三年之中，一書不雨者，以其人君無恤人之心也。故僖致精誠而不害物，文無憫恤而變成災。陛下誠能有恤人之心，則無成災之變矣。
臣前所言廣播植在視乎食力者。臣謹按《春秋》，君人者必時視人之所勤，人勤於力則功築罕，人勤於財則貢賦少，人勤於食則百事廢。今財食與人力皆勤矣，願陛下廢百事之用，以廣三時之務，則播植不愆矣。
臣前所謂國廩罕蓄，本乎冗食尚繁者。臣謹按《春秋》，臧孫辰告糴於齊。《春秋》譏其國無九年之蓄，一年不登而百姓饑。臣願斥遊惰之徒以督其耕植，省不急之務以贍其黎元，則廩蓄不乏矣。
臣前所言吏道多端，本乎選用失當者。由國家取人不盡其材，任人不明其要故也。今陛下之用人也。求其聲而不求其實，故人之趨進也，務其末而不務其本。臣願核考課之實，定遷序之制則多端之吏道息矣。
臣前所言豪猾逾檢，由中外之法殊者。以其官禁不一也。臣謹按《春秋》，齊桓公盟諸侯不書日，而葵邱之盟特以日者。美其能宣天子之禁，率奉王官之法，故《春秋》備而書之。夫官者五帝、三王之所建也，法者高祖、太宗之所制也。法宜畫一，官宜正名。今又分外官、中官之員，立南司、北司之局。或犯禁於南，則亡命於北；或正刑於外，則破律於中。法出多門，人無所措。實由兵農勢異，而中外法殊也。臣聞古者因井田以制軍職，間農事以修武備。提封約卒乘之數，命將在公卿之列。故兵農一致，而文武同方，可以保乂邦家，式遏亂略。暨太宗皇帝肇建邦典，亦置府兵。台省軍衛，文武參掌。居閑歲則櫜弓力穡，將有事則釋耒荷戈。所以修複古制，不廢舊物。今則不然，夏官不知兵籍，止於奉朝請；大將不主兵事，止於養勳階。軍容合中官之政，戎律附內臣之職，首一戴武弁，嫉文職如仇讎；足一蹈軍門，視農夫如草芥。謀不足以剪除奸凶，而詐足以抑揚威福；勇不足以鎮衛社稷，而暴足以侵軼裏閭。羈絏藩臣，幹陵宰輔，隳裂王度，汨亂朝經。張武夫之威，上以制君父；假天子之命，下以馭英豪。有藏奸觀釁之心，無仗節死難之義。豈先王經文緯武之旨耶！臣願陛下貫文武之道，均兵農之功，正貴賤之名，一中外之法。還軍伍之職，修省署之官，近崇貞觀之規，遠複成周之制。自邦畿以刑於萬國，始天子而達於諸侯，則可以制豪猾之強，而無逾檢之患矣。
臣前所言生徒惰業，由學校之官廢者。蓋以國家貴其祿而賤其能，先其事而後其行。故庶官乏通經之學，諸生無修業之心矣。
臣前所言列郡幹禁，由授任非人者。臣以為刺史之任，理亂之根本係焉，朝廷之法制在焉。權可以抑豪猾，恩可以惠孤寡，強可以禦奸寇，政可以移風俗。其將校有曾經戰陣，及功臣子弟，各請隨宜酬賞，如無理人之術者，不當任此官，則絕幹禁之患矣。
臣前所言百工淫巧，由制度不立者。臣請以官位祿秩，制其器用車服，禁以金銀珠玉。錦繡雕鏤，不蓄於私室，則無蕩心之巧矣。
臣前所言辨枝葉者，在考言以詢行也；臣前所言形於恥格者，在道德而齊禮也；臣前所謂念生寡而食眾，可罷斥遊惰者，已備之於前矣。臣前所謂令煩而理鮮，要在察其行否者。臣聞號令者，乃理國之具也。君審而出之，臣奉而行之。或虧益止留，罪在不赦。今陛下令煩而理鮮，得非持之者為所蔽欺乎！
臣前所言博延群彥，願陛下必納其言；造庭待問，則小臣豈敢愛死者。臣聞晁錯為漢畫削諸侯之策，非不知其禍之將至也。忠臣之心，壯夫之節，苟利社稷，死無悔焉。今臣非不知言發而禍應，計行而身戮，蓋所以痛社稷之危，哀生人之困，豈忍姑息時忌，竊陛下一命之寵哉！昔龍逢死而啟殷，比幹死而啟周，韓非死而啟漢，陳蕃死而啟魏。今臣之來也。有司或不敢薦臣之言，陛下又無以察臣之心，退必受戮於權臣之手，臣幸得從四子遊於地下，固臣之願也。所不知殺臣者，臣死之後，將孰為啟之哉！至於人主之闕，政教之疵，前日之弊，臣既言之矣。若乃流下土之惠，修近古之治，而致和平者，在陛下行之而已。然上之所陳者，實以臣親承聖問，敢不條對。雖臣之愚，以為未及教化之大端，皇王之要道。伏惟陛下事天地以教人敬，奉宗廟以教人孝，養高年以教人悌，育百姓以教人慈，調元氣以煦育，扇太和於仁壽，可以逍遙而無為，端拱而成化。至若念陶鈞之道，在擇宰相而任之，使權造化之柄；念保定之功，在擇將帥而任之，使修閫外之寄；念百度之求正，在擇庶官而任之，使專職業之守；念萬姓之愁痛，在擇長吏而任之，使明惠養之術。自然言足以為天下教，動足以為天下法，仁足以勸善，義足以禁非。又何必宵衣旰食，勞神惕慮，然後以致其理哉！謹對。
正覺出乎道，而道以支，或得其儒，或得其佛，儒曰仁，佛亦曰仁，儒曰義，佛亦曰義，而佛之雲戒義者，禁人為非者也。且事得其宜，故將祭將征，必設壇為墠，以重宗戒者，豈亦禁人為非者耶？將事亦壇亦場，以傃其限，原筮者何來。自前教祇園之初，位序以立，其徒從之流我中原，喻者既蹈而孚，迷者不知其所界，以其眾視而歸，達者存而不習，其徒亦無不利。
我仆射廬江何公，在藩之達者也。功名既有，四履來安。述職之餘，岌然無事。此寺住僧會恩，法門之津梁也。於寺殊構，久以莊嚴。去太和七年四月十九日，因公行寺，自有琉璃壇法，請公為地。公曰：「然。其用安在？」會恩言：「釋徒無住而有住相，住相之歸，戒壇為本。金剛以不壞悠久，琉璃取至淨為光。持戒堅固，洗心清明，有如此也。若夫壇場之原，乃與劫石而長存。比邱之功，非法無以入善，非趾無以出俗。出俗歸真，此其趾也。故崇登頓，以攝威儀，威儀既明，定、惠斯了。居凡非造，履達方遊，在昔三聖有言，後生傳法，莫不以為四生路廣，人天業殊。炎赫清涼，所乘異境。先迷後得，突患乎悔。從倀倀而行聖人惻隱，慈者用是興悲，義者於焉外護。外護之仁，非大君大臣，不能以有施。解極之理，要道斯存。伊釋命微，罔能宏綽。公曰：「然定、惠之深，吾所未及，惻隱之際，儒、釋何殊？且或利用生成，戒亦導人之理。」因令除地約界，俾築壇其心，命曰莊嚴之度。締構之工，一以予之，度立工懸告，公乃捐其真俸，以成梓陶之具，俾會恩錄之。一歲而壇上下俱構，賁以琉璃，蒦之丹漆。疊午文房，張軒達戶。如龍之蟠，如鳳之騫，縮撐廅，觀者洞然，神置其隅，珠內其頂。重級頒平，大光輝映。創於東序，擬議東方。法生於東，我願無已。寺僧又言：「前有三門，旁有二樓，二樓三門，可以加飾。」公曰：「然。」其亦琉璃。
壇之畢，會恩請事，公遂奏置義壇，以資法侶。行者不囊一錢，居者不輸一毫。樵疏絲穀，仰公私廩。先治一日，有瘖僧就筵，後法一日，而瘖僧遂口。寺者以為祥感之應，其然豈不然耶？輔植業於儒，異門釋氏，其閒等級尚較，故希有歎揚之聲。今此抽毫，以公有命，且序釋氏來告之文，非有準繩，非多要賾，亦蓋之而已矣。在書有序，在物有容，事立功成，宜論篆刻，述者敢廢斯文？銘曰：
崇維祇園，在藩之東。爰立其壇，有隆有豐。賁以琉璃，覆之穹窿。上高下厚，中焉有融。有融伊何，鑒彼威儀。實繁茲構，童童耆耆。在昔初法，築之締之。及今大輅，琢斯礱斯。妙取天巧，固擬神保。論是禨祥，永茲壽考。無此端本，定惠不生。無我明公，追琢不成。鬱茲介福，肅彼緇英。涉級東方，永載厥名。
觀乎範圍之大者，莫廓落於乾坤；著明之高者，無輝映於日月；回斡不已者，莫變化於陰陽。然而造諸數極，未嚐不幾乎息矣。曷若兆朕於胚渾之前，昭臨於曦舒之表，運化俾陰陽不測，巍巍蕩蕩，無得而稱者，其惟我西方聖人歟！洎玉象降於率陀，金仙誕於刹利。萬靈翊衛，百福莊嚴。遂奄有大千，纂承正覺。乃誕膺灌頂，作大法王。茂績鴻勳，曆僧祇不朽；乃神乃聖，隨感應無差。不然，何以儀形中天，俾是則是效；列刹東土，而作福作威者哉！
靈居寺者，肇自齊天統元年創也。蓋珠標榜，為古伽藍。綿周曆隋，或興或廢。暨有唐高宗禦宇之代，上元元年，特降天書，賜題寺額。增我聖教，煜然有光。至若舍宅布金，傾財施樹，前誌磨滅，不可複知，故闕如也。古老云：其居地靈，有如地肺，環廣澤，惟下潦懷山自浮。不知有力者負之然耶？將為福地自爾耶？我等策名，實由斯得，其庶也❥厚地，距崇墉。右挾雞岑，左帶烏阜。蔭牛宿，藩麝山。壓華沛之上源，龍纏紺菀；吞漕口以流惡股，引清滁。壯矣哉！難得而具論矣。
詳其占龜食墨，揆景端星。徵杼匠子來，感福財輻輟，而後喻筏隘海，瑰材積山。乃運神工，攄妙思。繩以正木，斤以成風。高殿岩岩，列三尊而儼若；端門奕奕，容雙駕而豁然；步廡鸞舒，飛樓辱湧。{宀卒}回合以雲矗，崒淩兢而星倚。朱柱離立，若內地龍升；修鯢載鏗，疑中天雷落。將欲宏盡飾道，補梵居闕。不隻蔭釋侶警泥牛而已。入自門右，開淨土坊，芬華台，敷葉座。揖九嘻聖，禮無量尊。掛寶鐸吟風，引金繩界道。念佛念法，見水鳥樹林；若天若人，獻得法花仙樂。忽如斷百億國土於陶家輪上，又何以十萬八千里為遠而。入自門左，辟僧伽院，從頗黎地，湧{宀卒}堵波。焚牛頭旃檀，普薰五濁；儲福祥休佑，大庇四生。凡所投誠，其應如響。覃不思議救護力，良可與覆載校優劣乎！當大殿後，厥構講堂，森浮柱以星懸，抗雄梁而虹翥。層覆雲勃，重簷翼張。綽文軒洞開，疏綺寮虛豁。至誕一佛日，設八齋辰，瑞表優曇，馧傳簷葡。於以考大法鼓，吹大法螺，禮天神師，升師子座。八部倏睒以雲會，四眾繽紛而雨集。我大法師方憑曲幾，撝談柄，辨騰電策，音撲海潮。狻猊吼而香象魄消，霹靂震而樵種甲拆。地神贔屭以捧足，天仙嫖姚而雨花。一建勝幢，不惟動於六種；再見舌相，寧隻覆於大千。故知灑醍醐，澍甘露，無不長茲善根力者也。次講堂後，式建天廚。百味飶芬，八珍芍藥。萐脯不扇而清暑，蔗漿不肅而淒寒。善吉持盂，免造乎無垢；菩薩捧缽，不上於諸天。覬食肥膩牛，無妨施乳。業工巧子，有時獻供焉。廚西序列賓客省，廚東序陳香積庫。廚乾維啟倉廩地，廚艮背廣臧獲院。次淨土坊後，式創律堂。下壓放生之池，坐觀水族。上臨簨業之閣，時聽風鏞。懿夫肅草，係楫護鵝。保浮囊無虧，持油缽不墜。韞行六萬，習儀三千者，允升於此堂焉。
且源至清，流必長，地至靈，人必傑。我寺昔大德法師禺公者，童真出家，洞明三藏。講《涅槃》《法華》《淨名》等經，各至數日。聲振八表，名蓋五都。實梵宇棟梁，天人領袖。賢禪師者，滄州人也。於至德元載，隸名此寺。德超鴦窟，學最鵬耆。達一乘心，宜紹佛種；攝無量眾，有過蜂王。積衣缽餘，崇常住業。置雞籠墅肥地莊，山原連延，亙數十頃。誠功績大者，亮福田不貲。光禪師者，越州人也。自永泰元年，飛錫戾止。氣稟稽山之粹，量涵鏡水之清。死生一盂，寒暑一衲。口雖縱辯，非道不言；身雖任緣，非律不動。以禪念餘力，營建舊帳下西行廊焉。泗州開元寺大僧正明遠者，譙郡酂人也。於元和八年，來憩茲寺。略見隳廢，良用憮然。思效補天之功，遂假建瓴之力。乃請前縣大夫鄭繼，戮力合謀，相與經始。仍於泗上迎僧伽大師真身，並移廚置庫，遷淨人院，創常住倉。客省營，律堂設，功用大備，實有可觀。上人戒德侵冰，神儀耀玉，韻含律呂，學究天人。加之扇道飆，均法雨，演毗尼藏，傳木義燈。北暨兩河，南被五嶺，莫不高山仰止，望景趨風。連帥稽首以傳香，諸侯接足而施祿者矣。時同❥葺僧常演、少良、法空、誌遠、❥遵、惠興、如筠、道通、南約等，稟僧正成規，受緇俗禮請。乃悉心締構，期著厥功。至九年，起檀度門，剖方便法。大致資貨，遂收複常住舊典賃田三各餘頃。鑄大粥鑊，寫大香爐，矻矻然盡力惟持，迄今未已。
我太和皇帝陛，下纂元元，登紫極，炳煥日月，恢拓寰宇。銅雀鳴而九有清，玉燭調而八紘泰。將宏十善之化，是闡大仙之教。揚州大都督府也史京兆公，列宿降靈，為唐國楨。入踐台庭，讚一人之慶；出分符竹，播二南之風。不然，何能作炎天霖，為旱歲穀也。朝散郎守令崔儇，代襲珪組，聲高聞望，清逾照膽，❥劇佩韋。馴雉舞鸞，我無忝於先哲；蘭風長雨，爾何彰乎灌壇。知袁伯仁、鍾離意不得專美於茲邑也。矧乃崇信釋教，頓了性宗。❥清境於六虛，凝白雲之一點。何獨蓋纏之內，湧沒自由哉！且權見宰官，終次補金粟，故我釋士，繄賴良多。主簿錢文、尉史公素、尉杜珣，並瓊林青翠，鸞鷟羽儀。佐制錦，材揮蒨，練霜刃，讚鳴琴。化牽的，朱絲必當。鼓翅九霄，噴沫千里。豈嬰梅福滯仇香而已乎！鎮遏兵馬使趙君誠，慶演鑿門，勳崇受鉞。力宣虎旅，煞敵旄頭。白虹摽貫日之誠，黑槊得彼軍之號。故能為江山彈壓，呈相府爪牙也。上座大沙門道孚，風骨卓然，神韻遒拔。戒輪高據，非八法可搖；律鏡沈明，何群妖敢見。寧惟提振綱領，抑揚人物者歟！寺主大芻道通，識度格物，風道期人。處煩指水月為心，厲行以冰霜表節，都維那僧令宗，佛乘表準，道品軌儀，攜撫緇徒，博延寮寀。內庫典座僧令翛，以曆落為心，風雲滿抱。南庫典座僧省幽，以沈默適性，謙衝在懷。悉能重德好賢，進退有度。繼❥修葺，星劫是期。邑客前徐州蘄縣丞趙曾、士林館❥知官同十將王從一、邑人處士呂鑒、前杭州富陽❥主簿呂康武、前試左衛率府兵曹參軍胡複言、❥❥嘉王府主簿胡正言、齊州錄事參軍胡審言等，❥瑰意琦，當代乏偶，德行高敏，與日而升。或委質❥❥奉身牽彼；或放心雲水，滌性疏神。匪塵霧可嬰，指鬆筠見節，方之人物，稟茂高土風；校以詞華，得承叔儒雅；悉舍諸縛著，回向菩提。樹福田良緣，為檀那上首。矩詞淺意陋，學不常師。將整思含毫，若神解虛質。孚公不以蹇才曲藝，謬辱見知。爾猶清風寄韻於修篁，白日呈規於淺瀨。既不我棄，敢無詞乎？略舉一端，以為斯說。彼日月既有，庶徽猷不泯。幸請銀鉤，揮灑翠埦。擬諸亂曰，而作偈言。其詞曰。
一氣混茫，是稱大易。三才爰兆，兩儀將辟。有物妙萬，藏神至賾。寂然不動，動而常寂。與化推移，未嚐今昔。粵無上士，應運來覿。德證泥洹，道超光宅。功充幽爽，業攝元白。體一如來，大千藉藉。金言寶偈，布在方冊。大哉真人，煥矣垂跡。重輝疊慶，蟬聯舄奕。代禦金輪，功懸玉策。宏闡象教，永昌皇曆。於惟地居，普賴天澤。惟唐建刹，因齊舊跡。鬱興台殿，造化開拆。下控安流，上侵凝碧。懿諸龍象，繼武籌畫。天意昭宣，鳥篆光額。惟揚大都，地望雄極。輟我宰輔，建邦伯。化被中和，妖氛蕩滌。彼美縣尹，才哉政績。由今況古，綽有宏益。馮蜂台之九重，望龍刹之百尺。想文物以儲思，疑世界之來擲。庶福門之悠久，任揚塵於朝夕。寄神工而刊刻，永流芳於金石。
臣先祖隋文帝等四陵，一所在鳳翔，一所在揚州，兩所在京兆府。準去年四月九日敕，二王後介國公先祖陵例，每陵每月合給看守丁三人。鳳翔府已蒙給丁，其京兆府及揚州未蒙準❥
革，憲宗朝官監察御史，長慶時遷刑部員外郎，拜刑部侍郎。太和時為左庶子。 ☆減罪奏準京兆府申，雲陽縣人張蒞，欠羽林官騎康憲錢米，憲徵之，蒞乘醉拉憲，氣息將絕。憲男買得，年十四，將救其父，以蒞角抵力人，不敢撝解，遂持木鍤擊蒞之首見血，後三日致死者。準律，父為人所毆，子往救，擊其人折傷，減凡鬥三等，至死者，依常律。則買得合當死刑，伏以律令者用防凶暴，孝行者以開教化。今買得救父難，是性孝非暴，擊張蒞，是心切非凶。以髫丱之歲，正父子之親，若非聖化所加，童子安能及此？王制稱五刑之理，必原父子之情以權之，慎測淺深之量以別之。《春秋》之義，原心定罪，《周書》所訓，諸罰有權。今買得生被皇風，幼符至孝，哀矜之情，伏在聖慈。臣職當讞刑，合分善惡，謹先具事由陳奏。伏冀下中書門下商量。
當司典膳等五局郎，伏以青宮列局，護翼元良，必用卿相子弟，先擇文學端士。國朝不忘慎選，冀得其人，或揚曆清資，或致位丞相。今以年月浸久，漸至訛替，緣其俸祿稍厚，近年時有流外出身者，幸求授任。稽諸故事，未嚐聞流外得廁此官，若不約絕，實玷流品。當司有司經局校書正字品秩至卑，而文學之人競趨求者，蓋以必取其人無有塵雜故也。今五局郎資序本是清品，若使流外不已，則此司官屬，漸成蕪蔓。伏請自今以後，吏部不得更注擬流外人。其見任官中有流外者，許臣具名銜牒吏部，至注官日注替。
伏見諸王府本在宣平坊東南角，摧毀多年，因循不修。至元和十三年七月十三日，莊宅使收管。其年八月二十五日，賣與邠寧節度使高霞。伏以在城百官，皆有曹局，惟王府寮吏，獨無公署。每聖恩除授，無處禮上，胥徒散居，難於管轄。遂使下吏因茲弛慢，王官為眾所輕，雖蒙列在官班，皆為偷安散秩。伏以府因王制，官列府中，府既不存，官司虛設。伏乞賜官宅一區，俾諸府合而共局，庶寮會而異處。如此則人吏可令衙集，案牒可見存亡，都城無廢闕之曹，道路息是非之論。
夷行字周道，世客潁川。第進士，累遷工部侍郎。開成二年同中書門下平章事，罷為吏部尚書，出為華州刺史。武宗立，召為御史大夫，復知政事，進尚書左僕射，罷為太子太保檢校司空河中節度使。
奉中書門下牒狀，準今年正月二十八日宣，應館驛近日因循，多致敗闕，郵遞馬畜，每事闕供，蕃客往來，皆有論奏。委中書門下與夷行同商量，條流聞奏。所置館驛鞍馬什物，並作人多少，及功價資課，每年破用，取何色錢物，添修支遣，其驛馬數，勘每驛見欠多少，速具分析奏來者。臣今商量，請準敕先牒諸州府，勘鞍馬什物作人工價糧課，並每年緣館驛占留錢數，諸色破用，及使料粟麥，遞馬草料。待諸州府報到，續具聞奏。今具簡前後敕文行用相當者，參立新格，逐意條流，除館驛弊事。
