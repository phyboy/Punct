融字章之。元和中進士。開成中拜吏部侍郎檢校禮部尚書，領興元尹。出為山西道節度使，徙東川，還拜兵部尚書，封晉陵郡公。辭疾，以太子少傅分司東都。大中七年卒，贈左僕射。
朕嗣守丕圖，務宏至理，憂勤是切，宵旰靡遑。所以庶政萬機，悉委丞相。乃者失於任使，妖沴遽生。方思正人，參我大柄。銀青光祿大夫守尚書右仆射上柱國滎陽郡開國男食邑二千戶鄭覃，天資直氣，嶽降上才。性惟端莊，道本孤峻。文含風雅，學洞儒玄。通古今理亂之源，達教化損益之要。曆踐華貫，周旋大僚。休聞彰於縉紳，政事滿於台閣。載居講席，密勿內朝。胸襟洞開，肝膈無隱。嚐奏讜論，發言有先見之明；每勵貞規，勇退守獨立之節。洎擢膺揆務，總領庶官。堅操不回，墜典畢舉。盡瘁憂國，竭忠戴君。必能毗予一人，康濟四海。邪正之路既判，清濁之流自分。於戲！秉茲鈞衡，委乃髦碩。爾其使萬事得其序，百官得其人。用賢罔不精，立法罔不慎。弼亮刑政，燮和陰陽。其聽朕言，往踐厥位。克紹先德，岩廊有光。可守本官同中書門下平章事，散官勳封並如故。
天下一家，何非君土，所在方鎮官庫錢，皆陛下庫緡錢也。盧周仁輕黷宸嚴，輒陳小利。務期容受，妄說異端。若言南方多有火災，故外須防戎寇，恐成煨燼，請納京師，則所進之餘，安可遂無。此盧周仁罔思大體，姑徇私誠，人財貨以幹榮，待清朝而何淺，貢之無藝，實紊彝章。伏見今年正月一日赦文，天下藩方四節獻賀，三年內猶皆權停。周仁所進，頗玷皇化，何裨國用。臣伏恐萬方從此相效，皆以羨餘為名。縱無羨餘，亦因緣刻克。生人受弊，起自周仁。深不稱陛下臨軒求太平意也。其盧周仁應須重責，以例長人者。所進錢伏請卻還湖南道收貯，以備水旱留貸貧下戶納兩稅，交代相承，不得擅用。使九有獲蘇，一方知感，天下幸甚！
臣融議曰。王者則高明以茂育，法博厚而含弘。象日月以昭臨，如雨露而膏澤。諡以令德，昭於至公。即軒轅、顓頊、文王武王是也。其有褒旌未副，則宜增美尊名。惟順宗至德宏道大聖大安孝皇帝道合二儀，明齊兩曜。恩沾萬物，信若四時。始位踐重光，名高少海。寢興有度，視聽必端。昔德宗駐驊奉天，禮行巡狩。掃除凶寇，實賴春闈。每誓眾之初，而吐言激切；及撫軍之際，皆感動師人。洎車馬還都，歡娛宮禁。朝夕視膳，晨昏問安。是居重華，毓德望苑。日彰孝愛，三十七齡。三善益表於元良，六氣忽嬰於沉痼。德宗以龍樓重嗣，惟疾之憂。醫藥躬勞，至於大漸，順宗昭事德宗之節也。詢古無對；德宗廑念順宗之至也，前史莫倫。父子之親，君臣之義，垂榮萬國，流慶千年。及曆數自天，祗承丕構。不敢牢讓，方遵永圖。師唐虞之治，以覆幬天下；纂禹湯之化，以煦育黎元。薄賦蠲逋，宥刑恤隱。深仁降感，沛澤旁敷。減去宮人，斥絕奇貢。臨軒廣愛，焚鴆毒於通衢；憑檻興仁，放猛鷙於維係。歸功臣之甲第，而中外謳歌。黜殘酷之劇吏，而遠近欣服。虔恭九廟，眷佑萬邦。宵旰勤劬，詎思頤衛。於是托付塚嫡，壯乎皇猷。以明繼明，以聖傳聖。孝德垂名於不朽，睿謨貽慶於無疆。是生聖明，收複河隴。刷百載失地之恥，滌八聖強鄰之羞。陛下不有其功，歸美祖考。追尊諡號，曰重鴻名。《易》曰：天地之大德曰生，聖人之大寶曰位，經曰：德者同於德，道者同於道。諡法曰：寬裕和平曰安，克慎所安曰孝。伏惟順聖皇帝端拱造物，秉運統天，可謂至德也；感神翊運，光明正位，可謂大聖也；永圖丕構，傳聖和保，可謂大孝也。臣融定加諡號。謹上尊諡曰至德宏道大聖大安孝皇帝。謹議。
臣融議曰。皇莫尊乎羲、軒，帝莫大於堯、舜。鹹有上諡，光昭厥猷。先德巍巍，徽美未稱。則必追加大號，式重鴻名。伏惟憲宗神聖章武孝皇帝神授英明，天假文武。德惟孝養，仁著君臨，功格元穹。伏以天寶之末，大曆之中，郡國有倔強之臣，朝廷行姑息之令。所以李錡拒命，自於宗枝；劉辟稱兵，起於儒吏。伏惟憲宗皇帝上遵太宗之法，次覽軒後之書，親近正人，委任輔相。修明紀綱，震動雷霆。翦滅渠魁，征討叛亂。無職不舉，無賢不嗣。將靖萬方，用於四海。號令必一，視聽無私。故得夏台伏锧於沙陲，上黨受擒於城鎮。西蜀獻俘而玉京正法，東吳納寇而金陵廓開。郾城才下而申、蔡削平，鄆師就誅而齊、魯盡複。皇威遠振，神算無遺。時也滄景屏息以朝天，易定束身而納地。海內無事，天下一家，萬國來賓，百蠻向化。方興謀於戎虜，深注意於河湟。伏以疆土開拓而有時，腥膻冠帶而有日。逐睹赫口休烈留付中異克主有明聖違以英運睿謀心果（疑）越古超今。陛下不有其功，歸於先誌。揭茲上善，既讓於天。能光祖宗，繼述前聖。昨者丞相卿士，請加鴻名。陛下固秉衝謙，再三不允。今追尊祖考，榮冠禹、湯，伏惟憲宗神聖章武孝皇帝乃聖乃神，乃武乃文。盛德大業，經天緯地。記曰：武王、周公，其達孝矣乎！《詩》曰：文王受命，有此武功。臣融定加諡號，謹上尊諡曰昭文章武大聖至神孝皇帝。謹議。
將軍諱用誠，字君諒，河南人也。曾王父諱惟靜，開府儀同三司檢校太子賓客兼侍禦史河南節度先鋒兵馬使。大父勤，銀青光祿大夫試太常卿兼侍禦史河南節度兵馬使。烈考播，銀青光祿大夫檢校國子祭酒河東節度軍馬都兵馬使兼禦史中丞普寧郡王。三代為將，克昌惟武。垂慶後世，傳芳於公。公即中丞第四子。義感得一時之俊，沈謀有周身之防。貞元初，藝成絕倫，縱遊郡國。名藩重鎮，爭致邀迓。乃不屑就，其道益光。襄陽節度使樊公澤，虛心好才，與能樂善。聞公有縱橫之略，剛決之姿。申縟禮以接之，選右職以署之。而能恪勤厥位，練習武經。繇是樊公益所委重，累遷至馬軍兵馬使。
會吳少陽卒，其子元濟，席凶器以竊據淮蔡。詔命唐隨節度使李公總齊軍士以討伐之，命公為遊奕兵馬使。指顧麾下，號令前驅。率先啟行，深入賊境。遇敵必戰，所向無遺。會賊將領徒千人，草創營壘，旗號日興橋柵。而公伺其軍食無儲，是刈是獲，備其乾餱，鴟張蟻聚，控扼要害。公度其孤虛，可以攻取，以少擊眾如其前，堂堂之勢，砉然而斷，殺傷奔潰，靡有孑遺。生擒賊將，眾皆請殺，而公不聽，以客禮待之曰：「吾不能殺義士，從其歸死於天子。」乃送其人於闕，繼而陳章疏，懇請全活。憲宗皇帝英明聰斷，詔下許之，還賜軍前驅使。俾領先鋒將，與公偕行。導其銳卒，沍寒之夜，淩犯雪霜，擊破賊城，官軍坌入，先擒元濟，以檻車獻於宗廟，得正刑典。由公之生致賊將，化為忠臣，覆其妖巢，以功補過。朝廷推賞，累寵旌節，授公銀青光祿大夫檢校太子賓客兼禦史中丞，仍賜上柱國。詔曰：「素抱將才，能通武訓。策名戎旅，委質藩方。敷七德以招懷，推一心而撫納。遂使戴天之大節，因事斯彰；奉國之名謀，逢時乃合。奮其勇士，潰彼凶徒。堅壁洞開，罪人斯得。永言實效，無忘寤思。其圖爾勞，是舉朝典。」
旋以東平不虔，將議征討，詔命李為徐泗節度，俾行天誅。以公沈勇夙彰，思同王氏，列名表請，委以親兵，充行營都虞候。公恪勤無私，戰陣有勇，破賊柵者有六，收縣邑者有三。教令必嚴，刑戮不濫，仁而有法，其若是歟！賊平，遷檢校國子祭酒。詔曰：「平齊之役，諸軍指期，眾校合戰。各奮毅勇，同樹勳勤。永思積日之勞，頗愧逾時之賞。故於獎授，有所超遷。」
時屬邊事重難，非公莫可，詔統麾下，鎮防朔方。居三年，朝議以頻建茂功，位未充量，趣徵赴闕，除左羽林將軍。詔曰：「沈勇英決，挺直將才；制勝出奇，合於兵法。夙勵勤王之節，嚐從伐叛之師。赫然殊功，於是累振。諸侯方嶽，多有薦揚。北路親軍，寄雄心膂。統率貔貅之眾，申明羽衛之嚴。宜獎壯猷，且兼峻秩。」
敬宗皇帝以張韶作亂，禍生不測。環衛嚴整，狂賊誅夷。拜兼禦史大夫。歲月滋深，竭誠盡瘁。遷大將軍知軍事。疏封列爵，褒寵勳賢，勞績既彰，優榮斯及。封武昌縣開國子，食邑五百戶。上方倚注信臣，錫宴別殿，論功校藝，公實居多。方委爪牙之雄，未兼鈇鉞之寄。竟以積勞成疾，憂國忘身，太和四年歲在庚戌冬十一月乙未，薨於升平裏之私第。享齡五十九。皇帝軫悼廢朝，賻禮加等。粵辛亥二月十五日甲午，葬於京兆府萬年縣長樂鄉宋侯之西原。後三月，詔贈工部尚書，表勳臣也。夫人李氏，從夫之貴，封趙郡夫人。淑慎賢明，能正婦道，節哀盡哭，動合禮經。長子宗簡，福王府參軍。次子宗授，一子出身。幼子福郎，小女平娘，孩啼孺慕，絕及懷抱。以敬元昔因朝奏，相遇諸途，語及戰伐之事，備聞功業之本。其子以理命見托，固徵斯文，而表諸道，蓋不虛美。其詞曰：
惟天生人，必以類分，定亂以武，克生武臣，洸洸史公，振輝群倫。正直不回，剛決無鄰。沐若膏雨，煦然陽春。濟以寬猛，施之威仁。三代為將，道家所忌。為將四世，彌彰勇毅。制勝出奇，料敵善利。全活擒生，度材任知。寒天雪夜，萬里齊轡。攻討賊城，致之死地。幹戈既戢，弓矢載橐。懋功既立，爰議賞勞。謙勤愈彰，寵錫彌高。貴婚華憲，輝映賢豪。王者之師，勝殘去殺。由不得己，在懲桀黠。惟公訓齊，確然不拔。令亦寬簡，政不苛察。羽林震衛，克壯其猷。推誠心膂，練習貔貅。忘身奉君，勞積生憂。運促潛奪，名在建侯。追榮八座，寵錫威武。葬於九原，軫悼明主。勳名獨在，骨肉歸土。表行豐碑，垂休萬古。
客有遭逢漢昌，從武帝而登岱，睹白雲之效祥。曰此蓋非常，不飄不揚。初起封中，方鬱鬱以呈象；稍浮山上，乍英英而有光。原初出之義也。告成我皇。我皇德以靜人，威以平難。廓清諸夏，光啟大漢。俗既和兮考時巡，禮既備兮登日觀。惟天輔聖，無雨則其明徵；惟嶽通元，出雲所以幽讚。不然者，山有四嶽，胡獨興於此；地有四極，胡不普而施。觀耀質以流彩，若無心而有知。無心者何，隨車而動息；有知者何，表聖之功德。帝穆清以修祀，雲故清其容；帝貞白以為心，雲故白其色。豈徒然也。君為萬國所仰，嶽乃眾雲所屆。其垂思儲精，登封俯拜，亦庶幾乎明神斯答，景福攸介。故夫是雲也，乘元氣而出，冠靈壇而浮。不漠漠以四散，直亭亭於上頭。祥光內朗，瑞色旁流。既表慶於茲日，複增華於介邱。此可以見其無疆之休者也。且夫刻石者所以紀號，泥金者所以昭告。必元德之已升，乃茲山之可造。若齊桓僭侈，秦帝驕暴。縱傾國以修封，豈嘉祥之雲報。美矣哉！晝日斯清，瑞雲孔明。絪縕蕭索，下應一人之感；仿佛影響，旁聞萬歲之聲。彼入房彰於殷帝，浮洛表於周成。豈可與茲而名哉！
君名常洧，字巨川，句曲人也。其先奕世載德，錫姓受氏，詳乎家牒，炳乎國史矣。在昔宣王時，則有若張仲孝友，周人美之，列於風雅。在悼公時，則有若張老，恢晉國之圖，拯魏氏之急，魯史嘉之，編於簡冊。高祖伯卿，曾祖元紹，並怡情典墳，抗誌不仕。祖處靜，皇湖州烏程令。考章，皇建州司戶。君即建州之第四子也。幼而聰敏，長而岐嶷。窮百行之源，事父母以孝；稟五常之性，奉親族以和。及父母既沒，居憂泣血，柴毀骨立。躬自建塚，高數尋。手植奇樹，盈千餘本。然誌戀墳塋，將終身灑掃。雖喪紀逾制，而靡釋衰絰。乃葺結庵廬，居於墓次。哀動行路，感通神明。白鶴翔於林中，靈芝生於墓側。鄉黨稱其孝，郡邑嘉其行。錄表上聞，優詔允答。複其徭役，旌其倚廬。三紀於茲，情不一異。君嚐疾困，殆不勝喪。勺飲不入口者累日矣。其兄常泳，勸令飲食，固辭不從，兄謂之曰： 「有疾飲酒食肉，在禮自有明文，無以死傷生也。今汝異居幽荒之際，而即安於疾，殆至滅性，又安得為孝乎？」乃曰：「吾負終身之憂，匪惟一日之戚。且吾有兄，不患死之將至；兄有子，不患祀之將乏。身既不賴其生，口豈複食其味乎！」君子曰：甚哉張氏兄弟，孝之大者也。非令弟無以知兄之賢，非仁兄無以成弟之美。所及其遠哉！上以彰聖朝孝理之至，中以表牧宰奉化之極，下以明張君錫類之永。此一行也，而三善成焉。孚雖庸愚，備知盛美。竊以寵錫之命，雖行表於門閭；紀述之詞，曾未標於篆刻。敢直書其事，識之貞石焉。銘曰：
天錫嘉命，保佑我唐。篤生張君，令名是揚。令名伊何，純孝克彰。終身在戚，執親之喪。獨居幽荒，廬墓之側。喪制既逾，哀情罔極。衰絰弗離，甘旨靡食。疾苦嬰身，誌行不忒。節彼高墳，巍然如岡。草木呈瑞，鸞鶴表祥。孝感之至，達於聖皇。詔命旌美，殊其井疆。勒銘紀行，於門之旁。千秋萬祀，斯風不忘。
昔原涉廬於墓三載，人至於今稱之。況吳郡張生，父母繼歿，匍匐墳土，寤處苫塊，棄絕人事，凡三十一年。號泣終身，故至性感物，精誠動天，靈芝繼生，嘉祥麕至。鄉裏仰其道，狼戾者為之恭恪，悖慢者為之孝慈。郡縣以聞，於是天子寵以旌表，當代著之歌謠。又太和六年，侄孫公珽繼亦廬於墓。時職留務於金陵日，禦史譚公為清時名士，深用褒焉，曰：」張家至孝，已傳三世，可革人俗，變諸鄉閭。不匱之美，萃於張氏矣。「而張氏世傳儒素，家唯四壁，大唐之璽書，文人之麗藻，雖傳諸子孫，而未置於金石。會其諸兄之孫曰琢，以經學著名，少遊太學，垂十年。有貞介之行，有恭懿之德，事親愛以順，交朋友以信。邠帥知之，辟主印真寧。糾逖滯疑，綏懷孤弱，真寧有單父武城之化，民皆翕然。秩滿歸鄉，經先人之舊廬，悼盛事之未樹，喟然歎息，霈然涕洟。乃出琴書車馬以鬻焉，取其資繕葺廊廡，芟夷榛荊。鹹取敕旨，勒於貞石使永不泯。夫建邦立家，唯忠與孝，有一於此，宜乎不朽。君斯舉也，上宣吾君之命，下顯爾祖之休。盡善盡美矣！讚曰：
天經地義，其惟孝焉。六順之始，百行之先。哲人斯難，爾祖有旃。土闕徒立，荊榛滿阡。永錫之道，將不匱焉。吾儕感此，深用惘然。乃紀貞石，是昭是宣。豐碑既樹，厥美方傳。俾其不朽，永慰荒誕。
人與天地同有，孝與父子偕生。道德失而稱仁，哀慕結而滅性。於是先王立中，制三年通喪；人倫以達，然孝子之心。感逐時並，蹙隨身盡。句容張常洧，哀親之不返，將已以為殉。鄉閭懼法，孝子違心。長號天高，侍宿墳側。歲移六次，人無二行。柴骨杖起，蓬頭氈垂。非禮教之所知，非名實之相與，誠至孝之所致而至於斯也。餘執事之日，耆老趙某等共舉之，愴然感懷，因自俯慰。申州上請，以表門閭。州司慮其矯情異眾，飭哀求顯，事留精詳，時多永歎。國體不以殊行立法，故旌善以激俗，史館編集傳記，頒令搜揚。今年八月，觀察使禦史中丞王公錄上尚書省，明詔未及，幽魂已慶。惟此孝子，行之實難。餘替人喬公，體包仁和，誌存感激，異斯事舉，請餘記之。
大師號齊朗，生報身於尋陽陶氏，承大司馬侃之後。侃舍宅作西林寺，其孫累有人繼前誌。故大師幼有覺心，事峰頂寺律大德法真為和尚，出家受具，皆目其下，傳七支四分學，精進勇猛。所治如官之與憲法，其徒肅而不敢犯。故自山發其風，行諸道流。若鈞衡繩墨，所化之處，無不斷斷爾。所居水閣院，水閣之稱，天下知重。長講律業，兼通《無量壽》《淨名》等經，複手自為義記以示後學。貞元三年，從峰頂本大師陪荊州慶門寺靈裕、台州國清寺法裔同受廉使李公兼龍興壇場之請。洎七年，刺史崔公衍置方等於當州開元寺，請東林大德熙怡、大林、法粲、興果、神清同赴壇會。十四年，郡守李公康興甘露之會，請宣州開元寺大德慧莊、撫州景雲寺上宏、吉州靖居寺道華、當州寶稱寺智滿同秉羯磨。至元和初，鄂嶽觀察使郗公士美建法會於頭陁寺，又命簡奉迎。曰：「鵝珠在冰雪之中，鶴貌出風塵之外。」其感搢紳大人相知之深如此。享年七十有三，法歲四十有九，示寂滅於長慶二年十一月十六日。用是年閏月二十一日，奉葬於峰頂大師靈塔之右，恭遺命也。
嗚呼！凡與大師遊者，自童年及暮齒，未嚐以言色高下，用戕於人。人之聰明，睹此知教。雖庭戶之近，必擬跡而後行；或饑寒之來，必審公而後取。所謂聲為律，身為度，其殆庶乎！或人來以持律相難者，對之曰：「吾聞四十不惑，以至無邪，正當師之，我法隻爾。」聞者降伏，知言要理深。自洪州升龍興寺壇，轉至甘露頭陀，惣一十有四會，承羯磨者數盈千萬計。故江西以為佛法鍾鼓，皆自水閣出。考功員外郎李公渤，中書舍人白公居易，嚐視郡事，得之精微，每至道場，膜拜起敬。
門人元超、元諫、元膺、元諲、元皓、清銳、元惣、智明等，懼先師之德光，不留於金石，乃以本際實行，付雲皋比邱草具狀，藉門弟子大德道建、如達、衝契、宗一等，虔請碑銘於滎陽鄭氏子素卿。辭不能免，乃強起筆應之曰：
釋之徒有持律，猶官之徒有持法。二者謹嚴，則教立而道尊。惟大師以惠覺心，以心治身。秉佛憲書，為佛翰垣。調馭諸根，不生一塵。提導孺孩，出離火燔。升我漸階，入我便門。慈覆軒軒，法灑翻翻。膏之清濡，長之茂蕃。故自匡廬，散吳、楚間。受教比邱，知處元關。或坐道場，或登戒壇。景我之山，派我之川。珠貫大千，印可無邊。來也不羈，去之偶然。籲嗟乎西林佛日，嚐在此兮已焉。太和六年歲次壬子三月甲午朔六日己巳，門人元諫等樹。
仿字思道，宰相俛從父弟。太和元年進士。咸通中曆禮戶一部侍郎，拜義成軍節度使。入為兵部尚書，曆吏部兵部，以本官同平章事。遷中書門下侍郎，進司空宏文館大學士蘭陵郡侯。罷為嶺南節度使。卒年八十。
臣某言。臣謬掌貢闈，果茲敗失，上負聖獎，下乖人情。實省已以競慚，每自咎而煌灼。猶賴陛下猥矜拙直，特貸刑書。不奪金章，仍付符竹。荷恩宥而感戀，奉嚴譴以奔馳。不駐羸驂，繼持舟棹。臣二月十三日當日於宣政門外謝訖，便辭進發，今月一日到任上訖。臣誠惶誠懼，頓首頓首！
臣性稟樸愚，材昧機變。皆為叨據，果竊顯榮。一心惟知效忠，萬慮未嚐念失。是以頃升諫列，已因論事去官；後忝瑣闈，亦緣舉職統旆。身流嶺外，望絕中朝。甘於此生，不到上國。伏過陛下臨禦大寶，恭行孝思。詢以舊臣，遍沾厚渥。臣遠從海嶠，首還闕廷。才拜丹墀，俄捧紫詔。任掄材於九品，位超冠於六曹。家與國而同歸，官與職而俱盛。常思惕厲，粗免悔尤。已塵銓衡，複忝貢務。昨雖有過，今合具陳。
臣伏以朝廷所大者，莫過文柄；士林所重者，無先辭科。推公過即怨讟並生，行應奉即語言皆息。為日雖久，近歲轉難。如臣孤微，豈合操剸。徒以副陛下振用，明時至公，是以不聽囑論，堅收沈滯。請托既絕，求瑕者多。臣昨選擇，實不屈人。雜文之中，偶失詳究。扇眾口以騰毀，致朝典以指名。緘深懇而❥得敷陳，奉詔命而須乘郵傳。罷遠藩赴闕，還鄉國而隻及一年；自近侍謫官，曆江山而又三千裏。泣別骨肉，愁涉險艱。今則已達孤城，唯勤郡政。緝綏郭邑，訓整裏閭，必使獄絕冤人，巷無橫事，峻法鈐轄於狡吏，寬宏撫育於疲農，粗立微勞，用贖前過。伏乞陛下特開睿鑒，俯察愚衷。臣前後黜責，多因奉公。秉持直誠，常逢於黨與。分使如此，時亦自嗟。寫肝膽而上告明君，希衰殘而得還帝裏。豈望複升榮級，更被寵光。願受代於蘄春，遂閑散於輩下。臣官為牧守，不同藩鎮。謝上之後，他表無因。達天聽而知在何時，備繁辭而並陳今日。馳魂執筆，流血拜章。形神雖處於遐陬，夢寐尚馳於班列。臣無任感恩惶恐涕泣望闕屏營之至！謹差軍事押衙某奉表陳謝以聞。
陛下高懸爵位，本待賢良。既命澆浮，恐非懲勸。珪居家不稟於義方，奉國豈盡於忠節。❥
臣聞元祖之道，由慈儉為先；而素王之風，以仁義為首。相沿百代，作則千年，至聖至明，不可易也。如佛者，生於天竺，去彼王宮。割愛中之至難，取滅後之殊勝。名歸象外，理絕塵中。非為帝王之所能慕也。昔貞觀中，高宗在東宮，以長孫皇後疾亟，嚐上言曰：「欲請度僧，以資福事。」後曰：「為善有徵，吾未為惡。善或無報，求福非宜。且佛者異方之教，所可存而勿論，豈以一女子而紊王道乎！」故諡為文德。且母後之論，尚能如斯，哲王之謨，安可反是？伏睹陛下留神天竺，屬意桑門，內設道場，中開講會。或手錄梵筴，或口揚佛音。雖時啟於延英，從容四輔；慮稍移於聽政，廢失萬機。居安思危，不可忽也。夫從容者君也，必疇谘於臣，藎忠匡救。外逆其耳，內沃其心。陳皋陶之謨，述仲虺之誥。發揮王道，恢益帝圖。非賜對之閑，徒侍坐而已。夫廢失者，上拒其諫，下希其旨。言則狎玩，意在順從。漢重神仙，東方朔著《十洲》之記；梁崇佛法，劉孝義詠《七覺》之詩。致祠禱無休，講誦不已，以至大空海內，中輟江東。以此言之，是廢失也。然佛者當可以悟取，不可以相求。漢、晉以來，互興寶刹；姚、石之際，亦有高僧。或問以苦空，究其不滅，止聞有性，名曰忘言。執著貪緣，非其旨也。必乞陛下力求民瘼，虔奉宗祧。思謬賞與濫刑，其殃立至；俟勝殘而去殺，得福甚多。幸罷講筵，頻親政書。昔年韓愈，已得罪於憲宗；今日微臣，固甘心於遐徼。
某昨者出官之由，伏計盡得於邸吏。久不奉榮問，惶懼實深。某自守孤直，蒙大夫眷獎最深，輒欲披陳其事，略言首尾，冀當克副虛襟，鑒雪幽抱。伏以近年貢務，皆自閣下權知，某叨曆清崇，不掌綸誥。去冬遽因銓衡，叨主文柄，珥貂載筆，忝幸實多。遂將匪石之心，冀伸藻鏡之用。壅遏末俗，蕩滌訛風，刈楚於庭，得人之舉。而騰口易唱，長舌莫箝。吹毛豈惜其一言，指頰何啻於十手。既速官謗，皆由拙直。竊以常年主司親屬，盡得就試。某敕下後，榜示南院，外內親族，具有約勒，並請不下文書，斂怨之語，日已盈庭。複禮部舊吏云：「常年例得明經一人。」某麵責其事，即嚴厘革。然皆陰蓄狡恨，求肆蠹言。致雜文之差互，悉群吏之構成。失於考議，敢不引過。又常年榜帖，並他人主張，凡是舊知，先當垂翅。靈蛇在握，棄而不收；璞鼠韜懷，疑而或取。致使主司脅制於一時，遺恨遂流於他日。今春此輩，亦有數人，皆朝夕相門，月旦自任，共相犄角，直索文書。某堅守不聽，唯運獨見。見在子弟無三舉，門生舊知才數人。推公擢引，且既在門館日夕，即與子弟不生。為輕小之徒望風傳說曰：「筆削重事，閨門得專。」某但不欺知白之誠，豈畏如簧之巧。頃年赴廣州日，外生薛廷望薦一李仲將外生薛扶秀才，雲負文業，窮寄嶺嶠。到鎮日相見之後，果有辭藻。久與宴處，端厚日新。成名後，人傳是蕃夷外親，嶺南巨富，發身財賂，委質科名。扶即薛謂近從兄弟，班行內外，親族絕多。嶺表之時，寒苦可憫，曾與月給，虛說蕃商。據此謗言，豈粗相近。況孔振是宣父胄緒，韓綰即文公令孫。蘇[B19C]故奉常之後，雁序雙高，而風埃久處；柳告是柳州之子，鳳毛殊有，而名字陸沈。其餘四面搜羅，皆有久居藝行之士，繁於簡牘，不敢具載。某裁斷自已，實無愧懷。敦朝廷厚風，去士林時態。此誌惶撓，豈憚悔尤。今則公忠道消，奸邪計勝。眾情猶有惋歎，深分卻無憫嗟。何直道而遽不相容，豈正德而亦同浮議。久猜疑悶，莫喻尊崇，幸無大故之嫌，勿信小人之論。粗陳本末，希存舊知。臨紙寫誠，含毫增歎。特垂鑒宥，無輕棄遺。幸甚！
愨字端士。太和初進士。大中朝拜禮部侍郎，出領方鎮卒。
鍾陵郡控連山大江，環合州城。揭起樓榭，遊之者莫不目駭魂褫，號為一方勝概。先是背郛郭不二百步，有巨閣稱滕王者。懿夫峻修廣袤，非常制所能擬及。考尋結構之始，藎自永徽後。時滕王作蘇州刺史，轉洪州都督之所營造也。距今大中歲戊辰，亦將垂三百年。徒嘉乎飛翬疊欒，虎踞龍盤，發地呈形，與山同安。曾不知蕩滌不必係於天災，興廢自葉於時數。將利恢複，果憑智謀。故我雁門公按節廉問，方頒條詔。令肅而兵戎讋服，政和而疲瘵昭蘇。妙撫循則有袴襦鹹獲之謠，寬賦斂且無杼軸皆空之歎。歲比善熟，俗臻治平。故州民相與稱賀，繼而歌曰：「自公之來，闔境歡咍，飲公之化，若乳嬰孩。」雖國僑理鄭國而多方，長孺緝淮陽而布效，方公今日，不足過也。宜乎享亨祉，居全功。
無何，值祝融發其災，回祿煽其焰，曾未竟夕，煤侔秋蓬，則斯閣之制，蕩無餘矣。其他廩[QS51]之地，接續郵亭，甍棟[QYXF]連，疾飆一驚，遂至延及。公至是領徒夜出，俾撤屋開道，毒焰方熾，逡巡不能救。翼日，公乃往觀焉，召將校謂之曰：「吾幸得備位廉察，不能懇求人瘼，敬避天戒。致火之患，時予之辜。」遂審量日力，詳度費務，役不加重而烝徒湊，事協於中而公用省。眾謂難集，我方指期。遂得鼛鼓不勝而築之閣閣，梓材並構而勢已耽耽。自非智用周敏，政齊畫一，則安能創規模之豐麗如彼，程制造之速疾如此？不有廢絕，孰能興耶！今按舊閣基址，南北闊八丈，今增九丈三尺；其峻修北自土際達閣，板高一丈二尺，今增至一丈四尺；闊板上舊長一丈，今增至一丈三尺；中柱北上聳於屋脊，長二丈四尺，今增至三丈一尺；舊正閣通龜首，東西六間，長七丈五尺，今增至七間，共長八丈六尺，闊三丈五尺。固可謂宏廓顯敞，殊形詭狀。革故鼎新，有如是乎。！
況前通舟車，回瞰江嶺，每值美景燕集，笙歌散迂，遠凝宵漢，上軼雲雨。即未知三山之靈仙窟穴，五湖之賢達沈浮，其於曆賢勝負，果又何如耳。故自焚爇之後，又建是閣，廣其郵驛廳事，接以飛軒累榭。複架連樓小閣，對峙高揭；旁通江亭津館，致巧炫能。回廊並抱以交映，邃宇相縈而不絕。則是閣也，冠八郡風俗之最，包四時物候之異。春之日則花景鬥新，香風襲人，憑高送歸，極目蕩神；夏之日則鶯舌變哢，葉陰如棟，紈扇罷搖，綺窗堪夢；秋之日則露白山青，當軒展屏，涼風遠來，沈醉易醒；冬之日則簷外雪滿，幄中香暖，耐舉樽斝，好聽歌管。則斯閣之盛，縱遊之美，賞心樂事，庸可既乎！
夫易舊圖新，樹非常之績，天其或者必將候魁岸博達，負出人智能，而俾張大其所為。不然，何當瘡痍未複之前，而妙於救藥；煨燼已成之末，而遽及經營。況不奪農時，不剿人力，帑藏免竭，日時免賒。觀之者鹹謂神化翕忽，殆非人力之所為也。噫夫瑰譎特殊，巍峨相扶。似乘靈濤，湧出方壺。華廈崢嶸，開闔睢盱。用鎮遐俗，尤光奧區。是必知後千百年，閣之名焉，與公之政俱垂不朽矣。至如江山之重複，物產之殷充，亭台增葺以雲蔓，廨署繕完而櫛比，布在圖籍，孰能該詳，愨今所以為異者，但舉乎閣之廢矣，自公複興而已。其他壯麗形勝，已備列諸公述作，故不能一二覼縷。時大中執徐歲秋八月哉生明記。
瞻字幾之。其先彭城，徙桂陽。太和初進士，又登博學宏詞科。咸通中拜戶部侍郎，充翰林學士，以本官同平章事，加中書侍郎兼刑部尚書集賢殿大學士，罷為荊南節度使，再貶州司戶參軍。僖宗立，徙康州刺史，量移虢州，以刑部尚書召，復以中書侍郎平章事卒。
臣聞修短之期，人之定分，賢愚共一，今古攸同。喬鬆花，稟氣各異。至如篯鏗壽考，不因有智而延齡；顏子早亡，不為不賢而促壽。此皆含靈稟氣，修短自然之理也。一昨同昌公主久嬰危疾，深軫聖慈。醫藥無徵，幽明遽隔。陛下過鍾宸愛，痛切追思，爰責醫工，令從嚴憲。然韓宗召等，因緣藝術，備荷寵榮。想於診候之時，無不盡其方術，亦欲病如沃雪，藥暫通神，其奈禍福難移，竟成差跌。原其情狀，亦可哀矜。而差誤之愆，死未塞責。自陛下雷霆一怒，朝野震驚，囚九族於狴牢，因兩人之藥誤，老幼械係，三百餘人。咸云宗召荷恩之日，寸祿不沾，進藥之時，人不同議。此乃禍從天降，罪匪已為，物議沸騰，道路嗟歎。陛下以寬仁厚德，禦宇十年。四海萬邦，鹹歌聖政。何事遽移前誌，頓易初，心以達理知命之君，涉肆暴不明之謗，且殉宮女而違道，囚平人而結冤。此皆陛下安不思危，忿不顧難者也。陛下信崇釋典，留意生天，大要不過喜舍慈悲，方便布施，不生惡念。所謂福田，則業累盡消，往生忉利，比居濁惡，未可同年。伏望陛下盡釋係囚，易怒為喜，虔奉空王之教，以資愛主之靈。中外臣寮，同深懇激。
公諱遵禮，字魯卿。帝堯垂裔，實分受姓之初；隆漢勃興，更表昌宗之盛。靈源彌遠，瑞慶斯長，史不絕書，代稱其德。曾祖諱英，皇任遊擊將軍守左武衛翊府中郎將，韜鈐奧術，倜儻奇材，運厄當年，位不及量，僖伯有後，累生英賢。烈祖諱宏規，皇任左神策軍護軍中尉特進行左武衛上將軍知內侍省事，贈開府儀同三司揚州大都督沛國公，佐佑累朝，出入貴仕，文經武略，茂緒嘉庸，誓著山河，勳銘金石。訓傳令嗣，慶集德門，即今開府儀同三司內侍監制仕徐國公名行深也。公即開府第五子。
穎悟於齠齔，溫克於童蒙。孝敬自稟於生知，忠恪允符於夙習。爰當妙齒，即履宦途，以寶曆二年入仕重位要權，爭用為寮寀，資鴻漸之勢，俟麟角之成。雍容令圖，遜讓美秩。開成五年方賜綠，授將仕郎掖庭局宮教博士，充宣徽庫家。地密務殷，選清材稱，舉止有裕，階資漸登。會昌元年授登仕郎，四年授承務郎。常在禁闈，日奉宸扆，皆貴遊之子弟，為顯仕之梯媒。清切無倫，親近少比，特加命服，仍領太醫。六年賜服銀朱，加供奉官，轉徵仕郎內仆局令，充監醫官院使。親承顧問，莫厚於宣徽；榮耀服章，無加於紫綬。其年六月授宣義郎，改充宣徽北院使。十一月賜紫金魚袋。階秩表仕進之績，爵邑列恩寵之榮。既屬上材，因降優命。大中二年授朝散大夫彭城縣開國子，食邑五百戶。密侍右遷，樞軸備選。邊防經制，才略所先，公論咸推，帝命惟允。五年改充宣徽南院使，尋兼充京西京北制置堡戌使疆埸設備。今古重難，俾無奔突之虞，用致煙塵之息。凡所更作，大葉機宜，與能疇勞，換職進秩。其年使回，改大盈庫使，旋授宮闈扃令。夫良弓勁矢，武衛戎裝，器號魚文，名掩繁弱，帑藏之貯，進禦是須，多資峻嚴，以綰要重。七年改內弓箭庫使，又以上田甲第，職夥吏繁，禁省之中，號為難理，苟非利刃，寧惣劇權。八年改內莊宅使，出護戎機，實為重寄，受曆試之選，膺貞律之求。爰以周通，遂俞推擇。九年改充海監軍使。共綏武旅，旁協師臣。儻非其材，亦罕濟用，雅聞懿績，更蒞雄藩。十二年改鄆州監軍使。出入之宜，勞逸是係，履踐之美，重遝為優。十三年赴闕。明年授營幕使。其年再領弓箭庫使。咸通元年十二月轉掖庭令。雲螭窪產，驥子龍孫。
當星馳電逸之場，列中皂內閑之藉。寶鞭玉勒，足[A15B]首驤，係於伯樂之知，懸在伏波之式。鑒精事重，匪易其人，三年遂授內飛龍使。休聲益暢，睿渥彌敷，進於崇班，示以懋賞。四年授內侍省內侍。地控西陲，任當戎事，思得妙略，冀絕邊虞。五年改邠寧監軍。外展殊勳，內缺要務，人思舊政，主洽新恩。七年復拜內莊宅使。顧遇益隆，兢謹愈至，將申大用，先命崇階。八年授銀青光祿大夫。嗚呼！得君逢時，材長數促，性命之際，賢哲莫窮。咸通九年孟夏遘疾，優旨許歸就醫藥。針砭無及，湯劑徒施。莫逢西域之靈香，遽歎東流之逝水。以其年六月十四日，薨於來庭裏私第。享年五十三。八月五日詔贈左監門衛大將軍。
竊惟開府以仁誼承家，用忠貞事主，德齊嵩華，量廣滄溟，便蕃顯榮，洋溢功業。掌鈞衡則彌縫大政，綰戎務則訓齊全師。勤以奉公，寬而濟眾。書於史冊，播在朝廷。故得朱紫盈門，輝光滿目。公之仲季，時少比倫，並以出人之材，各奉趨庭之訓，優秩佳職，後弟前兄。而公不享遐齡，豈神之孤眾望也。是以開府惋惜，軫極悲懷。夫人咸陽縣君田氏，四德咸臻，六姻共仰，婦道克順，母儀聿修。有子四人。長曰重易，給事郎內侍省內府局丞。次曰重允，宣徽庫家登仕郎內侍省奚官局丞。又其次曰重益曰重則，並已賜綠。皆以孝愛由已，明敏居心，在公處私，克守訓範，以似以續，家肥國華。今則喪過乎哀，惙焉在疚，宅兆既卜，日月有時。十一月八日，銜哀奉喪窆於萬年縣崇義鄉滻川西原，禮也。佳城永，昭代長違。生也有涯，前距百齡才及半；死如可作，後遊九原當與歸。瞻叨職內廷，特承宗顧，刊刻期於不朽，敘述固以無私。銘曰：
積德之孫，大勳之嗣。允文允武，有材有位。既遇明時，將膺寵寄。樞機之任，咫尺而至。命不副才，期而爽遂。崇崇德門，侁侁令子。垂裕後昆，流千萬祀。
