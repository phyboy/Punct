某再拜。伏以大儒在位而未有不知兵者，未有不能制兵而能止暴亂者，未有暴亂不止而能活生人、定國家者。自生人已來，可以屈指而數也。今兵之下者，莫若刺伐之法，《詩‧大雅‧維清》奏《象舞》之篇曰：「維清緝熙，文王之典。迄用有成，維周之禎。」《象》者，象武王伐紂刺伐之法，此乃文王受命，受殷王專征之命也。七年五伐，留戰陣刺伐之法，遺之武王，武王用以伐紂，而有天下，致之清平，為周家之禎祥。周公居攝，祀文、武於清廟，作此詩以歌舞文、武之德。其次兵之尤者，莫若鈎援衝壁，今之一卒之長，不肯親自為之。《詩‧大雅》周公《皇矣》美周之詩曰：「以爾鈎援，與爾臨衝，以伐崇墉。臨衝閑閑，崇墉言言。」此實文王伐崇墉，傅于其城，以臨車衝，鈎援其城，文王親自為之。夫文王何人也，周公詩之，夫子刪而取之，列于《大雅》，以美武王之功德，手絃而口歌之。不知後代之人，何如此三聖人？安有謀人之國，有暴亂橫起，戎狄乘其邊，坐於廟堂之上曰：「我儒者也，不能知兵。」不知儒者竟可知兵也，竟不可知兵乎？長慶兵起，自始至終，廟堂之上，指蹤非其人，不可一二悉數。
高宗朝，薛仁貴攻吐蕃，大敗於大非川。仁貴曰：「今年歲在庚午，不當有事于西方，此乃鍾、鄧伐蜀，身誅不返。」昨者誅討黨羌，徵關東兵用於西方，是不知天道也。邊地無積粟，師無見粮，不先屯田，隨日隨餉，是不知地利也。兩漢伐虜，騎兵取於山東，所謂冀之北土，馬之所生，馬良而多，人習騎戰，非山東兵不能伐虜。昨者以步戰騎，百不當一，是不知人事也。天時、地利、人事，此三者皆不先計量短長失，故困竭天下，不能滅樸樕之虜，此乃不學之過也。不教人之戰，是謂棄之，則謀人之國，不能料敵，不曰棄國可乎！
某所注《孫武》十三篇，雖不能上窮天時，下極人事，然上至周、秦，下至長慶、寶曆之兵，形勢虛實，隨句解析，離為三編，輒敢獻上，以備閱覽。少希鑑悉苦心，即為至幸，伏增惶惕之至。某頓首再拜。
某頓首再拜。自去歲前五年，執事者上言，云科第之選，宜與寒士，凡為子弟，議不可進。熟於上耳，固於上心，上持下執，堅如金石。為子弟者，魚潛鼠遁，無入仕路，某竊惑之。
科第之設，聖祖神宗所以選賢才也，豈計子弟與寒士也。古之急於士者，取盜取讎，取於夷狄，豈計其所由來？況國家設取士之科，而使子弟不得由之？若以科第之徒浮華輕薄，不可任以為治，則國朝自房梁公已降，有大功，立大節，率多科第人也。若以子弟生於膏粱，不知理道，不可與美名，不令得美仕，則自堯已降，聖人賢人，率多子弟。凡此數者，進退取捨，無所依據，某所以憤懣而不曉也。
堯，天子子也；禹，公子也；文王，諸侯孫與子也；武王，文王子也；周公，文王之子、武王之弟也；夫子，天子裔孫宋公六代大夫子也。春秋時，列國有其社稷，各數百年，其良臣多出於公族及卿大夫子孫也。魯之季友、季文子、叔孫穆子、叔孫昭子、孟獻子，皆出於三桓也。臧文仲、武仲出於公子彄，柳下惠出於公子無駭。諸侯之子稱公子，公子之子稱公孫，公孫之子稱公族，以王父字為氏，展禽是也。宋之良臣，多出於戴、桓、武、莊之族也，舉其尤者，華元、子罕、向戍是也。衛之良臣，亦公族及卿大夫之裔也，舉其尤者，公子荊、公叔發、公子朝，皆公族也；子鮮，公子也；史狗、史魚、甯武子，卿大夫之裔也。齊之晏嬰，晏桓子子也。曹之子臧，公子也。吳之季札，王子也。鄭之良臣，皆公孫公族也，舉其尤者，子封、子良、子罕、子展、子皮、子產、子張、子太叔是也。楚之良臣，子囊、子西、子期，皆王子也；子庚，王孫也。其卿大夫之裔，鬬氏生令尹子文，後有鬬辛、鬬巢、鬬懷；昭王之國皆有大功。蒍氏生蒍賈、孫叔敖、蒍艾也。薳啓彊、薳子憑、薳掩、薳罷；屈氏生屈蕩、屈到、屈建。六國時，有昭奚恤，公族也；屈原，諸屈後也。皆其祖先於武王、文王時基楚國為霸者，用其子孫，其社稷垂九百餘年。至於晉國最為強，其賢臣尤多，有趙氏、魏氏、韓氏、狐氏、中行氏、范氏、荀氏、羊舌氏、欒氏、郤氏、祁氏，其先皆武公、獻公、文公勤勞臣也，用其子弟，召諸侯而盟之者，僅三百年。在六國，齊之孟孟、趙之平原、魏之信陵，皆王子王孫也。齊復有司馬穰苴，亦王族也。其在漢、魏已下，至於國朝，公族之子弟，卿大夫之胄裔，書於史氏為偉人者，不可勝數，不知論聖賢才能，於子弟中復何如也！
言科第浮華輕薄，不可任用，則國朝房梁公玄齡，進士也，相太宗凡二十一年，為唐宗臣，比之伊、呂、周、邵者。郝公處俊，亦進士也，為宰相時，高宗欲遜位與武后，處俊曰：「天下者，高祖、太宗之天下，非陛下之有，但可傳之子孫，不可私以與后。」高宗因止。來濟、上官儀、李玄義，皆進士也，後為宰相，濟助長孫太尉、褚河南共摧武后者，後突厥入塞，免胄戰死，儀草廢武后召，玄義助處俊言不可以位與武后。婁侍中師德，亦進士也，吐蕃強盛，為監察御史，以紅抹額應猛士詔，躬衣皮袴，率士屯田，積穀八百萬石，二十四年西征，兵不乏食，薦狄公為相，取中宗於房陵，立為太子。漢陽王張公柬之，亦進士也，年八十為相，敺致四王，手提社稷，上還中宗。郭代公元振，亦進士也，鎮涼州僅十五年，北却突厥，西走吐蕃，制地一萬里，握兵三十萬，武氏惕息不敢移唐社稷。魏公知古，亦進士也，為宰相，廢太平公主謀以佐玄宗，及卒也，宋開府哭之曰：「叔向古之遺直，子產古之遺愛，兼而有者，其魏公乎！」姚梁公元崇，登第下筆成章舉，首佐玄宗起中興業，凡三十年，天下幾無一人之獄。宋開府璟，亦進士也，與姚唱和，致開元太平者。劉幽求登制策科，與玄宗徒步誅韋氏，立睿宗者。蘇氏父子，皆進士也。大許公為相於武后朝酷吏中，不失其正，於中宗朝誅反賊鄭普思於韋后黨中；小許公佐玄宗朝，號為蘇、宋。張燕公說登制策科，排張易之兄弟，贊睿宗請玄宗監國，竟誅太平公主，招置文學士，開內學館；玄宗好書尚古，封中太山，祀后土，因燕公也。張曲江九齡，亦進士也，排李林甫、牛仙客，駡張守珪不斬安祿山，謫老南服，年未七十。張巡，亦進士也，凡三入判等，以兵九千守睢陽城凡周歲，拒賊十三萬兵，出《天寶雜記》。使賊不能東進尺寸，以全江淮。元和中，宰相河東司空公、中書令裴公，皆進士也，裴公仍再得宏辭制策科。當貞元時，河北叛，齊、蔡亦叛，階此蜀亦叛，吳亦叛，其他未叛者皆高下其目，熟視朝廷，希嚮強弱而施其所為。司空公始相憲宗，廢權幸之機牙，令不得張，收斂百職，歸於有司，命節度使出朝廷，不由兵士，始自撫州除袁相為滑州，滑州凡二月無帥，三軍無事，憲宗始信之。自此不用貞元故事以行軍副使大將軍為節度使。拔取沉滯，各還其官，開州取唐舍人為職方郎中、知制誥，饒州取李趙公為考功郎中、知制誥，在貞元中皆十餘年遷逐，其他似謫者，亦皆當敍用也。然後西取蜀，東取吳，天下仰首，始見白日。裴公撫安魏博，使田氏盡忠，翦蔡劇賊於洛師脅下，招來常山，質其二子以累其心，取十三城使不得與齊交手為寇，因誅師道，河南盡平。當是時，天下幾至於太平。凡此十九公，皆國家與之存亡安危治亂者也，不知科第之選，復何如也？
至於智效一官，忠立一節，德行文學，不可悉數。董生云：「《春秋》之義，變古則譏之。」傅說命高宗曰：「鑑于先王成憲，其以永無愆。」故殷道復興。《鴻鴈》美周宣王能復先王之道。西漢魏相佐漢宣帝為中興，但能奉行漢家故事。姚梁公佐玄宗，亦以務舉貞觀之法制耳。自古及今，未有背本棄古而能致治者。
昨獲覽三郎秀才新文凡十篇，數日在手，讀之不倦。其旨意所尚，皆本仁義而歸忠信，加以辭彩遒茂，皎無塵土。況有誠明長厚之譽於千人中，儻使前五六年得進士第，今可以出入諫官、御史，助明天子為治矣。古人云「三月不仕則相弔」，安有凡五六年來，選取進士，施設網罟，如防盜賊。言子弟者，噎啞抑鬱，思一解布衣，與下士齒，厥路無由，於古今未前聞也。
某因覽三郎文章，不覺發憤，略言大概，干觸尊重，無任惶懼。某再拜。
某入仕十五年間，凡四年在京，其間臥疾乞假，復居其半。嗜酒好睡，其癖已痼，往往閉戶便經旬日，弔慶參請，多亦廢闕。至於俯仰進趨，隨意所在，希時徇勢，不能逐人。是以官途之間，比之輩流，亦多困躓。自顧自念，守道不病，獨處思省，亦不自悔。然分於當路，必無知己，默默成戚，守日待月，冀得一官，以足衣食。一自拜謁門館，似蒙獎飾，敢以惡文連進机案，特遇采錄，更不因人，許可指教，實為師資，接遇之禮過等，詢門之辭悉纖。雖三千里僻守小郡，上道之日，氣色濟濟，不知沉困之在己，不知昇騰之在人，都門帶酒，笑別親戚。斯乃大君子之遇難逢，世途之不偶常事，雖為遠宦，適足自寬。
某世業儒學，自高、曾至于某身，家風不墜，少小孜孜，至今不息。性顓固，不能通經。于治亂興亡之跡，財賦兵甲之事，地形之險易遠近，古人之長短得失，中丞即歸廊廟，宰制在手，或因時事召置堂下，坐之與語，此時廻顧諸生，必其不辱恩獎。今者志尚未泯，齒髮猶壯，敢希指顧，一罄肝膽，無任感激血誠之至。某恐懼再拜。
某疎愚怠惰，不識機括，獨好讀書，讀之多矣。每見君臣治亂之間，興亡諫諍之道，遐想其人，舐筆和墨，則冀人君一悟而至于治平，不悟則烹身滅族，唯此二者，不思中道。自秦、漢已來，凡千百輩，不可悉數。然怒諫而激亂生禍者，累累皆是；納諫而悔過行道者，不能百一。何者？皆以辭語迂險，指射醜惡，致使然也。夫迂險之言，近於誕妄；指射醜惡，足以激怒。夫以誕妄之說，激怒之辭，以卑凌尊，以下干上。是以諫殺人者，殺人愈多；諫畋獵者，畋獵愈甚；諫治宮室者，宮室愈崇；諫任小人者，小人愈寵。觀其旨意，且欲與諫者一鬬是非，一決怒氣耳，不論其他，是以每於本事之上，尤增飾之。
今有兩人，道未相信，甲謂乙曰：「汝好食某物，慎勿食，果食之，必死。」乙必曰：「我食之久矣，汝為我死，必倍食之。」甲若謂乙曰：「汝好食某物，第一少食，苟多食，必生病。」乙必因而謝之，減食。何者？迂險之言，則欲反之，循常之說，則必信之，此乃常人之情，世多然也。是以因諫而生亂者，累累皆是也。
漢成帝欲御樓船過渭水，御史大夫薛廣德諫曰：「宜從橋，陛下不聽，臣自刎以血汚車輪，陛下不廟矣。」不得入廟祠也。上不說。張猛曰：「臣聞主聖臣直，乘船危，就橋安，聖主不乘危，御史大夫言可聽。」上曰：「曉人不當如是耶？」謂諫諍之言當如猛之詳善。乃從橋。近者寶曆中，敬宗皇帝欲幸驪山，時諫者至多，上意不決，拾遺張權輿伏紫宸殿下，叩頭諫曰：「昔周幽王幸驪山，為犬戎所殺；秦始皇葬驪山，國亡；玄宗皇帝宮驪山，而祿山亂；先皇帝幸驪山，而享年不長。」帝曰：「驪山若此之凶耶？我宜一往，以驗彼言。」後數日，自驪山廻，語親倖曰：「叩頭者之言，安足信哉！」漢文帝亦謂張釋之曰：「卑之無甚高論，令可行也。」今人平居無事，友朋骨肉，切磋規誨之間，尚宜旁引曲釋，亹亹繹繹，使人樂去其不善而樂行其善，況於君臣尊卑之間，欲因激切之言而望道行事治者乎？故《禮》稱五諫，而直諫為下。
前數月見報，上披閤下諫疏，錫以幣帛，僻左且遠，莫知其故。近於遊客處一睹閤下諫草，明白辯婉，出入有據，吾君聖明，宜為動心。數日在手，味之不足，且抃且喜且慰，三者交并，不能自止。吾君聞諫，既且行之，仍復寵錫，誘能諫者，斯乃堯、舜、禹、湯、文、武之心也，聞於遠地，宜為吾君抃也。閤下以忠孝文章立於朝廷，勇於諫而且深於其道，果能輔吾君而光世德。
某蒙閤下之厚愛，冀於異時資閤下知以進尺寸，能不為閤下之喜，復自喜也？吾君今日披一疏而行之，明日聞一言而用之，賢才忠良之士森列朝廷，是以奮起志慮，各盡所懷，則文祖武宗之業，窮天盡地，日出月入，皆可掃洒，以復厥初。某縱不得效用，但於一官一局，筐篋簿書之間，活妻子而老身命焉，作為歌詩，稱道仁聖天子之所為治，則為有餘，能不自慰？故獲閤下之一疏，抃喜慰三者交并，真不虛也，宜如此也。無因面讚其事，書紙言誠，不覺繁多。某再拜。
某頓首再拜。某年二十六，由校書郎入沈公幕府。自應舉得官，凡半歲間，既非生知，復未涉人事，齒少意銳，舉止動作，一無所據。至於報効施展，朋友與遊，吏事取捨之道，未知東西南北宜所趨向。此時郎中六官一顧憐之，手攜指畫，一一誘教，丁寧纖悉。兩府六年，不嫌不怠，使某無大過而粗知所以為守者，實由郎中之力也。
去歲乞假，路由漢上，員外七官以某嘗獲知於郎中，惠然不疑，推置於肺肝間。某恃郎中之知，亦敢自道其志，公私謀議，各悉所懷，一俯一仰，如久而深者。
久欲資郎中、員外之為階級，遠干尊重，欲望收䘏，舐筆伸紙，以復踰於三四。因曰既階級矣，步欲升堂與排關而入者，事不同日。《式微》詩曰：「何其處也，必有與也。」言必有仁義與我，所以處而不去也。進退計忖，不宜得罪。今敢謹寫所為文十四首，編為一卷，繼進於後，愛之不倦，為之不已，不至於工，今以為獻，無任慙惶。然特為進說之端，非敢因此求知，不勝攀戀惕懼之至。某再拜。
某啟。伏以聖主垂衣，太尉當軸，威德上顯，和澤下流。諸侯無異心，百姓無怨氣，星辰順靜，日月光明，天業益昌，聖統無極。既功成而理定，實道尊而名垂。今則未聞縱東山之遊，樂後園之醉，惕惕若不足，兢兢而如無。豈不以邊障尚驚，殊虜未殄，防其入寇，猶須徵兵。伏以回鶻種落，人數非多，校於突厥絕為小弱。今者國破眾叛，逃來漠南，為羈旅之魂，食草萊之實。白鬛驪騂之騎，凋耗已無，湩酪皮毳之資，饑寒皆盡。寄命雜種，藏跡陰山，取之及時，可以一戰。今者度虜之計，不出二者，時去時來，回翔不決，必有所在。西戎已得要約，伺其氣勢，同為侵擾，此其一也；心膽破壞，馬畜殘少，且於美水薦草，暖日廣川，牧馬養習，以俟強大，此其二也。今者徵中國之兵與之首尾，久戍則有師老費財之憂，深入則有大寒瘃墮之苦，示戎狄之弱，生奸傑之心。今者不取，恐貽後患，敢以管見，上幹尊重。
自兩漢伐虜，皆是秋冬，不過百日，驅中國之人，入苦寒之地。此時匈奴勁弓折膠，童馬免乳，畜肥草壯，力全氣盛，與之相校，勝少敗多。故匈奴云：漢實大國也，但其人不能辛苦爾。此所謂避虛而擊實，逃短而攻長。至於後魏，崔浩因見其理，蠕蠕強盛，屢犯北邊，浩請討之曰：「蠕蠕恃其地遠，自寬已久，故夏則散眾放畜，秋肥乃聚，背寒向暄，南來寇抄。今出其慮表，掩其不備，大兵卒至，必驚駭星分，向塵奔走，牡馬護牧，牝馬戀駒，驅馳難制，不得水草，未過數日，則聚而困斃，可一舉而滅矣。」武帝從之，及軍入境，蠕蠕先不設備，民畜布野，驚怖四奔，莫相收攝。於是分軍撲討，東西五千裏，南北三千裏，凡所俘虜及獲畜產，彌漫山澤。高車因殺蠕蠕積類，歸降者三十餘萬落，虜遂散亂。帝沿弱水西行至涿邪山，諸大將慮深入恐有伏兵，勸帝停止不追，浩先勸窮追之，不從。後聞涼州賈胡言，若更前行三日，則盡滅之矣。帝深恨之。以某所見，今若以幽、並突陣之騎，酒泉教射之兵，整飭誡誓，仲夏潛發，計陰山與涿邪之遠近，十不一二，校蠕蠕回鶻之強弱，猶如虎鼠。五月節氣，在中夏則熱，到陰山尚寒，中國之兵足以施展。行軍於枕席之上，玩寇於掌股之間，軏畾懸瓶，湯沃見雪，一舉無疑，必然之策。今冰合防秋，冰銷解戍，行之已久，虜為長然，出其意外，實為上策。議者或雲，北取黠戛，令討回鶻。伏以黠戛起於別種，超為可汗，必是英傑，天時必助，賢才必用，法令必明。滅回鶻之後便是敵，況示之以弱，必為所輕。今者四海九州，同風共貫，諸侯用命，年穀豐熟，可以瘞元玉於常山，孑遺人於河壟。顧茲疲虜，豈遺子孫。
伏惟太尉相公文德素昭，武功複著，畫地而兵形盡見，按瑣而邊事無遺，唯一指蹤，即可掃跡。昔漢武帝之求賢也，有上書不足采者，輒報罷去，未嚐罪之，故能羈越臣胡，大興禮樂。今太尉與仁聖天子同德，有誌之士無不願死。伏惟特寬狂狷，不賜誅責，生死榮荷，無任感恩攀戀惶懼汗栗之至。謹啟。
某啟。伏以上黨之地，肘京洛而履蒲津，倚太原而跨河朔，戰國時，張儀以為天下之脊，建中日，田悅名曰腹中之眼。帶甲十萬，籍土五州，太行、夷儀為其扃關，健馬強弓為其羽翼。自逆黨專有，僅及一世，頗聞教育，實曰精強。昨者凶豎專地之請初陳，聖主整旅之詔將下，中外遠邇，皆疑難攻，蜂蠆螗螂頗亦自負。伏惟相公上符神斷，潛運廟謨，仗宗社威靈，驅風雲雷電。掌上必取，彀中難逃，才逾周星，果梟逆首。周公東征之役，捷至三年，憲皇淮夷之師，克聞四歲。校虜寇之強弱，曾不等倫；考攻取之敗亡，何至容易。若非睿算英略，借箸深謀，比之前修，一何遠出。自此鞭笞反側，灑掃河湟，大開明堂，再振儒校。窮天盡地，皆為壽域之人；赤子秀眉，共老止戈之代。某謬分符竹，實由恩知，慶怏歡抃之誠，倍百常品，不宣。謹啟。
某啟。某聞杞梓居林，掄才必藉其良匠；驊騮伏皂，發跡用章於圉人。將假激揚，必先紹介。如某者，關中士族，海內窮人。幼遭憫凶，壯知傳導。南窮海裔，北濟河源。勤苦一經，恓惶三紀。家門板蕩，亡惠子之五車；風樹哀纏，痛虞邱之三失。加於元昆抱瘵，孀妹無家。同氣六人，半歸泉壤。嗟乎！郭氏之昆多疹，顏生之室屢空。縱白首粗沾一名，或終身不知五味。哀凶薦及，沈痛可知。往往晝臥及昏，夜坐達曉。長安甲第，羅列九衢。朱門大開，欲往誰訴。
因大中四年冬，蒙相公念以苦心，拔授官職。期於旦暮，必使奮飛。旋遇羌寇犯邊，相公北討，風雲一失，流落十年。尉萬年而郎秘書，宰四畿而糾東洛。凡所蒞守，皆立涓塵。但以時尚佻浮，不熟根本。以親庶務者為俗吏，以能矯枉者為令人。聲名看門簿高低，流品出人家子弟。豎置童騃，儕排老成。遂使清貫華資，蔑聞於擬議；塗趨坌走，久困於風塵。
自相公再秉鈞衡，重開壚冶。私門相慶，如春發榮。山妻斂袂而前曰：「爾以詞賦掇高科，以詩篇達天聽，以政事取章綬，以孤直沈下僚。今相國司徒公鼓鑄元和，疇庸品物。風俗日益厚，泰階日益平。是懷才抱器之人，雲飛雨化之秋也。何尚悒悒於蓬茅者乎。？」於是整某之冠，急某之帶，驅策仆禦，促某出門。仍授某洛下所著百篇，再拜祝而送之曰：「飛龍在天，雲雨闐闐。賢相秉鈞，倫方序圓。時哉時哉，君其勉焉。」某離鞍拜賜，超乘而出。茫茫然而又不知其所自。平生坎稟，難自梯媒。進退囁嚅，終莫上達。亦猶魘者夢逐，聲愈哀而言愈不宣，足愈勤而身愈不進。孤影無援，危燈在旁。幽憂旅魂，逼迫中夜。獨能振臂呼而寐之者，唯相公乎！伏惟明誠燭兩曜，大信鈞四時。綱維設而天地開，陰陽順而風雨若。一物失所，如推諸隍。某所以滌慮響風，齋心卜日。細將肝膽，具以披陳。伏惟念以迷邦，釋之網罟。幸甚！
每自握朝鏡，潛窺壯猷。恭守門風，不敢墜地。或乘秋摶擊，或載筆芟夷。或獻替而定否臧，或從容而備顧問。儔諸流輩，亦不後人。誠知自炫自媒，士之醜行。但以日暮途遠，倒行逆施。若俟陟級循涯，必慮填委溝壑。而又搜尋誌尚，爰及成人。役叻慮者三十年，著詩賦者千餘首。雖不足誇張流輩，亦可以傳示子孫。豈料尚與蔭弟小兒，敝薛中途而爭先後。抑又聞哀音入耳，達者動容。伏惟示以長途，指之中道。俾入懷之鳥，重明戛漢之心；曳尾之龜，再有巢蓮之望。不獨銜環報寶，矯印酬愉。必能當場效克敵之功，灼骨獻非熊之兆。
伏以國政初畢，機務尚繁。敢罄腹心，先致門闥。僭越之狀，無所逃刑。伏惟俯賜省覽，百生幸甚！百生幸甚！不宣。謹啟。
某啟。伏奉三月八日敕，除尚書司勳員外郎史館修撰。承命榮懼，啟處無地。伏以聖主順上帝之則，率四海以仁，神化風行，家至日見。古先哲王之德也。有求必至，有開必先，是以傅、呂得於夢卜，申、甫降於山嶽。伏惟相公待主乃用，為時而生，當考室構廈之時，膺篤繩削墨之任。讚俊傑，遂賢良，調陰陽，提紀律，類能而使，度材授官，常切如家之憂，每懷撻市之恥。是以朝廷禮樂，天下清明，人不凋傷，神不怨悵，萬物由道，百度皆貞。雖周獲仁人，商得元哲，夢卜降嶽之得，豈能逾焉。
某樸樕之才，糞朽之賤，遭逢盛業，三帶郡符，自審事宜，實以逾忝。伏以睦州治所在萬山之中，終日昏氛，侵染衰病，自量忝官已過，不敢率然請告，唯念滿歲，得保生還，不意相公拔自汙泥，升於霄漢，卻收斥錮，令廁班行，仍授名曹，帖以重職。當受震駭，神魂飛揚，撫已自驚，喜過成泣，藥肉白骨，香返遊魂，言於重恩，無以過此。雖買臣懷紱郡邸，蕭育召拜扶風，楊仆三組垂腰，蘇秦六印在手，校於榮忝，無以為逾。言念微生，難酬殊造。伏以相公自數載已來，朝廷舊老，四海俊賢，皆因提挈，盡在門館。毗輔聖主，巍為元勳，自有明神，以相百祿。顧唯賤末，報效無門，感激血誠，涕淚迸溢，無任攀戀激切懇款之至。謹啟。
某啟。某比於流輩，不一及人。至於讀書為文，日夜不倦，凡諸所為，亦未有以過人。至於會昌三年八月中所獻相公長啟，鋪陳功業，稱校短長，措於《史記》兩《漢》之間，讀於文士才人之口，與二子並無愧容。伏恐機務殷繁，不暇省覽，今者竊敢再錄啟本，重幹尊嚴。付於史館而不誣，懸於後代而不泯，其於取重，豈在小人。複敢別錄所為新舊文兩卷，凡一十九首，上陳視聽，一希鐫琢。重疊過越，惶懼伏深，伏惟照察。謹啟。
昨日所啟言韓拾遺事，非與韓求衣食、救饑寒也，御史亦豈為救饑寒之官乎？中丞必曰：大梁奏取韓，以救饑寒，何不去？夫幕吏乃古之陪臣，以人為北面，雖布衣無恥之士，亦宜訪其樂與不樂，況有恥之君子乎。韓以旅寓洛中，非不樂汴也，不甘不告之請耳。韓及第後歸越中，佐沈公江西宣城。府罷，唐扶中丞辟於閩中，罷府歸，路由建州。妻與元晦同高祖，扶惡晦為人，不省之。及晦得越，乃棄產避之居常州。殷儼者，仰韓之道，自閩寄百縑遺之，及門，不開書函而斥去之。某比兩府同院，但見其廉慎高潔，亦未知其道。太和八年，自淮南有事至越，見韓居於境上，三畝宅，兩頃田，樹蔬釣魚，唯召名僧為侶，餘力究易，嬉嬉然無日不自得也。未嘗及身名出處之語，未嘗入公府造請與幕吏宴遊，因此不為搢紳所相見禮。蕭、高二連帥至，即日造其廬，詢其政事，稱先人梓材有文學高名，沒於越之府幕，故不願復為越賓。及高至許下，厚禮辟之，其為人也。貞潔芳茂，非其人不與遊，非其食不敢食。蕭舍人、考功崔員外是趨於韓交者，某復趨於蕭、崔二君子者，即韓之去某，其間不啻容數十人矣，某安得知其賢，而言之復不僭乎？伏恐中丞謂韓求官以衣食幹交朋者。中丞初在憲府，固宜慎選御史，御史固非救饑寒之官。某久承恩知，但欲薦賢於盛時，雖至淺陋，亦知不可以交友饑寒，求清秩以幹大君子者。伏恐未審誠懇，故此具陳本末，伏惟照察。謹啟。
某啟。某少小好為文章。伏以待郎文師也，是敢謹貢七篇，以為視聽之汙。伏以元和功德，凡人盡當詠歌紀敘之，故作《燕將錄》。往年吊伐之道，未甚得所，故作《罪言》。自艱難來，以卒伍傭役輩多據兵為天子諸侯，故作《原十六衛》。諸侯或恃功不識古道，以至於反側叛亂，故作《與劉司徒書》。處士之名，即古之巢、由、伊、呂輩，近者往往自名之，故作《送薛處士序》。寶曆大起宮室，廣聲色，故作《阿房宮賦》。有廬終南山下，嚐有耕田著書誌，故作《望故園賦》。雖未能盡窺古人，得與揖讓笑言，亦或的的分其壯貌矣。自四年來，在大君子門下，恭承指顧，約束於政理簿書間，永不執卷。上都有舊第，唯書萬卷，終南山下有舊廬，頗有水樹，當有耒耜筆硯歸其間。及發齒甚壯，冀有成立，他日捧持，一遊門下，為拜謁之先，或希一獎。今者所獻，但有輕黷尊嚴之罪，亦何所取。伏希少暇誅責，生死幸甚。謹啟。
某啟。某苦心為詩，惟求高絕，不務奇麗，不涉習俗，不今不古，處於中間。既無其才，徒有其意，篇成在紙，多自焚之。今謹錄一百五十篇，編為一軸，封留獻上。握風捕影，鑄木鏤冰，取求恩知，但希鐫琢。冒黷尊重，下情無任惶懼。謹啟。
前渭南縣令王寧。前件官實有吏才，稱於眾口，年少強力，一也。遇事必能裁割，二也。既蘊智能，無頭角誇誕，三也。廉直可保，四也。處於驕將內臣之間，必能和同，五也。今者邊將生事，雜虜起戎，不憂兵甲，唯在饋運。某過承恩獎，輒敢薦才。伏唯取舍之間，特賜恕察。謹啟。
