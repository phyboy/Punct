某啟。人有愛某者，言於某曰：「吏部員外郎例不為郡，子不可求，假使已求，慎勿堅懇。」至於再三。答曰：「某雖不學，按《六典》令式及諸故事，多無此例，國史復無賢相名卿懸之以為格言，此乃急於趨進之徒，自為其說。若以例言，貞元初故相國盧公邁由吏部員外郎出為滁州，近者澶王傅李凝為鹽鐵使江淮留後，豈曰無例。」人曰：「盧事太遠，李為擢用，此不足徵。」某曰：「不知今者視之古事在書，取為今證遠自三代、兩漢，近至隋氏、國初，尚可援引，況前十五年名相故事，反不足為例乎？況盧公邁止以骨肉寒餓，來守滁陽，非如某以親弟廢痼，寒餓仍之，是盧公有一，某有二，與盧公所切，復為不同。仲尼曰：『雍也可使南面。』今刺史古之南面諸侯，行天子教化刑罰者，江淮鹽鐵留後求利小臣，校量重輕，與刺史相懸。求利小臣乃可吏部員外郎為之，十萬戶州，天下根本之地，曰吏部員外郎不可為其刺史，即是本末重輕，顛倒乖戾，莫過於此。」
某弟顗，世胄子孫，二十一舉進士及第，嘗為《上裴相公書》，遒壯溫潤，詞理傑逸，賈生、司馬遷能為之，非班固、劉向輩亹之詞，流於後輩，人皆藏之。朱崖李太尉迫以世舊，取為浙西團練使巡官，李太尉貴驕多過，凡有毫髮，顗必疏而言之。後謫袁州，於倉黃中言於親曹官居實曰：「如杜巡官愛我之言，若門下人盡能出之，吾無今日。」李太尉在袁州，顗客居淮南，牛公欲辟為吏，顗謝曰：「荀爽為李膺禦，以此顯名。今受命為幕府下執事，禦李膺矣。然李公困謫遠地，未願仕宦。」牛公歎美之。聰明俊傑，非尋常人也。某自省事以來，未聞有後進名士，喪明廢棄，窮居海上，如顗比者。今有一兄，仰以為命，復不得一郡，以飽其衣食，盡其醫藥，非今日海內無也。言於所傳聞，亦未有也。自古言喜莫若虢國太子以其死而復生，言懇莫若申包胥求救於秦，七日七夜哭聲不絕。某今懇如包胥，但未哭爾。若蒙恩憫，特遂血懇，其喜也不下虢太子。詞語煩碎，頻幹尊重，足及軒闥，神驚汗流，不勝憂恐懇悃之至。謹啟。
某啟。某操行無奇，文章匪贍。拾遺左右，三年未望於轉遷。約史春秋，五夜寧通於夢想。斯亦孤單雅分，頑魯自宜。忽踐履於清華，諒因依於賢達。伏以某官優容下位，獎進微才。荀君之日月在躬，道存瞻矚。王氏之風塵外物，榮遂品題。故得譽徹中台，名聞東觀。遽簉彌縫之地，仍參著作之庭。祇奉寵光，若臨泉穀。靜循叨竊，實自門牆。敢不永抱兢銘，深虞負累。以當官而贖忝，用舉職以酬知。求女媧煉石之方，潛裨碧落。就太史藏山之事，試學青編。尚覬宗師，更傳規矩。下情無任攀戴汗之至。
某啟。伏以記事之官，顯司存於戴禮。侍臣之職，正號位於隋朝。自古不輕，方今為重。豈期幽介，遽獲忝塵。此乃某官道著訏謨，情敦片善。偃彼小人之草，列諸君子之林。遂令補袞掖垣，仍叨筆削。珥貂仙室，更踐清華。得不上報鴻恩，旁酬重德。日月簡編之效，敢怠於季終。雪霜松柏之心，佇彰於歲晚。榮懼感奮，不任下情。
某啟。某於京中，惟安仁舊第三十是支屋而已。長兄慥，罷三原縣令，閑居京城。弟顗，一舉進士及第，有文章時名，不幸得痼疾，坐廢十三年矣。今與李氏孀妹，寓居淮南，並仰某微官以為餱命。某前任刺史七年，給弟妹衣食，有餘兼及長兄，亦救不足，是某一身作刺史，一家骨肉，四處安活。自去年八月，特蒙獎擢，授以名曹郎官，史氏重職。七年棄逐，再複官榮，歸還故裏，重見親戚，言於鄙微，已滿素誌。
自去年十二月至京，以舊第無屋，與長兄異居。今秋已來，弟妹頻以寒餒來告，某一院家累，亦四十口，狗為朱馬，縕作由袍，其於妻兒，固宜窮餓。是作刺史，則一家骨肉，四處皆泰，為京官，則一家骨肉，四處皆困。謀於知友曰：「杭州大郡，今月滿可求，欲幹告吾相，以活家命，以為如何？」皆曰：「子七年三郡，今始歸複，相國知子，必欲以次第敘用。子今複求刺史，得不生相國疑怪乎？」某答曰：「是何言與，某唯恃吾相之知，始敢幹求。今天下以江、淮為國命，杭州戶十萬，稅錢五十萬，刺史之重，可以殺生，而有厚祿，朝廷多用名曹正郎有名望而老於為政者而為之，某官為外郎，是官位未至也。前三任刺史，無異政聞於吾相，是為政無所取也。今若得遂所求，非唯超顯，兼活家私，某若不恃吾相之知而求之，是狂躁妄庸人也。」墜井者求出，執熱者願濯，古人以此二者，譬喻所切也。某今所切，是墜於絕壑，而衣掛於樹杪，覆在鼎中下有熱火而水將沸，與古所喻，則複過之。輒敢具疏血誠，上幹尊重，冀垂恩憐，或賜援拯。慺慺丹懇，不勝惶懼懇悃之至。謹啟。
某啟。庫部家兄昨者特蒙獎拔，卻忝班行，實以聽聞稍難，不敢更求榮進。今在郢州汨口草市，絕俸已是累年。孤外甥及侄女堪嫁者三人，仰食待衣者不啻百口，脫粟蒿藿，才及一餐。伏蒙仁恩，頻賜顧問，必許援拯，授以涔陽，活於闔門，無不感涕。伏以相公上佐聖主，蔚為元勳，恩隨風翔，德與氣遊，唯一物之微，四海之大，熔造所及，罔不得宜。伏念庫部家兄承一顧之恩，二紀不替，伏恐機務繁重，不時記憶，心迫情切，輒敢重千尊嚴，戰汗憂惶，伏地待罪。謹啟。
大和五年十月中，半夜時，舍外有疾呼傳緘書者。某曰：「必有異。」亟取火來，及發之，果集賢學士沈公子明書一通，曰：「吾亡友李賀，元和中義愛甚厚，日夕相與起居飲食。賀且死，嘗授我生平所著歌詩，離為四編，凡千首。數年來東西南北，良為已失去。今夕醉解，不復得寐，即閱理篋帙，忽得賀詩前所授我者。思理往事，凡與賀話言嬉遊，一處所，一物候，一日夕，一觴一飯，顯顯焉無有忘棄者，不覺出涕。賀復無家室子弟，得以給養䘏問，常恨想其人、詠其言止矣。子厚於我，與我為《賀集》序，盡道其所由來，亦少解我意。」某其夕不果以書道其不可，明日就公謝，且曰：「世謂賀才絕出於前。」讓。居數日，某深惟公曰： 「公於詩為深妙奇博，且復盡知賀之得失短長。今實敍賀不讓，必不能當公意，如何？」復就謝，極道所不敢敍賀，公曰：「子固若是，是當慢我。」某因不敢復辭，勉為賀敍，然其甚慙。
皇諸孫賀，字長吉。元和中，韓吏部亦頗道其歌詩。雲煙綿聯，不足為其態也；水之迢迢，不足為其情也；春之盎盎，不足為其和也；秋之明潔，不足為其格也；風檣陣馬，不足為其勇也；瓦棺篆鼎，不足為其古也；時花美女，不足為其色也；荒國陊殿，梗莽丘壠，不足為其恨怨悲愁也；鯨呿鼇擲，牛鬼蛇神，不足為其虛荒誕幻也。蓋《騷》之苗裔，理雖不及，辭或過之。《騷》有感怨刺懟，言及君臣理亂，時有以激發人意。乃賀所為，無得有是！賀能探尋前事，所以深嘆恨古今未嘗經道者，如《金銅仙人辭漢歌》、《補梁庾肩吾宮體謠》，求取情狀，離絕遠去，筆墨畦逕間，亦殊不能知之。賀生二十七年死矣，世皆曰：「使賀且未死，少加以理，奴僕命《騷》可也。」
兵者，刑也；刑者，政事也，為夫子之徒，實仲由、冉有之事也。今者據案聽訟，械繫罪人，笞死于市者，吏之所為也。驅兵數萬，撅其城郭，係纍其妻子，斬其罪人，亦吏之所為也。木索兵刃，無異意也；笞之與斬，無異刑也。小而易制，用力少者，木索笞也；大而難制，用力多者，兵刃斬也。俱期於除去惡民，安活善人。為國家者，使教化通流，無敢輒有不由我而自恣者。其取吏無他術也，無異道也，俱止於仁義忠信、智勇嚴明也。苟得其道一二者，可以使之為小吏；盡得其道者，可以使之為大吏。故用力少者，其吏易得也，功易見也；用力多者，其吏難得也，功難就也。止此而已，無他術也，無異道也。自三代已降，皆由斯也。
子貢頌夫子之德曰：「文武之道，未墜於地，在人。賢者識其大者、遠者，不賢者識其小者、近者。」季孫問冉有曰：「子於戰，學之乎？性達之也？」對曰： 「學之。」季孫曰：「事孔子，惡乎學？」冉有曰：「即學之於孔子者，大聖兼該，文武並用，適聞其戰法，猶未之詳也。」復不知自何代何人分為二道，曰文、曰武，離而俱行，因使搢紳之士，不敢言兵，或恥言之。苟有言者，世以為粗暴異人，人不比數。嗚呼！亡失根本，斯最為甚。
周公相成王，制禮作樂，尊大儒術，有淮夷叛則出征之。夫子相魯公，會于夾谷，曰有文事者，必有武備，叱辱齊侯，伏不敢動。是二大聖人，豈不知兵乎？周有齊太公，秦有王翦，兩漢有韓信、趙充國、耿弇、虞詡、段熲，魏有司馬懿，吳有周瑜，蜀有諸葛武侯，晉有羊祜、杜公元凱，梁有韋叡，元魏有崔浩，周有韋孝寬，隋有楊素，國朝有李靖、李勣、裴行儉、郭元振。如此人者，當此一時，其所出計畫，皆考古校今，奇秘長遠，策先定於內，功後成於外。彼壯健輕死善擊刺者，供其呼召指使耳，豈可知其由來哉。
某幼讀《禮》，至于「四郊多壘，卿大夫辱也」，謂其書真不虛說。年十六時，見盜起圜二三千里，係戮將相，族誅刺史及其官屬，屍塞城郭，山東崩壞，殷殷焉聲振朝廷。當其時，使將兵行誅者，則必壯健善擊刺者，卿大夫行列進退，一如常時，笑歌嬉遊，輒不為辱。非當辱不辱，以為山東亂事，非我輩所宜當知。某自此謂幼所讀《禮》，真妄人之言，不足取信，不足為教。
及年二十，始讀《尚書》、《毛詩》、《左傳》、《國語》、十三代史書，見其樹立其國，滅亡其國，未始不由兵也。主兵者聖賢材能多聞博識之士，則必樹立其國也；壯健擊刺不學之徒，則必敗亡其國也。然後信知為國家者，兵最為大，非賢卿大夫不可堪任其事，苟有敗滅，真卿大夫之辱，信不虛也。因求自古以兵著書列於後世可以教於後生者，凡十數家，且百萬言。其孫武所著十三篇，自武死後凡千歲，將兵者有成者，有敗者，勘其事跡，皆與武所著書一一相抵當，猶印圈模刻，一不差跌。武之所論，大約用仁義，使機權也。
武所著書，凡數十萬言，曹魏武帝削其繁剩，筆其精切，凡十三篇，成為一編。曹自為序，因注解之，曰：「吾讀兵書戰策多矣，孫武深矣。」然其所為注解，十不釋一，此者蓋非曹不能盡注解也。予尋《魏志》，見曹自作兵書十餘萬言，諸將征伐，皆以新書從事，從令者尅捷，違教者負敗。意曹自於新書中馳驟其說，自成一家事業，不欲隨孫武後盡解其書，不然者，曹豈不能耶！今新書已亡，不可復知，予因取孫武書備其注，曹之所注，亦盡存之，分為上中下三卷。後之人有讀武書予解者，因而學之，猶盤中走丸。丸之走盤，橫斜圓直，計於臨時，不可盡知，其必可知者，是知丸不能出於盤也。議於廊廟之上，兵形已成，然後付之於將。
漢祖言「指蹤者人也，獲兔者犬也」，此其是也。彼為相者曰：「兵非吾事，吾不當知。」君子曰：「叨居其位可也。」
處士之名，何哉？潛山隱市，皆處士也。在山也，且非頑如木石也；在市也，亦非愚如市人也。蓋有大知不得大用，故羞恥不出，寧反與市人木石為伍也。國有大知之人，不能大用，是國病也，故處士之名，自負也，謗國也，非大君子，其孰能當之？薛君之處，蓋自負也。果能窺測堯、舜、孔子之道，使指制有方，弛張不窮，則上之命一日來子之廬，子之身一日立上之朝。使我輩居則來問學，仕則來問政，千辯萬索，滔滔而得。若如此，則善。苟未至是，而遽名曰處士，雖吾子自負，其不為矯歟？某敢用此贈行。
治心、治身、治友，三者治矣，有求名而名不隨者，未之聞也。治心莫若和平，治身莫若兢謹，治友莫若誠信。友治矣，非身治而不能得之；身治矣，非心治而不能致之。三者治矣，推而廣之，可以治天下，惡其求成進士名者而不得也？況有千人皆以聖人為師，眠而食，一無其他，唯議論是司。三人有私，十人公私半，百人無有不公者，況千人哉？古之聖賢，業大事鉅，道行則不肖懼，道不行則不肖喜，故有不公。今進士者，業微事細，如成其名，不肖未所喜懼，寧不公邪？故取之甚易耳。
盧生客居於饒，年十七八，即主一家骨肉之饑寒，常與一僕東泛滄海，北至單于府，丐得百錢尺帛，囊而聚之，使其僕負之以歸，饒之士皆憐之。能辭，明敏而知所去就，年未三十，嘗三舉進士，以業丐資家，近中輟之。去歲九月，余自池改睦，凡同舟三千里，復為余留睦七十日，今之去，余知其成名而不丐矣。
佛著經曰：生人既死，陰府收其精神，校平生行事罪福之。坐罪者，刑獄皆怪險，非人世所為，凡人平生一失舉止，皆落其間。其尤怪者，獄廣大千百萬億里，積火燒之，一日凡千萬生死，窮億萬世，無有間音諫。斷，名為「無間」。夾殿宏廊，悉圖其狀，人未熟見者，莫不毛立神駭。佛經曰：我國有阿闍世王，殺父王篡其位，法當入所謂獄無間者，昔能求事佛，後生為天人。況其他罪，事佛固無恙。
梁武帝明智勇武，創為梁國者，捨身為僧奴，至國滅餓死不聞悟，況下輩固惑之。為工商者，雜良以苦，偽內而華外，納以大秤斛，以小出之，欺奪村閭戇民，銖積粒聚，以至于富。刑法錢穀小胥，出入人性命，顛倒埋沒，使簿書條令不可究知，得財買大第豪奴，如公侯家。大吏有權力，能開庫取公錢，緣意恣為，人不敢言。是此數者，心自知其罪，皆捐己奉佛以求救，日月積久，曰：「我罪如是，富貴如所求，是佛能滅吾罪，復能以福與吾也。」有罪罪滅，無福福至，生人唯罪福耳，雖田婦稚子，知所趨避。今權歸於佛，買福賣罪，如持左契，交手相付。至有窮民，啼一稚子，無以與哺，得百錢，必召一僧飯之，冀佛之助，一日獲福。若如此，雖舉寰海內盡為寺與僧，不足怪也。屋壁繡紋可矣，為金枝扶疎，擎千萬佛；僧為具味飯之可矣，飯訖持錢與之。不大、不壯、不高、不多、不珍奇懷怪為憂，無有人力可及而不為者。
晉，霸主也，一銅鞮宮之衰弱，諸侯不肯來盟，今天下能如幾晉，凡幾千銅鞮，人得不困哉？文宗皇帝嘗語宰相曰：「古者三人共食一農人，今加兵、佛，一農人乃為五人所食，其間吾民尤困於佛。」帝念其本牢根大，不能果去之。
武宗皇帝始即位，獨奮怒曰︰「窮吾天下，佛也。」始去其山臺野邑，四方所冠其徒，幾至十萬人。後至會昌五年，始命西京留佛寺四，僧唯十人；東京二寺。天下所謂節度觀察，同、華、汝三十四治所，得留一寺，僧准西京數，其他刺史州不得有寺。出四御史縷行天下以督之，御史乘驛未出關，天下寺至於屋基耕而刓之。凡除寺四千六百，僧尼笄冠二十六萬五百，其奴婢十五萬，良人枝附為使令者，倍笄冠之數，良田數千萬頃，奴婢口率與百畝，編入農籍。其餘賤取民直，歸於有司，寺材州縣得以恣新其公署傳舍。
今天子即位，詔曰：「佛尚不殺而仁，且來中國久，亦可助以為治。天下州率與二寺，用齒衰男女為其徒，各止三十人，兩京數倍其四五焉。」著為定令，以徇其習，且使後世不得復加也。
趙郡李子烈播，立朝名人也，自尚書比部郎中出為錢塘。錢塘於江南，繁大雅亞吳郡，子烈少遊其地，委曲知其俗蠹人者，剔削根節，斷其脈絡，不數月人隨化之。三牋干丞相云：「濤壞人居，不一銲錮，敗侵不休。」詔與錢二千萬，築長堤，以為數十年計，人益安善。子烈曰：「吳、越古今多文士，來吾郡遊，登樓倚軒，莫不飄然而增思。吾郡之江山甲於天下，信然也。佛熾害中國六百歲，生見聖人，一揮而幾夷之，今不取其寺材立亭勝地，以彰聖人之功，使文士歌詩之，後必有指吾而駡者。」乃作南亭，在城東南隅，宏大煥顯，工施手目，髮勻肉均，牙滑而無遺巧矣。江平入天，越峯如髻，越樹如髮，孤帆白鳥，點盡上凝。在半夜酒餘，倚老松，坐怪石，殷殷潮聲，起於月外。
東閩、兩越，宦遊善地也，天下名士多往之。予知百數十年後，登南亭者，念仁聖天子之神功，美子烈之旨跡。覩南亭千萬狀，吟不辭已；四時千萬狀，吟不能去。作為歌詩，次之於後，不知幾千百人矣。
蕭丞相為刺史時，樹樓于大廳西北隅，上藏《九經》書，下為刺史便廳事，大曆十年乙卯建。會昌四年甲子摧，木悉朽壞，無一可取者。刺史李方玄具材，刺史杜牧命工，南北霤相距五十六尺，東西四十五尺，十六柱，三百七十六椽，上下凡十二間，上有其三焉，皆仍舊制。以會昌五年五月畢，自初至再，凡七十一年。丞相諱復，實相德宗皇帝焉。京兆杜某記。
縣之所重，其舉秀貢賢也。今之自外諸侯之儒者，曠不能升一人，況尉乎？次乃戶稅而已。《史記‧河渠書》曰：「自徵引洛水至商顏下，商顏，山名。鑿井深者四十餘丈。」即此地也。徵者俗訛為「澄」耳。其地西北山環之，縣境籠其趾，沙石相礴，歲雨如注，他皆淫灧不測，徵之土適潤，苗則大穫。天或旬而不雨，民則蒿然，四望失矣。是以年多薄稔，復絕絲麻藍菓之饒，固無豪族富室，大抵民戶高下相差埒。然歲入官賦，未嘗期表鞭一人。因徵其來由，耆老咸曰：「西四十里即畿郊也，至如禁司東西軍，禽坊龍廐，彩工梓匠，善聲巧手之徒，第番上下，互來進取，挾公為首緣，以一括十。民之晨炊夜舂，歲時不敢嘗，悉以仰奉，父伏子走，尚不能當其意，往往擊辱而去。長吏固不敢援，復況其養秩安祿者邪？加以御女官多，盤冗其間，遞相占附比急，熱如手足，自丞相、御史咸不能與之角逐，縣令固無有為也。非豪吏真工聯紐相姻戚者，率率解去，是以縣賦益逋。徵民幸脫此苦者，蓋以西有通澗巨壑，叉牙交吞，小山峭徑，馳鞍馬、張機罝者，不便於此，是以絕跡不到。兼之土田枯鹵，樹植不茂，無秀潤氣象，咸惡之而不家焉。民所以安活輸賦者，殆由此。儻使徵亦中其苦，則墟矣，尚安敢比之於他邑乎！」
嗟乎！國家設法禁，百官持而行之，有尺寸害民者，率有尺寸之刑。今此咸墮地不起，反使民以山之澗壑自為防限，可不悲哉！使民恃險而不恃法，則劃土者宜乎牆山壍河而自守矣。燕、趙之盜，復何可多怪乎？書其西壁，俟得言者覽焉。
淮南軍西蔽蔡，壁壽春，有團練使；北蔽齊，壁山陽，有團練使。節度使為軍三萬五千人，居中統制二處，一千里，三十八城，護天下餉道，為諸道府軍事最重。然倚海壍江、淮，深津橫岡，備守堅險，自艱難已來，未嘗受兵。故命節度使皆以道德儒學，來罷宰相，去登宰相。命監軍使皆以賢良勤勞，內外有功，來自禁軍中尉、樞密使，去為禁軍中尉、樞密使。自貞元、元和已來，大抵多如此。
今上即位六年，命內侍宋公出監淮南，諸開府將軍皆以內侍賢良有材，不宜使居外。上以為內侍自元和已來，誅齊誅蔡，再伐趙，前年誅滄，旁擊趙、魏，且徵師，且撫師，且誥且諭，勤勞危險，終日馬上。往監青州新附，臥未嘗安，復監滑州，邊魏，窮狹多事，今監淮南，是且使之休息，亦不久之，故內侍至焉。
監軍四年，如始至日，簡約寬泰，明白清淨，恕悉軍吏，禮愛賓客，舉止作動，無非典故。暇日唯召儒生講書，道士治藥而已。內侍舊部將校，多禁兵子弟，京師少俠，出入閭里間，俛首唯唯，受吏約束。故上至相國奇章公，下至于百姓，無不道說內侍，稱為賢人，此不虛也，宜其侍衛六朝，聲光富貴。
某謬為相國奇章公幕府掌書記，奉內侍命為廳壁記。某再謝不才，不足記序，內侍曰：「掌書記為監軍使廳壁記，宜也。」某慙惶而書。時大和八年十月二十一日記。
百刻短長，取於口不取於數，天下多是也。某大和三年，佐沈吏部江西府。暇日，公與賓吏環城見銅壺銀箭，律如古法，曰建中時嗣曹王臯命處士王易簡為之。公曰：「湖南府亦曹王命處士所為也。」後二年，公移鎮宣城，王處士尚存，因命工就京師授其術，創置於城府。某為童時，王處士年七十，常來某家，精大演數與雜機巧，識地有泉，鑿必湧起，韓文公多與之遊。大和四年，某自宣城使于京師，處士年餘九十，精神不衰。某拜于牀下，言及刻漏，因圖授之。會昌五年歲次乙丑夏四月，始造于城南門樓。京兆杜某記。
建中初年，李希烈自蔡陷汴，驅兵東下，將收江淮，寧陵守將劉昌以兵二千拒之。希烈眾且十倍，攻之三月，韓晉公以三千強弩，涉水夜入寧陵，弩矢至希烈帳前。希烈曰：「復益吳弩，寧陵不可取也。」解圍歸汴。後數月，希烈驍將翟輝以銳兵大敗於淮陽城下，希烈且蹙，棄汴歸蔡。後司徒劉公玄佐見昌，問曰：「爾以孤城，用一當十，凡百日間，何以能守？」昌泣曰：「以負心能守之耳。昌令陴者曰：『內顧者斬！』昌孤甥張俊守西北隅，未嘗內顧，捽下斬之，軍士有死志，故能堅守。」因伏地流涕。司徒劉公亦泣，撫昌背曰：「國家必以富貴爾。」
天寶末，淮陽太守薛愿、即故起居郎弘之祖。睢陽太守許遠、真源縣令張巡等兵守二城，其於窮蹙，事相差埒。睢陽陷賊，淮陽能地，故巡、遠名懸而愿事不傳。昌之守寧陵，近比之於睢陽，故良臣之名不如忠臣。孫武曰：「善用兵者，無赫赫之功。」斯是也。大中二年十一月十八日，將仕郎、守尚書司勳員外郎、史館修撰杜某題。
