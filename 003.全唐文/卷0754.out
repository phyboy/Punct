兵非脆也，穀非殫也，而戰必挫北，是曰不循其道也，故作《戰論》焉。
河北視天下猶珠璣也，天下視河北猶四支也。珠璣苟無，豈不活身；四支苟去，吾不知其為人。何以言之？夫河北者，俗儉風渾，淫巧不生，樸毅堅強，果於戰耕。名城堅壘，𡿃音頁。嶭五結切。相貫；高山大河，盤互交鎖。加以土息健馬，便於馳敵，是以出則勝，處則饒，不窺天下之產，自可封殖，亦猶大農之家，不待珠璣然後以為富也。天下無河北則不可，河北既虜，則精甲銳卒利刀良弓健馬無有也。卒蔟忽反。然夷狄驚四邊，摩封疆，出表裏，吾何以禦之？是天下一支兵去矣。河東、盟津、滑台、大梁、彭城、東平，盡宿厚兵，以塞虜衝，是六郡之師，嚴飾護疆，不可他使，是天下二支兵去矣。六郡之師，厥數三億，低首仰給，橫拱不為，則沿淮已北，循河之南，東盡海，西叩洛，經數千里，赤地盡取，才能應費，是天下三支財去矣。咸陽西北，戎夷大屯，嚇呼膻臊，徹于帝居，周秦單師，不能排闢，於是盡鏟吳、越、荊楚之饒，以啖戍兵，是天下四支財去矣。乃使吾用度不周，徵徭不常，無以膏齊民，無以接四夷。禮樂刑政，不暇脩治，品式條章，不能備具。是天下四支盡解，頭腹兀然而已。焉有人解四支，其自以能久為安乎？
今者誠能治其五敗，則一戰可定，四支可生。夫天下無事之時，殿閣大臣，偷處榮逸，為家治具，戰士離落，兵甲鈍弊，車馬刓弱，而未嘗為之簡帖整飾，天下雜然盜發，則疾敺疾戰。此宿敗之師也，何為而不北乎！是不蒐練之過者，其敗一也。夫百人荷戈，仰食縣官，則挾千夫之名，大將小裨，操其餘贏，以虜壯為幸，以師老為娛，是執兵者常少，糜食者常多，築壘未乾，公囊已虛。此不責實科食之過，其敗二也。夫戰輒小勝，則張皇其功，奔走獻狀，以邀上賞，或一日再賜，一月累封，凱還未歌，書品已崇。爵命極矣，田宮廣矣，金繒溢矣，子孫官矣，焉肯搜奇外死，勤於戎矣。此賞厚之過，其敗三也。夫多喪兵士，顛翻大都，則跳身而來，刺邦而去，迴視刀鋸，菜色甚安，一歲未更，旋已立於壇墀之上矣。此輕罰之過，其敗四也。夫大將將兵，柄不得專，恩臣詰責，第來揮之，至如堂然將陣，殷然將鼓，一則曰必為偃月，一則曰必為魚麗，三軍萬夫，環旋翔佯，愰駭之間，虜騎乘之，遂取吾之鼓旗。此不專任責成之過，其敗五也。
元和時，天子急太平，嚴約以律下，常團兵數十萬以誅蔡，天下乾耗，四歲然後能取，此蓋五敗不去也。長慶初，盜據子孫，悉來走命，是內地無事，天子寬禁厚恩，與人休息。未幾而燕、趙甚亂，引師起將，五敗益甚，登壇注意之臣，死竄且不暇，復焉能加威於反虜哉。今者誠欲調持干戈，酒掃垢汗，以為萬世安，而乃踵前非，踵前非是不可為也。
古之政有不善，士傳言，庶人謗。發是論者，亦且將書于謗木，傳于士大夫，非偶言而已。
往年兩河盜起，屠囚大臣，劫戮二千石，國家不議誅洗，束兵自守，反條大曆、貞元故事，而行姑息之政，是使逆輩益橫，去聲。終倡患禍，故作《守論》焉。
厥今天下何如哉？干戈朽，鈇鉞鈍，含引混貸，煦育逆孽，而殆為故常。而執事大人，曾不歷算周思，以為宿謀，方且嵬岸抑揚，自以為廣大繁昌莫己若也。嗚呼！其不知乎？其俟蹇頓顛傾而後為之支計乎？且天下幾里，列郡幾所，而自河已北，蟠城數百，金堅蔓織，角奔為寇，伺吾人之憔悴，天時之不利，則將與其朋伍，羅絡郡國，將駭亂吾民於掌股之上耳。今者及吾之壯，不圖擒取，而乃偷處恬逸，第第相付，以為後世子孫背脅疽根，此復何也？
今之議者咸曰：「夫倔強之徒，吾以良將勁兵以為銜策，高位美爵充飽其腸，安而不撓，外而不拘，亦猶豢擾虎狼而不拂其心，則忿氣不萌。此大曆、貞元所以守邦也，亦何必疾戰焚煎吾民，然後以為快也。」愚曰：大曆、貞元之間，適以此為禍也。當是之時，有城數十，千百卒夫，則朝廷待之，貸以法故，於是乎闊視大言，自樹一家，破制削法，角為尊奢。天子養威而不問，有司守恬而不呵。王侯通爵，越錄受之；覲聘不來，几杖扶之。逆息虜胤，皇子嬪之；裝緣采飾，無不備之。是以地益廣，兵益強，僭擬益甚，侈心益昌。於是土田名器，分劃殆盡，而賊夫貪心，未及畔岸。遂有淫名越號，或帝或王，盟詛自立，恬淡不畏，走兵四略，以飽其志者也。是以趙、魏、燕、齊，卓起大倡，梁、蔡、吳、蜀，躡而和之。其餘混澒軒囂，欲相效者，往往而是。運遭孝武，宵旰不忘，前英後傑，夕思朝議，故能大者誅鋤，小者惠來，不然，周秦之郊，幾為犯獵哉。
大抵生人油然多欲，欲而不得則怒，怒則爭亂隨之。是以教笞於家，刑罰於國，征伐於天下，此所以裁其欲而塞其爭也。大曆、貞元之間，盡反此道，提區區之有而塞無涯之爭，是以首尾指支，幾不能相運掉也。今者不知非此，而反用以為經，愚見為盜者非止於河北而已。
呂公善相人，言女呂後當大貴，宜以配季。季後為天子，呂后復稱制天下，王呂氏子弟，悉以大國。隋文帝相工來和輩數人，亦言當為帝者，後篡竊果得之。誠相法之不謬矣。呂氏自稱制通為后凡二十餘年間，隋文自篡至滅凡三十六年間，男女族屬，殺滅殆盡。當秦末，呂氏大族也，周末，楊氏為八柱國，公侯相襲久矣，一旦以一女子一男子偷竊位號，不三二十年間，壯老嬰兒，皆不得其死。不知一女子為呂氏之福邪，為禍邪？一男子為楊氏之禍邪，為福邪？得一時之貴，滅百世之族，彼知相法者，當曰此必為呂氏、楊氏之禍，乃可為善相人矣。今斷一指得四海，凡人不欲為，況以一女子一男子易一族哉。余讀荀卿《非相》，因感呂氏、楊氏，知卿為大儒矣。
井廢輒不塞，於古無所據。今之州府廳事有井，廢不塞；居第在堂上有井，廢亦不塞，或匣而護之，或橫木以土覆之，至有歲久木朽，陷人以至於死，世俗終不塞之，不知出何典故而井不可塞？井雖列在五祀，在都邑中物之小者也。若盤庚五遷其都，社稷宗廟，尚毀其舊，而獨井豈不塞邪！古者井田，九頃八家，環而居之，一夫食一頃，中一頃樹蔬鑿井，而八家共汲之，所以籍齊民而重泄地氣。以小喻大，人身有瘡，不醫即死，木有瘡，久不封即亦死。地有千萬瘡，於地何如哉？古者八家共一井，今家有一井，或至大家至于四五井，十倍多於古。地氣漏泄，則所產脆薄，人生於地內，今之人不若古之人渾剛堅一，寧不由地氣洩漏哉？《易》曰「改邑不改井」，此取象言安也，非井不可塞也。天下每州，春、秋二時，天子許抽常所上賦錫宴，其刺史及州吏必廓其地為大宇，以張其事。黃州當是地，有古井不塞，故為文投而實以土。
孟子言人性善，荀子言人性惡，楊子言人性善惡混。曰喜、曰哀、曰懼、曰惡、曰欲、曰愛、曰怒，夫七者情也，情出於性也。夫七情中，愛、怒二者，生而能自。是二者性之根，惡之端也。乳兒見乳，必拏求，不得即啼，是愛與怒與兒俱生也，夫豈知其五者焉。既壯，而五者隨而生焉。或有或亡，或厚或薄，至於愛、怒，曾不須臾與乳兒相離，而至於壯也。君子之性，愛怒淡然，不出於道。中人可以上下者，有愛拘於禮，有怒懼於法也。世有禮法，其有踰者，不敢恣其情；世無禮法，亦隨而熾焉。至於小人，雖有禮法，而不能制，愛則求之，求之不得即怒，怒則亂。故曰愛、怒者，性之本，惡之端，與乳兒俱生，相隨而至於壯也。凡言性情之善者，多引舜、禹，言不善者，多引丹朱、商均。夫舜、禹二君子，生人已來，如二君子者凡有幾人？不可引以為喻。丹朱、商均為堯、舜子，夫生於堯、舜之世，被其化，皆為善人，況生於其室，親為父子，蒸不能潤，灼不能熱，是其惡與堯、舜之善等耳。天止一日月耳，言光明者，豈可引以為喻。人之品類，可與上下者眾，可與上下之性，愛怒居多。愛、怒者，惡之端也。荀言人之性惡，比於二子，荀得多矣。
荀文若為操畫策取兗州，比之高、光不棄關中、河內；官渡不令還許，比楚、漢成臯。凡為籌計比擬，無不以帝王許之，海內付之。事就功畢，欲邀名於漢代，委身之道，可以為忠乎？世皆曰曹、馬。且東漢崩裂紛披，都遷主播，天下大亂，操起兵東都，提獻帝於徒步困餓之中，南征北伐，僅三十年，始定三分之業。司馬懿安完之代，竊發肘下，奪偷權柄，殘虐狡譎，豈可與操比哉。若使操不殺伏后，不誅孔融，不囚楊彪，從容於揖讓之間，雖慙於三代，天下非操而誰可以得之者？紂殺一比干，武王斷首燒屍，而滅其國。桓、靈四十年間，殺千百比干，毒流其社稷，可以血食乎？可以壇墠父天拜郊乎？假使當時無操，獻帝復能正其國乎？假使操不挾獻帝以令天下，英雄能與操爭乎？若使無操，復何人為蒼生請命乎？教盜穴牆發櫃，多得金玉，已復不與同挈，得不為盜乎？何況非盜也。文若之死，宜然耶。
國家大事，牧不當言，言之實有罪，故作《罪言》。
生人常病兵，兵祖於山東，胤於天下，不得山東，兵不可死。山東之地，禹畫九土，曰冀州。舜以其分太大，離為幽州，為并州，程其水土，與河南等，常重十一二。故其人沉鷙多材力，重許可，能辛苦。自魏、晉已下，胤浮羨淫，工機纖雜，意態百出，俗益蕩蔽，人益脆弱。唯山東敦五種，本兵矢，他不能蕩而自若也。復產健馬，下者日馳二百里，所以兵常當天下。冀州，以其恃強不循理，冀其必破弱，雖已破弱，冀其復強大也。并州，力足以并吞也。幽州，幽陰慘殺也。故聖人因其風俗，以為之名。
黃帝時，蚩尤為兵階，阪泉在今嬀川縣。自後帝王，多居其地，豈尚其俗都之邪？自周劣齊霸，不一世，晉大，常傭役諸侯。至秦萃銳三晉，經六世乃能得韓，遂折天下脊，復得趙，因拾取諸國。秦末韓信聯齊有之，故蒯通知漢、楚輕重在信。光武始於上谷，成於鄗。魏武舉官渡，三分天下有其二。晉亂胡作，至宋武號為英雄，得蜀得關中，盡得河南地，十分天下有其八，然不能使一人渡河以窺胡。至于高齊荒蕩，宇文取得，隋文因以滅陳，五百年間，天下乃一家。隋文非宋武敵也，是宋不得山東，隋得山東，故隋為王，宋為霸。由此言之，山東，王者不得，不可為王；霸者不得，不可為霸；猾賊得之，是以致天下不安。
國家天寶末，燕盜徐起，出入成臯、函、潼間，若涉無人地，郭、李輩常以兵五十萬，不能過鄴。自爾一百餘城，天下力盡，不得尺寸，人望之若迴鶻、吐蕃，義無有敢窺者。國家因之畦河脩障戍，塞其街蹊，齊、魯、梁、蔡，被其風流，因亦為寇。以裏拓表，以表撑裏，混澒迴轉，顛倒橫斜，未嘗五年間不戰，生人日頓委，四夷日猖熾，天子因之幸陝、幸漢中，焦焦然七十餘年矣，嗚呼！運遭孝武，澣衣一肉，不畋不樂，自卑冗中拔取將相，凡十三年，乃能盡得河南、山西地，洗削更革，罔不順適，唯山東不服，亦再攻之，皆不利以返。豈天使生人未至於帖泰耶？豈其人謀未至耶？何其艱哉，何其艱哉！
今日天子聖明，超出古昔，志於理平。若欲悉使生人無事，其要在於去兵，不得山東，兵不可去，是兵殺人無有已也。今者上策莫如自治。何者？當貞元時，山東有燕、趙、魏叛，河南有齊、蔡叛，梁、徐、陳、汝、白馬津、盟津、襄、鄧、安、黃、壽春皆戍厚兵，凡此十餘所，纔足自護治所，實不輟一人以他使，遂使我力解勢弛，熟視不軌者，無可奈何。階此蜀亦叛，吳亦叛，其他未叛者，皆迎時上下，不可保信。自元和初至今二十九年間，得蜀得吳，得蔡得齊，凡收郡縣二百餘城，所未能得，唯山東百城耳。土地人戶，財物甲兵，校之往年，豈不綽綽乎？亦足自以為治也。法令制度，品式條章，果自治乎？賢才奸惡，搜選置捨，果自治乎？障戍鎮守，干戈車馬，果自治乎？井閭阡陌，倉廩財賦，果自治乎？如不果自治，是助虜為虐，環土三千里，植根七十年，復有天下陰為之助，則安可以取。故曰，上策莫如自治。
中策莫如取魏。魏於山東最重，於河南亦最重。何者？魏在山東，以其能遮趙也，既不可越魏以取趙，固不可越趙以取燕，是燕、趙常取重於魏，魏常操燕、趙之性命也。故魏在山東最重。黎陽距白馬津三十里，新鄉距盟津一百五十里，黎陽、新卿並屬衛州。陴壘相望，朝駕暮戰，是二津虜能潰一，則馳入成臯不數日間，故魏於河南間亦最重。今者願以近事明之。元和中，纂天下兵，誅蔡誅齊，頓之五年，無山東憂者，以能得魏也。田弘正來降。昨日誅滄，頓之三年，無山東憂者，亦以能得魏也。史憲誠來降。長慶初誅趙，一日五諸侯兵四出潰解，以失魏也。田布死。昨日誅趙，罷如長慶時，亦以失魏也。李聽敗。故河南、山東之輕重，常懸在魏，明白可知也。非魏強大能致如此，地形使然也。故曰，取魏為中策。
最下策為浪戰，不計地勢，不審攻守是也。兵多粟多，敺人使戰者，便於守；兵少粟少，人不敺自戰者，便於戰。故我常失於戰，虜常困於守。山東之人，叛且三五世矣，今之後生所見，言語舉止，無非叛也，以為事理正當如此，沉酣入骨髓，無以為非者。指示順向，詆侵族臠，語曰叛去，酋酋起矣。至於有圍急食盡，餤屍以戰，以此為俗，豈可與決一勝一負哉。自十餘年來，凡三收趙，食盡且下。堯山敗，郗尚書。趙復振；下博敗，杜叔良。趙復振；舘陶敗，李聽。趙復振。故曰，不計地勢，不審攻守，為浪戰，最下策也。
國家始踵隋制，開十六衛，將軍總三十員，屬官總一百二十八員，署宇分部，夾峙禁省，厥初歷今，未始替削。然自今觀之，設官言無謂者，其十六衛乎。本原事跡，其實天下之大命也。始自貞觀中，既武遂文，內以十六衛畜養戎臣，褒公、鄂公之徒，並為諸衛將軍。外開折衝果毅府五百七十四以儲兵伍。或有不幸，方二三千里為寇土，數十百萬人為寇兵，蠻夷戎狄，踐踏四作，此時戎臣當提兵居外。至如天下平一，暴勃消削，單車一符，將命四走，莫不信順，此時戎臣當提兵居內。當其居內也，官為將軍，綬有朱紫，章有金銀，千百騎趨奉朝廟，第觀車馬，歌兒舞女，念功賞勞，出於曲賜。所部之兵，散舍諸府，上府不越一千二百人，五百七十四府凡有四十萬人。三時耕稼，襏芳味切。襫音釋。耞音加。耒，一時治武，騎劍兵矢。裨衛以課，父兄相言，不得業他。籍藏將府，伍散田畝，力解勢破，人人自愛，雖有蚩尤為師，雅亦不可使為亂耳。及其當居外也，緣部之兵，被檄乃來，受命於朝，不見妻子，斧鉞在前，爵賞在後，以首爭首，以力搏力，飄暴交捽，豈暇異略？雖有蚩尤為師，雅亦無能為叛也。自貞觀至于開元末百三十年間，戎臣兵伍未始逆篡，此聖人所能柄統輕重，制障表裏，聖算神術也。
至於開元末，愚儒奏章曰：「天下文勝矣，請罷府兵。」詔曰：「可。」武夫奏章曰：「天下力強矣，請搏四夷。」詔曰：「可。」於是府兵內鏟，邊兵外作，戎臣兵伍，湍奔矢往，內無一人矣。起遼走蜀，繚絡萬里，事五強寇，奚、契丹、吐蕃、雲南、大石國。十餘年中，亡百萬人，尾大中乾，成燕偏重。去聲。而天下掀然，根萌燼燃，七聖旰食，求欲除之且不能也。由此觀之，戎臣兵伍豈可一日使出落鈐鍵哉！然為國者不能無也。居外則叛，韓、黥、七國，近者祿山、僕固是也。居內則篡，卓、葬、曹、馬已下是也。使外不叛，內不篡，兵不離伍，無自焚之患，將保頸領，無烹狗之諭，古今已還，法術最長，其置府立衛乎！
近代已來，於其將也，弊復為甚。人囂曰廷詔命將矣，名出，視之率市兒輩，蓋多賂金玉，負倚幽陰，折券交貲所能也，絕不識父兄禮義之教，復無慷慨感概之氣。百城千里，一朝得之，其強傑愎勃者，則撓削法制，不使縛己，斬族忠良，不使違己，力壹勢便，罔不為寇。其陰泥去聲。巧狡者，亦能家算口斂，委於邪幸，由卿市公，去郡得都，四履所治，指為別舘。或一夫不幸而壽，則戛割生人，略匝天下。是以天下每每兵亂湧溢，齊人乾耗，鄉黨風俗，淫窳衰薄，教化恩澤，壅抑不下，召來災沴，被及牛馬。嗟乎！自愚而知之，人其盡知之乎？
且武者任誅，如天時有秋；文者任治，如天時有春。是天不能倒春秋，是豪傑不能總文武。是此輩受鉞誅暴乎？曰於是乎在。某人行教乎？曰於是乎在。欲禍蠹不作者，未之有也。伏惟文皇帝十六衛之旨，誰復而原，其實天下之大命也，故作《原十六衛》。
天不生夫子於中國，中國當何如？曰不夷狄如也。荀卿祖夫子，李斯師荀卿，一日宰天下，盡誘夫子之徒與書坑而焚之，曰：「徒能亂人，不若刑名獄吏治世之賢也。」彼商鞅者，能耕能戰，能行其法，基秦為強，曰：「彼仁義虱官也，可以置之。」置之，言不用也。自董仲舒、劉向，皆言司馬遷良史也，而遷以儒分之為九，曰：「博而寡要，勞而無功，不如道家者流也。」自有天地已來，人無有不死者，海上迂怪之士持出言曰：「黃帝鍊丹砂，為黃金以餌之，晝日乘龍上天，誠得其藥，可如黃帝。」以燕昭王之賢，破強齊，幾於霸；秦始皇、漢武帝之雄材，滅六強，擗四夷，盡非凡主也。皆甘其說，耗天下、捐骨肉而不辭，至死而不悟。莫尊於天地，莫嚴於宗廟社稷。梁武帝起為梁國者，以筍脯麫牲為薦祀之禮，曰：「佛之教，牲不可殺。」以天子尊，捨身為其奴，散髮布地，親命其徒踐之。
有天地日月為之主，陰陽鬼神為之佐，夫子巍然統而辯之，復引堯、舜、禹、湯、文、武、周公為之助，則其徒不為劣，其治不為僻。彼四君二臣，不為無知，一旦不信，背而之他，仍族滅之。儻不生夫子，紛紜冥昧，百家鬬起，是己所是，非己所非，天下隨其時而宗之，誰敢非之。縱有非之者，欲何所依據而為其辭。是楊、墨、駢、慎已降，百家之徒，廟貌而血食，十年一變法，百年一改教，橫斜高下，不知止泊。彼夷狄者，為夷狄之俗，一定而不易，若不生夫子，是知其必不夷狄如也。
韓吏部《夫子廟碑》曰：天下通祀，惟社稷與夫子。社稷壇而不屋，取異代為配，未若夫子巍然當座，用王者禮，以門人為配，自天子至於庶人，親北面而師之。夫子以德，社稷以功，固有次第。因引孟子曰：「生人已來，未有如夫子者也。」自古稱夫子者多矣，稱夫子之德，莫如孟子，稱夫子之尊，莫如韓吏部，故書其碑陰云。
皇帝召丞相延英便殿講議政事，及於循吏，且稱元和中興之盛，言理人者誰居第一？丞相墀言：「臣嘗守土江西，目睹觀察使韋丹有大功德被于八州，歿四十年，稚老歌思，如丹尚存。」丞相敏中、丞相植皆曰：「臣知丹之為理，所至人思，江西之政，熟於聽聞。」乃命首臣紇干眾上丹之功狀，聯大中三年正月二十日詔書，授史臣尚書司勳員外郎杜牧，曰：「汝為丹序而銘之，以美大其事。」
臣某伏念天寶、建中艱難之餘，根於河北，枝蔓於齊、魯、梁、蔡。闢為章句書生以蜀叛，錡為宗室老以吳叛。其他高下其目，跂而欲飛者，往往皆是。憲宗皇帝高聽古議，廣諫益聖，任賢使能，考校法度，號令未出，威先雷霆。十有四年，擒殛兇狠，方行四海，罔不率伏。當是時，凡五徵兵，解而復合，僅八周歲，天下晏然，不告勞苦，實以守土多循良吏，而丹居第一。周召伯治人於陝西，召穆公有武功於宣王時，仲尼採《甘棠》、《江漢》之詩，絃而歌之，列于《風》、《雅》。班固敍漢宣帝中興名臣，言治人者亦首述黃霸、龔遂，次將相下。今下明詔刻丹治效，令得與元和功臣，彰中興得人之盛，懸於無窮，用古道也。
謹案韋氏自漢丞相賢已降，代有達官，寬有大功於後周，封鄖國公。鄖公曾孫幼平，為岐州參軍；生抱貞，為梓州刺史；生政，為漢州雒縣丞，贈右諫議大夫；雒縣生武陽公。公字文明，以明《五經》登科，授校書郎、咸陽尉，以監察御史、殿中侍御史佐張獻甫於邠寧府。徵為太子舍人，遷起居郎、檢校吏部員外郎、侍御史、河陽行軍司馬。未行，改駕部員外郎。會新羅國以喪來告，且請立君，拜司封郎中、兼御史中丞，章服金紫，弔册其嗣。新羅再以喪告，不果行，改容州經略使，築州城環十三里。因悉城管內十三州，教種茶麥，多開屯田，黃賊畏服，詔加大中大夫。貞元末，拜河南少尹，連拜檢校秘書監，兼御史中丞、鄭滑行軍司馬，皆未至。拜右諫議大夫。
憲宗即位，劉闢以蜀叛，議者欲行貞元故事，請釋不誅。公再上疏曰：「今不誅闢，則朝廷可以指臂而使者，惟兩京耳，此外而誰不為叛？」因拜劍南東川節度使、兼御史大夫。時劉闢急攻梓州，公至漢中，表言攻急守堅，不可易帥，高崇文客軍遠鬬，無所資，若與梓州，綴其士心，必能有功。遂召拜晉、慈、隰三州觀察使。
不半歲，元和二年二月，拜洪州觀察使。洪據章江，上控百越，為一都會。屋居以茅竹為俗，人火之餘，烈日久風，竹戛自焚，小至百家，大至蕩空。霖必江溢，燥必火作，水火夾攻，人無固志，傾搖懈怠，不為旬月生產計。公始至任，計口取俸，除去冗事，取公私錢，教人陶瓦，伐山取材，堆疊億計。人能為屋，取官材瓦，免其半賦，徐責其直，自載酒食，以勉其勞。初若艱勤，日成月就，不二周歲，凡為瓦屋萬四千間，樓四千二百間，縣市營廐，名為棟宇，無不創為。派湖入江，節以斗門，以走暴漲。闢開廣衢，南北七里，蕩渫汚壅，築堤三尺，長十二里。堤成明年，江與堤平。鑿六百陂塘，灌田一萬頃，益勸桑苧，機織廣狹，俗所未習，教勸成之。凡三周年，成就生遂，手為目覩，無不如志。
公之為政，去害興利，機決勢去，如孫、吳乘敵，不可當向。輔以經術，仁撫智誘，慈母之心，赤子之欲，求必得之，故人自盡力，所指必就。子產治鄭，未及三年，國人尚謗。黃霸治潁川，前後八年，始曰愈治。考二古人行事，與公相次第，不知如何。元和五年薨，年五十八。其銘曰：
章武皇帝，披攘經營。凡十四年，五大徵兵。人不告病，肩於太寧。將相是矣，豈無循良。考第理行，誰高武陽？武陽所至，為人父母。於洪之功，洞無前古。洪始有居，水火是苦。二者夾攻，死無處所。曰天所然，不嗟不訴。武陽始至，材瓦是聚。公錢不足，以俸為助。能為居宇，貰貸付與。日載酒餚，如撫稚乳。不督不程，誘以美語。未二周星，創數萬堵。幾半重樓，如《詩》翬羽。錮以長堤，繚四千步。明年水平，人始歌舞。災久事鉅，一日除去。灌田萬頃，益種桑苧。俗所未有，罔不完具。寂寥千年，誰守滋土？大中聖人，元和是師。圖讚功勞，武陽豈遺。乃命史臣，刻序碑辭。寵假武陽，為人慰思。訓勸守吏，勉於為治。
牧字牧之。曾祖某，河西隴右節度使；祖某，司徒、平章事、岐國公，贈太師；考某，駕部員外，累贈禮部尚書。牧進士及第，制策登科，弘文館校書郎，試左武衛兵曹參軍、江西團練巡官，轉監察御史裏行、御史淮南節度掌書記，拜真監察，分司東都。以弟病去官，授宣州團練判官、殿中侍御史、內供奉，遷左補闕、史館修撰，轉膳部、比部員外郎，皆兼史職。出守黃、池、睦三州，遷司勳員外郎、史館修撰，轉吏部員外。以弟病，乞守湖州，入拜考功郎中、知制誥。周歲，拜中書舍人。
牧平生好讀書，為文亦不由人。曹公曰：「吾讀兵書戰策多矣，孫武深矣。」因注其書十三篇，乃曰：「上窮天時，下極人事，無以加也，後當有知之者。」
去歲七月十日，在吳興，夢人告曰：「爾當作小行郎。」復問其次，曰：「禮部考功，為小行矣。」言其終典耳。今歲九月十九日歸，夜困，亥初就枕寢，得被勢久，酣而不夢，有人朗告曰：「爾改名畢。」十月二日，奴順來言「炊將熟甑裂。」予曰：「皆不祥也。」十一月十日，夢書片紙「皎皎白駒，在彼空谷」，傍有人曰：「空谷，非也，過隙也。」予生於角，星昴畢於角為第八宮，曰病厄宮，亦曰八殺宮，土星在焉，火星繼木。星工楊晞曰：「木在張於角為第十一福德宮，木為福德大君子，救於其旁，無虞也。」予曰：「自湖守不周歲，遷舍人，木還福於角足矣，土火還死於角，宜哉！」復自視其形，視流而疾，鼻折山根，年五十，斯壽矣。某月某日，終于安仁里。
妻河東裴氏，朗州刺史偃之女，先某若干時卒。長男曰曹師，年十六；次曰祝柅，年十二。別生二男，曰蘭、曰興，一女曰真，皆幼。以某月日，葬于少陵司馬村先塋。銘曰：
後魏太尉顒，封平安公，及予九世，皆葬少陵。嗟爾小子，亦克厥終，安于爾宮。
