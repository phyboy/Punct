黯字直卿，大和二年進士。開成初為青州從事，入為監察御史，遷員外郎。會昌中以諫議大夫出為江西觀察使。
江西觀察使崔黯奏。東林寺山秀地靈，實為勝境。而寺中莊田錢物，各自主持，率多欺隱。物力稍充者常無凍餒，資用不足者盡抱饑寒。本立常住，全為眾僧，隻合同奉伽藍，寧容別開戶牖。供膳但資於私家，施利不及於大眾。今與各立條令，刻石題記。伏慮歲月稍深，依前紊亂，山深地僻，人少公心。住持乞降敕處分，奉敕依。
佛之心，以空化執，智化也；以福利化欲，仁化也；以緣業化妄，術化也；以地獄化愚，刦化也。故中下之人，聞其說，利而畏之。所謂救溺以手，救火以水，其於生人，恩亦宏矣。然用其法，不用其心，以至於甚，則失其道，蠹於物。失其道者迷其徒，蠹於物者覆其宗，皆非佛之以手以水之意也。為國者取其有益於人，去其蠹物之病，則通矣。唐有天下，一十四帝，見其非理而汰之。而持事之臣，不以歸元返本，以結人心，其道甚桀，幾為一致。今天子取其益生人，稍複其教，通而流之，以濟中下。於是江州奉例詔。餘時為刺史，前訪茲地。鬆門千樹，嵐光熏天。蜩嘒、湍鳴、鬆籟泠然可別。愛而不剪，利以時往。至是即善而複之，民物之困，不可橫賦。得舊僧正言，問能複東林乎？曰：「能。」即斷其發，佳而勉之。又命言擇其徒，得二十九，以隸其下。皆心生力完，臂股相用。言則隨才賦事，分命告複，所至響應。下虔江之木，鳩食訪工，陶土冶鐵。匠成於心，授規於手。日而不笠，雨而不屐。爨飪煮湯，優犒執藝。若殿若廂，若門之三。若闕之左右為塔，若講若食，若客之館，若庫若樓，若廚激飛泉而注於鬵鉹之間，若梁於武，若亭臨於白蓮，若僧之房，若聖之室，若突據勝，若卻居幽。奇可不尋，雅不出位。則為間三百一十三，為架一千八百七十六。為楹為梁，為棟為桷，為牖為闔，為屋之事數，為級磚，為蓋瓦。凡役工合六十五萬三百二十八。絪縕端明，嚴若有主。
大中六年二月十四日，言命以圖及其備錄，訪餘為刻石之文。且曰：「自遠公至今若干歲，而傳法之地滅矣。賴君複之。君宜主書其事。」餘則曰：「複之者上也。主其事而書之，於言公不辭。」餘嚐觀晉史，見惠遠之事。及得其書，其辨若注，其言若鋒，足以見其當時取今之所謂遠師者也。吾聞嶺南之山，峻而不秀；嶺北之山，秀而不峻。而廬山為山，峻與秀兩有之。五老窺湖，懸泉墜天。秔香藥靈，鳥閑獸善。煙嵐之中，恍有絳節白鶴，使人觀之而不能回眸也。且金陵六代，代促時薄。臣以功危，主以疑慘。潯陽為四方之中，有江山之美，惠遠豈非得計於此而視於時風耶！然鷙者摶膻，襲者拘素，前入不暇，自歎者多。則遠師固為賢矣！是山也，以遠師更清；遠師也，以是日更名。暢佛之法，如以曹溪以天台為號者，不可一二。故寺以山，山以遠，三相挾而為天下具美矣。今言師湣佛之法，推遠之心，修廢之勤，任其事不宰其功。讓功於義明，義明曰：「餘何能，言之績也。」讓功於建省，建省曰：「某何能，言之力也。」讓功於境暘以緡物，元諫以眾材，清特以播植，景仁以化施，皆曰：「某何能，言之方也。」非言不顯義，非義不顯言，推與讓至於是而不宏大敏固始終一致者，未之有也。移之於邦國之理，何故不成哉！銘曰：
萬竅怒號，群波猛起。刑戮不加，仁義莫止。有得佛心，則滅諸熾。慧以性生，性以悟理。山增惠台，鑒辟妄軌。根深則定，葉茂則死。可用理人，不獨養已。峨峨匡峰，矯矯惠子。梁以崇山，津以江水。不騫不竭，吾道曷已。上複其道，吾以塞詔。惟師正言，勤以克肖。四五年來，休功再紹。推能與類，類以言妙。不曰良能，就臻此要。山川不改，舊物複新。誡汝其徒，誕將又淪。
陶字國鈞，成都人。大和中進士。自國子博士出為簡州刺史。
士有倦乎耕耘，求其典墳。每下學以為已，期千祿而事君。雖曆三冬，詞軋軋而未能足用；雖觀百代，意歉歉而常如闕聞。複得散帙如初，攻堅茲始。謂尺璧兮易得，歎分陰之難止。隱居就道，欲名垂於千萬年；嗜學從師，將繼誌於二三子。當其敦詩說禮，存誠自強。恃少壯而能勉勵，懼老大而有悲傷。敬覆簣之遺事，慕絕編以同芳。親賓兮莫往莫來，晝夜兮無怠無荒。始勵已而功（疑）誠為矻矻；乃收心而貴，複學茫茫，豈九流之深，豈六義之秘。抑由懵學者請益而尚少，雖勤而未至。又安得食而求飽，困而欲寐。忘匡氏之心，無蘇君之誌。由是其意彌堅，其業彌專。開卷且爾，服膺拳然。不出戶期知萬里，不下帷寧止三年。欲罷不能，所求廣矣大矣；以思無益，故得藏焉修焉。始也儻易足於謏聞，無求備乎講究。顧群籍而是棄，雖勤師而莫誘。若然者，足見微功並棄於前，洪名疾沒於後。所以大器，不愧晚成。時習以資其學殖，日就而冀其經明。靜而專，敝（疑）而立。既勤勤而曾不息，又孜孜兮如不及。大矣哉學者之心，信地芥而必舍。
良冶之子兮不墜舊規，制珍裘兮巧意無遺。非一狐之成此，直千金而在茲。蓋以表盛，服之麗者，舉高價而美之。倘以負芻，如當市骨之日；如將貰酒，偏宜買笑之時。如（疑）其選擇，亦求粹白。資眾毛，取群腋。極狸制之狀，殊豹飾之跡。俾裼襲之有加，欲曳婁而無斁。紉針既就，振領提裳，。乍掩孔雀，全欺鷫鸘。有斯而死不於市，衣此而坐不垂堂。何必獻武帝之時，人來西域；受平公之處，鳥下東方。宜乎在笥見珍，滿籯非貴。將示美以爰禦，豈救寒而乃衣。時彰節用，乃三十年而尚存；俗竟（疑）奢妍，乃十萬軍之所費。觀其皓練漸潔，輕埃莫沾。巾幣之酬猶少，外飾之態俄添。日影遙臨，豈見犬羊之易；雪花傍射，自宜狐貉之兼。爾乃取其諷，論其眾。亦猶多士補於兗職，群材構於時棟。豈比夫告敝於黑貂，誇煥於青鳳。然則乖惡衣之義，生侈服之心。既傷三德之數，徒稱千鎰之金。所以披鶴{敝毛}於王公，獨標耿潔；焚雉頭於晉帝，用戒奢淫。況乎衣褐可以備卒歲，挾纊足以禦寒夜。何勞寶劍侔貲，豈要驪珠同價。委此蒙茸之資，被乎勤儉之化。使狗盜之人，盡息其偷詐。
侑，陳州人。貞元未五經及第。元和中為桂管觀察使。寶曆時拜義昌軍節度使。徙天平，加右僕射，進刑部尚書。開成中領忠武軍節度。卒年七十二，贈司空。
度支鹽鐵轉運戶部等使下職事及監察場柵官，悉得以公私罪人於州縣獄寄禁，或自致房收係，州縣官吏不得聞知。動經歲時，數盈千百。自今請令州縣糾舉，據所禁人事狀申本道觀察使，具單名及所犯聞奏。
曆代史書，皆記當時善惡，係以褒貶，垂諭勸戒。其司馬遷《史記》，班固、範蔚宗兩《漢書》，旨義詳明，懲惡勸善，亞於六經，堪為代教。伏惟國朝故事，國子學有文史直者，宏文館宏文生並試以《史記》、兩《漢書》、《三國誌》。又有一史科，近日已來，史學都廢。至於有身處班列，朝廷舊章，昧而莫知者。況乎前代之載，焉能知之？伏請量前件吏科，每史問大義一百條、策三道，義通七、策通二以上為及第。能通一史者，白身請同五經一傳例處分。其有出身及前資官應者，請同學究一經別處分。其有出身及前資官，稍優與處分。其三史皆通者，請錄奏聞，特加獎擢。仍請班下兩都國子監，任生徒習。
謹按《春秋》二百四十二年行事，王道之正，人倫之紀備矣。故先師仲尼稱誌在《春秋》，曆代立學，莫不崇尚其教。伏以《左傳》卷軸文字，比《禮記》多較一倍，《公羊》《穀梁》比《尚書》《周易》多較五倍。是以國朝舊制，明經若大經中經能習一傳，即放冬集。然明經為學者，猶十不二。今明經一例冬集，人之常情，趨少就易，三傳無複學者。伏恐周公之微旨，仲尼之新意，史官之舊章，將墜於地。伏請置三傳科，以勸學者。《左傳》問大義五十條，《公羊》《穀梁》各問大義三十條，策三道。義通七以上、策通二以上與及第。其白身應者，請同五經例處分。其先有出身及前資官應者，請準學究一經例別處分。
官法不及法律，三犯不同，即坐其所重。元武所犯，枉法取受。準律，枉法十五匹以上絞。律疏云：即以贓致罪，頻犯者並累科。據元武所犯，合當入處絞刑。
昔者金人教演西方，化流東土。神功莫測，妙用難窮。日月不能擬其明，聖賢無以究其奧。曆河沙之世界，論億劫之修行。既立三乘，又開不二。執之則纖毫有別，契之則絲發無差。共證菩提，俱登解脫。巍巍蕩蕩，無得而稱。末代宗徒，隨性而入。
大德諱真性，俗姓❥氏，涿郡范陽人也。爰祖及父，晦跡夷名，嘉遁林泉，勤業皋壟。大德逸步孤立，介然而貞。性自天鍾，議非師得。觀色身之假立，潛趣真宗；知至道之可求，精修梵行。既端清而秉誌，乃受具以依年。薰然律風，輝振前古。萬行由茲浸起，六事於是齊修。堅剛迥持，清淨靡雜。狂風雖振，寧搖赤箭之莖；欲浪徒翻，不著青蓮之色。割煩惱之係，利蘊刜鍾；斷貪愛之緣，铓含切玉。而乃聽讀忘倦，慈忍兼習。操持勇猛，佩服精進。非唯二百五十淨戒，洞達元關；抑以八萬四千法門，遊泳真際。則知鴻鵠飛翔，必造雲霄之上；龍象趺躍，寧留沼沚之間，繇是四遠向從，一方瞻敬。高行苦節，時為美談。
頃者合寺耆年，至於初學，同誠壹誌，請❥寺綱，大德固執撝謙，抑而不許。乃曰：「雲山異境，禪律雜居。若非通明，何以悅眾？」大德曰： 「顧無揵連統眾之術，且乏末田乞地之功。凡練紀綱，必資德業。非安於己，不利於人。」寺眾愈堅其辭，誌不可奪，乃唱言曰：「佛刹戒嚴，固難條貫。考詳視履，非上德而誰？師之不從，吾將安附！」三請而後許之。四眾欣然，合寺相賀。大德至性平等，慧用圓明。規繩既陳，高卑自序。奉精勤以敬，策墮慢以嚴。共樂推誠，鹹稱悅服。遂使施財者鬆門繼踵，齎供者溪路相望。佛宇益崇，常住滋贍。是知道行高而歸依雲赴，福德具而感應響從。又以巾錫之餘，床榻之外，曾於本院，別起道場。請高行數人，轉藏經七遍。大德宿植精進，專至饒益。襦寒飯餧，每損節其衣盂；拯溺持顛，寧顧蹈其水火。殊蹤異行，難可思量。寒暑屢移，始終一貫。元和中，廉察使相國彭城劉公慕其高節，亟請臨壇，手字疊飛，使車交織。大德以情田不產，鑒用忘機。久處山林，已遂平生之誌；冉阝能師證，更登名利之場。徒觀馬勝之威儀，誰識羅侯之密行。懇寫牢讓，持堅不回。暨大和有九祀，方伯司徒史公之領戎也，常目重山，聆風仰德。乃曰：「昔三藏傳經於天竺，六祖宏化於曹溪。方知涿鹿名區，時有異人間出。」佛法漸遠，吾宗繼明。益傾南望之誠，兼陳北巷之敬。奇香異藥，上服名衣。使命往來，難可稱計。以其年季秋下旬有三日，示疾歸寂於本寺東院。俗年八十四，法歲六十五。猿鳥悲鳴，鬆筠改色。淒涼士庶，喟悼元戎。於戲！火宅方然，羊車脫輻。師之已矣，人何歸依！
大德學行該通，威德端肅。所依上足，皆是名人。難具升堂，聊書入室。曰仲說、恒智、鑒直、惠真、誌千、文展、寶定等七人焉。惟增也早歲辭鄉，遊京就學。曾於薦福寺講《大花嚴經》，聲振洪都，藝交清級。眾稱開士，時謂入流。細行密用，難具詳紀。直與千業擅小乘，學遊多地。盡得南山之要，皆揚東塔之能。彼四人者，精通秘奧，博遠多聞。虎步蓮宮，鸞翔梵苑。感師之教，報師之恩。焚官於碧岫之陽，起塔於清流之左。雖朝昏展敬，未盡所誠。更議刊乎貞瑉，紀其盛德。良工方購，樸而未形。俄屬先朝大興沙汰，寺皆毀廢，僧遁林岩。洎佛日重明，屢更星歲。七人之內，唯寶定存焉。其誠則❥其力不置。有說公門人前寺主僧宏信，即釋門之孫也。戒律清肅，義心堅勇。悲本師之早歿，宿誌未陳；與定公之相扶，再議崇立。訪餘以至，感而直書。冀巡禮往來，披文知行。銘曰：
圓覺真乘，多不能造。吾師正性，盡入其奧。操持淨行，契葉流教。意馬忘奔，心猿不踔。戒月圓滿，律風清涼。白璧無點，明珠有光。利根精進，密行包藏。披暗燈炬，濟難舟航。宰寺開經，施財供食。但益勤勵，曾無退息。時遵其義，眾悅其德。不可思議，多所饒益。法性無滅，色身有移。悲纏上足，追慕先師。既崇靈塔，又立豐碑。遺風餘烈，千古長垂。
上纘位年，京兆公繇亞荊牧彭，搜鯁治蠹化者，耘而革之，不易節而政成。既而府署亭，台之敝壞者，鹹理新之。明年秋，作望雪樓訖功，俾進士鄧袞銘之。圍蜀之鄙，截如巨砥。厥郡維彭，北西天屏。危碧峭青，戛霄磨冥。鯨跳虯奔，限蠻隔番。上排雪峰，延疊萬里。鶴甃瑤駢，月積綃鮮。振古不泐，四節一色。皎皎披風，寒錮陰膠。光涵二水，冷射千里。往哲所嘉，名之玉台。公來未期，畢完瘵凋。乃於崇墉，作為麗譙。長材羨工，不伐不徭。趾故規新，不僭不驕。經之浹辰，翬飛迢迢。三伏赫曦，九野如燒。斯焉一登，神滌煩銷。他日徵黃，羊碑邵棠。下客貢銘，永播德芳。先是王仆射潛、蕭桂州祐繼守斯郡，二公陶奇撰幽，不乏心匠。於西湖台島，花竹列植。布置罔不宛妙，維雪山彭之殊觀，獨莫經意，豈非天待我公作賞跡乎！昔西漢進儒術，臣多貞方；魏晉扇虛元，吏采風流。孰若公精六籍，練眾務。蘊張、趙之幹敏，兼王、謝之清雅。辨辭盈庭，奮毫電飛。具牒百幅，曆眸冰釋。前可以折穆之之角，近可以挫戴胄之銳。則不止有逸暇覽眺。蓋雄節大旆，師長列侯，方鈞平衡，肅和神人迫期矣。袞不佞，镵公奇績，覬識士和。望雪不取於澄心瑩目，將以思潔白；登樓不取於櫛清冰曠，在據上睨下。察人之利病，亦敷政之嘉術也。大和元年九月記。
贓謂罪人所取之贓，皆平其價直，準犯處當時土絹之價。依令每月旬別立三等估其贓，平所犯旬估定罪，所取犯月旬土絹之價。假有蒲州盜鹽，雋州事發，鹽已費使，依令懸平，即取蒲州中估之鹽，準蒲州土絹之價，於雋州決斷之。縱有賣價貴賤，所估不同，亦依估為定。
居晦，大和中官起居舍人集賢院直學士。擢拾遺，改司勳員外郎。開成中轉司封郎中知制誥，遷中書舍人，拜御史中丞，遷戶部侍郎。卒贈吏部侍郎。
尚書元稹承旨學士廳壁記，舊題在東廡之右。歲月滋久，日爍雨潤，牆屋罅缺，文字昧沒，不稱深嚴之地。院使郭公、王公，皆以茂器精識，參掌院事。顧是言曰：「吾儕厘務，罄盡心力。細大之事，人謂無遺。而茲獨未暇，使眾賢名氏，翳不光耀。失今不治，後誰治之？」遂召工賦程，不日而成。峭麗齊平，粉繪耀目。玉粹雲輕，隨顧而生。貫列豪英，使千萬齡。無缺無傾，工役告休。命予紀完緝之美，舊記所載，今皆不書。開成表號之二年五月十四日記。
處權，文宗朝官戶部員外郎。大中時遷司封郎中，出為河東少尹。
明皇帝懷柔百神，以功濟四瀆。蒲股肱郡實祠宗，繇是劃舊圖新廟貌甚設。國有祀典，蒲侯職之。然天下郡縣瀕於我者，多曲架榱桷，廟神乞靈。滑臨洪波，神有寧宇，且曰瀆古侯也，故神以侯稱。六年夏不雨，尚書博陵崔公懼茲農事，凡明神靈跡有可以膏稼穡者，必命犧牲簫鼓以動之，卒無應。一旦，監軍使閻公曰：「郡瀕何侯廟具存，姑用申禱，宜斡流以蘇大田。」五月庚午，公會閻公幄河壖，列旌旆，率府從事，合牙門諸將郡縣吏，羅為侯拜。聲以具樂，釃以清觴，腥爛燔炙，芬交錯，版書精意，以聳侯聽。六月辛未雨，乙亥始霽。自乙亥至秋七月壬子，以烈日下燭，南畝複燥。公曰：「時雨難再，將柰秋成何？」閻公曰：「何侯利吾州，前應如答。吾且祈且報，庶終侯功。」癸丑，公複會閻公，儀若庚午。丙辰雨，己未乃霽。噫！公禱之虔，神應之速。禱不虔無以徼侯貺，應不速無以協農時。既貺既應，多稼織野。寒耕熱耘之子，其有京坻之望乎！昔王尊舍熊軾臥金堤，卻驚波也；公仗戎鉞禱於河濱，勤甘雨也。驚波縮，所以完居邑也；甘雨零，所以遂嘉穀也。則知前賢後賢之推誠濟物，吻若符契。矧乎食民天也，宜拜侯賜。閻公揖曰：「齊誠以動神者，尚書公之德也。」公揖曰：「始謀而獲應者，將軍氏之力也。」於是相與拜宇下。或曰，昔河流濫泛，將魚滑人，滑人祝侯，駭浪帖息。今日拜侯賜，未若記侯之感通。公乃召從事河東裴處權文其功，客有博陵崔應書於石。會昌六年九月一日記。
扶字相之，大和四年進士。宣宗朝官司封員外郎考功郎中，累遷御史中丞兵部侍郎同中書門下平章事。
下州應管當司諸色錢物斛鬥等。前件錢物斛鬥，散在天下州府。緣當司無巡院覺察，多被官吏專擅破除。歲久之後，即推在所腹內。徒煩勘詰，終無可徵。今後諸州府錢物斛鬥文案，委司錄事參軍專判，仍與長史通判。每至交替，各具申奏，並無懸欠，至考滿日，遞相交割。請準常平義倉斛鬥例與減選，仍每月量支紙筆錢。若盜使官錢，及將借貸與人，並請準❥元敕以贓論。如徵收欠折，及達限省條，並請量加懲殿。如缺司錄，即請令選諸強幹官員專知，不得令假攝官權判。
人生百年，飲食過而生疾；帝台三襲，趨拜乖而則刑。故良醫之門，固多病者；而望苑之地，胡可窺焉。甲則業謝醫工，景乃行同惡少。雖有求於毒藥，失此庀瘍；乃無狀而登高，俯其宮闕。彼非上藥，疾者無瘳。此昧古人，行不由徑。況驗蛇杯之影，輒欲蠲痾；而識龍樓之尊，方能起敬。醫未三代，得無恥之；登而四臨，過亦甚矣。微周禮而已失，宜其息言；按呂刑而故違，合從減坐。則使有疕之者，不俗（疑）而自除；無賴之徒，伏軾而知禮。
漢武帝諸宮，此夫人兮，恩意難同。悲豔質以長逝，恨深情之莫通。夢想徒勞，寧及九泉之下；神仙有術，能生一夕之中。帝乃暫釋幽懷，將觀異變。儼宸儀於玉座，張翠幄於蘭殿。清風拂戶，疑仿佛以徐來；皎月臨軒，尚朦朧而未見。且其駐視潛聽，虔思效靈。燎金爐之馥馥，燦銀燭以熒熒。寂寞而求，瞥爾而風生綺席；從容以俟，俄然而影在花屏。於時漸出形儀，暗聞珠翠。初半麵以呈姿，忽全身而表異。盈盈不笑，如羞久別之容；眷眷無言，莫問平生之事。是則嬋娟可玩，隱映難親。不有如有，非真似真。既揚翹而掩袂，亦流盼以疑神。悲翠簾前，悵望三千之女；芙蓉帳裏，分明二八之人。況乎麗服逾春，美顏多暇。揚襜如之羅綺，飄藹若之蘭麝。非因不死之藥，豈便長生；何用返魂之香，自從神化。及夫弄花態以遺妍，望君王兮不前。複認吹蕭之侶，終疑獻果之仙。目眄眄以徒極，心搖搖而詎傳。迷甚化宮，周穆之遊固爾；地非巫峽，楚襄之夢應然。已而頓解前思，詳窺舊質。爰將托方士，展神術。謂傾城之且驗，豈同輦之無日。殊不知事本憑虛，功難責實。夜如何其夜已蘭，悵飄然而複失。
相彼烏矣，超然莫同。不振羽於域上，自呈形於日中。儀鳳肯慚，信五色而都混；高天已及，豈三年之始衝。懿此生成，貫乎今昔。東西必隨於運動，升降寧離於赫奕。俯黃人而更助金光，映王字而偏疑鳥跡。既乃騰陵霄漢，披拂雲霓。那楚幕而堪處，匪霜台之足棲。分明而不似籠中，固非仙鶴；仿佛而還如鏡裏，豈是山雞。曷九雛之莫對，乃三足而長在。黑羽雖同於不黔，白頭詎得而終待。始來何地，誰見入於重輪；爰止何年，孰可問於真宰。徒訝其煒煒煌煌，形標翼張。縱橫弄色，宛轉和光。風起而遙疑飛動，煙含而杳若潛藏。足令人子閑窺，因寄情於反哺；日官頻測，空懷望於殊祥。嘉其靄爾無匹，裒然斯出。鳴琴安得寫其啼，流火焉能變其質。複不知見也何期，隱也奚歸。有鹹池兮飲不飲，有蟠桃兮依不依。誰使梯航景象，沐浴光輝。炫晃乎清晝，優遊乎翠微。靡願稻糧，誌士留之而莫得；無猜彈射，誇父驚之而不飛。客有指寥廓之儀形，訪前時之歌詠。且彼素姿神異，赤羽輝映。下為陰騭之符，蓋本陽精之命。今仁風已扇，孝理方盛。烏之靈兮，得不降休而瑞聖。
洞賊雖深居山穀，當其劫掠，多在平地。防禦之道，切在馬軍。請賜草馬二百匹，置監牧以為備。
夫人爰自閨幃，素聞令淑。以秦晉之疋，葉琴瑟之和。聘於環公，二八載矣。公門館洞開，賓寮日至。長林之下，蕭灑清風；曲岸之傍，豐茸細草。或臨流而笑語，或對酒以笙歌。飲膳足供，壘樽不燥。茲乃夫人有中饋之德，副君子好士之心。上客翕然，眾口談一。不亦美矣，不亦罕歟！豈圖積善無徵，忽遘斯疾。狂飆震激，綠樹摧芳。於戲！四鄰傷慟哭之聲，丹慘高懸之色。吊賓盈路，孰不歎嗟。實乃夫人之節行也。夫人則大和八年五月廿八日，終於鄜州洛交私第，享年卌有二。女子廿四娘，號泣無時，悲哀詎止。則以其年六月廿四日，權厝於鄜州洛交縣西北八裏廟原穀之❥禮也。於戲！貞石永存，厥銘不朽。代述其事，慘然筆端。其銘曰：
所期偕老，何乃忽分。哀哀慟哭，逝者寧聞。忠心是思，無休歇時。人來蹔解，客去還悲。生前所執，於此威儀。夜台長閉，冥路何之。
音容永謝，覯覿無因。鏡匣妝奩，但委埃塵。拱樹森森，旌竿孑孑。淚滴草頭，露珠和血。
臣伏見近歲已來，災害不作，兵革休息，百穀豐稔，四方寧泰者，非他，是陛下事異於前時。中外之心，有所驚惜。比者雖有教坊音樂，陛下未嚐賞悅，因有賜宴，與人共之。如此，則雖有伶人，不害於事。陛下即位之始，宣徽教坊，悉令停減人數。或聞近來，稍不如此。樂工弟子，賜與至廣。每有此事，向外流傳，傷陛下聖德，豈容易也。臣以為鄭聲娛人，新音動聽，能使人情迷亂，舍棄萬事，而為樂不足也。臣伏以聖體未安，加以聲色之玩，侵蠹聖祚，得不憂乎！
瑤，清河武城人。太和三年進士。累仕至中書舍人。大和時拜禮部侍郎，出為浙西觀察使，終鄂嶽觀察使。
敕。揮翰金門，諒屬詞華之妙；論思玉署，尤資周慎之才。選署推精，搴授斯重。朝議郎行尚書兵部員外郎蕭寘，內蘊沉識，外揚清和。群居不流，雅尚歸厚，文摛錦繡，學富縑緗。早命中於射宮，遂從知於壺奧。靜無違心，動有餘裕。用雖係於通塞，道自保於歲寒。藹然休聲，布在公議。是宜擢居密地，掌我命書。勵夙夜之講求，備朝夕之視聽。副茲寵榮，佇有宏益。可守本官充翰林學士。
顗字勝之，牧之弟。舉進士，授秘書省正字。李德裕奏為浙西府賓佐。太和末為咸陽尉直史館。以喪明卒。
鬱乎群賢之林，有山其秀，有池而深。幽流澹濘，蒼翠嶔。千門下隔，三殿旁臨。引彤庭之佳氣，涵碧樹之清陰。連綿芳草，遊泳仙禽。對石渠之鉛粉，會金馬之衣簪。宛雲霞而在目，眇江海而為心。何扁舟之獨往，何倒影之遠尋。懷我魏闕，浩爾長吟。山池之陰，可以清吾襟；山地之所，可以狎吾侶。涼風忽起，白雲時舉。步苔岸之周流，藉鬆溪之積阻。邈矣幽興，瘋然清暑。乃登玉巒，撫金渚。圖書載暇，纓弁以序。此焉遊處，於茲宴語。發菱花而不能歸，攀桂枝而久延佇。日落池上，雲無處所。爾其秋風既起，秋興爰至。見藤篠之幽娟，弄石泉之明媚。禁林餘雨，增曲霤之華清；禦苑晴煙，借遙岩之積翠。是以洗雪煩想，優遊雅思。嗟乎！山中人兮猶未識，池上蛟兮焉可得。顧蘭芳與菊滋，從此賞兮無極。
有司議戶口減耗，請省州縣。百姓訴云：「州縣廢則所隸闊遠，罷人益困。請省官員。」
禹別九州，秦稱百郡，非無沿革，屢有廢興。苟損益之或差，亦因循而是務。頃者暫遇奸宄，人或流亡，軍旅是加，荒饉仍及。遂使黔黎失業，喬木罕見於人煙；井邑為墟，壞垣寧聞於畎畝。洎乎皇威遠被，寰宇肅清，頻沾利澤之私，遂亡幹戈之患。省司以罷人是恤，議廢置於州縣；百姓以遐路告勞，難駿奔於隸屬。眾以減員是請，或願取新；官以省邑為謀，盍宜仍舊。從人欲也，無或違之。
天竺人師，億劫行化，眾生得悟，永離苦海者哉！則有我此邑耆宿長幼士女等，知身覺悟，共發齊心。且好人惡煞，蠲弊崇善，所以賢達君子，多愛法焉！於是矻矻勤心，孜孜不怠，從元和初，遞相謂曰：「各減毫分施舍，共修功德，預造橋梁者矣。」日來月往，世事如流。俄爾之間，二十餘年。凡修功德七八餘件。從元和六載辛卯歲，崇立石燈台一所；又十年乙未歲，創造講堂一所；又十一年景申歲，翻瓦佛殿，安鵄尾螭頭，修換覆階；又十三年戊戌歲，後輩小邑社十四五人，崇立尊勝陁羅尼石幢一所；又十四年己亥歲，造泗州石和尚一鋪；又寶曆元年乙巳歲，造西廊全五間。今又發心起修鍾樓，舍施青鳧。上至十年、五千，下至百十、五十，或則社例均率造諸功德亦如之。有諸圖畫幡額，不能備書。我徒一輩，能種善因。梵宇修飾，與日月而爭輝；丈六金身，坐多寶塔而自見。金燈焰焰，照於十方；寶幢巍巍，侵於月殿。像坐蓮花，經鐫貝葉。微塵一聚而福生，❥風散拂而罪滅。聖僧瞻禮，利益眾生，所求獲福。更能招僧設講，讖念歸依，念彼大乘，冀有利於生死。遂記其善，揚其名。召匠琢石，故立碑矣。神龜負背，蚪龍憿身。琢成野草之花，鏤出雲霞之色。立斯之地也，東望仲子之峰，侵侵淩於青漢，雲飛半嶺，霧戴厜<廠義>；西瞻豆盧之神山，依依接於溫嶺，多饒祈禱，霧則應時。南有碧嶂橫遮，遙望峨峨聖闕；北有涇水長川，出自朝那，殊流滄海。如黃河之崛曲，似巨海之洪波，其名水也。或眺走馬之山，遙依天際，白雲覆嶺，碧霧攢峰。此地多饒溪澗，秀氣氤氳，長岡連連，接於石水。長幼同福，遇此勝因。伏願上資人主帝王百寮文武，及代代先亡；下沾黎庶蠢動含靈，及子子孫孫，同沾此福。文素不才，社邑相推。聊筆略述，直書其事。故立碑銘，以貽後世。其辭曰：修善兮消殃，崇福兮降祥。光明兮東照，歸依兮西方。照耀兮金燈，清淨兮華堂。讖念兮鍾磬，行道兮行廊。生我兮地久，育我兮天長。松柏兮青青，刻石兮永貞。尊勝經兮救護，泗州僧兮聖形。神龜兮兀然，蛇龍憿兮衝天。日月照兮永古，風雨摧兮何年。


