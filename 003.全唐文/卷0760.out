京初為僧。令狐楚鎮滑台，勸之學，登進士第。官御史，歷灃、撫、饒三州刺史。咸通中拜嶺南西道節度使。以貪婪為下所逐，貶死崖州。
元和初，武陽公廉刺江西，和惠多暇。歎二林精舍之最，佛書闕如，以月俸家財，經始大藏。廬嶽師資，坐閱貝教，皆懷德於公也。昭肅皇帝患僧繁濫，詔省其居，以嚴其人。因是林藏毀經逸，先帝即位，許勝地複寺，東林振焉。僧行言立心至勤，完集經教，走丐曆歲，克就無期。大中十二年，洪、廣、潭、宣四鎮兵擾，先帝以中丞韋公英果多知，詔馳鎮舊地。先德在人，詠歌不忘，江湖老叟，有懷惠泣下者。聞公至，皆願縛賊出迎，故公未至而人已安，才至而賊遂平，皆如先帝之策。❥蒞訪舊事，德績盡在，獨經藏闕焉。因召行言，傾俸使複。不一歲而藏成，經備如初，繼先誌也。

大唐咸通庚寅歲，廬之佛寺曰明教。有禪那僧文向創轉關經藏成，命銖記其事。銖常學釋氏，因錄其義，以喻之曰：經曰：佛滅度後，像法存焉。夫像似也。俾迷者睹其像，得其意。乃曰經心也，藏藏也，如心之含藏萬法者也。故曰一心生萬法，萬法由一心。其動靜弛張，在我而已。寧窮其義，略舉其犬。斯藏也，本於一心，靈通無礙，動用自在。靜則萬法空寂，動則三界彌綸。虛偽唯心所造作，其在斯乎！周回八角，角覺也。佛以眼為八邪，耳為八患，鼻為八苦，舌為八難。回八邪為八覺，回八患為八解脫，回八苦為八安樂，回八難為八王子。指四八為三十二相，由此八關返邪歸正，成佛之境矣。止則寂然無用，引則轉而不窮。動雖有聲，靜乃無跡。以此現相，俾人歸依，知佛之心，體道之要。使迷徒瞻禮，自識根源。移於身心，可見微密。迷者若悟，知三乘妙旨，未脫輪回。一法正宗，不離真性。性而非性，真何所真。乃知三界本空，十方一相。相而無相，知何所知。如始當語言道斷，心行起滅。其藏貯修多羅教數千軸，募金長者禪那弟子蘄州長史殿中侍御史上柱國王師貞，特力營構，果獲成就。噫！己丑歲，屬徐方兵亂，援軍屯集。雖存根本，幾失護持。今則色相端嚴，典教漸備。所表法輪常轉，心不動搖。略諭因緣，以示道俗云爾。讚曰：
修多羅教，函於藏輪。周回八角，正道斯陳。動用一心，為萬法因。忘因無法，得本歸真。鐫於金石，用導迷人。
約，官水部員外郎。曆滄州、天平節度使。徙宣武，卒。
王鍔之子故德州刺史王稷，在任有善政，郡人愛之。為李全略所殺，家無遺類。有男叔泰，年五歲，郡人宋忠獻潛收養之，今已成長。臣察知其事，忠獻已補軍職，叔泰送歸其宗。
伏蒙郎中殊恩，賜及前件筆。竊以趙國名毫，遼東仙管，曾進言於石室，亦奏議於圓邱。經阮籍而飛動稱神，得王珣而形制方大。妙合景純之讚，奇標逸少之經。利器莫先，豈宜虛授。某藝乏鴻彩，膺此綠沈。降自成麟，翻將畫虎。空懷得手之趣，實多過眼之迷。春蚓未成，豐狐濫對。喜並出圖而授，驚逾入夢之徵。將欲遺於子孫，清白莫比；更願藏之篋笥，瑞應那同。捧戴明恩，伏增感激。謹狀。
去疾，字文醫，侯官人。元和十四年進士。會昌中官蔡州刺史，終邕管副使。
惟唐十二葉，盛德如春。雖幽無不被，而獷有未臣。帝曰：「苟非我武，焉能庇人。」於是考龜策，諧諮詢。投幹戈於苗扈之地，拯黎庶於塗炭之辰。是師也。以勝殘為心，以除暴為主。得周宣之薄伐，非漢皇之黷武。爾乃誓六師，命吉甫，鼓而出兮俯而取。始天聲乍發，闞若雷霆；終聖澤旁流，霈如甘雨。既殲元惡，不問其餘。誠與之更始，而待之如初。簟食壺漿，將爭先以邀路；緇黃耆艾，知弛負以寧居。是以足蹈手舞，怨釋憤攄。洗心靈而沃若，類草木之賁如。始其聞金鼓之聲，疑殺戮之謂。及其蒙沾濡之賜，眾乃欷歔以相慰。曰豈圖汙俗，猶軫聖心。殷雲雷以作解，與枯槁而為陰。濟濟烝徒，一以貫乎睿旨；禺禺噍類，❥得滌其煩襟。渥恩既溥，幽憂爰泄。愛離畢之時見，睹燎原之焰滅。始憑鼓怒，信天步之不回；終乃發生，諒人情之大悅。既而新厥政，革其謨。遂開儒風與文教，載櫜越棘與燕弧。正皇綱於寒暑，變下國之榮枯。夫如是，莫不沐仁澤以愉愉，詠恩波之侃侃。方且觀濠梁之魚樂，豈複比農人於歲旱。
河南府河陽太平鄉臨泉村鄭宏禮適妻，以開成四年三月十四日，昊天不祐，終於長夜。夫人祖諱海，尊諱士安。以元和十五年二月十七日，殯於河南府濟源縣清廉鄉官橋村平原，禮也。其先隴西郡人也。嚐觀懷洛之士，公門惟積善。琴瑟調和，天資柔順。常能克已以惠於人。性自衝和，母儀親戚。有兄弟兩人，兄從簡，大和七年九月十日，終於長夜。弟道士元慶，住奉仙觀。夫人有四女幼小，長女丞登三和娘子，皆以形毀，絕漿不食。日月推移，痛盡晝哭之深。夫人忽自寢疾而未經旬，遂終於開成四年。歌變為哭傷歎不期，享年卌。至開成四年己未歲四月壬子朔十日辛酉，殯於河南府河陽縣太平鄉西沼村北卅五步高岡之前。其地阜勢，前引後從，中之如堂，安殯必固，誰言有虧。猶恐桑田變改，年代不同，若不標於貞石，何可留於千載。乃為誌云：其一曰：憶念平生日，曾為濟上人。芳聲傳海內，誰是不知聞。其二曰：死隔恩憐女，悲❥❥❥❥空❥何處去，聲聲堪斷腸。其三曰：葉落終歸本，人生❥❥然。泉台空寂寞，來路永無還。
宏慶，開成中檢校太子庶子金州刺史兼御史中丞。
按吏部李侍郎乂碣文，法師以皇唐永淳元年仲冬壬寅日，卒於慈恩寺翻譯院，有生五十一歲也。後十日，陪葬於樊川元奘法師塔，亦起塔焉。塔有院。太和二年二月五日，異時門人安國寺三教大德賜紫法師義林，見先師舊塔摧圮，遂唱其首，率東西街僧之右者，奏發舊塔，起新塔。功未半而疾作；會其徒千人，盡出常所服玩，洎向來箕斂金帛，命高足僧令檢，俾卒其事。明年七月十三日，令檢奉行師言，啟其故塔得全軀，依西國法焚而瘞之，其上起塔焉。又明年十月，齎行狀請宏慶撰其銘予熟聞師之本末，不能牢讓。
師姓尉遲，諱基，字宏道。其先朔州人，累世以功名致爵祿。先考宗，鬆州都督。伯父鄂國公國初有大勳力。宏道身長六尺五寸，性敏悟，能屬文，尢善於句讀，凡經史皆一覽無遺。三藏法師元奘者，多聞第一。見宏道頗加竦敬，曰：「若得斯人傳授釋教，則流行不竭矣。」因請於鄂公。鄂公感其言，奏報天子許之。時年一十七。既脫儒服，披緇衣，伏膺奘公，未幾而冰寒於水矣。以師先有儒學詞藻，詔講譯佛經論卅飲餘部，草疏義一百本，大行於時，謂之慈恩疏。其餘崇飾佛像，日持經戒，瑞光感應者，不可勝數。嗟乎宏道！其家世在朔漠，宜以茹毛飲血鬥爭煞戮背義妄信為事，今慕浮屠教苦節，希聖冞入其奧，與夫鄂公佐聖立國，功成身退，出於其類，為一代賢人，實稟間氣，習俗不能染也，明矣！退為銘曰：
佳城之南兮麵南山，元奘法師兮葬其間。基公既歿兮陪其後，甲子一百兮四十九。碣文移入兮本寺中，曇景取信兮田舍翁。義林高足兮曰令檢，親承師言兮精誠感。試具畚鍤兮發元堂，全身不朽兮滿異香。銘誌分明是宏道，齒白骨鮮兮無銷耗。瑞雲甘雨兮晝濛濛，神祇悉窣兮羅壽宮。依教茶毗兮得舍利，金瓶盛之兮埋厚地。建塔其上兮高巍巍，銘勒貞石兮無愧辭。深穀為岸兮田為瀛，此道寂然兮感則靈。
嘏字君錫，莆田人。開成三年進士，累官刑部郎中。
霓裳綽約兮，羽衣蹁躚，高舞妙曲兮，似於群仙。長裦若緩而若急，雅音或斷而或連，想奏禁城之裏，如聞玉皇之前。迎拍動容，縹緲而羅衣曳霧；含霜吐曲，響亮而德音徹天。止有餘態，動無遺妍。昔開元皇帝以海內清平，天下豐足，思紫府瑤池之樂，制《霓裳羽衣》之曲。夭夭而花貌呈妍，冉冉而雲鬟垂綠，金石鏘鏘而不雜，絲竹要妙而相續。觀夫降輦路，臨廣場，被羽衣，披霓裳，始逶迤而並進，終宛轉以成行。舞隨節以裦急，歌和氣而韻長，退若遊龍之乍婉，進如驚鴻之欲翔。趨合規矩，步中圓方。想其奏也，示安寧，尚敦樸。明樂之雅正，辨樂之清濁，雅聲發乎宮商，清音發乎徵角。似到蓬萊之殿，見舞仙童；如昇太乙之宮，忽聞帝樂。爾乃若止若行，或疏或傾，進退合度，俯仰應聲。聽之而雅正斯在，聞之而奸邪不生，天地為之交泰，日月為之貞明。
今我皇紹唐堯之業，繼聖祖之德，制禮作樂，而和兆人，端拱垂衣，而朝萬國。於是陳廣樂，宴群臣，鄭衛之聲是遠，神仙之曲是親。雅音奏而合律，妙樂作而入神，變態而波回風轉，顧步而雲飛霞新。已矣哉！想曲罷而舞歇，當皇州而正春。
次宗，宰相宏靖子。開成初為起居舍人。累遷考功員外郎知制誥，出為灃明二州刺史卒。
右。伏以中暑良時，沐蘭令節。王人乘驛，初降於九霄；內府頒衣，遽沾於千里。臣忝膺寄任，未展涓埃。節候每移，屍曠增懼。陛下殊私薦及，寵賜不忘。天書睹經緯之文，麗服見裁縫之妙。捧其珍玩，價重於兼金；賜以彩絲，恩深於延算。況寵周將校，問及偏裨。爭馳就日之誠，益勵酬恩之節。
右，中使劉泰伸至，伏奉敕書手詔，宣慰臣及將吏僧道百姓等，並賜臣手詔及冬衣兩副、大將衣十副者。清風戒寒，元律將至。未及嚴凝之候，已沾輕暖之衣。承寵命而載慚，啟緘封而增感。伏惟皇帝陛下至德禦時，深仁育物。光武十行之詔，每睹憂勤；魏後五時之衣，未為寵錫。況臣叨榮漸久，受賜彌多。寒暄之節候驟移，新舊之光華相委。被服悉頒於禦府，裁縫僅度於私家。挾纊之恩，已周於列校；維鵜之刺，尢愧於微躬。
右，中使劉泰伸至，伏奉敕書手詔，宣慰臣及將吏僧道百姓等，並賜臣手詔及冬衣兩副、大將衣十副者。清風戒寒，元律將至。未及嚴凝之候，已沾輕暖之衣。承寵命而載慚，啟緘封而增感。伏惟皇帝陛下至德禦時，深仁育物。光武十行之詔，每睹憂勤；魏後五時之衣，未為寵錫。況臣叨榮漸久，受賜彌多。寒暄之節候驟移，新舊之光華相委。被服悉頒於禦府，裁縫僅度於私家。挾纊之恩，已周於列校；維鵜之刺，尢愧於微躬。
右件官明每多才，幹能有用。嚐列班行之任，亦專繁劇之司。廣漢在蜀川之中，最為大郡，凋瘵之後，為理甚難。流庸自占者過九千家，田業開辟者逾五百頃。修兵甲則戎備斯足，置什器則公用有餘。事無不周，去有遺美。臣任當廉察，備睹政能。伏望聖恩，特垂甄獎。
右件官稟性端方，臨事果毅。有清介之節，擅文華之名。操心不回，居約可久。臣去年有狀，已具薦論。累月在京，未蒙獎擢。儻置之諫署，或授以憲官。視其為人，必能稱職，輒再具論奏。伏望天恩，俯賜裁酌。謹奏。
右。伏以前件官業尚儒學，才通吏事。言行無玷，終始可觀。有古人歲寒之心，得君子時中之道。所曆五郡，去皆見思。或在危疑之中，能全名節；或當徵發之際，不擾疲人。自理灃陽，課績尢異。得賦斂變通之法，置郵館供待之資。創立堤防，修繕城洫。事必可久，政皆有經。臣任忝宣風，諳其履行。若在郡無此實效，豈敢輒有薦論。伏望聖恩，特加獎擢。
右件官植性謹和，涖事周敏。詞賦中第，篇什成名。應物而精力有餘，處煩而變通靡滯。所委公事，案牘雖多。巨細無遺，剖斷尢速。領刑獄之重，人自不冤；頒廉察之條，法皆可久。準敕文，使下檢校官凡至五品，便得賜緋。今陸暢前任秘書丞，已是登朝五品，即頗與格文相當。又職事修舉，合當甄獎。臣先已有狀，未蒙允許。今輒敢再具論奏。伏望天恩，特賜章服。
右。伏以勳著王室者，則銘於景鍾；功及生人者，則刊於樂石。故扶風存必拜之地，峴山有墮淚之思。固有舊章，蓋無餘美。竊以李某纘慶相門，伏膺儒業。得郤縠詩書之學，兼祭遵儒雅之風。自授任坤方，鎮安全蜀。亭戍多警，災旱相仍，外有定戎之功，則城柵相望；內有繕完之備，則器甲維新。強寇將罷其東漁，鄰敵自止其南牧。況令行屬郡，威肅連營。來暮之謠，已章於昔歲；去思之美，無謝於古人。今合境同詞，諸郡獻狀。雖黃霸入用，寵方盛於登賢；而鄧侯不留，情猶深於愛樹。臣謬當交代，備聞政能。願嗟臥轍之情，特允紀功之請。
溫字宏育，京兆人。年十一舉兩經及第。以書判拔萃補校書郎，累遷尚書右丞，出為陝虢觀察使。武宗立，召拜吏部侍郎，出為宣歙觀察使。卒年五十八。贈工部尚書，諡曰孝。
臣伏見今月五日敕，將作監等修葺太廟稽遲，各已罰俸，特命親臣專知繕理。有以見陛下奉宗孝思之至也。臣聞吏舉其職，國家所以治；事歸於正，朝廷所以尊。夫設制度，立官司，事存典故，國有經費。而最重者，奉宗廟也。伏以太廟當修，詔下逾月，有司弛墮，曾不加誡。宜黜慢官，以懲不恪之罪；擇可任者，責以繕完之功。此則事歸於正，吏舉其職也。而聖思不勞，百職不曠。今慢官不恪，止於罰俸；宗廟所切，便委內臣。是許百司之官，公然廢職，以宗廟之重，為陛下所私。群官有司，便同委棄。此臣竊為聖朝惜此事也。事關宗廟，皆書史策，苟非舊典，不可率然。伏乞更下詔書，得委所司營繕，則制度不紊，官業交修。
德如三皇止稱皇，功如五帝止稱帝。徽號之來，乃聖王之末事。今歲三川水災，江淮旱歉，恐非崇飾徽稱之時。
秬字降之，國子監四門助教詹從子。開成中進士。劉從諫鎮澤潞，表佐幕府。其子稹拒命，上表斥損時政，或誣為之。詔流崖州賜死。
月日，毆陽移書郎中閣下。夫百女蕩，一女貞，蕩者紛然，為貞者笑。脫使貞者始貞而後蕩，奈百人之笑一人耶？嗚呼！一之笑百，百者有比，恥於一人而已．百之笑一，一者舉目無比，其如恥何？伏唯閣下少垂聽覽．在閩中時，聞閣下之名十年矣。及來京師，又逾一紀．嚐期閣下洋出則若南賜劉子驥、會稽謝慶緒，出則如蜀孔明、殷傅說。不然，亦如賈誼、朱雲之徒，庶幾於直道也。今皇帝起閣下為郎，閣下俁俁而來。謂斯來也。向數年有見必言，有聞必論，日複一日，僅三百日矣。豈九牧之民皆治矣，無有術耶？四夷之患皆平矣，無有策耶？天下之無賢者不可舉耶？天下之無幸者不可黜耶？天下之無贓者不可劾耶？天下之無冤者不可雪耶？天下之無屈者不可伸耶？天下之無驕者不可誡耶？既無所聞，又無所見，則樂堯、舜之道，讀周、孔之書，劉驎之、謝敷斯人也，閣下亦斯人也。豈徒鼓動以朝，廊餐崦退，是何前倨而後恭，若彼始貞而後蕩如此？且一之笑百，雖有比也正，今晨人之反笑矣，閣下欲何比焉？夫名利之心不可卷，正直之心亦不可轉。謂閣下今之為，不及昔時不為明矣。且逢萌不掛冠，孰有萌耶？孫楚不漱石，孰有楚耶？閣下始心為直，苟在為郎，國家有明經、進士、史傳諸科孰不郎也？後達者雖在閣下之左，先達者雖在閣下之右，所謂為郎不若不為，蓋悲閣下身未死而名已滅。雖然，尚有可複之計。何者？閣下有所見，勿惜其位而言；有所聞，勿顧其身而論。論或不行，言或不用，則乞骸歸去，斯謂可複之計也。已矣！吳、越勝景，山川如繡，鱸、鱠、蓴羹，放歌長嘯。夫如是，永為陸司勳，庶幾乎不朽。伏維念之，再拜。
琮，字禮玉，第進士。武宗朝以中書侍郎同中書門下平章事，遷門下侍郎兼禮部尚書。無功，罷為太子賓客分司卒。
伊圓光之未呈，觀列象之繁星。忽升輪以委照，齊掩縟而韜精。天宇無雲，意姮娥之可睹；金波出海，覺婺女之迷明。爾其兔影高輝，榆光潛靄。衝融者寥落或存，隱映者蒼茫自昧。仰著明而下分融朗，驚有爛而全迷光大。美矣夫星沈四裔，月麗中央。以合璧之華彩，埽連珠之眾光。有北微分於辰極，維南屢失於昊蒼。奕奕三台，既慚容於出沒；熒熒五緯，亦具體而微茫。時則俯燭地隅，斜臨海嶠。寫碧落以增麗，拂金風而引耀。使占蜀國，當曖昧而何知；賢聚潁川，豈低昂而自照。的的悠悠，蟾孤桂秋。離離兮弄影如晦，皎皎兮澄明不流。萬家盈手之時，望女牛而才見；千里同心之際，美烏鵲而追遊。且樂彼無私，失乎躔次。焜煌河鼓，冪曆天駟。初朣朧出地，似懷德以增輝；忽燦爛經天，知畏威而有自。既而夜久凝澈，時無埃氛。銀華炫晃以將落，珠彩蕭疏而掩群。且共歎於陰靈，因悲鵲化；如欲觀其分野，豈辨天文。儼若賓，稀然且集。知至明之難競，故不耀而相襲。則水朝宗未足以為喻，火就燥孰雲其可及。吐皓魄以流空，掩繁光而載戢。
月麗天而配陽，雪抱陰而體剛。輪合太虛，類呈祥於往漢；尺盈平地，亦表瑞於我唐。清輝洞照，皓質練張。配金精而可久，稟水德而為常。月吐危峰，自掩瑤階之跡；雪凝平野，誰分玉兔之光。高卑交映，靜動有方。一則向晦而引曜，一則候明而昭彰。同聖人之潔白，類君子之行藏。俯而察之，謂履玉山之玉；遠而望也，謂睹燭龍之燭。影能相扶，德且不孤。朣朧相映，若有若無。虧盈足為物鑒，樸素可與道俱。夜久彌明，鵲繞林而就侶；室虛生白，人味道以自如。當其雲卷天高，氛銷鏡朗。曠碧霄明媚之色，失白鷳飛舞之狀。臨北堂而可鑒，曳穿履以遐望。娟娟若晝，高臨舊井之中；淅淅驚風，疑落孤鬆之上。光臨皓璧，氣引凝寒。混金波而曜潘室，交素彩而鄙齊紈。入秦台且不慚於清鏡，彈楚曲寧有愧於幽蘭。懿夫夜已深兮月猶在，雪未消兮夜將改。照耀冰壺之質，掩映瓊林之彩。月之德也明而升，雪之體也白已凝。圓虛色澈，柔祗氣澄。故得二美相貫，兩氣含宏。謝莊玩而成詠，袁安寢而莫興。原夫象在於上，形成於下。德無不施，物無不假。比同塵之葉美，異投珠而見舍。倘委照以無私，願不遺於微者。
漢公字用乂，虢州宏農人。大和八年進士。累拜荊南節度使，召為工部尚書。宣宗朝同州刺史，更宣武天平兩節度使卒。
太師魯公，忠孝全德，儀刑古今，存道沒身，煥乎國史。文學之外，尢工隸書。盡鯝繇之精能，極逸少之楷則。頃因左宦，曾牧茲郡，才大事簡，居多餘閒，錄幹祿字樣，鐫於貞石。仍許傳本，示諸後生。一二工人，用為衣食業，晝夜不息，刓缺遂多。親侄禺頃牧天台，懼將磨滅，欲以文字移於他石。資用且乏，不能克終。漢公謬憩棠陰，獲睹墨妙，得以餘俸，成禺之意。自看摹勒，不差纖毫，庶筆蹤傳於永永。時開成四年六月廿九日。
千里字鵠舉，太和中進士。官國子博士，終高州刺史。
古之序班位，列爵祿，非獨以理萬民總百事也，用以別白賢不肖。堯為君，舜為相，其下有共、鯀焉；成王為君，周公為相，其下有管、蔡焉。舜、周公之貴，非幸也，宜也；共、鯀、管、蔡之殛放，非不幸也，宜也。故賢者宜進之，雖已貴，益其祿厚其爵不為幸；不肖者宜退之，雖已賤，奪其廩削其秩不為歉。由是人用自勵，遷善去惡，強奮自篤。後代衰微，升於上者不必賢，沈於下者不必愚。得不必功，失不必過。賢者知其善不足恃，恥比肩而趨，故賢未嚐進；不肖者知其惡不果棄，惟奮臂而逞，故不肖未嚐退。有賢者退，人雖心知之，卒無奈何，且曰非人也，命也；有不肖者進，人雖心知之，又無可奈何，亦曰非人也，命也。以是善不勸而惡不悛，率曰付諸命而已矣。果如是，聖人所謂仁義忠信者，何足道哉！姑徵其有命無命耳。悲夫！斯後代之不可複古，豈不由是也。
開成三年春，予自海上北徙，舟行次洞庭之陽，有風甚急，係船野浦下三日。遇二三子號進士者，以六骰雙雙為戲，更投局上，以數多少為進身職官之差數，豐貴而約賤。卒局，座客有為尉掾而止者，有貴為相臣將臣者，有連得美名而後不振者，有始甚微而升於上位者。大凡得失，酷似前所謂不係賢不肖，但卜其偶不偶耳。達人以生死為勞息，萬物為一馬。果如是，吾今之貴者，安知其不果賤哉！彼真為貴者，乃數年之榮耳。吾今貴者，亦數刻之樂耳。雖久促稍異，其歸於偶也同。列禦寇徐穆天子夢遊事，近者沈拾遺述枕中事，彼皆異類微物，且猶竊爵位以加人，或一瞬為數十歲。吾果斯人也。又安知數刻之樂，果不及數年之榮耶。因條所置進身職官遷黜之目，為骰子選格序。
有進士韋滂者，自南海邀趙氏而來，十九歲為餘妾。餘以鬢發蒼黃，倦於遊從。將為天水之別，尚有數秋之期。縱京洛風塵，亦其誌也。趙屢對餘潸然，恨恨者未得偕行。即泛輕舟，暫為南北之夢。歌陳所契，詩以寄情。
凡天地之氣，煦嫗乎春，曦彤乎夏，淒乎秋而冽乎冬。楚之南當冬而且曦，燕之北當夏而且冽。是皆不得氣之中正。人之百骸，上陽而下陰。陽戒於焮，故膏盲欲寒；陰戒於溺，故腎脅欲燠。人之外好，欲軒冕文彩以為榮，似若動且陽焉。人之內好，欲寡慮恬默以為泰，似若靜且陰焉，其門外欲肥馬大車以為熱者，其室內欲虛堂廣廈以為清者，果反是必為災。且妖且病，且亂且窮矣。天地之性，當夏而冽，當冬而曦，其歲時惡。人之百骸，上陽而不能寒，下陰而不能煦，其神瘵。外飾文采，不能動且榮而必慊，其心躁。內思恬默，不能靜且泰而必汨，其志亂。外門淒淒而寒者，內室彤彤而熱者，其士窮。
予三年夏，待罪於廬陵。其環堵所棲者，率用竹以結其四周。植者為柱楣，撐者為榱桷，破者為霤，削者為障，臼者為樞，篾者為繩，絡而籠土者為級，橫而格空者為梁。方大暑，火烘爆，霤坼壤，若墜於爐，若燎於原。舌呀而不能持，支墮而不自運。赫赫爞爞，如列千萬炬於室內。視其門，即寂寥虛闃，若清秋之山焉，若寒浦之波焉。予乃知向所謂天地之氣，人之百骸，與其心形之內外，居室之寒燠，反是果為災，且妖且病，且亂且窮也。今予方窮不能奮，果窮也，其處於是亦宜矣。天地之氣，不能易者也，鄒子有吹律之變；人之生死，不可制者也，俞扁有針砭之術。是二者尢不可革，且有道而得之。今予室之曦，予門之寒，予亦姑思其治之之道。將爇其廬而斬其工竹，室其能永永以爍。予書其詞於壁。
世之所以為達者，貴爵富祿，威刑不勝其用，珠玉不勝其計。耳熱聲，口飫味，目厭色。斯所謂常情之大欲也。世所以為窮者，秩不足以庇身，祿不足以充用，侮不能威，辱不能刑，聲色不足於耳目，滋味不甘於口舌。斯所謂常情之大不欲也。然而聖人汲汲於祿仕者，豈為是耶！曰：非也。聖人為人者也，恒人為已者也。聖人負其資，得其地，逢其時，有其祿，然後因其鎡基，流其德澤。猶水之居高者，決而溉之，其浸必廣。聖人之所以為榮者，導人於仁誼，然後使千萬年戴其烈光，為巍巍之德功，以浹於生人者也。恒人之為已者，期於厚祿貴位，位以私尊，祿以私富，益尊而愈驕，益富而愈汰，以淫快一日之欲，才放肆於氣未絕之間者也。聖人有其時，有其位，行其道以及於人；無其時，無其位，奉其道以自飾。故聖人進不為榮，退不為戚，而常得其道。恒人幸其時，竊其位，恣其所為，竭人以自足。無其時，失其位，任其愚以自困。故恒人進以為己榮，退以為已辱，而常失其道。孔子曰：「鳳鳥不至，河不出圖。吾已矣夫！」孔子歎行已之道足以致是，而時王不用己之道，道無所施，非歎其身食不方丈，衣不文繡也。恒人之所悲不達者，率曰：「吾妻不能罷襦，吾兒不能肉食耳。」豈常少及於外物哉！聖人以德澤流於人，雖九命崇錫，不以為厚，以其所賞果當外其身而公於天下，非已幸也。恒人無毫毛以裨於人，苟幸得祿仕，即逸豫以自怡，以竊取偷得為大黠，其所得幸也。孔、顏聖賢也。豈嚐聞伐樹瓢飲以為已辱哉！姬旦亦聖人也。豈嚐聞受封攝理以為已幸哉！是知聖人之樂也內，而恒人之樂也外。內故常有餘，外故常不足。有餘故推於人，不足故取於人。有道之人，雖鹿裘帶索而人不鄙之者，取其內而忘其外也。豪民俠士，紫衣金鉤而人不貴之者，文飾於外也。若然者，寶貴文飾於外也，彼之所以仁誼者，質充於內也。西子不華，嫫母錦縠，是不能易其美惡。後之君子，窮於時者，當思負其內以自篤，無以其外而諂人，達於時者，當思勉其內以自飾，無以其外而驕人。苟如是，庶幾乎知道矣。
渾字用晦，丹陽人。故相圉師之後。太和六年進士第。當塗太平二縣令，以病免，起潤州司馬。大中三年為監察御史，曆虞部員外郎，睦、郢二州刺史。
餘丱歲業詩，長不知難。雖誌有所尚，而才無可觀。大中三年，守監察禦史。抱疾不任朝謁，堅乞東歸。明年少間，端居多暇，因編集新舊五百篇，置於幾案間。聊用自適，非求知之誌也。時庚午歲三月十日，於丁卯澗村舍，手寫此本。
