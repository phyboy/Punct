會昌六年五月，禮儀使奏，武宗昭肅皇帝祔廟，並合祧遷者。伏以自敬宗、文宗、武宗兄弟相及，已曆三朝。昭穆之位，與承前不同。所可疑者，其事有四。一者兄弟昭穆同位，不相為後。二者已祧之主，復入舊廟。三者廟數有限，無後之主，則宜出置別廟。四者兄弟既不相為後，昭為父道，穆為子道，則昭穆同班，不合異位。
據《春秋》：「文公二年躋僖公。」何休云：躋，升也。謂西上也。惠公與莊公，當同南面西上，隱、桓與閔、僖，當同北面西上。孔穎達亦引此義釋經文。賀循云：殷之盤庚，不序陽甲；漢之光武，上繼元帝。晉元帝、簡文皆用此義。蓋以昭穆位同，不可兼毀二廟故也。《尚書》云，七世之廟，可以觀德。且殷家兄弟相及，有至四帝不及祖禰，何容更言七代，於理無疑矣。
二者今以兄弟相及，同為一代，矯前之失，則合復祔代宗、神宗於太廟。或疑已祧之主，不合更入太廟者。案晉代元、明之時，已遷豫章、潁川矣。及簡文即位，乃元帝之子，故復豫章、潁川二神主於廟。又國朝中宗已祔太廟，至開元四年，乃出置別廟。至十年置九廟，而中宗神主復祔太廟。則已遷復入，亦可無疑。
三者廟有定數，無後之主，出置別廟者。按魏、晉之初多同廟，蓋取上古清廟一宮，尊遠神祗之義。自後晉武所立之廟，雖有七主，而實六代，蓋景文同廟故也。又按魯立薑原文王之廟，不計昭穆，以尊尚功德也。晉元帝上繼武帝，而惠、懷、湣三帝，時賀循等諸儒議，以別為主廟。親遠義疏，都邑遷異，於理無嫌也。今以文宗棄代才六七年，武宗甫爾復土，遽移別廟，不齒宗祖。在於有司，非所宜議。
四者添置廟之室。案禮論，晉太常賀循雲，廟以容主為限，無拘常數。故晉武帝時，廟有七主六代。至元帝、明帝，廟皆十室。及康、穆二帝，皆至十一室。自後雖遷故祔新，大抵以七代為準，而不限室數。伏以江左名儒，通賾睹奧，事有明據，固可施行。今若不行是議，更以迭毀為制，則當上不及高曾未盡之親，下有忍臣子恩義之道。今備討古今，參校經史，上請復代宗神主於太廟，以存高曾之親；下以敬宗、文宗、武宗同為一代，於太廟東閑置兩室，定為九代十一室之制，以全臣子恩敬之義。庶協大順之宜，得變禮之正，折古今之紛互，立群疑之杓指。因心廣孝，永燭於皇明；昭德事神，無虧於聖代。
夫禮經垂則，莫重於嚴配。必參損益之道，則合典禮之文。況有明徵，是資折衷。伏自敬宗、文宗、武宗三朝，嗣位皆以兄弟。考之前代，理有顯據。今謹詳禮院所奏，並上稽古文，旁摭史氏，協於通變，允謂得宜。臣等商議，請依禮官所議。
處誨字廷美，贈僕射汗子。太和八年進士。累遷工部刑部侍郎，出為浙東觀察使檢校刑部尚書宣武軍節度使。
敕。儀曹劇任，中台慎擇。總百郡之俊造，考五禮之異同。必求上才，以允僉屬。中散大夫尚書工部侍郎鄭薰，高陽茂族，通德盛門。秉莊氏之遺風，蘊名卿之品業。文諧騷雅，鼓吹前言。譽洽搢紳，領袖時輩。操守必修其謙柄，進退常踐於德藩。疊中詞科，亟升清貫，持橐列金華之侍，揮毫擅紫闥之工。貳職冬官，克揚休問。是用俾司貢籍，以振儒風。朕以化天下者，莫尚於人文；序多士者，以備乎時選。育材之本，惟善是從。搴拔既尚於幽貞，聳勸勿遺於曹緒。無求冠玉，無采雕蟲。當思取實之方，必有酌中之道。爾其盡慮，以率至公。可守禮部侍郎。
邠為古國，其俗質而厚，其人樸而易理。業尚播種畜擾，有後稷、公劉之遺風。始皇並天下，地屬右輔。後漢析為新平郡。後魏改置豳州，國朝因之。開元中，詔以豳、幽為疑，因改為邠。天寶已前，太平歲久，西通伊、涼，萬里而遠，邠實為近郡。申王薛王以親賢之責居之，太尉房公以盛德之重居之。洎逆胡勃起幽、朔，西戎塵坌蕩湧，乘艱難際，盜據河右。蕃兵去王城，不及五百里，邠由是為邊郡斥候，近郊鎮要害。大曆中，尚父汾陽王始以朔方軍壯其威容。後益選武勇驍健有膽決奇謀者繼之。
今天子三年，西戎款關，獻河湟數州故地，西鄙益拓。邠為近蕃，上念兵戎方息，邊備愈遠，始詔司空白公，由丞相府持節來鎮。丞相功成繼命，文雅忠恕之風，煦然而起。邊人若寢寤拭目，心意蘇醒，始知禮讓文化之為急務。廷議以我季父尚書公前為夏帥，夷乂安，寇盜弭急，儲廩果實，兵械果完，懋賞休績。遷鎮是軍，季父又以理夏之政，移之於邠。邠人嬉嬉，薰為太和。
嚐睹屋壁，誌前帥是軍者之名氏，因曰：「曩之帥此者，豈不知是耶？始務公車，而角材堅壘，未暇及此爾。吾既承數君子大理之後，敢不勤督吾之未至者。況今戎醜既夷，不宜獨以鳴鼓鼙教擊刺為事。」因命疏自開元以來，刺是郡帥是軍者，追書於屋壁。季父尚書公曰：「吾思將有以警於吾前警於吾後者。邠之土實，婦人無桑績，不能自衣；朔方之軍雄，男子勇於公戰，無他業以自厚。故郡之人以耕稼為事，軍之卒以勇敢得賞。後之撫於人者，宜勉農畝，時其徵調，人不擾而完富矣；帥於軍者，宜嚴其刑賞，時其衣食，卒不驕而勇敢矣。人既完富，卒既勇敢，生聚之，訓練之，吾知青海之西，不數年為內郡矣。」命處誨記其始終，序於前後。處誨謹以季父之言誌於後，將允於後之人俾無怠。大中二年三月二十日記。
伏以班位等差，本係品秩。近者官兼台省，立位稍遷，頗紊彝制，理亦未通。今據台司重舉元和元年所奉敕，常參官兼大夫中丞者，準檢校官立在左右丞之上者。承前列曹侍郎兼大夫者至少，準京兆尹往往帶此官。其京兆尹是從三品，至今班位隻在本品同類官從三品鄉監之上，在太常宗正卿三品之下。其尚書左丞是正四品上，戶部侍郎是正四品下。今戶部侍郎兼大夫隻合在本品同類官正四品下諸曹侍郎之上，不合在正四品丞郎之上，與京兆尹在正三品卿監之下無異。又據尚書右丞是正四品下，吏部侍郎是正四品上。今吏部侍郎班位在右丞之下，蓋以右丞官居省轄，職在糾繩，吏部侍郎品秩雖高，猶居在下。推此言之，則左丞品秩既高，又處綱轄之地，戶部侍郎雖兼大夫，豈可驟居其上。今據散官自將仕郎上至開府特進，每品從上下名級各異，則從上下又不得謂之同品。今取於理近者，用以比方。今京兆河南司錄及諸州錄事參軍，皆操紀律，糾正諸曹，與尚書省左右丞紀綱六典略同。設使諸曹掾因其功勞，朝廷就加台省官，立位豈得使在司錄及隸事參軍之上。施於州縣，尚謂非宜，況在朝廷，實為倒置。且尚書左丞自置此官，職業至重。按《六典》得彈射八座，主省內禁令及宗廟祠祭之事，禦史糾刻不當，得彈奏之。豈可不究是非，輕為措施。今台司所奏，但言往例，曾不揣摩。事若循理，雖無往例，亦合遵行；事若非宜，雖有往例，便合改正。今據元和元年台司所奏敕，戶部侍郎兼大夫，班位合在兵部侍郎之上。在左右丞吏部侍郎之下，今若因循往例不改正，遣戶部侍郎兼大夫位在左、右丞之上，則京兆尹兼禦史大夫班位合在太常宗正卿之上。不惟有紊典章，實恐重違元敕。謹具貞元二年以後敕旨如前，伏乞重賜參詳，庶合事理。
準赦書節文，量縣大小，各置本錢。逐月四分收利，供給不乘驛前觀察使刺史前任台省官等。晉、慈、隰三州各置本錢訖。得絳州申稱，無錢置本。令使司量貸錢二百貫充置本，以當州合送使錢充。
伏以蜀、蔡之功，實皆超卓，勳力雖等，艱危則殊。高崇文憲宗禦宇之初，朝廷討叛之始，雷霆斯赫，物力方全。劉辟起參佐而為凶魁，行惡者勢同烏合。崇文統百萬而命群帥，起行者理足鷹揚。所以嚴道雖深，劍門不能恃其固；汙俗未久，刀州莫與結其恩。大勳誠集於忠勞，作孽本無其根據。此崇文所以不辱專征之寄，克成定蜀之勳。至於李之所立，適當伐蔡累年，旁有包荒數鎮。元濟襲父業而成邪計，凶黨皆為其致命，同惡懼齒寒而為陰援，軍須必從以有資，是故垤窟益深，毒爛不誅。於此時，獨能善貸行權，竄謀沈斷，跳驅閑道，乘淩堅壁。不俟拔幟而坐失金湯，未暇請纓而已累俘虜。斯實軍鋒之冠，萬夫之將。由是言之，代蜀當專征之始，眾銳且同於楚金；攻蔡承連兵之餘，群疑頗同於魯縞。及成功而雖一，在出奇而尤高。昔者光武比耿弇於韓信，優之獨收寇。今陛下令臣等校崇文與李之功，迥出等夷。儻聖慈以格言所著，德宜有鄰，武功之中，功皆難掩。則居第一，崇文次之。庶盡公言，上符詔旨。
伏以憲宗皇帝元德英猷，邁越千古，神機睿算，恢複四方。始者既戮惠琳，連誅辟錡，睿求良輔，果集大勳。乃覆淮蔡之妖巢，大芟河朔之餘孽。皇威震耀，寰宇和寧，偃武修文，幾無遺事。陛下崇嚴享禮，爰軫孝思，將舉元勳，以顯丕績。臣等伏思故司徒兼中書令贈太師裴度，天縱忠公，道施康濟。始處司言之任，屢陳憂國之誠。常因別召，深得聖旨。乃貳邦憲，使於藩方。處嫌疑者，悉付心誠；懷顧慮者，必得要領。俄登相位，專任大事。遂乃擒元濟，梟師道。承宗效順，劉總叩頭，程權來朝，同捷就戮。蓋憲宗有知人之明，而度盡致君之道也。於是息瘡痍，培根本，宇內無獷悍之俗，元和為盛明之代。薰灼天下，將明帝圖。古往今來，善無與讓。即祇配聖德，光揚大勳。詳考功行，無先於度。
中立，會昌初官華州下邳縣尉武陵軍事判官。
桃源山洞開顯，廡宇興創，神仙異境，具武陵經。今有言者，道士朱法虔以狀來曰：有觀在山，有戶在疆，圖籍且久，事不能辯。農人曰：斧某林，田某墟，而養侵競，未能以遵清淨之化。公賢其辭，實疑漁蠹之末弭，乃詢故實，刻石定所至而明白之。滎陽公之臨武陵，實開成五年也。桃源觀在州西，水路去州城一百四十里，陸路八十里。準天寶七年五月十三日制，取近山三十戶，蠲免租賦，永充灑埽，守備山林。此觀山四至，準建中二年所定山界，東西闊七裏，南北長九裏，周回三二裏。東至廝羅溪五里，西至大江二裏，南至障山四裏，北至大江五里。障山在祠堂南四裏，以山嶺分水為界，直南屏蔽如障，故以名。八跡壇在祠堂北一百八步，瞿童上升處，足印八跡。後人思之，立壇於其所，因以為名。今奉敕醮祭，皆在斯壇。秦人洞在障山中峰之陰，厥狀如門，巨石屏蔽，靈跡猶存。有水自中，涓涓不絕，竹樹陰森，雖盛夏炎熾，凜然若秋。又多奇花奇木，禽獸非凡。信仙境也。朱老師閣在觀西一百步。老師名靈，於此朝禮，常聞異香仙樂，既終，後人莫敢居。年久摧毀，厥址尚存，今有杉木十餘株，枝幹盤屈若龍蛇之形，淩冬不凋，有松柏之操。桃源洞在祠堂北。大江南岸漁人黃道真見桃花處，備於陶淵明、伍安貧記雲。會昌元年十二月二十一日，軍事判官前華州下邳縣尉狄中立記。
☆竇常傳 府君諱常，字中行，扶風平陵人也。祖亶，同昌郡司馬，贈水部郎中。皇考叔向，仕至左拾遺，贈尚書右僕射。當代宗皇帝朝，善五言詩，名冠流輩。時屬貞懿皇后山陵，上注意哀挽，即時進三章，內考首出，傳諸人口者，有「禮遜生前貴，恩追歿後榮」，又「命婦羞蘋葉，都人插奈花」，又「禁兵環素帟，宮女哭寒雲。」備在文集。故刑部侍郎包佶制序，府君同氣五人，各首自序。府君大曆十四年舉進士，與故吏部侍郎奚陟、商州牧卞俛秘校獨孤授同年上第。迨拾遺下世，力養繼親，家無舊產，百口漂寓。繇是棄高科於盛時，就泉府之少職，回者十年。厥後載罹家禍，因卜居廣陵之柳楊西偏，流泉種竹隱幾著書者又十載。繇擢第至釋褐，凡二十年。洎貞元十四年秋，成德軍節度使太尉王公命從事御史盧泚貺五百金，辟為掌記，不就。其年，淮南節度左僕射霸陵杜公奏為參謀，授秘書省校書郎。厥後曆泉府從事，繇協律郎遷監察御史裏行。居無何，湘東倅戎，轉殿中侍御史，賜緋魚袋。元和六年，繇侍御史入為水部員外郎，亦既二歲，婚嫁未畢，求牧守之官，出為朗州刺史，轉固陵、潯陽、臨川三郡。既罷秩，東歸舊業。時宰嘉招，固辭衰疾。因除國子祭酒致仕。寶曆元年秋，寢疾告終於廣陵之白沙別業，卒時年七十。其年詔贈越州都督。會昌元年，武宗即位，恩覃中外。嗣子宏餘，任黃州刺史，準赦改贈太子少保。有文一十八卷，西江逸民褚藏言制序。
府君諱牟，字貽周。家世所傳，載於首序。府君貞元二年舉進士，與從父弟故相贈司徒易直、故相贈少師李公夷簡、故兵部侍郎張公賈、故工部侍郎張公正甫，同年上第。府君初授秘校東都留守巡官，曆河陽昭義從事，累轉協律郎評事監察禦史裏行。府罷，複為留守判官，轉殿中侍禦史，尋為昭義節度判官，累遷檢校水部員外，轉本司郎中兼禦史，賜緋魚袋。後為留守判官檢校尚書都官郎中，出為澤州刺史，改國子祭酒。長慶二年春，寢疾告終於宣平裏之私第，享年七十四。嗣子周餘，任秘書監。今上即位，恩覃內外。準赦文，大中四年贈給事中。府君和粹積中，文華發外。惟琴與酒，克儉於家。時人以為有前古風韻。世為五言詩，加以筆述，文集十卷，末暇編錄。
府君諱群，字丹列。家世所傳，載於首序。府君由弱冠不樂進士之科，便於著書，耕墾墳籍。既孤，以蔬素自適，著書於毗陵之西偏。給長兄之俸，而與諸季安於膝下者十稔。洎再罹內艱，殆盡而複前者數四。厥後郡守給事中京兆韋公夏卿知公，以為江左文雅，無出其右。適貞元十年詔徵天下隱居，邱園不求聞達之士，韋公遂薦焉。與桂山處士劉明素同表。公之言云：「受天清氣，與道逍遙。」時人以為孔北海拔禰衡之文，不之過也。其時天下慰薦九人，公獨不除授。其後韋公移牧吳郡，又以公所著《史記名臣疏》三十四卷進入，皆寢而不報，人皆異之。公自以為通塞係於命，靜而俟之。厥後韋公入為天官侍郎，改京兆命。中謝之日，德宗與之緒言，韋進曰：「臣忝居達官，而竊負其位。」上曰：「卿有何負？」奏曰：「臣守毗陵日，薦處士竇群，於時獨蒙不錄。後臣在蘇州，又進竇群所著《名臣疏》，又蒙不答。臣以為以人而廢，在臣則當然，言群則屈。」上乃驚曰：「卿之知人，固無疑。卒不問者，乃宰執之失也。」便宣即令召對。此貞元十八年也。公即日起於衡泌，白衣召見。上謂公曰：「夏卿知卿，卿有何蘊蓄，得以盡言。」公從容對曰：「臣無蘊蓄，第讀書俟時。夫蘊蓄者，跡在近班。進有所不納，諫有所不聽，臣即蘊蓄，如臣處於草茅。但仰元化而已，實無蘊蓄。」上甚奇其對，便宣令付中書，即除諫官，釋褐授右拾遺。居無何，必監張公薦和蕃，請公為判官，因改侍禦史。其後有故不行，請複本列。上不許，遂守侍禦史。俄兼領雜務。德宗晏駕，改膳部員外郎兼侍禦史知雜事，出為唐州刺史。司空於心鎮漢南，奏公為節度副使檢校兵部郎中兼中丞，加金紫。居無何，除吏部郎中，遷禦史中丞。以舉職太過，出為黔州觀察使。後以十洞擾亂，準詔用兵翦伐。事平，公坐貶開州刺史，亦既周歲，除容管經略使。憲宗以公守官無隱，思欲大用，因急詔追入。中途遘疾，終於衡州旅館，享年五十。贈左散騎常侍。公有子曰謙餘、審餘，偕孝敬相率。審餘應進士。公天授和粹，亮直孤峻，著書俟用，隱於衡泌，未嚐以名利枉其所守。時論以公有公輔之望卒無所伸。文集散落，未暇編錄。
府君諱庠，字胄卿。家世所傳，載於首序。府君初應進士，感於知已一言，遂從事於商洛。授國子主簿，未幾而罷。後吏部侍郎韓公出鎮武昌，美公之才，辟為節度副使，遷監察禦史。俄而昌黎移鎮京口，用為節度副使，改殿中侍禦史。昌黎卻入，公至輦下，遷澤州刺史。秩滿，時光祿卿範公由吳郡領宛陵，奏公試太子中允兼侍禦史，為團練副使，加章服。府罷，除奉天縣令，遷登州刺史。昌黎公留守東都，又奏授公為汝州防禦判官，改檢校戶部員外郎兼侍禦史。後遷信州刺史，三載轉婺州，亦既二載，遘疾告終於東陽之官舍，享年六十有三。公天授倜儻，氣在物表，一言而合，期於歲寒。為五字詩，頗得其妙。嗣子匡餘，疾沒世。次曰繇，晉州司法。次曰載，國子監置直講。皆克荷素風，聿修官業。詩筆散落，編錄未遑。
府君諱鞏，字友封。家世所傳，載於首序。府君元和二年舉進士，與今東都留守左仆射孫公簡、故吏部侍郎興元節度使王公源中、中書舍人崔公鹹、制誥李公正封同年上第。府君世傳五言詩，頗得其妙。故相淮陽公鎮滑台，辟為從事，釋褐授秘校。淮陽移鎮渚宮，遷峴首，改協律郎。二府專掌奏記。淮陽下世，司空薛公平鎮青社，辟公為掌書記，又改節度判官副使，累遷至大理評事監察禦史裏行殿中侍禦史檢校祠部員外郎，加章服。後薛公入為民籍，府君除侍禦史，轉司勳員外郎，遷刑部郎中。文昌故事文酒之為，由公複振也。故相左轄元稹觀察浙東，固請公副戎，分實舊交，辭不能免，遂除秘書少監兼中丞，加金紫。無何，元公下世，公亦北歸，道途遘疾，迨至輦下，告終於崇德裏之私第，享年六十。有子六人。長曰景餘，疾歿世。次師裕，見任晉陽令。俱力學修文，孝敬相率。公溫仁華茂，風韻峭逸。遇境必言詩，言之必破的。佳句不泯，傳於人間。文集散落，未暇編錄。
確字剛中，河南人。開成二年登第。累拜兵部侍郎。咸通五年以本官同平章事，進中書侍郎，加右僕射。罷為鎮海節度使。加太子太師。徙河中卒。
戶部每年合納當使三月九月兩限絹二十一萬四千一百匹，錢五萬貫。自大中八年已後至咸通四年，積欠五十萬五千七百餘貫匹。前使杜悰申奏，請起咸通五年正月已後，於諸道州府場監院合送戶部八十文除陌錢內割十五文，當時收管，以填積欠。續據戶部牒稱，州府除陌錢，有折色零碎，請起咸通五年，所合送延資庫錢絹，逐年兩限須足，其餘陌十五文當司仍舊收管。前使夏侯孜具事由申奏，且請以戶部論請期限，其咸通五年錢絹，戶部已送納，自六年至八年，其錢絹依前不旋送納，又積欠三十六萬五千五百七十貫文者。
伏以所置延資庫，初以備邊為名，至大中三年始改今號。若財物不充，則名額虛設。當置制之時，所令三司逐年分改減送當使收管。元敕隻有錢數，但令本司減割送庫，不定色目。以此因循，漸隳舊制，年月既久，積欠轉多。既無計以徵收，乃指色以取濟，稍稱備邊，名號得遵。元敕指揮乃割戶部除陌八十文內十五文收管，及戶部請逐年送庫具票，從今既積欠又多，終慮不及期限。臣今酌量請諸道州府場監院合送戶部錢絹內分配，令勒留下合送納延資庫數目，令本處別為綱運，與戶部綱同送上都，直納延資庫。則戶部免有逋懸，不至累年積欠。
臣覽貞觀故事，太宗初定品令，文武官共六百四十三員。顧謂房元齡曰：「朕設此官員，以待賢士。工商雜色之流，假令術逾儕類，止可厚給財物，必不可超授官秩，與朝賢君子比肩而立，同坐而食。」太和中，文宗欲以樂官尉遲璋為王府率，拾遺竇洵直極諫，乃改授光州長史。伏乞以兩朝故事，別授可及之官。
余自幼伏覽外王父昌黎文公《燕喜亭記》，則知連州山水之殊。停之稱，因記為天下所嘉。連為郡，既遠且秀，亦因亭而高。時談山水可娛者較數連矣。中州人既以連遐遠不可得與遊，皆依記以圖，為館宇飾。味山水者，莫不目登心到焉。如此則亭豈可荒，記豈可仆乎！三年冬，余侍行承詔於連，水陸南馳，幽無所攄，志無所用，乃縱業於山水，以資養志。況又外祖所記亭在是耶！昔聞今見必矣。踵於郛則訪焉，耆老曰：「無矣。」吁！昔奚寵遇而讚詠之如彼，今遭何人廢棄之如此，豈亭之屯耶！竊歎數月，得刺史武公至，歡之尤甚，且曰：「不修，則過及余矣。」遽揮徒而窮尋之，冒翳履淖。抵巇擘蔓，得餘址焉。級磚缺擲，棟榱垣瓦，寸折片碎，蓊汗其甚，石記斷僵，莓昧其字。公整而修之，徵記本於余家，易石而琢之，不旬就矣。於舊不移不損，煥而為新。命余記其跡。余辭小子豈敢措筆，以並前記。公曰：「不與記實，此則又毀。後人知子至而不顧，子過矣。余何別不修者乎！」余曰：「諾。」時會昌五年十一月五日，連州刺史武興宗書。
上臨禦明年，濆自洛陽令之太守。詔牧滁民之三月，得古溪郡之東北十裏。按《地圖誌》，在皇道山之右。昔始皇途經是山，因以名焉。其下西永陽嶺，迸流於荇溪，此溪是也。不濬川，導廣泉，演瀾潭島，影溢江漢。埇中流，袤平壇，四浪滉朗，雙派委輸。襟帶一川，斜界幹畝。無茭苗蘋萍之雜，其淼練如也；有廢亭占勝之地，其狀依然也。照晴而空水相鮮，澄遠而齊山瀉色。趨向奇狀，不可窮竟。訪郡之長老，考亭之廢興，皆曰三十甲子二周星，而不知其所由來矣。驗圖籍，亦昧其始興之歲也。秋七月，前河中監察汝南公況、前武寧軍殿中隴西公、拱州遷客司馬宏農公紹複鹹以勝概為宴之須，乃卜於亭，是谘是謀，遂古創今，僉曰惟允。不越月，他工具，洎六旬有六日，新亭就。楹不茀茀，昭其儉也；甍不仡仡，示無僭也；內不重門，曠其景也；外不崇墉，達其望也。繇是四時之氣，成象不絕。春木秀容，夏雲奇峰，秋天爽空，冬日暖濃。觸類有景，與溪無窮。雖羊公峴溪，曷足以加其勝矣！於戲！物之廢興時也。苟非共時，聖人微言，矧其蒙者乎！時會昌二年正月八日建。
縣城西郛七十裏，有東漢春穀縣之遺址，後因以名鄉。鄉之北鄙，抵於大山之峰岩，秀異於他山；山之林巒，溫潤於他木，議者以為下有泉洞故爾。洞門如圭，勢實天鑿。四面來束，兩崖相撐。腹內周圓，似刳而成。仰視嵌空，怪狀非一。若羽若鱗，若動若植。不知所以然者。蓋疑山川陰陽，有吐納蓄泄之道。下有流泉，淺深未測。洞門右擁，複穿石竇。達於洞外，注為澄潭。下灌良田，功侔造化。若乃鬆韻秋景，鳥鳴春林，野花爭芳，吐火噴雪，不可得而名也。洞之西偏，有石壁屹立，高三十餘仞，廣袤等夷。有類丹青，元黃錯雜。垂蘿引蔓，布列纓緌。石壁之下，複有名園。流泉繞其兩麵，岩翠環其四隅。先是故吏部常選樂安蔣公諱誦有之，未遑經始，而傳於故明州司功參軍蔣公諱呈。司功之季年，顧命其子孫曰：「是地也。鄰接靈境，不樹藝桑麻，可請名僧，崇建蘭若。依托寺宇，而根固焉。」是以君子韙之。係既免喪，於太和七年，有禪僧超覺，自金陵杖錫而至，曰：「我尋山水者。」度量宏博，珠融月圓。係乃以前意見托，忻然而受。覺公乃經丈尺，具畚挶，芟治繁蕪，鑿石夷壤，建置方丈，而景象旋生矣。於戲！天作靈奇，而覺公潤色之，以合天地之心。開成二年，請附屬於隱靜寺。時上座僧文度、寺主僧道琮、都維那僧文昱皆道門樞轄，釋氏師長。乃曰：「此地斯來，符西徵矣。」貞元中，故工部尚書博陵崔公字斯邑也，曾遊茲洞。崔公佳之，有紀行之什。自洞回驂，親翰於寺之壁。事既契葉，不其休哉！遂兼以公之作聞於官司，因隸於隱靜寺焉。覺公欲刊石為記，使後人知其所由來。乃有處士南陽左歡，實邱明之遐裔，亦當今之俊選。好逑錢媛，始契宜家。惜夭桃之芳晨，痛梧桐之先落。鳳琴罷響，魚目常開。舍其服玩妝奩，獨致豐碑之用。昔羊公遺愛，墮淚於峴山；今左氏思賢，淒涼於石壁。儇固不才，詎識文章之紀律。以宗室之休美，輒受命而為記。蔣秀士前序其事。即會昌二年九月二十七日，樹碑慶讚，悉皆周備。至五年天下廢寺，遂被隨例廢毀。今逢明代，精舍重興。左公恐絕其靈跡，盡忠竭誠，又出數緡，再留後紀，資其存歿，福壽無疆，永為不朽！
伏以御史大夫中丞，掌邦國憲法，朝廷紀綱。兼此官者，皆以所領務重，特為寵異。近來諸行侍郎兼御史大夫者，並在左右丞之上，相承不改，行之已久。況今使下監察御史裏行，朝謝時列在左右司郎中之上。以此參彼，足可辨明。況奉去年十月二十八日敕，禦史大夫進為正三品，中丞進為正四品。郎官望等，尤為重任。酌從宜之文，定可久之法，合崇憲職，式葉朝章。請準前例，諸行侍郎兼御史大夫中丞者，在尚書左右丞之上。
