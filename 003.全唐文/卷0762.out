大皞禦辰，勾芒定位。天子率躬耕之禮，有司謹親載之事。以為帝籍斯闕，皇猷久墜。不修耒耜之功，是墮粢盛之義。於是擇元日，戒農期。本千畝而敬矣，齋三日以告之。然後內外清謐，上下肅祇。文物之儀備列，戈鋋之衛在茲。猶窺紫禁，共仰丹墀。儼南面凝旒之所，當東方欲曉之時。漏水聲盡，爐香上遲。俄而閶闔開，羽儀展。揚青旗以肅事，備朱紘而戒典。上乃望靈壇，禦玉輦。蒼龍整駕以前導，蔥犗遵途而右轉。六轡齊舉，八鸞啟行。向綠野公田之所，至青郊展禮之方。紺轅塞路，青輅巡場。葉農經而授事，指農正而告祥。由是別土宜，分強理。入滌場而肆目，撫禦耦而舉趾，遂乃執紅紖，親黛耜。四顧而溝塍砥平，三推而土膏脈起。發生有在，播殖茲始。諸公諸侯而次進，或五或九而皆止。見京坻之流衍可期，睹稼穡之艱難有以。禮樂既備，人神告休。事雖兆於東作，稔以見其秋收。豈獨親耕於甸內，實亦種德於道周。群臣乃伏輦而進曰：「臣聞歷代務農，百王重穀。陛下興古典之已墜，紹前修這不復。故得人勤稼穡，天降景福。」帝曰： 「予上事天地，次奉祖宗。惟舊章是率，惟古典是恭。今將返鑾輅而宴於太寢，又欲殿禮而勞農。」
國重農事，帝遵時令。惟千畝之可親，望三推而闡盛。田畯方勤於稟法，甸師已切於承命。陽和初布，庶平東作以勸人；逕術既端，終俟南郊而見聖。當其融風式協，韶景方遲。金根為順動之馭，菖葉表親耕之期。度以地狹難容，足列公車之數；顧其土膏潛動，可陳農器於茲。修隴惟直，遐阡甚夷。是宜率諸侯大夫以行乎周禮，不可使四年正月獨稱於晉時。言瞻耒耜，誌惜墳衍。謂勻勻而足得天臨，想澤澤而正宜春淺。空為散也，尚鬱新典。載芟未及，勾萌之出何因；一墢為期，螻蟻之誠願展。翠幕猶，朱紘未至。當人力可借而成功，使農祥失正而奚利。染場之屨，期剡剡以輕移；撫籍之衣，想襜襜而如墜。且夫事尊禮動，法貴聖興。顧井田之君，是可出而偕作；懿初耕之帝，宜其德以相成。不然，則無以知土宜，慰人欲。使其穜稑克備，粢盛乃足。庶見其耘之耦，一一具陳；必報乃求之倉，累累交屬。況以近甸堪樂，元辰以良。借百步之疇，冀停雲；修三班之令，期在月將。如此則樹德鹹滋，訓農惟允。畢力克符於地事，致誠不昧於畦畛。儻禮備而必行，實以表乎仁之至義之盡。
歲起於東，丁壯就功。則知富民必資於廩實，強國亦在於年豐。是時也。杏花疏樹，蒲葉抽叢。曉出鳳城，疲道路之攸往；回瞻鶉野，知耕鑿之斯崇。美夫原隰底績，溝塍刻鏤。耒耜交橫，煙雲輻湊。人沮溺而為伴，水鄭白以分溜。一稃二米，禾同北裏之禾；苗盛草稀，豆異南山之豆。觀夫田畯至喜，室家相歡。揮鎡去莠，築堰澆蘭。野餉曉持於斜徑，畚插暮荷於層巒。鄰近山之樹密，悅臨流之地寬。葵腰鏟而乍采，黍策杖而時看。且人生在勤，勤則不匱。欲抑末以敦本，在用天而分地。思文後稷，濟時敷播殖之功；惟彼陶唐，申命掌嵎夷之事。八政之中食居一，四人之裏農為二。倬彼甫田，習無不利。故土爰稼穡，含靈是資。歲稔則家知禮讓，食足則國讚邕熙。無辭艱難，服先疇之畎畝；皆當儲峙，救黎人之阻饑。九年殷憂於堯日，萬箱發詠於周詩。跡忝門人，得承規於孔父；心將請學，恐貽責於樊遲。
言字表文，初名嶽，屢舉不售。改今名，大中十二年及第。
彼子胥兮亡命江湄，賴漁父兮停橈在茲。既橫流而濟矣，因解劍以酬之。厚意殷勤，何惜千金之器；高情特達，竟陳三讓之辭。稽其去國無途，迷津獨立。前臨積水之阻，後有追兵之急。躊躕而鶴發相哀，顧盼而漁舟可入。憂心盡展，憑刳木以何虞；渡口雖遙，掛輕帆而已及。繇是拂拭青萍，披陳素誠。念險難以知我，顧提攜而賜卿。拔三尺之熒熒，波間電落；橫七星之凜凜，掌上風生。叟乃莞爾興言，搘頤話誌。本期浩淼以排難，詎可愴惶而徇利。酬仁報惠，誠多公子之心；害義傷廉，且異老夫之意，況乎楚令方急，嚴刑且陳。盡索奔亡之黨，先誅隱匿之人。若以爵祿為念，榮華是親。則械爾躬而赴國，持爾劍以防身。整棹西歸，自受執圭之賞；論功北面，寧亡切玉之珍。蓋由惻隱為心，艱危是濟。方圖散發之樂，豈假吹毛之銳。情高而俗慮難量，語罷而鳴榔忽逝。連環吐月，空臨玉匣之間；一葉乘風，漸入寒煙之際。豈不以識達精微，言窮是非。棄霜刃以長往，弄雲濤而不歸。寂寞岩煙，沉東流之渺渺；淒涼浦樹，含落日以依依。異乎義立一朝，名超萬古。決雲之異狀徒逞，皎日之深誠不取。則知美范蠡而述魯連，信斯人之可伍。
雞司晨而風雨不渝，人懷詐而關防可圖。效長鳴於頃刻，排大難於斯須。近取諸身，俾群情而莫測；出於餘口，將五德以無殊。昔者田文，久為秦質。東歸齊國之日，夜及函關之際。顧追騎以將臨，念國門之尚閉。君臣相視，方懷累卵之危；豪俠同謀，未有脫身之計。下客無名，潛來獻誠。君禍方垂於虎口，臣愚請斅於雞鳴。於是鷹揚負氣，鶚立含情。迥夜遙天，未變沈沈之色；攢眉鼓臂，因為喔喔之聲。審聽真如，遙聞酷似。高穿紫塞之上，深入黃河之裏。一鳴而守吏先驚，三唱而行人盡起。回瞻滿座，皆默默以無言；散入荒村，漸膠膠而不已。想夫計即成欺，人皆不疑。重門似洞以俱辟，駟馬如龍而莫追。雖師曠之聰，誠難辨矣；縱冶長之慧，未必知之。於是考智謀，察能否。君於士兮誠重，士於君兮亦厚。念秦關之百二，難逞狼心；笑齊客之三千，不如雞口。既而美播強鄰，名聞上賓。暫解咽喉之急，永為心膂之臣。想季路之危冠，相侔未可；任秦皇之利觜，欲斅無因。豈非誌在酬恩，居然造響。清濁如一，高低不爽。迷翰音之類，應若同聲；辟反拒之門，易於覆掌。始知戰國之多才，是招賢之道廣。
昔丁令威，登仙紫微。念故鄉之久別，化靈禽之一歸。翻瑤台而遂下，見華表而堪依。淒涼而舊跡猶存，徘徊有戀；寂寞而故人誰在，悵望難飛。原夫托玉羽以潛遊，曆丹霄而暫憩。聞天之逸響，駐淩雲之遠勢。凝思慮於木末，俯閭閻於煙際。光陰可惜，歡娛肯誤於當年；邱壟相望，凋落徒悲於晚歲。既而人事難尋，俄成古今。野逕榛亂，煙墟草深。歧路之黃埃不已，桑榆之白日空沈。眷戀無窮，誰識孤高之貌；悲傷莫測，空聞嘹淚之音。至若似帶煙霞，情深恨賒。遲回而修趾不動，眄睞而圓吭暫斜。鬆檟蕭蕭，遍是幽魂之宅；蓬茅曆曆，今為誰氏之家。少別層城，長思故裏。似有求而不見，若將飛而未起。住仙界之長日，痛人寰之逝水。念當時之親識，安問存亡；窮累代之子孫，莫言終始。極目晴煙，凝思悄然。別離而塵事不一，倏忽而芳春且千。那求飲啄，自惡腥膻。歸處而雲空慘澹，望中而封樹連延。笑彼乘軒，不離乎金闕；喜茲警露，迥降於遼天。已而卓爾無群，超然將翥。思杳杳之空際，戀亭亭之高處。回朱頂以長望，疊霜毛而永慮。蓄恨無窮，忽矯身而飛去。
物之化兮則多，蟬之類兮惟一。棄捐無用之甲，振奮有聲之質。彼則曲拳擎跽，附麗脩條；此則遠害全身，飛鳴永日。當其閒園向久，輕吹無聞。衝孔之異狀初出，寓物之雙形欲分。暗入幽叢，上纖莖而繚繞；時搖殘萼，散芳氣之氤氳。於以警素秋，於以戒炎酷。進退如懼，攀援欲速。兢兢而恐墜微躬，步步而竟升高木。來能應候，禍豈避於刳腸；去乃乘時，智終期於剖腹。煙月思寡，懸垂勢孤。以抱膏肓之疾，待成胡越之區。拳局而投足既定，蹙縮而脫身是圖。漸呀然而甲折，俄豁爾而形殊。前程而遠寄園林，如矜得路；下視而若遺枯朽，孰肯守株。由是乍舉輕躬，初留具體。薄翼而朝陽始照，元緌而宿露新洗。才發響於林下，已傳聲於澗底。驗形有二，責實無雙。啾啾而送恨蓬戶，嘒嘒而添愁瑣窗。吟遠樹於荒郊，思盈秋野；噪寒花於別浦，韻繞晴江。則知造化之旨，難窮其理。何末異而本同，何一生而一死。其死信不自以為辱，其生信不自以為美。能彼我而兩忘，則榮枯而相似。別有甘穴居於聖代，期羽化於天庭。久羨出身之術，多慚負贅之形。高枝尚遠，短景難停。儻遭逢於此夜，冀音響之堪聽。
去月十七日，饗德明興聖廟，德廟直候論狀稱，懿祖室在獻祖室之上。當時雖以為然，便依行事，猶牒報監察使及宗正寺請過察，詳窺玉牒，如有不同，即相知聞奏。爾後伏檢高祖神堯皇帝本紀，伏審獻祖為懿祖之昭，懿祖為獻祖之穆，昭穆之位，天地極殊。今廟室奪倫，不即陳奏，然尚為苟且，罪不容誅。仍敕修撰朱儔、檢討王皞研精詳覆，得報稱，天寶二年制，追尊咎繇為德明皇帝，涼武昭王為興聖皇帝，十載立廟。至貞元十九年制，從給事中陳京、右仆射姚南仲等一百五十人之議，以為禘祫是祖宗以序之祭，凡有國者必尊太祖。今國家以景皇帝為太祖，太祖之上，施於禘祫，不可為位。請按德明興聖廟共成四室，祔遷獻懿二祖。謹尋儔等所報，即當時表奏，並獻居懿上。伏以德尊諡為孝，君臣嚴敬，有司慎恪，是歲以還，不當失序四十餘載。理難尋詰。伏祈聖鑒，即垂詔敕，具神遷正。
伏聞今月十三敕，以臣所奏獻、懿祖二室倒置事，宜令禮官集議聞奏者。臣去月十七日，緣遇太廟袷饗太祖景皇帝已下群主，準貞元十九年所祔獻、懿祖於德明廟，共為四室，準元敕各於本室行享禮，審知獻祖合居懿祖之上，昭穆方正，其時親見獻祖之室，倒居懿祖之下。於後遍校圖籍，實見差殊，遂敢聞奏。今奉敕，宜令禮官集議聞奏者。臣得奉禮郎李岡、太祝柳仲年、協律郎諸葛畋、李潼、檢討官王皞、修撰、朱儔、博士閔慶之等七人狀稱，謹按高祖神堯皇帝本紀及皇帝圖譜，並武德、貞觀、永徽、開元已來諸禮著在甲令者，並雲獻祖宣皇帝是神堯之高祖，懿祖光皇帝是神堯皇帝之曾祖，以高、曾辨之，則獻祖是懿祖之父，懿祖是獻祖之子。即博士任疇所奏，倒祀不虛。臣等伏乞即垂詔敕，具禮遷正。
玉汝，會昌四年進士。官御史，咸通中出為衢州刺史。
聖人患人情多遷，物象不一。爰指道樞之要，因明金柅之質。蓋以金則持堅而有常，柅則制動而無匹。當全模於大冶，曾因鼓鑄之功；及入用於生民，克保安貞之吉。原易道之所施，得器度之攸宜。任重而難勝者，非剛莫能致其定；利轉而不息者，非一無以止其隨。所以適其所適，斯焉取斯。在如輊如軒之時，自能勁挺；處無輗無軏之地，物莫稱推。美其葉範選而見辭，取鍛煉而興制。雖成形於橐籥，不假飾於磨礪。常無銷鑠，懷可以明。確稟安排之理，端居退止之旌。首於萬化之內，而乃百度惟貞。然以上經之旨難分，先儒之見無果。一以節驅馳而為事，一以當徑路而待我。苟在鎔而備物，固察其所由；如持重以知名，則用無不可。是則寓質之時，惟工所資。將永平於軌轍，亦致理於麻絲。不為事遷，可類仁之方也；終然靜勝，固知道豈遠而。夫如是，觀六爻之所總，皆遵乎不動；驗一德之可稱，莫與彼爭能。我皇由是立心堅固，引義依憑。躁競者息之於靜域，回邪者制之於直繩。然則金柅之為器也，於今而其道益宏。
劍者金之利器，玉者寶之至堅。韜百煉之形，迥倚天而入用；斷十德之質，信如泥而莫全。蓋以淬礪呈彩，磨礱發鮮。開寶匣之炯爾，切連城而爛然。原其周穆西征，戎王獻至。刃決雲以增價，鍔開蓮以逾利。明星耀色，固已直於千金；白玉雖堅，才可當於一試。於是搜韞櫝，示精鋼。謀剸割，輝鋒铓。舉連環而動月，掌盈尺以凝霜。投刃皆虛，無騞然之異響；應機立斷，俄凜若以分光。英日惟明，搖容轉潔。乍毀方以旁達，忽離堅而中絕！仰鋒亂起，初每謂如花飛；應手全開，終有疑於冰裂。固可以鄙牛鬥之氣衝，陋蛟螭之精截。應用無敵，清貞莫儔。銷白虹以影碎，耀青蛇而色秋。黯黯文開，獨庭中而電轉；熒熒屑落，類掌下以星流。素彩交光，清文耀質。既衛身之可保，豈化龍而無必。色離溫潤，光開縝密。形錯落以膚寒，彩璘玢而皆溢。是知器有異而神符，物至精而用殊。向若鍛非良冶，質匪昆吾。則安能充遠戎之獻，斷抵鵲之徒。儻遇英雄，必提攜而可以；時逢琬玉，固翦截之如無。嘉乎資礪乃之功，剖溫其之潤。剸犀莫比其銛鍔，斬馬難齊於利刃。夫如是，如鍛煉之至精，切璠璵而可信。
彼修竿兮迥立天中，有都盧兮身輕若風。始發地以直上，漸陵煙而轉崇。敏捷無儔，恣飛翻於白日；孤高可尚，任回環於碧空。初其委質員來，當場獻藝。耀百戲於君所，仰千尋於天際。幹霄迥出，將為悅目之娛；舉步俄升，自有翻雲之勢。孤標上聳，兆庶同嬉。信超騰而自若，罔危懼以凝思。質勁挺以無倫，人皆見也；衣簾襜而不定，風以動之。挺影難儔，乘高罔墜。臨廣街以堪望，騁趫材而自異。拂雲端之縹緲，似欲升天；跨橦末之欹危，若有餘地。徒觀其遠望翩翩，輕如列仙。形翻碧落，足動晴煙。杳杳難分，宛在長天之外；亭亭回映，全高眾木之顛。其態可喜，其功不測。既穹崇以獨立，每緣循而至極。將以騁輕趫，恣登陟。旁臨既分乎遠近，上達必資乎孤直。仰而望也，始似出於煙霄；逼而察焉，又若生乎翅翼。事契鴻漸，情非教猱。既翻身而自下，漸托質以彌高。迥匝花場，見千夫而共憙；間臨紫陌，瞰萬井以無逃。故得眾目鹹窺，群心是仰。若丹梯之已踐，類遷喬之可上。每所以恣攀援，助觀賞。誠哉平子之言，先賢之勿罔。
希夷乎人皇，居明堂，辟陰開陽。冠通天兮蔭華蓋，發大號兮流耿光。將樂瑤池之宴集，由喜玉京於壽昌。降清問於宣室，討真經於柏梁。乃因高為台，順時謀築。披翳薈，翦林麓。鏟重岡，移峻穀。量其遠近，以議夫土功；命彼般倕，再度乎山木。使人以悅，無告於勞。均力取材，不遠而複。屹九重以初超，馮一簣而始覆。其為勢也，峨峨皚皚，粉壁光兮朱門開，若方丈與蓬萊；其為麗也，崢嶸鬱煜，星柱浮兮雲楣肅，狀靈光與景福。有時鳴猿告曉，貞鬆斂靄。千峰轉日，迎秀色於瓊樓；萬歲傳聲，和幽音於地籟。磅礴壓乎人境，屴聳乎天外。王喬飛舄，見鳧影之翩翩；神女窺窗，聽鸞歌之噦噦。俯眾山兮如束，縈八川兮如帶。上方向晦宴息，齋心防戒。乘金根，肆玉畎。誇父秉鉞，蚩尤揚旆。鐵衣沸渭以焜煌，寶馬騰驤而沛艾。環鉤陳而列武士，震砰訇兮軼埃壒。登夫集靈之台，謂天帝而為會。奏無聲之樂，寂寞而難分；展無體之禮，質素而無文。晬容綽約，元化氤氳。聖主湛恩，散作八方之雨；清都喜氣，凝為五色之雲。彼升龍鑄鼎之後，捧盤承露之君。徒仿象於前載，孰能成乎此勳。然大造之德曰生，大君之位曰寶。未有離於兆庶，而複謂之至道。願獻華封之壽，上祝唐堯之盛。股肱為良，元首作聖。用壯辟雍之美，乃經靈台之政。豈必沐鹹池，陵倒景。脫屣乎宇縣，棲真乎絕嶺。屆中天之峻極，從化人兮習靜。然後居無何之鄉，去有為之境者也。於是情冥其欲，德貴惟恒。可大可久，不騫不崩。動植風靡，雍熙日宏。宜其四溟式宴，而人和年登。
羽雖白，賁然而輕；玉雖白，堅然而貞。未若素絲之為用，以轉化而為名。匪剛克以居禮，實柔立而有成。其正也可以如繩之直，其順也可以繞指而縈。故能紛以隨時，浩然養素。揮流水則轉增其妍，染繪色則不吝其汙。動必隨人，寸無恒度。其來也何所，自園客而出茲；厥賦也何地，由岱畎而貢之。俯乎列井，將稽荒氏之練；實乎澤器，徒為墨子之悲。信幹旄之望美，非庶士之可持。不願充嫠婦之緯，不願托寒女之絲。因弄杼以成績，庶補袞而為期。代若好五采，我則大白以受質；代若厭群居，我則眾縷以為匹。非異俗而招累，將矯世而摭實。夫其公孫命駕，長倩趨風。贈以生芻之束，勖以素絲之緫。蓋取諸自微之著，積小成功。君無謂我微，君無謂我細。若綦之可織，則假手以成勞；如裳之可縫，則因緣而善係。功無不給，物無不濟。彼服卉佩蘭，衣荷帶蕙。念牽絲之無日，傷考槃之失計。今將侔潔白以修身，詠羔羊而取媲。儻黃絹之可比，希菅蒯而無替。
圓嶠之人兮，回踴遐壤，旁臨窮海。嘉冰蠶之底貢，彰遠人之無怠。原其稟氣斯異，含靈有特。鱗角是帶，育七寸之殊形；雪霜載加，發五彩之異色。資纖縷以成績，弄杼攸勤；美重錦之可持，女工能即。施勞且異於三盆，為用寧同於五緎。致美之厚，罔差其妍不；入獻之先，必資於善良。驚楫雲邁，懿筐是將。涉三山之重阻，辭萬里之遐荒。越溟漲，屆帝鄉。升玉殿，薦明堂。示彼有誠，則申屈膝之贄；樂我無事，願充垂拱之裳。蓋威靈之有及，故珍物之不藏。懿乎生乃因地，育乃非時。四氣平分，屆嚴冬而成止；五方異俗，在中國之莫為。自堯年而效美，暨今日而來思。足以彰德風之普洽，表王道之清夷。不然，則修路崎嶇，洪漣濧濞。較道裏而累億，罹寒暑而數四。匪化理而無虞，曷員來之可致。彼躬桑載育，獻繭為均。浴濯龍之水，漲川館之春。而後羅紈是緝，筐筥攸陳。固在常而可悅，殊自遠而為珍。是知化之所被，物無不臻；德之所加，人無或阻。托茲賦以極思，致皇猷之焯敘。
士有利於鴻漸者，觀乎憲台。降太液，邇蓬萊。風威四警，霜氣旁催。地疏曹而獨秀，居對禁而分開。提綱必理，舉職惟才。門淩晨而豸出，樹夕陽而鳥來。旌良表正，癉惡繩回。乍以飛騫，淒其嶷矣。時為搏擊，籲可畏哉。嚴城岑寂，靈台蹇產。直狀臨而逾明，偽跡投而遽劃。故座有彝法，門無濫板。理從擾而庭幽，事雖繁而人簡。及夫貪吏無厭，豪宗不戒。酷奮黔俗，洪威桎械。致中興之淪否，令下人之凋瘵。百城相師而自若，五兵乂安而不怪。是司也，故以矜遠聲，哇長喟。（苦怪切）奉絲綸以遐察，騰錦車而遙屆。則跋扈顏沮，強梁誌憊。望驄馬而局蹐，仰繡衣而下拜。是知上能讚聖，下足安凡。顧眄而朝班已肅，推彈而邦度增嚴。庶究厥能，請循其始。官則秦置，台從漢起。或掌方書，或稱柱史。朱何以忠雅標懿，桓陳以剛直著美。上封則起於鄭均，埋輪則遠聞張紀。虞詡之人方側目，暴勝之名兼直指。皆玉秀珠明，鷹瞵鶚視。既斡時而助化，亦圖國而遠恥。莫不才挾主以成功，主因才而共理。唐纘玉葉，藎臣惟哲。法省嬴劉，台兼貢薛。昂涼階宇，奮迅霜雪。耿獨坐而情雄，邈群司而位絕。稠人廣眾，望景而魂褫；暴黨奸雄，睹形而膽折。豈徒以聳動僚寀，逡巡朝列。儻吾道之將行，庶從茲而振節。
赫爾陽精，當朱仲兮，厥狀難明。杲杲而威棱四序，炎炎而火烈群生。九野飛塵，破氛昏而下燭；六龍銜耀，亙天地而橫行。其初也，陰魄落彼，大明生矣。踆烏洶洶以飛來，蒼龍黯黯而光死。輾煙霞而炎駕旁轉，洞寰海而紅輪徐起。煙勃乎扶桑之津，鼎沸乎鹹池之水。八紘疑火井之內，六合若炎邱之裏。路歧難處，傷哉行役之人；稼穡堪憂，嗟爾耕耘之子。始驚出地，漸見摩天。曈逾盛，翕彌宣。赫曦而光碎波濤，血殷江海；蓬勃而氣蒸林麓，焰起山川。則居上克明，當中益熾。想羲氏於執熱，當亢龍之用事。照邱陵而恐是焦原，蒸壟畝而皆成赤地。仰之者目眩精毛，處之者神昏體悸。草木為之生煙，峰巒以之減翠。千里無雲，炎風不聞。木而棲者翕其翼，泉而躍者伏其群。不黨黎，有異恩覃之士；無私蠻貊，終同炎德之君。可流金而爍石，可焦頭而爛額。浩浩兮坌紅埃，融融兮過虛碧。遂使無生禪子，愛其孤鶴片雲；休影逸人，戀此幽鬆古柏。斯則晉卿執法於前代，魯史立言於往昔。於戲！猛以濟威，剛以馭下。牧於外而寇亂鹹戢，升於朝而諂諛斯寡。如夏日之赫焉，孰雲不足畏也。
或曰：「貞白先生在《梁書高士傳》，今而為傳何謂？」曰：《梁書》之傳先生，猶《史記》之述老氏也。其敘事頗刪略，俾仙聖行業，不得昭著，而紛綸其間。夫先生識洞古今，事炳山世。神棲寂泊，精騖元樞。定三品以黜浮偽，分五域以鏡區貫。著《隱訣》以析綱目，述《真誥》以旌降受。激揚隱微之外，馳騁清虛之際。乃元中之董狐，道家之尼父也。況發揮墳典，遊泳百家。窮天地星辰之文，究陰陽龜筮之術。至於鯨死彗出，麟鬥月蝕。銅山崩而鍾鐸響，蠶珥絲而商弦絕。龍吟雲起，虎嘯風生。此性理冥濛，僉謂之感，先生商榷其微，非感非應。夫然，將叔向、子產、京房、郭璞擬先生以為博乎！齊永明十年，謝詹事瀹自吳興聞先生棄官隱華陽，乃於道中作傳，傳疏略不用。陶翊乃作本起錄，至齊末遂已，亦事多遺闕。其後潘泉文複踵其作，始天監元年至七年夏四月。於時先生改名氏，潛訪遐嶽，旁無知覺。於是泉文又絕筆於此。於戲！前二傳既太簡，門人編錄，複無條貫。俾君子辟世之道，清真養翮之跡，其幾乎磨滅歟！乃於《登真隱訣》及《真誥》《泰清經》先生文集，揣摩事跡，作三卷焉。
還古號穀神神子，會昌時人。
夫習讖譚妖，其來久矣。非博聞強識，何以知之？然須抄錄，且知雌黃事類。語其虛則源流具在，定其實則姓氏罔差。既悟英彥之討論，亦是賓朋之節奏。若纂集克備，即應對如流。餘放誌西齋，從宦北闕。因尋往事，輒議編題。類成一卷，非徒但資笑語，抑亦粗顯箴規。或冀逆耳之辭，稍獲周身之誡。祇求同已，何必標名？是稱穀神子。
