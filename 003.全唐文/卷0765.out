勿謂乎蟬之至微，能變化以知機。因挺質以竦拔，遂脫身而奮飛。餘殼連拳，抱綠葉而猶在；新聲響亮，噪清風而不歸。原夫深穴初開，空庭始夜。步淩兢而微進，形磊磈而將化。托身而去上風篁，投跡而來緣月榭。履險微駐，愁危卻下。纖枝不定，懼嫋嫋以頻移；弱蔓難窮，騰搖搖而盡亞。於是輕軀暫息，一足才容。時驚門鼠，乍怯鳴蛩。促而初安利爪，逡巡而欲改前蹤。想黃雀之饑腸，先憂見捕。念螳螂之怒臂，預恐相逢。已而踧踖拳形，穹隆奮質。既罅發而微斷，若苞開而漸出。擘肌分理，有謝於昔時；露膽披肝，請從於今日。騰超稍異，竦擢如驚。新緌薄嫩，舊翼羅輕。觀腋分之拆裂，訝脈散之縱橫。嗟累卵之勢危，方求上達；歎含風之力寡，未敢先鳴。及夫據嶮形柔，空股戰。方疑乎蠖屈，終類於龍變。洞胸達腋，玲瓏而素甲皆虛；潔已全身，輝赫而元光已遍。俄分曙色，似遇良時。便有淩空之意，還生去故之悲。嘒嘒而頻遷碧樹，淒淒而若紡寒絲。響繞晴雲，傳楚岸之風遠；聲催晚景，怨陶家之柳衰。至若委蛻難留，衝虛已久。體將泰而是望，皮不存而何有。儻假一枝，願飛聲而不朽。
昔蜀郡之司馬相如，指長安兮將離所居。意氣而登橋有感，沉吟而命筆爰書。儻並遷鶯，將欲誇其名姓；非乘駟馬，誓不還於裏閭。原夫別騎留連，鄉心顧望。銅梁杳杳以橫翠，錦水翩翩而迸浪。徘徊浮柱之側，睥睨長虹之上。神催下筆，俄聞風雨之聲；影落中流，已動龍蛇之狀。觀者紛紛，嗟其不群。染翰而含情自負，揮毫而縱意成文。渥澤尚遙，滴瀝空瞻於垂露；翻飛未及，離披且睹其崩雲。意以立誓無疑，傳芳不朽。人才既許其獨出，富貴應知其自有。潛生蚃之心，暗契縱橫之手。於是名垂要路，價重仙橋。離離迥出，一一高標。參差鳥跡之文，旁臨彩檻；踴躍鵬摶之勢，下視丹霄。既而玉壘經過，金門寵異。方陪侍從之列，忽奉西南之使。乘軺電逝於遐方，建節風生於舊地。結構如故，高低可記。追尋往跡，先知今日之榮；拂拭輕塵，宛是昔時之字。想夫危梁蘚剝，漬墨蟲穿。長含氣象，久滯風煙。幾遭凡目之見嗤，徒雲率爾；終俟瑰姿之後至，覺始昭然。所謂題記數行，寂寥千載。何搦管而無感，如合符而中在。警後進而慕前賢，亦丁寧而有待。
曜靈正中，交易必萃。諒農皇之善制，著噬嗑之明誌。蓋取諸酌中以畫一，用取夫定準於列肆。遂得販繒之子，候當午以員來；抱布之徒，恐移廛以忽至。於是旗亭滅影，賈旅協時。睹稠人之並湊，測端景以交期。雜錯相酬，而豈畏日之將夕；貿遷以退，寧夏其室信遠而。是前王之所則，實後代之攸資。當夫相高以誇，美言為市。競駕肩以求進，爭掉舌而明旨。貨聚於未央之標，州處於已逾之紀。鹹寸陰而時惜，望兼贏以畫履。眾寶麕至，族蟻同風。當大明之方盛，求善價以不窮。葵藿未傾而靡僭其候，有無交鬻而久執厥中。物各以時，貨遷乃日。瞻陽烏之未旰，索青蚨以競出。質劑由是與行，權於焉積實。則知日以中為政，市以利為名。不求端以取表，奚立法而作程。俾居物致富之流，心之有待；方不盈不縮之際，時即可明。景既惟恒，人得其敘。何遠珍之不至，曷近利之為阻。賈用不售者當此之歸，求之不得者於焉獲所。此乃時不差，利同射。亙五都之所共，曆百王而不易。是以知日中為市之義，豈空書於往籍。
會稽賀憑，以著作郎出宰永新。其行也，其色似若有不懌者。一時學省憲府之友，鹹共語之，舉杜甫詩云：「樽前失詩流，塞上得國寶。」乃相與賦詩送別秦東亭。隴西李遠獨後至，舉杯而前曰：子毋以邑小去國萬里而難治。古者公侯之地方百里。自秦以業，大縣且倍而過之，小縣亦不下十室而有餘。漢、晉以士為之宰，俾教其鑿井耕田，養生送死而無憾。歲賦其租以供軍士，且以償士之直。非以榮祿之也，特養其廉以教民爾。士既得民社之寄，則早作夜止，盡心以理之，使訟平賦均，老弱無懷詐暴憎，斯無愧於取直，而不負其所寄矣。今永新之為邑也。僻在江南西道。吾聞牛僧孺之言，與荊楚為鄰。其地有崇山疊嶂，平田沃野，又有寒泉清流以灌溉之。其君子好義而尚文，其小人力耕而喜鬥。而其俗信巫鬼，悲歌激烈，嗚嗚嗚鼓角雞卜以祈年，有屈宋之遺風焉。今子往而宰之，勿以險遠難治而自貽伊戚也，以樂易近之。均其賦，息其爭，因其利而役之，則無怨。明文王之政以教之，使知禮讓，則尊君親上，養老慈幼，悉知而勸於為善，自無懷詐暴憎之習矣。然後手揮五弦於堂上，樂其誌高山流水間，一動一靜，居仁由義，皞皞熙熙，同登壽域矣。吾屬在憲府，與考績黜陟之事，待子三載而來歸報政也。勉之行無忘。
夫《靈棋經》者，不知其所起。或雲漢武帝命東方朔使之占兆，無不中者。朔之術用此書也。或雲黃石公以此書授張子房。又有客述淮南王神秘之書，亦此書也。蓋好事者倚聲借價以重其術，豈盡數公為之乎？雖然，餘聞之久矣。以其非經史之書，不以留意。
及開成末，予將適閩中，聞其有建溪者，石鬥而湍激。舟子猱立嵲兀，雖有賁育，皆汗而栗，況予之懦者乎！以其懦不自解。及至泗上，遇宗兄安，遂以懦狀告，安曰：「予聞建溪不應至此，蓋談者之過也。安有卜書，能決其惑。」遂請而卜之，其詞云：「上下俱安，心不生奸。挺然無憂，勿信流言。」乃笑曰：「果流言不足信也。」安即授予，遂攜之閩。怡然無事，固信其書。又取決他疑，無不若目見。嗟乎！世所特輕者，未必不為至寶也；世之所重者，未足為美。一編之書，後顯前疑，而況他乎！以是知士之顯達窮餓，各有命數，不可以一途辯也。
予觀其書，似若有道者之為。以十二棋子三分之，上中下各四，一擲而成卦，即考書批詞，盡得其理。意者上為天，中為人，下為地，三才之象也。十二棋子皆有文，其辭猶《周易》之辭也。棋布而成卦，遂目之曰靈棋。後予福州從事，居多暇日。凡集數十本，參而校之，去謬存真，備集於此。後賢觀之，可以無疑。
予以閩時，以其遐邈，鄉國萬里，水陸綿遠，心常不安。一日卜之，得坦坦天衢之卦，其言甚美，意中以為信然。離閩數日，忽宸書降召為禦史。則卦之前定，不其神乎！時唐會昌九年秋九月，尚書司門員外郎李遠序。
宣猷，開成時官監察御史。咸通中為宣歙觀察使兼御史大夫。
議曰：臣聞慶都誕堯，唐風稱盛；塗山育啟，夏道克昌。坤德既刑於邦家，帝籙方傳於悠久。況母儀夙著，壺教自高。夢日昭其休祥，伣天表其鴻慶。晦耀未兆，逢時乃彰。殊榮不在於生前，縟禮必行於身後。詳觀國史，逖聽皇王，步驟以來，其道一貫。伏惟先太後應二儀而作合，齊兩曜而降祥。派流弄印之榮，道葉握圖之聖。柔明初進，慈儉用光。蘋蘩遵助祭之儀，弦綖展親蠶之禮。四德之姿始耀，六宮之望攸歸。服浣濯而自修，抑華侈而不禦。大行皇帝資內助，禮冠中闈。越辭輦之遵聞，體釐降之盛則。二何之族難並，五鹿之慶方遙。進賢才而益恭，辭進封而奪誌。子一人而不享其福，母四海而不居其尊。行成楷模，言著箴誡。名器尚虛於椒掖，輝華俄缺於桂輪。全德則崇，備物猶爽。當海晏河清之日，屬賓天上漢之朝。故劍軫皇情之深，新阡赴丹禁之慟。於是痛環佩之絕響，感詩禮之無聞。爰詔近臣，俾詠明淑。神筆添句，用寫悲情。豈八字之能倫，與三光而齊朗。歎纏綿淒愴之痛，陋撫存悼亡之詞。天文照臨，哀榮兼極，其後必大，倚伏有徵。皇上繼明之初，遽思顧複。遂發宮女，副以內臣。恭告薦之誠，度陵寢之制。實遵近禮，即兆為山。改馬鬛之形，就鮒隅之式。璿宮對立，蘭殿煥開。想像如覆於玉衣，蚃疑遊於金屋。上仙之日，都人不簪於柰花；追榮之辰，國風空賦於荇菜。昔處虞嬪之列，今當文毋之崇。體內範而素深，因子貴而昭慶。秦原鬆檟，佳氣久凝；漢後禕褕，盛禮俄及。道光前古，德冠後宮。發睿感於賜衣，軫孝思於遺鏡。遂揚翟黻之禮，以慰昭靈之慈。謹按《易》曰：元乾善之長。諡法曰：宣慈惠和曰元。又曰：明德有功曰昭。伏以先太後待年之初，已標仁懿之則；儷極之後，益彰柔煦之風。得不謂宣慈惠和乎！輔佐昌期，聿修陰教，克生聖嗣，光啟中興。得不謂明德有功乎！請上尊諡曰：元昭皇太後。謹議。
伏準開元二十一年正月二十四日敕，自今後有大祠，宜差丞相特進少保少傅尚書賓客禦史大夫攝祭行事者。伏以郊祀烝嚐，國家大典，肅將明命，合差重官。苟異於斯，則為瀆祭。臣伏見近日大祠，差王府官攝太尉行事，人輕位散，不足交神。昧陛下恭潔之誠，阻百靈正直之福。事有不便，實資改更。臣請起今春季以後，祠祀南郊薦獻太清宮宰臣行事外，其餘大祠攝太尉司徒司空。伏請差六尚書左右丞列曹侍郎諸三品以上清望官充。其中祠小祠官員不足，即任差王府官充。臣職監祠事，不敢因循。
今左丞鄭公之廉宣城也。視人如子，潔已奉公。為政指歸，則以抑強扶弱為意。操斷之下，邪正別白。懷奸之徒，有李惟真、康全參者，平地起戎，迫脅賢帥，避難歸闕，恓惶草間。此時前潮郡押衙汪於，秀才薛復，百姓姚元貞，前當郡衙前虞候胡政，繼來救護，食膳楫棹，霈然大備。況江神指途，歸風送帆，信宿之間，遂達江都。惟真輩不知兵已在頸，釃酒高會，恣行攻劫，凶勢甚張。朝廷命今廷尉溫公自雎陽守杖劍來討，以順伐逆，無敢礙刃，軍令明肅，曾無冤人。築二京觀於西郛門外。宣猷故與鄭公遊，詳熟理行，二誼廉白，是其佩服，文章學藝，乃其緣飾。自❥王傅改太常少卿，揚曆數四，備極華顯。今鳳翔司徒相公頃在台庭，仰公材術，俾司邦計。方且傳印，公確乎固執，乞守六曹。又擬轉為刑部，帖以台丞，公堅讓如初。今僕射相公登庸之初，舉公自代，編印以同升，公亦撝挹，逡巡自牧。聞其名則氣焰光赫，睹其貌則貞素和裕。則知曩時罹難，適丁厄運，今茲遷擢，方見道勝。為善者雖否必通，為惡者暫通終否。《禮》云：「君子居易以俟命，小人行險以徼幸。」不其信歟！宣猷去歲三月到官，擇日謁梓華府君，見公奠文紀當時之事，板於梁間。恐久遠隳落，遂移於貞石，刻而立之。咸通七年七月十一日，宣歙觀察使兼御史大夫杜宣猷記。
夫人諱瓊，字瓊。本京兆杜陵人，後因家邢州，遂為邢之堯山人焉。曾祖知慎，皇將仕郎守冀州南宮縣尉。祖昌運，皇守忻州定襄府左果毅上柱國。父西岩，皇朝散大夫試左武衛長史。夫人長史之叔女也。笄年歸於李君。明正清劭，輔以材能，落落焉有賢傑之操。門❥李君隨牒襄州，夫人亦來漢上。宣猷與夫人別業接連，得敘宗族。日漸月深，情同密親。始予隨進士貢，路出漢濱，時寓夫人裏第。稅駕之後，徒馭如歸。開顏拂❥主禮甚渥。李君賢厚少事，以儒書自適，門之治實夫人主之者。共奉夫也以敬，其訓子也以義，其睦親也以誠，其接下也以德。吹惠布明，家政煥然。舉如是言，雖賢大夫何以過也！嗚呼！材智方遠，光景不借，以太和五年十二月三十日，薨於襄州旌孝裏之私第，春秋六十五。明年十月十一日，安厝於襄陽縣習池鄉之西把裏。夫人生二女二男。長女適太原王儀，次女適扶風馬寧。長男德元，次男德章。德元幼奉擇鄰之訓，明經擢第，釋褐隨縣尉。德章休休然亦以詩禮充業，今則泣血崩心，若無所容。先遠有期，托予誌德，濡毫寫悲，不羞不能。銘曰：
杜氏之先，陶唐同源。遠派搖漾，為傑為賢。夫人奉之，令範昭然。身同朝露，門閉幽泉。
大凡在變化象數之中者，莫逃乎《易》。唯人之情偽，最曰難知。係稱卜筮尚占，憂患興慮。彼山上有火，明入地中。周孔之情，繇是觀變。自三古以降，雜說歧分。矧卜筮多門，亡羊殆盡。雖京房奇中，然皆不免其身。夫自知知人，乃曰明哲。則隗照易數於龔使，焦贛發誡於明君。照既沒，不顯其占。贛明且哲，乃留其術。俞岩耕東鄙，自前困蒙。客有枉駕蓬廬，以焦辭數軸相示。俞嚐讀班史列傳，及曆代名儒係譜，諸家雜說之文。鹹稱自夫子授《易》於商瞿，僅逾十輩；延壽傳經於孟喜，固是同時。當西漢元、成之間，淩夷厥政。先生乃或出或處，外比包蒙，輒以《易》道上幹梁王，遂為郡察舉，詔補小黃令。而邑中隱伏之事，皆預知其情。得以尤異當遷，尋亦卒於官次。所著《大易通變》，其卦總四千九十六題，事本彌綸，同歸簡易。其辭假出於經史，其意雅合於神祇。但率潔精專，事無不中。而言近意遠，易識難詳。不可瀆蒙，以為辭費。後之好事如君山者，則子雲之書為不朽矣！以聖唐會昌景寅歲周正五日敘。
伏見八月六日敕，欲修東都太廟，令會議事。此時已有議狀，準禮不合更修。尚書丞郎已下三十八人皆同署狀。德章官在禮寺，實忝司存。當聖上嚴禋敬事之時，會相公尚古黜華之日，脫國之祀典，有乖禮文，豈唯受責於曠官，竊懼貽恥於明代。所以勤勤懇懇，將不言而又言也。昨者異同之意，盡可指陳。一則以有都之名，更合立廟；次則欲崇修廟宇，以候時巡。殊不知廟不合虛，主惟載一也。謹按貞觀九年詔曰：「太原之地，肇基王業，事均豐沛，義等宛譙。約禮而言，須議立廟。」時秘書監顏師古議曰：「臣旁觀祭典，遍考禮經，宗廟皆在京師，不於下土別置。昔周之豐鎬，實為遷都，乃是因事便營，非雲一時別立。」太宗許其奏，即日而停。由是而言，太原豈無都號，太原爾時猶廢，東都不立可知。且廟室惟新，即須有主，主既藏瘞，非虛而何？是有都立廟之言，不攻而自破矣。又按曾子問曰：「古者師行，必以遷廟主行乎。？」孔子曰：「天子巡狩，必以遷廟主行，載於齋車。」言必有尊也。今也取七廟之主以行，則失矣。皇氏云：「遷廟主者，惟載新遷一室之主也。」未祧之主，無載行之文。假使候時巡，自可修營一室，議構九室，有可依憑。
夫宗廟，尊事也，重事也，至尊至重，安得以疑文定論。言苟不經，則為擅議。近者敕旨，凡以議事，皆須一一據經。若無經文，任以史證。如或經史皆無據者，不得率意而言。則立廟東都，正經史無據，果從臆說，無乃前後相違也。書曰：「三人占，則從二人之言。」會議者四十八人，所同者六七人耳。比夫二三之喻，又何其多也？夫堯、舜之為帝，迄今稱詠之者，非有他術異智者也，以其有賢臣輔翼，能順考古道也。故堯之書曰：「若稽古帝堯。」孔氏傳曰：「傅說佐殷之君，亦曰事不師古，匪說攸聞。」考之古道既如前，驗以國章又如此。將求典實，無以易諸。伏希必本正經，稍抑浮議。踵皋夔之古道，法周孔之遺文。則天下守貞之儒，實所幸甚。！其餘已具前議。
夫宗廟之設，主於誠敬。旋觀典禮，貳則非誠。是以匪因遷都，則不別立廟宇。《記》曰：「天無二日，土無二王，嚐禘郊社，尊無二上。」又曰：「凡祭，有其廢之，莫敢舉也；有其舉之，莫敢廢也。」則東都太廟，已廢多時，若議增修，稍違前誌。何者？聖曆神龍之際，武後始複明辟，中宗取其廟易置太廟焉，本欲權固人心，非經久之制也。伏以所存神主，既請祧藏，今廟室維新，即須有主。神主非時不造，廟寢又無虛議。如修複以俟時巡，惟載一主，備在方冊，可得而詳。又引經中義有數等，或是弟子之語，或是他人之言。今廟不可虛，尊無二上，非時不造主，合載一主行，皆大聖祖及宣尼親所發明者。比之常據，不可同塗。又邱明修《春秋》，悉以君子定褒貶。至陳泄以忠獲罪，晉文以臣召君，於此數條，複稱君子，將評得失，特以宣尼斷之。傳曰：「危疑之理，須聖言以明也。」或以東都不同他都，地有壇社宮闕，欲議權葺，似是無妨。此則酌於意懷，非曰經據也。但以遍討今古，無有壇社立廟之證。用以為說，實所未安。謹上自殷、周，旁稽故實，除因遷都之外，無別立廟之文。
夫論國之大事，必本乎正而根乎經，以臻於中道。聖朝以廣孝為先，以得禮為貴。而臣下敢不以經對。三論六故，已詳於前議矣。再捧天問，而陳乎諸家之說。求於典訓，考於大中，廟有必修之理，主無可置之理。何則？正經正史，兩都之廟可徵。禮稱天子不卜處太廟，擇日卜建國之地，則宗廟可知。則廢廟之說，恐非所宜廢。謹按《書》《詩》《禮》三經及漢朝兩史，兩都並設廟，而載主之制，久已行之。敢不明徵而去文飾。援據經文，不易前見，東都太廟，合務修崇，而舊主當瘞，請於太微宮所藏之所。皇帝有事於洛，則奉齋車載主以行。
路，會昌六年官太常博士，後為吏部員外郎司封郎中。
東都太微宮神主二十座，去年二月二十九日，禮院分析聞奏訖。伏奉今月七日敕，此禮至重，須遵典故，宜令禮官學官同議聞奏者。臣今與學官等詳議訖，謹具分析如後。獻祖宣皇帝，宣莊皇後，懿祖光皇帝，光懿皇後，文德皇後，高宗天皇大帝，則天皇後，中宗大聖大昭孝皇帝，和思皇後，昭成皇後，孝敬皇帝，孝敬哀皇後已前十二座，親盡迭毀，宜遷諸太廟，祔於興聖廟，禘祫之歲，乃一祭之。東都無興聖廟可祔，伏請且權藏於太廟夾室。未題神主十四座，前件神主，既無題號之文，難伸祝告之禮。今與禮官等商量，伏請告遷之日，但瘞於舊太微宮內室閑之地。恭酌事理，庶協從宜。
在昔樂官采詩而陳於國者，以察風俗之邪正，以審王化之興廢，得芻蕘而上達，萌治亂而先覺。詩之義也，大矣遠矣。肇自宗周，降及漢、魏，莫不由政治以諷諭，係國家之盛衰。作之者有犯而無諱，聞之者傷懼而鑒誡。寧同嘲戲風月，取歡流俗而已哉！晉、宋詩人，不失雅正，直言無避，頗遵漢、魏之風。逮齊、梁、陳、隋，德祚淺薄，無能激切於事，皆以浮豔相誇，風雅大變，不隨流俗者無幾，所謂亡國之音哀以思，王澤竭而詩不作。吳公子聽五音，知國之興廢，匪虛謬也。
國朝以來，人多反古，德澤廣被。詩之作者繼出，則有杜、李挺生於時，群才莫得而並。其亞則昌齡、伯玉、雲卿、千運、應物、益、適、建、況、鵠、當、光羲、郊、愈、籍合十數子，挺然頹波間。得蘇、李、劉、謝之風骨，多為清德之所諷覽，乃能抑退浮偽流豔之辭宜矣。爰有律體，祖尚清巧，以切語對為工，以絕聲病為能。則有沈、宋、燕公、九齡、嚴、劉、錢、孟、司空曙、李端、二皇甫之流，實繁其數，皆妙於新韻，播名當時，亦可謂守章句之範，不失其正者矣。
然物無全工，而欲篇詠盈千，盡為絕唱，其可得乎？雖前賢纂錄不少，殊途同歸，《英靈》《間氣》，正聲南薰之類，朗照之下，罕有孑遺。而取舍之時，能無少誤？未有遊諸門而英菁畢萃，成篇卷而玷纇全無。詩有之流，語多及此，豈識者寡，擇者多，實以體詞不一，憎愛有殊，苟非通而鑒之，焉可盡其善者。由是諸集悉閱，且無情勢相托，以雅直尤異成章而已。或聲流樂府，或句在人口，雖靡所紀錄，而關切時病者，此乃究其姓家，無所失之。或風韻標特，譏興深遠，雖已在他集，而汨沒於未至者，亦複掇而取焉。或詞多鄭、衛，或音涉巴、，苟不虧六義之要，安能間之也。既曆稔盈篋，搜奇略罄，終恨見之不遍，無慮選之不公。始自有唐，迄於近歿，凡一千二百三十二首，分為二十卷，命曰《唐詩類選》。篇題屬興，類之為伍而條貫，不以名位卑崇、年代遠近為意。騷雅綺麗，區別有可觀，寧辭披揀之勞，貴及文明之代。時大中景子之歲也。
餘為類選三十年，神思耗竭，不覺老之將至。今大綱已定，勒成一家，庶及生存，免負平昔。若元相國稹、白尚書居易，擅名一時，天下稱為元白，學者翕然，號元和詩。其家集浩大，不可雕摘，今共無所取，蓋微誌存焉。所不足於此者，以刪定之初，如相國令狐、楚李涼公逢吉、李淮海紳、劉賓客禹錫、楊茂卿、盧仝、沈亞之、劉猛、李涉、李璆、陸暢、章孝標、陳罕等十數公，詩猶在世，及稍淪謝，即文集未行，縱有一篇一詠得於人者，亦未稱所錄。僻遠孤儒，有誌難就，粗隨所見，不可殫論。終愧力不及心，庶非耳目之過也。近則杜舍人牧、許鄂州渾，洎張祐、趙嘏、顧非熊數公，並有詩句，播在人口。身沒才二三年，亦正集未得絕筆之文，若有所得，別為卷軸，附於二十卷之外，冀無見恨。若須待見全本，則撰集必無成功，若但泛取傳聞，則篇章不得其美。已上並無采摭，蓋前序所謂終恨見之不遍者矣。唯歙州敬方才力周備，興比之間，獨與前輩相近。亡歿雖近，家集已成三百首，中間錄律韻八篇而已。雖前後敻接，或畏多言，而典型具存，非敢遐棄，又前所謂慮選之不公者矣。嗟乎！行年七十有四，一名已成，一官已棄，不懼勢逼，不為利遷。知我以《類選》起序者天也。取舍之法二十通在，故題之於後雲爾。
收字藏之，同州馮翊人。開成末進士。懿宗朝拜中書侍郎同平章事，遷門下侍郎刑部尚書，進右僕射，封晉陽縣男。咸通八年罷為宣歙觀察使，貶端州司馬，尋削官流州。賜死。後三年詔雪其辜。
樂亡久矣！上古祀天地宗廟，皆不用商。周人歌大呂舞《雲門》。以俟天神，歌太蔟舞《鹹池》以俟地祇。大中黃鍾之合，陽聲之首，而《雲門》黃帝樂也，《鹹池》堯樂也，不敢用黃鍾，而以太蔟次之。然則祭天者，圜鍾為宮，黃鍾為角，太蔟為徵，姑洗為羽。祭地者，函鍾為宮，太蔟為角，姑洗為徵，南呂為羽。訖不用商及二少，蓋商聲剛而二少聲下，所以取其正裁其繁也。漢祭天則用商，而宗廟不用，謂鬼神畏商之剛。西京諸儒惑圜鍾函鍾之說，故其自受命郊祀宗廟樂，唯用黃鍾一均。章帝時，太常丞鮑業始旋十二宮，夫旋宮以七聲為均，均言韻也。古無韻字，猶言一韻聲也。始以某律為宮，某律為商，某律為角，某律為徵，某津為羽，某律少宮，某律少徵。亦曰變曰比，一均成則五聲為之節族，此旋宮也。
臣畎畝下才，謬當委任。心乖報國，罪積彌天。特舉朝章，賜之顯戮。臣誠悲誠感頓首死罪！臣自出寒門，旁無勢援。幸逢休運，累汙清資。聖獎曲流，遂叨重任。上不能罄輸臣節，以答寵光；下不能回避禍胎，以延俊乂。苟利屍素，頻曆歲時。果至聖朝，難寬大典。誠知一死未塞深愆，固不合將泉壤之詞，上塵天聽。伏乞陛下哀臣愚蠢，稍緩雷霆。臣頃蒙擢在台衡，不敢令弟嚴守官闕下。旋蒙聖造，令刺浙東。所有罪愆，是臣自負。伏乞聖慈，貸嚴微命。臣血屬皆幼，更無近親，隻有弟嚴，才力尫悴，家族所恃，在嚴一人。俾存歿曲全，在陛下宏覆。臣無任魂魄望恩之至！
