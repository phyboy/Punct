謩字申之，司空魏徵五世孫。擢進士第。文宗讀《貞觀政要》，思徵賢，詔訪其後。楊汝士薦之。累遷宏文館直學士。武宗朝貶信州長史。宣宗即位，拜御史中丞，進同中書門下平章事。大中十年領劍南西川節度使，召拜吏部尚書檢校尚書右僕射太子少保。卒年六十六，贈司徒。
臣以自古置此，以為聖王鑒戒。陛下但為善事，勿冀臣不書。如陛下所行錯誤，臣不書之，天下之人皆得書之。臣以陛下為太宗文皇帝，乞陛下許臣比職褚遂良。
諸道州府百姓詣台訴事，多差禦史推劾。臣恐煩勞州縣，先請差度支戶部鹽鐵院官帶憲銜者推劾。又各得三司使申稱，院官人數不多，例專掌院務，課績不辦。今諸道觀察使幕中判官，少不下五六人，請於其中帶憲銜者，委令推劾。如累推有勞，能雪冤滯，禦史台闕官，便令奏用。
臣聞治國家者，先資於德義。德義不修，則國家必壞。故王者以德服人，以義使人。服使之術，要在修身，修身之道，在於孜孜。夫一失百虧之誡，存乎久要之源。故前王遺言曰：「勿以小惡而為之，勿以小善而不為。」斯則懼於漸也。臣又聞君如日焉，顯晦之微，人皆瞻仰，照臨之大，何以掩藏。是以前哲設敢諫之鼓，立誹謗之木。貴日新其德，日聞其過也。陛下自即位以來，誕敷文德，不悅聲色。出後宮之怨婦，匹在外之鰥夫。洎今十年，絕其采納。大雅既作，淫風不行，則上超三皇，次出五帝。凡百相賀，前王比隆，斯實天下之幸甚也。臣竊觀近自一兩月山來，天眷稍回，留神妓樂。至於教坊百人二百人選試未已，莊宅司收市亹有聞。昨又宣取李孝本次女一人，遽將入內。宗姓不異，寵幸何名。如此之事，皆不益慎修，有虧一簣。臣竊惟陛下九重之內，不得聞之。凡此之流，大生物論，實將乖道理之本，徒起塵穢之言。夫欲人不知，不若不為。諺曰：「止寒莫若重裘，止謗莫若自修」者也。伏惟陛下照鑒不惑，稍抑將來，絕其漸門。使無怨欲。崇千載之盛德，去一旦之玩好。教坊停息，宗女遣還。則大正人倫之風，深宏王者之體。昔漢光武坐側設列女屏風，時宋宏正色諫曰：「未有好德如好色者。」光武因為徹之，謂宏曰：「聞義有改，可乎。」宏曰：「陛下進德，臣不勝其喜。」前史以為美言。今陛下柰何不思宋宏之諫，而若居光武之下乎？臣切不願也。職當規諫，敢盡血誠。伏地叩頭，昧死陳達。
臣聞王者渙汗之恩，凡罪寬宥。唯故殺人者死，乃王者不易之典也。其董昌齡，比者錄以微效，任之方隅。不能祗慎寵光，恣其狂暴，無辜專殺，事跡顯彰。妻孥銜冤，萬里來訴。伏蒙陛下睿聖慈憫，念其狂橫，特令鞫劾，尋得罪源。尚以微績，曲全性命。中外言議，竊為未當。今授之牧守，以理疲人，則殺人者遭拔擢，冤苦何申訴。此則法理所紊，交謂不可。臣忝備諫列，不敢不言。況陛下慎恤刑獄，朔望循省，慮有冤濫，以及生人。儻事理稍乖，則傷聖化。今茲寵授，物議囂然。伏乞陛下速回成命，以警列士。則天下幸甚！
臣見諸司雜報，韋長送狀西院，分析監軍下淩毀縣令事。伏以州縣侵屈，隻合上聞。中外關連，須存舊制。韋長任膺廉使，體合精詳。公事都不奏聞，私情擅為偷越。況事無巨細，不可將迎。縣令官業有乖，便宜理罪。監軍職司侵越，即合聞天。或以慮煩聖聽，何不但申門下。今則首紊常典，理合糾繩。伏望陛下宣示宰臣，速加懲誡。
臣伏聞傳說，官中捕捉造妖徒黨，在外人情洶洶，深所不安。恐涉詿誤之嫌，或爰愛憎而起。況事出軍鎮，未經台府。鹹懷斯懼，遞不保生。滋蔓儻深，為患不小。今切在早去枝葉，不遺蔓延。嗚呼！如事係軍人，即委軍中推勘；如名該百姓，宜從府縣鞫尋。冀各盡情，免稱冤死。臣伏以當聖代，不宜有陷平人。如罪狀昭然，始可從法。其間輕重，須有等差。臣竊知陛下近對法官，必將訪獄。臣伏想此際官吏，豈能直言。如能直言，即皆戴胄之守職也。且鏃不在有司推劾，法官亦焉得細知。伏以陛下愛育生靈，不欲一物失所。此則事關刑戮，不可輕易處置。臣深慮旦夕詔下，忽有冤人。既當發生之時，切要審令詳覆。成陛下好生之德，契前哲恤刑之心。伏請重敕法司，再令疏理。豈惟全其大體，冀不紊於刑章。
蔚字茂休，隴西人。開成末進士。咸通朝累官禮中侍郎，轉尚書右丞，拜京兆尹太常卿。尋以本官同平章事，出為山南東道節度使，入為吏部尚書，加檢校右僕射宣武軍節度使。乾符四年復為吏部尚書檢校司空。六年拜河東節度使卒。
臣聞孔子聖者歟，言則引周任之言；苻融賢者也，諫必憑王猛之諫。誠以事求師古，詞貴達情。臣伏睹陛下自纘帝圖，克崇佛事，止當修外，未甚得中。臣略采本朝名臣啟奏之言，以證奉佛初終之要。
臣聞天後時，曾營大像，功逾百萬。狄仁傑上疏云：「夫寶鉸殫於綴飾，瑰材竭於輪奐。功不使鬼，必在役人；物不天來，皆從地出。非損百姓，將何以求？物生有時，用之無度。臣每思維，實所悲痛。至如往在江表，像法盛興，梁武、簡文，施舍無限。及至三淮沸浪，五嶺騰煙。列刹盈衢，無救危亡之禍；緇衣蔽路，豈有勤王之師。況近年以來，風塵屢擾，水旱不節，征役稍繁。必若多費官錢，又苦人力，一隅有難，將何救之？」此切當之言一也。中宗時，公主外戚皆奏度僧尼，姚崇奏曰：「佛不在外，求之於心。佛圖澄最賢，無益於後趙；羅什多藝，不救於姚秦。何充、苻堅，皆遭敗滅；齊襄、梁武，未免災殃。但誌發慈悲，心行利益，使蒼生安樂，即是佛身。」此切當之言二也。睿宗為金仙玉真二公主作大觀，辛替否諫曰：「自夏已來，淫雨不解，穀荒於壟，麥爛於場。入秋已來，亢旱為災，苗而不實，霜損蟲暴，草菜枯黃，下人谘嗟，未知賑貸。今陛下愛二女而造兩觀，燒瓦運木，載土填沙。道路流言，皆雲計用錢百萬餘貫。伏惟陛下聖人也，遠無所不知；陛下明君也，細無所不見。既知且見，知倉有幾年之儲，庫有幾年之帛，知百姓之間，可存活乎？三邊之士，可轉輸乎？當今發一卒以捍邊陲，遣一兵以衛社稷，多無衣食，皆帶饑寒，賞賜之間，迥無所出。軍旅驟敗，莫不由斯。而乃以百萬貫錢，造不急之觀，以賈六合之怨，以違萬人之心。」此切當之言三也。替否又諫造寺曰：「夫釋教以清淨為基，以慈悲為主。故常體道以濟物，不利已而害人。每去已以全真，不營身以害教。今三時之月，築山穿池，損命也；殫府虛帑，損人也；廣殿長廊，營身也。損命則不慈悲，損人則不濟物，營身則不清淨。豈大聖至神之心乎？佛書曰：一切有為法，如夢幻泡影，如露亦如電。臣以為減雕琢之費，以賑貧人，是有如來之德；息穿掘之苦，以全昆蟲，是有如來之仁；罷營葺之直，以給邊陲，是有湯武之功；回不急之祿，以購清廉，是有唐虞之理；陛下緩其所急，急其所緩，親未來而疏見在，失真實而冀虛無，重俗人之所為，輕天子之功業，臣實痛之。」此切當之言四也。
臣觀仁傑天後、高宗朝上公也，元崇先天、開元中賢哲也。替否中宗、睿宗時直臣也。臣每覽斯文，則未嚐不廢卷長歎而感慕之。伏以陛下深重緇流，妙崇佛事，其為樂善，實邁前蹤。但細詳時代之安危，眇鑒昔賢之敷奏，則思過半矣。道遠乎哉！臣過忝渥恩，言虧匡諫，但舉從繩之義，少裨負扆之明，營繕之閑，稍宜停減。
逢字陶臣，河東人。會昌中進士。累遷侍御史尚書郎。大中末出為巴州刺史，徙蓬州，入為太常少鄉，遷秘書監卒。
有物混成，先天地生。言乎地兮不濁，謂乎天兮不清。物我俱亡，莫究希夷之際；元黃未判，因標混沌之名。有南海之帝曰儵，北海之帝曰忽。胥遇於茲，一言相發。伊人以視聽食息滋養，觀爾則耳目口鼻俱闕。將欲擿爾聽以置音聲，抉爾明以分日月。疏爾準而通氣，翕爾啄而容齕。厥議既臧，厥臂用攘。揕顙舂脰，真隨手傷。一之二之日，視之茫茫；三之四之日，聽之鏘鏘。六日而穹鼻齁息，七日而巨口箕張。於戲！奸偽茲始，回邪作矣。中明役神，外物攻己。一彼一此，無終無已。痛乎道德喪而仁義生，亦由形兆分而混沌死。嗜欲悲哀，聲牽響來；蘧然寐覺，劃然形開。日月星辰，強配陰陽之數；輪轅榱桷，爭標曲直之材。觀夫執仁斤，橫義斫。剖圭角，析清濁。投伊礪乃之器，入彼敦弓之樸。勢騰淩，聲瀺灂。靜者地而動者天，融為河而結為嶽。則知樸能成器，器成樸分。木能生火，火盛木焚。蓋所謂聰明著而勝負交戰，知勇昭而是非糾紛。夫如是，又安得二氣凝而不流，萬有來而不拂。吾欲寂唱和於聲響，縵文章於黼黻。然後棄爾見而阻爾聞，複歸於無物。
象帝之先，種白榆於自然。布曆曆之真質，遍高高之遠天。攀折何因，杳在寰區之外；陰陽不測，永無雕落之年。徒觀夫夾帝座以分行，直天街而互對。婆娑乎黃道之側，蔭映乎端門之內。匪據險以稱關，詎臨戎而設塞。星槎去日，曾莫問其短長；鶴駕來時，又不言乎年代。易古移今，煙濃霧深。當空耀本，向日舒陰。攢柯於貝闕之前，圓光靄靄；倒影於瑤池之上，寒彩沈沈。輪囷既出於中台，偃蹇亦臨乎上將。分土明得地之勢，編珠表連理之狀。或全或缺，陋蟾桂於月中；莫往莫來，鄙蟠桃於海上。美素莢之規規，狀列錢之離離。苒蒻雲竦，玲瓏露垂。崇朝而顥氣常積，永夜而元風自吹。發端既異於乾行，成象或殊於隰有。曲直之號徒爾，斤斧之虞則否。始或叢邱墟，依培塿。與槎枿，混枯朽。歎頹齡之日，既不殊桑；充燧火之時，焉能異柳。夫於是又安得越漢排霄，含芳振條。壅靈根而萬古長爛，披素葉而千霜不雕。所謂向晦而明，終天而覿。衰榮不係乎寒暑，運動罔差乎經曆。榆之壽兮，誠大椿之莫敵。
某啟。伏蒙仁恩，猥垂下顧，兼賜新詩三十首。向風長跪，齊思探元。如畏途咀冰，若旱苗蒙澤，瑩心冷骨，潤葉滋莖。曠無津涯，杳失顧視。秋日懸而氛昏息，雅音作而聾瞆醒。輒欲再頤幽元，重開戶牖，旁窺陟級，漸冀升堂。徒循夫子之牆，未夢江生之筆。今則緘之瑞錦，貯以盤囊。不獨榮耀於子孫，實亦發揚於流輩，生死幸甚！伏計即離征鎮，當赴闕廷。鼓萬有而爐冶重開，序群倫而權衡再設。使《鄭》《衛》不作，《鹹》《韶》更張，吹歔而寒穀春生，沾灑而枯荄萌動，天下幸甚！某此時或希匠化，獲序宗彝。願承舟楫之功，出風波之路。嗟歎不足，繼之詠歌，謹錄長句七言詩一首獻上。塵黷尊嚴，惶恐無狀。
賢弟《過岐山賦》《謁讓帝陵》二篇，自三兩複，莫究津涯。煥乎與日月齊明，洶乎與江海爭大。苞若天地，速如鬼神。迎之不見其前，隨之莫睹其後。波瀾之外，懲勸在焉。崛立當今，峭若嵩華。是以謂之文矣。歎之不足，繼之詠歌。霜霧興懷，未即拜賜。謹先奉狀，代申誠款。不宣。謹狀。
伏承相公忽承明詔，遠赴闕廷。天子傾心，廟堂虛席。沙堤尚在，複瞻丞相之車；蓮幕重開，再理將軍之第。伏想華軒擁路，賀客盈門。喜集鴒原，風隨雁序。昨者幸從祗拜，獲貢姓名。言及曩時，期於遠路。鉛黃入鏡，顧陋質而多宜；金石宣聲，覺巴之和寡。因敢專馳狀啟，遠謝恩知。伏慮方倦將迎，未暇披覽。實虞獎拔，失在毫厘。其啟狀本，謹別錄上。伏望聯行之際，一賜發揮。俾風波之路不迷，見常稱譽數四。心期旦夕，必擬提攜。伏見吾兄當數集會時，望深賜重言也。某頓首。
自今日春榜到縣，當日差人持狀到京。方乘車騎，尋已東去。恨結之至，空積下情。不審自歸淮南，尊體何似。伏計不乖將息，遠想淮山秀潤，水木幽寄，扇枕之餘，謳吟自適，甚盛甚盛。某龍鍾山縣，忽忽過時。素秋軫懷，華發棲鬢。昔日淩雲之誌，自覺泥蟠；今茲失路之人，誰為鄉導。但飲冰勵節，食蘖苦心。用省刑名，以安疲瘵。除此之外，非愚所知。故人恩憐，曾不憫念。秋風已戒，關路須西。雄文與誰儔比，一日千里，今也其時。居安敗名，古人所慎。某頓首。
某啟。某聞杞梓居林，掄才必藉其良匠；驊騮伏皂，發跡用章於圉人。將假激揚，必先紹介。如某者，關中士族，海內窮人。幼遭憫凶，壯知傳導。南窮海裔，北濟河源。勤苦一經，恓惶三紀。家門板蕩，亡惠子之五車；風樹哀纏，痛虞邱之三失。加於元昆抱瘵，孀妹無家。同氣六人，半歸泉壤。嗟乎！郭氏之昆多疹，顏生之室屢空。縱白首粗沾一名，或終身不知五味。哀凶薦及，沈痛可知。往往晝臥及昏，夜坐達曉。長安甲第，羅列九衢。朱門大開，欲往誰訴。
因大中四年冬，蒙相公念以苦心，拔授官職。期於旦暮，必使奮飛。旋遇羌寇犯邊，相公北討，風雲一失，流落十年。尉萬年而郎秘書，宰四畿而糾東洛。凡所蒞守，皆立涓塵。但以時尚佻浮，不熟根本。以親庶務者為俗吏，以能矯枉者為令人。聲名看門簿高低，流品出人家子弟。豎置童騃，儕排老成。遂使清貫華資，蔑聞於擬議；塗趨坌走，久困於風塵。
自相公再秉鈞衡，重開壚冶。私門相慶，如春發榮。山妻斂袂而前曰：「爾以詞賦掇高科，以詩篇達天聽，以政事取章綬，以孤直沈下僚。今相國司徒公鼓鑄元和，疇庸品物。風俗日益厚，泰階日益平。是懷才抱器之人，雲飛雨化之秋也。何尚悒悒於蓬茅者乎。？」於是整某之冠，急某之帶，驅策仆禦，促某出門。仍授某洛下所著百篇，再拜祝而送之曰：「飛龍在天，雲雨闐闐。賢相秉鈞，倫方序圓。時哉時哉，君其勉焉。」某離鞍拜賜，超乘而出。茫茫然而又不知其所自。平生坎稟，難自梯媒。進退囁嚅，終莫上達。亦猶魘者夢逐，聲愈哀而言愈不宣，足愈勤而身愈不進。孤影無援，危燈在旁。幽憂旅魂，逼迫中夜。獨能振臂呼而寐之者，唯相公乎！伏惟明誠燭兩曜，大信鈞四時。綱維設而天地開，陰陽順而風雨若。一物失所，如推諸隍。某所以滌慮響風，齋心卜日。細將肝膽，具以披陳。伏惟念以迷邦，釋之網罟。幸甚！
每自握朝鏡，潛窺壯猷。恭守門風，不敢墜地。或乘秋摶擊，或載筆芟夷。或獻替而定否臧，或從容而備顧問。儔諸流輩，亦不後人。誠知自炫自媒，士之醜行。但以日暮途遠，倒行逆施。若俟陟級循涯，必慮填委溝壑。而又搜尋誌尚，爰及成人。役叻慮者三十年，著詩賦者千餘首。雖不足誇張流輩，亦可以傳示子孫。豈料尚與蔭弟小兒，敝薛中途而爭先後。抑又聞哀音入耳，達者動容。伏惟示以長途，指之中道。俾入懷之鳥，重明戛漢之心；曳尾之龜，再有巢蓮之望。不獨銜環報寶，矯印酬愉。必能當場效克敵之功，灼骨獻非熊之兆。
伏以國政初畢，機務尚繁。敢罄腹心，先致門闥。僭越之狀，無所逃刑。伏惟俯賜省覽，百生幸甚！百生幸甚！不宣。謹啟。
某聞石苞羈賤，早遇何曾；魏武尊高，猥知徐晃。其後鹹成閒氣，訖立鴻勳。簡冊增輝，尊彝動彩。則道惟熙載，皆資甄藻之時；德邁賡歌，必用搜羅之道。是以皇綱克序，茂範鹹凝。某荊氏凡材，雕陵散質。謬傳清白，實守幽貞。矍圃彎弓，何能中鵠；邱門用賦，尋恥雕蟲。常患荒蕪，殊非挺拔。依劉薦禰，素乏梯航；慕呂攀嵇，全無等級。分甘終老，莫有良期。既而竊仰洪鈞，來窺皎鏡。墳壚下土，敢望頒形。甕盎頑姿，寧希鑒貌。豈謂不遺孤拙，曲假生成。拔於泥滓之中，致在煙霄之上。遂使龍門奮發，不作窮鱗；鶯穀翩翻，終陪逸翰。此則在三恩重，吹萬功深。空乘變律之機，未得捐軀之兆。豈可猶希鼓鑄，更露情誠。伏念良馬嘶風，非堪伏皂；饑鷹刷羽，終恥棲籠。誠知豢養之恩，頗有飛翔之誌。而又專門有暇，曾習政經；閉戶無營，因窺吏事。既辨張湯之鼠，深知子產之魚。書劍彷徨，年光倏忽。徒思效用，無以為資。倘蒙再扇薰風，仍宣厚澤。庶使晏嬰精鑒，獲脫於在途；鬷蔑微班，得升於收器。才聞謦欬，便是扶搖。
學士文章拔俗，嵩華讓其孤標；學海無邊，乾坤以之涯涘。優遊仙署，偃息禁闈。筆灑王猷，硯涵天澤。成霖而雨露非遠，吐氣而虹霓坐舒。流品人倫，衣冠仰其衡鏡。扶持大廈，社稷思其棟梁。不有伊人，孰為邦彥。某頃因章句，獲達門牆。雖大匠翦拂之閑，多慚臃腫；而貧女鉛黃之飾，豈讓娉婷。故得桂枝先攀，楊葉高中。始謂陵躍出泥滓，指顧生風雲。嗟乎！九仞將成，而一簣莫前；三年欲飛，而長風不借。顧影增歎，誰將寤言。嚐聞通義相公爐冶新開，陶甄是切。儻閣下猶傷墜屨，終許埽門。信執鞭之亦為，奚指蹤而不可。方今選限猶遠，官秩未期。伏希度以短長、擇其任用。上可以考校書府，下可以羽檄戎藩。庶竭駑駘，稍裨萬一。聊將肝膽，輒自梯媒。躁進之辜，不敢逃責。
伏以玉燭開年，金儀應曆；軒律風暖，羲輪馭遲。草木以之萌芽，禽魚以之翔泳。伏以相公化宏動植，道洽雍熙。吹歔必至於幽深，暄潤不遺於枯枿。如某兀如枯木，性若寒灰。沐和風而莫振柯條，應陽管而才知動息。伏惟相公模於心匠，待以天成。鼓鑄賢愚，區分貴賤。動用陰陽之炭，開張天地之爐。量其小者，則為盎為盂；舉其重者，則成鍾成鼎。苟圓方式序、幽陋不遺。及茲發生，俾遂春氣。生死幸甚！
相公河嶽鍾靈，芝蘭蘊德。頃因直道，常中佞人。阻絕九重，播遷萬里。無非中正，發言而天地鑒知；不負神明，冒險而靈祇附助。所以恬和自得，寢膳長安。雖經夷貊之長途，不爍江山之沴氣，皇天眷祐，於焉有徵。伏惟相公道濟中興，仁歸厚德。即當重開爐冶，再設權衡。俾器用各適圓方，錙銖不失輕重。天下幸甚！逢此時或因陶鑄，得敘宗彝。佇從長養之時，復睹升平之代。自相公歸官虢略，尋欲附狀起居。伏以縣令卑微，不敢輕肆虛黷。昨者從孫薛誠過此，今候方便，諮達姓名。瑣瑣形骸，或希記憶。謹啟。
某聞川梁壅而舟楫施，禾黍登而霖雨霽。天地常數，古今共然。伏惟相公理達卷舒，用明進退。調陰陽以成歲，受功於天；執謙讓以歸仁，宏道於己。所謂進退惟正，卷舒適時。某每念庸虛，常蒙匠化。當幽滯之求振拔，則且願持權；在卑懇之望蔭庥，複稍思稅駕。從古難者，於今見之。雖范蠡登舟，子房避世。方之高躅，何足比肩。淒淒懇誠，伏望深鑒。
尚書筆綜文經，機參武緯。虛已應物，推誠濟時。澄明而識內融，操剸而鋒不露。在文宗時，以詞藻參近密，峭若孤峰；在武宗時，以韜略鎮藩維，殷然巨障。謂往無不利，動皆適時。今者急詔徵還，開襟待見。必當付以舟楫，委之陶甄。康濟兆人，鎔範庶物。天下幸甚！此時或希匠化，獲備圓方。盜天地之太和，沐唐虞之至化。生死幸甚！
尚書文從心匠，武自天機。西南貞右界之師，東北振中山之旅。莫不皆爭死節，願答深仁。乃者訓撫二州，折衝四境。飲成德盧龍之帥，盡醉禮容；啖天雄橫海之師，被充文教。故得人知俎豆，俗廢幹戈。嚴城夜開，外戶不閉。遂使常山蛇陣，翻成幹戚之文；易水劍歌，遽變鹿鳴之奏。雖去病不師吳起，世祖常合伏波，方之變通，曾何比數。佇見翱翔溫樹，刷蕩天池。代著中興，風還太古。此時或將歌詠，獲讚雍熙，心醉堯樽，神迷舜樂。百生幸甚。
某啟。某聞枝枯幹悴，助莖葉者煙蘿；棟橈梁欹，能扶持者匠石。是以茂盛自豐於莖葉，孤危全賴於扶持。若不為枝梧，則立見傾弛。某因緣恩顧，輒吐肺肝。伏惟念以風波，必垂拯濟。某死幸甚！
某家望陵遲，眇然孤藐。飄流勤苦，垂三十年。分分自登，粒粒自啄。取第不因於故舊，蒙知皆自於雋賢。每用飲水清心，閉門守道。南宮試藝三篇，徒獻於九重；東觀讎書七稔，才登於一邑。同時流輩，盡列班行。獨此後時，有慚先達。得不沈吟俯首，局促哀鳴。某自守一官，倏爾兩考。惟將勤儉，用免悔尢。刻意撫綏，才成條貫。曹無冤案，獄罕係囚。孤弱者貸之以恩，豪強者繩之以法。置公廨草三千束，粟三百石。小有供須，了無率配。洎徵三稅，不鞭一胥。公署無喧，雀羅可設。縣南峽口，群盜所居。白晝劫人，赤丸殺吏。某自到縣，百計方圓。峽南北各置一鋪，仍選有身手健，兩處共置十人。給與園場，兼之杵臼。往來應援，旦夕提防。自此以還，盜賊彌息。其餘恢張廨宇，搜抉奸欺。澄清鎮軍，檢轄僚吏。乃至招攜戶口，役使人夫。利物之由，不可遽數。
昨者秋收自京回，具舍人麵喚，詢諸所圖。上戴恩知，莫能比喻。某比者依投仁宇，首尾三年。苟非同聲，未嚐接武。輒將勤苦，勉自進修。豈暇再言，素應詳熟。尚想樽前即席，月下談詩。偏於才雋之場，曲借吹歔之便。其奈驚湍暗激，利觜潛傷。清要班資，寂寥擬議。自料於家必孝，於國必忠，於事必勤，於身必正。刑於兄弟，至於家邦。亦何必貴擬齊桓，富侔盜蹠。複念誓誌，不識古人。盟府策勳，用為己事。至於亭障山川之險易，儲蓄經費之有無，戈鋋利便之短長，戎狄土風之好尚，莫不心摹意揣，慮計神籌。言從智符，事與機會。陳思王之自試，不獨古人；班定遠之束書，焉知來者。既蒙憂軫，得以谘謀。
伏惟念以迷方，指其捷路。生死幸甚！今所期者，國庠博士，赤縣子男。儻蒙曆試諸艱，便作秦隴刺史。不妨緣階取貴，因效建功。事列尊彝，名光史冊。生死幸甚！所謂射己之鵠，無信旁人。苟能自審行藏，不致甚費恩力。伏望憫其孤立，曲賜重言。俾枯荑再生於青楊，枯骨重肥於白日。誓當觸槐全盾，結草抗回。生為廝養之臣，死作埽除之鬼。生死幸甚！如或責以狂妄，校以尊卑。躁僭之辜，生死惟命。伏惟俯垂仁恕，幸甚！不備。謹啟。
滋字後象，閩人。會昌三年進士，官金部郎中。
為學之人，會友以文。念斯文之樞要無極，將一戰而是非可分。索隱窮微，既不愆於夫子；解經挫銳，爰取譬於將軍。由是推匪石之心，召如林之士。籍之奧斯究，萬夫之雄莫擬。且曰戰也者，所以分勝敗之端；文也者，所以明盛衰之理。必將抑浮偽，考深旨。措詞苟得於朝聞，遊刃寧甘於夕死。是用徵師於伐善之所，命將於角勝之場。鶚視而鵝鸛斯列，豹變而貔貅莫當。利口縱橫，已有摧堅之意；雄姿踴躍，那無露穎之囊。得失未分，切磋斯見。張弛既出於心術，向背寧虞於色戰。忠為甲而信為胄，豈憚重圍；筆有陣而詞有鋒，誠能萬變。既區以別矣，乃則而象之。拂湘袠作鼓鼙之響，卷絳紗為旌旆之姿。波駭九流，苟再揚而盡委；心攢百箭，終一貫而無遺。乃考擊蒙，諒無前敵。決勝既返於三隅，請命俄分於四壁。是以及門之子，互騁其成功；無勇之徒，空悲於敗績。已而探討無餘，詞林晏如。九合之剛腸斯弭，千里之秘思潛舒。深淺既分，盡洗兵於學海；奸回雲革，皆棄甲於德車。藎以振此芳塵，仰於先覺。苟能立分於閫閾，曷愧坐籌於帷幄。今則仗其信，誌其學。幸從戰之有聞，願無慚於挫角。
考庶物於朱垠，得陽冰於碧海。托巨浸以潛結，泛驚波而長在。堅乎自得，峨峨之素色寧虧；渙若無虞，皎皎之清光詎改。始其孕太陰之精，因積水而成。勁颼飀之遠吹，澄滉漾之餘清。別浦宵凝，狐聽之聲乍絕；回汀曉合，蟲疑之質俄生。由是外肅重溟，中分萬景。滄淵掩巨蚌之魄，碧落奪寒蟾之影。幽疑玉樹，露皓氣之皚皚；淨若銀河，亙秋光之耿耿。既葉數九，寧將屢遷。乍瑩洪濤之末，時明綠岸之前。不解東風，諒難資於履薄；非藏北陸，複何患於攻堅。炎炎之畏景雖臨，冽冽之寒威益壯。皓輝想冰始之日，洞澈得夏頒之狀。鮮飆乍觸，無慚於雲母屏中；纖翳不生，曷愧於琉璃地上。淨拂霜影，輕籠月華。稟質苟因於涸沍，分形詎委於泥沙。既異在陰，彩射鮫人之室；非同向晦，光寒漁父之家。至若浪息瑤川，煙收遠嶠。焱晶灼野以增熾，皓色澄空而引耀。清含上善，曾無泮渙之期；素激中流，豈憚赫曦之照。所謂出自靈長，居然異常。苟惟貞而自守，雖盛暑其何傷。亦由抱素者絕陷已之患，履道者為終身之防。幸消釋之無日，庶永托於朝光。
何伊人兮異常，爰委質以來王。想具體之初，既因於乃雕乃斫；及抱材而至，孰知其為棟為梁。原夫始自攻堅，終資假手。雖克已於小巧之下，乃成人於大樸之後。來同辟地，舉趾而根柢則無；動必從繩，結舌而語言何有。心遊刃兮在茲，鼻運斤兮罔遺。兀若得木公之狀，塊然非土偶之資。曲直不差，既無蠹於今日；短長合度，寧自伐於當時。莫不脫枯槁以前來，投膠漆而自進。低回而氣岸方肅，佇立而衣裾屢振。穠華不改，對桃李而自逞芳顏；朽質莫侵，指蒲柳而詎驚衰鬢。既手舞而足蹈，必左旋而右抽。藏機關以中動，假丹粉而外周。生本林間，苟有參乎之美；立當君所，何慚柴也之儔。是則貫彼五行，超諸百戲。誤穿節以瞪目，疑聳幹於奮臂。如令居杞梓之上，則樹德非難；若使赴湯火之前，則焚軀孔易。進退合依，依然在斯。既無喪無得，亦不識不知。跡異草萊，其言也無莠；情同木訥，其行也有枝。可謂暗合生成，潛因習熟。雖則挫身於斤斧，曷合守身於林麓。宜乎削爾肩，刳爾腹。既有亂於真宰，寧取笑於周穆。
偉茲雪之霏霏，應元冥而不失其期。賦象於虹藏之日，成形於冰凍之時。委地則微，庶表三冬之候；翻空雖小，那無六出之姿。當其寒氣初升，陰風始變。既淅瀝於遙野，卻飄颻於廣甸。邊城一望，龍山之淨色猶晞；上苑再瞻，鳳闕之清光未遍。眇若毫端，輕飛可觀。細細而千岩送令，飄飄而萬戶迎寒。霏微墀廡之間，瑤台月曉；仿佛草茅之上，玉樹花攢。回拂陰軒，高翻曉律。縈枝分盈尺之象，帶月誤如圭之質。微交月影，天邊之孤雁應迷；稍助山明，鬆際之浮煙已失。細糝長空，纖緣綺櫳。淨若蘆花之覆水，輕同柳絮之因風。是則謝氏林亭，盡在回眸之內；梁王池館，無非跬步之中。於以明潔白之姿，於以表陰凝之漸。雖見見而無滯，詎因汙而成染。初疑畫閣，妝奩之香粉微微；又若瓊筵，玉箸之凝酥點點。既而纖細繽紛，呈祥是因。掩日而難分薄霧，開簾而不辨輕塵。影入空帷，預想映書之子；光侵遠水，潛思訪戴之人。可謂不遠而來，自無而有。始縈盈於階砌，終散漫於林藪。安得不燎薰爐，命芳酒。作小雪之賦，繼大夫之後。
