詢字誠之，贈吏部尚書傳師子。會昌初進士，累遷中書舍人。出為浙東觀察使，除戶部侍郎。咸通四年為昭義節度使。奴結牙將為亂，滅其家。贈兵部尚書。
門下。朕聞王者建植子弟，胙以茅土。將欲蕃昌磐石，深固本根。周漢之隆，率由斯道。及我列聖，每有昝章。所以撫安生靈，保祐中外。朕恭承天序，敢紊前規。爰加立愛之恩，庶廣推公之義。憲宗第十八子惴，生則溫柔，性惟聰達。神邁氣朗，聞神知方。蘊積中之粹和，資奉上之孝敬。必能副予友愛，始終令圖。以耀金枝，以輔王室。是命俾開朱邸，盛建戚藩。載啟唐虞之風，用崇麟趾之慶。嗚呼！惟茲盛典，用別親賢。必思繼美二南，紹休五等。佩維城之重，思外屏之尊。無怠無荒，服我丕命。可封棣王，仍令擇日備禮冊命。
敕。職奉命書，選歸於鴻藻；名參侍從，任切於端人。由具美而方升，非一善而能進。我今慎擇，得自僉言。起居郎曹確，秀發人倫，行修儒閫。保此全器，彰乎令名。負賈生之才識，窺夫子之牆仞。禮樂盡在，襟情甚夷。貞而能和，用則善晦。遐誌陵厲，早超脫於池中；茂業宏深，動聲華於日下。爰自侯府，列於王庭。踐霜台而職舉方書，立文階而事光載筆。持以風表，居然羽儀。稽其行能，雅副銓擢。是用寵爾良吏，為予近臣。俾從瑣闥之榮，更侍玉堂之奧。皇猷思暢，用宣秘密之文；清秩不移，尚受無私之旨。秉心勿替於正道，視草勉高乎訓詞。無忘懿圖，佇答休命。可守本官充翰林學士。
門下。潤色王業，允俟於良臣；丹青帝圖，必資於宰匠。朕嗣膺大寶，思闡鴻猷。永惟化源，實屬髦傑。斯所以調六氣以遂物，總萬幾而富人。夢帝賚予，爰立作相。正議大夫守禦史大夫崔鉉，山河秀氣，經緯長才。金聲含正始之和，玉立在風塵之表。正議大夫行兵部侍郎判戶部事魏扶，天與全德，性惟中庸。有致遠之宏謀，負王佐之盛業。並操身特立，抱器挺生。高標旁英於群倫，明識動符於大雅。早登華顯，備閱休嘉。穆然清明，鬱有素望。居易求已，秉仁立誠。每懷憂國之心，益竭徇公之誌。或早以精慮，升於鼎司。深陳造膝之言，密厲匪躬之節。或嚐以敏用，服於大寮。智有洞於機權，才複深於練達。爰委綱憲，仗名節而立朝；亦總地卿，當會計而經國。紀綱式敘，征稅益饒。陟其休庸，付以大柄。朕欲宣明號令，宏濟生靈。致寰海之乂安，複河隍之土宇。爾從容奏議，朝夕揣摩。副華夏之具瞻，展舟航之大用。輔教化本乎無隱，辨雅正在於至公。俾踐中台，同參庶務。敬服明訓，式揚茂勳。鉉可中書侍郎同中書門下平章事。扶可守本官同中書門下平章事。
門下。天不能獨運，任寒暑而成歲功；君所以稱尊，仗股肱而熙帝載。高拱岩廊之上，卒成天地之宜。故風後登庸，軒圖以穆，文終佐理，漢業遂昌。何莫斯由，夫豈相遠，爰感風雲之會，果符夢卜之求。屬在休期，俾升良弼。戶部侍郎判戶部事魏謩，膺賢運之間氣，負王佐之宏材。山嶽孤高，圭璋特達。道德忠信，資以修身。文章政事，乃其餘力。自騰芳詞苑，振跡諫坦。文宗知臣，深加寵遇。檢校甚峻，守道不回。未至達官，蔚為國器。星霜屢變，流落幾途。秀木摧風，燎原見玉。汲黯心存乎廊廟，望之誌在於本朝。朕獲奉寶圖，勵精理本。盡伸人隱，思變時雍。佇聞宣室之言，是有夕扉之拜。偉其風望，委以憲綱。正色立朝，不仁自遠。貳於卿秩，掌我地征。吏不敢欺，身無伐善。彌見精強之用，頗聞流衍之能。朕常谘以謨謀，觀其識略。動中理會，慮必輸忠。切劘每賴其沃心，慷慨不忘於造膝。是宜樹為名表，載之休聲。俾增輝於三台，允僉諧於四嶽。於戲！調鹽梅之元鼎，濟舟楫之巨川。上維四方之安危，下係群生之舒慘。居是任者，不其重歟！夫激濁揚清，眾自聳善。著誠去偽，人斯歸厚。爾其開張教化之具，導迎陰陽之和。使萬物各遂其宜，百官得任其體。昔爾先祖，為唐輔臣。人鏡之名，阿衡比德。爾尚纂承義訓，克嗣清風。勉思貽厥之謀，以闡將明之業。勿畏嫌而避事，無執謙以自疑。永孚於休，用觀乃績。可守本官同中書門下平章事，依前判戶部事。
門下。我國家之稱至理，其惟貞觀開元乎。雖盛德成於祖宗，而致君存乎輔弼。委是丕構，付予衝人。實資獻臣，共荷洪業。俾登玉鉉，用振金聲。正議大夫守禮部尚書充諸道鹽鐵轉運等使裴休，明堂棟梁，清廟瑚璉。道崇五美學綜九流。持去邪與善之心，蘊尊主濟時之術。早升甲乙，首冠賢良。諫垣馳讜正之名，史氏動直言之筆。羽儀著定，律呂縉紳。仙闈道播於彌綸，右掖詞推於潤色。三臨藩郡，皆垂良吏之能；四貳卿曹，效力見大臣之體。洎乎司泉府之重，筦山澤之財。用適變通，法均寬猛。大計如富強之業，常規多饒羨之功。人無告勞，刃有餘地。是可以載光袞職，爰陟台階。式讚雍熙，宜膺夢卜。爾其允厘庶績，盛起訐謨。涉大川而示吾津涯，馭六馬而遺吾銜策。俾臻皇極，克嗣前修。於戲！人代天工，予違汝弼。悉乃心力，作吾股肱。無使阿衡專美於殷家，山甫獨稱於周室。勉宏懿德，勿忝虛懷。可守本官同中書門下平章事，依前充諸道鹽轉運等使。
考三載之績，爾最無聞；致多士之朝，人言未息。既起風波之論，難安喉舌之司。
畋字台文，桂管觀察使亞之子。會昌二年進士。乾符中以吏部侍郎同平章事。僖宗上尊號，加中書侍郎，轉門下侍郎兼禮部尚書集賢殿大學士，封滎陽郡侯。中和三年復拜司空門下侍郎平章事。罷授檢校司徒太子太保。卒年六十三，贈太尉，又贈太傅。昭宗時追贈司徒，諡文昭。
門下。推轂總戎，朝廷之重寄；登壇受鉞，將帥之殊榮。況地接燕山，境連京甸。兵雄俗阜，拱我宸居。宜擇英賢，以壯垣翰。具官某乙，雷泉稟氣，邳石降籌。習起、翦之兵書，用關、張之戰略。雄嚴可憚，忠赤無疑。彰勇藝於轅門，顯勤勞於禁旅。言皆許國，誌在忘家。驊騮豈戀於縶維，雕鶚常思於振擊。今故錫之旄鉞，授以土田。俾侯於邠，用示殊寵。爾其申嚴斥堠，訓習師徒。增疇隴以俟豐穰，飭器甲以圖精利。蒐乘補卒，無惑於惰遊。禦寇安人，必期於靜謐。尚父之英威未殄，古公之風化猶存。勉揚政經，無負優寄。可檢校某官充邠寧節度使。主者施行。
門下。全蜀之南，封部遐廣。屏限蠻貊，巂為要衝。間者守將不嚴，寇兵來陷。蕭條故地，寂寞有年。與其黷武開疆，孰若屯師固圉。況精甲可用，腴田可耕。苟得其人，豈複玩寇。是用割分州裏，崇建翰垣。思其長才，付以重事。簡求中外，格於旬時。果得良臣，實契朕誌。朝議大夫前鳳翔少尹上柱國賜紫金魚袋李師望，早以才幹，彰於吏途。縱橫不羈，沉毅有斷。頃歲王師伐叛，命爾供軍。糗糧相繼於路歧，兵士皆忻於飫飽。裘甫之役，爾守天台。克以偏師，大挫狂孽。厥後繼領符竹，鹹推器能。二尹岐山，既從休罷。鷙羽豈閒於韝上，神铓終躍於腰間。朕以荒服未寧，坤維多慮。式當經制，尤渴英奇。知其可行，召與之語。嘉謀響答，雄論風生。奏刀而髖髀皆虛，聚米而山河盡睹。築壇驟拜，餘無悔焉。於戲！初造之邦，詎有堅敵。種落雜處，兵糧未殷。全資智謀，克在威愛。爾其投醪共味，立法推誠。理軍猶家，養士如子。辟汙萊以務稼穡，籌險阻以制關防。弓矢戈矛，當嚴鍛礪。風雲氛祲，無忽視瞻。熟孫武之韜鈐，慕孔明之事業。使苴 [A09B]城下，常驚鼓鼙之威；大度河南，永保金湯之固。勉思報國，勿負知臣。擢握兵符，銜榮憲印。統諸軍之鈇鉞，兼六部之賦輿。上應星辰，貴為侯伯。將旌殊渥，匪限彝章。敬之戒之，無忝休命。可巂州刺史兼禦史大夫充定邊軍節度使眉蜀邛雅黎等州觀察處置統押近界諸蠻並統領諸道行營兵馬制置等使。
省表具悉。卿一門忠孝，三代勳庸。銘於景鍾，煥在青史。卿承祖父之訓，襲弓冶之基。起自禁軍，從微至著。始則囊錐露穎，稍有知音；尋則天驥呈才，急於試效。自秦州經略使授交趾節旄，聯翩寵榮。汗漫富貴，未嚐斷絕。僅二十年，卿報國之功，亦可悉數。最顯赫者，安南拒蠻，至今海隅尚守。次則汶陽之日，政聲洽平。洎臨成都，脅歸驃信。三載之內，亦無侵淩。創築羅城，大新錦裏。其為雄壯，實少比儔。渚宮不暇於施為，便當移鎮；建鄴才聞於安靜，旋即渡江。自到廣陵，並鍾多壘。即亦招降草寇，救援臨淮。大約昭灼功勳，不大於此數者。朝廷累加渥澤，靡吝徽章。位極三公，兵環大鎮。銅鹽重務，綰握約及七年；都統雄藩，幅員向於萬里。朕瞻如太華，倚若長城。凡有奏論，無不依允。其為托賴，豈愧神明。
自黃巢肆毒鹹京，卿並不離隋苑。豈金陵苑水，能遮鵝鸛之雄；風伯雨師，終阻帆檣之利。自聞歸止，寧免鬱陶。卿既安住蕪城，鄭畋以春初入覲。遂命上相，親領師徒。因落卿都統之名，固亦不乖事例。仍加封實，貴表優恩。何乃疑忿太深，指陳過當。移時省讀，深用震嗟。聊舉諸條，粗申報複。
卿表云：「自是陛下不用微臣，固非微臣有負陛下者。」朕拔卿汶上，超領劍南。荊潤維揚，聯居四鎮。綰利則牢盆在手，主兵則都統當權。直至京北京南，神策諸鎮。悉在指揮之下，可知董制之雄。而乃貴作司徒，榮為太尉。以為不用，何名為用乎。
卿又云：「若欲俯念舊勳，佇觀後效。何不以王鐸權位，與臣主持。必能糾率諸侯，誅鋤群盜者，朕緣久付卿兵柄，不能翦滅元凶，自天長漏網過淮，不出一兵襲逐，奄殘京國，首尾三年，廣陵之師，未離封部，忠臣積望，勇士興譏，所以擢用元臣，誅夷巨寇，心期貔武，便掃欃槍，卿初委張璘，請放卻諸道兵士，辛勤召置，容易放還，璘果敗亡，巢益顛越，卿前年初夏，逞發神機，與京中朝貴書題雲，得靈仙教導，芒種之後，賊必蕩平，尋聞圍逼天長，必謂死在卿手，豈知魚跳鼎釜，狐脫網羅，遽過長淮，竟為大憝，都統既不能禦遏，諸將更何以枝梧，果致連犯關河，繼傾都邑，從來倚仗之意，一旦控告無門，凝睇東南，惟增淒惻，及朕蒙塵入蜀，宗廟汙於賊庭，天下人心，無不雪涕，既知曆數猶在，謳謠未移，則懷忠拗怒之臣，貯救難除奸之誌。便須果決，安可因循，況恩厚者其報深，位重者其心急，此際天下義舉，皆望淮海率先，豈知近輔儒臣，先為首唱，而窮邊勇將，誓誌平戎，關東寂寥，不見幹羽，洎乎初秋覽表，方雲仲夏發兵，便詔軍前，並移汶上，喜聞兵勢，渴見旌幢，尋稱定理潤阻艱，難從天討，謝元破苻堅於淝水，裴度平元濟於淮西，未必儒臣，不如武將。
卿又云：「若不斥逐邪佞，親近忠良，臣既不能保家，陛下豈能安國。忽當今日，棄若寒灰」者。未委誰是忠良，誰為邪佞。終日寵榮富貴，何嚐不保其家；無人捍禦寇戎，所以不安其國。豈有位兼將相，使帶銅鹽。自謂寒灰，真同浪語。
卿又云：「不痛園陵之開毀，不念宗廟之焚燒。臣實痛之，實在茲也。」且龜玉毀於櫝中，誰之過也；鯨鯢漏於網外，抑有其由。卿手握強兵，身居大鎮。不能遮圍擒戮，致令脫漏猖狂。雖由上係天時，抑亦旁由人事。朕自到西蜀，不離一室之中。屏棄笙歌，杜絕遊獵。蔬食適口，布服被身。焚香以望園陵，雪涕以思宗廟。省躬罪己，不敢遑安。奸臣未悟之言，誰人肯認；陛下猶迷之語，朕不敢當。
卿又云：「自來所用將師，上至帥臣，下及裨將，以臣所料，悉可坐擒。用此為謀，安能集事」者。且十室之邑，猶有忠信；天下至大，豈無英雄。況守固城池，悉嚴兵甲。縱非盡美，安得平欺。卿尚不能縛黃巢於天長，安能坐擒諸將？隻如拓拔思恭諸葛爽輩，安能坐擒耶！勿務大言，不堪垂訓。
卿又云：「王鐸是敗軍之將，兼徵引矍相射義」者。昔曹沫三敗，終複魯仇；孟明再奔，竟雪秦恥。近代汾陽尚父鹹寧太師，亦曾不利鼓鼙，尋則功成鍾鼎。安知王鐸不立大勳？
卿又云：「無使百代有抱恨之臣，千古留刮席之恥。但慮寇生東土，劉氏複興。即軹道之災，豈獨往日哉！」我國家景祚方遠，天命未窮。海內人心，尚樂唐德。朕不荒酒色，不虧刑名。不結怨於生靈，不貪財於宇縣。自知運曆，必保延宏。況巡省已來，真祥薦降。西蜀半年之內，聲名又以備全。塞北日南，悉來朝貢；黠戛善闡，並至梯航。但慮天寶、建中，未如今日；清宮複國，必有近期。卿雲劉氏複興，不知誰為其首？遽言刮席之恥，比朕於劉盆子耶？仍憂軹道之災，方朕於秦子嬰也？雖稱直行，何太罔誣！三複斯言，尤深駭異。
卿又云：「賢才在野，憸人滿朝。致陛下為亡國之君，此子等計將安出。伏乞戮賣官鬻爵之輩，徵鯁直公正之臣」者。且唐虞之世，未必盡是忠良；今岩野之間，安得不遺賢彥。朕每今銓擇，亦遣訪求。其於選將料兵，安人救物，但屬收複之業，講求理化之基，自有長才，同匡大計。賣官鬻爵之士，中外必不有之。勿聽狂辭，以資遊說。
且朕遠違宮闕，寄寓巴邛。所失恩者甚多，尚不興怨；卿落一都統，何足介懷。況天步未傾，皇綱尚整。三靈不昧，百度猶存。但守君臣之軌儀，正上下之名分。宜遵教約，未可隳淩。朕雖衝人，安得輕侮。但以知卿歲久，許卿分深。貴存始終之恩，勿貯猜嫌之慮。所宜深省，無更過言。
臣年十八登進士及第，二十二書判登科。此時結綬王畿，便貯青雲之望。洎一沉風水，久換星霜。厭外府之樽罍，渴明庭之禮樂。咸通五年，方始登朝。若非遭逢聖君，無以發揚幽跡。臣任刑部員外郎日，累於閣內對揚。去冬蒙擢宰萬年，又得延英中謝。傾藿幸依於白日，舍盆終睹於青天。昨以京縣浩穰，苦心為政。疲羸初息，強禦無蹤。方專宰字之心，用副憂勤之化，陛下過垂采聽，超授恩榮。擢於百里之中，致在三清之上。才超翰苑，遽改郎曹。
臣會昌二年進士及第，大中首歲書判登科。其時替故昭義節度使沈詢作渭南縣尉，兩考罷免，楊收以結綬替臣。詢則備曆顯榮，歿經數載；收則寵極台輔，絀已三年。臣則外困賓筵，內甘散秩。仰窺霄漢，空歎雲泥。雖雲賦命屯奇，實以遭人排忌。
禁林素號清嚴，承旨尤稱峻重。偏膺顧問，首冠英賢。今之宰輔四人，三以此官騰躍。其為盛美，更異尋常。豈謂凡流，繼茲芳躅。臣所以憂不稱承旨之任也。至若繼劉瞻之慎密，守保衡之規程。瀝懇事君，披肝翊聖。以貞方為介胄，用忠信之藩籬。丹青帝文，金玉王度。臣亦不敢讓承旨之職。況沉舟墜羽，因聖主發揚。有薄藝微才，受鴻恩知遇。再周寒暑，六忝官榮。由郎吏以至於貳卿，自末僚而遷於上列。
敕。魏博權知兵馬留後韓君雄及將士等。何全皞藉祖父之餘基，受朝廷之重寄。身居節制，位極公台。所宜慮危圖安，忘私濟眾。乃驕矜失道，滿假為心。刻削衣糧，恣行殺戮。致三軍之怨怒，乘馬匹以奔逃。忽以敗亡，良可驚歎。君雄素聞奇節，久著威聲。權於眾情，主彼留事。果能撫安戎旅，鎮定軍城，將士等義激英雄，名光壯武。雖眾權而選帥，終請命以聞天。況知乂寧，尤用嘉矚。今遣高品康道偉等專往宣慰，其他續議指揮，想宜知悉。秋涼，卿比平安好否？遣書指不多及。
敕。文裕及魏博三軍將士等。駱全諷至，知全皞紀綱失制，軍府離心。眾議不容，脫身潛遁。再三省問，驚歎良深。且何氏一門，將相三代。進韜則首推誠義，宏敬則屢建勳庸。全皞紹襲其芳，主張軍旅。亦能輸心向義，赴難興師。雖無蕩定之功，頗著勤勞之節。朝廷念其壯武，益以官榮。位列上公，寵兼台座。一時之美，無以過焉。豈謂弛慢生災，驕荒致患。鼓師徒之怨怒，貽祖父之包羞。三軍將士等義勇無倫，忠貞有素。負山西之壯氣，因河北之威聲。必當洞明禍福之源，深悉變更之體。因以物情積憤，軍令乖張。不可保安，致滋騷動。大凡恤人者則父母，虐我者則仇讎。訓傳所言，古今無異。何全皞既敗戎律，即當舉正朝章。韓君雄若合群情，權可主其留事。更俟奏報，當有指揮。將士等切宜禁戢兵戎，肅清疆境。勿因驚擾，妄有殺傷。特遣高品康道偉等專往宣慰，言不盡意，當識朕懷。秋涼，三軍將士等各得平安好否？遣書指不多及。
鳳翔隴右節度使檢校尚書左僕射同中書門下平章事充京西諸道行營都統上柱國滎陽郡開國公食邑二千戶鄭畋，移檄告諸藩鎮郡縣侯伯牧守將吏曰：夫屯亨有數，否泰相沿，如日月之蔽虧，似陰陽之愆伏。是以漢朝方盛，則莽、卓肆其奸凶；夏道未衰，而異浞騁其殘酷。不無僭越，尋亦誅夷。即知妖孽之生，古今難免。代有忠貞之士，力為匡複之謀。我國家應五運以承乾，躡三王之垂統。綿區飲化，匝宇歸仁。十八帝之嘉猷，銘於神鼎；三百年之睿澤，播在人謠。加以政尚寬宏，刑無枉濫。翼翼勤行於王道。孜孜務恤於生靈。足可傳寶祚於無窮，禦瑤圖於不朽。
近歲螟蝗作害，旱暵延災。因令無賴之徒，遽起亂常之暴。雖加討逐，猶肆猖狂。草賊黃巢，奴仆下才，豺狼醜類。寒耕熱耨，不勵力於田疇；俞食靡衣，務偷生於剽奪。結連凶黨，驅迫平人。始擾害於裏閭，遂侵淩於郡邑。屬以藩臣不武，戎士貪財。徒加討逐之名，竟作遷延之役。致令滋蔓，累有邀求。聖上愛育情深，含宏道廣。指萬方而罪己，用百姓以為心。假以節旄，委之藩鎮。冀其悛革，免困疲羸。而殊無犬馬之誠，但恣蟲蛇之毒。剽掠我征鎮，覆沒我京師，淩辱我衣冠，屠殘我士庶。視人命有同於草芥，謂大寶易竊如奕棋。而乃竊據宮闈，偽稱名號。爛羊頭而拜爵，續狗尾以命官。燕巢幕以誇安，魚在鼎而猶戲。殊不知五侯拗怒，期分項羽之屍；四塚既成，待葬蚩尤之骨。猶複廣侵田宅，濫瀆貨財。比溪壑以難盈，類烏鳶而縱攫。芒芒赤縣，僅同夷貊之鄉；惴惴黔黎，若在狴牢之內。因友人神共怒，行路傷心。
畋謬領藩垣，榮兼將相。每枕戈以待旦，常泣血以忘餐。誓與義士忠臣，共剪狐鳴狗盜。近承詔命，會合諸軍。皇帝親禦六師，即離三蜀。霜戈萬隊，鐵馬千群。雕虎嘯以風生，應龍驤而雲起。淮南高相公，會關東諸道，百萬雄師，計以夏初，會於關內。畋與涇原節度使程宗楚、秦州節度使仇公遇等，已驅組練，大集關畿。爭麾隴右之蛇矛，待掃關中之蟻聚。而土番党項，已久濡皇化，深憤國仇，願以沙漠之軍，共濟蕩平之捷。此際華戎合勢，藩鎮連衡。旌旗煥爛於雲霞，劍戟晶熒於霜雪。莫不持繩待試，賈勇爭先。思垂竹帛之功，誓雪朝廷之恥。矧茲殘孽，不足殄除。況諸道世受國恩，身縻好爵。皆貯匡邦之略，鹹傾致主之誠。自函洛構氛，鑾輿被敵。莫不指銅駝而眥裂，望玉壘以魂銷。聞此勤王，固宜投袂。更希憤激，速殄寇仇。永圖社稷之勳，以報君親之德。迎鑾反正，豈不休哉！
據《真格》，功行滿千者身登仙，五百者子得之，三百者孫得之。昔許子何陰功密德，流於七世。洎東晉而遠遊長史小掾三人登升，主簿而下七度世。是知元根靈蔭，必有所逮。太元真人茅長君，乘雲龍白日上升，常恨以激俗警弟，不能潛通隱化。為劍解術，則終始混世，乃靈真之本也。二事者先生宜其得之。鄧氏得姓在春秋，兩漢、魏晉，繼有賢傑。洪源演派，或仕或隱。自累世鹹居撫州麻姑山，涵樂天和，不以軒冕嬰累。洪嗣道高於世，開元中詔贈臨川太守。生福唐尊師諱紫陽，以道法佑明皇帝為元門之師。嚐用下元術，使神卒朱兵討西戎之犯境，若雷霆變化，犬戎大敗，時稱為神人。福唐生華封尊師諱德誠，少隨福唐侍內禁。元宗奇其穎悟曰：「斯子必為教主。」因以巾簡授之，使居華封觀。其交神通靈，除害利人之事，備於先生所撰家紀。
先生即華封之從子也，諱延康。天機元挺，法相衝雅。貞元初隨師於會稽，受三洞筆籙，尋複麻姑山。葆神茹氣，澹然與天倪元合。三景五牙二星八道之秘，雲章龍篆齋元醮會之法，神悟靈契，悉臻宗極。屢為廉使郡守請敬師受，排邪救旱，顯應非一。元元張寇之道，大行於鍾陵間。寶曆中，舊相元公制置江夫人有疾，忽夢神人云：「何不求麻姑仙師？」元公遽命使禱請，既至而疾果愈，夫人稽首奉籙，俱為門人。複以明威上清之道授鄒平公文於廣陵，涼公逢吉於夷門。自是藩服大臣，爭次迓勞。
太和八年秋，又詔至闕下，嘉其道德，籍隸太清宮。暇日遊龍興觀，見壇宇蕪圯，怵然曰：「豈可使勝地堙廢，吾其居而化之。」遂精嚴像法，建濟靜治（音持）。洎幢節龍繒之用，約數萬計，不一二歲其功成，皆齋章符醮之贈，固不封殖於民也。開成初，鴻臚少卿屈突謙妻李氏魅狐得孕，厥害濱死。先生以神篆針砭，既服而誕，則妖雛數首皆斃矣。
道尊而神昶，每與帝王言，歸於清淨；與公卿言，戒其止足；與將進者言，勉於澹泊；與其徒弟子言，勖之勤久。每傳法授籙，持爐焚章，儼容虔慮，間不容發。故自三事已降，多執香火之禮，神都威儀與名德道士，半出於門下。法教之盛，近未有也。昭肅皇帝幸興唐觀，訪先生修真之道，宸旨嘉豫，錫以紫服。後帝受籙於南嶽廣成師，請先生為監度。上嗣位，爾時於內殿訪其元言，第以《道德》《黃庭》《西升》經旨應對，若丹砂硫黃之事，置而不論。居常惟食元氣，微飲旨酒熊經鳥伸而已。故甲子餘八十而顏朱無毅文，豈非噓吸衝和棲真通粹之效歟！
前歲季冬，以墜足告疾，止不能履，他無所患。今年十月，忽簡料經典告牒，及所撰科法儀軌，一以焚之。弟子請其故，默而無複。下會夜夢遊神鄉，殆非人間世，後輒獨坐叩頭稱善。門人問之，答曰：「吾今在天台修齋，汝去無擾吾也。」十一月庚申，形解於觀之清室，享年八十有六。據真為右弼王真人治桐柏金庭山，即天台之洞台也。先生其授事於斯乎。且法不可絕，家風宜有人承之。《道德經》以子孫祭祀不輟為貴，則真胄之續，宜其然哉。先生有子三人。長曰道牙，棄舒州太湖丞，授三洞經籙。次曰道石，（本缺一字）試協律郎，假職閩越。次曰道苗，襲經符，奉齋戒，以法教之係，駐於龍興。道牙奉遺告護元輿歸於故山，以十三年十二月三日，葬於撫州南城縣故鄉諲潭裏湖頭村靈山硤，祔曾祖父塋。
嗚乎！浮遊於四方，雲無心也；光赫於上京，教可行也；神於故鄉，孝不忘本也。畋授正一法於先生宇下，今令似以銘石見托，既熟元範，非所宜辭。乃揮涕為銘曰：修之身，其德乃真。真不渝，與化為徒。蟺乎劍乎，後何斯年舉空衣於山隅。
餘大中八年，為前渭南縣尉。閒居伊洛，常好娛遊。春夏之交，獨登嵩少。路由緱嶺，謁升仙太子廟。雲霞之誌，於斯浩然。遂構詩一章，用申凝慕。今者謬塵樞務，已及四年。忽睹成庶大夫奏牒，請以元元廟李尊師配住賓天觀。則知緱岩靈宇，儀像重新。輒寫書詩寄王公，請標題於廟內。乾符四年閏二月三日，開府儀同三司行門下侍郎兼兵部尚書平章事監修國史鄭畋記。
黯字希孺，潁川人。舉進士。計偕十八上而不第，隱居同安。
臣等世籍漢民也，雖地沒戎虜，而常蓄歸心。時未可謀，則俛僶偷生，既遭休運，詎可緘默。伏思中國之患邊戎，其來久矣。唐虞夏殷之前，則淳風未漓，夷夏自判。故幹戈不興，事亦宜矣。繇周以降，或侵或伐，無代無之。然則享國長久，君臣有謀，唯是其餘不足徵也。周漢討邊之事，臣知之矣，請較而論之，以為國朝比。且周之伐獫狁也。以斥逐為心，不常事之。故進則遄征，退則息兵。致其邊鄙無備，壁壘不營。此乃周之謀失於不固矣。漢之討匈奴也。乘時之豐，恃兵之雄，深入窮荒，莫計遠邇。故雪山青海，皆為內封。其後財匱力殫，厥功不就，遂交和親之好，自凂帝屬，延法後時。斯為漢之謀失於太廣矣。唐有天下，邁於周漢之道，一家其六合，一心其兆人。唯茲犬戎，未能無患。當開元中，有將臣善於攻戰，振張皇威，殲殄醜虜，自秦地而西，有地數千裏，此則展拓周疆，翦裁漢域，所謂廣袤得其中矣。其後國家以內寇時起，不遑西顧。其蕃戎伺隙，侵掠邊州，臣等由此家為虜有。然雖力不支而心不離，故居河湟間，世相為訓，今尚傳留漢之冠裳。每歲時祭享，則必服之，示不忘漢儀，亦猶越翼胡蹄，有巢嘶之異。噫！其怨慕也有是。
陛下新統寰區，以慈仁化育，聞之得不惻然而軫念乎！夫事有可行，勢有必克，苟懈而不為，是失古人見幾之義。今國家無事，三方底寧，獨取邊陲，猶反掌耳。矧故老之心，觖望複然，儻大兵一臨，孰不麵化。今陛下采臣之言，則先選良將，不以前負勳業者與更授節制者為之。何者？彼功崇矣，彼位極矣，複將悉力營之哉！以此臨事，必多自顧。願陛下詔班行之中，器識有殊，籌畫可用者，逾一資一級，授鉞將兵，俟見功庸，而後國之爵賞。必能摧凶破敵，無所愛矣。戎翟者，亦天地間之一氣耳，不可盡滅，可以斥逐之，伊周漢之事，如前所陳。今之所取，願止於國朝已來所沒秦渭之西故地，朗畫疆域，牢為備禦，然後辟邊田，飽士卒，可以為永遠之謀，迥出周漢之右。則臣得棄戎即華，世世子孫無流離之苦。生死幸甚！
黯去歲自褒中還輦下，輔文出新試相示。其間有《江南春賦》，篇末云：「今日並為天下春，無江南兮江北。」某即賀其登選於時矣。何者？以輔文家於江南，其詞意有是，非前關耶！今春果擢上第。夏六月，告歸省於閩，命序送行。某辭以未第，言不為時重。輔文曰：「吾所知者，惟道與義。豈以已第未第為重輕哉！」愚繇是不得讓。鱗群之眾也，必聖其龍；羽族之多也，必瑞其鳳。鳳非四翼，龍非二首，所以異於鱗羽者，惟其稀出耳。向使日百時千，盈川溢陸，則蛇虺鳩雀，無非龍鳳矣。其誰曰聖且瑞哉！進士科由漢迄唐，為擢賢之首也。寰瀛之大，億兆之眾，歲貢其籍者，數才於千，有司升其名者，複止於三十。其不為貴而且稀乎！輔文早歲業儒，而深於詞賦，其體物諷調，與相如、揚雄之流，異代而同工也。故角於文陣，而聲光振起。今之中選，是榮其歸。想寧慶之晨，為鄉裏改觀。孰不謂人之龍鳳乎！懿哉輔文，是行也，足以自重。
或問為物之暴者，出於狼虎也何？暴攫搏於山藪之間爾。權幸之暴，必禍害於天下也，狼虎焉得而類諸？夫狼虎之暴，炳其形，猶可知也。權幸之暴，萌其心，不可知也。自口者不過於噬人之腥，咋人之骨血。自心者則必亡人之家，赤人之族，為害其不甚乎！然則權幸之暴不能抑，亦有國者不能設備以禦之，俾民罹其害。曰虎狼吾知其能禦者弓矢也，權幸如之何能禦也？曰：刑法。曰：彼秦、漢其弛刑法耶，何趙高王莽之肆暴而不能禦哉？曰：彼秦之高、漢之莽得肆其暴者，皆由刑法之不明也。苟明，暴何自矣。噫！田鄙者由能執弓矢以彌其暴耳，有國者反不能施刑法而禦其暴。豈有國者重其民，不若田鄙者重其生哉！
昔有兔類而小，食穀於田。及穀熟，農者獲而歸之，兔類而小者亦隨而至。遂潛於農氏之室。善為盜，每竊食，能伺人出入時。主人惡之，遂題曰鼠。乃選才可捕者而舉焉。人曰：「蒼莽之野有獸，其名曰狸。有爪牙之用，食生物，善作怒，才稱捕鼠。」遂俾往，須其乳時，探其子以歸畜。既長，果善捕，遇之必怒而捕之。為主人搏鼠，既殺而食之，而群鼠皆不敢出穴。雖為己食而捕，人獲賴無鼠盜之患，即是功於人。何不改其狸之名，遂號之曰貓。貓者末也。蒼莽之野為本，農之事為末。見馴於人，是陋本而榮末。故曰貓。貓乃生育於農氏之室，及其子，已不甚怒鼠。蓋得其母所殺鼠，食而食之，以為不搏而能食。不見捕鼠之時，故不知怒。又其子則疑與鼠同食於主人，意無害鼠之心。心與鼠類，反與鼠同為盜。農遂歎曰：「貓本用汝怒，為我制鼠之盜。今不怒鼠，已是誠失汝之職。又反與鼠同室，遂亡乃祖爪牙之為用。而誘鼠之為盜，失吾望甚矣！」乃載以複諸野，又探狸之新乳歸而養。既長，膀捕鼠如曩之者。
或問：「古之士，能直諫不君之君者，其誰為最？」曰：「有諫秦者，齊人茅焦也。」曰：「夏無龍逢耶？殷無比幹耶？」曰：「不以之無，而功德相遼耳。夫諫者，不獨以言忠，而欲其氣雄；不獨以名彰，而欲其事立。四者克備，是為難矣。昔嬴氏貪，噬群雄以取天下，豪暴奢侈，古初無先。故非必為，而諫必距。當其遷太後於雍，有及泉之誓，凡戮諫者二十七人矣。天下忠赤之士，莫不囚氣鎖詞。是時焦能獨奮勇果，不顧其威，且肉視虎狼，冰顧湯鉙，鍔諤造庭，折其四失。俾暴主悔非遷善，敬從其言。繇是骨肉之恩，斷而再續；君臣之義，舍而再交；諫諍之路，塞而再啟。皆由焦之功也。噫！忘軀徇忠，亦諫者之職。然決死於二十七人之後，不難乎其心哉！進諫於二十七人之後，不難乎其詞哉！斯可謂言忠氣雄，名彰事立。備矣！豈若龍逢諫桀，比幹諫紂，徒自柔聲婉詞，而又身不免，事不立。其足為茅先生之徒歟！」問者喜而退。
嚐得揚雄云：「君子在理若鳳，在亂亦若鳳。」謂隱見之得宜也，將欲神之以為鑒。逮覽其《劇秦美新》，則有異乎是。雄仕漢，遇新室之亂，以不能去之，又懼禍及，乃為斯文以媚而取容。嗚呼！鳳固若是耶。果若是，則鳳遇矰繳而猶回翔其間邪！夫君子之仕也，所以行其道，道之不行也，則可以明其節。彼莽之不臣，雄時在列，宜以君臣之義，興亡之理，匡救之以行其道；苟畏其威，愛其死，則可投簪高謝，以明其節。詎有苟祿貪生，徇非飾詐，廣引秦過，以譽惡德，是稔其篡逆也！與古之持顛扶危死名節者，背而馳也。則向者所著若鳳之說，得不為誣鳳也哉！雞常禽也，晦曉而不昧其候；鳳靈鳥也，理亂而不知其時耶！噫！言之不思，有如是耶。或曰：「古人之臨危制變，亦有權焉。雄知莽之不可匡也。故矯為其辭，姑務脫禍，是亦權也。子何過之深歟？」曰：不然。夫權者，聖人有焉，所以不失其道，未見舍其道而從其權。昔仲尼仕魯，以季桓子荒齊樂，知其不可匡也，乃去之。曾不聞矯為其辭以求容於魯。雖仲尼日月其德人之不侔，然雄亦慕仲尼之教者，以著書立言為事，得自易哉！夫立言者，豈不欲人從教耶，且已不能信人，況求信於人乎？語曰：君子先行其言而後從之。豈斯言可欺也哉！
大中初年，大梁連帥范陽公得大食國人李彥升，薦於闕下。天子詔春司考其才。二年以進士第，名顯然，常所賓貢者不得擬。或曰：「梁大都也，帥碩賢也。受命於華君，仰祿於華民。其薦人也，則求於夷。豈華不足稱也耶？夷人獨可用也耶？吾終有惑於帥也。」曰：帥真薦才而不私其人也。苟以地言之，則有華夷也。以教言，亦有華夷乎？夫華夷者，辨在乎心，辨心在察其趣向。有生於中州而行戾乎禮義，是形華而心夷也；生於夷域而行合乎禮義，是形夷而心華也。若盧綰少卿之叛亡，其夷人乎？金日磾之忠赤，其華人乎？繇是觀之，皆任其趣向。今彥升也，來從海外，能以道祈知於帥。帥故異而薦之，以激夫戎狄，俾日月所燭，皆歸於文明之化。蓋華其心而不以其地也。而又夷焉？作《華心》。
黯自關東隨計來闕下，經華嶽祠，有巫導以祈謁。乃徹蓋整衣，馨爐瀝觴，俯拜而前，緘默而退。巫曰：「客是行也，務名邪官邪？胡為乎有祈禮而無祈祠？神之蚃答，盍舒乃誠。」曰：「餘其來拜，以嶽長群山，猶人之有聖賢，草木之有鬆蘭，百川之有河海，鱗羽之有虯鸞。屹屹崇崇，幹霄拄空，載國祀典，宜人攸宗。拜之思盡乎餘之敬，詞之默懼乎神之聰。且神視果高而聽果深，必福其善而禍其淫。餘行合乎，神也必照而臨；如欺乎，神也祈之乎何心。巫兮餘言無妄兮，為妄言者之箴。」
禹賢益，以天下授益，采其謳謠之所歸，卒讓於啟，故啟不由父授，而書無典訓。黯追其旨，作《禹誥》。嗚乎！惟位於君，惟父於民。禪授無疏親，親惟其人。德之肖，仇敵可；道之違，昵愛不可。苟昔堯、舜傳人，今吾傳家，孰不知其私耶？所以然者，天人之意然也。汝其念之。陶者，土之器也，持之得其人則完，不則毀。位者，國之器也。持之得其人則治，不則亂。吾得之惟艱，汝繼之無忘其難。苟汝後不克肖，宜複於堯、舜之道，歸於有德。勿以吾傳之，為世有之。嗚乎！不賢而毀其器，俾後援私而罪我也。汝其念之。
覆載之中，胸有心者有其謀。然其謀則必為已，而鮮為人也。故有孜孜汲汲力於謀者，得之則逸身豐家，不得則嫉時怨命。噫！此真澆風薄俗者之心也，豈古聖賢之心乎？夫古聖賢未始無謀，而不求利於身也。不求利於身，而利自及也。何以明之？堯、舜有大寶之位，不傳於子而傳於他人，是為天下之謀得其君也。大禹疏鑿橫流，過其門而不顧啼嬰，是為天下之人謀出其溺也。後稷勤耕，播植百穀，是為天下之人謀粒其食也。其謀信何如哉！古今語帝王者必首於堯、舜，論功德者無出於禹、稷。風馨億齡，不複磨滅。其利身又何如哉！近世之謀則不然。小者不過於謀衣食，大者不過於謀祿位。督之利天下者或未見謀。嗚乎！持是心而希其道侔於古人，是猶欲越山海而舍梯航，其進也無由矣。雖今聖人在上，賢人在位，其謀靡為不然，恐蚩蚩者日用而不知也，故因文以辯之。且欲賢不肖皆公其心，苟賢不肖皆公其心，則上古之風日可複矣。
