商隱字義山，懷州河內人。少為令狐楚巡官，開成二年登進士第。會昌二年又以書判拔萃。王茂元鎮河陽，辟掌書記，為侍御史。久不調，會鄭亞廉察桂州，請為觀察判官。大中初，亞貶循州，商隱隨赴嶺表。三年入為京兆尹盧宏正掾曹，又從為掌書記，補太學博士。柳仲郢鎮東蜀，辟為節度判官檢校工部郎中。大中末卒。
亦氣而孕，亦卵而成。
晨鳧露鵠，不知其生。
汝職惟齧，而不善齧。
回臭而多，蹠香而絕。
夜風索索，緣隙憑壁。弗聲弗鳴，潛此毒螫。厥虎不翅，厥牛不齒。爾兮何功，既角而尾。
臣某言：臣聞長育之功，允歸於天地；疾痛所迫，必告於君親。是以今月某日，竊獻表章，上幹旒扆，備陳舊恙，當此頹齡，乞解藩維，一歸京輦。衰羸則甚，戰灼猶深，臣某中謝。臣早以庸虛，久塵恩渥，四朝受任，二紀叨榮。華省機警樞，皆驚竊位；專征處守，每愧非才。豈不願竭螻蟻之微生，盡桑榆之暮景？靡敢言病，罔或告勞。然事有不可因循，力有不堪勉疆，苟懷情不盡，則事主非忠。且漢上雄藩，褒中重鎮，統臨至廣，控壓非輕。以臣昔年，尚憂不理；在臣今日，其何敢安。亦既揣量，豈容緘默。固合即時離鎮，隨表歸朝。伏料睿慈，必從丹款。拜魏闕而獲伸積戀，訪秦醫而冀愈沉屙。乏絕之時，馳驅未晚。臣已決取今月某日，離本道東上。無任祈恩危迫之至。
臣某言：臣聞達士格言，以生為逆旅；古者垂訓，謂死為歸人。苟得其終，何怛於化？臣永惟際會，獲遇升平，鍾鼎之勳莫彰，風露之姿先盡，雖無逃大數，亦有負清朝。今則舉纊陳詞，對棺忍死，白日無分，元夜何長。淚兼血垂，目與魂斷。臣某中謝。
臣早緣儒學，得廁人曹，克紹家聲，不虧士行。詞賦貢名於宗伯，書榭應聘於諸侯。東泛西浮，南登北走，時推倚馬，人或薦雄。西掖承榮，得以言之無罪；曲台備位，粗明物有其容。永謂才難，便叨郎選。振衣華省，曆履名曹；高步內庭，光揚密命。憲宗皇帝以臣行多餘力，忠絕它腸，進無所因，靜以有立，過蒙顧問，深降褒稱，乃於同列之中，獨許非常之拜。殊恩既浹，當路相排，旅翮未高，孤根已動。河潼為郡，盟津統師。溺以待援，痿而念起。憲宗旁求輔相，即記姓名，果遣急徵，仍加大用。戴君之力雖弱，許國之誠在茲。實有微衷，可裨元化。況初誅背叛，務活疲羸。方伏奏於鳳扆之前，忽庀徒於鳥耘之次。小吏抵罪，邪臣結謀，指之有名，嘿不得訴，空甘罪戾，仰托聖明，粗得生還，幾臨死所。其後官移督護，四年不謁於承華。任改察廉，一日暫留於分陝。欲舉而墜，將安更危。賴敬宗皇帝纘乃丕圖，是思求舊，振於洛宅，榮彼夷門。自茲以來，敢虛其遇，周旋五紀鎮守，惟切分憂；前後兩歸闕庭，皆非久次。拙直不同於眾，讒毀每集其躬，含意未宣，救過不暇。伏思自長慶厥後，開成之前，凡樂忝遷升，幾遭退斥。若非不欺天地，不負君親，至於幾微，尋合顛隕。伏惟皇帝陛下道超覆載，仁極照臨，既委鹽鐵，又分端揆，逮今控壓，亦在重鎮。陛下之恩，微臣何益；微臣之節，陛下方知。興言及斯，碎首殊晚。
然臣從心之年已至，致政之禮宜遵，尋欲拜章，以求歸老。伏以諸道節制，頻歲更移，其於送迎，例多積累。臣在此雖無一毫侵損，亦無纖介誅求，帑藏甚殷，倉儲可羨，特緣行李，忍過秋冬。而江山之氣候難常，蒲柳之蕭衰易見，自夏則膝脛無力，入冬則腸胃不調，對冠冕而始訝儻來，指墓墳而已知息處。
今月八日，臣已召男國子博士緒、左補闕、左武衛兵曹參軍綸等，示以歿期，遺之理命。使內則雍和私室，外則竭盡公家，兼約其送終，務遵儉約，勿為從容，以致慮居。至十二日夜，有仆夫告臣云：「大星隕地，雅當正室，洞照一庭。」臣即端坐俟時，正辭無撓。臣之年亦極矣，臣之榮亦足矣。以祖以父，皆蒙褒寵，有弟有子，並列班行。全腰領以從前人，歸體魄以事先帝。此不自達，誠為甚愚。但以將掩泉扃，不得重辭雲陛，更陳屍諫，猶進瞽言，雖叫呼而不能，豈誠明之敢忘。伏惟皇帝陛下春秋鼎盛，華夏鏡清，是修教化之初，當復理安之始。然自前年夏秋以來，貶譴者至多，誅僇者不少。伏望普加鴻造，稍霽皇威。歿者昭雪以雲雷，存者沾濡以雨露，使五稼嘉熟，兆人樂康。用臣將盡之苦言，慰臣永蟄之幽魄。臣某云云。
臣當道兵馬，已差監軍使竇千乘勾當；其節度留務，差行軍司馬趙祝；觀察留務，差節度判官杜勝訖。有舊規模，無新革易。悉當輯睦，決無喧驚。臣心雖澄定，氣已危促，辭多逾切，鳴急更哀，升屋而三號豈來，赴壑而一去無返。忠誠直道，竟埋沒於外藩；腐骨枯骸，空歸全於故國。回望昭代，無任攀戀永訣之至。謹奉表代辭以聞。臣某誠號誠咽，頓首頓首。
臣某言：今月某日，中使王士岌至，奉宣恩旨，改授臣某官，並賜臣前件告身一通者。寵命天臨，恩光春煦，兢惶無措，抃蹈失容。臣某中謝。
臣幸逢昭代，本自諸生，文以飾身，學實為己，寧韞玉而待賈，竊運甓以私勞。春闈再中於明經，天官一升於判第。階級甚薄，際會則多，芸閣讎書，藍田作吏。中間因依知己，契闊從軍。其後超屬憲司，驟登郎署。埋輪而出，高懸八使之威；起草以居，遠謝三台之妙。每含香而自歎，常襆被而待行。
伏惟皇帝陛下鈞陶庶彙，亭毒萬方，憂心同堯，好諫若禹。東掖垣內，封章何有於日聞；青瑣門前，列位徒參於夕拜。擺波濤而鯤鱗才變，望煙霄而鸞翮初高。誓將竭誠，非敢養望。然虛受難處，忝據非安，忽擁隼，竟辭龍闕。猶賴雲日未遠，關城不遙，虔奉國章，粗免官謗。豈意便升亞相之班秩，復委大藩之廉問。魚箋帝語，象軸神工，拜受而若捧千鈞，伏讀而如聽九奏。誠雖深於負荷，戀實切於違離。況曲阜遺封，導河舊壤，列九州之數，帶五嶽之雄，古為詩書俎豆之鄉，今兼魚鹽兵革之地。訓整合資於武幹，撫循宜屬於柔良。豈伊孱微，堪此委寄？謹當冰霜勵誌，金石貫誠，駑馬奮十駕之勤，鉛刀淬一割之用。即以今月二日，雪泣西拜，星馳東下。帝城思入，雖有類於陳咸；關外恥居，安敢同於楊仆。無任瞻天戀闕之至。謹附中使某奉表陳謝以聞。
臣某言：臣自承明詔，移鎮東藩，望闕而雪涕以辭，戒途而星奔不息。即以今月五日，到任上訖。當時集軍州官吏等，宣布皇風，闡揚元造，歡聲雷動，喜氣雲高。臣某中謝。
臣本由儒業，獲廁朝榮，粵自烏台，至於青瑣，累更近地，皆奉休期。用盡心以書紳，長憂福過；取知足而銘座，敢傲時來。旋屬皇帝陛下垂意關城，推心甸服，俾之防遏，兼使緝綏，橫被天波，未移星琯。豈期非次，忽致殊遷。察俗雄藩，分榮大憲，地濱河濟，山奄龜蒙。本孔裏周封，有堯祠舜澤。九州之名數甚古，三代之禮樂舊傳。退省何人，合安茲地？撫躬而浹背汗下，仰恩而溢眥淚流。況所部驍雄，素兼節制，為於當代，便屬文臣。畫武聚螢，昔惟久事筆硯；佩帶鶡，今寧能執干戈？幸臣前在華州日，虔奉詔條，克宣戎律。檢下而羊無九牧，馭黠而犬用左牽。用令去任之時，大有遮留之請。盡三屬縣，至萬餘人，不放即途，皆來臥轍。竟稽朝發，遂致宵奔。請於茲時，亦因前政，冀漸令蘇息，長使謐寧。然後遠訪雲亭，高尋日觀，備萬乘登封之所，設諸侯朝宿之儀。盛禮獲窺，微願斯畢。過此以往，不知所圖。無任戴恩隕之至。謹差某官某奉表陳謝以聞。
臣某言：今月某日，得本道進奏院報，以聖躬痊和，右僕射平章事臣涯等奉見聖躬訖，社稷殊祥，生靈大慶。臣忝分朝寄，四奉國恩，無任抃舞踴躍之至。
臣聞天普覆也。應運而健若龍行；日至明焉，有時而氣如虹貫。伏惟皇帝陛下道超普覆，跡邁至明。思社稷之靈，惟德是輔；念蒸黎之廣，以位為憂。求衣未明，觀書乙夜。壽域既臻於躋俗，大庭微闕於怡神。是以自北陸送寒，蹔停禹會；及東郊迎氣，爰復堯谘。四海方來，百辟咸在，六幽雷動，萬壽山呼。
惟臣獨以一麾，載離雙闕，犬馬之微誠徒切，鵷鴻之舊列難階，提郡印而通宵九驚，對使符而一食三起。今幸已俗臻殷富，年比順成。伏惟稍簡萬歲，以迎百福，托調燮於彼相，責綏撫於列藩，承九廟之降祥，副兆人之允望。臣某不勝慺慺慊慊之至。謹差某奉表陳賀以聞。
臣某言：臣聞風葉露華，榮落之姿何定；夏朝冬日，短長之數難移。臣幸屬昌期，謬登貴仕，行年五十五，曆官二十三。念犬馬之常期，死亦非夭；奈君親之厚施，生以無酬。是以時及含珠，命餘屬纊，心猶向闕，手尚封章。撫躬而氣息奄然，戀主而方寸亂矣。臣某中謝。
臣少而羈絏，長乃遭逢。常將直道而行，實以明經入仕。王畿作吏，非州府之職徒勞；侯國從知，愧軍旅之事未學。寧宗皇帝謂臣剛決，擢以憲司；穆宗皇帝謂臣才能，登之郎選。忝霜威而無所摧拉，曆星紀而有紊次躔。旋屬皇帝陛下大明禦宇，至道承乾。澄汰之初，臣不居有過；超擢之際，臣獨出常倫。高選掖垣，箴規未效。入居瑣闥，論駁無聞。自去年秋，來典河關，兼臨甸服，惟當靜而阜俗，清以繩奸，粗致豐穰，幸逃逋責。豈意陛下謂臣奄有三縣，未稱其能；謂臣出以一麾，未足為貴。爰降綸綍，移之藩方，錫以海隅，與之嶽鎮。將吾君之驍果萬計，使得總齊；聯吾君之牧伯三人，以居巡屬。時雖相羨，臣實深憂，既屬聖恩，果遭鬼瞰。況臣素無微恙，未及大年，方思高掛饋魚，不然官燭，成陛下比屋可封之化，分陛下一夫不獲之憂。誌願未伸，大期俄迫。忽至今月十日夜，暴染霍亂，並兩肋氣注。當時檢驗方書，煎和藥物，百計療理，一無痊除至十一日辰時，轉加困劇，漸不支持。想彼孤魂，已遊岱嶽；念茲二豎，徒訪秦醫。對印執符，碎心殞首，人之判此，命也如何！戀深而乏力以言，泣盡而無血可繼。臣某誠哀誠戀頓首頓首。
臣當道三軍將士，準前使李文悅例，差監軍使元順通勾當訖。臣與順通，近同王事，備見公才，假之統臨，必能和協。其團練、觀察兩使事，差都團練巡官盧涇勾當訖。臣亦授之方略，示以規模。伏惟聖明，不致憂軫。臣精神危促，言詞失錯，行當窮塵埋骨，枯木容身，螻蟻卜鄰，烏鳶食祭。黃河兩曲，長安幾千。生入舊關，望絕班超之請；力封遺奏，痛深來歙之辭。回望昭代，不勝荒惙眷戀之至。謹差某奉表代辭以聞。
臣某言：伏奉正月九日制書，南郊禮畢，改元為某，大赦天下者。奉郊禋以定天位，新曆象以授人時。乾健離明，震動兌悅，跂行喙息，罔不慶幸。臣某中賀。臣聞禋昊天而旅上帝者，聖王之重事；覃殊休而發大號者，哲後之宏猷。故必致四圭以達誠，制六器而伸敬，將崇嚴配，必在元旬。先之以蒼璧騂牲，重之以雲門大呂。然後王猶有闕於薦敬，爽彼告虔。《周官》三代之文，絕而不續；漢氏萬靈之位，失而莫尋。豈若皇帝陛下以大道遂群生，以至公臨寶祚，上苞元象，下總皇祇，黜幽陟明，興廢繼絕，靈芝甘露，鄙之而不告史官；赤雁白麟，陋之而不編瑞牒。然後因孟月，卜上辛，率於國南，式是歲首。且天以陛下為子，故必饗明誠；人以陛下為天，故必流睿澤。逾千越萬，邁五登三。何則？取直言之科，則聽輿論者不足算；設宥過之令，則除鄉議者未可儔。延賞推恩，用以勸禦災捍患之士；減租退責，將以矜火耕水耨之人。養庶老，頒淖糜暖帛之資；走群望，潔刳牲瘞幣之禮。古不睹者復睹，古不聞者復聞。萬蟄蘇而六幽盡開，五刃藏而九土咸辟。臣當時集軍州官吏等丁寧告示訖。況臣嚐備論思，獲叨侍從。當時仙禁，慚視草以無能；此日泰壇，望給薪而靡及。徘徊甸服，蹐關城。雖有慶於文明，竟無階於奔走。司馬談闕陪盛禮，沒齒難忘；蕭望之願立本朝，馳魂莫及。無任抃舞結戀之至。
臣某言：臣伏奉某月日德音，以妖星謫見，思答天戒者，臣當時集軍州官吏丁寧宣示訖。仁深覆載，恩極照臨，究祖宗之令圖，極皇王之盛事。圓首方足，罔不欣慶。臣某中賀。臣聞覆載莫大於天地，而升降之氣或不接；照臨莫大於日月，而薄蝕之度或有差。豈惟休咎之微，自是陰陽之事。旋觀彗孛，載考策書，雖欲為災，曷嚐勝德！伏惟皇帝陛下荊枝載茂，棣萼重輝。既居正以體元，亦觀文而察變。仰觀星彩，稍越天常。於是深軫皇情，重回宸眷。省躬之懼，洞感於幽明；及物之恩，畢沾於華夏。戒田遊則成湯祝網之意，釋冤滯乃大禹泣辜之慈。罷去修營，惜漢氏十家之產；勸課耘耔，復周邦九歲之儲。德已厚矣，仁已極矣。然猶避寢自責，撤膳胎憂，以此延休，何休不至？以茲備患，何患能為？足以高步三王，平窺百古。鞭撻守成之主，秕糠中代之君。抑臣又聞之，昔貞觀之理也，太宗文皇帝吞蝗而災沴息；泰岱之封也，玄宗明皇帝露坐而風雨消。炯戒猶存，神靈未遠。陛下永懷貽厥，有切欽承，為其所不為，至其所不至。佇見地泉流醴，天酒凝甘，人知朱草之祥，家識白麟之瑞，又豈芒角足懼，晷度可憂者哉。臣素乏器能，謬當任使。東雍西嶽，雖首化於百城；日遠天高，但心存於雙闕。聽金石而慚殊舞獸，無羽翼而恨異冥鴻。惟當虔奉詔條，頒宣德澤，成陛下無偏之道，卑微臣盡瘁之勤。所冀不寘簡書，免拘司敗。如其禮樂，非臣所能。無任感恩戀闕，懇悃屏營之至。
臣某言：得本州進奏院狀報，今月某日夜，彗星不見，宰臣某等奉表稱賀，請禦正殿復常膳者。天道甚密，聖心不遐，感極而災亦為祥，誠至而妖寧勝德。臣某中賀。
臣聞殷湯以六事責躬，止七年之旱；宋景以一言修德，退三舍之星。曆代以來，咎徵常有，苟君能克己，則禍不移人。伏惟皇帝陛下寅奉丕圖，恭臨大寶。遵符列聖，酌憲前王。昨者天象之間，星文稍異，載深歸咎，爰用覃恩。倉箱畢復於九年，羅網並開其三面。去營繕，絕蕩心之巧；申冤結，除滅耳之俘。而又正殿不居，大庖盡減；精誠昭達，懇惻敷聞。芒焰遽銷，晷度如舊。況蕞爾戎羯，正犯疆場。載思星見之徵，恐是虜亡之兆。伏惟稍寬聖慮，以擁皇休。遵九廟之降祥，副兆人之欽屬。
臣又聞皇王之事天也，雖至理之時，不遺於憂畏；雖至和之氣，不忘於將迎。是故神農焦勞，軒帝憔悴，堯既臒瘠，舜亦胼胝。此四主側身於昔時，陛下用心於今日，千載符契，萬方懷柔。臣常忝內朝，今居近甸。拱辰不及，空瞻北極之尊；就日無因，忽覺長安之遠。惟知忭蹈，莫可奮飛，況時及初正，禮當元會，華夷畢至，玉帛皆陳，小國行人，外藩下士，皆得入趨鳳闕，仰望獸樽。臣獨限關河，坐縈符竹，戀既深而詞懇，慶已極而涕零。無任感恩賀聖鬱戀屏營之至。
臣某言：臣得本州進奏院狀報，稱元日皇帝陛下禦含元殿受朝賀者。上正三辰，下臨萬國，事雖舉舊，命則維新。臣某中賀。
臣聞聖祖垂訓，王者處域中之尊；《公羊》紀時，春者為一歲之始。載稽故實，抑有典章。近歲以來，此禮多闕，或事因惜費，或時屬告休。伏惟皇帝陛下道被無垠，政敷有截，全取發生之德，無非合之仁。蒼昊降符，黃輿告瑞。石碑既見，文作太平。銀甕旋臻，字成萬歲。而又憂勤不輟，刻責方深。精誠旁達於八紘，懇惻上通於九廟。仙廚撤味，獸館休畋。遂使化妖宿為壽星，變小饑為酺飲。慶由聖感，令屬神行。爰在新正，式修闕典，彤庭列位，丹陛陳儀。凝旒而天啟其門，服袞而日升於觀。巽風發越，解澤滂沱。左右賢臣，駿奔多士。國無諛佞，擢靈草而不搖；朝絕奸邪，儼神羊而莫動。禮成而退，物有其容。足以光耀瑤圖，丹青玉版，耀前映後，成五登三。
臣竊訪碩儒，遠徵舊典。帝堯華封之祝，惟止匹夫；神禹塗山之義，且非元會。猶猶堯有多憂之戒，禹存後至之誅。在和平而尚乖，孰歡呼之可致？豈與茲日，而得同年。臣方守河潼，正分符竹，不獲躬承玉帛，首率梯航，況又嚐以藝文，叨居禁密，雖遠離天上，猶近關西。忭賀空深，就望無所。心馳紫闥，非夢寐而不通；魂繞皇闈，羨歸飛而莫及。無任荷恩祝禱戀闕屏營之至。
臣某言：臣伏奉正月九日制書，郊禋禮畢，改元為某，大赦天下者。既事虞郊，復新堯曆，天潢瀉潤，日觀揚輝。普天率土，罔不慶幸。臣某中賀。臣聞君人之孝，莫大於尊祖；王者之敬，孰逾於事天。故必用因高之儀，伸嚴配之禮，百神攸序，萬靈昭蘇，乃可覃殊澤，渙大號，禮成而德備，惠敷而慶宏。然而秦尚武功，先祈讓之事，故柴燎蕭薌未必饗；漢稱文物，重神仙之道，故云門太蔟未必和。既不講於禮官，終致譏於儒者。伏惟皇帝陛下與春生育，並日照臨，究三代之質文，酌百王之損益，定午位，卜上辛。潔齋之誠，先掃除而遐達；孝思之誌，協氣臭以升聞。然後推作解之恩，降惟新之令。設科以招諫諍，宥過以務哀矜。已責既恤於三農，錄勳無遺於十代。頒粟帛而養耆老，走牲幣而遍山川。舉皇王之廢官，盡古今之能事。臣當時集軍州官吏丁寧告示訖。況臣嚐奉恩光，叨居華顯。當太史撰日之際，猶立漢庭，及宗伯相儀之時，已辭魏闕。怊悵郡印，徘徊使車，徒深傾藿之誠，實積懸匏之歎。召公邑內，敢思棠樹以追蹤；尹喜宅中，惟望靈符之復出。臣不勝慶幸踴躍之至。
臣某言：臣伏奉去月八日制書，授臣前件官，臣即以某月日到任上訖。當時集軍州官吏僧道耆老等，揄揚王化，宣布睿慈，連營咸鼓於巽風，闔境均沾於兌澤。臣某中謝。
臣才謝漢飛，義慚燕使，獻書求試，學劍邀勳。大舸千艘，早竊樓船之任；勝兵萬數，晚兼車騎之名。雖任在啟行，而時當柔遠，珠崖銅柱，隻務廉平，麻壘艾亭，莫能恢復。旋屬皇帝陛下荊枝協慶，棣萼傳輝，臣得先巾墨車，入拜丹陛，蘭台假號，棘署參榮。奉漢後之園陵，獲申送往；掌周王之廩庾，方切事居。不謂蘧董戎旃，還持武節。賜國既高於七命，承家又慶重於侯。維波璧田，實聯鼎邑，古之近甸，今也雄藩。想像汝南，星聚而先賢未遠；經過穎上，水濁而強族皆除。況在昔年，常鄰多壘。載瞻軍額，深見士心。貴忠孝之兩全，則忠可移孝；正文武之二道，則武可輔文。將謀將領之能，必重英豪之選。豈虞拔擢，乃去孱徵。謹當阜俗而必致人和，貞師而不為兒戲。使流庸自占，驍悍知方。任棠水Ε之規，臣當可復；黃霸米鹽之政，臣亦不遺。粗勤報效之資，用贖貪叨之責。奉違軒鏡，幾落堯蓂。比園葵以自傾，晝惟向日；羨海槎之不係，秋則經天。感激而淚血沾衣，兢憂而汗雨浹背。無任感恩戀闕兢惕屏營之至。
臣某言：臣聞事君以忠者，所宜效死；食君之祿者，亦戒妨賢。苟非內慊私誠，外憂官謗，則安肯固辭武節，強委信圭，拒七命賜國之榮，舍萬里封侯之策，必知不可，安敢無言！臣某中謝。
臣因緣代業，遭逢聖時，竊嘗有志四方，不掃一室。奉隨武之家事，無愧陳辭；纂鄧傅之門風，不傷清議。屬者每憂不試，深恥因媒。自薦之書，朝投象魏；殊常之澤，暮降芸香。其後契闊星霜，羈離戎旅。從軍王粲，徒感所知；草檄陳琳，亦常交辟。呂元膺東周保厘之日，李師道天平畔援之時，潛入其徒，盈於留邸。臣此時尚持白簡，猶著青袍。元膺知臣傳劍論兵，本於仁信，佩插羽，亦識孤虛，俾以發奸，假之捕盜，幸無容刃，以及焚巢。旋帶銀章，俄分竹使，隼楚峽，出以分憂，熊軾鄖城，忽然通貴。豈意復逾五嶺，更授再麾。中間叨相青宮，忝司緹騎，才通閨籍，又處藩條。越井朝台，備經艱險；貪泉湞水，益勵平生。是甘馬革之言，常懼武皮之誚。及聖造遠流南極，許拱北辰，黃犢留官，胡床掛在，如生羽翼，若出嬰羅，誓以歸彼冗員，處之散地。俄以朝那闕守，昆壤須人，一去闕庭，五罹寒燠，處京畿五百里之地，控蕃寇數十州之多。提鼓燒烽，增埤浚洫。雖國家遠追上策，不事交爭，然蛇豕難防，犬羊易縱，苟罷嚴徹警，則負約渝盟。
臣自受命以來，為日斯久，未嘗一日不修戰格，未嘗一日不數軍儲。使士有鬥心，人無虛額，使之偵候，咸亦聞知。尚未能率厲驍雄，揣摩鋒鏑，遠收麻壘，直取艾亭，成大朝經武之威，畢微臣報主之分。可書竹帛，不辱旂常。蓋以久處炎荒，備薰瘴毒，內搖心力，外耗筋骸。雖馬援據鞍，尚能矍鑠；而班超攬鏡，不覺蕭衰。恐無以早就大功，久當重任，自思已熟，求退為宜。伏惟皇帝陛下道冠百王，功高三代，照臨若日，覆露如天。況今國不乏人，時稱多士，有才略在臣之右，齒發少臣之年，俾代處是邦，遞臨斯位，以之責效，誰曰不然？俾前達後生，皆無蔽滯，由中及外，得以交相，成陛下適時之方，減微臣固寵之責。臣不勝祈恩懇迫之至。謹差某官奉表以聞。
臣某言：今月某日，得本道進奏院狀報，今月六日，宰臣鄭某等率三省官屬入論皇太子事者。褫魄疆場，馳魂輦轂，莫知本末，伏用驚惶。臣某中謝。
臣聞禮讚元良，《易》標明兩，是司匕鬯，以奉宗祧。華夏式瞻，邦家大本。自昔質文或異，步驟雖殊，既立之以賢，則輔之有道，北宮養德，東序承榮，務近正人，用光繼體。周則周公為太傅，太公為太師；漢則疏氏二賢，商山四老。內揚孝道，外盡忠規，猶在去彼嫌猜，辨其疑似，不由微細，輕致動搖，乃得守十三代之丕圖，延四百年之景祚，著於史冊，煥若丹青。
伏惟皇帝陛下道冠百王，功高三古，事窺化本，謀洞幾先。皇太子自正位春坊，傳輝望苑，陛下旁延雋乂，以讚溫文。並學探泉源，氣壓浮競，嗜魚不進，求玦莫從。有王褒之獻箴，無卞蘭之奏賦。今縱粗乖睿旨，微嗛聖心，當以猶屬妙齡，未加元服，或攜徒禦，時縱逸遊。樂野夏儲，亦常觀舞，南皮魏副，屢見飛觴。陛下睿發慈仁，殷勤指教，稍逾規戒，即震威靈。雖伐木析薪，必循其理；而逝梁發笱，亦有可虞。抑臣又聞父之於子也，有嚴訓而無責善，君之於臣也，有掩惡而復錄功。故得各務日新，並從夕改。同寘於道，不傷其慈。儻犯在斯須，便遺天性；過當造次，遽抵國章。則以古以今，孰為令子？在朝在野，誰曰全臣？虛牽復之微言，失不貳之深旨。
伏惟陛下侔覆育於天地，霽赫怒於雷霆，復許省勵宮闈，卑謝師傅，蹈殊休於列聖，慰欽矚於兆人。臣才則荒涼，誌惟樸騃，因緣代業，蒙被官榮，竊諸侯之土田，領大將之旗鼓。當車折檻，合首他人，瀝膽刺心，正當今日。而名非朝籍，務切軍機，道阻且修，佇立以泣。龍樓獻直，戴逵之詞翰莫聞；鳳闕拜章，張儼之精誠未泯。幹冒宸極，無任隕涕祈恩之至。謹遣某官某奉表陳論以聞。
臣某言：今月某日，中使某至，奉宣恩旨，加授臣某官，依前充四鎮北庭行軍兼涇原等州節度營田觀察處置等使，散官勳賜如故，並賜臣官誥一通者。初謂風傳，忽從日下，怔忪自失，忭舞不能。臣某中謝。
臣夙探史冊，頗究職官，尚書則虞曰納言，兵部乃周之司馬。是司九法，爰統六師，曆代以來，非賢不處。田穰苴之文武，始議超居；張孺子之尊崇，方宜入拜。罕有以茲名器，遠假藩維。況臣識愧通人，號非名士。芸香補吏，方同班固之私循；象魏獻書，有異東方之自薦。因緣蔭第，齒列周行，乃藉時來，不期官達。屬者出征海嶠，再撫蠻陬，獨向一隅，遂逾萬里。王邵伯之犢，生則還官；吳隱之之魚，食寧去骨。粗無悔咎，得及旋歸。才望京華，又分旄節。擁戎馬於涇上，獲田穀於回中。罷講艨艟，學燒烽燧。四頒堯曆，一別漢庭，蔥嶺猶膻，雪山未復。拔劍而憤，彎弧不平。豈謂皇帝陛下收雲中長者之名，錄義陽絕域之誌，蹔寬乃眷，即議酬勞。借寵於總軍，分榮於整武。前叨末塞，後忝轉加，紀在彩箋，卷之瑤軸。然臣退思其所，內顧其能，貪天之功，前經攸戒；受爵不讓，古人所非。富哉是言，服之無斁。高封大邑，君親誠用以推恩；銘座循牆，臣心詎忘於揣分。自昔避乎全盛，懼彼高明。度其私誠，豈徒虛飾？直恐任逾其量，事過其涯，則鬼亦害盈，天能概滿。因循且爾，顛覆隨之。雖在至愚，實知斯義。
伏惟皇帝陛下溫以煦物，敫而燭幽。待乞追還使臣，寢息嚴命。苟臣重憑廟略，粗振兵威，少能斷臂扼吭，下城徇地，此而進律，庸敢自媒。俟陶侃之書勳，方加羽葆；待班超之立績，始議鼓鼙。使遷擢之有章，亦望位而相稱。臣某不勝誌願懇迫之至。謹差押衙某官某馳奉恩告，陳讓以聞。
臣某言：今月某日，得本道進奏院狀報，今月某日，以皇太子奄謝東宮，輟今月十三日至來月一日朝參者。前星失色，少海驚波，欷結一人，悲纏萬國。臣某誠涕誠咽，頓首頓首。伏以皇太子地當守器，賢可承祧。金馬銅羊，早開正位；鸞旌雞戟，方慶修齡，豈謂屬黃離，禍生蒼震。宣猷庭內，秋冬之學空存；博望苑中，監撫之儀莫睹。伏惟皇帝陛下悼深伊將，念切瑤山。嗟上賓之不留，惜外陽而無驗，青宮掩涕，元圃酸心。臣限守邊隅，久違京闕，不獲奔走，奉慰闕庭。無任悲咽惶慕之至。
臣某言：臣聞螻蟻知雨，雖通感於玄天；蒲柳望秋，必凋華於厚夜。況臣攝生寡要，將命無方，寒暑頓侵，精神坐竭。灶乏傳薪之火，餘焰幾何；隙無留影之駒，殘光即盡。叩心戀闕，忍死封章，叫白日而不回，望青天而永訣。臣某中謝。
臣雖忝望族，本實將家。自先臣出總郊圻，遇大國靜無師旅，被服元化，翱翔盛時，遂與季弟參元，俱以詞場就貢。久而不調，因以上書，自薦求通，幹時預試。芸香作吏，始筮仕於德宗；瑞節臨戎，復分憂於陛下。雖性分有限，而忠誠不移。固無韓彭為將之能，實慕趙竇散財之義。兩逾嶺嶠，四建牙旗。約己潔身，絕甘分少。良田五頃，慮莫及於子孫；厚祿萬鍾，惠頗沾於賓客。恭承詔命，以守藩條。而掌事者徒以元和中呂元膺留守東都，李師道潛謀洛邑，托以郡邸，入之甲兵。臣當時為元膺賓僚，值師道竊發，藍衫不脫，竹簡仍持，因為麾兵，虜其元帥。遂以將材相許，戎統見期，頡頏遐途，纂修舊服。光陰荏苒，遷授頻仍。昨者分領許昌，兼臨河內，當上黨阻兵之始，是孽童拒詔之初。臣方將奮勵疲駑，指揮精銳，所冀解鞍赤狄，息駕晉城，大攘蜂蠆之群，以雪人神之憤。自前月某日後，軍聲大振，賊勢少衰，人一其心，士百其勇。燕頷有相，曾無定遠之期；馬革裹屍，實負伏波之願。而精誠靡著，誌望見違，援桴之意方堅，就木之期俄及。忽自今月某日，疾生腹髒，弊及筋骸，藥劑之攻擊愈深，神祗之禱祠無益。固已騰名鬼錄，收氣人寰，復然無望於死灰，更起難同於仆樹。然臣素窺長者，曾慕達人，省知變化之端，粗識死生之理。豈其有貪富貴，敢冀長延？但以未報國恩，未誅賊黨，視胄長免，對弓莫彎，思犬馬以自悲，悼鍾漏之先迫。誌有所在，傷如之何！撫節而乏淚可流，伏弢而無血可略。臣某中謝。
其行營三軍，已舉牒差某官某。河陽留務差某官某，懷州留務差某官某訖。並皆授之方略，各有司存。竊計旬日，必無逗撓。臣又伏思任司農大卿之日，授忠武統帥之時，紫殿承恩，彤庭入對，躬瞻堯日，親沐舜風，獲睹陛下神武之姿，獲聞陛下憂勤之旨。即北藩小寇，東土微妖，亦何足煩陛下之甲兵，汙陛下之鈇锧？伏願時推明略，光啟睿圖。內則收德裕、讓夷、紳、鉉之嘉謨，外則任彥佐、元逵、宰、沔之威力，廓清華夏，昭薦祖宗。然後瘞玉勒成，鏤金垂烈，臣雖百死，復何恨焉。臣精爽已虧，言辭失次。氣無復續，蒙以纊而莫勝；口不能言，飯用貝而何益？故國千里，明君萬年，永捐覆載之恩，長入幽冥之路。殘魂不昧，雖溫序之思歸；枯骨有知，遇杜回而必亢。回望昭代，哀號不能。無任荒惙攀戀之至，謹奉表代辭以聞。
