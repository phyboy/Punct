右中使某至，奉宣恩旨，賜臣冬衣一副，大將衣四副，兼賜臣手詔一通者。八行帝語，窅降於重霄；一襲天衣，俯回於窮節。臣當時準詔給散訖。臣叨蒙重寄，適控遐陬，地雖五鎮之衝，氣得四時之正，每元冥應律，顓頊司辰。當二日之鑿冰，則殊豳野；及兩楹之飛雪，無異朔山。重以賨布少溫，蠻綿乏暖，方求麗密，以禦嚴凝。豈望司服頒衣，貴臣傳詔，綾裁飛鵠，絮裛仙蠶，白分椒壁之光，紫奪蘭牙之色。已均下將，仍逮連營。晏子狐裘，故弊何彰於國儉；王恭鶴{敝毛}，風流不自於君恩。被服有輝，負戴無力。謹當上宣殊渥，下拊多寒，均大袑於琅琊，變無襦於蜀郡，粗令康泰，以塞貪叨。臣與大將等無任望闕感恩抃舞屏營之至。
右中使某奉宣恩旨，以臣赴任，特借飛龍馬一匹並鞭轡等，送至京兆府界者。臣謬奉恩榮，出叨廉問，豈期蹇步，深軫皇慈，特命內臣，俾騰上駟。梁懸蜀鐙，幾覆吳鞍，每多曳練之疑，不假著鞭之力倏逾秦甸，將複周閑，照地回光，瞻天送影。長亭欲別，未期東道而來；雙闕尚嘶，願附北風之思。無任感恩戀闕雪涕屏營之至。
右中使某至，奉宣恩旨，賜臣端午紫衣一副、百索一軸、銀器二事、大將衣三副，並賜臣手詔一通者。伏以五神定位，祝融司長養之功；六律鈞和，蕤賓有酬酢之義。故節推《戴禮》，日著《漢儀》，彼艾人遠具於《歲時》，角黍近標於《風土》，乃《耆舊》傳聞之末，亦君親慶賜之原。伏惟皇帝陛下克協樂章，允符時訓，恩沾近戚，惠浹元寮。臣守介蠻圻，程遙鳳闕，敢希瘴嶠，特降乾文，輕縞染衣，真金備器，海綃掩麗，渠碗藏珍。拜受若驚，跪捧如失。常衣國僑之紵，被服多慚；久攜顏氏之瓢，捧持未慣。當晝而不假文扇，向日而惟宜飲冰。況又將以彩絲，縈諸畫軸，用禳故氣，兼續修齡。爰自微臣，頗流諸校。鞠躬被寵，全逾錫帶之榮；睹物傳輝，實動請纓之思。唯當仰成帝力，粗舉藩條，誓相率於明時，庶同登於壽域。臣與大將等無任望闕感恩抃舞屏營之至。
右今月某日，中使某奉宣進止，就長樂驛賜臣及將吏等設饌者。將承藩寄，尚忝朝恩，絡繹八珍，芬芳九醞。臣階緣薄伎，塵辱修塗。揚執戟之讀書，雖無非聖；董大中之對策，何補清時？忽委廉車，乍離閨籍，誠欣列土，實耿辭天。然猶食指告祥，朵頤有慶，爰於近驛，式降貴臣，酒自堯樽，饌分殷鼎，下沾將校，旁耀路岐。況臣平生，本實孤賤。懷書奉役，久無黔突之謀；入國展儀，且懵殽烝之禮。飽期滿腹，醉更憂心，終虞負乘之災，無報雲天之施。臣與將吏等無任望闕感恩結戀屏營之至。
伏以運當聖日，節在王春。近則入金門而排玉堂，歡於上壽；遠則梯重山而浮漲海，務以獻琛。臣受國恩深，守藩地阻。明珠大貝，南異於百蠻；翠羽屏皮，北殊於三楚。前件銀出非大冶，貨在中金，敢以元正，式陳方賄。望闕憶銀台之嶠，尚隔仙寮；瞻天仰銀漢之流，莫階霄露。馳心獻祝，因物達誠。幹冒宸嚴，不任兢越。
右臣伏以握丕圖而禦物，必相見於離；推小正以辨時，則盛德在夏。故著為令節，稽以舊章，通修任土之宜，仰續後天之壽。臣方乘傳置，未至藩維，前件銀已及中塗，實從前政。拜章獻祝，雖令尹以告新；納贐展儀，欲長府之仍舊。謹以前觀察使楊漢公封印進上。千春屬慶，億載儲休。係以藩條，闕覲丹墀之下；徵諸貨誌，且愧白金為中。幹冒宸嚴，無任兢越。
右，臣伏聞烈山神井，開農皇降聖之時；南頓嘉禾，茂漢後誕祥之日。伏惟皇帝陛下係傳太素，瑞掩前朝。資南訛致育之功，演北極居尊之慶。臣方叨廉察，已去班行，莫階貢重之儀，徒切維禖之禮。前件物等或潔凝圭錫，芳廁蘭蕪，可傳禦器之間，儻助薰風之末。其餘則攻皮合巧，截竹呈能。豈納職於屨人，願永康於天步。幹冒陳進，兢越無任。
右，臣伏以黃鍾應候，白琯舒和；近訪晉儀，禮同元日。遐觀魯史，事重朔朝。伏惟皇帝陛下與天同休，如日之盛，將融漢道，兼舉周正。臣方駕廉車，闕稱壽酒。心懸土炭，空循太史之書；身遠江湖，徒積子牟之戀。苟無納贐，曷慶履長？前件銀等稟和於天地之爐，擢粹於神仙之府，豈為方賄？且自地征。對三品之金，庶陪白璧；廁一丸之藥，請映玄霜。私白身等雖長在遐鄉，而生知望闕，比從訓示，堪備指呼。冀因物以達誠，竊先時而效禍。七百年之卜，願過成周；八千歲為春，敢徵蒙叟。幹冒陳進，兢越無任。
右，臣伏準建中元年正月五日敕，內外文武官到任三日舉一人自代者。臣伏見前件官汾陽啟胄，沙麓遺芳，佩觿之辰，平居不戲，加冠已後，出言成章，本以詩書，綽有機斷，奉陰郭之良躅，御馬鄧之成規。臣與其祖禰以來，蕃宣相接。雲臺高議，同承鍾鼎之餘；麟閣舊圖，共著河山之誓。交深志見，年齊道均。今河內名邦，覃懷巨郡。南蕃鳳闕，平分晉鄭之交；北控羊腸，方有干戈之役。推讓雖循於故事，薦聞實切於私誠。伏乞聖恩，特允臣志，無任感恩推賢之至。謹錄奏聞，伏聽敕旨。
右臣伏準某年月日敕，內外文武官上後舉一人自代者。伏以京邑為四方之極，鹹秦乃天下之樞，必命英髦，以居尹正。臣謬蒙抽擢，素乏材能，將何以風采章台，羽儀華省。況又方營鹹鎬，肇建園陵，苟推擇之不先，則顛覆而斯在。前件官莊栗以裕，簡嚴而寬，玉無寒溫，鬆有霜雪。頃居內署，實事文皇，引裾而外朝莫知，視草而中言罔漏。洎分符近甸，廉印雄藩，不狥物以沽名，善推誠而立斷。渾若全器，宜乎在庭。儻召以急宣，被之眷渥，必能明張條目，峻立隄防，肅千里之封畿，總五都之貨殖。軒台禹穴，無虧充奉之儀；漢苑秦陵，盡絕椎埋之黨。特乞俯回宸斷，用授當仁，免今日之叨恩，冀他時之上賞。幹冒陳薦，兢越殊深。
伏以內史故事，例帶銀青，尹正舊儀，平揖令仆，必資髦碩，方備次遷。臣特以鯫儒，猥丁昌運，位崇八座，官紹三王。況駕有上仙。車當晏出，務煩廄置，役重津途，儻讓爵之不思，則敗官而斯疚。前件官荊岑挺價，赤堇揚鋒，稟鬆筠四序之榮，包金石一定之調，由中及外，自誠而明。昨者故鄣利遷，朝台受律。隱之清節，無愧於投香；江革歸資，唯聞於單舸。必能集同軌之會，奉因山之儀，使桴鼓稀鳴，建瓴流化。伏乞特回鳳詔，以命龜從，成聖朝《棫樸》之詩，減微臣維鵜之刺。幹黷旒扆，伏用兢惶。
右件官克生公族，早履宦途，器實幹時，辯能專對。加之夙明韜略，久逐旌旃，頃為知己，屈從吏議。許文休之流浪，萬里非賒；王仲宣之播遷，三年未遇。儉而不懟，困且能通，雖何恤於無家，良可悲其絕籍。去歲以維新之命，大洽鴻私，亦既旋還，合從敘用。開成五年十一月十三日，吏曹已注右威衛倉曹參軍，授官未謝，又蒙挾名除替。初雲牽複，仍迫屢空。京口劉生，方思鵝炙。洛陽蘇子，已弊貂裘。方今崇帝堯敦厚之恩，推魏文榮樂之旨，豈令棄良材於散地，化王孫為旅？人臣素乏器能，叨膺任使，控綠池之要地，守清澤之堅城，將以宣布威靈，彈壓氛祲，苟谘謀失所，佐理非材，豈惟衄此軍聲，兼且傷於朝寄。臣深自計，孚實當仁，況又得於諸宗，且兼通舊，諸葛均有因依之分，龐士元多鑒裁之恩。是敢輒黷宸階，乞榮賓席，使得盡其風力，佐彼邊陲。錐處平原之囊，必將脫穎；劍拭華陰之土，粗雪幽沈。請依資賜授一官，充臣防禦判官。幹冒宸旒，無任戰越。
右臣先臣贈太保某塋，在河南縣界。臣自終喪紀，便參朝倫，三年讚道於宮庭，千里違離於墳墓。竊惟令式，合許芟除。追遠興情，敢希榮於陸煜；報恩未死，寧自誓於羲之。伏乞聖慈，特從丹懇。
右前件官名與再從叔故媯州參軍自勵向下一字同。伏以韓自勵頃因宦遊，歿於幽朔，羈孤未返，親黨莫知。近始言歸，因之合族。雖為子之道，則慎更名於已孤，而諸父之來，固難舉諱於其側，伏請改名融。謹錄奏聞，伏聽敕旨。
某謬蒙朝委，實異時才，先憂素餐，有負疲俗。司徒道光纂服，功著於城。朝廷慮切河湟，每難節制，非洞知軍志，夙練武經，則無以完輯師人，撫安戎落。自承鎮定，大治聲謠。雲台議功，煙閣畫像，必留殊渥，以俟元勳。伏惟為國自愛，某方祇遠役，未獲拜塵，瞻戀之誠，翰墨無喻。到任續更有狀。
右，今月得本州進奏官狀報，今月十二日，皇躬痊複，相公躬率百寮，奉見奉賀訖。伏以聖上祇膺大寶，虔奉睿圖，務此憂勤，稍虧頤攝。相公輔宣元首，翊讚靈猷。戴宗廟之垂休，慰黔黎之允望。金縢玉檢，惡藏請代之書；黃屋丹墀，每進先嚐之藥。至誠斯著，休問旋臻。然後卒百辟以雲趨，導九重之日朗。百蠻傾耳，萬國企心。某愧守關河，忝分符竹，不得少塵班列，共展歡呼。對熊軾以自悲，淚如雨墜；望鳳池而結戀，心逐雲飛。無任抃賀攀戀之至。
不審自跋涉道路，尊體何如？伏計不失調護。昔周文纘十五王之緒，顯正舊邦；襄孫總十一德之基，方寧故國。今惟新之曆，始葉卜於姬公；作輔之臣，又徵言於單子。以今況古，千載一時。某竊思章武皇帝之朝，元和六年之事。鎮南建議，初召羊公；征北求人，先谘謝傅。故得齊刳封豕，蔡剔長鯨。伏惟相公清白傳資，馨香襲慶。始自辛卯，至於庚申。雖號曆四朝，而歲才三紀。淮王堂構，既高大壯之規；漢相家聲，複有急徵之詔。桂苑之舊賓未老，金縢之遺事猶新。燮理雖係於陰陽，怵惕固深於霜露。且廣陵奧壤，江都巨邦。爰在頃時，亦經蕪政。風移厭劾，俗變侵淩。家多紛若之巫，戶絕孌兮之女。相公必寘於理，大為其防。鄴中隳河伯之祠，蜀郡破水靈之廟。然後教之厚俗，喻以有行。用榛栗棗脩，遠父母兄弟。隱形吐火，知非鬼不祭之文；抱布貿絲，識為嫁曰歸之旨。化高方嶽，威動列城，陳於太史之詩，列在諸侯之史。今者重持政柄，複注皇情，便當佐禹陳謨，輔堯考績。鄉誅下比，朝舉養廉。中台獎枕杫之郎，外郡表斬芻之婦。然後司成立學，謁者求書。大講廢官，鹹修闕政。致於仁壽，煦以和平。凡在生靈，孰不欣望。某早塵下顧，曾奉指蹤。江左單衣，每留夢寐；柳城素幾，行睹尊顏。伏限守官，莫由迎謁。人知忭賀，不可奮飛。下情無任瞻望踴躍之至。
某本無宦業，過沐朝恩，罷護六戎，歸塵九署。以任兼金穀，時逼園陵。有愧交親，未遑簡問，解攜稍久，諸趣如何？山公醉時，謝守吟罷。茗芽含露，Ε簟迎風。遠想音容，杳動心素，惟珍重珍重。
右今月日得本道進奏院狀報，今月日皇太子奄違儲貳。伏以皇太子道著武闈，位高象輅。方將傳輝蘭殿，積慶桂宮。花枕畫轓，永綏福履；銅扉銀榜，克懋溫文。豈謂釁結洊雷，禍纏重海。商山羽翼，嗟綺季之俱還；緱嶺雲霞，與浮邱而莫返。相公恩深銘釜，地屬持衡。攀東序以心傷，望春坊而目斷。某忝蒙委寄，常竊寵榮，不獲齒列班行，奔波慰敘，下情無任悲咽遑迫之至。
右今月日當道押衙劉石回，伏蒙在恩重賜，加授檢校兵部尚書官告，不許更陳讓者。某幸承餘慶，遂會昌期。早慕修途，獻書試吏；晚存遠略，傳劍論兵。自擁節旄，頻移星歲。常虞屍曠，或抵彝章。往在番禺，已分風憲；及臨安定，又假冬卿。善政蔑聞，奇勳莫建，而有不循階陛，超授班資。且周禮設官，邦政莫先乎司馬；漢史解誥，士貴無過於尚書。外顧輩流，內量涯分。遜而不免，居亦何安？蔡氏曆遷，楊公累代。方茲尊顯，殊曰寂寥。此皆相公假借軍聲，讚揚聖澤。感而益懼，榮以宏憂。謹當切誡滿盈，遙加率勵。古者不辭於三仕，必願致身；昔人雖取於十官，終期無罪。粗申報效，以謝貪叨。苟遺此言，是不能享。鎮守有限，不獲奔走陳謝，伏增惶悚之至。
韓琮、段環、裴蘧、夏侯曈，右件官等或斷金舊友，或傾蓋新知。既有藉於賓榮，敢自輕於主擇。輒以具狀奏請訖。伏乞相公曲讚殊恩，盡允私懇。使免孤鄭驛，不辱燕台。謹錄狀上。
伏見除書，伏承光膺新命，伏惟感慰。四海事畢，兩階遇隆。式光謙愨之誠，克見隆崇之寵。今者長君惟睿，元子有文。當深慮之所關，必殊勳而是賴。山濤則曰禱天下之選，張秩則曰用天下之賢。西漢之命元成，以相門才子；東都之升鄧禹，因先帝舊臣。休哉二公，葉我一德。雖曰曠代，乃若合符。伏惟慎保起居，俯鎮風俗。俟金縢之有見，俾玉鉉之重光。某竊憶春初，曾蒙簡賜，故欲琴樽嵩嶺，魚釣平泉。豈貪行意之言，便阻具瞻之懇？伏惟少以家國為念也。方抵藩任，未即門闈。攀戀恩光，不任輸罄，伏惟特賜恩察。
伏見今月某日制書，伏承相公由大司徒之率屬，掌中秘書之樞務。寵延注意，榮葉沃心。凡備生靈，莫非陶冶。伊昔帝賚良弼，嶽降名神。夢出傅岩，高宗才得於胥靡；卜從渭水，西伯止逢於釣翁。豈若相公涵泳天池，翱翔雲路，然後光膺爰立，顯副僉諧。接庾亮之分曹，必資孔演；列王濛之對掌，宜屬劉恢。允契同升，果聞並命。祇神塞望，華夏式瞻。某夙奉恩光，今叨任使。守朝那之右地，鎮安定之遺封。不獲趨賀黑轓，拜伏金印。空知踴躍，莫可奮飛。下情雲雲。
伏蒙榮賜手筆，某揣摩莫效，耽玩無聞。不過功曹，平生素分；願為小相，曩昔殊榮。而幸遇清朝，遂階貴仕。玉門關外，何成異域之功。灞水亭邊，徒有舊時之號。此皆頃在邊上日，相公方調殷鼎，正運漢籌，不複軍租，仍寬虜級，已得入叨九扈，克罷再麾。恩顧未酬，音徽仍繼。禮逾名品，事越等倫。望星宿於三台，背惟浹汗；感春秋之一字，心不容銘。仰望旌門，恨無羽翼。下情雲雲。
某當道行軍司馬崔璫朝奏在城，今月十七日得狀雲，今月十二日於太清宮齋宿處獲謁見相公。伏承首座相公特論某所請不許吐番交馬，事合大體，當時魏謩起居備錄其事者。伏以本道與鳳翔，節制雖殊，封疆相接，俱當料敵，同切成謀。蕞爾寇戎，不循盟誓，稽留重使，侮易大朝。既以非時，又稱繼好，深慮得請，便有乘機。遂敢竊獻情誠，屢陳箋疏。言雖當病，事且侵官。加以思惟，方憂罪責。不謂相公更因敷奏，深賜褒稱。使賈誼上書，達於天聽；山濤立論，著在史官。榮冠一時，名留百古。顧茲非望，皆有所因。仰戴恩輝，略逾涯分。謹當坐以待旦，居無求安。懇叔子之田疇，修李興之政具。忽承後命，有以先登。粗異驅馳，用為報效。伏惟始終恩賜知察。
右伏見今月某日制書，以相公累請退閑，特從休浣。式崇階級，無廢平章。元老道尊，必用三王之禮；中樞務重，猶當五日為期。伏惟相公德契昭融，言成啟沃。太邱家法，若守官司；京兆門風，宜書甲令。仰攀日月，高拱星辰。為堯辟四聰，禹來五諫。始者以生鼎飪，禍接藩維。前殿朝回，莫收金印；凶門師出，空委油幢。當是非擾攘之間，即內外危疑之際。相公克凝庶績，顯執大權，為易於難，制動以靜。皂襜斯入，無聞鮑永之兵；黃閣洞開，例醉曹參之酒。然後澄清流品，提挈紀綱。補吏盡去刻深，用人不由黨援。鹹有一德，於今三年。深惟逃責之規，載切避榮之旨。削槁章數，免冠請頻。張良卻粒之懷，錙銖軒冕；范蠡扁舟之誌，夢想江湖。異代結交，殊時合誌。果當渥澤，爰峻等威。祇奉青宮，監臨東觀。教溫文子漢字，總端揆於秦官。百辟之劍佩以隨，六館之生徒是屬。手扶帝座，身帶天光。何澄闕朝，寧妨理事；杜夷就第，無曠執經。煥發丹青，光昭簡素。乾惕無咎，謙尊以光。某謬奉詔條，嚐承廟算。慚指蹤而未曾獲兔，仰儀刑而徒歎登龍。亦冀終遂息肩，永當褫帶。地遊蒙穀，更趨方外之神人；洞入華陽，猶詔山中之宰相。羈牽尚爾，抃賀無期，瞻望輝光。伏增攀戀。
不審近日尊體何如？此方地控淮、徐，氣連荊、楚。不惟土薄，兼亦冬溫。維揚居萬國之中，得四方之正，或聞今歲，亦不甚寒。相公百祿所綏，五福攸集。伏料調護，常保康寧。從古以來，大賢所處，未有不功高而去，德盛而謙。以煙水為歸塗，指神仙而投分。名高百古，事冠一時。然內難外憂，不常而起；深謀密畫，須有所歸。則呂望老於渭濱，始持兵柄；周公還於洛邑，複秉國鈞。亦不草芥軒車，埃塵祿位，不關通介，蓋屬安危。相公昔在先朝，實康大政。當君子信讒之日，稟達人大觀之規。據梧但歌，反袂無歎。及為賓望苑，分務洛師。徐勉園中，唯餘卉木；陶公嶺上，空有白雲。小竹帛之所傳，鄙鼎彝而不問。夫以行藏定分，用舍通方。當遭時複生之前，立功立業者甚易；及受簡被疑之後，不怨不怒者至難。遠則狼畏跋胡，鴟憂毀室。近則越蠡扁舟而獨往，漢良卻粒以辭榮。雖同畏危機，亦不得中道。仰惟閫奧，實冠品流。今寶曆既初，聖政茲始，將安丕祚，必屬宗臣。凡在隱微，莫不祠禱。某早蒙獎拔，得被寵榮。番禺將去之時，獲醉上樽之酒；許下出征之日，猶蒙尺素之書。便道是拘，登門莫遂。向風弭節，掩泣裁箋。思幄戀軒，不勝丹款。伏惟終始恩照。謹狀。
近頻附狀，伏計相次達上。自學士罷領南台，複還內署，朝委攸重，時論愈歸。夫一時效功，逐惡者鷹隼；千年呈瑞，應聖者鸞皇。擊搏殊能，翱翔異品。當在紫庭無事，應韶以來儀；豈複白野有求，與雲羅而並出。唯聽後命，爰副具瞻。某才謝適時，仕無明略。久乘亭障，長奉鼓鼙。猿臂漸衰，燕頷相誤，弊廬仍在，白首未歸，顧皋壤以興嗟，念路歧而增歎。當依餘眷，庶愜後圖。仰望音徽，不勝丹赤。
伏見除書。伏以小司馬掌邦計，伏惟感慰。侍郎致君業廣，圖國功深，頃在內朝，則裨大政。昭獻禦極，名高侍從之臣；昭肅握圖，跡在循良之傳。今上講求群辟，深念大藩。以自江之西，雖豫章為奧壤；而居河之上，推白馬為要津。爰陟廉車，以登將席。長城萬里，大國三軍，雪諸儒之懦名，盡將軍之威令。果承紫詔，來駕墨車。向闕馳心，易攵廷識貌。清秋一鶚，碧海孤峰。天子動容，群僚服美。便合入居台鉉，以慰華夷。然以天下之賦輿，海內之財幣，是資經費，宜屬成謀，苟失當仁，則乖大計。故晉室有鬻練之乏，漢臣興造幣之端。是不得人，何以為國？仰惟餘地，已不同年。矧又秩貳夏官，任毗司馬。昔祈父爪士，未有兼官；方朔侍郎，不聞厘務。倚之為相，今也其時。某伏限守藩，莫由申賀。山河百二，已抱歸心；風水五千，況兼離戀。瞻望門宇，不任懇誠。
右。某自解北闕，出守南荒。嚐犯露以脂車，無侵星而擁棹。即以今月日到任上訖。桂陽始至，荔浦初臨。警宵鍾而尚誤晨趨，聞暮鼓而由斯夕拜。仰瞻爐冶，實隔煙雲。唯當恭守詔條，欽承廟算。寬其竭馬，任其鞭羊。襦袴粗及於疲人，禮樂必資於君子。伏惟俯賜恩察。
右得進奏院狀報，幽州張相公大破奚寇，斬馘刺史已下，並焚燒驅獲車帳器械牛羊等。伏以近歲以來，北番微擾，奚寇恣其狗盜，頗複鴟張。相公鉤格傳能，崆峒稟氣，克揚戎略，式靖邦仇，姑用火攻，未加湯沃。刺睢盱之麵，貫聾聵之耳。帳幕如掃，幹矛盡熸。聚輪轂於戌樓，出羊牛於塞草。此皆相公授其軍令，雄此邊聲。願崇九伐之威，且舉一隅而示。昔越平吳國，實立賀台；楚勝晉軍，將為京觀。固不可銘山示績，畫閣傳勳。盡良相之廟謀，豈將軍之天幸。某謬蒙任使，竊度翦除，伏恨守藩，闕陪賀列。無任抃躍攀戀之至。
右某當管將士本一千五百人，有北境兩度行營，有西京十鎮防戌。既部伍皆更招收，數額則轉增加，糧料不經申破，留州自備，累政相成。況近年不甚登穰，亦經水澇。挐舟負弩，尚歎於征途；穞穀神蠶，未豐於下舍。今縱仰承渥澤，合進勳階，將徵簡禮之資，盡有囊裝之許。雖祁寒暑雨，小民不識於天時；而露冕褰帷，長吏合宣其人願。輒以具狀奏聞訖。伏乞相公俯推近例，許且權停。幹冒尊嚴，無任戰灼之至。
花犀腰帶一條。右伏蒙仁恩俯寵行邁。駭雞等貴，畫隼增輝。徒勤萬里之肺肝，愧乏十圍之腰腹。仰從台袞，來飾藩垣。縱拜賜而有期，懼立朝而無取。謹依處分捧領訖。下情無任戴荷之至。
伏見制書，伏承加集賢殿大學士。恩極台階，榮兼秘殿。通鳳池於冊府，擢雞樹於書林。中外具瞻，遐邇增慰。相公黃中稟氣，素尚資仁。片玉一枝，已光於昔日；前籌五鼎，果慶於茲辰。況又高步瀛州，領官仙掖。佇見亡書必複，墜簡重編。使三千之徒，並受其義；俾百家之說，各有所安。芟翦繁蕪，整綴差謬。某早承重獎，今守遐藩，雖榮廉問之權，實羨校讎之吏。仰瞻門闥，俯抱肺肝，陳賀末由，伏深感戀。
得進奏院狀報，伏承尋達上京。賢相還朝，元侯入覲。皇闈曉辟，朱旗將金印同歸；碧落宵清，台座與將星俱耀。事光聞聽，道合休明。況相公瑞玉揚輝，貞金抱質。冠明舜日，袖舉堯風。挺山立之奇姿，鬱鼎角之殊相。固已表儀朝列，傾注宸襟。鳳澡刷其前池，鸞翱翔於故闕。淺深魏邴，陟降蕭曹。凡在含靈，莫不增抃。況某忝當寵寄，曾奉恩光。伏想嚴道來儀，方明展事。漢營前箸，張子房不讓成功；齊井新柴，管敬仲豈辭殊禮。限縈廉察，闕備班行。且未卜於登門，徒有賀於華國。抃躍攀戀，伏深下情。
天恩刑部相公登庸，伏惟感慰。刑部相公盛烏衣之遊，相公稟青雲之秀，更曆股肱之郡，鹹登鼎鼐之司。凡在生靈，不任欣慶。昔疏廣家榮兩傅，止當儲護之朝；王儉門有二台，不在休明之運。將煩擬議，又豈同塗？某方守藩條，闕陪賀客。唯願蕃昌薑姓，恢大崔門。永令阮巷之間，迭奉堯階之化。含有惟特賜恩察。
