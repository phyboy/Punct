姚熊頃時鬥毆，偶在坤維，阿安未容決平，遽詣風憲，當道頻奉台牒，令差從事往推，去就之間，殊為未適，顧惟敝府，托近貴落，雖蒙與國之恩，猶在附庸之列，仰遵教指，尚懼尢違，敢遣賓僚，往專刑獄？自奉台牒，夙夜兢惶，今謹差節度判官李商隱侍禦往，以今月十八日離此，某素無材效，早沐恩憐，獲接仁風，實為天幸，頗希終始，以奉恩光，事大之心，朝暾是誓，其他並附李侍禦口述，伏為照察。
中丞閣下，愚生二十五年矣。五年讀經書，七年弄筆硯，始聞長老言，學道必求古，為文必有師法。常悒悒不快，退自思曰：「夫所謂道，豈古所謂周公、孔子者獨能邪？蓋愚與周孔俱身之耳。」以是有行道不係今古，直揮筆為文，不能攘取經史，諱忌時世。百經萬書，異品殊流，又豈能意分出其下哉。凡為進士者五年。始為故賈相國所憎，明年病不試，又明年複為今崔宣州所不取。居五年間，未曾衣袖文章，謁人求知，必待其恐不得識其麵，恐不得讀其書，然後乃出。嗚呼！愚之道可謂強矣，可謂窮矣。寧濟其魂魄，安養其氣誌，成其強，拂其窮，惟閣下可望。輒盡以舊所為發露左右，恐其意猶未宣泄，故複有是說。某再拜。
子直足下，行日已定，昨幸得少展寫。足下去後，憮然不怡，今早垂致葛衣，書辭委曲，惻惻無已。自昔非有故舊援拔，卒然於稠人中相望，見其表得所以類君子者，一日相從，百年見肺肝。爾來足下仕益達，仆困不動，固不能有常合而有常離。足下觀人與物，共此天地耳，錯行雜居蟄蟄哉。不幸天能恣物之生，而不能與物慨然量其欲，牙齒者恨不得翅羽，角者又恨不得牙齒，此意人與物略同耳。有所趨，故不能無爭，有所爭，故不能不於同中而有各異耳。足下觀此世，其同異如何哉？
兒冠出門，父翁不知其枉正；女笄上車，夫人不保其貞汙。此於親親，不能無異勢也。親者尚爾，則不親者，惡望其無隙哉！故近世交道，幾喪欲盡。足下與仆，於天獨何稟，當此世生而不同此世，每一會麵一分散，至於慨然相執手，顰然相戚，泫然相泣者，豈於此世有他事哉。惜此世之人，率不能如吾之所樂，而又甚懼吾之徒，孑立寡處。而與此世者蹄尾紛然，蛆吾之白，擯置譏誹，襲出不意，使後日有希吾者，且懲吾困，而不能堅其守，乃舍吾而之他耳。足下知與此世者居常紿於其黨何語哉？必曰吾惡市道。嗚呼，此輩真手搔鼻皻，而喉噦人之灼痕為癩者，市道何肯如此輩邪！
今一大賈坐墆貨中，人人往須之，甲得若干，曰：其贏若干，丙曰：吾索之；乙得若干，曰：其贏若干，戊曰：吾索之。既與之，則欲其蕃，不願其亡失口舌，拜父母，出妻子，伏臘相見有贄，男女嫁娶有問，不幸喪死有致饋，葬有臨送吊哭，是何長者大人哉？他日甲乙俱入之不欺，則又愈得其所欲矣。回環出入如此，是終身欲其蕃，不願其亡失口舌，拜父母益嚴，出妻子益敬，伏臘相見贄益厚，男女嫁娶問益豐，不幸喪死，饋贈臨送吊哭情益悲，是又何長者大人哉？惟是於信誓有大期漫，然後罵而絕之，擊而逐之，訖身而勿與通也。故一市人，率少於大賈而不信者，此豈可與此世交者等耶！今日赤肝腦相憐，明日眾相唾辱，皆自其時之與勢耳。時之不在，勢之移去，雖百仁義我，百忠信我，我尚不顧矣，豈不顧已，而又唾之，足下果謂市道何如哉？
今人娶婦入門，母姑必祝之曰善相宜，則祝曰蕃息。後日生女子，貯之幽房密寢，四鄰不得識，兄弟以時見，欲其好，不顧性命，即一日可嫁去，是宜擇何如男子者屬之邪？今山東大姓家，非能違摘天性而不如此，至其羔鶩在門，有不問賢不肖健病，而但論財貨，恣求取為事。當其為女子時，誰不恨，及為母婦則亦然。彼父子男女，天性豈有大於此者耶。今尚如此，況他舍外人，燕生越養，而相望相救，抵死不相販賣哉！細而繹之，真令人不愛此世，而欲往走遠颺耳！果不知足下與仆之守，是耶非耶？
首陽之二士，豈蘄盟津之八百，吾又何悔焉！千百年下，生人之權，不在富貴，而在直筆者，得有此人，足下與仆，當有所用意。其他複何雲雲，但當誓不羞市道，而又不為忘其素恨之母婦耳。商隱再拜。
去一月多故，不常在，故屢辱吾子之至，皆不睹。昨又垂示《東岡記》等數篇，不惟其辭彩奧大，不宜為冗慢無勢者所窺見，且又厚紙謹字，如貢大諸侯卿士及前達有文章積學者，何其禮甚厚而所與之甚下耶！始仆小時，得劉氏《六說》讀之，嚐得其語曰：「是非係於褒貶，不係於賞罰；樂係於有道，不係於有司。」 密記之。蓋嚐於《春秋》法度，聖人綱紀，久羨懷藏，不敢薄賤，聯綴比次，手書口詠，非惟求以為已而已，亦祈以為後來隨行者之所師稟。
已而被鄉曲所薦，入來京師，久亦思前輩達者，固已有是人矣，有則吾將依之。係鞋出門，寂寞往返其間，數年，卒無所得，私怪之。而比有相親者曰： 「子之書，宜貢於某氏某氏，可以為子之依歸矣。」即走往貢之，出其書。乃複有置之而不暇讀者；又有默而視之，不暇朗讀者；又有始朗讀，而終有失字壞句不見本義者。進不敢問，退不能解，默默已已，不複谘歎。故自大和七年後，雖尚應舉，除吉凶書及人憑倩作箋啟銘表之外，不複作文。文尚不複作，況複能學人行卷耶？時獨令狐補闕最相厚，歲歲為寫出舊文納貢院。既得引試，會故人夏口主舉人，時素重令狐賢明，一日見之於朝，揖曰：「八郎之交誰最善？」直進曰：「李商隱」者。三道而退，亦不為薦托之辭，故夏口與及第。然此時實於文章懈退，不複細意經營述作，乃命合為夏口門人之一數耳。爾後兩應科目者，又以應舉時與一裴生者善，複與其挽泄，不得已而入耳。前年乃為吏部上之中書，歸自驚笑，又複懊恨周李二學士以大法加我。夫所謂博學宏辭者，豈容易哉！天地之災變盡解矣，人事之興廢盡究矣，皇王之道盡識矣，聖賢之文盡知矣，而又下及蟲豸草木鬼神精魅，一物已上，莫不開會，此其可以當博學宏辭者邪？恐猶未也。設他日或朝廷、或持權衡大臣宰相，問一事，詰一物，小若毛甲，而時脫有盡不能知者，則號博學宏辭者，當有罪矣。私自恐懼，憂若囚械，後幸有中書長者曰：「此人不堪。」抹去之。乃大快樂曰：「此樂不能知東西左右，亦不畏矣。」去年入南場作判，比於江淮選人，正得不憂長名放耳。尋複啟與曹主，求尉於虢，實以太夫人年高，樂近地有山水者，而又其家窮，弟妹細累，喜得賤薪菜處相養活耳。始至官，以活獄不合人意，輒退去，將遂脫衣置笏，永夷農牧，會今太守憐之，催去複任。逕使不為升鬥汲汲，疲瘁低傫耳。然至於文字章句，愈帖息不敢驚張。嚐自咒，願得時人曰：「此物不識字，此物不知書。」是吾生獲「忠肅」之諡也。而吾子反殷勤如此者，豈不知耶？豈有意耶？不知則可，有意則已虛矣。
然所以拳拳而不能忘者，正以往年愛華山之為山，而有三得：始得其卑者，朝高者，複得其揭然無附著，而又得其近而能遠。思欲窮搜極討，灑豁襟抱，始以往來番番，不遂其願。間者得李生於華郵，為我指引岩穀，列視生植，僅得其半。又得謝生於雲台觀，暮留止宿，旦相與去，愈複記熟。後又複得吾子於邑中，至其所不至者。於華之山無恨矣，三人力耶。今李生已得第，而又為老貴人從事；雲台生亦顯然有聞於諸公間。吾子之文，粲然成就如是。我不負華之山，而華之山亦將不負吾子之三人矣。以是思得聚會，話既往探曆之勝，至於切磋善惡，分擘進趨，仆此世固不待學奴婢下人，指誓神佛而後已耳。吾子何所用意耶！明日東去，既不得麵，寓書惘惘。九月三日，宏農尉李某頓首。
伏以春日青陽，歲當更始，思將萬壽，以奉三台。伏惟相公與國同休，自天逢福。唐堯之八十六載，永奉宸聰；周文之九十七年，長承睿算。某方臨征鎮，伏賀無由，攀戀禱祠，不任丹懇。
伏以律中太蔟，月貞孟陬，迎祥既積於元正，善祝方資於難老。伏惟相公金相轉瑩，玉德逾資。小甘茂之十官，倅叔敖之三相。使岩廊之上，永作吾家；埏埴之功，長為己任。某方臨戎鎮，拜賀末由，攀戀禱祠，不任丹懇，伏惟鑒察。
學士位以才升，官由德舉，光揚中旨，潤飾洪猷，允謂當仁，果從真拜。墨丸赤管，豈滯於南宮；黃紙紫泥，聊過於禁掖。鳳池甚邇，雞樹非遙，副此具瞻，當在後命。某燒烽邊郡，題鼓軍門。仰鸞鶴於煙霄，空悲路阻；顧蟣虱於介胄，尚恨形留。拜賀未期，欽戀無喻。
不審近日尊體如何？伏計不失調護。鄴都奧壤，漢相威名。出則主諸侯之名，以除叛亂；入則峻將軍之令，以養疲羸。作大君之膂腸，樹列國之標表。名光圖史，勳溢旂常。凡在小藩，永佩高義。屬封疆僻左，民落凋殊，奇貨難求，使材莫稱。相公曲垂記獎，先降尊嚴。李押侍禦，右職名家，多聞好禮，遠持書幣，逕冒風波，受賜逾涯，傳情曲盡。載思複命，未得其人，輒托還裝，用申徵獻。路遙漳水，夢隔頓邱，未期胥命於蒲，但仰餘波及晉。勤拳夙夜，師慕忠貞，伏惟仁恩，亦賜知察。
相公克佐昌期，允符俊德。耀握中之至寶，高價難酬；縱堂上之奇兵，善師無敵。述成徽冊，導降恩波。由中秘書，兼大司寇。羅含吞鳳，追佳夢於當年；少皞爽鳩，集芳塵於此日。百蠻仰化，九縣畏威。某早奉陶甄，謬當藩服，雖深抃賀，未卜趨承。遵呂刑而但戒守官，望魯酒而必期盡醉。抃躍瞻戀，不任下情。
近已有狀，不審諸況比複何如？待詔漢廷，但成老大；留歡湘浦，暫複清狂。思如昨辰，又已改歲。以公美之才之望，固令早還廊廟，速泰寰區。而辜負明時，優遊外地。豈是徐公多風亭月觀之好，為複孟守專生天成佛之求？幸當審君子之行藏，同丈夫之憂樂，乃故人之深望也。李處士藝術深博，議論縱橫，敢曰賢於仲尼，且慮失之子羽。雲於江沔，要有淹留，便假以節巡，托之好幣，十月初離此訖。末由披盡，勤戀增誠，其他並付使人口述。
不審近日諸況何若？第高標令範，早映朝端；惠露仁風，載光藩寄。況地雄東海，郡控南徐，當皇心妙簡之難，是國用取資之地。斯焉假道，以副具瞻；況忝亢宗，允俟嘉會。此方且多難俗，又異奧區，但餘江山，記在方誌。然將以比西州東府，白下朱方，則亦遼豕為慚，葉龍知懼矣。而裏閭凋弊，溪洞幽遐，內惟短材，常愧屍祿。道路綿邈，懷抱淒涼，未期雲霧之披，空屬池塘之思。餘並附某乙口述。
伏見制書，尚書克懷懋懷，心讚明時，殊祥取貴於龜龍，大樂受鈞於金石，以秩宗典禮，以司馬總戎。況潁水遺封，許田奧壤，鞏洛亙其後，宛葉居其前。版籍則方城之外人，幕府則淮陽之勁卒。唯茲巨訪，（疑）實屬當仁。荀爽驟拜司空，黃霸入為丞相，遺蹤且在，後命非遙。早忝恩加，倍注誠款。
近者党項侵擾西道，崛強北邊，仰聞天威，將事電掃，果從貴府，首建行台。蓋以藉司徒大鹵之先聲，壺關之舊戌，謀於群後，允屬當仁，凡在藩方，不勝欣愜。伏計上軍已有行日，諸將並受嚴期，是賈複先登之秋，乃樊噲橫行之日。弓聲破漠，劍氣淩雲，但恐犬羊不足以當誅鋤，鍾鼎不足以銘功業。某素無韜略，謬忝恩榮，當悲苦之餘，值空困之後，前騶負羽，不展平生。瞻望中權，唯積私懇。伏惟俯賜亮察。
相公祥金淬刃，群玉排峰，樂和而穴鳳來儀，氣正而路牛無喘。歸美既彰於天載，懋官旋踐於春卿。《周官》則日諧萬人，《虞書》則日典三禮。苟非全氣，孰讚昌期？係萬國之懸誠，加一人之德色。某早蒙恩異，今創辭離。蘭省春深，伏謁尚遙於八座；桂林夜靜，仰占唯見於三台。抃賀末由，戀結空極。
蒙恩左遷，不任鹹懼。某謬居職守，實昧官常，不能束矢窮辭，鈞金就直，屢移時序，竟致紛披。故府李相公案吏之初，具獄來上，某久為賓佐，方副台綱。若其間必有阿私，則先事固當請托，實無一字，難誑九泉。崔監察是湖南李相公門生，是某所拜雜端日禦史。遠差推事，既無所囑求；近欲叫冤豈蘧能止遏？不知何怨，乃爾相窮。容易操心，加誣唱首。門生之分，尚或若斯；常僚之情，固無足算。九重邃邈，五嶺幽遐，若從彼書辭，信其文致，即處於嚴譴，未曰當辜。直遇會計郎察以疏蕪，知非侮鬻，照奸吏之推過，略崔子之枝辭，特念遠藩，獲用寬典。才移廉部，尚處頒條，實係如燭之明，敢不知風所自。末由謁謝，空抱款誠。
不審近日諸趣何如？越水稽峰，乃天下之勝概；桂林孔穴，成夢中之舊遊。遐想風姿，無不暢愜。一分襟袖，三變寒暄，雖思逸少之蘭亭，敢厭桓公之竹馬。況去思遺愛，遐布歌謠；酒興詩情，深留景物。庾樓吟望，謝墅遊娛，方知繼組之難，不止頒條之事。今者冰消雪薄，江麗山春，訪古跡於暨羅，探異書於禹穴，不知兩樂，何者為先？幸謝故人，勉自遵攝，未期展豁，唯望音符。其他並附喬可方口述。
蒙恩左遷，不任感懼。某頃以疏拙，謬副紀綱，不能辨軍府之獻囚，折王庭之坐獄，將逾五載，終辱三司，過實已招，咎將誰執？故府李相公知舊之分，與道為徒。戎幕賓筵，雖則深蒙獎拔；事蹤畫跡，實非曲有指揮。逝者難誣，言之罔愧。且崔監察元藻是湖南李相公首科門生，是其所薦禦史。將赴淮海，私間尚不囑求；及還京師，公共豈能遏塞？昨蒙辨引，稍近加誣，座主既不免於款中，雜端固無逃於筆下。乘時幸遠，背惠加誣，既置對之莫由，豈自明之有望？若據其證逮，按彼詞連，則處以嚴科，無所逃責。猶賴九天知其乖運伏念，非欲固用深文，不從鍛煉之科，得在平反之數。揣心知幸，感分增榮，拜謝末由，惶戀無極。
近已遣押衙喬可方，齎少信幣聘謁，計程已過衡湘。方將遐仰清風，不謂先沾膏雨。今月二十日，專使林押衙至，緘詞重疊，贈貺豐厚，皆晉地之所生也，而秦不產一物焉。使乎方來，已承徵詔。下車投兩，則致謳謠；高浪順風，難窺飛止。榮聞休暢，何樂如之！某頃副憲綱，昧於官守，早乖審克，久乃發揚。舊吏常僚，微有誣引；小藩遠地，難自辨明。若從文致之科，合用投荒之典。尚蒙恩宥，獲頒詔條，省罪撫心，不任感懼。鄙人向學之後，操心有歸。至於率履公塗，承迎親友，雖多乖時態，或不愧座銘，又用高明，常所照信。至於機微之會，用舍之間，既有命有時，亦何思何慮，更將尚口，彌失處躬！以今月二十三日南去，家無甚累，官忝古侯，外以勸課蠻夷，內以訓摩子弟，惟將悔過，以立後圖。鄧禹之止望功曹，赤也之願為小相，古猶有是，餘獨何人！不因遭值聖明，階緣叨竊，則修揚郡守，乃山東書生禱祠之所求也。負責雖懼，循涯則驚。多謝故人，慎加頤保，騰淩紫闥，步武青雲。時因南風，不至遐棄，厚幸。
某啟：今月某日，得當道萬安驛狀報，伏承遣兵馬使陳朗齎幣帛鞍馬辟召小男者。未敢尋盟，遽茲聞喜，遐瞻閽闥，恨乏羽毛。伏以自有搢紳，誰無交結？朋友不全素諾，在古殊多；父子同受深知，當今罕見。豈期令德，圖於所難。男珪曾未成人，才沾下第。辦仲謀之菽麥，雖則有餘；況安石之芝蘭，竊將不可。忽依大府，便廁英僚。東吳之咍，恐自此始；西園之宴，未知如何。此皆相公以某謬接藩維，久依繩墨，克降由衷之信，將酬事大之心。不然，則安得拔童子於舞雩，禮諸生於白社！身枝獲慶，城府知歸。感激恩光，丁寧教誡。永言銘鏤，尚昧端倪。伏候簡書，來至敝邑，則專請張覿評事奉啟狀申陳。慕義無窮，措辭莫盡。攀附惶戢，不能究陳。謹啟。
某啟：伏奉榮示，伏蒙辟署苛第二子前鄉貢進士珪充攝劍南西川安撫巡官，並賜公牒舉者。某去月得楊侍禦書題，微傳風旨。初如吉夢，終謂戲談。非不尋思，莫得端緒。今乃竟詢仲允，果降嘉招。伸紙發緘，悸魂流汗。何者？某頃居班列，已奉陶甄。口裏雌黃，屢加雕煥；胸中雲夢，過沐涵濡。掀之以順風，暖之以愛日。茲辰議報，不在他門。一昨叨列土田，謬分旗蓋，適當東道，獲事西鄰。豈望信在言前，榮流意外！坤維接畛，何酬上相之知；坎卦成名，遂報中男之喜。且渠譽乖郗桂，名愧謝蘭。未學《周南》《召南》，才得一科一第。縱解問絹，不能負薪。將何以與先生並行，從大夫之後，仰塵帷幄，佇雜簪纓？況襟帶禺同，咽喉巴濮，求於安撫，必也機謀。深慮異時，莫副虛佇。然竊尋史傳所載，語父子之間，雖石苞獨異石崇，而山濤不知山簡。亦豈敢保其孱陋，遽遣退藏；但當授以一經，訓之大杖。庶將寡過，以謝明恩。染翰銜情，封箋寫抱。小人多事，拜台席以猶賒；童子何知，上賓階而在即。瞻望閽闥，死生以之。伏惟深賜鑒信。謹啟。
伏奉別紙榮示，欲令男珪仰從麾旆；感激重顧，寢興失常。相公爰自奧區，將臨巨鎮，當求國器，以耀戎旃。書劍無聞，癡黠相半。昨者謬蒙與國，命廁群僚，發遣已來，戛慚未定，豈可再升上榻，重托後車，混七子之聲塵，列三公之掾屬。所虞辱命，安敢顧私？況古之在三，父生師教，今世既無師道，所奉之主當焉。渠雖甚愚，亦知斯義。倘得永依油幕，長侍絳紗，雖闕晨昏，乃在霄漢。向垂詢度，伏用兢惶。以渠將遠依投，猶須教督，伏望許乘驛馬，假道弊藩。三五日即遣榜小舟倍程下水，必令界內，得及軍前。恩紀綢繆，光榮浹洽，雖萬里將遠，實人心不孤。言路情塗，所難申喻，伏紙搦管，死生以之。
今月某日，已遣某職鮮於位，奉啟狀謁賀新寵。至某日，複遣腳力某乙奉啟，仰諮行李，願就坦夷。今日蒙降專人，且雲告別，正書輝握，橫涕沾襟，實影響以疚懷，豈平生之易感？伏承決取峽路，東指廣陵，相公亟曆雄藩，惟循儉德，空持經笥，不事橐裝。固以忠貫波神，仁懷風伯，自然利涉，安有畏途？雖二江雙流，懸蜀土去思之懇；而一日十旦，慰揚州來暮之謠。封域匪遐，藩宣為累，不獲仰瞻使節，竊止仙舟，感戀之誠，寄喻無所。今遣節度判官李商隱侍禦往渝州及界首已來，備具餼牽，指揮館遞。伏惟俯從祖犮，暫駐征帆。南望煙波，恨無毛羽，下情不任瞻戀感激之至。
今月某日，潘押衙侍禦至，伏蒙仁恩，榮賜手筆數幅。某獲依大國，切曰親鄰，將欲違離，彌驚顧遇，但當句涕，用對緘封。伏承鳳詔已頒，鷁舟期艤，日臨端午，路止半千，不獲親祝鬆年，躬攀檜楫。持百錢而莫追劉寵，聞五鼓而空憶鄧攸。仰望旌幢，恨非巾履；自觀符竹，乃是網羅。縱詞窮於刀筆之間，終事溢於肺腸之外。感恩戀德，不知所為。
伏以水謝舊筒，灰驚新律，乘陰閉陽開之候，見詠功祝壽之辰。伏惟某官道以和光，謙而受益。皇恩三接，且聞宣室之言；清禁九重，續奉台階之寄。膺時納祜，與國同休。某方守藩維，闕趨門屏，無任結戀之至。
伏以水謝舊筒，灰驚新律，乘陰閉陽開之候，見詠功祝壽之辰。伏惟相公便自坤維，更承兌澤，遽收武節，長轉洪鈞。昔風後之佐軒皇，不為外相；傅說之毗殷帝，無敢專征。獲奉恩知，實所欣賴，屬緣戎鎮，闕詣軒庭。數攀戀以誠深，與願望而俱切。
伏以節在一陽，慶歸三壽，君子既聞於齋戒，小人寧望於禱祈。伏惟相公芝鶴延年，鬆龜定命，上毗左契，下轉洪鈞。立蒿柱之前，長辭舜琯；侍土階之側，永數堯萱。某方限戎行，不獲拜賀，攀戀之至，實倍常倫。
伏以周正具至，魯朔爰來，禱祠既集於良辰，戩穀且歸於內署。伏惟學士靈龜薦壽，威鳳均祥。居石室於西昆，自通仙路；坐銀台於東海，不接人寰。豈惟與國同休，兼亦後天而老。某方叨戎律，正遠霄階，珪賀末由，結戀增劇。
伏惟克隆多福，永對休辰。以竹苞鬆茂之姿，奉周扆漢帷之化。某方叨藩任，款賀無由，瞻戀之誠，寄喻無所。
伏見某月日恩制，相公登庸，凡在藩方，莫不稱慶。相公恢宏廣度，疏越正聲。君子卷舒，不違於仁義；丈夫憂樂，唯係於邦家。吳漢之不離公門，袁安之每念王室。今果明台納諫，武帳陳謨，寧勞夢卜之資，自契鹽梅之望。況聖上儲精垂思，保大定功，推軒後師臣之規，得周成畏相之道。三古之英華未遠，百王之損益可知。仗乎元臣，佇啟休運，以不愆不忘貞百度，以無偏無黨定九流。仁遠乎哉，古猶今也。斯固祖宗降意，華夏同誠。某早忝恩光，今當譴責。思昔時之叨位，愧汗仍流；賀今日之登賢，歡心莫寄。矧複係通屬籍，任處藩條，至於馳誠，實倍常品。伏惟鑒察。
伏見今月某日制書，伏承榮加寵命，伏惟感慰。伏以天垂北斗，國有南宮，伊法象之所存，實根源之是係。伏惟相公中邱降瑞，太昴垂芒，列子以謂神全，孟子之言性善，抑揚今古，秀絕天人。動之則舟楫鹽梅，不忘於康濟；靜之則風鬆霞月，莫究其孤高。擅文武之無雙，處品流之第一。自頃事有消長，時屬往居，未啟金縢，且分竹使。而能用元元易守之道，體金人不動之微，神明無闕於保持，柯葉罔聞於易置。龍樓入護，虎節出征，重安四海之心，實慶一人之福。今又薦承雨露，顯執銓衡。惟彼天官，是稱塚宰，周以太保領，晉以侍中兼。步驟雖殊，考課斯在。固當復持大柄，重上泰階，未求李重之箴，已作皋陶之誥。伏計仰緣宗社，慎保寢興。某早奉恩知，又牽事任，支離門下，辛苦兵間。非騏驥盛壯之時，有手足凋零之痛，遐思賀訴，唯動禱祠，戀德依仁，不勝丹赤。
伏見除書，伏承榮加寵命，伏惟感慰。伏以振域中之綱紀，屬在南台；極河內之文章，歸於西署。唯茲出入，不在尋常。郎中學士吞鳥推華，奪袍著美，才端風憲，俄上雲衢。昨暮繡衣，尚遣蒼鷹出使；今辰彩筆，遂令丹鳳銜書。聞仙家勿泄之言，見人世未知之事，便當圖南勢就，拱北功成，擊水摶風，一舉千里。某常懷疇曩，叨奉眷知，乏仰冰雪之清標，空聞金石之孤韻，敢言投分，自賀知人。今則坎軻藩維，淹留氣律，兵法雖慚於《金版》，夢魂猶識於銀台。恨非犯鬥之星，暫經寥泬；徒用映淮之月，遠比輝光。抃賀之餘，兼有倚望，伏冀必賜監察。
憲啟，憲質異楚材，寶同燕石，重以羈丱，即定憫凶。瞻遺構以闕然，不堪多難；奉成書而未就，無處求生。藐視流離，屢經寒暑，逮於既冠，猶恤無家。叨承師友之規，獲忝簪纓之列。此皆相公推孔李之素分，念高國之舊家，鎪樸雕頑，披聾抉瞆，沐膏雨以令植，假順風而使飛。不然，則安得獲驪龍之珠，假獬豸之角？榮皆過望，感豈勝言！而猶悵望下風，徘徊高義，望賀燕以難去，撫棲烏而不安者，蓋以相公以伊皋之事業佐大君，以揚馬之文章輔昌運。一登宣室，遂借前籌。以有征無戰之方，彰明下武；以永逸暫勞之勢，恢拓中華。不舞梯幢，不鳴金鼓，複數千里之沃野，刷十五聖之包羞。彼圍穀而穀人不知，入鄭而鄭陴皆哭，方茲決勝，彼有多慚。今百職聿修，九功鹹敘，萬國佇登封之禮，五山傾望幸之祥。鰈至鶼來，茅歸楛入，馳湯驟夏，轢漢陵周。若憲者，雖不能行舞舜戈，坐耕堯壤，至於獻千載河清之序，裁二王助祭之詩，歌詠相庭，發輝帝載，則其誌願，亦或庶幾。伏希孫閤時開，丙茵多恕，克懋山公之德，終全趙氏之孤。擁篲瞻門，封函即路。苑沙宮樹，雖吟左輔之風煙；良夜慶霄，唯望中台之晷度。感恩撫己，誓誌投誠，仰惟輝光，終賜埏埴。下情無任感激攀倚惶戀之至。
某啟：某聞被彩飾於無用之姿，斯須或可；垂休光於不報之地，始卒攸難。至有馬疲而尚服輕軒，席敝而猶存華幄，懷仁則極，備用無聞。雖有切於戀思，宜自量其涯分。嗚呼！某者，今甚類焉。翰柔莫申，語苦難聽，聊憑箋素，用寫肺腸。伏惟少霽尊嚴，猥賜披省。
某伏思早歲，仰累深知。龍尾貽譏，敢通交契；牛心前啖，實愧時才。世故推遷，年華荏苒。葭灰檀火，屢變於寒暄；靈濟泥涇，遂分於清濁。羈離管劄，僶俛弦歌，名汙柳營，顏慚花縣。竟以千金乏產，三徑無歸，初服莫從，迷津亟問。
屬者伏幸相公羹梅調味，川楫濟時，起塌翼於衝風，活枯鱗於涸轍，登諸蘭署，轄彼芸簽。台閣移文，語薛夏而無取；東南才子，並張率以何能。未報前叨，旋承後顧，版圖被召，花幕分榮。收駑駘於皂棧之中，刻蚣蝑於樂懸之上。勢高足跌，道泰身屯，未竭私誠，已嬰沈痼。
況某素無靈氣，夙昧攝生，乏單豹養內之功，闕王吉實下之效，湫底莫適，節宣失中。然猶深願待年，少酬厚德，三醫畢訪，百藥皆投。竟非無妄之災，莫見有瘳之候，濱於九死，敻彼十旬。取暖則煩，加寒必痢，發寧支弁，帶不成圍。謝述心虛，方茲未逮；田光精竭，比此猶強。豈可尚占職員，但屍俸入，久塵物議，且速殘骸。
況相公職統薄違，時登眾寡，任崇按比，務係孤終，職是賓僚，豈宜虛曠。固不可下私微物，曲降深慈，憫將盡於桑榆，妨得材於杞梓。是以推枕興感，攝衾占辭，願申斂跡之期，以贖曠官之咎。祇聽裁旨，用息兢惶。必也舊履流恩，遺簪結念。恤以孀孤非少，婚嫁未終。不使衰羸，便辭祿仕。致乎外地，晞以末光。未乖念錄之仁，稍減憂慚之累。亞尹諸府，別乘近郊。負荷無羞，餬糊有繼。則猶冀逢十全之藝，延一日之生，重登門牆，再就埏埴。是所願也，非所望也。詞多力殆，感極涕繁。避席承言，未卜曾參之侍；封函抒款，畏遺殷浩之書。瞻望清光，實動魂守。伏惟特賜優察。
戡啟：錢若干，伏蒙賜備行李，謹依數捧領訖。多苦鑿山，積如別藏。丙科擢第，未全染於桂香；盛府從知，卻自驚於銅臭。禮於是重，富而可求。既不憂貧，惟思報德。伏惟俯鑒微懇。謹啟。
