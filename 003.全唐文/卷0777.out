某聞量力省躬，典刑之深旨；度材任事，聖哲之良規。某雖甚愚，頗向斯義。屬者謬圖仕進，因藉時來，伏值相公，顧以外藩，夙通襟契。憫羊曇之未立，早托謝家；憐康伯之無歸，常依王氏。拔於幽滯，處以周行。遂俾南憲中台，屢承闕乏；內庭西掖，比辱升遷。邁越時流，塵汙中旨，恩渥非次，性分難移。徒當侍從之榮，莫有論思之效。竟使懼因福過，疾以憂成，外雖全人，中抱美疢。常願青蒲瀝懇，紫殿披誠。進退未聞，過累仍積。及正名綸閣，收跡翰林，尋欲竊候休旬，伏拜蕭屏，謝昔年之朝獎，抒他日之私誠。而機事且繁，燮和少暇，齋沐累至，肝腸莫從。
旋屬虜帳夷氛，壺關伐叛。絳台北控，有元戎大集之師；鄭國東臨，過列鎮在行之眾。任當調發，事屬供須。豈斯擇材，皆在非據？周旋三郡，綿曆雨霜。頒宣詔條，祗惕廟畫。雖無咎悔，亦乏殊功。今幸四海無塵，六州向化。靈台偃伯，衢室歸尊。是修明禮律之初，舉拔俊賢之始。而鄭之為地，右臨梁苑，左倚成皋，比之列藩，實為劇郡。山東望族，幾同屈景之強；洛邑頑民，常雜萑蒲之聚。永言出拔，豈易其人？而又孔道所因，使車旁午？送迎或闕，則怨讟流詞；館餼稍乖，則職司貽辱。托之金器，猶或難居，矧在朽材，寧宜久處！
某伏思自隨宦牒，遽忝恩榮。位至圭符，寵當金紫。或筋骸無苦，心誌有餘，即豈願踞熊軾以告勞，指隼而辭疾？直以攝生寡妙，舊恙無全。儻或形言，懼塵清聽。每朝昏改候，霧露消威，則或至問俗有違，在公多廢。坐為屍祿，行有愧顏。而又貪明盛之時，有婚嫁之累，未敢高論止足，直乞退休。是以輒疏精誠，上千陶冶。
伏惟相公，雲龍協應，舟楫呈功。比屋可封，期於屈指；一夫不獲，固以動心。如蒙曲鑒深情，猥從誌願，置之他所，以遂其愚。則吳楚列城，江關別郡，雖居鄰佐，亦委緝綏，獲安病躬，豈敢擇地？猶希磨淬鉛鈍，撫養疲羸，積以歲時，少裨塵路。伏惟試賜恩照。圍減帶緩，發稀弁傾，窅然向風，目極心往。下情無任攀戀感激惶懼之至。
某少悲羈絏，不承師友之親規；晚學文章，粗致鄉曲之名譽。謬汙官秩，遂彯華纓，握蘭清曹，視草禁掖。貪叨過極，憂責非寧。蚤為寒暑所侵，頗染肺腸之疾。自頃以慶雲結蔭，宸極係心，當就望以推誠，於煎調而寡裕。前歲伏蒙任使，奉遠承明。值朝廷興問罪之師，原野有宿兵之饋。絳城甚苦，鄭馹非完。加之以降虜移鄉，仍之以貴臣銜命，飛免之外，將迎實繁，旁奉廟謨，上尊詔旨。動繁調發，居勞撫安，抱疾以臨，為日斯久。
伏幸奸凶克乂，濡澤橫流。是大朝黜陟之初，良冶埏鎔之始。此郡路通四境，名冠六雄。軒蓋以來，原野交錯。萑蒲有聚，武吏貽憂。雖清時無杼柚之虞，而常日有逋懸之賦。必在假之賢守，屬以強材，然後謠詠克興，公私不廢。豈可使某素兼屙恙，本乏良能，久於是邦，以主東道？饋飧將藥甌並進，假牒與公案相隨。含意不言，貪榮是罪。相公漢籌始運，殷鼎將調，度材任官，歸於至當；存誠愛物，決在無頗。竊敢自托緘封，遠千樽俎。俯期恩意，以保衰微。
且某運偶昌期，年初知命，豈不願臨劇郡，稍冀榮途？但以力有所不任，心有所不逮，雖欲勉強，實憂傾敗。彼吳楚偏鄉，非舟車要路，永言凋瘵，亦藉緝綏。儻特降優容，遙聞擬議，則朽質有報恩之所，羸軀收曠位之譏。宿疢或痊，理劇未晚。伏惟試賜裁度，向風披懇，服義陳詞。仰台耀以瞻輝，望洪鈞而佇惠。幹冒尊聽，伏積兢惕。謹啟。
某啟：伏以秉大鈞者，以物得其所為先；執大化者，以材適於任為急。將以致理，在明命官，使輕重合宜，大小有裕。然後人稱其職，職無廢人。此相公之所明知也。某材術素寡，聲光莫聞。偶叨承平，謬登華顯。洎分符竹使，絕籍金閨，一授專城，再易灰琯。且解巾臨郡，前賢攸重；一麾出守，昔人所榮。雖積戀於本朝，實俯光於單緒。況又此州，管叔舊國，帝鴻遺墟，接彼敖嶢，浸以京索。聚山東之右族，邇洛表之宸居。內揣非才，頗虛信任。而複以通莊所自，假道攸繁。載惟餞迓之勞，實半頒宣之務。必屬於壯齒，付彼全人，用以責功，僅能集事。
某早年被病，晚歲加深，衣袴無取於潔清，藩溷動淹於景刻。徇己則坐墮物務，業官則立致蕭衰。欲俱濟於公私，實加憂於寤寐。矧茲仍歲，適有外虞。降卒征人，旬時並集，飛芻挽粟，星火為期。以此疚心，彌深舊恙。今寰瀛大定，雨露旁流，高步翰飛，一呼而至，雲羅場藿；萬里無遺，將調斯人，以求良牧，得才為美，今也其時。儻蒙允讚聰明，曲聽奏記，俯憐哀薾，稍賜優容，則亦不敢便掛簪纓，遽離陶冶。江湖偏郡，襦袴須人，無根節之難，少舟車之會，俾之養理，使得便安，庶粗致人謠，以酬廟算。則某所謂材有稱職，時無廢人，凡在宦途，皆仰時化。伏惟試賜恩察，違離漸久，刺謁末由。昔在孔門，常忝四科之列；今瞻魯史，將期一字之恩。下情無任感戀兢惶之至。
某啟：某本洛下諸生，山東舊族。粗沾科第，薄涉藝文，謬藉時來，因成福遇。青縑赤管，已忝於清華；黃紙紫泥，仍參於宥密。相公早容薄伎，獲寄光塵。別殿朝回，禁林夜直，每披襟素，常賜話言。知蔣琬之為公，敢矜先見；哀馬卿之多病，亦辱來言。圭律未遐，銘鏤斯在。
相公鹽梅調味，舟楫濟時，晉水擒凶，韓都蕩梗，以不剛不柔貞百度，以無偏無黨定九流。若某者，實有何能，可叨出牧？絳田已非厥任，滎波轉過其材。間歲以來，為政非易。有南遷之降虜，有西出之戎師。資屝所供，餼牽之備，未嚐造次，敢怠躬親。今梟獍埽除，馬牛歸放。將使坐臻富庶，必先用得才能。此地名高六雄，實控東道，分憂之寄，自昔為榮。況在疏蕪，敢忘涯分。但以軒坌至，賦貢川流，非惟撫字之難，兼有送迎之蘧，舊屙加甚，朽質難堪，假故稍頻，曠廢為懼。又以宦遊既久，故裏多違，陶令之田園將蕪，向平之婚嫁未畢。顧惟羈絆，未可歸休。
竊敢遠流丹誠，上千清重。非獨祈恩於時宰，實將誓款於己知。儻蒙以然諾為心，誠明濟物，垂憂不逮，賜議所安，則吳楚之間，郡邑非少，不當衝要，或異膏腴，使之頒條，庶可求瘼。昨賊平之後，啟事尋成，冰霜始嚴，筆劄未暇，又伏慮內庭展顧，稱已推遷，外郡寓詞，頗乖流品，沈吟有日，鬱抑經時。今則情素坐煎，驅馳行久，若猶緘嘿，是負陶甄。伏惟曲賜恩鑒。誠懸書殿，戀積台階。比殷浩之空函，情同事異；望孫宏之東閣，魂往形留。下情無任感激攀戀之至。謹啟。
伏承天恩，榮加寵秩，伏惟感慰。伏以蓬果凶徒，遂為逋寇，三裏霧未能成市，五鬥米乃欲誘人。聯接坤維，依憑艮險，蹶跳鋒刃，冒觸罾{當}。尚書四丈機在掌中，兵存堂上，爰擇幕府，俾帥軍行，羊祜理戎，輕裘緩帶，祭遵臨敵，投壺雅歌，一舉而張角師殲，再戰而孫恩黨盡。長清沴氣，永變巫風，雖合勢於三川，實先鳴於二子。仰惟殊渥，允謂簡勞，當從鈐管之榮，便執陶鈞之柄。蒼生之望，孰不喁喁？某早忝生徒，複叨參佐。漢祖以蕭何為人傑，晏子以仲尼為聖相，當今昌運，係我師門。雞樹鳳池，不勝心禱，無任抃賀之至。
福啟：福聞雀辭楊館，常懷寶篋之恩；燕別張巢，永結雕梁之戀。推誠況物，某有類焉。始者尚書晞髮丹山，騰身紫府。曉趨清禁，則瓊樹一枝；夜直皇闈，則金釭二等。人寰莫見，塵路難逢。而某誌在諱窮，勇於求益，輒幹皂隸，自露菲葑。寶肆回腸，隻期和氏；醫門投足，永念倉公。果蒙湣彼顓愚，溢為品目。勾萌始達，依周囿以揚翹；滴瀝才分，托靈光而振響。輕軒短羽，驟化窮鱗。每欲陶冶肺肝，耕耘筆硯，粗調宮徵，以謝陽秋。而義有多塗，情非一概，辭繁轉野，意密彌賒。雖塗逭如韓遂之書，反覆若葛洪之紙，終無仿佛，可得端倪。
去歲洛陽，獲陪良宴，頻趨絳帳，累坐青氈。況聞懇拒台階，請從藩屏，舉郗超之幕畫，數阮瑀之軍書，懸以嘉招，形於善謔。何言違阻，複積光陰。潼水千波，巴山萬嶂，接漏天之霧雨，隔嶓塚之煙霜。皓月圓時，樹有何依之鵲；悲風起處，岩無不斷之猿。煎向義之初心，軫懷仁之勁氣。竊惟秦鏡，當詧衛桃。
一昨伏承擁節浚郊，建牙隋岸。將求捧幣申好，裂裳就塗，接枚叟之餘光，奉鄒生之末座。又伏慮旋登殷夢，俄奉周畋。徵詔已行，拜塵無及。徘徊失措，抑鬱誰聊。必也華榻長懸，簡書無廢。即割任安之席，堪哂無圖；負田叔之鈐，可嗟非據。
伏惟慎安寢膳，勉護興居，早秉信圭，速調大鼎。至於禱祝，實倍等倫。半菽思貯於神倉，一勺願投於靈海。道之雲遠，更開殷浩之函；書不盡言，重灑楊朱之淚。攀戀感激，不知所裁。伏惟俯賜鑒照。謹啟。
某啟：伏奉公牒辟署節度巡官、兼伏奉榮示，賜及匹帛等。才異當仁，事從非望。拜受失度，跪捧難勝。某符彩無奇，局量有限。徒以杜林外氏，學富文華；謝朗舉宗，皆親儒墨。齠年有誌，壯歲無名，瞻遺構以自驚，奉成書而未遂。重以零丁屬釁，息類非蕃。決稚圭之甲科，則行有違離之苦；效敬通之卻掃，則坐無供養之資。徘徊盛時，鬱抑衷懇。敢思聘召，忽賜降臨。尚書分戚天家，揚輝王國。攻文而丹青讓巧，論兵而鉤觡慚能。頃者言自執金，雄推受脤。河橋三壘，當弟子之輿屍；易水一城，值將軍之下世。功深式遏，道著綏和。中間衛朔拒君，邢洺起亂，紀侯去國，汾晉挺災。語其巢穴之間，在我封鄰之側。而又潛調遠轡，密運良籌。輕敵殘人，則勇於不敢；伐謀持重，則令在必行。今者趙北變風，淮南受賜，戎麾始至，賓驛初開。固合大選英髦，以充僚屬。豈期思慮，遂及孱微。賁帛豐盈，寓圭重複。慈親喜問，孀姊號驚。姓名遂列於群英，簪笏蘧光於單緒。感深肌骨，戴重邱山。未伸投刺之誠，已定糜軀之誓。伏以久將棲托，兼議扶迎。更涉旬時，方遂行李。漆園之蝶，濫入莊周之夢；竹林之虱，永依中散之身。蓮幕含誠，金台結想。瞻仰恩顧，伏撓精魂，謹奉啟陳謝。謹啟。
福啟：伏奉公牒，伏蒙辟署觀察巡官。某早辱梯媒，獲沾科第。吳公之薦賈誼，未塞前叨；竇融之舉班彪，仍當後忝。仰觀蓮幕，俯度桂科，卵翼不自他門，頂踵實非己物。但齎灰粉，遠逐旌幢，雖有命以酬，實無言可謝。伏惟俯賜鑒諒。
福啟：錢若干，伏蒙賜備行李。竊以白馬從軍，青鳧受聘，磨文難滅，校貫知多。陸賈方驗於火花，郭況莫矜於金穴。感戴之至，不任下情。謹啟。
傑遜啟：今月某日，伏蒙辟奏節度掌書記敕下。徒有長裾，曾無彩筆，初疑誤聽，久乃知歸。感激慚惶，不知所喻。某受天和氣，而鮮雄才，幸承舊族之華，遂竊名場之價。頃者湮淪孤賤，綿隔音塵。其後從事梓潼，經塗天漢。初筵末席，披霧睹天。自爾以來，懷恩莫極。鄭元之腰腹，若掛丹青；崔炎之須眉，常存夢寐。方思捧持杖屨，廁列生徒；豈望便上仙舟，蘧塵蓮府？尚書士林圭臬，翰苑龜龍，方殿大藩，將求記室。是才子懸心之地，詞人效命之秋。豈伊疏蕪，堪此選擢。思曾、顏之供養，念陳阮之才華，自公及私，終榮且忝，伏以家室憂繁初解，山川跋涉未任，須至季秋，方離上國。撫躬泣下，尚遙郭隗之門；閉目夢遊，已入孔融之座。下情無任攀戀銘鏤之至。
潛啟：伏奉榮示，伏蒙猥賜奏署，今月某日，敕旨授官。承命恐惶，不知所措。某文乖綺繡，學乏縑緗。負米東郊，止勤色養。獻書北闕，未奉明恩。撫京洛之塵，素衣穿穴；訪江湖之路，白發徘徊。大夫榮自山陽，來臨沙苑。固以室盈東簡明，門咽南金。豈謂搜揚，乃加孱眇。府稱蓮沼，慚無倚馬之能；地號雲門，竊有化龍之勢。便居帷幄，遽別蓬蒿，袁生有望於樵蘇，楚子永辭於籃縷。刻諸肌骨，知所依歸。伏惟特賜鑒察。謹啟。
潛啟：錢若干，伏蒙仁恩，賜備行李。重非半兩，兩輕異五銖。子母相權，饑寒頓解。細看銅郭，徐憶牙籌，雖雲神有魯褒，便恐癖如和嶠。辦裝無闕，通刺有期。感戴之誠，不知所喻。謹啟。
月日：從侄某官某，謹齋沐裁誠，著於啟事，跪授仆者，上獻於司徒相國叔父閣下：某伏遠牆藩，亟逾年籥。抱徽音於故器，雖賞逐時遷；竊餘潤於奧雲，亦情由類至。中阿弭節，末路增懷，沈吟易失之時，悵望難邀之會。石崇著引，徒願思歸；殷浩裁書，其如慕義。
伏惟相公丹青元化，冠蓋中州，群生指南，命代先覺。語姬朝之舊族，莊武慚顏；敘漢代之名門，韋平掩耀。將鄰三紀，克佐五君。動著嘉猷，行留故事。陶冶於無形之外，優遊於不宰之中。始者主上以代邸承基，琅琊纘業。明發不寐，懷清廟之景靈；日安妄飧，念蒼生之定命。爰徵元老，允在賓臣。五載於茲，六符斯炳。
頃單於故境，獯鬻遺疆，屢緣喪荒，亟致攜貳。夙沙自縛其主，冒頓忍射其親。遂去北邊，欲事南牧。既赫斯而貽怒，乃密勿以陳謀。管氏將來，屢發新柴之井；留侯每入，便聞借箸之籌。群帥受成，中樞獨運。前軍露板，方事於羽馳；清禁壽觴，旋聞於月捷。仍其貴種，慕我華風。或辨姓寫誠，推諸右校。或釋兵伏義，列在周廬。潞子離狄而《春秋》書，徐夷朝周而《大雅》詠。其餘麕驚鳥散，風去雨還。亙絕幕以銷魂，委窮沙而喪膽。故琴公主，已出於襜襤；毳幕天驕，行遺其湩酪。向若非薛公料敵，先陳三策。充國為學，盡通四夷。則何以雪高廟稱臣之羞，全肅宗複京之好？此廟戰之功一也。
惟彼參伐，實興皇家。天漢美名，方之尚陋；春陵王氣，比此非多。而物眾藏奸，地寬長孽。敢起在行之眾，因興逐帥之謀。遂使起義堂邊，台臣夙駕；晉陽宮下，逆豎宵奔。翻勢將冀於連雞，勇鬥尚同於困獸。詎知長算，已出奇兵。金仆靈鉟，靡留於旬朔；箯輿貫木，已集於都街。此廟戰之功二也。
潞寇不懲兩豎之凶，徒恃三軍之力，幹我王略，據其父封。袁熙因累葉之資，衛朔拒大君之詔。人將自棄，鬼得而誅；蛙覺井寬，蟻言樹大。招延輕險，曾微吳國之錢；藏匿罪亡，又乏江陵之粟。所謀者河朔遺事，所恃者岩險偷生。今則趙魏俱攻，燕齊並入。奉規於帷幕，遵命於指蹤。亞夫拒吳，驚東南而備西北；韓信擊魏，艤臨晉而渡夏陽。百道無飛走之虞，一縷見傾危之勢。計其反接，當不逾時。是則陳曲逆之六奇，翻成屑屑；葛武侯之八陣，更覺區區。此廟戰之功三也。
三寇殄滅，萬方率同。將蕩海騰區，夷山拓宇。高待泥金之禮，雄專瘞玉之辭。煙閣傳形，革車就國。盡人臣之極分，煥今古之高名。
況又奉以嘉聲，諧茲國檢。鬥文賜糗，遠箴醉飽之徒；晏子朝衣，橫勵輕肥之俗。比周息慮，孤介歸仁。紹續勳家，扶持舊族。罔容私謝，皆事公言。景風至而慶賞先行，仲呂協而賢良必遂。豈陡杜伯山之令子，大邑傳家；陶彭澤之孤孫，西曹受署。重以心遊書囿，思托文林。提枹於絕藝之場，班揚掃地；鞠旅於無前之敵，江鮑輿屍。故矯枉則黃冶之賦興，遊道則知止之篇作。辭窮體物，律變登高。文星留伏於筆間，彩鳳翱翔於夢裏。此固談揚絕意，仿效何階！
若某者，徒預宗盟，早塵清鑒，而行藏遷貿，岐路差池。今將抽實吐誠，推心敘款。緘猶未寫，詞已失煩。某爰自弱齡，實標孤操。寒郊映雪，暑草搜螢。雖有謝於天姿，或無慚於力學。庾持奇字，信未皆通；敬禮小文，頗當留意。太和中，敢揚微抱，竊獻短章。方候明誅，忽蒙複命。荊州一紙，河東百金，叨延月旦之評，長積竹林之戀。竟以事將願背，蹇與身期。離索每多，交攀莫遂。武陵被病，洛表求醫。未及上言，先蒙受代。肩輿而至，杜門以居。蓬藋荒涼，風霜迅厲。今已稍痊美疢，獲托休辰。殷鈞體羸，尚能為郡；馬卿疾罷，猶可言文。退無井臼之資，進乏交朋之助。是以徘徊軒幄，托附緘封，冀陳蔡之及門，庶江黃之列會。敢渝孤直，仰累清光。東浪驚年，西飆結欷。矢心佩賜，畢命銜輝。道阻且蹭，書不盡意。金楹假蔭，望同相賀之禽；珠岸回光，庶及不枯之草。明懸肝膽，唯所爐錘。幹冒尊嚴，伏用兢灼。謹啟，
某啟：散兵馬使陳朗至，伏奉榮示，兼奉公牒，伏蒙召署攝成都府參軍充安撫巡官者。師襄鼓缶，或近玩人；和氏搜瑉，能無驚物？跪受高命，莫知所裁。某藏豹不堅，雕龍未巧。徒承庭訓，遂廁人曹。比衛家之一兒，天懸鵬鷃；望鄴中之七子，風逸馬牛。已忝決科，敢思筮仕。伏惟相公以仁義禮智信為基構，用溫良恭儉讓為藩籬。堯時則業貫夔龍，殷代則道符尹說。入秉文教，出曜兵權。揮神鋒而劍合陰陽，述雅誥而筆開造化。況天有井絡，地稱坤維。控三巴百濮之雄，帶南詔西山之險。人稱奧府，帝謂殊藩。固已廣集英豪，用資參佐。玳簪珠履，綠水紅蓮。成籍籍於淮山，致憧憧於燕路。
若某者，徒將慕藺，何足望回？又安敢拂其塵埃，加以冠履？伏思相公，直以大人頃居班列，獲奉恩私。羅照乘於驪淵，覬歸昌於鳳穴。未見其可，處之不疑。曾不念木朽石頑，雕鐫莫就，榆瞑豆重，性分難移。古人所以有以榮為憂，受恩如敵，斯言之作，珪也有焉。
今月六日辰時輒奉辟書，具聞晨省。仰承嚴旨，便定行期。而又內奮弟兄，外誘交友。傅翼類虎，生角如麟。事誠實於顯榮，勢莫知其報效。但須旬日，方拜旌旄。當洗心為齋，延頸以望。持千尋之建木，想像瑰姿；周萬傾之澄波，比量曠度。戴恩揣己，投命依仁。神之聽之，百生如一。謹啟。
某啟：伏蒙榮示，賜及前件衣服段及束絹等，謹依處分捧受訖。伏以大人自處通班，彌修儉德。田園惟恐蕪沒，子弟不免饑寒。去春成名，首秋歸覲。雖才非張載，未刊劍閣之銘；而誌慕胡威，敢問荊州之絹。豈意相公複以簡書召署，筐篚加恩。古者贖百里奚，才持五殳。誚程不識，猶惜一錢。況某碌碌無奇，容容自守，敢邀厚幣，來自雄藩？品目難名，珍纖可玩。仰李膺之德，尚未登門；讀戴聖之書，已驚潤屋。下情無任戴荷悚懼之至。謹啟。
某啟：伏奉榮示，令將前件馬及行官延接者。某將仕大藩，苦無遠道。得蒙恩禮，曲賜優崇。扶以武夫，濟之良馬。經過燕館，將耀於鳴騶。夢寐梁園，隻思於飛鞚，感佩之至，不任下情。謹啟。
某啟：某聞不祥之金，大冶所惡：自炫之士，明時不容。斯實格言，足為垂訓。然或顧逢伯樂，但伏鹽車；聽屬鍾期，不調綠綺。皋壤搖落，老大傷悲。同劉勝之寒蟬，效子綦之枯木。則亦跡歸棄世，行闕揚名。
某價乏琳琅，譽輕鄉曲。粗沾科第，薄涉藝文。錐不穎於囊中，水竟深於山上。淹留侯國，祗事戎麾。插羽佩，從相公於關右；束書載筆，隨校尉於河源。自北徂南，已秋複夏。心驚於急弦勁矢，目斷於高足要津。而又永念敝廬，空餘喬木。山中桂樹，遠愧於幽人；日暮柴車，莫追於傲吏。捋須理鬢，霜雪呈姿；吊影揚音，煙霞絕想。
徒以相公遠敦世故，容在恩門。存趙氏之孤，受梁王之禮。竽將濫吹，石有參瓊。咳唾隨風，眄睞成飾。追維疇曩，曾是逢迎。蜀郡登文翁之堂，上國醉曹參之酒。吹噓盡力，撫愛形顏。雖以捧承，莫能銜戴。況許之高選，光彼宦情。以曲台之任用猶輕，憲署之發揮方盛。仍期官牒，不越歲時。今則節邁白藏，候臨元律，燕雖戀主，馬亦嘶風。郭伋還州，尚不欺於童子；文侯校獵，寧爽約於虞人？苟四時之信是乎？亦一諾之恩斯及。
況自元和以後，公侯塚嗣，卿士子孫，與之同時，曆然可數。莫不翔逾鳥道，泳出龍津。或並命南台，或迭居青瑣。金朱照耀，軒蓋追隨。某雖忝伊人，亦惟華胄。比王謝之子弟，誠有重輕；在嵇呂之交朋，宿常連接。而獨分光鄰女，貸潤監河。野鶴天麟，絕比倫於朝右；髯參短簿，困擬議於軍前。竊聽重言，常興深歎。是以願馳蹇步，誓奉光塵。儻或廁錯薪之期翹，詠歸荑之自牧。少窺上路，試睨重宵。擊水三千，蹔隨鵬運；墱流十二，免使魚勞。猶能讚敘燮調，謳歌鎔範。庶無雅拜，以累於君公；不使繁聲，見憂於仲子。心懷台席，夢結邊城。寓尺牘而畏達空函，寫丹誠而慚非健筆。仰望恩顧，下情無任攀戀感激惶懼之至。
某啟：某竊睹貞觀朝書，伏見文皇帝因夢吹塵，方求風後，於畋問卜，始載磻溪。事偉於王圖，道光於帝載。下惟敷衽，上則虛襟。纏綿圖緯之前，窈窕天人之際。崇基立極，四足雖斷於神鼇；開物成功，七竅仍沾於混沌。禹羞乘檋，舜恥彈琴。白烏已見於將雛，朱草仍聞於滯穗。共工蚩尤之輩，與貳負同拘；豕韋晉耳之徒，與七騶共禦。是以今上以貽謀負扆，相公以餘慶持衡。用十一德之資，讚七百年之祚。古猶今也，仁豈遠乎！
伏惟相公日觀同光，天球並價。揚鋒露鍔，則武庫常開；散藻摛華，則文星鎮見。一言悟主，三接承恩。季孟伊繇，友朋蕭邴。漢皇發論，十萬常愧於淮陰；齊後推誠，一二皆歸於仲父。百度既已貞矣，九流又複清焉。牆東灶北，隱淪者鹹欲呈材；猿飲鳥言，僻陋者皆思入貢。莊生獻臂，楊子拔毛。《三百篇》之詩，更無諷刺；二百年之史，永絕譏嫌。斯乃百代可知，一言以蔽。豈立錐側管，可折齒尋環。巍乎煥乎，盛矣美矣！
若某者，剖心寡竅，對麵多牆。小比焦螟，敢矜巢窟；微同觸氏，寧務戰爭。徒以簪紱承家，階庭受訓。堂中得桂，已有前叨；幕下開蓮，仍當後忝。所宜括囊無咎，彩服為榮，絕方朔之上書，罷禰衡之投刺。直以措心賢路，誓誌昌時，既慕義無窮，思有道則見。伏惟相公霧能蔚豹，雷可燒龍。為百氏之指南，作九州州之木鐸。任安彥國，已在於廄中；揚子馬卿，並歸於門下。而猶渴饑未副，影響無寧，請客者不解衾裯，當關者空存皮骨。此某所以淮山遠至，漢棧斯來，望姬旦之吐飧，冀張華之倒屣。以升堂客眾，擁篲人多，苟無鬷蔑之言，難佐仲宣之陋。今輒以常所著文若干首上獻。伏惟少回岩電，微駐台星。固無望於討論，庶或觀於指趣。
儻蕭稂可刈，管蒯無遺，蒙文宣一字之褒，得玄晏《三都》之序，便若神巫去厲，司命添年。禱祝之誠，造次於是。門遙閶闔，路隔瀛洲。於人世存思，空移氣序；以塵中仰望，未見端倪。希陪上士之流，終預群仙之末。祈恩望德，乃百斯生。於冒威嚴，下情無任惶懼感激之至。謹啟。
某啟：某材術空虛，行能無取，因緣慰薦，蒙記姓名。劉宏一紙之榮，方斯未重；季布百金之諾，比此猶輕。昨者李涿侍禦北來，又蒙降以重言，將之厚意。望輝光而便同簪履，在負荷而何啻邱山。況某婚姻，早聯門館，外舅以列藩之故，家人延自出之恩，重疊依投，綢繆顧遇。東床坦腹，早以愧於郗公；朱邸曳裾，複欲階於謝掾。儻複清風時至，丹慊獲申，實於生前，識其死所。伏希恩察。謹啟。
某啟：某聞師曠之琴，不鼓之則無以召元鶴；楊羲之石，不用之即無以聘應龍。物既有之，言亦猶是。伏惟侍郎學士絪縕降秀，翕辟資華。天上比方，但有文星粗爾；人間擬議，未將太華為然。爰自妙齡，遂肩名輩。當時人物，何戢惟效於褚公；邇日風流，杜乂難方於衛玠。加以宏成與石，郭璞傳毫。渙水倘來，皆逢藻繢；荊峰若至，隻有璆琳。事遝縑緗，縱橫筆硯。《三都》作序，不勞皇甫士安；萬乘為寮，隻有東方曼倩。
況從近歲，且有外虞。傅介子在樓蘭國中，奇功未就；班仲升於玉門關外，報命猶賒。雖太平之業已隆，而震耀之威尚作。侍郎又綢繆武帳，密勿皇圖。九天九地之兵，寧因舊學；七縱七擒之術，固已元通。用視草之工，解按劍之怒。手為天馬，心繪國圖。九重之中，暫煩前箸；萬里之外，輒散衡車。位誠在於論思，功已參於鎮撫。圖書之府，鼎鼐之司。伊咎懸遺恨之誠，夔說貯妨賢之愧。載惟後命，夫豈逾時。
抑某又聞之，昔管仲經邦，賓客有二；周公待士，吐握皆三。丙丞相之車茵，寧彈醉客；平津侯之賓館，不礙布衣。並脂粉簡編，冠纓圖史。後之披卷，皆若升堂。侍郎美譽旁流，高節彌折。擔簦者成市，躡蹻者如雲。此乃前賢後賢，不殊軌轍；往哲來哲，非異門牆。縱燕有黃金之台，齊為碣石之館，料其棟宇，必已荒蕪。
若某者，陋若左思，醜同王粲，須眉不及於崔炎，腰腹無預於鄭元。若值庭蘭，固多慚德；如逢岩電，不望齊名。重以惠劣禰生，專非董氏。殊顏回之易鑄，若宰我之難雕。徒欲萬卷鹹披，且乏五行俱下。叨從歲賦，勉致文編。戶戶醬瓿，唯聞見辱；人人齏臼，不肯留題。再困於魚登，一慚於雁序（其長兄兩舉及第）。然天付直氣，家傳義方。雖在顓蒙，不苟述作。《廣絕交》之論，抑有旨焉；《移太常》之書，非無為也。
頃者曾幹閽侍，獲拜堂皇。既容納之有加，遂希望之滋甚。爾後以毛傷垣彈，鱗損任鉤。拔刺不遷，噞喁無暇。既乖受教，便以經時。今孝秀爰來，風霜已積。秦人屢出，自欲焚舟；楚卒數奔，誰孝拔旆。是以更持魚目，當夜肆以沽諸；複挈豚蹄，祝天時之未已。義誠多愧，誌亦可憐。倘蒙猶枉鉛華，更施丹雘，俾其恩地，不在他門。雖不及采椽，備枝梧於大廈；亦庶乎稊米，增流衍於神倉。與夫九九之能，猶或萬萬相遠。誠深詞切，聲急響煩，仰郭泰之龜龍，望仲尼之日月。濡毫伏紙，億萬常心。幹冒尊嚴，伏用戰灼。謹啟。
某啟：某少承嚴訓，早學古文。非聖之書，未嚐關慮；《論都》之賦，頗亦留神。徒以不授彩毫，未吞瑞鳥。馳名江左，陸機莫及於才多；擅舉鄴中，王粲終聞於體弱。上下群士，差池累年。頃者輒露疏蕪，不思狂簡。捧爝火以千日禦，動已光銷；抱布鼓以詣雷門，忽然聲寢。不謂郎中授材路廣，登客門寬，望犬附書，冀雞談易，特垂題目，曲賜丹青。旋屬滎嶓從行，神州視膳，同孟陽之覲蜀，比孝若之歸齊。雖佩恩私，竟乖陳謝，光陰荏苒，誠抱勤拳。今此秋期，遂有天幸。更奉禰衡之刺，敢無鬷蔑之言。
某在京多時，自夏有疾。失外郡薦名之限，俯神皋試士之期。物情既集於宗師，公選果歸於令季。懷材者皆雲道泰，抱器者自謂時來。以卞和為玉人，無不收之瓊玖；得蹇修為媒氏，無不退之娉婷。是以願托一拳，潛布百兩。顧方流而有托，慮良會之猶賒。伏惟郎中與先輩賢弟，價重兩劉，譽高二陸，比李膺則仙舟對棹，方馬融則絳帳雙褰。
若某者，雖陋若左思，瘦同沈約，無庾信之腰腹，乏崔炎之須眉，然至於感分識歸，銜誠議報。將酬楊寶，則就雀求環；欲答孔愉，則從龜覓印。推其異類，不後他人。謹複軸新文，重幹清鑒。馬卿室邇，孔子牆高，遲麵莫由，隳肝無所。任重道遠，方懷驥阪之長鳴；一日三秋，空詠馬嵬之清什。知深可恃，言切成煩。幽穀未見於鶯喬，曲沼空勤於鳧藻。仰瞻幾閣，伏待簡書。謹啟。
羲叟啟：伏奉前月二十八日敕旨，授秘書省校書郎，知宗正表疏，續奉今月五日敕，改授河南府參軍，依前充職者。小宗伯之取士，早辱搜揚；大宗正之薦賢，又蒙抽擢。未淹旬日，再授班資。任重本枝，職齊載筆。方殊王逸，惟注《楚辭》；有異郝隆，但攻蠻語。此皆相公事均卵翼，勢作風雲，特於汨沒之中，俯借扶搖之便。孔龜效印，未議於酬恩；楊雀銜環，徒聞於報惠。感忭之至，罔知所裁。謹啟。
羲叟啟：伏蒙奏署知表疏官，伏奉前月二十八日敕旨，授秘書省校書郎，續奉今月五日敕，改授河南府參軍者。某少實艱屯，長無才術。徒以與周同姓，從魯諸儒，托阮籍之竹林，攀郤詵之桂樹。曲蒙題目，猥被薦聞。惟我大朝，克崇宗祏。敘文昭武穆之位，敦紹堯纘禹之親。豈以斯文，失於能者！況一蒙旌錄，再忝恩榮。班資將廁於郤超，職業幾逾於孫楚。感結所至，死生以之。即以今月某日發赴所職。登門在近，縮地是思，惟勒肺肝，恨無毛羽！伏惟特賜恩察。謹啟。
