某啟：昔師曠薦音，元鶴下舞；後夔作樂，丹鳳來儀。是則師曠之絲桐，以元鶴知妙。後夔之金石，以丹鳳彰能。然而師曠之前，撫徽軫者不少；後夔之後，諧律呂者至多。曾不聞元鶴每來，丹鳳常至。豈鳴皋藻質，或有所私；巢閣靈心，不能無黨。以今慮古，愚竊疑焉。伏惟相公正始敦風，中和執德。衛玠談道，當海內之風流；張華聚書，見天下之奇秘。自頃出持戎律，入踐台司。蟬合孫吳，乃山濤餘力；自比管樂，亦孔明戲言。斯皆盡紀朝經，全操樂職。雖魯庭更仆，魏館易衣，欲盡揄揚，終成漏略。而複調元氣之暇，居外相之餘，偃仰縑緗，留連章句，亦師曠之元鶴，後夔之丹鳳不疑矣。
若某者，幼常刻苦，長實流離。鄉舉三年，才沾下第；宦遊十載，未過上農。顧筐篋以生塵，念機關而將蠹。其或綺霞牽思，珪月當情，烏鵲繞枝，芙蓉出水。平子《四愁》之日，休文《八詠》之辰，縱時有斐然，終乖作者，去前月二十四日，誤幹英眄，輒露微才。八十首之寓懷，幽情罕備；三十篇之擬古，商較全疏。過豐隆以操槌，對西子以窺鏡。比其潤略，仍未等倫。然猶斧藻是思，丹青不足，亟揮柔翰，屢讚神鋒。詎成褒德之詞，自是抒情之日。言無萬一，讀有再三。不謂恕以蕭稂，加之金雘，頻開莊驛，累泛融尊。揖西園之上賓，必稱佳句；攜東山之妙妓，或配新聲。是以疑元鶴之有私意，丹鳳之猶黨者，蓋在此也。
始榮攀奉，俄歎艱屯。以樂廣之清羸，披揚雄之瘨眩。遙煩攻療，旋曠趨承。遊梁苑以無期，竄漳濱而有日，矧以遊丁鰥孑，不忍羈孤，期既迫於從公，力遂乖於攜幼。安仁揮涕，奉倩傷神。男小於嵇康之男，女幼於蔡邕之女。每蒙顧問，必降谘嗟，撫身世以知歸，望門牆而益懇，當今允推《常武》，將慶休辰，軒後之憶先鴻，殷帝之思盤說。詳觀天意，取在坤維，弼光宅之功，議置器之所。載求列辟，誰取抗衡？愚此際儻必辨杯蛇，不驚床蟻，尚冀從下執事，為太平民。望謝傅之蒲葵，詠召公之棠樹，恭惟慎調寢膳，克副人祇。
伏恐本府已有追符，即日徑須上路，倚大夏之節杖，入彭澤之籃輿。不複拾級賓階，致辭公府，故欲仰青田之敘感，瞻丹穴以興懷。禿逸少之鹿毛，書情莫竭；盡休明之繭紙，寫戀難窮，企望旌幢。無任隕淚感激之至。謹啟。
某啟：昔師曠薦音，元鶴下舞；後夔作樂，丹鳳來儀。是則師曠之絲桐，以元鶴知妙。後夔之金石，以丹鳳彰能。然而師曠之前，撫徽軫者不少；後夔之後，諧律呂者至多。曾不聞元鶴每來，丹鳳常至。豈鳴皋藻質，或有所私；巢閣靈心，不能無黨。以今慮古，愚竊疑焉。伏惟相公正始敦風，中和執德。衛玠談道，當海內之風流；張華聚書，見天下之奇秘。自頃出持戎律，入踐台司。蟬合孫吳，乃山濤餘力；自比管樂，亦孔明戲言。斯皆盡紀朝經，全操樂職。雖魯庭更仆，魏館易衣，欲盡揄揚，終成漏略。而複調元氣之暇，居外相之餘，偃仰縑緗，留連章句，亦師曠之元鶴，後夔之丹鳳不疑矣。
若某者，幼常刻苦，長實流離。鄉舉三年，才沾下第；宦遊十載，未過上農。顧筐篋以生塵，念機關而將蠹。其或綺霞牽思，珪月當情，烏鵲繞枝，芙蓉出水。平子《四愁》之日，休文《八詠》之辰，縱時有斐然，終乖作者，去前月二十四日，誤幹英眄，輒露微才。八十首之寓懷，幽情罕備；三十篇之擬古，商較全疏。過豐隆以操槌，對西子以窺鏡。比其潤略，仍未等倫。然猶斧藻是思，丹青不足，亟揮柔翰，屢讚神鋒。詎成褒德之詞，自是抒情之日。言無萬一，讀有再三。不謂恕以蕭稂，加之金雘，頻開莊驛，累泛融尊。揖西園之上賓，必稱佳句；攜東山之妙妓，或配新聲。是以疑元鶴之有私意，丹鳳之猶黨者，蓋在此也。
始榮攀奉，俄歎艱屯。以樂廣之清羸，披揚雄之瘨眩。遙煩攻療，旋曠趨承。遊梁苑以無期，竄漳濱而有日，矧以遊丁鰥孑，不忍羈孤，期既迫於從公，力遂乖於攜幼。安仁揮涕，奉倩傷神。男小於嵇康之男，女幼於蔡邕之女。每蒙顧問，必降谘嗟，撫身世以知歸，望門牆而益懇，當今允推《常武》，將慶休辰，軒後之憶先鴻，殷帝之思盤說。詳觀天意，取在坤維，弼光宅之功，議置器之所。載求列辟，誰取抗衡？愚此際儻必辨杯蛇，不驚床蟻，尚冀從下執事，為太平民。望謝傅之蒲葵，詠召公之棠樹，恭惟慎調寢膳，克副人祇。
伏恐本府已有追符，即日徑須上路，倚大夏之節杖，入彭澤之籃輿。不複拾級賓階，致辭公府，故欲仰青田之敘感，瞻丹穴以興懷。禿逸少之鹿毛，書情莫竭；盡休明之繭紙，寫戀難窮，企望旌幢。無任隕淚感激之至。謹啟。
某啟：日者慶屬中興，運推《常武》。仰窺金版，遐考瑤圖。順祖之孝思，丹青曾閔；憲皇之功烈，刀機彭韋。聖上初九潛泉，登三佩契。以後稷岐嶷為小慧，故人莫得知；以漢皇雲物為下祥，故神無所豫。洎陟元後，洪維長君。固必降非常之人，輔維新之政。伏惟閣下，昭回降彩，沆瀣融精。往執靈鉟，正星辰之分野；今調鏤鼎，猶日月之得天。昔軒後師臣，鹹王畏相。殷奉伊尹，則謂之元聖；周事呂尚，則命為太公。此王者之所以尊賢傑而不以為疑也。至於姬旦《金縢》，不與燕召同列；仲尼麟史，不令遊夏措辭。甘盤尊舊學之名，夷吾居仲父之位。此又賢傑之所以自負其道而不以為讓也。上下交感。人祇協從。是我後夷奸秉哲之辰，實閣下宰物匡時之日。清廟係心，蒼生延首。允也無間，樂哉惟時。某早奉輝光，常蒙咳唾，牛心致譽，塵尾交談。而契闊十年，流離萬里，《扶風》歌則劉琨抱膝，《白頭》吟則鮑照撫膺。重至門闈，空餘皮骨。方從初服，無補大鈞。穿履敝衣，正同北郭；槁項黃馘，乃類曹商。未知伏謁之期，徒切太平之賀。下情無任抃舞踴躍之至。謹啟。
商隱啟：伏奉指命，令書元和中太清宮寄張相公舊詩上石者，昨一日書訖。伏以賦曠代之清詞，宣當時之重德。昔以道均稷契，始染江毫；今幸慶襲韋平，仍鐫宋石。依於檜井，蹈彼椒牆，扶持固在於神明，悠久必同於天地。況惟菲陋，早預生徒。仰夫子之文章，曾無具體；辱郎君之謙下，尚遣濡翰。空塵寡和之音，素乏入神之妙。恩長感集，格鈍慚深。但恐涕洟，終斑琬炎。下情無任戰汗之至。
伏見某月日恩制，伏承榮加寵命。伏以聖上能順考古道，相公以浚明有家。夜思晝行，則裴安之每念王室；柔遠能邇，則吳漢之不離公門。躬讚休辰，首獻明號，克宣天澤，榮轉地官。擾《周禮》之兆人，選同農父；寬《虞書》之五教，任比司徒。宗社降輝，華夷快望。況某叨蒙任使，早被恩知，未期黃閣之趨，預祝《緇衣》之美。抃賀瞻戀，不任下情。
商隱啟：暮春之初，甘澤承降，既聞沾足，又欲開晴。實關燮和，克致豐阜。繁陰初合，則傅說為霖；媚景將開，則趙衰呈日。獲依恩養，定見升平。絕路左之喘牛，用驚丙吉；無廄中之惡馬，以役任安。偃仰興居，惟有歌詠。瞻仰闈闥，不勝肺肝。謹啟。
伏蒙仁恩，賜及前件衣服匹段漆器等，謹依榮示捧領訖。衣雜彩繒，重輝婁褐；器兼丹漆，載耀顏瓢。悚載之誠，不任陳謝。昨日伏奉榮示，猥以拙制，形於重言。夫廣野之氣，或成宮闕；擊轅之音，有中風雅。蓋其偶會，豈曰必然！又安足介灶慎之仰占，動夔牙之傾聽？三兄尚書早貞文律，久味道腴。永惟一字之褒，便是百生之慶。昨晚又複蒙遠遣軍吏，重降手筆，揄揚轉極，撫納茲深。某爰自弱齡，叨從名輩，回二紀，慶吊一空。詞苑招魂，文場出涕。重膺疊翮，零落無遺；高幹修條，凋摧略盡。乘風匪順，無水憂沉。豈謂窮途，再逢哲匠！升堂辱顧，披卷交談，不獨垂之空言，屬又存之真跡。爰增懦氣，載動初心。庶或武陵之溪，微接桃源之境。平昌之井，暗通荊水之津。況異物以達誠，弭中阿而攀德。南向旌旆，實所知歸。
商隱啟：兩日前於張評事處伏睹手筆，兼評事傳指意，於樂籍中賜一人，以備紉補。某悼傷以來，光陰未幾。梧桐半死，方有述哀；靈光獨存，且兼多病。眷言息允，不暇提攜。或小於叔夜之男，或幼於伯喈之女。檢庾信荀娘之啟，常有酸辛；詠陶潛通子之詩，每嗟漂泊。所賴因依德宇，馳驟府庭。方思效命旌旄，不敢載懷鄉土。錦茵象榻，石館金台，入則陪奉光塵，出則揣摩鉛鈍。兼之早歲，誌在元門，及到此都，更敦夙契。自安衰薄，微得端倪。至於南國妖姬，叢台妙妓，雖有涉於篇什，實不接於風流。況張懿仙本是無雙，曾來獨立，既從上將，又托英寮。汲縣勒銘，方依崔瑗；漢庭曳履，猶憶鄭崇。寧複河裏飛星，雲間墮月，窺西家之宋玉，恨東舍之王昌。誠出恩私，非所宜稱。伏惟克從至願，賜寢前言。使國人盡保展禽，酒肆不疑阮籍。則恩優之理，何以加焉？幹冒尊嚴，伏用惶灼。謹啟。
商隱啟？某聞周朝貝葉，列妙引於王褒；梁日枳園，灑芳詞於沈約。必資乎鴻筆麗藻，刻乎貞金翠瑉，然後可以充足人天，發揮龍象。苟其曖昧，即匪莊嚴。爰托亨塗，夙聞妙喻。雖從幕府，常在道場。猶恨出俗情微，破邪功少。二百日斷酒，有謝蕭綱；十一年長齋，多慚王奐。仰戀東閣，未歸西林。近者財俸有餘，津梁是念。適依勝絕，微複經營。伏以《妙法蓮華經》者，諸經中王，最尊最勝。始自童幼，常所獲持。或公幹漳濱，有時疾薾；或謝安海上，此日風波。恍惚之間，感驗非少。今年於此州長平山慧義精舍經藏院，特創石壁五間，金字勒上件經七卷。既成勝果，思托妙音。伏惟尚書有夫子之文章，備如來之行願。不逢惠遠，已飛廬嶽之書；未見簡棲，便制頭陀之頌。是故右繞三匝，仰希一言；庶使鵝殿增輝，龍宮發色。流傳沙界，震動風輪。報恩於蓮目果唇，奪美於江毫蔡絹。伏希道念，特降神鋒。瞻望旌幢，攜持碪斧，曝身晞髮，以候還辭。無任懇迫之至。謹啟。
商隱啟：伏奉榮示，伏蒙仁恩，賜撰《金字法華經記》一首。正冠薦笏，跪捧伏讀。聽儀鳳之簫管，祇恐曲終；對仙客之棋枰，仍憂路盡。欣榮羨慕，造次失常。前者爰托翠瑉，將翻貝夾，方資護念，粗冀標題。換骨惟望於一丸，剜身止求於半偈。豈謂尚書載持夢筆，仰拂文星，入不二法門，住第一義諦。儒童菩薩，始作仲尼；金粟如來，方為摩詰。鋪舒於無上，藻輝於至真。而又以七喻之微，較五常之要。吻然合契，永矣同塗。既令弟子言詩，又與聲聞受記。一佛出世，萬人所望。不知孱微，何以負荷！便當刻之鳥篆，置彼龍宮。此則吹之以宋玉之風，照之以謝莊之月；彼則傳之於赤髭疏主，示之以白足禪師。然後負帚趨門，前騶入廄，以鉗奴為歡友，與車禦為良朋。冀必從公，以謝嘉命。過此而往，不知所圖。下情無任距躍感激歡喜信受之至。謹啟。
商隱啟：伏奉手筆，猥賜奏署。某少而孱薾，長則艱屯。有誌為文，無資就學。雖雜賦八首，或庶於馬遷；而讀書五車，遠慚於惠子。契闊湖嶺，淒涼路岐，罕遇心知，多逢皮相。昔魯人以仲尼為佞，淮陰以韓信為怯。聖哲且猶如此，尋常安能免乎？是以《艮》背卻行，冰心自處。羅含蘭菊，仲蔚蓬蒿。見芳草則怨王孫之不歸，撫高鬆則歎大夫之虛位。不可終否，屬於高明。伏惟尚書春日同和，秋霜共烈。叔子則九代清德，稚春則七葉素儒。君子立言，永為周禮；正人得位，長作歲星。今者初陟將壇，始敷賓席。射洪奧壤，潼水名都，俗擅繁華，地多材雋。指巴西則民皆譙秀，秀訪臨邛則客有相如。舉纖繳以下冥鴻，執定鏡而求西子。惟所指命，便為丹青。若某者，又安可眩露短材，叨塵記室？鹽車款段，徒逢伯樂而鳴，土鼓迂疏，恐致文侯之臥。承命知忝，撫懷自驚。終無喻蜀之能，但誓依劉之願。未獲謁謝，下情無任感激攀戀之至。謹啟。
某啟：伏蒙示及賜錢三十五萬以備行李，謹依榮示捧領訖。伏以古求良材，必有禮幣。一束芻皆堪貺美，五羖皮未曰輕齎。況某跡忝諸生，名非前哲，尚遙玉帳，已賚金錢。訪蜀郡之卜人，懸之莫竭；遇河間之姹女，數且難窮。未草檄以愈風，不執鞭而獲富。敢將潤屋，且以騰裝。戴荷之誠，寄喻無地。
商隱啟：某前因假日，出次西溪。既惜斜陽，聊裁短什。蓋以徘徊勝境，顧慕佳辰，為芳草以怨王孫，借美人以喻君子。思將玳瑁，為逸少裝書；願把珊瑚，與徐陵架筆。斐然而作，曾無足觀，不知誰何，仰達尊重。果煩屬和，彌複兢惶。某曾讀《隋書》，見楊越公地處親賢，才兼文武，每舒繡錦，必播管弦。當時與之握手言情，披襟得侶者，惟薛道衡一人而已。及觀其唱和，乃數百篇。力均聲同，德鄰義比。彼若陳葛天氏之舞，此乃引穆天子之歌。彼若言太華三峰，此必曰潯陽九派。神功古跡，皆應物無疲；地理人名，亦爭承不闕。後來酬唱，罕繼聲塵，常以斯風，望於哲匠。豈知今日，屬在所天。坐席行衣，分為七覆；煙花魚鳥，置作五衝。詎能狎晉之盟，實見取鄫之易，不以釁鼓，惠莫大焉。恐懼交縈，投措無地。來日專冀謁謝，伏惟鑒察。謹啟。
某啟：仰蒙仁恩，俯賜手筆，將虛右席，以召下材。承命恐惶，不知所措。某幸承舊族，蚤預儒林。鄴下詞人，夙蒙推獎；洛陽才子，濫被交遊。而時亨命屯，道泰身否。成名逾於一紀，旅宦過於十年。恩舊雕零，路岐淒愴。薦禰衡之表，空出人間，嘲揚子之書，僅盈天下，去年遠從桂海，來返玉京，無文通半頃之田，乏元亮數間之屋。隘傭蝸舍，危托燕巢。春畹將遊，則蕙蘭絕徑；秋庭欲掃，則霜露沾衣。免調天官，獲升甸壤。歸惟卻掃，出則卑趨。仰燕路以長懷，望梁園而結慮。尚書道光士範，德冠民宗。愷悌之化既流，鎮靜之功方懋。竊思上國投刺，東都及門，惟交抵掌之談，遂辱知心之契。載惟浮泛，頻涉光陰。豈期咫尺之書，終訪蓬蒿之宅。感義增氣，懷仁識歸。便當焚遊趙之簦，毀入秦之屩，束書投筆，仰副嘉招。謁謝未閒，下情無任感戀之至。謹啟。
某啟：某猥以謏聞，仰承嘉命。處囊引喻，未施下客之能；在握稱珍，遂忝上卿之列。循揣斯久，兢惶不任。況尚書學總百家，術窮三略。文鋒筆力，抉揚馬之懸門；劍氣弓聲，割韓彭之右地。永言賓畫，宜在民宗。豈意非才，旋蒙過聽。末至居右，既乏相如之譽；後來在上，終興汲黯之嗟。手足發榮，裏閭交慶。行吟花幕，臥想金台。未離紫陌之塵，已夢清淮之月。依仁佩德，白首知歸。伏惟俯賜恩察。謹啟。
某啟：絹若干，右特蒙仁恩，賜備行李，謹依數捧領訖。嘉命猥臨，厚賚仍及。捉襟見肘，免類於前哲；裂裳裹踵，無取於昔人。感佩私恩，不知所喻。謹啟。
某啟：今月某日舍弟新及第進士羲叟處，伏見侍郎所制《春闈放榜後寄呈在朝同年兼簡新及第諸先輩》五言四韻詩一首。夫元黃備采者繡之用，清越為樂者玉之奇。固以慮合元機，運清俗累，陟降於四始之際，優遊於六義之中。竊計前時，承榮內署，柏台侍宴，熊館從畋。式以《風》《騷》，仰陪天籟，動沛中之舊老，駭汾水之佳人。非首義於論思，實終篇於潤色。光傳樂錄，道煥詩家。況屬詞之工，言誌為最。自魯毛兆軌，蘇李揚聲，代有遺音，時無絕響。雖古今異制，而律呂同歸。我朝以來，此道尤盛。皆陷於偏巧，罕或兼材。枕石漱流，則尚於枯槁寂寥之句；攀鱗附翼，則先於驕奢豔佚之篇。推李、杜則怨刺居多，效沈、宋則綺靡為甚。至於秉無私之刀尺，立莫測之門牆，自非托於降神，安可定夫眾制？伏惟閣下，比其餘力，廓此大中，足使同寮，盡懷博我。不知學者，誰可起予。某比興非工，顓蒙有素。然早聞長者之論，夙托詞人之末。淹翔下位，欣托知音，抃賀之誠，翰墨無寄。況乎仲氏，實預諸生，榮沾洙泗之風，高列偃商之位。仰惟厚德，願沐餘輝。輒慶鄙詞，上攀清唱。聞郢中之白雪，愧列千人；比齊日之黃門，慚非八米。幹冒尊重，伏用兢惶。其詩五言二首，謹封如別。
大夫以南陽惠化，為東雍先聲，旬日之來，謳歌已洽。今者北誅雜虜，西卻諸戎。蓮嶽分憂，雖期於河潤；雲台佇議，終動於天慈。伏料即時，必降徵詔。某方從羈宦，遽遠深恩。昔日及門，預三千之弟子；今晨即路，隔百二之關河。瞻望清光，不任攀結。
伏奉榮示，兼賜及腰褥靴裁具酒筒盞杓匙箸等，捧戴感激，不知所為。伏念仰辱恩光，嚐多違遠。風波結懇，皋壤銜誠。始邂逅於江津，又差池於門宇。遞蒙厚賜，以重離憂。文革錦茵，終成虛飾；杯杓匕箸，誰與為歡？孤燭扁舟，寒更永夜，回腸延首，書不盡言。伏計亦賜信察。
某啟：即日補闕令狐子直顧及，伏話恩憐，猥加庸陋，惶惕所至，感結仍深。某長於邱樊，早慚師友。雖乏許靖幹時之材具，實懷殷浩當世之心機。而運與願乖，言將俗背。一邱一壑，遠愧於幽棲，十辟二徵，近慚於籍甚。已迫地勢，屬此門衰，藐念流離，莫或遑息。喬木空在，弊廬已頹。遂與時人，俱為歲貢。三試於宗伯，始忝一名；三選於天官，方階九品。俸微五鬥，病滿十旬。李陵空弮，勇而無益；陳平裸體，美亦何為？方今聖政維新，朝綱大舉。徵伊皋為輔佐，用褒向以論思。大窒澆風，廓開雅道。縲囚為學，重見程生；掌囿受經，複開晁子。沉淪者延頸，逃散者動心。是敢竊假菲詞，仰幹哲匠。果蒙咳唾，以及泥塗。王遜之遙舉董聰，方斯未逮；蔡邕之出迎王粲，與此非同。得水可期，搏風有望，坐生羽翼，平視煙霄。儻或不吝鑄人，必令附驥。雖不足深窺閫奧，遠及幾微，然比於鼠識吉凶，燕知戊已。既殊異類，蓋有深誠，延望光雲，尚隔仙路。伏紙魂動，濡毫氣增。伏願始終念察。
某啟：前月十日輒以舊文一軸上獻，即日補闕令狐子直至，伏知猥賜披閱。今日重於令狐君處伏奉二十三日榮示，特迂尊嚴，曲加褒飾。捧緘伸紙，終慚且驚。某本乏英華，且無聲采，雖成書有托，而為裘未工。重以迫於世資，窘此家素。管寧木榻，坐已膝穿；孔伋縕袍，行而肘見。然猶開卷獨得，懸頭自強。韋編鐵撾，屢聞斷折；亡書墜冊，粗識篇題。而投足多難，寫誠無所，舉非高第，仕怯上農。虞寄為官，何嚐滿秩；王華處世，寧願異人？況在下寮，獨無誰語，一至於此，欲罷不能。每念大漢之興，好文為最。悅《洞簫》之制，則諷在後庭；美《子虛》之文，則恨不同世。然猶揚雄以草《元》見誚，馬卿亦用貲為郎。何賓實之紛綸，而名義之乖爽。況乎誌異數子，事非當時。司寇棲棲，反歎為幸；嗇夫喋喋，誰為非賢？又安可坐榮於寒穀之中，自致於剛氣之上？矧灰籥難駐，圭管無停，若使蜀臣之九考不移，漢郎之三朝莫過，人潮染鬢，帶憤減圍。即葛洪命，永處跛驢之伍；田光精竭，必為駑馬所先。伊秀銳之既衰，亦铓穎之都盡。方今外無戰伐，內富英賢。閣下文為世師，行為人範，廓至公之路，優接下之誠。是願竊望門闈，仰幹閽侍。果蒙旌異，特損緘題。夫收掌上之妍者，在假之長袖；騁櫪中之駿者，必資於坦塗。然後可求其宛轉之能，責其滅沒之功。是當延望，實在深誠。倘蒙一使禦車，與之下座，雖不足丹青時輩，領袖諸生，冀獲參於遊談，庶少賢於博奕。伏惟念錄。謹啟。
商隱啟：五金鑄衛形威邪神劍一口，銀裝漆鞘，紫錦囊盛，傳自道流，頗同古制。未遇良工之鑒，常為下客所彈。龍藻雖繁，鵜膏稍薄。敢因五日，仰續千齡。廁玉玦於君侯，擬象環於夫子。所冀更蒙千灌，重許三卿，使武士讓鋒，佞臣喪魄。無荊王之遇敵，手以麾城；有漢相之策勳，腰而上殿。嘉辰祝願，平日禱祠。伏惟恩憐，特賜容納。謹啟。
商隱啟：右件衣服等，弄杼多疏，紉針未至。凂李固之奇表，累王衍之神鋒。敢恃深恩，竊陳善祝。伏願永延鬆壽，常慶蕤賓。遠比趙公，三十六年當國；近同郭令，二十四考中書。肝膈所藏，神明是聽。仰塵尊重，實用兢惶。謹啟。
員外簪祓傳芳，珪璋挺秀，蘊請纓之壯誌，擅夢筆之雄才。諷於後庭，賦推麗則‘試於前殿，策號賢良。猶以有感一言，從來三揖。卑棲嶺表，遠蹈海隅，綿曆四周，往還萬里。洎節旄移所，省閣將歸，永懷求舊之誠，尚鬱圖南之勢。且為邦猶聞乎去食，制敵難曠於運籌。兼仗折衝，是資談笑。諸葛亮意在蔣琬，果以成功；趙莊子善彼欒書，竟能集事。既見君子，竊慕古人，幸當屈以求伸，無惜翔而後集。事須請攝節度副使。
前件官卑棲州縣，富有文辭。過蘭成射策之年，誠思屈跡；當陸展染髭之日，難議折腰。屬賓榻方施，使車旁午，假其候館，聊免沒階。事須差攝館驛巡官，仍立行隨副使行軍已下。
牒奉處分，我之偏裨，琛最夙舊。且思往歲，嚐從孤軍。衣偏裻之衣，靡求盡飾；掌維婁之事，未始告勞。晚節彌堅，壯心不改。土田漸廣，士卒逾多。念此老成，豈令新問。事須補充衙前兵馬使。
右件官家承禮訓，學隸樂章。屬陳國東門，古多長袖；楚王下邑，俗漸南音。將陳饗客之儀，兼切移風之雅。其謹防三惑，無奪八音，杜濮水之遺聲，絕吳宮之竊笑。勿驕予官，事須補充樂營使。
牒奉處分，昔坦綺紈，主吾筆劄，二紀相失，一朝來歸。惜其平生，老在書計，今重之侯國，亦有私朝。豈無他人，不可同日。舉為列校，合屬連營。尚有藉於專精，俾兼司於稽勾。事須補充散兵馬使，兼勾節度觀察兩使案。
右件官山棲自高，棋品無敵。空縱爛柯之思，未逢賭郡之時。以其勢協爭雄，事同攻昧，易局中之急劫，佐麾下之權謀。事須補充州衙推，方將對局，寧在沒階。仍宴集，不用公服趨走。
判官稟訓台階，從知侯國，庭蘭並馥，岩電齊明。且憶菲才，嚐分曩顧，梁園辱召，淮館陪遊。今者獲守小藩，適經舊地。茲川之上，方顧慕於廉堂；穀水之旁，亦徘徊於既曲。實欣餘慶，豈謂嘉招？願持謙下之姿，俯讚訓齊之令。事須請攝防禦巡官。
前件官籍在五陵，學通三略，不露才而務進，能仗氣以逾恭。所宜率彼紀綱，記為親信，屬資封部，稍遠宸居。是用輟自私朝，仍其舊邸，遠分尺籍，遙押牙璋。爾其敏以在公，幹而集事，達封章於鳳闕，底方賄於蠻圻。勿替前勞，以承後弊。事須補充防禦押衙知上都進奏。
前件官早從官序，實負公才。每服節以存誠，亦約言而顧禮，惟是造次，不敢尢違。今者位重察廉，務煩按鞫。既資明練，兼藉哀矜，勿輕東海之冤，無縱梗陽之略。俾夫縣道，畏我簡書。事須充觀察衙推。
右件官學精三略，藝極六鈞，敏以竄（疑）謀，恭而仗氣。事予莊主，奉我郡侯，誰言越嶺之名藩，仍自梁園之下客。既叨防遏，深藉材能，將致果於戎行，俾同登於勇爵。事須補充同散兵馬使。
兵曹出於華胄，早履宦途。卻宛直而和，大叔美而秀。能暇豫於恩義，不造次以違仁。盤錯有彰，肯無頓。雖思濡足，安可折腰？希茂象賢之能，兼佐宣風之職。事須請攝觀察巡官，兼知某縣事。
右件官太倉稟術，何宴傳能，既通九歲之宜，兼善五禽之戲。湘南越北，蠻落華人，雖其土厚水深，豈忘二臣三佐？勉將剖浣，用息痌瘝。勿矜麥麹之瘦辭，審辯藋荼之輟寐。事須補充醫博士。
牒奉處分，昔漢時高手，周室上醫，將崇三代之功，亦謹一經之遺。以褾實稱幹父，且又名家，佇有濟於癢痾，在先頒於祿廩。爾其精詳桐籙，憤（疑）別農經，且係孝廉之船，勉用李孫之石。事須補充要籍。
右件官我李本枝，諸劉貴族，能彰美錦，令肅陽鱎。臨桂既有正言，豐水方思健令。無辭久假，勉慰一同。已聞言偃之弦歌，更佇潘仁之桃李。事須差攝豐水縣令。
牒奉處分，我所羈縻，未為遐陋，既懸版籍，實集賦輿。言念蕃州，雖無漢守，豈得久容懦吏，有負疲人？以綽早處中軍，嚐為突騎，既負抉門之武，仍聞免胄之恭。是用暫假撫綏，聊資控遏。爾其載敷仁勇，式慰州邦。無挾遠以生情，勿憂貧而易操。獎能舉罪，兩不敢私。事須差知蕃州事。
右件官族茂燕台，譽高藩閫，末從鶤化，聊屈鸞棲。州縣誠歎於徒勞，煙火嚐欣其相接。勉全素分，佇振嘉聲。事須差攝靈川縣主簿。△林君霈
牒奉處分，古者三人擇師，一社立宰。所冀稟規有自，制事無偏，雖在邊隅，且分州裏。語地既逾於一社，料民何啻於三人，將求綏撫之才，必極柔良之選。以君霈策名麾下，曆軾軍前，身弓六鈞，心鐵百煉。無擎曲拳之誌，有飲冰食蘖之貞。是用輟自私門，介於廉部，勉承委寄，慎保始終。有祿食以獎能，有簡書而謫過，惟茲二道，汝自執焉。事須差知環州事。
右件官始在宦途，便彰政述，瓊枝瑤萼，且異於良倫；黃綬青袍，尚淹於末路。屬吾屬縣，有令曠官。芒蠍既蠹於良材，碩鼠又妨於嘉穗。匪聞讓畔，遽致盈庭，聿求可人，用革前弊。其在推公以分疆理，潔已以抑奸豪，使麻不爭池，桑無競隴。蔣琬沉醉，未如巫馬之戴星；王衍清談，豈若韓棱之去雹？勉修實效，勿徇虛名，苟善否之有聞，於賞罰而何吝？事須差攝修仁縣令。
右件官頃佐一門，實揚二職。襲韋賢之經術，有崔炎之須眉。久為旅人，不遇知己。今龍城屬部，象縣分封。雖求瘼頒條，允歸於通守；而提綱舉轄，必藉於外台。子其正色當官，潔身照物，逢柔莫茹，有蠹必攻。羅含擅舉於琳琅，猶聞謙受；梁竦徒勞於州縣，未曰通材。勿恥上官，以渝清節。事須差攝柳州錄事參軍。
牒奉處分，郡督郵縣主簿，古之任重，今也材難。得其人則四鄰無侵刻之虞；失其人則一府壞紀綱之要。昭邱舊郡，平樂屬城，雖州將在焉，而縣尹耄矣！苟忘管轄，何寄準繩？前件官實富公才，嚐參侯服。削大刃而隻思髖髀，茂長材而惟憶風霜。辯瀉口河，誌堅心石，委之稽勾，必慰疲羸。夫專於雷同，則無以貴吾道；苟務從派別，則無以致人和。允執厥中，唯理所在。無愆潔操，以負求才。事須差攝昭州錄事參軍。
牒奉處分，地處一同，有移風易俗之務；雷震百里，有驚遠懼邇之威。聿求共人，良不易得。況荔江屬邑，桂嶺通津，停弦待調，鋪錦俟制。前件官秩為仙尉，名下蘇卿，聊借效於牛刀，暫輟遊於鷺翿。勉半廉白，以慰逋遺。事須攝荔浦縣令。
牒奉處分，使君代緒清華，襟神秀朗，恭而負氣，勇以求仁，屬試弦歌，比分符竹。處雞舌龍身之地，不侮鰥寡；居明珠大貝之間，益清冰蘖。每聞受代，便至徒行，戰勝紛華，儀形暇豫。比陶潛之乏食，遠過二旬；方江革之歸資，兼無一舸。爰徵舊史，想見其人。某幸忝廉車，每懷屬部。詎忘賢守，薦自良朋；敢滯蠻圻，同頒鳳詔？噫！處盤錯而願彰利刃，虞升卿是以為能；有民人而遂不讀書，仲子路於焉見矩。（疑）盛名典郡，學古入官。苟直操之罔渝，豈層台之足累？勉思所自，以保克終。事須請攝嚴州刺史。
牒奉處分，前件官吏道長材，故人令弟。一言相托，萬里爰來。未及解巾，俄悲斷手，牙弦載絕，徐劍寧欺？且資典午之權，終正頒條之請。佇揚仁隱，用慰疲羸，無恃舊故。事須差攝判官。
牒奉處分，廉介不潤於脂膏，忠信可行於蠻貊，不唯今也，古猶難哉！予始軔廉車，軻素為州將，召至與語，得其可人。書劍有成，腰腹甚偉，是用返於故部，慰彼遐陬，職次牙璋，務兼銀冶。俯資軍用，兼助地征。雖處之不疑，將委爾以山澤之利；而義然後取，不蓄爾為聚斂之臣。其在無失舊規，不逾素節。威小人之草，鹹使偃風；護姹女之神，無令得火。佇聞集事，更議酬勞。事須假同兵馬使職，依前知古州事，兼專勾當都蒙營務。
牒奉處分，前件官襲慶儒門，儲精吏道，不鉶庖刃，思處囊錐。今廉部之初，求人是切，爰將折獄，用寄長材。子其斟酌蜀科，評詳漢令，勿令門下意盜璧於張儀，無使獄中溺然灰於安國。佇觀法理，更俟甄升。事須差攝觀察衙推。
