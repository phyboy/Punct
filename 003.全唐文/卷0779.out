右件官掌予書計，積爾光陰，臨文乃辨於魯魚，問數能知於身首。昨者始從藩寄，初啟戎行，有廊廡所散之金，有筐篚是將之帛。資其出納，益見廉隅。不惟錄舊之誠，且切隨材之用。事須補充逐要。
右件官當參戎府，洎從廉車，殿後驅前，拉朽穿蠹。既展在公之績，宜當職祿之科。聊比秩於中璋，用承榮於建旆。事須補充同兵馬使。△王公衡
右件官素樂從軍，少來歸我，勁勇而敢探雛虎，誠明而可涉呂梁。屢變星灰，益彰冰蘖。今兵屯越嶠，播控蠻圻。無淮陰市井之人，有秦伯紀綱之仆。是焉求舊，以壯中權。宜恩幹命之刑，用保克終之美。事須補充某營十將。
牒奉處分，我之上軍，實首南服。靜則拔距投石，用養其威；動則振鐸挺鍵，以揚其武。爰求訓整，是屬偏裨。前件官頗曆星霜，為予禦右，望通軍誌，誓在戎行。是用挾以楚轅，分之齊鼓。勉思脫兔，勿暴將羊。事須補充某營十將。
右件官嚐從州兵，實懷戎略。瞻晉卿之馬首，識齊壘之烏聲。使以履軍，冀無堅敵。屬熊湘南戍，於越北疆，思揚建隼之威，用警跕鳶之俗。爾其撫予後勁，聽我先庚，深宏戰器之資，用葉師貞之美。事須補充某營十將。
牒奉處分，爾之嚴君，頃於塚宰，守無假器，行不易方。慶襲身枝，名登尺籍，是用分乘楚廣，均領晉藩。刻思及父之賢，以奉丈人之吉。事須補充同十將。
右件官族傳隴右，氣蓋關中，藏蒙瑜獨出之鋒，蘊頗羽先登之誌。今者疆分楚越，俗雜蠻夷。資中江下瀨之師，鎮祝髮鏤膚之俗。無替爾勇，挫我軍威。事須補充討擊副使。
右件官早輸丹赤，頗涉星霜，雖懷暴武之鋒，不起戡彈之色。唯茲沈毅，可使訓齊。今則登以五符，列之三鼓。爾其聿修戰器，精講軍書。勉膺擊刺之名，用獎勤劬之節。事須補充討擊副使。
右件官一心事我，三歲食貧。奉崔瑗之嘉賓，曾無情色；收陳遵之尺牒，不失片辭。既願愨以可規，亦聖明而有守。宜攜刀筆，從我牙旗。事須補充要籍。
右件官早在戎藩，素推武藝，堇父敢登於懸布，養由無失於穿楊。屬徼外無虞，軍前罷警，且從散秩，勿慮遺才。事須補充散將。△鄭叔
右件官嚐在壯圖，亦從薄宦，解康成之書帶，精鬼穀之鈐經。不殫遐方，忽茲投跡。雖雲小國，寧忘亢宗？將有俟於先勞，固未登於真守。事須補充同散使。
判官地實清門，人稱端士，以接物，謙而飾躬。自讚藩條，蓋推賓彥。幸今休邏，無惜辱臨。事須請攝觀察巡官。
右件官質茂鬆筠，誠高金石，謙能養勇，義實輕生。頃分職近關，別屯要地。時奮猿臂，誓探虎雛。既守禦而有經，諒追奔之可犯。況又秦中共事，海內相從，酬知能誓於始終，於役不辭其暴露。脂車秣馬，昔嚐為我以前驅；被甲執兵，今合撫予之後勁。仍榮心膂，兼總牙璋。事須補充押衙。
聞寧前為公井令，疲羸之，戴之如父母；囊橐之盜，畏之猶神明。所謂伊人，何臻此術？還臨舊部，勉繼前修。
宇君子人也，詩家者流。常亦觀光，厄於時命。噫！有卓魯之政事，與顏謝之篇章，較其為名，不相上下。無謂大足小而辭之。
足下前以肺肝，布諸簡素，仰承複命，猶事枝辭。夫豈告者之不忠，抑乃聽之而未審？擇福莫若重，擇禍莫若輕，一去不回者良時，一失不複者機事。噫嘻執事，誰與為謀？延首北風，心焉如灼。是以再陳禍福，用釋危疑，言不避煩，理在易了。丁寧懇款，至於再三者，誠以某與先太傅相國俱沐天光，並為藩後，昔雲與國，今則親鄰。而大年不登，同盟未至，飯貝才畢，襚衣莫陳。乃眷後生，蘧乖先訓，遷延朝命，迷失臣職，不思先縠之忠，將覆欒書之族。此仆隸之所共惜，兒女之所同悲。況某擁節臨戎，援旗誓眾，封疆甚邇，音旨猶存，忍欲賣之以為已功，間之以開戎役？將祛未寤，欲罷不能，願思苦口之言，以定束身之計。
昔先太尉相公常蹈亂邦，不從逆命，翻身歸國。全家受封，居韓之西，為國之屏，棄代之際，人情帖然。太傅相公，以早副軍牙，久從征旆，事君之節已著，居喪之禮又彰。故乃獎其象賢，仍以舊服，納職貢賦，五十餘年。於我唐為忠臣，於劉氏為孝子。人之不幸，天亦難忱，才加壯室之年，奄有壞梁之歎。主上深固義烈，是降優恩，蓋將顯足下之門，為列藩之式，不欲劉氏有自立之帥，上黨為辜恩之軍，俾之還朝，以聽後命。其義甚著，其恩莫偕。昨者秘不發喪，已逾一月，安而拒詔，又曆數旬。秘喪則於孝子未聞，拒詔則於忠臣已失。失忠於國，失孝於家，望此用人，由茲保族，是亦坐薪言泰，巢幕雲安。智士之所寒心，謀夫之所齚舌。矧於仆者，得不動心？竊計足下之懷，執事之論，當以趙氏傳子，魏氏襲侯，欲以逡巡希恩，顧望謀立耳。夫事殊者趣異，勢別者跡暌，故度其始而議其終，搴其華而尋其實？願為足下一一而陳之。
夫趙魏二侯，於其先也，親則父子，於其人也，職則副戎，賞罰得以相參，恩威得以相抗，義顯事順，故朝廷推而與之，今足下之於太傅也，地則相近，職非副戎，賞罰未嚐相參，恩威未嚐相抗，秘喪則於義爽，拒詔則於事乖，比趙魏二侯，信事殊而勢別矣。此施之於太傅，趙魏則為繼代象賢之美；施之於足下，足下則為自立擅命之尤。得失之間，其理甚白。又計足下，未必不恃太傅之好賢下士，重義輕財。吳國之錢，往往而有；梁園之客，比比而來。將倚以為牆藩，托以為羽翼，使之謀取，使之數求。細而思之，此又非計。山高則祈羊自至，泉深則沈玉自來。己立然後人歸，身正然後士附。語有之曰：「政亂則勇者不為鬥，德薄則賢者不為謀。」故吳濞有奸而鄒陽去，燕噲無德而樂生奔。晉寵大夫，卒成分國之禍；衛多君子，孰救渡河之災，此之前車，得不深鏡？
代憲四祖，文明繼興，當時燕、趙、中山，淮陽、齊、魯，連結者幾姓，旅拒者幾侯？鹹逆天用人，背惠忘德。據指掌之地，謂可逃刑；倚親戚之私，謂能取信。一旦地空家破，首裂支分，暗者不能為謀，明者固以先去，悔而莫及，末如之何。先太尉與李洧尚書，齊之密戚；楊太保與蘇肇給事，蔡之懿親。並據要地方州，領精甲銳卒。及其王師戾止，我武維揚，則割地驅人以降，送款輸忠以入。非不顧密戚，非不念懿親，非不思恩，非不懷惠，直以逆順是逼，死生實難，能與其同休，不能與其共戚故也。況足下大未侔齊、蔡，久未及李、吳，將以其人，動於不義。仆恐夙沙之國，縛主之卒重生；彭寵之家，不義之侯更出。
又計足下當恃太行九折之險，部內數州之饒，兵士尚強，倉儲且足，謂得支久謀而使安。危哉此心，自棄何速！昔李抱真相國用彼州之人，破朱滔於燕，困田悅於魏，連兵轉戰，綿歲經時，而潞人子死不敢悲，夫死不敢哭。何者？李相國奉討逆之命，為勤王之師，義著而誠順故也。及盧從史釋喪就位，賣降冀功，將乘討伐之時，欲肆凶邪之性，計未就而人神已怒，事未立而兵眾已離。以萬夫之長，困一卒之手，驅檻北闕，棄屍南荒。而潞之人猶老者捫胸，少者扼腕，謂朝廷不即顯戮，深為失刑。其故何哉？以從史不義不昵，去安就危，眾黜其謀，下不為用故也。二帥去就，非因傳聞，鳩杖之人，鮐背之叟，知其本末，尚能言之。則太行之險，固不為悖者之守；數州之眾，固不為邪者之徒。此又不足恃也。由此言之，則以何名隳家聲，何事舍君命，何道求死士，何計得人心？此仆者所以對案忘飧，推枕不寢，為足下惜，為足下危，而不知其所以然也！
況太傅比者養牛添卒，畜馬訓兵，旁招武幹之材，中舉將軍之令，然而聽於遠近，頗有是非。雖朝廷推赤心，宏大度，然而不逞者已有乖異之說，橫議者屢興悖惡之歎，人之多言，亦可畏也，誰為來者，宜其弭之。今足下背季父引進之恩，失大朝文誥之令，則是實先太傅之浮議，彰昭義軍之有謀。為人侄，則致叔父於不忠，為人孫，則敗乃祖於無後，亦何以對燕趙之士，見齊魯之人耶？
又計足下旬日之前，造次為慮，今茲追改，懼有後艱，此左右者不明，而谘詢之未盡也。近者李尚書祐、董常侍重華之輩，並親為賊將，拒我官軍，納質於匪人，效用於戎首，久乃來複，尚蒙殊恩，皆受郡符，鹹領旗鼓，不能悉數，厥徒實繁。豈有足下藉兩代之餘資，委數萬之舊旅，俯首聽命，舉宗效誠，則朝廷又豈以一凵之稽遲，片辭之疑異，而致足下於不測，沮足下於後至？故事具存，可以明驗。幸請自求多福，無辱前人，護龍以歸洛師，秉象笏而朝魏闕，必當勳庸繼代，富貴通身，無為鄰道所資，使作他人之福。
倘尚淹歸款，未整來軒，戎臣鼓勇以爭先，天子赫斯而降怒，金玦一受，牙璋四馳，魏、衛壓其東南，晉、趙出其西北。拔距投石者，數逾萬計；科頭戟手者，動以千群。兼驅扼虎之材官，仍率射雕之都督。感義則日月能駐，拗憤則沙石可吞，使兵用火焚，城將水灌。魏趣邢郡，趙出洺州，分二大都之間，是古平原之地，車甲盡輸於此境，糗糧反聚於他人。恃河北而河北無儲，倚山東而山東不守。以數州之殘殍，抗百道之奇兵，比累卵而未危，寄孤根於何所？則老夫不佞，亦有誌焉，願驅敢死之徒，以從諸侯之末，下飛狐之口，入天井之關。巨浪難防，長飆易扇，此際必當驚地底之鼓角，駭樓上之梯衝。喪貝躋陵，飛走之期既絕；投戈散地，灰釘之望斯窮。自然麾下平生，盡忘舊愛，帳中親信，即起他謀，辱先祖之神靈，為明時之哂笑。靜言其漸，良以驚魂。
今故再遣使車，重申丹素，惟鑒前代之成敗，訪曆事之賓僚，思反道敗德之難，念順令畏威之易。時以吉日，蹈茲坦途，勿餒劉氏之魂，勿汙潞人之俗。封帛增欷，含毫益酸，延望還章，用以上表。在敗之舉，慎惟圖之，不宣。河陽三城節度使王茂元頓首。
唐葉十五，帝諡昭肅，始以太弟，茂對天休，遂臨西宮，入高廟，將以準則九土，指麾三靈。乃顧左右曰：「我祖宗並建豪英，範圍古昔，史卜宵夢，震嗟不寧，是用能文，惟睿掌武，以永大業。今朕奉承天命，顯登乃辟，庸不知帝賚朕者，其誰氏子焉？」左右惕兢威靈，迷撓章指，周訥揚吃，不能仰酬。既三四日，乃詔曰：「淮海伯父，汝來輔予。霞披霧銷，六合快望。四月某日入覲，是月某日登庸。淵角奇姿，山庭異表，為九流之華蓋作百度之司南。帝由是盡付元機，允厭神度，左右者鹹不知其夢邪卜邪。金門朝罷，玉殿宴餘，獨銜日光，靜與天語。帝亦幽闡，徵召誥說命之旨，定元首股肱之契，曰：「我將俾爾以大手筆，居第一功。麒麟閣中，霍光且圖於勳伐；元洲苑上，魏收別議於文章。光映前修，允兼具美，我意屬此，爾無讓焉。」公拜稽首曰：「臣某何敢以當之。在昔太宗有臣曰師古，曰文本，高宗有臣曰嶠，曰融；元宗有臣曰說，曰環；代過有臣曰袞；至於憲祖則有臣禰廟曰忠公，並稟太白以傳精神，納非煙而敷藻思。才可以淺深魏邴，道可以升降伊皋，而又富僧孺之新事，庾持之奇字。清風濯熱，白雪生春，淮南王食時之工，裴子野昧爽之獻。疑王粲之夙構，無禰衡之加點。然後可以宏宣王略，輝潤天文，豈伊乏賢，可纂舊服？」帝又曰：「舜何人也，回何人也，朕思丕承，汝勉善繼，無忝乎爾之先。」公複拜稽首曰：「《易》曰：中心願也，《詩》曰：何日忘之，臣敢不夙夜在公，以揚宏烈。」
會一日，上明發於法宮之中，念兆人之眾，顧九州之廣，永懷不待之痛，式重如存之敬。公伏奏曰：「惟先後懋守丕基，允資內助，秀南頓嘉禾之瑞，開烈山神井之祥，德駕河洲，淑肩沙麓，將顯降媯之配，未宏褒紀之恩。渝美椒塗，掩華蘭掖。緣山破[QEDI]，夙聞齊主之悲；采石傳形，早降漢皇之慟。今繞樞有慶，鳴社承輝，而懿號未彰，貞魂英祔，恐無以懋遵聖緒，光慰孝思。」公於是承命有宣懿祔廟之制。
初，文宗皇帝思宗社之靈，祧祖之重，傳於夏啟，既不克終，歸於與夷，又未能立。乃推帝堯敦敘九族之道，宏魏文榮諸弟之誌，常曰，潁邸，吾寧忘邪？及武宗讓逾三四，位當九五，出潛離隱，躍泉在天，揚八彩於堯眉，挺二肘於湯臂，故外則上公列辟，內則常侍貴人，鹹願擬議形容，依稀彩飾。公搢圭歸美，吮墨擒詞，詠日月之光華，知天者之事也。讚乾坤之易簡，作《易》者之事乎。公於是有聖容之讚。
天寶季年，物豐時泰，骨鯁者慕周偃武，肉食者效晉清談，豕不獖牙，蠆因搖尾。氛興燕易，駕狩巴梁。九十年鑾輅不東，三千里華戎遂隔。日者上元降鑒，元聖恢奇，遂於首亂之邦，先有納忠之帥，複我疆理，平我讎仇。負羽蒙輪，已聞於深入；赤茀邪幅，將事於駿奔。陳萬賄以展儀，備四旂而告捷。仍願於箕星之分，巫閭之旁，追琢貞瑉，彰灼來葉，以文上請，屬意宗臣。公乃更夢江毫，重吞羅鳥，町疃河濟，呼嘯神祗，述列聖之英猷，答藩維之深懇。既事包理亂，思屬安危，不惟嵩嶽降神，固亦文星助彩，螭蟠龜戴，蟲篆鳥章，構思而君苗硯焚，灑翰而元常筆閣。公於是有《幽州紀聖功》之碑。
天街之北，獯鬻攸居，結以閼氏，降我皇女。奉春君婁敬，嚐為遠使；下杜人楊望，長作畫工。乘以無年，遂忘舊好，分偵邏於甌脫，遣祭酹於蹛林。俾我刁鬥晨驚，兜零夜設。公乃上資宸斷，旁耀軍謀，心作靈台，手為天馬。充國四夷之學，此日方知。薛公三策之徵，他時未爽。既而鬼箝飛辨，邳石降籌。不使郭閎，仍讒於段熲；寧教李邑，更毀於班超。勢協聲同，火熸水灌，遂得朝還貴主，暮遁名王。轄柳塞之歸車，複梅妝而向闕，及晉城赤狄，喪帥歸珪，有閼伯之弟兄，誕景升之兒子。將憑蜀閣，欲恃吳錢姑務連雞，靡思縛虎，既垂文誥，尚有群疑。公乃挺身而進曰：「重耳在喪，不聞利父；衛朔受貶，祇以拒君，今天井雄藩，金橋故地，跨搖河北，脅倚山東。豈可使明皇舊宮，坐為汙俗，文宗外相，行有匪人。」忠謀既陳，上意旋定。俄又埃昏晉水，霧塞唐郊，殊懿公之東徙渡河，若紀侯之大去其國。稽於時議，憚在宿兵，公又揚笏而言曰：「彼地則義師，帥惟宗室，乃元王勤商之邑，後稷造周之邦，瓜瓞具存，堂構斯在，苟虧策畫，不襲仇讎，則是獎夙沙縛主之風，長冒頓射親之俗。昔武安君用鉞，坑卒四十一萬；齊桓公受胙，立功一十二國。今真將軍為時而出，賢諸侯代不乏人，況其俗產代地之名駒，富管涔之良璞，有抱樹辭榮之節，有漆身報德之風邪！」躡足以謀，屈指而定，謝安之圍棋尚劫，曹參之飲酒正酣。適有軍書，果聞戎捷。牛邯謝眾，丕豹出奔，樂毅不歸，鄒陽已去，砥磨周鉞，水淬鄭刀，萬里來袁尚之頭顱，二塚葬蚩尤之肩髀，何其纂立大效，樹建嘉績，若是之速與！宗英可汗既畏王威，遂聞請吏。留犁徑路，對潼酪以知羞；毳幕氈裘，望衣冠而有慕。大畢伯士之允，呼韓單於之師，或執玉而朝靈囿，或解辮而拜甘泉，並垂於冊書，光彼明命，百王共貫，三代同規。公於是奉命有討北狄之詔，伐上黨之制，諭回鶻之命五，慰堅昆之書四。
每牙管既拔，芝泥將乾，上輒曰：「爾有獨斷，朕無疑謀，固俟沃心，可不假手。」公亦發陰可就，落簡如飛。故每有急宣，關於密畫，內庭外制，皆不與聞。此又豈可與美《洞簫》而諷於後庭，聞《子虛》而嗟不同世者，論功而校德邪？其有勢切疾雷，機難終日，屬宣室未召，武帳不開，公莫暇昌言，且陳密疏。賈太傅之憂國，固動深誠；山吏部之論兵，詎因夙習？凡所奏禦，罕或依違。及武宗下武重光，崇名再易，公又觀圖東序，按牒西昆，率億兆歸心，列公卿定議，以一十四字，垂百千萬年。藻縟辭華，鋪舒名實，秦晉於玉檢瑤繩之內，平勃於綠疇讒鼎之間。方將命禮官，召儒者，訪匡衡後土之議，采公玉明堂之圖，考肆覲之禮於梁生，取封禪之書於犬子，盡皇王之盛事，極臣子之殊功。而軒鼎將成，禹書就掩，然猶進先嚐之藥，獻高手之醫，藏周旦請代之書，追漢宣易名之義。作為《大誥》，祈於昊天，始終一朝，紹續九德。其功伐也既如彼，其制作也又如此。故合詔誥奏議碑讚等，凡一帙一十五卷，輒署曰《會昌一品集》雲。紀年，追聖德也；書位，旌官業也；不言制集，崇論道也。
惟公字文饒，姓李氏，趙郡人。蓋大昴中邱，有風雨翕張之氣；藂台高邑，有山河隱軫之靈。萃於直躬，慶是全德。許靖廊廟之器，黃憲師表之姿，何晏神仙，叔夜龍鳳，宋玉閑麗，王衍白皙，馬援之眉宇，盧植之音聲，此其妙水鏡而為言，托丹青而為裕。至於好禮不倦，用和為貴，敬一人而取悅，謙三位而無咎，意以默識，確乎寡辭。車匠胡奴，罔迷於半麵；背碑覆局，無俟於專心。聿成儉訓，不有長物，昔猶卑官，端坐心齋。江革分謝朓之舊襦；便為臥具，周正得袁憲之談柄，常在講筵。五車自娛，三篋能識，麗則孔門之賦，清新鄴下之詩。重以多能，推於小學。王子敬之隸法遒媚，皇休明之草勢沉著，異時相逼，當代罕儔。不妄過人，慎於取友，與李杜齊名者少，願僑劄交貺者稀，故能應是昌時，媚於天子，憲章皇極，燮理元穹，燭耀家聲，粉飾國史，侔帝典之灝灝噩噩，尊王道之蕩蕩平平。而又不節怨嗟，知進憂亢，張良竟稱多病，王充方務頤神。無潁陽之善田，乏好畤之巨產，何曾之食既去，虞悰之鮓方嚐。憂其厚味，有爽和氣，肴蔌無在，琴鶴有餘。成萬古之良相，為一代之高士。係爾來者，景山仰之。
某昔在左曹，每事先帝。雖詭詞望利，不接於話言；而深義約文，庶歸於風采。代天之言既集，蟠地之樂難忘。蓋屬才華，用為序引，以鄒衍之迂怪，將潁嚴之淺近，忽焉承命，何所措辭。五嶺幽遐，八桂森爽，莫逢博約，寧遇切磋。處無價之場，率然占玉；登不枯之岸，粗爾論珠。雖常有意焉，亦不知量也。某叩頭再拜上。
次山有《文編》，有《詩集》，有《元子》，三書皆自為之序。次山見舉於弱夫蘇氏，始有名；見取於公浚楊公，始得進士第；見憎於第五琦、元載，故其將兵不得授，作官不至達，母老不得盡其養，母喪不得終其哀。間二十年，其文危苦激切悲憂酸傷於性命之際，自《占心經》已下若干篇，是外曾孫遼東李惲辭收得之，聚為《元文後編》。
次山之作，其綿遠長大，以自然為祖，元氣為根，變化移易之。太虛無狀，大賁無色，寒暑攸出，鬼神有職。南斗北斗，東龍西虎，方向物色，何從生。啞鍾復鳴，黃雉變雄，山相朝捧，水信潮汐。若大壓然，不覺其興；若大醉然，不覺其醒。其疾怒急擊，快利勁果，出行萬里，不見其敵。高歌酣顏，入飲於朝。斷章摘句，如娠始生。狼子豹孫，競於跳走，翦餘斬殘，程露血脈。其詳緩柔潤，壓抑趨儒，如以一國買人一笑，如以萬世換人一朝。重屋深宮，但見其脊，牽繂長河，不知其載。死而更生，夜而更明，衣裳鍾石，雅在宮藏。其正聽嚴毅，不滓不濁，如坐正人，照彼佞者。子從其翁，婦從其姑，豎麾為門，懸木為牙，張蓋乘車，屹不敢入，將刑斷死，帝不得赦。其碎細分擘，切截纖顆，如墜地碎，若大咽餘。鋸取朽蠹，櫟蟒山毒，刺眼楚齒，不見可視。顧顛踣錯雜，汙瀦傷損，如在危處，如在夢中。其總旨會源，條綱正目，若國大治，若年大熟。若君君堯舜，人人羲皇，上之視下，不知有尊，下之望上，不知有篡。辮頭鑿齒，扶服臣仆，融風彩露，飄零委落。耋老者在，童齔者蕃，邪人佞夫，指之觸之，薰薰熙熙，不識其故。籲！不得盡其極也。而論者徒曰次山不師孔氏為非。嗚呼！孔氏於道德仁義外有何物？百千萬年，聖賢相隨於塗中耳。次山之書曰：三皇用真而恥聖，五帝用聖而恥明，三王用明而恥察。嗟嗟此書，可以無乎？孔氏固聖矣，次山安在其必師之邪。
樊南生十六，能著《才論聖論》，以古文出諸公間。後聯為鄆相國華太守所憐，居門下時，敕定奏記，始通今體。後又兩為秘省房中官，恣展古集，往往咽噱於任、範、徐、庾之間。有請作文，或時得好對切事，聲勢物景，哀上浮壯，能感動人。十年京師，寒且餓，人或目曰：韓文、杜詩，彭陽章檄，樊南窮凍。人或知之。仲弟聖樸，特善古文，居會昌中進士，為第一二，常表以今體規我，而未為能休。大中元年，被奏入嶺當表記，所為亦多。冬如南郡，舟中忽複括其所藏，火燹墨汙，半有墜落。因削筆衡山，洗硯湘江，以類相等色得四百三十三件，作二十卷，喚曰《樊南四六》。四六之之名，六博格五、四數之甲之取也，未足矜。十月十二日夜月明序。
餘為桂林從事日，嚐使南郡，舟中序所為《四六》，作二十編。明年正月，自南郡歸，二月府貶，選為盩厔尉，與班縣令武公劉官人同見尹。尹即留假參軍事，專章奏。屬天子事邊，康季榮首得七關，數月，李比得秦州，月餘，朱叔明又得長樂州，而益丞相亦尋取維州，聯為章賀。時同寮有京兆韋觀文、河南房魯、樂安孫樸、京兆韋嶠、天水趙璜、長樂馮顓、彭城劉允章，是數輩者，皆能文字，每著一篇，則取本去。是歲葬牛太尉，天下設祭者百數。他日尹言，吾太尉之薨，有杜司勳之誌，與子之奠文，二事為不朽。十月，尚書范陽公以徐戎凶悍，節度闕判官，奏入幕。故事，軍中移檄版刺，皆不關決記室，判官專掌之。其關記室者，記室假，故餘亦參雜應用。明年府薨，選為博士，在國子監太學。始主事講經，申誦古道，教太學生為文章。七月，尚書河東公守蜀東川，奏為記室。十月，得見吳郡張黯見代，改判上軍。時公始陳兵新作教場，閱數軍實。判官務檢舉條理，不暇筆硯。明年，記室請如京師，複攝其事。自桂林至是，所為已五六百篇，其間可取者，四百而已。
三年以來，喪失家道，平居忽忽不樂。始克意事佛，方願打鍾掃地，為清涼山行者。於文墨意緒闊略，為置大牛篋，塗逭破裂，不複條貫。十月，宏農楊本勝始來軍中。本勝賢而文，尢樂收聚箋刺，因懇索其素所有。會前《四六》置京師不可取者，乃強聯桂林至是所可取者，以時以類，亦為二十編，名之曰《四六乙》。此事非平生所尊尚，應求備，卒不足以為名，直欲以塞本勝多愛我之意，遂書其首。是夕大中七年十一月十日夜，火盡燈暗，前無鬼鳥，一如大中元年十月十二日夜時。書罷，永明不成寐。
險哉太倉，險若太行。彼懸車束馬，為陟高岡；此禍胎怨府，起自鬥量。無小無大，不可不防。澄波萬頃，不廢汪汪；火烈人畏，不廢剛腸。曷若寬猛，處於中央。泉穀之地，勿言容易。貪夫徇財，有死無二。禦黠馬銜，不得不利。下或諛吾，過人之聰。是人甘言，將欲相聾。下或誇我，秋毫必睹。是人甘言，將欲相瞽。長如欲戰，莫舍強弩。長如獲禽，莫忘縛虎。眾人之言，有訛有真。如彼五味，有甘有辛。口自嚐取，無信他人。天生五色，有白有黑。目自別取，無為人惑。而況乎九門崇崇，近在牆東。天視天聽，惟明惟聰。問龠合鬥斛，何以用銅？取寒暑暴露，不改其容。亦象君子，介然居中。終日戰栗，猶懼或失。銜用何利，鍛之以清。虎用何縛，挼之以明。弩用何射，發之以誠。俾後來居上，無由以生。有餘不足，無由以爭。心為準概，何憂乎不直不平。各敬爾職，一乃心力。倉中水外，人馬勿食。陶母反魚，以之歎息。豈無他粟，豈無他芻。薏苡似珠，不可不虞。倉中役夫，千逕萬塗。桀黠為炭，睢盱為爐。應事成象，無有定模。緣私指使，慎勿以呼。賓朋姻婭，或來宴話。食中酒醴，慎勿以貰。海翁無機，鷗故不飛。海翁易慮，鷗乃飛去。是以聖人，從微至著，不遺忠恕。借借貣貣，此門先塞。須防蒼蠅，變白作黑。嗚呼！熟慮熟圖，昔在漢家，倉令淳於，致令少女，上訴無辜。陷身致是，不亦悲乎？敢告君子，身可殺，道不可渝。
陪臣未嚐屢睹天子宮闕，矧得舞殿陛下耶！然下國伏地讀甲乙丙丁詔書，亦有以識天子理意，尺度堯舜，不差毫撮，於絕遠人意尢在。不然者，安得用江陵令，使上水六千裏，挽大小虎牙、灩澦、黃牛險，以治普安。❥令既為侯，講天子意，三年大理。田訟斷休，市賈平，獄戶屈膝，落民不識胥吏，四方賓頗來，係馬靡牛❥樹膚不生。乃大鏟險道，緄石見土，其平可容考工車四軌，建為南北亭，以經勞餞。又亭東山，號曰重陽，以醉風日。南北經貰，若出平郡，無有噫❥❥❥三年，民恐即去，遮觀❥❥請留，❥❥東山，實在亭下。侯蔣氏，名侑。文曰：
仁之為道，隆磊英傑。天簡其勞，羨以事物。為君之❥❥蔣是❥撮取不窮，如武有庫。蔣之有世，以仁為歸。伯氏之宜，仲氏之思。厥弟承之，繩而不紈。以令為侯，天子之德。汝侯為理，劍有盈昃。君南臣北，父坐子伏。飲牛漚菅，田訟以直。市正鏃清，謁歸告休。朝雨滂沱，濕其肖頭。民樂以康，願有顯庸。侯作南亭，北亭是雙。至於東山，乃三其功。摧險為夷，大石是扛。亦既三年，民走乞留。伯氏南梁，重弓二矛。古有魯衛，惟我之曹。惟仁之歸，有世在下。其攄其超，尾馬鬛馬。惟蔣之融，由唐龐嘏。惟是亭銘，得其粗且。唐大中八年九月一日，太學博士河南李商隱撰。
總天下之事教，分為三；處域中之大道，居其一。發軔於希夷之境，解鞍於寥廓之場。覽若士之遊，九垓尚隘；稽豎亥之步，六合非遐。徒欲洞視焦螟，遙驅野馬。折尺捶而求盡，循白環而待窮，則元籥猶嚴，空筌尚滯。輈推地盡，莫知象帝之家；蓋朽天穿，未睹穀神之隧。柔皮具紙，折骨疏毫，雖竭慮於九三，終致迷於萬一。洎飛龜藏義，猛馬垂文。貫王屋之深珠，方摧中冀；封吳宮之合璧，始會塗山。變浩劫之桑田，注群黎之耳目，聞其大較，未可殫論。
及夫秘篆抽奇，隱書詮奧，摧藏鳥跡，鬱勃龍光。太上七言，掞靈才之縹綠；元中九錫，賁神物之便蕃。則固可促軫求音，援柯搴秀。存之則總橐籥於虛空，遣之則喪軺重於修塗。故泣辜痺坐之君，挺紀握圖之主，何嘗不留連於太一，怊悵於上元，考名都為望幸之宮，因爽塏為集靈之地。一言以蔽，百代可知。
梓州道興觀者，五帝盤遊，九仙卜築。銅梁對軫，還疑鑄鼎之山；錦浦均流，未怯乘槎之水。天彭割壤，井絡分纏，挺夏後之靈妃，滯震蒙之遊女。乃知君王化鳥，資是思歸；力士挽牛，非將適遠。往者大夫遺行，著文自貶於巴歌；中聞協律設官，作樂豈遺於渝舞？照以火井，潤之密房。五色九苞，鎮飛神鳳；三毛孫（疑）孔，屢集文犀。雖膏雨常沾，使星時入。而君平至死，不出靈關；元彥平生，未離嚴道。亦中州之藩服，上古之名區。
昔隋室以綠字騰方，赤符宣慶。尋思馬湩，悅閬苑之遐遊；顧慕龍鱗，羨喬山之偽葬。爰依翠阜，式寫丹邱。其始也，漢苑澄泉，華陰移土。林中誇父，即貢宏材；橋畔秦皇，仍分怪石。敢方中於絳闕，摹大壯於元都。台實九層，觀惟一柱，瑤房疊葺，陽樹攢融。俄以九縣告哀，三靈改物。五芝八桂，芻蕘者往焉；四戶三階，椎埋者至矣。祝融有醉，回祿無厭，始爝火以興端，終槱煙而合氣。五明之扇，將劫燒以爭飛；十絕之幡，逐昆熛而亂墜。既災巢鳦，亦斃池魚，悲哀欲甚於戊辰，厭勝不聞於壬癸。旅為散地，便接蕪城，田鼠誰熏，封狼莫射。梧雕碧甃，光風聚失於孫枝；草沒彤闈，浩露空溥於弟蔓。我國家克將威命，允富貞期。李出伊墟，洪惟命氏；檜生陳郡，藹有升仙。誓牧野之辰，則盤古與天皇秉鉞；入咸陽之後，則尊盧與栗陸輦車。納萬國於堂皇，攜九州於掌握。彼獨夫之所廢，俟明辟以攸興。斯觀復建旌，還張翠蓋。不勞置臬，而鶠閣飛來；無待直繩，而虯堂化出。三宮主籙，八治威魔。羅鬱倘遊，遽分條脫；安妃乍至，或送交梨。
開元十七年，太守張公，重構石台，並投火齊。九枝散影，二等分光。且異金華，送江南之夜宴；寧同蠟炬，佐洛下之晨炊。號為殊庭，多曆年所。元和初，妖興益部，釁稔坤維。鍾會之窺覦，劉璋之暗懦，梁橫宋矢，樓舞袁童。將禾麥於親鄰，欲邱樊於福地，遂使嵇瓜斷蒂，董杏分株。瓊蘇入燃腹之間，ㄒ飯在抽腸之裏。黃昏望斷，不見青牛；昧旦神興，唯逢白馬。殆逾三紀，闕校二官。
開成元年，連帥馮公，擁蓋巴西，揚麾左蜀，永惟愛女，名列通仙。許長史之全家，皆推道氣；茅東卿之繼世，並有靈風。乃夢寐假規，丹青往制。既分趙璧，兼施魏珠，擬聳闕於天台，狀重樓於句曲，頓還舊觀，且介通莊。嗟乎！駕方留，化機潛迫，削墨則公輸復去，飛梯則宋翟還歸。或沙版仍虛，或芝寮未豁，或菡萏闕垂於倒井，或椒聊罕遍於周坦。圖石室於西昆，猶資粉墨；畫銀台於東海，尚渴鉛黃。仙家寧有廢興，人世自多休戚。
今皇帝駢闐靈貺，合遝真符。爰顧寶臣，來頒瑞節。尚書河東公，華嵩衡霍。麟鳳龜龍，霈膏雨於豐年，耀福星於分野。加以融徽妙閫，棲照元津，書聖琴言，論衡棋品。徵君虛幌，未遠軍牙；都講曲欞，更聯賓閣。周柱史之論上士，張河間所謂仙夫。有猷而九牧具瞻，無待而三元共獎。女道士長樂馮行真廬江何真靖等，並下元受事，大洞刊名。積雪通襟，高霞映抱。煉氣則穀仙留訣，回顏則桂父陳方。華嶽洗頭，豈肯奉台吹管？陽城掉臂，安能魯殿窺窗？永念洪紛，每勤元貺。義行於得眾，事集於和光。郡人焦太元等若干人，卓鄭遙源，嚴枚遠胄。懸情紫簡，稟化朱陵。爭攜莫逆之交，共就列真之宇。靈姿載穆，景從多儀，嶽瀆奔趨，人天雜集，十州倘見，三島加升。氣轉金樞，則雲歸鴛瓦；漏移銅史，則星入鰕簾。煥冰碧以交輝，儼環比而迭映。縱時更溟滓，代變鴻濛，於元黃未判之中，存翏轕無垠之狀。行真等因摽石闕，來訪銀書。予也五郡知名，三河負氣。顏延年之縱誕，未能斟酌當時；王子敬之寒溫，徒欲保全舊物。屬以魚車受寵，璧馬從知，《子虛賦》既恨別時，《樂職詩》空勞動思。況乎無仲祖之韶潤，有彥輔之清羸，發短於孟嘉，齒危於許隱。謝文學之官之日，岐路東西；陸平原壯室之年，交親零落。方欲春台寫望，秋水凝情，問句漏之丹砂，餌華陽之白蜜。惠而好我，式契初心。聊復攀逸軌以裁襟，撫空懷而選義。揚子雲醬瓿之說，蔡伯喈齏臼之言，斯文倘係於汙隆，後世何妨於知罪。稽首歸命，乃為銘曰：
道實強名，先天地生，淵默未聯，寂寥無聲。中黃立極，元陽降精，隱軫金闕，開華玉京。
於穆猶龍，誕予靈族，尼山設問，函關著錄。開以九籥，轉之一轂，乃命雲孫，納於大麓。
雲孫有慶，開國於唐，允文允武，宜君宜王。充庭疊瑞，罄宇儲祥，連珠合璧，氣紫雲黃。
大澤斬蛇，新野得馬，泗水亭長，邯鄲使者。乾在地上，豐照天下，仁及隱微，謙稱孤寡。
載厘五緯，肆覲三尊，虔恭真質，偃曝靈恩。彌縫宇宙，把握乾坤，邐迤邃宇，參差妙門。
惟此左川，西南奧壤，古有經始，今存顯敞。瑤林瓊樹，銅林寶網，玉女雲衣，仙人露掌。
吳宮火煹，僰道兵來，聊於一氣，示有三災。壤因化往，成由運開，太顛寶貝，聲伯瓊瑰。。
長樂肇端，廬江纘美，英蕤秀萼，旋綱步紀。克蹈前武，能新舊址，媚此綺都，鄰於錦裏。
我之刊嶽，帝與令封，青雲幹呂，白日高舂。道心結課，天爵疇庸，沈研勝韻，款至元蹤。
載念弱齡，恭聞隱語，蕙纕蘭佩，鴻儔鵠侶。願騰華藻，請事充舉，如曰不然，吾將誰與？（其十）
