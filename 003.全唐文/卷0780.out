聖敬文思和武光孝皇帝陛下在宥七年，尚書河東公作四證堂於梓州慧義精舍之南禪院，圖益州靜無相大師保唐無住大師與洪州道一大師西堂知藏大師四真形於屋壁。化身作範，南朝則閣號三休；神足傳芳，東蜀則堂名四證。乃今銓義，與古求徒。彩紥既新，容伊穆。爰命詞客，式揚道風。蓋惟麾玉柄於元津，初流二諦；隱金椎於覺路，終駕一乘。理在無言，情殊有待。慧間雲布，誰爭潤礎之功；禪際河流，匪競浮槎之遠。旁詢地誌，遐考山經。昆陵未曰天齊，泰嶽徒稱曰觀。定竺乾於身毒，郭璞之言有徵；證羅衛於華胥，王邵之書可信。雖複一緣既演，五夢斯呈，闐寂雙林，崩騰八國。而心心授印，寧關乾鵲之祥；頂頂傳珠，未待驪龍之寐。吾知之矣，代有人焉。
惟無相大師表海遐封，辰韓顯族，始其季味疑，夙挺真機。見金夫以有躬，援寶刀而敗麵。大師得因上行，豁悟迷途。載驗土風，東國素稱君子；旋觀沙界，西方是有聖人。遂西謁明師，遇其堅臥，俄烘一指，誓續千燈。火鼠衣光，燭龍引燔，𤌍如燈蠟，霅若煎膏。師乃引與之言，歎未曾有。退從穀隱，惟制草衣，曳屨用自牧之荑，結束引難圖之蔓。農夫乍去，或議裁縫；氏雲歸，方聞襞積。寧思天柱，詎學水田。鮮華不望於鬱泥，密致那期於刻貝？加以峰危鳥道，林絕人蹊。梁置之鹽，鄰殊莫致；鬱單之米，界絕難通。於是橡栗無求，鳧茈不掘。想餘糧於蓬堁，調美膳於苔坦。吞沙了異於羅旬，得塊返欣於重耳。昔平輿釋子，猶餌石帆；隴右沙門，尚餐鬆葉。比若斯等，方信莫同。章仇兼瓊擁節內江，分符右蜀。因其百請，始議一來。遇羯虜亂華，鑾旌外狩。局皇圖於巴濮，指赤縣於犍羊，猰貐磨牙，鯨鯢奮鬛。上皇顯圖內禪，自恃真期，久披宸襟，徐叩妙鍵。無慚漢室，空禮清涼之台；有陋魏朝，徒建須彌之殿。道含九主，恩浸四生，獲永固於靈根，實仰資於圓智。
時無住大師尋休劍術，早罷鈐經，韜綦連之四弓，舍步陸之七箭。逕欣道在，罔憚人遐，坎軻汾陰，飄遙益部。聿來胥會，默合元符，本惟肅於尊顏，竟克諧於妙果。優孟之同楚相，不亦遼哉；醜父之類齊侯，竟何為也？事雖可引，義則殊歸。宴坐窮嵒，化行奧壤。頂輪降祉，肉髻開祥。及將寓信衣，乃誤因罷士。經過九隧，流落六群，彼既懸定於傳刀，此亦熟驚於祛篋。璧留曲阜，詎為張伯所藏；劍出豐城，豈是雷華可佩？適來適去，悉見悉知。故得大梵下從，通仟右繞，臂舒百福，眉曜千光，靈禽例散於覺花，瑞獸常銜忍草。寧止山神且屆，但送甘鬆；藩後絕臨，空分沈水。凡茲異跡，未可殫論。杜相國鴻漸、崔仆射旰，並望切龍門，情殷荷擔。留迷待楯，出病求攻。克揚靜眾之名，特峻保唐之號。蜀誠有矣，楚亦宜然。
惟洪州道一大師古相標奇，足文現異。俯愛河而利涉，靡頓牛行。過朽宅以銜悲，頻回象視。早從上首，略動遐心，攜仁壽之剃刀，振天台之錫杖。遄違百濮，直出三巴，拂衡嶽以倘徉，指曹溪而悵望。都遺喻筏，盡滅化城，罷懸柝於頓門，抗前旌於超地。披荊西裏，坐樹南康，有感則通，無聞不聳。醫龜思遇，哽虎求探。化漢水之漁人，奚求往哲；度青蘿之獵客，肯愧前修？
智藏大師以鬆闕之英，梓潭之靈，目廣青蓮，唇飴赤果。自有來而致敬，由無取以相歡。綿邈星霜，留連幾杖。初聞四句，誠為入實之賓；末聽三幡，了是無師之智。遽援坐席，令傳了經。非取履於下邳，還稱可教；異服膺於泗水，更謂不如。明牧前歸，英人後感，相紫階則生金吐義，禮白塔則盡竹書名。彼四大士者，皆行貫迦維，名高記莂。且夫紛綸藻繪，列慈氏之雲台；合遝緗囊，貯聖王之蓬閣。
我幕府河東公，天瑞地寶，甘雨卿雲，總海內之風流，盛漳濱之模楷。號鳴文苑，陟降朝階。自作我上都，統以京尹，輦轂之下，紱冕所興，本之以強宗近親，因之以豪猾大俠。丙吉為相，出遇橫屍；袁盎免官，歸逢刺客。公貞能蕩蠱，正可辟邪。殷貨殖於五都，無勞走馬；屏椎埋於三輔，何必問羊。托宿於天官，假道於雒宅。五年夏，以梁山蟻聚，充國鴟張，命馬援以南征，委鍾繇以西事。大張鄰援，尋覆賊巢，既而軍壘無喧，郡齋多暇。紗為管帽，布是孫衾。神仙中人，方其攜手；風塵外物，乃以關身。夢裏題詩，醉中裁簡，臨池筆落，動草琴休。至於三堅八正之言，四攝六通之說，則理超文外，照在機先。修竹長鬆，不曾形跡；孤峰澹澗，未覺親疏。鄙物物以肇端，自如如而取證。讚同範泰，律若張融，王澄徒服其嘉言，孟顗不知其慧業。屬者以洪州三大師靈儀未集，華構將成，乃進牘求真，移書抒意。
江西廉使大夫汝南公，黃中秉德，業尚資仁。動之則瑤瑟瓊鍾，鏘洋清廟；靜之則明河亮月，浩蕩華池。遠應同聲，函緘遺貌。試殿中監魯郡鄒從古，家承作繪，藝有傳神。授以齋修，俾之雕煥。情勞若病，思苦如癡。拂壁但見其塵驚，倚柱不知於雷震。妙分塗掌，巧寫應身，如安所洗之腸，若見不沾之足。詎同袁奮，畫一室之維摩；略等戴逵，寫五天之羅漢。
況刹懸慧義，山聳長平。花市分區，香城轉軫。龕流迥漢，梯倚重霄。桂處吳剛，榆邊傅說。轡回羲仲，則日欲推輪；門啟蘇林，則天堪倚杵。斯堂也，爰初置臬，靡托金材，或以筼簹，參於棼橑。如堪韜布，恐劉肇以裁筒；苟可當薖，慮蔡邕而制笛。公遂養之宏棟，易以榮椽，黃楠可訪於下巢，翠篠罔攀於清渭。漸鴻得桷，賀燕依梁，望同老氏之春台，牢若文翁之石室。本乎初念，逮彼成功，自一毛半菽之微，至雕玉布金之麗，皆不資官廩，無取軍租。非飲馬之餘錢，則遺盜之舊布。將遣涪川習定，郪道降魔。苟能浣爾之塵勞，莫不涉子之閫奧。
又院有緇叟，族高隴西。頃據方壇，時稱律虎；晚修圓覺，世謂義龍。石磬朝吟，銅瓶夜滿。不扃外戶，靡立中圍。公喻以傳香，假其譚柄。且山毛綜核，未掛支提；許郭輩流，偏遺梵行。斯固天機有裕，世網無纏，盍裛縟於縑緗，可鋪舒於琬炎。
愚也中兵被召，上士聯榮。敢同譙郡之功曹，願作山陰之都講。何言此事，叨謂當仁。矧紅磴時尋，多逢翠碣；紫榛乍倚，每見丹碑。龍門慕新野之能，江夏服盈川之富。恨不疆場俯接，旗鼓親交，貫其三屬之犀皮，焚彼十重之鹿角。以靈才結課，用逸思酬恩。來者難誣，前言不戲。庶使禰衡讀後，重峻文科；王粲背時，更升鄉品。其詞曰：
熙矣無上，怡然至真。壽長滴海，劫遠吹塵。蒼茫去聖，造次求仁。誰從多轍，自涉殊榛。婆斯南遊，達摩東止。智劍拭土，信珠澄水。道在肝膽，化行竹葦。廬阜伸拳，城安得髓。猗歟靜眾，來隔天潯。遺珪擲組，燼指求心。柔管代毳，掏土延陰。蘚含檀缽，露澀瓊針。鳴光天靈，倉絲地望。勢隔嚴道，人同寶相。梵眾來格，魔軍內向。犀枕金爐，冰崖雪嶂。從容大寂，挺拔曹溪。情超地位，意小天倪。呦呦苑鹿，喔喔園雞。融心露鏡，刮<耳莫>模篦。末有西堂，克流英盼。翦拂慧炬，貫穿戒線。金浦涵月，瓊嵒躍電。雲母飄花，流黃舉扇。我公有命，谘爾丹青。恢崇大廈，寫載真形。簷垂義網，戶綴元扃。三生聚石，九子垂鈴。公實挺姿，褰涵天壤。捧日孤起，橫秋直上。謝安塵尾，王恭鶴氅。灰琯迎和，霜鍾進爽。六通勝範，四證微詮。蜂音出妙，鳥偈留玄。傳真得果，聚福成田。遼遼鵬壑，眇眇龜年。掩靄巴山，繁華蜀國。世界嚴靜，人天腷臆。崇基式固，芳音無斁。長現優曇，永觀摩勒。
梓潼帥所治城東北一裏，有宮曰紫極宮。宮有道士曰胡君宗一。東都佐漢，尚書即諫於探籌；南國仁梁，遊擊還聞於奉鏡。既還閨紫府，納陛丹台，遂擺落家聲，而削除世係。今乃元元之遐胄，玉皇之後昆。青骨綠筋，元邱白誌，洞士之須麵，處子之肌膚。舌響瓊鍾，骨搖金鎖。霞烘帔薄，擇嫩冠欹。開天上之文房，應收筆硯；入人間之武庫，未見戈矛。其稟質之秀也如此。
青囊藥聖，緗扆方神。華陽之洞裏茯苓，湯穀之肆中甘草。神憂智藏，鬼謝秋夫。以刮雲長者為凶，以針孟德者為忍。郭太醫兩難之說，無乃疏乎；徐從事九轉之方，既聞命矣。其造微之術也又如此。
膺是美祿，以資元遊。歎楚俗之醉稀，怨中山之醒早。曆城伏日，會稽暮春。麵枕淩晨，蓮筒落晚。覆景升之伯雅，倒季倫之接。比者解醒，多調琬涎；向來已渴，例用瓊漿。千鍾初戒於初筵，百榼未成於荒宴。其寄情之遠也又如此。
不橫何箸，靡對朱杯，昆侖之禾，徒稱於商徼；桄榔之麵，浪出於丹區。朱鳥含津，蒼龍煉氣。用庖書為外典，以食蔬為空言。日彩九芒，便同業鼎；露華五色，已當僖盤。其絕累之至也如此。
至於直置形骸，混齊歌笑。或久留白杜，或暫詣丹麾。遲回而稍至牆東，倏忽而遷居灶北。由來箕裾，禰正平未曰狂生；所過糞除，王彥伯齊稱道士。則固非一端可定，二教能拘。諒不測於仙階，亦難論其鄉品。然而能持慈寶，不蠹元樞。忽聞濟物之功，聊有寄言之路。尚書河東公作鎮之三載也，雨苗均惠，風草馳聲。郤元帥之詩書，那宜奪席；曹相國之黃老，未足爭鞭。君忽唱曰，斯民也，凡帶城，畢趨宮井。且蠻沙易濫，賨壤多疏，不可家置銀床，人開玉甃。其或踆烏未上，趙尊之戶扇方扃；顧兔猶，曼倩之窗欞未啟。則詞人臥病，莫冀沾唇；窮子號冤，無容灑麵。況北通上路，南際殊鄰。有渡漢之靈牛，有還燕之駿馬。少陽用事，抱瑩角以來思；畏景無陰，奔蹄而至止。苟虧上善，或致中乾。
君乃於宮之西南，載考《水經》，仍窮井德。一八四八，鮑侍郎遽爾庾辭；九二九三，鄭司農藹然深義。將就厥誌，必求所同。時則有若我同僚六君子者。竇將軍之府內，元甲朱旗；王太尉之幕中，紅蓮綠水。偕崇虛室，並攝靈台。陰功共矢於三千，久視同期於八百。倒夫筐篋，竭以抒機。君乃指此甘涼，畢其溝沼。煙移宋畚，雷動劉鍬。晉塊鹹除，涇泥盡漉。靡逾浹日，遂冽寒泉。複博采貞瑉，遐求怪乘。混沌之鑿，幾裂雲根；樸屬之車，爭馳風磴。武都引鏡，東海分橋。下壁立以呈堅，上觚棱而顯巧。方流與潔，靈沼分清。丹灶飛華，寧有代僵之李；赤簫遺響，終無半死之桐。隅落鬆門，藩籬檜殿。未飛劫燼，尚紐坤維。武夷重宴於曾孫，宣嶽更歌於阿母。亦永絕無禽之咎，終微射鮒之虞。君更以我輩數人，一時之彥，具惟方臭，盍議雕刊。疑餘曾夢彩毫，或吞文石。屢回隆顧，亟❥斯文。八斗知慚，四科奚取？天長地久，同銜瀉炎之規；古往今來，無複結茆之困。言之不足，乃作銘云：
光芒井絡，鬱勃天彭。於惟教父，誕此仙鄉。聞❥秦畤，見臘嘉平。黃寧虛位，綠字題名。
徐瓠留犀，扁桑分水。虢蹶趙夢，齊痁秦痔。金繩續脈，玉管損（疑）髓。蛇膽明眸，虎須牢齒。
酕醄過市，酩酊經壚。潯陽傲令，富渚狂奴。三春竹葉，九日茱萸。延年裸袒，孟祖號呼。
龜咽存元，熊經養秀。曠矣鼎鼐，悠哉籩豆。穢若食帶，鄙同探鷇。竹實雖繁，山梁不嗅。
爰嗟繘井，載隔搴林。拜異疏勒，穿殊漢陰。膏融土脈，乳瀵泉心。匠得島舄，上分鳳簪。
吾黨具采，藩條是讚。千尋建木，萬文絕岸。華裾上榻，白桁素案。明月離雲，鉤星在漢。
燕齊賓客，楊許師資。《養生》著論，《招隱》裁詩。元中領悟，塵外襟期。共防綆短，同慮瓶羸。
古有三巴，今分二蜀。縈紆九折，崢嶸七曲。元鶴華表，仙人棋局。我刻斯銘，永郭朝旭。
公以致仕刑部尚書年七十五會昌六年八月薨東都。贈右仆射，十一月遂葬龍門。子景受，大中三年自潁陽尉典治集賢禦書，侍太夫人宏農郡君楊氏來京師，胖胖兢兢，奉公之遺，畏不克既，乃件右功世，以命其客取文刻碑。文曰：
公字樂天，諱居易，前進士避祖諱選書判拔萃，注秘省校書。元年，對憲宗詔策，語切不得為諫官，補盩厔尉。明年試進士，取故蕭遂州為第一，事畢，帖集賢校理。一月中詔由右銀台門入翰林院，試文五篇，明日，以所試制《加段佑兵部尚書領涇州》，遂為學士。右拾遺滿，滿將擬官，請椽京兆，以助供養，授戶曹。
時上受襄陽荊州入疏獻物，在約束外，公密詆二帥，且曰非善良。後雖與宰相不厭禍，其後禮官竟以多殺不辜諡於頔為厲。李師古襲父事逆，務作項領，以謾儕曹，上錢六百萬，贖文貞故第，以與魏氏。公又言：「文貞第正堂，用太宗殿材，魏氏歲臘鋪席，祭其先人。今雖窮，後當有賢。即朝廷覆一瓦，魏氏有分，彼安肯入賊所贖第耶！」上由是賜錢直券，以居其孫。在職三年，每宴見，多前笏留上輦，是否意詔，湔剔抉摩，望及少年，見天下無一事。五年會憂，掩坎廬墓。七年以左讚善大夫著吉，武相遇盜殊絕，賊棄刀天街，日比午，長安中盡知。公以次紙為疏，言元衡死狀，不得報，即貶江州，移忠州刺史。穆宗用為司門員外。四月知制誥，加秩主客，真守中書舍人，敘緋。受旨起田孝公代衡陽，孝公行贈錢五百萬，拒不內。燕趙相殺不已，公又上疏列言河朔畔岸，複不報，又貶杭州。既至，築堤捍江，分殺水孔道，用肥見田。發故鄴侯泌五井，渟儲甘清，以變飲食。循錢塘上下，民迎濤祠神，伴侶歌舞。徙右庶子。出蘇州。授秘書監，換服色，遷刑部侍郎。乞官分詞，得太子賓客，除河南尹。複為舊官，進階開國。九年除同州，不上，改太子少傅，申百日假。又二歲得所薨官。
白氏由楚入秦，秦自不直杜郵事，封子仲太原，以有其後。祖某，鞏縣令；考季庚，襄州別駕，贈太保。一女，妻譚氏。始生公七月，能展書指「之」 「無」二字，縱橫不誤。既長，與弟行簡俱有名。故李刑部建、庾左丞敬休友最善。家居以戶小飲薄酒，朔望晦輒不肉食，攜鄧同、韋楚，白服遊人間。姓名過海，流入雞林日南有文字國。為中書舍人三日，如建中詔書，上鄭公覃自代，後為相質直。文宗時，文貞公果有孫起使下，數歲至諫議大夫，賢可任，為今上禦史中丞。他日，景受嚐跪曰：「大人居翰林，六同列五具為相，獨白氏亡有。」公笑曰：「汝少以待。」其曾祖弟今右仆射平章事敏中果相天子。複憲宗所欲得，開七關，城守四州，以集巨伐。仲冬南至，備宰相儀物，擎跪齋栗，給事寡嫂永寧裏中，有兄弟家，指響健慕，以信公知人。集七十五卷，元相為序。係曰：
公之先世，用談說聞。肅代代優，布蹤河南。陰德未校，公有弟昆。本枝不搖，乃果敷舒。匪骼匪臑，噫其醇腴。於鄉洎邦，取用不窮。天子見之，層陛玉堂。徵徵其中，上汰唐禹。帝為輦留，續緒襞縷。歲終當遷，戶曹是取。煜白其華，爵不痕緇。用從棄遣，至道天子。疇誰與伍，率中道止。納筆攝麾，綽三郡理。既去刑部，倏東其居。大尹河南，翦其暴逋。君有三輔，臣有四畝。臣衰君強，謝不堪守。翊翊伸伸，君子之文。不僭不怒，惟君子武。君子既貞，兩有其矩。孰永厥家，曾祖之弟。坤柄巽繩，以就大計。匪哲則知，亦有教詔。益裒其收，揠莠而[E161]。刻詩於碑，以報百世。公老於東，遂葬其地。
曾祖諱某，皇美原令。祖諱某，皇安陽縣尉。父諱某，皇郊社令。處士諱某字某，郊社令第二子也。年十八，能通《五經》，始就鄉裏賦。會郊社違恙，出大學，還滎山，就養二十餘歲，乃丁家禍，廬於壙側，日月有制，俛就變除，遂誓終身不從祿仕。時重表兄博陵崔公戎，表侄新野庾公敬休，平陽之郡等以中外欽風，處在師友，誘從時選，皆堅拒之。益通《五經》，鹹著別疏，遺略章句，總會指歸。韜光不耀，既成莫出，粗以訓諸子弟，不令傳於族姻，故時人莫得而知也。注撰之暇，聯為賦論歌詩，合數百首，莫不鼓吹經實，根本化源，味醇道正，詞古義奧。自弱冠至於夢奠，未嚐一為今體詩。小學通石鼓篆，與鍾、蔡八分，正楷散隸，鹹造其妙。然與人書疏往複，未嚐下筆，悉皆口占，惟曾為郊社君造福，於野南書佛經一通，勒於貞石。後摹寫稍盛，且非本意，遂以鹿車一乘，載至於香穀佛寺之中，藏諸古篆眾經之內。其晦跡隱德，率多此類。
長慶中，來由淮海，塗出徐州。時有人謂徐帥王侍中曰：「李某真處士也。」遂以賓禮延於逆旅，願枉上介，與為是邦。處士謂徐帥曰：「從公非難，但事人匪易。」長揖不拜，拂衣而歸。其詞蓋譏其崔相國事也。複歸滎上，講道如初。享年四十有三，以太和三年三月二十六日棄代。以其年十月卜葬於滎陽壇山原，望於先域，夫人滎陽鄭氏合焉。二男瑊、頊，時甚幼孺，猶子思晦，實屍其禮。
至會昌三年，以風水為患，鬆楸不立，二子號叫，願更蓍龜。商隱與仲弟羲叟、再從弟宣嶽等親授經典，教為文章，生徒之中，叨稱達者，引進之德，胡寧忘諸？願襄改卜之禮，敢遺撰美之義！閣下獨執文律，首冠明時，頃於篇翰之間，惠以交遊之契。竊書遺事，敢請刊銘，冀推族類之恩，用永隱淪之德。伏紙酸哽，十不存一。謹狀。
夫人姓盧氏，曾祖諱某，某官。父諱某，兵部侍郎東都留守。夫人兵部第三女，年十七，歸於安陽君，諱某，字叔洪。姑臧李成憲、滎陽鄭欽說等十人，皆僚婿也。安陽君年十九，一舉中進士第，與彭城劉長卿、中山劉昚、虛清河張楚金齊名。始命於安陽，年二十九棄代，祔葬於懷州雍店之東原先大夫故美原令之左次。美原諱某，字既濟，其墓長樂賈至為之銘。一子，邢州錄事參軍諱某字叔卿。始夫人既孀，教邢州君以經業得祿，寓居於滎陽。不幸邢州君亦以疾早世，夫人忍晝夜之哭，撫視孤孫。家惟屢空，不克以邢州歸祔，故卜葬於滎陽壇山之原上。俾自我為祖，百世不遷。後十年，夫人始以壽歿，諸孤且幼，亦未克以夫人之柩合於安陽君。懷、鄭相望，二百裏而遠，仍世多故，塋兆尚離，日月遄移，將逾百歲。曾孫商隱，以會昌二年由進士第判入等，授秘書省正字。所以稱家，克謀啟合。罪戾增積，降罰於天，卜吉之初，再丁凶。永唯殘喘，寄在朝夕，懼泉阡乖隔，鬆檟摧殘。銜哀捫血，盡力襄事。克以來年正月日，啟夫人之櫬，歸合於懷之東原。永瞻貽厥之恩，詎忘論撰之義，閣下我祖妣之族子，今天下之文宗，深惟托分之重，實仰錫類之旨。敢祈刊勒，薦慰尊靈。叩心獻狀，辭不宣德。謹狀。
昔我先君姑臧公以讓弟受封，故子孫代繼德禮，蟬聯之盛，著於史諜。王考糺曹君，以隱德不耀，俯仰於州縣。烈考殿中君，以知命不撓，從容於賓介。惟我仲姊，實漸清訓，年十有八，歸於河東裴允元，故侍中耀卿之孫也。既歸逢病，未克入廟，實曆周歲，奄歸下泉。時先君子罷宰獲嘉，將從他辟，遂寓殯於獲嘉之東。厥弟不天，旋失所怙，返葬之禮，闕然不修。至會昌三年，商隱受選天官，正書秘閣。將謀龜兆，用釋永恨。會允元同謁，又出宰獲嘉，距仲姊之殂已三十一年矣。神符夙誌，卜有遠期，而罪貫盈，再丁艱故，且兼疾瘵，遂改日時。明年冬，以潞寇憑陵，擾我河內，懼惟樊發，載軫肝心。遂泣血告靈，攝縗襄事。卜以明年正月日，歸我祖考之次滎陽之壇山。仲姊生稟至性，幼挺柔範，潛心經史，盡妙織紝，鍾曹禮法，劉謝文采。顧此兼美，自平生知，而上天賦壽，不及二紀，此蓋群弟不肖之所延累也。銘表之托，本於文人，將慰歸來之魂，實在不刊之筆。銜哀摧咽，五情已崩。孤苦蒼天，永痛蒼天！
京兆杜牧為《李長吉集序》，狀長吉之奇甚盡，世傳之。長吉姊嫁王氏者，語長吉之事尢備。長吉細瘦，通眉，長指爪，能苦吟疾書，最先為昌黎韓愈所知。所與遊者，王參元、楊敬之、權璩、崔植為密。每旦日出，與諸公遊，未嚐得題，然後為詩，如他人思量牽合，以及程限為意。恒從小奚奴騎距驢，背一古破錦囊，遇有所得，即書投囊中。及暮歸，太夫人使婢受囊，出之，見所書名，輒曰：「是兒要當嘔出心始已耳。」上燈與食，長吉從婢取書，研墨疊紙足成之，投他囊中。非大醉及吊喪日，率如此，過亦不複省。王、楊輩時複來探取寫去。長吉往往獨騎，往還京雒，所至或時有著，隨棄之，故沈子明家所餘四卷而已。長吉將死時，忽晝見一緋衣人，駕赤蚪，持一版，書若太古篆，或霹靂石文者，雲當召長吉。長吉了不能讀，下榻叩頭，言阿{彌女}（長吉學語時，呼太夫人雲）老且病，賀不願去。緋衣人笑曰：「帝成白玉樓，立召君為記，天上差樂，不苦也。」長吉獨泣，邊人盡見之，少之，長吉氣絕。嚐所居窗中勃勃有煙氣，聞行車嘒管之聲，太夫人急止人哭，待之，如炊五鬥黍許時，長吉竟死。王氏姊非能造作謂長吉者，實所見如此。嗚呼！天蒼蒼而高也，上果有帝耶？帝果有苑囿宮室觀閣之玩耶？苟信然，則天之高邈，帝之尊嚴，亦宜有人物文彩愈此世者，何獨番番於長吉而使其不壽耶！噫，又豈世所謂才而奇者，不獨地上少，即天上亦不多耶？長吉生二十四年，位不過奉禮太常中，當世人亦多排擯毀斥之，又豈才而奇者，帝獨重之，而人反不重耶，又豈人見會勝帝耶？
滎陽鄭璠，自象江得怪石六：其三聳而銳上；又一，如世間道士存思，圖畫人肺胃肝腎，次第懸絡者；又一，空中而隱外，若癭癃殃疝病不作物者；又一，色紺冰（去聲）而理平漫，彈之好聲。璠為象江，三年不病瘴，平安寢食，及還長安，無家居，歸兒寄止人舍下。計輦六石，道費俸六十萬。璠嗜好有意，極類前輩人。
陶生，有恒人。善養，又善與人遊，又善為官。會昌時，生病骨熱且死。是年長安中進士為陶生誄者數十人。生在時，吾已得之矣，及既死，吾又得之。
右一人字蟠之。其父少良，本鄆盜人也。晚更與其徒畜牝馬草贏一，私作弓矢刀仗，學發塚抄道。常就迥遠坑穀，無廬徼處，依大林木蚤夜偵候作奸。李師古貪諸土貨，下令恤商。鄆與淮海競，出入天下珍寶，日月不絕。少良致資以萬數，每旬時歸，妻子輒置食欲勞其黨。後少良老，前所置食，有大臠連骨，以牙齒稍脫落，不能食。其妻輒起請黨中少年曰：「公子與此老父椎埋剽奪十數年，竟不計天下有活人。今其尚不能食，況能在公子叔行（胡浪反）耶？公子此去，必殺之草間，母為鐵門外老捕盜所狙快。」少良默憚之，出百餘萬謝其黨曰：「老嫗真解事，敢以此為諸君別。」眾許之，與盟曰：「事後敗出，約不相引。」少良由是以其資發舉貿轉，與鄰伍重信義，恤死喪。斷魚肉蔥Ε，禮拜畫佛，讀佛書，不複出裏閈，竟若大君子能悔咎前惡者。十五年死。子驤率不知，後一日有過，其母罵之曰：「此種不良，庸有好事耶？」驤泣，問其語，母盡以少良時事告之，驤號泣數日不食，乃悉散其財。逾年，驤甚苦貧，就裏中舉負，給薪水灑掃之事，讀書日數千言，裏先生賢之，時與饘糗布帛，使供養其母。後漸通《五經》、曆代史、諸子雜家，往往同學人去其師，從驤講授。又其為人寬厚滋茂，動靜有繩墨，人不敢犯。烏重允為鄆帥，喜聞驤，與之錢數十萬，令市書籍。驤複以其餘賚諸生。其裏閭故德少良者，亦嚐來與驤孳息其貨，婁年，複致萬金。驤固不以為己有，繩契管搜索，雜付比近，用度耗費，了不勘詰，道益高。開成初，相國彭城公遣其客張穀聘之，驤不起。
右一人字義，不知其所來，在魏與焦濛、閭冰、田滂善。任氣重義，大軀，有膂力。常出入市井，殺牛擊犬豕，羅網鳥雀。亦或時因酒殺人，變姓名遁去。會赦得出。後流入齊、魯，始讀書，能為歌詩。然恃其故時所為，輒不能俯仰貴人。穿屐破衣，從尋常人乞丐酒食為活。聞韓愈善接天下士，步行歸之。既至，賦《冰柱》《雪車》二詩，一旦居盧仝、孟郊之上。樊宗師以文自任，見義拜之。後以爭語不能下諸公，因持愈金數斤去，曰：「此諛墓中人所得耳，不若與劉君為壽。」愈不能止，複歸齊、魯。義之行固不在聖賢中庸之列，然其能麵道人短長，不畏卒禍，及得其服義，則又彌縫勸諫，有若骨肉，此其過人無限。
武後篡既久，頗放縱，耽內習，不敬宗廟，四方日有叛逆，防豫不暇。時宜都內人以唾壺進，思有以諫者。後坐帷下，倚檀機，與語問四方事。宜都內人曰：「大家知古女卑於男耶？」後曰：「知。」內人曰：「古有女媧，亦不正是天子，佐伏羲理九州耳。後世襄姥，有越出房閤斷天下事者，皆不得其正。多是輔昏主，不然抱小兒。獨大家革天姓，改去釵釧，襲服冠冕，符瑞日至，大臣不敢動，真天子也。然今者內之弄臣狎人，朝夕進禦者，久未屏去，妾疑此未當天意。」後曰：「何？」內人曰：「女陰也，男陽也。陽尊而陰卑，雖大家以陰事主天，然宜體取剛亢明烈，以消群陽，陽消然後陰得誌也。今狎弄日至，處大家夫宮尊位，其勢陰求陽也。陽勝而陰亦微，不可久也。大家始今日能屏去男妾，獨立天下，則陽之剛亢明烈可有矣。如是過萬萬歲，男子益削，女子益專，妾之願在此。」後雖不能盡用，然即日下令誅作明堂者。
堯去子，舜亦去子，周公去弟，後世人以為能斷，此絕不知聖人事者。斷之為義，疑而後定者也。聖人所行無疑，又安用斷？聖人持天下以道，民不得知；聖人理天下以仁義，民不得知。害去其身，未仁也；害去其家，未仁也？害去其國，亦未仁也；害去其天下，亦未仁也；害去其後世，然後仁也。宜而行之謂之義，子不肖去子，弟不順去弟，家國天下後世，皆蒙利去害矣。不去則反宜，然而為之，堯舜周公未嚐疑，又安用斷？故曰：「斷，非聖人事。」
世以為能讓其國，能讓其天下者為賢，此絕不知賢人事者。能讓其國，能讓其天下，是不苟取者耳。湯故時非無臣也，然其卒佐湯，有升陑之役，鳴條之戰，竟何人哉，非伊尹不可也。武故時非無臣也，然其卒佐武，有牧野之誓，白旗之懸，果何人哉？非太公望不可也。苟伊尹之讓汝鳩、仲虺，太公望之讓太顛、閎夭，則商、周之命其集乎？故伊尹之醜夏複歸，太公望之發揚蹈厲。當此時，雖百汝鳩、百仲虺，伊尹不讓也；百太顛、百閎夭，太公望亦不讓也。故曰：「讓，非賢人事。」
臣伏聞係自象先，道尊玄教。有無名之璞，不可雕鎪；開眾妙之門，未嘗關揵。達人大觀，上士勤行，始有胥連，爰交尊陸，皆稟混成之教，以凝懸解之功。及至化漸漓，真元稍散。七十神虎，窮蹈籍之姿；九百毒龍，恣貪殘之患。乃復吳宮合石，王屋流珠，方班萬國之朝，始定百靈之位。大之則籠羅八極，居蒂芥之微；小之則陶冶一身，後天地而老。上維皇屋，下及蒸人，莫不受煉朱陵，施功酆部。故五臘二直，八節三元，咸開懺拔之科，用顯修崇之旨。臣某幸生昭代，素稟元風，每秋水凝情，春台寫望。暢靈襟而抽思，若振羽毛；動元籥以開懷，如餐沆瀣。因循官牒，漸染君恩。既乖紫氣之占，遂阻丹邱之會。五嶺之表，再麾始臨，撫凋瘵之民人，壓蠻髦之雜俗。竊恐見聞所及，未契元科；舉措之間，有逾真裕。或散為疾瘼，或遘作凶饑。敢薦真師，式陳妙會。況此府水環湘桂，山類蓬瀛。固亦武陵之谿，桃源接境；平昌之井，荊水通津。洞乳凝華，岩煙結氣，浮邱別館，薊子郵亭。豈直發地五千，獨稱於大華；去天三百，惟迷於武功？實幸廉車，得親靈境。今則涼飆已戒，溽暑尋徂。九外八遐，靜無氛翳；二元三景，藹有輝光。雲篆鳥章，珠巾琳幾，略皆備物，粲有加儀。伏乞太上三尊，十方眾聖，曲流元澤，大降鴻慈，先俾清朝，克逢多福。南面慶千春之壽，北辰康億載之歡。三事百官，共綏天祿；四夷萬有，長葉帝謨。然後所部封疆，當州寮屬，皆無虛士，屢有豐年。臣齋功獲申，道念增厚，式揚藩任，妙選宸心。慶靈長被於身枝，清裕永沾於家屬。則仰荷大道無極之恩，臣限以嚴扃，屬茲戎寄，不獲躬齋素簡，親詣黃壇，望紫府以馳誠，向清都而潔慮。謹附臣李道琮墨辭上啟。惶恐謹辭。
臣忝係仙枝，獲蒙道蔭，早佩相印，屢登齋壇。雖八景三清，粗聞科戒；而七情五賊，未勉修持。入輔出征，綿時曆歲。伏慮政刑非當，賞罰或乖，積愆咎於元司，負委寄於皇渥。今謹齎薄具，仰獻微誠，伏乞太上三尊，十方眾堅，曲垂保祐，大賜滌除，俾善業克成，良願無擁。金柯玉葉，奉聖祖於千秋；黃屋丹墀，戴吾君於億載。百蠻康樂，萬國乂安，然後散及冥塗，沾諸酆部。寒靈罷對，滯爽騰輝。俱升仁壽之方，共奉太平之化。
唐某年月日朔，上清大洞三境弟子妾某，本命某年若干歲，某月日生，屬北斗某星。住河南府河南縣，正平坊安國觀內。今謹攜私屬弟子某等，詣京兆府萬年縣永崇坊龍興觀內，奉謁受上法師東嶽先生鄧君。奉依科儀，於三聖會仙堂內，修建黃籙妙齋。三日三夜，輕經行道，奉為先受法尊師，並道場男女官眾及九元七祖，弟子門徒等，懺罪拔苦祈恩。辭上謁虛無元始自然天尊，太上大道者君，太上老君，金闕後聖李君，十方靈真，三界官屬，三十六部尊經，元中大法師，天地水三官，北斗尊神，本命星尊神，洞天林谷一切棲隱諸靈仙等。妾夙值師尊，欽聞教旨。伏以元皇布氣，時播群生；太一傳形，肇流品庶。皆陶無始，成彼自然。及三古已還，九皇秘跡。群妖眾孽，黷亂真元；鬼道屍邪，干迷至正。於是大分治化，廣辟章符。金板玉繩，載演修存之術；河源酆部，重明考治之科。故得三靈無墊壞之虞，萬物被生成之德。
妾內惟幼騃，晚遂修持，爰在童蒙，被諸僭咎。去元和某年，獲托於故戶部尚書贈左僕射臣馬總，極紛華於少壯，結胎血之因緣。況臣總被沐君恩，久居藩鎮，受專征之寄，擅外閫之權。殄寇下城，所傷者不記；用刑持法，所坐者至多。雖事上之心，誠無顧避；而奉行之際，或爽重輕。故臣總平生之時，許妾以虛無為念，冀因晚節，同結良緣。及臣總捐家，妾終喪紀，婚姻粗畢，門戶如初。故東都某觀道士南嶽先生符君，哀妾香火之勤，成妾巾褐之願，爰從披度，驟曆年光。雖積穢行屍，感通莫冀；而三蟲六賊，制伏無虧。流輩之中，吹噓驟至，謂可以奉三洞之尊法，稽七真之異聞，勸請殷勤，推許重疊。妾雖榮從非望，亦念切良時，遂於某年於某處，奉詣大洞師東嶽先生鄧君，奉受上法，回車畢道，交帶紫紋，負荷元科，叨忝真位。妾夙宵感勵，寢食慚惶，於今五年，益勤一誌，兼誓除俗累，漸慕清修，休絕已來，誌念愈潔。所希稍存真氣，可降眾靈。
又按《仙記》云：師與弟子，能相保七年法者當得道。況今國家奉元元之裔，聖上崇清淨之風。妾師奉為君親，廣存濟度。妾又筋骸非病，齒發未衰，仰佩元恩，實為罔極。是敢重投靈地，再獻微誠。遂有同學男女官某，嘉妾至心，勉妾上路。即以今夕，再次仙都，慶百生有幸之辰，登三聖會真之室。修崇始畢，朝禮雲初。何必銀台，遠居東海；詎資瑤闕，近到西昆？窺觀而羽翼疑生，先行而雲霓交映。欣榮過極，感泣不勝。謹用上按仙儀，旁徵齋法，特延清眾，重請本命，伏乞太上三尊，十方眾聖，曲流元澤，大降鴻私，錄妾一念之清心，赦妾億劫之重罪。伏願善緣益長，丹懇獲申。君王冀保於千齡，輔弼永綏於百福。五穀豐稔，四方乂寧。先授道師，遷洞天之位；今傳法主，享龜鶴之年。道俗二緣，咸蒙覆露；幽明兩代，並洗愆尤。先魂無家訟之辜，同志絕幹城之患。陰幽滯爽，狴犴窮冤，皆獲遷升，盡從寬釋。妾誓持女弱，永奉元微，苟負盟文，冀當冥考。妾某無任懇惻祈恩之至。謹辭。
唐會昌三年，太歲癸亥十月丙辰朔十五日庚午，上清大洞三境弟子中嶽先生黃帝真人張抱元，於所居宮內，奉依科儀，修建下元黃籙妙齋，兩日兩夜，轉經行道，懺罪乞恩。拜上諸虛無自然元始天尊、太上大道君、太上老君、十方眾聖、三界靈官、三十六部尊經、元中大法師、崇嶽山諸靈官等，妾聞至極含虛，真人在己，陶混元於無始，稟靈性於自然。莫不龐贅有為，比糠非道。摽北門而高視，泛虛舟而不羈。及夫淳化漸離，真玄稍秘，於是教垂三洞，文演九辰。地紀天元，因斯立極；北酆南霍，自此分區。猶以修崇之旨未宏，懺援之科尚昧。故七神五藏，降虛黃之上經；三日元時，開青女之秘訣。事逾元象，道介希夷。正一真人，餘文具在，三天教主，遺法斯存。
妾慶自多生，時丁休運，永惟女弱，早服師門。佩秘籙於上清，階眾真之高位。雖限存性分，而事係因緣。丁寧湯穀之遊，仿佛朱陵之會。貪叨斯極，負荷不勝。故八慶三元，良時吉日，莫不廣開龜座，大辟龍山，耀銜燭於幽都，稽駕於元路。況所居觀宇，乃肇於貴主，創自平時。絳館清宮，居惟帝女；珠囊錦帙，來自天家。通仙之象設可憑，大國之慶靈無泯。自開元厥後，天步攸艱。閬苑融台，倒遘鬱攸之毒；霓旌絳節，咸罹竊發之災。而斯觀棟宇無虧，圖書不蠹，彩紥如舊，靈文若新。況鎮我神州，正當午位。北瞻翔鳳，自傾臣子之丹誠；南眺鑿龍，宛是神仙之福地。雖浮邱尚阻，而佳氣遙通。先皇帝重振元風，今天子廣明至道。恬神姑射，係誌崆峒。銀甕告存，非假華山之出；珠胎展瑞，不因赤水之遺。平陽之絳鬛時來，昆嶽之白環屢入。故二京法眾，四海名流，咸得蔭藹天光，晞沾睿澤，雲灶盡期於九轉，靈階畢慕於三清。高功臣抱元，捧日降精，因星命氏，骨鳴金鎖，響振瓊鍾。昔自綺紈，遂辭祿仕，倦薊子之都尉，厭東方之侍郎。固已名列紫書，位通丹嶽。調三關而自適，通九館以忘憂。
頃以臺嶠名遊，雲臺高邁，清溪萬仞，丹桂八重，爰以金慈，忽聞至止。故妾及男女官等，因下元大慶之日，水官校籍之辰，稽首求哀，摽心奉請，願攜清眾。為按元科，將有望於感通，冀必聞於禦徹。今則元冥司候，陰魄將圓，魚鑰開簧，麟廚備味，列炬而房名流電，燎爐而館號明霞。伏乞太上三尊、十方眾聖，曲垂鑒映，大降優恩，使妾等齋功克成，道分增益，聖君萬壽，良輔千秋，凡在生靈，悉蒙休祐。上通清漢，下及幽淵，長育咸絕於夭傷，窮滯皆蒙於開釋。又伏以山東逆豎，代北饑戎，負義背恩，興兵動眾，亦願元惡面縛而歸罪，群校倒戈而顯忠，汙俗惟新，迷途復正。溥天之下，率土之濱，永無草擾之虞，長保升平之福。妾幽明兩代，道俗二緣，在位者長簡於帝心，求道者早升於仙籍。誓盡軀命，欽奉香燈，苟違斯言，分當冥考。
妾以微生，幸蒙嘉運，得因師友，奉佩符圖，品在高真，文參上法。而塵泥賤質，肉血微軀，未能絕跡人寰，棲心物外，永懷真格，有負元科。然至於澡雪身心，修勤香火，五臘二直，八節三元，誓以嚴持，不敢怠志。然恐舉措之際，未合元機；過咎之來，積於酆部。年深月遠，釁重責深。罹寒靈考治之科，辱大道興隆之運，夙夜自念，冰炭交懷。今謹因中元大慶之辰，地官校籙之日，輒於靈地，敢獻微誠。伏乞太上三尊、十方眾聖，曲流元澤，大降慈恩，錄一念之清心，赦億劫之重罪，使元功克就，良願大成，君王長享於萬年，臣庶咸離於五苦。上自雲鳥，下及泉魚，凡曰生靈，皆蒙覆護。然後及於私室，資彼幽魂，見存名上於南宮，過往神離於北部。河源滯爽，狴犴幽冤，咸乞蕩除，俾從遷適，即仰荷大道罔極之恩。
以妾某所佩圖籙，先經遺墜，今複尋獲，乞恩歸罪。據辭上詣虛我自然元始天尊、太上大道君、太上老君、太上丈人、三十六部尊經、元中大法師所佩籙中靈官將吏、三界官屬、一切靈化、嵩洛名山眾真高隱。妾運從往業，慶及今生，獲以恩蒙，早佩經法。而注念不謹，修奉多違，殃與進增，善隨日削。莫忘塵累，備極艱虞，兒息凋零，孫侄孤藐。一辭西雍，久寓東周，五遷家居，十變年序。昨者以所授寶籙，盛以雕奩，既忘誨盜之資，果有擔囊之酷。遂使金科玉篆，見辱於宵人；神將靈官，久淩於暴客。尋求未獲，披露無因，分已名係幽官，位標黑籍，萬劫永沈於狴犴，九元同役於河源。而罪重憂深，誠專感達，始聞尋索，旋得蹤由。爰以吉辰，迎歸靜曲，修存香火，拂拭塵埃，瑤緘錯落以如新，錦帙爛斑而若舊。永懷釁戾，不敢遑安。今輒請高真，仰陳薄具，負荊泥首，引劍投軀，伏乞太上三尊、十方眾聖，曲流殊渥，旁敕元司。錄其歸咎之誠，許以自新之路。使良緣漸固，真路稍通，既勤肉血之餘，長奉靈仙之戒。苟其重渝今誓，猶涉初心，請候真科，以從冥考。
