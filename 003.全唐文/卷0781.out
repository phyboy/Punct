年月日，鄭州刺史李某，謹請茅山道士馮角，禱請於水府真官。伏以旱魃為虐，應龍不興。困杲日於詩人，苦密雲於《易》象。生物斯瘁，民食攸艱。某叨此分憂，俯慚無政。爰求真侶，虔禱陰靈。減哺表勤，褰帷引咎。伏乞下通滎播，上達天潢，合為膏澤之原，用息蘊隆之患。其於效信，或敢逡巡？暴露托詞，焦勞結慮。泉間候氣，樹杪占風。惟望玉女之披衣，敢駭商羊之鼓舞？竊希元感，聽察丹誠。
謹按《禮經》雲，諸侯得祭名山大川之在其地者。今刺史乃古之諸侯，太行實介我藩部，險雖天設，靈則神依。豈可步武之間，便容孽豎；磅礴之內，久貯妖氛？今忠武全師，河橋銳卒，指賊庭而將掃，望寇壘以爭先。神其輔以陰兵，資之勇氣，使旌旗電耀，桴鼓雷奔，一麾開天井之關，再舉複金微之地。然後氣通作限，雲出降祥，長崇望日之標，永作倚天之柱。酒肴在列，蔬果惟時，敢潔慮以獻誠，冀通幽而寫抱。
年月日，致祭於城隍之神。四民攸居，是分都邑；五兵未息，爰假金湯。惟神受命上元，守職斯土。擁長去之壘，提卻月之營。主張威靈，彈壓氛祲。某方宣朝旨，來總藩條。帳中之列既安，幕下之籌敢失？神其守同石堡，護等玉關，長令崒若岸焉，無使複於隍也。
年月日，致祭於城隍之神。某謬蒙朝獎，叨領藩條。熊軾初臨，虎符適至。敢資靈於水土，冀同固於金湯。況彼潞人，實逆天理。因承平之地，以作巢窠；毆康樂之民，以為蟊賊。一至於此，其能久乎！惟神廣扇威靈，劃開聲勢。俾犯境者，望飛鳥而自遁；此滔天者，聽唳鶴以虛聲。崇墉載嚴，巨塹無壅。今來古往，永無川竭之因；萬歲千秋，莫有土崩之勢。神其聽之，無易我言。
年月日，觀察處置使兼禦史中丞鄭某，謹遣全義縣令韋必複，以酒牢之奠，昭賽於漢伏波將軍新息侯馬公。越城舊疆，漢將遺廟。一泒湘水，萬重楚山。比潁川袁氏之台，悲同異日；方汝水周公之渡，感極當時。嗚呼！昔也投隙建功，因時立誌。隗將軍坐談西伯，棄去無歸；梁伯孫自降王姬，雖來不起。以若畫之眉宇，開聚米之山川。扶風裏中，詎守錢而為虜；德陽殿下，寧相馬以推工。悵望闕西，趨馳隴右。事嫂冠戴，誡侄書成。龍伯高之故人，出言有所；公孫述之刺客，相待何輕？鳶泊啟行，蠻溪請往。銅留鑄柱，革誓裹屍。男兒自立邊功，壯士猶羞病死。漓湘之滸，祠宇依然。豈獨文宣之陵，不生刺草；更若武侯之壟，仍有深鬆。向我來思，停車展敬。一樽有奠，五馬忘歸。及申望歲之祈，又辱有秋之澤。雲興柱礎，電繞牆藩。何煩玉女之投壺，方聞天笑；不待樵人之取箭，已見風回。敢忘黍稷之馨，用報京坻之賜。屬以時非行縣，不獲躬詣靈壇。詞托煙波，意傳天壤。既謝三時之降，兼論千載之交。勿負至誠，以孤元契。
惟大中元年歲次丁卯六月甲午朔十四日丁未，都防禦觀察處置等使桂州刺史兼禦史中丞鄭某，廑遣登仕郎守功曹參軍陸佚，以庶羞之奠，祭於城隍之神。夫大邑聚人，通都設屏。將英雄走集，必假高深。不惟倚仗風雲，兼用翕張神鬼。某初蒙朝獎，來佩藩符。既禦寇於西原，亦觀風於南國。始維畫鷁，將下伏熊。屬楚兩蔽空，湘雲塞望。晦我中軍之鼓，濕予下瀨之師。遂以誠祈，果蒙神應。速如激矢，勢等卻河。及茲報薦之期，敢怠馨香之禮？神其幹霄作峻，習坎為防。合烽櫓以保民，導川途而流惡。使言言堅壘，侔地道以無疆；活活深溝，如井德之不改。勿違孔禱，以作神羞。尚饗。
都防禦觀察處置等使兼禦史中丞鄭某，謹差理定縣令某，具酒肴昭賽於縣城隍之神。日者穴蟻不封，商羊未舞，爰憂即日，將害有秋。我告於神，神能感我，雲才作葉，雨已垂絲，既開豐稔之祥，敢怠馨香之報。神其無羞小邑，勿替元功，永作蔭於城郭溝池，長想報於禾麻菽麥。守臣奉職，孰敢不虔！
維大中元年歲次丁卯八月甲午朔二十七日庚申，桂州管內都防禦觀察處置等使正議大夫使持節桂州諸軍事守桂州刺史兼禦史中丞上柱國賜紫金魚袋鄭某，謹遣直官攝功曹參軍文林郎守陽朔縣令莊敬質，謹以旨酒庶羞之奠，敬祭於城隍之神。浚洫崇墉，所以固吾圉；春祈秋報，所以輔農功。今露白雷收，蟲壞水涸。念時暘而時雨，將乃積而乃倉。敢以吉辰，式陳常典。神其保茲正直，歆彼馨香。聿念前修，勿虧明鑿。昔房豹變樂陵之井味，任延易九真之土風。豈獨人謀，抑由冥助。今猶古也，神實聽之。
年月日，賽於靈川縣城隍之神。高壘深溝，用資固護；興雲渫雨，諒俟威靈。惟神能感至誠，將成大稔。逐清泠之耕父，不使揚光；回沮澤之蟠龍，皆令灑潤。式陳微報，願鑒惟馨。
年月日，賽於荔浦縣城隍之神。嗟我疲民，每虞艱食。寒耕熱耨，始望於秋成；鑠石流金，幾傷於歲事。遠資靈顧，式布屬陰。無煩管輅之占，不待欒巴之噀。竊陳薄奠，用答豐年。神其據有高深，主張生植。同功田祖，比義雨師。無假怒於潛龍，勿縱威於虐魃。守茲縣邑，富我京坻。
年月日，賽於永福縣城隍之神。夫考室立家，先立戶灶，聚人開邑，首起城池。固有明靈，降而鑒治。惟神克揚嘉霔，廣育黎民。聊為茨梁，少申肴醞。神其節宣四氣，扶佑三時。勿使畢星，但稱於好雨；無令田祖，獨擅於有神。永馨蘋藻之忱，長挾金湯之勢。
年月日，賽於城隍之神。惟神據雉堞以為雄，導溝池而作潤。果成飄注，以救惔焚；敢吝斯牲，用報嘉種。神其永通靈感，長懋元功。導楚子之餘波，霈晉國之膏雨。苟能不昧，報亦隨之。
年月日，賽於堯山之廟。伏以帝巡遐徼，天作高山。既比敬於軒台，亦分功於農井。是留遺廟，以慰斯民。昨者時雨忽愆，秋陽稍亢。永言嘉霔，實自玄恩。大驅蟠澤之龍，盡發潛泉之蜧。倉箱興詠，將慶於農夫；灌浸呈功，不愆於豎子。敢茲昭報，冀降明靈。
年月日，昭賽虞舜之祠。伏以帝狩南荒，神留下土。翠華莫返，積怨慕於他年；大麓不迷，烜威靈於終古。比憂嘉種，少冒愆陽。抗簡陳詞，潔樽引咎。果蒙憑離掣電，跨巽揚風。布沾渥於九皋，起焦枯於一瞬。敢陳瑤席，輒事蘭羞。帝其罷奏南琴，停吹西琯。使東皇太乙，兼預金靈遊；俾山鬼江婓，無藏於沴氣。庶將善政，以奉明輝。
年月日，賽於越王之神。惟神輝焯殊姿，抑揚奇表。秦魚既爛，則聊帝南荒；漢鹿有歸，則稱臣北闕。覽英雄之載籍，信王霸之朋遊。言念遺祠，猶存屬邑。尚興甘雨，以救公田。敢陳沼澗之毛，用報京坻之積。神其啟茲土，長庇吾人。福佑柔良，驅除疫癘。今來古往，常教威著越城；萬歲千秋，勿使魂歸真定。神乎不昧，來鑒斯言。
年月日，賽於北源之神。惟神雖臨南服，實號北源。湘浦降神，近驚於騷客；滮池浸稻，遠協於詩人。果能橐籥風頭，索雨腳。不資畎澮，將致倉箱。聊申信於澗毛，庶通靈於水府。神其抑揚蘭佩，麾掉桂旗。拍川後之肩，攬波神之袂。共來於此，饗報留思。
年月日，賽於曾山蘇山之神。惟神守在出雲，職惟通氣。果從望歲，載潤嘉生。將申昭報之儀，敢闕馨香之獻。神其遐瞻惟嶽，廣納遊塵。勉揚少女之風，勤詠曾孫之稼。無令渥澤，盡歸涇水之湫泉；勿使威靈，不及曆山之仙室。我辭有激，神儻聽焉。
年月日，賽於白石之神。惟神載烜明靈，克標懿號。軒珠耀彩，儻非瑤水之源；荊璞流輝，即是玉山之路。昨者俯憂旱歲，俾禱遺祠。果能愛我大田，貺餘膏澤。不俟於公之雪獄，無煩洛令之曝身。敢命子男，爰修蘋藻。神其仰濟天澤，俯佑歲功。無萌可轉之心，以負惟馨之禮。尚饗。
年月日，賽於龍蟠山之神。惟神降治山川，流恩縣道。龍幡鳳蓋，克懋於靈司；蟻穴鸛巢，式揚於利澤。至誠有達，昭報無虧。神其叱吒飛廉，鞭驅屏翳。尚令吾土，屢有豐年。不無行潦之羞，以謝油雲之會。
年月日，賽於陽朔縣名山之神。惟神受命上元，奠茲南服。雲台日觀，遠讓於高標；蓬島昆丘，遐通於爽氣。峻若藏刀之嶺，崇如倚劍之門。是宜銓管陰司，拘囚異物。為神仙之下府，開龍虎之殊庭。屬歲不寧，旱既太甚。馳誠疊嶂，托意通波。果聞雷出地中，電流岩下。既茲沾足，敢薦香芬。願終如響之靈，無怠孔明之鑒。尚饗。
年月日，賽於海陽之神。頃傷多稼，將困驕陽。未逢玉女之披衣，空見土龍之矯首。式祈嘉霔，果降明輝。神其享彼蘭羞，挹茲桂酒。輔成於多黍多稌，助施於好風好雨。庶厲業官，以酬元澤。
年月日，賽於古欖之神。惟神爰因碩果，遂啟靈祠。瓜美邵平，且傳舊誌；李標朱仲，亦茂前經。昨者闡暑為災，油雲不起。式存心禱，慮作神羞。神能感氣蜧泉，傳祥鸛垤。使宋生抒賦，始悅於雄風；高氏讀書，忽驚於暴共雨。化太甚旱，為大有年。將見助於歡康，敢忘懷於昭賽。
惟神越嶠分雄，魯岩學峻。慰農夫之望歲，揚少女之微風，變俾枯荄，化為嘉穀。將期大稔，敢薦惟馨。神其貺我秋成，羨餘民食。無俾董生之說，空閉陽門；勿令夷水之風，屢鞭陰石。苟歲既登矣，則神永歆焉。
夫神必依人，山惟鎮地，式融靈命，必建玄司。前者憂切蘊隆，念深流鑠，詎言膏澤，忽致有秋。敢備杯盤，粗陳肴蔌。神其留歡屏翳，通意馮夷。葉時雨於東皋，卷陽雲於南裔。我民奉事，無或不虔。
惟神克扇明靈，居餘屬邑，能作殷臣之雨，欲豐唐叔之禾。輒以良時，爰陳薄奠。神其俯臨上席，少解靈衣，舞朱鳳於南方，召元龍於北極。永調和氣，無易至誠。
惟神化洽虙琴，享存欒社。銅章墨綬，應非百里之才；嘯虎吟龍，猶續三時之雨。餘也謬當廉部，未及行春。鳧懷鄴令之庭，沸井想延陵之廟。神其論交異代，降福斯民，常俾旗雲，庇我嘉穀。聊茲薦報，庶或感通。
年月日，祭於蘭麻之神，頃者杲日揚威，融風扇暴。禾乃盡偃，人何以堪！神能倏忽應時，逡巡布潤。雲旗直集，不資秦地之決渠；雨陣斜飛，更甚成都之救火。永懷靈祐，敢薦嘉肴。神其與蕙同芳，為蓬扶直。勿虛嘉號，以累豐年。
年月日，惟靈泰嶽繁祉，安平望族。潤地勢於長源，構堂基於修麓。藍田之產，宜有良玉；徂徠之林，宜無凡木。
昔我待子，松玉之間，冀十場面之得價，望千尋而可攀。大年不登，逸足方駛，松欲秀而先蠹，玉將攻而遽毀。聞問之時，歎悼何已。
惟我承乏，受命南征。一言相許，攜手同行。敻絕萬里，飄泊雙旌。念兩婢之價倍，愧五羖之酬輕。地接殊鄰，風移中土。五嶺三江，炎風瘴雨。釣犀之潭，跕鳶之渚。席上從容，幕中宴語。先防載苡之謗，更示投香之所。因使庸虛，不罹罪罟。越井之酋，甘綏之女，時清則銅鏑納廚，歲稔則銀簪叩鼓。豈我之自，惟子是與。
相從來覲，又往於涇。風埃古戍，霜雪孤亭。偏裻之服，縵胡之纓。塞迥而晨嚴刁鬥，沙平而夜警兜零。指吾以虜隙，勉吾以武經。正慰窮邊，俄還京邑。北庭減價，南轅雪泣。章台辟掾，方喜趙嘉之來；棘署選丞，仍見譙元之入。是焉踐曆，更俟飛翻。況乎鳳沼，又接鴒原。何釁成乎燥濕，而厲結乎寒暄。未及西山之藥，旋為東嶽之魂。憶昔舊許員歸，青門出餞。樂作而歎起，杯行而淚泫。但容與於風波，共沈吟於鍾箭。揮袂如昨，郵書甚頻。雖遙道裏，未闊聲塵。孰謂念歸之日，翻為有慟之晨。嗚呼哀哉！
仿佛荒阡，依稀古陌。徐動丹，永歸元宅。願執紼而身遠，想移舟而莫及。迥夜秋思，群山暮色。恨白髮之衰翁，哭青雲之舊客。聊茲寄奠，莫寫西悲。已乎崔子，為吾歆之。
惟爾業傳元女，胄自青陽。三河設辨，五郡推良。廉用苞含立節，柔將恭謹摧剛。伊昔頑民，實鄰舊許，豺終覆族，犬猶戀主，從諸侯之鈇鉞，逐大將之旗鼓。任重前馳，眾才一旅，許伯則摩壘而旋，曹仁亦逢溝不渡。舉無遺算，仕匪遭時，何茲皓首，不識丹墀。劍折而空留玉匣，馬死而猶掛金羈。刮骨瘡深，通中毒作，昔夢膏肓之豎，靡效君臣之藥。休拔趙幟，空張衛幕，塵凝而筆聚先投，蟲蠹而書攢舊閣。餘方守職，爾欲埋魂，想須視虎，料臂看猿。泉驚夜壑，草變寒原，荒陌是永歸之裏，老鬆無重啟之門。嗚呼！聽挽心傷，睹鼙目眩，苟公忠之義著，雖古今而情見。冀幽壤之是聞，饗臨棺之一奠。
至道之世，君臣聖明，必有才賢，為之挺生。昭昭我公，得一居真，窺神靈之壺奧，涵天地之淳精。胸襟洞達，方略縱橫，文房啟而風雅斯在，武庫開而禍亂乃平。甲子之歲，逆泚變節，河海沸騰，宗社杌隉。孤軍隴上，勢窮援絕，激臨危之肝肺，成曠世之勳烈。帝有寵命，擁旄蜀川，威聲烜赫，德禮昭宣。家有美政，人無冗賢，熙熙穆穆，二十餘年。機謀內發，英明獨照，頓挫西戎，經營南詔。通驃國之幽阻，導彌臣之{穴叫}[QMDF]，鹹屈膝於君王，信萬古之榮耀。方期驅兵率乘，覲謁帝庭，承汪濊之殊澤，陳訏謨之大經。如何尊重，遘茲殞靈，地偃喬嶽，天沈輔星。昨者疫瘳之日，鹹望再起，頻造屏內，候公動止。憂國慷慨，請立太子，事苟未行，歿而後已。今上嗣位，人神交喜，哀傷大賢，不見如此。某謬以菲薄，監臨此軍，參蕭曹之議論，睹伊霍之功勳。淒涼門館，顧慕風雲，非百身之可贖，寄一慟於斯文。
維年月日，祭於某官之靈；聖曆應數，今古同風。五百年間，運屬我公。長河噴射，太華穹崇，鬱起生人之表，獨棲顥氣之中。往者鯨鯢蕩海，波濤洶洶。京洛風塵，人神震恐。公遂屹立，天授智勇。斬刈師徒，扶持汧隴。逆黨憔悴，心摧計擁。繇是安危，係之輕重。
天子報功，禮數乃殊。既握龍節，亦執金吾。國之西南，實曰成都。夷夏混合，山川盤紆。苟非哲人，莫起令圖。谘我賢達，付之方隅。公乃厭坤維以厚德，注群生以和氣；應變參乎杳冥，布政歸乎簡易。劃風俗之奸窳，平人心之險詖。肅貔虎以雲屯，禮英髦而麏至。蠲萬屙於藥草，新百貨於鄽肆。綢繆賓客之歡，肅穆鬼神之祀。補前人之漏略，極當時之能事。道尊而獷俗承風，聲烜而殊鄰慕義。
狺狺犬戎，背約報仇。疆場蠆毒，大邦寇仇。以動機權，控扼咽喉，辟其陬落，係其魁酋。峨和窣雲，大度橫流，伏不敢動，垂二十秋。
伊昔南蠻向化，虔奉朝旨，將率非良，撫綏失理。興兵戰伐，深入邊鄙，十萬之師，蕩為癘鬼。公以誠往，彼由感起，拜新詔於皇都，歸舊封於越巂。提攜椎髻之類，簉列青衿之齒，驃國之與彌臣，伏聯蹤而疊軌。臣制樂以奉聖，聖裁文以敘美，考一德之輝光，諒有德而已矣。
方期五福之壽，享九命之尊，致雍熙於宇內，相玉帛於天門。何至業之堙鬱，逢逝水之迅奔？竭涸滄海，摧頹昆侖，精靈一去，徽烈空存。嗚呼哀哉！錦城秋暮，北郊長路，寂寞山川，蕭疏草樹。雖蘋藻之屢薦，終需車而不駐，慟軍府之悲涼，增煙霞之思慕。某等俱以孱鈍，獲事旌旄，庇蓮府之光彩，無汗馬之勳勞。戴恩愧厚，顧位慚高。問沈痛之何有，與二江以滔滔！
年月日，惟靈傳芳華胄，稟慶靈源。漢朝輔相之流輝，梁室帝王之遺懿。克生俊德，彰我休期。高表百尋，澄波萬頃。及春闈獻藝，會府試才。騏驥出塵，蛟龍得水。頓纓而駑駘盡喪，乘風而鱉蜃皆空。憑陵遠天，躞蹀長道。是將筮仕，光乎縉紳。侯國從知，大朝就選。秘寶宜陳於東序，朱紱必降於上元。錦幔而居，青縑以覆。建禮推盡瘁之績，明光多伏奏之勤。亦既還榮，乃司論駁。
高居青瑣，封還紫泥。使明時無失政之機，大邦無不便之詔。暫辭明籍，往分郡符。借寇莫從，徵黃甚急。方將啟乎良友，進彼令人。誌豈愛身，誓將許國。不謂疏網猶漏，斯民未康。作礪為鹽，正俟理平之運；依城憑社，深懷翦滅之虞。上蔽聰明，內求媟近。故鴻猷不得而協讚，睿化莫可以輔成。藐是流離，有窘陰雨。嗚呼！令惟逐客，誰複上書？獄以黨人，但求俱死。銜冤蘧往，吞恨孤居。目斷而不見長安，形留而遠托異國。屈平忠而獲罪，賈誼壽之不長。才易炎涼，遂分今昔。粵自東蜀，言旋上京。郭泰墓邊，空多會葬；鄧攸身後，不見遺孤。信陰騭之莫知，亦生人之極痛！某等頃同班列，獲奉周旋。分結死生，地兼族類。依仁既切，慕德方深。始驚南浦之悲，俄軫下泉之訃。今則年良月吉，筮協龜從。顧埋玉之難追，歎焚芝之何及？牲牢粗潔，酒醴非多。聊寫丹忱，以伸永訣。
伏惟曾構高基，往修峻址。俯為明時，載生奇士。林林舅族，本富文理；楊惲外孫，素多圖史。朱檻有裕，括羽成美。逸足輕從東之道，巨背狹圖南之水。匡生明習，董氏精專。魯壁墜簡，汲塚遺編。坐忘流麥，出記懷鉛。淹中莫敵，稷下誰先？朝有曲台，時推奧學。明博士之高選，資眾儒之先覺。殷周損益，夔夷禮樂。既得根源，盡除踳駁。粉闈假道，諫署揚輝。吾寧訐訕，時好依違。周舉上章，惟求主悟。賈生草疏，豈畏人非。用之則至，舍之則歸。旋領藩符，俄司國計。鋤革煩冗，修明課第。鄙晉室之鬻練，小漢朝之造幣。前籌未借，斂笏還家。再北非罪，三黜何嗟！淮陽勁兵，潁水豪族。既佩新印，仍推舊轂。杜當陽何嚐跨馬，雄士爭推；祭征虜不廢投壺，師人自睦。夷門地古，梁苑藩雄。雙旌大旆，二矛重弓。無忌禦車，惟求隱者；相如謝病，乃慕高風。方將副帝注心，從時大願。率周廟之奔走，總漢庭之議論。人之不幸，今也則亡。莊子孰分其魍魎？秦醫莫救其膏肓。雁沼波瀾，空聞悲咽；兔園台榭，祗見荒涼。某獲顧尢深，蒙知甚早。公昔分茅，愚嚐視草。於劉向論思之時，讚孟舒長者之號。及茲出守，實介親鄰。音徽繼好，寤寐依仁。常期異日，克奉清塵。何言永慟，屬此嘉辰。訃哀如昨，歸轍攸遵。林薄莽蒼，川原隱轔。想諸葛之旗鼓，空還舊壘；念伯喈之書籍，已付何人。候館攸開，丹幡遽至。瞻望衛幕，連綿秦畤。寄奠申訣，緘詞寫意。終阻願於躬親，徒加哀於殄瘁。嗚呼哀哉！尚饗。
伏惟靈佐商宣業，朝薛傳規。門崢層構，堂嶪崇基。玉生藍岫，芝產銅池。梧高佇鳳，蓮馥停龜。有美令人，再稱清劭。訓在《詩》《書》，樂惟名教。王謝標格，曹劉才調。清如濯熱之風，明若觀朝之燎。靈台委鑒，虛室融和。秋水望闊，春台上多。鄉塾掉鞅，文林厲戈。硯橫河漢，紙落煙波。澤宮狸首，棘場楊葉。箭去星慚，弓懸月怯。
兩書上第，五辟名公。馬卿賦雪，陳琳愈風。平台竹苑，淮山桂叢。營分細柳，幕染芙蓉。顯備台僚，榮從憲秩。冠峨鐵勁，衣明繡密。霜下簡端，風生落筆。庭夜烏回，天秋隼疾。帝念充職，任於諫垣。依違絕想，從容敢言。攀檻而空留跡在，削槁而不見書存。女史護衣，大官供食。伏奏多可，可曹著績。帳暖錦麗，闈明粉白。既題柱以如田，亦償金而類直。漢榮出牧，晉議州兵。廉袴歌送，劉錢贈行。濟南之誅巨猾，揚州之試諸生。虎去江靜，珠來岸明。神豈好謙，天寧秩禮。蠹華國之明品，喪士林之模楷。使為善者奪氣，求仁者解體。已不駐乎卿雲，竟何窺於伏濟。長洲樹古，茂苑山春。橘稅既集，茶征是親。鷁度霅而去遠，鵠下亭而唳頻。翟虜氛興，殷楹夢起。帳入飛鵩，床驚鬥蟻。鄭元知數，阮瞻無鬼。終自膏肓，傅於骨髓。嗚呼哀哉！
丹霄萬里，建木千尋。坦坦清路，曈曈翠陰。三襲台迥，九重禁深。中懸旒扆，下集華簪。無非東箭，盡是南金。或扶傾作棟，或望旱為霖。顯允明公，宜膺百福。夜暗神昧，天長景促。青女變霜，羲和納旭。悄隨掌以銷璣，慨周閑之喪騄。永惟清族，本富才人。有弟則陸，無兄不荀。原鴒奕奕，沼雁馴馴。珩奇動楚，璧貴傾秦。永矣彼蒼，胡然人事。但續椿壽，徒高鶴位。摧壓光價，掩淪聲味。潁不濁而殄灌宗，淮未絕而傾王氏。
某因承中外，獲奉恩知。通孔李道德之舊，兼盧劉姻戚之私。鑄顏有契，全趙為期。靜龍門之風水，鏟羊腸之嶮巇。空欲銘恩，何酬樹德？庇孤根於高援，許嘉姻於弱植。將歡宋子，俄放湘南。綬黃楚徼，須白昭潭。歸止未卜，棄予是甘。許靖之悲方極，王粲之憂不堪。猶辱重言，將敦故約。玉無改行，金不如諾。勖大義於幽沈，軫遐心於漂泊。使者尚在，凶書已來。雁足空遠，魚腸不回。淚和峽雨，哭振巴雷。孰澆枯鮒，誰熱寒灰。今則言去彬江，當移灃浦。稍脫疑網，猶罹罪罟。念申慟以無期，豈沈冤之可吐！嗚呼哀哉！
執紼路阻，佳城望賒。淩空乏翼，上漢無槎。或期他日，式返中華。認楊公之石鳥，撫周苞之辟邪。況良冶規存，遺經業在。臧孫有後，魏萬必大。敢期陋質，終托餘光。韋平之紹續無望，秦晉之婚姻豈忘？絮酒無幾，生芻是將。辭多失次，淚數無行。冀桂旌之不遠，降蘭佩之餘芳。嗚呼哀哉，尚饗！
始虞命夏，暴於元穹。功垂刊木，德協堙洪。洎帝相之難作，誕少康於竇中。由屯獲吉，因生受封。降及後代，傳勳繼庸。西京則嬰為外戚，東漢則融居上公。湣陽城之不享，始移籍於扶風。源遠更清，基高自峻。有焯明靈，靄然休問。陋巷不憂，坦途方進。月遠標儀，霞高映論。玉寧韞櫝，錐安處囊。宜伸尚屈，將集猶翔。潛師大《易》，謙尊以光。誓安老氏，債少易償。
爰紆銅墨，是宰濠梁。宓琴時奏，潘樹逾芳。入讚朝儀，言揚事舉。圭璧蠻夷，弁冕文武。吐辭含韻，知今博古。進抑退揚，從規合矩。複陶啟位，殿省承榮。孔門之束帶無忝。叔孫之綿蕝難更。君子信讒，小人道長。未暇閉關，難期稅鞅。暫持竹符，遠出羅網。誰識卑飛，因成利往。銅梁改秩，錦裏經時。人去而琴台壞棟，文移而石室摧基。劉宏之重銘葛廟，王商之更立嚴祠。隴首雲歸，端溪遽逐。角豈觸藩，臀終困木，海闊天盡，山深霧毒。許靖他鄉，有名無祿；馬超正色，宜歌反哭。何為善之無憑，而降災之甚速！
某欽惟教義，夙所依因。在昔家世，勤王實殷。高旌大旆，結駟飛輪。慶豈遺於自出，榮實萃於外姻。一紀以來，艱凶遄及。嗟宅相以無取，懼堂構之不集。詎言渭水之乖離，竟絕西川之出入。嗚呼哀哉！
違京背闕，古陌荒阡。鬆門積靄，隴首停煙。祖庭是日，乞墅何年？淚有眥而皆裂，憤無膺而可填。況玕剖郡符，璟持使節。塞遠城迥，河窮路絕。顧後瞻前，形孤影子。長號出次，重拜臨穴。酒醴清濃，肴羞羅列。庶有鑒於斯文，冀不同於虛設。嗚呼尚饗！
伏惟靈天枝挺秀，帝係傳芳。材高杞梓，價重珪璋。蘭芷斯茂，先以馨香。幹鏌將用，不剉鋒芒。始備千牛，俄仕諸衛。逸意方起，絕足猶係。爰佐群仆，亦掾神京。邑惟二宅，曹實五兵。地峻流急，官閑政清。嵩少曉霽，伊洛秋明。侶能吟之謝客，伴作賦之賈生。遂擢堯廚，曾調湯膳。位列大朝，名參內殿。朱紱輝華，銀龜蒨粲。漢有宗正，委之親賢。貳彼惟月，人寧我先。外夷求騁，天子憂邊，《皇華》始賦，紫綬俄懸，雄其出塞之任，假以中台之權。不拜無慚於蘇武，去節寧類於王焉。銜須誓死，齧雪獲全。帝仗使者，吾無愧旃。既返中華，止同屬國。蒼蠅難祛，貝錦方織。好丹非素，點白為黑。遭時不知，非予有戚。既失誌於絳灌，遂不容於欒卻。竟陵山水，鍾離控扼。名貴隼，時瞻熊軾。人以功遷，吾由謗得。其明若神，其惠如春。先除黠吏，且活疲民。汙萊盡辟，邑室重新。草祥木瑞，獸去鳥馴。方候徵還，俄嬰美疢積微而桓侯竟晚，達命而徐公待盡。怳怳空驚，遲遲未信。誰知泉路之高低，孰測夜台之遠近？永惟良配，亦實女師。庶薑尢效，君子是宜。異室無怨，同穴有期。河魴著詠，皎日裁詩。嗚呼哀哉！龜筮協從，日時斯卜。將去荒郊，言辭華屋。草樹縈帶，川原回複。白發孤弟，臨棺慟哭。失慈撫於終身，宛聲容之在目。心摧則冰炭交集，血下而綆縻相續。萬古永訣，百身何贖。酒滿未禦，肴乾未臨。已矣伯氏，來慰哀心。
