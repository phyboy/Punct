員字與直，秘書監寧子。杜亞留守東都，署佐其府，授侍御史。
臣某言，伏奉正月九日敕，授臣使持節汝州諸軍事安汝州刺史充本州防禦使。臣祗荷寵命，兢遑戒路。以今月二十五日到州上訖。臣聞位非所據，榮實為憂，任過於量，勤不補敗。伏自省懼，心魂震驚。臣某誠惶誠恐頓首頓首！臣頃佐方鎮，本逃饑寒，推遷歲時，累忝班序。而身遠跡賤，才薄官微，宣力中朝，事將望絕。昨者一介陪隸，萬國朝元。不寤日月垂明，幽隱斯燭。荒徼未效，記意於勞問之初；愚懇微誠，畢辭於朝賀之次。亦能信宿，遽承寵光。況地屬王畿，任當時要。憂寄所切，文武是資。何堪負乘，又過獎擢。唯當以竭誠自勵，戒懼自持。庶副所受安人理戎之命，少酬萬一。無任懇悃屏營之至！謹遣某官奉表陳謝以聞。
歲五日，杜揚州出鎮東洛，群公禮賓，用餞會於此堂以候。於戲！從公率俗，道機交態。倦息得於此，樂道得於此。眾君子同之，員亦同之。況乃竹深寒庭，雪淨禪室，境捐世染，坐對天涯，甘茗代醪，清論如藥。蓋勞生之少息，群心之一勝會耳。惜乎夕鳥集，暝客散，候人至，車馬行。各從爾司，筆返吾患。向來所聚，倏爾成空。索過風於前林，求往夢於既寤。不可及也。尚書郎李君曰：「其可及者詩，猶庶乎詩之哉。」
二月中節，時芳為人。柳先攀折而垂，水待臨泛而滿。花迎酒客而笑，鶯隨詩人而吟。有良二千石徐公，解印南國，將赴鎬京。與東風遲日偕至，洛中賢士大夫，以公著名茂實，詩言酒態，相從於賞春之場。其潤色也，與鶯花並，東溪南陌，詩鋒函合，迭為晉楚者，日有聞焉。惜乎偕賦不疲，群芳未老，而不謀者別，中道閩之。向之待人攀折臨泛與笑而吟者，又似有意乎傷且怨矣！矧同遊者之心乎。仆也貧不知春，病不逮會。諸公以異日徵文之籍，不獲辭焉。所以敘作者之意，共歎春未去而公去，故其思也同。
仲春之節，洛帥還近郊，亞尹尚書郎禦史元公李公韋公，將事如軍，賞心百里。予時有所係，不克與偕。三君子賦《嵩峰》《漢陵》《維源》《竹澗》《仙壇》五篇，遺我居者。善乎詩之時用也！如繪出其芳，鏡涵群象，翬呈鮮彩，琴韻雅音。俯仰吟詠之間，若在春原之上，晴峰之下，境移眾目，勝集我心。詩之時用也如此！否則一時得之，人與閑雲並散，興與夕陽俱盡，春與殘花共謝。遊者居者，等無及焉。他日屬和之聲，洛陽為之動。既編次盈什，則不可不紀其所以然。
甲子歲秋大旱，螽蝗生。其為異也，聽如疾風，視如飛雨，仰如陰雲，俯如流水。乃至天降其高，地增其厚，明為之昏。其災也，如農夫草，繁霜凋木，烈火燎原，嗚呼甚矣！矧夫既枯之稼，僅遺之粒，其可望也。余時從師於東周，居鎮之府。僚友霍總賦《蝗旱詩》一章七十有二句，其指兵生蝗，蝗生和，和生瑞。猶夫空谷之響，立表之影，以其類至必然，若乃《春秋》書災紀異之法，《詩》人風化美刺之義。備閱章句，則知其文。余味之深，敘以為引。
凡我東周之遊，誰非君子之門吏。子之至也惠，群公之思，且惜其去之速。子有別墅，我為甘棠。富清溪翠竹，豐流鶯密樹。比而遐，幽而曠，美而不華，野而不陋。用厥群勝，甲於東溪。四月之節，其芳始茂。葉成清陰，花結朱實。中林惟籜，碧玉呈鮮。麥風之秋，與輕暑偕至。二三子春醪夏服，於是乎宜之。陟則在處，降則在舟。湍泠竹韻，合如簫管。時有山鳥，雜乎其間。群籟同音，俱以留客。而嚴城暮日，與林泉意殊。奪我當歡，趣子命駕。諸公以為他日過庭之問，次詩禮者，其惟吾黨與東溪乎。屬事徵詞，實假會文之友。況吾子以言以立，可久可大。作者之意，不惟係《召南》之什，宜用《緇衣》之美副焉。
分洛為漕，鬥門在都城東南中橋之右。舊制喉不深，口不束，其流隨之，水斯溢，旱斯涸。東有斜堰，俾其來往。終歲不修輒壞，修則水積高而迤南北。北傷則洛亙邙趾，南傷則魚遊井鄽，不修則漕複於陸。且其地與岸，皆寘薪焉，不再閏不一易。每歲繕塞斜堰，洎南北隄橋之費，相與盈萬。其鬥門之功不計，蓋其弊者也。安平公治三川之暇，顧念於此之疾未去，且曰：「水之性，導無不順，壅無不害。善為水者，唯其所趣，使若自然。其要在於不與之競而已。」是用浚鬥門之下，以量其入，庳斜堰之上，以歸其餘。庶乎饒不為增，傷不為減。盈萬之費，歲收於公。而通海之波，率土之運，東西交騖，合朝宗之義焉。中橋之旁有古堰，廢石沈於泥沙，公乃發而轉之，以代寘薪之制。省於自他山而致者，蓋百之一。猶懼剛之不勝柔，岸化於水。乃授規矩，俾之追琢。如斧斯銳，以分其衝，如月斯仰，以折其勢。積石山鬥，中流湯湯。南鄰鑿龍，永代無愧。上濟行邁，是為通橋。歲三月興作，四月畢事。人不見始而睹其終。埒其功用，不足於常歲之數。而不朽之利，與皇都洛水，垂之無窮焉。嗚呼！物之至柔者水，不得其理，甚者懷山襄陵，其次決堤防，隤城邑。夫惟不爭之力，然後勝之。天下之理一理也。制天下之至強者，其唯不爭乎？於水也見公之政，於政也見公之德。異日觀易簡久大之業，此非其一隅哉！公以為成公之誌者實肄其勤，命以名氏刻於岸石，仍俾末吏謹而書之。貞元四年四月丁亥日記。
儒之執喪也。極其哀止於毀，其於既往也，則無及焉。西方聖人以大慈大悲為功，追護往生為誓，凡爾銜恤靡至，克窮罔極。如有求而不獲者，何末由斯而泄之。貞元八年百一旬有六日，我伯姊前烏程令宏農楊萃故夫人之喪再周。先是哀子泰、衡、嵩、複、觀，洎女子相與號曰：「我之生也，自親之生。今我報親，幾何而既。何先王制禮不即人心，何羲和迅節不恤餘慕。」於是合哀僝聖，誠而禱之。男冥其心，女集其指，迨茲日而阿彌陀佛現。嗚呼！西方之教，念焉斯至。矧是像也，一縷一哀，一哀一聖，凡億萬縷，為億萬聖，億萬大慈大悲。一之乎爾願，其為追護也可訾量哉！泰等毀傷見者之神，號墮鄰人之淚，是月之慕，有逾其初。舅氏員撫而廣之曰：「親之於子也，生三年而免於懷。子之於親也。喪三年而免於服。是則服之終也，豈哀之終乎？」記所謂君子有終身之憂，蓋哀之終也。此又哀之終也，豈孝之終乎？經曰：立身揚名，以顯於後世，夙興夜寐，無忝爾所生。此孝之終也。若然者，爾之孝，爾之哀，偕爾身，齊爾性。於是始孝，何痛夫終焉！」員悲不能文，強為之記。
貞元七年孟夏月再旬有六日，我伯姊宏農楊氏夫人之喪期。女秘書省正字河東裴求已妻，痛夫四序往而還，萬化周而始。慈顏複睹，終天無期。伏念身體髮膚，重於所受，不敢以毀生為報。其發於一號者，則昊穹可聞，泉壤可徹。恭西方之教，有追護之功。崇建是像，庶乎有及。吾聞之，古之泣血，不必以血為淚，痛之至者，如泣血焉。是像也，起爾一心，成千手千眼，自素為繢，自繢為相，自相為聖，自聖為福。所以複於爾所生者，庸非爾之血乎。希微窅冥之間，惟至可至之至者，孰至於哀哀爾思。舅氏員，自以一虧而不可複續者，骨肉之謂，泣撫其事，從而記之。
我生同氣者七人，先五後二，兄姊弟妹半之。不弔天降割于我，今年春夏，次妹安國寺大德尼、伯姊前烏程令宏農楊夫人逾月繼酷。先是兩兄郴州刺史讚、前右補闕貶連州司馬質從官於遠，員洎弟妹前監察禦史河東裴某妻，痛支體一斷，終天不續。乃相與鬻衣庀直，揭茲靈幢，願得輕風微塵，洎日月度影之所及也。深茲至念，慘與之俱。然則巍巍永永，斯乎風土日月，相無極焉。是幢也，實表安國之㙮、伯姊之隧。貞元六年秋七月七日，前侍御史穆員記。
按經文，我以神力供養，不如以身供養。故曰若能燃手指乃至足指者，是名第一之施。蓋菩薩之行也。今我上人以兩臂為爐，爇香千度，用夫芻蕭之義，以簡萬望。夫以百福莊嚴之重，千度焚燒之苦，與夫一指之功，不為多乎！又刺體之血，以嚴經像，若素為塗，若繪為彩，若寫為墨，凡成就阿彌陀佛一軀，觀音勢至二善二菩薩各二事，經千卷。經以皮為紙，以血為墨，書寫經戒，亦菩薩之行也。曷若加之圖像，三十二相，八十種好，盡取諸身乎！上人姓王氏，東周河南人。七歲喪所恃，十一喪所怙。童蒙孤子，無兄弟之親，自毀其生，用集封樹。已而歎立身揚名，無逮既往，乃發大宏誓，以報罔極。大曆五年，始居龍興寺鎮國般舟道場。爾來足不逾閾者垂三十載。其為業也，形不住心，夜不息晝，外不舍百刻之一，中不遷萬化之二。勞其形與天健，精其誌與日新。蹈極樂於自竭之操。前後以一月有一旬，旬有九日為一息者，不記百數。其願以本尊本，以願為願。其病以眾生之病為我病。我生未已，我病曷祛，我病未祛，我願曷已。然則大慈大悲之誓竟，我願雲竟；無邊生生之苦盡，我病雲盡。我生有滅，我願與生生俱生；我形或勞，我心與極樂無極。巍巍乎可思量哉！員太夫人河東郡太夫人，性合真如，業通禪寂。嚐謂學者千萬，達者二三。苟未至於心離有無，跡超生滅，則苦行為難為。至誠格諸天，念向群望，亦足使見聞聳善，遠邇歸心。況乎嗤嗤回向之徒，聞道甚稀，睹相且眾。則上人所以持本教，濟眾生，與夫禪門諸祖，迭為舟梁，可無愧矣！又懼夫物之尢者，見異於類，行之殊者，或疑於常。申命小子，以紀精苦之能，所以題之於此。貞元十年五月二十五日，前侍禦史河南穆員記。
京洛佳賞，盡走乎闕塞。次則東城，以桃李繁華相高。北山陽，有崖穀豁洞之勝。蓋天然疏鑿，以遺來者，而人不之爭。我公懸車之三年，探得其最。凡遠於國門邇於闕塞者，四之一買之，直減於東城之貴者亦如之。連岡疊磴，中斷夾鬥，為其拱跱，如狀如意；翠竹茂樹，縈環森羅，為其緣飾，如績如織。泉出山腹，釀而為池，釃而為派，帶於竹樹蔥籠之間。池可行舟，派能流響。果園蔬圃，用以為溉。其餘與水合於山下。臨玩之美，耳潺潺，目磷磷，不俟漱浥而煩襟如洗。於是卜之上，泉之側，周奇顧盼擁抱之勢，作為新亭。春之日，百花流鶯，笑語滿穀，迭相為主，待人為賓，始至也。若宴賞之之疏；將去也，若怨棄之之速。夏之日，清風入林，徘徊不散。若為繁暑，與之竟夕。而流泉娛客，亦奏雅音。秋之日，霜淒氣肅，萬象畢清。亭中一望，超忽天外。而片雲行雁，又似與賞心遠目，相期於前。冬之日，木落天迥，遙山入戶。可愛之景，照於陽坡。遲遲為人，人散而斂。凡四時暇日，公與大夫從甥侄子孫，攜琴樽翰墨，遊於斯，燕於斯。慈顏怡，天和熙，一觴舉，萬福隨。穆穆雍雍，翼翼夔夔，中外具慶，如塤如篪。公曰：「人生知足為富。當時為貴，奚俟外獎。則此地足以忘年，何必陸賈擊鮮，疏廣散金，然後為適與？王氏之少長鹹集，潘家之兒童稚齒，吾之適也。爾群子識之。謹按《春秋》之義，地從主人，今我公開國新安，則家穀宜以新安為稱。新安之為解也，既所以旌新之安，亦所以祝吾家之慶，與茲山之賞，日月新而永永安安之謂也。又江南有新安者，山水之異，絕於中國。維其似之，是以命之。」第三子員受命紀石，且若從者名位，列之於陰也。
鬥門卒事之月，安平公罷尹，杜公實來。明日，公會杜公觀厥成績，即得洗心遠目之所盡，一覽四時之美。乃授中制，創為此亭。有若嵩高二室，萬安闕塞，實簷前之山；清路麗都，類夫河漢，實砌下之池。春流夏雲，露風霜月，殊狀異態，同歸於勝，實座中之器；修橋曳虹，左右扶翼，層樓飛鳳，前後擁抱，實四楹之飾。而顥氣清風，徘徊旦暮。若有所為，凝為清陰。不唯待羊公之登眺，李膺之臨泛，使忘機倦俗之客，得人人而私之。或曰：二公之來也。境與耳目共清其心。心為事源，政得於靜。有以助清靜之理，可無述乎？刊諸瑉石之陰，是為亭記。
今年天之不佑我也甚矣。春三月，謫我以次妹安國寺律師之喪。夏四月，繼以伯姊楊氏夫人之酷。季妹前監察禦史裴氏妻泣曰：「人皆有姊妹，而我獨亡。所以發於骨髓者深，宜格於神明之聽。」先是太夫人嚐為安國繡地藏菩薩，逮卒哭而就。是夜季妹夢伯姊謂之曰：「嚐知是像，追護於我。」是用鬻衣充直，緘淚僝工，亦逮卒哭而就。嗚呼！萬聖一致乎。慈悲莫大於救苦，苦有生死之異，聖者亦隨之而殊。
如周之六官，分天地四時之職，蓋同歸於理，而各有典司。若乃拔三塗，證六道，紓有生追往之慟，則菩薩超群聖焉。時貞元六年孟秋初七日也。將以謹功之始，既月而日之，且係之以讚曰：
維我素履景福崇，嗟爾至聖元感通。有赫大士願力同，五彩萬縷相好備。一心十指聖靈萃，振幽冥兮如仿佛。
貞元八年九月二十八日，員傷神之慟，至是而期。外姑故河南令裴君夫人鄭氏，雅有天性之愛，加人一等。而疾視之勤，喪慼之甚，則又加焉。至哉母之於子也！想其方娠，想其既育，想其乳抱，想其稚戲，想其習教，想其有行。生十九年而夭，歲一周矣。無一日不同其十九年之愛，見其遺跡，見其同類，見其所從，見其所從，見其所嗜。則哀與之新，訴於神明而不聞，禱之寐寐而莫睹，索於太虛而無像，追之往事而日遠。乃求大聖之旨，裂素點絢，丹青容，願以己之深慈，托於佛之巨力。且曰：吾子之生也，以至仁為性，積善為行。二者之報，同期於福。今也夭，而不深慈托福施，不在於生，不在於後，宜在於既往。矧聖者以巍巍赫赫，從而振之。然則是像也。金蓮之品，安知非爾往生乎？讚曰：
生如花兮夭如花，先笑後號鍾我家。喪有殺兮悼無涯，哀慈母兮晝夜哭。歲一期兮聲相續，懇元聖兮降冥福。
萬聖本願，同歸乎慈，一致乎至。有若東方藥師琉璃光佛，洎大悲觀世音菩薩，其威神德力，最著於群生，倬然於人間者也。我季妹是用圖厥晬容，永以成功。其發念也，淚逐聲盡，福隨響至。其成功也，靈以指集，慶將縷延。如其經文，則曰火不焚，水不溺，鬼不災，襖不厲。矧乃無妄之疾，有生之害，何從而來哉！且聖功元化，陰騭潛護，宜於自然，動亨元吉。彼解焚拯溺，禳災祓厲之功，又安得而施之。讚曰：
唐故監察禦史河東裴府君捐館舍，二十五月而祥。貞元乙亥歲仲秋再旬有七日，其孀，員季妹也，號曰：「吾觀天道，日昃月虧，幾何而追。吾觀四時，寒來暑往，往來如奔。吾觀萬物，秋落春榮，榮落相續。吾觀人事，禍福倚伏，則維其常。何天道人事，四時萬物，同歸於複，其運如環。而逝者棄於，川流日遠，未亡之酷，終於此生。恭聞西方之教，有三塗報應之事，大聖拯護之功。是用發念仿佛有無之間，躬現是像。」嗚呼！若聖功則亦無幽冥之苦，蓋魂氣無不之也。其返於太初乎！苟有三塗，則聖者之力，唯誠是據。宜乎罪消一念，福積萬指，可思量耶！讚曰：
嚴哉有赫自爾誠，晬容巨力於是並。能使往生生彼國，餘及未亡無終極。
惟元精之和，惟元聖之功，惟善之報，惟人之心，順之則冥，感之所契。蓋善積而福會，心至而靈應。類夫有開必先之義，存乎恍惚杳冥之間。天不言，神無像，發於寤寐者，其昭昭歟！我裴氏弱妹，疇昔之夜夢老僧，意夫聖者，祈太夫人之福懇懇焉。聖者複之曰：當繡若繪救苦觀世音菩薩。且視其形則如是。覺而念之，誠矣未果。越旬朔，嗣夢如初。是用心冥聖功，指集晬容，圓光具發，朝日曈。歲八旬有六日，我慈親生之辰也，願於是畢，工於是終，聖於是興，福於是始。同氣不類，神明我遺。禎夢靡臻，斯文敢闕。讚曰：
猗經文兮頌聖德，非知知兮焉識識。我夢願兮永符巨力，如四維虛空兮夫何有極。
東方藥師琉璃光佛事具本經。今我季妹裴氏嚴是像也，誠而禱之。其嚴之何？裂素點絢，攢針緝縷，以五采章成三十二相，八十種好，意夫十二上願從之。其祝之何？況我太夫人福如上願，而壽如縷數。夫以大聖之力，加於積善，而赴於精誠，宜乎其至也如歸，其答也如響，其久大無極而不可思量也。如東方虛空，抑經之有偈。所以啟迪誓願，發揚聖德者也。苟以至誠為用，員敢讓於文乎。讚曰：
上天報應，為福為極。有赫大聖，與天同力。而我景行，與聖同德。存存如山，念念如川。大聖拯護，同符自然。十二願我之事，億萬縷我之年。
聖人之教有三，儒之先師曰：孝者德之本，教之所由生。又曰：立身揚名，以顯父母，孝之終也。若乃崇樹景福，追護既往，有無上無邊之力，非智智識識之功，則道、釋二宗。其用一致，記曰：君子有終身之憂，忌日之謂也。歲孟秋晦，我王母太原郡夫人棄養之辰，我公霜露永懷，發是上願，謂夙夜種德，以無忝為念。裕蠱垂範，立家開國，不足以為顯；鼎鼐之豐，蘋蘩之潔，不足以為饗。蓼莪罔極，石窌啟封，不足以為報。且曰：元始天尊，大道之原也；釋迦牟尼佛，萬聖之祖也。以五彩繪圖二晬容，及此辰而就。眷命小子，讚揚聖功。其詞曰：
嚴哉煥乎，觀者回向。有類夫朝日初升，圓月始望。又若二聖現於空中，仿佛乎不知其像。我公孝思，福應如響。於戲聖力，巍巍蕩蕩。
有唐尚書東海宣公姓鮑，春秋六十九。公從三十六載致政二年，曆官二十五，凡居達官之長十二，領四嶽十三，州牧之寄三。貞元六年秋八月景申，薨於洛陽私第。冬十月旬有七日，從先公於北邙南原。詔贈太子少保，給鹵簿鼓吹旌其卒。葬後三年，嗣子宗由，惟中古封樹之制，且曰：「邱壟與年代相推，幾何而平；松柏霜露相薄，幾何而盡。將令百代之後，遊九原者，徘徊不朽之烈，歎息可作之美，其惟金石刻乎？」是用建碑墓，以揚先懿。
公諱防，字子慎。河南洛陽人。其先蓋夏禹之苗裔。春秋時，杞公子有仕齊者，食采於鮑，因以命氏。曾祖標，皇隴州汧陽令。祖仁爽，雅州飛越尉，贈眉州刺史。父思溫，彭州唐昌丞，贈工部尚書。皆盛德下位，發祥於公。
天寶中，天下尚文其曰聞人，則重侔有德，貴齒高位。公賦《感遇》十七章，以古之正法，刺譏時病。麗而有則，屬詩者宗而誦之。舉進士高第，調太子正字。中州兵興，全德違難，辭永王，去來瑱，為李光弼所致。光弼上將薛兼訓授專征之命於越，輟公介之。始兼訓之奉光弼也，以順命為忠，不及於義。公知光弼之不終也，諭而絕焉。東越仍師旅饑饉之後，三分其人，兵盜半之。公之佐兼訓也，令必公口，事必公手，兵兼於農，盜複於人。自中原多故，賢士大夫以三江五湖為家，登會稽者如鱗介之集淵藪，以公故也。徵尚書郎，優遊公卿間，執政者以代言之司見屬。無何，薛兼訓寢疾太原。上以北門寄重，軫念於薛，思所以貳而代之者，莫與公比。召對勞賜，寵而遣之。公之至也。人不知其帥之疾。帥不自知其疾。及其代也，由亞尹中丞洎居守專征之倅，各遷其任。兵自勇厲至於輯睦，人自安業至於移風，政自無闕至於有典。代宗嘉歎之不足，圖寫公形，列於別殿。蓋麟閣名臣之次也。
三載朝覲，屬今上嗣位，惟新大政。授公紀律，俾作典刑，拜御史大夫。旋以文武之柄，方鎮為大，南國萬里，俾之師長。統閩越，轉江南。公之撫人也，以家勤之，以子愛之，利用用之，厚生生之。詔加銀青光祿大夫右散騎常侍，紀成績也。真拜右常侍，扈從巡狩，轉禮部侍郎。上還鎬京，展謝郊廟，公預太常折無文之禮，進封東海公。詔徵賢良，求其讜言。時薦仲兄不敢違詔承詔。（原注絕句）實蒼生利之，宰臣病之。與公並命考第者，以為異日故事，言或有犯，投之不疑焉。公曰：「使上聞所未聞，聖朝之瑞也。」擢居甲第。每歲貢士，充於王庭，心為靈龜，事絕請托。京師仍歲蝗旱，務殷人耗，拜京兆尹。詔下風行，令宣政舉。威革難理，惠周無告。既而痿痺生疾，陳乞遂閒。上置上將軍員以待功臣。先用文儒耆耄，以寵其選。拜右武衛上將軍。厥疾加劇，優詔授工部尚書致仕。徙家東周。富天祿，貴天爵，樂天命，順天和，以終夫天年。
嗚呼賢哉！公德本於孝，才歸於用。從王牧人，即戎臨事。大略以忠肅慈惠沈毅莊敏為稱。喜善怒惡，不必為已；論交任人，必惟其終。入為羽儀，出作藩翰。夔夔然以家人嚴君之義，屬於長兄。蓋什卿之祿，千乘之賦，一以奉之。四時賓客之事，車服器用之費，一以稟之。公與夫人視諸孤群從唯所授，公不敢以禮秩異，夫人不敢以居有私。而敬公和樂之道，於是乎久。御史中丞武威賈全，公之甥也，少長於我，登朝異門，教切義方，慈均天性。故全之報也稱天下，甥舅加禮焉。鄭滑節度使隴西李融，公之吏也，推以腹心，齊厥憂寵，曆佐三道，其間如一。故融之報也類天下，賓主加歡焉。於全也見公之內，如融也見公之外。然則公之行已與人可知矣。夫人蘭陵郡夫人蕭氏，始佐公賢，終成公貴。及公既沒，清風如同。二孤前左衛兵曹參軍殿中省進馬宗、參，以文學世公之業，孝友繼公之誌。猶曰不足以抒夫罔極，於是發揚垂裕之義。作為銘曰：
穆穆宣公，為王藎臣。終始明哲，優遊寵勳。在昔理平，逢時尚文。高唱寡和，長才不群。星河麗天，卉木榮春。羽翰方陸，雲雷構屯。乃佐戎師，名屈道伸。乃登天朝，盛美惟新。茫茫南國，赫赫北門。股肱王室，父母生人。執憲承式，尹京作則。春官主文，宗伯尚德。出捍牧圉，入趨宸極。望實攸並，謀猷允塞。賢宜翼聖，道厄於命。方叔元老，冉耕所病。明明天子，禮優致政。曳履散金，頤真保性。良辰何遽，厚夜何長。進退全故邱，鞏洛之陽。貞石是勒，德音孔彰。於戲宣公，百世不忘。
