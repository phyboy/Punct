皇唐相國博陵公姓崔氏，諱渙字某。佐元宗扶正厄運，保維宸極。戴肅宗紹複大業，底綏生人。事代宗朝羽儀百辟。曆官二十三，享年六十二。以大曆三年冬十有二月二日薨於道州刺史之寢。明年，歸祔於洛陽北邙山。今上六年，追贈尚書左仆射。夫人滎陽鄭氏，華陰郡太夫人，以子貴也。公三娶。前夫人生塚子常山公。公之清德重望，洎天官亞相之位，事後夫人滎陽鄭氏恭。公之理命，以無違為大，而黽俛拘忌，出入銜恤。推周公合祔之事，凡龜從筮逆者數。嗚呼！天不以西漢韋平之美惠於吾君，使常山下世，永懷不集，故有沒代之庸著遺令焉。貞元元年秋九月，季子京兆府三原丞揚、孫前渭南尉元方，哀奉常山之誌，逮乎在殯。是月壬午，啟博陵公之遂。明月丁酉，以華陰郡太夫人洎繼夫人隴西李氏之喪歸，禮也。
公大父諱元暐，中書令博陵王，於皇唐有再造勳，事具國史。考璩，禮部侍郎襲博陵王，與魏元忠、趙貞固為友，出處齊名。公則禮部之第二子也。天寶中曆屯田左司二員外郎，出為歙州刺史，換綿州，錫金印紫綬。大駕南巡，以至誠大義，感悟聖主，中興之業，見於言下。擢拜門下侍郎平章事。靈武接位，與上宰房公琯奉冊書國璽，唯新景命。是時也，中原有羿浞之亂，東南有吳濞之釁。乃三分天下之一，以八柄付公，俾公仗節督護河南、山南、江南、淮南之地。凡受脤專征者，由公以律，二千石以降，唯所遷置。公於是度用均賦，息人繕兵，外攘四封，內敘多士，望高寄重。怙寵者排之，降左常侍，領杭州刺史，俄轉常州，徵拜秘書監太子賓客大理卿。坐失係囚移信王府傅，轉尚書左右丞吏部侍郎御史大夫。大曆中，元載顓政，中外附之。公對揚內庭，數其不赦之罪。上頷之未諭，公抗詞焉。寺人屬垣，漏言於載。未幾，有道州之役，逞憾故也。公標鑒遐明，姿度宏粹，鬆茂玉潔，風清雨潤。文以經邦為用，學以為己為宗。承祖禰以付子孫者，清白孝友，其哲人哉！
夫人磁州刺史曾之孫，潁州太守長裕之女，年若干，捐公之館子曰摐，實常山公。繼夫人舒州刺史紹之孫，左羽林錄事參軍晃之女，年若干，遺公之祿子曰摙，仕萬年尉，不幸早夭。二夫人地清天和，夫賢子孝，四者均有之。清之發祥，和之應壽，賢之用貴，孝之報榮，四者皆違之。哀哉！孝孫元方，痛先人存歿不伸之誌，其號天也，與吉凶俱，谘於叔父揚曰：「先誌未從，不敢以見先祖。」是日也，奉二夫人合於此室，既定而常山祔焉。員常山門吏，見托銘石。其詞曰：
於穆元輔，歸全故邱，列樹已拱，清風悠悠。邈矣夫人，同凋上春。配忠生孝，翊聖懷民。賴及於國，慶達其身。五父雙啟，九泉同閉。遺厥嘉祥，及爾昆裔。
皇唐九葉，天啟元聖，運並中否，蓋有苗不恭，舜德於是乎盛；獫狁孔熾，周道於是乎興。而我相國太保義陽王文武命代，經綸應期。柱石將傾，舟楫未濟。腹心王略，爪牙天罰。芟夷大憝，覆冒生人。公諱抱真，字太真。本姓安氏，世為涼州盛族。高祖修仁，佐太宗征伐，益大其家，寵位本州，啟封申國。曾祖永達，開府儀同三司左驍衛大將軍。祖懷恪，陳州司馬，贈兵部尚書，考齊管，贈太子太保。或才光於時，或道屈於命。從父兄司徒涼國公抱玉，事肅宗、代宗，勳著王室，錫以天姓。
代宗之初，仆固懷恩怙兵犯順，公時再命汾州別駕，隨州陷焉。懷恩雅奇公才，而懼公之不同，所以待公與衛公者偕切。公竟以智勇自脫，投身京師。上方以懷恩為憂，不啻於祿山、思明之難，遣公進討，公曰：「郭子儀領朔方之眾，人多思之。懷恩因人之心，以邀其勢，紿其眾曰：‘子儀為魚朝恩所戮。’劫而用之。今若複子儀之位，可不戰而克。」上嘉而納之。其後懷恩父子皆敗，朔方有眾，洎西北兩蕃，望子儀而頓伏，皆如公策。拜殿中少監。擢纓清列，澤盛當時，卿大夫賢者從之遊。朝論美價，於斯為重。
大駕幸陝，欲遂都洛陽，公入陳婁敬、子房之說，且曰：「臣見犬戎今已遁去。」翌日，長安告至，如公之言。代宗器公之才，將試其用，詔兼禦史中丞充陳鄭澤潞節度留後。公以所奉之主，則從父兄司徒公，乃深惟大雅明哲之義，罷請留府，願效列郡。優詔從之。拜澤州換覃，懷二邦之人，得公失公，皆如父母。未幾，複統留府之政，累加禦史中丞左散騎常侍，並領磁、邢二州，增秩加邑，國之報也。
今上即位，用聰明神武照臨不庭，命方叔、召虎鎮衛四國。是用授以黃鉞，俾以專征，而方命之徒，畏威先舉。田悅以暴兵五萬，寇我東鄙，劫邢州，圍臨洺。守將乘城，如山不拔。忿誌且恥，既悉索境內，且乞師於鄰。掘地幹雲，壕壘數合，上絕飛鳥，下及黃泉。公躬執鉦鼓，屢挫其銳。詔命太原節度使今侍中馬公與公合從，且曰盡敵，由是摧堅陣於雙岡，釋重圍於二城，殲逆徒於洹水。凡三戰三北，退伏於魏，窘如囚拘。逆將朱滔，誘今司徒王公，合范陽、恒山之眾，來為悅援。公與馬公洎群帥屯於魏橋，相持卒歲。無何，京師有朱泚之亂，鑾輿外次，群帥失圖，蒼黃還師，惟恐在後。公徐統士馬，退次洺州。旋奉詔書，俾勤所職。於時將卒倦戍久矣，及其還也，如川壅而潰，勢不可遏。公以至誠大義，發為號令，俾四郊激勤王之誌，三軍忘思歸之心。進師漳河，獨壓強寇。先是與公戮力太原、朔方、盟津洎神策四帥十萬之旅，一朝雨散，孤軍特立，天下危之。公忠貫天地，機先鬼神，動如雷霆，峙若山嶽。銷難於未關，成功於無戰。氛祲四廓，豺狼坐馴。上在奉天，躬禹，湯勃興之德，曰：「萬方有罪，罪予一人。」發號改元，與人更始。公奉揚天澤，浹於四鄰。增日月之明，廣雷雨之施。由公而複爵位者，今司徒王公洎魏博青齊三帥，凡三道數十州百萬旅，歸於聖理，公之功也。朱滔以幽燕勁卒，獯虜驍騎，將欲橫行鹹洛，崛強中原，輔其兄泚，窺伺神器。公以奇謀正義，間說成德。成德與滔，契重婚姻，事同艱阻。與公交鋒對壘，積為敵仇。乃為國為公，忿滔如向，將欲自竭，先誠於公。投我以可疑，報之以必信。公與王公之相見也，王公旌旆車騎，亙如長雲，晦日蔽天，風驅而至。公以數騎，徑造其前。王公叱去左右，躍鞍而下，交臂號呼，聲聞昊天。即日兩軍億萬之師，悉如兄弟。公遂入其壘，授之以畫。明日合勢，大破滔軍於涇城之西。滔鼠竄舊巢，至死不振。逆泚折臂，群凶奪魄。諸將聞風益壯，踵武獻功。既而妖契滅，星躔複，鯨鯢戮，海水清。而振曜靈威，興複昌運，自我而始，其天啟與！
公使將如臂，使卒如指，決勝於千里之外者，則河中拔，淮夷殄，分彼成功，什三四焉。初臨洺之解，遷工部尚書。洹水之勝，轉兵部。魏橋之勤，加右仆射。漳濱之固，轉左仆射同中書門下平章事。朱滔之敗，遷司空，食實封五百戶。貞元初，上有事於上帝列祖，公得請會朝，宣室受釐，明堂布政，對揚丕顯，錫命蕃庶。方寄股肱而藩屏是切，方屬周、召而桓、文是賴。數月，受命還鎮。公之鎮於潞也，垂三十年。撫五郡四封之人，作之醫，作之師，生成之，富庶之。耆老詣闕，願刊金石。詔俾時宰，揚其頌聲。乃者大梁、東平，二帥交惡，僉使上介，質正於公。公以天道助順，神明與直，裁而辨之。司徒王公，以不二心合公一德，資稟明略，有如元龜。議者謂上黨之俗，地狹尚力，氣寒堅冰，蓋戰國武卒之餘也，故長於步；冀之北土，馬之所生，故長於騎。而公與王公，天下之傑也，各因其俗之所長，以伯諸侯。嗚呼！使公將步，王公將騎，以征四方，以獎王室，亂臣賊子，誰敢萌心。上天為何，而降公疾。願守謙損，固辭崇高，請罷三公，拜章七還。天子重違宗臣之請，又迫蒼生之望，退授仆射，而安危注意之任，猶以煩之。十年六月一日，薨於位，春秋六十有二。皇上震悼，輟朝三日。所以贈襚之品，禮極數殫。中貴護喪，達於洛泗。冬十月九日，葬於澠池，祔先君太保之塋，禮也。
公自生勳門，幼被儒術。長覽太史公、班孟堅書，服從衡之言，至於兵法，尢其天性。而體乾之剛，利坤之貞，煦春之仁，厲秋之義，蹈禮之節，包樂之和。是以文昭扶翊，武著戡清，行備九德，政成百度。忠與勳偕，業與時並。兵符相印，與身終始。開國傳家，與國無窮，盛矣哉！公再娶於鄭，華宗令德，其偶如一。前夫人滎陽郡夫人，皇洛陽令伋之子也，不幸早世。後夫人沂國夫人，皇洛州壺關令鞏之子也，昔以賢輔貴，今以哀報榮，既大公門，且肥公室。初公之棄三軍也，嗣子前殿中侍禦史緘，為墮淚所迫，俾嗣公位。緘曰：「為先人之嗣者，苟生非忠，冒死非孝。」深惟自免之計，既而忠孝全焉。次子幼成，季子幼清。次女適清河崔宏，雅有幹父裕母之美。長女、幼女，並從西方之教，各得其旨。緘等以公成功盛德，列於史策，流於歌頌，傳於故老之口，巍巍乎其不朽矣。若邱壑遷化，歲序超忽，則貞石是賴，不可以不識焉。爰假菲詞，俾鋪元壤。銘曰：
陰陽成歲，百物以生。聖賢撫運，天下以平。神武嗣統，朝陽啟明。照臨萬邦，震曜不庭。蠢彼昏迷，乃命徂征。風行王化，雷動天聲。靡守不固，何攻不傾。狺狺豺武，率馴忠真。茫茫氛祲，於變廓清。入覲於王，惟周之楨。帝念藩翰，複我長城。宜錫難老，以主夏盟。奈何昊穹，天椓壯齡。善積存沒，報窮哀榮。勒勳王府，遺業生靈。歸我真宅，封山表塋。永閉泉戶，與天壤並。
唐貞元八年四月十六日，福建團練觀察使福州刺史兼禦史大夫鄭公薨於位。明年孟夏己酉朔，歸葬於東都萬安山之南原。龜吉筮吉，即於人謀。且曰：前望先君，俾公之體魄，列侍於後，與茲山久；還顧洛邑，俾爾子孫，盈如市朝，生拜於前。沒會於斯。公諱叔則，字某，滎陽人。自元魏中書令周小司空金鄉文公穆，凡五葉至皇朝遂州刺史老萊，代以婚姻德義，俱為家法相授。公則遂州之塚子也。
未冠以明經擢第，凡五命至禦史府，又再遷曆尚書省，以屯田員外郎介吏部侍郎李卿觀風之命，議者韙之。李公出納稱職，且多貢岩藪幽滯，充於王庭，繄公是賴。轉庫部。相國王縉受居東之寄，又資公以畫，拜檢校吏部員外郎，使罷而真。凡吏部分天下之疑，析無文之中，曰廢置；清九流之路，坦多士之門，曰南曹。公酌其會通，守以貞固，七考二職，日新厥聞。丁繼母艱，免服，拜刑部郎中。
皇上即位，思與四方萬姓垂家至而日見之制，臨遣八使，必朝之良。公為首冠清選，分命於西江閩越之地。所至蠲疾，所去遺利，並命者取而法焉。兩河不開，命帥梁汴，所求卻縠之比，為其中軍，授檢校秘書少監兼禦史中丞，充天平軍節度副使之官，拜禦史中丞。廉問東夏。俄領東都留守兼河南尹，就加戶部侍郎，仍再位副相之寵。持憲以清明律下，牧人以禮讓和俗，保釐以威重懷遠。寇不敢犯，吏不忍欺。扶危以安，制動以靜。罷鎮歸省，轉尚書左丞。未幾，兼禦史大夫。撫淮夷反側之俗，四牡蒞止，萬人革心，如風之清，如雨之滌。複命遷太常卿，國有大事，主辦多儀，加銀青光祿大夫，轉京兆尹。理行三載，惟遭權臣構湣，貶永州長史，謫去之日，京師鄽空巷隘，車不得前，怨谘之聲，雷動天聽。旋以非罪拜信州刺史。居數月，又有四嶽十二牧之換。方以和風清德，移蠻貊之風，何斯人之幸與上天之佑，較彼炎瘴而不勝焉。
夫人范陽盧氏，著作郎侑之女也。望申北州，德成公家。不幸早世，事具前誌。生一子曰約，河南府洛陽縣主簿。後夫人范陽郡夫人盧氏，華宗美行，與前人如一，加繁祉餘慶，續公之榮。生二男一女。納，前宏文生。紳，右千牛衛備身。女未笄。是日，約奉范陽夫人命，舉前夫人柩會公之喪，禮也。
公之為德也，溫純深潤，高厚博達。文以禮樂，本於中和。犯不違仁，慍不傷善。滔然如川澤，無不容之者。及其秉操厲俗，好是正直。不畏非畏，不疑可疑。酷惡春秋之左巫，疾陰陽之拘忌。嶷然如斷山絕巘，不可以邪徑造乎。嗚呼！使公之得誌也，天下之人，非法言不言，非大道不蹈。此可以為天子大臣未絕，遑數其餘哉！是以壽七十有一，曆官二十有八政，朝仰故事，人懷遺德。門列朱戟，家垂清風。而遊公藩者，猶以不期頤為歎，問神明焉。約等以為哀報揚名，莫如紀述。謂員昔備吏末，嚐司斯文。將期飾終，何敢廢職。銘曰：
嗟哉公，居此室。猗夫人，會琴瑟。萬安南山瑞氣浮，洛陽北闕家聲流。敻千祀兮日悠悠。
唐貞元四年夏六月，陝虢都防禦觀察轉運等使陝州刺史兼禦史中丞范陽盧公壽六十中疾於位。優詔得謝，家東都履信裏。秋七月甲戌，終於其寢。冬十月乙酉，歸於此堂，禮也。萬安之腹，因山而封；嵩邱伊流，環帶捧抱。龜筮葉吉，神宅是宜。
府君諱嶽，字周翰。其先齊太公之後。公子高奚食采於盧，因以命氏。乃自東漢中郎植，及元魏秘書監陽烏第四子都官尚書道虔，凡十葉，代代得祿，其兄子思道所著家譜詳之。道虔生齊左庶子昌衛，昌衛生隋澤州內部長寶素，寶素生皇朝綿州長史安壽，安壽生汝州司馬正紀，正紀生絳州聞喜令抗。惟是婚姻其類，為義方相襲，禮樂冠蓋，侔其盛焉。府君聞喜之第二子也。發地之祥，鍾天之和。處為孝而友悌從之，出為忠而貞諒從之，施於事物為聰明純粹而寵位從之。天寶末擢明經，調宋州襄邑主簿，曆婺州、夔州二錄事參軍，以大理評事兼監察禦史始佐湖南觀察之政。前帥韋之晉倚之以清，後帥辛京杲藉之以立。既真拜，又稍遷殿中侍禦史。京杲入覲，谘以留府。時有驕將數人，京杲實父子兄弟之，其蹈罪奸令，率以為順。府君告之以刑辟，明之以無赦，而群帥如故，乃盡戮之。由是軍政理而庶政舉。初朝廷之任京杲也，以恩舊用，不責之以龔、黃之績。至是還之不可，易之不能。留之京師，以盡府君之美。若是者五載。累錫銀印朱紱，金章紫綬，加侍禦史。
建中初，今上嗣位。有自屬部謫官入為相者，謂公才膺方鎮，授容管經略招討等使。未一年，黜陟使奏課為五嶺之表，轉桂府觀察經略等使，就加禦史中丞。南越獷俗，井稅之入鮮具，其布帛之幅，通流之貨，悉異中土。府君以美利利之，王制制之。又每歲有西原之警，府君布政，群盜為人。元年季春賦入，貞元三年來朝，拜少府監。上以陝郊之守，藩垣二京，冠冕諸夏，非沃心之臣勿授。前此元臣授之，是為郡伯。（今相國中書侍郎李公自陝徵拜）思嗣其事，重難其選。府君於是乎有由衷之拜。惟事小不敢不戒，大不敢不懲。日嚴祗恪，惟新厥舊。由是軍服其嚴明，而報之以肅；吏從其簡易，而報之以理。惜乎其自下車及遘癘，不十月焉。嗚呼！有其才無其時之歎，不甚於有其時而無其命。今之方鎮，蓋唐虞四嶽，十二牧之職，而周漢股肱爪牙之任。府君承堯之谘，庸舜之俞，累分共理之憂，方谘薄伐之效。淩風拂翼，徘徊於冥冥之間。何天奪上心，而命孤人望，是可以為歎歟！府君前娶隴西李氏，實姬薑之偶，先春草落，今也力不及遠，未遑合祔。繼室以同宗同德，而年位異之。三子載、戣、戡。長齒未童，幼哀及禮。洎兄子嘉，猶稟伯父永州司馬嶠之命，泣血襄事，見托於銘。詞曰：
世重五姓，冠於百族。倬彼山川，來宗嶽瀆。帝慈烝黎，命分司牧。慎選良臣，俾之戩穀。猗歟府君，受天之祿。未見其止，如何不淑。邱隴何所，郊原重複。瑞氣嘉祥，於是乎育。前川為陵，北地為穀。世係德代，於是乎獨。
有唐趙郡李府君，春秋四十有三，曆官十有二政。以尚書郎柱下史分王命於江淮。上元元年秋八月十三日，遘疾終揚州官舍之次。夫人范陽盧氏，先府君三年而少六歲，至德二年九月乙亥，捐於吳興郡長史之館。屬以國難家窶，靡遑還葬，乃各於次而卜宅焉，然其引也蓋殯。貞元三年，嗣子騰，世先人之文行，仕殿中侍御史，惟周公合祔之事，得請於龜。冬十有一月，奉府君夫人之喪至自吳楚。粵明月五日，遷窆於某原，禮也。
府君諱澥，字堅水。京源宗派，冠藎功伐。史氏誌其大，家牒詳其細。曾祖行敷，皇朝曹州離狐縣主簿。祖懷一，左千牛并州晉陽縣尉。父雍問，虢州湖城縣令。代有令聞，而無違德。府君生而博厚，長而敏達。超特簡厲，中和直清。著書屬詞，居處執事，非中道不蹈，非聖言不聞。天寶中擢進士，調太子校書。當時海內無事，縉紳之徒，以能賦為賢，及門為貴。其望登朝也，如天之不可階而升。而言語侍從主文典憲之列，充其選者必第一流。府君以通事舍人轉左補闕監察御史。元宗季年，逆帥兆亂，亂成於寵，上莫得聞。府君奉使朔陲，複而露奏。其後以直道不可得而親疏，為誅其不附己者所中。配流盧溪郡。至德歲起家宰江陰，曆佐晉陵、吳興、丹陽三郡，或參將府張公鎬軍事。其佐郡也，廉使輒移真守以避，府君大率以古良二千石之理為之。其佐戎也。王師賴焉。明年，克複二京，博求多士，徵拜金部員外郎，稍遷刑部郎中。言達於上而惠及於下者非一。上元中，帝念宗室大臣總東南節制，時危任重，谘忠賢以貳之。詔加府君御史，賜銀印朱紱，輟為其介。府君方勤王侯伯之事，啟其所奉，道之將行也。末如命何。夫人皇朝刑部郎中瀛、汝二州刺史宏懌之孫，吏部員外郎汝州刺史僎之子，年若干，歸於府君。孝友禮樂，得之性命。越自齠齔，聞於家人。率是道也，移於夫族。而夫族之長幼內外受其厚者，報亦如之。惟府君才中公卿，而位止下大夫。爵宜難老，而年夭強仕。夫人憑善之積，作賢之合，天與之偶，命與之違，命也。雙劍相從，萬里同穴。始者鳳凰之兆，豈吉凶類乎。員辱命長僚，托誌卒葬而已。銘曰：
仁壽才貴，天之所大。如何李公，不卿不艾。宛宛內子，福孤具美。德豐椒蘭，年夭桃李。似續惟賢，永懷奉先。成周還葬，於萬斯年。
唐貞元八年冬十月二十有八日，前河南少尹裴公，諱濟字莊，時春秋五十卒於京師靖安裏之旅舍。明年夏四月朔，葬於絳州聞喜縣之故原，從先公居，禮也。高祖懷節，皇朝洛州刺史。生太府少卿昭，昭生蔡州刺史剛，剛生扶風郡雍縣令據。公則雍縣府君之長子也。
生而潁秀，長而博辯。質如瓊枝，文如春林。尢長記誦之學，酷重許與之契。耳目一曆，輒在心口。意氣相合，坐遺形骸。天寶末學優藝全，方登俊造之貢。俄屬國難家疚，崎嶇險難。以喪往事居之孝，稱於所至。服闋，襄陽節度使來瑱表襄州參軍事。屬有勢勝而理負與人爭官者，州府畏之，公時攝功曹掾，守文與直，不為之撓。瑱嘉其所執，升之賓介。有疑焉，輒以谘之。他日，瑱自相位獲譴，已而伏誅。凡百門吏，逃難解散。公與陳郡殷亮，始冒危於保衛，終毀家於葬喪，君子難之。
故司徒李公勉聆公之節，辟以為屬，自江西入尹京兆。洎節制廣、滑、汴三府，以公明可折獄，利可撥繁，權可贍給，清可澄察，而武可臨戎。官曆金吾掾萬年尉三禦史二尚書郎以至於禦史中丞，職更推官洎度支觀察二判官以至於行軍司馬。公之奉李公也，若體從心，李公之任公也，若素受采。李公制用，公為利器，李公翱翔，公為羽翼。厥後李公罷鎮，遷河南少尹。故孜孜勵精，貳前後之政與我同誌者，必以吳公李膺之名歸之，其有所執賴於周人者非一。貞元五年，受代來朝上京。燕息衡門，詠歌卒歲，以俟道長，末如命何。
初公之在滑也，方屬兩河之驚，不敢以非疾之憂，貽於高堂堅請，退閑亦既終養。其在汴也，有二千石結根貴幸，怙寵傲慢，收小惠於下，隳大計於上。公數其不供之咎，請以去之，言而未行，拂衣自免。未幾，彼果顛覆。李公於是厚禮還公，且有中軍中憲之授。蓋進退終始，不違於道，多此類也。母弟澄，檢校膳部郎中潤大理司直。涇，前潁州刺史。少失先府君之教，入學入仕，為郎為邦，皆公之訓誘也。夫人隴西縣君李氏，故太子賓客翼之子。有淑媛之美，成公之家。事公姑，之孝聞焉，奉叔，公之友聞焉。其輔佐之力由中及外者，出處聞焉。今也髽首泣血，自雍及絳，一號千里，行者悲之。子曰鋌，弱而有立，毀過成人。謂員平生交親，見托為誌，其文曰：
猗歟裴公，昭朗直清。哭來發跡，和李騰聲。處則全養，出能保貞。蒸蒸穆穆，為子為孫。夭閼遐誌，摧頹壯齡。哀哉哲婦，為代之程。
嗚呼，有唐君子河東府君之墓。公諱某字某，先伯益之苗裔，分秦封晉，史牒詳之。元魏河北太守萬虎，兄弟三人，時稱三虎，並仁於魏。魏都河洛，在天地之中，故裴氏始有中眷之號。公則萬虎八代孫也。曾祖某，冀州都督府長史。祖某，溫州樂城縣令。父某，蔡州司田參軍。初命左領軍衛倉曹參軍，倅商州刺史李佐戎事，遷同官縣丞。李侯移鎮桂林，統師南服，表公為監察禦史，介澄察之政，至今二府思李公之美，繄公是賴。使罷，閑於洛陽，不幸遇疾。以貞元六年秋八月庚申終於立德裏之第，享年四十有五。明年辛卯，葬於首陽山之陽，龜筮與人三者皆吉。有子四人。男曰綽、曰約。長方齔，幼能言。女子孟少綽、季少約。母弟佐，洪州南昌縣尉，充本道廉使從事，訃之未及河南。夫人穆氏，秘書監新安公之季女。惟是一日二日洎逾月之事，實弱妻主之。吾聞之，生也全其道，沒也全某素，是之謂君子。公性充天醇，氣與道冥。行本忠恕，文以禮樂。可不謂全其道乎！遘癘彌年，待變彌月，疾能銷公之體，而不能滅公之和。命能夭公之生，而不能汩公之正。可不謂全其數乎！表之以君子，言之者無愧。銘曰：
壽不與仁相會，貴不與才相期。福不與善相報，命不與事相隨。何四者之乖刺，而不並集於斯。已矣乎！非夫人之為慟而誰為。
唐貞元十年十一月二十日，公棄養於東都歸義裏私第適寢。明年四月，嗣子讚洎質、員、賞奉遷靈座，祔曾王父母於偃師首陽山之北原。讚等惟刻石識墓，非周、孔之訓，宋、齊以來有之，所以藏馨香俟陵穀，不可闕也。太夫人河東郡太夫人命曰：禮經三月之事，所以必誠必信，勿之有悔焉者，蓋孝子自盡之謂。然則自盡之大，莫大於紀述平素，貽簡幽明，假詞他人，不足以厭自盡之義。公諱寧字某，十一代祖崇，元魏宜都王。其後孝文自代遷洛陽，遂為洛陽人。奕葉王公與魏終。五代祖伽，皇朝殷州安陽令，贈刺史太常卿。高祖宏遠，水部員外郎。曾祖固禮，秘書郎。祖思恭，稷州錄事參軍，贈光祿少卿。考元休，相州安陽令，贈同州刺史。自宜都至殷州，以淳粹之氣相遺；自殷州至同州，以清白之風相授。傳洪範九疇，究天人之際。皇王得之，不出戶庭而天下治；學者得之，為王者師。公則同州君之元子，鍾天元和，發地禎祥。性得於孝友忠烈，生齊於聰明正直。淵深峻極，溥博閎厚。用先王之禮樂，節而文之。是以外富直道，中積至行。始厲高節，終全盛德。宣尼稱道之將行命也，將廢命也。命也者，似係一人之謂。小子則曰，公之道將行時也，將廢時也。使我公之得誌也，天下至公立，大道行，風教厚，人倫正。天之未俾當時臻乎此也，豈係公之命乎。蓋天能使公道可奮乎百代，而不洽乎當年，才可周乎萬物，而不極於所蒞，天之不全歟！時之不全歟！
天寶中，一命景城郡鹽山尉。在官五年，凡七宰旁邑，三紀郡政，二介使臣。祿山作亂，以郡有煮海之富，屬城之乘，使其黨曰劉道元以假守之。公乃糾合同誌，首唱大義，梟道元以絕祿山。而郡佐畏懦，多與公駁。史思明統眾來寇，郡俾公保東光縣拒之。思明駭公之才，使騎將持書通好，公立斬其使，以狥於邑。且封其書於郡，郡佐逾恐，且慮思明之見仇也，趣公罷攝。公嚐佐黜陟使分巡列郡，與平原守顏公真卿陰圖祿山當亂所以禦之之畫，至是密遣家僮以手疏詣顏公。書無他辭，曰：「夫子為衛君乎」，六字而已。顏公執書感泣，即日以軍師之禮致公。公之許顏公也，以長子屬於母弟，曰：「唯所往，苟不絕先人之祀，吾無累也。」 既而從顏公登陴誓眾，以必死與之俱生，援絕孤城，公誌愈厲。顏公麾下有非公所制者，伺公請沐，中夜迫顏公跳，比及於河，公方自拔。他日顏公詣行在所自訟，有立者公之力，無成者己之咎。肅宗嗟歎，以璽書徵公，且謂顏公曰：「由廷尉評以諫議大夫待之。」既至，會顏公以言事忤旨，其議遂寢。
上元、乾元之間，累官史府尚書省。分王命於河南征鎮之軍，僅十餘帥，憑勳怙寵，乘國艱危，自以不叛，為文靡顧文法。公以至誠格之，大順激之，清明律之。由公徵令者，相率如響。元帥李光弼將貳於上，屢奸於公。公守正不遷，積與之隙，日宣不令之言，欲公畏之。公自泗抵徐，馳驛輒至，理折其口，義勝其心，泄其慍於包藏，奪其謀於將發。代宗聞焉，為一二宰臣話之，至於歎息。於時周鄭路塞，東南貢賦之入，漕漢江轉商山。詔擇文武全才以守夏口，我於是有專城連率之寄，金印紫綬之寵。詔書下日，百城肅然，清風先翔，甘雨隨灑。荊越吳蜀之富，期月傾之。俄封長江，與淮西對境，厥帥董秦，多俾腹心為其津戍，拉商旅，斷中流。畏公明威，拱手如梏，舟楫上下，如行其家，萬里來臻，若赴於市。部有酷吏，姻連勳臣，敢為貪狠，靡所畏忌。公糾發贓罪，暴之於朝，且以鞭樸，懲其侮慢。我於是有再黜之咎，勳臣故也。居五稔，有詔徵入，牽複台省。大曆七年，淮南旱，和州以師旅後瘡痍深，慎選良牧，用膺明命，視人如子，理事如醫。居一閏，人忘其傷，又一閏，人忘其化。無何受代，代者冒以天寶季年版籍之額，洎即日所授數上聞。是時兵興二十年矣，異日版籍，百無一存。代宗震驚，以為亡失在我，故有泉州之貶。初公屬以徵發之弊，抗於刺舉之司，既而代至，則不知代者之指。斐然歟？將有為歟？讚守闕訟冤，三歲聞徹，降而禦史即州訊問，則公初年季年，戶增數倍。使者還報，會今上龍興，拜太子右諭德，詔曰：「令子申父之冤，憲臣受君之命。楚劍不衝於牛鬥，秦台自洗於埃塵。」其明如此。宮坊養德，優遊卒歲。
每台輔易位，宜以舉直措枉。或曰公卿缺員，僉議所屬，以中外之望，必集於公。而前後宰政，率以不附離之見憚，故久滯於次。公嚐自卜進退，以深識為元龜，且時不我容，我不時徇，則非吾之進也，在於退乎。默默然有浩歸之誌，凡謝病重滿十旬，而時議迫隘，公望充塞，不得已而起者。朱泚之亂，公方杜門請急，出無車馬，假乘於故人太子少師韋公倫，棄家逃汙。出城信宿，方審乎所在而奔焉。轉秘書少監右庶子，錄奉天興元之勤也。大駕還宮，百官複位。公曰：「可以行吾誌矣。」移疾罷免，東歸吾土陵。後五年，就加秘書監致仕，遂公之誌也。考槃於洛之上，人勝於北山之陽。良辰暇日，盡四時之賞。以仁自富，以道自貴，以孝慈為稼穡，以友愛為塤篪。十年春，喟然手疏述麟德中高宗天皇大帝詔問張公藝九代同居故事，撰為家令，賜諸子諸婦人各一通。讚等暨諸婦拜泣受賜。公曰： 「吾之理命也。」是年秋違豫，冬棄背，壽七十九。
公伯姊元夫人，與公同稟至性，有高世之德。公率太夫人所以敬養之道，達於神明。公之教育成人者，高祖、曾祖兄弟洎孤甥、侄與讚等，所以威以勸之，慈以撫之，壹之乎天性之至，外姻僮仆，不知所以別焉。性嗜讀書，無學不綜，經窮入室之奧，史精曆代之博。非聖人之教道，則知而不言。每語及三代損益，以逮於國朝典故，莫匪成誦，聞者退徵於卷，則文字甲子，靡差毫厘。或為卿大夫話其世代，蓋郯子、範子自言其祖，不之逮也。仕四朝，更三紀，曆官二十五政，德義政事，無非殊效。且未嚐有如分之報，而三黜一免由之。善與人交，始不以諂瀆合，終不以生死異。嚐從王事，曆佐權臣。入於朋家之門，雖周、鄭交惡，田、竇奪移，彼不我疑，我不波貳。嚐宴居誨群子曰：「吾聞君子之事親也，養誌為大。吾之誌也，直道而已。爾事君事人，或枉其道。日以三牲五鼎充吾庖，非養也。苟繼吾誌，或承患難，則義重於生，宜從其重焉。」讚等祇荷嚴訓，仕於天朝。讚以禦史中丞，質以右補闕，皆以守職不避強禦，並罹譴逐。員以侍禦史佐東都留守，不敢陷所事殺無辜。賞以監察禦史叫帝閽解兄難，迭逢困厄。公申誡曰：「先王之道，洎爾友朋之議，及吾異日之訓，爾無虧焉。愛子者教之以義方，不聞以諂，爾其勉之。」讚等永惟古人有欲養不待之痛。公高尚不事，待養十年，而讚等官薄命奇，不自極於不才不孝之分。內乏擊鮮之獻，外貽非疾之憂。是以上天神明，罰以不得自死之苦。夫不死之道，有不敢不能。讚等伏念為公之嗣，且太夫人在堂，是則不敢負，不肖不逮於義，劣不能死，荒不及文。哀舉大端，永幽宅。
有唐故京兆少尹隴西李府君，諱佐字公輔。年未充其誌，位未半其才。君知其賢，天不躋其用；親待其養，命不偕其榮。貞元六年，年六十有一，三月丁巳，終於長安興仁裏。閏四月丁未，夫人范陽縣君盧氏，奉公之喪，達於洛汭。月日壬午，弟前監察禦史俛，承公之喪於告成從先公居，且曰理命。初公以疾得謝，沉痼累載。三事群公，僉謂公仁可長人，武可訓戎，正可持刑，權可調賦，其忠肅明敏，尤宜尹京，前後執事當趙、張、三王、吳公、李膺之選，輒遲遲其授，以俟公之起，而公未聞。然及時賢聞此凶訃，嗟歎之聲，浹於上下。詔贈同州刺史，賻以布帛。故事，公卿薨位，有以震悼於上心者，則及追贈，其或加等，申之以賵。公以貳尹去職，禮優飾終，有以見才拔乎萃，恩超於時。若假之永年，以極其遇，詎可涯也。嗚呼惜哉！
五代祖禮成，隋禮部尚書絳郡公。祖元恭，皇大理少卿知吏部選事。父誦，高名下位，陳州宛邱縣。公十歲而孤，居喪有過成人之戚，太夫人滎陽鄭氏抑之，然後複於禮。弱冠擢明經，調婺州武義縣尉。以清白苦節聞，故相彭城公辟以從事。凡三遷至監察禦史，領江西之賦，又遷申州刺史。戎師作亂，移公隋州。其後僭逆以公先奉太夫人在外，疑焉，折簡招公。公以自脫之計未售，辭疾者再。元凶使其徒來劫，公語以疾愈自祗赴者與逆徒偕。先是熟與舅氏克鈞期於境上，克鈞日涕泣於襄陽節度使賈公。公感而義之，為出敢死之士，克鈞亦毀家行賂，以賈勇奇兵如約，公以輕騎脫焉。表公為倅者荊南、江西、鄂嶽三府。上以鄂嶽請命先至，除檢校戶部郎中兼侍禦史充都團練使。
鑾駕還京，公奉章朝奏。是時梁、汴圯隔，漕運不至，逆將跋扈，屯於近郊。關輔困於兵蝗帑藏索於錫與。上以貢賦之入，必由江津，擇全才領商於之地，以辟南門，夜間有刺史防禦中丞之命。公心周庶政，手集庶物，明於理身，勤於理家。俾天收其災，地盡其利，峻嶺重負，至如川流。詔加朝議大夫，賜金印紫綬，封太夫人滎陽太君，賜一子官。其事刻之金石，實吏部侍郎李公為之頌。無何，授桂管觀察經略使。部內不及朝貢之羈縻州者十八，舊例首領贐於官署為刺史，一州所貢，悉以奉之，其或魚肉斯人之甚。有來訟者，率以遐遠阻險，非文法所及置之。公於是易之以中土溫良之吏，越人之男女不為所鬻，資產不為所奪，悅而戴之，相與稟令，其移風俗如此者非一。累以親老陳乞，故有亞尹之拜，是則假道，無如命何。
初宛邱之人吏，感府君之明惠，而矜公之孤藐，相與竭於賵子，所以送死養生之異兼焉。太君曰：「昔吾夫之所以為生也，今以沒而受賵，則是死吾夫也。」畢以辭之。公由是奉先公之貽訓，太君之清德，常恐失墜。三為郡，一為帥，從公者二十六年，退居無具藥之資，沒代無護終之直。室有孀姊妹挈孤甥者數房，孀與孤者亡無怙之恤。一女煢然，俛以其弟二子彥主公之後焉。嗚呼！為富不仁，為仁不當，信矣！積善餘慶，何其不信哉！不然，公之所豐者仁義，所不絕者遺愛，故事風流於後，豈物莫兩大而使然耶！俛以員兄弟偏公之遇，辱命為誌，悲而不文。銘曰：
君之生，葉成官達，尊親揚名，天錫純孝，古之遺清。君之沒，背高堂，去白日，恨榮養之不終，吐遺言於將絕。祔君於先，嗣君於後。賢哉悌弟之心，有以複君之友。
公諱某，字某，馮翊臨晉人。其先有漢太子太傅彭祖，為左馮翊，子孫家焉。十二代祖翰林，東漢末複守本郡。後四業至元魏平南將軍卻陽侯稚玉。又四葉至皇朝洮州都督君協。協生魏州司功參軍贈太常少卿方約，公之祖也。方約生銀青光祿大夫左庶子贈宋州刺史損之，公之禰也。自平南至洮，世以侯國相襲事，名聲稱之。
府君迪奕葉之祥，鍾生知之美。用為孝悌，用為忠貞，用為循良，用為道藝。出處終始，小大由之。天寶中，以門子經行擢宏文生，調參江陵府軍事。時所奉之主永王璘，陰有吳濞東南之亂，致公賓友之禮。公迨其將兆而未發也，以智勇免之。受命南國洎督王賦者，或谘公以畫，或倚公以辦。三遷至大理司直，賜銀印赤綬。慎選京邑，從容台署。曆京兆府戶曹掾殿中侍禦史虞部員外郎。河洛思其理，理行發聞，拜河南令刑部郎中。雅素儒學，選國子司業。建中宰政怙威，朋家構閔。公以親累貶潮州司戶。時泰道長，公議興能，推連州刺史，換彬州，累加朝議大夫，封馮翊縣男，旌異政也。公母弟士良，並龔、黃之寄，蓋不勝形影分離之憂，及聞士良罷歸，公亦陳乞自免，願言相視而終老焉。既至京師，複拜國子司業。無何，士良出牧，公悼別加等，忽忽不樂，燕居如失。貞元八年某月某日，歸全於長安新昌裏之私第，春秋六十有五。
初公自彬之歸也，有從祖姑世父母，身沒嗣絕，旅殯越公鄉，匍匐發護，毀家襄事，各遷祔於先塋，服仁義者歸心焉。夫人彭城劉氏，右仆射彭城公之女，生子男三人，先公而沒，祔先姑於龍門山之北原，事具前誌。嗣子纂、次子筠、季子篆，皆感過於縗，毀疑於滅。冬十一月二十有一日，奉公歸夫人之室，且從先君。銘曰：
嚴氏阡，北原上。先賢後賢如相望，我歸曷歸歸我室。我友俟我以琴瑟，杳長夜兮無白日。
公諱海賓，彭城人也。祖滔，皇朝散大夫徐州別駕。父元，銀青光祿大夫澤州刺史。公以義俠聞於汧隴之間。洎天下兵興，以身許國，累功百戰，全生萬死。曆官十七政，至於開府儀同三司御史中丞樂平郡王，食實封五千戶，充涇原節度兵馬使。建中初，逆將劉文喜竊涇州叛。皇上以神武肅毅，齊一四海，欲使亂臣賊子，作誡於涇。六月興戎，群帥奔命。前事之日，公挈長子光國，度文喜將叛而不支也，始以奏請造於帝庭。敷露奸慝，陳獻忠款，期以父子為其膏肓。上撫而還之。嗚呼！天地啟公之謀，果有雷電之誅，假於光國之手，梟磔文喜，獻其元於蠻夷之邸。城池師旅，與功全焉。天子禦正殿，朝百辟，引公父子，同日封拜。公拜驃騎大將軍左驍衛大將軍依前兼御史中丞，又賜實封一百五十戶；封光國五原郡王，是時軒陛之下，龍驤虎賁之士，相賀且勸，不旬時而名布天下。宿衛中禁，為王爪牙。後二年，長安有朱泚之亂。公與放太尉段秀實約曰：「公為曹沫，我為荊卿，期以一劍而複大駕。」故公先機而發，有害其成，段公與公是日並命。君子謂二公之歿，千古如生。時建中四年十一月十日，享年六十有二。明年鑾輅還宮，於公有未及下車之詔，追贈太子太保，又賜實封五百戶，所以賵襚之品，禮極數殫。而宸衷群望，猶未之塞。
先是淮夷叛命，光國東征。厥後王事龜筮，差池未協，蓋不遑五月同盟之會者，七年於茲矣。貞元七年六月四日，夫人雁門郡太夫人田氏壽若干棄養於東都安國。光國銜恤卜兆，得北邙山之南原，西遠國門三十許裏。乃以日月有時之事，請於居守吏部尚書杜公。公列狀以聞，而飾終之典如初禮。十月乙卯，太保公之喪至自京師。十月己巳，啟太夫人之殯。壬申，遷而合祔焉。夫人承夫以禮，訓子以義，享其豐報，鍾慶於身。然而太保有命代之勳，寵位未半；國有日躋之孝，色養遽違。各從其策，不極其分。悲夫！光國以太子詹事兼御史中丞襲樂平郡王，充東都防禦左廂兵馬使。次子某，試太常卿。清國，太子通事舍人。潤國，未仕。皆大夫之特也。光國繼忠襲貴，終以哀報，願奉不朽，銘之墓門。其詞曰：
赫赫太保，自天降忠。見危致命，有始有終。佐戎於涇，涇帥不龔。父心子手，震踣元凶。皇家中否，大盜遘逆。偉哉段公，與我同德。將滅妖彗，載清宸極。天之方稔，運奪其力。悠悠青史，異代淒惻。抑抑夫人，率禮無違。夫忠子孝，寵祿由之。九原何許，雙劍同歸。鼓吹晨發，霜清風咽。生榮死哀，加等備物。於嗟後人，無忘忠烈。
