庭筠本名岐，字飛卿。太原人。數舉進士不第。徐商鎮襄陽，署為巡官。曆方城隋縣尉卒。
檜有再生之瑞，天符聖運之興。挺鬆身而鱗皴迥出，布柏業而杳藹相承。隨道既窮，則沒身於亂土；唐朝將建，故發德於休徵。原夫日將興而幽暗皆明，君應期而纖微必表。生於枯朽，證受命於敗德之時；長則繁華，示寶祚於延慶之兆。想夫拔陳根而已茂，聳修幹以方妍。淩朝而還宜宿露，向晚而尢稱新煙。以狀而方，生荑之枯楊若此；以理而喻，易葉之僵柳昭然。效殊祥以示後，願眾瑞而居先。嘉其擢本旁榮，抽條迥秀。曆朱夏而彌盛，冒霜雪而不朽。應昌業於龍潛之際，豈曰無心；彰聖德於虎視之前，孰雲虛受。徒觀夫載光紫府，效祉皇家。竦亭亭之柯葉，擢鬱鬱之輝華。可以播之於萬古，可以流之於四遐。是知曆數歸唐，禎祥啟聖。何厚地之朽木，報上天之明命。殘陽未落，宮庭之林藪忽生；明月初懸，玉砌之桂華複盛。矧夫貞節獨異，高標自持。散芳氣而微風乍動，入重陰而宿鳥猶疑。蓋天所讚也，亦神以化之。客有生遇明時，身蒙至德。窮勝負於關兆，慕休祥於邦國。敢獻賦以揚榮，遂布之於翰墨。
闌裏花春，雲邊月新。耀粲織女之束足，燕婉嫦娥之結璘。碧繶緗鉤，尾鳳頭。鞻稱雅舞，履號遠遊。若乃金蓮東昏之潘妃，寶屟經臨川之江姬。匍匐非壽陵之步，妖蠱實苧蘿之施。羅襪紅蕖之豔，豐跗皓錦之奇。淩波微步瞥陳王，既蹀躞而容與；花塵香跡逢石氏，倏窈窕而呈姿。擎箱回津，驚蕭郎之始見；李文明練，恨漢後之未持。重為係曰：瑤池仙子董雙成，夜明簾額懸曲瓊。將上雲而垂手，顧轉盼而遺情。願綢繆於芳趾，附周旋於綺楹。莫悲更衣床前棄，側聽東晞佩玉聲。
庭筠累日來洛水寒疝，荊州夜嗽。筋骸莫攝，邪蠱相攻。蝸宛傷明，對蘭缸而不寢；牛腸治嗽，嗟藥錄而難求。前者伏蒙雅賜葫蘆筆管一莖，久欲含詞，聊申拜貺。而上池未效，下筆無聊。慚恍沈吟，幽懷未敘。然則產於何地，得自誰人，而能潔以裁筠，輕同舉羽。豈伊蓍草，空操九寸之長；何必靈芝，獨號三株之秀。但曾藏戢冊省，永貯仙居。卻笑遺民，遷茲佳種。惟應仲履，忽壓煩聲。豈常見已墮遺犀，仍抽直幹。青松所築，漆竹藏珍。足使玳瑁慚華，琉璃掩耀。一枚為貴，豈異陸生；三寸見珍，遂兼揚子。謹當刊於岩竹，置以郊翰。隨纖管而為床，擬淩雲而作屋。所恨書裙寡媚，釘帳無功。實凡姿，空塵異貺。庭筠狀。
庭筠白。節日僮幹至，奉披榮誨，蒙賚易州墨一挺。竹山奇制，上蔡輕煙。色奪紫帷，香含漆簡。雖復三台故物，貴重相傳；五兩新膠，乾輕入用。猶恐於潛曠遠，建業尫羸。韋曜名方，即求雞木；傅元佳致，別染龜銘。恩加於蘭省郎官，禮備於鬆欞介婦。汲妻衡弟，所未窺觀；廣記漢儀，何嘗著列。矧又元洲❥上苑青瑣西垣。仇字猶新，疑簽尚整。帳中女史，猶襲青香；架上仙人，常持縹帙。得於華近，辱在庸虛。豈知夜鶴頻驚，殊慚誌業；秋蛇屢綰，不稱精研。惟憂痗物虛投，蠟盤空設。晉陵雖壞，正握銅兵；王詔徒深，誰磨石硯。捧受榮荷，不任下情。庭筠再拜。
昨夜安東聽倡，牖北追涼。楠枕才欹，蘭缸未艾；縹繩初解，紫簡仍傳。麗事珍繁，摛華益贍。雖則竟山充貢，握槧堪書。五丸二兩之精英，三輔九江之清潤。葛龔受賜，稱下士難求；王粲著銘，想遐風易遠。俱苞❥盡入❥遺逸皆存，纖微悉舉。鷃觀鵬運，豈識逍遙；鯢入鮒居，應嗟坎窞，願承謦欬，以啟愚蒙。庭筠狀。
伏蒙又抒衝襟，詳徵故事。蒼然之氣，仰則彌高；毖彼之泉，汲而增廣。方且驚神褫魄，寧惟衿甲投戈。素洛呈祥，翠媯垂貺；龜字著象，鳥英含華。至於漢省五丸，武都三善。仲宣佳藻，既詠浮光；張永研工，常稱點漆。逸少每停質滑，長康常務色輕。❥乃韋書知為宋畫。荀濟提兵之檄，磨盾而成；息躬覆族之言，削門而顯。敢恃蛙井，猶望鯤池。不任慚伏宗仰之至。庭筠狀。
竊以童山不秀，非鄒衍可吹；眢井無泉，豈耿恭不拜。墨尢之事，謂之獲麟；筆聖之言，翻同倚馬。靜思神運，不測冥搜。亦有自相裏而分，豈公輸所削。流輝精絹，假潤清泉。銘著李尢，書投蘇竟。字憂素敗，不長飛揚。❥研蛙胎而合美，配馬滴以成章。更率荒蕪，益慚疏略。庭筠狀。
驛書方來，言泉更湧，高同泰畤，富類敖倉。怯蒙叟之大匪，駭王郎之小賊。尢有❥中巧制，廟裏奇香。徵上黨之鬆心，識長安之石炭。馬黔靡用，龜食難知。窺虞器以成奢，❥梁刑而嚴罪。便當北面，不獨棲毫。庭筠狀。
庭筠閱市無功，持撾寡效。❥蝸睆傷明。庸敢撫翼鵷鵬，追蹤驥騄。每承函素，若涉滄溟。亦有叢祭尚存，箋餘可記。至於縗從墨制，既禦秦兵；綬匪舊儀，仍傳漢制。張池造寫，蔡碣舍舒。荷新滏之恩，空沾子野；發冶城之沼，獨避元規。窘類頡羹，辭同格飰。其為愧怍，豈可勝言。庭筠狀。
昨日浴簽時光風亭小宴，三鼓方歸。臨出捧緘，在酲忘答。亦以蚳蝝久罄，川瀆皆隕；豈知元化之杯，莫能窮竭。季倫之寶，益更扶疏。雖有瀚海疊石，須陽水號。煙城倥詠，剩出青松。惡道遺蹤，空留白石。扇裏止餘烏牸，屏間正作蒼蠅。豈敢猶彎楚野之弓，尚索神亭之戟。謹當焚筆，不復操觚矣。庭筠狀。
某啟。某櫟社凡材，蕪鄉散質。殊無績效，堪奉恩明。曷當紫極牽裾，丹墀載筆。顧循虛淺，實過津涯。豈知畫舸方遊，俄升於桂苑；蘭扃未染，已捧於芝泥。此皆寵自升堂，榮因著錄。勵鴻毛之眇質，托羊角之高風。日用無窮，常仰生成之德；時來有自，寧知進取之規。競惕彷徨，莫知所喻。末由陳謝，攀戀空深。
某啟。某材謝梗楠，文非綺組。閑關千里，僅為蠻國參軍；荏苒百齡，甘作荊州從事。寧思羽翼可勵，風雲豈知。持彼庸疏，棲於宥密。回顧而漸離緇垢，冥升而欲近煙霄。榮非始圖，事過初願。此皆揚芳甄藻，發跡門牆。邱門用賦之年，相如入室；楚國命官之日，宋玉登台。一日光陰，百生輝映。末由陳謝，伏用競惶。
某聞有以疏賤而間至貴者，古人之所譏笑；有以單外而蘄末契者，君子之所兢戒。何則？無因以至，豈庸辨其妍媸；有為而然，曾不計於能否。有談嘲異狀，詭激常姿，希彼顧贍，斯為炫造。則亦受嗤於識者，見詆於通人者矣。抑又聞三月而行，士人之常準；十年乃字，女子之常期。永為幹世之心，厥有後時之歎。某尋常爵裏，謬嗣盤盂。離方遁圓，因陋成寡。亦嚐研窮簡籀，耽味聲詩。頗識前修之懿圖，蓋聞長者之餘論。顓愚自任，並介相忘。質文異變之方，驪翰殊風之旨。粗承師法，敢墜緹緗。伏以侍郎宏繼濟之機謀，運搜羅之默識。思將菲質，來掛平衡。遂揚南紀之清源，謹效東皋之素謁。越石父彼何人也，夙佩遺文；趙台卿敢欺我哉，敬承餘烈。輒以常所為文若干首上獻。
某聞朔禽違雪，海鳥知風。苟曰含靈，鹹思擇地。況乎謬窺墳素，常稟盤盂。從於洙泗之間，抉跡於湘江之表。能不成周問道，先詣伯陽；故絳侍言，惟從叔向。伏惟侍郎稟生成之秀，窮先哲之姿。言成訓謨，信比暄燠。某率茲孤植，勔彼單家。持擊缶之凡音，嗣操琴之舊事。於是持撾自警，割席相徵。味謝氏之膏腴，弄顏生之組繡。勞神焦慮，消日忘年。雖天分不多，尚慚於風雅；而人功斯極，劣近於謳歌。頃常撰刺門人，投書齊帥。蒙垂盼飾，致在褒稱。既而文圃求知，神州就選。遂得生芻表意，腐帚生姿。永言棲托之懷，不在翾飛之後。今者商飆已扇，高壤蕭衰。楚貢將來，津塗悵望。高堂有念，末路增悲。願持款啟之心，先偵生成之施。倘或洛陽種暠，猶記姓名；建業張逵，方宏采拾。則百靈斯畢，一顧為榮。謹以新詩若干首上獻。延露蚩聲，皇華下調。有慚狂瞽，不稱仁私。無任依投之至。
某啟。聞效珍者先詣隋和，蠲養者必求倉扁。苟無懸解，難語奇功。至於有道之年，猶抱無辜之恨。斯則沒為癘氣，來撓至平。敷作冤聲，將垂不極。此亦王公大人之所慷慨，義夫誌士之所歔欷。某性實顓蒙，器惟頑固。纂修祖業，遠愧孔琳；承襲門風，近慚張岱。自頃爰田錫寵，鏤鼎傳芳。占數遼西，橫經稷下。因得仰窮師法，竊弄篇題。思欲紐儒門之絕帷，恢常典之休烈。俄屬羈孤牽軫，藜藿難虞。處默無衾，徒然夜歎。修齡絕米，安事晨炊。既而羈齒侯門，旅遊淮上。投書自達，懷刺求知。豈期杜摯相傾，臧倉見嫉。守土者以忘情積惡，當權者以承意中傷。直視孤危，橫相陵阻。絕飛馳之路，塞飲啄之塗。射血有冤，叫天無路。此乃通人見湣，多士具聞。徒共興嗟，靡能昭雪。竊見元宗皇帝初融景命，遽惻宸襟。收拭瑕疵，申明枉結。劉丞相導揚優詔，蘇許公潤色昌謨。五十年間，風俗敦厚。逮及翔泳未安其所，雨暘不得其和。匹夫匹婦之籲嗟，一聚一鄉之幽鬱。欲期昭泰，必仰陶鈞。某進抱疑危，退無依據。暗處囚拘之列，不沾渙汗之私。與煨燼而俱捐，比昆蟲而絕望。則是康莊並軌，偏哭於窮途；日月懸空，獨鄣於豐蔀。伏以相公致堯業裕，佐禹功高。百姓鹹被其仁，一物不違於性。倘或在途興歎，解彼右驂；彈劍有聞，遷於代舍。瞻風自卜，與古為徒。此道不誣，貞明未遠。謹以文賦詩各一卷，率以抱獻。縑緗儉陋，造寫繁蕪。幹冒尊高，無任惶灼。
某聞邱明作傳，必受宣尼；王隱著書，先依庾亮。或情憂國士，或義重門人。鹹托光陰，方成誌業。抑又聞棄茵微物，尚軫晉君；壞刷小姿，每幹齊相。豈係效珍之飾，蓋牽求舊之情。某邴第持囊，嬰車執轡。旁徵義故，最曆星霜。三千子之聲塵，預聞詩禮；十七年之鉛槧，尚委泥沙。敢言蠻國參軍，才得荊州從事。自頃藩床撫鏡，校府招弓。《戴經》稱女子十年，留於外族；稽氏則男兒八歲，保在故人，藐是流離，自然飄蕩，叫非獨鶴，欲近商陵，嘯類斷猿，況鄰巴峽。光陰詎幾，天道如何。豈知蕞陋之姿，獨隔休明之運。今者野氏辭任，宣武求才。倘令孫盛緹油，無慚素尚；蔡邕編錄，獲偶貞期。微回謦欬之榮，便在陶鈞之列。不任冒彷徨之至。
某聞石苞羈賤，早遇何曾；魏武尊高，猥知徐晃。其後鹹成閒氣，訖立鴻勳。簡冊增輝，尊彝動彩。則道惟熙載，皆資甄藻之時；德邁賡歌，必用搜羅之道。是以皇綱克序，茂範鹹凝。某荊氏凡材，雕陵散質。謬傳清白，實守幽貞。矍圃彎弓，何能中鵠；邱門用賦，尋恥雕蟲。常患荒蕪，殊非挺拔。依劉薦禰，素乏梯航；慕呂攀嵇，全無等級。分甘終老，莫有良期。既而竊仰洪鈞，來窺皎鏡。墳壚下土，敢望頒形。甕盎頑姿，寧希鑒貌。豈謂不遺孤拙，曲假生成。拔於泥滓之中，致在煙霄之上。遂使龍門奮發，不作窮鱗；鶯穀翩翻，終陪逸翰。此則在三恩重，吹萬功深。空乘變律之機，未得捐軀之兆。豈可猶希鼓鑄，更露情誠。伏念良馬嘶風，非堪伏皂；饑鷹刷羽，終恥棲籠。誠知豢養之恩，頗有飛翔之誌。而又專門有暇，曾習政經；閉戶無營，因窺吏事。既辨張湯之鼠，深知子產之魚。書劍彷徨，年光倏忽。徒思效用，無以為資。倘蒙再扇薰風，仍宣厚澤。庶使晏嬰精鑒，獲脫於在途；鬷蔑微班，得升於收器。才聞謦欬，便是扶搖。
某聞舉不違宗，得於王濟；近因其族，聞自謝元。雖通人與善之規，亦前哲睦親之道。某謬參華緒，得庇餘陰。固已鯉庭蒙翼長之恩，阮巷辱心期之許。遂得遷肌改骨，擁本揚英。則窮鳥入懷，靡求他所；羈禽繞樹，更托何枝。昨者膏壤五秋，川途萬里。遠違慈訓，就此窮棲。將卜良期，行當杪歲。通津加歎，旅舍傷懷。相公河潤餘律，雲行廣施。調羹之味，未及宗親；育物之餘，希沾幼弱。倘或假一言之甄發，隨百蟄之昭蘇。庶令葛藟之陰，均其煦育；椒聊之實，遂彼扶疏。成鍾儀操樂之規，寬顧悌拜書之戀。下情無任。
某聞日麗於天，洪纖必及；月離於畢，枯槁皆蘇。斯則推彼無私，彰於大信。苟關於宰匠，鹹仰以生成。其或潤接西郊，流金未已；光承北陸，豐蔀猶深。則亦分作窮人，甘為棄物。歲華超越，京洛風塵。忽爾號咷，固非阮籍；泫然沾灑，不為楊朱。略亡冒之辜，惟以哀矜為生。伏念三餘簡墮，六尺伶俜。臨濟輝華，昔懸陳榻。洛陽羈旅，今造膺門。已驚於自葉流根，敢望於裒多益寡。但以謝家故墅，事屬臨川；陸氏先疇，名遷好畤。同氣雖均於昭泰，連枝或累於榮枯。是以更就洪鈞，來呈瑣質。雖戴逵之弟，誌尚無聞；而何準之兄，恩輝已遍。豈宜苟希河潤，更望餘波。投驥尾以容身，執豚蹄而望歲。然則跡同袁子，質異山郎。梓柱雲楣，獨居蝸舍；綺襦紈袴，已臥牛衣。若乃清且問安，長筵稱壽。貂璫畢集，少長俱來。膏沐之餘，則飛蓬作鬢；銀黃之末，則青草為袍。莫不顧影包羞，填膺茹歎。倘或王庭辨貴，許廁九疑。京縣坐曹，令懸五色。校於同列，未越彝章。則衛館遺孤，常聞出涕；山陽舊曲，不獨傷心。誓將居必在勤，行惟鞭後。潛知寄托，所望於江州；必效忠貞，得酬於吏部。無任惶懼之至。某聞仁祖乘流，先知彥伯；張憑植棹，正值劉惔。豈惟俄頃遭逢，抑亦初終汲引。當其羈遊臨汝，旅泊丹徒。遐思謦欬之音，杳絕煙雲之路。苟無直道，將委窮途。何異於懸水揚音，九弄有潺湲之曲；嚴霜戒節，兩欒含清越之儀。某融襟蟻術，造跡龍門。三千子之聲塵，曾參講席；十七年之鉛槧，夙預元圖。而性稟半癡，機無兩可。收堯羝而寡術，舉舜鳳以無緣。使何準之兄，皆為杞梓；戴逵之弟，獨守蓬茅。至於詞藻辛勤，儒林積習。自期燕笥，不愧秦台。伏以相公周輅輪轅，虞琴節奏。早振經邦之業，果敷華國之姿。伊尹安危，本同於兆庶；深源行止，必係於興衰。既而放跡戎軒，遺榮畫室。劉尹秣陵之柳，尚有清風；召公陝服之棠，空留美蔭。竊聞謠詠，即付樞衡，是以賀笈趨塵，贏糧載路。願奏書於台席，思撰履於侯門。倘張禹尊高，猶為戴榮說《禮》；鄭元嚴毅，便令服慎聞《詩》。敢歎朝饑，誠甘夕死。加以旅途勞止，末路蕭條。不無淒惻之懷，豈隻羈離為主。仰瞻旌棨，如望蓬瀛。不任懇迫之至。
某聞瘦馬依風，悲皆感土；秋鷹厲吻，饑即投人。能知豢養之恩，頗識歸飛之兆。是以台卿瀝懇，先告孫賓；石棲身，惟親晏子。觀賢達始終之趣，察古今行止之規。必有良知，願諧依托。某伶俜茲植，憔悴孤根。詞林無渙水之文，官路乏甘陵之黨。每持疏拙，久謝紛華。既而曳履侯門，經時不遇；牽裾憲府，越月而升。九衢獨愧於迷津，五省才沾於掌庾。相公初締鄭棟，甫潤殷林。寧知蕞陋之姿，首在陶甄之列。拔於郎吏，委在弦歌。元日縱囚，殊無異政；清晨探賊，未報殊恩。豈期遽露精誠，猶煩鼓鑄。近者私門集釁，同氣貽災。孀幼流離，關河綿邈。淚變萇宏之血，發同園客之絲。萬里銷魂，孤燈吊影。蓋生人之大痛，行路之同悲。泉壤長辭，何緣取決。人琴並絕，不得申哀。端居則有愧簪纓，乞告而曾無事例。又以孔懷酷遠，先塋非遙。永言龜告之期，遂在蟈鳴之月。倘解其所任，契彼私心。絕緬冒於官曹，獲優遊於教義。孤誠所願，九死如歸。其或念以艱虞，難於罷免。亦有虛閒散秩，不漏於幽微；終鮮之悲，無慚於顯晦。伏增哀迫懇款之至。
某聞珠履三千，猶憐墜屨；金釵十二，不替遺簪。苟興求舊之懷，不顧窮奢之飾。亦有河南撰刺，徵彼通家。虢略移書，期於倒屣。誌亦求於義合，理難俟於言全。某菅蒯凡姿，邾滕陋族。釋耕耘於下邑，觀禮樂於中都。然素勵顓蒙，常耽比興。未逢仁祖，誰知風月之情；因夢惠連，或得池塘之句。莫不冥搜刻骨，默想勞神。未嫌彭澤之車，不歎萊蕪之甑。其或嚴霜墜葉，孤月離雲。片席飄然，方思獨往。空亭悄爾，不廢閑吟。強將麋鹿之情，欲學鴛鴦之性。遂使幽蘭九畹，傷謠諑之情多；丹桂一枝，竟攀援之路斷。豈直牛衣有淚，蝸舍無煙。此生而分作窮人，他日而惟稱餓隸。頃者萍蓬旅寄，江海羈遊。達姓字於李膺，獻篇章於沈約。特蒙俯開嚴重，不陋幽遐。至於遠泛仙舟，高張妓席。識桓溫之酒味，見羊祜之襟情。既而哲匠司文，至公當柄。猶困龍門之浪，不逢鶯穀之春。今日俯及陶鎔，將裁品物。輒申丹慊，更竊清陰。倘一顧之榮，將回於咳唾；則陸沈之質，庶望於騫翔。永言進退之塗，便決榮枯之分。如翩翻賀燕，巢幕何依；觳觫齊牛，釁鍾將遠。苟難窺於數仞，則永墜於重泉。空持擁篲之情，不識叫閽之路。不任懇迫之至。
某跡在泥途，居無紹介。常思激勵，以發湮沈。素稟顓愚，夙耽比興。因得誅茅絕頂，草荒田；默想勞神，冥搜刻骨。遂使崇朝覽鏡，壯齒成衰；暇日欹冠，元髫變白。望將蕪菲，來貢文明。伏遇尚書秉甄藻之權，盡搜羅之道。誰言凡拙，獲預恩知。華省崇嚴，廣庭稱獎。自此鄉閭改觀，瓦礫生姿。雖楚國求才，難陪足跡；而邱門托質，不負心期。一旦推轂貞師，渠門錫社。顧惟孤拙，頻有依投。今者正在窮途，將臨獻歲。曾無勺水，以化窮鱗。俯念歸荑，猶憐棄席。假劉公之一紙，達彼春卿；成季布之千金，沾於下士。微回咳唾，即變升沈。羈旅多虞，窮愁少暇。不獲親承師席，躬拜行台。輕冒尊顏，伏增惶懼。
某聞古者窮士求知，孤臣薦拔，或三歲未嚐交語，或一言便許忘年。奇偶之間，彼何相遠。則運租船上，便獲甄才；避雨林中，俄聞托契。此又無由自致，不介而親者也。某洛水諸生，甘陵下黨。曾遊太學，不識承宮；偶到離庭，始逢種皓。懸蘆照字，編葦為資。遂竊科名，才沾祿賜。常恐澗中孤石，終無得地之期；風末微姿，未卜棲身之所。侍郎議合機彖，望逼台衡。每敘群才，常推直道。昨者攝齊邱裏，撰刺膺門。伏蒙清誨垂私，溫言假煦。內惟孤賤，急被輝華。覺短羽之陵飆，似窮鱗之得水。今者方祗下邑，又隔嚴扃。誰謂避秦，翻同去魯。佇見漢朝朱博，由憲長以登庸；願同晉室徐寧，因縣僚而遷次。下情無任。
某自東道無依，南風不競。如擠井穀，若泛滄溟。莫知投足之方，不識棲身之所。孫嵩百口，係以存亡；王尊一身，困於賢佞。伏念濟絕氣者，命為神藥；起僵屍者，號曰良醫。自頃常奉緒言，每行中慮。猥將瑣質，貯在宏襟。今則阮路與悲，商歌結恨；牛衣夜哭，馬柱晨吟。一笈徘徊，九門深阻。敢持幽款，上訴隆私。伏以舍人十六兄法上聖之規，行古人之道。俯敦中外，不陋幽沈。跡在層霄，足有排虛之計；身居大艑，寧無濟溺之方。伏在庭除，希聞謦欬。下情無任。
某啟。某聞周公當國，東伐淮夷；祟抗持權，北臨江漢。或陳師鞠旅，或築室反耕。然後王府圖功，台庭陟恪。猶垂壯烈，尚播雄圖。屬者邊塞失和，羌豪俶擾。煙塵驟起，烽燧相連。犬牙秦雍之疆，蠆尾河汾之地。雖登壇授鉞，屢選中權；而禁暴安人，殊無上策。相公手捐相印，腰佩兵符。威不搴旗，信惟盈缶。莫不周勤體物，煦嫗垂仁。足食足兵，俄成於富庶；惟風及雨，立致於生成。今者再振萬機，重宜五教。方從易簡，及表優崇。凡列陶鎔，鹹增抃賀。從此樽彝著德，鍾鼎流芳。四海遐瞻，共卜歸還之兆；一陽初建，便當霖雨之期。某忝預恩知，實逾倫等。
某聞七桂希聲，契冥符於淥水；兩欒孤響，接元映於清霜。感達真知，誠參神妙。其有不待奔傾之狀，寧聞擊考之功。亦有芝砌流芳，蘭扃襲馥。已困雕陵之彈，猶驚衛國之弦。而暗達明心，潛申讜議。重言七十，俄變於榮枯；曲禮三千，非由於造詣。始知時難自意，道不常艱。某荀鐸搖車，邕琴入爨。委悴倌人之末，摧殘膳宰之前。不遇知音，信為棄物。伏以學士舍人陽葩搴秀，夏采含章。靜觀行止之規，已作陶鈞之業。遂使枯魚被澤，病驥追風。永辭平阪之勞，免作窮途之慟。恩如可報，雖九死而奚施；軀若堪捐，豈三思而後審。下情無任。
某步類壽陵，文慚渙水。登高能賦，本乏材華；獨立聞詩，空尊詣道。在蜀郡而惟希狗監，溯河流而未及龍門。常歎美玉在山，但揚異彩；更恐崇蘭被逕，每隔殊榛。徒自沈埋，誰能攀擷。一旦雕於敏手，佩以幽襟，免使琳慚，寧貽蕙歎。潛虞末路，未有良期。今乃受薦神州，爭雄墨客。空持硯席，莫識津塗。既而臨汝運租，先逢謝尚；丹陽傳教，敢覓張憑。輝華居何準之前，名第在冉耕之列。俄生藻繡，便出泥沙。誰言獻輅車令，先期畢命；猶懼吹竽樂府，未稱知音。倘更念毛，終思翼長。贖彼在途之厄，仍遺生芻；脫於鳴阪之勞，兼貽半菽。平生企望，終始依投。不任感恩千冒之至。
某聞物乘其勢，則彗汜畫塗；才戾於時，則荷戈入棘。必由賢達之門，乃是坦夷之逕。是以陸機行止，惟係張華；孔闓文章，先投謝朓。遂得名高洛下，價重江南。惟彼歸荑，同於拾芥。某弱齡有誌，中歲多虞。模孝綽之辭，方成箋奏；竊仲任之論，始解言談。猶恨日用殊多，天機素少。揆牛涔於巨浸，持蟻垤於維嵩。曾是自強，雅非知量。李郢秀奉揚仁旨，竊味昌言。豈知沈約扇中，猶題拙句；孫賓車上，欲引凡姿。進不自期，榮非始望。今者未塗怊悵，羈宦蕭條。陋容須托於媒揚，沈痼宜蠲於醫緩。亦嚐臨鉛信史，鼓篋遺文。頗知甄藻之規，粗達顯微之趣。倘使閣中撰述，試傳名臣；樓上妍媸，暫陪諸隸。微回木鐸，便是雲梯。敢露誠情，輒幹牆仞。
某識異旁通，才無上技。幸傳丕訓，免墜清芬。衡軛相逢，方悲下路；弦弧未審，可異前朝。郭翻無建業先疇，稽紹有滎陽舊宅。故人為累，僅得豬肝；薄技所存，殆成雞肋。分陰屢轉，尺涕難收。仲宣之為客不休，諸葛之娶妻怕早。居惟數畝，不足棲遲；智效一官，靡能沾沃。荒涼散社，流寓窮途。高堂之甕社難充，下澤之津蹊可見。竊以棄茵懷舊，尚動深仁；投釣言情，猶牽末契。敢將幽懇，來問平衡。升平相公簡翰為榮，巾箱永秘。頗垂敦獎，未至陵夷。倘蒙一話姓名，試令區處。分針官之瑣吏，廁鹽醬之常僚。則亦不犯脂膏，免藏縑素。豈惟窮猿得木，涸鮒投泉。然後幽獨有歸，永托山濤之分；赫曦先恥，免幹程曉之門。進退彷徨，不知所喻。
某啟。某聞周公當國，東伐淮夷；祟抗持權，北臨江漢。或陳師鞠旅，或築室反耕。然後王府圖功，台庭陟恪。猶垂壯烈，尚播雄圖。屬者邊塞失和，羌豪俶擾。煙塵驟起，烽燧相連。犬牙秦雍之疆，蠆尾河汾之地。雖登壇授鉞，屢選中權；而禁暴安人，殊無上策。相公手捐相印，腰佩兵符。威不搴旗，信惟盈缶。莫不周勤體物，煦嫗垂仁。足食足兵，俄成於富庶；惟風及雨，立致於生成。今者再振萬機，重宜五教。方從易簡，及表優崇。凡列陶鎔，鹹增抃賀。從此樽彝著德，鍾鼎流芳。四海遐瞻，共卜歸還之兆；一陽初建，便當霖雨之期。某忝預恩知，實逾倫等。
某聞欒氏垂恩，延於十世；屈生罹譴，不過三年。雖行一切之科，宜聽九刑之訴。某謬因門蔭，獲忝朝私。雖位以恩遷，而官由政舉。累經重事，皆立微勞。頃年初忝邕南，頗常釐弊。事皆條奏，不敢曠官。冰蘖自居，膏腴不染。南蠻俶優，邊徼先聞。始事詳觀，飛章備述。黃伯選根基深固，溪洞酋豪。準詔懷來，署之軍職。李蒙妄因非罪，忽使誅鋤。某離任之初，濫稱遺愛。伍營校隊，千里農桑。叫噪盈途，牽留截鐙。爰從初任，以至罷還。不戮一夫，聞於眾聽。其後既經焚蕩，又遣統臨。糠乞不充，菅蓬自覆。曾無祿賜，惟抱憂危。至無尺絹貫緡，以為歸費。及蒙罪狀，煥在絲綸。以為徒忝官常，曾無制置。且經營甫爾，物力未周。拜疏將行，替人俄至。仰恩波而不浹，駐官局以何由。懦怯請兵，才非將帥。今者九州徵發，萬里喧騰。憑賊請鋒，已至城下。則以三千土著，眾寡如何；兩任經年，曾無掩襲。雖有煙塵之候，不逾朝貢之州。無勞北軍，己自抽退。伏念至德建中之際，長蛇大豕之間。願報國恩，盡縻家族。鬆楸未拱，帶礪猶存。顧慚無用之軀，旋漏不私之貸。僑居乞食，蓬轉萍飄。生作窮人，死為醜鬼。伏惟相公業開伊、呂，朗鏡臨人。運值堯、湯，平衡宰物。伏乞錄其勳舊，假以生成。免令家廟豐碑，尚垂蟲篆；秋庭陋巷，長設雀羅。戀闕傷魂，臨途結欷。無任懇迫。
伏承已踐埋輪，光膺弄印。夙承知遇，欣賀伏深。大夫二十三兄銑社光輝，珠庭宅慶。居方可裕，秉直無從。誠宜便舍圭符，來調鼎鼐。而乃芝田挺秀，不許於三農；蕙畝流芳，寧同於百卉。伏想嵇山靈爽，鏡水澄明。仰止尊高，居然勝絕。隱貧居而坐聞絲管，調仙家而行有旌旗。竊料已飾廉車，行離郡界。高風在律，爽氣盈軒。未窮皋壤之秋，己領江山之秀。瞻望恩顧，攀結倍深。
右。前件進士所納詩篇等，識略精微，堪裨教化。聲詞激切，曲備風謠。標題命篇，時所難著。燈燭之下，雄詞卓然。誠宜榜示眾人，不敢獨專華藻。並仰榜出，以明無私。仍請申堂，並榜禮部。咸通七年十月六日，試官溫庭筠榜。
