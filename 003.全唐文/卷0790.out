籌僅童知佛，業儒雜老、嚴，德慕元空靡極，營儒身及進士第。一年尉告成，明年遊是嶽，謁律德惟珙上人。引將布覽，至珪大師影堂，珙公曰：「子嚐識珪公覺否？」曰：「未。」云：「珪公覺道靈感，莫可周名，獨有嶽神為大師移植松柏於東岩事，碑塔所不書。珪公之誡，杜從襖也。且佛說群經事，又焉可徇珪公謙勝哉。珙欲頌之，患辭不文。子進士也，矧僅童知佛，尚信珪公謙勝乎？」籌惟藏惑。偶得嵩陽居士喻應真與洛陽處士陳惟複書，言嶽神為珪公植樹事甚備。曰：
大師法諱元珪，俗姓李氏。伊闕縣人也，太宗朝甲辰歲生，高宗代癸亥歲具戒，元宗帝丙辰歲化滅。曆年七十三，始隸閑居寺習律，安少林味禪，後廬龐塢。將化，謂其徒仁素曰：「吾始誌閑居寺東嶺，我滅，爾必塔吾骸於茲。」開元十一年，素力允師之誌。喻、陳二高士曰：大師嚐寂定，結廬戔山岩。時嶽神輕步謁大師，大師覺精神不世，謂曰：「仁者胡來？而複何往？」神曰：「師寧識我耶？」大師曰：「吾觀佛於眾生等，吾一目之，豈分別識耶？」神曰：「我斯嶽神也。能以怪死痛害，生死於人。師安得一目我哉！」大師曰：「汝能生於人，吾本不生，汝焉能死？吾視身與空等，視吾與汝等，汝能壞空與汝乎？苟能壞空及壞汝，則不生不滅也。汝上不能若是，又焉能生死吾也。」神稽首禮曰：「我亦聰明正直於餘神，而謂是神。豈知師有廣大過空之知辯也。願授以正戒，梯拔世間。」 大師曰：「神既乞戒，即既戒也。所以者何？戒外無戒，又何戒哉！」神曰：「此理也，非濟岸梯杭之事。止求師戒我，身為門弟子。」
大師辭不獲，即為張座焚香，秉燭正幾曰：「付汝五戒。汝能奉持，即應曰能，不能即曰否。」神曰：「敬奉戒。」大師曰：「汝能不淫乎？」神曰：「亦娶也。」大師曰：「非為此也。謂無羅欲也。」神曰：「能。」大師曰：「汝能不盜乎？」神曰：「何乏我也？焉有盜取哉！」大師曰：「非為此也。謂向取而福淫，不供而禍善也。」神曰：「能。」大師曰：「汝能不殺乎？」神曰：「正柄在吾，焉曰不殺？」大師曰：「非為此也。謂有濫誤混疑也。」神曰：「能。」大師曰：「汝能不妄乎？」神曰：「我本正直，焉能有妄乎？」大師曰：「非為此也。謂先後不合天心也。」神曰：「能。」大師曰：「汝能不遭酒敗乎？」神曰： 「能。」大師曰：「如上是為佛戒也。」又言以有心奉持，而無心拘縶，以有心為物，耐我心想身。如能是，則先天地生不為精，後天地死不為老，跳身為帝王不為崇高，命子為輔相不為富貴，終日變化而不為動，畢竟寂默而不為休。悟此，則雖娶非妻也，雖向非取也，雖柄非權也，雖作故也，雖醉非惛也。若能無心與萬物，則羅欲不為淫，福淫禍善不為盜，濫誤混疑不為殺，先後違天不為妄，惛荒顛倒不為醉。是為無心也。無心則無戒，無戒則無心。無眾生則無我，無我則無汝。孰能戒哉！
神又曰：「我神通亞佛。」大師曰：「汝神通十句，五能五不能。佛神通十句，七能三不能。」神竦然避席跪啟曰：「可得聞乎？」大師曰：「汝能拔上帝東天行而西七曜乎？」神曰：「不能。」又曰：「汝能奪地祇融五嶽而結四海乎？」神曰：「不能。」大師曰：「是為五不能也。佛能空一切相，皆滅萬法，而不能即滅定業。佛能知群有性，窮憶劫事，而不能化導無緣。佛能度無量有情，而不能盡眾生界。是為三不能也。定業亦不能牢久，無緣亦謂一期，眾生界本無增減。恒無一人，能主有法，有法無主，是謂無法，有主無法，是謂無心。如我悟佛，亦無神通也，但能以無心通達一切法爾。
嶽神頓首作禮曰：「我誠淺昧，未聞空義。大師指我戒我，我當化矣。更何業因，何拘塵界。我願報慈德，效我所能。」大師曰：「我觀身無物，觀物無常，法窟塊然，更有何欲？」神曰：「師必命我為世間事，展我小神功，使已發心、初發心、未發心、不信心、必信心，五等人目我神蹤，知有佛有神，有能有不能，有自然有非自然者也。」大師曰：「無為是，無為是。」神曰：「佛亦使神護法，師寧隳叛佛耶？須請告我。」大師意不獲，遂言曰：「東嶽寺之障也，莽然無樹，北岫有之，而能屏擁。汝能神力移北樹於東嶺乎？」神曰：「謹奉命矣。」又陳我假昏夜風雷，擺搖震運，師無駭。即作禮辭去。大師門送，且觀之，見儀衛逶迤，如王者之狀。又複碧煙紅霞，紫風皓氣，錯散四遠，幢幡鉞珮，淩高寢空。其夕，果有迅風吼雷，奔雲震電，大壯棟宇，岌業將圯。定僧瞻動，牙捉仆叫。大師安眾曰：「無怖無怖，神與我相契矣。」啟旦和霽，則北岩鬆檜，盡移東嶺，森然行植焉。而大師謂其徒曰：「吾歿，有塔我者，有碑我者，無紀是事。人將襖我也。」籌得開元中喻、陳二居士狀師之行，因琪公請為影堂記，遂捃而書之。
將軍晉永嘉初守萊，種德藝政，萊人恩之。既歿，諸劉將西扶葬洛，萊人曰：「我萊不降數萬家，將軍子視我，我父母戴之。將軍於諸劉，天戚也，於我，人戚也。天之威也寡而邈，人之戚也眾而邇。安有舍邇眾而歸邈寡哉？敢以數萬愛之命，請於諸劉遂之。」於是散捧封土，趨持樹本，既墳於此，饗用春秋，禱災徼祜，餘靈影響。大中十一年四月癸巳，太守辛公肱去，太守姚公琯未臨，籌以當道觀察支使奏承空闕。到郡之三日，軍吏疏拜曆祠群望。即日將軍祠在郡署之東端，簡肅入而見，廟寢卑狹，畫像雕暗，既違有德，豈謂祭恭。乃命押衙兼修造使李公霸度木戒工，新此殿構，想像塑繪，居月而成。心非貿福者，將使有德者垂昆無窮，無德者警改操行。萊人受裕，當稔於茲。大中十一年五月二十三日記。
滌，武功人。大中四年自尚書右丞充翰林學士知制誥。五年遷兵部侍郎。進尚書。
議曰：伏以皇天平分，盛王全用。施雷雨之廣澤，則庶物生成；務恩威之至仁，則四海亭育。遂使含靈受泰，觸類知懷。美諡大名，固當稱謂。伏惟大行皇帝爰自盤維，膺茲九五。行越今古，仁被黔黎。孝惟生知，略不代出。以天下為己任，視宇內於掌中。坐朝而不問風霜，弭亂而不惜府帑。動惟思古，慮必歸周。聞善若驚，去疾務盡。前王之美事，列聖之令典，必擴而行之。加以講信修睦，任賢興能。思念勳庸，則發淩煙之彩繪；敦序友於，則置雍和之宴錫。俯閱才彥，則命法官諫官之次對；愛憫生育，則禁三月五月之采捕。一物之不得其宜，納隍在慮；四方之稍有未泰，降食為心。命將則千里坐知，指蹤則三邊克定。是以人並為便，物得自安。加以西平羌戎，南殄蠻寇。三州七關之地，坦然無虞；四鎮際海之，晏然自靜。然後賑廩恤人，蠲農命使。遠無不肅，邇無不安。奸宄戢心，權豪屏息。京輦絕桴鼓之響，邊陲無烽爟之虞。可謂超三躋五，度契逾繩者也。故有識曰佇其雲亭，齊人已臻於仁壽。不享堯運，不升軒雲。豈獨唐俗有喪考之悲，杞人懷崩天之怨而已。
謹按諡法：敬祀享禮曰聖，辟土斥境曰武，聰明睿知曰獻，經天緯地曰文，慈惠愛親曰孝。先皇帝肅祇禋祀，非禮不行，得不謂之聖乎？收複舊疆，誅鋤梗驁，得不謂之武乎？好文樂賢，興善不倦，得不謂之獻乎？虔奉天道，銳意典法，得不謂之文乎？五十而慕，問安不懈，得不謂之孝乎？謹上尊諡曰：聖武獻文孝皇帝，廟號宣宗。謹議。
薰字子溥，亡鄉里世係。第進士。曆考功郎中翰林學士，出為宣歙觀察使。以清力自將，牙將素驕，逐之，奔揚州。貶棣王府長史，分司東都。懿宗立，召為太常少卿。累擢吏部侍郎，以太子少師致仕。
顏魯公既用貞鯁為元載所忌，由刑部尚書貶夷陵郡別駕。大曆六年，又以前秩轉廬陵郡，道出宣州之溧水縣。縣之南經古烈士左伯桃墓，節概交感，即於墓下作詩一首，自題於蒲塘之客舍。詞韻淒激，點畫嶄壯，窮國藝之奇事。厥後洎於大中之丁丑歲，八十七年矣。孤宇敻闃，扃滕不固，久為飄暴薪牧所困，一挑半剔，往往洿缺。餘作鎮到此，有客謂餘者，惜之。立召工將王少儒，領其部匠，鑿垣複匣，移[QVDC]於北望樓之西隅。且以為郡居之勝絕，鐫石其下。俾後之觀者，知改置之意無忽。大中十二年十一月十九日，宣歙池觀察使檢校右散騎常侍兼禦史大夫鄭薰記。
運巨壑者，必資帆楫之便，以鼓其波濤；築廣廈者，必堅柱石之材，以完其結構。故明王聖帝，立國保家，莫不求竭忠宣力之臣，配帆楫柱石之用，懋崇基業，宏濟艱難。百代通規，千載相遇。孰稱全德，其故開府儀同三司內侍監致仕楚國仇公乎！公諱士良，字匡美。海豐興寧人也。宋大夫牧，以忠烈正直書於《春秋》，公實其裔焉。其後香以文雅仕於東漢，儒以議論貴乎北燕。蟬聯珪冕，暉映簡冊，代著奇節，率多令人。史編家譜，一二詳焉。顯公之曾祖考皇朝正議大夫內給事賜緋魚袋諱上客府君，忠昭事任，績懋聲猷，躬行正途，克嗣先業。烈祖皇朝朝議大夫內常侍賜紫金魚袋諱奉詮府君，名以才彰，功由道著，王氏教讓，羲之己行，於公高門，定國方大。皇考諱文晟府君，精持貞廉，高挹塵俗，位以命屈，慶因善餘。厥惟楚公，克振勳德，追贈特進左監門衛將軍，賜紫金魚袋，申公之誠孝也。
公年未弱冠，入仕東朝。是時憲宗皇帝主器承華，體元儲兩。親奉再飯，共歡九齡。助澄少海之瀾，更闡前星之耀。永貞十年授掖庭局宮教博士，賜緋魚袋。元和初以舊恩本固，新渥彌隆，既頒侍從之勤，首舉寵遷之命。加宣徽供奉官，賜紫金魚袋。檢身極敬，奉輦施勞。勵自牧於撝謙，表無私於應對。閏六月轉朝散大夫內侍省內給事，宣徽供奉官如故。材力彰於省局，周旋美於禁闈。驟議甄升，更加命秩。冬十月拜內常侍，餘如故。未周星紀，三曆顯途，既洽謳謠，且明恩澤。彼虞卿再見，為趙上卿；荀爽九旬，登漢三事。允膺時議，彼或多慚。三年以本官充內外五坊使，尋或遷宣徽供奉官。發彼五豝，輔騶虞之仁化；殪此大兕，詠吉日於春蒐。外撫之暴橫自消，中野之井閭知感。
十年加大中大夫內侍省內常侍，尋以本官充平盧軍監軍使。全齊舊壤，繼代邀恩，甲兵盛充，貢賦不入。公聞其叛渙，諭以忠貞，爰革非心，幾至效順。明年詔徵，又以內侍依前宣徽供奉官。吳寇據淮，天兵在野，逗遛不進，沮敗為憂。求使臣往諭中旨，遂命公以本官及職充淮西行宣慰使。至則大布皇澤，益屬軍威，四遠瞻風，萬夫振氣。而又盡得機要，既還奏聞，竟至成功，期為顯效。十五年遷雲麾將軍右監門衛將軍，充內外五坊使，仍賜上柱國，又進封南安縣開國男，食邑三百戶。驅獸而無害五穀，充庖而有事三田。蕙圃蘭塘，落飛駐走。助開三麵之網，勤施一目之羅。鄙長楊之大誇胡人，笑上林之務矜楚使。條令既肅，巡遊盡歡。其冬複加冠軍大將軍。長慶初罷五坊使，以本縣進封開國子，尋進侯爵，食邑一千戶，宣徽供奉官皆如故。二年除鳳翔監軍使，又進封開國公，食邑一千五百戶。亶父舊疆，繆公遺政。郡邑則武安留守，扶風則馬謨擅名。雜於版屋之郊，號為難治之俗。公攬轡即路，下車撫戎。三軍畏威，百姓懷惠。寶曆二年徵，複為宣徽供奉，以本爵進封郡公，食邑二千戶，尋除鄂嶽監軍使。傍連荊楚，南接湖湘。閭閻皆土著之安，貨貝有山積之富。兵不堅利，人皆惰遊。公深讚訓齊，同為勖勉。知方有勇，自我而能。太和元年入為宣徽供奉官，轉內坊典內侍省。秩清事簡，優逸自娛。莫展長才，鬱於群論。俄拜右神策軍副使。公於是端肅以貳戎政，廉讓以播軍聲。屏衛益嚴，暴悍知禁。二年擢為右領軍衛將軍內外五坊使。講事一時，農不易隴；選徒百隊，人不告勞。鮮扁而布青林，行事而無遺袞。貙犭婁古法，蒐獮新規。指顧之間，莫非盡善。六年真拜內侍知省事，餘如故。明年轉大盈庫，領染坊，依前知省事。恩澤浹於寰瀛，寵賜周於藩服。綺羅萬段，錦繡千筐。每極珍華，曾無濫惡。又元黃朱紫，染彩文章，靡不精鮮，悉中程度。以賞能陟於飛龍使，本官並仍舊。禦閑二六，天驥三千。異骨峰生，深溝血溢。親習盡馳驅之妙，群分多駔駿之奇。芻秣尢精，稿秸常羨。九年五月拜左神策軍中尉兼左街功德使，將軍知省事如故。練達戎機，總親護禁。典理爪牙之衛，左右心膂之師。寬不喪威，簡不曠務。氣勵熊羆之勇，手持虎豹之韜。恩由忠深，士以誠感。張孺驂乘，孝宣乃安；趙喜宿衛，顯宗加厚。轉左驍衛將軍，餘如故。
既而鄭注挺妖，李訓附會，列奏偽瑞，固邀鑾輿，圖害腹心，漸逞奸毒。公先機立斷，禁旅遽齊，坐遏凶渠，保護帝輦。指名魁首，俄頃追擒。其餘躁競進取之徒，枝連葉著之黨，或誌諧狂計，罔自正身；或跡比頑童，居然就禍。莫不習苞恢網，同抵國章，由是宗社乂寧，中外協睦。非夫忠謀天假，廣業神通，其孰能如此乎！及於廟堂議功，公在第一。優詔加特進本衛上將軍，中尉知省事如故。位輕於德，賞不配勳。難許衝謙，終升峻級。尋遷驃騎大將軍。開成五年加開府儀同三司左衛上將軍，封楚國公，食邑三千戶。食實封三百戶，頒恩常例，非私受也。會昌元年又加食實封二百戶，尋擢為觀軍容使，兼統左右三軍。獎舊常儀，昭異渥也。公每念禍伏福中，祿為身累。將持盈滿，莫過退休。三年夏，以寒暑內侵，針鑿罕效，因求散秩，用遂素懷。乃除內侍監，將軍知省事如故。尋又連表陳讓，固辭恩榮。優詔以本官致仕，其年六月二十三日，薨於廣化裏之私第，享年六十有三。
嗚呼！身隨運往，名寄勳留。一代推雄，九原表傑。天子悼之，罷朝兩日，贈揚州大都督。公弱冠以辨智取位，強仕以幹蠱居官。及蒞大政，以機略致勳勞；臻於貴壽，以恬退保終始。事在簡冊，爵極天人。出入七朝，顯揚三紀。秩以功藝進，道由忠直彰。擊鞠廣場，則馳先百馬；彎弧迥野，則飛落雙雕。故得侍娛遊則三領五坊，承顧問則八加供奉。元和中，盧從史倚上黨兵勁，陰結叛臣。憲宗皇帝命護軍中尉吐突公統戎專征，密勿神算，誘至幕下，縛送闕庭。是時公適在軍，助成丕績。其或揚鑣宣命，電掃雷驚，每播深恩，親當橫陣。兩河平殄，頗預其功，雖不自矜，實傳眾口。而多材多藝，強記博聞，舉策畫若應神明，閱簿書無逃心目。而又精鑒，冠絕當時。門館賓僚，薦延功行，必求明德，用輔聖朝。則有秉忠正之心，荷匡讚之任，才表正佐，出為國楨，康濟群生，輝華四海者矣。然後知衛將軍七擊匈奴，封侯九國；崔驃騎六征絕塞，列將八人。特美高勳，豈膺賢弼。以今方古，我德為優。
以四年正月二十三日，歸葬於萬年縣寧安鄉鳳棲原社季村。夫人安定胡氏祔焉，禮也。夫人故開府儀同三司檢校太子賓客兼禦史大夫贈戶部尚書承恩之女，性德天才，儀標冠族。葉組紃之懿範，彰圖史之貞規。法度所以正家，柔閑所以遵道。洎祥開鳳兆，德協鵲巢。芳徽溢於閨闈，令則洽於姻族。以公勳位峻重，累封至魯國夫人。壬戌歲先公而歿。有男五人。長宣徽使銀青光祿大夫行內侍省內給事賜紫金魚袋曰從廣。次光祿大夫檢校散騎常侍持節曹州諸軍事守曹州刺史兼禦史中丞上柱國南安縣開國公食邑一千五百戶曰亢宗。次閤門使朝散大夫行內侍省內府局丞賜緋魚袋曰從源。次邠寧監軍使中散大夫行內侍省內侍局丞賜緋魚袋曰從渭。幼曰從潩。皆稟訓過庭，早通詩禮，承恩入仕，共效忠勤。為明庭之羽翰，作私室之符瑞。不忘素業，自致青雲。宜乎懿德有後，信不誣矣！大中紀號五年，克平四裔，東南款化，西北閱疆，三耀舒光，八紘無事。皇帝念功軫慮，錄舊申恩。惟楚公永貞時祖宮有翼戴之勞，元和時宣徽有委遇之渥，今則已悲封樹，未刻鬆銘。乃命舉其殊庸，勒在貞石，用傳不朽，昭示將來。特詔詞臣，俾其撰述。臣薰恐惶直敘，不敢虛美。謹為銘曰：
仇氏之先，本宋大夫。就義輕死，名昭冊書。厥後聞人，漢香燕儒。乃生楚公，前修不渝。
焯焯楚公，俊乂邁德。克抱才器，必循典則。天資忠孝，神助正直。高揭勳名，幾摧奸慝。
從史負力，潛通鎮郊。上將授詔，縛歸天朝。楚公佐成，眾不敢搖。東國大定，塵氛自消。
蔡寇不庭，誅行原野。群校傷敗，師無進者。楚公銜命，汗血波瀉。貔貅鼓氣，城壘連下。
注訓勃戾，妖淩北宮。和鑾在禦，狂祲來衝。楚公奮臂，甲士趨風。克殲渠孽，乃建殊庸。
五坊三居，公畋有節。宣徽八人，密議攸竭。再監戎閫，將校感悅。一牧郊垌，驊騮敻絕。
佐佑帝室，手提禁師。士伍胥附，皇心勿疑。持滿先戒，居高不危。懸車告謝，彭薛肩隨。
駭起截飆，哀纏逝水。空留洪烈，永載青史。精爽何之，壯猷已矣。京兆開阡，壽堂在此。
仕承泰運，歿偶昌期。徽音不泯，令嗣銜悲。聖念既勤，爰斫豐碑。事功難究，有色絲。
川常不移，鬆楸已列。元室雖閉，清風靡歇。作皇代之英臣，期終古兮無絕。（其十）
維大中十二年歲次戊寅十月己丑朔二十一日己酉，中散大夫守棣王府長史分司東都上柱國鄭薰，謹齊沐馳心，請前潮郡軍事押衙兼孔目院知勾汪玕，以清酌庶羞之奠，致祭於敬亭山梓華府君之靈。
薰以丙子歲自河南尹蒙恩擢受宣歙觀察使。至止之後，修祀府君。愚以為聖朝愛人，上有堯、舜，藩方重任，體合捐軀。直誠徑行，仰托神理。遂不顧奸豪之黨，惟以貧病為心。疲人受屈，必與伸雪。有押衙李惟真者，家道巨富，久為橫害。置店收利，組織平人。薰召看店行人，痛加科責。其子自長，奸穢狼籍。都押衙崔敬能頻來相見，懇請科懲。以惟真年齒甚高，特為容庇。乃自疑懼，潛蓄奸謀。討擊使餘雄，置石鬥門，絕卻一百三十戶水利，自取此水，獨澆己田。推鞫分明，止於退罰。其子餘悅。公然殺人，方係獄中，尚未斷割，遂為同惡，以出其兒。小將康全泰，凶賊無賴，被妻告言，屠狗盜驢，罪戾發，兩度決杖，止於笞臀。過皆不輕，斷悉非重。而乃不顧恩義，侮易朝章，同謀翻成，白刃脅逐。
薰此時深念，謂無神理，雖乏良術，且是苦心。猖狂若斯，靈祈不救。其後一家百口，同時出郭之後，首有百姓前潮郡押衙汪玕走來相接，扇蓋畜乘，便濟危途。秀才薛複，尋亦同到。汪生又招舟船，初則未有來者，汪生乃大呼曰：「李惟真、康全泰等交扇凶黨，迫逐大夫，口雲怨大夫護惜百姓，今者無船可發，豈得不救。」舟船遂來，得以即路。至山莊後，有百姓姚元貞饋饌，兼錢二緡。續有前宣郡衙前虞候胡政，借船兩隻，及食物之輩，兼與汪生同在船中，慰安引接。及夜分到水陽南數裏，有長樂氏子，其名曰康，借一大船，供給食物，兼贈粥藥，與錢五千，殷重慰安，分逾骨肉。當此之際，凶徒充熾，白刃如雨，冤聲震地。此五人者，乃致其性命，繼來相救，雖義心所激，亦神理潛施。自此北去，一路順風，若有牽持，更無阻滯。將取蕪湖去路，已地丹陽湖口，聞一人語聲云：「不如丹陽湖過。」即便回船數裏，卻取丹陽湖路。丹陽湖水淺草深，過者多須兩日，此時緊風吹渡，食頃百里，及到當塗，乃知蕪湖路尋被賊黨把斷，不許船過。方悟言者，得非神歟！入江路後，四面雷電，惟有此船，更無風浪，兩日兩夜，遂達揚郡。然後知如此之事，皆非人力，固是神靈暗助。念其樸愚，直守章程，以理訛弊，昭昭之報，事實不誣。
今則中丞溫公，以忠孝明誠，嘉猷碩畫，遠稟宸算，親臨亂邦。凡曰凶徒，皆就梟戮。各通手狀，自謂不冤。玉石大分，黑白無誤。立功將士等，聽溫公之激勵，受溫公之指撝，共成勳庸，皆傳史冊。薰陰蒙府君救導之德，顯沐溫公披雪之恩，遠將血誠，冀達神鑒。惟馳懇到，用代馨香。觴酒豆肉，一願歆受。伏惟尚饗！
真如至言，大仙妙說，一句一偈，千袠萬緗。殷勤破煩惱之門，曉了示慈悲之行。《尊勝陁羅尼經》者，光揭日月，功貫生靈。❥❥❥❥與京，得彼岸於斯為盛。昔如來為諸天說善住消七返之殃，帝釋親啟德音，波利傳乎秘密。粵有內侍省眾寮等，悟佛知見，信佛勝因。虔是念於有為，冀我躬之無咎。謂貝葉之速朽，不足紀其言；謂卷石之至貞，可以刻其字。於是舍清俸，鳩金錢，徵良工，琢貞堅。錘丁丁以火發，刃戛戛以冰裂。以元和歲在單閼，月臨太蔟，十有五日庚戌之所建也。從此幢前香起，石上塵飛。落輕衣以拂災，曆諸境而戩穀。元功不測，銘曰：
大覺妙力，尊勝其強。增壽益齡，夷災殄殃。六趣之❥七返之❥聞我一言，熱得清涼。火為蓮池，獄作天堂。邇言非謬，證自梵王。
大唐大中五年五月二十日，河南府永樂縣中條山陽道靜院有道士姓侯名道華修道升仙，時年三十四。芮城人也，真人生而如愚，默悟真道，是非泯絕，笑傲雲水。初常庶人之服，師事道靜院主周悟仙。以其器貌鈍懦，遇之以施力之儔。常役之以農耕，勞之以樵采。悟仙弟子十餘輩，共輕而賤之。真人內自敏曉，外貌咍咍然，口亦咄咄而吟：「言道也者，不可離也，又鷃安知一舉九萬乎？」悟仙聞而奇之。及授之冠帔，雖服道衣，執勞無替。師役之暇，則采藥草，煉五粒鬆脂子及根葉，或湯而飲之，或丸而吞之，莫識其術。一旦暴疾，如中惡毒，久而乃活。因而不食鹽米之氣，好作詩歌，獨吟朗詠。人或覺其聲音清暢，亦或睹其須發清光，肌骨洞徹。真人曾省兄歸芮之故裏，經進士崔呈墅居。書齋之壁，有一芝草，真人看而笑，指一芝曰：「曾於五老峰側，得而食之。」其年夏之清旦，有一羽客，並一童子從，忽至廬中。真人異而禮敬，及坐，曰：「吾居且非遙，聞君至道，故相訪耳。君道已成，仙籍有名，其期不遠，天人來迎。」言訖而去。真人送行，北升山阪數裏。仍令侯君改姓與名為李內芝，名係上清宮善進院。
真人曾為尊殿之前，鬆林暗翳，三光耀蔽，啟其師請削去繁枝。鬆百株，皆真人手植而高聳。忽有范陽盧穎自蒲罷幕，寄居永樂，閑遊道靜，因詰削鬆枝者誰，曰：「道華。」盧君詬責，欲請邑宰治之。真人曰：「得非宿殃乎？」及詣道士姚黃中請筮，及卦成，姚曰：「兆之無惜，有喜自天。卜何也？」真人笑而不答。姚乃飲以卮酒而歸。及中途，遇一老人，衣破敝，與之俱行。忽覺喉中塞而且癢，老人開口，乃折桑樹枝攪其喉，遂吐其蟲出，約有三升，頭黑身白，長寸餘。行數裏，喉又癢，老人方漱口，掬澗流而漱，複出蟲三升，狀若前者。逡巡失其老人，是夜歸院，來旦，師令出刈麥三十畝，不終日而擔負積院。路有山櫻桃，食之，曰：「此後永不再食也。」是夜同院道流但見沐浴，以為收麰因熱。夜之及半，烈風雷雨，折樹驚人。及曉，道華之戶尚閉，眾開而覓之，不知所從，房中惟有燒書之燼。其尊殿有一喬鬆六丈，下鋪一席，上有香爐，煙火未絕，及並所靸雙履在地，其冠帔係結鬆梢，不可得而取之。房中鏡子帶上有詩曰：「煉得大還丹，多年色不移。前宵盜吃卻，今夜碧空飛。慚愧深珍重，珍重鄧尊師。（師與司馬山人燒得大丹，封在尊殿內未服而謝。）多時煉得藥，留著待內芝。吾師知此術，速煉莫為遲。三清專心待，大羅的有期。」於是具聞廉察，廉察上奏。偏差時官吏雨工業區，瞻禮稱歎，焚香供養，日有千眾，歲餘不絕。
玄謩宰芮之日，備聞斯實，欲旌顯之，事力未及，恩命除替，固遺恨也。果有河東薛公詢，牛刀割雞，利刃多暇，有惡必懲，聞善必舉。乃於縣西北約二裏古道之石，即真人降生之地，築台刻石，永傳不朽。
彥遠，桂管觀察使文規子。乾符中官大理卿。
夫畫者，成教化，助人倫，窮神變，測幽微，與六籍同功。古先聖王，受命應籙，則有龜字效靈，龍圖呈寶。自巢燧以來，皆有此瑞。庖犧氏發於滎河中，典籍圖畫萌矣。軒轅氏得於溫洛中，史皇蒼頡狀焉。是時也，書畫同體而未分，象制肇創而猶略。無以傳其意，故有書；無以見其形，故有畫。按字學之部，其六曰鳥書。在幡信上書端象鳥頭者，則畫之流也。顏光祿云：「圖載之意有三，一曰圖理，卦象是也；二曰圖識，字學是也三曰圖形，繪畫是也。」又周官教國子以六書，其三曰象形，則畫之意也。是故知書畫異名而同體也。洎乎有虞作繪，繪畫明矣。既就彰施，仍深比象。於是禮樂大闡，教化由興。故能揖讓而天下治。《廣雅》云：「畫類也。」《爾雅》云：「畫形也。」《說文》云：「畫畛也，象田畛畔所以畫也。」《釋名》云：「畫掛也，以采色掛物象也。」故鍾鼎刻，則識魑魅而知神奸；旂章明，則昭軌度而備國制。清廟肅而尊彝陳，廣輪度而疆理辨。以忠以孝，盡在於雲台；有烈有勳，皆登於麟閣。見善足以戒惡，見惡足以思賢。故陸士衡云：「宣物莫大於言，存形莫善於畫。」此之謂也。
彥遠家傳法書名畫，自高祖河東公收藏珍秘。河東公書跡俊異，尤能大書。本傳云：「不因師法而天姿雄勁。」定州北嶽碑為好事所傳。曾祖魏國公，少稟師訓，妙合鍾、張，尺牘尤為合作。大父高平公，幼學元常，自鎮蒲陝，跡類子敬；及處台司，乃同逸少。書體三變，為時所稱。金帛散施之外，悉購圖書古來名跡，存於篋笥。元和十三年，憲宗累訪珍跡，當時不敢緘藏，遂皆進獻。長慶初又於豳州散失，傳家所有，十無一二。先君尚書少耽墨妙，備盡楷模。彥遠自幼至長，習熟知見，竟不能學一字，夙夜自責。然而收藏監識，有一日之長。因采掇自古論書，凡百篇，勒為十卷，名曰：《法書要錄》又別撰《曆代名畫記》十卷。有好事者得餘二書，書畫之事畢矣。豈敢言具哉！
大曆初，彥遠曾祖魏國公留守東都，兼河南尹。洛陽當孽火之後，寺塔皆為丘墟，迎致嵩山沙門澄沼，修建大聖善寺。沼行為禪宗，德為帝師，化滅詔諡大𧦬，即東山第十祖也。洎鎮於蜀，皆有崇飾。在淮南奏三祖大師諡號與塔額。刺史獨孤君為之碑，張從申書字。夫稟儒道以理身理人，奉釋氏以修心修性，其揆一也。會昌天子滅佛法，塔與碑皆毀。像雖毀而法不能滅，是法也不在乎塔，不在乎碑。大中初，塔復置而碑未立。咸通二年八月，遂與沙門重議刊建。舒州刺史河東張彥遠遂書於碑之陰。
彥遠家有馮承素《蘭亭》，元和十三年詔取書畫，遂進入內。今有承素《樂毅論》在，並有太宗手批其後。張彥遠記。
夫識書人多識畫。自古蓄聚寶玩之家，固亦多矣。則有收藏而未能鑒識，鑒識而不善閱玩者；閱玩而不能裝褫，裝褫而殊亡銓次者。此皆好事者之病也。貞觀開元之代，自古盛時。天子神聖而多才，士人精博而好藝。購求至寶，歸之如雲。故內府藏書，謂之大備。或有進獻以獲官爵，或有搜訪以獲錫賚。又有從來蓄聚之家，自號圖書之府，蓄聚既多，必有佳者。妍蚩混雜，亦在銓量。是故非其人，雖近代亦朽蠹；得其地，則遠古亦完全。其有晉、宋名跡，煥然如新，已曆數百年，紙素彩色未甚敗。何故開元、天寶間蹤或已耗散，良由寶之不得其地也。夫金出於山，珠產於泉，取之不已，為天下用。圖畫歲月既久，耗散將盡，名人藝士，不複更生，可不惜哉！
夫人不善寶玩者動見勞辱，卷舒失所者操揉便損，不解裝褫者隨手棄捐，遂使真跡漸少，不亦痛哉！非好事者不可妄傳書畫。近火燭不可觀書畫。向風日正餐飲，唾涕不洗手，並不可觀書畫。昔桓元愛重圖書，每示賓客。客有非好事者，正鈹寒具，以手捉書畫，大點汙，元惋惜移時。自後每出法書，輒令洗手。人家要直一平安床褥，拂拭舒卷觀之。大卷軸宜造一架，觀則懸之。凡書畫時時舒卷，即免蠹濕。
餘自弱年，鳩集遺失，鑒玩裝理，晝夜精勤。每獲一卷，遇一幅，必孜孜葺綴，竟日寶玩。可致者必貨敝衣減糲食，妻子僮仆，切切嗤嗤。或曰：「終日為無益之事，竟何補哉？」既而歎曰：「若複不為無益之事，則安悅有涯之生。」是以愛好愈篤，近於成癖。每清晨闃景，竹窗鬆軒，以千乘為輕，以一瓢為倦。身外之累，且無長物，惟書與畫，猶未忘情。既頹然以忘言，又怡怡然以觀閱。常不得竊觀禦府之名跡，以資書畫之廣博。又好事家難以假借，況少真本。
書則不得筆法，不能結字，已墜家聲，為終身之痛。畫又跡不逮意，但以自娛，與夫熬熬汲汲，名利交戰於胸中，不亦猶賢乎！昔陶隱居啟梁武帝曰：「愚固博涉，患未能精。苦恨無書，願作主書令史；晚愛楷隸，又羨典掌之人。人生數紀之內，識解不得。周流天壤，區區惟恣五欲，實可愧恥。每以得作才鬼，猶甚頑仙。」此陶隱居之誌也。由是書畫皆為精妙。況餘凡鄙，於二道能無癖好哉！
門下。天垂星而分將帥，北極是尊；地列嶽以體藩垣，四方乃定。自古王者因而法之，旁求俊髦，應彼形象。前振武節度檢校刑部尚書李丕，天資壯勇，代習韜鈐。追奔而不務前茅，處己而常慚背水。頃者壺關不順，方事阻兵。爾能蹈白刃而來，推赤心向國。洎累更符竹，鹹布謳謠。陟其所明，以邊事首。遂著平戎之效，遙張破虜之威。致使黃河陰山，寇盜皆息。朕以燒羌作梗，朔塞成榛。禍結兵連，兩經春夏。是用輟爾代北，委之雕陰。作吾金湯，翼衛邦甸。所宜以伐謀為上策，以無戰為奇功。禁暴安人，克靖烽驛，秋曹貳憲，再飾旌旄。往惟欽哉，順我休命。
門下。擁旄作鎮，授任分憂。訓師旅以恢武經，厚風俗以闡文教。膺茲重寄，允屬勳臣。正議大夫守河南尹柳仲郢，清嚴蒞職，禮樂承家。動惟執中，居必慎獨。稟端愨之正氣，抱通濟之宏才。早踐華資，備揚懿業。會府著彌綸之美，諫垣留謇諤之規。洎領郡符，亦茂休績。出入十載，尹正兩京。堅貞不回，沉毅有斷。曆試斯久，聲猷（疑闕）必能克終令圖，副我專委。是用付以戎律，登茲將壇。乃眷左綿，實為右屏。控壓夷落，保衛皇都。非慈惠博施，不可以乂安黎庶；非威懷並舉，不可以綏靖封疆。所宜膏潤一方，澄清八郡。簡條章以檢郡吏，齊法令以肅三軍。大宗伯大司憲兼而寵之，以表殊獎。勉承新命，無怠前修。
簡言字欲訥，福清人。大中進第進士，官漳州刺史。
人有儒其業，與孟軻同代而生，不遂師於軻，不得聞乎道，閣下豈不謂之惜乎！又有與揚雄同代而生，不遂師於雄，不得聞乎道，閣下豈不謂之惜哉！有習於琴者，問其所習，必曰吾師於某，某所傳師曠之道也。習於弧者，問其所習，必曰吾師於某，某所傳濯孺子之道也。脫二人未至於古，然亦無敢是非者，以所習有據故也。儻曰吾自能，非授受於人也，必知其音俚音也，其能庸能也。嗚呼！聖人之道與琴弧之道相遠矣，而琴弧尚能自習之如此，況聖人之道乎！去夫子千有餘載，孟軻、揚雄死，今得聖人之旨，能傳說聖人之道，閣下耳。今人晞閣下之門，孟軻、揚雄之門也。小子幸儒其業，與閣下同代而生，閣下無限其門，俾小子不得聞其道，為異代惜焉。
仲尼以季氏旅於泰山為僭，漢武封泰山為僭歟？抑聞無其位無其德，為事僭也；有其位無其德，為事亦僭也。又聞封泰山，報成功也。斯皆德稱乎位者為之，若伏羲、神農者也，若軒轅、顓頊者也，若堯、舜、禹、湯者也。漢武封禪奚慕哉！秦乎，伏羲乎，堯、舜乎。秦封禪二代而秦滅，固不可慕也。若以伏羲、堯、舜為心，亦宜訪伏羲、堯、舜之道，與所以行之道。侔之乎，不侔之乎？彼茅茨不翦，而木不呈材，豈曰侔哉？彼舞於兩階，而黷武窮邊，豈曰侔哉？彼用夔典樂，而李延年進，豈曰侔哉？彼設謗木，而捕人誹者死，豈曰侔哉？凡所舉雖廝養之人，亦知不侔矣。在漢武計，宜罷支冰侔，行其侔者。己行之，則卿大夫行之；卿大夫行之，則國人行之。夫如是，雖不封禪，而伏羲堯舜之德之美自至矣。奈何不遵此道，取司馬相如諛佞遺草，內欺於方寸，外欺於千古，矯名竊德，冒煙雲，躡淩兢，封泰山，禪梁父，好商辛夏癸之好，跡伏羲堯舜之跡。季氏之僭，安可逃乎？昔齊桓公議封禪，管夷吾用他辭以罷之，以其無帝王位故也。無德與無位相去幾何？儻漢朝有人如管夷吾，應用三脊茅以籍，固不使其君與季氏等。
長慶壬寅歲，簡言賃居善和裏。貧窶落，交親罕至。無何一日，門有扣聲，合申疾薄部（疑）得何紹姓字，延乎賓客，具酒為誠。再至亦如之，既熟，至之又至之，乃至於日至。嚐從容談及忠孝之道，無位無陳力之所，無聞非過也，孝之道以色為至難，貧如黔原，無聞非過歟。予聆其詞，得其心，知其孝道篤也。後曰：吾違親久矣，趨庭之意，無曠日時。今越七日歸，古有贈言，豈無曠乎？曰：慈烏返哺，孰謂禽也。吳起不歸，孰謂人也。
東渭橋有賈食於道者，其舍之庭有槐焉。聳幹舒柯，布葉凝翠，若不與他槐等。其舍既陋，主人獨以槐為飾。當乎夏日，則孕風貯涼，雖高台大屋，諒無慚德。是以徂南走北，步者乘者，息肩於斯，稅駕於斯，亦忘舍之陋。長慶元年，簡言去鄜，得息其下。觀主人德槐之意，亦高台大室者也。洎二年去夏陽，則槐薪矣。屋既陋，槐且為薪，遂進他舍。因問其故，曰：「某與鄰俱賈食者也。某以槐故，利兼於鄰。鄰有善作鴞鳴者，每伺宵晦，輒登樹鴞鳴，凡側於樹，若小若大，莫不懍然懼悚。以非鬼物之在槐也，不日而至也。又私於巫者，俾於鬼語，槐不去，鴞不息。主人有母者且瘵，慮禍及母，遂取巫者語。後亦以稀賓致困。」簡言曰：「假為鴞鳴，滅樹殃家，甚於真鴞。非聽之誤耶？然屈平騫諤，非不利於楚也，靳向一鴞鳴而三閭放；楊震訏謨，非不利於漢也，樊豐一鴞鳴而太尉死。求之於古，主人亦不為甚愚。」
