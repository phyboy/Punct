孫樵齒貢士名，旅見大明宮前庭，仰貽俯駭，陰意靈怪。暮歸魂動，中宵而夢，夢彼大明宮，神前有雲。且曰：「太宗皇帝繚瀛啟居，廓穹起廬，圜然而劃，隆然而赫。孰窬孰隙，永求帝宅。帝詔吾司其宮，與日月終。翼聖護艱，十有六君。蕩妖斬氛，孰知吾勤？吾當廬陵錫武，廟祏撤主，吾則協二毗輔，左右提護。義甲憤徒，起帝仆周，吾則械二黠雛，俾即其誅。胡猘飽腯，踣肌齰骨。驚血濺闕，仰吠白日。二聖各轍，大麓北挈，吾則激髯孽悖節，俾濟逆殺翼。兩傑憤烈，俾即斮滅。薊梟妖狂，突集五堂。縱啄怒吞，大駕驚奔，吾則勵陰刀翦其翼，俾不得逃明殛。三革蝕黑，孰匪吾力？吾見若正聲在懸，諍舌在軒，輟黈延諫，刳襟沃善，賞必正名。怒必正刑，當獄撤腥，當稼吞螟，吾則入瀆革濁，入囿肉角，旬澤暮溥，鬥穀視土。吾見若奸聲在堂，諛舌在旁，窒聰怫諷，正斥邪寵，嘉賞失節，怒罰失殺，奪農而徭，厚征而雕，吾則反耀而彗，反澤而沴，蕩坤而拆，裂乾而石。然吾留帝宮中二百年，昔亦日月，今亦日月。往孰為設，今孰為缺。籍民其雕，有野而蒿。籍甲其虛，有壘而墟。西垣何縮，匹馬不牧。北垣何蹙，孤壘城粒。」言未及闋，樵迎斬其舌。且曰：「餘聞宰獲其哲，得是赫烈。老魅跡結，爾曾何伐？宰獲其慝，得是昏蝕。魅怪橫惑，爾曾何力？今者日白風清，忠簡盈庭。闔南俟霈，闔北俟霽。矧帝城闐闐，何賴窮邊。帑廩加封，何賴疲農。禁甲飽獰，尚何用天下兵。神曾何知，孰愧往時？」神不能對，退而笑曰：「孫樵誰欺乎？欺古乎？欺今乎？」籲！
武皇郊天明年，作望仙台於城之南。農事方殷，而興土工，且有糜於縣官也。樵東過驪山，得露台遺基，遂作賦以諷之。
驪橫秦原，東走盤連。其土如積，其高逾尺。隱於修岡，屹若環堂。徘徊山下，問於牧者。對曰：「惟其漢文為天下君，守以恭默，民無怨慝。天下大同，帝駕而東。經營相視，茲山之址。乃因其崇，以興土功。茲台之基，軫於帝思。既命其吏，校之經費，乃下詔曰：‘朕以涼德，君於萬國。唯日兢兢，如蹈春冰。高祖惠宗，肇啟我邦墉。作此宮室，庶幾無逸。逮夫朕躬，孰敢加隆。矧糜府財，以經此台。周為靈台，成乎子來。文王以升，以考休徵。此台以平，周德惟馨。章華雖高，楚民亦勞。靈王宣驕，諸侯不朝。民既攜貳，王遂以死。豈朕不懲，斯役實興。鳩材集工，以害三農。斯豈文王靈台之不日哉？’宣詔有司，亟令罷之。此遺基之所以存者乎？」卒歌而去之。且曰：「彼通天兮，鞅埃壒之巍巍。此靈台兮，蔽秋草之離離。已而已而，世無比兮，吾孰知其是非。」
辛酉之直年兮，引敗軍而言旋。濟潼梓之重江，出大劍之復關。駭天險之重阻兮，峙連岡而外坤。譎石詭崖，汨汨其城，屬兮屹紆。鬱於雲昏，嵌岩岩而查牙兮，上攢羅布而戛天。中呀拆以隙斜兮，途詰屈而隘穿。以去以來奔蹄疾足兮，鼠出入乎穴間。蹇餘馬之不息，屆峽山之逼側。劃崇巒而急來，水涵空而混碧。途迫高而緣深，不尺直而又曲。跬危步之促促，栗若跣而蹈棘。朝天雙峙以虧蔽，中慘栗而陰翳。倏下馳而上回，若出地而天開。龍堂呀呀而上啟，怪若虎踞而欲噬。泉觱沸而中冽，靈蟠蟀乎像設。眄山川而懷古，得籌筆於途說。指前峰之孤秀，傳臥龍之餘烈。嘗杖師而北去，抗霸國而此決。曾及疆之不辟，徒齎誌而灰滅。越百牢而南指，憩石門之委邃。六陰崖而戶開，屹巍巍以皚皚。外攢怪石之參差兮，勢嶪截而山排，狀若鬱雲之始騰，又似乎潮波之卻頹。中{穴叫}[QMDF]以窙豁，敞黨朗而洞達。摧岩泉之瀯瀯，鏘環佩於閨闥。躡危石而後通，忽泱漭而無窮。包溪懷壑而為深兮，繚巒岡而四崇。蘿薜冪曆於岩穴兮，雲木森其青蔥。鬱桂椒與木蘭兮，芬淑鬱而駭風。不可以久留兮，車軋軋而又東。陟雞貴之險墟，下七折之峻阪。褒斜紆其隘束兮，左窮溪兮右重巘。綿飛棧而屬危梁兮，續畏途而呀斷。下臨千仞之驚流兮，波澒洞而雷抃。當元冬之隆烈，觸密雲之飛噴。舞回飆而揚九垠，天地紛其漫漫。路縈積以迷沒，馬蕭蕭而不進。心悸悸而程不敢逸兮，徒憭栗而興歎。出大散之奧區，若脫足於囚拘。涉汧渭之沄沄，曆岐雍之通途。田原鬱以澶漫兮，彌千里而為都。背槐里而趨咸陽兮，索嬴劉之舊墟。承明冀闕緬以夷漫兮，得隱嶙之頹隅。獨五陵之尚完，兀高平而草蕪。抵長都之岌岌，排閶闔而西入。何天衢之廣辟，仰白日之赫赫。彀弱弓而滿鉛鏃兮，即澤宮而睨的。
夫何疏貢之缺條兮，忽有司之吾斥。曾不得而上達兮，居悒悒而不適。闕庭藹其多士兮，皆云亟夫賢索。不自分其能否兮，瞰朱門之投跡。蔑一人之我先，若捧水而投石。念初心之來斯，豈窮愁而徒疑。忽徊徊以惶惶，蹇東西而獨悲。因默默以心計兮，思展轉而自非。胡不知進之與道謀兮，徒盛氣而憤時。不知求已以為慮兮，而患人之不知。九衢廣其茫茫兮，混埃壒而紅飛。漂世波而上下兮，旁窮走而相追，不亦勞乎？於是謝唯唯之面朋，而焚逐逐之躁機。餒不飽謀凍不燠謀兮，環畝牆而闔扉。邀仁義與之為友乎，追五經而為師。徜徉文章之林圃兮，與百氏而驅馳。不穀吾不恥穀亦吾不辭。彼主張為公者，豈終吾遺哉。
黑帝曆窮，帝命青帝嗣其公。皇帝備牲牢鼓鍾，迎饗於郊東。賤臣樵，寓疏太常上奏曰：天有四時，陛下實行之，是天乘陛下政令明昏而為燠寒也。青帝何功，而饗乎寬空？春之日，陛下廩以時出，帛以時恤，則蘖芽弩拔，勾萌畢達矣。夏之日，陛下農事無所奪，山麓無所伐，則草木壯茁，國無夭劄矣。秋之日，陛下獄無曲決，畋無圍殺，則霜露不失節，萬物固結矣。冬之日，陛下地氣不掘泄，室屋不徹發，則豐隆不敢擊越，百蟄塞穴矣。聖人之時，日南無驕陽，啟蟄無繁霜，鬥北無伏陰，火西無滯霖。淫昏之世，反膏而波，反冰而花，雹傷螟齧，旱赤雨血。是陛下政令出乎修明，則寒暑運行。政令出乎淫昏，則災祥屢臻。其可忽乎？臣又聞陛下與人為春，得革慘作和，起枿生華，喜滿其家，沃穆歡咳，如暖景時開，樹色煙光，覺蔥龍芳蒼。陛下與人為秋，得愁刮人魄，風日冷白，栗栗蕭索，覺庭槐枯落。陛下與人為夏，得變絺成襦，噓燼作爐，駒驅轍結，雜還噎楔，門如三伏熱。陛下與人為冬，得舉眥不見日，凍薄人骨，間間戚戚，燈青火白，無蹄轍跡。顧陛下左右皆春，天下病悴者眾也。陛下肘腋皆熱，中國病凍者眾也。豈陛下用心有頗焉，陛下苟能平其心，雖澤不周，惠不均，天下無恨言。不然，天將視陛下心而燠寒也。
賤臣樵上言，臣以為殘蠹於民者，群髡最大。且十口之家，男力而耕，女力而織，雖乘樂歲，其衣食僅自給也，棟宇僅自完也。若群髡者，所飽必稻粱，所衣必錦縠。居則邃宇，出則肥馬。是則中戶不十，不足以活一髡。武皇帝元年，籍天下群髡者凡十七萬，夫以十家給一髡，是編戶一百七十萬困於群髡矣。武皇帝一旦發天下群髡，悉歸平民，是時一百七十萬家之心，鹹知生地。陛下自即位以來，詔營廢寺，以複群髡。自元年正月，洎今年五月，斤斧之聲，不絕天下，而工未以訖聞。陛下即複之不休，臣恐數年之間，天下十七萬髡如故矣。臣以為武皇帝即不能除群髡，陛下尚宜勉思而去之，以蘇疲氓，況將興於已廢乎？請以開元之事言之。開元之間，大駕還自東封，從以千官之眾，六軍之事。三日留於陳留，民猶有餘力。今陛下即能東封，道次給一食，則民力殫矣。何開元之民力有餘，而陛下之民力不足耶？開元之間，率戶出兵籍而為伍，春夏縱之家以力耕稼，秋冬聚之將以戒武事。如此則兵未始廢於農，農未嚐奪於兵，故開元之民力有餘也。今天下常兵不下百萬，皆衣食於平民。歲度其費，率中戶五僅能活一兵。如此則編戶不五百萬，不足以給之，故陛下之民力不足也。今陛下以力不足之民，而欲重困於群髡，將何以踵開元太平事耶？貞觀以還，開元戶口最為殷繁，不能逾九百萬。即今有問於戶部，其能如開元乎？借如陛下以五百萬給天下之兵，今又欲以一百七十萬給於群髡，是六百七十萬無羨賦矣。即今戶口不下於開元，其餘止二百萬，而國家萬故，畢出其間。陛下孰與其足也，則是鹽鐵不可除，而榷筦加算矣。天下之民，得不重困乎？日者陛下嚐欲營國東門，諫議大夫入爭於前。一言未及終，陛下非徒輟其工，而又賜帛以優之。今所複寺宇，豈特國門之急乎？叢徒嘯工，豈特國民之役乎？寧諫議大夫不以言，而陛下不以聽耶？陛下即不能複廢之，臣願陛下已複之髡，止而勿複加。已營之寺，止而勿複修。庶幾天下之民尚可活也。今天下最不可去者兵也，臣尚為陛下日夜思去兵之術，究開元太平事，冀異日為陛下言之，況去無用之髡耶？臣樵昧死以言。
樵嚐為《日蝕書》，以為國家設諫官，期換君心之非，不以一咈其言，而怠於諫，即繼以死，非其職耶。執事居其官，亦嚐有意於此乎？開元之間，豈特諫官而後言耶，苟立天子廷者，皆得開口奮舌，爭於上前。故自貞觀以還，開元之政，最為修明。及林甫舞智以固權，張詐以聾上。於是束群僚之口，縛諫官之舌，且以法中敢言者。由是林甫之惡，熾而勿複聞。祿山之逆，秘而勿複知。天寶之政，由此而荒矣。今者下無林甫遏諫之權，上有開元虛己之勞。如此則敘立朝廷者，皆得道上是非，不顧時忌。矧執事官曰諫議哉！執事卒不能言，避其官而逃其祿可也。他官秩優而位崇者豈少耶？今年三月，上嚐欲營治國門，執事尚諫罷之。今詔營廢寺以複群髡，三年之間，斧斤之聲不絕。度其經費，豈特國門之廣乎？稽其所務，豈特國門之急乎？何執事在國門則知諫，在複廢寺則緘默，勇其細而怯其大，豈諫議大夫職耶？樵以為大蠹生民者不過群髡，武皇帝發憤除之，冀活疲。今天下之民，喘未及息，國家複欲興既除之髡，以重困之，將何以致民之蕃富乎？樵不知時態，竊所憤勇，故作奏書一通，以明群髡大蠹之由。生民重困之源，無路上聞，輒以寓獻執事。倘以樵書不為狂，試入為上言其略。
文章如麵，史才最難。到司馬子長之地，千載獨聞得揚子雲。唐朝以文索士，二百年間，作者數十輩，獨高韓吏部。吏部修順宗實錄，尚不能當孟堅，其能與子長、子雲相上下乎？足下乃小史，尚宜世嗣史法，矧足下才力雄獨，意語橫闊。嚐序義複岡及樂武事，其說要害，在樵宜一二百言者，足下能數十字輒盡情狀。及意窮事際，反若有千百言在筆下。足下齒發未及壯，其所得如此，則不知子長、子雲當足下年齒時，文章果何如也。然足下所傳史法，與樵所聞者異耶。古史有直事俚言者，有文飾者，乃特紀前人一時語，以為實錄，非謂俚言奇健，能為史筆精魄。故其立言序事，及出沒得失，皆字字典要，何嚐以俚言汨其間哉！今世俚言文章，謂得史法，因牽韓吏部曰，如此如此。樵不知韓吏部以此欺後學耶，韓吏部亦未知史法耶？又史家紀職官、山川、地理、禮樂、衣服，亦宜直書一時制度，使後人知某時如此，某時如彼，不當以禿屑淺俗，別取前代名品，以就簡絕。又史家條序人物，宜存警訓，不當徒以官大寵濃，講文張字。故大惡大善，雖賤必紀，屍位浪職，雖貴必黜。至如司馬遷序周繆，班孟堅傳蔡義，尚可用耶。為史官者，明不顧刑辟，幽不愧神怪，若梗避於其間，其書可燒也。古者國君不得視史，今朝廷以宰相監修，大丈夫當一時寵遇，皆欲齊政房杜，躋俗太平，孰能受惡於不隱乎？古者七十子不與筆削，今朝廷以史館叢文士，儒家擅一時胸臆，皆欲各任憎愛，手出白黑，孰能專門立言乎？樵未知唐史誠何如也，樵雖承史法於師，又嚐熟司馬遷、揚子雲書，然才韻枯梗，文過乎質。嚐序廬江何易於，首末千言。貴文則喪質，近質則太禿，刮垢磨痕，卒不能到史。獨謂足下才力天出，最與史近，故以樵所受於師者致足下。
大梁居東諸侯，兵最為雄。軍候乘權肆豪，奴視州縣官。州縣官即栗縮自下，美言立聞觀察使，往往得上下考，即欲認官為治，必為軍候所傾折。大者至奪觀察使，小者至為軍人所係辱。州縣官格手失職，不敢與抗。由是軍候得侵繩平民，鞠訊受辭，往往獄至數百，不以時省。以故平民益畏軍候，至不知有觀察使。矧州縣官耶，國家設州縣官以治平，豈以屬之軍乎？今京兆二十四縣，半為東西軍所奪。然亦不過籍占編氓，翼蔽墾田。其辭獄曲直，尚歸京兆。今汴軍所侵州縣者，反愈東西軍。士大夫叢居，未嚐不病東西軍侵州縣事。及自提兵符，則不知有以規畫之。矧天子之貴耶，執事三從事盧公。其所以佐盧公，使炳炳不磨於世者，襄陽南渡之民，皆能道之。今居汴有日，而曾無所聞。豈屑屑未暇耶？執事宜亟以前之所陳，辨之盧公，稍稍奪左右軍候權，且使係獄者不得治於軍門。凡當隸州縣者，悉索歸之。使軍自軍，州縣自州縣，無相奪也。今執事官曰判官，察州縣事，正執事職，幸無忽。
主數足下：曩者樵耳足下聲，憤足下售於時何晚。及目足下《五通》五十篇，則足下困於上亦宜矣。物之精華，天地所秘惜，故蒙金以沙，錮玉以璞。珊瑚之叢，必藏重溟，夜光之珠，必頷驪龍。抉而不知己，積而不知止。不窮則禍，天地仇也。文章亦然，所取者廉，其得必多。所取者深，其身必窮。六經作，孔子削跡不粒矣。孟子述，子思坎軻齊魯矣。馬遷以史記禍，班固以西漢禍。揚雄以《法言》《太元》窮，元結以《浯溪碣》窮，陳拾遺以《感遇》窮，王勃以《宣尼廟碑》窮，玉川子以《月蝕詩》窮。杜甫、李白、王江寧，皆相望於窮者也。天地其無意乎？今足下立言必奇，摭意必深，抉精剔華，期到聖人。以此賈於時，釣榮邀富，猶欲疾其驅而方其輪。若曰爵祿不動於心，窮達與時上下，成一家書，自期不朽，則非樵之所敢知也。嗚呼！孤進患心不苦，及其苦，知者何人！古人抱玉而泣，樵捧足下文，能不濡睫？懼足下自得也淺，且疑其道不固。因歸《五通》，不得無言。
太原君足下：《雷賦》逾六千言，推之大易，參之元象，其旨甚微，其辭甚奇。如觀駭濤於重溟，徒知褫魄眙目，莫得畔岸，誠謂足下怪於文。方舉降旗，將大誇朋從間，且疑子雲複生。無何，足下繼以《翼旨》及《雜題》十七篇，則與《雷賦》相闊數百裏。足下未到其壺，則非樵所敢與知，既入其域，設不如意，亦宜上下銖兩，不當如此懸隔。不知足下以此見嚐耶，抑以背時戾眾，且欲餔粕啜醨，以苟其合耶？何自待則淺，而徇人反深。鸞鳳之音必傾聽，雷霆之聲必駭心。龍章虎皮，是何等物，日月五星，是何等象，儲思必深，摛詞必高。道人之所不道，到人之所不到，趨怪走奇，中病歸正。以之明道，則顯而微；以之揚名，則久而傳。前輩作者正如是，譬玉川子《月蝕詩》、楊司城《華山賦》、韓吏部《進學解》、馮常侍《清河壁記》，莫不拔地倚天，句句欲活。讀之如赤手捕長蛇，不施控騎生馬，急不得暇，莫可捉搦。又似遠人入太興城，茫然自失。詎比十家縣，足未及東郭，目已極西郭耶？樵嚐得為文真訣於來無擇，來無擇得之於皇甫持正，皇甫持正得之於韓吏部退之。然樵未始與人言及文章，且懼得罪於時。今足下有意於此，而自疑尚多，其可無言乎？樵再拜。
嚐與足下評古今文章，似好惡不相闊者。然不有所竟，顧樵何所得哉！古今所謂文者，辭必高然後為奇，意必深然後為工，煥然如日月之經天也，炳然如虎豹之異犬羊也。是故以之明道，則顯而微，以之揚名，則久而傳。今天下以文進取者，歲叢試於有司，不下八百輩。人人矜執，自大所得，故其習於易者，則斥艱澀之辭。攻於難者，則鄙平淡之言。至有破句讀以為工，摘俚句以為奇。秦漢已降，古人所稱工而奇者，莫如揚、馬。然吾觀其書，乃與今之作者異耳。豈二子所工，不及今之人乎？此樵所以惑也。當元和、長慶之間，達官以文馳名者，接武於朝，皆開設戶牖，主張後進，以磨定文章。故天下之文，薰然歸正。洎李禦史甘以樂進，後士飄然南遷。由是達官皆闔關齰舌，不敢上下後進。宜其為文者得以盛任其意，無所取質，此誠可悲也。足下才力雄健，意語鏗耀。至於發論，尚往往為時俗所拘，豈所謂以黃金注者昏邪？顧頑樸無所知曉。然嚐得為文之道於來公無擇，來公無擇得之皇甫公持正，皇甫持正得之韓先生退之。其於聞者，如前所述，豈樵所能臆說乎？
樵家本關東，代襲簪纓。藏書五千卷，常以探討。幼而工文，得之真訣。提筆入貢士列，於時以文學見稱。大中九年，叨登上第。從軍邠國，忝曆華資，久居蘭省。廣明元年，狂寇犯闕，駕避岐隴，詔赴行在，遷職方郎中。朝廷以省方蜀國，文物攸興，品藻朝倫，旌其才行。詔曰：「行在三絕，右散騎常侍李潼有曾閔之行，職方郎中孫樵有揚、馬之文，前進士司空圖有巢由之風，可載青史，以彰有唐中興之盛。」樵遂檢所著文及碑碣書檄、傳記銘誌得二百餘篇，叢其可觀者三十五篇，編成十卷，藏諸篋笥，以貽子孫，是歲中和四年也。朝散大夫尚書職方郎中上柱國賜緋魚袋孫樵。
道齊之東偏，泛钜海，不知其幾千裏。其島夷之大者曰新羅。由蜀而南，逾昆明，涉不毛，馳七八千裏，其群蠻之雄者曰南詔。是皆鳥獸之民，鴂舌言語難辨，皮服獷悍難化。其素風也，唐宅有天下，二國之民，率以儒教為先，彬彬然與諸夏肖矣。其新羅大姓，至有觀藝上國，科舉射策，與國子偕鳴者。載籍之傳，蔑然前聞。夫其生窮海之中，托瘴野之外，徒知便弓馬校戰獵而已，烏識所謂文儒者哉！今抉獸心而知禮節，褫左衽而同衣服，非皇風遠洽耶？嚐聞化之所被，雖劃木頑石，飛走異彙，鹹知懷德，於是乎有殊能詭形之效祉者。二國之為其瑞，與夫瑞之出不孤，將必有類者，則度索之隅，不懷之倫，其向風仰流，歸吾化哉！世之言唐瑞者，徒曰肉角格，六穗稼，天酒泫庭，苑巢神禽。樵則曰二國文學也。
夫物不得以時而發，其發必熾。風行溪穀，飀飀習習，即不得遂作，必飄忽源泉。混混然堤防陂畜，波抉壅缺，亦不可遏。其於人也亦然。潁川陳君，學積乎勤，藝高乎專，喪家途歉，誌用不通，鬱然而居者有年矣。累為連帥賓禮，貢之天子，齎谘喑嗚，輒以窮盡，今年稍始克偕計吏，黽勉上道。久情湮鬱，一旦決發，若風波之得宣泄，籲可當耶！名光耀乎天庭，聲飛馳乎海浦，其在此行矣。然君子學道以循祿，端已以售道，不肯枉尺以蘄尋直，況突梯滑稽以苟得與？君其勉之。樵弱弓蓬矢，難以妄彀，徒善君之引滿強勁，指期命中。於行，不能無述。
入扶風東皋門，十舉步，折而南，平行二十里，下念濟阪，下折而西，十里渡渭，又十里至郿。郿多美田，不為中貴人所並，則籍東西軍，居民百一係縣。自郿南平行二十五裏，至臨溪驛。驛抱穀口，夾道居民皆籍東西軍。出臨溪驛百步，南登黃蜂嶺。平行不能百步，又登潗潗嶺，盤折而上，甚峻。而下潗潗嶺，嶺稍平。二嶺之間，凡行十里，自臨溪有支路，直絕澗，並山複絕澗，蛇行磧上十里，合於大路。下黃蜂嶺，複有支路並澗，出潗潗嶺下，行亂石中五六裏，與澗西支路合。由大路十里，橋無定河。河東南來，觸西山下隳，號怒北去。河中多白石，磊磊如斛。又十里至鬆嶺驛，逆旅三戶，馬始食茅。自鬆嶺平行又三裏，逾二橋，登八裏阪，甚峻。下阪行十里，平如九衢。又高低行五裏，至連雲驛。自連雲驛西平行二十里，上五裏嶺，路極盤折。凡行六七裏，及嶺上，泥深滅踝，路旁樹往往如掛塵纓，[QYXF]]而長，從風紛然。訊於薪者，曰：「此泥榆也。」豈此嶺常泥，而樹有此名乎？凡泥行十里，稍稍下去，又平行十里，則山穀四拓，原隰平曠，水淺草細。可耕稼，有居民，似樊川間景氣。又五裏，至平川驛。自平川西並澗高下行十里，複度嶺。上下嶺凡五裏複平，不能一裏，複高低有閣路。行七八裏，扼路為關，北為臨洮，關為河池。自黃蜂嶺洎河池關，中間百餘裏，皆故汾陽王私田，嚐用息馬，多至萬蹄，今為飛龍租入地耳。入關行十里，皆閣路並澗，閣絕有大橋，蜿蜿如虹。絕澗西南去，橋盡路如九衢，夾道植樹，步步一株。凡行六七裏，至白雲驛。自白雲驛西並澗皆閣道。行十里，岩上有石刻，橫為一行，曰 「鄭淮造」，凡三字，不知何等人也。又一十三裏，至芝田驛，皆閣道，卒高下多碎石。自芝田至仙岑，雖閣路皆平行，往往澗旁穀中有桑柘，民多叢居，雞犬相聞。水益清，山益奇，氣候甚和。自仙岑南行十三裏，路左有崖，壁然而高。出其下，殷其有聲，如風怒薄冰，裏人謂之「鳴崖」，豈石常鳴耶，抑俟人而鳴耶？又行十五裏，至二十四孔閣。閣上岩甚奇，有石刻。其刻云：「褒中興閣主簿王禺漢中郡道閣縣椽馬甫、漢中郡北部都郵回通都匠中郎將王胡典知二縣匠衛績教蒲池石佐張梓等百二十人匠張羌教褒中石佐泉疆等百四十人閣道教習常民學川石等三人。」凡七十字，其側則曰「太康元年正月二十九日。」按其刻，乃晉武平吳時，蓋晉由此路耳。又行十五裏，至青松驛。自仙岑而南，路旁人煙相望，澗旁地益平曠，往往墾田至一二百畝，桑柘愈多。至青松，即平田五六百畝。穀中號為夷地，居民尢多。自青松西行一二裏，夾路多鬆竹。稍稍深入，不複有平田。行五六裏，上小雪嶺，極峻折。嶺東多泥，土疏而黑。嶺西尢峻，十里百折。上下嶺凡十八裏，四望多叢竹。又高低行十里，至山輝驛。居民甚少，行旅無庇。自山輝西高低行二十里，上長鬆嶺，極峻。羊腸而上，十里及嶺上。複羊腸而下，十五裏及嶺下。又高下行十里，至回雪驛。自回雪驛南行三裏，上平樂阪，極峻。盤折上下，凡十五裏，至福溪。又高下行十里，至黃崖。崖南極峻折。上下黃崖六七裏，至盤雲驛。西行，複並澗行二十里，即背絕小嶺，上下凡五六裏稍平。又行十里，至雙溪驛。自雙溪南平行四裏，至天苞嶺。羊腸而上，凡十五裏，極峻折，往往閣路。至嶺上，南望興元，煙靄中也。下嶺尢峻絕。凡三十里，至文川驛。自文川南行三十五裏，至靈泉驛。自靈泉平行十五裏，至長柳店，夾道居民。又行十五裏，至興元西。平行三十里，至褒城縣，與斜穀舊路合矣。孫樵曰：古人尚謀新，仍曰何必改作。利不十，法不變，豈謀新亦未易耶？滎陽公為漢中，以褒斜舊路修阻，上疏開文川道以易之。觀其上勞及將，下勞及卒，其勤至矣。其始立心，誠無異於古人，將濟民於艱難也。然朝廷有竊竊之議，道路有唧唧之歎，豈滎陽公始望耶？況謀肇乎賈昭，事倡乎李俅，役卒督工者，不增品秩於天子，則加班列於滎陽公。滎陽公無毫利以自與，而怨咎獨歸，豈古所謂為民上者難耶？
涪繚於郪，迫城如蟠。淫潦漲秋，狂瀾陸高，突堤齧涯，包城蕩墟，歲殺州民，以為官憂。滎陽公始至，則思所以洗民患。頗聞前觀察使欲鑿江東堧地，別為新江，使東北注流五裏，複彙而東，即堤墟舊江，使水道與地相遠，以薄江怒。遂命武吏發卒三千，跡其前謀。役興三月，功不可就。有謁於滎陽公曰：「公開新江，將扶民憂。然江勢不可決，訛言不可絕。公將何以終之？」滎陽公曰：「吾欲厚其直以勸其卒，可乎？」對曰：「饑卒賴厚直，民惜其田以覬得，不可。」滎陽公曰，吾欲戮其將以動其卒，可乎，對曰，代之將者，必苦吾卒，卒苦叛，不可，滎陽公曰：「奈何？」對曰：「夫民可與樂終，難與圖始。故自興役以來，彼其民曰：‘夏王鞭促萬靈，以導百川。今果能改夏王跡耶？非徒無功，抑有後災。’群疑牽綿，民心蕩搖。前時觀察使欲鑿新江，中輟議而罷，豈病此耶？公即能先堤民言，新江可度日而決也。」滎陽公曰「諾。」明日，滎陽公視政加猛，決獄加斷。又明日，杖殺左右有所貳事，鞭官吏有所阻政者。遂下令曰：「開新江非我家事，將脫郪民於魚腹耳。民敢橫議者死。」民以滎陽公嚐為京兆，既憚其猛，及是民心大栗，群舌如斬。未幾而新江告成，滎陽公歡出臨視，班賞罷卒。已而歎曰：「民言不堤，新江其不決耶！」新江長步一千五百，闊十分其長之二，深十分其闊之一。盤堤既隆，舊江遂墟，凡得男五百畝。其年七月，水果大至，雖逾防稽陸，不能病民，其績宜何如哉！滎陽公既以上聞，有司劾其不先白，詔奪俸錢一月之半。樵嚐為褒城驛記，恨所在長吏不肯出毫力以利民，及觀滎陽公以開新江受譴，豈立事者亦未易耶？是歲開成五年也。
梓潼南鄙，越五百裏，其中有山，崛起中天。即山之趾，得逕蜿蜒。舉武三十，北出其巔。氣象鮮妍，孕成陰煙。矻石巉巉，別為東岩。槎牙重複，爭先角逐。若絕若裂，若缺若穴。突者虎怒，企者猿踞。橫者木仆，挺者碑植。又有似乎飛簷連軒，欒櫨交攢，欹撐兀柱，懸棟危礎。殊狀詭類，愕不得視。下有畝平，砥若戶庭。攄乳側脈，膏停泓石。俯對絕壑，杪臨蘭薄。仙台標異，叢石負起。屹與山別，猿烏跡絕。腹竇而空，路由其中。齗齶相望，攀緣下上。闖然而出，曜見白日。始時永嘉，飛真蓋羅。元蹤斯存，石刻傳聞。丹成而仙，駕鶴騰天。一去遼廓，千載寂寞。澄泉傳靈，別壑鏡明。風間景清，寂寥無聲。嘉木美竹，岡巒交植。風來怒黑，雷動崖穀。岩獸山禽，捷翔呀驚。曉吟暝啼，聽之淒淒。回環下矚，萬類在目。因山帶川，青縈碧聯。莽蒼際雲，杳杳不分。月上於天，日薄於泉。魄朗輪昏，出入目前。其或宿霧朝雲，糊空縛山。漠漠漫漫，莫知其端。陽曜始浴，徹天昏紅。輪高而赤，洪流散射。濃透薄釋，錦裂綺拆。千狀萬態，倏然收霽。樵起來而遊，泊車而休。登降信宿，聞見習熟。始曰山乎，曾未始有得乎？無處誇世釣名者，汙此岩扃乎？且欲聞於潁陽之徒乎？
咫尺天威，首出時傑。英眄橫溢，神鋒秀發。秋空健骨，霜夜皎月。劍淬愈利，玉燒不熱。錦浦宸遊，傅岩夢說。馭物惟誠，在公抗節。再安宗祏，蕩掃氛孽。黃道回日，翠華歸闕。秕糠魏丙，肩袂稷契。仰止丹青，永保徽烈。
大中六年，詔出文貞公笏，歸其孫丞相謨。孫樵請銘其笏曰：靈豸薦角，比幹獻骨。合以憤烈，在公為笏。怒虎可唾，笏不可挫。太華可裂，笏不可折。柱天不仄，指日不蝕。標儀條臆，起梗開直。噫！諫舌切切，上磨帝缺。不逆不怫，笏則公笏。緊拱在列，諍舌不發。膠榮顧餗，下偷上愎。非公之節，孰為公笏。
潼戶呀東，翼廉敞南，有元甲數十劄焉，委於前楹。澀塵飄風，綴斷革刓。樵過而誚之。且曰：「此國之閫也。是小欲遏寇偷，大欲扼諸侯。今者關禁弛而不譏，守甲存而不完，將欲抑天下心而割天子憂哉？」關吏笑而進曰：「借如潼之甲可以燭日，潼之旗可以絳天，戰鞞晝驚，警柝夜鳴，吾曹將擺堅荷鍛投死地之不暇，又安得與客合繻而東，合繻而西哉？今上君臨萬國，號令所加，風清日明，理為大和。如此則關之禁何為而申嚴，關之甲何為而繕堅。元宗四十二年，關中之兵，其屯如雲。孽胡西來，叱而辟之。守甲其不完耶？古之善守天下者，展禮以防之，闡樂以和之，明刑以齊之，修政以固之。則其守在四海之外，何以關為？而況完其甲乎？是天下愈安，而其禁愈弛，天下愈平，而其甲愈敝耳。」樵將去之，且銘其甲云：「潼關之甲完，吾孰與安？潼關之甲敝，吾孰與濟？甲乎甲乎，理與爾謀，亂與爾謀，無俾工爾修。」
