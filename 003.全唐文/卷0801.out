乾符己亥歲，震澤之東曰吳興，自三月不雨，至於七月。當時汙坳沮洳者埃壒塵勃，棹楫支派者入，屝屨無所汙。農民轉遠流漸稻本，晝夜如乳赤子，欠欠然救渴不暇，僅得葩坼穗結，十無一二焉。無何，群鼠夜出，齧而僵之，信宿食殆盡。雖廬守版擊，毆而駭之，不能勝。若官督屍責，不食者有刑，當是而賦索愈急，棘械束榜箠木肌體者無壯老。吾聞之於禮曰：「迎貓為食田鼠也」，是禮缺而不行久矣。田鼠知之後歟？物有時而暴歟？政有貪而廢歟？《國語》曰：「吳稻蟹不遺種」，豈吳之土，鼠與蟹更伺其事而效其力，殲其民歟？且魏風以碩鼠刺重斂，碩鼠斥其君也。有鼠之名，無鼠之實。詩人猶曰「逝將去汝，適彼樂土」，況乎上捃其財，下啗其食，率一民而當二鼠，不流浪轉徙聚而為盜何哉？春秋蟲蝝生大有年皆書，是聖人於豐凶不隱之驗也。餘學《春秋》，又親蒙其災，於是乎記。
侍禦史趙郡李君，好事之士也。因予話上元瓦官寺有陳後主羊車一輪，天後武氏羅裾佛幡皆組繡奇妙。李君乃出古錦裾一幅示餘，長四尺，下廣上狹，下闊六寸，上減下三寸半，皆周尺如直。其前則左有鶴二十，勢若飛起，率曲折一脛，口中銜莩蘤。背有一鸚鵡，聳肩舒尾，數與鶴相等。二禽大小不類，而隔以花卉。均布無餘地，界道四向，五色間雜。道上累細鈿點綴，其中微雲瑣結，互以相帶，有若駮霞殘虹，流煙墮霧。春草夾徑，遠山截空。壞牆古苔，石泓秋水。印丹浸漏，粉蝶塗染。盭縆環佩，雲隱涯岸。濃澹霏拂，靄抑冥密。始如不可辨別，及諦視之，條斬絕，分畫一一有去處。非繡非繪，縝致柔美，又不可狀也。裏用繪彩，下制線尚如舊，兩旁皆解散。蓋拆滅零落，僅存此故耳。縱非齊梁物，亦不下三百年矣。昔時之工如此妙耶，曳其裾者複何人焉。因筆之為辭，繼於錦譜之後，俾善詩者賦之。
天與之肱，力何綿綿。耕不能耒，漁不能船。載筠束毫，既勝且便。晝夜今古，惟毫是鐫。爰有茹夫，工之良者。責其精粗，在價高下。缺齧義互，尚不能舍。旬濡數鋒，月禿一把。編如蠶，汝實助也。我書奇奇，渾元未衰。惟汝是賴，如何已而。有兔千萬，拔毛止皮。散澀鈍铓，緡觚獄辭。圓而不流，銛而不欹。在握方染，亦茹之為。斫輪運斤，傳之者誰？毫健身殞，吾寧不悲。
田廬西北偏，有古邱焉。高可四望，餘將升之，以眺遠舒鬱。農民遮言曰：「不可。是邱有蛇，巨如井缶而白，忤之能為崇，不利人多矣，宜無往。」餘取酒沃其邱告之曰：「物之生而白者，犬雞牛馬而已。其餘則老而後白，狼狐兔鹿鳥雀燕雉龜蛇之類是已。人老而毛發皓白，耗毛昏倒，不能記子孫名字，形朽神潰，以至於此。物老而鱗毫羽甲盡白，白而後有靈，非一聖賢存乎上，德光被於下，則不為之出，出必人奉之以獻，不敢隱匿，惟蛇不在瑞典。雖然，神而且靈尚矣。故漢之興，神姥謂之白帝子。得非天命，誌怪者必曰自然。多穴老墳，窾大木。要野盤肩缸酒之享，作小兒女子寒暑瞢眩，淫巫倚之，彈絲瞑目，歌舞其妖，怛駭其惑，考鼓用幣，僭冒其上。歲時奔走，畏在人後。疾病不治，饑寒不辭，悉爾輩為之也。古者鑄鼎象物，使民知神奸。若之奸，吾知之矣，況旅吾之地，由我進退。蟄以時出，無越昆蟲之職，無雜鬼神之事。吾宮居，若野處，各有分齊，固不相害。然斬翳通巔，為暇日憑藉之所，則不當與人爭也。如不用吾言，吾當籲天霆，斷裂首尾焉。吾誠不移，無易爾為。」
王霸仲儒，清節是履。有息躬耕，黃頭曆齒。故人令狐，奉書遣子。從以車徒，入耀閭裏。既往霸臥，日昃不起。其妻訊之，以息愧恥。君遁世榮，抗節不仕。子親耒耜，固其宜矣。我實信道，曷足慚彼。霸乃忻然，恬澹如水。夫高婦賢，可謂具美。
摯先生恂，伯陵之孫。學通五經，居於渭濱。弟子累百，馬融服勤。以子妻之，師而益親，融為大儒，恂乃知人。和帝之世，公卿以聞。季直才器，宜當輔臣。公車就徵，禮備元纁。守道不至，終為逸民。
外黃申屠，少負名節。義女執仇，令欲論殺。蟠以同縣，陳情上讞。廷尉宥之，旌彼孝烈。博通群書，複善譚說。漢德日衰，政實務末。隱於碭山，遂與世絕。獻帝即位，徵為三公。邈若不應，冥冥一鴻。時人賢之，重者蔡邕。明哲終始，嗟乎子龍。
有道人自天台來，示予《怪松圖》，披之甚駭人目。根盤於岩穴之內，輪囷偪側而上，身大數圍，而高不四五尺。礧碋然，蹙縮然。幹不暇枝，枝不暇葉，有若龍攣虎跛壯士囚縛之狀。道人曰：「是何物怪如是耶？子能辨之乎？」予曰：「草木之生，安有怪耶？苟肥瘠得於中，寒暑均於外，不為物所淩折，未有不挺而茂者也，況松柏乎？今不幸出於岩穴之內脞脆者，則硜然之牙伏死其下矣，何自奮之能為？是松也，雖稚氣初拆，而正性不辱。及其壯也，力與石鬥。乘陽之威，怒已之軋，拔而將升，卒不勝其壓。擁勇鬱遏，坌憤激訐，然後大鬼彰於形質，天下指之為怪木。吁！豈異人乎哉？天之賦才之盛者，蚤不得用於世，則伏而不舒。薰蒸沉酣，日進其道。摧擠勢奪，卒不勝其阨。號呼呶，發越赴訴，然後大奇出於文彩，天下指之為怪民。嗚乎！木病而後怪，不怪不能圖其真。文病而後奇，不奇不能駭於俗。非始不幸而終幸者耶？」道人曰「然。為我讚之。」讚曰：
松生蔭隘，岩獄穴械。病乎不怪，卒以為怪。
擁腫支離，神羞鬼疑。道人谘嗟，筆傳其奇。
或怪乎形，或奇於辭。自為怪魁，是以讚之。
噫先生，隱唐餘。甘杞菊，老樵漁。是器寶，實相予。為散人，出叢書。
言天下之險者，在山曰太行，在水曰呂梁。合二險而為一，吾又聞乎馬當。彼之為險也，屹於大江之旁。怪石憑怒，跳波發狂。日黯風助，摧牙折檣。血和蛟涎，骨橫魚吭。幸而脫死，神魂飛揚。殊不知堅輪蹄者，夷乎太行。仗忠信者，通乎呂梁。便舟楫者，行乎馬當。合是三險而為一，未敵小人方寸之包藏。外若脂韋，中如劍铓。蹈藉必死，鉤剺必傷。在古已極，於今益昌。敬篆岩石，俾民勿忘。
兩觀雉門，雖僭天子，聖人在朝，奸佞誅死。奸首擲地，奸血如水。政不得亂，國是以理。下及千祀，澆風四起。內荏外賢，舉世稱美。赫奕皇都，象魏天倚。豈無奸邪，佩玉蕊蕊。聖人弗生，兩觀如砥。以石镵辭，著乎闕里。
太古之時，何嚐有欺。逮乎結繩，民始相疑。畫卦造書，聖人之為。圖載文字，厥功弗知。惟簡惟牘，斷竹析木。累必充廷，負必折軸。韋編一絕，錯亂名目。浸務輕省，搗枲剝穀。膠綴番番，恣其所便。蟲篆更隸，形模易宣。上下今古，卷舒蟬聯。薰曝蠹鬱，疵乎不堅。又取瑉石，琢磨雕鐫。由簡牘下，其存四遷。璽印章號，殷勤識焉。其巧益甚，其訛益繁。盟契質要，朝成夕反。誥誓制令，尾違首言。箋檄奏報，離方就圓。錄注傳記，鬼仇美憐。銘誄碑表，虛功妄賢。歌詠賦頌，多思諂權。在簡版者，埋沒爛壞，無遺一編。副以枲穀，其留最延。錯謬顛倒，尨蒙弗刪。在瑉石者，固寵納賂，唯辭是妍。镵鑿既畢，名聲泯然。堯舜之道，以人為傳。有死必繼，流乎億年。宜斥詐偽，焚燒棄捐。複以太古，結繩之前。
魯國千乘，豈無康逵。傳載陋巷，以顏居之。鄙委側僻，樞桑覆茨。簟瓢屢空，其樂怡怡。聖人之言，終日不違。讚易獨入，雲顏庶幾。門直大道，堂如翬飛。梁肉在禦，狼貪豕肥。陋巷相去，不其遠而。我實狂狷，蓬蒿所宜。勒於柴荊，賢哉是思。
蜀嚴之托蓍龜也，以忠孝仁義。後來之托蓍龜也，以俞佞險詖。美之使怡愉，怛之使駭畏。小人惟惡是嗜，惟禍是避，惟福是覬，惟瞽言是媚，曾不究得失之所自，故幽讚之蓍，前列之龜，乃化為庸妄之器。嗚乎成都，吾不知古為市之地，況君平之卜肆耶？強為之銘，以刻其意。
世謂舜之在下也，田於曆山。象為之耕，鳥為之耘，聖德感召也如是。餘曰：斯異術也，何聖德歟？孔子敘書，於舜曰「濬哲文明」，聖德止於是而足矣，何感召之雲云乎？然象耕鳥耘之說，吾得於農家。請試辨之。吾觀耕者行端而徐，起墢欲深。獸之形魁者無出於象，行必端，履必深。法其端深，故曰象耕。耘者去莠，舉手務疾而畏晚。鳥之啄食，務疾而畏奪。法其疾畏，故曰鳥耘。試禹之績，大成而後薦之於天。其為端且深，非得於象耕乎？去四凶恐害於政，其為疾且畏，非得於鳥耘乎？不然，則雷澤之漁，河濱之陶，無一感召何也？豈聖德有時而不德耶？孟子曰：「堯舜與人同耳。」而好事者張以就其怪，怪非聖人之意也。吾病其書之異端，<區支>之使合於道。人其從我乎？雖不從，吾亦不能變其說。
珪璧之與瓦礫，其為等差，不俟言而知之矣。然珪璧者，雖絲粟玷纇，人必見之，以其為有用之累也，為瓦礫者，雖阜積甃盈，人不疵其質者，知其不能傷無用之性也。是以有用者絲粟之過，得以為跡。無用者具體之惡，不以為非。亦猶鏡之於水，水之於物也。浤然而可以照，鏡之於物亦照也。二者以無情於外，故委照者不疑其醜好焉。不知水之性也柔而婉，鏡之性也剛而健。柔而婉者有時而動，故委照者或搖蕩可移。剛而健者非闕裂不能易其明，故委照者亦得保其質。
灶壞，煬者請新之。既成，又請擇吉日以祀。告之曰：「灶在祀典，聞之舊矣。《祭法》曰：『王為群姓六七祀，其一曰灶。』達於庶人，庶人立一祀，或立戶，或立灶。飲食之事，先自火化以來，生民賴之，祀之可也。」說者曰：「其神居人間，伺察小過，作譴告者。」又曰：「灶鬼以時錄人功過，上白於天。當祀之以祈福祥。」此僅出漢武帝時方士之言耳。行之惑也。苟行君子之道，養老而慈幼，寒同而飽均，喪有哀，祭有敬，不忘禮而約己，不忘樂以和心，室闇不欺，屋漏不愧，雖歲不一祀，灶其誣我乎？苟為小人之道，盡反君子之行，父子兄弟夫婦，人執一爨，以自糊口，專利以飾詐，崇奸而樹非，雖一歲百祀，灶其私我乎？天至高，灶至下，帝至尊嚴，鬼至幽仄。果能欺而告之，是不忠也。聽而受之，是不明也。下不忠，上不明，又果何以為天帝乎？
世以孟軻氏、荀卿子為大儒，觀其書不悖孔子之道，非儒而何？然李斯嚐學於荀卿，入秦幹始皇帝，並天下，用為左丞相。一旦誘諸生，聚而坑之。複下禁曰：「天下敢有藏百家語，詣守尉燒之。偶語詩書者棄市。」昔孔子之於弟子也，自仲由冉求以下，皆言其可使之才。及其仁，則曰「不知也。」斯聞孔子之道於荀卿，位至丞相，是行其道得其誌者也，反焚滅詩書，坑殺儒士，為不仁也甚矣。不知不仁，孰謂況賢？知而傳之以道，是昧觀德也。雖斯具五刑，而況得稱大儒乎？吾以為不如孟軻。
或問予曰：「鳳尾諾為何等物？圖耶書耶？」對曰：「予之所聞，自晉訖於梁陳以來，藩邸之書，凡封子弟為王，則開府辟僚屬，取當時士有學行才藻者中是選。其所下書，東宮則曰『令』，上書則曰『箋』，諸王下書則曰『教』，上書則曰『啟』，應和文章則曰應令、應教，下其制一等故也。其事行則曰『諾』，猶漢天子肯臣下之奏曰『可』也。鳳尾則所諾箋之文也。綷縩然，䙰褷然。織與繪莫的知，既肯其行，必有褒異之辭。若今之批答。」案晉元帝為琅琊王時，帝美其才，令通習外事，常使批鳳尾諾。南齊江夏王鋒，高帝第十二子，甚憐之，年五歲，使學鳳尾諾，下筆便工，帝大悅，以玉麒麟賜之。余未見其出。鳳尾箋當番薄縷輕，其製作想精妙靡麗，而非牢固者也。殆將五百年，必不能保而存之。好事者或云識，妄矣。且《傳》云：「仲尼在魯與陳，有問缶羊楛矢者，皆知之。及修《春秋》，則遠者略，近者詳。故曰立於定哀，而指隱桓之日遠矣。」蓋聖人作大典，不可不慎，則前所傳亦妄矣。予學聖人之文者，求其誠而已矣，又安可詐測數百年前事，自以為賢哉？君子慎所傳無易。
蟹，水族之微者。其為蟲也有籍，見於《禮》經，載於《國語》，揚雄《太元經》辭《晉春秋》《勸學》等篇。考於易象為介類，與鱉剛其外者，皆乾之屬也。周公所謂旁行者歟？參於藥錄食疏，蔓延乎小說，其智則未聞也。惟左氏紀其為災，子雲譏其躁，以為郭索後蚓而已。蟹始窟於沮洳中，秋冬交必大出，江東人云：「稻之登也，率執一穗以朝其魁，然後從其所之。蚤夜觱沸，指江而奔。漁者緯蕭承其流而障之，曰‘蟹斷’，斷其江之道焉爾。然後扳援越軼，遯而去者十六七。既入於江，則形質寢大於舊。自江複趨於海，如江之狀，漁者又斷而求之。其越軼遯去者又加多焉。既入於海，形質益大，海人亦異其稱謂矣。」嗚乎！穗而朝其魁，不近於義耶？舍沮洳而之江海，自微而務著，不近於智耶？今之學者，始得百家小說，而不知孟軻荀楊氏之道。或知之，又不汲汲於聖人之言，求大中之要，何也？百家小說，沮洳也。孟軻荀楊氏，聖人之瀆也。六籍者，聖人之海也。苟不能舍沮洳而求瀆，由瀆而至於海，是人之智反出水蟲下，能不悲夫？吾是以誌夫蟹。
冬十月，予視獲於甫裏，旱苗離離，年無以搘。幽傷盈懷，夜不能寐。往往聲類暴雨而疾至者，一夕凡數四。明日訊其，曰：「鳧也。其曹蔽天而下蓋田，所當之禾，必竭穗而後去。」曰：「得無弋羅者捕而耗之耶？」對曰：「江之南不能弋羅，常藥而得之，庳斯塗杖，叢植於陂，一中千萬，膠而不飛。是藥也，出於長沙豫章之涯。行賈貨錯，歲售於射鳥兒。盜興已來，蒙衝塞江，其誰敢商？是藥既絕，群鳧恣翔，幸不充乎口腹，反侵人之稻粱。」予曰：「噫！失馭之民，化而為盜。關梁急征，商不得行。使江湖小禽，亦肆其暴，以害民食。古聖人<區支>害物之民出乎四裔，矧害民之物乎？俾生靈之眾，死乎盜，死乎饑，吾不知安用馭者為！」
橘之蠹，大如小指。首負特角，身蹙蹙然，類蝤蠐而青。翳葉仰齧，如饑蠶之速，不相上下。人或棖觸之，輒奮角而怒，氣色桀驁。一旦視之，凝然弗食弗動。明日複往，則蛻為蝴蝶矣。力力拘拘，其翎未舒。襜黑韝蒼，分朱間黃。腹填而橢，緌纖且長。如醉方寤，羸枝不揚。又明日往，則倚薄風露，攀緣草樹，聳空翅輕，瞥然而去。或隱蕙隙，或留篁端。翩旋軒虛颺曳紛拂，甚可愛也。須臾，犯蝥網而膠之，引絲環纏，牢若桎梏。人雖甚憐，不可解而縱矣。噫！秀其外，類有文也。嘿基中，類有德也。不朋而遊，類潔也。無嗜而食，類廉也。向使前不知為橘之蠹，後不見觸蝥之網，人謂之鈞天帝居而來，今複還矣。天下大橘也，名位大羽化也，封略大蕙篁也。苟滅德忘公，崇浮飾傲，榮其外而枯其內，害其本而窒其源，得不為大蝥網而膠之乎？觀吾之蠹化者，可以惕惕。
寒泉子見秦惠王曰：「客有自趙來，以約從連橫事說大王者為誰？」惠王曰：「東周人蘇秦也。」寒泉子曰：「書十上王弗聽，有之乎？」曰「然！」， 「其道如何？王耶霸耶？曰黜其霸以隮王乎？曰不然，則何上書之煩而用之疏乎？」惠王曰：「醯雞不能混雷霆，嬰兒不能抗烏獲者，響與力懸殊故也。蘇子誠辨矣，安能以三寸舌謀山東諸侯，使西面朝秦者乎？寡人非不知不破一領甲不折一隻矢之為利也，顧猶捕風耳。諸侯不可一，非一朝也。齊桓晉文之霸也，始若膠附，終若冰拆。豈連雞俱不能止於棲而已哉？寡人塞耳，義弗聞也。」寒泉子曰：「不然。夫齊荊三晉之人，病於兵久矣。方城之金，十九為兵，一為鎛銚。董澤之蒲，十九為幹，一為箕棬。父子兄弟之血，前後濺野草，齊魂為燕氛，趙骨化魏土。淒痛之聲，入金石，出弦匏，聞之者悄戚酸屑，泣不自禁。一旦有人謂曰，朝與秦連橫，暮得帖帖安臥。秦亦厭戰，雖鼓牙頰未能吞諸侯，秦休而強，吾亦奮而勇矣。設有辨口，安能反覆乎？大王不用秦，詔一武士尺鐵斷其頸，無令車輪輾關下土，使關東諸侯聞其言，合從散橫東向以背秦，大王出則奪氣，入則包羞。及其殆也，披土地以奉仇國，獨不念秦仲之業艱難乎？春秋祀事，何面目見宗廟？」惠王卒弗用，寒泉子耕於鄙。趙即封蘇季子為武安君，六國果拒秦，秦閉關十五年。
武王既伐殷，懸紂首。有泣於白旗之下者，有司責之。其人曰：「吾冶家孫也。數十年間，載易其鎔範矣。今又將易之，不知其所業，故泣。吾祖始鑄田器，歲東作必大售。殷賦重，秉耒耜者一墢不敢起，吾父易之為工器。屬宮室台榭侈，其售益倍。民凋力窮，土木中輟，吾易之為兵器。會諸侯伐殷，師旅戰陣興，其售又倍前也。今周用鉞斬獨夫，四海將奉文理，吾之業必壞，吾亡無日矣。」武王聞之懼，於是包幹戈，勸農事。冶家子複祖之舊。
晉悼公見奔蜂屬土於墉，負桑蟲而寘之，若有言者，不勝其疑也，即召師曠以詰其事。曠對曰：「奔蜂無子，負蟲而祝之。祝之不怠，故其形隨之而化也。」公駭其說，曠因從而理之曰：「伊蜂也，欲蟲肖己之速，是故祝之誠。夫誠之感物，雖千品萬形之殊，未有不從而應之者也。誠之不達，感之不應，雖體質外均，而其心化為他類矣。吾願以人事明之。在昔堯欲天下之治，祝舜以禪之。舜恐天下未治，祝禹以禪之。傳之誠，故三姓之天下，化為一家之治也。是則堯舜非不能化其子，蓋將傳其祝於至公也。臣又敢以晉國事直啟王心，冀王之速悟。日者曲沃桓叔恤民務德，有國之人被其祝，無幾而化之。雖晨風鬱林，魚龍趨潭，不是過也。逮乎獻公，納士蒍之讒，逐群公子，伐麗戎而嬖其女，使太子將東山之師，厖涼玦離，顯以義絕，讒言卒行，見新城之酷。二公子繼踵而奔亡。當是時，懼獻公之毒，不啻虎狼之磨牙也。此則父化為虎狼矣。既而使兵伐蒲，又加兵於屈，視其子之居，不啻寇戎之所聚也。此則子化為寇戎矣。文公在外十九年，賢士五人之為輔。公蚤夜而祝之，故異體化為一身也。及夫齊桓妻以宗女，楚成待以諸侯，送之於秦，卒以得立。此則化於他國，不能化於父子。聞諸獻公，未嚐誠而祝之也。是知善祝而他類化者，奔蜂也。不祝而己子離者，獻公也。君子謂公之智不如蜂，蜂猶能蕃其類。今君先有晉國，宜乎上保宗廟之基，下近百代之資，擇而可化而化之，無俾奔蜂逞術於君王。」悼公曰：「小問而大獲，孤之幸也。孤其念焉。」乃立其子彪為太子，而使田蘇為傅。
昔豢龍氏求龍之嗜欲，幸而中焉，得二龍而飲食之。龍之於人固異類，以其若己之性也，故席其宮沼，百川四溟之不足遊。甘其飲食，洪流大鯨之不足味。施施然，擾擾然，其愛弗去。一旦值野龍，奮然而招之曰：「爾奚為者，茫洋乎天地之間，寒而蟄，陽而升，能無勞乎？誠能從吾居而晏安乎？」野龍矯首而笑之曰：「若何齪齪乎如是耶？賦吾之形，冠角而被鱗。賦吾之德，泉潛而天飛。賦吾之靈，噓雲而乘風。賦吾之職，抑驕而澤枯。觀乎無極之外，息乎大荒之墟。窮端倪而盡變化，其樂不至耶？今爾苟容於蹄涔之間，惟泥沙之是拘，惟蛭螾之與徒。牽乎嗜好以希飲食之餘，是同吾之形，異吾之樂者也。狎於人，啗其利者扼其喉。胾其肉，可以立待。吾方哀而援之以手，又何誘吾納之陷井耶？爾不免矣。」野龍行未幾，果為夏後氏之醢。
耒耜者，古聖人之作也。自乃粒以來至於今，生民賴之，有天下國家者，去此無有也。飽食安坐，曾不求命稱之義，非揚子所謂如禽者耶？余在田野間，一日呼耕甿，就而數其目，恍若登農皇之庭，受播種之法。淳風泠泠，聳竪毛髮，然後知聖人之旨趣，朴乎其深哉！孔子謂「吾不如老農」，信也。因書為《耒耜經》，以備遺忘，且無愧於食。
經曰：耒耜，農書之言也。民之習，通謂之犁。冶金而為之者曰犁鑱，曰犁壁；斲木而為之者曰犁底，曰壓鑱，曰策額，曰犁箭，曰犁轅，曰犁梢，曰犁評，去聲。曰犁建，曰犁槃。木與金凡十有一事。
耕之土曰墢，墢猶塊也。起其墢者鑱也，覆其墢者壁也。草之生，必布於墢，不覆之則無以絕其本根。故鑱引而居下，壁偃而居上。鑱表上利，壁形下圓。負鑱者曰底，底初實於鑱中，工謂之鱉肉。底之次曰壓鑱，背有二孔，係於壓鑱之兩旁。鑱之次曰策額，言其可以捍其壁也，皆貤然相戴。自策額達於犁底，縱而貫之曰箭。前如桯而樛者曰轅，後如柄而喬者曰梢。轅有越，加箭，可弛張焉。轅之上又有槽形，亦如箭焉，刻為級，前高而後庳，所以進退，曰評。進之則箭下，入土也淺，以其上下類激射，故曰箭；以其淺深類可否，故曰評。評之上，曲而衡之者曰建。建，揵也，所以柅其轅與評。無是，則二物躍而出，箭不能止。橫於轅之前末曰槃，言可轉也。左右繫，以摼乎軛也。轅之後末曰梢，中在手，所以執耕者也。轅取車之胸，梢取舟之尾，止於此乎？
鑱長一尺四寸，廣六寸；壁廣長皆尺，微橢；音墮。底長四尺，廣四寸，底過壓鑱二尺。策額減壓鑱四寸，廣狹與底同。箭高三尺，評尺有三寸；槃增評尺七焉，建惟稱，絕。轅修九尺，梢得其半。轅至梢中間掩四尺，犁之終始丈有二。
耕而後有爬，去聲。渠疏之義也，散墢去芟者焉。爬而後有𨇗呼格。礋宅。焉，有磟碡音鹿毒。焉。自爬至𨇗礋皆有齒，磟碡，觚稜而已，咸以木為之，堅而重者良。江東之田器盡於是，《耒耜經》終焉。
玉溪生傳李賀，字長吉。常時旦日出遊，從小奚奴，騎駏驢，背一古破錦囊，遇有所得，即書投囊中，暮歸足成其文。餘為兒時，在溧陽，聞白頭書佐言：孟東野貞元中以前秀才家貧受溧陽尉，溧陽昔為平陵縣，南五里有投金瀨，瀨南八里許，道東有故平陵城，周千餘步，基趾坡阤，裁高三四尺，而草木勢甚盛，率多大櫟，合數十抱，叢篠蒙翳，如塢如洞。地窪下積水沮洳，深處可活魚鱉輩。大抵幽邃岑寂，氣候古澹可喜，除裏民樵罩外無入者。東野得之忘歸，或比日，或間日，乘驢領小吏，經驀投金渚一往。至則蔭大櫟，隱岩篠，坐於積水之傍，苦吟到日西而還。爾後袞袞去，曹務多弛廢。令季操卞急，不佳東野之為，立白上府，請以假尉代東野，分其俸以給之，東野竟以窮去。吾聞淫畋漁者謂之暴天物，天物既不可暴，又可抉擿刻削露其情狀乎？使自萌卵至於槁死，不能隱伏，天能不致罰耶？長吉夭，東野窮，玉溪生官不掛朝籍而死，正坐是哉！正坐是哉！
碑者，悲也，古者懸而窆，用木。後人書之以表其功德。因留之不忍去，碑之名由是而得。自秦漢以降，生而有功德政事者，亦碑之，而又易之以石，失其稱矣。余之碑野廟也，非有功德政事可紀，直悲夫甿竭其力，以奉無名之土木而已矣！
甌粵間好事鬼，山椒水濱多淫祀。其廟貌有雄而毅黝而碩者，則曰將軍；有溫而愿皙而少者，則曰某郎；有媼而尊嚴者，則曰姥；有婦而容豔者，則曰姑。其居處則敞之以庭堂，峻之以陛級。左右老木，攢植森拱。蔦蘿翳於上，鴟鴞室其間。車馬徒隸，叢雜怪狀，甿作之，甿怖之，走畏恐後。大者椎牛，次者擊豕，小不下犬雞魚菽之薦。牲酒之奠，缺於家可也，缺於神不可也。一日懈怠，禍亦隨作，耄孺畜牧慄慄然。疾病死喪，甿不曰適丁其時耶！而自惑其生，悉歸之於神。
雖然，若以古言之，則戾；以今言之，則庶乎神之不足過也。何者？豈不以生能禦大災捍大患，其死也則血食於生人，無名之土木，不當與禦災捍患者為比，是戾於古也明矣。今之雄毅而碩者有之，溫愿而少者有之，升階級，坐堂筵，耳弦匏，口粱肉，載車馬，擁徒隸者，皆是也。解民之懸，清民之暍，未嘗怵於胸中。民之當奉者，一日懈怠，則發悍吏，肆淫刑，驅之以就事。較神之禍福，孰為輕重哉？平居無事，指為賢良，一旦有天下之憂，當報國之日，則恇撓脆怯，顛躓竄踣，乞為囚虜之不暇。此乃纓弁言語之土木耳，又何責其真土木耶？故曰：以今言之，則庶乎神之不足過也。
既而為詩，以紀其末：土木其形，竊吾民之酒牲，固無以名；土木其智，竊吾君之祿位，如何可儀！祿位頎頎，酒牲甚微，神之享也，孰云其非！視吾之碑，知斯文之孔悲。
毛元銳，字文鋒，宣城人。❥於東墅而生昴宿，一名「旄頭」，遂姓毛氏，世居兔❥少昊時，因少暴農之稼，為鷞鳩氏所擒，誅之以為乾豆。其族有竄於江南者，居於宣城溧陽山中，宗族豪盛。元銳之世二代祖聿，因秦始皇時遣大將軍蒙恬南征吳楚，疑其有三窟之計，恃狡而不從，使前鋒圍而盡執其族，擇其首領酋健者，縻縛之獻於麾下。大將軍問聿之能。曰：「善編錄簡冊。自有文字已來，注記略無遺漏。」大將軍奇之，用命為掾，掌管記。及凱旋，聞於上，為築城而居其族，遂以文翰著名。其子士載，漢時佐太史公修史，有勁直之稱。天子因覽前代史，嘉其述美惡不隱，文簡而事備，拜左右史，以積勞累功封管城侯，子孫世修厥職。能業其官，累代襲爵不絕，皆與名賢碩德如張伯英、衛伯玉、索幼安、鍾元常、韋仲將、王逸少、王子猷並為執友。曆宋齊已來，朝廷益以為重。銳之曾大父如椽，與王珣為神契之交；大父如聿，與江文通、紀少瑜有彩毫鏤管之惠，皆文章之會友也。
銳為人穎悟俊利，其方也如鑿，其圓也如規，其得用也稱旨。則默默而作，隨心應手，有如風雨之聲者，有如鸞鶴回翔之勢，龍蛇奔走之狀者。能為文多記，不倦濡染。光祖德也，起家校書郎，直館，遷中書令，襲爵管城侯。聖朝庶政修❥易元光同被詔常侍禦案，❥須之友。天子以六合晏然，誌在墳典，因詔元銳專職修撰。銳久蒙委用，心力以殫，至於疲憊，書劄粗疏，懼不稱旨，遂懇上疏告老。上覽之嘉歎曰：「所謂達士知止足矣！」優詔可之曰：「壯則驅馳，老則休息，載書方冊，有德可觀。卿仰止前哲，宜加厚禮，可工部尚書致仕就國，光優賢之道也。」仍以其嗣職焉。
史臣曰：管城毛氏之先，蓋昴宿之精。取筆頭之名以為氏，以與姬姓毛伯鄭之後毛氏不同族也。其子孫則盛於毛伯之後，其器用則遍及日月所燭之地也。天子至於士庶，無不重之者也。朝廷及天下公府曹署，隨其大小，皆處右職。功德顯著，宗族蕃昌雲。
甫里先生者，不知何許人也，人見其耕於甫里，故云。先生性野逸無羈檢，好讀古聖人書。探六籍，識大義，就中樂《春秋》，抉擿微旨。見有文中子王仲淹所為書云「三傳作而《春秋》散」，深以為然。貞元中，韓晉公嘗著《春秋通例》，刻之於石，竟以是學為己任，而顛倒漫漶，翳塞無一通者。殆將百年，人不敢指斥疵纇。先生恐疑誤後學，乃著書摭而辨之。
先生平居以文章自怡，雖幽憂疾痛中，落然無旬日生計，未嘗暫輟。點竄塗抹者，紙劄相壓，投於箱篋中，歷年不能淨寫一本，或為好事者取去，後於他人家見，亦不復謂己作矣。
少攻歌詩，欲與造物者爭柄。遇事輒變化，不一其體裁。始則淩轢波濤，穿穴險固，囚鎖怪異，破碎陣敵，卒造平淡而後已。好潔，幾格窗戶硯席，翦然無塵埃。得一書詳熟，然後寘於方冊。值本即校，不以再三為限。朱黃二毫，未嘗一日去於手。所藏雖少，咸精實正定，可傳借人。書有編簡斷壞者，緝之；文字繆誤者，刊之。樂聞人為學，講評通論不倦。有無賴者，毀折糅汗，或藏去不返，先生蹙然自咎。
先生貧而不言利。問之，對曰：「利者，商也，人既士矣，奈何亂四人之業乎？且仲尼孟軻氏之所不許。」
先生之居，有池數畝，有屋三十楹，有田畸十萬步，有牛不減四十蹄，有耕夫百餘指。而田汙下，暑雨一晝夜，則與江通，無別己田他田也。先生由是苦饑，囷倉無升斗蓄積，乃躬負畚鍤，率耕夫以為具。由是歲波雖狂，不能跳吾防、溺吾稼也。或譏刺之，先生曰：「堯舜黴瘠，大禹胝胼。彼非聖人耶？吾一布衣耳，不勤劬，何以為妻子之天乎？且與其蚤虱名器、雀鼠倉庾者何如哉？」
先生嗜茶荈，置小園於顧渚山下，歲入茶租十許簿為甌艤之費。自為《品第書》一篇，繼《茶經》《茶訣》之後。南陽張又新嘗為《水說》，凡七等，其二曰「惠山寺石泉」，其三曰「虎邱寺石井」，其六曰「吳松江」，是三水距先生遠不百里，高僧逸人時致之，以助其好。先生始以喜酒得疾，血敗氣索者二年，而後能起。有客至，亦潔樽置觶，但不復引滿向口耳。性不喜與俗人交，雖詣門不得見也。不置車馬，不務慶吊。內外姻黨，伏臘喪祭，未嘗及時往。或寒暑得中，體佳無事時，則乘小舟，設蓬席，齎一束書茶灶筆床釣具棹船郎而已。所詣小不會意，徑還不留，雖水禽決起山鹿駭走之不若也。人謂之江湖散人，先生乃著《江湖散人傳》而歌詠之。由是渾毀譽不能入利口者，亦不復致意。先生性狷急，遇事發作，輒不含忍。尋復悔之，屢改不能已。先生無大過，亦無出入人事，不傳姓名，世無有得之者。豈涪翁漁父江上丈人之流者乎？
梁伯鸞墓在吳西門金昌亭下幾一裏。餘過之，作文而吊，以酒為奠。其辭曰：
先生為五噫之歌，漢天子聞而病之，南走乎大江之波，客皋氏之宇下，誌沉潛而靡他。白吳粲以舉臼，夫人之勤亦多。不懷誌於將沒，適乎道而無頗。比要離之烈魄，塚雖夷而不磨。嗟餘後先生千祀，聊奉奠而來過。俯灌地而仰語，顧先生之謂何。心褊性誕，客他人之宇下不得。故築垣而自翰，身病妻弱。白吳氏之粲不得，故力耕而自獲。所以法先生之義者，庶五噫之可作。
金行告窮，日禦初九。桐陰雨壓乎泥沙，菊氣風揚乎戶牖。寒無以衣，病不得酒。茫洋於心，噎嗢在口。稚子拱而進曰：「古往滔滔，人生實勞。或暇或逸，以嬉以遨。茲辰甚良，足嘯吾曹。趨山選台，席餌樽醪。既可逭乎災眚，亦聊釋乎鬱陶。齊諧之流載此，世所謂夫登高者也。嚐有意乎？」予曰「籲！稚子之知，止於是耳，曾不探乎奧旨。吾數畝之間，門常晝關。學無端倪，宛若循環。時孤笑以獨憤，樂正直而非險艱。為書摭之，與善治頑。有行同而跡類者，尚憤疾乎聲顏。一驥在阪，百駑在閑。傳嘶振秣，侮病擠孱。仲尼登東山而小魯，況肆遠目而務周旋者哉？陽專奧邃，假竊名器。有土有人，前嗬後騎。佞舌咿啞，所向上下。鏜威介私，放蕩侈哆。如此者又欲見耶？崇閎大居，塈粉塗朱。脊會螭屹，扉環獸鋪。輪鮮蹄驕，羽翼成徒。繡碧其內，絲篁彼姝。主張何人，庸兒賈夫。如此者又欲見耶？纓弁外飾，悔咎中積。簡棄信行，附比凶德。仁澤乾枯，義路填塞。權之所憎，始厚終斥。權之所憐，昨罵今惜。反掌背麵，天遼海隔。如此者又欲見耶？國金鑄兵，赤子聚盜。煞人無慚，罪人何躁。造化不象，名稱同暴。以隳牆垣，不填堂奧。生靈幾何，過半減耗。殘存伶俜，輸挽犒勞。羸豪偏陂，役使顛倒。鄉毆吏笞，不舍童耄。如此者又欲見耶？古所謂登高能賦者，賦物之姿，慘戚在下，吾寧忍欺。爾以災眚可逭，鬱陶可披，我中時病，言開怒隨。我感物悴，遐瞻邇噫。是使災眚彌熾，鬱陶愈悲。唯爾教我，百無一宜。我穀未實，我蔬未肥。弗視農圃，吾將曷歸。無重我悔，吾方憒憒。」稚子不樂，惴縮而退。
