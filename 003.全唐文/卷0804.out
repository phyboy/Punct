允章字蘊中，贈禮部尚書乃曾孫。舉進士，累官翰林學士承旨禮部侍郎。咸通中出為鄂州觀察使檢校工部尚書東都留守。黃巢犯洛陽，汙偽命，廢於家。
救國賤臣前翰林院學士劉允章謹冒死上諫皇帝陛下。臣聞太直者必孤，太清者必死。昔晁錯勸削諸侯之地，以蒙不幸之誅。商鞅除不軌之臣，而受無辜之戮。今並臣三人矣。守忠懷信，口不宣心，則刎頸刳腸，向闕廷而死者，並臣是也。救國策從千里而來，欲以肝腦上汙天庭，欲以死屍下救黎庶。臣死之後，不見聖代清平，故留賤臣以諫明主。今短書一封，不入長策，伏蒙不收，所以仰天捶胸，放聲大哭。殺身則易，諫主則難。以易死之臣，勸難諫之主。伏見陛下初登九五，頒下諸州，開直諫門，言者無罪，四方雷震，百里奔馳至闕廷者，願陛下致昇平之業矣。陛下既不用其策，不捨其過，或鞭撻市朝，囚禁園苑，深埋溝壑者，不知其數。乞食道路者，不記其名。夫輸忠獻策之臣，匍匐闕廷者，豈敢欺陛下乎？大臣愛位而不敢言，小臣畏死而不敢諫，忘生請死之罪，往往冒死天庭者，知陛下覺悟也。伏聞樞密之事要在纖人，以宰臣為度外之官，以御史為不速之任，冤者不得伸，君子所以深藏，小人所以深亂。自古帝王，以御史為耳目，以宰相為股肱。股肱廢則不能用，耳目蔽則不能視。今陛下廢股肱，蔽耳目，塞諫諍，罪忠良，欲令四海不言，萬方鉗口，可不畏也？臣恐千秋萬歲，說陛下不聖，笑陛下不明，臣所以急也。當今天下求進之臣，智者不肯自言不肖，愚者不肯自言不賢，故使賢愚混雜，善惡同群。真智真愚，何所分別。取之則善惡進，舍之則賢愚退。何不使至愚在野，至賢入仕。今天下食祿之家，凡有八入，臣請為陛下數之。節度使奏改，一入也。用錢買官，二入也。諸色功優，三入也。從武入文，四入也。虛銜入仕，五入也。改偽為真，六入也。媚道求進，七入也。無功受賞，八入也。國有九破，陛下知之乎？終年聚兵，一破也。蠻夷熾興，二破也。權豪奢僭，三破也。大將不朝，四破也。廣造佛寺，五破也。賂賄公行，六破也。長吏殘暴，七破也。賦役不等，八破也。食祿人多，輸稅人少，九破也。臣聞自古帝王，終日勸農，猶恐其饑，終日勸桑，猶恐其寒。此輩不農不桑，坐食天下。欲使天下之人盡為將士矣，舉國之人盡為僧尼矣，舉國之人盡為劫賊矣。欲使誰人蠶桑乎？今天下蒼生，凡有八苦，陛下知之乎？官吏苛刻，一苦也。私債徵奪，二苦也。賦稅繁多，三苦也。所由乞斂，四苦也。替逃人差科，五苦也。冤不得理，屈不得伸，六苦也。凍無衣，饑無食，七苦也。病不得醫，死不得葬，八苦也。仍有五去，勢力侵奪，一去也。奸吏隱欺，二去也。破丁作兵，三去也。降人為客，四去也。避役出家，五去也。人有五去而無一歸，有八苦而無一樂，國有九破而無一成，官有八入而無一出，凡有三十餘條，上古以來，未之有也。天下百姓，哀號於道路，逃竄於山澤。夫妻不相活，父子不相救。百姓有冤，訴於州縣。州縣不理，訴於宰相。宰相不理，訴於陛下。陛下不理，何以歸哉？伏見蠻寇欺侵，神道誑惑。我國家作亡命之渠魁，為逋逃之窟穴。徵兵五年，今日誅之，何見之晚也。臣聞卻以（疑）未終銷兵於當時，本無養兵，日為亂臣張本也。今不除其亂本，而除其亂苗，士卒蕩盡於中原，玉帛多亡於道路。嶺外仍令節度四面討除，蒼生嗷嗷，何負陛下？令行此討罰，以為上策，臣恐今年除一承嗣，明年又生一承嗣，天下征戰，未有了期，則禍難起於腹心，蜂蠆生於手足。陛下左右，無人敢言，但知潤色美詞、悅情暢志而已，豈知千里零落、萬里凋殘者哉？今國家狼戾如此，天下知之，陛下獨不知之；天下不敢言，臣獨言之。萬死一生，臣死一介之命，救萬人之命，臣今雖死，猶勝於生。臣獻策千條，未蒙一問，羈孤貧病，流落風塵，眷戀朝廷，而不能去。儻陛下覽臣愚見，知臣愚忠，則理亂斯須，存亡瞬息，太平之日，昭然目前，必也。陛下不以萬國為心，不以百姓為本，臣當幸歸滄海，葬江魚之腹，不忍見國難危，臣之願畢矣。臣懇擗不勝痛切感懼之至。
公諱艾，字士年，南陽人也。仕魏為征西將軍，平❥又加太尉。仆每覽魏誌及公列傳，未嚐不撫卷沉吟，移日惆悵。公生不逢湯武之運，徒懷伊呂之才。功成見誅，深可憤然。晉武踐祚，欽公高名，追錄前勳，修紀後祀。我太宗之征薛舉於安定也，爰整武將，親董六師。公持以神兵，寤寐斯見。介胄森爽，請先啟行。太宗為之動容，將士於焉感奮。同心協力，除剪凶殘。軍牙彗張，冠蓋星飛。烈風拔木，迅雷破山。果得金鼓來陳，一戰而勝。帝念於靈，遂立祠邠山，封建壇宇。春秋奠享，號曰明公。其居也，岧嶢一峰，嵯峨數仞。南臨太穀，則吐納風煙。北帶長涇，則川原四望。蕭條草木，如聞錯錯之聲，香靄雲煙，似對堂堂之氣。雄容壯觀，凜然如生。士庶薦福，昭然必驗。大哉公也！自非道貫乾坤，精通宇宙者，其孰能之？此關內河東副元帥司徒兼中書令汾陽郡王總戎出鎮，翰國於茲，仰公休風，躬親致祭，且歎公抱恨，刊石豎碑，垂名誌傳，示德華夷。豈惟一代之臣，獨稱魏將，抑亦千載之下，更作唐神。景風不才，敢為讚曰：
邠山亭亭兮川穀靈，草木錯錯兮介胄聲。壇宇肅肅兮感人情，籲嗟太尉兮盍再生。
釋氏之宗也，得了悟真機，則曠創不礙。自釋迦去世，至曹溪已降，指心傳心，祖係綿續，不分萬派，不墜本枝，故得之者則迥超覺路，坐越三界。大師之道契，萬派之一流也。大師諱藏奐，俗姓泊氏，蘇州華亭人也。母方娠及誕，常聞異香，則知兜率降祥，來從百億創。幼懷貞愨，長契元奧。鬆風水月，未足比其清華。仙露明珠，詎能方其朗潤。故以智通無累，神測未形。超六塵而迥出，隻千古而無對。為兒時常墮井，有神人接持而出。丱歲出家，師事道曠禪師。弱冠詣中嶽受具戒。母念其遠，思之輒泣，因一目不視。及歸省母，即日而明。母喪，哀毀廬墓，徵瑞備顯。由是名稱翕然，歸敬者眾。因欲蕝茅誅木，與禦燥濕。遽感財施充積，堂廡乃崇。院側有湖，湖有妖神。漁人禱之，必豐其獲。罾量交翳，腥膻四起。大師詣其祠而戒之，鱗介遂絕。後挈瓶屨，以曆湖山，靈境異跡，遊覽將畢，復詣五泄山，遇虛默大師，一言辯折，旨契符會，噫！顯晦之道，日月之所照也。聖教其能脫諸？故會昌大中，衰而復盛。惟大師居之，瑩不能惑。所謂焚之不熱，溺之不濡者也。
洎周洛再構長壽寺，敕度大師居焉。時內典焚毀，梵筴煨燼。手緝散落，實為大藏。故南海節度楊公典姑蘇日，請大師歸於故林，以建精舍。大中十二年，分寧宰任景求舍宅為禪院，迎大師居之。剡寇裘甫，率徒二千，執兵晝入。大師冥心宴坐，神色無撓。盜眾皆悸懾叩禮，逡巡而退。寇平，郡中奏請改禪院為棲心寺，以旌大師之德。凡一動止，禪者畢集。環堂擁塌，堵立雲會。大師學識泉湧，指鑒岐分。詰難排疑之眾，攻堅索隱之士，皆立褰苦霧，坐泮堅冰。一言入神，永破沉惑。以咸通七年秋八月三日，現疾告終，享年七十七，僧臈五十七。先是命香水剃髮謂弟子曰：「吾七日在矣。」及期而滅。門人童弟，號擗泣血，乃窆於天童岩。弟子培墳藝樹，三載不閑。忽一日，異香凝空，遠近鬱烈。弟子相謂曰：「昔奉大師遺囑，『令三載之後，當焚我身。』今三載矣，異香其啟我心乎？」乃定厥議，揭龕發塔，再睹靈相，儼若平生。以其年八月三日，禮法茶毗於天童岩下。祥風瑞雲，竟日隱現。獲舍利數千顆，紅翠交輝，白光上貫。十三年，弟子戒休，齎舍利述行狀，詣闕請諡。奉敕褒誄，諡曰「心鏡」，塔曰「壽相」。
嗚呼！菩薩之變通也，出顯入幽，示現無極，其可究乎？大師自童孺距耆耋，陳言措行，皆貽感應。復以證前生行業，知示滅之日時，苟非位躋十地，根超十品，孰能造於是乎？在長壽寺時，謂眾僧曰：「昔四明天童山僧曇粹，乃吾之前生，有墳塔存焉。」相去遼遠，人有疑者。及追驗事實，皆如其言。景求將迓大師也，人或難之。對曰：「治宅之始，有異僧令大其門，二十年之後，當有聖者居之。」比大師至止，二十一年矣，初大師將離姑蘇，為徒眾留擁，乃以棕拂與之曰： 「吾弗在此矣，爾何疑焉？」及大師潛行，眾方諭其深意。又令寺之西北隅，可為五百墩以鎮之。眾曰：「力何可及？」大師曰：「不然。作一墩，種柏五株，即五柏墩也。」凡微言奧旨，皆此類也。至若辟元關，諭生死，宏數至賾，不可備論。咸通十五年，琪祇命四明郡，戒休以其跡徵餘之文，遂直書其事，以旌厥德。銘曰：
空王設諭，煩惱無涯。唯大師心，照盡塵沙。大師降靈，吳之華亭。方娠載誕，厥聞惟馨。童蒙墮井，神扶以寧。母思目眇，歸省而明。漁人禱神，其獲豐盈。一戒祠宇，施罛莫嬰。像教中虧，貝葉斯隳。手集三乘，遺文可披。識羊祜環，知仲尼命。正色兵威，寄詞譚柄。我來作牧，空企音塵。琢茲真石，庶乎不泯。
夫立有為之績，即無為也。始於毫髮，旋彙成大。因從性起，入法空海，蕩蕩而稱焉，莫曰構梵剎，貯像生敬。巍巍如星中月，發輝晦吝，且教西騰出鎮。中國自姬姓垂代，迄今聖朝，頗變星紀。經歷戡滌瑕緇，更彌取鍛清流。甚者默奉禁儀，如農夫之望歲。暨乎我上踐極，鴻揚西化，天下熾焉。且福田寺者，梁天監年中之建號。比雖暫墜前蹤，今從後跡。有洛山離塵禪大師之門人性常，早傳師印，致遠深旨。目睹翬殼，斁異浮榮。鬥藪塵機，得獲三昧。寒灰毳縷，不味馨羞。善引三車，昏徒盡悟。發創台榭，似箭從弦。悟即色而空，達有作而無作。於弱茲寺造長廊三十餘間，又建彌勒院，未經重序，朱軒素壁，周回奪目。布邑沸騰，艾稚咸訝。闔寺僧徒，與檀越話議。殿廊既成，三門未立。誰能為哉？若弗斯人。荏苒甲子，同辭啟白，師納來心，頃刻之間，千里早應。車騎爭至，繒紈上服，異器名珍，將投起阜。遂俾市材礎，擇良工驟其績。可分二秋，工人告畢。峨峨然且門辟三道，梵典彰然，劫終如來，以禦邪祲。今飾殊常，即師之新意。簷綴珠網，籠雁拱之聯飛。瓦作翠鴛，接清風之迅翼。丹楹刻桷，藻翬間扉。地甃琉璃，四垂金鐸。掛風箏而動韻，稟律呂與天籟之齊音。鳴鐸琤鏦，響振非非之想。且德化遐分，狀秋天之朗。人思仰睟，豈異大鑒之化行。夙夜纘揚，聲走寰瀛之外。遂邑之信士，迨乎前續。窅想歲更，寒暑遷迭，若弗繕錄，湮沒其由。今盡庀略，使深於代。厥有徒眾僧之佳號及一境檀那師，今咸列姓氏於虹梁之上。知新學劣辭荒，確乎不拔。利之不利，俟時而進。有命為文，乃持筆書之，將刻於石。咸通壬午之三年九月十有一日記。
靈渠乃海陽山水一派也，謂之漓水焉。舊說，秦命史祿吞越嶠而首鑿之，漢命馬援征徵側而繼疏之。所用導三江，貫五嶺，濟師徒，引饋運，推俎豆以化猿飲，演墳典以移鴂舌。蕃禹貢，蕩堯化也，則所係實大矣。年代浸遠，堤防盡壞。江流且潰，渠道遂淺。潺潺然不絕如帶，以至舳艫經過，皆同奡蕩。雖篙工楫師，駢臂束立，瞪眙而已，何能為焉。雖仰索挽肩排，以圖寸進，或王命急宣，軍儲速赴，必徵十數戶，乃能濟一艘。因使樵蘇不暇采，農圃不暇耰，靡間晝夜，畢遭羅捕，鮮不籲天胥怨，冒險遁去矣。是則古因斯渠，以按蠻夷，今因斯渠，翻勞華夏，識者莫不痛之。洎乎寶曆初，給事中李公渤廉車至此，備知宿弊，重為疏引，仍增舊跡，以利行舟。遂鏵其堤以扼旁流，鬥其門以級真注，且使溯沿不復稽澀，李公真謂親規養民也。然當時主役吏，不能協公心。尚或雜束篠為偃，間散木為門，不曆多年，又聞湮圯，於今亦三紀餘焉。桂人復苦，已恨終無可柰何矣。況近歲來蠻寇猶梗，王師未罷，或宣諭旁午，晦暝不輟。或屯戌交還，星火為期。役夫牽制之勞，行者稽留之困，又積倍於李公前時。轉使桂人膚革羸臘，手足胼胝，且逃且死，無所訴怨，殆十七八矣。
咸通九年，餘自黔南移鎮於此，艤棹嶺首，備觀其事。試詢左右曰：「向時何不疏鑿版築，而使艱阻如是耶？」則末校劉君素前曰：「遠事固不可指明，近事又非不知。修渠必去民病，然其柰邇來屢以迎送軒，供億師頓，名募補卒，犒齎征夫，帑藏且殫，閭井亦蠹。故無以興疏鑿版築也。」餘固為父慈於子，孰有子病，而為家貧，不求醫救子，是知長吏所當子民也。今民塗炭若是，又何緣帑藏且殫而無暇救之。須是約公費，積刀布，召丁壯，導壅塞，以平民病也。因召君素： 「若能主張乎？」君素唯之，遂領其事。凡用五萬三千餘工，費錢五百三十餘萬。固不敢侵征賦，必竭其府庫也。不敢役窮人，必傷其和氣也。皆招求美財，標求善價，以傭願者。自九年興工，至十年告畢，其鏵堤悉用巨石堆積，延至四十里，切禁其雜束篠也。其斗門悉用堅木排豎，至十八里，切禁其間散財也。浚決磧礫，控引汪洋。防阨既定，渠遂洶湧。雖百斛大舸，一夫可涉。繇是科徭頓息，來往無滯，不使復有胥怨者。
噫！草木無情也，榮落限於春秋，然猶春則華，秋則實，以利於人焉。而人稱萬物之靈，擅百歲之壽，安可不利於人哉？況餘無大勳業，而竊據寵祿，宜孜孜力補屍素，豈令草木反鄙於餘哉？於是聞害必削，見益必樹，蓋為此耳。時上聞其興役，遠降詔書，猥賜嘉獎。然人臣受國恩，惡則罪耳，為善乃常事，亦猶子孝親，詎可誇乎？況餘審其所為，未必無愧矣，又何敢當詔書之美也。今所自記重修，非為名也，且要敘民之艱苦，實由斯渠。冀後之居者不闕其修，行者不毀其修，長利民而已矣。時咸通十一年四月十五日，謹記，
孔氏之居，中藏古書。當霸魯壤隳之日，見亡秦焚滅之餘。卜數仞為繚垣，時之潛矣。定四科於竹簡，世以傳諸。當其漢偃兵戈，魯修宮掖，將窮下國之侈，遂去前賢之籍。並吞一畝，方取地以崇居。摧折兩楹，遂得書於暗壁。悲夫其宅也，人亡道窮，削跡於中。瓦毀而作階缺裂，塵飛而環堵空濛。鯉也必趨之庭，將為輦路。仲由未入之室，欲創離宮。其書也，藏書廢久，坑儒之後。蟲侵而鳥跡微虧，土蝕而韋編欲朽。虞夏不刊之典，出彼圬墁。殷周將喪之文，存於培塿。於是升彼堂矣，棄諸簡焉。信遺址兮必取，寧古文兮何傳。將卜樓台，剗榛蕪而屹若。俄聞金石，扣寂寞以鏗然。王乃凝思潛聽，追蹤輟作。存其宅兮不壞，知其書兮可學。悔隳古而榮今，庶立禮而成樂。門庭猶在，存聖者之規模。蟲篆難詳，是古人之質樸。倚伏相推，於焉有之。不廣其居，則斯文永墮。不聞其樂，則往跡全隳。信乎君子所居，亦廢興而有數。聖人大道，當用舍而隨時。今皇家修典墳，崇閫閾，開儒館以待士，設文教以濟國。千秋萬歲，知此道之無窮。四海九州，信將來之有得。
漢武帝以惑亂生聽，衛太子以危疑出奔，始誤讒諛之巧，長違覆育之恩。高台有揭，悔過無門。峨峨九層，已斷興哀之目；眇眇千里，不歸幽憤之魂。嗟乎！望以窮高，思以及遠。為父之慈靡及，恨而莫追；為子之道既乖，慚而勿反。當其版築初設，土工聿修，旁窺日轉，下視雲浮。所以取其遠無不鑒，近無不周，導宸衷於曠望，表元思之殷憂。豈比夫柏梁為耳目之玩，通天窮汗漫之遊，流眄無涯，增懷永久，意來思之可待，念追悔而終不。事殊子伋，空引決以自傷；跡異申生，諒為孝而何有？悲夫！見危致命，有去無歸，誠一朝之忿斯極，豈三年之恩可違？
於是跨層高之杳杳，屬遠思之依依。俯洊雷之音，常思出震；仰列星之象，猶戀重輝。豈知登台有悼往之心，陟岵無懷歸之歎。曉光東上，含萬恨而意深；暮色西沈，向四隅而望斷。徒勞乎積財厚地，累土長空，想迢遙於元圃，悲寂寞於青宮。鑒失聰明，將後悔而何及？台高雲漢，自貽咎於無窮。原夫義絕君親，禍由臣仆，致兩傷於疑忌，在一言之所黷。是台也，可以申鑒於後王，豈徒處高明而縱目！
公諱仕俌，字元同，彭城人也。祖諱光奇，開府知內侍省事。父諱英閏，特進。太夫人楊氏，妻張氏，先終。公有二女，長適田氏，次適張氏。二男，曰壽郎，先逝。次曰齊宴，年十二。公氣含清韻，獨異貞姿。業廣藝深，事皆天假。孤標狀高鬆之拔眾林，朗質若秋蟾之懸碧落。溫若克己，節儉修身。順協於家，忠貞於國。公寶曆二年六月五日奏授出身，累參選序，數授令丞。後任徐州功曹參軍，公紀綱一郡，掾理六聯。清貧而吏靡忍欺，單步而人懷其惠。操心政理，美譽溢彰。枳棘非鸞鳳之所棲，百里豈大賢之所任。公性親元奧，誌慕雲霞。朝披黃老之書，暮覽南華之要。喧囂每厭，蟬蛻歸元。身既離於俗塵，名定著於紫府。公咸通七年十二月一日，終於輔興裏，春秋八十矣。八年正月二十五日，葬於長安縣龍首鄉祁村。嗚呼！寒暑忽侵，纏綿數載。針藥無瘳，百齡斯泯。嗟夫！盛衰生死，實可痛哉。乃為銘曰：
波瀾不息，逝水潺孱。浩浩悲風，摧枝何遄。千年永訣，一往無還。
緯字化文，禮部尚書戣孫。第進士，累遷戶部侍郎。擢御史中丞，三遷吏部侍郎，改太常卿。從僖宗幸蜀，以刑部尚書判戶部，改太子少保。帝次陳倉，詔拜御史大夫。時群臣避盜，緯獨奔赴行在，進拜兵部侍郎同中書門下平章事，從駕還。昭宗立，進司空兼國子祭酒，加司徒，封魯國公，進兼太保。出為荊南節度使，再貶均州刺史。召為吏部尚書，以司空門下侍郎復輔政。卒贈太尉。
文宣王祠廟，經兵火焚毀，有司釋奠無所。請內外文臣各於本官料錢上，每一緡抽十文，助修國學。
太華崔嵬，伊巨靈兮其壯哉。挺高掌以遐舉，劈孤峰而洞開。功侔造化，勢越風雷。劃千仞之岩巒，屹從地裂。決九河之波浪，杳自天來。昔者混茫，是生磅礴。惟神無關，配天有作。念彼流之未通，顧茲山之可卻。將以辟迢遞，正嶄鑿，愜心而再定川原，應手而別開林壑。靈意將伸，雄棱益振。蓄怒贔屭，注情嶙峋。謂釣鼇不足以駭人，鞭石不足以騁神。指揮而疊嶂知改，盼睞而三峰可新。然後攘臂效能，端身任力。捫蒼靄以天半，折翠微於月側。若百神將萃而潛助，二儀欲判而未息。嵐光兩向，猶連松柏之聲。黛影中開，已斷雲霞之色。豈不以形幽默，拓跡巍峨，致用而扶持天地，程功而變化山河。分積翠於空中，千年軋漢。啟通津於指下，萬里騰波。豁丹崖於天阻，呀峭壁而相距。勢且異於兩傷，力自宏於一舉。截仙子幽棲之洞，壯王者建都之所。蓋以神開壽域，靈固人寰。廓峻極於倏忽，標削成而險難。越大禹之理水，小愚公之移山。竹箭波中，路竟深於遵達。蓮花峰外，跡終寄於躋攀。是知事冠杳冥，理歸玄奧。石有時而分裂，水有時而疏導。信乎宰物者之使然，非人情之所到。
聖上以南夷不虔，邊塵岔起，俟旦授執政意，俾擇要郡以良能而牧之，遂命御史中丞渤海吳公行曾持節出刺雅安。公鬆筠植心，金石勵志。雅安實邊之衝，東入險隘，應援由此。公至止一顧，屹如巨防。當危疑之秋，瞬息無事。郡人以考秩將滿，預懷去思。接武陳誠，願借綏撫。丞相隴西公以公功業昭著，飛章上聞。請充節度參謀兼諸軍行營副都知兵馬使東路行營都知兵馬使，仍兼知黎州及巡邊制署。公遂於大渡河創置一橋，亙五百尺。自干戈未寧，士馬旁午，饋運往復，商旅經過，曾無覆溺之憂，永絕滯留之患。至今行者，見必歸恩。異跡奇謀，繁難具紀。由是復昇於犍為，雅之南千里縣道，烽堡相躅，早夕軍食，跂俟於犍為。公智出事先，機生料外。風波助意，舟楫如飛。是得闔境無虞，諸軍飫飽，實公之功也。復由是天子以彭門名都而償其重勳。公軔車之日，即究風俗。民之憂苦，已明其重輕。事之興廢，已熟其利病。從便革弊，幽顯愜心。郡內既肅，施及支邑。以唐昌縣中界接導江郫城，東西綿遠，不啻兩舍。雖有村落，僻在荒塘。昔置郵亭，廢毀將久。遂使行役者野食而泉飲，貿易者星往而燭歸。奪勷公行，投告我所。深溝雨漲，古陌橋摧。跬步難逾，艱苦寧述。況輸役責限，徵斂有程。而欲罪其稽逋者乎？公惻然凝想，即日計成，遂陳於連帥，於其心而置草市。因其鄉名，便以建德為號。自此四來者旋踵而迓近，中望者舉目而知歸。老幼攜挈，倏忽而至。萬家歡笑，共事修營，不旬日而告就。今則百貨咸集，蠢類莫遺。旗亭旅舍，翼張鱗次。榆楊相接，桑麻漸繁。如此牧人，可謂移風易俗矣。昔武侯以蜀脞脆，故令鄰邑翊日而市。意在習其筋力而俟之征徭。又每及上春，以蠢為名，因定日而有知所往。公亦約之以期而候之，其日商旅輦貨至者數萬。珍纖之玩悉有，受用之具畢陳。想人之心，豈待詢問而知其歡悅也。復以路由諸部，疊跡輪蹄，徘徊一息，無稅駕之所，遂以俸錢建長亭。崇軒邃室，外廄內廚，帷簿精新，器物充足。則往來者非止晝食，而卜夜可矣。人既繁會，俗已豐饒。又置一鎮，抽武士三十人而禦之。亦立廨署，早暮巡警。盜將竄跡，人遂高眠。不感晨雞，無聞夜犬。皆云康泰，不可比儔。又茲地會昌之前，有佛寺數所。因廢而未興，鄉閭求福，無處禮敬。像設之儀莫識，鍾罄之聲不聞。僻野深郊，轉為聾俗。復置靈岩報恩院，修北方天王及侍從。奇工妙飾，相好無雙。高墉環舍，門廡揭立。又度僧主持，行道無有虛日。斯人也，非隻豐足，而永逃夭枉之患。得不紀其盛跡，而垂於無窮者哉？且人之憂樂，俗之凋敝，豈係之時，而實俟於哲人上才也。
噫！公之為政，以已之欲而思人欲，以已之惡而思人惡，是連牧三郡，而皆勳績絕倫。若非秉心端莊，求理無替，則奚能動遠邇瞻聽而俟者乎？且昔之此民，往復百里。饑不得續食，寒不得易衣。今之出戶，而所闕皆足，市之功其可量乎？昔之此民，村防遙遠，蕭索人稀，盜賊織路，行者恐畏。今之出戶，歌笑自若，醉飽群歸，鎮之功其可量乎？昔之此民，首罪無所，求福奚門。今之出戶，有依歸之僧，睹莊嚴之像，院之功其可量乎？昔之行者，戴星乘軺，亭午未憩，館穀何投，饑旅寧濟。今之朱門大啟，來往如歸，乏馬疲人，頓忘其敝，館舍之功其可量乎？公創一意而庶類皆安，推深誠而萬人咸福。是知元造之旨，不獨幸蜀之三郡。即應重委大柄，為國之元臣，使天下皆幸也。谿早歲謬以文字為公之知，偶因薄遊，獲睹盛制。輿人頌美，異口同詞。直敘見聞，敢愧蕪淺。咸通十年五月十五日記。
刺史崔雍稱，賊龐勳初創烏江縣，雍令步奏官二人探知，雍猶不信，二人並被枷扭。續差人探，見賊已去州十裏。賊尋逼州城，崔雍與賊頭吳約於鼓角樓上飲酒，許與賊州。又認軍事判官李譙為親弟，表狀驅使官張立為男，隻乞二人並身，其餘將士，一任處置。便令押衙李詞等各脫下衣甲，防虞官健束手被斬者八百餘人。行官石瓊脫衣甲稍遲，便被崔雍遣賊處斬。其崔雍所有料錢並家口累，差人押送往采石，今在潤州。豈有將一千人兵士之命，贖拔已之身？不惟辜其神明，亦生負聖主。兼科配軍州官吏修葺城池，妄稱出料錢修城者。
近代何自然《續笑林》，劉夢得撰《嘉話錄》，或偶為編次，論者稱美。餘少遊秦吳楚宋，有名山水者，無不弛駕躊躇，遂興長往之跡。每逢寒素之士，作清苦之吟，或樽酒和酬，稍蠲於遠思矣。諺云：街談巷議，倏有裨於王化。野老之言，聖人采擇。孔子聚萬國風謠，以成其《春秋》也。江海不卻細流，故能為之大。攄昔藉眾多，因所聞記，雖未近於邱墳，豈可昭於雅量。或以篇翰嘲謔，率爾成文，亦非盡取華麗，因事錄焉，是曰《雲谿友議》。倘論交會友，庶希於一述乎？
王諱熙，字晉國，冀州長樂人也。伯祖諱跋，建國北燕，傳位於昭成皇帝諱宏，即王之烈祖也。魏太武帝滅北燕，徙其家屬於代，王以帝者子孫，遂交婚於魏室。魏文成帝納王妹為後，即文明太後是也。王尚博陵長公主，以敦慎博愛，曆事三朝，累拜冠軍將軍侍中中書監太傅太師之任，進爵昌黎王。及魏孝文帝即位，前後取王三女，其二為後，一為昭儀。文明太後臨朝，王以師傅之重，寵極禁壺，內不自安，求外任為洛州刺史，侍中太師如故。洛陽經永嘉大亂之後，宮寺毀廢，王為政仁恕，而酷信釋教，凡出俸祿，於諸州鎮建佛圖精舍，合七十二處。今之廟地，舊建北邙寺，乃其一也。今佛圖基址尚存，其寺碑文，中書侍郎賈元壽所制。孝文每登寺讀碑，嘉歎不已。後徵歸代，遇疾而薨。屬遷居洛京，遽詔有司為辦喪事。公主先薨，命開其墓，並二柩俱向伊洛，皇太子赴代迎吊。將葬，贈假黃鉞侍中督十州諸軍事大司馬太尉冀州刺史，加黃屋左纛，備九錫，前後羽葆鼓吹。有司諡曰「武」，孝文為撰誌銘，縗服親臨墓所。以前魏書備載其事，但不言封樹之處，及廟立之由。廟與墓當不相遠也。其廟豈州人思王之德，眾所建乎？不然，寺沙門所置也，至今為洛北之望祀。年代浸遠，雖牲牢日享，而室壁陊隤。大中六年六月，洛之豪族孟州長史焦宗美，特舍家財，大新厥宇。兵衛儼列，廟貌益崇。愚別墅寄溫穀川，東走十裏，直王之廟，每見遠近裏社，坎鼓啾管以趨之。及問王之名位爵邑，皆失其傳。乃乘暇謁拜，碑版堙滅，莫識何從。退尋家諜，考於魏史，是知即愚之十二代祖也。伏念甘棠勿翦，邵德實思。若非績化深洽民心，即何能五百年之後，而血祀不絕乎？恐盛烈沉懿，無複彰明。不敢多文，遂斫石重紀。
鵬，咸通時人。
式觀元始，眇覿元風。夏巢冬穴之時，茹毛飲血之世，一寒一暑，一陰一陽，其道雖分，萬彙猶塞。逮乎伏羲氏之王天下也，始畫八卦，造書契，由是文籍生焉。然後曆堯舜至周孔，由是釋像興焉。及乎東被大漢，尢加崇飾。按牟子云：「佛生天竺，假形王家。」即其生也。又云：「拂衣雙樹，脫屣金沙」。即其滅也。然雖示生滅之相，詎加恍惚之道，何異經巨海者，終年不見其涯，測虞淵者，畢世不知其底。吾以此觀之，佛理不可盡也。若夫舍利者，即金人之遺骨。堅剛不壞，變化自然。西天敬之，立為塔廟。昔育王見而不信，吳王修以效虔。迤邐南移，年代頗久。大哉寂滅之理，豈一魯男子以探其好焉。餘素不留心，略為敘事。故經云：「若能起塔供養，皆獲福田。」此乃聖教所談，事豈虛繆。固知為善者天報以福，為非者天報以殃。雖則元妙難求，而實精專可驗。
光福寺者，即梁九真太守顧氏之家山也。士有惡嫌塵網，種植善根，遂舍林泉，建茲佛刹。立寺之始，其由此焉。斯地之銀闕移來，洪波駕出，碧岫孤聳，青天下臨。❥❥洞庭勢控吳苑，上正斗牛之宿，旁連太伯之墟。何必鼇負蓬萊，蛇蟠昆閬。歇樵翁於片石，臥禪子於幽林。草樹麗而攢花，杉蘿深而蔽日。長鬆古柏，緣情無塵世之機。遠岫平湖，舉目入畫屏之色。其僧侶相謂曰：「此之靈境，爰有上方。可以建立亭台，而莊嚴廟塔。」既而不日不月，其功就焉。斯塔也，梁大同之中建矣，唐會昌之末毀焉。興廢之由，是其一也。然則基址雖在，而乃煙蘿以荒。於時咸通年，困敦歲，天子明睿，四方清平，野人入朝，賢士出世。而我吳郡❥❥❥❥鸞鳳異態，龍武殊姿，嘯傲誰同，孤高自得。塵埃難染白璧之光，霜雪徒侵碧鬆之色。嚴陵臥日，國乏賢良，鄭均閑時，位齊卿相。魚腸之劍，利斷鯨鯤。龍頷之珠，光浮日月。燒金屑玉，閑邀蓬島之仙。鈞月歌風，隱笑武陵之客。公不惟優遊儒籍，然亦探奧釋門。故儒則素王間生，於釋乃金人謫下。則知人情難及，智用全殊。每登山而躊躕，因驚塔之荒毀，是斯塔之將興也，一則合天中後聖德遐被，慈心溥施，行是日之堯風，徵當時之漢夢。於是三寶起跡，十方歸心。布金祇園，圖像花界。今者又塵清域外，鏡朗天衢。金柯開鼇背之花，寶位乾銀河之浪。玉潢丹甑，坐分瑞應之符。樵子漁翁，眠唱太平之曲。爾乃遇公道窮生滅，心達苦空。信塵創之迷途，悟法門之了性。追我家之舊跡，再葺連華。護我佛之真身，重修寶塔。然後增基表刹，草開林。剪荊棘而雲平，列鬆杉而洞出。時維三月，節屬九春。鶯吟風而千般，草垂岩而萬種。建金棺而心動，羅寶蓋而雲陰。緇徒共瞻，士俗咸悅。芙蓉座上，飄三界之異香。薝蔔園中，潤諸天之法雨。是時也，祥雲結彩，氛氳於行道之壇。慧日澄華，照耀於然燈之位。公乃睹相生善，至誠感神。遂發善心，爰命工者。於是依憑氣象，結構規模。初標覆簣之蹤，漸著淩雲之勢。亦有飛閣周繞，回廊接連。石工呈奇巧之才，梓匠設雕鏤之妙。壯觀而龍蹲虎踞，巍峨而仙掌蓮峰。繡柱矻而星攢，雕梁而虹指。掩映而初蜃吐，崚層而欲鵬飛。不逾一年，局就工畢。斯狀也，險體千仞，高標七層，疑淩霄上。又若神助，上穿星漢，下壓雲根。豈劍閣之能齊，比爐峰而尚峻。鶴歸天而一駐，雲收霽而半開。發郢客之詩情，壯吳宮之地勢。金輪縹緲，亞日月以高明。雁像參差，拂而若動。偉哉塔之美也，其功杳莫繼焉。
至若遊人訪景，淑女尋春，入幽徑而攀蘿，步晴崖而拾翠。巢鳥映葉，嵐煙惹衣。苔鋪石而霜斑，花映峰而綺合。高瞻闤闠，千家之台榭龜文。回瞰林巒，四面之波濤練色。至乃金飆屆節，銀露催寒。何用悲秋，正堪憑檻。天朗而雲霞弄錦，風高而鬆篠張琴，蒹葭之浦上漁歌，蒲蓼之汀邊雁影。疊浪裁古人之素，群山鬥少婦之眉。開謝客之愁襟，抒休公之佳詠。鬆間疏磬，伴高鳥而飛來。湖上輕煙，映孤帆而掠去。斯塔也，非公不能建矣。斯景也，非公不能創焉。時有勾當僧道居文瓚崇建寺，皆以高空皎月，深保佑奇鬆，掛衣錫而雲閑，臥煙霞而鶴瘦。真宗真理，金言積於情田。無垢無塵，玉蓮生於淨土。且小人識比求劍，材非利錐。焚香雖效其不回，璧角常慚於未達。辛苦十載，每思蚊夢之由。搏躍九衢，頗有龍門之志。曾勞閉戶，何啻仲舒之三年。誰念無家，更甚相如之四壁。惟公不捐質孱詞陋，命作斯文。操觚長吟，永日忘輟。何以著公休美，大播芳風。詞曰：
皇堂之世，運變千秋。產公之❥當代風流。荊攝之氣，金張之儔。但樂風月，不幹王侯。英明少年，卓犖公子。傲貴忘榮，時人鶚視。洞❥❥黃，春風不起。金穀花開，玉堂攜妓。南山積石，東海揚波。紀公之德，未足為多。
