天性本聰敏，執心謙衝，推善讓人，曾不自伐，事鄉曲乃鄉曲欽承，理家道而家道篤睦者，厥有周文王毛公苗裔國汭國崇之昆季也。仁孝並舉，義讓克修。雖古高柴田真，難可將比焉。祖立職轅門，妙閑弓矢。正直在已，匡救邦家。吾君賞其勳勞，延及後嗣。父敬承先祀，相紹無差。上令下從，罔墜基緒。《書》曰： 「功加於時，德垂後裔。」斯之謂歟？暇日昆季議曰：「阿翁遺意，保厥孫謀。」衣食粗充，心思上報。既而上下協睦，同望勝因。乃召匠選石，施功琢削。磨礱既就，崇窣堵波。是日功終，立於營所。其地則北視橫山，南鄰畢陌。東西逾遠，故號洪川。意望將此勝因，資及七代先靈，並亡兄姊妹等。願神識不昧，得睹真容。彌勒佛前，親承聖旨。現存孫息眷屬等，福樂無窮。壽等青山，福同滄海。願法界眾生，普沾此福。乃為銘曰：
天雖高兮，尺寸可知。地雖厚兮，裏數可期。海水深兮，毛渧記之。大地廣兮，微塵無遺。烏兔交兮，四時有盡。立窣堵兮，福布無涯。
鉶，咸通中為靜海軍節度高駢掌書記，加侍御史內供奉。後官成都節度副使，加御史大夫。
巨浸無涯，接天茫茫。狂飆卷蹙，駭浪屹起。若流堆而走雪岫，瞬息萬里。皚皚然縱天英之神威，亦不能抑遏其勢。長鯨憂其蹭蹬，巨鼇困其擺闔。水族之偉者尚不得安，況橫越之舳艫，焉能利涉耶？即摧檣裂帆，覆溺而不可拯，有之乎。今天威徑者，自東漢馬伏波欲剪二徵，將圖交趾，煎熬饋運，間闊滄溟，乃鑿石穿山，遠避海路。及施功用，死役者不啻萬輩，竟不遂其志。多為霆震山之巨石，自巔而咽之。伏波無術不能禁，乃甘其息。自唐皇有三都護，其舊跡俱沒。欲繼其事，遂命疊燎沃醯。力殫物耗，踵前功而不就。又各殞數千夫，積骸於逕之畔。邇者無有敢議其事者。
自僕射渤海公剪蕩蠻夷，跨逾滄漲，削平交趾，克復郡城。錯磨鋋殳，駐罩卒伍。然運粟走食，尚阻洪濤。召術徵謀，未閱長策。渤海公曰：「我再有丹徼，重闡皇風。聚兵安人，須便於事。」遂命攝長吏林諷湖南軍都將餘存古等，部領本將兵士並水手等一千餘人，往天威徑而疏鑿之。渤海公諭之曰：「天道助順，神力扶直。今鑿海派，用拯生靈。苟不徇私。何難之有？前時都護，乃犒師不至，持法不堅。博約營私，人須怠惰。今我則不然，祇要濟其王事耳。」諷等遂唯而去。自咸通九年四月五日起手，操持鍬鍤，豐備資糧，銳斧剛鏨，刊山琢石。是石堅而頑，盤而厚，並手揭折，叢力鐫槌。逾月之間，似欲開濟。但中間兩處，值巨石嶄嶄焉，繚亙數丈，勁硬如鐵，勢不可減。鑿下刃卷，斧施柄折。役者相顧，氣沮手柔，莫能施其巧矣。至五月二十六日當晝，忽狂雲興，怒風作，窺林若瞑，視掌如瞽。俄有轟雷磷電，自勵石之所，大震數百里。役者皆股栗膽動，掩聰蔽視。移時而四境方<門郭>，眾奔驗視，其艱難之石，倏而碎矣。或有磊磊者，落落者，約人而不能舉，俱為雷之攫，擲於兩峰耳。又共西堅確之石，至六月十一日後，大震如初。霆雷之赫怒迅烈，復愈於東之所震者。眾復驗之，是日以磨泯若有所失，旁之盤阤者亦碎裂數十丈。又其西復值巨石，亦不可措手。工人息攻，皆仰恃穹昊，意有所待。復興雲，雷又大震。巨石乃隳裂，有泉迸出，味如甘醴。此乃乾坤拯助，造化扶持。回換艱難，一瞬夷坦。皆渤海公心無私契，精貫上元，使列缺之與豐隆，矜神功而誇妙用。風雲接助，增益勳庸。感應如斯，古無儔匹。遂使決泄一派，接引兩湖。中間合流，無纖阻窒。經過卒校，梯溟漲而不艱危。趲運倉儲，棹舟航而無覆沒。凡涉交趾履險之處，昔如履冰。宋洞沙之鏵觜，耕其淪漣。女漚灣之石頭，湧其沸騰。大蒙神之山腳，蹴其洶湧。舟人所曆，毛發自寒。今則安流坦途，不復經斯險矣。
於戲！渤海之公之功績，與鑿汴渠開桂嶺，可等肩而濟其寰區耳。諷與存古，勤潔奉公。精專辦事，指麾之外。更能審曲麵勢，伐山徵材，結構高亭，創修別館。泉驅來而走碧，橋架險以橫虹。神室雷祠，道堂僧署，無不克備，皆能顯宏。至其年九月十五日畢工，諷存古等堅請刻石紀次，以示曠代。渤海公從之，因命於掌記，直書其事。鉶謬當秉筆，不敢退讓。銘曰：
天地汗漫，人力微茫。渡危走食，冒險駕航。脫免者稀，傾沈是當。我公振策，勵山鑿石。功施艱難，霆助震激。泄海成派，泛舟不窄。渤海坦夷，得餉我師。天道開泰，神威秉持。
韶則盡美，聽何可忘。況至德之斯過，聆奇音之孔揚。天縱多能，信以嘉乎擊拊。神資博學，知具美於典章。用而不匱，樂亦無荒。若充乎四門之術，不離乎數仞之牆。驗則足徵，用之可貴。聖者妙而合道，誌者仰而自慰。悅五音而肆直，孰謂其聾。致六府之和平，自忘於味。省風而八風葉暢，觀德而九德昭宣。季子慚遊於魯地，穆公徒饗於鈞天。曷若睹率舞，聆薰弦，變態固已，周流自然。可以深骨髓而期富壽，豈徒資視聽而娛聖賢。至若清磬虛徐，朱弦疏越，鞀鼓以之迭奏，笙鏞於焉間發，以感陰陽於宇宙，耀光明於日月，自表虞德之不衰，豈效文王之既歿。是知武也未善，頀也有慚。均化歸於二八，讓德明乎再三。所以其道不窮，厥見斯在。驗率舞於百獸，想同和於四海。如其樂正，非關自衛而來。儻俟風移，有異從周而改。愔愔不極，杳杳作迷。俄將複矣，抑又揚兮。夢周公而不見，想聖德而思齊。聞斯行諸，厥不逾矩。感心駭耳，視何其睹。悠然而往，三歎如在夫寥天。倏爾而旋，萬籟已吟於九土。詎忘味於三月，諒永懷於千古。幸賦韶樂之遺音，美哉尼父。
範大夫廟在龍陽縣之赤山，山接沅江縣，東有湖，古名赤山，春夏水繞之。一雲天寶六載，巡使蕭子寶改山與神同名，今民庶憚其靈，罔敢呼者。廟後倚高山，前臨湖水。山即峰巒疊疊，觀如隊羊。水即淼漠雲夢章華之洞澤。其廟古與禪林台同為一院，乃有長鬆巨竹，豫章雜樹，煙霞鬱茂。旁有渚名南浦，居人列牆而住，徑帆往來，無不湊者。向南二里餘，有巨石數十，逼臨湖水。大者狀如宮室，如舟航係於灣島，名曰石碑。石畔有潭，秋冬不乾，號橫潭池。夏日洪濤洶湧，魚龍之所會。沿崖有路通行，上有垂藤古木，鳥獸所居。崖岸數里，遠望如霞。西望隔湖平田數百畝，中有古城，俗呼澥湧城。林木森聳，每春水泛溢，嵐翠湖光，氣烝祠宇。按《郡記》云：「即楚附庸君城也。」廟北去太湖五里餘，有上壟連山腳而截湖如堤防，上有一柱，冬居壟上，春夏迥在水中，名係馬柱。廟無碑記，相傳神以光宅二年臨北境，時見乘石牛巡山擇地，至第三岡曰覆盆岡。上有豫章，盤根數丈，垂枝下埽其地，神於此置廟。或云：貞觀以來，曾蒙國祭禪林台，有殿宇佛事，悉皆開元中建立。咸通十一年二月，前使塞中丞施金帛建廟院。
昭度字正紀，京兆人，咸通八年登第，乾符中累遷中書舍人。從僖宗幸蜀，拜戶部侍郎。中和二年以本官同平章事兼吏部尚書，授司空，遷太保兼侍中。昭宗立，守中書令，封岐國公。王建攻陳敬瑄於成都，詔拜行營招撫使，還為東都留守。景福二年以司徒門下侍郎復為平章事，進太傅。後為王行瑜所害，贈太尉。
伏以萑蒲嘯聚，車馬省方，天災流行，國家代有。陛下成湯罪已之詔，徵王者有征之師。顧彼凶嬌豔，即當殄滅。清平既彰於嘉兆，幽讚爰睹於秘文。赤雀銜書，貺豈同於天上。元龜負卦，慶難比於平災。況因宗室齋醮之辰，仍有祥光跳躑之瑞。其為感現，可謂丁寧。
伏自翠華南指，黃道西分。山行則六鳳翔軒，水渡則雙龍負楫。劍飛峭壁，芝秀行宮。祥文泛木於湘川，麗日交輝於蜀國。蓋由聖神所祐，謙抑不居，遂令感動元穹，發揮厚土。青羊故裏，精思盤石之臣。白馬新蹤，默啟靈磚之篆。仙家秘密，景祚延洪。周旋六字之中，契合千年之運。魏代之始營宮廟，玉璽效祥。舜朝之流眄庭除，金車迥出。方於貽（疑）難斷斯文。
賞功罰否，前聖之令猷。含垢匿瑕，百王之垂訓。是以雷解而羲文象德，網開而湯化歸仁。用彼懷柔，式存彝範。上自軒農之代，下臻文武之朝，罔不允洽寬宏，以流霈澤。況國家當德祖守成之日，憲宗致理之時。車軌一同，桑麻萬里。燭龍外野，悉在梯航。火鼠窮郊，鹹歸正朔。然猶王承宗擁兵鎮冀，詔範希朝討之。仍歲無功，卒行赦宥。而又朱滔以幽州之眾，結田悅李納王武俊之強，遣馬燧等征之不克，旋又寬之。以累聖之典謨睿哲，大朝之紀律文明，非不欲厲彼風驅，快其電掃。然且考春秋之義，稽楚鄭之文，或退而許平，或服而更舍。存於舊史，載彼新書。李克用代漠強宗，陰山貴允。呼吸而風雲作氣，指揮而草木成形。仰天指心，誓獻秩訾之首。伏弢毆血，屢親都護之營。所謂勇多上人，自匪窮來歸我。及陛下聖考懿宗皇帝之朝，彭門失守，親驅銳卒，首建殊功。而先帝即位之初，渚宮大擾，複提義旅，克靜妖氛。其後封豕長蛇，薦食上國。繼以子朝之亂，皆因重耳之盟。保大朝之宗祧，垂中興於簡冊。蓋聖主之禦天下也，有勳可書，有績可載。宥過不忘於十代，念功豈止於一時。天高聽卑，請事斯語。且四海之內，創痏猶殷。九貢之邦，綱條未理。昨者遽起邠岐之眾，尋已退還。又徵燕薊之師，倏聞內變。出於餉饋失職，資屝絕供。致此投戈，是乖借箸。蓋下計之未熟，非聖謀之不臧。儻宸斷重新，天機間出。錄茲誠款，散彼師徒。虛其舊念之懷，待以如初之禮。臣等所議，實在於斯。抑又聞往者漢將趙充國，欲因邊境衰弱，出兵擊之。是時魏相上書，盡陳利害。且曰：「恃國家之大，矜人物之眾，欲見威於敵者，謂之驕兵。兵驕者滅，非但人事，乃天道也。」又曰：「臣不知此兵何名者也。兵出無名，事乃不成。」漢宣納之，竟罷其伐。伏惟皇帝陛下鑒往古用師之難，采列聖遷善之美。恩加區宇，信及豚魚，則臣等不勝懇願。況今汴魏猶難，幽定方困。縱遣之調發，豈能集事？虛行號令，徒召寇仇。將以剿人，非惟辱國。且黠戛斯舉勤王之眾，推效命之誠，未能虜騎獨攻，所望漢兵同力。令茲數鎮，奔命不遑。難致濟師，恐又生事。諭其漸當暑熱，非處戎旃，悉力頒沾，遣還蕃部。重榮陳五郡之卒，益謹關防。王珙振兩河之雄，更嚴旗鼓。然後獎其上表，哀以自陳。錄彼前勞，責之後效。徵神爵之往典，還日逐之故封。諭其已斥王恭，不使更疑晉帝。凡百臣子，實切乃誠。其克用在身官爵，並請卻還，仍依前編入屬籍。
蟾字隱珪，下杜人，大中中進士。徐商辟掌書記，咸通十四年官御史中丞。終上書左丞。
應諸州刺史除授正衙，辭謝後托故陳牒請假，實為容易。自今後如實有故為眾所知者，三日外不在陳牒之限。應內外除官，入京合便謝。如有犯條章，頗乖禮敬。自今已後，望準故事。如未朝謝，須俟於都亭驛。如違，台司勘當申奏。
肅，咸通中官大理司直盧龍節度衛前兵馬使。
故甘泉禪院大師諱曉方，蘇州常熟縣人。師事五泄山靈默大師，慈悲以濟物，勇猛以化人。橫身塞河決之波，舉手正山岡之勢。碎裂魔網，高張法雲，得岸拋舟，不師文字，上天燒尾，別創風雷，方嶽公侯，連城守宰，偃風渴道。靡不皈依，百草滋甘露之芽，三獸極淺源之渡。皇哉巍乎，則置院之碑詳矣。咸通十一年三月十日，遷神於此山，報齡七十七，僧夏五十八。門人法順等，肇建靈龕於院西南百步盤龍山首焉。咸通十二年歲次辛卯閏八月，盧龍節度衛前兵馬使前朝議郎試大理司直中山郎肅記。
撫州刺史渤海李公，一日無事，理舟汝水。溯流而上，顧視原野而歎曰：「焉有沃壤如此，而不富於民耶？」有田戶鄒棱，跪而拜曰：「棱臨川之小民，老於農者。請以利害計於使君，願申其說。」公曰「然」。因得盡搜故事，得華陂舊基焉。棱曰：「華陂始於上元。在大曆中，有若顏魯公，亦建土塍陂，尋亦廢塞。在貞元中，有若戴公，置冷泉陂，其跡尋荒。在太和中，有若杜公，修置不成。咸通五年七年，有若皇甫公，有若鍾離公，相承八十餘年，皆儀圖其地，卒不能就。」公曰：「不然。吾試為汝成之。」於是究其源，度其地，鳩其工，諭其民，民咸樂之。九年八月，鑿冷泉故基，自文昌橋直抵南洲鋪上口，凡九百七十餘丈，接汝江，皆沙礫排窒，微有其趾。於是畚鍤既備，並其工而開鑿。乃浚其洫，乃高其堧。土與江口平，盡出其沙與積壤。縈束盤委，望之若帶焉。過報恩寺，趨文昌橋，下透隴畝而分其溝塍，綺錯鱗差，二十餘派。陂偃五所，以節水勢。公又於其上橫截汝江，置千金陂，南北百二十五丈。斬木為橦，疊薪為濢，間以巨石而絡之。江水小長，陂則蹙其水丈餘，而入於冷泉之新渠。奔流貫激，通舟楫之利，利於窮民。走文昌橋北，沿流三十餘里，灌注原田，新舊共百有餘頃。自茲田無荒者，民悉力而開耕，爾後又不可勝紀其頃畝矣。先是荒廢陂水不入，仰天雨積潦而溉之。苟旱暵不雨，苗則盡稿。是臨汝長寧長樂三鄉之民，固無望秋成，而輸王之稅，不減他戶。窮民焦號，無所控訴。至有鬻妻傭女，其苦甚矣。嗚呼！不有天意將大拯於撫民，則公曷蒞於臨汝耶？曷成於千金陂耶？民咸聚而謠曰：「公倅景城，民蘇南皮。南皮斗門，厥績今存。在昔河流，西走燕魏。民困堤防，日憂理水。舟楫壅遏，為弊仍歲。公作斗門，分水之勢。亦不役民，荷公之制。」又曰： 「公作千金，撫民惠深。陂水沈沈，樂乎人心。我田不荒，我苗如林。憂公之去，誰其嗣音。」十年夏，新陂成，公召郡從事及賓客，載酒張樂，觀陂以落之。由是軍民無少長，繄公之德，賴公之惠，因錄其績，聞於廉使。請詣闕借留，引寇恂故事，而聲聞朝廷，為上郡之政首。迨十一年夏，公秩將滿，懼公之去，惜公美績，恐汩於後，錄事參軍衛宗卿臨川令陸怤都押衙李莊都虞候吳敦實子糾候讓勾覆王讚洎州縣胥吏等，群進眾拜於庭曰：「公之利臨川，其績彰彰，厥功懋哉。而千金之創，特異於古。雖汝南何敞開銅陽以利物，邵侯斷洪流以溉田，無以過也。不刊於石，則撫人何所仰其德哉？」眾有議曰：「軍倅柏虔冉，早踐文場，善屬詞筆，宜勒其事。」虔冉才非博古，學昧通經，而繆為賓吏，纂我公之懿德，豈能備乎？辭不獲免，因操筆覼縷事，誌於貞石，愧無文飾。咸通十一年歲在庚寅六月壬午朔廿八日己酉記。
戊辰秋八月，吳郡朱遐景自秦還吳，南次無錫，命予及故人竇丹列會於惠山之精舍。是時山林始秋，高興在目，涼風白雲，起予坐隅。逍遙於鬆檜之下，偃息於盤穀之上。仰視雲嶺，俯瞰寒影。夕陽西歸，皓月東出。群動皆息，視身如空。玄言妙論，以極窮奧。丹列有遁世之誌，遐景有塵外之心。予亦樂天知命，怡怡契合，視富貴如浮雲，一歌一詠，以紓情性。夫良辰嘉會，古人所惜。序述不作，是闕文也。山水之下，景物秀茂。賦詩導意，以紀方外之遊。
畦，山陰人。第進士，官諫議大夫，以諫討河東出為潤州刺史。
長河北控，太行東隅，粵有奧壤，厥為全魏。其中土宜耕，俗最淳。孝子忠臣，義夫節婦，觸類可觀，比屋可封。地勢自然，物理斯在。是以代有將軍稱義兵，控北敵之咽喉，扼南燕之襟帶。歲月鞏固，朝野賴之。至於命帥臨戎，非賢則德。或失其統馭，則禍必起於蕭牆。昔廬江公承襲一方，子孫三世。逮及衰季，始墮弓裘。四人切弱苦之音，六郡當舉贏之患。乃督三軍之眾，千萬同心❥❥❥❥❥英雄應選❥❥❥❥❥僉命我公雄仁蘊長者之譽，德負不孤之聞。語其力則五丁比肩，較其藝則三傑齊價。秉磊落大度，挺昂藏偉才。河山之精，貔貅之勇，表率魏邦，瀝懇魏人。天道照臨，宸衷慰悅。軺使麇至，軍務克諧。金貂之峻秩負來，烏府之崇資不逾。期月爰登魏博節度，至三台之重。公感歎彌殷，遙駐罔極之誠，驟冀追崇之寵。天子乃嘉其大孝，錫以珥貂，用副孝思，式讚幽壤。公既獲拜嘉命，念哀榮無常，若不即以刊之貞石，無以闡將門之業，無以傳曠古之名。因授以賓徒，俾詳其事，繄吳畦序焉。
公諱國昌，世係汝南人也。其先與周同姓姬氏，其後苗裔事晉，得姓於韓，故曰韓武子。武子《世本》云：「萬生遯伯，遯伯生伯簡，伯簡生子輿，子輿生獻。」後四十世有韓厥，從封為韓氏。厥孫於景公三年，屠岸賈將作亂，誅靈公之賊趙盾。趙盾亡死矣，欲誅其子趙朔，韓厥止之，告賈，賈不聽。厥告趙朔。朔曰：「子必不能絕其事。」賈誅趙，厥稱疾不出，卒全其孤，《春秋》書之。至於秦晉會盟，楚漢襲服，綽有勳烈，犖然功庸。迄於我唐，不絕流派。公累代魏將，剖分符節。曾祖魏博節度押衙，祖朝魏博節度押衙兼臨清鎮遏都知兵馬使檢校國子祭酒兼侍御史，烈考魏博節度押衙充都知兵馬使檢校國子祭酒兼御史中丞。公之為人也，天假樹忠，神符抗節。好謀而斷，知幾而明。約言有常，敏行無玷。以孝弟成其性，以文武全其才。少即承祖宗之餘芳，長最好孫吳術。讀黃石書，指力爭為末燼，笑氣吞為細事。嘗慕攝衣決勝，坐籌出奇。軍中少年，靡不取則。時值王室為難，邊疆舉烽。公乃拔自偏裨，擢於列藩。尋擊賊有功，乃行賞酬庸，論功載筆。是時洋溢懋績，充塞宇宙。心服軍旅，名垂竹帛。藩翰可期，芳訊繼臨，密詔垂下。公倜儻成癖，優遊素深。時雖料敵摧堅，不廢吟風嘯月。執堅守胄，銳氣難奪。自思「今若終天力絕，不顧骨骸後時。願乞陪臣，不越吾土。」遂脫輻謝病，掛冠養高。搢紳有聞，物論稱平。尋以牽復舊位，脫履王畿。監止於方鎮，懋績崇榮，其孰能宗歟？公始及裨副，載分劇職。入奉訓齊之令，出揚整肅之權。推公而直若引繩，行已而平若止水。言不好弄，服不好華。卷舒自得於時宜，喜怒不形於顏色。崇善觸邪，柯葉不遺。紫髯最冠於群公，青眼靡遺於眾卒。藹若聞望，喧然令圖。公非獨王事有作，復乃閨門立程。棱棱而廷訓惟嚴，察察而鄉義尤峻。先教之以仁義，後導之以詩書。諭雍容禮讓之節，示惻隱慈愛之心。馳騁田獵，雜服詭辭。趨若仇讎，屏如蠍螫。肆我武勇，平成以賴。適方一箭發而號猿猱，三尺舉而吼龍虎。矛盾山立，旌旗血融。言其壯則扛鼎拔山，顧其勇則馮河逐日。七十城而應敵下，四十萬而乘時坑。此乃用武之克捷，行師無不利者。若以瞻雲望氣，一否一臧，辨成敗之機宜，鑒吉凶之休咎。則武非文而不備，文非武而不揚。實共濟而相恤，無殊途而別蹤。矧予才立名業，❥仗弓劍者也。予之身甘為不肖孜孜以未墜之緒力❥於命子者，其庶幾乎？議者乃赧赧絕詞，唯唯而退。今❥❥❥❥❥❥❥❥❥❥僕射果自❥❥❥❥德❥公昔之❥習非偶然哉？
武宗蒞祚初年，逆賊拒命，天討薦加，常從廬江公以剿叛。廬江公異公英勇，以前衝統眾弦道係將累日。公度其軍勢，相以人心，雖機上之可期，若在彀中耳。謂廬江公曰：「魏師以久不振旅，時無恒心。今乃越境而出，若非肅齊，則衝敗莫制。若悅豫其情，則前驅不踵。公請審其向背，妙以機謀。督饋餉之心，敦戰伐之道。在爪牙者，卻駢羅於後，如市人者，皆跨列於前。自然表裏相應，寬猛得中。此勇之大勢也。」廬江乃俞良策，卒成大功。鎮山東壯武之聲，擅日下勤王之效，莫不由此。言無謬歟？公雖初心不求朝拜，藩府所獎，符竹為先，遂遷攝貝州刺史兼本管效奏御史中丞。公既解戎韜，俄從郡政。三尺之綱條不紊，四知之敬慎惟敷。瘡疲既起於沈滯，勞逸復均於屙癢。雖黃霸行教，龔遂立誠，求之北方，孰以優劣？公忽不自懌，曰：「久從軍中，心無逸❥冒馬勞金瘡之績，竊蹈忠履信之名。稼穡少知，艱危曆試。不冒榮於好爵，不伐❥❥殊勞，避授鉞於他邦，止建侯於我土。今齒發發邁，桑榆足悲。胡可尚存碌碌勞勞，不知閑居適誌？」遂乃命納軾，終賁林野。文言曰：「知進退存亡而不失其正者，其惟聖人乎？」以大中六年七月十二日，寢疾薨於魏州元城縣德教裏之私第，享年六十有六。以大中八年二月二十五日，殯於當州莘縣修善鄉依仁裏。至咸通二年六月二十六日，贈左散騎常侍。夫人清河張氏，同時月日贈清河郡太君。有子三人。長曰君雄，魏博節度觀察處置等使檢校尚書右僕射兼御史大夫。仲曰靖，魏博節度押衙兼部從檢校太子賓客兼侍御史。季曰楚，魏博節度押衙兼刀斧將檢校太子賓客兼監察御史。噫！公以德符陰騭，慶延子孫，世居封贈之尊，蔭極人臣之貴。建碑道左，顯褒冥途，畦序說為銘。銘曰：
堂堂聖朝，烈烈文明。仁以配德，德以延英。社稷康人，將帥惟精。欽我魏疆，為河為方。厥賦以上，厥土惟良。異物既產，賢臣復彰。擾以六韜，峻以五常。弧矢不幹，忠孝為光。少齒得志，勵節勤王。扼腕不斷，瀝膽可嘗。虯龍屈盤，雕鶚翱翔。平寇計高，伐叛名揚。運籌毳帳，決勝沙場。功業有勳，朝廷議勤。加以羽纛，陟以親軍。賜以好爵，固以藩身。得路我土，保祀我禋。貔貅舊統，畏敬無垠。符竹嘗剖，惠愛猶存。訓子文行，果極名臣。罔極知報，帝命爰臻。錫以峻職，飾以王綸。褒榮令嫡，激勵愚嚚。褒崇既尊，典禮斯陳。昭彼懿德，勒自貞瑉。
