經曰「天王使來求金」，又曰「求車」。豈天王之使，私有求於魯耶？不然，傳聞之誤耳。若諸侯之使來求金，則謂求可矣。若致天子之命，徵於諸侯，其可謂之求耶？且率土之人與其貨殖，皆一人之所有，父之材守於其子，則用否莫不恭命，其可謂之求乎？《春秋》之旨，尊君卑臣，豈聖人為魯不為周耶？《書》雲 「天王狩於河陽」，尚為晉侯諱召天子，豈可不為周諱其過哉？縱天子制用失節，多取於諸侯，而欲垂誡，即書於周史可矣，若書於諸侯之史，是恡吝其貨而侮王命也，王祭亦不供矣，必非聖人之文也。必若王人責其稽命，曷不書曰「天王使某責貢金」？儻以取金為不文，曷不曰「天王使某來徵貢金」，亦譏在其中矣。以是愚疑仲尼書「天王使來求金」，是使私自求而懲之也。不然，求與責文或相近，傳寫之誤焉。不爾，何子夏之徒不能措一言哉？舍此而譏訶，皆小小者耳。
愚為詩為文一也，所務得諸己而已，未嚐撫拾前賢之謬誤。然為儒證道，又不可皆無也。嚐得柳子厚《封建論》，以為三王樹置，蓋勢使之然。又有是萇宏之辨，意其多於救時。今夏縣穀郤自淮南緘所著新文而至，愚雅以孫文不尚辭，待之頗易。及見其《卜年論》，又聳然加敬。鍾陵秀士陳用拙出其宗人嶽所作春秋折衷論數十篇，贍博精致，足以下視兩漢迂儒矣。因激剛腸，有詆經之說，亦疑經文誤耳。蓋亟於時病，言或不得其中，亦欲鼓陳君之銳氣，當有以複於我耳。時光化中興二年。
駕在石門年秋八月，愚自關畿竄浙上，所著歌詩，累年首題於屋壁，且入前集。壬戌春，複自擅山至此，目敗痁作，火土二曜，葉力攻淩可知矣。冒沒已多，幸無大愧，固非齎恨而有作也，尚慮道魁釋酋見之，慊然於我者。蓋自此集雜言，實病於負氣，亦猶小星將墜，則芒焰驟作，且有聲曳其後，而可駭者，撐霆裂月，挾之而共肆，其憤固不能自戢耳。今之雲雲，況恃白首，無複顧藉，然後知賢英能客出肺肝以示千載，亦當不免斯累，豈遽咄咄耶？知非子述。
國史司馬先生辭歸，朝中贈詩，號為《白雲集》。餘天祐乙丑歲八月五日過僧閣，雲昨夜嘉祥西閣望老人星見，為時明。十四日朝參，其日大河南府奏老人星見，因以壽得目群公之作雲雲。
自昔貞期不爽，逸軌難留。堯天大而必容，豈獨追往。漢道亨而必至，終亦超然。未足濟時，且資激俗。宜經商略，乃稱搜揚。若某者，孤立多虞，衰年謝病，因耕岩而自給，非欲販山。知在木而無堪，便當為社。莫敢張皇邱壑，擬議巢由。且自詔求賢，多因肆眚。蓋乘運泰，莫顧才難。今上哲禦臨，元勳振服，英袞讚翹勤之旨，幽人荷旌賁之恩。雖雲例追，亦謂優禮。但已伸拜闕，況畢懸車。冀修知難之規，免冒嚵榮之誚。昔江表則賦詩而褒孔令，漢廷則出餞而寵疏翁。特振孤芳，實標勝事。今也龍門回望，鶴蓋交馳。落日琴尊，前朝圖畫。想家山之醉石，認客處之漁舟。白首歸心，黃花緣路。來時不下，漂零海上之鷗。去兮自憐，放曠人間之世。斯乃僅能忘怨，庶可息機。敢慕高風，猥煩眾作。詩家此會，誰邀清夜之遊。仙裝不回，別有白雲之集。徒攀逸唱，益愧餒才。
名利之機，古今相軋，混惟一致，宏則兩忘。或高視於掞天，或雄張於擊水。舍麟作鳳，孰降等夷。捐璧握珠，自能輝映。遇則以身行道，窮則見誌於言。各擅英靈，寧甘頓挫。自昭明妙選，振起斯文。榮雖著於方將，恨皆纏於既往。當西施之玩鏡，不賞娥眉，豈伯樂之停車，空收駿骨。乃使盛時才子，翻銜泣玉之冤。異代沈魂，祇擲淩雲之譽。九原誰詫，千載徒懸。思格前規，用伸來者。至若金庫照灼，紈綺追攀，裕之則管樂通期，峻之則彭韓絕倒。人人驥路，雲台之此日豪華。處處鸞叢，仙館則當時寥落。各銘鍾鼎，競煥緹油。恥發譽於雕蟲，肯爭英於墨客。世上之九霄梯級，縱阻爭先。機中之五色煙霞，無妨倍價。知音嘿已，作者誰尢。思慰窮津，用徵逸藻。想其黎黃洞奏，錦繡畢陳。涵經天緯地之源，胸襟萬象。驕晤月吟風之態，嵩華一毫。固當觸興牢籠，忘情蒂芥，況牙弦入契，郢握稱珍。欣傳賞奏之徵，免茹投光之歎。固已翹心不朽，撫掌浮雲。操奇而角富驪泉，炫采而誇魚域。夫著言紀事，在演致於全篇。賦象緣情，或標工於偶句。雖豹文必備，方成隱霧之姿。而翠羽已零，猶稱淩波之玩。誠欲兼搜於筆海，亦當間掇於蘭叢。人不陋今，才惟振滯。韻笙簧於騷雅，資粉澤於風流。事竊推公，蓋止交遊之內。僭將罪我，益知褒采之難。題以擢英，庶能聳聽。有唐儀曹外吏司空圖。
夫垂象著文，炳靈葉爽。擅流宗於筆海，則時仰龜龍。駭掞藻於天庭，則國資雲雨。至若金羈角勢，錦字爭妍，兼吞漢魏之雄，迥跨風騷之域。宏材獨振，何代無奇。《湣征》則會昌中進士盧獻卿著明所作。華胄間生，冠五百年高視。靈璣在握，照十二乘非珍。馭從壑以濤驚，竦驅崦而電軼。懇超言象，特映古今。而妒阻揚娥，妖輕笑鳳。惜歲華之易晚，嗟桂魄之愆期。舊國蟬催，縈盈別怨。芳時雁度，浩蕩羈愁。想去郢以抽毫，悵征秦而寓旨。鏘洋在聽，梗概可陳。觀其才情之旖旎也，有若霞陣疊鮮，金縷晴天。鴛塘匣碧，天容曙拆。濃豔思芳，瓊樓詫妝。煙霏晚媚，鮫鮹拂翠。其雅調之清越也，有若縹緲鸞鴻，翩翻媚空。瑤簧淒戾，羽謦玲瓏。幽人嘯月，雜佩敲風。其道逸之壯麗也，則若雲鵬回舉，勢陷天宇。鼇抃滄溟，蓬瀛倒舞。百戰交鋒，雄棱一鼓。共寓詞之哀怨也，複若血凝蜀魄，猿斷巫峰。咽水警夜，冤鬱靄空。日魂慘淡，鬼哭荒叢。其變態之無窮也，則若月吊邊秋，旅恨悠悠。湘南地古，清輝處處。花映秦人，玉洞扃春。澄流練直，淼然自極。斯蓋緣情紛狀，觸興冥搜。回景物之盛衰，制人臣之哀樂。窮微盡美❥古排今。自體變江南，氣淩鄴下。莫分工拙，詎可仰揚。競耘寂以搜奇，則恩榮飛動。徒牽庸而綴學，則格滯沈埋。唯彼邀能，是稱入巧。泛鋪輕綺弄縱❥雅律之未裁，八音葉暢。類非煙之不染，五色相鮮。❥絕於長華淮芳鎮留於千古。況愚通家著分，總角忘年。眾中則韻仰神仙，席上則價饒鸚鵡。破琴傷逝，無複知音。夢筆摘祥，頻驚借彩。佇談交之可作，歎寶鍔之徒懸。猶幸斯文，備存遺跡。❥符增感，涕下何從。昔兩漢辨騷，方聞注釋。三都待引，即扣賢豪。寄測妙以騰褒，屬當仁於命世。豈伊孤陋，合遽討論。將研旨遠之機，已盡汲深之力。附修名而不朽，量瑣慧以多慚。粗折指歸，難酬顧遇。衒微明於合璧，敢議爭英。洞節奏於璿宮，竊期攀向。
武宣之間籍顯地者，雖無如梁韓數公以雅實自任，而能振拔後進。然士大夫宴遊之倦，猶或時道文學以佽助執事者。而盧君尚以攙擯致憤於累千百言，亦猶虎之餌毒，蛟之飲鏃，其作也。雖震邱林鼓溟漲，不能決其咆怒之氣。且科爵之設，是多得於彼而少喪於此。侈其虛而歉其實，彼或充然自喜，而又以拱默相持。曾不知日月沒於晷刻之間，蠅翔而螢腐耳。然則著明幸於棄默，而能以《湣征》爭於千載之下，吾知彼之作者，有嘔血不能逮之者矣。其所得何如於彼哉？且上至聖哲，下至豪特之士，得於文學者多矣，豈以一靈運之狂，而可沮辱天下之奇偉哉？況麵牆而悖謬者，何翅於此耶？愚前述雖已瓷道其遒壯淒豔矣，而終不能掩其方外之致。以是擲筆狂叫，寄之他生。又嚐著《濯纓引》，以雪詞人之憤，其旨亦屬於盧君。且凡稟精爽之氣，是或有智謀超出群輩，一旦憤抑肆其筆舌，亦猶武人逞怒於鋒刃也。俾其無所控告，驅於仇敵，必貽國家之患矣。然則據權而蔽善者，得不常以此危慮哉？
蓋聞變可揣機，明難辨勢。金石之懸已叩，孰謂識微。風雲之候未形，罕知能制。是以連兵百萬，雖稱藎代之雄，間道三千，誰悟入神之義。
蓋聞中和所賦，植性自馴。孰為之而曰鳳，孰為之而曰麟。翔必以時，肯爭名而作怪。動惟中矩，寧受嗾以噬人。
蓋聞濟世者材，存神者道。各係遭逢之運，並著抑揚之效。是以英豪未生，虛傾市駿之金。文雅已衰，徒有遊仙之效。苟慚白首而待聘，不若滄洲而寄傲。
蓋聞達識難窺，神明有關。或推之而猶拒，或仰之而必進。是以釣川釣國，入兆則亨。從虎從龍，乘時自振。
蓋聞忠可制權，則誠能洞感。謀推體正，則生濟奇功。是以輔星連耀於將星，則妖星自殞。天陣克和於人陣，則厚陣皆空。
蓋聞識資匡欲，智必寵愚。苟貪榮而入險，雖結黨而自孤。是以川上不歸，皆顧羨魚之網。林聞已碎，難追彈雀之珠。
蓋聞愧於心者，或毀人而掩謗。足於己者，必獎善而推公。是以炫飾求容，不悅端居之操。優遊待聘，乃宏交讓之風。
蓋聞霽日才昇於拂曙，則蟻穴自開。澄川或激於驚波，則龍舟莫進。何則？明於誠而物皆競勸，制於彼而我難示信。是以至誠未著，見非感而不通。橫俗無猜，知有孚而必順。
蓋聞紳河礪嶽之盟，雖酬戮力。翼子貽孫之祚，本自推心。是以陰德常施，忘報而或能濟患。危機潛患，希時而無救禍淫。
蓋聞角立爭雄，必中乾而自殆。乘權逞怨，或遁喪而無歸。將射鼷而發弩，是忿風而焚衣。所以傲吏格言，先忘情於物我。能仁妙旨，當遣滯於是非。
道，制治之大器也，儒守其器者耳。故聖哲之生，受任於天，不可斫之以就其時。仲尼不用於戰國，致其道於孟荀而傳焉，得於漢成四百之祚。五胡繼亂，極於周齊，天其或者生文中子以致聖人之用，得眾賢而廓之，以俟我唐，亦夫命也。故房、衛數公，皆為其徒。恢文武之道，以濟貞觀治平之盛，今三百年矣，宜其碑。
聖恢之柄，授必有施。臣底之績，濟亦厥時。子惟善守，賦而不私。克輔於我貞觀休明之期。
夫披圖著象，即亙長垣，裂壤奠居，必扃峻閥。雖四鄰之可恃，在百雉之難窺。然而事有弛張，得時而後顯。功無巨細，得人而後施，今見之於解城矣。我皇帝之禦宇也，累聖勤求，登賢致乂。鑿乾締構，允歸睿作之功。壽國陶融，必有挺生之佐。式扶昌運，對越上元。皇帝體睿哲之機，延統和之祚，高視無外，旁羅不遺。洪水安瀾，格茲穹壤。明廷委瑞，分映古今。肅清廟之威靈，竭大臣之忠力。雖鍾災會，益振英圖。係在知人，念茲活國。內則皋夔葉讚，外則方召專征。克著廟謨，且貞師律。其有兼膺注意，宜屬宏材。正柱石於洪基，感風雲於冥數。蓋祥發神授，佑我昌期。斯人見之於蒲帥司徒王公矣。西爽炳靈，中條會秀。致用則牢籠三傑，圖功則擬議一匡。受寄股肱，僉諧夢卜。遇帝車出狩，天邑纏兵。鄧禹則封拜關中，方之未重。寇恂則撫綏河內，比此寧艱。輟外師之稔謀，導鄰藩之葉舉。於是使星遠降，詔命始通。瞻日月而惟新，覺山河之自固。人祇洞感，軍旅益雄。但既逼寇仇，且當津要。車徒遝至，竟赴齊盟。戎夏駿驅，共匡京室。慮風回於原燎，竭日費於雲屯。輯睦允諧，克瞻棟❥持廣廈。鼎鎮厚坤，始以一城之危，抗移國之盜，竟以數郡之力，壯勤王之師。勳復舊都，慶延殊渥。盛矣哉！
《傳》曰：「德刑具舉，武之經也。農戰交修，政之本也。」總是數者，方為全美。此府自大曆貞元之隆，郭公渾公繼臨，雖博厚粹和，本朝實賴，而儉德異政，舊史闕然。公洞識古今，兼資文武，宏以濟物，而恕必探情。明以照奸，而殺惟制亂。人皆知恥，道不拾遺。視禮法之率由，信恩威之並濟。猶以為備則無患，志在格言。安則懷生，命於善教。是資蔽惡，有待必攻。晉人之固護河南，齊將之經營汾北。雖謀非善守，難嬰戰角之晨，而利有必爭，宜保馬頭之險。由是公之初蒞鎮也，即以此地北綿汾晉，西逼界秦，造隴而雖貫復關，壓境而匪憑高壘。時當無事，則雞犬混並。運屬有戎，則豺狼密邇。浮罌或渡，縈帶是虞。遂創新規，驟成堅壘。挾洪荒而作固，屹斷岸以高臨。事等振喉，勢同捍首。豈比平原伐隴，自標威寇之名。斛律侵周，別建定夷之號。及城陷馮翊，西面益孤。烽舉隰州，北軍方至。遷延未測，偵諜相謠。日有風傳，士無人色。賴我關防夾峙，津戍旁通。杜兩岸之金湯，堅眾心之鐵石。共增聲勢，得以枝梧。既納款於帥臣，仍撫安其新附。交獲利濟，並致成功。不然，所恃長川，亦當奪險矣。而又以解因沃饒之潤，置榷貨之司。官帑委輸，商徒繁會。雲連里閈，山峙貲財。弦歌詎稱於武城，錦繡慚誇於襄邑。貫天錢而下積，已應星文。認寶氣而旁瞻，非惟劍氣。所患者，素無城守，難固人心。微有警於煙氛，遽深藏於林鸛。孰懲誨盜，克讓周防。振古所遺，非公莫集。既總兩河之務，值多事之秋。檢吏通商，機能制用。矯時阜俗，儉以率先。凡立科條，皆能刻勵。五使雖優於兼俸，一毫不潤於私家。用給工徒，遂興板築。精擇主將得張鬱，時官聚軍讎，市搖物估，欲因賦役，亦以賑饑。夫事貴研深，所以見於未兆。人難慮始，所以樂於視成。初公密計地宜，且稽農隙。裁其經緯，授以規繩。吏既克勤，期不愆素。自中和二年冬十月，奏請興役。至明年夏六月，凡計工五十萬。城高三丈，周繞九里一百六十步。隍刳浚洫，堞冠層樓。外創犒軍之營，內修禦敵之具。觀其地縈壯址，雲鬱平川。擁形勢而增嚴，屏要衝而莫犯。歸師遠跡，忘自意於冠覦。匝境罷扃，亦寧虞於奔竄。其他緝飾，悉葉機宜。令旋陟上台，懇辭劇務。咸欣庇賴，益著詠歌。遂乞飛章，願刊殊績。以圖同庥樂土，見托蕪詞。榷鹽使韋雍，檢律在公。巡官王愨，琢磨效用。與植將及商人等，聯狀同詣所居，瀝懇至於垂涕。竊惟自古恢揚盛業，激讚宏圖，朝則帶礪傳盟，家則盤盂著誓。必資麟筆，共振鯨鍾。雖代積崢嶸，而聲棱悠久，滄溟鼇抃，日觀可危。片石螭銜，雲台永峙。將貽終古，實在斯文。雅非振藻之工，敢徇披丹之款。榷鹽使崔讚，溫恭奉上，感勵知催。勘使王能遵，妙簡宸衷，喜成王事。並以磨礱已久，結構仍崇。靡知地之誠，遽有聞天之請。名微墨客，短才本謝於徼能。事僭詞臣，牢讓豈申於恭命。且禁暴曰治，濟眾曰仁。以此視其為誠，足以知其為政。眾惟同仰，暴莫可淩。彼或蔽捍邊荒，繕修保障。猶誇溢美，顯示將來。況數仞聳威，近函陝右。一方增氣，旁帶關河。儲國用於無虞，息人勞於永逸。寵傳褒詔，喜動鄰封。方屬沈綿，難辭紀述。與崇墉而並揭，豈深谷之我遷。式備昭功，靡慚摭實。銘云：
蒲乃國樞，僉惟天作。挾魏控秦，佩河冠嶽。蒲屏是雄，勳賢是托。孰膺帝俞，克振王略。上喆倚注，元臣激揚。幹霄作鎮，跨海為梁。令無不肅，謀無不臧。擢彼新壘，屹然巨防。川廣可逾，山高可轢。曷以善閉，必資全策。城隍增嚴，晨驚夕惕。利害斯睹，天懸壤隔。解寶近鹽，貨則兼贏。車喧咽軋，戶侈連甍。財雄擅響，鼎食提衡。三河競湊，六輔皆傾。內貫通莊，外無固圉。易戒致戎，書警納侮。或駭一呼，難施九拒。雖有棟榱，誰庇風雨。傳褒命日，詩美維翰。長空嶽聳，厚地雲蟠。俸能兼濟，眾得懷安。聖衷乃眷，茂跡宜刊。兆葉人謀，機先神授。虞於不虞，守其必守。峻亦不夷，堅亦不朽。唯此殊功，翊之克久。
臣聞天示武而太白不滅，地育材而雄金自生。高臨鑠彗孛之妖，並用蓄幹戈之銳。雖域中治定，元功載洽於人柢，而閫外抗棱，睿略必當於吊伐。是以荊蠻作戾，周稱克捷之謀。越貊稽誅，漢用討平之策。馳雷霆而飾怒，義在勝殘。命貔虎以濯征，吾非樂戰。皇上之禦宇也，知幾作聖，抱道凝神。蕩千古而獨駕雄圖，掩八紘而宏開壽域。撫百年之昌運，數屬延洪。欽下武之耿光，德膺丕顯。心貽元極，道契衢樽。金椎震有截之威，玉鏡洞無私之照。蒸雲涵潤，決天閫以滂流。擊壤登歌，嬉春台而自樂。故得氤氳葉慶，動植駢休。丹蕖則寶露凝芳，瑤闕則霏煙泛彩。方欲停旒高視，仰至道於華胥。輯瑞標虔，著成功於日觀。綿隸必封之俗，窮荒輸稟朔之心。鳳樂方陳，企競先於率舞。鯨潭不讓，潢汙自絕於朝宗。逖矣荒陬，蠢茲夷孽。拒昆池而塹境，縈瘴海以疏鄰。巂穴前瞻，地勢乃遙分八角。孱陵卻阻，星躔則下燭五溪。競蠆毒於蜂宗，扇梟音於鳥俗。頃亦瞻雲薦祉，幕重譯以朝周。削衽移珍，諷三章而頌漢。金印示殊藩之寵，銀簪增服冤之榮。方毓德以羈縻，竟憑驕而背誕。窺華飾僭，吠喧槃瓠之鄉。負險挺妖，結沈黎之黨。琅川大擾，洞界橫侵。妖徒之勇氣幹霄，都護之窮兵竄穀。幹艘蹙浪，蘭津之戍火宵明。萬里驚塵，梅嶺之人煙晝斷。舉旄何暇，猶申扣馬之忠。曳踵誰觀，莫救跕鳶之沴。既而城夷交阯，累陷功門。飛馹駟以聞天，決神機而起劍。腐儒橫議，請罷守於珠崖。賢相拔奇，命啟行於黑水。於是鑿門受律，仗鉞忘家。宸衷輟旰食之憂，壯士德橫行之誌。豈獨英籌獨運，猶谘平越之庸。妙略遐宣，乃逮伏波之號。聲光載路，勢激疾雷。下五嶺而震金鉦，沿三江而飛鐵軸。中權令峻，按虎節以風生。上將策奇，指龍編而天落。賊將朱道古等，傾巢奔命，負固偷安。塞合浦以連奇，亙同勞而結祲。雕題誓眾，猶疑黑穴之神。鑿齒窮凶，豈直青邱之暴。尚以哲王濟治，先德後刑。大聖兢懷，好生惡殺。韜戈制勝，舞舜戚於兩階。弭節昭宣，縱湯仁之一麵。論其歸首，霈以鴻私。姑停斃獸之機，顯誓輸龍之信。守迷崇亂，更宣蚊蚋之群。觸禍乘危，猶幕蛛蝥之網。元戎然後抑揚英武，嘯吒風雲。援旗而激憤衝星，徇國而抽誠駕日。幾神洞妙，熊韜豹略之權。舞電威棱，越騎燕犀之象。於是營開戇石，陳壓糜冷。前軍則浴針爭登，後拒則跳刀鼓勇。宣聲駭宇，怯鼇柱之傾維。壞氣橫堤，晦鴻雲之寢耀。我旅力振，凶徒大崩。動必冰摧，疾如彗掃。驚濤遝鼓，喧豗而獸檻爭奔。烈焰掀天，埃鬱而虹梁忽斷。駭修鱗之決網，軋累卵於排山。七擒攄必勝之能，九變逞無前之銳。伏屍百萬，未窮追北之師。廓地三千，豈獨安南之境。始者以朝廷專征重寄，騁績遐方，慮切均勞，謀當易帥。軍符未契，猶懷稔寇之慚。詔命將臨，俄有麾城之捷。遽收宸渙，仍降優恩。重委緝綏，更恢經略。傷夷盡複，爰申借寇之誠。旅拒頻梟，寧止登嘉之獻。朱鳶再緝，彩雉還嬰。宣聖澤以懷柔，道和風而煦育。誅梗，肆望樂郊。撲魅驅狸，潛銷沴氣。農商並勸，食力兼儲。軍雄而蹀駿嘶風，劍褫而蟠蛟吼匣。凶渠假息，屢驚喪膽之魂。王旅騰裝，更俟指期之舉。投機扼險，委勁待時。幸席卷之可乘，永清丹徼。匪鞭長之可及，焉用石田。昔下瀨租征，寧逾象阪。渡瀘掩紀，才息蛉川。豈同指授長馳，披攘右吊。沃騰瀾於爝火，蕩危葉於衝飆。利盡海隅，聲棱蜀表。中規克運，振日捷於丹冥。吉語旋聞，慶山呼於綺殿。匪徒封離授首，三十六之種落迎降。槃木歸仁，六百萬之賨夷向化。威懷益著，典秩遽加。茂績英姿，別讚畫麟之寵。帶河礪嶽，重申白馬之盟。自將禮冠於朝倫，豈特榮高於策府。盛矣哉！
且四夷華夏，千古勞師。折衝實在於謀謨，委寄惟艱於授受。昔之命將，繼得其人，莫如材為時生，祥資世烈。感狼星而兆壯，煥驪穴以騰英。玉帳金壇，神授六韜之訣。雕戈寶鼎，門傳八命之基。故能業詞良方，名高異俗。撫士樂同於鳧藻，伐謀動契於龜蓍。麾下從容，每投壺而講禮。帳中談笑，亦披卷以研精。必當躍馬橫矛，恨征南之不武。詞宗學海，輕鎮北之無文。式是全能，允膺注意。故得吞敵國，勢峙長城。廟算遐敷，家聲克裕。三川底定，粲青史於元和。九郡肅齊，著洪勳於盛際（元和中杜公黃裳舉仆射崇文平蜀今相國夏侯公用安南公駢遂複交阯故地）。
恭惟燕翼之謀，自契君臣之美。幽陰雪憤，竦七廟之靈誅。霿廓清，彰一人之聖武。中外禔福，飛沈載揚。韋帶諸生，鋌熔賤質。早負徼能之誌，曾無騁力之期。有慚於鬻衒明廷，欲希橫革。非所以煥揚休烈，未始抽毫。竊抃神功，猶增懦氣。鹿鳴登薦，小臣無補於頌歌。龍德飛榮，大國必資於雲雨。昔牢夷剿定，漢紀崇勳。林邑克平，隋刊盛績。將欲耀聲明之遠暢，詫轍跡以無窮。輕叨譾材，仰騰茂實。庶雕豐麗德，卓穹厚而長存。瑩儉圖功，示威靈之無外。載惟荒顥，遂揭穹碑。銘曰：
珠躔映運，鼎業鑿乾。麟銜瑞紀，鳳舞昌年。層瀾浩注，景祚遐延。光凝寶篋，慶藹祥編。上喆繼文，皇圖增煥。得一踐羲，登三轢漢。懿網牢籠，大爐貞觀。宗社還資，徽明接旦。雲腴洞潤，月窟皆傾。鉤山就日，截海來庭。琛羅翠羽，贐委香瓊。旁魄萬有，駿奔百靈。乃眷荒夷，獨迷元造。虺毒潛萌，狼心益驁。祲激焦煙，塵埋瘴嶠。敷命講材，式資窮討。袀服將授，暢轂斯臻。肅拜清廟，時維寶臣。熊旗日浴，貝胄星陳。機懸玉弩，彗迸金鱗。申命長驅，指麾橫厲。崿鷹瞵，棱棱虎視。疊懿峨山，連師禺裔。視險必夷，屠堅若脆。元戈增耀，赤憤憑凶。鋒攢睥睨，火迸艨艟。天聲下震，神將沈雄。高牙爰指，厚陣皆空。吒吒虹攄，騰淩電掃。動若摧枯，勢逾穿縞。血浪噴溟，顱山亙島。沴卷一隅，霞披四表。我武既張，我威載揚。克剪違命，乃恢舊疆。上帝寵錫，元戎休光。允茲壯烈，有耀群芳。遺孽偷魂，數將盡滅。魚窮爨鼎，蟻懼搜穴。用警殊倫，斯為還轍。勒頌海垠，式昭天伐。
公諱渥，字子章，范陽人。盧氏出於齊，齊之始祖，以姬周克享於仁，乃佐文武定天下。弛刑之後，其裔孫又能以大義匡奉，且救諸侯之患，宜其百代昌盛矣。及拓跋陷幽冀之域，士人之整飭官姻不失其舊者，推於周黨。所為甲門，高齊恩通公為黃門遠公八世祖，曾祖某官，祖某官，皆以德義顯本朝。先公諱某，兼以儒術吏治，曆仕終某州刺史。娶清河夫人，生公。公植德秉仁，而識致遠大。濟之強學，發為文章。故未就鄉學舉，則時輩後生皆以為傑出。雖文場迂滯，然時者亦曆指要顯，不敢徒以負地待之。會府方重首薦，公為主試者所強。舉子未效其業於主師，則踵門投贄者已數百輩。時宣宗銳意文治，白衣稍出，流類亦往往上門。故公中選甲科，籍則待制。名臣亦以得人為賀，皆為儒風隆替，當係於公。累辟諸侯府，亦以公去就為輕重。禦史丞將選僚屬，遞相告約。才及升班之限，台命已行。太夫人在洛，乞以散秩就養，拜國子博士分務殆十年。公議所迫，遷侍禦史，專領東台之務。徵起居，轉司封員外知雜事。正色讜言，舉劾不撓，遷司勳郎中。時宰所忌，出倅宣武軍以緩之。未更歲入為某曹郎，遷拜萬年令。大京兆每引見必優禮，言則規稟，諸曹請事，若奉嚴師，其政可知也。誥命極選所以內訓百辟，外訓四方。元和中，若韓李二文公裴晉公令狐相國元白李淮南聯處內外之制，任征伐約束，佽助大朝。其後取人，多以時望。望勝則人以地優，用輕則才以勢軋。兼而不怍，乃屬於公。拜某官知制誥，每涉委廉，則堂列聳眙。宰相詳議大政，亦俟入直乃行。前後六年，編錄盈笥，實一時之典則也。
丁內憂，哀毀逾禮，士大夫莫不感傷。免喪，拜陝虢觀察使兼禦史中丞。前蒞是邦，或出禁侶恇畏內臣，護軍劉重美黨類豪侈，傲視廉使，橐奸黷貨，得以自專。及公至鎮，待之有制，重美雖漸斂束，故態未鋤。公舉其壞政之甚者，麵數以挫其鋒氣，卒俯首受教，權不外奪，教人自蘇息矣。遇江嶺宿兵，邊戍乏食，滑州軍奮臂標回，開折天侶。及驟至牆下，吏士縮栗，皆請閉關拒守。公曰：「彼凍餒所迫，未聞肆毒。吾因而撫之，冀其返善。若首唱其惡，彼畏彰聞，則懷疑蜂潰矣。廷議力未能制，且當遏其所歸。奈何？」反開門具餼勞，召主將親諭之，果遽感悟而東。逮出境，人無罹其患。噫！古所謂仁勇，難哉！其他惠愛廉平，猶可徵諸故老。初公報政當陟，且懸文柄之命，權幸所沮，事未克行。及此傳聞，中外推敬，故宰職得伸其所誌。冬十月，拜禮部侍郎。群輩之躁聚勢門，欲以浮論籠駕主司者，迎自咎其牙角，洎入貢署，才引明經，則美稱已嘩於外議。遇大駕南幸，乃中輟，人至今惜之。明年春，自都潛出，二月至中條，舍於幕吏司空圖，被疾浹旬方至洛。由漢陰詣蜀，舟行迂滯，尚以後至授國子祭酒。公論逾鬱，拜禦史丞兼左丞。柬拔端良，風威益振。駕回未幾，又徒步扈從於寶雞。至褒中，歧蜀阻，兵食俱困，主相深念，計無所施，乃拜公戶部尚書領興元留事知節度使事。焚剽之後，百姓逃竄，公躬自招撫，且徵賦食。山相勉貢輸，軍聲大振時議以為蕭何大勳，實非公不濟。上每斂容優異，許以入輔者數矣，公堅讓乞退。至京，尚以檢校司空太常卿疇庸，遷尚書右仆射。自古澄汰稍厲，多礙於時。苟訾失實，則受制群黨，驅之仇敵，反為國病矣。公謂軌律在己，足以正人，未嚐惑愛憎之言，遽出升黜，而尢者自去，明恕以彰。又古所謂得大臣之體者乎？仁哉！累授保傅，尋以檢校司徒致仕，從堅請也。大駕移幸，公自華至洛。天祐二年九月十日，寢疾薨於長壽佛宇，享年八十六。嗣王輟朝，贈某官，諡曰某。
噫！古之碩賢，或享高位上壽，蓋屍其柄者時顯至公，以警於昭幽，俾為善者不悔耳。公孝於家，勤於國，宜於人。既於是，而報應又如此，果使後之追企者唯恐不逮，以邀福於神明。然則善人之化於人，雖沒世而彌彰矣。且家邦將盛，必有所繄。蓋感致之效，當究其源耳。初公既屬文，太夫人知其友愛諸弟，且命盯敦誘，故諸弟子亦能相師稟，就其所業。及公中第，即又孜孜指導進取，果歲繼捷，皆籍於顯地。祿養之榮，孝敬之美，一時罕及也。推是而言，則詩所謂施於兄弟，至於家邦。公宜與聖人之徒，亙百代而合契美哉。公介弟尚書公紹，尢檢克，亦能率其子弟，俾幼無違者。仲弟治，考功郎中，季弟沈，右補闕從事洛都留守府。蓋雅族積祐，有以保持。公以其年十月某日，附葬於緱氏某鄉某裏，禮也。夫人姑臧君李氏，柔順明淑，葉翁慈恤，內外孤婺，賴之獲濟，先公而終。孤刑部侍郎膺，實惟塚嗣。敏材慎行，而囂競不能入。弟賡，左補闕，整整唯謹，目為令人，有以見綿祚無窮也。自昔負大名擁大望，苟無其實，必若負重而趨，雖非有力者擠之，亦當自蹶矣。宣懿之際，士類方競其間，與公別著親友之分者，崱崱當世，止有數賢，皆退可革天下之澆風，進可效荷天下之大任，歿則金石之，綴史氏之筆端，豈容易而品級哉？千載之下，必得其人，蓋知始無愧耳。今年秋八月，愚詔追洛，拜公床下。明日繼謁，蒙手授以詩，且有「釋氏多言宿分深」之句。瞪視不言，若屬意於紀述。默至感悟，誓竭菲才，況業履謨庸，三紀備熟，雖有文酋之工，亦莫能詳悉。然則刊爾信實，門人焉得為讓。銘曰：
薑佐宗姬，仁移於誼。馳及厥裔，亦恢四履。紉絕扶微，益延世祀。戰國橫潰，獨整士風。漢氏之東，植顯大宗。黃門魁偉，州黨所宗。逮我太師，教義足維。出入允宜，萬方廷萃。珍貺疊委，待公為瑞。秉文慎擇，列曹驟曆。乃訓百辟，國事洞疑。王旅阻饑，惟公是谘。冠裳奕奕，禮義是則。公庸乃陟，或道之亨。孰喜孰戚，華崇之趾。吾老如此，克躋壽祉。皆極報德，照彼日星。摩地載扃，镵石張銘。濟我淑貞，勖爾後生。
