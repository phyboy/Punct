臣伏念天人之慶，靜則統和於天化，動則保定於中興，莫不肇擁元符。已濟昭登之德，旁徵幽契，亦伸葉佐之能。內著彌綸，外宣風績。克延休命，共讚昌期。雖複地輔登皇，星樞延聖。八極柱斷鼇之表，百靈趨駕象之塵。信謂元方，猶勤致乂。至若錫戈祚土，賜履專征。止圖九合之威，亦賴五臣之佐。況頃者運屬履危，時當戡難。宇縣尚搖於坱軌，蜫蚊方駭於沸騰。欲拯橫流，是資傑出。漢庭劍履，名臣之禮秩皆優。煙閣丹青，上將之風棱如在。我國家之禦曆也，厚恢周德，寬富殷人。蕩千古而獨駕雄圖，掩八紘而同開壽域。宏材構廈，常扶不拔之基。獷俗傾風，盡仰昇平之化。皇帝明融睿作，剛體乾行。深研不測之機，廣被無私之照。常經多難，時亦濯征。掃氛沴於靈旗，碎瓶罌於天斧。文思緯俗，廓貞觀之英圖。神武定基，符開元之大業。克諧注意，本在知臣。葉風力以陳謨，駕昆彭而騁績。克綏中外，保奉宗祧。大順二年月日，首議陟明，累宣恩詔，以命河中節度使王重盈加檢校太傅兼中書令。河汾蓄寶，閥閱資祥。代濟賢豪，業傳詩禮。自標奇瑋，難藏豹蔚之姿。本俟遭逢，果振螭蟠之舉。式膺妙簡，允著宏規。不有褒崇，孰明獎勸。且自古英達致用，風範相殊。政則以理為先，化則以人為本。雖或議參草昧，名列循良，集東觀之群儒，皆令讚像。推南山之汗簡，盡使書勳。尚有間然，孰當全美。道之必合，聖亦罕言。大易所謂窮神，不言而速。哲人所以垂訓，不令而從。蓋率以身先，用如響應。
公幼推至性，動必有方。色養不違，友於兼備。在閨庭而惟謹，處鄉裏而無尢。衛公靖幼實師儒，寧妨勇烈。英公勣貴能事長，果保宗良。是乃化已行於人子也。且移孝資忠，自家移國，信風行而草偃，若傳命於置郵。故亂離以前，委寄即重，效彰理劇，誠著讓夷。課實最於西河，榮遂臨於分陝。車未及境，寇已陷城。僵仆如邱，煙埃翳日。公乃唱大順，振義聲，招葺逋逃，撫循瘡痏。誅榛梗，漸辟樂郊。撲魅驅狸，潛消沴氣。檄馳東夏，饋賑西師。四海搖心，盡攝鯨吞之勢。重關失險，獨當豕突之衝。壯我金湯，剖其牙角。實挫滔天之暴，非徒捍境之勤。大寇既逃，鄰封共慶。遽求罷任，本切歸寧。堅避成功，益彰傑操。是乃化已行於人臣也。且恤刑育物，往哲至論。於兵法之中，亦葉道家之理。雖戰同九地，或於危地爭先，術用八方，乃以生門為上。勿輕士類，方保眾心。盛衰之由，寬猛可驗。雄名震敵，忌唯在於殺降。隆德傳家，慶本延於慎獄。公明為照，意在勝殘。深防巧詆之文，每用惟疑之典。或有狂妄，自掛網羅。罪皆止於一身，恩必加於百口。神明洞感，福佑宜鍾。是乃化已行於宰守也。
夫約己裕人，招懷必信。推誠體國，嫌釁自平。公實寬宏，且無猜沮。每示坦夷之道，不行讒佞之言。延納羈孤，優容僚吏。位雖益重，謙則惟光。泛愛皆周，親仁每見。賓賢備禮，耆英盡綴於詞林。將略求材，劍戟自森於武庫。況路當衝要，時犒師徒。使車旁午於軍中，將迎益至。羽檄交馳於境上，談笑忘疲。誌切匡扶，義惟尊戴。每承詔命，若覲天顏。亦常因拜飛章，大集戎旅。誓堅金石，同報寵光。保九重高枕之無憂，絕五夜甘泉之有警。內則頒定理朝旨，外則鎮撫人心。竟用綏和，到今係賴。是乃化已行於藩閫也。且將圖豐逸，必正本源。侈與驕期，莫能勝弊。儉唯德固，乃不移風。苟曰聚人，必先濟物。公幼負四方之誌，家無一擲之資。意氣所傾，英豪共感。今則欲均公用，不樹私恩。動有常規，賞無濫費。上勤時貢，下贍軍須。月未及於授衣，士已忻於挾纊。農商競勸，役不奪時。關市薄征，肆無滯貨。利每推於近監，惠豈計於傷威。靡尚虛名，多仍舊制。雖風亭月觀，不增遊玩之華。而城雉軍營，足壯藩方之氣。均能勸勇，儉足養廉。誡滿持全，居豐處約。是乃化已行於閭裏也。率是五者，施於一方。薰為和氣，屢致嘉祥。故得疵癘不生，豐登相繼。自竄渡河之獸，如驅避境之蝗，禮讓俱興，人有恥格，征徭漸省，俗賴歡康，貨殖繁，井閭填咽，街無促步。巷有安歌，壯千葉之威棱，冠三河之富盛。關防旦啟，誰候鳴雞。徒侶宵行，罕聞吠犬。此蓋罔存小察，唯總大網。用宏寬簡之規，克讚雍熙之運。
景福元年正月，上自將佐，下逮緇黃，五郡聯屬，四封耆艾，共忻宏庇，請建生祠。牢讓累陳，至誠難沮。五月日，都押衙錄事參軍又詣讓軍使特進思猷，請奏別立碑紀。上亦俯從人願，有命微臣。伏以祀典闕文，朝恩特允，雖或徵於近史，亦宜本於眾情。丞相仁傑之撫疲羸，仆射元振之安夷夏，皆留盛躅，孰繼美談。豈不若峻峙在前，人皆仰望。洪流非遠，日可窺臨。所以別創祠堂，嚴陳像設者，蓋皆蒙美利，並荷豐功。願申報德之誠，別置表虔之所。且公抗衡右族，著籍本州。顯沂水之華宗，煥晉陽之貴胄。盤聯日下，輝映關東。前修則家牒流芳，後嗣則卿材森列。公先君勳華早振，政績頻彰。已結義於鄉閭，仍種恩於部伍。永言積慶，實異他門。況元昆頃鎮河潼，遠推表則。仲弟鎮臨此地，惠愛斯人。季弟植性謙衝，宣勞宿衛。次子今陝州相國能傳善教，大濟仁聲。長子瓘故蒞平陽，季子瑤今為慈牧，並遵誥誡。皆稟廉明。諸子等庭列鍾彝，笥傳組綬，靡忘承家之訓，方滋視履之祥。而公又領蒲之初也，深自竄伏，過於推奉。越人熏穴，蓋虐求賢。晉國乞盟，始聞定難。既抗言而誓眾，方攬涕以登車。裏巷相歡，風雲動色。宸衷夙注，寵詔遽臨。致闔境之允洽，固本朝之是衛。況家豐光烈，治陟殊尢。流寓安得不歸，士庶安得不感。且自漢儀重整，周室甫寧。三畿則橫被隩區，九鼎則深盤王氣。山河益壯，日月猶新。心膂連營，蓄雷霆於北落。股肱重鎮，寄柱石於東門。允副分憂，合膺異渥。宜其恢宏棟宇，瞻奉威容。上顯聖慈，下諧人欲。極當時之盛美，標抗古之殊榮。美矣哉！臣跡本寓居，心非昧利。久懷讚激，竊聽謳謠。奉眷獎於絲綸，素慚鴻筆。圖嘉庸於簡冊，先琢貞瑉。方備編修，敢辭紀述。銘云：
貞符奉我，誕命維唐。跨轢三古，牢籠萬方。雲蒸日煦，贐輦琛航。基仁德厚，祚德逾昌。數有屯夷，時嬰否隔。海嶽搖蕩，人祇憤激。軒傒垂衣，舜勤舞戚。皆安寵利，宜恤社稷。殷憂將變，興運有開。涵濡動植，揮斥雲雷。地岌重正，天旋更恢。疇庸乃眷，共致康哉。寶鼎傳銘，雄圖作固。儀形九牧，光昭百度。威濟家聲，功寧國步。蒲人熙熙，是禱是祠。孰歌且舞，童頂龐眉。何以祝之，祝公之福。險夷不渝，保是寵祿。何以祝之，祝公之壽。左山右河，惟公克守。何以祝之，祝公燕喜。公樂之人，如酒斯旨。何以祝之，祝公之安。公安可久，附眾惟寬。公之報國，人亦報公。提嬰撫稚，必敬必忠。人之報公，神亦報之。拂災禦暴，不流不移。通衢共仰，華構崇之。峨冠傑表，煦物溫容。蔚然喜氣，靡若和風。樹之可愛，蒲之所賴。帝慈允屬，天鑒不昧。條峰顏顏，城在碑在。
夫爽貫五行，粲星芒而騰列，靈標萬彙，挺人傑以降祥。式讚鴻鈞，乃符玄感。恒運絪縕之化，潛融橐籥之和。然而拂日貞鬆，必生於喬嶽。環天重器，亦鑄於洪爐。水積厚而脫鵬，門愈高而容駟。克蕃令緒，固在華宗。況自緱嶺上征，姬邦委馭，代為著姓，人不乏賢。或濟美於參墟，或炳靈於沂水。祥分鐵印，係總璿源。西晉殊勳，則榮連邸第。北朝雅望，則地顯官婚。貽謀各著於承家，致用皆光其佐命。朱輪華冕，豈獨推恩。甲令門風，實先種德。是資奕葉，誰與提衡。公諱縱，字希聖，太原祁人也。曾祖某，譽合貴遊，跡追高矩，冥鴻不失，天爵逾優。祖勖，皇任潭州端氏縣令，價重儒林，行熟士範，早推仁於宰字，已屬望於公台。父載，皇任檢校秘書少監，贈少卿，早振宏猷，雅多奇節，自激封侯之志，欲垂濟代之名。位鬱於時，慶延其後。宜鍾秀氣，曆佐昌期。公幼挺英姿，夙彰傑操。熔金入用，百汰唯精。建木標奇，千尋自植。稟說禮敦詩之教，蘊經文緯武之林。欲紹家聲，遂參戎右。研精玉帳，演秘金韜。陰符收勝之機，制於掌握。敵國相吞之策，決在毫厘。氣蓋三河，聲高六郡。長慶初以力戰拜監察御史，名藩振跡，初加馭貴之榮。憲府揚威，更帖承華之秩。太和九年授河中馬步都知兵馬使，別選材官，教成騎陣。自茲出討，所向無前。開成宰相鄭公肅允屬鎮臨，尢稱鑒略，仰賢有素，授任不疑，擢奏馬步都虞侯，總中權之劇務，示列國之上卿。喜動旌旗，威生裏巷。得人之盛，他鎮罕儔。會昌二年，武宗以回紇累葉憑驕，緣邊扇酷，久定掃平之計，尢難將領之權。既而蒲帥石公雄授命濯征，總戎出塞。公為都知兵馬使，捐家誓報，蓄銳別營。虜陣猶堅，軍鋒稍壯。未振鼓行之勢，空稽廟算之籌。公內決一奇，中分千騎，出徒間道，擊若疾雷，已繼捷書，方麾大旆。豈俟排山之力，乃成破竹之資。火烈風驅，震天駭地。血滂大漠，則澒洞傾河。顱積高山，則亙連絕塞。單于傾種，貴主還都。克宣宗社之靈，頓雪人祇之憤。腥膻盡滌，氛祲皆消。萬里長城，允膺朝寄。九重高枕，永殄國難。秕糠麟閣之雄，孰為上將。讚頌龍庭之績，彼獨何人。上乃遣中貴人劉英侔齎詔慰勞，自殿中侍御史超拜兼御史中丞。太尉李公久秉大權，素無濫賞，倘非公論，莫致驟遷。又拜晉州司馬，上黨興襖，復提王旅。太原崇亂，兼領郡符。授沁州刺史，外訓驍雄，內蘇疲瘵。殊庸既顯，善政亦聞。擢邢州刺史充本州團練使，山東叛命積年，人為難理。公揣情設教，俗乃驟移。禮讓既行，閭里相勉。旋當謝疾，莫遂乞留。驥路未伸，雀羅無慍。誌詎忘於憂魯，言恐及於平吳。久之，拜右龍武將軍，仍知事。環翼宸居，僉諧宿德。剗煩苛於積弊，罷浮墮於竄名。心膂所資，貔貅自肅。雖居中而持重，每急病而讓夷。宣宗皇帝以河隴陷戎，祖宗遺憤，將謀恢復，翹注忠賢。又屬鹽州守臣政失人和，釁連羌部，雅重專城之選，仍當錯節之難。公簡在宸衷，對於便殿。伏波強記，備述山川。充國勇行，請圖方略。仍授鹽州防禦使檢校常侍。凋殘之後，輯睦維艱。虜交未固於解仇，漢爵已頒於款塞。兵農競勸，夷夏肅齊。既而間使行邊，飛章言狀，上乃臨軒歎激，累詔褒揚，獨授中規，希其重任。繕魯州之堅壘，食力兼儲。資隴右之威聲，墟郊漸辟。和薰獷俗，惠洽惸婺。已彰拓境之勤，即議疏封之賞。方延渥澤，別立雄藩。而運鬱時來，福虧冥報。連中峰而嶽裂，襲右將以星沈。色慘朝端，悼深宸極。雖荊州罷市，衡紀屢遷，而蜀郡奉祠，歌謠未息。古之遺愛，無以加焉。咸通三年三月三日薨，享年六十八。理命具存，憂邊是切。益勵鑿楹之誡，如傳鏤鼎之勳。某月，遷窆於某處，附先塋，禮也。
地啟佳城，儀陳詔葬。舞鶴既占於形勢，謀龜乃兆於公侯。封樹增嚴，音容如在，皆知世祀之必昌矣。初大理府君娶於隴西李氏，追贈隴西郡太君。簪組聯華，蘋蘩頌美。公實為嫡嗣。娶某郡石氏，今封祁國太夫人。四德兼崇，六姻推敬。早貽芳於閨範，宜應禱於河靈。保是鍾祥，成其鼎貴。五子，長曰重章，少稱豪爽，深究韜鈐，從擊匈奴，著勞盟府，曆諸衛將軍，終威州刺史。次曰重簡，今任華州防禦使檢校兵馬尚書，朗拔逸群，惠和得眾，左憑致捷，宏略居多。次曰重盈，今任陝虢觀察使檢校左僕射，沈幾中濟，雅量外夷，撫寧西河，鎮靜東道。次曰重榮，今任河中節度使平章事。明澄海鏡，響震霜鍾，體先覺以通奇，應旁求而聘績。錙銖王佐，表映人宗。自北府初援副車，即持戎律，外師謀入，危城勢搖。四鄰閉境以相觀，一柱中天而獨立。首排群議，決策勤王。賑贍諸郡，指揮突將。破連營以通西路，質季弟而撫北軍。同華既平，關防盡辟。繼納歸明之眾，遽成克復之功。羈制奸豪，保安封守。而又處勞期逸，推俸僦徒。環築解城，峻增關壘。舉無遺策，動必中機。臣極底寧，議勳殊等。次曰重益，勇而知義，和以秉謙。履險不疑，輸忠必竭。以任子拜左千牛衛將軍。初先公之捐館也。清塵未遠，儉節彌彰。產薄一廛，家徒四壁。太夫人保和安遺，演訓擇鄰。俾蹈前修，皆能聳構。且及親之貴，自古罕兼。老萊則空耀彩衣，多慚紱冕。潘嶽則唯稱壽酒，固乏鼎彝。豈同大國進封，高堂拜慶。劉加二驥，荀並八龍。相印師壇，共觀晝錦。金相玉映，各炫晨葩。猶陳斷織之規，寧軫倚門之念。一女早適溫氏，致克和於鄉族，亦秉教於母儀。而又慈訓諸孫，蔚為令器。亦升寵秩，森列庭聞。方傳帶勵之盟，實冠古今之盛。夫力攘大患，顯致陰功，則必降祐上元，紹熙來裔。永夷堅敵，累洽仁風。果培樹善之基，益遵勝殘之報。司徒相公以豐功繼誌，異政傳芳，褒崇致感於漏泉，紀述欲先於表道。謀刊懿烈，辱命蕪詞。合伸起敬之誠，敢避非才之誚。竊以祥渾流裔，文武爭驅，家牒雖分，靈根共貫。至公崇上宰，績讚中興。彼江右之蟬聯，昔慚丕運。我晉陽之龜組，今煥盛時。綿祚層瀾，盍雕豐砥。銘曰：
維德有融，維賢克嗣。禮法貽譽，勳華命瑞。雜躡芳塵，紛綸寶氣。武烈披顯，儒風橫被。績茂佐秦，名高輔魏。繼祖無忝，圖徽罔墜。天臨我唐，瑞降文昌。驅崦逸發，駕浪雄張。虹攄耀采，雷震飛芒。英標激俗，峻節淩霜。研奇制變，料敵摧強。量吞巨壑，威攝窮荒。申命寶臣，允茲薄伐。壯誌逾勵，沈謀獨決。日逐偷魂，天驕浴血。魚寶竄鼎，蟻懼搜穴。賁轀下碎，攙搶上決。利盡長驅，聲棱有截。我武惟揚，我伐用張。俾侯寵錫，謁帝休光。和如金石，著在旂常。內司環衛，外峻巨防。通班石室，進秩銀璫。臨機必斷，視物如傷。兩地輯綏，五原惠愛。禦侮材難，開疆計大。日駐麾戈，雲橫出塞。白虜迎降，青羌自潰。戒守益嚴，資儲永賴。轉軸摧旃，揚旌委旆。禎融積慶，祚表垂仁。綿休自遠，啟映維新。恭恭令嗣，濟濟良臣。名藩重寄，暢轂文茵。門交華戟，地鼓洪鈞。推忠致主，履孝榮親。潤接靈長，勝資磅礴。此兆鬆阡，昔圖煙閣。漢詔騰褒，夏卿薦渥。林蔚逾繁，源深不涸。刊爾將來，緬懷可作。克濟寵珍，永延懿鑠。
臣嚐跪讀貞觀政要，伏睹太宗文皇帝即位之初，每以為將致治平，必先仁義。在德賢而作乂，乃錫祚而永延。古治足徵，格言可鑒。豈不以化訓則易服，威肅則難齊者哉？然政教初張，德刑具舉。文衰則削，將弊也其風也佻。武瀆則危，將亂也其政必暴。始於厚俗，方克濟和。視今足以知昔矣。聖唐照臨萬方，韜軼三代，固資天力，實廓帝圖。神靈蓄不測之威，正朔被無垠之族。皇帝中興昌運，丕顯耿光。洞德澤於六幽，雲蒸其潤。仰徽明於八表，日煥其文。內輔外藩而允諧，上祇下肅而乃勸。太平之祉可固矣，乾寧元年，上禦便殿，遂出鎮國監軍使董重彥所奏，前後將吏軍人百姓僧道等懇請為其帥置生祠，紀德政表章。俾揚陟狀，宜允眾情。宰臣亦僉謂近鎮大臣，諒能推心及物。第因牢讓，久蓋嘉庸。宜徵摭實之詞，用著不嚴之治。翼日遂下詔前戶部侍郎司空圖，條次所上，刊示無窮。
謹按華州節度使太尉潁川郡王，許昌人也。汝穎標奇，勳華襲煥。偉登壇而挺佐，壯柱國以連榮。間氣迥鍾，英材卓振。鎮為岑鼎，用作雄铓。誌不急於封侯，誓惟堅於效節。累陳秘策，俄領偏師。潔身而遽出險中，振跡而旋歸行在。詳觀機變，乃控河潼。既申匡複之謀，實顯肅清之效。師徒自輯，都邑晏然。大駕旋回，宸衷乃眷。撫綏益至，疲瘵漸蘇。初王之至任所也，公署僅存，人煙殆絕。晝靜而狐狸傲視，風驚而雞犬蔑聞。王寢興匪寧，吏士相勉。山祇應禱，膏澤以時。稍實倉箱，漸知禮義。才逾期月，日複流移。兒童沿路而不驚，草木罹霜而亦潤。關畿無阻，旅次皆安。汙萊盡辟，甍宇兼培。其新附土眾，亦競課農桑。凡資生聚，莫不蕃息。加墾公私田若干頃，畜牧藝植，亦皆稱足。但三縣兵荒之後，雖賴招懷，數都節制之師，必伸威略。匪招懷何以附眾，匪威略何以安人。動則經戎，靜則濟理。餐和自化，別為君子之營。伏順無前，亦有諸侯之劍。其始王之入守京室也，商州程景思乘虛掩襲，欲恣攻淩。公馳自青門，戰於赤水，其蔡軍臨陣翦滅驅係，而王並解甲縱之。明年春，宗權複遣賊將圍逼陝郊，虢州刺史張存背陝迎降。旋又持疑構隙，遂密表請狀。部伍據關捍敵，曾未浹旬，遽聞失守。蔡將張琢，席卷深入，兵近五千，王所統見軍，不逾六百。率先士卒，盡殪凶渠，不崇朝而複收州城。自此藩方改觀矣，又交鋒之暇，恤物尢勤。遺犢棄蠶，皆令護養。扶羸挈幼，免複驚奔，斯乃稔其庶富。及天師北征，招討使以繄仰請行，指撝務重，瀝懇固讓，拜章累陳，竟慮上軫主憂，久稽朝旨。臨危不憚，赴救遠征。及向道阻艱，物情沮撓，猶嬰孤寨，常保萬全。前後獨當八十五陣，擒戮五千餘眾，並收奪堡塞七所，而我軍未嚐敗衄。王初欲事行，旁無取濟，至於糧仗，皆自齎持。及猜沮班師，險夷著節，所經千里，不犯一毫。竟能亙抵為梁，[B12D]旗振旅。俾感撫循之德，悉平憤激之心。又屬楊複泰楊守亮之佐在興元，密葉狂謀顯逆狀。既連商略，逾逼封畿。王知嶽拒命不悛，迎鋒立潰。朝廷乃詢故實，益委制臨，岩險悉平，農商庶悅。及邠岐合勢，梁漢須隙，殘寇才奔，凶威尚熾。乃命都將，選精銳兵五百，趁商州南鄙，俾其捍禦，授以機權。奮少擊多，排山壓卵。魁渠折首，支黨束身。凡梟擒之外，其所歸降，並家屬尚數萬眾，實資神算，大振國威。爵賞既行，中外同慶。遂冊太尉本郡王，食邑若干戶。王嚐謂滿能招損，貴必期驕。斡宰造之權，無容入巧。弭間離之隙，莫若推誠。誡在未能，形於崇讓。故自加相印太保及今封拜，凡瀝懇數次，上言無不至，人以為煩。朝旨莫回，絲綸累降。鄰藩方睦，勉諭萬端。至於恭命之時，猶切履冰之懼。
噫！為臣為子安家，固俟交修，乃能爾訓，推其錫類，足以及人。體忠貞則其道適同，且非黨憂社稷則其心不隱，意亦何尢？內絕私嫌，外周泛愛，此又持政之難也。致政仆射，雖著義方，罕於嚴訓。王恭勤備至，浣濯必親。臨敵惟恐貽憂，居常未曾掛慮。怡顏侍膳，影修牆，此又力行之難也。識以濟才，學而敏政。退公齊慮，開卷忘疲。雅好谘詢，尢敦名教。每用通儒之術，時開講禮之筵，此又聳勸之難也。洞達物情，深涵雅度。邪諛必照，狷直皆容。心秤自平，毫端靡忒。幕中取士，必以精修，麾下選材，亦兼敦說。舉無遺策，用即成功。此又鑒局之難也。勝殘之本，往哲所先。聽訟之明，片言立辨。王自治軍蒞政，才及壯年，照忒揣情，必研精慮司法吏乞常陳具獄縲囚等三數輩。已甘抵刑，王察其深冤，果驗真款。所司考校，奏陟殊尢。不示威強，惟修輯睦。匪畝漢（疑）之好，入無聲妓之娛。惠不費於公財，利不腴於私室。以是訓報，可行蠻貊。又常滋種德，非止恤刑。危者不擠，窮者必拯。昭報果符於冥感，嘉祥屢表於有年。亦奉真宗，庶能柔物。慮苟希致福，必將強斂於人。唯申孝思，自致精舍。有詔褒慰，仍賜陟屺為名。而又創制都門，崇嚴嶽廟，僦徒繕壘，賦食修營，皆役不奪農，悅能集事。凡築新城若干尺，增構營舍若干間架，又添生客軍額若干人。至乃上勤時貢，下濟朝班，每於均節之中，須用方圓之術。英規茂績，輝爍古今。昔周人之錫彤弓，漢氏之刑白馬，用昭信誓，實賴匡扶。故命曆之延，更逾於定鼎。山河之誓，共慶於貽孫。煦作春台，恢為壽域，其間偶躔災數，暫翳妖氛。方搖發殺之機，已屈爭衡之力。糾踐土兵車之會，敢瀆齊盟。稽防風玉帛之期，終嬰大戮。況我國家仁敷行葦，澤及漏泉。協宣睿作之規，茂對昭升之列。運符幽讚，賢為時生。金石俱諧，旂常並煥。其或疇茲戡定，別紀修良。既允屬於當仁，宜更標於刻石。今據都押衙錄事參軍等狀，具言乞置生祠，已令罷請。其制碑事，王雖遵恩詔，唯飾詞累命賓僚，致書申諭。且道由屈已，久則惟艱。舉不避仇，非徒禦怨。言而必察，孰敢隱情。研深本在於防微，慮禍莫先於輕敵。靡忘慎恪，方保初終。以此持危，自鍾全祉。旁徵明哲，載考聲猷。久副宏慈，果膺異獎。臣僑居郡境，備聽人謠。雖乏潤色之功，夙慕陽秋之旨。今則虔承綸煥，俾振寵光。將致不刊，敢濱溢美。抑太華捧天之跡，力可扶危。縈渭川潮海之瀾，人知注意。竊惟尊戴，克盡褒揚。庶用永孚，斯為炯戒。銘曰：
天視唐德，丕祐一人。克文惟睿，克武惟神。乃戡乃乂，自我憂勤。興運已固，萬國益親。有君有臣，內祇外肅。戴庸碩勳，以輔以牧。惟此戎藩，控臨近服。惟此韓王，華人之福。既忠既孝，上行下效。靡剛靡柔，惟王之教。王之士伍，化王仁勇。鼓之而抃，賞之如恐。王之農夫，化王勤瘁。乃積而輸，乃糧而峙。王之吏屬，化王明恕。察而不煩，嚴而不暴。王之賓朋，化王德義。惟窮是恤，惟善是富。王之親鄰，化王服儉。人有羸財，官惡橫斂。王之僑寓，化王悅古。蚤夜孜孜，裏如鄒魯。匪勵匪率，孰濟厥庸。匪誠匪藎，孰表厥衷。華郛惟鄭，郭氏舊鄉。始終敬慎，千古汾陽。誰克繼之，兢兢韓王。明宜祥發，興國無疆。碑於道周，於王何有。銘於王心，而後可久。儒臣奉詔，俾圖不朽。永保休光，在王克守。
嚐覽淑德之傳多矣。其有存所以保千鍾之養，歿所以固九族之安，始著宜家，終由訓子。遂致忠資報國，葉宗社以貽休，憂不貽親，指山河而獻壽。永惟作範，必在擇鄰，今見之於太傅相公王公矣。夫人姓石氏，其先樂陵人也。積德濬源，疏封命氏。勳華相煥，名教所宗。碏著義方，騰褒魯史。慶稱醇謹，作表漢廷，武則西晉元功，文則江都勝會。門資天爵，代有人豪。曾祖士端，信洽州邦，聲高河朔。雖抱不侯之憤，已呈展驥之姿。紫蓋幹霄，青萍溢匣。早膺曳裾之選，實惟拯物之仁。父獻直，岑鼎傳銘，雕戈錫祚。拔聊城而騁辨，倒趙幟以標奇。上略攻心，敵自窮於術內。雄藩足，位實冠於軍中，娶某氏。
夫人生稟閑華，動循禮法。父兄加敬，閨閫肅然。字必待於勝笄，聘已徵於鳴鳳。來歸於我鹽州常侍公，累更劇郡，兼總貞師。臨危無暇於憂家，抗誌唯聞於辭第。夫人恭勤，自始輔佐。必伸柔以濟剛，儉能周給，表齊眉之敬。我在得忠，成克已之名。公非無助，及哀當晝哭，室乃磬懸。萬里爰歸，諸孤未立。共誓食貧之旨，惟懷均養之慈。有令子五人，長曰重章，皇威州刺史。誌殄國仇，威清塞表。仲子重簡，皇華州節度使，贈司空。化高列嶽，功顯本朝。季子重盈，今任河中節度使。嶽立一方，波澄萬里。潛施和煦，則闔境皆蘇。洞感神明，而亂根自翦。振家聲以光前烈，獎京室以定中興。益著恩威，方膺倚注。次子重榮，皇河中節度使，贈太師。允集大勳，以光前烈。次子重益，居常唯謹，履險不疑。並稟教母師，嚴申子道。克濟高門之慶，亦符外族之禎。及巨寇長驅，橫流孰拯，太傅相公首臨分陝，太師旋鎮河中，司空亦作牧華州，共勤王事，皆遵勉勵，大濟艱難。由是中使褒崇，冊封祁國太夫人，特彰禮秩之優，累降珍華之錫。而陝華與蒲，各持龍節，遞陟鴒原。每屬歲時，競先迎養。宗姻列侍，士庶聳觀。三鎮旌旗，出導潘園之樂。一門鼎鉉，入調殷飪之滋。福履既豐，善基彌固。而諸孫顯達者，威州仆射之子某司空院某，宏材入用，逸氣超群。太傅相公長子故晉州刺史瓘，洞究韜鈴，兼明吏理。次子今任陝州節度使珙，庭挺為端表，隱若長城。又次子檢校仆射瑤，禮備趨庭，謙光待士。太師院三子，皆葆和自晦，樂善相成。共宏襲構之規，不忘折笄之試。蕃衍盈盛，古今罕儔。豈同曹氏紀行，惟觀宰邑。穎州列會，徒仰聚星。慈仁之報宜哉，溫清之榮極矣。光啟丙午歲八月二日，薨於興教裏第，年八十有二。期頤克享，飲膳稍違。方當棄養之辰，猶切防危之慮。風雲變色，裏巷纏悲。詔自行朝進封燕國太夫人。初太傅相公遠奔喪次，俄逼眾情，金革從權，苴麻終制。運頻遷於星籥，用方葉於蓍龜。孝思罔極，號奉先違。以龍紀元年十月，遷祔於河東縣某裏琅琊公之塋，禮也。同盟致享，備物充庭。蔣欽之帷帳重新，傅氏之威儀特盛。眠牛勝地，兆克繼於公侯。吊鶴殊祥，事更傳於簡冊。所以光昭懿範，表識元扃。猥屬短才，不容牢讓。仰閨儀之作則，盍揭貞標。愧墨客之摛詞，徒列幽碣。銘曰：
飛星降彩，德水流璜。發於二姓，兆彼百祥。貴遊標譽，賢媛流芳。同蠲嚴祀，備養高堂。敵傾秦晉，好睦潘楊。充閭必顯，昭社宜昌。四德具修，六宗皆慶。纂組雖工，紛華靡竟。孀室棲貧，真空喻性。辛謝徽柔，班慚韜映。勖以輸忠，資其積慶。禦府移珍，天錫人命。五家邑裏，五子封疆。通衢賜第，異姓稱王。三牲上膳，萬石奉觴。庭羅鼎綬，室累銀璜。追軒咽軌，駐日回光。兒童意氣，旌旆飛揚。榮冠一時，報臻五福。達惟體順，歸寧改卜。拱樹高低，連岡起伏。孝子終禮，行人望哭。哀樂周環，短修同躅。永珈珮，空彰明淑。雖穀變而陵遷兮，信惟蘭而與菊。
公諱凝，字成庶，太原人。禮法冠昏，著於雅族。國朝忠惠公，克振農烈。而河東衡州，皆德優位下，宜其集祉於當世也。公幼孤，英發有神檢。整襟受業，瑞氣鬱然，群輩莫敢輕狎。相公鄭公肅，實公舅也，一見聳異，命子約為師友。孝愛識度，宜其大成。年十五舉孝廉上第。其為文根六經，必先勸試，著《都邑六岡銘》，益振時譽。魏相國扶主貢籍，選中甲科。崔公操首辟鹺府，周相國墀鎮東蜀，裴公休廉問宣城，操幣者交於門，視其所知，知其立矣。崔公龜從入相，拜鄠縣尉校理集賢。孔公溫業鎮宣州，辟為上介。韋公有翼初為禦史丞，盛選僚屬，公首狀拜監察。會鄂州鹽鐵使贓，狀上聞，有力者持為滯獄，公馳傳即訊，涉旬辨決，轉殿中侍禦史。崔魏公出撫淮甸，奏為節度判官。始以省秩命服，似助準的，著之美譚。崔太保慎由浙西又拜徵左史，而大誇得人之盛，遷禮部員外。宣宗朝嚐待制，獨被顧問。正色讜言，不附權戚。及內署進擬，竟為所擠。曆兵部考功員外。前史稱第一流必為第一官，唯公資望，人謂無愧，轉司封郎中。相國蕭公寘判版籍，請公分佐其務。俄拜長安令，政無私撓，奸猾革心。鄭公處誨總憲綱，公以考功郎中知雜事。不示峻厲，僚吏自肅。相國夏侯公用為中書舍人，旋以同列或非清議，遂移疾乞免，拜同州防禦使兼禦史中丞，賜金紫。勵精為治，表率列城，吏民守闕乞留遮道，宰相言狀，上降璽書褒允。竟謝疾，葺居華下。
中外之議，謂公不司文柄，為朝廷闕政，竟拜禮部侍郎。韋澄邁在內廷，懸入相之勢，其弟保殷幹進，自謂殊等，不疑黨附者。又方據權，亦多請托，攘臂傲視，人為寒心。公顯言拒絕，及榜出沸騰，以為近朝難事。噫！仁人之勇，其可力奪哉？久之，時宰竟用抗已。內不能平，遂至商於之命，尚書禦史大夫以塞群議。商病屬邑頗濱於都，主吏驟更，破產而不給。南鄙山阻，屬役尤難。公俾相資贍，得以均濟。又治賦羨銀，例皆推估以優俸，公命即齎月市驛駟。橫擾既絕，謠訟溢境。明年加檢校常侍，廉問湖外，理潭如商，罔不慰悅。先是內外使臣自江陵理棹，則緣境數州，皆弊挽舟之役。公舉奏條，約結官緡，以僦水工。自是行役不淹，人遂安逸。又支郡牧守，選用素輕，小大之獄，不能專斷，係驗往複，動涉歲時。公命擢法以降，得自裁決。苟或滯冤，方許詣府陳理。奸絕宿稔，政賴滌煩。此皆勤恤之尢者也。上初即位，講求名德，徵拜兵部侍郎。至京示幾，以本官判鹽鐵。峻望所服，科條自振。征挽之入，歲中兼倍。然賦財制用，不可以私幹，當路者多不使，遂以秘書監分務。生徒有言於洛下者，公神意無忤。且曰：「吾豈受其任而怠其事者耶？幸非得罪於君耳，何憾？」既更歲，持權者以公論所歸，遂將複用。遂以大河南綴之內園，吏橐奸傲法，人不聊生。公捕伏辜，都下震肅。初汴州黑風之變，帑藏一空。今滑橐中令，雖持軍有術，力且不振。時公方領鹺務，因詔旨遂使便宜。以漕米二萬石立賑懸給，及中令複大柄，推功上前，且行陟勸之典，乃加檢校禮部尚書。按察宣、歙、池三郡，公即治未期，人知化矣。既而賊黨濟自九江，且將入屠至德。公命偏將樊儔扼險以候，繼儔違命輕進，遂斬之以徇。令既必行，人亦自固。淮南環其境皆為盜有，公命強弩據采石，陳旆以為聲援。次將馬頻又以舟師乘夜鼓噪，立解和州之圍。明年，凶渠複大入，而都將王涓亦自永陽赴敵。公宴勞加禮，且諭曰：「盜匿詐情，吾盡得之。緩則抵虛以自張，急則始降而脫死，無他謀也。今席勝益驕，謂吾城不勞而可綴，奮臂而可東，前無縆發之礙。若知吾堅壁待之，其勢自衄。將軍第按甲稔歲，以伺其隙，慎無與之驟戰也。」涓意銳，自州日趨四舍，至南陵，未會食而陣，遂死之。明日，中貴人複斂敗卒，尚四五千人。傷痛之聲，與塵埃相雜而至。江南雅自怯，獨幸北軍以為援。乃聞涓敗，相顧失色。賴公前策涓不足恃，拒守益嚴。又城下水乏，而泉自躍出，人心不搖，竟免攻圍之患。其後日夕撫循，常若盜複至者。先是有星直寢廷而墜，術者謂保境之勞，足以暴列於上。因遂請告，災變可攘。公曰：「東南國用所資，宣為其屏。吾遽規脫禍，則一方尚何賴哉？誓與此城相存亡矣，勿複為言。」竟寢疾，猶日請監軍使親授規謀，以虞侵軼。其儲蓄繕完之利，到今賴焉。乾符五年八月七日，薨於位，享年五十八。上震悼輟朝，發使臨吊，贈吏部尚書。
惟公博厚深宏，端潔明懿，極天人之儀品，不陷於浮。挺文學之宗師，不炫其價。儉惟國寶，身革時風。訓閨門以孝慈，育生婁以仁惠。固已彰彰於四海，奚俟讚揚而後顯哉。或曰：「近古所謂清賢，止於乘德秉彝，高拱以服物，蓋謂徵其材則浼其譽。今王公聲望，足以貽於信史。而狀之所述，先必功實。損益之效，豈相補哉？」愚曰：「君子踐修以溉其本耳。其外力或可濟，豈知之而不為？公以是誌其大者，非汲汲於致用也。斯可蓋乎？圖忝跡門下，義服終始。兢命撰德，唯以漏略為愧。易名有典，敢俟至公。
竊以修史校德，非無可久之規。稽實圖芳，亦在飾終之典。恭惟故府尚書王公，標延雅道，藻耀儒林。業裕匡時，仁周濟物。洛下則神仙元禮，威振邊陲。江南則談笑謝公，勳高冊府。必宏聲價，未浼風華。中外具瞻，淺深莫際。方啟釣川之兆，俄纏罷市之悲。愨實不彰，清塵遽遠。褒揚未盡，增一字而何慚。聳勸可神，登九原而如在。共仰推公之誌，敢忘報效之心。克振彝章，必光僉議。謹狀。
容成侯金炯者，本蜀郡嚴道人。附山而居，同族中多見搜采。其先因秦時調發，詣尚方輸作，世苦之，乃誡子孫易其服色，必以清厲自進。後徙居上洛，會郡中盧生範生皆傳修煉之術，委質相資，因砥磨以致用。上聞而器之，召見。嘉其鑒局，且謂毫髮無隱，屢顧之。曆試台閣，號為明達。挾奸邪以事上者，見之膽栗，輒自披露。至於婦人女子媚惑之態，亦不能掩也。其察察如此。是雖造物無私，圓方不礙，然疵陋者終惡忌。積毀於上，以為背麵不相副，炯亦自病於狹中，不能以塵垢混其跡也，竟被擯斥。後亟有月蝕之變，時宮中漏下數刻，上臨軒，念其規益，複急召。俾其道所以然者，扣之，響應不疲，上異焉，命以容成侯奉朝請。而宗人派別於廣陵者，炫飾求售，陷為輕薄。於權戚中或嫵然自喜，則狎玩不厭，至或被以組繡。蓋便其俯仰取容，雖穿鼻服役，亦無恥耳。既稍進，炯又鄙其為人，乃複以讒廢，歸老於家。
太史公曰：炯之遠祖，當軒轅時以化服於祝融氏，得薦於上，能強記天象地形草木蟲介萬殊之狀，皆視諸掌握，蓋其術亦規摹於洪範耳。物怪遇之，莫不揣息。自廢後益親幸，上晨興，必先至。則與冠冕者偕進，號為壽光先生。不名也。子孫雖下衰，然流寓太原者始尚元，亦以精煉見重。觀炯雖任用，兢兢惟恐失墜，不善晦匿，果為邪醜所嫉，幾不能免。噫！大雅君子，既明且哲，以保其身，難矣哉！
段章者，不知何許人。咸通十年，吾中第在京，章以自僦為馭者，亦無異於他傭也。夏歸蒲，久之，力不足以賙給，乃謝去。廣明庚子歲冬十二月，寇犯京，愚居崇義裏九日。自裏豪楊瓊所轉匿常平廩下，將出，群盜繼至。有擁戈拒門者，熟視良久，乃就持吾手曰：「某段章也，係虜而來，未能自脫。然顧懷優養之仁，今乃相遇，天也。某所主張將軍喜下士，且幸偕往通他，不且仆藉於溝震中矣。」愚誓不以辱，章惘然泣下，導至通衢，即別去。愚因此得自開遠門宵遁，至咸陽橋，復榜者韓鈞濟之，乃抵鄠縣。讚曰：
時方治平，士君子足以相濟。而禍亂之作，必廝役者乃能脫事患，古人所以安不易危耳。且章之服役，吾待以常傭耳，及濱於死，竟賴其義而獲免，安知他日吾屬報及其所奉，果致不愧於爾曹耶？乃誌於篇，期以自警雲。
河南竇氏，朝邑令畢某之妻也。四年秋，同民叛其帥李瑭。瑭走蒲，令挈其挐竄望仙裏。既夕盜作，乃仇家也。捽令壞其首，誌必死之。令妻蔽捍，泣且拜，益急，乃持其袂，重傷猶不置。令竊視，竟得逃匿而免。裏人列狀於府，齎之酒帛，醫亦馳乘而至，幾死者數矣。逮逾月，方克偕全，愚寓居渭濱，得備聞於裏中梁生。生言「操史牘者，苟當和平，紀王庭琛瑞之美，誠幸矣。然傑異之操，化導宗族裏閭，俾男必為貞夫，女必為烈婦，是有國有家皆賴之，豈徒炫於視聽哉？」愚以為知言，乃著其事。讚曰：
蓄千金之資，雖止憂患，尚有不安其息哉，況蹈危觸難，何以相保哉？且婦人女子，扣盎足以駭之，而白刃之下，獨不顧死以免其夫，是果能一於所從而不悔者也，豈化漸之有所自耶？吾知為臣為妾者，必繼有其人，免貽史氏之愧矣。
