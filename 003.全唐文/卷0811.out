皓，宜春人，咸通進士。僖宗幸蜀，擢倉部員外郎。龍紀中遷集賢殿圖書使，自稱碧池處士。
孫室季壞，其相更相語曰：「不日不月，吾其晉臣乎？」有客前而語曰：「相君不聞物之化者耶？蛇化為龍，龍之孫見蛇而笑之，謂‘吾祖之世龍焉’。殊不知蟒之腥，尚存乎大澤之畔。家化為國，國之孫見家必笑之，謂‘吾祖之世國焉’。殊不知耕稼之具，未朽於曆山之下。蓋由知龍而不知蛇，知國而不知家。噫！堯舜聖人也，丹均而不能嗣，而況吳以幹戈而得耶？」相君喻而泣。
吟篁怨桐，天其聲乎？鏘石鏗金，天其文乎？擊革鳴絲，天其暢乎？匏土之韻，天其和乎？天有至音，寄斯八物。先生不生，斯音鬱鬱。先生既生，斯音在律。嗚呼！先生之耳，時可求也。先生之心，不可得也。天全樂乎？先生之無神乎，愚固狂而不可攄。先生之有神乎，愚堅誠而乞其圖。先生之耳有神乎，化為天下之耳。先生之心有神乎，化為天下之心者，可以舒於今，然後家家知舜琴。
齊祖受宋禪，大宴卿士。顧謂丞相曰：「子不肖，幸有天下。非百執事羽翼小子，共拯宋人之溺也。然子不敢易時而侮器，使不十逾載，致黃金與土同價。」朝臣稱賀，內外喧歡。快喜相聲，日走天下。齊封父聞而慶曰：「宋人生矣。」而告鄉處士，處士聞而泣曰：「舍虎逢狼，改時而亡。吾為宋人幸未死，果塗炭於齊矣。新主之言，豈成聖人之道耶？君王知黃金貴於土，不知百姓視土貴於黃金。吾聞古者土地之封，在於民阜而國殷。土有林木，民時而取。土有鹹鹵，民時而煮。土有禾黍，民時盈庾。金玉在山，桑麻在原。聖人不禁，無私無官。死者有土，生者有田。聖人樂而百姓同，百姓憂而聖人然（句絕）。秦傳亂國之疾，百姓之苦莫痊。漢壤既廣，百姓饒矣。土地之利，百姓莫得而窺之。金玉在山，鹹鹵在田。取塊土者，犯禁而死。生無土而可以田，歿無土而及乎泉。生則稅蠹而郡蠶，邑克而吏齧。吾視宋人之萍久矣，未見宋人有寸土者。君王苟欲致民於生地，不若薄民之賦，貽民之利。知百姓貴土於黃金，則其民受福於齊矣。」封父敬而謝曰： 「吾將聞執政可乎？」處士曰「否。是欲急挈吾於禍矣。惟父勿施，吾將往。」
穆宗皇帝臨大朝，與群臣言奏政事，群臣退而宰臣奏曰：「陛下問及乎政事，此三皇五帝之所徽美也。陛下不問及史臣，此三皇五帝之所弭己也。徽美者，將有乎聞也。弭己者，將有乎亡也。以聞之而又亡之，則陛下徒有宵衣旰食之名，規天條地之績。與群臣言後若飆然，拂冠過冕，湮時銷日，無得用於後。譬如十夫樹楊，一夫拔之，無得以成其大也。政事群臣得陛下日問之，是十夫樹楊也。史官執筆為陛下日遠之，是一夫拔楊也。使後之人訝聖朝空晨虛夕，閑殿曠廷，無君臣谘謀洋溢之言，乏社稷安危強讜之說，是不亦遠史臣致不載其事，如拔去其楊，將弭已之謂乎？臣伏念貞觀永徽之代，百官之有耳目，但聽視天子而已。故言事者安論紓詞，無疑權慮勢。史官執筆於階之下，天子側旒於殿之上，奏者發誠於廷之中。是以正衙一開，則臣誠前而啟之，帝旒近而鎮之，史筆隨而錄之。由是君臣謀國圖政之事，俞機都要之言，托業發神，豐編照物。偕籍於堯典，差光於天陽。至今見太宗文德，若三皇五帝之所徽美也。自永徽之後，宰執不正，窺伺是忌。針棘前後，阻越對揚。狼噬虎餐，持膏炫肉。蓋以言多為已，惠不致君。內荏失中，畏使人聽。乃奏史官與百僚俱退，然後宰臣請事。由是君有問而宰臣知之，史官不得與於聞。君有舉而宰臣謀之，史官不得記其事。次第周行，檢錄制誥，與冗吏同工而已。臣嚐涕泣以歎，豈有以一已之細，一性之忌，於黍晷圭景之間？苟嗜急須，回天遮上，使聖緒神績，有嘉揚善諷，罔得聞於千萬年，枉有謂明朝空晨虛夕，閑殿曠廷，無君臣谘謀洋溢之言，乏社稷安危強讜之說。若今踵而承之，則不惟臣有障聰蔽睿之刺，抑陛下雖有三皇五帝之所徽美，而若遠史臣，則三皇五帝之所弭已也。抑又有一夫拔楊之謂歟？臣請史官執筆，當群臣奏事，隨日撰錄，號為聖政紀。臣立朝荷祿，幸甚。
穆宗皇帝動扆頷旒，憮然歎曰：「籲！朕罔敢粉名厥後，乃罔知厥後。然聖人存簡策者，亦非以粉名也。蓋存乎大國之典，鴻祖之業。我國有典，我祖有業。業在於典，典在於史。遏厥史不書，是屍餘於祖，涸業於典也。朕纘承聖緒，恭惟恪思。將念厥政，未嚐不離安廢酣，馳荒騖遠。是以每與宰臣言，如簇天下一巡省。每見宰臣退，而展天下盡聞知。豈圖臣蓄猾謀，公無同事，欲弄尾舌，先衛岩穴，隔斥史臣，占佞明後，致懿搜嘉訪，不存堯典之書。善諷名猷，莫出清廟之什。史臣負我，不舉其官。宰輔盡忠，厥聞有此。」由是詔史職，執史筆立於庭之下，錄君臣臚句之必行，載剛毅進退之敢議，題其篇目曰《聖政紀》也。
至上之即位三年，有鄉校小臣來鵠，居山澤間，常私心重惜史臣。以其史臣者，是當國之鏡，千億代之眉目也。因窺穆宗實錄，得解憤釋嫉於立史官為《聖政紀》者，追而頌出其事，以鑒今之廷列。故拜獻其頌曰：
三皇不書，五帝不紀。有聖有神，風銷日已。何教何師，生來死止。無典無法，頑肩奡比。三皇實作，五帝實治。成天造地，不昏不圯。言得非排，文德聖齒。表表如見者，莫若乎史。是知樸繩休結，正簡斯若。君誥臣箴，觚編毫絡。前書後經，規善鑒惡。國之大章，如何寢略。嗚呼！貞觀多葉，永徽多俞。廷日發論，殿日發謨。牙孽不作，鳥鼠其除。論出不蓋，謀行不紆。楹然史臣，蛇然史裾。瞠瞠而視，逶逶而婁。翹筆當麵，決防納汙。不梏爾智，不席我愚。執言直注，史文直敷。故得粲粲朝典，落落廷謇。聖牘既多，堯風不淺。頒編坦軸，君出臣顯。若儼見旒，若俯見冕。無閑殿曠廷，無屍安素晏。三皇不亡，五帝不翦。太宗得之，史焉斯展。暨乎後相圖身，天子專問。我獨以言，史不得近。邱明見嫌，倚相在擯。秉筆如今，隨班不進。班退史歸，罔然疇依。奏問莫睹，嘉謨固稀。取彼誥命，祿為國肥。炯哉時皇，言必及章。德室五帝，道奧三皇。如何翊臣，嚵肉嗜{亡皿}。觜距磨快，楅衡物長。控截僚位，占護陽光。垣私藩已，遠史瘐唐。俾德音嘉訪，默縮暗亡。咽典噤法，蓋聖籠昌。曷以致此，史文不張。後必非笑，將來否臧。謂乎殿空扆逸，朝懵廷荒。不知奸蔽，文失汪洋。有貞觀業，有永徽綱。亦匿匪見，亦寢匪彰。賴有後臣，知言不佞。伊尹直心，太甲須聖。事既可書，史何不命。乃具前敬，曰遂史之喻，請以物並。且十夫樹楊，一夫欲競。栽既未牢，摒豈能盛。帝業以栽，逐史似摒。穆宗憮然，若疚若醟。何昔臣斯，隱我祖正。不傳親問，不寫密諍。孰示來朝，以光神政。由是天呼震岌，徵奔召急。史提筆來，叱廷而入。端耳抗目，不撝不挹。獬豸側頭，螭蚪擺濕。握管絕怡，當殿而立。君也盡問，臣也倒誠。磊磊其事，鏜鏜其聲。大何不顯，細何不明。語未絕緒，史已錄成。錄成謂何，書政紀名。伊紀清芬，可昭典墳。古師官鳥，昔聖官雲。方之我後，錄裏書分。錄有君法，書有君文。君法君文，在聖政紀雲。殿無間時，廷無曠日。雲諏波訪，倦編刓筆。君劬臣勞，上討下述。惟勤惟明，在聖政紀出。至德何比，至教焉如。孰窺孰測，外夷內儲。謂君有道乎？臣有謨歟？有道有謨，在聖政紀書。一體列秩，同力翼戴。祈福去襖，絕防無礙。國章可拔，唐文可愛。善谘不偷，嘉論不蓋。不偷不蓋，在聖政紀載。諒夫總斯不朽，可懸魏闕。愚得是言，非訕非伐。實謂醫臣渾沌，開君日月。妖物死，天文光發。惟我之有頌兮，奚斯躍而董狐厥。
隋儒林有說，高祖謂群臣曰：「自古天子有女樂否？」楊素以下，莫知所出，遂言無之。房暉遠進曰：「臣聞‘窈窕淑女，鍾鼓樂之’。此即王者房中之樂，著於雅頌，不得言無。」隋文悅噫，而史不刊者，朝與職俱無人也。夫秦齊晉皆有女樂，由餘去孔子行錫魏絳之謂也。漢祖唐山夫人能楚聲，又舊雲祭天用女樂，魏武有盧女能鼓琴，特異於諸妓，則女樂秦齊晉漢魏俱有之。而楊素以下皆不能言者，豈以所問是古天子耶？若是則有太昊使素女鼓五十弦瑟悲哀，帝禁不止，後之帝王遂能有之。群臣不能以是言，但賢暉遠之說。暉遠引詩臆對，終為博古通知。殊不明恣率一時之言，頗昧二南之旨。且詩曰：「參差荇菜，左右芼之。窈窕淑女，鍾鼓樂之。」說者謂後妃有關雎之德，乃能供荏菜備庶物以事宗廟。盛德者宜有鍾鼓之樂也，故琴瑟在庭，荇菜羞之。上下樂作，以盛其禮耳。謂以樂樂淑女，非謂淑女執其樂也。淑女謂後妃也，安有後妃執樂也？荇菜謂在宗廟用也，安有謂王者房中樂耶？是皆乖謬之甚，暉遠瞽詩而終對，欺朝而罔君。蓋由隋日無人，浪言至日。女樂之對猶可，君道之問若何？上下相蒙，履霜於此。悲夫！
天下之命修文士曰儒士，其言書曰儒書，是謬久矣。夫儒者，可器之士號也。何者？以其不達於事，濡滯焉。且以詩書之法未嚐言，以《周易》《春秋》之文未嚐載，斯明矣。惟《論語》言當為君子儒，母為小人儒。《禮記·儒行篇》如是，非仲尼之言也。夫聖人言君臣父子夫婦兄弟朋友賓主之法而已矣。是儒者無定，不約其事而制之，何必曰儒？苟若是，則曰儒曰佛曰道，何怪耶？夫士之出也，進道德，行禮樂，以治其身心。能語言，明仁義，則曰儒士。不善而為武夫。夫控弦荷戈，賤隸之徒也。苟修其文而不知武，烏得為君子？孔子曰：「有文事者必有武備，有武備者必有文事。」夫文所以導乎忠孝，若武所以戢乎畔逆。二事之用，以求於是而已。某是知古今之人慮或未精故也。輒建斯議，以為世式。
孟子之愛人也細，緣其言而不精，以為習而有利，則心唯恐不利。至於傷人，則曰術不可不慎也。嗚呼！術焉得慎？慎則情背也。心則可慎，慎則唯術之惡而不利其傷也。為仁人之心由術，使之可動，則咎繇之術，治黥割也，而咎繇豈利人之刑？周公之術，治縗絰也，而周公豈利人之喪？以為愛人者必有其備故也。術善可以化其心歟？則師之術所以導善也，潘崇因師以殺楚子。醫之術可以治生也，晉人因醫以鴆衛侯。是師醫之所術，豈不慎歟？然而亦何嚐心之善歟？果以利能固小人心，而唯禁其術，則函不衛無敵之體，是亦利其敵也。巫不祝非病之人，是亦果利其病也？豈矢匠之心而已矣。既以不為利而動心，則矢匠人之利亦不欲殺，函人之利亦不欲死。已有心矣，然良其工，不得不有時而利其殺與死也。以弧矢所以威天下，則征不義，而後可殺也。棺槨所以封中野，降殺有禮，而後死可利也。嗚呼！為臣而倍叛，為臣而倍葬，其家人之心，畏其情背也，故術烏可使民慎。古人濟其備，所以教天下之愛也。故尊生送死，愛道盡此。而孟子之愛也細，為誅矢匠之意歟？聖人所以使匠人也。愛盡其道，何如？
語曰：民生於三，視之如一。父生之，師教之，君食之。惟其所在，則致死焉。孔氏之徒，回聖也，賜辯也，商賢也，子我才也，曾閔孝也。及諸子言誌，夫子皆信而從之，惟由教而勵之以成也。故夫子訓由而功倍，始衣戎服則攝齊，始衛以劍，則衛以仁。為蒲宰勞民以簞食壺漿，孔子恐私以食饋民，是明君之無惠，使子貢止之。其於教亦至矣。由也誠宜葆死焉以俟乎致，保身以全乎用，何取臨於衛門，非名忽之死，而至衋聖人之心。歎曰：「自吾有由，惡言不入於耳。」嚐圍於陳蔡，胡以不如衛之於夫子耶？且諸侯有相滅亡者，桓公不能救則恥之。夫諸侯有暫壘以遏寇，有甲兵以禦侮，而小白猶能為辭其恥，而終為霸主以救之，矧夫子累然若喪家之狗，無塹壘，無甲兵，脫載為宋衛所暴，匡季陵劫，則由也不得施。其後浪死於燔台，何齊桓能救異侯之恥，而由反不能終緩夫子之窮？使夫子以由在，則曰「惡言不聞於耳」，今日沒，豈惡不日聞乎？又奚用白羽若月赤羽若日之多為哉？祭法曰「捍大患則祀之。」素王道窮，患非大乎？由不終捍，豈為祀乎？賜曰：「商，汝何無罪？今由也，而汝亦何無罪？宜貶其祀以觀來者。」
或曰：「揚子雲不思堯舜成康之世，而自論以不遭蘇張範蔡之時，豈儒者之為耶？」曰：「雄誠得素臣之事矣。」夫居四海之安，處九層之高，上鑒衝漠，下瞰苑囿。既其靜息，則必思事雲亭追軒穆者矣。列多士之朝，齒無用之秩，才略不用，名表莫聞。既其靜息，則必思征虜功效雍邱者矣。斯皆君臣居位之高下，而所思則治亂亦不同。蓋位之極者，思衝漠而欲無為也。位之下者，思功伐而欲有為也。無為誠君之體，有為誠臣之事。如孔子曰：「大道之行也，與三代之英，某未之逮也，而有誌焉。」揚雄則自論以不遭蘇張範蔡之時。噫！孔子真素王，揚雄真素臣哉！孔子思三代之英，是猶處尊位而道極，事雲亭追軒穆者也。雄之論不遭蘇張範蔡之時，是猶居散秩而才閑，思征虜功效雍邱者也。素王誠得王體，素臣誠得臣事。然臣事何事也，曰：子貢使吳越，孟軻辟楊墨，皆事也。今不知雄思蘇張範蔡之時者，其欲自為蘇張範蔡之人耶？其欲折以正道，使弭兵擴文，歸吾城耶？苟自為蘇張範蔡之人，則叛矣，又何臣事哉？
翦腐帛而火焚者，人聞之，必遞相驚曰：「家之何處燒衣耶？」委餘食而棄地者，人見之，必遞相駭曰：「家之何處棄食耶？」燒衣易驚，棄食易駭，以其衣可貴而食可厚，不忍焚之棄之也。然而不知家有無用之人，廄有無力之馬。無用之人服其衣，與其焚也何遠？無力之馬食其粟，與其棄也何異？以是焚之，以是棄之，未嚐少有驚駭者。公孫宏為漢相，蓋布被，是驚家之焚衣也。而不能驚漢武國恃奢服。晏子為齊相，豚肩不掩豆，是駭家之棄食也。而不能駭景公之廄馬千駟。
農民將有事於原野，其老曰：「遵故實以全其秋，庶可望矣。」乃具所嗜，為獸之羞，祝而迎曰：「鼠者吾其貓乎？豕者吾其虎乎？」其幼戚曰：「迎貓可也，迎虎可乎？豕盜於田，逐之而去。虎來無豕，餒將若何？抑又聞虎者，不可與之全物，恐其決之之怒也。不可與之生物，恐其殺之之怒也。如得其豕，生而且全，其怒滋甚。射之護之，猶畏其來，況迎之耶？噫！吾亡無日矣。」或有決於鄉先生。先生聽然而笑曰：「為鼠迎貓，為豕迎虎，皆為害乎食也。然而貪吏奪之，又迎何物焉？」由是知其不免，乃撤所嗜，不複議貓虎。
聖人神疲力盡以行道，開禮展樂以告人，欲天下不忘乎溫良忠愨敬讓之心也。後之明王，又增以設學校，立廟祀，籩豆時修，衣冕屢制。其天下之書，則牆帙整整，林軸麗麗。斯可謂教道之備者也。如是猶有不率其勤，不由乎道者。所以聖人憂其窳墮，乃曰：「三年不為禮，禮必壞。三年不為樂，樂必崩。」何訓之示之之至，而訓之示之之難也？鬼谷子者，鬼谷先生之書也。六國時所作，其教人容動色理氣意之間，以詭紿激訐恌固呼哩離合揣測反覆憸滑之術，悉備於章旨。餘讀之，知六國之時，得術是書者，惟秦儀而已。亦盜祿入國之秘經。然自六經已降，至於漸醨之後，其中有數篇者，乃今之粉兒乳子，亦可與秦儀齒也。至如捭闔飛箝，實時之常態，是知漸醨之後，不讀穀之書者，其行事皆得自然符契也。嗚呼！聖人之道，設禮樂詩書之多，學校廟祀之盛，孜孜矻矻，則何易壞易崩，入人之心難耶？《鬼谷》之書，三卷而已。代不家有，則何自然符合奧妙，契人心之易耶？使天下用聖人之道，學溫良忠愨敬讓之心，得如自然符契鬼谷之書者，則吾見聖人無恨矣。抑餘瞑目放已，陶陶入太古風，是不可得也。昔倉頡文字，鬼為之哭。不知鬼谷作是書，鬼何為耶？吾今不覺毛磔膽寒者，是疑今之複有鬼谷新書而壞之者，則吾不知其備。
曾，邵陽人，咸通中舉進士不第。嚐為漢南從事。
伏以相公承家業峻，開國勳高，術妙六奇，圖精八陣。生民皎日，聖主迅雷。才成破趙之功，旋告下齊之捷。故得威宣破竹，力號拔山。弛張七德之中，舒卷五車之內。東周士庶，咸居沸鼎之中。西蜀蒸民，悉在春臺之上。蓋由人事，豈屬天時。昔漢得韓信而興，楚失陳平遂滅。今者江騰海沸，山動嶽搖。荊門告累卵之危，淮楚陳剖胎之難。赤眉卷地，黃巾滔天。公侯無匡合之才，藩鎮乏縱擒之術。若不預諮賢哲，早託英雄，則無異魚游宋池，燕巢衛幕。昆岡火發，玉石俱焚。曆陽水來，智愚同陷。雖思嚐膽，何補噬臍。且擘斷華山，宜假巨靈之力。決平洪水，須憑大禹之才。是以上自一人，下同百辟。僉云非相公不能定荊楚，非相公不能綰貨泉。既無異於肩堯，遂有成於命說。伏計即離犀浦，遽赴龍山。銷唐堯旰食之憂，解黎庶倒懸之急。某家在湖外，即出關中。遂假道於荊關，獲起居於梅鼎。仰將軍之大樹，敢議營巢。窺丞相之巨川，唯希在藻。伏惟照鑒。
某啟。某蓽戶庸人，荷衣賤子，道慚墨妙，業愧筆精。效枚叟之文章，雖憐七歲，感潘生之歲月，已歎二毛。失路腸迴，迷邦足刖。蟻棲培塿，蛙伏潢洿。自笑柴愚，誰憐參魯。尚思逐鹿，未分牽羊。將趨渙汗之程，詎學邯鄲之步。但以才非迥出，性乏孤標。雖勤測管之窺，終類正牆之視。有心吐鳳，無夢懷蛟。不痊曹操之頭，虛刺蘇秦之股。誠宜世棄，敢望時來。方嗟碌碌之生，忽忝戔戔之幸。朽株委地，永甘夫子之捐。枯骨凝塵，豈料昭王之市。遍身德澤，滿目恩輝。寧止負嵩，仍兼戴華。既蒙蜀顧，敢望秦留。即愛麵走鹿頭，背馳鶉首。如升青昊，似入元都。不知劍閣之艱，豈寬刀州之遠。伏惟相公神資重器，天縱偉才，邦國金城，朝廷玉燭。文高庾月，詞峻謝山。才見紫髯，便居黃閣。陶鈞百辟，啟沃一人。議平吳皓之時，雖云推局，報破秦堅之日，不廢圍棋。故能早執化權，久司政柄。今則暫辭龍闕，來鎮龜城。將軍之細柳雖新，丞相之鹽梅仍舊。不煩壯士，自伏雄圖。揚麾而氛祲晨銷，按節而妖星夜落。劉焉原野，昔為累卵之鄉。杜宇山河，今作覆盆之地。曾實慚孤陋，叨沐招延。鄭驛將窮，燕台漸近。那能倚馬，妄竊攀龍。仰天上之程途，已親台席。指人間之歧路，尚感客星。披霧非遙，拜塵在即。無任云云。
曾啟。曾業謝懸頭，道非刺股。未能入洛，安可下遼。空懷逐鹿之心，莫遇斬蛇之世。囚拘翰墨，困阨塵泥。虛費宣毫，枉銷蜀縹。不救鋤蘭之禍，詎禳伐樹之災。自歎龍鍾，誰知牛鐸。又以山東藩鎮，江表節廉，悉用豎儒，皆除迂吏。胸襟齷齪，情誌荒唐。入則粉黛繞身，出則歌鐘盈耳。但自誅求白璧，安能分減黃金。雖設朱門，何殊亡國。徒開玉帳，無異荒墟。遂使甯戚無扣角之歌，鄒陽乏曳裾之地。伏惟相公英風獨振，偉量孤標。推葛亮之秤心，負薑維之鬥膽。內安宗廟，外卻蠻夷。魚水賢良，塤篪骨肉。桃李滿於衢路，金帛遍於風塵。六合之中，一人而已。是以昨者不度庸陋，輒有幹祈。方虞按劍之勃然，敢望夢刀之管爾。俄頒清俸，遽恤白衣。朝乏半千，夕盈五萬。豈期庸蹇，忽忝遭逢。不是孟嘗，詎聽馮諼之鋏。若非趙勝，那知毛遂之錐。遇既重於西河，知亦深於北海。感恩泣處，未成泉客之珠。持已哭時，空抱荊山之玉。限以程途，陳謝末由。感激生成，不任死所。
牒。前件木夾，萬里離南，一朝至北。開緘捧讀，辭藻煥然。獎飾過多，欣慰何極。實以昨同邊鎮，才到藩籬，且按此朝之舊儀，未委彼國之新制。不知鶴拓，惟認苴咩。尚呼南詔之佳名，豈見大朝之美號。要從微耗，且是所宜。伏承驃信，王化風行。君德雲被，雕題屈膝。鴂舌折腰，卉服來庭，毳裘入貢，蓋以深明豹略，精究龍韜，波伏西天，草偃南土者。然侵軼我華夏，無乃不可乎？將謂我皇帝有所負於彼邦，邊臣有所負於彼國，慮彼直我曲，獲罪於天，是陳木夾申懷，用貯榮報。及披回示，已見事根。止於囚係使人，放歸彼國。始乎小怨，終此深仇。吞噬你朗寧，虔劉我交阯。取我越巂，犯我益州。若報東門，乃及再四。夫物居中者尊也，處外者卑也。是以眾星拱之北辰，百穀趨之東海。天地尚不能違，而況於人？
我國家居天之心，宅地之腹，四方八表，莫不輻輳，亦由北辰之於東海也。誠知土地山河，歸於有德。雖云有德，亦須相時。苟無其時，安可妄動。明公博識多聞，豈不見仲尼乎？仲尼之聖逾堯舜，顏子之賢過夔龍。六合茫茫，無立錐之地者，蓋無其時也。適使孔子生於秦末，乘胡亥之亂，用顏回閔損為宰相，子路冉有領將軍，子貢宰我充行人，子夏言偃典書檄，雖六合鼎沸，可期月而定也。當此之時，劉項只可都頭，韓彭不過部將耳。聖人雖有帝天下之德，而無帝天下之時，終不妄動。及子路欲使門人為臣，以為欺天乎。及自歎曰：「鳳鳥不至，河不出圖，吾已矣夫！」止於負手曳杖，逍遙倚門，告終而已。王莽不識天時，符堅不知曆數，妄恃強富，爭帝乾坤。莽以百萬統師，來襲後漢。光武以五千之旅，破於昆陽。堅以六十萬精兵，寇於東晉。謝元以八千之卒，敗於壽春。豈不為欺天罔地所致者也？國富兵強，何足恃之。周王仗棰於岐山，漢祖脫褐於泗水，我高祖起自隴州。蓋明公只知其一，未知其二，見其形未知其兆也。今與明公陳之，望審參焉。
昔周公承公劉之德，遇殷紂之暴，刳剔孕婦，塗炭生靈。剖賢人之心，斷朝涉之脛。三分天下而二歸周，文王率諸侯而朝之。至武王觀兵孟津，八百諸侯不期而會，尚曰彼有人焉，未可圖也。退歸修德，觀乎聖人去就，豈容易哉？及微子去，比幹剖，箕子奴，民不聊生，皇天厭之，國人棄之，武王方援旗誓眾，一舉而滅紂者，蓋天奪殷而與周也。我皇帝宵衣旰食，肩堯踵舜。父事三老，兄友百僚。推赤心於比幹腹中，懸白日於微子頭上。諸侯合德，百姓歡心。天下有人聖如周王，家有姬旦，戶生呂望者乎？漢祖承帝堯之德，遇秦皇無道，並吞六國，恃宇宙一家，焚燒詩書，坑滅賢哲。築長城於紫塞，造阿房於皇州。鬼母哭蛇，人臣指鹿。民不聊生，皇天厭之，國人棄之。是以陳勝一呼，天下響應。漢祖西入，五星都聚者，蓋天奪秦而與漢也。我皇帝方崇詩書，任賢哲，卑宮室，恤黔黎，野無歌鳳之人，朝有問牛之傑。天下有人英如漢祖，家有韓信，戶生張良者乎？我高祖承元元之德，遇隋煬荒淫，徭役不均，征斂無度，竭民生之財產，為巡幸之資糧。虎噬群賢，猱蒸庶母。浮沈遼海，疏鑿汴河。今年東征，明年西伐。民不聊生，皇天厭之，國人棄之。是以我高祖應天順地，奄有四海者，蓋天奪隋而興唐也。
我皇帝方澹泊聲色，杜絕巡遊。夢卜宰輔，倚注藩屏。思成垂拱，惡習干戈。皇天方讚，國人方歡。天下有人雄如唐祖，家有敬德，戶生元齡者乎？僕雖自絳紗，素耽黃石。既探師律，亦識兵機。奉詔鎮壓三巴，撫安百姓。思敦禮樂，恥用干戈。每傷虞芮之爭田，念姬周之讓路。苟不獲已，即須訓戎。且蜀地闊數千里，郡列五十城。戶口之多，士卒之眾，可以揮汗成雨，吐氣成云。蓋緣從前元戎，皆是儒者。有昧見機而作，但守昇平之元規。雖分常憂，不教民戰。是以彼國得以深入，無備故也。僕示之以三令，教之以八陣，鼓聲而進，鉦動而退。甘與之共，苦與之均。義等塤篪，情猶瓜葛。悅禮樂而敦詩書，務耕桑而聚穀帛。使家藏甲胄，戶貯干戈。賞罰並行，公私共貫。既識三略，便可七擒。不惟喝倒不周，亦可劈開太華。況彼國自長慶以來，搔擾益部，殺人之父，孤人之子，掠人之妻，鰥人之夫，焚人之廬舍，使人暴露，翦人之桑麻，使人寒凍。蜀人怨恨，痛入骨髓。僕乘其眾怒之勢，示其暴怨之門，況抱雞搏貍，不繇人教，乳犬敵虎，自是物情。既仗宗廟之威靈，兼統華夏之精銳，若乘流縱棹，下阪推車，豈勞心哉？僕官是宰衡，位當侯伯，披堅執銳，雖則未曾，濟河焚舟，平生所貯。彼國將帥之強弱，邦國之盈虛，坐可酌量，何煩詢誘。且六合之外舟車不至，聖人不言。彼國在聖人不言之鄉，舟車不及之地，縱主上英哲，人臣俊乂，亦猶燭龍銜耀，只可照於一方，春雷振聲，不能過於百里。天與不取，談何容易！夫天有五賊，見之者昌。彼國縱曉六韜，未嫻五賊。而欲泥封函谷，水灌晉陽，何其謬哉！五賊者，夏桀張羅，殷湯祝網，是以仁而賊不仁也。殷紂剖生人，周文葬枯骨，是以德而賊不德也。齊國厚徵薄貸，魯國厚貸薄徵，是以恩而賊不恩也。項羽殺義帝，高祖舉哀，是以義而賊不義也。陳後主驕奢，隋文帝恭儉，是以道而賊不道也。能行五賊，兼曉六韜，方可奪人山河，傾人社稷。我朝未有五失，彼國徒自陸梁。以此推之，興亡可鑒，何勞遠離庭戶。始識安危，久習韜鈐，方明勝負，而妄要姑息。不務通和，回示荒唐，一何乖戾。罔念孔顏之知命，翻效莽堅之覆車。交阯喪亡，可知人事。新都失律，足見天時。若望降尊，便希抗禮。但百穀不趨東海，眾星不拱北辰，則不可議也。苟未如是，則不可改圖。昔管仲入周，不受上卿之禮，蘇武在北，無虧中國之儀。事有前規，固難更易，況小不事大，春秋所誅。若彼直我曲，恐招天殃。既彼傲我謙，何患神怒。見已訓齊士卒，調集糗糧。或玉露垂槐，金風動柳。建鼓數里，命車指南。涉巂弔民，渡瀘會獵。繼齊魯之夾谷，紹秦趙之澠池。便是行人，豈遺佳策。皇帝聖旨，已具前緘奉聞，臣下不復多談，恐乖忠告。謹牒。
