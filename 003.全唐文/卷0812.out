崇望字希徒，河南人，邢國公政會七世孫。咸通十五年登第，累遷司勳、吏部二員外郎。僖宗時擢翰林學士，遷戶部侍郎承旨，轉兵部。昭宗即位，進中書侍郎同中書門下平章事。大順初為門下侍郎，加尚書左僕射，代時溥為武寧軍節度使。溥拒命，還為太常卿。王行瑜入誅執政，貶昭州司馬。行瑜誅，召為吏部尚書，徙兵部。光化二年卒，贈司空。
敕。以爾彯纓著稱，夢筆為文，富以美才，披其禁闥。典由中之詔，成布下之言。方謂得人，雅當入侍。蓋聞羊祜謀議，是草皆焚，周仁重厚，其言不泄。親近之地，慎密為先。爾既不能，何爽居外。西省亦吾教誥之地，戒之可矣。可依前件。
敕。具官崔凝等，凡帝王有應制侍從之人，蓋思其朝夕匡益也。下詔先視，質疑如流。茲所以潤色出言，交修發號。大漢氏設玉堂內署，開金馬外門。得人甚多，斯道大振。顧是眇末，敢忘師虞。職思其流，以備左右。俄聞家遺清風，人懷恭德。能濟其美者，伊凝有之。三代絲綸，一門冠蓋。不墜其業者，伊文偉有之。而皆以墨妙詞芬，策名試第，謙無矜物，敏以適時。周旋鳴玉之儀，頡頏攀雲之路。訪於執事，亦進厥良。真我雍容之列所宜者也。敬承密命，允葉同時。可依前件。
敕。具官鄭紹業，族掩五侯，家多萬石。盈數大名之後，高門陰德之餘。茲實生賢，聿來佐國。而勵精士節，炳煥人文。韻宇宏深，智度恢廓。比博能於武庫，方俊德於神鋒。終始令圖，出入大任。丹墀絳闕，自風體而宏多。起草掌綸，由天才之足用。洎揚我休命，出守荊門，頗聞理聲，急於徵請。入則思邦家之久計，出則擁旄節之上遊。良佇忠貞，乃期康濟。爰從分務，曠已曆時。如聞舒不疚之懷，安無怨之地。雖有簞瓢之樂，寧無憔悴之容。能用善人，我實所慕。是命進爾於冬官八座，乃庶績彝倫之所由焉。祇若朕言，克邁乃訓。
敕。近出天屬，富有吏能。進士以來，恪勵無替。覽宗正列狀，念夷陵當官，公舉何多，獎用宜及。仍聞罷退，曠有歲時，誠曰任能，亦既振滯。光祿古官也，而比朝於今，兼掌尢重。是命爾司少其事，勉幹吉蠲之職，無忽禋祀之官。可依前件。
敕。某官謝曈等，欽惟漢宣帝以英主禦無事之朝，尚思良二千石以之共理。伊予衝昧，適丁艱難，每以一麾假人，既重且慎。每聞謝曈以勇誅暴而去害，以義利物而移內，儻願得之於一年，宜用試之於千里。聞爾倪徽久從進宦，皆著任能，委以方州，冀為良牧。籲！含哺鼓腹，是安人之謀。留犢懸魚，乃潔已之操。惟一二之事，皆古之賢刺史所行。以為爾資，庶洽予意。有以憲丞寵官攝之任，貂璫遷刺史之班。予於疲黎，無所愛惜。籲往哉！可依前件。
敕。王搏，名以文舉，祥以履光，敬以交人，善為知己。鐵鉞開幕，台鉉奉藩。方虛婉婉之籌，乃顧翹翹之乘。能不輟我周袞之任，樂爾漢相之徒。建禮部郎官，惠文禦史，敬思寵數，勉罄嘉猷。可依前件。
敕。張道蔚等，糧餉其軍，防虞所理。況自邊徼，必資強能。是命擢以校文，寵茲佐略。宜思績效，無忝從戎。可依前件。
敕。高銳等，既以勤心定賓主之分，宜頒嘉命為官屬之榮。同參執法之司，勉副知人之地。期將盡力，共讚成功。可依前件。
敕。具官某等，或遊徼罷居，堙鬱彈冠之望。或指揮效用，周旋免胄之行。幹以奉公，恭而事上。允當選舊，亦既賞勞。禁旅親營，實在將軍之令。雄藩武帳，宜增列校之威。各命寵遷，勉成茂績。驟升郎佐，無忝官勞。可依前件。
敕。某官某等，或以忠勤彰於侯正，或以奏獻著彼勞能。況侯蘊李仁誨，親奉禁營，始陪輦路，不有遷命，將何勸人。可依前件。
敕。昔魏郡十五城，獨繁陽有異政。漢史書之，以其為縣之才，未易得也。今我擇官憂人之際，一朝以難得之才待鎰等，四子其何如哉？將責試功，亦宜申命。為政如禦，不可改轍而行。為政如農，惟在勤思其事，無或窮人使為盜也。書稱以庸，本朝旌賞，遽以印綬光命之。球蓋延餘師溥之所舉，乃為之酬，當務其實。可依前件。
敕。楊宏範，能以下位，伸於上聞。諒屬驅馳，不避繁劇，郿大邑也，有民人焉。勉揚仁風，無辱公舉。可依前件。
敕。薛璫等，我聞焦贛之伺奸邪，虞詡之推盤錯，皆屏盜之跡，為治縣之先。盜既不興，縣是用保。今其時也，勉思齊之。其於政之善惡，人之理亂，賞罰甚明，足以自擇。璫得銀章，無忘兢惕。
敕。楊彥等，主簿之官，大要在其勾稽。一同百里，不亦難乎？無言小官，而忘幹事。黜陟勸沮，勉自為謀。可依前件。
敕。具官張嗣複，性推端慎，才任公方。居為勵已之能，動有逸群之度。爰當職局，備睹通明。諒此精修，諧於擢用。是命伸其寵獎，延以上司。俟典幹之繼聞，顧優崇之何遠。敬思勉勵，跂乃騰翔。可依前件。
敕。孫可讓，才質相高，謙和特立。秉端正恭敬之禮，備起居左右之勤。入用甚優，前途更遠。實諧獎進，俾列官司。勉副寵榮，無忘夙夜。可依前件。
敕。廷暉出入禁門，周旋賓地，恭敬之心無失，公忠之節愈明。必有才能，可當委用。勉荷特遷之命，宜思與進之途。可依前件。
敕。具官楊複隨，資於周敏，濟以器能。居廣眾而和光，列禁司而幹務。播於公議，實曰上流。諒檢操之不渝，顧津途而莫測。允承嘉命，勉副寵遷。無違恪恭，以就光大。可依前件。
敕。具官苗深等母琅琊郡太夫人王氏等，本於仁，原於禮，保於和，處於順。故圖史素學，風法不衰。立我彥臣，率由貞訓。而識者服儒之道，不使忿言加己，以羞其親，深與文蔚有之矣。乃子弟謹身之行，履危懼辱之思，以承其誌，渙等有之矣。且皆賦祿於朝，相戒以養。俾榮報德，當貴疏封。慶集而家教行，吾國古之孝理，不在茲乎？可依前件。
敕。具官某母崔氏，夫為人者，能以忠勇之謨勞於國，戎旅之權既重，上公之秩乃高。而母氏之封，寵章未稱，則於王化有所不宏。方屬推恩，是以用典。以光孝養，且厚勳臣。可依前件。
處靜居天台山，自號天台耕人。會昌中，與葉藏質應夷節為林泉友。
道之體也，至靜而無為。道之用也，通生而赴感。始乎無始，先乎無先。起於妙無，而生妙有。至真之教，由茲而立焉。我元始天尊啟重元，曆五太，握元化，運真精，總括妙門，以為法印，付於大道君。道君纘統以光大之，敷暢以宣布之。凡十二印，包舉幽賾，窮達元妙，以授於老君。老君奉而行之，上極三清，旁周無外，綿亙億載，開導未聞。帝帝為師，方方立教。幽明巨細，靡不宗焉。自是奕葉紹承，師師授度。上自元始，下逮茲辰。故受道尊奉，其為度師乎？度師之師曰籍師。籍者嗣也，嗣籍真乘，離凡契道。籍師之師曰經師，經者由也。由師開悟，舍凡登仙，三師之重，媲於祖宗。祖宗能傳之，而不能使兆致道。父母能生之，而不能使兆昇仙。奉師之道，無以過矣。儒家在三之義，莫能及焉。欽惟三君，煥有明德。追仰尊稟，瞻慕無階。粵自上賓，未列圖紀。雖貞猷茂範，刊勒於名山，而後學門人，難披於真奧。敢條實錄，昭示將來。輒陳小序，仍為頌述。道弟吳興陸甚夷已敘道元先生休烈，但繼裁短讚，以紀德風。庶劫曆有終，而清規不泯。有唐龍集庚辰中元日甲辰序。
餘源承大漢，派衍東甌，家於縉郡之遂昌。鄉居樓得，裏住溫恭，世奉儒宗，不求聞達。心存畎畝，性好林泉。知數知鬥，讀易問禮。將期升粟，以養甘脆。因澤畔持竿，有傷於吞餌。林間設網，乃誤於罝羅。況才匪經邦，術無清世，知艱而退，自保逍遙。乃滌去紛，歸心淡泊。宅身雲岫，遊神窅冥。經諷五千，籙遵三洞。陟天台而躡華頂，望滄海而睇神州。眺暘穀而對扶桑，吸雲霞而吞紫氣。因還故里，息爾仙都。探安期之舊蹤，封軒皇之故跡。煉金溪畔，足以濯纓。縉雲山中，尢宜養誌。因斯考室，宕漾養真。性甚疏慵，修習不至。樂天知命，一任自然。年逾從心，安得長久。不敢比歌於梁木，輒思記過於明夷。升騰何期，歸土有日。預築元墟，將為永室。時唐咸通十四年歲在癸巳六月甲午二十八日辛酉寅時，遭疾卒於前齋，當日歸封元墟，春秋七十有三。其銘曰：
虛皇降氣，大化凝真。自合長久，胡乃沉淪。修習不至，存思不勤。三魂高邁，七魄下湮。此必然之期，有始有卒。生無益人，死何勞神。預備磚木，以掩形質。臭莫薰天，屍無露日。人皆好生，誰不惡死。賢愚悉然，高卑盡爾。日月長焉，陰陽定矣。物有興亡，餘今休止。隱真東皋，卓元孤墳。高峰映漢，聳木幹雲。煙霞杳靄，猿鶴繽紛。慮川移而穀變，乃自作於斯文。
呂用之誑惑尊德，塗炭生靈，奸偽之名，遠近喧沸。內則以神仙之事，苟媚一時。外則行節制之權，取怨百姓。大將則畏死不說，從事則屍祿求容。荏苒數年，寢成大蠹。則凶邪以露，羽翼將成。若不誅之，恐高氏勳庸，一旦為此所累。
仁表字休範，宰相肅孫。登第後從杜審權趙騭為華州河中掌書記，加殿中侍御史內供奉。與劉鄴有隙，鄴為相，貶死嶺外。
咸通十五年三月，侍講學士右僕射太常孔公以疾辭內署職。其元子左拾遺養疾亦病，逾二旬，太常公疾少間，拾遺疾亦間。又旬日，太常公薨，拾遺哭無時，後七十六日亦終。嗚乎！求諸古未聞也。仁表與拾遺同歲為東府鄉薦，策第不中等，再罷去。明年偕宴於東堂。宴之日，博陵崔公蕘出紫微，直觀風甘棠下，表為支使校芸閣書。拾遺始及第，乞假拜慶。新進士得意歸去，多不伏拘束假限，往往關試不悉集，貢曹久未畢公事，故地遠迨二千里，例不給告。時僕射太常公節制天平軍，以是勤不得請。拾遺曰：「人之多言，必以我為宴安，訖春不宴。」年少乘喜氣赤春頭，竟不對狎客持一杯酒，人以為難。關試日都堂中揖別同年，徑出青門外。經所為從事州入院判案，十日東去，府適罷，賢諸侯爭走羔雁，馳弓旌，竟不能致。徵為渭南尉，直宏文館久之，會大學士出將，竟不就。僕射太常公罷鎮居洛中，拾遺伏安定省，不嚐言仕宦。旋以萬年尉復怗文職，無西笑意。僕射徵拜司戎貳卿，拾遺由侍行乃赴職。越一月，今許昌太傅相國襄陽公為河中，奏署觀察判官，假監察御史，故事赤尉從相府得朱紱，公昆仲間有未至者，求裏行官，不改服色，人人美譚之。俄轉節度判官，從知之道，皎然明白。和而不柔，守而能通。內盡匡補，而外若不知，相君待之異禮。俄拜左拾遺內供奉。嗚乎！止於是何也？春秋始卅三矣。惜哉！公至性自生知，雖欲全其禮傳於後，開強忍抑，不能俯就。始得疾，不言於人。因晡哭若絕，左右始知有病（句）甚矣。（句）臥堊室中，不復進饘餌。疾益亟，方肯歸常所居舍。悉召骨肉迨仆使，唯言僕射公葬時事。指揮制度，必以古禮。戒誨約束，委曲備悉，左右皆泣。公曰：「吾平生無纖小不是事，天報我甚厚。使亟得歸侍地下爾，盍賀而返以泣耶？吾自遂性，不能無傷。生全大孝，送終設祀，宜益儉削，無以金鉛纖華為殉，無以不時之服為殮。吾幼苦學，尢嗜《左氏傳》，所習本多自讎理，宜置吾左右。友人鄭休範多知我所執守，相視若親弟兄。我亦常以所為悉道之，請以誌我。彼不能文，必盡其實。」言竟，撫弟妹，若將千百里為別者。視妻子，若將一兩夕不麵者。而怡然其容，如有失而復得，已而終。嗚乎！其善歸侍乎？公謝世之月餘日前，與二季處暗室中，忽援毫書廿八字於室內東扆之上，若隱語而加韻焉。曰「許下無言奪少年，震而不雨月當弦。風濤渭逆艅艎沒，從此無舟濟大川。」初玉季載考其義，莫究指歸。既痛絕手足，若洗然而悟曰：「許無言是午字，今歲在午也。震不雨是辰字，其哀瘵至甚，移歸院就醫是辰日。及奄然之日，驗於官曆，是上弦日，又應月當弦之讖也。」籲！似有所潛受於冥昧間，何懸知之若是也。憶於洛陽裏第，始相與定交，公曰：「何以契我？」餘曰：「死患難，先祿位，托孤寄命，同休共戚，此義交也。見善相勉也，見利相遠也，言之而必行，守之而必固，一旦離此，則攻而絕之。使處世為匪人，歿身無怨言，斯益友也。餘將與吾子契之。」自是過必相攻，善必相激。相成如恐失，相畏若臨敵。雖朝夕共行止，人不以為朋比。亦君子之能賢善誘也。嗚呼！公之文之學之精明，道行如雷聲日光，無耳目者則不知也。公之訃始聞，人人如有亡。碩生钜賢，心死氣脫，道之不行也，天何心焉。公諱紓，字持卿，魯司寇四十代孫。繼繼承承，世濟不墜，閑生傑出，磊落相望。曾祖岑父，皇任秘書省著作佐郎，贈司空。祖戣，皇任禮部尚書致仕，贈司徒。父溫裕，皇任檢校右僕射兼太常卿，充翰林侍講學士，冊贈司空。皇妣河東薛氏，族大而顯，先司空廿八年即世。公娶京兆韋氏，山東清甲家也。有二子，男曰鐵婢，始十歲，甚肖似。憶與公約，生子命名，必如兄弟。愚之子曰後魯，他日鐵婢當以還魯字之。《易》云：「積善之家，必有餘慶。」善之教必闡於道儒釋。釋固無嗣，皇家公家，道儒之餘慶也。公又賢而無祿，其後益大以昌，女少於男。銘曰：
嗟嗟夫君，嗟嗟夫君，孔聖遺允，顏回後身。高高者天，幽幽者神。幽幽不見，高高不聞。不見不聞，又何足以云云。
樞字紀聖，絳州聞喜人。咸通十二年進士，再遷藍田尉，直宏文館。從僖宗入蜀，擢殿中侍御史。龍紀初進給事中，改京兆尹。出為歙州刺史，遷右散騎常侍。以戶部侍郎同中書門下平章事，罷為工部尚書，出為清海節度。再知政事，累進右僕射諸道鹽鐵轉運使。哀帝時，忤朱全忠意，罷政事，拜右僕射。貶登州刺史，又貶隴州司戶參軍。至滑州，全忠遣人殺之白馬驛，投屍於河，年六十五。
禮之必立宗子者，蓋為收是族人。東向之主，亦由是也。若祔於遠廟，無乃中有一間，等上不倫。西位常虛，則太祖永厭於昭穆。異廟別祭，則裕享何主乎？合食永，比於薑原，則推祥禖而無事於禮。夫親親故尊祖，尊祖故敬宗，敬宗故收族，收族故宗廟嚴，宗廟嚴故重社稷。由是言之，太祖之上，複有追尊之祖，則親親尊祖之義，無乃乖乎？太廟之外，輕制別祭之廟，則宗廟無乃不嚴，社稷無乃不重乎？且漢丞相韋元成請瘞於園，晉徵士虞喜請瘞於廟兩階之間，喜又引左氏說，古者先王日祭於祖考，月祀於曾高，時享及二祧，歲袷及壇墠，終禘及郊宗石室。是為郊宗之上，複有石室之祖，斯最近矣。但當時議所處石室，未有準的。喜請於夾室中，愚以為石室可據，所以處之之道未安。何者？夾室謂居太祖之下毀主，非是安太祖之上藏主也。未有卑處正位，尊在旁居。考理即心，恐非允葉。今若建石室於園寢，遷神主以永安，采漢晉之舊章，依禘袷之一祭，修古禮之殘缺，為國朝之典故，庶乎春秋變之正，禮動之中者焉。
府君諱昭，字德輝，姓戴氏，其先杜陵人也，裔出周卿佚之後，業勳承家，軒冕繼嗣。祖諱非，字名章。誌秉鬆筠，跡疏名利。高尚之德，聰明之資。父諱宏，字仲廣。學宗儒術，德越前修。惟府君罄誠節以奉公，負溫和而治眾。婚隴西鄭氏，備集閨儀，包含淑德。府君爰自咸通元年逢黨裘甫叛，自富陽竊持朱旆，都督王式遣團練押衙雲公思益，統領銳師，誅夷蜂蠆，趨於概水，陟彼高岡。府君以奮節雄之，括於私第。啟帑藏之資，發倉廩之糧，獻以奇謀，饋以營壘。而元凶投戈，群黨請命。雲公感府君以精才懋略，德誼加人，遂為上陳，請甄前功。然承寵渥，旅列轅門。後時草寇風吹草周了髻剽劫武義，浸聚群凶，王郢悖亂狼山，深乘巨艦。當其征戍，獲息妖氛。況又頃歲黃巢之眾，鼓噪驚天，雲旗蔽野。巨魁既攻鄰郡，輕騎復剽茲邦。宣歙觀察使崔玄知府君負三略之材，蘊六韜之術。遂遣簡練精旅，防虞浣溪。才展征車，俄奔困獸。粵奉察兼，八政累承。寵錫一同，擢以班榮。制於鎮轄，而元勳益著，妙略潛施。後有順節者，團練押衙文堂，久逭刑章，一朝麵縛，雖從惠化，尚葉奸回。去載中春，構逆於府垣之下，脅從於營壁之間。遽率凶狂，欲趨陶嶺而躍臨境。感於畏威，竊危忘軀，遂由間道。府君親持矢石，赴隴泉，大呼而山樾掃清，匪日而妖禽薄滅。洎於秋八月，台嶺劉文之暴奔，趨鏡水之濱。府君挺南面之戈矛，輔雄藩之籌略，始張貔虎之旆，已懾萑蒲之群。顧勳業之無儔，實古今之可冠。遂鎮概水，統以雄師，境內莫不澄清。汰除奸蠹者也，凡挺節驍雄之士，咸觖望其趾焉。自曆踐崇列，詔榮故邦，當忻孝養之隆，深限幽明之阻。嗚乎！享年五十有八，中和二年八月二十日，寢疾終於陶朱鄉里之私第。以其年十二月十六日，葬於當縣靈泉鄉溫泉裏鬥泉之源也。有子四人，長曰惠，材益懋華，誌用逾倫。弱冠征戎，群心企踵。次曰堂，去載劉文蟻聚，亦跳戰於鏡濱。恩渥薦臨，轄於茲嶺。嘗飲水以厲已，無遺蘖以留後。慷慨為時，操持自遠。婚於平湯霍氏。次曰忠，曰❥皆素業前傳，清規是守。時方幼歲，器用逾倫。有女三人，長適高陽左氏，肅雍婦道，敬戒閨儀。次方問名於盧氏，次即閨室未違，淑德咸備。其餘親親勳統，不復一一繁紀也。今則卜此重風，鬆蘿擁藹，伏慮年代寢遠，陵谷改更，命於斯文，刊於貞石，以紀誌之。銘曰：
太華磅礴，將積陰陽。七政無息，百齡有常。英雄峻節，令譽彌芳。挺身報國，奮劍安邦。繼臨寵渥，以起輝光。元勳特立，妙略尢彰。豈期微疾，俄歸墓鄉。闔營淒慘，裏巷悲傷。卜兆靈野，扃仗泉鄉。素月皎皎，寒鬆蒼蒼。一窆元戶，永祚遐昌。
纂類之書多矣，其間所載，世人用於文字者，亦不下數十輩，則今未免為陳言也。予事科舉三十年，蔑然無效。天祐元年，退歸故裏，築選書室以居。取九世所蓄典籍，經史子集二十萬八千一百二十卷，六千九百餘帙。撮其膏髓，別為一書。其門目未暇派別也。成於四年之秋，由急於應文房之用，乃不能詳。又數歲，複得終篇者四部英華，筆頭飛文壇，戈戟應題錄，皆傳記集異之說。若見於尋常之書者，此必略之。庶兵火煨燼之後，或者不至束手，豈小補歟？同誌者幸為珍秘之。天複元年十二月，馮贄序。
彥禎，魏州人。少為本州軍尉，曆博州刺史，遷澶州。魏博節度韓簡死，以檢校工部尚書領留後，進節度使。中和四年累加尚書左僕射同中書門下平章事。僖宗自蜀還，加開府儀同三司，再拜司徒。子從訓之亂，為亂軍所殺。
光啟三年正月五日，魏博陵節度使開府儀同三司檢校司空同中書門下平章事樂彥禎，謹齋戒三日，致書於二鎮足下。蓋聞天生蒸民而樹之君，以司牧百姓。主握二柄，禮樂征伐之所興，寇奸雄之所懼。是以大君有率臨之典，群後承專制之權。內守憲章，外憑教命。其或大盜移國，黎民墜塗，身居戎閫之榮，手綰兵符之重。傍觀喪亂，坐俟危亡，既虧社稷之謀，又失子孫之計。此亦義夫之所慷慨，烈士之所咄嗟。敢以狂愚，伏陳英悟。
伏以我國家啟運開國，承家創基，三百春秋，億兆臣妾。自群凶蟻聚，中土分，乘輿奔走於道途，宗廟荒涼於草莽。今者監國雖立，朝綱已頹。皇祚莫知其所安，蒼生莫知其所訴。天子之威，不能加四海。諸侯之力，不能保一方。弱者危而強者吞，雄則飛而雌則伏。竟亦身殞名滅，國家破離。鹹有其繇，取鑒非遠。大約以諸藩舍本就末，忘義背盟。謀不相從，言不相信。國是以間，敵繇此興。與其俱亡，曷若共霸。論桓文之事，則人未敢先。為魯衛之邦，則誰為不可。是以研詳典故，揆度事機，輒敢指陳，庶裨權略。今者秦宗權起於纖蠹，漸恣狂鋒。南苞荊襄，北跨河雒。屠城拔邑，暴物害人。使父子不得相全，夫妻不得相保。血肉塗地，荊榛蔽天。不織而衣人之衣，不耕而食人之食。凶酷之甚，古今所無。竊據要津，下視諸鎮。而又河東軍擁旄重地，受國深恩，稔宴安以未移，縱貪婪而不息。奄有上黨，又吞覃懷。張皇威聲，淩脅蕃屏。皆蓄並吞之誌，盡懷僭大之謀。非謂未萌，已觀成釁。況孟津之眾，尋驗保奸。汝水之戎，果明濟惡。仍且海內皆困，河南盡饑。切料凶狂，倍生窺顧。若不早為之計，必慮悔不可追。非宜坐以俟危，拱而受制。或一隅失所，則諸鎮可虞。唇既亡而齒必寒，皮不存而毛安附。而從事始，先度禍胎，將去本根，要傾巢窟。況大河之內，常山之陽，東極海隅，北亙蕃部，奧壤如砥，列城似林。億萬眾之甲兵，百千群之鐵馬，建牙樹屏，仗鉞分麾。周封者盡是賢侯，漢拜者莫非名將。彼唱此和，連衡合從。豈能西不如太原，南不如蔡賊？非惟可恥，誠亦堪悲。蓋繇久屬昇平，素無交結，慮為奸人鬥謀，或置鄰道猜嫌。思我同心，共為永計。今請常山太尉幽州司空荊州司空滄州留守常侍各命至親兒侄或弟兄二人，擇地築壇，卜日赴會。嚴修齋戒，虔告神祇，歃血誓詞，藏之盟府。然後以茲五鎮，共為一家，有事則同謀，有征則同舉。扶持王室，掃蕩賊臣。收陷失之土疆，開朝貢之道路。其為大義，莫尚於斯。謹請當道李山甫判官奉書陳請，呼天告盟，指日為誓。虔聽明命，以行壯圖，社稷幸甚，生靈幸甚。
昭然大唐明聖文物之代，符堯舜垂衣之治者，蓋我後以天下為一家，西涉流沙，南盡北戶，東有東海，北過大夏。人跡所至，無不臣者。行禹湯罪已之道，荷聲明之大業。不拓土，不開疆，烽燧弭徹，幹戈載戢。海外有截，中夏晏然。無繁賦，無勞人，慰弱省刑，鰥寡孤獨，各得其所。生物遂其性者，蓋❥❥敷布德被遐邇所及也。然後顯佛禮，崇釋門，無賢無愚，鹹知虔信。遂使水不為沴，旱不為災，歲不至大祲，寇不嚐小起。我之帝德也，我之佛力也，時之感致也。斯邑也，有邑人劉初昇等，敬善彌堅，雖匹夫不可奪誌。私願首舉，響應其言。中無難色者，是向道不回矣。遂立佛頂尊勝陁羅尼經幢，並座高參拾尺。幢之建也，力非富，工非抑，饋給者不以疲為辭，負販者不以利為吝。大哉神通，有是化也。力既就矣，功既成矣，永願淨除妄想，超越一切，聲聞緣覺。觀如來不可思議，就精進及心彗智，離陰界入解脫識相，求漸淨非頓之門，受安樂具足之福。曉四禪，逾九地，得無生之妙法，決大乘之深教。祿壽沾沾，精進不怠，冀贍部之苦，共登羅之因。聊紀歲時，用彰不朽。讚曰：
有漢興教，有唐彌遵。厥典昭彰，化萬代人。惡不染著，善證果因。蠢蠢群生，同沾影塵。
解脫煩惱，有陁羅尼。鹹生淨土，受大慈悲。桑田可變，陵穀可移。惟茲立石，鎮古巍巍。
繇字為憲，池州人。咸通十三年進士，調建德令，辟襄陽徐商幕府，檢校御史中丞。
皇躬抱疾，佳夢通神。見幡綽兮上言丹陛，引鍾馗兮來舞華茵。寢酣方悅於宸扆，不知為異。覺後全銷於美疚，始訝非真。開元中撫念齊民，憂勤大國。萬機親決於宸斷，微瘧遂沾於聖德。金丹術士，殊乖九轉之功。桐籙醫師，又寡十全之力。爰感神物，來康哲王。於時漏滴長樂，鍾敲建章。扃禁闥兮閉羽衛，虛寢殿兮闃嬪嬙。虎魄枕欹，象榻透熒熒之影。蝦須簾卷，魚燈搖閃閃之光。聖魂惝怳以方寐，怪狀朦朧而遽至。硉矹標眾，<幽頁>顤特異。奮長髯於闊臆，斜領全開。搔短發於圓顱，危冠欲墜。顧視才定，趨蹌忽前。不待乎調鳳管，揆鸞弦，曳藍衫而颯纚，揮竹簡以蹁躚。頓趾而虎跳幽穀，昂頭而龍躍深淵。或呀口而揚音，或蹲身而節拍。震雕栱以將落，躍瑤階而欲折。萬靈沮氣以慞惶，一鬼傍隨而奮躑。煙雲忽起，難留舞罷之姿。雨雹交馳，旋失去來之跡。睿想才悟，清宵已闌。祛沉痾而頓愈，<疒幸>禦體以猶寒。對真妃言寤寐之祥，六宮皆賀。詔道子寫婆娑之狀，百辟鹹觀。彼號伊祁，亦名鬱壘。儺襖於凝沍之末，驅厲於發生之始。豈如呈妙舞兮薦夢，明君康寧兮福履。
