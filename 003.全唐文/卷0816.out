咸通末歲，今翰林舍人蘭陵公，自右史竄黔南。秋八月二十七日，溯三峽，次秭歸。時蜀水方漲，橫濤蔽目。公積悸而寢，夢神人，赤髮碧眸。且云：「險不足懼。」公異之，再寢又夢。公詰其所目，則曰「我黃魔神，居紫極宮之隅，將祐助明公出於北境。」公曰：「吾斥去荒徼，危殆未已。神能惠我，何也以朝夕期，幸與我俱遠遊，我不忘矣。」亟言之，神許諾。自是抵於黔，又遷於羅。每陟險艱，神怳如在。洎公遷於朝，神夢告歸。公曰：「將移廟列塑於宮之傍。」丁酉歲，公從弟兟自灃陽尹亞西蜀，路出祠下，以囊金致公意，謂前制不專，請別修敬。太守清河公承命感異，親營之。心匠既陳，層軒以新。神樂來斯，靈儀蹲蹲。按《靈寶經》，南方有大魔，其中央曰黃天魔王，橫天贍力，謂能力扶昊蒼，周覆萬有。天其或者以公有宏濟之業，將扶危定傾，作鎮天步。俾黃魔降鑒，為公之兆關乎？噫！天為功必藉於大賢，神之靈固輔於有德。是必有鴻猷盛績，萃於公之心，未可知也。循以學官謫秭歸，奉太守命，弗敢讓所記。乾符丁酉歲仲春九日，司戶參軍袁循記。
唐宣宗大中五年，龍集辛未，設科求賢。合天下士對策於大廷，臚傳以莫公宣卿為第一。公字仲節，廣南封州人也。所產之鄉曰文德，所居之裏曰長樂。厥考諱曰讓仁，雖不仕，亦有隱德。蚤年不祿，公母梁氏，恐公孤立無倚，改適。繼父亦莫氏，諱及芝，乃開建籍也。公隨母往，並而為昆仲者三。長曰莫儔，次曰莫群。公年最少，乃其季也。繼父亦樂善好施，歲歉則出粟以周鄰裏。嘗遣二兄習讀，公幼在側，天性迥異，聞言即悟。甫七歲，資識豁然，手不釋卷，過目輒成誦，時人目為神童。入郡庠，從遊於梁明甫先生。梁母尢嚴於內訓。試於有司，薦於大廷。對揚清問，首魁天下。初典翰林，未服官政。後以母老，具表陳情。乞官外補，以便就養。上可其奏，賜官台州別駕。歸省迎母，未至官所，而尋卒故里。葬之於文德鄉鑼鼓岡。咸通九年，封州刺史李邦昌上其事於朝，欽奉上敕為唐正奏狀元莫孝肅公，祀以廟食，表其裏居曰文德。蠲其賦稅，以充烝嘗之需，永為常典。公自幼以至登第，所撰詞賦詩歌，皆操筆立成。誦而詠之，如真金美玉，不落形跡。如化工生物，不事妝點，而生氣宛然如在也。及今公族子姓言動氣象，猶有公之遺風。雖鄉曲五尺童子與夫田野愚夫愚婦，皆重公名，莫不喜談樂道之。凡遊於庠序者，罔不賢其賢。守其宗祀者，莫不親其親。得非狀元公神化之所感也耶？是請也，公之嫡孫莫立之，郡之庠生也。述公行實以告，且請予為記，以垂悠久。餘無似，叨治公郡，恨弗獲睹公而徒慕公也，因以為記雲。時有唐乾符五年，歲在甲竿秋仲望日。
金陵之屬郡毗陵南無錫縣，有佛寺曰慧山寺，濬家山也。貞元元和中，先丞相太尉文肅公，心寧色養，家寓是縣，因肄業於慧山。始年十五六，至丙戌歲，擢第歸寧，為朱方強留之。文肅公窺畏，常驚切於旦夕之間。李庶人以反狀聞，嚐召公草不順章檄。公語以君臣父子忠孝誠節，別白自古道理者，約千餘言。言既勁勇，庶人畏敬。又逼以狂卒，圍以兵刃，促公下筆。振叱數四，發眥見怒狀，庶人因令閉之於別所，命許縱成之。是夜，張子良裴行立共義公忠赤，果相與易圖。庶人兵敗，公以忠節聞於天下。新帥李公元素欲具事表於朝廷，公三讓之。遂退歸慧山寺僧房，猶孜孜勤經史。洎十年，手寫書籍前後約五百軸，寺山之泉獨稱奇，能發諸茗顏色滋味。公僻居舍飲，雖崇貴，未嚐輒自優奉。惟輦載慧山泉，數千裏不問其費耗。公文學官業功德，濬謹纂敘制詔章表堂狀類列其間，不敢輒以文飾，表至敬也，為上下卷，今藏史閣。我家之盛，嚐二為相三為史官。高祖中書令諡文憲，儀鳳中為中書令，如意中為鸞台左相。先公丞相贈太尉諡文肅，會昌中為左仆射門下相。儀鳳在相，監修國史。會昌在相，監修國史。乾符四年，浚自秘書省校書郎為丞相滎陽公獨狀奏入直史館，會己亥歲春，有事白相府，乞假東出函穀關數千裏。夏五月癸卯，過家出睹舊刻石詩題，別無碑版敘錄，懼年祀寢遠，不得布聞於人，謹以史筆條敘於寺之正殿內。時乾符六年夏五月十六日甲辰書。
蓋聞佛力無邊，教化各異。靜而思之，同歸一體。至如尊勝陀羅尼經者，應佛陀波利之願也。原夫起自西天，流於東土。初從梵本，後譯唐言。是苦海之津梁，實人民之舟楫。但有回向，無不蒙益。爰有清信士陳宗可等，並久親善道，早悟佛乘。知聚沫之無堅，視芭蕉之速朽。故孜孜金地，稽首高僧。披露至誠，欲結尊勝寶幢之會。僧❥❥隨順轉❥❥❥合結無上勝因，❥當是妙乘。諸公意無先後，遂令藏鏹金地，買石他山。召募良士，精心礱礪。未渝數旬，琢磨當就。雕鐫既罷，樹立俄成。巍巍也勢聳於青霄，❥❥也形❥於碧落。莫不睹之罪❥❥❥福生，七❥❥❥角之身，三塗息泥犁之苦。然後願合會老幼，普獲休祥。在軍者爵祿鹹臻，經求者資財驟聚。複願人人增壽，攸歸鶴❥之❥❥❥❥❥形❥❥寒林之三秀。如斯功德，浩汗無涯。以百千舌，歎不能盡。筠之無德，謬忝諸生。不揆荒虛，略而為讚。讚曰：

南越王趙佗氏，昔令龍川時，建池於嶅湖之東。阻山帶河，四面平曠。登山景望，惟此為中。厥土沃攘，草木漸包。墾辟定規制，北距嶅十里，東距五馬峰五里，南距河里許，相對即海珠山也。鑿井於治之東偏曰越井，取春秋時為南越，戰國屬楚為百粵，秦首置南海，即以龍川隸焉。則越之封，肇於春秋，而龍之壤，則啟自越王佗也。井周圍為二丈許，深五丈。雖當亢旱，萬人汲之不竭。其源出嶅山，泉極清冽，味甘而香。自秦距今，八百七十餘年，其跡如新。稽《史記列傳》，稱漢既平中國，而佗能集揚越，以保南藩稱職貢，則佗之績，良足為多。又秦徙中縣之民於南方三郡，使與百越雜處，而龍有中縣之民四家。昌明祖以陝中人來此，已幾三十五代矣。實與越井相終始，故記之如此。乾符五年十月之吉，邑人翰林學士韋昌明記。
玭，天平節度使仲郢子，以明經補秘書正字。由書判拔萃累轉左補闕，擢刑部員外郎，出為嶺南節度副使。黃巢陷交廣逃還，再遷御史中丞。文德元年以吏部侍郎拜御史大夫，貶瀘州刺史卒。光化初詔復官爵。
漢長安城，本秦離宮也。高帝七年，長樂宮成，自櫟陽徙都之。惠帝視其窄狹，乃發長安六百里內男女十四萬六千人及諸侯王列侯從隸二萬人城長安，仍賜民爵戶一級。長安方三十里內，地九百七十三頃，八街九陌九市，周回六十五里。十二城門皆有候，蕭望之為東門候。東有三門，一宣平門外郭東都門，一清明門外郭東平門，一霸城門外郭青門。霸城門外一里許，有萬壽寺焉。萬壽寺本梁太尉吳王肅岑宅，隋開皇四年，文帝為沙門曇延立為延興寺。東院莒公蕭琮之堂，隋亡舍入寺。神龍中，中宗為永泰公主追福，改為永泰寺。大中六年，請改名僧寺五所，化度寺改為崇福寺，永泰寺改為萬壽寺，溫國寺改為崇聖寺，經行寺改為龍興寺，奉恩寺改為興福寺，而寺各異其額也。然萬壽一寺，宣帝親幸賜額，命官造理，殿宇廊廡，方丈山門，共一百九十七間。左右院林二所，香地二頃六十餘畝。石佛一尊，娑羅樹六橛。敕度一百二十僧，受牒免差，入寺焚修，祝延聖壽。後淨覺住持能守清規，迥出於眾。懼寺年久，莫識其端，請余為記，俾後人有所據云。
大凡門第高者，一事墜先訓，則異他人。雖生可以苟爵位，死不可見祖先地下。門高則自驕，族盛則人窺嫉。實藝懿行，人未必信。纖瑕微累，十手爭指矣。所以修己不得不至，為學不得不堅。夫士君子生於世，已無能而望他人用，已無善而望他人愛，猶農夫鹵莽種之，而怨天澤不潤，雖欲弗餒，可乎？餘幼聞先公仆射言，立已以孝悌為基，恭默為本，畏怯為務，勤儉為法。肥家以忍順，保交以簡恭，廣記如不及，求名如儻來，蒞官則潔已省事，而後可以言家法。家法備，然後可以言養人。直不近禍，廉不沽名。憂與禍不偕，潔與富不並。董生有云：「吊者在門，賀者在閭。言憂則恐懼，恐懼則福至。」又曰：「賀者在門，吊者在閭，言受福則驕奢，驕奢則禍至。」故世族遠長與命位豐約，不假問龜蓍星數，在處心行事而已。昭國裏崔山南琯，子孫之盛，仕族罕比。山南曾祖母長孫夫人，年高無齒，祖母唐夫人事姑孝，每旦櫛縰笄拜階下，升堂乳姑，長孫不粒食者數年。一日病，言「無以報吾婦，冀子孫皆得如婦孝」。然則崔之門，安得不昌大乎？東都仁和裏裴尚書寬，子孫眾盛，實為名閥。天後時，宰相魏元同選尚書之先為婿，未成婚而魏陷羅織獄，家徙嶺表。及北還，女已逾笄。其家議無以為衣食資，願下發為尼。有一尼自外至曰：「女福厚豐，必有令匹，子孫將遍天下，宜北歸。」家人遂不敢議。及荊門，則裴齎裝以迎矣。今勢利之徒，舍信誓如反掌，則裴之蕃衍，乃天之報施也。餘舊府高公先君，兄弟三人，俱居清列。非速客不二羹胾，夕食齕卜瓠而已，皆保重名於世。永寧王相國涯居位，竇氏女歸請曰：「玉工貨釵，直七十萬錢。」王曰：「七十萬錢，豈於女惜，但釵直若此，乃妖物也，禍必隨之。」女不敢複言。後釵為馮球外郎妻首飾，涯曰：「為郎吏妻，首飾有七十萬錢，其可久乎？」馮為賈相國餗門人，賈有奴頗橫，馮愛賈，召奴責之。奴泣謝，未幾，馮晨謁賈，賈未出。有二青衣齎銀罌出曰：「公恐君寒，奉地黃酒三杯。」馮悅，盡舉之。俄病渴且咽，因暴卒。賈為歎息出涕，卒不知其由。明年，王賈皆遘禍。噫！王以珍玩為物之妖，信知言矣。而不知恩權隆赫之妖，甚於物耶。馮以卑位貪貨，不能正其家，忠於所事，不能保其身，不足言矣。賈之臧獲，害客於牆廡之間，而不知，欲始終富貴，其可得乎？舒相國元輿與李繁有隙，為禦史鞫譙獄，窮致繁罪，後舒亦及禍。今世人盛言宿業報應，曾不思視履考祥事歟？夫名門右族，莫不由祖考忠孝勤儉以成立之，莫不由子孫頑率奢傲以覆墜之。成立之難如升天，覆墜之易如燎毛。餘家本以學識禮法稱於士林，比見諸家於吉凶禮制有疑者，多取正焉。喪亂以來，門祚衰落，基構之重，屬於後生。夫行道之人，德行文學為根株，正直剛毅為柯葉。有根無葉，或可俟時。有葉無根，膏雨所不能活也。至於孝慈友悌，忠信篤行，乃食之醯醬，可一日無哉？
夫門第高者，可畏不可恃。可畏者，立身行已，一事有墜先訓，則罪大於他人，雖生可以苟取名位，死何以見祖先於地下？不可恃者，門高則自驕，族盛則人之所嫉，實藝懿行，人未必信，纖瑕微累，十手爭指矣。所以承世胄者，修己不得不懇，為學不得不堅。夫人生世，以己無能而望他人用，以己無善而望他人愛。無狀則曰我不遇時，時不急賢，亦繇農夫鹵莽種之，而怨天澤之不潤。雖欲弗餒，其可得乎？予幼聞先訓，講論家法，立身以孝悌為基，以恭默為本，以畏忮為務，以勤儉為法，以交結為末事，以棄義為凶人。肥家以忍順，保友以簡敬。百行備疑，身之未周。三緘密慮，言之或失。廣記如不及，求名如儻來。去吝與驕，庶幾減過。蒞官則潔已省事，而後可以言守法，守法而後言養人。直不近禍，廉不沽名。廩祿雖微，不可易黎之膏血。榎楚雖用，不可恣褊狹之胸襟。憂與福不偕，潔與富不並。比見家門子孫，其先正直當官，耿介特立，不畏強禦。及其衰也，唯好犯上，更無他能。如其先遜順處已，和柔保身，以遠悔尢。及其衰也，但有暗劣，莫知所宗。此際幾微，非賢不達。夫壞名災己，辱先喪家，其失尢大者五，宜深誌之。其一，自求安逸，靡甘淡泊。苟利於已，不恤人言。其二，不知儒術，不悅古道。懵前經而不恥，論當世而解頤。身既寡知，惡人有學。其三，勝己者厭之，佞己者悅之。唯樂戲譚，莫思古道。聞人之善嫉之，聞人之惡揚之。浸漬頗僻，銷刓德義。簪裾徒在，廝養何殊。其四，崇好慢遊，耽嗜麹蘖。以銜杯為高致，以勸事為俗流。習之易荒，覺已難悔。其五，急於名宦，昵近權要。一資半級，雖或得之，眾怒群猜，鮮有存者。茲五不韙，甚於痤疽。痤疽則砭石可瘳，五失則巫醫莫及。前賢炯誡，方冊具存。近代覆車，聞見相接。夫中人以下，修辭力學者，則躁進患失，思展其用。審命知退者，則業荒文蕪，一不足采。唯上智則研其慮，博其聞，堅其習，精其業。用之則行，舍之則藏。苟異於斯，豈為君子！
越相蠡與大夫種，左右勾踐，竟成霸業，乃謀自全之道，輕齎閑行，浮海適齊，自稱鴟夷子。或雲平吳之後，潛遁之五湖，故今之赤山，即洞庭湖之鄙也。五湖之說不同，愚謂後人所在慕德而祀焉耳。廟在六國後置，靡窮厥始。至皇朝天寶六載，有敕封表其山，亦嚐為塞胡祠。會昌年廢之，而廟亦隨歇。有武夷山人陳庶，慕止學業，誘化村坊，捐金帛而創之，以其祈禱無不應也。《史記》曰：「荊人鬼而越人禨。」其來尚矣。庶因進士賈纁，請愚為記。若其地形峭絕，山川向背，即備於陳庶之狀雲。
盈孫，贈司空侑孫，廣明初為成都諸曹參軍。僖宗在蜀，擢太常博士，轉秘書少監。終大理卿，贈吏部尚書。
伏以偽煴違背宗社，僭竊乘輿。欺天之禍既盈，盜國之罪斯重。果至覆敗，以就誅夷。九重之妖祲既除，萬國之生靈共慶。宜陳賀禮，以顯皇猷。然物議之間，有所未允。臣按禮經，公族有罪，獄既具，有司聞於公曰：「某之罪在大辟。」君曰「赦之。」如是者三。有司走出致刑，君複使謂之曰：「雖然，固當赦之。」有司曰：「不及矣。」君為之素服，不樂三日。《左傳》：衛君在晉，衛臣元咺立衛君之弟叔武。衛君入國，叔武為前驅所殺。衛君哭之，左氏書焉，今偽煴，皇族也。雖犯殊死之罪，宜就屠戮，其可以朝群臣而受賀乎？臣以偽煴允係金枝，名標玉牒，迫脅之際，不能守節效死。而乃甘心逆謀，罪實滔天，刑不可赦。已為軍前處置，宜即黜為庶人，絕其屬籍。其首級仍委所在以庶人禮收葬。大捷之慶，當以朱玫首級到日稱賀，為得其宜。上不軫於宸衷，下無傷於物體。協禮經之旨，祛中外之疑。
臣謹按三太后，憲宗穆宗之後也。二帝已祔太廟，三後所以立別廟者，不可入太廟故也。與帝在位皇后別廟不同，今有司誤用王彥威《曲台禮》，禘別廟太后於太廟，乖戾之甚。臣竊究事體，有五不可。《曲台禮》云：「別廟皇后禘袷於太廟，祔於祖姑之下。」此乃皇后先崩，已造神主。夫在帝位，如昭成肅明元獻昭德之比。昭成肅明之崩也，睿宗在位。元獻之崩也，元宗在位。昭德之崩也，肅宗在位。四後於太廟未有本室，故創別廟，當為太廟合食之主，故禘祫乃奉以入饗，其神主但題雲某諡皇后。明其後太廟有本室，即當遷祔。帝乃在位，故皇后暫立別廟耳。本是太廟合食之主，故禘祫乃升。太廟未有位，故祔祖姑之下。今恭僖貞獻公太后，皆穆宗之後。恭僖會昌四年造神主，合祔穆宗廟室。時穆宗廟已祔武宗母宣懿皇后神主，故為恭僖別立廟。其神主直題雲皇太后，明其終安別廟，不入太廟故也。貞獻太后大中元年作神主，立別廟，其神主亦題為太后，並與恭僖義同。孝明咸通五年作神主，合祔憲宗廟室，憲宗廟已祔穆宗之母懿安皇后，故孝明亦別立廟。是懿宗祖母，故題其主為太皇太后，與恭僖貞獻亦同，帝在位後先作神主之例。今以別廟太后神主，禘祭升享太廟，一不可也。《曲台禮》別廟皇后禘祫於太廟儀注云：「內常侍奉別廟皇后神主入置於廟庭，赤黃褥位。奏云：某諡皇后禘祫祔享太廟，然後以神主升。」今即須奏雲某諡太皇太后，且太廟中皇后神主二十一室，今忽以皇太后入列於昭穆，二不可也。若但雲某諡皇后，即與所題都異，神何依憑。此三不可也。《古今禮要》云：「舊典周立薑原別廟，四時祭薦及禘祫於七廟皆祭，惟不入太祖廟為別配。魏文思甄後明帝母，廟及寢依薑原之廟，四時及禘皆與諸廟同。」此舊禮明文，得以為證。今以別廟太后禘祫於太廟，四不可也。所以置別廟太后，以孝明不可與懿安並祔憲宗之室。今禘享乃處懿安於舅姑之上，此五不可也。且祫合祭也，合猶不入太祖之廟，而況於禘乎？竊以為並皆禘於別廟為宜。且恭僖貞獻二廟，比在朱陽坊，禘祫赴太廟，皆須備法駕，典禮甚重，儀衛至多。咸通之時，屢遇大饗，耳目相接，歲代未遙。人皆見聞，事可詢訪，非敢以臆斷也。或曰：「以三廟故禘祫於別廟，或可矣，而將來有可疑焉。謹按睿宗親盡已祧，今昭成肅明二後同在夾室，如或後代憲宗穆宗親盡而祧，三太后神主其得不入夾室乎？若遇禘祫，則如之何？」對曰：「此又大誤也。三太后廟若親盡合祧，但當而不享，安得處於夾室？禘祫則就別廟行之，歷代已來，何嘗有別廟神主復入太廟夾室乎？」禘祫禮之大者，無宜錯失。
臣以德明等四廟，功非創業，義止追封。且於今皇帝年代極遙，昭穆甚遠，可依晉韋宏屋毀乃已之例，因而廢之。
太廟制度，曆代參詳，皆符典經，難議損益。謹按舊制，十一室二十三間十一架。垣墉廣袤之度，堂室淺深之規，階陛等級之差，棟宇崇低之則，前古所謂奢不能侈，儉不能逾者也。今以朝廷帑藏方虛，費用稍廣。須資變禮，將務從宜。固不可易前聖之規模，狹大朝之制度。當憑典實，別有參詳。謹按至德二年，以太廟方修，新作神主，於長安殿安置。便行饗告之禮，如同宗廟之儀。以俟廟成，方為遷祔。當時議論，無所是非。今者京城除大內正衙外，別無殿宇。伏聞先有詔旨，且以少府監大廳權充太廟，伏緣十一室於五間之中，陳設隘狹。伏請接續廳之兩頭，成一十室薦饗之。三太後廟，即於監內西南別取屋宇三間，且充廟室。候太廟修奉畢日，別議遷祔。
臣昨赴齋宮，見中尉樞密內臣，皆具朝服。臣尋前代及國朝典令，無內官朝服制度。伏以皇帝陛下承天禦曆，聖祚中興。祇見宗祧，克陳大禮。皆稟高祖太宗之成制，必循虞夏商周之舊經。軒冕服章，式遵彝憲。若內官要衣朝服，令依所守官本品之服。事雖無據，粗可行之。臣忝禮司，合具陳奏。
李長者諱通元，莫詳所自。或有詢其本者，但言滄洲人。開元二十七年三月望日，曳策荷笈，至於太原孟縣西四十裏同穎鄉，村名大賢。有高山奴者，尚德慕士，延納無倦。長者徑詣其門，山奴諦瞻神儀，知非常器。遂磬折禮接，請歸安居。每旦唯食棗十顆，柏葉餅子如匕大者一枚。自爾不交外人，掩室獨處。含毫臨紙，曾無虛時，如是者三稔。一旦舍山奴南去五六裏，至馬氏古佛堂，自構土室，寓於其側。端居宴默，於茲十年。後複囊挈經書，遵道而去。二十裏餘次韓氏別業，即今冠蓋村焉。忽逢一虎，當途馴伏，如有所待。長者語之曰：「吾將著論釋《華嚴經》，可與吾擇一棲止處。」言畢虎起。長者徐而撫之，將所挈之囊，掛於虎背，任其所止。於是虎望神福山原，直下三十餘裏，當一土龕前，便自蹲駐。長者旋收囊裝，置於龕內。虎乃屢顧，妥尾而去。其龕瑩潔圓回，廣袤尋丈，自然而有，非人力成。龕之四旁，舊無泉澗。長者始來之夕，風雷暴作，拔去一古鬆，高三百餘尺。及旦，鬆根之下，化為一潭。深極數尋，回環五十餘步。甘逾瑞露，色奪琉璃。時人號為長者泉，至今澄明，未曾增減。愆陽之歲，祈之必應。長者制論之夕，心窮元奧，口出白光。照耀龕中，以代燈燭。居山之後，忽有二女子，容華絕世，皆可笄年。俱衣大布之衣，悉以白巾幪首。姓氏居處，一無所言。常為長者汲水焚香，供給紙筆。卯辰之際，輒具淨饌，甘珍畢備，置長者前。齋罷徹器，莫知所止。曆於五祀，曾不闕時。及其著論將終，遂爾絕跡。
謹按《華嚴舊傳》，東晉三藏佛馱跋陀羅於江都謝司空寺譯經，有二青衣童子，忽自庭沼而出，承事梵僧，爇香添瓶，不離左右。每欲將夕，還潛沼中。日日皆然，率以為常事。及譯畢寫淨，沈默無跡。長者感通，事符曩昔。長者身長七尺二寸，廣眉朗目，丹唇紫肌，長髯美茂，修臂圓直。發彩紺色，毛端右旋。質狀無倫，風姿特異。殊妙之相，靡不具足。首冠樺皮之冠，身披麻衣，長裾博袖，散腰而行。亦無韋帶，居常跣足，不務將迎。放曠人天，無所拘制。忽一日出山，訪舊止之裏。適值野人聚族合樂，長者遍語之曰：「汝等好住，吾將欲歸。」眾乃罷樂，驚惶相顧。鹹皆惻愴，必謂長者卻還滄洲。揮涕同詞，懇請留止。長者曰： 「縱在百年，會當歸去。」於是舉眾卻送，長者入山。至其龕所，複語之曰：「去住常然耳，汝等可各還家。」及眾旋踵之頃，嵐霧四起，景物不分。行路之人，鹹共駭異。翌日，長叟結徒，登山禮候。但見姿容端儼，已坐化於龕中矣。時當三月二十八日，報齡九十六。有一巨蛇，蟠當龕外，張目呀口，不可向近。眾乃歸誠致祝：「某等今欲收長者全身，將營殯葬。乞潛威靈，願得就事。」蛇因攝形不現，耆舊潸立。輿荷擇地於大山之陰，累石為墳。蓋取堅淨，即神福山逝多蘭若，今方山是也。初長者隱化之日，及成墳之時，煙雲凝布，岩穀震蕩。有二白鶴哀唳當空，二鹿相叫連夕，其餘飛走悲鳴。滿山鄉原之人，相率變服。追攀孺慕，若喪所天。每當建齋，即墳上雲起。七七如是，良足異夫。長者平昔之時，每年常於三月末間，設十方賢聖淨會，不以女人造食，貴使蠲事精誠。至於棗核米泔，不許輒棄。齋畢任用，犬彘遍沾。如斯之會，遵承到今，未曾廢絕。
至大曆九年二月六日，有僧廣超，於逝多蘭若獲長者所著論二部，一是《大方廣佛新華嚴經論》四十卷，一是《十二緣生解迷顯智成悲十明論》一卷。傳寫揚顯，遍於並汾。廣超門人道光，能繼師誌。肩負二論，同遊燕趙。昭示淮泗，使後代南北學人，悉得參閱。論文宗承長者，皆超光二僧流布之功耳。其為論也，統貫經義，標表法身。廓性海於無邊，曆劫塵而不動。分判眾教，極彼源流。融熔上乘，會此華藏。俾迷徑者獲道，滯教者忘機。可謂昆盧之指歸，華嚴之日月矣。若非聖人湣世降生，開導昏暝，孰能條釋大典，指授大心歟？長者行止無微，固難遐究。虛空不可等度，況擬求邊際耶？比歲僧元覘特抵方山，求長者遺跡。初禮石墳，次尋龕址。龕前有鬆三株，一己❥立，俱是長者手植。長者將化之月，一株遂枯。至今二株，常有靈鶴結巢於頂。又於壽陽南界解愁村遇李士源者，乃傳論僧之猶子，示長者真容圖，瞻禮而回，斯為滿願矣。向之雲雲，蓋在摭實。枝葉華藻，無所務焉。雲居散人馬支纂錄。
