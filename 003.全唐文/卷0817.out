混茫既分，乾坤成列。形下曰器，積而為山。洎禹別九州，漢通百越，此山則維揚東甌之地，峨峨傑出。發地千尋，峭削淩空。壁懸四面，其乃陰陽偏顧，造化有情。呀開石門，路通極頂。天生厚土，蔭以森羅。地廣百家，人勝千眾。天下靈跡，此乃標奇。自乎開元之末，袁晁作叛，起於天台，攻陷當州，逃亡無數。惟此一鄉，人戶數百餘家，而登此樓，以逃其難。乃有兵戈百眾，來繞其山。飛矢彎弧，豈能侵動。既難攻擊，莫不相守經旬。其恃乃智士，而獲良計。以米飴豕，投於岩下。群盜剖之，自相謂曰：「岩頂積穀尚多，我等相守，難以待其乏乎？」遂共奔去，而攻他疆。其後便乃清平，幹戈不擾，人忘往難，無複再遊。運轉年移，迄今為古。其樓近代居人，皆懼有神聖居止。及乾符五年，趙言奔衝之時，不敢登此回避。以至中和二年，屢被洞寇侵逼，焚卻鄉閭，兼遂昌數縣軍馬，頻來憑陵。老幼惶惶，倦於深竄。乃有耆父河間郡俞強，邀伴攀緣，登此樓頂。芟夷繁木，以創草庵。巧立層梯，而通行路。遂召鄉鄰老幼，共此逃形，寢寐安然。狂兵攻守，無路侵淩。是年五月，當州中軍屯營州郭，居人投軍眾，仇讎相害，村野遭搜。近遠逃亡，不可勝數。此之一鄉，而有武都郡章承越，年當少俊，英傑冠時。鄉內欽依，眾皆推讓。蒙兵馬司僉差，部領數百衛士，占護家鄉。各藏財泉於藪岩，共置軍部於老竹。外都畏懼，不敢來侵。戶口完全，耕稼無失。於時太守張公，朝望崇重，遠降分符，持恤安邦，便蒙康泰。當今四境未安，內憂，侵擾，且居岩頂，有百餘家，並是鄉內英俊。賢明父宿，共棲幽境，何異神仙。餘因遊觀，奉命為記。時唐中和二年壬寅十一月初八日。
景崇字孟安，贈司空成德軍節度使紹鼎子。懿宗朝嗣為節度，以平龐勳功進同中書門下平章事檢校太尉兼中書令，封趙國公。乾符五年進封常山王，檢校太傅。中和三年卒，年三十七，贈太傅，諡忠穆。
當道慈穀靈壽兩鎮報，蔚州刺史蘇祐，擅驅兵騎，侵突臣管界，及謀逆辭事，尋已處置訖者。蘇佑本自微人，謬承聖獎。自勉離郡邑，竄保山岩，臣亦湣以困窮，累曾救恤。慮其猖獗，每使慰安。豈期無惡不為，有凶皆納。狐鳴鼠伏，曾不悛心。擐甲弄兵，嚐思怒目。況朝廷道全姑息，思務含宏。加騎省之榮資，除濮陽之望郡。而又拒違明敕，侮易天朝。擅割屬城，背雲中而納款。潛將逆黨，附並部以揚威。昨者初犯中山，尚深疑貳。謂其舉眾，將議朝天。或舍逆以自新，或樹功磯遷善。殊不知終懷鴆毒，竟務鴟張。劫後臼之倉儲，逼冒零之鎮戍。旋則亂驅蛇豕，入臣封疆。陰蓄奸欺，伺臣勇怯。臣此時未窮來意，詎忍加兵。尋令問以行藏，兼遣倒其戈甲。然終無一字，以述端倪。累有元隨，自陳狀跡。雲本擬脅臣優給，劫臣材廬。奮戰馬而以利犬羊，招亡命而別謀吞並。臣尚觀釁變，待以膳羞。苟尚可以恩懷，且欲候其敕命。其賊緣已擬發露，自致蒼黃。乃與後來敗卒合謀，便擬據城作梗。臣既優饒稍過，傾覆是虞。固難使四郡軍民，噬臍貽悔。一城生性，束手受誅。其蘇祐一行徒黨，除歿告軍將人數外，今月七日，並已分兵誅戮訖。此皆皇帝陛下雷霆振響，宗社垂靈。將複致於中興，故先除其小醜。況此賊逋藏藪澤，招聚凶豪，締結厲階，爰輕數度。包含怨府，不啻十年。其寨即在中山一隅，去大同咫尺。彼兩鎮不能覆巢破卵，蕩葉夷根者，蓋以其兔狡難蹄，獸窮則搏。顧茲疾疚，實謂腹心。苟非天靜寰中，曷使魚遊釜內。今則欃槍一掃，唯類無遺。凡在邊藩，孰不鼓躍？
皇朝濟濟多士，聲名文物之盛，兩漢才足以扶輪捧轂而已。區區晉魏周隋已降，何足道哉！故自武德貞觀而後，吮筆為小說、小錄、稗史、野史、雜錄、雜紀者多矣。貞元大曆已前，捃拾無遺事。大中咸通而下，或有可以為誇尚者，資談笑者，垂訓誡者。惜乎不書於方冊，輒從而記之。其雅登於太史氏者，不復載錄。愚乾符甲午歲生唐世，二十有一，始隨鄉薦於小宗伯。或預聞長者之論，退必草於搗網。歲月滋久，所錄甚繁。辱親朋所知，謂近強記。中和歲，齊偷構逆，翠華幸蜀。搏虎未期，鳴鑾在遠，旅泊江表，問安之暇，出所記述，亡逸過半。其間近屏幃者，涉疑誕者，又刪去之，十存三四焉。共五十一篇，分為上下卷，約以年代為次。討尋經史之暇，時或一覽，猶至味之有菹醢也。甲辰歲清和月編次。
璞字紹山，又字德溫，閩縣人。大順中擢進士第，官校書郎。
林孝子攢，泉州莆田縣人。初舉進士不第，仕塞垣。後仕不擇祿，為福唐縣尉，冀遂迎養。未果，聞親有疾，奔還其家。行不俟車，食而失哺。及罹難疾，殆至殞絕。漿不濡口，往往三日或五日。自埏鎛甓，營邱隴。及逾葬期，獨廬墓側。飛走助哀，神祇薦祉。故白馬再集，甘露聯降。泉州申使府，時貞元癸酉歲。李若初廉使茲地，深所嘉歎，遣從事親往視驗。會天久暵乾，露彩融釋。攢拊膺大哭曰：「自盡於其親，人子常道。貞符之降，本非所望。向者所降，其福我耶？其禍我耶？今使車將至，苟非所驗，非餘骸足顧，抑將殃乎州裏矣。」逡巡愁雲四合，異香中來。觸物氤氳，成甘露。煥然五色，餲然甘味。移時不消，千木同色。靈烏素質，翻翩來翔。闔郡共觀，無不從驗。以是悖者知敬，悍者知馴。既圖其狀，李公錄以上奏。德宗敦勸孝道，降制褒異，命立雙闕於其墓，旌表門閭。舉宗皆蠲征徭，厚加爵餼，迨今號為闕下林家。歐陽詹曾序甘露述，備詳其事。黃子曰：天道不遠，感而遂通。林生因心之感，上達乎天。累降祥符，坐獲旌表。是謂天爵，豈下萬鍾之貴！遂登名此書，以聳孝道雲爾。
王棨字輔之，福唐人也。咸通三年鄭侍郎讜下進士及第，試倒載干戈賦天驥呈材詩。公詞賦清婉，托意奇巧。有江南春賦末云：「今日並為天下春，無江南兮江北。」又有《詔遣軒轅先生歸舊山賦》及《馬惜錦障泥》詩尢美。公風姿雅茂，舉措端詳。時賢仰風，盛稱人瑞。成名歸覲，廉使杜公宣猷請署團練巡官。景慕意深，將有瑤席之選。公辭以舊與同年陳郎中翬有要約，就陳氏婚好，時益以誠信奇之。初就府薦，馮涯為試官，三箭定天山賦當意，為涯所知。欲顯滯遺，明設科第。以宋言為解頭，公為第二。時毅夫中丞尹京兆，怒涯不取旨，撝命收榜，扳破名第申省。其年等第雖破，公道益彰。凡曾受品題，數年之間，及第殆盡。前今輿論，莫不美馮公之善得其材。榮公之獲在其選，從事本府。乞假入關，尋又首捷。玉不去身，賦《春水綠波》詩、《古公去邠論》。李公騭時擅重名，自內翰林出為江西觀察使，辟為團練判官。自使下監察赴調，復平判入等，授大理司直。未幾，除太常博士，入省為水部郎中。公初上第，鄉人李顏累舉進士，鬱有聲芳，贈公歌詩云：「蓬瀛上客顏如玉，手探月窟如夜燭。笑顧姮娥玉兔言，謂折一枝情未足。」時謂顏狀得共美，若有前知。公十九年內三捷，其於盛美，蓋七閩未之有也。不幸黃巢竊據京闕，朝士或殍或戮者，不可勝計。公既遇離亂，不知所之。或云歸終於鄉里焉。
歐陽詹字行周，泉州晉江人。弱冠能屬文，天縱浩汗。貞元年登進士第。畢關試，薄遊太原，於樂籍中因有所悅，情甚相得。及歸，乃與之盟曰：「至都當相迎耳。」即灑泣而別。仍贈之詩曰：「驅馬漸覺遠，回頭長路塵。高城已不見，況複城中人。去意既已甘，居情諒多辛。五原東北晉，千里西南秦。一屨不出門，一車無停輪。流萍與係匏，早晚期相親。」尋除國子四門助教。往樂籍中者思之不已，經年得疾且甚。乃危妝引髻，刃而匣之。顧謂女弟曰：「吾其死矣。苟歐陽生使至，可以是為信。」又遺之詩曰：「自從別後減容光，半是思郎半恨郎。欲識舊時雲髻樣，為奴開取鏤金箱。」絕筆而逝。及詹使至，女弟如言。徑持歸京，具白其事。詹啟函閱之，又見其詩，一慟而卒。故孟簡賦詩哭之。序曰：「閩越之英，惟歐陽生以能文擢第。爰始一命，食太學之祿，助成均之教，有庸績矣。我唐貞元己卯歲，獻書相府論大事，風韻清雅，詞旨切直。會東方軍興，府縣未暇慰薦。久之，倦遊太原，還來帝京，卒官靈台。悲夫！生於單貧，以徇名故心專，勤儉不識聲色。及茲筮仕，未知洞房纖腰之為蠱惑。初抵太原，居大將軍宴席上，妓有北方之尢者，屢目於生。生感悅之，留賞累月，以為燕婉之樂，盡在是矣。既而南轅，妓請同行。生曰：十目所視，不可不畏。辭焉，請待至都而來迎。許之，乃訣去。生竟以連蹇不克如約。過期，命甲遣乘，密往迎妓。妓因積望成疾，不可為也。先大故之夕，翦其雲髻，謂侍兒曰：「所歡應訪我，當以髻為貺。」甲至得之，以乘空歸，授髻於生。生為慟怨。涉旬而生亦歿。則韓退之作《何蕃傳》，所謂「歐陽詹者」，生也。河南穆元道訪予，嚐歎息其事。嗚呼！鍾愛於男女，索其效死，夫亦不蔽也。大凡以時斷割，不為麗色所汨，豈若是乎？古樂府詩有《華山畿》，《玉台新詠》有廬江小吏，更相死類於此。
為，唐末時人，與周樸齊名。後入青城山，訪道而去。
若主人門下處其客者，以法度一則也。以白居易為廣大教化主，上入室楊乘，入室張祐、羊士諤、元稹，升堂廬仝、顧況、沈亞之，及門費冠卿、皇甫鬆、殷堯藩、施肩吾、周元範、況元膺、徐凝、朱可名、陳標、童翰卿。以孟雲卿為高古奧逸主，上入室韋應物，入室李賀、杜牧、李餘、劉猛、李涉、胡幽正，升堂李觀、賈馳、李宣、古、曹鄴、劉駕、孟遲，及門陳潤、韋楚老。以李益為清奇雅正主，上入室蘇鬱，入室劉畋、僧清塞、盧休、於鵠、楊洵美、張籍、楊巨源、楊敬之、僧無可、姚合，升堂方幹、馬戴、任蕃、賈島、厲元、項斯、薛壽，及門僧良乂、潘誠、於武陵、詹雄、衛準、僧誌定喻鳧、朱慶餘。以孟郊為清奇僻苦主，上入室陳陶、周樸，及門劉得仁、李溟。以鮑溶為博解宏拔主，上入室李群玉，入室司馬退之、張為。以武元衡為瑰奇美麗主，上入室劉禹錫，入室趙嘏、長孫佐輔、曹唐，升堂盧頻、陳羽、許渾、張蕭遠，及門張陵、章孝標、雍陶、周祚、袁不約。
大哉至道，無為自然。不終不始，先地先天。含光默默，永劫綿綿。東訓尼父，西化金仙。百王取則，累聖攸傳。萬教之主，玄之又玄。
詩者，情動於中而形於言。故怨思悲愁，常多感慨。抒懷佳作，諷刺雅言。著於群書，雖盈廚溢閣，其間觸事興泳，尢所鍾情。不有發揮，孰明厥義。因采為本事詩凡七題，猶四始也。情感、事感、高逸、怨憤、徵異、徵咎、嘲戲。各以其類聚之。亦有獨掇其要不全篇者，鹹為小序以引之，貽諸好事。其有出諸異傳怪錄，疑非是實者，則略之。拙俗鄙俚，亦所不取。聞見非博，事多闕漏。訪於通識，期複續之。時光啟二年十一月，大駕在褒中。前尚書司勳郎中賜紫金魚袋孟啟序。
府君姓趙，氏裔天水，❥❥別業易州淶水縣。頃因先父遷❥❥仕流浪海隅，從軍地遠，徙居青❥❥世迄今凡二百年矣。先妣夫人太原王氏，生公，是季子也。府君生居於北海之郡，誌好雲林山水。南北貿賈，利有攸往。廣涉大川，博學古墳。與朋友交，言行敦美，信義彰聞。輕金玉，立善外著，孝行六親。府君諱琮字光，婚夫人太原王氏。有男三人，長曰審岩，次曰審裕，季曰審文。女一人，初笄之年，適夫陰氏。孟男年居弱冠之秋，居然老成。安詳大雅，合國風之堅操。修行古人，立言溫尚。可謂父訓有知，流嗣千載矣。夫人王氏，令淑賢❥居喪淚血，在苫塊之內。殞哽蘭幹，骨髓焚焚消。❥❥譽聞三從之❥❥導著府君遇軍情變亂，不以交道仇❥生涯亦不遭毀爇，錢穀湛然。上下無虞，叢食安貼。乙未幾季夏月五日，遇疾青州之私第，丁於人世。丙申年七月三日，命知者卜得吉，夕殯於益都縣南五裏建德莊雲門山東{山罡}原，禮也。慮山河更改，鬆筠彫悴，遂紀年代，乃為銘說。銘曰：
天水之君，蘊誌難群。孝行雙美，立性鬆筠。卓然孤立，在世推❥生好東皋之利，滅亡回返高墳。有子賢行，傳代光門。女從他氏，五德猶存。白楊千載，滋茂兒孫。落日烏啼，猿叫荒村。都❥思遺念，臨棺血淚❥。生涯終不改，兒女永無依。❥❥生平事，留蹤萬代存。嗣流孤隴下，恩愛向誰論。
夫燒丹煉藥，須烹龍虎之陰陽。駐命存形，藉養神氣之魂魄。龍癡凝虎，陰反成陽。虎暗晞龍，陽化成寶。神融馭氣，魄反成魂。氣泰神和，魂合而聖。龍虎相凝成液，神氣交馭為真。神水便是華池，忘心即名抱一。朝天控鶴，須吞真魄之靈丹。出世長生，藉養精魂之靈氣。此則金丹秘訣，神仙妙門。能以改換精神，變化筋骨。收卷形體，出入而可有可無。變現真靈，來去而能存能沒。桑田變易，天地虛翻。昇騰而紫府玉清，遊曆而碧霄金闕。此即神丹憑驗，還返功靈。世人枉煉五金，調和八石。呼鉛作虎，喚汞為龍。妄配陰陽，錯排水火。誇三黃是聖，騁五礬為神。道理既乖，聖意全失。看經究義，尋本窮元。亂立規繩，遞生法則。不從師授，強說己能。斟酌藥名，團量火候。爐泥八面，壇築三層。咒祝神祇，祭醮天地，總是憑空。造作非理，修持不覺。體敗形枯，顏凋須白。虛勞歲月，枉役心神。而聖還丹，萬無成耳。餘久耽雲水，早棄浮華。棲止山林，精窮物象。修神煉氣，反本還元。息慮澄真，忘思靜一。考核鉛汞，杼軸丹經。徹視元洞之金書，悟達三清之玉訣。然後敢對持龍虎，駕馭陰陽。配金木以東西，定坎離而南北。陶鎔日月，煉成五色之元霜。孕育乾坤，化出流光之素雪。仙方豈謬，聖理昭然。一睹元微，明其妙旨。遂著斯序，分列兩篇。名《金虎白龍論》。用彰鄙識，將表同人。儻物外君子，幸留意焉。
時光啟二年冬首中旬有七，橫峰先生永陽子杜希遁字忘機，多事之秋，避禍汶郊，每抵鄽中，祇接大隱南陽公。公頗奉道，耽元悟真，棲心閑雅。若夫發跡楊名，俟之知己。夫為交者，有名焉，有利焉。餘與公交，非名與利，每一接，未嚐不話道永日。除元之又元外，餘無所雲。故書先師藥訣相贈，切希千萬保惜，勿傳下士。大凡方外之事，豈使常人知之？常人知之，則自遭譴謫。仙師曰：「欽承者紀名於元錄，泄慢者責身為下鬼。」又曰：「殃慶逮於九祖，昇沉止於一形。」 今以青山白雲為誓，勿負斯言，千萬千萬。
路出東門，當川原靜處以凝望，見欞檻蕭然而起愁。問於垂白荷叟，雲是明皇吹笛樓。龍吟洛水兮韻如在，鳳去喬山兮君不留。當昔開元之時，天下無事。鴻恩不間於中土，鑾駕常遊於北地。姚公宋公之智略，動必諮謀。寧王薛之忠貞，出皆參侍。西則秦京，東則洛城。八百裏之歌鍾斷續，五十年之寰海昇平。於是駐清蹕，禦丹楹。執簫管而宸衷時悅，臨曲欄而睿思俄生。莫不湘弦罷彈，泗磬休擊。楚舞態止，齊謳韻絕。九天斂霧，送芳景於瓊軒。萬籟韜音，讓嘉名於玉笛。既運指而有規，乃濡唇而是吹。林巒兮仿佛如變，寒暑兮須臾可移。折楊柳之數聲，雁驚前渚。落梅花之一曲，鳥散芳枝。自從弓劍有遺，星霜頻度。綺窗蕭索以將毀，繡嶺連延而若故。竟無六律，繼當時紫府之清音。空有一條，是往日翠華之來路。雕簷寂寞兮鏤檻堪依，隙駟寧回兮煙鸞莫追。三山迢遞在何處，萬姓淒涼無見時。宮商之杳眇難尋，雲消雨散。榱桷之傾欹若此，月慘風悲。苟非德邁三皇，化敷九有，龍馭雖逝，鴻名不朽，則斯樓也寂寞空存，安得往來沾襟而稽首？

五緯降瑞，四靈效祥。誕生碩臣，讚我巨唐。奇表嶽峙，懿行蘭芳。耆天柱石，浮海舟航。士懷恩信，民歌樂康。鳳書錫命，虎符有光。軍崇美號，義洽故鄉。三公爵秩，千里憲章。化穆二紀，仁被一方。威儀棣棣，度量汪汪。未當分閫，俄驚壞梁。望碑揮灑，罷市淒涼。佳城葉吉，丹啟行。厚地永固，遺德難忘。流慶令嗣❥❥❥❥。
