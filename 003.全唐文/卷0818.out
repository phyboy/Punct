延昌字光遠，咸通末進士。遷監察御史，擢司勳員外郎、翰林學士。累進兵部侍郎，拜戶部尚書。以中書侍郎同中書門下平章事兼刑部尚書，以病罷，拜尚書左僕射。
伏以前年冬，再有震驚。俄然巡幸，主司宗祏。迫以蒼黃，伏以移蹕鳳翔，未敢陳奏。今將回鑾輅，皆舉典章。清廟再營，孝思式備。伏請降敕，命所司參詳典禮修奉。
黃帝以天下既理，物用具備，乃尋真訪隱，問道求仙，冀獲長生久視，所謂先理代而登仙者也。時有寧封子為陶正，有神人過，為其掌火，能出入五色煙。久則以教封子，封子積火自燒，隨煙氣上下。一旦飛去，往流沙，食飛魚，暫死二百年更生。黃帝師其道，從封子遊於蘭沙。使風後負書，常伯荷劍，旦往洹沙，夕歸蒲晉，行萬里而一息。洹流如沙塵，足踐則陷，其深不測。大風吹沙如霧，霧中多神龍魚鱉，皆能飛翔。有石藍青色，堅而甚輕。從風靡靡，覆於流沙之上。一莖百葉，千年一花。故寧封子遊海詩曰：「青藍灼爍千載舒，百齡暫死食飛魚。」有務光子，身長八尺七寸，神仙者也。有赤將子輿者，不食五穀，啗百草花長年。有容成公，善補導之術，守生養氣，穀神不死，能使白髮復黑，齒落復生。帝慕其道，乃造五城十二樓，以俟神人。即訪道遊華山首山，東之泰山。時致怪物，而與神會通，接神人於蓬萊，回乃接萬靈於明庭京兆伸山寒門甘泉穀口。黃帝於是祭天圜丘，將求至道。即師事九元子，以地皇元年正月上寅日，齋於首山，復周遊以訪其道，將見大隗於具茨之山。方明為禦，昌寓驂乘。張若謵<廣多>前導，閽滑稽後從。至襄城之野，七聖皆迷。遇牧馬童子，問途焉：「若知具茨之山乎？」曰：「然。」「若知大隗之所存乎？」曰「然。」黃帝曰：「異哉小童。非獨知具茨之山，又知大隗之所存乎。請問為天下。」小童曰：「夫為天下者，亦若是而已矣，又奚事焉？餘少而自遊於六合之內，餘適有瞀病，有長者教餘曰：『爾乘日之車，而遊於襄城之野。』今餘病少痊，餘又且復遊於六合之外。夫為天下，亦若此而已矣，又奚事焉？」帝曰：「夫為天下者，誠非吾子之事。雖然，請問為天下。」小童辭。黃帝又問，小童曰：「夫為天下者，亦奚以異乎牧馬哉？亦去其害馬而已。」帝再拜稽首，稱天師而退。
帝曾省天皇真一之經，而不解三一真氣之要，是以周流四方，求其釋解。乃至圜丘之上，其國有不死之樹，食其實與葉，人皆不死。丹巒之泉，飲之長生。有巨蛇害人，帝以雄黃逐之，留一時而返。帝令三子習服之，皆壽三百歲。東到青邱，見紫府先生。登於風山，受三皇內文天文大字。以敕召萬神，役使群靈。南到五芝元澗，登元隴蔭建木觀，百靈所登降，采若乾之芝，飲丹巒之水。西見中黃子，受九茹之方位。北到鴻堤，上具茨，見大隗君黃蓋童子，受神仙芝圖十二卷。登稽山，陟黃屋，開石函，發玉笈，得金鼎九丹之經，復授九轉之訣於玄女。南至江，登熊湘，往天台，受金液神丹之方。聞廣成子有道，在空同山，見之曰：「聞吾子達於至道，敢問至道之精。吾欲取天地之精，以佐五穀，以養人民。吾又欲官陰陽，以遂群生。為之柰何？」廣成子曰：「汝欲問者，物之質也。汝欲官者，物之殘也。自汝理天下，雲氣不待族而雨，草木不待黃而落。日月之光，益以荒矣。汝佞人之心翦翦者，奚足以語至道哉？」黃帝退，捐天下，築特室，藉白茅，閑居三月，復往邀之。廣成子南首而臥，黃帝順下風膝行而進，再拜稽首而問曰：「聞吾子達於至道，敢問治身，柰何可以長久？」廣成子蹶然而起曰：「善哉問乎，來吾語汝。至道之精，窈窈冥冥。至道之極，昏昏默默。必靜必清，無勞汝形。無搖汝精，乃可長生。目無所見，耳無所聞，心無所知，神將守形，乃可長生。慎汝內，閉汝外，多知為敗。我為汝遂於大明之上矣，至彼至陽之原也。我為汝入於杳冥之門矣，至彼至陰之原也。天地有官，陰陽有藏。慎守汝身，物將自壯。我守其一，以處其和。故我修身千二百歲矣，吾形未嘗衰也。」黃帝再拜稽首曰：「廣成子之謂天矣。」廣成子又曰：「彼其物無窮，而人皆以為終。彼其物無測，而人皆以為極。得我道者，上為皇而下為王。失吾道者，上見光而下為土。今夫百昌，皆生於土，而反於土。故將與汝入無窮之門，以遊無極之野。我與日月參光，與天地為常。當我緡乎，遠我昏乎。人其盡死，而我獨存乎。」黃帝得道之要，復周遊四海。車轍馬跡，丹井遺書，往往而有。
越元闕，見中黃丈人。登雲台，入青城天國之都，見寧先生。受龍礄之經，築壇於山上，封寧先生為五嶽丈人，使嶽神一月再朝。嶽神灑六時之泉，以代晷漏。帝問先生真一之道，先生曰：「吾得道，始仙耳。非是三皇天真之官，實不解此真一之文。近皇人為扶桑君所使，領峨嵋山仙官，今猶未去，可往問之。」帝乃到峨嵋之山，清齋三月，得與皇人相見。皇人者，不知何世人也，身長九尺，元毛被體，長皆尺餘，發才長數寸。其居乃在北山絕岩之下，中以蒼玉為屋，黃金為床。然千和之香，侍者皆眾仙玉女。座賓三人，皆稱太清仙王。方見皇人，飲以丹華之英，漱以玉井之漿。黃帝匍匐既至，再拜稽首而立，請問長生之道。皇人曰： 「子既官四海，復欲不死，不亦貪乎？」帝曰：「萬兆無主，則相陵暴。今為制法，足以傳後。私心好道，遠涉四海，幸遇道君，願垂哀告。竊見真人食精之經，徒省其文而弗綜其意。挹其辭而不釋其事，乞得教誨。」皇人大驚，良久乃答曰：「汝安得聞見？此乃金籙之首篇，上天之靈符，太上之寶文矣。白日昇天，飛步虛空。身生水火，變化無常，此天仙之真。惟有龍胎金液，九轉之丹，守形絕粒，辟除萬邪，役使鬼神，長生久視，乃血脈流宣，腸化為筋，百災不能傷。延期至億千，則惟有真一，食五牙之文。此二事，但使南斗君領錄，參於太常楗籥，自非仙人。四千年一出，約皆不得背科而妄泄也。又西王母秘此書於五城之內，其外衛備有仙樓十二，藏以紫玉之櫃，刻以黃金之劄，封以丹芝光華，印以太上中章。其無仙籍者，不得聞知也。子未可聽天音於地耳矣，便可去也。」帝答曰：「昔已受神丹於元女，惟未受五牙食真之經。今運會得見道君，既不以授生道，是臣相命不得度世耳。」因叩頭流血，唯乞湣濟。太清三仙王復湣助之曰：「此子先世有功德及鳥獸，故芳氣之流，光於帝位。何為隱其真牙之經乎？可教而成之也。」皇人命帝坐而告之曰：「汝向所道之經，蓋上天之氣，歸於一身。一身分明，了可長存耳。夫人有生之最靈也，不能自守其神而卻眾惡，若知之者，不求佑於天，止於其身則足矣。且一身猶一國也，胸腹之位猶宮室也，四肢之列猶郊境也，骨節之分猶百官也，神猶君也，血猶臣也，氣猶民也。故知理身則知理國。愛其民所以安其國，吝其氣所以全其身。民散則國亡，氣竭則身死。亡者不可存，死者不可生。所以至人消未起之患，理未病之疾。堅守之於無事之前，不追之於既逝之後。民難養而易散，氣難保而易失。審威德所以固其理，割嗜欲所以成其真。然後真一存焉，三一守焉。泥丸絳宮丹田，三一之宅也。子勤守之，萬毒不傷。漱華池，食五牙，便為真仙矣。吾受此經於九天真王，今以相付，存之於口，名曰『朱鳥之丹』。取之於身，名曰『真一』，勤乎秘哉！大有旨曰：五穀為刳命之鑿，五牙為長生之根也。」
帝受道畢，東過廬山，署九天使者，秩次青城丈人，比御史，主總仙官之籍，為五嶽之監司也。帝又封灊山君為九天司命，主生死之錄。復以四嶽皆有佐命之山，而南嶽孤峙無輔，乃章祠三天太上道君，命霍山為南嶽儲君，灊山為南嶽之副，以貳其政，以輔佐之。乃寫九州山川百物之形，又作五嶽之圖，用傳於世。帝煉石於縉雲之山，有縉雲之瑞。立縉雲之堂，丹邱存焉。帝藏兵法勝負之圖六甲陰陽之書於苗山。帝又合符瑞於釜山，奉事太乙元君，受易形變化，藏於空同之岩。帝考推步之術於泰山稽力牧，著體診之訣於岐伯雷公，講氣候於風後，窮律度於容成。救殘傷綴金冶之事，畢該秘要，窮究道真。傳陰符，則內合天機，外合人事。理天下，南洎交阯，北至幽陵，西極流沙，東界蟠桃。帝曰：「吾聞在宥天下，不聞理於天下。我勞天下久矣，息駕元圃，以反餘真也。」修封禪禮畢，乃采首山之銅，鑄鼎象物。鼎成，以象太一於雍州。其鼎知吉知凶，知存知亡，能輕能重，能息能行，不灼而沸，不汲而盈，自生五味，真神鼎也。遂煉九鼎之丹，服之以丹法，傳於元子，重盟而付之。丹經藏於九疑之東委羽之山，承以文玉，覆以磐石，金簡玉字刻其文。帝又以靈寶五符真文金簡書之，一通藏於鍾山，一通藏宛委之山。帝所鑄劍鏡鼎器，皆以天文古字題銘其上，或有秘讖之詞焉。時薰風至，神人集，成厭代之志。留冠佩劍舄於鼎湖極峻處昆台之山，立館於其下。有馬師皇者，善醫馬，通神明。忽有龍下於庭，張口閉目。師皇視之，此龍有病，乃引針以針龍口中，以牛乳煎甘草灌之，龍病即愈。師皇乘龍而去。典帝聞之，自擇以戊午日昇天，果有黃龍垂胡髯迎帝。帝乘龍登天，與無為子及臣僚昇天者七十二人。其小臣不得上者，攀斷龍髯。及墮帝弓，小臣抱弓而號，因曰烏號弓。萬姓仰天而呼，因名其地為皇天原，亦名鼎湖。其後有臣左徹，削木為黃帝像，率諸侯而朝奉之。臣僚追慕，取几杖立廟而祭之，取衣冠置墓而守之，於是有喬山之塚。黃帝曾遊處，皆有祠焉。五百年後，喬山墓崩，空室，惟劍與赤舄在。一旦亦失去。
黃帝居代總二百一十年，在位一百年。昇天為太乙君，又為軒轅之星。備黃龍之體，在南宮之中，後代享之，列為五帝，居中配天。蓋黃帝土德，中央之位，兼總四方也。以鎮星為子，上配五老，下配五帝。黃帝之子昌意，居弱水。昌意之弟少昊，帝妃女節所生也。帝之女溺於東海，化為鳥，名曰精衛，常銜西山木石，以堙東海焉。少昊名摯，字青陽。即帝位，號金天氏，黃帝之子也。顓頊高陽氏，黃帝之孫也。有聖德，在位七十八年，九十八歲。母蜀山氏，都商邱濮陽。禺強，黃帝之允，顓頊之子，與顓頊俱得道。顓頊為元冥，禺強為北方水神。帝嚳高辛氏，黃帝之孫。帝生而神靈，自言其名。都偃師，在位七十年，年一百五歲。帝堯陶唐氏，黃帝元孫，姓伊祁，名放勳。興於定陶，以唐侯為帝，都於平陽。在位九十八年，年一百八十八歲。帝舜有虞氏，姓姚名重華，黃帝八代孫。都蒲阪，年百歲得道，登遐於九疑之山。夏禹號夏後氏，黃帝元孫，姓姒名文命。殷湯，黃帝十七代孫。黃帝子孫，各得姓於事。帝吹律定姓者十二。少昊有子姓曼，顓頊姓姬，堯姓伊祁，舜姓姚，禹姓姒，湯姓子。又張鄧軒路黃寇朱酈白薛虔資伊祁申屠黃公托跋，黃帝有子各封一國，總三十三氏，出黃帝之後。子孫相承，凡一千二百五十年。自黃帝己酉贈，至今大唐廣明二年辛丑歲，計三千四百七十二年矣。
易簡，僖宗時人。官待詔衡州耒陽尉，所著《琴訣》《琴說》，《宋史》《通志》《通考》俱見著錄。
琴之為樂，可以觀風教，可以攝心魂，可以辨喜怒，可以悅情思，可以靜神慮，可以壯膽勇，可以絕塵俗，可以格鬼神。此琴之善者也。鼓琴之士，誌靜氣正，則聽者易分。心亂神濁，則聽者難辨矣。常人但見用指輕利，取聲溫潤，音韻不絕，句度流美。但賞為能，殊不知誌士彈之，聲韻皆有所主也。夫正直勇毅者聽之，則壯氣益增。孝行節操者聽之，則中情感傷。貧乏孤苦者聽之，則流涕縱橫。便佞浮囂者聽之，則斂容莊謹。是以動人心感神明者，無以加於琴。蓋其聲正而不亂，足以禁邪止淫也。今人多以雜音悅樂為貴，而琴見輕矣。夫琴，士不易得而知音亦難也。易簡嚐慕昔賢悉善鼓琴，自九歲學之。至十二，拊黃鍾雜調三十曲，工《三峽》《流泉》《南風》《遊弦》《天弄》。十七歲，彈胡笳兩本，《鳳遊雲》《烏夜啼》《懷陵別》《鶴操》《仙鶴舞》《鳳歸》《杯沈》《湘怨》《楚客吟》《秋風》《嵇康怨》《湘妃歎》《閑弦》《白雪》《秋思》《坐愁》《遊春》《綠水》十八弄。後益基苦心周遊四方，聞有解者，必往求之。凡所彈雜調三百，大弄四十。善者存誌精之，否者旋亦廢去。今所彈者，皆研精歲久，並師傳勘譜，親授拽法，猶未敢言妙。每以授人，聲數句度。用指法則毫寸不差，如指下妙音，亦出人性分，不可傳也。嚐覽操弄之名，凡數百首。然自古琴者，祇工三兩弄，便有不朽之名。或自制雜弄，或傳習舊聲。固不以彈多為妙也。今人皆不知誌，惟務多為，故雲多則不精，精則不多也。夫鼓琴之時雖無人，須畏懼如對長者，則音韻雅正，可以感動幽冥。攬琴在膝，身須卓然。乃定神絕慮，情意專注，指不虛發，弦不誤鳴。凡打弦輕重，相似往來，不得不調。用指兼以甲肉，甲多則聲乾，肉多則聲濁。甲肉相半，清利美暢矣。左右手於弦，不可太高，亦不可低。弦不疾不徐，手臂調暢。暗用其力，戒於露見。夫琴之甚病有七。彈琴之時，目睹於他，瞻顧左右，一也。搖身動首，二也。變色慚怍，開口努目，三也。眼色疾遽，喘息粗悍，進退無度，形神支離，四也。不解用指，音韻雜亂，五也。調弦不切，聽之無真聲，六也。調弄節奏，或慢或急，任己去古，七也。此皆所甚病，病去則可以為能矣。
康士字安道，僖宗時人。有《琴調》十卷，《新唐書》及《通考》《通志》《宋史》俱見著錄。
餘學琴，雖因師啟聲，後乃自悟。遍尋正聲，九弄廣陵散二胡笳，可謂古風不泯之聲也。其餘操曲，亦曠絕難繼。自元和長慶以來，前輩得名之士，多不明於調韻。或手達者傷於流俗，聲達者患於直置，皆止師傳，不從心得。予因清風秋夜，雪月鬆軒，佇思有年，方諧雅素。故得弦無按指之聲，韻有黃冰之實。乃創調共百章，每調各有短章引韻，類詩小序焉。
門下。成周之建藩翰也，本以宗盟。大漢之分茅社也，先諸子弟。推強幹弱枝之義，遵自家型國之文，用能夾輔公朝，尊獎王室。朕上承宗廟，下撫黎元，固安萬邦，惠綏群品。事必在於師古，理寧係於徇私。爰舉舊章，式為令典。第十一男禎，忠肅挺秀，清明在躬。孝敬本於生知，端粹資乎神授。蘊題鞭之妙思，慕置醴之前規。第十二男祥，美秀呈姿，溫良毓德。體寬雅以成性，持願恭而立身。踵為善之懿圖，繼好學之休譽。鹹在齠齔，克守義方。必當益茂清徽，俱為令器。是用各分圭瑞，並立封疆。申以渥恩，委之善地。於戲！當綺紈之歲，膺茅土之榮。雁序聯芳，犬牙錫壤。爾宜簡以蒞眾，儉而在公。善友應徐，敬師申白。交修魯衛之政，俾成虞芮之風。往惟欽哉，服我丕訓。禎可封雅王，祥可封瓊王。仍令所司擇日，備禮冊命，主者施行。
門下。沛澤遺封，硭山奧壤。俗稱雄富，人本質良。古為用武之鄉，今乃優賢之地。況自嬰多難，極迫挻災。蒸黎嚐困於流離，全材久專於綏撫。既觀試可，爰議正名。時舉寵章，用由獎勸。具官龐從，夙懷明略，早負壯圖。精專能習於豹韜，瑰偉素推其燕頷。襟靈豁達，氣宇剛嚴。居然將領之才，邈爾深沈之度。差肩頗翦，接武韓彭。揚閫外之休聲，富幄中之嘉畫。自委之留事，頒我詔條，惠愛行於鄉閭，威望揚於士伍。克成謠詠，遠副憂勤。臨戎既耀於雄棱，撫俗備揚其善政。遄移歲月，足洽寵靈。是宜錫以旌幢，進其官秩。奄有徐夷之一境，爰撫大彭之故都。膺吾眷求，永作藩翰。於戲！敬敷五教，光總十連。踐論道之華資，加禦貴之榮級。無忘惕勵，以奉恩光。可某官，仍改名師古，主者施行。
門下。錫以土田，付之旌鉞，必擇非常之士，載宏不次之恩。況沛澤雄藩，涇川巨鎮，委用鹹彰於試可，節制宜膺其正名。爰舉徽章，式分戎閫。具官王敬蕘，夙號將才，早探軍誌，襲淮流之積慶，挺山立之雄姿。勇實兼人，智能周物。蘊變通之茂用，懷經濟之遠圖。具官張珂，閥閱名門，韜鈐秘略。孝友克宣其遺美，忠勤幼闡於令名。劍氣幹霄，鳳音合律。撫士則能均甘苦，惟誠則可貫神明。頃者頒我詔條，各成政化。惠愛亟沾於疲瘵，威聲益布於鄉閭。爰自主留，彌觀奉上。既播褰帷之美，勉承建節之榮。仍俾疏封，用光列鎮。噫！硭碭壓境，種落連營。握兵符而皆是通侯，掀大旆而具為上將。當思報效，以服恩榮。敬蕘可某官，珂或某官，主者施行。
門下。分節制之任，所以嚴我翰垣。膺廉問之權，所以宣吾風化。矧夫界連梁楚，襟束鹹秦，據廣漢之上遊，振終南之岩險。昔為禦侮之地，用固神州。爰升連帥之雄，以酬丕績。言從人欲，乃降朝恩。昭信軍防禦使特進檢校太子太保使持節金州諸軍事守金州刺史禦史大夫上柱國長樂縣開國伯食邑七百戶馮行襲，決雲利刃，逐日奇蹤。禰衡垂一噪聲之名，關羽藎萬人之敵。禦眾布投膠之德，禮賢懷比飯之恭。智略出群，忠果成性。造次不違於尊獎，周旋備<間見> 於公勤。自委以頒條，命之剖竹，蒞事繼懸魚之美，臨人宣建隼之威。疲薾既成其息肩，豪右屢聞於破膽。獻奉無闕，賦租罔愆。況頃者荊襄路途，兵戈驟起，而能遽開間道，俾達上京。盡通江嶺之貢輸，來助朝廷之經費。尋彰績效，今有甄酬。而一境緇黃，數邑耆艾，鹹陳章疏，請降節旄，膺吾入保之榮，茂彼登壇之寵。往服休命，母忘敬恭。可某官，主者施行。
門下。洋源奧區，鄜畤重鎮。近境深聯於甸服，長川古號於塞門。念斯節制之雄，眷乃察廉之寄。必資才傑，用赴選求。乃者雕陰，實惟戎事。壁壘具勞於九拒，幹戈僅遍於四封。姑務安人，爰從易地。具官李思敬，練達韜鈐，振揚威望。保風雨不渝之操，得寬猛相濟之機。奉上誠專，康時績茂，常蓄持危之誌，雅推禦眾之能。具官李繼顏，驍勇馳聲，剛柔蘊用。負致君之全略，逞邁俗之宏規。克秉義方，幼知忠孝。發黃間而破敵，麾白羽以臨戎。並早沐恩榮，俱分憂寄。不乏循良之稱，亟彰持重之名。繼成襦袴之歌，顯著山河之誓。今則俾之迭處，用葉厥宜。公台不改其華資，終始各思其竭節。於戲！土田共廣，爵秩互榮。當遜誌以保家，勉輸誠而佐國。勿恃險以生事，宜恭已而守常。服我寵光，無忘敬慎。思敬可某官，繼顏可某官，主者施行。
門下。朕言念蒸黧黎，常勞旰食。其在遐徼，尢所注懷。況閩越之間，島夷斯雜，非威望不足以懾伏，匪仁恕詎可以惠綏。其有善政已成，殊庸未陟，則宜假之鈇鉞，錫以麾幢。俾兼節制之權，式寵察廉之寄。具官王潮，術深金匱，學富玉鈐。彎弧傳百戰之名，撫劍號萬人之敵。才高禦眾，誌本勤王。風雲暗合於機謀，霜雪不移其節概。為仁由已，重士逾山。雅負將才，猶精夷理。自撫寧列郡，振舉六條，疲氓懷愛戴之心，漓俗仰廉潔之德。集是休烈，溢於聽聞。而職貢交修，賦輿靡闕。尊主之誠可見，勝殘之化無逾。是用負海建牙，逾閩錫社。徇彼遠人之懇，慰其闔境之情。爰壯中權，仍遷左揆。爾其守茲舊貫，服我新恩。勿恃貴以驕人，無作威以生事。更勵奉公之節，益堅惠下之規。別俟寵靈，罔虧績效。可某官，主者施行。
門下。邠土雄藩，西郊故壘，封境克連於甸壤，城池近接於昆夷。爰膺節制之榮，兼奉察廉之寄。向非雄傑，孰稱選求。況仍歲幹戈，未蘇惸獨。鎮靜允先於良將，拊循猶藉於通賢。得不因彼士心，茂茲朝委。我有休命，人其聽諸。具官某，生知武略，夙號將才。得黃石之沈機，總青萍之利用。貞心貫日，壯氣淩雲。蘊豐財和眾之名，遵抱義戴仁之事。自四郊多壘，一劍臨戎。推誠明以奉君親，仗忠信以為甲胄。處眾每觀其自奮，遇敵雅號於無前。茂著功庸，動張節概。乃者剖符隴坻，建隼吳山。頒條早振其休聲，守土載揚其善政。既委之鈇鉞，錫以土疆，撫成紀之遐封，治秦川之拓地。投醪布德，減灶傳謀。憂國忘家，赤心可見。飲冰食蘖，清操難儔。今則再寵綠徽，是光黑槊。增其好爵，廣彼爰田。用分宵旰之憂，式徇疲羸之請。爾其將我惠澤，施於一方。簡以臨人，寬而整眾。可推養賢之誌，用宏輯睦之規。無怠親鄰，勉思稼穡。奉於公者必舉，涉於私者勿為。副此虛懷，更圖明陟。
某啟。某伏奉今日敕，授尚書駕部郎中知制誥依前充職者。某才殊敏健，識異精通。既無環潤之姿，焉有矜嚴之譽。繆因鎔鑄，驟陟煙霄。掌禁苑之文詞，列金門之侍從。顧惟鯫淺，尋過津涯。忽自秋而徂冬，每素飧而屍祿。愈成冒，益被顯榮。相公曲示洪鈞，重磨頑璞。降始終之茂德，宏特達之深恩。再假丹青，複掀羽翼。遂使移粉署應星之列，帖掖垣掌誥之名。盡出殊私，皆為華給。蚊蚋難勝於山嶽，齏灰何報於生成。謹啟。
某啟。某伏奉今日敕，授尚書駕部郎中知制誥依前充職者。某才殊敏健，識異精通。既無環潤之姿，焉有矜嚴之譽。繆因鎔鑄，驟陟煙霄。掌禁苑之文詞，列金門之侍從。顧惟鯫淺，尋過津涯。忽自秋而徂冬，每素飧而屍祿。愈成冒，益被顯榮。相公曲示洪鈞，重磨頑璞。降始終之茂德，宏特達之深恩。再假丹青，複掀羽翼。遂使移粉署應星之列，帖掖垣掌誥之名。盡出殊私，皆為華給。蚊蚋難勝於山嶽，齏灰何報於生成。謹啟。
某啟。某今日伏奉恩旨宣召，充職翰林者。出鈞鎔之巨力，收扂楔之小材。拔自塵泥，驟升霄漢。撫已實知其忝越，銜恩載切於屏營。某洛下諸生，朝中孤宦。進取本無其聲援，歸休又迫於羈離。既碌碌以終時，亦倀倀而度日。伏蒙相公十九兄殊常降德，不次施恩。生暖甲於枯荄，化豐肌於朽骨。出諸陷井，置在門闈。綷鵠羽於寒鴟，教之騫翥。蒙虎皮於下駟，抑以騰驤。但自捫心，何階報德。況專詔誥教令之事，為言語侍從之臣。內顧孱微，益深榮懼。惟冀永齎肝膈，長托爐錘。但當有命以酬，固亦無言可謝。謹啟。
某啟。某伏奉敕命，授尚書駕部員外郎知制誥依前充職者。某藝能無取，才格俱凡。任孤僻以趨時，守顓愚而樂道。敢於榮顯，竊冀遭逢。伏蒙仆射不次垂恩，逾涯降德。雕朽曲施其敏手，磨鉛俾耀其銛鋒。因得擺脫塵泥，升騰霄漢。專玉堂之詔誥，追金馬之遊從。尋過津涯，每慚冒。孰謂才逾累月，又陟華資。南宮秩換其詞司，西掖名參於演綍。生成益被，灰粉何酬。感深空集其涕洟，恩重但期於隕越。
某啟。某伏奉敕命，授尚書駕部員外郎知制誥依前充職者。某藝能無取，才格俱凡。任孤僻以趨時，守顓愚而樂道。敢於榮顯，竊冀遭逢。伏蒙仆射不次垂恩，逾涯降德。雕朽曲施其敏手，磨鉛俾耀其銛鋒。因得擺脫塵泥，升騰霄漢。專玉堂之詔誥，追金馬之遊從。尋過津涯，每慚冒。孰謂才逾累月，又陟華資。南宮秩換其詞司，西掖名參於演綍。生成益被，灰粉何酬。感深空集其涕洟，恩重但期於隕越。
某啟。某忽蒙宸獎，擢處內庭。循省荒蕪，倍懷兢懼。某才殊二妙，譽愧三英。趨時既乏於梯媒，退跡倍悲於萍梗。某官常回恩獎，曲賜吹揚，遂使虛孱，成茲忝越。列侍從於金門之下，掌書詞於禁苑之中。榮非始圖，事過初望。
某啟。某伏奉手誨，伏蒙相公十九兄特以某初叨宸獎，賜及衣服段等。捧戴尊念，感激伏深。況鶴紋價重，龜甲樣新。纖華不讓於齊紈，輕楚能均於魯縞。掩新蒲之秀色，奪寒兔之秋毫。莫稱頑姿，難勝縟旨。倍切肝腸之感，永為裼襲之榮。謹啟。
某啟。伏以居有熊左右之司，每聞沮誦。著周穆存亡之❥但記戎夫。規動止於九天，法春秋於百代。某雖愚懵，知此重難，況複皇朝廢置之物，便搜才實。近日選求之慎，必在英華。峻等級於螭階，盛風流於鳳闕。某則寒陋，分無希望。伏以相公協兆為師，奮庸熙載。將行大道，上繼於宣尼。誘進單門，下同於王儉。不以某諫垣空食，史閤曠官，特興久次之嗟，俾授殊遷之命。暄臨黍穀，方知律呂之聲調。境入蓬山，孰謂風飆之道阻。徒成踴躍，莫獲逡巡。副燕台尊隗之心，奉孔裏鑄顏之化。巍巍聖德，雖期有舉必書。赫赫台光，定是無階上報。榮懼感激，不任下情。
某啟。昨日獲蠶轉遷，出於提獎，伏知舍人次當視草，曲賜褒稱。裁成五色之紛綸，啟導九霄之渥澤。過勞江筆，潤色堯言。指頑石為瑤瑾之流，謂駑馬有驊騮之足。揣循驚感，倍切肺肝。
某啟。某人惟冗末，地匪清華。異前修稽古之勤，乏往彥求己之誌。偶塵科級，旋履宦途。甘蒙碌碌之嗤，實愧堂堂之稱。惟思勇退，祇欲自強。孰謂仆射念及孤沈，獎茲顓僻。遇孔梨之津潤，別借齒牙。因薑被之包容，俯明肝膈。昨晚麵承尊旨，曲奉溫言。直欲拔自塵泥，置之霄漢。恩既生於望外，喜載溢於情衷。況憫恤垂仁，念惜兼至。假毛羽而使遂騫翥，回鞭策而俾學騰驤。盡自生成，益隆邱嶽。但慮藝無所取，材不足稱。仰累埏鎔，或孤抬舉。誓節永依於門館，酬恩冀盡於死生。苟違斯言，是欺皎日。
某啟。某昨日早趨崇屏，麵奉宏慈，承許與之恩言，荷提拔之隆旨。循涯自失，沒齒知歸。某孤拙無媒，迂疏寡合。且乏幹時之具，仍慚悅世之機。一忝班行，八移年曆。未絕遭逢之望，分無騫翥之期。伏以某官光輔丕圖，啟迪昌運。當此艱危之際，克展經綸之才。孰謂庸虛，亟塵褒采。況丹霄侍從，清籞遨遊。畀資枚馬之流，以闡堯湯之化。顧茲孱薄，詎可論思。倍懷感激之心，冀竭效酬之節。但以鉛刀鈍質，不可廁於龍泉。瓦缶凡姿，固難齊於神鼎。雖感恩而載切，實顧已以難勝。
某啟。某才非敏達，器異閎深。乏百函飛翰之能，虧九紙課詩之業。植操虛淩於霜雪，幹時未脫於塵埃。自忝班行，尋逾涯分。豈謂承旨侍郎念茲單拙，憫及埋沈。密回吹借之隆私，顯示挈維之重德。今日早麵承尊旨，曲奉恩言，必欲拔自泥沙，置之霄漢。擇千里驊騮之足，未棄駑駘。合九成韶之音，不遺惉懘。感深泣下，喜過悲來。但虞不稱雕鏤，實慮有孤提拔。循涯揣分，感德慚恩之至。
某啟。某伏思借其毛羽，則铩翮者能飛。鼓以笙簧，則無心者知感。輒陳引喻，仰謝吹噓。某濮上庸音，墦間賤品。植操但期於霜雪，趨時未脫於塵埃。徒激攀棲，難希褒勵。近者伏見宮相楊侍郎右司趙員外奉揚尊旨，竊話昌言。伏審侍郎學士俯錄鯫微，獎稱孱薄。指其迂拙，謂以貞修。假鉛紅於蕞陋之資，回剞劂於離奇之木。感深潤上，喜過悲來。
維乾寧二年歲次丙辰十月戊申朔十二日己未，嗣皇帝臣和蠆處太上聖祖大道金闕元元天皇大帝。伏以強名曰道，迥出氤氳之表。惟在為大，是生恍惚之中。融和氣以陶蒸，藹真風而煦育。況黃庭碧落，集列聖之威儀。絳闕丹台，聚群仙之步武。爰起祈恩之路，實開請福之門。敢用真誠，陳於下會。今雖物無疵癘，年獲豐登，遠人不倦於梯航，絕塞靡虞於烽燧，而鯨鯢作慝，蛇豕為妖，塗炭黎元，黷亂紀律。宮朝載罹於焚毀，簪裾仍迫於羈離。敢不寤寐思愆，曉夕引咎。於是廣延真侶，重叩元關。幣帛交陳，香燈備設。伏願堅覆露之德，暢亭毒之恩。使氛祲盡消，萬彙鹹泰。複安宗社，大定寰區。及臣眇身，同沾宏造。謹詞。
出梓城百三十裏，山開而川長，城川而為之縣，縣其名曰通泉。由縣以出西山，峭而壓於泉。宇岩而為之廟，廟其名曰靈鷲。靈鷲居通泉僧境之絕，其初有頭陀僧選而居焉。僧有神通力，乘白驢與白象同，視一眼而五眼具。蜀民為商者，行及太原，北上五台山，求見大菩薩，眾堅莫能致。有老人出曰：「菩薩在蜀，爾弗見耶？奚遠跡吾山焉？」就窮所隱指，是頭陀即其人。還蜀而望拜，且深訴其辭。為商者因大布所聞，自是頭陀乃遍告邑人以西行。邑有烏眾寺，僧騎白驢，揖對言別，略無差焉。鹹請備僧食而餞，不移晷而千戶畢至。歸無疾而坐終岩上，幽隱而來化，自顯而化去。少動蜀人之耳目，暨藏其身岩側百餘年。僧宇大廢，劚岩發其骨，深莫能獲。殆今無遺跡，窅不可測。獨有所刻佛像，有感必契。前邑長以頭陀勝跡，不可泯閉於岩穴中。及僧居盡複，顧像在岩，猶感聲其事。後數十年，方啟其跡而宇焉。僧有惠澄者，能經律有道行，未能成其宇而卒，邑人共致禪僧道嚴續而成之。是宇也，中出翠微，旁開石室。古木凝黛，疏篁鎖煙。於冬夜燠，當夏晝寒。且屏立前峰，席鋪四野。望冠群宇，卓然境異。異泉石出，滴其涓流，而通大像之側。自一而千，汲必敷其用。泉與像跡，始於頭陀於，今靈不絕焉。浦客是邑，日登是山，或夕景將過，曉色未隆，當軒月行，半壑雲起，披襟獨嘯，萬象在目。而嚴禪師端居禪室，客塵不動，教所謂證戒定慧，乃自戒以得定，自定以入慧也。言不戒而在定者，妄人耳。未定而求慧者，妄人耳。今嚴定不離戒而慧可求，吾信其能。嗚呼！天下言禪者多矣，行禪者寡矣，嚴其行禪者乎？同居僧法如，亦久遊禪林，深入禪境。心相契而事同，其徒行源，律自束而禪習焉，齒甚少，未可紀其岩室。浦以文自處，豈識禪者耶？徒見待以頭陀之前事，未有紀者。希頌而刻之，得述其靈異之旨，並嚴禪之跡，同碣於岩下。光啟二年丙午九月九日立。
休符，光化二年檢校左散騎常侍，守融州刺史兼御史大夫。
前觀撰述，有事必書，故有《三國誌》《荊楚歲時記》《湘中記》《奉天記》，惟桂林事跡，闕然無聞。休符因退居，粗錄見聞，曰《桂林風土記》，聊以為敘。
