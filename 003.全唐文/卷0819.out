太姥神，廟於巢湖邊久矣。其靈跡所自，陰騭之功，傳於人間，斯不複序。無何，中和中為行寇所燼，其屋壁竹樹，無孑遺焉。時以國創中興，日不暇給，雖人懷敬尚，而孰能葺修。故靈儀殿庭，備位而已。合肥數年前，嚐為鄰郡所覬，我軍設備營於柘塘，陰有所關，亟戰未利，士因怠鬥，鹹思回戈。今太守尚書時九苞未彰，隱於將領。亭午之際，惽然寐酣，忽夢靚妝人連掣其袂。比及寤，已見披堅輩盡飾歸裝。公由是剚刃以遏之，號令以壯之。翌交鋒，乃有享獲。公記靚妝者即太姥神，向非夢來，幾致師潰。尋祝曰：「苟終垂祐，當營祠而酬爾。」後以伐叛摧凶，不虛其歲，汲汲於追奔逐北，豈暇於掇日興功？文德初，淮南節度留後兼行軍司馬宏農公司空酬公前功，奏以知郡，有詔宜依。龍紀元年秋七月，大梁淮南兩道連帥東平王沛國公中令以公能理，奏請正授。其年十月，綸誥至，公乃減費聚俸，將踐願言。故匠得良工，材獲異木。不日不月，懋功就焉。觀乎鴛瓦攙空，虹梁用壯，妙臻土木，美極丹青。既竭精誠，悉合制度。君子鹹謂公心匠宏贍，信誓端愨，無負於神祇焉。公之理民也以仁明，其統眾也以嚴正。遠聲色以律下，屏讒佞以清心。屯甲士，護封疆，不黷武放肆。積金穀，備支費，無潤屋覬覦。嚐欣祿已及親，每患政未及物。其懲惡也，雖親戚腹心無所隱。其賞善也，雖樵漁牧圉無所遺。其待士也，雖襤褸龍鍾無不延。其聽訟也，雖眾惑群疑無不辯。加以推忠向國，盡力酬知，視榮華如浮雲，以功業為己任。則不知古之良二千石，相去幾何。故得寇輩每來，棄甲遐遁。農經二稔，賡歌有年。商貨駿奔，鄽易霧塞。民之遂性，如大駕未遊前。且昔在昇平，未易致此。況今多事，不亦難乎哉？甚夷宦遊求知，蒙待不次。既睹盛事，其可無言。因請刊貞瑉，紀不朽，希數千年後，知廬江有賢太守也。時龍紀元年己酉十一月十一日己亥記。
撫州屬縣南城，則古之緊邑也。漢高祖六年，會將軍灌嬰襲滅項籍之後，割豫章南境，分立為縣。以飛猿南豐二源合派，又以西崗土貴勢強，而肇其址也。以其城在洪州府城之南，故曰南城。其後曆於晉宋，雖興亡而則多，唯斯邑而不滅。至吳太平二年，始立臨川郡，以隸南城而屬之焉。管一十三鄉，周巡六百里。林奇穀秀，則鶴嶺牛山無以加。水繞川環，則洞庭陂澤不足比。人繁土沃，桑耕有秋。學富文清，取舍無誤。既狀周道，兼貫魯風。萬戶魚鱗，實謂名邑。暨乎咸通初礻冀，狂蜑不賓，嘯聚而來，犯我郊阯。國師既舉，斯邑舟車通濟，令以轉輸。雖則民勞，功業未墾。及至乾符之歲，水旱不常，或波蕩林邱，或塵揚沼沚。蝗螟敗害，歲力凋虛。教勸不從，奪<襄攴>斯舉，天反其度，地亦為妖。火既燎原，鯨潛鼓鬛。生靈浸敝，宸睿是憂。非朝典之不施，乃俗暴而難整。遂使敵震郊野，禍作蕭牆。縱陳湯網以籠羅，或有弄戈而怙亂。是以皇都失禦，玉輦蒙塵。既乖華封之仁，爭起有苗之叛。近茲嵓澤，乘時寇興。皆拋順靜之規，各振縱橫之志。猶賴寶祚延遠，百工得人。於是有我常侍，武銳孫吳。文英廉藺，心韜杜庫，性蘊班籌。乃召我兵，共征不譓。因得名重於臨淄將帥，威過於屬部諸侯。奪劍一呼，強梗淪伏。緝綏撫甚，疆境帖然。郡縣如初，鄉關法舊。次命文德之臣，繼總兵師，克復咸京。巨盜既平，采訪忠讜，謂以汝南公道存修己，信在佐君，端雅聲彰，溫亮言顯。成紀綱之範，為經濟之箴。慶匹豐泰之期，清諧中和之樂。糾其政化，奉以昭蘇。旌德業以分憂，錫賢能而封秩。乃皆寵渥為南康太守焉。時以麾幢未行，邊鄙猶擾，乃召諸將而謂曰：「凡征伐卷舒，在乎人意。戡難輔時，在乎人機。今以烽燧尚興，祲氛未息，因觀聖人作易，而有豫防。雖同鶴以擇林，亦慮蠆而有毒。宜得營壘，備共梟鴟。」乃遣行教布令，不日萬人。公乃指畫規模，勻其版築。悅而不勞，寬而得眾。齊心似一，樂運如流。不越二旬，其功告畢。周回一十三里，闊一丈六尺，高二雉。露屋一千一百三十間，敵樓三十三所。東西鑿八門，南北二門，門則通衢焉。於是崇墉截漢，昆陽不足以為堅。峭淩雲，金城不足以為壯。控五嶺封疆之要，扞七州寇徼之虞。覬覦者不得動其心，眥睚者無以運其智。可以拒鸛鵝之陳，可以拔烏合之徒。內則軌轍齊驅，堪敷權略。外則民人側目，愕以堅勞。護吾君租稅之封，授黎庶安居之業。得此名邑，克全大寧。為今辰定難之基，是嶽牧勳庸之績。可謂能高異代，善亞先賢。象偕魯北以利民，憂入晉陽而翦敵。以尚能茂修片善，命述宏圖。才雖匪於英華，事得銘於雄麗。刊於燕石，以紀殊功。時以大順三年龍集辛亥三月四日記。
八卦成列，象在其中，聖人則之。剛柔險易，動靜悠促，亦皆備矣。是則金木水火，輪移消長，乾坤震巽，羅列高下。揆情偽至於化匠，稽微闡極於大成。蓋有有無不有矣，物物無不物矣。至如舉一趨百，制邇應遠者，有夫光宅焉。宅天下者，崤雒之強歟？宅邦邑者，岡阜之勝歟？宅閭巷者，隆坦之宜歟？自穴居至於大壯，猶椎輪形於玉輅。其必如此，按無之郡庭，初際於亥壬，綿曆年代。寶應中，太守王公圓，以其勢卑於郵裏，疑悍民而沮長，因徙於西陲，自爾亦匪厥中。觀夫用壯而非剛，虛右而擁左。總詳其關，則二千石列郡比比有不大遷者，是其事矣。大中中，刺史蔡公京，審於三地，思事再革。以勞費滋廣，意行力止。乾符中，巨盜起梁宋，兵火照天下。幹戈日用，屠鋒起。畿甸失禦，郡邑曠守。斯時也，豺狼塞路，瓦礫遮轍。此之官舍，棄如焚如。荊蒿蒙春，井野一色。洎汝南危公，奮長劍，倡義旅，並翦群惡，克蒞百城。草創棋布，紉隳績斷。詔下之日，默究形勝。且曰：「幼少嚐聞前任遺議，今也運會萃吾，指陳大凡。元亨中正，會要方乘。宜拔乎嵩高，麾震揖巽，朝辛附癸，在控於躍伏。苟差毫髮，其致懸殊。爾乃決意卜築，應手經始，舍去舊地，推移一區。而勝秀逸得，嚴整鬱備。納溪山複疊之勢，吐原野蟠連之色。有若龍騫鳳舉，花攢綺錯。」於是左通台門，南正戟扉。三扃三廳，大寢小寢。局署狴帑，環回星列。峨東軒以資眺覽，峙西閣而備宴見。奢儉折中，材力攸允。廣陌繩分，列肆鱗矚。繚崇墉備固護之態，襟平陸延爽塏之景。然後政化以安之，禮法以康之，仁和以富之，遠者來而近者休，險陂革而幹蠱用。星霜既周，閭井以繁。年穀登穰，士馬精研。連帥倚為右屏，天子寵為良牧。百姓歌之，聲聞九重。璽書慰勉，增爵褒命，其猶珠貫。公少秉奇誌，年甫壯室，遭時建名。起家而萬石非偉，許國而一心彌厲。而後乃今，譽積望洽。豐德懿範，繼以揮綽。雖山河之重，岩廊之峻，恐無自避也。君子曰：「地載萬物，賢人應之。」蓋合其用而享共祉，忤其道而戾其契。匪私於富貴，勿抑於隆盛也。若成王之定鼎，邾文之遷繹，奉春之建都，踵其數而舉其徵者矣。保和前紀羅城，內慚拙文。暇日複聆當世之譚曰：「事成乎身及乎人，力之次也。」顧惟是續，盍表悠久。載讓弗克，唯而直書。巨唐龍集庚戌年在大順律中南呂戊寅日，張保和記。
夫開物成務，聖人馭世之通規。保大定功，諸侯因時而善治。醇素既降，智慮萌生。物乖結繩之約，城有重門之警。國崇雉堞，境藉金湯。物理固然，其來尚矣。且如秉四方之用，行五等之道，酌損益於未兆，裁取舍於永存。總括衝機，富有大業者，則羅城版築，久逸暫勞，千載一時，義斯見矣。請言其實。
國家自貞觀甫平之初，文軌均化，幹羽率服，武事鮮備，郊壘夷沒。間者天寶建中之亂，或釁起兩河，或毒流三輔。江漢之外，攙搶殆微。故支郡屬邑，封閈而已。洎先帝幼衝之始，數丁九六，物極屯難。長鯨吞噬以橫流，大厲元黃而噫氣。饑饉仍薦，兵戈重複。暴骸遍野，遊魂慘天。人煙斷絕，羅城莽為邱墟。螫毒馮陵，鬆楸斬為幹盾。天涯地角，邈然喪亂之事。邱甸要荒，紛如征伐之苦。臨川古為奧壤，號曰名區。翳野農桑，俯津闤闠。北接江湖之脈，賈貨駢肩。南衝嶺嶠之支，豪華接袂。既而封豕豗發，饑鷙攫碎。相視為盜，割據而逞。連延數載，羅列❥❥。絲綸捶❥品節既慢。汝南危公，挺英逸之資，運匡濟之略。倡起忠義，誌惟掃平。初黃天感嘯聚歡踴，眾逾數萬。兵棼殄熾，勢摩中原。刺史李公❥❥先為脅逐，始僭劇號。大署偽屬，其餘孽堡妖壘，互相支屬，犬牙魚貫，肘跗繩約，莫不競好凶吻，爭踐王師。出征比比而北總戎❥錢❥❥❥外壤公爰初誓眾，靡盈數隊。兄弟親愛，翼以從馬。勵力一致，所向神速。誠明激天，故恢廓❥❥由是凶邪清辟，次第澡雪。不五六稔，諸惡畢拔。膻慕送款，飲清歸轍，不可勝既。公擒縱之外，按舉無必推誠以同務剔剗蠹舊創成❥指揮而化二道馴致勤王之事撈疲薾。挽養瘡痍，誘還逋逃，❥複耕種。凡據鞍甲，蒙矢石，引少擊眾，環攻鏖戰。不繹銳，❥暖席，涉乎七載。破嵓洞，擒酋豪，偃戈❥析，逾二十算。四邑以之康定，鄰疆自因栗伏。中和五年三月，下明詔，假符竹，褒美成節，慰安井閭。

钜，宰相收子。乾寧初以尚書郎知制誥，充翰林學士，拜中書舍人戶部侍郎，封晉陽縣男。從昭宗東遷，為左散騎常侍卒。
門下。昔在太宗時，則有房杜持國鈞，在元宗時，則有姚宋司政柄。降於列聖，代濟名臣。是以股肱元首之間，未有不相資以成者也。況我薦逢艱運，方討叛臣，宜搜間代之賢，冀適濟時之用。其有懷材已試，亮節孔彰，俾膺霖雨之求，期正彝倫之敘。式舉茂典，吾無所私。翰林學士承旨銀青光祿大夫守尚書左丞知制誥上柱國嘉興縣開國男食邑三百戶陸扆，簡節正音，溫光瑞玉，鹹抱降神之韻，珪璋挺華國之容。包倚相之典墳，紹平原之詞藻。爰自高才赴召，丹地代言。絲綸必本於典謨，獻訥已觀其事業。仍歲扈和鑾之狩，六年專詔誥之勤。讜正自持，聞望彌峻。況爾伯祖贄，昔以才行，嚐居禁林。當德宗避狄之時，實乃祖納忠之日。積其偉節，升於鼎司。書命諫章，流在人口。是用選自密勿，陟之台衡。昭於前光，期於休命。職我人柄，貳茲地官。既表殊恩，且明丕訓。於戲！奸宄尚熾，幹革未平。生靈流離，宗社蓁莽。爾其舉墜典，正頹綱，進賢良，遠奸慝，勿依違而避事，無拱默以叨恩。庶乎艱難，有望康濟。往踐乃位，敬而戒之。可尚書戶部侍郎同中書門下平章事，餘如故。
門下。朕聞有國家者，內則立四輔以貞百度，外則建群臣以寧八區。持吾重權，惟此二事。其有弼諧之道，已溢於簡編。是期訓撫之規，更滿於方嶽。中外迭處，古今所榮。扶危匡國致理功臣金紫光祿大夫門下侍郎兼戶部尚書同中書門下平章事監修國史判度支諸道鹽鐵轉運等使上柱國琅琊郡開國公食邑二千戶王搏，長淮允慶，維嶽降神，抱文行忠信以飾身，範珪璧瑞璜而為器。動多偉節，言必匪躬。自踐曆清華，汪洋令望，左垣謇諤之稱，凜然古風。右掖絲綸之功，垂作雅誥。爾後恤刑著效，免賦推能。陟於梅霖，掌我金穀。果罄致君之道，無慚出相之門。忠謀必成，茂績仍舉。朕念於越，多罹凶狂。狡童既平，疲俗未泰。是思被我寬政，播之皇風。厚其澆漓，滌彼汙染。再造其任，求才惟艱。輟於三台，先以十乘。不改岩廊之任，用資垣翰之光。於戲！阻於重江，負於滄海。地號殷厚，屬為剽輕。雖兵革乍銷，而閭井猶弊。撫循之理，可不慎諸？副吾任賢，俟爾報政。可檢校戶部尚書同中書門下平章事，散官勳如故，充威勝軍節度浙江東道管內觀察處置宣撫等使使持節越州諸軍事守處州刺史。
門下。越自去秋，狩於太華。萬乘所至，兆人是歸。而大無不周，細無不具。其間舉重典，振頹綱，封畿肅清，宮闕斷度，罔有廢事，其故何哉？吾有誠臣，社稷之福。今馮翊近藩，襟帶河渭，撫馭不謹，煙塵忽驚。將俟廓清，爰考前績。官占蔽誌，吾何疑焉。具官某星緯炳靈，山河間氣。理先正本，謀必應機。知義安居，士皆盡力。厚生利用，人得保家。閭間則鹹仰吏師，軍旅則共推良將。範宣子先興讓典，成安君止用作謀。以標式大朝，準繩列鎮。一受命則表章十上，以得請為期。一推心則忠孝兩全，以奉公為本。總是全德，實吾偉人。今者沙澤之陽，疆理相接。厲階斯構，改作是宜。俾兼統制之權，允儜撫綏之惠。爾當視同如華，濟猛以寬，則吾坦然，人俟安一。敬服丕命，以孚於休。
門下。叩黃鍾者，大則大應。建殊績者，多則多酬。匪我之私，惟人所召。亦若樹桃李者而獲甘實，勤藨蓘者必蓄羨糧。安有豐功，而無貴仕？況我襄峴奧壤，荊吳要津，資上將之撫寧，興庶人之歌詠。宜旌善政，以馭殊榮。豈惟酬庸，式俾垂勸。具官趙凝，訓承馬服，術茂龍韜。蘊倜儻之宏才，負縱橫之遠略。性惟忠厚，連營懷敢死之心。德尚寬和，比屋佩來蘇之化。加以戴君義切，許國誠殷。集列嶽之梯航，讚大朝之經濟。憂時奉法，曾不舍於朝昏。問俗撫封，固尋彰於遠邇。使鳳闕罷柝，夏水澄源。歡康以布於百城，政令克齊於五屬。是用特申異數，用顯休勳。封崇既盛於一時，寵貴仍遷於右座。爾其彌勤後效，益暢前修。為垣翰之準繩，遂鄉閭之帖泰。永刊鍾釜，以奉簡書。厥惟丕承，勿忝休命。
門下。朕博采大易，眇觀詩訓。觀柔剛感咸之象，賦鳴鳩肅雍之德。將以視天下之內理，敘人倫之大端。宜於家邦，厚示風化。矧九廟在上，籩豆是薦。三揖在下，彝章具陳。得不敬乃禕褕，稱茲典禮。俾承光於軒耀，式正位於坤儀。淑妃何氏，明配圓靈，德符厚載。珪璋特達，鸞鳳萎葳。同輦必辭，脫簪能諫。四德克備，六宮是推。述壺職以彌勤，煥彤史而斯美。況惟元子，既登儲貳，順考古道，雅協徽章。受貞吉辰，蕆於盛典。谘爾克持婦政，以率內和。齊莊是儀，用諧靜德。明章之道，允在茲乎？
公虞姓，諱鼎，字少微。本會稽人，秘書監兼宏文館學士贈禮部尚書銀青光祿大夫永興郡公諡文懿諱世南八世孫。曾祖玟，江州刺史。祖敏，宜春令。父汀，東魯別駕。公性敏，好問學。月開日益，卓然老成。登咸通十年進士，為校書郎，累遷至御史裏行。舉彈無所避，謇然有聲於時。尋陟饒州刺史，視事嚴且明，人吏斂手，莫敢為非。乾符二年，黃巢寇饒州，公出禦之，戰甚力。賊益至，勢不能支，城遂陷。公及劉鄭二馬衙出奔，夜宿芝山祠。夢神曰：「一馬之前，錦然之田。逢禾即止，遇早即遷。」既覺，莫喻其意。次日，道由餘幹政新鄉，馬爪石而伏。公登山禱曰：「天其或者欲謀居此乎？」馬乃起，騰至錦田早禾源，與夢適符，遂家焉。公遭時艱，不克居其鄉。因見山水清秀，洎田宅為休老計。聞人道國事升降消息，即喟然長歎，不食竟日。無事與山翁野老相往返，曆曆談桑麻事，意泊如也。公生會昌元年九月九日，卒同光元年十月十六日，春秋八十三。即以其年十月十八日，葬於安仁崇義鄉善政裏饒山之陽。夫人王氏，父式觀察使女。男一人盤，孫一人文仲。未葬前，盤來乞銘曰：「予嘗有托於夫子也，冀出一言為永遠記。」況钜與公同年，知公為最深，銘安得而辭耶？銘曰：
厥存不爽，厥施為何。宜爾子孫，其類並多。
上嗣位九年，以宗室弄兵，皇居失守，大駕東狩，至於華嶽。明年，同華連帥太傅許公罷藩邸兵，複諸子位，正皇儲，立母後。朝廷乂安，中外鹹若。又明年，宮闕複就，乘輿反正，封少華佑順侯，崇祀也。始者內兵擴起，右輔騷然。驚蹕難追，宗社不複。扶持關輔，徒為扃鐍。抗表奉迎，莫回天眷。公即馳單騎詣行在所，肉袒徒跣，雪泣上言曰：「廟主不行，陵寢不告。蒼黃順動，莫知攸往。況西無正名之伐，東異省方之行。南征無複國之期，北濟乏召君之慮。華當闕右，不遠王畿。未虧巡狩之名，免負出君之恥。可以為百辟會朝之地，諸侯輸貢之府。地雖不廣，足以助供億。兵則非眾，足以備扞禦。」時也讜論確然，宸心不返。宣問往複，至於再三。嘉謨不聽，忠言不納。大事將去，群心洶然。關內諸侯，惟公獨任。非神啟聖，不能釋明主之疑。非神佑忠，不能壯純臣之節。既而上察公之誌，不可奪也。諒公之言，不可複也。由是天回日轉，龍起雲從。乃眷是邦，因駐清蹕。上複交泰之道，下無疑間之憂。內難既夷，外兵以息。皇嗣之不正者，濱於五紀，今則因公以正之。坤儀之不定者，殆乎百稔，今則因公以定之。君臣以協，父子以親，夫婦以倫，有國之大本也。公一舉而得之，豈筆舌所能論哉？鹹以公仗順討逆，神實佑之。佑順之封，非神莫屍。璽書爰來，牲幣以告。是命下客，書石誌之。鄴耳目奇功，縑緗具美。授簡執筆，略無愧辭。姑錄許公貞順之誠，少華保佑之實，以明報神，以勸事君。至於極天鎮地之崇，固國經邦之力，降神生賢之運，仙峰靈掌之奇，嶽有舊封，國有常祀，今之紀述，故不複雲。頌曰：
惟華之始，因山以紀。蓮峰東秀，終南西峙。少華居中，不封不紀。歲在景辰，暴兵中起。天子震驚，蒙塵旅次。豈無近藩，諸侯莫至。惟我許公，聞風奮臂。一騎迎鑾，六龍回轡。行朝有亭，行廟有位。宗戚以歸，兵戎以弭。爰立母後，始正皇嗣。乃君乃臣，乃父乃子，家國大倫，禮無違事。祉既啟侯，封亦明祀。金天之毗，佑順之美，乃刻貞瑉，永證惇史。
蟾，昭宗時棣州刺史。平盧節度使王敬武卒，其子師範自稱留後。昭宗命崔安潛代之，師範拒命。蟾迎安潛，師範攻之。拔其城，遂見害。
花開寶殿，文粲瑤階。百堵興而門闥崇，萬楹疊而廊廡對。寺有名僧五千人。
中原黃賊煽亂，前進士崔塗避地於渠州。春日獨遊衝相寺，由此登眺，翌日乃歸。
噫！夫人姓張氏，其淑慎貞素，稟自生知。退讓儉遜，不從於訓。祇奉晨夕，終始如一。籲！言乎不祿，棄我私室。蘭摧春霧，蓮墜秋風。隙影難回，逝波不返。男一人高姐，電影未分，槿花已落。女二人，長曰奴哥，稼花未開，嚴霜暗墮。次曰郭兒，丱發未總，繼我門嗣。夫人年四十有三，以景福元年冬十二月二十日，卜兆於府城之南，雲門之下，樹邱隴而銘。銘曰：
日月有度兮，生死無常。白晝其速兮，元夜何長。澠水為鄰兮，雲門是鄉。千年萬祀兮，春露秋霜。時景福元年歲次壬子十二月辛未朔二十日庚寅，孫向紀。
遠，河中節度使璵孫。龍紀元年登第，大順初以員外郎知制誥，充翰林學士，正拜中書舍人。乾寧三年轉戶部侍郎博陵縣男，轉兵部，以本官同平章事。遷中書侍郎兼吏部尚書。天祐初從昭宗東遷洛陽，罷相守僕射。二年，柳璨希朱全忠旨，貶白州長史，被殺於白馬驛。
門下。《書》云：「用命賞於祖，不用命戮於社。」然自三代以還，未有不戮暴亂，不賞功庸，而安國家定社稷者也。近者徵其銳旅，討彼元凶。不越月而捷書繼聞，未逾旬而鎮城連下。易如拉朽，勢若建瓴。諒非昭代之才，孰濟勤王之績。我有懋賞，爾其聽之。某官切玉雄鋒，摩霄健翼。智符靈蔡，節貫寒鬆。繼乃父之休勳，鎮於巨屏。誓忘家之壯誌，控彼邊陲。積粟訓兵，安人阜俗。不忝登壇之寄，彌光出將之門。近者宋文通顯背國恩，堅違君命。將清叛亂，爰仗忠良。首奉詔書，龔行討伐。選射戟盤矛之將，率控弦帶甲之徒。既已先啟行，複深入其阻。立誌無慚於馬革，輕生不議於鴻毛。矧聞才出封疆，繼降城鎮。既臨賊境，克保隴城。振貔武之威聲，斷螳螂之怒臂。而又不勞經費，自備糗糧。惟踴躍以用兵，不因循而玩寇。今則方憑妙略，共殄長鯨。雖伐罪吊民，已睹訓齊之令。而誅妖翦怪，合資掃蕩之謀。是用俾壯軍威，仍加相印。以勵始終之效，勿辜倚注之恩。敬之戒之，服我丕訓。
門下。梁漢古封，河池名郡。有關山之險阻，當巴蜀之要衝。苟非勳賢，不可輕授。我今有命，允為當人。某官截海雄姿，追風逸步。得左馬右人之術，洞玉鈐金匱之書。加以幼慕功名，早懷壯槩。攬轡蘊澄清之誌，臨風多慷慨之詞。頃在禁宮，屢竭忠節。四奉指揮之任，久彰翊衛之榮。洎委節旄，俾之鎮撫。當巨逆梟夷之後，是邠郊凋瘵之秋。而爾複茂政能，益堅撫字。未周星律，已播謳謠。方深倚注之恩，用安黎庶。旋屬幹戈之患，每軫焦勞。既互有奏陳，慮多嫌隙。冀寧生聚，爰職改更。複以未戮奸凶，方思勳舊。殄寇既資於上略，總戎宜錫其名邦。俾居十乘之榮，以長萬夫之氣。爾其便提驍果，亟赴征行。破其城社之妖，刷我宗祧之恥。然後仗茲龍節，蒞彼雄藩。高居將相之尊，永保山河之誓。人臣之節，丈夫之榮，何以加焉，爾其自勉。
昭緯，贈刑部侍郎存誠曾孫。乾寧中為禮部侍郎，知貢舉，為崔允所惡，出為磎州刺史。
伏以禮貴從宜，過猶不及。祀有常典，禮當據經。謹按德明追尊，實為遐遠。徵諸曆代，莫有其倫。自古典禮該詳，無逾周室。後稷實始封之祖，文王乃建極之君。且不聞後稷之前，別議立廟。以至二漢則可明徵劉累，梁魏則近有蕭曹。稽彼簡書，並無追號。迨於興聖，則事非有據。蓋以始王於涼，遂列為祖。類長沙於後漢之代，等楚元於宋高之朝。悉無尊祀之名，足為憲章之驗。重以顯祖懿祖，皆非宗有德而祖有功。親盡宜祧，禮當毀瘞。遷於二廟，亦出一時。且武德之初，議宗廟之事，神堯聽之，太宗參之。碩學通儒，森然在列，而不議立皋陶涼武昭之廟，蓋知其非所宜立也。尊太祖代祖為帝，而以獻祖為宣簡公，懿祖為懿王，卒不加帝號者，謂其親盡則毀明矣。春秋左氏傳，孔子在陳，聞魯廟災，曰其桓僖乎？已而果然。蓋以親盡不毀，宜致天災。炯然之徵，不可忽也。據太常禮院狀，所引至德二載克複後，不作宏農府君廟神主。及晉韋宏屋朽乃已之議，頗為明據，深協禮經。其興聖等四室，請依禮院之議。
天子以吳郡公為東川節度，命中使錫節旄。綿州刺史楊守厚留中使，舉兵向東川，陰結東川督將竇行實為應，龍劍節度楊守正武宣節度楊守忠以兵助之迫城。顧公斬行實，縱兵擊守厚走之。龍劍武宣二軍，往來綿劍間，掠人民，焚廬舍，入靈應行祠。翦伐林木，飼馬殿庭，其軍病死向半。公曰：「順濟王奠吾土久矣。今瀆褻斯甚，神寧居之。」故廟距府十舍，躬行視祀則離鎮，委於吏屬則不虔。於是遙祀於北山上，陳徙廟之意。命司存鳩工度材，六月興役，十月就功。邃宇重門，騰廊飛軒。大殿東向，南僚北吏。置位施器，簡工揆用，皆公智匠，觸類長之。則知他日佑天子，鎮寰宇，肅廟朝，扶教化，正上下，辨等衰，掄才任之，使萬物各得其所，亦如是也。
內黃為大邑，亶甲之東壖也。即為藩閫咽喉，而神散血脈，前吞馬頰，右控龍崗。列王豹變之鄉，七雄虎踞之地。張賓崔皓，曾施神國之謀。荀彧田豐，亦運制勝之策。高旗長轂，雨驟雲屯。綿曆歲華，其來有日矣。洎故南陽郡主恣其酷虐，縱彼凶狂，納奸佞之言，忘忠鯁之諫。內棄貔貅之士，外連烏雜之兵。禍及生靈，毒流草木。致使交鋒洹水，決戰斯疆。屍滿郊原，血流平地。曹公之入徐壤，靡有孑遺。項氏之陟襄郊，疑無噍類。爰我相國，謂左右曰：「然已息幹戈，未蘇疲俗。活吾赤子，須藉良材。」乃眾舉博陵公比為之令尹。語於相國曰：「公甲門茂族，禮樂名家。蒞事惟能，應機不滯。累曾撫字，頗善畜牧。若令尹以用於心，可上稱尊意。當如是說，召見怡顏。親受化說，以其斯道。」令尹既得，其命尋至。茲封煙磷之蹤，燎庶土之尚爍。刀劍之跡，染閭巷之猶腥。蘊室壞摧，極目荒毀。燕棲春樹，人宿燒屯。十家之中，黔首無一半矣。國門之內，肯使留二三焉。莫不測問鄉閭，躬詢比屋。傷嗟待之，起念通宵。憧憧往來，孜孜朝夕。而又撫之以惠，成之以能。均訐勸之恩，有推攜之能。末途暮歲，歸俗如流。繈負盈途，接踵而至。然後重修驛署，置門榻之尢新。再構旗亭，飾廊房之亦美。相國乃賞其功幹，遷任新鄉。耆老攀車，兒童臥轍，喧嘩塞路，行莫能行。遞相讓之，遂再陳請。乃問於相國，相國聞而喜焉。謂左右曰：「當來所舉，信不罔乎？有此政聲，宜從請矣。」即可恩以遠錫，爵可就加。才曆周期，兩授寵秩。初允勸留之請，旋加正直之名。信及蝤民，聲揚相府。政追前哲，名邁古賢。不徇私而立身，不苟媚而取俗。陶淵明之五柳，更益芳聲。宓子賤之一琴，尤光茂績。我令尹潛敷陰騭，顯著誠明。愈四鄉之瘡痍，蘇百里之疲瘵。洋洋德美，嘉譽孔彰。聊書不朽之功，以紀他山之石。縣尉樊公偲，儒囤騰芳，詞林茁秀。心澄皎月，德瑩冰壺。勸彼農桑，出不嫌於乘露。聞其疾苦，歸匪憚於帶星。與令尹盡節奉公，勞神瘁思。席無暫暖，身不求安。固力規畫，不日完輯。此乃聲流眾口，德葉群情。裨讚之功，可謂大矣。列在貞瑉，以述政能。大順元年閏九月十日，鄉貢進士蘇圖元撰。
