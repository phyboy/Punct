安節，太常少卿成式子，乾寧中為國子司業。
爰自國朝，初修郊禮，刊定樂懸。約三代之歌鍾，均九成之律度，莫不韶音盡美，雅奏克諧。上可以籲天降神，下可以移風變俗也。以至桑間舊樂，濮上新聲，金絲慎選於精能，本領皆傳於古老。重翻曲調，全祛淫綺之音。複采優伶，尢盡滑稽之妙。洎從離亂，禮寺隳頹。簨虡既移，警鼓莫辨。梨園弟子，半已奔亡。樂府歌章，鹹皆喪墜。安節以幼少即好音律，故得粗曉宮商。亦以聞見數多，稍能記憶。嚐見《教坊記》，亦未周詳。以耳目所接，編成《樂府雜錄》一卷。自念淺拙，且直書，以俟博聞者之補茲漏焉。
邰字希韓，明州奉化人，乾寧中進士，累遷左拾遺。朱溫篡虐，隱遯奉化山，著書但紀甲子，以示不臣之義。
越中山水，名於天下。山寺雲門法華又名焉。嚐憶北海遊越，越帥日率從事樂妓酒饌訪北海。北海不樂，因曰：「某久住此，蓋為雲門法華二寺，今日攜酒樂，大似方便發遣。」越帥乃已（此出孫相公譜書。譜書是顏魯公作）。又見朱訪詩曰：「長憶雲門寺，門前千萬峰。」邰嚐居越中，每吟此詩，未遊二寺，嚐以為過。上人名僧也，又遊名寺，前欲遊天台，今遊雲門法華二寺。乃知靈鵲不之蓬島，則在青田，有異凡禽遊不擇地。別上人怏怏，因為序送之。
春秋列國，周之諸侯。受周之封，分為五等。五等之下，臣為陪臣。陪臣於諸侯，君父也。諸侯於周王，亦君父也。陪臣於周，義猶大父也。夫為人子之道，孝於父者，必欲父孝於祖。陪臣忠於諸侯者，必欲諸侯忠於天子。則上下有序，康乂四方。今春秋陪臣，張公室，侵王室。弱周以強諸侯，是弱祖而強父。佐諸侯而敵周，是佐父而敵祖。遺祖之怨，成父之逆，惡莫大焉。言之於臣則非忠，語之於子則非孝，論之於道則傷義，推之於情則辜恩。遂使姬周削弱，祀號而已。桓文雖以為霸，何能正之，反有封禪請隧之僭。管晏雖有其功，何能諫之，而有反玷毀孔之惡。於時風教大壞，海內焚如。天不能陰騭下民，降大聖以為木鐸，曆國七十餘，說而不遇。奔走齊魯宋衛之郊，反若喪家之狗。知不可訓，慮後世不知懼，乃修《春秋》，明向背。其有甚者，或夷之，或狄之。弑君三十六，亡國五十二。奔走失社稷者，不可勝紀。《書》曰：「帝乃震怒，」致令海內無一嘉祥，但有妖怪。謂春秋亂世，豈不誠然？於時人不堪命，何耶？無賢臣也。予謂此論警眾，士大夫多稱之，遂聞鬷嘏，鬷嘏徵而奇之，或謂可刊金石，訓乎今後。既而喧傳，則有難仆曰：「春秋豈乏賢者？子謂之無，激之耶？鮮之耶？柰乎孔門何？」曰： 「孔門仁者鮮，又家臣耳。子不請聖賢書乎？《易》云：‘屯其膏，小貞吉，大貞凶。’春秋之大夫，小貞耳。盍以大貞取之，以王道取，五霸猶罪人。」
周成王定鼎於郟鄏，卜世三十，卜年七百。夫帝王括囊宇宙，位重優崇。天生利民，非樂兆民之上。故君民者，遇夫聖則禪之，不遇則以子繼之。堯之於舜，舜之於禹，禹之於子。是以周都天地之中，欲便四方之會。不恃山河，務從德化，原其意也。在乎利民，豈異唐虞之道，而反卜年卜世耶？必也欲永其祚，莫先德義，貽厥後世，天人祐之，豈非無窮也哉？何三十、七百年世之有？若右其卜而其德左，俾乎厥後恃年世之永久，必輕乎德義。若此之謀，非君子之道也。昔太戊懼災而盛，帝辛恃瑞而亡。在此不在彼，豈不知之而卜年卜世者乎？
先生新安人，字雄飛。章八元即先生外王父也。廣明中和間為律詩，江之南未有及者。始謁錢塘守姚公合，公視其貌陋，初甚侮之。坐定覽卷，駭目變容而歎之。先生一舉不得誌，遂遯於會稽，漁於鑒湖，與鄭仁規、李頻、陶詳為三益友。弟子宏農、楊弇、釋子居遠。及卒，弇編其詩，請舍人王讚之為序。讚序云： 「張祐升杜甫之堂，方幹入錢起之室」雲。
融字子華，越州山陰人，龍紀初及進士第，累遷侍御史。坐累去官，召為左補闕，以禮部郎中為翰林學士，拜中書舍人，進戶部侍郎。鳳翔劫遷，融不克從，去客閿鄉。俄召還翰林，遷承旨。
勿謂乎柔而無剛，土埏而為瓦。勿謂乎廢而不用，瓦斷而為硯。藏器蠖屈，逢時豹變。陶甄已往，含古色之幾年。磨瑩俄新，貯秋光之一片。厥初在冶成象，毀方效姿。論堅等甓，鬥縹勝瓷。人莫我知，是冬穴夏巢之日。形為才役，乃上棟下宇之時。扶同杞梓，回避茅茨。若乃台號姑蘇，殿稱枍栺。樓標十二之聳，閣起三重之麗。莫不瓴甋凝輝，鴛鴦疊勢。縫密如繅，行疏若綴。銜來而月影重重，漏出而爐香細細。觚棱金爵，競托岧嶢。玉女胡人，爭來睥睨。陵谷難定，鬆薪忽焉。朝歌有已秀之麥，咸陽有不滅之煙。是以縱橫舊址，散亂荒阡。風飄早落，雨滴仍穿。藏彌迤之春蕪，耕牛腳下。照青熒之鬼火，戰骨堆邊。誰能識處，亦莫知年。何斯邂逅，見寵雕鐫。資乎有作，備我沈研。磬在水以羞浮，鍾因霜而謝響。玉滴一墮，鬆煙四上。山雞誤舞，澄明之石鏡當頭。織女疑來，清淺之銀河在掌。異哉昔之藏歌蓋舞，比日幹霄。繁華幾代，零落一朝。委地而合隨塵土，依人而卻伍瓊瑤。天祿石渠，和鉛即石。風台雪苑，落筆爭邀。依依舊物，曆曆前朝。沈家令坐上回看，能無淚下。江中書歸來偶見，得不魂銷。有以見古今推移，牢籠渺漫。成敗皆分，短長一貫。何樹春秋各千年，何花開落惟一旦。星隕地以為石，盡滅光輝。雞升天而上仙，別生羽翰。異類猶然，浮生莫算。
域中公子問於方外先生曰：「蓋聞水之大也，下環乎地，上浮於空。無象無邊，夷猶洪濛。百派千流，皆歸於東。何巨溟之深也，萬古能容？何九州之高也，不淪其中？」先生曰：「渾沌死，乾坤始。東西傾，川澤委。帝乃慮海旁溢，俾山中峙。復孕以火，用銷其水。此沃焦之為義，真帝之元旨者也。請言其狀也，巉乎崒乎，赫曦乎，翕乎。陰陽熾炭，天地開爐。景風鼓吹，赤帝規模。成於妙有，拔彼虛無。處冷能熱，雖燔且濡。於律則黃鍾取法，在易則既濟相符。坡兮壓海萬里，鴻洞兮烘天一隅。液馮夷，軋天吳。鱗介毀難以潛伏，草木安得其芬敷。巨靈不能擘，畏其爛手。愚公不能移，憚其焚軀。靈漲疑竭，大室若枯。爾其水之來也，浩浩爭奔，滔滔不住。蹴嶽堆阜，跳天沃霧。暘穀無地，扶桑失樹。雷奔潮走，雪飛洙聚。吞吐造化，浮沈朝暮。一歸墟之積，積既久而還盈。一尾閭之泄，泄不供而旋注。苟彼不為煎熬，何物當其委輸？」
公子曰：「夫萬物之是非也，當務所見，無矜所傳。不見五嶽，各司一邊。蟠地極天，吐雲含煙。玉石產其下，豫章森其巔。高高下下，綿綿聯聯。方面是傳，祀典是先。故無事則備王者之巡遊焉，有事則為國家之關防焉。彼沃焦者，存耶亡耶？不知夫去中國幾千？其說何邇，其功豈然？」先生曰：「古不可以今論，遠不可以近識。至於先賢先聖，有功有德，或始火化，或始粒食。或衣裳兆民，或棟宇萬國。其人豈見？其道何極？但日用而不知，固神化之難測。抑又人之為意，見頻則不怪，聞數則不驚。隻如踆烏元兔，迭代虧盈。迅雷烈風，無形有聲。北冰不泮，南雨無晴。方諸向月而水出，陽燧映日而火生。鶴知半夜，雞辨五更。螟蛉化而蜾蠃負，洛鍾鳴而蜀山傾。譚如詭妄，驗乃彰明。儻非目擊，皆必力爭。如沃焦者，茫茫靄靄，存於物外。屹溟漲以獨立，無邱陵之相帶。何地能勝，惟天粗藎。堯災是弭，禹功是賴。但以遠而不見貴，以近而不見大。何異乎曾參冠百行之首，出四科而不載。姬旦有再造之功，為三監之相害。有以見深藏若虛，明道若昧。隻如高稱日觀，靈號天孫，魯瞻所重，兗鎮攸尊。能攻善惡，業召精魂。何盜蹠壽而幸，何顏回夭而冤？何富慶，何貧原？靈獸出，何遭羈縻之困？海鳥來，何獲鍾鼓之喧？觀其倒置，孰為司存？又如太華隱嶙，上五千仞，碧蓮若鍤，高掌如奮。然而設關太束，為城太峻。苟一夫可守，四塞可鎮。終使險易恃而固易憑，而令驕易生而荒易徇。懼則能安，逸則成釁。又如嵐浮紫蓋，秀擢朱陵。北渚下壓，南箕上承。然而聚鬱蒸，限嚴凝。雁不可度，人何以登？其禍聖賢也，則帝舜之遊不返，昭王之死無憑。其殃忠讜也，靈均有葬魚之痛，賈誼有占鵩之徵。是非不辨，正直何稱？徒聞金簡玉書以為貺，九向九背而自矜。又如幽並之墟，畢昴之位，岧嶢之上，磊落相次。然而藏趙符於上，成無恤之不義。產燕璧於中，假慕容之神器。大蛇蜿蜿，兩頭何異？嘉穀薿薿，五獲何利？旁扶跋扈之黨，坐索彤弓之賜。胡不懲革，而令馴致。又如據天地之中央，潤河洛之流光。岧亭壁立，壓疊屏張。而能降神表瑞，呼歲呈祥，控臨諸夏，標準四方。若乃陳蕃竇武，一時忠良。為國除害，其謀乃臧。不獲天助，翻為賊戕。劉聰劉曜，恣意焚傷。衣冠草莽，宮闕犬羊。俯折地軸，仰絕乾綱。漢陽九以遽畢，晉南渡而尋亡。曾何固護，自倚青蒼。月裏開宮，但容童子。雲中撚管，惟引鳳凰。籲其拙哉！彼五嶽者，長未一分，短以盈尺。論名則大，責實何益。封公封王，用珪用璧。邃宇崇館，朱殷粉白。然識者視之，何異沐猴而冠，牽牛負軛者耶？其次則有非方非嶽，亦怪亦神。昆侖則樹珠田芝，蓬萊則闕金台銀。周王迷之於轍跡，漢帝感之於禮禋。荊山美玉，獻不遇君。隴山嬰鵡，語或陷人。嶰穀有竹，慘舒不均。嶧陽有桐，清濁難分。姑射何靈，如冰如雪。巫山何感，為雨為雲。怪山何怪，飛來至越。慶山何慶，湧出於秦。若然則遠者近者，大者小者，如沃焦之功，實冠於天下，何以名耶？至於南面巍巍，安尊定卑。建邦設都，來蠻走夷。其為武也有幹戚鈇鉞，其為文也有俎豆樽彝。齊紈越絮，暖必如斯。周禾溫麥，飽必以時。胎化卵育，手捉足馳。其奉生也有歌鍾管籥，其事死也有棺槨幌帷。詒子詒孫，固本崇基。苟懷襄之不止，皆墊溺以何之。若然者，不惟九土潰而全墮，抑亦三光蕩而崩離。則堯舜禹湯之道，沒不傳矣。周孔揚孟之文，又安存斯？況又上無灌木，誘良工之斤鑿。下無靈鼇，招巨人之釣索。不棲翠羽，飾綺被之彩錯。不孕明珠，供魏車之照灼。不滋金鐵，起兵交惡。不穴鱷鯨，吞舟恣虐。吉凶莫知，威福寧作。誰衒蚃，誰藏冥寞。所以貞瑉翠炎，卻絕罔錄。桂湯蘭肴，何嘗約略。固不復邀物以白犬曰雞，媚人以靈草靈藥。但超世以崔嵬，為普天之銷鑠。」
於是公子愕然如失，起而謝曰：「儵忽之神，能鑿人耳目。愈盧之術，善治人膏肓。向者聞眾人之論，浩然若涉津之無梁。今之也聞吾子之論，然若披雲霧而睹太陽。恨不能淩風雲，乘混茫，快意極觀，勒銘其旁。噫！有名之祀，所在感彰。至於山魅射影，水弩為創，鴟夷鼓怒，耕父激揚。皆沾沃酹，不乏馨香。何茲山也，橫絕於萬代，不遇於百王。將無時如孔子，豈獨行於務光。近者泰階未平，四郊多壘。貳負尚活，三苗未死。水仙則多陷齊人，米賊則半驅妖鬼。室散機杼，田拋耒耜。郎官困采橡於野，將卒貧鬻薪於市。霧足妖興，雲多陣起。既走群望，猶懸帝祉。豈褒崇之漏彼，致災害之如此。方今封有功而爵有德，小不遺而大寧弛。蓋九重之深，執事者未聞於天子。」
海之大也，吞乎百川。百川不停也，海將溢焉。伊元化之相制，屹崇山之暗然。不知乎何代凝結，沈潛積熱。廣陂陁，高截嵲，焰止不死，煙生莫絕。曈兮想二氣之爐中烈，沸湧兮疑九州之鼎下爇。當長鯨之鼓跳，此爾以潛銷。雖巨鼇之噴躍，亦倏然而盡鑠。滲若一空，呀如四涸。得非火井通其腹，且孰問其穿鑿。當是燭龍蟠其根，又誰睹其照灼。但耗溟渤，自橫寥廓。莫不屹屹崇崇，燖虛燥空。向曙而晴霞助赫，連宵而陰火相烘。如欲以煆鮫室，災龍宮。雨露既難以澤，草木安和而豐。遂使乘槎之人，莫敢沿洄其側。銜石之鳥，無因棲息於中。是知陰陽之變也，本自相形。動靜之用也，歸於相養。苟喬岫之無作，則柔祇而必蕩。若然者，堯之水不止於九年之多，禹之功難均乎四海之廣。彼稱神稱仙者，有十洲之繁。封公封王者，有五嶽之尊。縹緲而雲霓自爍，崢嶸而日月爭翻。徒充覆載，莫補乾坤。曾未如千仞獨高，眾流皆委。非煎熬之不怠，則墊溺而何弭。所在雖遠，厥功難弛。有能光祀典於吾唐，宜褒崇於此。
誌或可奪，道則難堅。嘉碎琴之誌操，見伊人之道全。稟正固以不群，德無逾也。表行藏而自若，理亦宜然。武陵王好彼正聲，戴安道臻於是藝。王雖欲見其搏拊，戴且無忘於砥礪。苟為伶者，稽素履以全隳。爰對使乎，抱明誠而立誓。乃曰鏗爾奇韻，泠然雅音。自得以宣情理性，非為彼養氣怡心。不同乎鄒忌於齊將希高位，又異乎鍾儀懷楚歎寫幽襟。於是發忿譸張，興言激切。脫徇爾誌，寧彰我節。可恥於朱門紫闥，俛首趑趄。因投共玉軫金徽，當階迸裂。嗟乎！宮商倏絕，道德彌高。此終身而不辱，彼側席以徒勞。異季倫之擊珊瑚，自矜驕逸。狀亞父之撞玉鬥，威振英髦。得不金石推誠，風霜勵誌。冀禮餘而有守，顧陽柯而忽棄。豈可荒涼吾道？舍行歌自逸者餘芳，趨競王門，與鏗吹偷安者同位，則知微世遺榮，居然獨清。秉大節以難屈，操壯心而不傾。匪擅一時之譽，終流千載之名。伯牙絕弦，但證知音之道。子猷擲地，惟傷同氣之情。人貴在秉時，忘乎所履。爭附勢以求媚，豈韜光而葉美。愚嚐慕彼操持，嘉其行止。恐孤風之不振，因賦茲而有以。
門下。朕聞王茂宏官在治中，已恭佐命。謝安石身為相掾，常切憂時。後果俱秉國鈞，克諧人望。忠誠懿烈，焜耀冊書。孰謂我朝，鍾茲丕運，厥有佳士，龍興壯圖。植勁草於衷腸，係苞桑於宗社。特立當代，何慚古人。將表至公，爰申異渥。具官王搏，霜高一鶚，玉拔孤峰。孕和煦於情田，自華而實。道縱橫於義路，無往不通。蘊是淑聲，居然上品。縶駒場裏，早颯清塵。振鷺行中，難究逸翰。踐揚三署，橫絕一時。實名教之丹青，乃縉紳之領袖。昨者朕失遵王度，致降天災。釁起蕭牆，幽加洊棘。而賴能謀於上相，說彼中權。反正乘輿，肅清輦轂。疇其中節，雖已擢於禁林，惜此奇才，難久留於誥命。豈在凝神軒夢，問兆周畋。用之不疑，命以爰立。既調金鉉，仍總版圖。必務豐財，以資經費。於戲！爾前未達，則能有奮於時。此後所行，不宜苟安於位。獻可替否，滅私徇公。慎保初心，勿孤大任。
門下。夫天有星辰為之綱，所以保乎乾健。地有山嶽為之鎮，所以定乎坤柔。故王者托夾輔之臣，資股肱之任。安危所係，動靜是憑。其在周也，則姬公盡心於經營。其在漢也，則絳侯竭力於匡讚。惟天所相，何代無才。厥生英賢，為我柱石。拯茲艱運，樹彼洪勳。欲示褒旌，爰加徽數。具官某，三光結粹，一氣融精。合鸞鳳之正音，動諧律呂。有麒麟之逸足，超出塵埃。抱鐵石於寸心，棲雪霜於勁節。倜儻恢廓，深沈溫雅。允為王國之珍，實稟人生之秀。自岐陽振節，隴右成功，虯騰周翰之間，鶚立漢壇之上。弓鳴霹靂，劍躍蜿蜒。指揮而川陸可回，叱吒而風雲立變。一居右輔，累複皇都。殊庸已煥於旗常，嘉頌早傳於金石。昨妖興肘腋，釁起宮闈，而能憤激衷腸，密施籌畫。致禁軍之貔武，戮當路之豺狼。安宗社於綴旒，複乘輿如反掌。人祇共慶，華夏同歡。既而仗瑞節以來朝，秉桓圭而展敬。靜與之語，簡而有常。動葉生知，克符中道。披肝露膽，皆本於至誠。言發涕零，必期於盡瘁。感通天地，激動人臣。得不嘉乃奇功，申茲異渥。表爾優崇南省，統率六宗。尊大西郊，封超五等。在常時而難舉，非盛烈而莫當。傑立群倫，光流萬代。勉行朝獎，敬答天休。可守尚書令兼侍中，仍封岐王，餘官勳並如故。
門下。夫捍大患者，必見危致命。立奇功者，乃知幾其神。苟非憤激於衷，義形於色，則安能彰明大節，果斷一時？正垂象以回天，決浮雲而出日。惟人所至，何代無才。既得忠賢，卓然超異。宜加寵數，用激人倫。具官孫德昭，河右英才，山西勁氣。通白猿之劍術，得元女之兵符。振跡和門，登名勇爵。非義不服，惟忠是圖。克揚羽衛之事功，罔墜先人之職業。朕一昨釁生不測，禍起非常。儲皇因逆黨脅從，大寶為渠魁搖動。萬乘幽辱，兆民震驚。爾能首唱義師，力扶王室。率貔武於重城之內，戮鯨鯢於兩觀之前。出予榛棘之前，複我當陽之位。今則皇綱反正，天性如初。議臣誠則冠彼群倫，語將略則高於一代。是用授之旄鉞，帖以鈞衡。既兼保傅之崇，仍益井田之廣。階升一品，職重六都。誠謂殊榮，未酬忠力。勉圖終始，用保休光。
門下。古之命將也，推轂以示其優恩，設壇以彰其異禮。蓋付以生殺之柄，授其制臨之權，用為翰藩，以固疆土。北馳柳塞，南控金河，欲淨煙塵，必資心膂。既俞公議，爰命誠臣。某官隴右良家，山西茂族。稟風雷之勁氣，挺雕鶚之雄姿。自名冠伍符，身登勇爵，孔明八陣，列於胸中。呂望六韜，懸於掌內。況早專留務，甚洽政聲。帝澤皇風，嚐聞其導達。殊方異域，悉致其懷來。耕農不廢於三時，凋瘵盡蘇於一境。夫賞功所以華國，貴不逾時。旌善所以勸人，務將致理。是用委之玉節，寵以牙璋。仍加五等之封，更厚一成之賜。於戲！爰自多難，常思勳臣。期於倚注之間，能濟艱難之運。然則未富土地者，我富之以土地。未貴節旄者，我貴之以節旄。苟懷報上之心，宜顯為臣之道。勉膺重寄，善立奇功。山河在前，終始無替。
門下。武惟靖亂，文以守成。蓋自昔之通規，亦當今之令典。況地連隴蜀，城控邊陲。久息戰爭，近經惠養。思繼前政，用安一方。爰屬僉諧，得茲人傑。某人學富縑緗，文輝組繡。有經濟安時之術，負恢張出世之才。加以立性端方，操心勁直。臨事罔思於擇利，當官每切於推公。以是淑齊，居為理具。將重其選，孰與之先。昨以邠土奧區，逾時闕帥，俾專旗鼓，用息烽煙。而屬十郡未臨，三軍獻狀。既聞陳請，須議改移。今複以成紀巨港務，仇池善地，將圖靜鎮，乃易麾幢。不離空土之崇，增以列侯之貴。仍加食采，更重登壇。於戲！制獷悍者，須用其至公。撫疲羸者，無先於不擾。非仗忠誠，兼資廉潔，則何以副吾乃眷之憂，慰彼倒懸之急。勉圖終始，無忽重難。敬之戒之，服我休命。
門下。武惟靖亂，文以守成。二者相須，百王不易。眷彼左蜀，實惟奧區。分襟帶於銅梁，束咽喉於劍閣。久纏兵革，今靜煙塵，當疲瘵息肩之初，是循良為理之日。不推舊德，何撫新邦。式副僉諧，爰申寵數。具官劉崇望，文含大雅，道茂中庸。藹玉燭以舒和，挺金相而稟秀。閨門密行，每垂範於縉紳。朋友推誠，自可期於風雨。蘊是休稱，居為令人。洎踐曆清華，敷揚典誥，迫於公議，委以國鈞。而能上宣三光，下遂萬物。臨事而曾無辭遜，操心而惟務和平。尋於東土多虞，徐方擇帥。乃兼金鉉，付以牙璋。爰自罷歸，累更寒暑。既經多難，彌振居聲。今以庸蜀休兵，梓潼無事。俾銜專命，往慰蒸黎。而中外群情，朝廷所屬，皆言重寄，可委當仁，是用寵以麾幢，授之方麵。進升揆路，仍假台司。且彰倚注之深，更示統臨之重。於戲！汝當為吾輔相，吾固熟爾訏謨。舉必推公，動能克己。今欲推公則莫若無黨，克已則在乎不貪。勉副前言，更彰後效。無忘敬戒，以保厥圖。
臣某言。臣伏見今月九日，中書門下宣示百官西內池中嘉蓮圖，其蓮一本兩花者。臣聞明聖有作，天人合應。既彰化本，必降祥符。即事而推，昭昭可見。伏惟陛下儲精要道，憂濟群方。致理大同，猶懼不至。所以恢宏聖教，資福生靈。元造感通，嘉瑞屢降。況茲菡萏，儒釋同稱。經文但喻乎淤泥，詩人待歌於彼澤。豈比夫耀銅池，誇玉井，傳芳丹禁，濯影清流？特聳孤莖，以表清淨之源一致。對敷雙萼，是明內外之教齊興。天雖不言，假物明意。臣仰披圖牒，逖覽古先。豈無禎祥，莫此昭著。望雲就日，徒深忭躍之誠。無德歌功，何報恩私之重。無任忭賀慶躍之至。
前件人俱無顯遇，皆有奇才。麗句清辭，遍在時人之口。銜冤抱恨，竟為冥路之塵。但恐憤氣未銷，上衝穹昊。伏乞宣賜中書門下，追贈進士及第，各贈補闕拾遺，見存明代。惟羅隱一人，亦乞特賜科名，錄升三級。便以特敕，顯示恩優。俾使已升冤人，皆沾聖澤。後來學者，更厲文風。
先師名貫休，字德隱。婺州蘭溪縣登高裏人也。俗姓薑氏，家傳儒素，代繼簪裾。少小之時，便歸覺路，於安和寺請圓貞長老和尚為師，日念《法華經》一千字。數月之內，念畢茲經。先師與鄰院童子法號處默偕年十餘歲，同時發心念經。每於精修之暇，更相唱和。漸至十五六歲，詩名益著，遠近皆聞。年二十歲，受具足戒。後於洪州開元寺聽《法華經》。不數年間，親敷法座，廣演斯文。邇後兼講《起信論》可謂三冬涉學，百舍求師。尋妙旨於未傳，起微言於將絕，於時江表士庶，無不欽風。
年齒漸高，屬天下喪亂。時處默和尚謂師曰：「吾師抱不羈之才，懷自然之道，時不與我，能無傷哉？」複為先師曰：「分袂無血淚，望處空闌幹。」後隱南嶽❥❥不❥先聃為備者曰：「吾聞岷峨異境，山水幽奇。四海騷然，一方無事。」遂乃過洞庭，趨渚宮，曆白帝。旋聞大蜀開基創業，奄有坤維。歎曰：「不有君子，寧能國乎？」遂達大國，進上先皇帝詩。其略曰：「一瓶一缽垂垂老，萬水千山得得來。」高祖禮待，膝之前席，過秦主待道安之禮，逾趙王迎圖澄之儀。特修禪宇，懇請住持，尋賜師號曰「禪月大師」，曲加存恤，優異殊常。十年以來，迥承天眷。
無何，壬申歲十二月，召門人謂曰：「古人有言曰：‘地為床兮天為蓋，物何小兮物何大。苟愜心兮自欣泰，身與名兮何足賴。’吾之治世，亦何久邪！然吾啟手足，曾無愧心。汝等以吾平生，事之以儉，可於王城外，藉之以草，覆之以紙，而藏之。慎勿動眾而厚葬焉。」言訖，奄然而絕息。遂具表聞天。先帝蹙然久之，乃命所司，備一期葬事。於時在城士庶，無不悲傷。曇域遂以先師遺言上奏，請以薄葬之禮。帝曰：「朕治命可行焉。」敕命四眾共助葬儀，特豎靈塔，敕諡 「白蓮之塔」。以癸酉年三月十七日，於成都北門外十餘裏，置塔之所，地號昇仙。葬事既周，哀制斯畢。暇日或勳賢見訪，或朝客見尋，或有念先師一篇兩篇，或記三句五句，或未閑深旨，或不曉根源。眾請曇域編集前後所制歌詩文讚，日有見問，不暇枝梧。遂尋檢槁草，及暗記憶者，約一千首，乃雕刻成部，題號《禪月集》。曇域雖承師訓，藝學無聞，曾奉告言，輒直序事。時大蜀乾德五年癸未歲十二月十五日序。
維光化四年歲次辛酉正月乙酉朔十五日己亥，皇帝臣稽首大聖祖高上大道金闕元元天皇大帝。伏以時當獻歲，節及上元。爰命香火道人，煙霞誌士，按科儀於金闕，陳齋醮於道場。伏願大鼓真風，潛垂道蔭。俾從反正，永保無虞。四海九州，幹戈偃戢。東皋南畝，皆獲豐登。冀與兆人，同臻介福。謹詞。
大風吹海，海波淪漣。涵為子文，無隅無邊。長鬆倚雪，枯枝半折。挺為子文，直上巔絕。風下霜晴，寒鍾自聲。發為子文，鏗鏘杳清。武陵深闐，川長晝白。間為子文，渺茫岑寂。豕突禽狂，其來莫當。雲沈鳥沒，其去倏忽。膩若凝脂，軟於無骨。霏漠漠，澹涓涓，春融冶，秋鮮妍，觸即碎，潭下月，拭不滅，玉上煙。
賀秘監東歸會稽，霧隱霞棲。派鏡湖水作沼，鑿石簣峰為梯。歎非雌雉，畏其雄雞。東皋子無鄉不醉，漆園吏有物皆齊。孔子悠哉，顧龜印以尋解。翟公何爾，羅雀門而更題。一日豁層軒，幔素壁，攘袂高下，飛文絡繹。風雨隨生，魚龍互擲。濤奔浪走，中秋逢犯鬥之槎。月上雲開，半夜見隕天之石。狂兕無群，離鴻一隻。橫魯陽揮去之戈，樹呂布射來之戟。援毫既罷，悅目忘疲。滿堂生金石之寶，出世掩鬼神之奇。日落簾卷，山掩枕欹。雲情自遠，鶴態難羈。但將健筆以為適，豈待閑人之見知。邈矣清風，茲焉仰止。今觀上士之殊蓺，可繼伊人之逸軌。當時芸閣，猶於富貴浮雲。此日桑門，得不塵埃脫屣。
敬瑄，田令孜兄。少賤為餅師，得隸左神策軍。令孜為護軍中尉，敬瑄緣藉擢左金吾衛將軍檢校尚書右僕射西川節度使。黃巢亂，僖宗西幸敬瑄迎謁綿州，進檢校左僕射同中書門下平章事，加檢校司徒兼侍中，封梁國公。再進兼中書令，封潁川郡王，賜鐵券，恕十死。巢平，進潁川王，檢校太師。俄令孜得罪，敬瑄被流端州，不奉命。會昭宗立，召為左龍武統軍。以宰相韋昭度代領節度，敬瑄募軍自守。時王建盜據閬利，令孜召之，敬瑄不納。建自請討敬瑄贖罪，詔暴敬瑄罪，削官爵，授建節度使。以昭度為行營招討使討之。成都破，建囚敬瑄，累表請誅，不報。陰令左右告其謀反，斬之。
皇帝陛下稽古順天，應圖撫運，凝懷至道，屬相大同。是用省方，以明罪己。深仁旁達於下土，至德昇聞於上元。符讖永臻，禎祥間出。降太上匡扶之命，靖中和寇孽之災。乃示明文，爰形古篆。足表妖氛即殄，聖壽無疆。克知攸複之期，便是清寧之日。
伏以上聖誕膺寶命，丕纂鴻樞。自出震以來，至禦乾之後，何嚐不納隍在慮，馭朽勞思。惠布寰區，恩覃動植。雖誌期清淨，而運偶艱難。旋屬盜據宮闈，毒流士庶，震驚宗廟，沸蕩山川。是用勞天步以禳災，幸蜀都而罪已。伏賴元祖垂祐，靈符降祥。垂六字之明文，表千年之聖祚。今則果潰元惡，爰收九重。指鳳闕以非遙，返鑾旂而有日。臣虔奉綸旨，精按科儀。投玉版以陳詞，潔金壇而備醮。伏冀群真效祉，大道垂休。蕩邪炁於六天，掃妖氛於九有。保安社稷，永息兵戈，即仰荷大道覆育之恩。
愚，番禺人。咸通初官監察御史商州刺史桂管觀察使，召為禮部侍郎，掌嶺南西道節度使。終尚書左僕射。
天下之言道術者多矣，各用所宗為是。而五常教化人事，不外於性命精神之際。史氏以為道家之言，故老莊之類是也。其書具存，然至於蕩情累，外生死，出於有無之間，煚然獨得。言象不可以擬議，勝妙不可以意況。則浮屠氏之言禪者，庶幾乎盡也。有口無所用其辯，巧曆無所用其數。愈得者愈失，愈是者愈非。我則我矣，不知我者誰氏。知則知矣，不知知者何以。無其無不能盡，空其空不能了。是者無所不是，得者無所不得。山林不必寂，城市不必喧。無春夏秋冬四時之行，無得失是非去來之跡。非盡無也，冥於順也。遇所即而安，故不介於時。當其處無必，故不於物。其大旨如此。其徒雖千百，得者無一二。近代言之者必有宗，宗必有師，師必有傳，然非聰明瑰宏傑達之器，不能得其傳。當其傳，皆是時之鴻龐偉絕之度也。
今長沙郡西北有山名大溈，蟠林穹穀，不知其嵐幾千百重。為態豹虎兕之封，虺蜮蚺蟒之宅。雖夷人射獵，虞跡樵，不敢田從也。師始僧號靈祐，福州人。笠首屩足，背閩來遊。庵於翳薈，非食時不出。淒淒風雨，默坐而已。恬然晝夕，物不能害。非夫外生死，忘憂患，冥順天和者，孰能與於是哉？昔孔門殆庶之士，以簞瓢樂陋巷，夫子猶稱詠之不足，言人不堪其憂，以其有生之厚也。且死生於人，得喪之大者也。既無得於生，必無得於死。既無得於得，必無得於失。故於其間得失是非，所不容措，委化而已。其為道術，天下之能事畢矣。皆涉語是非之端，辯之益惑。無補於學者，今不論也。師既以茲為事，其徒稍稍從之。則與之結構廬室，與之伐去陰黑。以至於千有餘人，自為飲食綱紀，而於師言，無所是非。其有問者，隨語而答，不強所不能也。數十年言佛者，天下以為稱首。武宗毀寺逐僧，遂空其所。師遽裹首為民，惟恐出蚩蚩之輩，有職者益貴重之矣。後湖南觀察使故相國裴公休酷好佛事，值宣宗釋武宗之禁，固請迎而出之。乘之以己輿，親為其徒列。又議重削其須發。師始不欲，戲其徒曰：「爾以須發為佛耶？」其徒愈強之，不得已又笑而從之。復到其所居，為同慶寺而歸之。諸徒復來，其事如初。師皆幻視，無所為意。忽一二日，笑報其徒，示若有疾。以大中七年正月九日，終於同慶精廬。年八十三，僧臘五十五，即窆於大溈之南阜。其徒言將終之日，水泉旱竭，禽鳥號鳴，草樹皆白。雖有其事，語且不經。又非師所得之意，故不書。
師始聞法於江西百丈懷海禪師，諡曰大智。其傳付宗係，僧牒甚明，此不復出。師亡後十一年，共徒有以師之道上聞，始詔加諡號及墳塔，以厚其終。豈達者所為耶？噫！人生萬類之最靈者，而以精神為本。自童孺至老白首，始於飲食，漸於功名利養。是非嫉妒，得失憂喜，晝夜纏縛。又共念慮未嘗，時餉曆息，煎熬形器，起如冤仇。行坐則思想，偃臥則魂夢。以耽沈之利欲，投老朽之筋骸。餐飯既耗，齒發已弊。又拔白餌藥，以從其事。外以誇人，內以欺己。曾不知息形休影，捐慮安神，自求須臾之暇，以至溘然而盡。親交不啻如行路，利養悉委之他人。愧負積於神明，辱殆流於後嗣。淫渝汗漫，不能自止。斯皆自心而發，不可不制以道術。道術之妙，莫有及此，佛經之說，益以神性。然其歸趣，悉臻無有。僧事千百，不可梗概。各言宗教，自號矛盾。故褐衣髡首，未必皆是。若予者，少抱幽憂之疾，長多羈旅之役，形彫氣乏，嘗不逮人。行年五十，已極遲暮。既無妻子之戀，思近田閭之樂。非敢強也，恨不能也。況洗心於是，逾三十載。適師之徒有審虔者，以師之圖形自大溈來，知予學佛，求為讚說。觀其圖狀，果前所謂鴻龐偉絕之度者也。則報之曰：「師之形實無可讚，心或可言。心又無體，自忘吾說。」審虔不信，益欲讚之云云。既與其讚，則又曰：「吾從居大溈者尚多，感師之開悟者不一。相與伐石，欲碑師之道於精廬之前，欲其文辭近吾師之側，謂予又不得不為也。」予笑不應。後十來予門，益堅其說。且思文字之空，與碑之妄，空妄既等，則又何虞？咸通六年歲在乙酉，草創其事。會予有疾，明年二月，始迄其銘。又因其說，以自警觸。故立其意，不專以褒大溈之事云爾。銘曰：
湖之南，湘之西，山大溈，深無蹊。虎日嘯，猿又啼。雨槭槭，風淒淒。高入雲，不可梯。雖欲去，誰與攜。彼上人，忘其身。一晏坐，千餘旬。去無疏，來無親。夷積阻，構嶙峋。棟宇成，供養陳。我不知，徒自勤。物之生，孰無情。識好惡，知寵驚。真物藏，百慮陳。隨婉轉，任崢嶸。雲糊天，月不明。金在鑛，火收熒。我不知，天地先。無首尾，功用全。六度備，萬行圓。常自隨，在畔邊。要即用，長目前。非艱難，不幽元。哀世徒，苦馳驅。覓作佛，何其愚。算海沙，登迷廬。眼喘喘，心區區。見得失，係榮枯。棄知覺，求形模。近似遠，易復難。但無事，心即安。少思慮，簡悲歡。淨蕩蕩，圓團團。更無物，不勞看。聽他語，被人謾。生必死，理之常。榮必悴，非改張。造眾罪，欺心王。作少福，須天堂。善惡報，正身當。自結裹，無人將。心作惡，口說空。欺木石，嚇盲聾。牛阿房，鬼五通。專覷捕，見西東。禁定住，陽朦朧。與作為，事不同。最上乘，有想基。無結淨，本無為。人不見，自心知。動便是，莫狐疑。其下說，沒文詞。識此意，見吾師。
