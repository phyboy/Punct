滔字文江，泉州莆田人。乾寧二年進士，光化中除四門博士。天復元年受王審知辟，以監察御史裏行充威武軍節度推官。
周以創三十代，啟八百年。既鳴鳳以授德，複興龍而禦乾。奔天下之二分，豈惟雨驟。擎雒中之九鼎，寧止波旋。當其韜仁聖以表威靈，湧禎祥而呈氣色。岐梁銜耀之所，岍隴湛蟠泥之域。幾年貪餌，吞將呂望之鉤。一旦飛天，霹破殷辛之國。觀夫或屈或伸，非假非真。澤霈六合，恩濡兆民。以息虞芮，作在田之跡。以卻夷齊，為逆物之鱗。掀陸海之波濤，固殊鯨浪。擴九重之宮室，肯類鮫人。則知指縱而或仗爪牙，善戰而靡資血肉。火兵戈而雖假燒尾，鏡古今而未嚐寐目。遂使盟津契會，此時莫愧於雲從。羑裏棲遲，昔日何傷於魚服。下蟄如此，高翔曷量。於蠻貊而蟲沙附，申忠信而鬐鬛張。足以雄飛革命，首冠興王。駕木德於震宮，蒼然被彩。應陽精於乾象，赫矣飛光。所謂建皇基，立寶位，模日楷月，規天矩地。非三聖之尤異，焉可以神物而取類。邈罔象，乘鴻濛，奔霆迸電，驅雷走風。非四靈之感通，焉可以與周而同功。豈徒角樹臣佐，穴起域中。開粟而攫散財，滂沲有截。壽九齡而豢十亂，振奮無窮。懿乎後煥放牛，前光播穀。愈彰聖德於王者，益驗神蹤於介族。則老聃之道，漢祖之顏，永宜雌伏。
長鯨入鼎兮中原，六龍回轡兮蜀門。杳鼇闕而難尋豔質，經馬嵬而空念香魂。日慘風悲，到玉顏之死處。花愁露泣，認朱臉之啼痕。莫不積恨綿綿，傷心悄悄。逝川東咽以無駐，夜戶下扃而莫曉。褒雲萬疊，斷腸新出於啼猿。秦樹千層，比翼不如於飛鳥。初其漢殿如子，燕城若讎。驅鐵馬以飛至，觸金輿而出遊。謀於劍外，駐此原頭。羽衛參差，擁翠華而不發。天顏愴恨，覺紅袖以難留。鴛鷺相驚，熊羆漸急。千行之珠淚流下，四面之霜蹄踐入。神山表態，忽零落以無歸。雨露成波，已沾濡而不及。棧閣重處，珠旒去程。玉壘之雲山暫幸，金城之煙景旋清。六馬歸秦，卻經過於此地。九泉隔越，幾淒惻於平生。釵飄彩鳳之蹤，鬢蛻元蟬之跡。茫茫而今日黃壤，曆曆而當時綺陌。雨鈴制曲，徒有感於宮商。龍腦呈香，不可返其魂魄。空極宵夢，寧逢曉妝。輦路見梧桐半死，煙空失鸞鳳雙翔。鏡殿三春，莫問菱花之照耀。驪山七夕，休瞻榆葉之芬芳。大凡有國之尊，罕或傾城之遇。就言天寶之南面，奚指坤維而西顧。然則起兵雖自於青娥，斯亦聖唐之數。
以玉為寶兮，寶之常名。以不貪為寶兮，寶其可驚。彼空矜其純粹，此特稟其清貞。潔已虛中，既處一言而落落。飛聲擅價，終傾眾寶以鏗鏗。宋人獲希代之珍，子罕當連城之贄。且曰伊我之寶，非君莫遺。提攜而日月耀手，跪拜而邱山屬意。殊不知飲冰勵節，如冰之色何煩。匪石推心，剖石之姿足棄。如此則別號瓊瑰，得之非荊山者哉。獨為奇美，種之乃情田而己。莫不掃埃垢於嗜欲，擴規模於廉恥。器之於國，雕鎪皆仗劍之流。利之於人，貿鬻悉投錢之士。繇是煥爛群目，鏘洋一時。自葉至珍之比，永辭凡口之嗤。豈可輕重貴賤，諏議磷錙。炫實矜華，爾則以琬炎當也。輝今英古，我則以惇素稱之。卒使民知反樸之風，俗靡攫金之過。豈唯清白以足謂，固亦溫良而大播。所以不潤屋而潤身，蓋非貨而曰貨。則知以非貨而為寶者少，以所貨而為寶者多。少則與珪璋而合美，多則與瓦礫而同科。故其滌以蕪穢，加諸琢磨。采於已而不采於彼，貴於我而不貴於他。縱饒秦氏，當時曾欺趙地。爭奈楚君，昔日薦刖荊和。宋人於是辭默而慚，顏赬而走。斯言既得以佩服，吾寶乃分其妍鬼。誰能持確論，秉貞姿，問貪夫之信不？
台城破兮煙草春，舊井湛兮苔蘚新。自亡跡於天子，幾興懷於路人。蓋悲萬乘之尊，投身到此。豈為一泓之故，舉世驚神。叔寶以立作荒君，在為亡國。玉樓之絲管宵咽，桂岸之兵戈晝逼。禦天失措，且四方之大何從。沒地無慚，顧九仞之深可匿。便委鴻業，旁攜綠鬟。奔入泓澄之內，冀逃吞噬之艱。殊不知理昧納隍，處窮泉而詎得。誠乖馭朽，攀素綆而胡顏。既而出作窮鱗，奪歸偏爵。一時之覆轍如此，千載之遺波儼若。陌上澄澈，邱中寂寞。暗淘人事以冰釋，旁寫江天而鏡擴。青銅有恨，也從零落於秋風。碧浪無情，寧解流傳於夜壑。徒觀其蕪沒沙逕，葳蕤澤葵。漁樵汲引，荊棘榮衰。雖虛中而可鑒，終徹底以堪悲。寶鏡休分，豈有得銅之日。雕筵罷設，永無投轄之期。固以滌盡繁華，銷平曩舊。猶驚鼎沸於餘湧，更吊山崩於疊甃。荒涼四面，花朝而不見朱欄。滴瀝千尋，雨夜而空啼碧溜。斯則堙塞終古，蕭條永年。半竭而珠璫或出，陸沉而翠蓋寧旋。莫可追尋，玉樹之歌聲邈矣。最堪惆悵，金瓶之咽處依然。嗟夫！穿鑿豈殊，淺深非異。蓋悲鮒蟄之穴，不見龍潛之地，所以避匿其中，莫比漢高之事。
虛者無形以設，有者觸類而呈。奚課彼以責此，使從幽而入明。寂慮澄神，世外之筌蹄既曆。垂華布藻，人間之景象旋盈。昔者陸機，賦乎文旨，推含毫佇思之道，得散樸成形之理。雖群言互發，則歸於造化之中。而一物未萌，乃鎖在渺茫之始。是宜囊括元牝，箕張混元。暗造無為之域，潛臻不死之根。致彼音塵，莫隱於秋毫纖芥。令其影響，俄通於萬戶千門。然後扇作波瀾，騰為氣色。無論於遠近高下，罔計於飛沉動植。如鏗至樂，非所聞而遽聞。若摘元珠，非所得而遽得，則知文本於道。道不可量，杳韜存而韞亡。道散於文，文不可當。乃飛鋒而耀芒，取之者取之逾遠，偶之者偶之不常。故其越兔影，邁烏光。向無聲無臭之間，陶開品彙。於出鬼入神之際，定作圓方。乃使巧拙應機，虧全任器。考其始而始則無睹，驗其終而終則有自。物居恍惚，牢籠而俟以真歸。精匿杳冥，搜索而期乎實至。所謂擺揚恬澹，剖判虛空。冀其神貺，逮彼幽通。豈惟率爾邈然，散著於山川草木，風飛泉湧，爭飄於鳥獸昆蟲。夫如是，則洞啟幽元，曾無險隘。流音既自於扣寂，成象還同於畫卦。然後知文苑之菁華，亦衝和之一派。
南浦風煙，傷心渺然。春山曆曆，春草綿綿。那堪送行客，啟離筵。一時之萍梗波濤，今朝惜別。千里之秦吳燕宋，何日言旋。當其係馬出船，候潮待月，低徊而少婦對景，愴恨而王孫望闕。莫不撚嶰竹以淒楚，撥相弦而激越。且當蘋澗，把芳酒以留歡。莫被薰風，吹片帆而便發。君不見陌上塵中，奔西走東。車輪似水，馬足如蓬。夜泊而猿啼霜樹，晨征而月在煙空。爭得枝間，比翼更同於越鳥。隻應波上，離群便逐於燕鴻。莫不太苦行人，偏傷別妾。龍媒而嘶出金埒，鸞扇而持歸玉篋。於時莫展歌嚬，全沉笑靨。郊天路口，愁攀夾渡之柳條。采蕨山前，忍看解維之桂楫。是知無人免別，有別皆傷。使人落顏，貌枯肺腸。淚成雨，鬢侵霜。朝悲五嶺，暮怨三湘。夢去不到，書來豈常。況一川之煙景茫茫，橫衝楚徼。兩岸之風濤渺渺，直截炎荒。無不銷魂，如何舉目。齎行而寶劍三尺，留下而明珠十斛。林駢樛木，推誠而敢望合歡。洲躍嘉魚，取信而當期剖腹。及夫樂闋人散，龜飛日曛。遺鞭卻取，解佩還分。玉窗之歸步愁舉，蘭棹之移聲忍聞。須知赤帝之江頭，兩心似火。莫自蒼梧之岸曲，一去如雲。雖佇錦衾而贈我，終摛錦字以酬君。已而誰不別離，別離如此。誰不相送，相送於是。則東門與北梁，不足雲爾。
昔隋煬帝，幸江都宮，制龍舟而礎日，揭水殿以淩空。詭狀奇形，雖壓洪流之上，崇軒峻宇，如張丹禁之中。當其城苑興闌，煙波思起。截通魏國之路，鑿改禹門之水。於是怪設堂殿，妙盤基址。屏開於萬象之外，嶽立於千艘之裏。還於玉闕，控鼇海以崢嶸。稍類雲樓，拔蜃江而聳峙。皆以彩飾無比，雕鐫罕量。裝羽毛而搖裔，疊瓊璧而熒煌。鏡豁四隅，遠近之風光寫入。花明八表，古今之壯麗攢將。天子乃縱巡遊，極駕馭，登巨艦以龍躍，擴深扃而虎踞。旌旗劍戟以絡野，珠翠歌鍾而觸處。三十六宮之雲雨，澒洞隨來。一千餘裏之煙塵，冥蒙撲去。百幅帆立，千夫腳奔。上搖烏兔，下竄蛟黿。天河邂逅以驚殺，地軸參差而軋翻。蘭棹桂楫之駢闐，行辭洛口。鴛瓦虹梁之岌嶪，坐徹夷門。啟閉詎常，登臨罔畢。雷訇之竹箭衝過，輻湊之木蘭貯出。柳絲兩岸，嫋為朱檻之春。水調千聲，送下青淮之日。既而遄驚鬼瞰，遽及神謀。鑾輅而飄成覆轍，樓船而墮作沉舟。寶祚皇風，一傾亡於下國。霞窗繡柱，大零落於東流。嗟夫！駕作禍殃，樹為罪咎。穿河彰沒地之象，泛水示沉泉之鬼。血化兆庶，財殫萬有。所以湯武推仁，不得不加兵於癸受。
海童以泛泛浮浮，愛於白鷗。遂將窮於賞玩，乃相狎以遨遊。彼鳥何知，苟同心而同德，斯人足驗，諒不忮而不求。當其訪物外之高蹤，得沙間之逸致。雲心瀟灑以薦往，鶴貌飄颻而疊至。列為儔侶，肯無求友之聲。卻盡猜嫌，皆得忘形之意。至若海鏡秋碧，天藍霽青。磨開桂月於浩渺，畫出蓬山於杳冥。爾乃瞻雪影，緬風翎。曲得其情。此曠蕩而來依別派。不言而信，彼聯翩而飛下回汀。四目夷猶，兩情容與。曾無隼擊之患，忘到鳩居之所。羅列靡慚於交契，固類朋遊。參差罔愧於弟兄，還同雁序。斯則別號羽客，參為水仙。楊柳之江頭雨夜，蒹葭之渡口霜天。莫不探此景象，窮乎歲年。異雞群之迥處，殊鶯穀之高遷。掃塵緒以皆空，那虞觸網。負身弓而不綰，詎肯驚弦。則知蟬蛻是非，羽翔凡俗。豈鷹揚於霄漢之外，乃鶚立於煙濤之曲。因嗤鴻渚，蓋春去以秋來。翻笑鵲河，竟離長而會促。其父既駭於斯，爰令執之。才及入籠之念，已興登俎之疑。潮滿滄洲，遊泳空期於水際。日生丹壑，翱翔遽在於雲湄。所謂禍機中藏，物情外釋。且斯鳥之猶爾，豈於人而能隔。則包含詭紿之流，宜覽之而改易。
白之能知，須守黑於所為。黑之能守，則知白而無咎。聖人所以立言於彼，垂訓於後。將令學者，得韜光用晦之機，不使來人，有炫實矜華之鬼。是宜采厥理，扣其辭。豈非白也吐耀含輝，稟西金而成姿，或元黃而可得，或蒼赤而可期。知之者必能洞徹萬物，昭彰一時，故為禍患之所之。黑也光沉影匿，浸北水而成色，既視之而不見，亦曉之而莫得。守之者必能混合群象，冥蒙眾惑，故為安寧之所則。繇是任懷霜而懷雪，不在明言。縱如璧以如珪，終須默識。如此則準繩萬國，龜鏡八區。俾其擅清名者若昧，抱明智者如愚。有於不有，無於不無。亦猶玉之貫虹，以韞石而為妙。珠之象月，以蚌胎而為殊。論於物而物且能爾，驗於人而人焉忽乎。是以釣璜於西渭之濱，扣角向南山之夕。須知刖足以招禍，莫若漆身而遁跡。君不見鬥牛烏兔，垂大明而或隔陰霾。麟鳳龜龍，作嘉瑞而常居藪澤。則知以白藏黑兮，道無不全。以白離黑兮，理其不然。若內包乎皎皎，當外處乎綿綿。故懷希代之珍者被褐，負不羈之才者草元。然後宏彰典式，克免危顛。夫如是則垂戒無垠，推誠觸類。靡令受彩之質，或爽處蒙之意。吾徒也勉之哉，佩帶斯言而勿墜。
王子淵兮誰與倫，洞簫賦兮清且新。麗藻上聞於天子，妍詞遍誦於宮人。名價有茲，寫劄於禦箋彤管。風流無比，吟哦於貝齒朱唇。斯賦也，述江南之翠竹，生彼雲穀。甘露朝灑，瑞煙晴撲。般斤遽取於貞勁，夔律乃知其韞蓄。既而植物惟一，樂工惟獨。九重聖主，俄聆於玉韻金聲，兩掖佳人，爭致於瑤編繡軸。受授相從，彤闈絳宮。始喧喧而曆覽，旋一一以精通。十二瓊樓，不唱鸞歌於夜月，三千玉貌，皆吟鳳藻於春風。莫不魯殿慚魂，巫山破夢。應教墨客以心死，解得紅妝之口諷。時時桂席，驚飄舞雪於羅衣，往往蘭台，誤下歌塵於綺棟。於時間趙瑟，寢秦箏，駐雲雨，咽鹹英。非春而禦苑花折，當夏而幽閨景清。如燕人人，卻以詞鋒而勵吻。雕龍字字，爰於禁署而飛聲。泉噴香喉，雲靡綠鬢。豈貫珠之歌同調，固如簧之言別韻。遂使霞窗觸處，不吟紈扇之詩，樂府無人，更重箜篌之引。斯則琴賦與笛賦奚過，才子獲才人詠歌。體物之能有是，屬辭之道如何。一千餘字之珠璣，不逢漢帝。三十六宮之牙齒，詎啟秦娥。方今天鑒求文，詞人畢用。有才可應於妃後，工賦足流於嬪從。洞簫之作兮何代無，誰繼當時之吟誦。
明彼今古，聞諸聖賢。易垂言而著在八卦，人有文而形於普天。用以成章，既驗斯風之肅穆，矚之於物，乃知厥德之昭宣。吾君秉此格言，恢乎至理，以為文在天而苟可鑒，文在人而誠足視。在天則時變從之，在人則化成有以。故體此以禦宇，取茲而教人。且文也，肇自河龜見，洛書陳，道德故，仁義新。出無為而入有象，齊父子而一君臣。既而上古遐，中古邇。苟流播之如此，乃弛張而若彼。始則六十四位，演自周王。旋則三百五篇，刪於孔氏。故得有國之君，準繩斯文。詩書禮樂以表裏，幹戚俎豆以區分。莫不經天緯地，仿佛氤氳。布彼寰瀛，風行而草偃。被於億兆，玉潔而蘭薰。然後鏗作鹹韶，散為風雅。調暢動植，周通夷夏。車書得以合矣，貴賤與而同也。遂使九州四海，皆瞻黼黻於朝端。墨默客詞人，交露鋒芒於筆下。大哉人文之義也，煥矣赫矣，可名可觀。唯聖朝之所擅，豈悖德之能幹。推其時而時或異，論其道而道斯完。故將垂百王而作範，豈惟充萬國以鹹歡者也。夫如是，則肩比三王，威銷五霸。宏彰馭馬之成政，克俾雕龍之擅價。彬彬乎哉，鬱鬱乎哉。有以見我唐之至化。
吳王歿地兮，吳國蕪城。故宮莫問兮，故事難名。門外已飛其玉弩，座中才委其金觥。舞榭歌台，朝為宮而暮為沼。英風霸業，古人失而今人驚。想夫桂殿中橫，蘭房內創。丹楹刻桷之殊制，釦砌文軒之詭狀。如同渤澥，徙蓬闕於人間。若自瑤池，落蕊宮於地上。繡柱雲楣，飛蛟伏螭。基扃鬱律，鉤楯參差。碧樹之珍禽夏語，綠窗之瑞景冬曦。吳王乃波伍相，輦西施，珠翠族來，居玉堂而澒洞。笙簧擁出，登綺席以逶迤。觸物窮奢，含情愈惑。欲移楚峽於雲際，擬鑿殷池於檻側。花顏縹緲，欺樹裏之春光。銀焰熒煌，卻城頭之曙色。殊不知敵國來攻，攢戈耀空。虎怒而平雉堞，雷訇而擊碎簾櫳。甲馬萬蹄，卷飛塵而滅沒。瓊樓百尺，爆紅燼之冥濛。悉繇修袖舞殃，朱唇唱隙。瑤階而便作泉壤，玉礎而旋成蘚石。恨留山鳥，啼百卉之春紅。愁寄壟雲，鎖四天之暮碧。悲夫往日層構，茲辰古壕。香逕而同歸寂寂，稽山而杳自高高。遺堵塵空，幾踐群遊之鹿。滄洲月在，寧銷怒觸之濤。已而西日匆匆，東波浩浩。鬆楸而駢作荒隧，車馬而輾通長道。彼雕牆峻宇之君，宜鑒邱墟於茂草。
陳皇后一鎖長門，蕭條渥恩，欲寫退宮之永恨，因求體物之嘉言。蜀郡才高，述遺芳於桃李。漢皇心感，歸舊職於蘋蘩。想夫跡墜城南，寵移天顧。難期獻繭於春晝，不忍解簪於日暮。瓊樓寂寂，空高於明月秋風。瑤草淒淒，莫輾於金輿玉輅。於此蓄憤，夫何釋情。犀浦有多才之著，上林推獨步之名。沽酒而居，每樂當壚之事。量金以至，爰流擲地之聲。於是摛妍辭，貌濃黛。侔錦字，陳綺態。鬱芬馥於茝席，悄丁當於珠佩。鵲巢入構，翻成別鶴之悲。馬首虛瞻，不識牽牛之會。振動文苑，旋彰國朝。既切采蘼於藻麗，遂牽連理於桃夭。一旦惻聖鑒，錫嘉昭，已無為雨之期，空懸夢寐。終自淩雲之制，能致煙霄。莫不傾北園，駭南國。絲蘿而昨日靡托，珠翠而今朝改色。玉台有恨，舞鸞之影孤來。金闕無恩，吐鳳之才續得。設使幸望禺若，含情默然，擢發同論於漢殿，揮毫莫構於巴川。則此日前魚，定作小鱗而赴海。寧令破鏡，卻成圓月以升天。懿夫掞天之手雖奇，麗水之珍可博。苟非茲賦之讚詠，奚救當時之黜削。方今妃后悉承歡，不是後賢無此作。
白帝承乾，乾坤悄然。潘嶽乃驚素發，感流年，抽彩筆，疊花箋。驅走群言，寫抑鬱之懷矣。搜羅萬象，賦蕭條之景焉。於時淒淒漠漠，零露蒙作。杳杳冥冥，勁風吹成。或青山兮薄暮，或綠水兮新晴。昨日金輿，天子自西郊而迎入。此時火旆，祝融指南極以遄征。於是踆烏減赫，顧兔添明。地上落紅渠之態，煙中吟玉笛之聲。華嶽峰高，染蓮花而翠活。湘川樹老，換楓葉以霞生。愈碧吳山，偏清漢水。松柏風高兮歲寒出，梧桐蟬急兮煙翠死。衡陽落日，龢旅雁以飛來。劍閣中宵，逐哀猿而嘯起。遂使隋堤青恨，吳嶺綠愁。廬阜之蟾開石麵，錢塘之雪入濤頭。空三楚之暮天，樓中曆曆。滿六朝之故地，草際悠悠。魚美東鱸，獸獰西虎。送鸞扇之藏篋，迎朱絲之織戶。海上而輕籠皓月，皎潔成冰。隴頭而惹著陰雲，蒼茫欲雨。斯則寒暑推移，衰榮可知。金生火死，菊換蘭萎。豈惟自遐及邇，窮高極卑。上澄鵲漢以清淺，東瑩鼇洲而渺瀰。數聲之元鶴驚時，九皋搖落。一夜之新霜撲處，百卉離披。是時坐客聞之，侔色揣稱，鹹言此日之摛藻，更苦曩篇之秋興。
拔塵俗之能琴，共誰不欽？戴安道之擅名斯異，武陵王之慕義彌深。降使殷勤，將召來以聆雅越。持誠慷慨，爰擊碎以示胸襟。想夫名利莫羈，煙霞為賞。澗鬆雖聳於梁棟，野鶴不侵乎羅網。吳山越水，韜物外之清光。蜀軫虞絲，播人間之妙響。杳杳區區，何人戒途。白屋忽驚於嘶馬，朱門欲俟於啼烏。焉有平生，探樂府錚鏦之妙。爰教一旦，廁侯門戛擊之徒。於是賁出月窗，毀於蓬戶。擲數尺之鸞鳳，颯一聲之風雨。朱弦並斷，類冰泉裂石以丁零。玉柱交飄，誤隴雁驚弓而飛聚。使者焉知，宣言大非。且異鍛珠之義，寧同碎鬥之譏。陌上回塵，走清風於玉殿。堂間釋手，章素節於金徽。於時野客相高，時人或陋。梧雕桐斷以寧顧，漆解膠離而莫救。至若池亭夜月之景，岩穀春風之候，遙當野岸，肯思流水之曾彈。靜對庭蕪，待從幽蘭之不奏。向若投綠綺以無意，緬維城而有情。亡一時之高躅，矜六律於新聲。則此日知音，但仰躍魚之弄。碧山煙霧，寧留藏豹之名。則知藝至者不可以簪笏拘，情高者不可以王侯致。終挺特以驚俗，不斯須而辱誌。於今人語其風，孰不揖當時之事。
象帝以伐出物我，陶開杳冥。至精風散，元氣雨零。一濁一清，既定乾坤之體。或融或結，遂為河嶽之形。豈非斷乎鼇足之時，剖彼雞黃之日。二儀各立以交泰，一氣旁流而洋溢。於是蒼茫不定，奔為歸穀之墟。積聚無從，疊作幹霄之質。則令川陸天下，江山域中，淺深莫極，夷險難窮。剛柔隨之而洶湧，嗜欲繼之而隆崇。翻雪浪與霜濤，下吞方厚。拔重峰兼疊嶂，上列圓空。爾乃產鱗介蟲沙，植羽毛草木。星辰晝夜以明滅，烏兔東西而往複。則有龜負龍擎，文籍其陽九陰六。共觸愚移，傾缺其天樞地軸。如疏樸略，波萬壑以派分。似截渟泓，仞千岩而雲矗。旋聞大禹鞭神，巨靈湧身。鑿通浩渺，擘斷嶙峋。然後總注滄海，爭磨碧旻。舟楫風生，航利名於世世。輪轅雷起，駕禍福於人人。至今若帶興言，如拳設喻。牢籠下土以箭急，控壓中洲而石固。三門九曲，競呈昇沒之源。太華維嵩，交辟奔衝之路。誰能究厥理，考其情，溝瀆曷為而散作，邱陵奚補而攢成。致彼至柔，灑回邪而互急。俾其峻極，幹道德以全平。吾欲炭韝陰陽，爐燃天地。鼓將邐迤之濬穀，寫破連延之積翠。今今日之形象，複當時之寤寐。默默綿綿然，卻歸於無事。
我太宗之啟聖崇基，魏侍中之推誠輔時。恐羽獵以失德，采風騷而屬詞。瞻仰皇情，欲止畋遊之事。激揚丹懇，爰陳諫諍之詩。當其內則雍熙，外無攻討。閒憶擒飛而逐走，靜乃搜林而索草。殺傷有度，雖知不損於仁心。獮狩非時，或慮微妨於帝道。於是傾素節，揣深衷，何以闡禹湯之誡，莫如陳周召之風。願開三麵之仁，上行君聖。遂取二南之義，下效臣忠。爾乃揮以彩毫，流於妙墨。文高而簡牘增煥，思苦而煙霞動色。莫不大罄箴規，堅持讜直。輝珠耀玉，麵陳丹陛之前。諷古諭今，袖獻紫宸之側。錯落清唱，錚鏦雅言。敘獲獸爭禽之理，述好生惡殺之源。少補元化，輕裨至尊。字字而請休馳騁，篇篇而乞罷驅奔。非不能繼子雲操賦而進，非不能續司馬裁書以論。蓋以詩也中律鏘金，成章燦綺。掬山川氣象於彼，載帝王興衰於此。以之刺上，則上或風從。以之化下，則下皆草靡。所以摛此章句，依於典墳。希一覽而恩覃羽族，冀再觀而惠及毛群。庶幾六藝之妍，終資睿鑒。當使三驅之禮，不越明文。然後甲馬休飛，騂弓莫控。俾百獸以率舞，致四夷之入貢。故其旌逸調，賞清辭，錫彩繒而甚眾。
王獻之繢畫彌精，變通可驚。失手而筆唯誤點，應機而牛則真成。用是飾非，既擅一時之妙。持功補過，爰垂千載之名。當其圍扇羽輕，素繒雲薄。搦金管以如湧，露秋毫而似削。莫不佇思翔鸞，澄神丹鵲。臨風緬想，滿輪之桂月鋪開。對景歎嗟，一點之鬆煙飄著。隱映瑕匿，依稀漆濃。既黑白之斯異，顧東西而曷從。南容之玷難磨，空傷往事。曹氏之蠅可學，遂展奇蹤。於是逐手摛成，隨宜演出。斯須亡墮落之所，頃刻見下來之質。筆為鋒也，無慚賣劍之年。墨作池焉，豈愧蹊田之日。則知負藝通神，呈功駭人。遽從無而入有，俄背偽以歸真。況乎鳥文黛暗，駁彩花新。兔翰初停，旁起落毛之想。鼠須尚對，遙懷食角之因。足令飲潁牽懷，飯秦動思。坐驚踐葦之處，立驗放桃之地。手捫而執紖罔殊，衣惹而飾繒奚異。經年不去，寧生舐犢之心。終日長間，豈有駕車之意。所謂取象於斯，稱工在茲。雖恨纖芒而到此，終持妙跡以加其。矧複首尾曲盡，毫厘莫遺。示不用於秋深之日，自無全於縷斷之時。桓溫乃拂拭增驚，周旋載顧。徒見奇於手巧，了莫知其筆誤。大凡遊藝之人，無不卻塵而掃汙。
王者以禦彼萬國，居於九重。既體天而立制，遂如首以猶龍。視聽無偏，四海自看其波湊。聰明罔失，兆民鹹睹其雲從。豈非祖述聖明，披陳道德。以王者為天下之大，域中之式。非澄耳目，不可以燭暗通幽。非審細微，不可以開基建極。於是設喻斯異，微文特殊。以端拱之尊比義，取產澤之靈合符。則而象之，毀不雷同於形質。區以別矣，爰將首冠於寰區。然後嶽嶽高居，禺禺克定。翼左右而何慚角聳，鏡遠近而宛同神瑩。雖雲黈纊，洪纖之狀鹹觀。縱使垂旒，巨細之音畢聽。則知播雍熙之化，為昭聖之君。遽配騰驤於水物，益彰超邁於人群。濬恩波而固類興雨，呈瑞氣而非同召雲。侔其矯舉之形，無幽不鑒。媲彼孤標之貌，有象皆分。故得迥拔可觀，感通自有。散皇明而珠耀於頷，揚德澤而浪生於口。寧同荀爽，隻擅美於弟兄。更異華歆，但垂名於朋友。所謂表有截，播無私。乃藹然而同德，非蠢爾以呈姿。言乎漢祖之顏，方能比也。念彼伯陽之道，未可方之。今我後變見乘時，飛翔葉理。四方盡入於傾聽，陸海無遺於俯視。夫如是，則龍之首兮，未可論功而較美。
天上神仙，人間得焉。青囊有術，白日昇元。能拔跡之如是，非稟生之偶然。明明而飛出寰區，其誰不駭？去去而立臻霄漢，成道奚先。斯人也，學至感通，質離寒暑。揮毫而金簡初載，端冕而玉皇有佇。綿邈而龜台鶴浦，幾劫勤求。參差而羽駕霓裳，一朝輕舉。當其瑞景融融，圓虛碧穹。有煙霞兮蓊鬱數處，有鸞鳳兮盤旋半空。競矚塵眼，誰原道風。俄然乘軒後之龍，朝辭水上。忽爾控王喬之鶴，晝入雲中。滅沒孤飛，飄遙莫駐。數聲如觸於瓊珮，一片漸高於彩霧。何門積學，換俗骨以輕輕。此日登真，躡瑤池而步步。莫不極雲路，逗天津，昆邱入境，閬苑尋春。瓊樹之煙花有主，蕊珠之宮闕無塵。翹首仰攀，更接蓬壺之士。低眸俯視，大驚朝市之人。得非龍虎專修，陰陽久習，早成金鼎之九轉，迎咽玉爐之一粒，則必夙居丹壑，冥契浮邱。卻歸鼇背之三島，遽別羊腸之九州。不然者，安得從地麵，昇雲雲頭？當紅塵之午景，為碧落之良遊。較美古今，列子之乘風固劣。論功晝夜，妲娥之奔月非優。懿夫曦轡亭亭，烏光杲杲。爰脫屣於方厚，驟致身於蒼昊。蓋以研煉斯至，囂煩克掃。愚將蹈妙域以扣元關，學取上昇之道。
曲也者，厥理惟何。直也者，其辭可屬。一則見回邪之所自，一則非平正而不欲。故聖人立此格言，為乎懿躅。俾有家而有國，不與混同。令自高而自卑，靡相參觸。至如木也，或表從繩之直，或疊來巢之曲。雖則含煙帶雨，共呈蒼翠於岩間。而聳本盤根，各稟規模於山足。勿言同地而錯雜，固乃殊途而瞻矚。所以方能中矩，俟良匠之所知。勁不為輪，信奇材而可錄。莫不分彼邪正，鎮於時俗。且木之理兮，猶不差忒。人之道兮，切在忠直。直也不可以曲從，曲也不可以直飾。行於已而已有異，施於人而人是測。由是屈原在楚，餔其糟而不為。比幹相殷，剖其心而可得。顧惟忠讜之受性，豈與邪諛而同域？共不相入也，理苟如是，俗奚以惑？小人曲媚，或乘造次以得時。君子直誠，可仗英明而輔國。今我後恢睿哲以禦乾，澄聖心而立極。惡以鉤而在物，樂如弦而比德。惟曲是斥，彰萬乘之準繩。惟直是求，示百王之楷式。微臣之獲詠歌，敢不佩之於取則。
文皇帝以精求要義，下訪良弓。以木心之邪正既別，將理道之比方乃同。木若有邪，奚副準繩之一一。理如無苟，必資國祚之崇崇。斯蓋體元立制，啟聖乘乾。與禹湯而接軫，將堯舜以差肩。睹於物也，必有誠焉。言念為弓，尚窮元於脈理。豈於有國，不注意於英賢？否則何以宏丕圖於赫赫，垂寶祚於綿綿者哉！則知黃帝造舟車之旨，其難為比。周武倒幹戈之文，殊不稱美。觀草木而尚此燭幽，統寰區而足彰致理。遂使度木掄材之子，每自依依。獻可替否之臣，曾非唯唯。今吾皇播聲教以鏘洋，濬恩波而浩汗。乾坤與之而合德，夷夏有之而一貫。斯弓不制，洞其理以明明。斯問克興，露其言而粲粲。儒有生在江嶺，來趨輦轂。波濤久慕於化鯤兮。
