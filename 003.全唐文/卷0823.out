謹獻書狀元先輩。聖人之道沒，必假後賢以援之。故天將假後賢以援之，必先否其人之數，而後克亨其道。苟知厥理，繇是得而言之。且咸通乾符之貢士，其有德行文學人地如先輩，而在舉場，則其舉罕再。而先輩在舉場逮二十年，何哉？是知天否先輩當年之數，以亨今日之道。假於春官天官之網，首冠群彥，基我中興。使天下之人，翕然向風。奔走慕義，以偃干戈，豈不然乎？今俾天下之人，奔走瞻之為龍門管鑰，宗伯之處士也。莫不俟我之啟。某頃者頻試於小宗伯，姓名罔為人之所聞，然多受知於前輩。故安州鄭郎中、江陵蔣校書謂所業賦偶公道，必為宗師之薦，宗伯之求。某佩斯言十有五年矣。幸蜀之後，東蟄閩越。洎前年榜，伏睹先輩榮登。逮王先輩希龍之還，敬話先輩之道，某熟得而知勉。某提攜所業，直扣門仞。昨某之來也，朝及京師，暮期刺謁。今幸於此遽獲贄投，果蒙先輩逾涯越等，加之賞錄，便許薦拔。充宗伯之所求，則二賢之言斯驗矣。若某則已登選於今日也。某草澤單寒，無門報德。且世之感恩謝知，罔不率以殺身為之辭。夫殺身之期，是待知已於患難。某今感先輩之恩知，謹唯銘刻肌骨。故獻書於座右以陳露之，伏惟始終憐察焉。不宣。某再拜。
蒙示盛文，拜納之日，焉可無言。滔不業文，誠可儷偶其辭，以贄方寸。既再而思，夫儷偶之辭，文家之戲也，焉可齎其戲於作者乎？是若揚優喙，幹諫舌，啼妾態，參婦德，得不為罪人乎？是乃掃降聲律，直寫一二，強名曰書，幸垂聽覽。頃越之苧工，遊蜀之錦肆，錦工以之示肆人，皆哂。越工曰：「誠紝雪之與梭霞異諸，然其經緯之如此。」文章之若彼，鹹言其極。滔今獲閣下之文，雖莫我知，亦庶幾於越工之言蜀錦。至如典謨之比，寧敢輒言。若複韓校書兩寓沈先輩永崇高中丞安邑劉補闕，己上十篇書，指陳時病俗弊，敘述飭躬處己，講論文學興廢，指切知己可否，雖常人俗士聞見之，亦宜感動，況吾曹乎？則知綿十舉而未第者，抑有由也。夫以唐德之盛，而文道之衰。嚐聆作者論近日場中，或尚辭而鮮質，多閣下能揭元次山、韓退之之風。故天所以否其道，窒其數。使若作騷演易，皆出於窮愁也，複何疑焉。今之人皆謂番禺駢寶貨，遊者或務所獲。滔之來也，得閣下之文，為至寶奇貨。充所獲，豈不厚於它人哉？願閣下脂轄躍轡，薦計貢闈，高取甲乙，然後使人人知斯之寶貨。異於是也，元次山、韓退之之風複行於今日也。無令鄭濬、孫泰、李瑞閔廷言、陳嶠數公寂寞而已。幸惟誌之，不宣。滔再拜。
隔違之久，每思陸凱之風雅，馨香故人，秦樹吳江，梅花一枝為之寓。滔無陸君之風雅，有古人之馨香。越山台嶽，去年輒以詩八首為之贄。昔陸氏蔑範君之報，今滔切希畋之瓊瑤，不知何以勝據焉。況四始六義之莫備，匪萌是望。伏蒙希畋錫以長箋，飾以過詞，不勝其驚悸而後踴躍也。敢一一陳之。滔始者匠故交之為詩（希劉），咸通季初貢於小宗伯，試《禹拜昌言賦》。翼日罷，特持斯賦於先達之門，忽叨見錢之目（「俗雲以詩為末錢而市物，以賦為持錢而市物。」）。是時張喬、許彬、林希劉皆咸有詩名，而退飛不己。滔既竊其目，尤疹二三子落空拳之所。不敢俟終日，遂更以賦。數年以賓榻之無才畫，勝景之多餘暇，不能忘情於舊。輒薦披榛焉，於以誠。敢期希畋之是知乎？錫以長箋，飾之過辭。初捧之而驚悸，旋諷之而踴躍。踴躍之會，如見古賢焉。何也？希畋示以 「先立行，次立言，言行相扶，言為心師，誌之所之以為詩。」斯乃典謨訓誥也。且詩本於國風王澤，將以刺上化下。苟不如是，曷詩人乎？今以世言之者，謂誰是如見古賢焉？況其籠絡乎天地日月，出沒其希夷恍惚，著物象謂之文，動物情謂之聲。文不正則聲不應。何以謂之不正不應？天地籠萬物，物物各有其狀，各有其態。指言之不當則不應。由是聖人刪詩，取之合於韶武。故能動天地，感鬼神。其次亦猶琴之舞鶴躍魚，歌之遏雲落塵。蓋聲之志也。琴之與歌尚爾，況惟詩乎？且降自晉宋梁陳己來，詩人不可勝紀，莫不盛多猗頓之富，貴壘隋侯之珍。不知百卷之中，數篇之內，聲文之應者幾人乎？大唐前有李杜，後有元白，信若滄溟無際華嶽於天然。自李飛數賢，多以粉黛為樂天之罪，殊不謂三百五篇，多乎女子。蓋在所指說如何耳。至如《長恨歌》云：「遂令天下父母心，不重生男重生女。」此刺以男女不常，陰陽失倫。其意險而奇，其文平而易。所謂言之者無罪，聞之者足以自戒哉。逮賈浪仙之起，諸賢搜九仞之泉，唯掬片冰。傾五音之府，隻求孤竹。雖為患多之，所少奈何。孤峰絕島，前古之未有。咸通乾符之際，斯道隙明。鄭衛之聲鼎沸，號之曰今體才調歌詩。援雅音而聽者懵，語正道而對者睡。噫！王道興衰，幸蜀移洛，兆於斯矣。詩之義大矣哉！若滔也，誠未足與言而已矣。自向叨希畋珠邱金穴，口諷心降之言，其復家傳奧言身周雄文者乎？乃惶惕銘戴之無窮，伏惟察而憐之。不宣。滔再拜。
故表丈遺文，盛敘古人之重存歿，爰捧諾金，感涕之誠，實刻肌骨。然以郎中十五兄相逢京輦，得誌金蘭，雖備熟於行文，恐未周於平昔。而滔以內外之戚，始終所詳，敢以小才為之前敘，誠以麟經下筆，諸生不合措辭。而馬史抽毫，漢代還陳別錄。伏惟慈造，必踐前言。西望禱祈，可以鑒料。
滔體物非工，屬詞無取，每欲效顰於越女，常思裂撰於靈光。今者先輩提江筆以雲飛，擲孫金而羽化。賢愚塞望，遠近騰聲。凡是懷刺來人，操觚學者，莫不競為市詣，爭作鏡窺。所以恥不遊門，勇於執鞚。遂投鄙拙，上瀆精奇。佇聆架屋之譏，莫俟披沙之諭。豈料蔑聞撫掌，翻獲知音。林先輩至，伏話仁恩，超越涯分，對彼鸎遷之侶，當於鳳集之時。遽起蘭言，爰開金口，大垂激發，曲賜吹噓。榮邁序都，事逾折簡。傾身聳聽，局影瞻風。如飛冰雪以清心，若韻笙簧而到耳。感深旋泣，喜極增憂。未知腹蟹行蹤，巢蚊寓跡。獲采片言於叔向，何酬一字於仲尼。雖切朝暾，尤如夕惕。然而伏念近世以科網英髦，榜張取舍，雖例從都試，實采自眾聞。故其負藝而來，懷才以至。是皆閽投哲匠，神拜先鳴。苟有所稱，便馳殊譽。然後方衝桂丹，遞躡蓬山。如滔今則有此遭逢，受此獎錄，來從特異，出自非常。便可釋疑，永將去惑。雖慚陋質，粗抱丹心。既得地以戴邱，倍推誠而倚玉。在麵陳而莫盡，於筆寫以寧周。攀感依投，不任榮懼。謹詣宅祗侯起居陳謝。
滔學異生知，才非夙構。雖叨進取，莫俟遭逢。郎中模楷詞林，梯航名路。每慮或遺於片善，常憂不采於一言。比者伏蒙曲念虛蕪，榮流咳唾，誨以磨鉛未至，刻楮非工。冥心於雪夜花朝，空徵六義。屬意於國風王澤，罔造二南。將令罷課緣情，回從體物。伏自穰城去騎，灞岸歸蹄。時邁青陽，景融朱火。於是凝神扣寂，閉跡探幽。蓋希副非次之恩知，非敢切平生之誌業。昨者伏遇南宮拜命，北闕朝天。豈惟上賀於高翔，仍喜旁陳其末藝。永期指教，畢願攀依。而以淺近懷慚，雕鐫積愧。前而複卻，決以還疑。空眷戀於門牆，竟遲回於書幕。今則難逃皎鏡，須詣平衡。冀分妍鬼之姿，式定重輕之品。伏惟特固朝暾之旨，俯憐夕死之心。薦賜發言，重將辨惑。臨風股栗，伏紙心忡。傾寫依投，不任激切。試賦一軸，謹詣宅祗候陳獻。
某啟。某操行無奇，文章匪贍。拾遺左右，三年未望於轉遷。約史春秋，五夜寧通於夢想。斯亦孤單雅分，頑魯自宜。忽踐履於清華，諒因依於賢達。伏以某官優容下位，獎進微才。荀君之日月在躬，道存瞻矚。王氏之風塵外物，榮遂品題。故得譽徹中台，名聞東觀。遽簉彌縫之地，仍參著作之庭。祇奉寵光，若臨泉穀。靜循叨竊，實自門牆。敢不永抱兢銘，深虞負累。以當官而贖忝，用舉職以酬知。求女媧煉石之方，潛裨碧落。就太史藏山之事，試學青編。尚覬宗師，更傳規矩。下情無任攀戴汗之至。
滔伏念高為碧落，詎側管以能窺。深作滄溟，固持蠡而莫測。焉可爰齎瑣智，直杖小才。敘昴宿之鍾蕭，述尼山之降孔。既將越禮，誠可加刑。然則有曠代之遭逢，獲千年之際會。設若旁扃辨囿，內遏言泉，不惟上負於良時，抑亦下辜於卑誌。是致齋身搦管，沐發裁辭。伏惟尚書象外三山，人間七寶。體天地方圓之制，法陰陽升伏之機，自從見作人龍，翔為鳥鳳。騰輝瑞牒，流慶皇家。文章則遊夏固遷，事業則伊皋周召。飛揚天上，踐履朝端。且自古六官所重，莫先於吏部。逮今貳職所難，無出於侍郎。而尚書五陟東西，兩司銓管。矧複品量庶彙，選度群材。載萬乘之安危，係四方之休戚。晉魏則大難斯地，國朝尤不易其人。曆數除書，少聞再命。朝廷不欲止於鴛省，便入鳳池。須加分閫之尊，用飾作霖之盛。特以番禺巨壤，南越名區。外控蠻陬，旁通番貨。昔者石門酌泉之事，合浦還珠之風。日月遷綿，規程革易。以尚書勵辭玉留錢之節，執投香載土之心。用將揭二賢廉潔之波，新五嶺崎嶇之俗。俾以佩豹韜而直下，建龍節以遐征。非止鎮臨，且申龜鏡。昭然足驗，儼若可觀。然後飛驛騎以徵黃，降鵠書而命說。恢張帝道，陶冶生靈。所以知高祖創基，太宗纂業，更得無疆之祚，仍歸有截之風。何以言之？伏以尚書萬頃包含，千尋峭拔。膺嶽峻河清之數，切飲冰食蘖之誠。識洞古今，居無喜慍。將以鏘履聲而朝紫殿，擴心秤而啟洪鈞。自然道臻於堯舜羲軒，時複於禹湯文武。百蠻向化，萬國歸心。雖在愚蒙，亦能辨識。而滔器同魏瓠，凡若莊樗。握無蛇口之珍，額有魚身之點。今者遽持幽賤，獲覲旌幢。兢營方忝於拂塵，獎遇旋叨於薦賦。且凡開場試士，就鋪屬詞。從物外之課虛，向燈前以應限。縱若仲宣閣群公之筆，長卿量陳後之金，空有所長，或聞未至。況滔雖勤篆刻，且昧精奇。張平子固合陋都，陸士衡所宜撫掌。寧期尚書親回嚴重，庭賜褒稱。變泥沙為丹雘之姿，植菅蒯作芝蘭之秀。魯史驟榮於一字，晉庭俄采於片言。超越尋常，震驚流輩。況方今武功草偃，文教風行。計奔歲貢於九州，榜擢詞人於都省。至如生於草澤，來自溝塍，或能中甲乙求，登殊尤選。蓋止於同人延譽，先達吹噓。未嚐有聖日名侯，大朝重德。麵開金口，首借丹梯。以此推言，便宜自賀。瑤枝玉幹，虛扃皓月之中。羽駕雲裝，寧遯碧霄之外。己知蹇步，可造遙程。藉以宇內跡單，天涯親老。一旦有茲殊遇，得此吉祥，買臣何愧於負薪，毛義實榮於捧檄。感深唯泣，喜極翻驚。瀝膽隳肝，空寓鄭莊之驛。糜軀碎首，何裨元禮之門。攀謝兢惶，罔知所措。下情無任戰越悚惕屏營之至。
伏念鬻雞為鳳，有識鹹驚。投礫參瓊，良知足鄙。豈可高懸皎鏡，迥揭平衡。而乃呈六極之陋容，掛一絲之蔑質。得不臨風扇麵，對景忡心。然巧冶開爐，莫遺鉛鐵。精工執斫，不問圓方。又安可內鑰言樞，上辜德宇？是敢因依借喻，一二披誠。某蜩甲薄姿，蟻封微狀。學雖勤於刻汁，藝則愧於鏤冰。徒以獻豕辭遼，齎花躬魏。稅駕而旋同飲鱉，操弧而果異麗龜。遂至千仞禹門，額蒙點銳。兩朝楚國，足被刖空。竟於豐獄以沉埋，誰以蜀桐而激發。伏惟博士鳴岐瑞質，歌郢至音。蔥蘢而張柳風垂，迥拔而稽松雪峭。自提攜江筆，鏗擲孫金。投身而傾動龍宮，揮手而震驚蟾窟。時爭墊角，俗竟顰眉。今則珠履賓階，玉京羽駕。欲高飛於魏闕，先下曆於虞庠。故得槐市三千，杏壇七十。依於考擊，竊彼飾褫。而某邱錦小才，路蒲末學。既非禰鶚，大懼溫犀。固當絕望趨隅，甘心滅刺。然則嚐彈流水，罔協鍾聰。曾躡浮雲，莫回樂顧。是亦難參雅調，不號逸群。矧其器乏正聲，價懸駿骨。苟叨明試，不偶至公。則異時何路以致身，他日無門而振跡。坐為棄物，立謝明時。是乃洞寫血誠，仰祈風鑒。伏以博士曲垂厚顧，猥降隆私。將憐其蚌蛤剖胎，隻自回旋於皎月。螗良奮臂，無辭殞碎於高車。非敢染黿，所希留馬。幹瀆添嚴，下情不任惶惕屏營之至。
昨輒以近試賦輕黷門牆，韻匪擲金，理宜誚石，豈期轉禍為福，以寸獲長。戶部鄭郎中伏話員外仁恩，大賜獎錄。拜聆嘉耗，跪對吉辭，感惕兢惶，進退失措。實以從古幹時之道，至今取第之由，莫不路邈鼇頭，程懸驥尾。苟非先鳴汲引，哲匠發揮，縱或自強，行將安適？伏以員外斷籯積學，計鬥負才。龜鏡詞林，梯航陸海。是故門駢鄭市，俗墊郭巾。爭俟栽培，互希丹飾。而滔牛涔淺狹，燕戲微茫。豈合攀投，徒為激切。員外燕中市駿，稷下館人，皆使有歸，不言無取。猥流厚旨，曲降隆私。滔是敢引事推言，徵文借喻。且傑如韓信，未歸漢祖以誰知。美若西施，不入吳宮而孰驗。所以蟄劍而淩虛吐耀，焦桐而駭耳飛聲，然後感動良知，遭逢至鑒。事雖小異，理或大同。伏惟稍降尊嚴，俯垂惻隱。如滔昧為貢士，淺作丈夫。方今不右武功，大先文教。矯辭人於鸎穀，鑰宗伯於龍門。其有負馬之文華，韞顏之德行，或棲棲以至，或嶽嶽而來。未嚐不坐馳日下之名，立貯彀中之望。是何謝茲振發，而處彼幽沉。頻年廁角逐之場，眾口蔑殊尤之譽。齊國篲禿，荊山眼枯。漸覺途窮，虛雲舌在。豈可堅期禦李，確慕依劉。誌空切於投林，鬼難逃於測管。伏惟員外魏車委照，軒匣揚光。儻憐其刻意探幽，焦心體物。則雖異於披沙之說，然略幾於架屋之譚。許列書筠，令參撰杖。今者或因薦士，敢乞編名。所希從數仞牆，伴二三子，增輝瑣質，擅價主人，皆由一顧之仁，翹佇百金之諾。含毫汗下，伏紙魂驚。非切覬覦，所憂誅戮。叨越幹犯，下情無任戰懼屏營之至。
滔口諷雄詞，心祈藻鑒。在他處則早逾一紀，來上國則己逮二年。常測管以推誠，每持蠡而注念。豈期禦李，非敢希顏。所以竊贄荒蕪，薦塵牆仞。聳蟻封於邱嶽，疏蛙渚於陂湖。敢望吹噓，佇聆誚責。昨日進士林鬱，忽傳尊旨，遽話殊私。伏惟博士曲降恩知，俯回獎錄。不置藎甌之地，爰興讀之言。事邁常倫，榮過始望。傾身拜命，局影瞻風。若聽鹹韶，如吞甘醴。敢便認為知己，蓋將決定胸襟。實以當今文教風行，詞人輻輳。莫不俱陳素業，各務所歸。而博士負擲地鴻名，標掞天逸勢，吐揚雄之五藏，陋班固之兩京。故其接踵望塵，駢肩執刺，爭為秤掛，互作鏡窺。或聞由也升堂，賜之入室。是則千門改觀，萬戶飛聲。若瑤璧之飾來，類金絲而振作。所謂功侔造化，言係慘舒。作詞林培植之家，為陸海梯航之主。必當不私其一顧，誤彼眾聞。以滔數載辛勤，一生疑惑。唯傾丹懇，翹矚重言。冀將卜以妍媸，斷其可否。今則出於門館，發自齒牙。事既殊常，道方自信。析（音倏）同寐覺，敻若神通。呈材之獲般窺，鬻馬之蒙樂顧。已逢喆匠，肯愧他人。蜀壁端居，管床兀坐。既佩茲謦欬，益勵彼顓愚。苟無疑於鏤冰，則求工於刻楮。忭躍兢悚，罔知所裁。下情無任感恩激切之至。
三吳煙水，百越山川。幹戈杳隔於音塵，門館久違於趨覲。空自明祈日月，暗祝神祗。相如徵出於上林，賈誼召來於宣室。不然者，隱於商嶺，棲向傅岩。克俟搜羅，直膺夢寐。焚香稽首，以日係時。滔一滯江鄉，六更寒燠。都由惡命，早失良時。迢遞一名，進取則大朝有難。零丁數口，退休則故國無家。歸蜀還吳，言發涕下。
某啟。某操行無奇，文章匪贍。拾遺左右，三年未望於轉遷。約史春秋，五夜寧通於夢想。斯亦孤單雅分，頑魯自宜。忽踐履於清華，諒因依於賢達。伏以某官優容下位，獎進微才。荀君之日月在躬，道存瞻矚。王氏之風塵外物，榮遂品題。故得譽徹中台，名聞東觀。遽簉彌縫之地，仍參著作之庭。祇奉寵光，若臨泉穀。靜循叨竊，實自門牆。敢不永抱兢銘，深虞負累。以當官而贖忝，用舉職以酬知。求女媧煉石之方，潛裨碧落。就太史藏山之事，試學青編。尚覬宗師，更傳規矩。下情無任攀戴汗之至。
滔驟持末學，遽竊殊知。伏自豫章數旬，湓浦一路，扃旅舍而夜唯假寐，逐征帆而日但沾衣。蓋以虔戴遭逢，仰思情旨。先輩主中興之文學，作來者之蓍龜。伏蒙采滔所業，異於等倫。憫滔所舉，困於曩昔。大張金口，精發瑤函。且午火燒空，一陰司月。麵泉石或病乎炎毒，處城池而奈彼鬱蒸。況土風則竹屋玲瓏，煙水則葉舟蕩漾。才曉而烏光赫透，欲風而魚沫腥飄。雖付於醴酒毛醄，或亡壞混。又屬其羽書重疊，時觸高明。誠知不乏餘波，爭奈罕聞暇日。豈可更抽秘思，別運真蹤。每摛一幅之霞箋，鹹滴千痕之雨汗。雖才高倚馬，曾無起草之詞。而字悉如蠅，幾若生胝之筆。未知單賤，何補生成。齎行而便自金丹，舉步而即升雲漢。矧複公言私論，要訣神方，一一指蹤，頭頭傳授。將克周於頂踵，俾無失於毫厘。以此推恩而前古所稀，以此行道而方今誰比。士林名路，一朝有知己如斯。白日青天，萬世唯子孫為誓。下情無任感恩泣淚悚謝之至。
伏念石甫受知於途中，鬷蔑申言於堂下。既情非曩舊，複地隔尊卑。尚能感動至公，遭逢殊禮。而某神資所向，天受其時。獲曠代之因依，得千年之幸會。豈可永緘丹赤，上負陶鈞。伏惟相公特降恩慈，俯垂惻隱。昔年羽化，曾陪鸎穀之春。今日雲飛，俄隔鳳池之路。信鶴雞之果異，諒牛驥之終懸。徒增倚玉之榮，幾積續貂之鬼。況相公負英才而作礪，持碩望以登庸。始者四海傾心，一人側席。朝聞坐幄，暮見飛霖。扇澆薄為淳風，激讒邪歸直道。均施爐冶，高揭權衡。使鉛汞之不參，令錙銖之各等。故得方圓任器，高下隨宜。黜陟無偏，賢愚有序。某早甘退跡，忽喜逢時。遽從學省之前銜，爰踐蘭宮之峻級。己為塵忝，誠合揣循。竊思頃年九陌秋天，都堂雪夜。常容披霧，每許參瓊。逮夫片玉升科，兼金列榜。雖登龍群彥，同戴邱山，而附鳳一心，偏投膠漆。既以宗盟屬意，仍從知舊留情。重疊依投，綢繆獎錄。遂使慶鍾末路，福逮今辰。既預門牆，仍從埏埴。宛得禦車之便，無煩擁篲之勞。但以某弱羽難高，麼弦易斷。始自筮仕，及於登朝。未嚐暫識清途，略遊華貫。亦人地之所拘限，何窮通之切谘嗟。洎夫郢俗褰帷，穰城建隼。連叨竹使，尤愧棠陰。雖皂藎紅旌，別過素望，而霜台粉署，終係丹心。今則榮竊握蘭，幸當襆被。馮唐曆踐，誠知戴白之年。貢禹棲遲，且有彈冠之地。
伏以天覆地載，縱鬼神之奧皆臻。陰伏陽升，雖鱗介之微必動。道既如此，人焉忽諸。伏惟相公持重器以為霖，負英才而坐幄。傳丹青於直道，扇爐冶於至公。致一物之無遺，使萬方之有賴。某顧惟瑣陋，獲忝鈞熔。既契之於無私，固施之於不報。豈宜遽齎感激，竊拜門牆。但以事出非常，恩從特異。若不披於丹赤，終有負於神明。伏惟俯降尊嚴，暫垂聽察。某才非敏幹，性本顓愚。自從振跡春闈，投身宦路，徒綿歲月，莫致飛馳。卻則窮途，前皆散地。是亦用之則未為國士，舍之則蓋類腐儒。因自揣循，每加退縮。然而竊念古人不遠，賢路非遙。皇朝自科擢英髦，爵升品秩，其或來從草澤，生匪簪裾。亦常列入清途，參為盛觀。所以益持孤孑，尤切兢修。節勵鬆筠，心傾葵藿。常注目於煙霄之上，每馳魂於省闥之中。逮夫元鬢彫空，壯心折盡，曾無影響，空極瞻攀。豈期相公才揭權衡，便垂采掇。俾遭逢於聖日，令允愜於平生。所謂材並得宜，物無遺性。信造化之功不及，豈推遷之令能侔。義貫古今，恩逾卵翼。況相公峻於埏埴，切彼弼諧。當今士號如林，朝稱不乏，足得廓其公選，擇以良才。而某己懷耕釣之心，近閉雲林之跡。設令漏網，未曰遺賢。是何特達開懷，周旋軫念。青山在目，方將魚鳥以同歸。鴻渥連天，忽曆煙霞而曲被。從杏壇之舊籍，踐蘭署之清資。豈是常情，諒非小事。伏自榮叨襆被，幸竊含香。未嚐一夕暫安，片時不感。常若千鈞之在頂，每將孤劍以誓誠。但以有地受恩，無門瀝懇。隻眄高車而激切，空持敝帚以屏營。淚則汍瀾，心唯恐悚。瞻風拜賜，對景懷仁。涸彼言泉，固申陳而未盡。托於筆劄，豈寫載以能周。攀謝兢惶，罔知所措。
某今月四日轉授刑部郎中。伏蒙相公仁恩，特賜寵誨。事從非次，言異常倫。感激兢惶，進退失措。伏以某材非可采，藝不足稱。出自門牆，樹為梯級。才榮地部，複陟秋曹。持鷦鷯決起之姿，到鸑鷟曾棲之地。相公憐其拙滯，忽此騫翔。疊降恩輝，薦留手筆。指今忝幸，敘昔經過。始者九遷，曾假虞邦之道。向來一字，爰垂魯史之褒。義極生成，彩逾丹雘。拜窺垂露，跪捧隆私。汗浹背流，淚盈眥下。未知順風弱力，撮土微形。獲參一日之高蹤，何報千鈞之重意。唯謹緘於篋笥，常誇向於縉紳。為官路之遭逢，作仕流之卓異。攀謝懇切，不任下情。
