三教之垂萬古也，咸以師弟子授，獨釋氏之師弟子，削姓以名，別為父子之流葉。東塔和尚業真身大師，其道偕極，不可思議。以父子言，克盡弓裘之善。和尚法號誌忠，俗姓陳。世居仙遊，祖諱璠，父諱筇繼，以好尚山水，崇佛友僧。生和尚，自於孔抱，鼻逆膻辛。九歲詣真身大師為童子，一見之，兩如宿契。年十五落發。初，大師之卜龜洋也，雲木之深，藤蘿如織。狼虎有穴，樵采無逕。俄值六眸之巨龜，足躡四龜，俯仰其首，如作禮者三，逡巡而失。遂駐錫卓庵，名其地曰龜洋焉。龜洋之泊也，盂不及村，畬不及菑。山產菜號苦蓋，以之充卯而齋。惟大師與和尚，俱歲移月更，名馳跡漏。檀信尋而施，漁獵投而事，時謂之二菩薩僧。其他或來人之稍乖嚴潔，則立有蛇虎驚吼之怪。及武宗皇帝乙丑之否，棄之而條帽潛匿，大師允檀信之迎，隱於數家。和尚棲於岩穴之內，不離茲山。相伍者麋鹿，馴伏者虎狼。既而靡耕菑，杜施丐，還取苦蓋之卯。至今茲院之逢歉歲，一邱之風不泯。宣宗皇帝復寺之始，議者以靈岩之奇勝，非我菩薩僧不可以宏就。由是都人環乞大師以居，故和尚獨薦龜洋之址焉。鬆堂揭而覺路喧天，金磬敲而道花滿地。誠以上升道士不受籙，成佛沙彌不具戒。和尚且不之然。旋將西遊，受具足戒於襄州龍興寺。大中十二年東還，由廬陵與草庵和尚值。草庵曰：「來自何山？」曰「六眸山。」曰「六通乎？」曰「慧非重瞳。」和尚蓋行高而言寡，是日對答如流。既及本山，人地愈盛。院落則不營而峻，供舍則不化而來。咸通三年，靈岩力圓乃迎大師返於茲。八年，大師坐亡，法身不壞。南北歸敬，闐然無時。和尚以之煩。十三年，遂南五步裏之山，得峰之秀，室而禪焉，即今南佘也。廣明元年，弟子智朗惠朗元鑒藏輝景閑宏幹鴻超，悉以植性祇園，分光慧炬，以謂我大師承法馬祖，親得心印，則和尚焉。今以宿曉而晦，辭煩即靜，不可使六眸靈感之地，留形示滅之異。葉其葉而不之大乎？於是迓乞歸於院，將以宏張法輪，式救迷津。其如感通雖然，現沒有數，中和二年（是時公尚未登甲科）。龍集壬寅三月十日示滅。壽年六十有六，僧夏二十有五。後二旬之一日，建窣堵波於東岡焉。嗚呼！和尚之道，不粒而午，不宇而禪。與虎狼雜居，所謂菩薩僧信矣。其三月之朔，語其眾曰：「至道之有顯晦，師弟之不欲雙立。昔大師之去也，留形為之顯。今吾之行矣，速藏為之晦。」故將儀貌若生而蓋棺，晦朔不逾而啟土，從付囑也。其上足景閑宏幹，以凡紀道名，須資詞筆，懇齎行實，扣愚求文。滔早訪蓮扃，今悲鬆塔。敢辭抽思，用刻貞銘。為之銘曰：
六眸獻山，二葉開蓮。號及菩薩，正真自然。雲林匿跡，狼虎參禪。仙花撲地，智月懸天。示滅之滅，顯晦岐焉。布金左岡，建塔開阡。實歸上界，豈曰下泉。鬆風柏雨，空悲歲年。
師法號行標，俗姓方。祖榮父安，莆之盛族也。師生於建中二年辛酉，齠齔即穎悟異於諸童。九歲投玉澗寺監寺神皎出家。將二年，嘉其拔萃，命之落發。師以梵行未至，不敢預大僧數。至貞元十七年（時師年二十一），方鬢髭。翼日，遽講所習涅槃經，一寺歎服。既而辭其師北遊，抵京薦福寺受戒品。詣章教大師法會，章教奇之，令首其眾。凡十年，士君子之造者，無不聳慕。尋為功德使推入道場，憲宗善之。元和十一年（丙申師年三十六）東歸，復於玉澗焉。法雨隨車，慈雲被物。洎武皇帝（會昌元年辛酉）除佛舍，籍釋子於戶部，師則巾華陽，衣縫掖，晦跡樵客，廬於西岩石室。律身守道，如居千眾。及宣皇帝復寺（大中元年丁卯師年六十七），刺史琅琊王公迎以幡花，舍於郡開元寺，俾為監領。大中六年（師年七十二），師以環足之煩，擁旅之數，乞歸故山。先時玉澗這北岩，泉石之奇也。卜而居之，縣令中山甄宿與莆之士庶，爭沐醍醐，共隆蘭若。煙巒蔽虧，朱碧掩映。前俯平川，後峙奔嶠。地自人勝，名由道高。刺史河東薛公仰其孤風，復馳開元之僧，衛以入郡。日扣華嚴大義，幾忘食寢。洎解印，與之偕至北岩，題之為華嚴院，以徹祠部焉。師咸通六年七月五日示滅，壽八十有五，僧夏六十有四。後四十有五日，建窣堵波於西岡。十一年，其徒從紹疏師行實於闕，升其院為華嚴寺。有徒三十人，皆肅肅可觀，不忝師門。於戲！師儀梵肮髒，言詞雅直。衝默而明敏，慈恕而剛毅。儒書皆通三皇五帝之道，言未嘗及，而人知其博古也。經論綜貫天堂地法之說，舌未嘗舉，而人皆務崇善也。所至清風凜凜，政所謂釋子之高傑者也。弟子道光道圓令詢，悉器傳師道。愚冠扣師關，壯以隨計。乾寧二年，忝登甲科，東還薦造金地。歲周三紀，膠掌而拜影堂，腹槁而銘遺美，不可使桑門大士泯而無述焉。故銘曰：
智月不缺，乘虛照物。道花不衰，吐豔無時。洞徹照灼，傑然吾師。稟薦福戒，分章教枝。厥宗得雋，內庭擢之。禦香徹印，雲間資期。數有汙隆，道無磷緇。德風徒襲，法舸寧維。山幽跡高，身沒名垂。鬆塔雖故，竹毫可追。稽首影堂，敬刻斯碑。
大師法號義存，長慶二年壬寅，生於泉州南安縣曾氏。自王父而下，皆友僧親佛，清淨謹誌。大師生而鼻逆薰血，乳抱中或聞鍾磬，或見僧佛，其容必動，以是別鍾愛於膝下。九歲請出家，葉而未即。十二從家君遊莆田玉澗寺，寺有律僧慶元，持行高潔，遽拜之曰：「我師也。」遂留為童子焉。十七落發，淳樸貞古，了與流輩異。暨武宗皇帝乙丑之否，乃束發於儒冠，萊中而蓬跡。來府之芙蓉山，宏照大師見奇之，故止其所。至宣宗皇帝之復其道也，涅而不緇其身也，裦然而出。北遊吳楚梁宋燕秦，受具足戒於幽州寶刹寺訖，巡名山，扣諸禪宗。突兀飄颻，雲翔鳥遊。爰及武陵，一面德山，止於珍重而出，其徒數百，咸莫之測。德山曰：「斯無偕也，吾得之矣。」咸通六年，師歸於芙蓉之故山，其年圓寂。大師亦自溈山擁徒至，坐於怡山王真君上升之地。其徒熟（熟師已嗣德山）累累而款關，師拒而久之。則有行實者，始以師同而議曰：「師之近巍巍乎，法門圍繞之所，不可造次。其地宜若鷲嶺猴江之為，卜府之西二百里有山焉，環控四邑，峭拔萬仞。崷崒以支圓碧，培塿以覛群青。怪石古鬆，棲蟄龜鶴。靈湫邃壑，隱見龍雷山之半。頂之上則先冬而雪，盛夏而寒。其樹皆別垂藤蘿，蘴茸而以為之衣，交錯而不呈其形。奇姿異景，不可殫狀。雖霍童武夷，無以加之。實閩越之神秀，而古仙之未攸居。誠有待於我師也，祈以偕行（去聲）。」秋七月，穿雲躡蘚，陟險升幽，將及之。師曰：「真吾居也。」其夕，山之神果效靈。翼日，岩穀爽朗，煙霞飛動。雲庵既立，月構旋隆。繇是柅法輪於無為，樹空門於有地。行實乃請名其山曰雪峰，以其冬雪夏寒，取鷲嶺猴江之義。
斯則庚寅，逮於乙未，師以山而道侔，山以師而名出。天下之釋子，不計華夏，趨之如赴召。乾符中觀察使京兆韋公，中和中司空潁川陳公，每渴醍醐而不克就飲，交使馳懇，師為之入府，從人願也。其時內官有復命於京，語其道，其儕之拔俗悟空者，請蛻浮華而來。僖宗皇帝聞之翰林學士，訪於閩人陳延郊，得其實奏。於是聖錫真覺大師之號，仍以紫袈裟，俾延郊授焉。大師授之如不授，衣之如不衣。居累夏，辛亥歲朔，遽然杖履。其徒啟而不答，雲以隨之，東浮於丹邱四明。明年，故府侍中之有無諸❥克（句）。洗兵於法雨，致敬於禪林。馥師之道，常東望頂手。後二年，自吳還閩，大加禮異。今閩王誓眾養民之外，雅隆其道。凡齋僧構刹，以之龜焉。為之增宇設像，鑄鍾以嚴其山，優施以充其眾。時則迎而館之於府之東西甲第，每將儼油幢，聆法輪，未嘗不移時。餘乎一紀，勤勤懇懇，熊羆之士，因之投跡擅冉阝。漁獵之逸，其或弭心鱗羽。戊辰年春三月示疾。吾王走醫，醫至，粒藥以授。師曰：「吾非疾也，不可罔子之工。」卒不之餌。其後劄偈以遺法子，函翰以別王庭。夏五月二日，鳥獸悲鳴，雲水慘悴。其夜十有八刻時滅度。俗八十有七，僧臘五十有九。以其月十五日塔其藏焉。其塔也，其徒僉云：「以山之奇堂之峻（法堂也），大師之生也王（去聲），是其歿也，不宜舍諸。」故坎其中焉。若干尺之高，若干尺之周，皆雕瑉石，錯火壤，磷磷焉，嶪嶪焉。四隅則環宇以庥，玲瓏{穴叫}{穴條}，雲霞時入，風雨罔侵。其日奔閩之僧尼士庶，僅五千人。閩王娣之子降左金吾衛將軍撿校刑部尚書延稟，始陳祭是設齋焉。
大矣哉！大師之見世，於是罔量其僧耶。自始及茲，凡四十年，東西南北之夏往秋適者，不可勝紀，而常不減一千五百徒之環足其趨也。馳而愈離，辯而愈惑。常曰：「三世諸佛十二分教，到此乃徒勞耳。」其庶幾者若干人，其一號師備，擁徒於元沙（今安國也）。其二號可休，擁徒於越州洞岩。其三號智孚，擁徒於信州鵝湖。其四號彗棱，擁徒於泉州招慶。其五號神晏，今府之鼓山也。分燈之道，皆膺聖獎。錫紫袈裟，而元沙級宗一大師招慶元晤大師鼓山定彗大師之命焉。其曹早曰：「法雖無說，名以文垂。自少林之建曹溪，無不刻碑而紀頌。我師其默乎？」一旦惣其曹（句），首曰從智如堵，而扣愚求文。滔老且病，刊勒之加，多已辭避。欽師之道，不覺聳然。偉夫！恭聞釋波之東注也，流其象則不流其旨，流其旨則不象其形。厥初大迦葉之垂二十八葉，至於達摩。達摩六葉，止於曹溪。分宗南北，德山則南宗五葉，大師嗣（句），其今六葉焉。雪峰之分元沙洞岩鵝湖招慶鼓山，其道皆離貝葉以祗其七。非滔之能言也，但美數公葳蕤，其葉眾多，殷勤之請，遂為之銘而應其求。其詞曰：
曹溪分派，誰繼南宗。一言冠絕，六葉推雄。無物之物，非空之空。不瑩而明，不增而隆。縮靡秋毫，舒靡鴻濛。不有靈鏡，曷揚真風。懿彼閩越，巍乎一峰。洞壑斯異，雪霜罕同。天之有待，師也雲鍾。名將道協，跡與仙崇。奔走厥徒，百千其叢。庶幾幾人，莫不元通。分燈照耀，樹本玲瓏。聖君寵疊，賢王敬重。不生不滅，曷始曷終。刻貞石於斯文，旌厥德於梵宮。
姬孔之教，與日月以懸天。顏閔之馨，作芝蘭而出地。可不誄清塵於桂苑，揭貞石於鬆阡，敘白楊之別生悲風，示黃壤之下藏嘉氣者哉？漢太邱長二十三世孫南安縣尉諱真，生處士蕘，蕘生大理評事齊，忠信篤敬，不類今世。嘗有白雀巢其庭宇，佳蓮產其池塘，識者謂其後必大。有子九人，皆力儒學，公其長也。諱嶠字延封，齠齔好學，弱冠能文。與高陽許龜圖、江夏黃彥修居莆之北岩精舍，五年而二子西去，復居北平山。兩地穴管寧之榻，十霜索隨氏之珠。然後應詔諸侯，求試宗伯。而以咸通乾符之際，龍門有萬仞之險，鶯穀無孤飛之羽。才名則溫歧·韓銖·羅隱，皆退黜不己。故公自丁丑之及丙申，高價馳而逸步躓。既而大盜移國，德公文行之深者，安州鄭郎中諴孫拾遺泰歎而勉之。久乃持輦下之屈名，適蜀中之貢府。致卿士倒屣場席，開路清風。既而竊為權官沽諸，將求識而薦之。公時己出經試，比言之者❥策紙而亡是舉。光啟二年收開，三年榮登故相滎陽鄭公禮部上第。大哉！公為人謹信，居家純孝。事繼親彌善，廬先君墓，泣血有聞。其所為文，扣孟軻揚雄戶牖。凡三百篇，有表奏牘，頗為前輩推工。且大唐之設網士，得之於是者，歲幾人焉。矧復有避宦者之節，若走衝虛之車焉。滎陽公自以得人，其春首門人脫麻攝京兆府參軍。司空太原公帥閩，解榻以禮，辟之為大從事，受大理評事兼監察御史。今府相繼擁於節旄，益賢其參畫，奏大理司直兼殿中。方期輟從藩屏，入踐諫垣，不幸寢疾。浹辰不起，享齡七十有五。光化二年十月三日。嗚呼！將來失其龜鏡，斫者喪其般倕。雖登大年，終恨朝露。三年庚申正月十七日丙午，葬於泉州莆田縣崇教裏北平故山。禮也。公兩娶，魯國林夫人、滎陽潘夫人。其子三人。仲曰說，買石太湖刊文。愚與公同邑，閩越江山，莆陽為靈秀之最。貞元中，林端公藻冠東南之科第，十年而許員外稷繼翔其後。詞人亹，若陳厚慶陳泛陳黯林顯許溫林速許龜圖黃彥修許超林鬱，俱以夢筆之詞，籯金之學，半生隨計，沒齒銜冤，曠乎百年。而公追二賢之後，七年而徐正字寅捷，八年而愚❥莫不以江山之數耶。猗歟！昔之負高才不以位而碑者，襄陽惟孟先生焉。今也累懿德不隆位而碑者，以陳夫子始。愚沾巾宿草，無愧抽毫。其辭曰：
江山之秀鍾乎人，純孝高節並其身。掬茲二美，摛為雄文。以之登桂科，以之列蓮賓。斯為君子，誰曰未仁。嗚呼九原，宜樹貞瑉。
維光化三年歲次庚申正月庚寅朔十五日甲辰，將仕郎守國子四門博士黃滔，謹以清酌之奠，敬祭於侍御陳君延封之靈。伏以靈閩之江山，莆稱秀絕。首武德之科級，自貞元之英哲，其後繼生碩儒，亹鴻都，交懷荊璞，互握隋珠。皆指期於拾芥，終慟哭於彎弧。洎宣皇之後年，則夫子之斯出。持曾參之孝行，袖孟軻之文帙。薦賦諸侯，上書聖日。射宮而勁挺弦矢，藝圃而葳蕤華實。難亨者吾道，難偶者至公。管仲三奔，非戰之過。孫宏十上，蓋時未通。七千里而辛勤上國，二十年而惆悵東風。人皆一一以興憤，我獨孜孜而養蒙。既而鳳闕飛塵，龜城掛榜。儀曹方急於中興，權宦輒窺其上賞。殊不知楊吟誦於犬子，景薦延乎商鞅。古為不然，吾肯斯仿。誰不奇夫子之節，誰不高夫子之名。冰霜卻汙，松柏居貞。渭水之釣有守，武城之徑寧行。逮夫岷峨歲改，岐雍煙清。天子複含元謁見，有司新都省權衡。巍巍令聞，赫赫嘉聲。遂從寰海，回翥蓬瀛。振輝光於甲乙，開道路於孤平。望高而先脫麻衣，家遠而須榮鄉土。十二人林君茂躅，一百年莆邑大數。君侯設醴以前席，裏巷拜塵而如堵。雷車監監，鶴賀翩翩。初命就門，見東周之三語。前程不日，候西漢之七遷。旋以孔樽引滿，徐榻解懸。白璧黃金而疊矣，玳簪珠履以加焉。列藩所得者賢才，古人所重者知己。既將推珍於席上，豈獨矜詞於雪裏。莊周說劍，則韓魏呈鐔。郭隗升台，則樂鄒覯止。繡衣曜日，驄馬嘶煙。飛詔而賓階次第，假途而棘寺盤旋。莫不漢帷駐策，薛石留箋。從容渥澤，寵異淹延。胡言薤露，忽敗椿年。嗚呼！石火風燭，驚波逝川。聖賢之不免矣，古今之共痛焉。滔江鄉則中外親姻，帝裏則參差硯席。幹名而後乎一紀，論友而仰乎三益。蟬槐給念，幾同京洛之愁。鶯柳看時，各署神仙之籍。別來輦下，歸自甌中。塵忝而郤詵桂綠，因依而王儉蓮紅。斷金益固，投漆攸同。見行藏於柱史，論倚伏於塞翁。實期以始者文場之懿德，邇來使府之清風。伏蒲北省，起草南宮。更雪當時之冤滯，少為吾黨之隆崇。是何天之喪，道之窮，匆匆大夜，默默元穹。滔複曉夕以思，江山之事，林君則以合浦垂名，夫子則以申秦得意。高步斯振，宏規靡異。前輩曠世，後來遂誌。俱蟠使下之柏，俱擅乙中之二（林端公貞元七年首閩越之科第，以《珠還合浦賦》擅名。後十年莆邑許員外榮登。自此文學之士繼踵，而悉不偶。時曠八十七年始鍾於延封。其文以申秦續篇擅名，後六七年徐正字及第，兼滔塵忝。林端公同延封榜皆第十二人，皆開路於後人，皆終使府大判官。判官皆柏台。林荊南、延封閩中也）。推是言之，豈偶然耳。賢哲相望，今昔一致。嗚呼延封，昨日而冰壺仙霧，今辰而丹芻靈。雖死生之理能一，終痛傷之懇罔寧。況以平生樹德，幽宅刊銘。無慚郭泰之賢，箋毫曷措。爰枉趙岐之寄，涕淚交零。水咽雲愁，風悲日暮。精靈一閉於泉壤，歲月空蒼於壟樹。椒壺略備，蘭俎聊具。申永訣於斯言，庶冥感其誠素。嗚呼哀哉！
惟靈。伏以彼蒼者穹，禍淫福善。噫！何斯言之或謬歟？篯鏗壽而顏淵夭，盜蹠宥而嵇康刑。屈原冤而文考溺，冉惡疾而左喪明。胡其然哉？胡其然哉？伏惟明靈柳蔥鬆峭，山嶷鶴孤，落落君子，行行魯儒。始者辭鷗西邁，希鵬北徂。高高蟾桂，赫赫鴻都。和贄之學三泣，宋盧之俟一呼。而以氣直誌大，數奇道汙。大中季之，計車奔走。咸通際之，名路崎嶇。於是涕唾聲華，毫厘簪笏。枕中罷競於名位，壺裏別窺於日月。東尋玉籙，則龍虎嵯峨。南訪金沙，則羅浮突兀。北固風清，西陵月明。蘭舟泊岸，金磬飛聲。塵埃謝傅之叔侄，夢寐茅家之弟兄。古觀秋住，靈蹤日行。鬆下之齋宮肅肅，雲山之醮火熒熒。壚然北癸，鼎化西庚。羽人傾蓋，府帥投誠（說浙西周）。體範居陶，象端適衛。蓋婚嫁之須了，匪貨財之所係。愈高雲鶴之逍遙，益笑匏瓜之係滯。何武江都，蕭牆禍儲。羊腸莫守，蝸角旋孤（說淮南高）。蕭條陳蔡之圍，聖賢大困。惆悵昆侖之火，玉石俄俱。綿邈吳山，蒼茫閩海。遽聲沉而響絕，薦時移而歲改。絡秀愁積，孟光泣倍。山頭之鶴駕無睹，水底之鯉書空待。宅相征輪，梁園洛濱。見徐甲之移主，知伯陽之蛻身。海山失翠，煙樹亡春。
滔竊惟早歲，忝拜清塵。蒙以拾青相器，投漆相親。鑒羲之必晉朝名士，識陳平為漢代英臣。爰將淑女，俾結嘉姻。十載不攀於桃李，兩誠空貫於鬆筠。愚以感明靈之殊義，戴明靈之至仁。金重季布，枝輕郤詵。逡巡東越，拖擲西秦。實期歸釣嚴灘，終棲鄭穀。戶外山碧，樽中酒綠。將仰止於樂冰，冀參差於衛玉。豈意寂寥音信，仿佛幽明。聖人之齊始卒，君子之一枯榮。天上之鵲橋宜度，人間之鴛被須成。開簾鳥囀，回轡蜩鳴。東床則黯黯愁色，南渭則哀哀哭聲。嗚呼哀哉！平生氣概，昔日忠貞，龜齡易昧，駒隙斯驚。在物之理，豈人之情。愚輒疑道家有形全氣全，兵解木解。考斯事矣，或其義也。不然者，胡埋南祖之蛇，罔念北翁之馬。嗚呼哀哉！列塚開阡，重泉九原。古之所制，今也斯存。伏惟明靈魏夫人遺蓮峰而取喻，葛仙翁剩竹枝以為論。固以神遊蓬島，洞入桃源。然則不樹松柏，罔詒子孫。是用葬喬山之冠劍，招湘浦之精魂。滕公啟室，宋玉申言。曰：「楚山青兮淮波綠，劉雞飛兮隨鷁覆。遺蹤脫屣辭彼俗，楊柳霜多不堪矚。螺江淺兮甌山陰，繼升天兮徐董任。風為輪兮雨為轡，東歸來兮北追尋。陳桂席兮奠椒漿，樹馬鬛兮開壽堂。千秋萬歲兮舊江鄉，魂歸來兮山之陽。」詞咽淚迸，猿悲鳥傷。東波送恨，西日沉光。雪耀霜明而莫睹，芝焚蘭爇以空芳。孀妻捧奠，出女尸喪。嗣男而杳杳江嶺，鄙子而明明肺腸。劍以求心而克許，樂以悲告而寧忘。願明靈之冥感，鑒蘋藻於壺觴。嗚呼哀哉！
故右補闕博陵崔府君之靈。惟靈。大唐有進士科，無岩穴詔。故鵠版之降，不易其人。元和之起也，則有陽諫議城，凜凜清風。其不起也，則盧諫議仝，昭昭高道。一以權豪之忌，空福道民。一以堯舜之世，但樂箕潁。其後陸君洿以忠勳應召，惠君實以忠議赴徵。未委起草伏蒲，何如人也。洎博陵崔君之生也，迥稟高奇，兼之文學。近則繼李飛之蛻隨貢，遠則同毛義之誌奉親。東浮謝公舊州，式避戈戟。遁於仙岩濬穀，克業經綸。而以酒美肉膻，澤馨川媚。五辟三顧，懸榻開樽。不辭小國之權，蓋切高堂之養。既而大君之思夢說，四輔之急薦雄。係三詔而就門，參七人而列職。仲舒謁帝，必演春秋。呂望投竿，定為師傅。柰何龍蛇起陸，烏兔無光。莫扶劉氏之宗祧，空泣袁安之涕泗。甌中越絕，養素守蒙。賢王之結嘉姻，時議之期良輔。豈意皇天不祐，白日無憑。消渴之亟茂陵，少微之入瑤桂。芝焚蘭爇，梁壞山頹。雖人生之有定期，實士德之為不幸。嗚呼！閩中三月，煙光秀絕。脂轄赴闕，鯤鳳嘈囋。其猶南浦魂斷，北梁涕咽。而況昨日軒車，今朝塗芻。唱薤露以出門，飛粉旌而戒途。五離擇日，九泉卜居。其在樵蘇，其在博沽。至於路行，尚皆悲籲。矧其嶽嶽之曰男子，鏘鏘之號魯儒。識通龜策，握耀蛇珠。數百篇有唐之詩，數千字中興之書。國風騷雅，王佐謀訏。沉光之猶衝鬥，垂翼之未博扶。齎誌歿地，其痛何如。雲物為之無色，剛忍為之不愉。當飲風永嘉，傾藎無諸。多君於士元廊廟，待我以叔度陂湖。交言既異，投分斯殊。方俟彈冠，仰修程於霄漢。誰雲執紼，悲落景於桑榆。豈鬼神之害良善，而吉凶之昧賢愚。顏回先死，盜蹠後殂。世之災眚，生之毒痡。愴恨風燭，淒涼隙駒。肴匪豐俎，酒匪馨壺。歎鬆蒿而永往，托蘋藻以聊舒。明靈有感，鑒而歆歟。已乎已乎，嚱嚱！
維光化四年歲次辛酉正月二十七日，祭於東君之靈。閩山秀氣，魯國清塵。天之授受，鍾我仁人。卓矣生世，學而立身。衛玠則旁輝其舅，曾參則大孝於親。始者隨計歸越，上書入秦。擅價而侯門傾動，呈功而鳳藻精新。咸通之年，九霄也鷁路。乾符之際，萬仞之龍津。既而甌嶺經兵，蜀川迎帝。匪無隨駕之懇，實切問安之計。肩負燋飯，誌銷丹桂。雖深藏豹之誠，難遏化鯤之勢。都堂昔日，困一千輩之交鋒。大國中興，作第二人之登第。杏園醉後，華表歸時。往歲井邑，茲辰羽儀。旋屬姑蘇積釁，勾踐興師。於是板輿避地，草檄從知。百越之江光洶湧，四明之山翠參差。長鯨既剔，逸足難羈。東別朱門，南還故里。一朝而奄至泣血，三載而蔑聞見齒。仲由此後，千鍾之祿悠哉。毛義終身，一檄之榮已矣。修程不顧，盛德逾馨。田園草綠，戶牖山青。與夔龍而抗跡，追園綺而忘形。且期齊鶴算，壽陟龜齡。是何修短之期莫測，吉凶之閾難扃。明神罔佑，大禍斯丁。士林慘怛，詞苑伶俜。滔始自童年，至於壯歲，江鄉為竹馬之友，京輦作穀鸎之會。三朝被刖，棲遲泣荊璞之艱。十上遭時，次第到瑤蟾之內。誰言倏忽，遽歎存亡。痛人琴之俱絕，緬膠漆以空傷。嗚呼用新，平生德行，曩昔文章。近則孟浩然，雖人間不仕，遠則卜子夏，乃地下為郎。誠以高科而貞退，固從陰騭以舒張。逝水東流，踆烏西匿。昨辰而椒桂獻酬，今日而藻蘋滴瀝。且彭祖之延永壽，亦至銷磨。而巨卿之哭故人，得無淒惻。況乎東西多故，南北遙程。不得親隨薤露，送別鬆塋。既闕殷勤而執紼，空將嗚咽以沾纓。謹以依稀蔬果，一二精誠，願冥符於蚃，申永訣於幽明。
維光化三年歲次庚申十一月日，敬祭於林君執友之靈。惟靈。夫渥洼之足，以千里之為程，已馳之而俄沮。嶰谷之音，以六律之為府，旣叅之而忽泯。夫不永其終始，何痛如之？嗚呼林君，得以言矣。君負相如之詞賦，慕郄氏之科名。一紀秦城，千門禰刺。雖衆口大馨其鳳藻，人罕如焉。而三春累困於鸎喬，數何奇也。然則女貞而十年必字，藥靈而九轉須成。果契至公，克昇上第。旣巳東堂得意，南國言旋。龍珠則動彩於握中，雁字則增輝於天際。將冀盛淸風於吾道，豈期歎逝水於人生。屈原之難問者天，蔡澤之不知者命。螺江煙景，方飜丁令之羽毛；駒隙光陰，俄啓曾參之手足。誠壽夭靡移於夙契，且鬼神何害於善人。禍福吉凶，悠揚曖昧；凄凉物理，慘怛人情。今則壽域斯開，貞魂永蟄；壠頭水咽，山上雲愁。鄧攸之繼世無兒，語留身後；崔曙之遺孤有女，詩在生前。雖衰盛之同休，亦存亡之至痛。滔京關進退，硯席參差。幸忝先鳴，彌欣繼捷。未賀桂枝之入手，忽從薤露以傷心。修短有兹，吁嗟何極？靈輀戒路，丹旐飜風。遠寓丹誠，聊陳薄奠。願垂冥感，鑒歆於斯。嗚呼哀哉！
惟靈。金石呈姿，陂湖稟量。伊彼昭代，生乎德門。膺河清嶽峻之期，擅賈虎荀龍之號。時稱最怒（賈家三虎，偉節最怒），家謂無雙。月中則桂樹連枝，日下則鴛行接翼。故得鄰家醜婦，競顰西子之眉。洛下諸生，皆掩謝公之鼻。為大廷之領袖，定千古之風流。既而魏闕飛塵，蜀都迎駕。雖則急賢於行在，而誌作賦於間居。留連霅水之煙波，容與鬆江之歲月。其柰珠以川媚，蘭於澤馨。從吳苑之琴樽，疊堯天之雨露。金台蒲省，驄馬螭頭。誠幾三顧以就門，猶作八元而在野。其後七升赴命，二妙對易攵。天駟呈材，蛟龍得水。入鼇山而侍從，登鳳閣以優遊。名由實生，位以德舉。天子乃擢王褒為諫議，升孝若於貂璫。前彰潤色之功，後養燮調之業。旋以欃槍未落，岐雍多端。忘越嶺之崎嶇，慕荊州而倚托。東閣之留連斯重，北轅之行邁方營。誰料彼穹者天，俄奪之魄。漳濱一鬼，驟苦劉楨。殷氏兩楹，遽鍾夫子。山頹梁壞，璧碎芝焚。雖人世之死生，實士林之摧沮。今以湖湘梗澀，伊洛迢遙。北邙之路連天，鬆楸莫附。南巷之號至血，邱壟權儀。煙雲慘澹於原頭，猿鳥悲涼於林際。滔曩從上國，獲戴殊私。近慶外藩，薦承厚顧。每佇十旬之入拜，寧期二豎以來攻。彭殤雖謂其同休，幽顯其如乎永隔。靈而戒路，丹翻風。昨辰而椒桂獻酬，今日而蘋蘩滴瀝。人生到此，天道何言。雙淚空流，九泉無曙。東波嗚咽，西日蒼茫。輒寓茲誠，謹陳薄奠。敢祈冥感，仿佛歆斯。
惟靈。趙璧呈姿，隋珠稟價。為乎國器，生之德門。劉家則三嘏揚芳，馬氏則五常擅美。故得數枝郤桂，交茂鴒原。一本田荊，分輝雞樹。理窟則曲台得雋，寶人則華省垂名。由是迥拔蘭宮，騰光水鏡。台推二妙，日俟七升。不幸岐雍多艱，幹戈未偃。補傾乏石，救濁非膠。爰攀雁字於五湖，因展驥程於百越。誰料皇天不佑，彌苶斯縈。遽折椿齡，俄隨薤露。山頹梁壞，芝爇蘭焚，雖修短之定期，實簪紱之為至痛。今則江湖梗澀，京洛迢遙。權卜靈岡，寓安壽域。川上之東波嗚咽，雲間之西日慘淒。大夢莫回，下泉長暮。滔早幹輦轂，曆踐軒牆。旋振羽於邱門，獲陪塵於阮巷。顏回短命，既恨當年。溫氏冥裝，複從今日。人生若此，天道何言。涕淚空流，幽明驟隔。嗚呼哀哉！而車明發，丹晨飛。輒憑蘋藻以寓誠，用薦塗芻於永訣。願垂冥感，仿佛鑒歆。嗚呼哀哉！
故軍倅觀察推官檢校主客員外郎廣平宋君希邈之靈曰：惟靈。物有盛則有衰，人有生則有死。古今不易之數，毫髮無差之理。然則厥壽苟百，壽終則滅。厥身苟修，身歿名留。是以顏子天而其言不朽，原壤老而於道何求。籲嗟希邈，藹然清休。蘭杜敗而終馥，松柏折而終秋。德水千尋，人材八尺。敻雲鶴於風裁，濊陂湖於胸臆。既而台築黃金，禮先白璧。為席上之至珍，運幕中之婉畫。洛水波清，泉山翠橫。優遊五府，輝映雙旌。兩地之隆崇物望，一方之煦嫗人情。繇是入曳珠履，出居武城。尊俎克彰於令譽，弦歌回振於嘉聲。才業大聞，君恩薦至。爰從棘寺以寵陟，旋慶蘭宮之澤被。丹鳳飛詔，銀魚受賜。雖棠陰藎地，能資樹德以行春。而醴酒疊觴，終以持盈而戒意。九仙樹碧，八座塘深。駐清源則一府延頸，赴無諸則一郡沾襟。嗚呼希邈，持何道致人如斯之欽。豈非秉仁義忠孝以行己，無是非毀譽以萌心者哉？柰何晉公二豎，漳濱一鬼，惡去藥石之內，樂入膏盲之裏。冉耕惡疾以相攻，長卿消渴而不止。艾煙百穴，藜杖二年。禍被三彭之所迫，靈非九轉以寧痊。嗚呼哀哉！石火風燭，驚波逝水。誠修短之無改矣，柰痛傷之有等焉。芝焚桂爇，璧碎珠捐。至於行路，孰不涕漣。愚一揖清塵，偏容瑣質。初憐淡以如水，後乃投而若漆。十年之寒暑無變，三益之金蘭愈密。洎夫秦城駐跡，儉府叨招。竊惟上榻，幸忝同僚。南貳隼，雖寄懷而稠疊。北依龍節，終積戀以迢遙。沙岸迎歡，津樓送別。且言不日之後會，誰料終天之永訣。人生夢幻，夫複何言。世路存亡，難勝痛咽。嗚呼哀哉！昨日而箋函寓意，今朝而蘋藻興詞。駒隙之光陰如此，龜台之學習何斯。幽明驟隔，音信無期。加以道路修阻，弓旌熱維。慟哭寢門而莫逮，叫號穹碧以奚為。聊馳一奠之椒桂，用敘千秋之別離。噫嚱噫嚱！已而已而！
維天複二年歲次壬戌，敬祭於故秦國太夫人之靈。夫生帝王則若文母，方鍾至聖。生人臣則若陶母，方降大賢。信夫韜昴宿之耀於胸襟，掬嵩山之氣為懷抱，豈容易哉！伏惟明靈天資婦道，神授母儀。金石不足喻其貞明，芝蘭不足表其芬馥。訓逾孟織，智邁謝圍。顏氏子則提育聖人，曹大家則師資諸女。既作閨門之上瑞，乃生英傑於皇家。立曠代之鴻勳，擁兩藩之龍節。食則萬錢調膳，祿則三世及親。見彩衣則衣錦之姿，見冰鯉則和羹之味。騰輝女史，興詠國風。推於古今，實無倫比。乃由懿德，致此大榮。嗚呼！靈藥難求，流光易謝。本冀霜鬆而永壽，忽驚風燭以斯零。竟成舉世之悲傷，空切至誠之號慕。審知幸攀令嗣，獲忝親鄰。論交既契於金蘭，抹泣乃同於親屬。輒陳薄奠，用表悲誠。敢冀明靈，依稀歆鑒。
故南平王之靈：惟靈。五羊奧區，番禺巨壤。漢為列郡，唐作雄藩。總百蠻五嶺之殷，有出將入相之盛。是故地啟嘉數，天生大賢。濬六韜三略之才謀，韞五袴二天之政術。俾其於家受詔，衣錦祃牙，控二十四州之繁難，當二十八齒之美茂。光揚千古，冠絕一時。鍾其明靈，其昭昭矣。至若恢張霸業，揚{欺}清波，台陟九層，靡慚郭隗。劍提三尺，授自呂虔。爰持副貳之雄姿，遂領節旄之重寄。由是澤施甘露，令肅秋霜。掀文房武庫以連雲，騰逸氣英風而偃草。上榻則阮瑀，下賢則左車。從善則軾閭，宣威則斷案。故得越伏波之銅柱，獻款而來。感鄂公之鐵鞭，呈祥以見。火山改色，珠浦生光。無煩處默之酌泉，大鄙趙陀之累土。然後鳴鍾出入，調鼎升聞。致交趾之封疆，歸石門之教化。九遷渥澤，克居浴鳳之池。雙立節旄，遠過跕鳶之水。雖士鮪列弟兄三地，山簡兼荊湘四州。語未同年，事推曠世。嗚呼！是何才德之若彼，功業之如此。而彼穹者天，不壽其齒。畢雲龍之契會，與龜鶴而等倫。矧天子方欲使降皇華，恩宣金冊，表裏東周之盛，旌崇南越之隆。胡二豎之亟攻，竟三醫之莫救。泰山頹壞，俄興孔氏之歌。漢水淒涼，遽罷羊公之市。實國家之不幸，實藩鎮之不幸。某早塵興國，旋忝睦鄰。雖瓊樹之未親，若銅盤之已接。方定金蘭之至分，豈期幽顯之驟殊。況以幸結良姻，累文專介。幕下崔員外，昨馳禮幣，嚐詣門牆。愛蒙執手之歡，宏敘親仁之旨。今則遽悲存歿，益歎彭殤。故將薦舉征塵，躬申薄奠。九泉注望，於歎逝以難勝。五月指期，表同盟之必至。嗚呼哀哉！曩馳羔雁，今遣蘋蘩。伊人事之有茲，顧痛傷而何極。然則荀龍賈虎，大馮小馮，雖嗟鬆壟之長歸，終慶荊枝而繼茂。永言歡好，寧怠初終。幸明靈之一臨，鑒此丹赤。嗚呼哀哉！
