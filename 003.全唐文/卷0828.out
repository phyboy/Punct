觀文，臨桂人。乾寧初進士第一，官侍講學士。
皇帝禦宇，大順壬子季冬十二月，故府司空潁川陳公自桂州觀察使膺制命，建靜江軍號，仍降龍節。明年春二月，準敕有事於堯舜二祠。禮畢，顧謂府長史朱韞曰：「吾軍旅之事，則嚐聞之。俎豆之事，未之學也。子嚐知書好古，試詳此禮，得合於經乎？」韞惕然而對曰：「韞塵走下僚，安敢輒議祀典。」公諭之曰： 「古有綿蕞定大禮者，皆草莽之士。爾今為上佐，於郡政，何謙而不言？」韞辭不獲已而對曰：「嚐見《開元禮》有祠古帝王之制，今請求知禮者共為刪定。」矧帝舜南巡，標乎古典，惟茲法物，豈可不周。由是命有司撰三獻官冠衣劍佩三十有九，讚引禮生衣幘一十有六，籩豆簠簋洗樽爵幡鼓七十有七。儀品斯畢，具表以聞。帝曰俞哉，褒稱綸言，不載於此，今仆射彭❥兩兩使可繼巨屏，守簡子至言者九，同關西不惑者三。追念前功，若已有之。以觀文明廷擢第，故裏遠歸。有陳蕃下榻之知，有智伯國士之遇。有魯肅指囷之意，有平仲脫驂之義。授書詰旦，猥屬斯文。觀文謬以二雅得名，實未造軻、雄之旨。克讓未果，是敢直書。庶幾正教，傳乎不朽。作頌曰：
大哉堯舜，真風不弭。以聖禪聖，不子其子。舉賢登庸，投凶禦魅。化匪逆人，膻寧慕蟻。大功漸著，南巡脫屣。九疑雨沉，蒼梧雲起。偉歟元蹤，遺於桂水。蒼生思之，牢醴千祀。俎豆禮缺，元侯克備。發揮古典，駢羅雅器。三獻得儀，雍容劍履。教人為臣，可達深旨。翠巘稽天，紅輪出地。得君皋陶，千載意氣。中興有常，無令伊恥。
樸，襄州襄陽人。以三史舉，由荊門令進京兆府司錄參軍，改著作郎，累擢左諫議大夫同中書門下平章事。判戶部，進中書侍郎。罷為秘書監，三貶郴州司戶卒。
古王者不常厥居，皆觀天地興衰，隨時制事。關中隋家所都，我實因之。凡三百歲，文物資貨，奢侈僭偽皆極焉。廣明巨盜，陷覆宮闕。局署帑藏，裏閈井肆。所存十二，比幸石門華陰。十二之中，又亡八九，高祖太宗之制蕩然矣。夫襄鄧之西，夷漫數百裏。其東漢興鳳林為之關，南菊渾環屈而流屬於漢。西有上洛重山之險，北有白崖聯絡。乃形勝之地，沃衍之墟。若廣浚漕渠，運天下之財，可使大集。自古中興之君，去已衰之衰，就未王而王。今南陽，漢光武雖起而未王也。臣視山河壯麗處多故都，已盛而衰，難可興已。江南土薄水淺，人心虛浮輕巧，不可以都。河北土厚水深，人心強愎狠戾，不可以都。惟襄鄧實惟中原，人心質良。去秦咫尺，而有上洛為之限，永無夷狄侵軼之虞。此建都之極選也。
夫素履子者，取《周易》履卦初九「素履往無咎」。以純素為本，履以履行為先。雖布衣，素須履先王之政教。故取天地之始，乾坤之初，聖人設教之規，賢哲行道之跡。夫禍福之端，生於所履。是以聖人以德履帝位，而不疚光明者也。士庶履能辨上下，定民誌，輒修一十四篇，號曰《素履子》，以為箴誡而已。
袞，成都臨邛人。舉文學優贍科，大順中進士。後仕梁，終禮部員外郎。
臣伏以罪在亂逆，慈後罔赦，事關懲勸，聖人恒執。其或生漏刑辟，沒有追敚，萬代可知，百王不易之道也。竊見故保義軍節度使贈太師王珙，於國不忠，於家不孝。身為首帥，行桀紂之虐。名掛人倫，縱豺狼之性。頃乘京國患難，藉父叔勳勞，寵極將相，凶逾寇賊。坐召伯甘棠之樹，殘毒郡人。對傅說築版之岩，侵侮王室。朝臣幕客，受戮辱者非少。軍吏百姓，遭殺害者甚眾。朝廷比屬多事，每須含垢。而上天不容，遂振疏網。雖假手麾下，幸就屠滅。然靡伏就法，終為僥幸。向使珙能於晚節粗立一善，以功補過，誰曰不然。考其終始，無改暴橫。以珙之骨，千鞭不足快憤嫉之人。陛下以在宥垂風，崇恕禦物，存其棺塚，為恩已厚。尚汙典冊，於理實難。今複請追珙所受贈官爵，悉皆削奪，以正憲律。令天下忠臣孝子，知陛下昭章淑慝，轉相慕效。將來儻複有如珙類者，亦冀睹沒後之誅，而革其生前之慮。明時裁化，莫尚於斯。先為珙所害故給事中王以下一十人，尋蒙聖造已各贈官。其官府冤死士庶，伏乞下陝州以敕吊祭，存問其家。使並日之明，無所不足。如春之澤，深漸泉壤。甫刑曰：「皇帝哀矜庶戮之弗辜，言唐堯之德也。」伏惟陛下與堯同心，幹瀆宸嚴，無任戰越之至。
右。臣袞伏以典禮褒榮，用廣哲王之道。生死抱痛，可念直臣之魂。伏以陛下再闡皇圖，初平內患。善無歿而不紀，惡無存而不誅。事或有遺，臣敢不奏。竊見故秘書郎責授柳州司戶臣劉蕡，當大和年，對直言策。是時宦官方熾，朝政已侵，人誰敢言？蕡獨能指抑墮雨回天之勢，欲使當門奪官卿爵土之權，將令擁篲，遂遭退黜，實負冤欺。其後竟陷侵誣，終罹譴逐。沉淪絕世，六十餘年。正士為之吞聲，義夫為之飲泣。當時排先見之說，後代襲蔽聰之謀。浸成其風，以至前歲。東內幽辱，西州播遷。旒綴竿而未危，矢及屋而非亂。伏賴陛下德勝妖孽，義感勳賢。克返塵鑾，再安寶位。向使蕡策得用，蕡才得施，則杜漸防萌，尋消逆節，豈殷憂多難，遠及聖躬！以此追維，誠堪軫悼。當氛霧蔽虧之日，雖累朝明聖。其奈蕡何？及天地廓清之辰，則冥寞幽冤，必有望於陛下矣。特乞宣付中書門下，顯加褒贈，仍敕天下州府，求蕡子孫，振拔錄用。不獨慰耀九泉之骨，庶亦感勵四海之心。冒瀆宸嚴，臣袞無任戰懼殞越之至。
臣聞竊謂堯舜所以成其聖哲者，稽古之力也。故《書》曰「若稽古帝堯」，又曰「若稽古帝舜」。是則為國之要，在乎順考古道而已。古事之效，布在群籍。茲曆代所以盛藏書之府，不可一日而闕也。臣伏念秘閣四部，三館圖書，亂離已來，散失都盡。一為墜闕，二十餘年。陛下追蹤往聖，勞神故實，歲下明詔，旁求四海。或遣使搜訪，或購以官爵，亦已久矣。然而一編一簡，未聞奏禦。加以時玩武事，不急文化。若非別降聖謨，無因可致。臣今伏請陛下出內庫財，於都下置官買書，不限經史之集，列聖實錄，古今傳記，公私著述，凡可取者，一皆市之。部帙俱全，則價有差等。至於零落雜小，每卷不過百錢，率不費千緡，可獲萬卷。儻或稍優其直，則遠近趨利之人，必當舍難得之貨，載天下之書，聚於京師矣。不惟充足書林，以備宣索，今三朝實錄未修，無所依約，便期因此遂有所得。斯又朝廷至切之務也。
某啟，伏以洪鈞播物，已在生成。朗鑒通幽，寧期照燭。伏以相公三十五丈熙朝德茂，軌世才高。發言為褒貶之經，回顧是寒暄之律。自叨洪獎，愈切寵驚。近又見戶部王侍郎，伏知造化工夫，不遺纖草。丹青潤色，偏及偶人。輝華而賤質增榮，感激而雄眸有淚。實以袞家殊弁冕，業繼詩書。卷懷於盛壯之時，浮泛於衰遲之日。詞科入仕，尋周一紀之星。諫署升朝，亦改四年之火。雖複毛慚腹背，角困藩籬。何嚐不砥礪公方，琢磨文術。竟以長沙地窄，難呈宛轉之姿。南郡鬼逢，每受揶揄之恥。俄消剝道，顯自明恩。霖施而窮澤生流，瑞降而枯條更肄。得不乘風奮力，搦朽申勞。依魯相之門牆，永隨車豎。仰殷宗之左右，長奉鼎梅。卑情無任日夕兢惶生死銜戴之至。
某啟。某鄉品慚卑，朝班愧近。久托運籌之化，元無載筆之能。今伏奉恩制，伏蒙相公特賜奏授前件官充職者。寵靈重疊，敢幸於時來。塵忝過多，但驚於望外，下情無任戴恩感激量伎兢惶之至。伏以相公道壯龍圖，情專鳳策。兩掖之內，以讜辭為先。三館之中，以信史為急。必銓名實，乃授清華。固以時屬叡文，事當修舉。列聖之青編再輯，盛朝之鴻藻將鋪。是宜對季劄以歌唐，求孟堅而述漢。然後可以昭彰一代，舄奕千齡。如袞之才，非此之任，誠欲奉身而退，瀝懇以辭。無傷棫樸之風，自適輪轅之用。竊念早依門闥，昨侍台階。聞善誘而遽已捧承，沾謬恩而莫遑辭讓。主文譎諫，顧出納以何裨。廣記備言，審荒蕪而豈措。徒思竭力，寧逭顏。唯當稟奉公忠，執持愚直。分職於仲山之下，庶展其能。受經於尼父之前，冀成其傳。效酬之誌，灰沒為期。卑情無任銜荷惕勵憂懼怔營之至。
某啟。某操行無奇，文章匪贍。拾遺左右，三年未望於轉遷。約史春秋，五夜寧通於夢想。斯亦孤單雅分，頑魯自宜。忽踐履於清華，諒因依於賢達。伏以某官優容下位，獎進微才。荀君之日月在躬，道存瞻矚。王氏之風塵外物，榮遂品題。故得譽徹中台，名聞東觀。遽簉彌縫之地，仍參著作之庭。祇奉寵光，若臨泉穀。靜循叨竊，實自門牆。敢不永抱兢銘，深虞負累。以當官而贖忝，用舉職以酬知。求女媧煉石之方，潛裨碧落。就太史藏山之事，試學青編。尚覬宗師，更傳規矩。下情無任攀戴汗之至。
某啟。伏以居有熊左右之司，每聞沮誦。著周穆存亡之❥但記戎夫。規動止於九天，法春秋於百代。某雖愚懵，知此重難，況複皇朝廢置之物，便搜才實。近日選求之慎，必在英華。峻等級於螭階，盛風流於鳳闕。某則寒陋，分無希望。伏以相公協兆為師，奮庸熙載。將行大道，上繼於宣尼。誘進單門，下同於王儉。不以某諫垣空食，史閤曠官，特興久次之嗟，俾授殊遷之命。暄臨黍穀，方知律呂之聲調。境入蓬山，孰謂風飆之道阻。徒成踴躍，莫獲逡巡。副燕台尊隗之心，奉孔裏鑄顏之化。巍巍聖德，雖期有舉必書。赫赫台光，定是無階上報。榮懼感激，不任下情。
某啟。伏奉恩制，除授前件官者。事匪心期，恩將敵至。榮懼憂惕，不任下情。伏以某用乏適時，言非悟主。雖困泥塗之辱，敢希朝序之榮。伏蒙某官念以吾道依棲，斯文宗仰。懇動吹噓之力，終諧憐獎之心。遂使縣吏塵銜，擺脫忽同於蟬蛻。諫臣清級，超升遽遂於鸞翔。叨忝何多，提攜至此。竊複念孤單事契，愚魯性靈。苟非示以修塗，安得縻茲好爵。獻可替否，諒無補於皇明。徇義忘身，庶粗酬於恩德。卑情無任感戴激切之至。
某啟。某操行無奇，文章匪贍。拾遺左右，三年未望於轉遷。約史春秋，五夜寧通於夢想。斯亦孤單雅分，頑魯自宜。忽踐履於清華，諒因依於賢達。伏以某官優容下位，獎進微才。荀君之日月在躬，道存瞻矚。王氏之風塵外物，榮遂品題。故得譽徹中台，名聞東觀。遽簉彌縫之地，仍參著作之庭。祇奉寵光，若臨泉穀。靜循叨竊，實自門牆。敢不永抱兢銘，深虞負累。以當官而贖忝，用舉職以酬知。求女媧煉石之方，潛裨碧落。就太史藏山之事，試學青編。尚覬宗師，更傳規矩。下情無任攀戴汗之至。
某啟。伏以記事之官，顯司存於戴禮。侍臣之職，正號位於隋朝。自古不輕，方今為重。豈期幽介，遽獲忝塵。此乃某官道著訏謨，情敦片善。偃彼小人之草，列諸君子之林。遂令補袞掖垣，仍叨筆削。珥貂仙室，更踐清華。得不上報鴻恩，旁酬重德。日月簡編之效，敢怠於季終。雪霜松柏之心，佇彰於歲晚。榮懼感奮，不任下情。
某啟。伏以袞荒扉夙掩，蓽路今飄。雖曳裾果在於朱門，而握發何妨於白屋。伏蒙令公獎以來能擇地，去俟朝天。恐馬援之災氛，寧逃漏濕。念揚雄之風雨，須托帡幪。特借華居，俾安滯跡。況複床分上下，器備圓方。障錦飄紅，則土皆被繡。幕雲浮翠，則木鮮呈材。愛忽異於吾廬，誤將同於君室。遂得彌寬徯後，更盡依劉。宛如夫子之牆，不在隸人之館。揣循涯分，抃戴恩光。家雖喪而狗已如歸，關欲度而雞不難學。館開碣石，略為鄒衍之身。台認章華，永荷楚王之德。下情無任感遇激切之至，伏惟俯賜鑒察。謹啟。
袞啟。伏蒙令公念以赴闕奔馳，臨途窘罄，特頒厚賜，用備促裝。捧命循涯，無任荷戴惶灼之至。伏以袞拙艱成性，窮約處身。寧殊枕祉之郎，謬列伏蒲之地。昨以西京無象，南國迷方。蒼黃於河華之間，流落於漢地之外。荊州劉表，幸獲依棲。南郡馬融，叨陪訓說。爰從殺節，以及熙春。恩知將日月兼深，惠恤與邱陵比峻。今則周傾再定，禹會重修。既憑桓後之功，且懼防風之戮。輒將行計，上軫衝襟。伏惟令公韜世量宏，濟人心侈。組駢緡繦，委彼貨泉。七百裏以趨程，茲辰頓贍。二十萬之為贈，今代所稀。得不泣類鮫人，慚同劍客。歸赤墀而有賴，顧玄幕以難忘。突劍觸鋒，始稱效酬之分。抽毫命牘，終餘感慨之誠。竟乏雄詞，徒揚懦氣。銘誓激切，不任下情。伏惟俯賜鑒察。
袞啟。都衙侯司徒到京，伏奉寵誨，卑情無任欣躍兢戴之至。伏以太尉二十二叔國步縈心，藩條係慮，籌算方殷於大者，緘封宜略於小哉。況袞再從宗盟，至為卑末。庶僚品秩，仍是瑣微。乃蒙掛在風襟，形於賜問。獎飾用光其曖昧，慰安將勵其辛勤。蓬島音書，異術靡勞於方士。蕺山翰墨，真蹤遽睹於羲之。捧且不勝，喜難自定。亦複載窺隆旨，深省賤軀。豈叔父私恩，偏存睦族。豈王侯公道，廣及懷才。蓋以太尉二十二叔學擅鴻儒，詞摛麗藻。臨戎按節，全忘掌武之尊。握牘含毫，但記為文之客。得不終身永佩，拭目頻觀。秘之若三皇內文，寶之如曆代傳璽。言慚善對，謝宗哲以何因。義貴能酬，銘已知而莫極。榮荷惶灼，不任下情。
袞啟。伏念昨將蓬蒂，久寓棠陰。德隆於雲夢之山，惠浸於瞿塘之水。已於荊聶，備講恩仇。豈向舂陵，徒陳主客。伏以令公雄才不世，茂績無倫。威揚戎閫之先，仁洽士林之表。頃以竿麾暴國，漂流幸許其棲簷。今則羽衛還宮，資遣又令其赴闕。斯可謂事關舒慘，恩極始終。其往也，異彈鋏以求車。其去也，免吹篪而乞食。遂使仲宣遭亂，休假日以登樓。明遠還都，得侵星而赴路。力非可報，感豈勝言。倏爾辭違，漸成遐阻。出荊門而回首，詎見麾幢。渡漢水以盟心，惟懷金石。以今月十九日發襄州，邐迤北去。攀涕結戀，不任下情。謹附狀啟陳，伏惟俯賜鑒察。
亡秦者，不在胡亥、趙高、子嬰，亦不在始皇。亡秦者李斯也。胡亥固亡國器也，以秦授之者過也。趙高不幸秦狗之瘈，左右者不圖，則固噬其主矣。子嬰立於已亂，四十餘日而亡。考其行事，不無庸主之材。其猶坐四屋之間，環火已熾，雖有殺火之術，欲設何由哉？始皇雖不以仁義，死之日，天下無事，民為擇君，但其遺詔不行於斯耳。李故有名天下，臣主相得。六國既平，不能於此時推廣，使秦修帝王之道，固亦失矣。及始皇外崩，奸臣謀亂，又不能於此時制變，為存秦之計。卒使趙高得行其謀，胡亥極其惡，子嬰孤死於蒼黃之地，始皇失賢嗣，遂暴惡於後世。嬴氏之鬼以不食者，李斯之故也。然則趙高之際，為李斯者，義宜柰何？奔蒙恬，立扶蘇，為國討賊，以固其社稷可也。當是時，蒙恬與扶蘇將三十萬之師屯上郡。蒙恬之威，外震匈奴，內信秦國。三世積功，兄弟忠信，尊用於世，扶蘇長子，直諫而出。雖然，始皇故知之，所以無詔封諸子，而獨書與扶蘇，欲以為嗣。雖天下之人，皆知其賢，而以為當立。故陳勝吳廣作亂，乃詐托公子扶蘇，以從民望。向使李斯以蒙恬之威舉其兵，以扶蘇之望令天下，而誅一趙高，豈難哉？賊臣既誅，恬斯乃複相與盡其材，輔賢明之主，以寬靜天下，秦不亡矣。不唯不亡，且將興。斯不務出此，耽祿畏害，怵憰於傾危之際，使秦有殺適立庶，淫刑虐法，殺君亡國之惡。窮天地而不振者，李斯之故也。悲夫！
或謂袞曰：「子言秦亡與存秦之計明矣。吾聞國之興亡，乃有天命，設使李不失其計，秦果不亡乎？」袞曰：「吾雖不言天，其實天之道。子雖稱天以問我，而未識天之說。夫所謂天者，平無私也。故曰‘皇天無親，唯德是輔。’君人者有德，天則讚而興之。無德，則革而亡之。興亡之命在乎天，而所以興亡在乎人也。《商書》曰：‘夏王弗克庸德，慢神虐民，皇天不保，監於萬方。啟迪有命，眷求一德，俾作神主。’此言桀不能常有德，不敬神明，不恤下民。天下不安桀之所為，乃廣視萬邦有堪天命者，則開而導之。以湯有純一之德，求使代桀為天地神祇之主也。故曰‘非天私我有商，惟天祐於一德。’二世無德，為所以亡之道，天是以革而亡之。使扶蘇果立，則固有德，為所以興之道，天必讚而興之矣。不當奪嬴與劉，代夏以商也。」或曰：「李斯之失，當責其不任職。雖曰不忠不智也，子加以亡秦之諡，不亦重乎？」袞曰：「吾豈欲加諸斯也？蓋聖人之道，不得易焉。昔鄭公子殺靈公也，謀於子家，子家權不足以禦亂，懼譖而從之，春秋以首惡。故《書》曰「鄭公子歸生殺其君夷」，斯其類也，子欲易聖人之道乎哉？」
黃帝作巾幾之法，孔甲有盤盂之誡，太公陳觴鏡之銘，所以昭成敗而防遺闕也。袞不敢追跡聖賢，輒取枕、杖二物，而為之銘，亦古之賤士不忘君臣之分也。
一夫田，甲氏乙氏判而農之。乙氏糞其田，田善收。甲氏以為不善。守天地之和，風雨之絜，而不善收。噫！造化之功，不如糞土乎？
近代科學之家，有柏氏倉部府君諱宗回，字幾聖。祖士良，忠州司馬。父暠，毛詩博士，贈國子司業。君踵父學《開元禮》，咸通中，考官第之，尚書落之。不勝壓屈，因罷。取家蔭出身，選為州縣官。曆數任，從軍幕為判官，皆有聞。相國文昭公甚重之，授著作郎於蜀行朝。上即位數年，承反正之後，將修太廟。時見饗九廟十二室，而實七代。議者以為天子七廟，六經無九廟文。又欲以穆宗宣宗為二廟，僖宗為一廟，出敬宗文宗武宗為別廟。文武百官參議不能定，或薦君於相國徐君，遂擢授太常博士。及進議，請修奉九廟十四室。於是援引經籍，研校今古，發出九廟九代之議，追祔代宗德宗二廟，穆宗宣宗通為一廟，以僖宗添為一室，敬宗文武德懿宗為一廟。親不可出，其推次代室，分齒昭穆，為哲然矣。又下百官赴尚書省參詳，咸以為允，奏請行之。天子嘉獎，敬依其議。然其徵據乃《尚書》正文，而不用鄭元之說。其法制乃殷周遠事，而不取漢魏已下。故時人多疑之，遂與數家爭論。雖未行其議，而亟加寵秩。始遷虞部員外郎，賜緋魚袋。歲中轉虞部郎中，明年遷倉部郎中，加朝散大夫。年六十一，以光化二年二月二日，卒官京師。某月日，歸葬先人之塋於邠州。夫人清河張氏，子廷徽，開元禮登科，廷鸞尚幼。君撰《王公家廟錄》五卷，奏議論難宗廟之書萬有餘言。銘曰：
幾聖之道，子實親之。幾聖之言，予實聞之。宗廟之事，一何專奇。討摘奧冥，不由於師。乃鄙鄭元，乃悅湯伊。今世之人，安得不疑。賜服熒熒，省行屢征。元鳦裒華，雖死不瞑。親見夫子，其勢不行。夫子既沒，庶幾乎明。苟如斯言，遺恨可平。尚或有知，時觀吾銘。
