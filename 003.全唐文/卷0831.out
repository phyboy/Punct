珝字瑞文，徽之子，起之孫。唐末官知制誥，進中書舍人。梁門平初貶撫州司馬，卒。
維年月日，皇帝若曰：我國家作法於仁，達情以禮。振典謨而誕告，載名器以公行。何嚐不重懷多難，豐報丕烈。矧乃圖先廟社，允集王功。誠動日星，必承天祐。王功建而臣節盡，天祐至而君命宜。昔經武為師，賜履荷宗周之寵。今在邦稱傑，剖符受全楚之封。英偉自侔，古今同典。當勳而舉，非我有私。具官某，博厚自持，堅剛不惑。抱公能察，守貴必恭。鶱然飛行之風，增彼懦夫之氣。而先臣奇備，間代雄材。圯上視書，太公來受。雲中饗士，李牧複生。出鞏洛以行師，轉淮沂而殄寇。倬哉茂績，興在後昆。爾乃開國象賢，勤王繼誌。諒因心而無改，敬遺體以有為。英簜既臨，文茵是籍。率乎群後，自絕他時。控彼諸戎，不連右臂。日者毆除大盜，爰複神州。焜燿元功，載書盟府。以啟紹開之慶，是資戡定之勞。而伏念先朝，薦罹否運。朱玫則罪極邊伯，李煴則親非子頹。肆其樹置之謀，黷我纘承之統。是以奮飛長檄，條列本枝。遏濟惡之亂流，披崇奸之僭黨。夷凶有力，賀福無違。近則王行瑜驕以叛恩，顛將敗族。爾乃先知塗地，每恥同天。顧刑憲之可加，抗封章而不避。潛思歃血，憤欲寢皮。而逆豎犯闕興兵，朕方奔車出次。始懷愧懼，未暇翦除行瑜轉禍終迷，幹誅罔畏。螫手而不能自斷，噬臍而誰複與論。爾聞難成憂，直躬決策。衝冠激怒，折箠興言。龔行已勵於五申，急召寧煩於二節。武剛夙駕，屈產跳驅。存誠而有禮則安，舉事而不疑何卜。乃聲鍾鼓，乃合諸侯。留屯雖在於郊圻，宿飽匪勞於漕挽。爾臨渭曲，深溝而親拒寇仇。我複鎬京，高枕而無虞侵軼。然後進攻外壘，盡複強軍。支翦喉舂，如麻滿野。或反袂以來獻，俾噍類之不遺。元惡出奔，勢窮就戮。廓清而罷，約束尚嚴。受降兼讓於使臣，擇帥請行於國命。一如紀律，以報會盟。天讚孔昭，主憂盡釋。始未見若之麵，今盡見若之心。神聽斯言，眾圖是賞。畫雲台而莫顯，篆樂石而非多。師氏建官，位惟極致。春秋列國，晉實大名。典重而近古不行，勳盛而予衷何愛。廣廷備物，且授詞臣。法座臨軒，式光體命。今致遣中書舍人薛廷珪冊爾為太師兼中書令，仍進封晉王。於戲！獨立王功，忠乃善藏之府。永膺天祐，敬惟能保之軀。則必慶於而家，樂於而土。戒之勿息，與國無窮。
敕。具官裴廷裕。國之用材，在乎稱職。況詞臣之任，君命所垂。苟詳慎之有乖，係事機而實重。既聞輿論，得以移官。以爾學植素深，文鋒甚銳。自居侍從，亦謂勤勞。乃推遊刃之功，庶葉匿瑕之道。未能降秩，且複立朝。珥貂猶假於寵光，夾乘仍親於左右。將存大體，以息多言。可依前件。
敕。西省設官之重，實代吾言。故修禁之章，漏泄居其首，而稽緩次之。受選者，率用靖默專敏之士，然後為得。具官盧光啟，勵精不怠，處默有倫。定誌而靜，專其謀，好古而敏求其要。總是四善，謹於一心。則攻學典文，嚐試之於禁闥矣。能於散地自安，素風不去。乃資公論，複典訓辭。夫入官惟勤，執事惟敬。苟視禁以無犯，則立身而有章。行之克終，利亦焉往。可依前件。
敕。遷不欲速，則人將競遷而不安其職也。掌誥故事，多用外郎。歲滿而升，乃正郎位。歲又滿始得其秩，所以持重官次，展張辭業。有毛羽者，不亦樂於翱翔乎？具官王钜，敏於內而秀於外，其發也為文章。棲於禁垣，奮以健筆。若夫規格，罔有輕浮。試之三年，未嚐亂日。且聞講學，必務本根。今掌誥再遷，一如故事。論諸遊官，於爾甚優。兼佩金章，俾光飛步。自茲而往，厥路彌高。敬而行之，何患不到。可依前件。
敕。某官某。夫舉典申命，以進退在位之士。而指其否臧，兼儆百職者，本乎聖人之法言也。法言之不為浮言而已。知言之士，過實必羞。因使出辭，當能近法。钜積中有美，欲昧而彰。永惟季父令名，常恐所承不似。百川學海，進則至焉。吾欲激而成之，是以擢居禁省。往司明誥，罔畔法言。至不漏不逾，茲為能矣。可依前件。
敕。具官顏蕘等。昔太師魯公，拘在寇廷。渠魁有危迫之問，對以諸侯朝覲之禮。奮發直言不屈，端凝守正而歿。理命之戒，家廟為先。賢哉钜人，可謂忠而知禮矣。今蕘行高學茂，洪緒有承。因太師之所為，遂以禮曹郎命爾。用昭遺德，且勉令修。德璘合矩中規，擅髦彥之稱。渥端居慎守，積監視之勞。擢為諫臣，實就近列。使吾聞過，係爾當官。無或麵從，以墜其職。可依前件。
敕。具官韋序等。近朝賢相名卿，以貞重簡潔益大其門者，序則承之。故華選陟居，昭其嗣也。爾複稟粹揚清，不洿不屈。播在公論，使我思聞。其或風法名家，钜宗稍替。溪則飾身南而進誌，欲與為一，羅等（疑）謨久為羈滯，仍嘉好學，俾列近班。夫箋奏所司，典章誠重。而昭嗣之選，大不在辭。廷諍之臣，惟直是舉。欲與之誌，官以道彰。華選近班，各詳茲訓。可依前件。
敕。具官崔居邈等。郎署之選優，諫臣之選重。必用門子，以清朝倫。居邈願而自求，以守名卿之詞。建學而不倦，能從長者之言。聞其退居，皆已甚久。苟無甄擢，何為搜揚。可依前件。
敕。具官李漸等。朕常推感寤之意，辟艱難之途。實務塞違，用昭致理。爾等或奕代之盛，風聲有傳。強以自圖，守若不墜。或從學之道，外直固在中慎。無揣我之情，然後舉職。從諫則聖，吾詎無心於此哉？可依前件。
敕。執事近臣，上無不可。敬時文墨而分禁職者，又加等焉。蓋谘訪之勤，密期宏益。訓詞之暇，必進語言。思引君當道之心，乃多士以寧之本。則授禁職之選，被加等之私，安可徒任筆端，然後為得？具官韓偓，動人之行，率性自強。慎獨不渝，考祥甚遠。資以講學，見於文章。惟是求已之多，播於群譽矣。朕初嗣丕業，擢升諫曹，繼陳言辭，罔不摩切。雖公賞曾光於赤紙，而直誠尚記於皂囊。愈聞勵修，宜列左右。故命爾之誥，以詩人孟子之說為端者，茲不有賴於侍從乎？可依前件。
敕。文也者，性之表也。積中為性，發外為文。冠乎妙用之先，係彼化成之大。而文之雅奧，本具典謨。所以教誥萬方，昭明百度。代我而作，求之必公。具官張元晏，嚐聞薦紳論者，多以爾儒行踐修。出言之章，能顧於是。聚問之學，斯不為人。乃知發外之文，實自積中之性。吾越在關輔，不遑燕居。大盜未屠，蒸人且墜。謂引過則責躬必至，謂伐叛則用武方勞。爾其據體會機，翦煩總要。而複念害成於垂誡，安假寵以自圖。勿使詞臣，不當朝選。可依前件。
敕。朕常考易象否泰之說，詩人雨雪之作，知君子消長之際，係王者政理之端。矧乃大宥已行，眾累皆滌。非其罪者，敬以命之。具官劉崇望，吉德在躬，明誠格物。辭倡寡和，自合正聲。昭兆先知，宜居前列。朕初繼大統，方求國楨。侍從之臣，論思在爾。代言之下，宏道良多。察其寬裕之姿，授以弼諧之任。恢張大體，師法碩人。以掩細過為所能，以觀故事為所樂。頃因讒慝，偶惑聽聞。害賢曾置於典章尚德敢忘於覺寤。顧直書之史冊，何損於明。還暫免之冠緌，且複其所。流澤而餘心未足，經邦而卿位乃虛。來整軒裳，再提衡鏡。山公密啟，更廣規模。楚客騷辭，休勞諷諭。勉居會府，以率六卿。可依前件。
敕。周之九法，曆代用焉。進賢興功，以分厥職。故夏官之重，高位久虛。則有嚐秉化權，方臨邦教。惟人之命，我不敢私。俾正衣冠，用光表著。具官陸扆，貌先恭肅，氣實清明。言欲訥於否臧，德有容於醉飽。中出而靜，可謂達於樂乎。外作而文，所以深於禮也。頃以宏博，奉吾論思。繼令祖之典謨，去邪辭之枝葉。洎當大用，且屬多虞。執政雖新，犯顏已急。我則有違蹇叔，爾詎不如王陵。剖竹遂行，伏蒲未足。還好爵而來惟辨色，掩閑門而退乃韜光。考之中庸，有以自得。往次六卿之首，無輕一等之遷。進賢興功，必在敦故。可依前件。
敕。具官趙昌翰。國之舊章，係會府者僅什六七。坐曹郎見墜不舉，焉用官為。而善最之法，所墜尤重。非精材強力，安能舉之。昌翰以名家子，實自修整。為縣罷去，翛然自安。公卿有知己之門，車馬無致身之跡。善養材用，益聞精強。是以考績處之，且欲明試於爾。噫！擇名曹，置名士，吾不知設官之始，獨為人乎？如或深思，必將召寵。可依前件。
敕。具官李巨川，夫強學者。始自為己，移於事人。君齊美儒❥先登誌士之場，優入群書之域。中權之佐，前著實高。多務講論，直歸翼戴。爾所自比，我能知之。推共獎王室之心，慕不以兵車之力。文翰之樂，迅捷若飛。雖觀者已煩，而作者甚暇。陪臣盡善，賢帥盛稱。上既策勳，下難遺賞。且升郎位，誠守茲任。為予簡稽，苟能修明。旋議超陟，可權知尚書兵部郎中，餘如故（「且升郎位」句下《文苑英華》一作「如事所知，理在庶官。勉興墜典，常聞好古。當念陟明，可依前件。」）。
敕。具官崔貽孫，冠族以德，範遺後昆者。剛鯁清素，代稱爾家。又能樹立本根，嗣守風法。為士之道，自求必聞。故朝缺美官，人思公舉。今丞相以版賦之重，用爾為佐理之才。更遷右曹，往事吾相。無謂司貨籍者，近乎俗吏。而忽於躬親，使滋其煩弊也。可依前件。
敕。國家之設公器也，君將揭而與之者，必問於朝，皆曰可與則徇公。況禦史中丞，持天下所共之法，等乎庶尹，重有加焉。乃詔名卿，來承俊選。具官薛昭緯，吾閱元和遺事，嘉爾祖執憲之能。軌躅可尋，風聲自在。美延後嗣，克奉貽謀。爾又曆落開懷，精明照物。好讓不惑，寡過自強。出典誥而理勝辭豐，第甲乙而以文兼行。且屬多梗，使於列藩與諸侯，言係安危。事自肺腸而到社稷，激意氣而誘公忠。選無虛褒，言有清論。皆入吾耳，盡知乃心。宜正衣冠，立為繩準。將分厥職，惟聽茲言。夫太剛太柔，不折則廢。作之可久，必在居中。爾當率寮屬以講求，振綱條而審固。與其就名而生事，未若審實以業官。勉思勤行，無害有益。可依前件。
敕。具官鄭黃庭。法者治之具也，以人就之，則得其所理矣。而執法之吏，剛失入虐，柔失入懦。有善執者，惟居其中。今禦史中丞歸昌，以讚貳之闕，推擇斯難。舉爾之書，稱善頗至。亦聞爾端肅請慎，能理其身。移之當官，信可陳力。夫理之不勝，吏實相循。處剛與柔，期於無失。審固在己，遵行有章。克念居中，斯為善執。可依前件。
敕。禦史中丞光逢以望執憲，縉紳間鹹觀其初，故選薦府僚，審而後定。以爾學文惟博，藏器則深。正道甚夷，有進不競。其守則峻，其用必通。斯可正秋曹郎，率白簡吏。貳綱紀之服，執而整墮矣。古皇之庭，實生屈軼。安得今之服冕，不若其古者之為草乎？官有舊章，爾當明舉。可依前件。
敕。九卿間重而顯者，大宗正卿與廷尉，實次奉常焉。易官而處，惟典之章。具官遜等，皆吾屬之楨幹也。而又荷出相戟之門，遜繼分郡符。必聞其政，久曆庶位，鹹稱有材。克助承忠孝之家，踐修罔墜。多所該練，揚於縉紳。今載葺京師，敬先宗廟。資乎集事，速以成功。而方備法官，是宜改秩。往趨急務，更在厲精。伏念旬時，獄可知也。我有具律，遜其盡心。可依前件。
敕。具官韋師貞。國朝考課之法，有三善者。升上下籍，師貞強仕之歲，繼為字養糾率之官。三善之名，四書於籍。校諸能事，不亦多乎？曆年且深，為吏斯得。慰茲班白，宜有陟遷。夫辨酒必良，視牲不瘠。祭祀之事，係爾所司。往為列卿，勉戒群吏。可依前件。
敕。具官王鄯等。稱職之吏，無所陟明，則陳力者之誌怠矣。爾自居官次，必公為先。若恥告勞，但思責實。頃者乘諸軺傳，使彼海濱。善徵榷酤之名，允集鹹鹺之利。往不廢命，還可程功。是用進爾於朝，且升卿列。宜奉警巡之事，如專行役之心。克念不渝，後寵當至。可依前件。
敕。具官賈渭等。渭比以學文通經之勤，而不得誌於壯歲。束帶入仕，今至九卿。紱冕既崇，光陰雲晚。詔之就列，以慰其心。方吏術甚長，免官仍久。暮齒已逾於月制，下僚尚歎於陸沉。置之不遷，君道何在。往作亞尹，錫之金章，亦有以嘉於老者矣。可依前件。
敕。暢中發外以應天地之和在夫樂，而六樂雅司於奉常。弦工磬師，存者尚習。具官崔就，負足用之學，表之以能文。思有畔之農，施之於善政。失爵之累，無機則然。乃非敗名，人亦觀過。一眚之黜，數歲方還。言念常情，得無所鬱。遂以奉常之亞，命服之朝。欲爾聽六樂之和，以平其氣。茲為君道，當識予心。馭貴之崇，亦惟其書。可依前件。
敕。具官任蕖。丞相進人之請，吾嚐觀其所陳。或舉淹滯，或稱才用。有一於此，未嚐不行。今言爾在公，實逾四紀。同塗之吏，達者固多。立事之心，老而不已。俾越下僚之次，以寬暮齒之憂。可依前件。
敕。具官楊玢。士子由科而進，得為館殿吏者。俯視華資，如拾地芥然。而道不益固，名不益彰，則朝之華資，其可俯視而拾之哉？玢質秀氣實，自立頗強，窺其所為，誠在於道，固名彰之本也。今既列書殿，仍懷令圖，奚患華資不能俯拾，可依前件。
敕。右武以來，國子失教。聖域何遠，儒風浸衰。今朕考元龜，備法駕，言旋京師有日矣。姑欲開六學之署，以教諸生。而張吾理道之本，思得通四術者，以蒞厥職。具官李涪，以爾受爵素高，去朝斯久。奉車親重，乃以太仆命之。宗籍宿儒，時謂非稱。擢居雅秩，幸得其人。以爾蘊學之優，當吾選求之要。勉來分職，昭我用才。可依前件。
敕。昔孟明視荀林父之為將也，獲罪於二君。或敗以見囚，或歸而請死。彼秦穆晉景之為君，卒能宥而複用。朕雖涼德，寧昧於諸侯之霸者哉，具官滿存，頃列將壇，頗懷臣節。且聞禁暴，斯有功能。未嚐驕矜，欲保勳績。而爾之前事，人亦公言。幸無爭歃之盟，但逼自焚之勢。洎乎連坐，得以惟輕。懼罪而不懈於心，補過而願陳其力。是用徵為環尹，兼複疏封。載加論道之名，俾重棄瑕之典。庶乎有位，知我念功。
敕。環衛之設，貴同命卿。有以大將軍之名加其秩者，賞典彌重。具官蓋寓，凡天下統帥，將佐勤勞。每至賞勳，鮮當仗鉞。吾以克用事君有偉節，匡國有大功，而寓預謀必忠，推誠必順。致我藩後，光於冊書。是以特越舊章，授之師律。頗能謙讓，複願改張。得不表以寵休，陟居戎列？仍遂再三之請，俾圖始卒之心。直舉訓辭，是為嘉善。
敕。具官李鎔等。大將軍之設，有以總勳翊折衝之屬者，有以司禁衛門籍之法者。非嚴謹恭願，不可輒居。以熔處交戟之門，有勳可庇。嚴而能謹，蓋稟於家。以繼美當銜珠之名，有勇可使。恭而且願，複秉於心。鹹以美材，俾遷上列。兼秩之寵，勸善並行。
