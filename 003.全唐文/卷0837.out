廷珪，河東人，中和中舉進士。光化中為中書舍人，遷刑部吏部二侍郎，拜尚書左丞。入梁為禮部尚書。後唐莊宗平河南，除太子少師致仕。同光三年卒，贈右僕射。
敕。國家龍朔中有侍極官，今之左右常侍也。前代崇寵，秩比侍中。密參帷幄迫害謀，時號清重之選。從容獻納，允屬名儒。今執政言爾具官李澥，地實華腴，性惟貞介。聚學為己，修禮藩身。清明照物以忘疲，澹泊居貞而有守。來司綸誥，潤色推工。去臥雲山，含章見譽。增重價誠由於合櫃，固深根頗異夫揠苗。久漏搜羅，幾為遺逸。升之近署，官以封貂。宜俟並伸，勉從虛佇。可守右散騎常侍。
敕。朝廷具位之臣，得直言天子過失，太平之基也。矧司我諫議，列吾軒墀。啟乃心而沃我心，蓋爾言而攻我過。眷求之道，時惟艱哉。具官董禹，疊中詞科，優有文藝。西漢故事，甘泉遺儀。聞其討論，多所詳悉。逮事先帝，頗揚直聲。徵還周行，曆踐台閣。靡所附麗，能精典墳。公論推其才術，鄉校言乎淹恤。今擢爾為諫議大夫，置朕左右。勉揚厥職，往副旁求。夫立肺石，挹獻樽，扶將顛，袪未寤。在履正直，務去將迎。爾或推公，朕豈憚改。書紳銘座，服我訓詞。佇稱人情，勿孤朝獎。可左諫議大夫。
敕。具官錢珝。孟子不云：「虞舜聞一善言，見一善行，若決江河，沛然莫之能禦也。」朕凝神穆清，耽味墳史。用爾掌綸誥，時推得人。觀其書詞，敻絕塵滓，褒貶盡春秋之要旨，指歸決訓誥之源流。傳聞四方，平視三代。而秉守甚正，韜藏有程。介然獨行，卓爾清峙。閱爾之能事多矣，聆爾之嘉猷藹然。信乎虞舜之心，若江河之不能禦也。俾即真秩，斯為舊章。夫參讚樞衡，典司綸綍。職業彌重，扶搖漸崇。勉副簡求，無孤寵待。可中書舍人。
敕。具官楊讚禹等。以讚禹挺生公族，雅有令名。檢身如履其春冰，操心不愧於屋漏。而言行無玷，文章可觀。連中殊科，首冠群彥。舍而不顧，去奉良知。三年於茲，澄澹一致。自待之意，何其遠歟？以穀二雅馳聲，甲科得雋，亦承遺構，自致亨衢。求諸輩流，兼慎行止。朕方求理道，允屬滯淹。聞爾讚禹之規為，可以厚風俗而敦教化。聞爾穀之詩什，往往在人口而伸王澤。舉賢勸善，允得厥中。並命諫垣，我為公選。汝於職業，勉自激揚。可依前件。
敕。朕以萬乘之尊，托於人上。居九重之奧，以禦區中。財成天地之宜，外委於良輔。夙夜宥密之命，內谘於近臣。佇沃乃心，底子於理。具官崔汪，山嶽鎮地，望之而秀絕無涯。金石在懸，扣之而宮商有序。門地軒冕，甲於當時。具官崔涓，公台華胄，名教偉人。稟象緯之英姿，得乾坤之秀氣。器業事望，鎮於周行。具官李磎，學際天人，道隆姬孔。參言語侍從之列，擅淵雲賈馬之才。履正居中，格於公論。而皆體訓誥以事我，拱霄極而致身。吾得名臣，汝遘昌運。君臣胥遇，千載一時。或秩滿佇遷，或職勞可舉。往膺並命，允屬當仁。綱轄貳卿，清重無對。玉堂溫樹，近密孰階。遂爾扶搖，副我欽屬。可依前件。
敕。近侍宸嚴，參子密命。韜經濟彌綸之望，為言語侍從之臣。乃眷周行，朕將注意。詢於卿士，僉曰汝諧。爰膺並命之求，允屬當仁之選。起居郎李昌遠，魁梧博厚，寬裕溫良。蘊是粹和，發為符采。監察陸扆，圭璋縝密。鹹頀琤瑽。藹然休聲，礪乃佳器。士林擢秀，聞爾則百尺無枝。筆陣交鋒，聞爾則一戰而霸。皆伸於知已，副我旁求。濬柱下之清源，無忘啟沃。紹雲間之華譽，勿鼓喧囂。慎繼前修，罔言溫樹。吾有美實，期爾為鹽梅。吾有巨川，佇爾為舟楫。勉思稱職，無忝飛升。可守本官充翰林學士。
敕。朕久為奸幸蔽我聰明，其心懵然，是非倒置。一旦開悟，洞決疑迷。寰區冀寧，邪正茲別。明發不寐，思子藎臣。雖已命官，未滿延屬。亟加寵澤，式示優崇。新授具官孔緯，直道致君，至誠醫國。先帝以爾輔弼子衝人，業履之勤，明備於前制。唯朕不明不敏，俾爾堙厄於外者有年矣。言念至此，心焉震驚。苟不驟加寵榮，仍複徽數，即何以示子補過之心也，天官太宰，首冠六卿。往執銓衡，暫煩藻鏡。殊恩縟禮，並複舊章。逖聽履聲，佇還袞職。惟爾元老，體子虛懷。可吏部尚書，仍複持危啟運保乂功臣開府儀同廠司上柱國魯國公，食邑四千戶，實封二百戶。
敕。台衡舊德，纓冕碩生。朝昏常置於我心，事業無忘於汝礪。矧朕出潛之日，實操顧命之書。乃眷滋深，公望惟允。宜膺重任，以副旁求。具官劉崇望，昔以文詞事先帝，為翰林主人。旋以藥石沃朕心，號中興宰相。曆試宏業，周旋大寮。人無間言，動不過則。頃罷鈞軸，亟移光陰。室既生白，舟惟任觸。浩然正氣，充塞乎天地之間。卓爾神光，瑩徹乎星辰之表。琴樽遂性，名教檢身。家事雍肥，物情重贍。靖言素履，頗厚時風。大道之行，斯文未喪。將論舊德，允屬僉諧。爰增光祿之勳，往曳尚書之履。敬佩休寵，克當厥官。無或牢謙。尚欲高臥。可光祿大夫守兵部尚書。
敕。參斷時政，允屬公卿。鎮重周行，式資舊老。而叔世掄選，率尚英華。俾我洪儒碩生，軋軋不進。汲長孺於焉興歎，燭之武是以有詞。思求其人，夕惕若厲。爰有良輔，協吾此心。且言爾前尚書右丞盧知猷，在和武光孝皇帝朝，以文學詞賦擢進士第，登宏詞科。舊相列藩，羔雁交辟。雅有淑問，鬱為名儒。及我懿考踐作，曆諫省郎署官，常兼史職，藹然直聲，著在筆削。先皇帝嚐輟自朝右，再委方州。饒陽上洛之人，於今懷爾之德。旋掌誥命，亟服寵榮。逮子衝人，曆事四帝，出入華顯，諳練故實。子雲之筆劄有名，周昌之厚重無黨。鎮吾風俗，係爾秉持。遂用委以五兵，讚子九法。服我休命，稱茲簡求。往惟欽哉，無墜成績。可兵部侍郎。
敕。朕以至公掄才，時政用乂，周行進秩，公論為人。如聞右司郎中杜致美，以吾上台，實爾猶子。深自抑損，不求聞達。隱幾端居，不言時事。閉關卻掃，深味道腴。夫何山濤魏舒，校爾優劣。而戶部員外楊拙，始以籍甚之稱，洽於名場。曆聘侯藩，亟踐台省。強學務本，履正居中。夫何顏駟揚雄，侔爾專靜。奉常典樂，建禮含香。詢爾清閑，明我搜選。克敬乃事，交修厥官。各謂當才，無忝並命。可依前件。
敕。具官劉宗彝。朕聽政之暇，耽玩群書。每讀考槃之詩，常軫遺逸之慮。訪於輿論，得爾崇彝。聞其常抱業試於有司，才優數奇，十上不第。言行修整，文學該通。儒雅之聲，著於洛下。而以爾令弟，秉予大鈞，鴻飛冥冥，不近賢路。從軍試吏，亦曰強名。荀徇爾私，其如公議。是用陟居華省，寵以郎曹。典制六官之重，伏奏青蒲之上。疇爾夙誌，予恩不輕。凡百未申，宜體朕樂善興能之意，無患不知也。可。
敕。天子省方，藩侯述職。睦鄰事大，允執厥中。偃革崇儒，行成於內。我知之矣，彼有人焉。具官溫緒，懿祖考為朝廷大臣，偉望威名，皆烜赫信史。而爾砥節礪行，修詞立誠。抱終身之憂，脫屣科第。仗四方之誌，服勤官途。束帶公朝，曳裾侯府。刃有餘地，人無間言。朕以釁結萑蒲，兵纏封域。藏書之府，煨燼罕存。爰委藩宣，為我采摭。而爾能奉綸旨，來貢之書。欲以先王之格言，廣我視聽。思列聖人之行事，規我怠荒。實嘉乃心，斯驗夙誌。爾帥具舉，予其懋遷。升之文昌，授以清署。用酬稱職，以勸事人。凡百賓階，無忘幕畫。可尚書水部郎中。
敕。具官徐彥樞。文昌列曹，代稱清署。宗伯之重，時難厥官。其在外郎，選擢尤重。率多虛位，以待當才。聞爾澹以立身，謙而履道。情田萬頃，瑤林將玉樹森羅。文律九成，調露以承雲交奏。動必由禮，人無間言。克成德行之規，不染脂韋之態。介然自立，無愧前修。是用聽彼群情，懋茲劇選。斯文重振，資爾之嘉謀。時政有疑，佇爾之讜論。勉臨厥職，紹乃家風。敬蹈冰泉，以成踐履。可。
敕。具官徐彥樞。吾前以儀曹員外郎南宮劇選，求思時彥，克副僉諧。聞爾先臣在會昌中事武宗皇帝，文行修整，綽有令名。亦由至公，膺此慎選。得人之盛，於今稱之。而彥樞趣向規為，能紹先誌，俾之繼美，亦謂當才而能。以爾令兄，執吾大柄。絜矩彌峻，避嫌不居。牢讓之心，確乎山立。今吾又安敢以流薄所尚，凂爾操修。改司人曹，允葉中道。亦欲使彥樞展四體以事我，秉一心而律人。靡不有初，爾無忘於自勵。其下皆讓，予庶幾乎有聞。稽乃檢身，慮吾假器。自待之旨，何其優哉。可。
敕。具官沈棲遠等。由禦史屬為尚書郎，選擢之重難，踐曆之清切，所以廣毓材之道也。以棲遠清白向正，藝實揚名。魯人將以為木鐸，太一下傳其洪範。石渠鉛槧，諫署淹翔。動靜有常，職業惟允。以元晏詞無枝葉，道有汙隆。履君子之中庸，練國朝之故實。直方之氣，僉論多之。文藝之優，前輩高許。而皆乘驄衣繡，為我憲臣。指佞埋輪，恪居官業。疇其久次，爰俾序遷。勉思伏奏之勤，無忘率職之重。可。
敕。漢制禦史中丞入朝，得與尚書令專席而坐，示威重於百辟也。前代之盛，風猷具存。國朝用人，職業尤重。非材優望峻者，不中茲選。丞相言爾中書舍人獨孤損，儒林挺秀，卿族騰芳。文擅菁英，學窮壺奧。演之為事業，暢之為人文。立我明廷，號為端士。逮子寡昧，曆事三朝，勞爾班行，向逾二紀。徊翔兩掖，尹正神京。直聲載揚，休問逾暢。自掌我誥命，垂為典謨。煥然一家之書，擬於三代之際。器業事望，由茲而益隆。蘊勵琢磨，所向而可仗。朕言念理本，係於台綱。詢謀股肱，謂爾宜稱。今以爾為禦史中丞，其為我峻爾風望。正言隳頹，（疑）無憚觸邪。勉思舉職，佇觀爾誌。以稱我心。
敕。崔義進等。吾近以風憲之任，委諸名卿。中外肅然，佇其振舉。果於掄選，能掇菁英。且言澄澹秉彝，進退由禮。義進之修整也無怠，牆岸山立，時情藹然。光裔之峭直也不黨，英華發外，清勁積中。祁之蘊蓄也，無多謝於前修。聞善若驚，覆簣不止。皎之砥礪也，頗自強於遠概，皆克荷先訓，來為聞人。俾之整肅周行，懲艾風教，觸邪指佞，庶有可觀。爾當其才，朕俞其請。各揚厥職，懋對天休。可依前件。
敕。具官牛希逸等。我以憲章法理之任，付於歸昌。俾嗣複家聲，振舉職業。逖聽風采，佇整頹隳。今以爾希逸珽列狀來上，且言文行修飾，操履端潔，可使簪白筆以書法，冠豸冠而觸邪。俾蓯暗之人，視爾如秦鏡。醜正之士，畏爾如堯羊。升之明庭，聳我昌運。樂聞爾誌，允葉人情。即俞所陳，式旌懋選。噫！澄清之始，糾正為先。爾宜輔助歸昌，提振綱紀。無或碌碌，以謝前修，則驗爾修飾端潔之道矣。而撲（疑）隱鱗戢翼，負誌求伸，既得其時，佇觀所尚。而今而後，可不勉之？可依前件。
敕。具官韋韜等。卿寺膠庠，僉曰清署。序遷慎擇，必惟其人。以韜儒素承家，直方守道。源本粹茂，材術周通。以績詩禮飭躬，簪裳著代。心惟耿介，誌在功名。以承休養素典墳，服膺螢雪。成如麟角，雅有鳳毛。以承乂鼎甲華宗，鬆筠茂行。貞方從政，諫讞有聞。而皆久脫朝簪，能安陋巷。列卿曹而象月，次國學以橫經。我俞丞相之求，爾葉輪轅之用。敬慎爾事，往臨厥官。無或素飧，以塞虛位。可。
敕。具官某。《書》曰：「昔周穆王命伯冏為太仆正曰：‘昔在文武，聰明齊聖。侍禦仆從，罔匪正人，以承弼厥辟。’」且曰：「仆臣正厥後克正，仆臣諛厥後自聖。」太仆之為官也重矣。朕每讀《書》，允擇其可。矧惟前代，畢用名臣。數馬執綏，故實具在。為予禦侮，作我前驅。審官擇人，今以命汝。稽諸訓誥，得不勉之？可守太仆卿。
敕。具官某。《書》曰：「昔我先公五世後稷，以服事虞夏。夏之衰也，棄稷不務。先公不窋用失其官。至於武王，昭前人之光明。事神保人，莫不欣喜。」訓誥具在，朕安敢失墜？而叔世偷薄，乃不知稼穡之艱。率以三署為華，輕其柬用，浸以成俗。嘻！鄭元漢之名儒也，韓信漢之上將也，尚聞徵拜，或至就加，來奉疇庸，得不寅畏？敬受羲和之職，往修後稷之官。豐阜有聞，陟勸斯在。可。
敕。具官趙巒等。或公卿棣萼，或台輔子孫，或登史傳之科，或著弦歌之政。並從閑罷，亟涉光陰。振滯掄材，各當遷陟。亞於卿寺，頒我詔條。洎率屬於膠庠，一時之茂選也。惟勉思砥礪，以應簡求。大開霄漢之程。允屬軒裳之後。苟能自奮，可往承之。可。
敕。具官孫乘等。廷尉卿生人之司命也，大宗正我族之本根也。貳卿之任，昔難其材。與夫丞殿省而立朝著，聽於公舉，我有人焉。以乘等或掌奏大藩，或字人劇邑，書檄有聞於記室，弦歌多暇於琴堂。而昌亦號通材，丞於六尚，言從罷秩，久於艱難。各使立朝，仍觀舉職。恤刑庇本，勉稱我心。可。
敕。李崇等各以材行，來服簪裳。或字人著績於封畿，或嗜學見推於流輩。夫卿寺王官，儲宮學省。一時茂選，爾往蒞之。飭勵有聞，陟勸斯在。
敕。令之出牧，優賢之任也。苟昆弟當塗，即不敢膺其選。避膏粱而示謙畏者，果能行之。乘氣焰而苟溫足者，或自便矣。具官崔昌遐，昔以令季，作鎮衡湘。願分使符，出守荊楚。輟自秘府，委之夷陵。二天方惠於疲人，三入複蘇於旱歲。亟陳章表，牢執撝謙。以為手足秉鈞，固絕饑寒之患。簪纓委地，宜均休戚之懷。且惜分飛，懼妨賢路。操履如是，在誌不回。凡今之人，茲用嘉尚。況爾踐揚華顯，彬蔚彩章。際此修途，資之明識。又安敢置爾於要劇之地，煩爾於撝揖之勞者哉？春言三閣，實秘九流。簡求常在於消賢，臨長必先於儒者。矧留虛位，允屬僉諧。更增馭貴之榮，不改秩宗之任。敬承休寵，勉務優閑。可正議大夫守秘書監。
敕。具官鄭璘等。堯舜禹湯文武之善，桀紂幽厲之違，非直筆信史，後王莫得而詳也。我國家列聖行事，亦具書於史官。將以昭示後昆，垂訓不朽。紀綱專總於丞相，筆削分任於名儒。非夫望蘊司南，才膺載筆者，不當其選。而崇望言爾璘等，博聞強識，繩直冰清。四時之和氣襲人，一字之褒貶惟正。聞見事典，周知故實。可以著不刊之書，論司過之史。爾宜詳於注記，紀乎言動之非。繼彼春秋，明乎得失之跡。彰善癉惡，無忿疾厥心。舉直錯枉，無上下其手。佇聞稱職，當議陟明。可。
敕。具官錢珝等。儒術可以厚風俗，人文可以化天下。帝王興創，不能異之。粵我皇祖肇基，不闡茲道。反隋氏之政，追孔門之風。鼓篋升筵者餘八千人，邦寧本固者垂三百載。詒厥衝眇，不敢昏迷。佐予中興，乃眷於是。良重集賢藏書之府，故用丞相司之。得選官屬，將慎廢墜，以珝禮為身幹，慎得言樞。奉典刑之遺，無辱趙氏。以昭緯名冠來籍，道絕下交。居德行之科，不減顏子。方設鉛槧，有期丹青。爾宜窮四部之多，正五體之別。無使我集賢殿不及漢興之東觀秘書也。勉矣哉！可。
敕。具官揚授。乃眷膠庠，文學所聚。聿求臨長，必在通儒。以授洛下高才，關西冠籍。台庭襲慶，士族揚芳。守欹器之不盈，蹈黃裳之元吉。策名筮仕，垂四十年。流落棲遲，失騫翥勢。所嗟暮齒，久困窮途。勉當文理之朝，蒞乃成均之職。我惟求舊，爾往崇儒。載推尚齒之恩，仍假納言之任。噫！隸名之籍，今無聞焉。邱園之秀，為我屬意。敬承休命，以振斯文。可依前件。
授裴迪太僕卿元鎬京兆少尹盧比國子司業等制
敕。具官契璋。尚齒酬勞，固聞於茂典。念功求舊，式勸於後生。朕嚐因坐朝，周視百辟，有峨冠擔珪，華發承弁，鷹揚鶚立於墀廡之上者。一旦便殿詢於宰臣，且曰「衛將軍璋也。」夙號良將，實著軍功。嚐擁節旄，兼聞善政。自處之環衛，委以腹心。辟彼汙萊，盡作文王之囿。化其士卒，皆為君子之營。而耆艾服勤，班資不稱。積薪之歎，達我聰聞。俾升上將之尊，不假三師之貴。吾於爾輩，無吝優恩。勉服軒裳，共致寧謐。可。
敕。具官劉思謙等。大將軍齊之三公，執金吾漢之中尉。或分黃麾，坐正殿之前。或橫佩刀，立天子之側。親近寵貴，莫之與京。以思謙等昔在艱難，不渝風雨，克保臣節，能知武經。而瓘祖考勳名，功格上下，副朕基構，克勤班行。清修自持，儒雅有守。朕言念後生，遘諸多難。朝施勞於旄鉞，莫置位於公侯。獨爾寂寥，未聞熏灼。自待之意，何其偉歟。賞延之典，茲用歉鬱。屬有虛位，先求舊人。俾升喉舌之官，以申帶礪之旨。爾其服我寵光，為吾心腹。侍衛巡警，勉於在公。佇閣恪居❥。
敕。具官王知道等。我有寶臣，作鎮邠土。伯氏仲氏，鼎峙於列藩。乃子乃孫，吻合於當代。宣彼忠力，屏子衝人。方將仗之，冀靜紛擾。開懷以待，有請必俞。今複上章，來陳內舉。願以屬郡，俾知道分憂。推共赤心，請知勳入衛。言觀爾誌，式慰我心。況聞訓勖甚嚴，砥礪甚正。既孝以事父，必忠以事君。忠孝存焉，君臣一也。良二千石與大將軍，榮爾閨門，列吾禁旅，並兼揆路，仍亞台司。吾於勳賢，斯謂臻極。唯爾父子，享吾恩榮。慎圖始終，以保富貴。可依前件。
敕。具官齊遵謀等。官之設，所以毓材勸能也。苟不當其選，安❥以假吾所器而滯爾來者？今命爾遵謀命爾瑤，冠蟬冕，橫佩刀，為左右龍武將軍，所以昭勳庸之嗣，而用其無瑕者也。浩與齊虔，久聞罷免。各旌勤瘁，且振淹滯。並升環衛之嚴，俱委腹心之寄。用明激勸，往服恩榮。勉務進修，以圖光大。可。
敕。具官王牒等。朕聞王者之子，在繈褓中，置三公以教訓之，由古道也。我思成人以來，遘此多難。師訓之義，蔑焉闕聞。南面稱尊，愧於寡昧。由是言念諸子，用疚厥心。因擇正人，為之傅導。今丞相言爾牘等，並老於文學，雅有德行。明君臣父子之道，知禮樂詩書之源。可使高步承華，入參望苑。琢磨羽翼，朕有冀焉。或授正卿，或加峻級。宜旌優典，往傅童蒙。邪蒿鮑魚，勿俾登俎。胄筵講肄，為惜分陰。使其知東平為善之規，喜王褒洞簫之賦。承萬代之業，固磐石之基，斯賴於老成人也。可依前件。
敕。具官郭保嗣等。資相法儀，宣明號令，序鴛鸞之行綴，整珩珮之威容。蕆事申嚴，罔不賴爾。予聞舊制，常俾兼官。用獎勤勞，以示優假。今保嗣等，其勤至矣，厥官罷焉，宜舉彝章，許之序進。矧大勳之後，舊將之家，尚鑒寐以求思，豈淹回之不恤？兼八座以傅子愛子，亞九卿而立我明庭。勉揚休聲，茂對殊寵。可。
