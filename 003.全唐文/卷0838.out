敕。君子之風，尚摧秀木。陽翟之俗，必誚秦人。古嚐病之，今孰免者。爾光啟洎讚，皆以麗藻雅文，獨行當代。孤標清峙，見譽名臣。丹青翰墨之林，舟楫文章之海。道之鈄至，論者許焉。屬爾良知，罹其貝錦。惑子觀聽，罷去鈞衡。爾光啟等鹹被指名，置其連坐。無辜去國，吞恨投荒。而聞流落五年，窮達一致。書空永歎，問鵩何之。人實有言，用懷愧恧。雷雨作解，日月無私。今也其時，吾將補過。徵還朝列，將複亨衢。階序徽章，因仍舊貫。光啟洎讚，知子意焉。可依。
敕。乃眷西梁，為吾右地。襟帶河曲，屏制蕃使。厥土豐穰，其俗信厚。委之鎮撫，率仗勳勤。不有奇材，孰膺妙簡。具官馮繼文，傳符圯上，擅價山西。敦詩書設預備之謀，修禮樂為戰爭之器。能知軍誌，雅有戎容。明斥候而辨孤虛，恤士伍而愛君子。決戰百勝，彎弧六鈞。動惟鷹揚，靜則山立。乃者仗其韜略，錫以土疆。旌旗啟行，蛇豕當路。既沮己成之命，能安靜勝之謀。欽屬久勞，名器斯在。爰升喉舌，再統貔貅。複我舊恩，成爾夙誌。防禦西夏，控壓三州。爾其敷我憂勤，宣我教化。無禮必敗，好戰則亡。戢兵而善撫疲人，殷備而自求多福。祇予恩寄，佩我訓詞。報政可觀，陟明斯在。可。
敕。具官某等。總六尚於瑤墀，分一麾於劍閣。時之妙選，我有人焉。以肱代濟科名，業傳儒素，弱齡勤苦，壯歲回。本推讓以待時，竟漂零而從宦。淩雲之稱，徒見譽於公卿。棲棘之悲，且未伸於霄漢。以璩聯芳鼎族，曆試宦途，使星屢應於旁求，卿月再當其茂簡。朕方將左蜀，坐委信臣。言爾有材，可使共理。亦聞操剸，雅適變通。俞其奏章，是乃良牧。惟茲殿省，及爾郡符。勉承刈楚之恩，各勵業官之誌。眷言郡政，在去煩苛。俾我遠人，再蘇皇化。在璩之此行也，得不勉歟？可。
敕。具官。聞爾充公相令子，敦書業文，有德守行，科第好爵。公論許爾如拾地芥，而孝於事親，誌在祿養。束書投筆，甘從下僚。縉紳之倫，服爾異行。逼之名器，其心確然。且曰親念其兄官未達，采蘭負米，願悅晨昏。而允祁節著勤王，功高捍患。心如皎日，節貫秋霜。屢委郡符，猶同畫餅。忠臣孝子，朕不敢忘。勸善獎功，於是乎在。海隅之郡，各徇乃心。嘉我遠人，今得良牧。勉於從政，豈俟訓詞。各敬乃官，無忝休命。可依。
敕。成紀要衝，江油奧壤，皆為重地。今實優賢，擇其守臣，必有所謂。以爾具官梁思謙等，負通變之材，蘊縱橫之術。見可而進，頗習於武經。聞善若驚，暗合於儒者。或從奏薦，或恤滯淹。戀我者移其一麾，致之近地。阻兵者換其五焉，惠彼疲人。各俾分憂，勉思布政。清賢繼踵，惠化洽聞。苟奉成規，是為良牧。惠茲惸獨，往歌袴襦。文晟思謙，服我明訓。無忘勤恪，戒於煩苛。黜陟幽明，典憲斯在。五兵五教，仍以假之。可。
敕。朱謙等。以謙一心許國，四面受敵，忠勇既完，心城甚固。而陽言從征戍，亟效勤勞。淹留屢變於瓜時，辛苦未歸於汶上。惟鋌言罷百里，承乏一麾。亦聞政聲，可使共理。朕每思達聰明目，以臨禦寰瀛，仗予有土之臣，為我求人之瘼。樂得良牧，惠茲遐方。並俞奏章，各委頒瑞。惟爾謙等，欽予訓詞。罔難惸嫠，罔冒貨賄。式遵典憲，阜安遠人。天聽甚卑，愆則有辟。可。
敕。鄜之連帥以金紫光祿大夫前翟州刺史張績閩之守臣以銀青光祿大夫前新州刺史虞戀來告我，且言績等。求瘼分憂，居其所部。訓戎蒞俗，政有可觀。欲人聳求理之心，請我行陟明之典。茲為急務，聞斯行諸。邦教夏卿，國之崇秩。爰詔執事，分而授之。谘爾二臣，膺我並命。循名責實，得不勉之。可。
敕。廣漢上腴，臨邛古郡。眷求牧守，允屬忠勞。具官王宗夔等，或鶚立轅門，或膺揚玉帳。負偃革銷金之術，蘊經文緯武之機。讚我藎臣，鎮於全蜀。既練軍誌，仍通政經。幹將溢匣而有聲，騏驥追風而絕跡。今俾爾分吾憂寄，養我黔黎。爾宜拔薤推心，掛魚潔已。勿為重斂，戒在虔刑。務複憲章，無取禍亂。允祁奚之內舉，撫文翁之舊封。敬服訓詞，勤恤人隱。而無息亦佩專城之印，往俞連帥之求。無忘酌泉，勉務為政。黜陟之典，朕不敢私。惟爾三臣，礪乃一誌。與我共理，期乎有聞。敬之戒之，自求多福。可。
敕。具官趙儒等，或以言罷兼官，或以來陳厥貢，俱懷吏幹，思振宦途。即俞所陳，各徇其請。珥貂佐郡，鹹謂殊恩。宜思舊章，往佩殊寵。可依前件。
敕。具官溫潞等，以潞常佐元戎，有聞東魯。會計參畫，聲猷藹然。以壇宗室菁英，詞場秀造。撫青雲而抗足，丁艱運以隱鱗。跡滯江湖，價高甲乙。方從梗泛，言奉弓招。讚我勳賢，開其淹恤。而銖亦以將命，頗謂有勞。俞其奏章，各俾序進。星郎侍史，洎尉於縣屬者。服我恩命，各宜勉之。可依前件。
敕。具官徐罕等，通材應聘，利刃從軍。讚畫允臧，吐茹得所。伸於知己，達我聽聞。今朗陵汶陽，方纏兵革。式佇和寧之報，尤資樽俎之謀。星郎柱史洎紫金之命，則其（二句疑）俞奏薦，各懋寵光。勉酬所知，共偃兵革，無屑於蚤暮也。可依前件。
敕。乃眷雕陰，仍歲征討。厥土既塉，其人用勞。誠節是圖，貢輸無怠。而堅等能奉連帥，來為使臣。不有超升，孰旌優異。五兵重秩，式耀賓階。下與夫進典午丞郡之榮者，皆拔茅連茹之謂也。可依前件。
敕。具官某等。嗟乎爾荷，丞相之子也。棲遲府縣，汨沒風塵。美蔭成蹊，孤根委地。矧吾戚屬，茲用軫懷。聊效牛刀，式遂雞口。顏而下則轅之門吏也。自陳去職，久困家食。俾佐方州，各均祿仕。而荷峻其階序，飾以章服。吾不能無私於親親之道也。可依前件。
敕。具官某等。青社霅溪之守臣，各修職貢。俾爾來朝，實冒險艱。所宜酬獎，有以兼廷評之命，而許留於官，有以移掌庾之秩，而與夫掾臨海者，皆遂爾晝錦之榮也。可依前件。
敕。孔競等。或連帥奏請，或郡守薦揚，或勞績可稱。罷免斯久，能自陳列，動我聽聞。宰邑糾曹，皆其任也。可依前件。
敕。具官某等。外諸臣有政事可以稱家父位尊功大不求聞於時者，可謂能處其身而協進趣之道矣。而師保元勳，燕居轂下，以遺落之才，廣朕聞聽，亦深得大臣之體裁。惟茲二事，朕實樂聞。爾克柔能以政經葺吾舊許，薰人蒞俗，遠至邇安。而戎前佐大藩，休有淑問，盤錯斯驗，鋒芒有餘。或嘉韜櫝之心，或允求伸之誌。大臣子弟，朕豈無私。元勳薦揚，朕豈不信。上公進律，少將通班。階序徽章，旌別優異。惟爾克柔與戎，宜知朕寵待汴帥全忠與太保鋋之意，而勉於從政立朝也。可依前件。
敕。內省華資，司賓重任。宮明之選，曆代攸難。我今得人，爰舉茂典。具官劉處宏，冰霜勵操，鬆桂騰芳。弄筆硯以飾躬，考詩書而勵行。遂為端士，自辟亨衢。在公馳幹事之各，銜命得使臣之體。輩流推許，達我聽聞。宜示優恩，以旌修整。況遐方即序，重譯來庭。尤思周敏之才，用副綏懷之旨。兼榮內省，仍進崇階。敬佩寵光，往共乃職。可依前件。
敕。具官劉益謙。惟爾參我樞近之務，副我腹心之求。允謂才難，克彰試可。委任斯重，端莊有聞。冰清繩直，潔已蒞事。數馬而對，問樹不言。稽爾秉持，稱吾宥密。是用升之峻級，置彼崇班。且酬職勞，式示優寵。宜保優異，勉圖始終。敬慎不愆，必致遠大。可依前件。
敕。內官晏希伯。內外之任，必惟其人。遷擢之恩，允屬試可。以爾南圭無玷，東箭有筠。山明見松雪之姿，天靜聳嵩衡之勢。詩書內積，儒雅外彰。聞其恭勤，可委事任。階秩並進，眷矚斯深。勉服寵光，往勵職業。可。
敕。具官張居翰等。守道立身，執中事我。造次不違於善行，錙銖必本於典章。藏器未伸，彈冠待進。吾今知爾，爰用加恩。升階序而遷品秩，振堙沉而示恩澤。唯爾居翰，勉於致身。往服寵光，匪懈夙夜。可。
敕。設階陛，所以示堂奧之嚴。正品秩，所以明躋陟之漸也。率由次第，以序忠良。苟當其人，吾必與進。爾從朗止水藏鑒，壺冰孕清，蹈禮樂以修身，躭詩書而養誌。夜親墀廡，拱辰之列宿分華。曉近冕旒，捧日之卿雲配潤。動必中矩，行無越思。曆試可觀，序遷惟允。九重華省，三品崇階。用酬爾勞，往馭其貴。惟爾從朗，服吾寵光。立事檢身，所宜匪懈。可。
敕。國家設翰墨之林，延髦碩之士，以潤色鴻筆，發揮王猷。妙選內官，修辭立誠者，以與我言語侍從之臣，朝夕遊處。膺是簡拔，實惟重難。而具官文晏。常夢彩毫，亦吞文石。富有事業，誌於討論。孔光之問樹不言，石慶之數馬而對。濯濯春柳，風標迥出於輩流。落落長鬆，節概不移於霜霰。自擢居密署，言奉詞臣。所為當材，且聞稱職。縻之好爵，貴則號其將軍。峻以崇階，勳莫重於光祿。敬承寵渥，往蒞清華。率由此途，以至崇達。惟爾文晏，得不勉之。可。
敕。出膺使命，入奉宸嚴，惟茲簡求，允屬心膂。爾可方將命而去，成功以還。別利器於盤錯之間，驗絜矩於脂膏之際。試可斯驗，願吾愛之。俾其序遷，並謂至當。徵還內省，冠以豐貂。惟爾可方，勉圖懿效可。
敕。昌裔參我樞機，奉吾指顧。能慎密以植誌，端莊而飭躬。動畏四知，潔無貳過。委注斯久，霜雪不渝。職勞可酬，序進惟允。升其階秩，示以優崇。爾往蒞之，益敬其事。罔懈砥礪，稱予渥恩。
敕。張禹珪本以端莊，飾之儒雅。雕鶚負橫秋之勢，楩楠擢構廈之材。蘊是器能，在予左右。曆試事任，亟涉光陰。聞其恪勤，宜示優獎。階級秩序，俾之俱遷。服我新恩，保爾懿效。雖覆一簣，古人有言。爾宜知之，勉自勖率。可。
敕。昭裔幹鏌銛鋒，驊騮逸步。文之以禮樂，飾之以詩書。白玉無瑕，朱弦讓直。拱我宸極，粲如華星。慎爾樞機，不對溫樹。曆試茲久，其才益彰。移之崇班，加以峻級。且旌優異，用激端修。敬怠不同，崇高可致。惟爾昭裔，知予意焉。可。
敕。具官楊行密妻朱氏，作嬪藩翰，宜爾室家。六姻以寧，四德具美。俾我行密，為吾藎臣。統戎有方，述職無怠。繄爾輔佐，致之輯柔。慶澤所加，序進惟允。全燕列壤，大國疏封。式示寵榮，以旌賢淑。可進封燕國夫人。
敕。具官某。難進易退，賢士之操也。爾某議禮容台，浸有休問。汲汲焉以外服為請，雖留行不顧也。將指奏公，亟頒召節。則舒遲累月，翔集可觀。是不謂之士操歟？郎圍之選，南宮最清。往其欽承，踐修爾學。可。





悠悠丹，軋軋而車。萬人之敵，六尺之軀。瞥如石火，去似隙駒。❥❥❥❥誰其問諸。


維乾寧四年歲次丁巳三月癸卯朔十七日己未，皇帝若曰：夫立愛惟明，建善則固。先王茂躅，有國丕圖。承祧仰鏡於前星，守器式當乎長子。遐瞻載籍，眇覿洪荒。雖步驟隨時，質文異制。逮於傳序，罔不率循。國家高視百王，同符三代。平一區宇，統和人神。垂三百年，曆十八葉。暨朕寡昧，祇荷景靈。屬天步艱難，岱宗牢落。蒸人未乂，舊典爰曠。庶尹卿士，藩輔元僚。思正儲闈，式固鴻業。谘爾長子德王裕，象葉增構，明啟少陽。溫文在躬，睦友成性。博聞強識，無愧於老成。學禮讀書，庶資乎師訓。乃輯群議，爰谘舊章。是用命爾為皇太子。嘻！毓問承華，重輝望苑。永貞萬國，明照四方。入則有師，出則有保。無怠三善，往崇四術。務親正人，誡近邪僻。淑慎爾止，峻防所歧。勉植厥猷，罔墜丕訓。
維乾寧元年歲次甲寅十月庚申朔十四日甲子，皇帝若曰：粵昔漢頒魯國，魏錫常山。繇鍾愛以分封，亦旌賢而別壤。前王茂典，曆代成規。朕今嗣守，不敢失墜。谘爾第七女，蘭芷芳猷，肅雍懿範。坤順之性，體於自然。天倪之資，稟於陰教。不明爾德，孰慰我心。爰稽舊章，俾率彝訓。乃流湯邑，仍錫粉田。所以示鳲鳩均養之仁，樂螽斯宜爾之慶。夙興夜寐，無忘女史之箴。下氣怡聲，勉習家人之禮。女儀婦道，可不慎與。
