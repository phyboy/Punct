夢奇，後唐明宗授幽州節度判官，遷右諫議大夫御史中丞。
原夫古先哲王，必有良輔。時清是論至道以經邦，和陰陽而均造化，柱石王室，使不顛不危。世亂則運沉機而靖岩廊，廓煙塵而掃蕪穢，藩屏皇家，俾可遠可大。故有書汗簡，勒金石，皆紀其功德，及於社稷生靈者也。公諱存進，字光嗣。本姓孫氏，樂安人也。武子之後，曆世守職邊土，因以家焉。曾祖岩，振武節度都押衙銀青光祿大夫檢校右散騎常侍兼御史大夫。祖某，金紫光祿大夫守勝州刺史檢校刑部尚書兼御史大夫柱國。父佺，振武節度都押衙左校練使銀青光祿大夫檢校左散騎常侍兼御史大夫上柱國。公業紹箕裘，力便弓馬，入蛟橋而振譽，探虎穴以知名。氣直如弦，心堅比鐵。獻祖文皇，龍潛朔野，豹隱雲中，常以鏖虜為心，平戎是務。以公早精劍術，素熟兵機，肘腋之間，爪牙為任。時或手持雙戟，腰屬兩，營開而紫塞風清，戰罷而金槍日耀。太祖武皇帝嗣承丕構，致力中原。屬以天步多艱，王室如毀。枕戈求敵，奮劍遄征。平大寇而復九重，戮叛臣而清三輔。以公生知武略，早立戰功，委以轄鈐，頗著勞績。尋補節度押衙左廂衙隊威雄第一❥副兵馬使，奏受銀青光祿大夫檢校太子賓客兼監察御史上柱國。大順元年遷殿中侍御史。景福二年五月，太祖武皇帝以公性稟淳和，言無矯飾，勇能排難，忠不病國，錫以姓名，同之骨肉。榮連戚屬，光生將門。永依磐石之安，終賴維城之固。尋補充右廂義兒第一院軍使，除授銀青光祿大夫檢校國子祭酒兼御史大夫。乾寧二年十月除授檢校左散騎常侍，光化二年二月授右廂行營馬步都虞候。三年正月兼授雁門以北都知兵馬使永安軍使兼守禦都指揮使，五月權知汾州軍州事兼守禦都指揮使。四年四月轉充右廂衙隊都知兵馬使。公以屢立戰勳，繼承先澤，勤王在念，報主為心。夙夜在公，風雨如晦。至天復元年四月，除授金紫光祿大夫檢校刑部尚書兼御史大夫上柱國。二年三月除授檢校兵部尚書，十月加授檢校尚書左僕射。三年八月轉左廂衙隊都知兵馬使兼左廂行營馬步都虞候。天祐三年三月，奉命權知石州軍州事。時以慈隰未歸，西南為患。委之守郡，志在安邊。公乃和以養兵，仁而撫俗。輕其徭役，勸以耕農。惸嫠者由是遂生，逋竄者以之復業。遠來近悅，老安少懷。五穀有年，一方無事。百姓以為召父復出，杜母再生。洎今昭文睿武光孝皇帝初承顧命之年，以公舊臣元老，委以腹心。送往事居，慎終如始。尋以家仇未雪，國患已深，四方每切於經營，中土尚稽於平定。知公材堪出將，相可封侯。必當多難之秋，能立盡忠之節。五年正月制授檢校司空使持節石州諸軍事，守石州刺史。
七年十月轉充右廂步軍都指揮使，八年十二月轉授權行營蕃漢馬步都虞候。尋以偽梁大舉凶鋒，僭據深冀。鎮定告倒懸之急，並汾興仗順之師。主上以公久戰多謀，雄名制敵，俾之扈從，同救阽危。十萬凶徒，一陣席卷。九年正月，奉命再知汾州軍州事，四月制加光祿大夫檢校司徒，十二月授西南面行營招討都指揮使。十一年三月，收下慈州，秋毫不犯，百姓復業，三農以時，尋制授慈州刺史。民歌其化，如離石焉。十二月，奉命權知沁州軍州事。五月正授諸道行營蕃漢馬步使。時以魏人久厭偽庭，咸思真主，烽煙相屬，星使交馳。迎我鑾輿，以救塗炭。洎主上駐蹕在鄴，以編部未肅，都人乍安，每懷親征，常令預備。將委權略，罕得共人。以公夙著廉勤，素有威望，九月補天雄軍都部署巡檢使，行營蕃漢馬步使仍舊。公稟命益恭，守法益謹。嚴以理下，儉以約身。犯者必誅，惡者自息。強豪貴勢，聞之凜然。偽將劉那在莘縣，日與主上對壘經年。時公在都城，每設嚴備。有日私謂人曰：「此賊固險不戰，必有多謀。俾於南門多排弓弩以待之。」其夜果有劉鄩賊黨，忽攻都城之南門。弓弩齊發，死傷者甚眾。遂令單騎潛報主上於東寨，於是王師盡出。及旦，兩軍相遇於中途。五萬凶徒，剿戮將盡，惟劉鄩遁而獲免。夫破大陣，主上之神功也。守都城，公之長算也。十四年正月轉左廂步軍都指揮使。二月，奉命權蕃漢馬步副總管。聖上初收楊留鎮，以為將取中原，先通古渡，防邊固圉，非公不辦，尋留公在鎮守禦。公以岸闊舟遲，城孤兵少，強敵在近，奔衝是虞，乃浚彼壕隍，增其樓櫓。功役未罷，果有大寇攻城。內備既堅，如群盜尋退。十五年冬，隨駕至胡柳陂，大破汴寇回。十六年三月制授單于安北都護御史大夫，充振武節度麟勝朔等州觀察處置營田押蕃漢等使。
時駕在德勝寨上，以大寇未平，黃河是阻，貔貅往復，舟楫為勞。一出義師，數日方濟。公乃埋大木於兩岸，貫輕舟於中河，建作浮橋，以過銳旅。力排巨浪，勢截橫流。扼彼咽喉，壯我襟帶。遂使六軍萬馬，朝出暮還，動若疾雷，履如平地。十七年二月主上賞公之功，就加特進檢校太保，仍賜禦衣鞍馬金銀器物綾羅錦彩等。三月授天雄軍馬步都指揮使，行營蕃漢馬步使仍舊。十九年正月，主上以契丹犯境，鑾駕親征。以公計出萬全，謀深九拒，留公河外，以禦奸凶。果偽將段凝領兵攻打德勝寨，公乃夜警晨嚴，出鬥內備。三軍戮力，萬人一心。洎主上凱還，寇孽夜遁。二月，以公之功加特進檢校太傅隴西郡開國男，食邑三百戶。當年鎮州有不令之臣張文禮，弑其主而據其位，潛通梁苑，密契契丹，背我聖恩，恣彼凶德。主上以北門猶梗，中國未寧，憤為患於腹心，誌先平其巢穴。王師繼發，廟算頻施。殺戮雖多，攻取未下。以公聞風料敵，嗅土知兵。尋付睿謀，俾就攻討。四月授北面行營都招討使，公奉辭伐罪，固敵是求。乃仗鉞而行，鑿門而出。戈矛雪瑩，甲騎雲飛。發殷地之威聲，勁逾漳水。作連天之殺氣，直壓濬川。增其嚴營，對彼孤壘。料於旬日，必下危城。無何，伏雞搏狸，乳犬噬虎。我師未列，彼陣先成。公乃獨領親軍，迎鋒力戰。王師已捷，惟公乘勝深入，為流矢所中，身終於陣。享年六十八。於戲！功已垂成，命不相待。陳安既往，長留壯士之名。卞壺不回，永盡忠臣之節。扶傾柱折，濟險舟沉。天子聞之輟朝，百姓聞之罷市。夫生受國恩，歿於王事，大丈夫之終也。同光二年冬十月贈太尉，以十一月八日葬於太原縣❥夏鄉鄭村東厚，禮也。
夫人彭城劉氏，聞詩立德，約禮成規。夫人渤海金氏，素稟全儀，生知懿範，柔順同符乎坤德，賢和共出於家風。有子七人，長曰漢韶，河東節度押衙都牢城使兼右廂五院指揮使金紫光祿大夫檢校兵部尚書兼御史大夫上柱國。久讀兵書，頗精師律。謙恭接下，廉謹立身。戰勝而口不言功，任重而心益為懼。仁孝既聞於鄉里，忠勤復表於旂常。蘊茲全才，以固都邑。次曰漢威，河東節度押衙安國軍馬步軍副指揮使兼都牢城使銀青光祿大夫檢校工部尚書兼御史大夫上柱國。玉堂演術，金櫃傳符。亟揚破敵之功，深得將兵之妙。次曰漢殷，前振武節度押衙沿河五鎮都知兵馬使銀青光祿大夫檢校左散騎常侍兼御史大夫。素蘊直誠，早抱雄節。節身以文武之道，交人以忠信之心。次曰漢郇，河東節度隨使兵馬使銀青光祿大夫檢校左散騎常侍兼御史大夫。孝敬因心，忠直成性。交遊不雜，言行相符。次曰漢筠，前振武節度單于安北都護府司馬。器度縱橫，識略孤遠。耽書味道，處約持謙。樂勝廊廟，先人後已。次曰祿兒，語多穎悟，似有神通。適當懷橘之年，自立成人之智。次曰歡兒，神彩疏通。骨氣清秀，對日之年未逮，摩天之勢已高。可謂荀氏八龍，賈生三虎，並生於德門者也。
夢奇舊忝故總管令公幕下十五餘年，常在征行，與公同處營寨。辱公之知眷，見公之行事。諸子弟不以虛薄，請染柔毫。敢竭荒蕪，實敘銘勒。庶比夫燕然立碣，峴首豐碑。復旌上將之勳，再墮行人之淚。銘曰：
五嶽降靈，四瀆騰精。雄才英傑，為時而生。舟以濟險，柱以扶傾。手撥禍亂，力致升平。
婉畫頻施，嘉謀屢協。德懋九歌，寵深三接。續派天潢，連芳玉葉。出則奉辭，入必獻德。
量深謀遠，才高器孤。張皇義勇，倜儻雄圖。臂上繁弱，腰間轆轤。聲馳絕塞，勢懾群胡。
經以斯文，緯以我武。柔亦不茹，剛亦不吐。名高若廬，力大如虎。鐵石一心，魚水三主。
離石作牧，西南之戍。威以風行，惠以雲布。直者必舉，枉者必措。俗戴二天，人歌五袴。
化行四郡，恩被百姓。吏守公乎，獄無冤橫。冰壺之瑩，水鏡之淨。善人為邦，室家相慶。
得魏為大，守之為難。經巡務重，制斷事繁。威而不猛，嚴而不殘。奸邪氣懾，豪右心寒。
楊留初下，渡口是防。百樓備險，九拒謀長。城高如金，壕浚如湯。摧敵制寇，拓土開疆。
天子恩深，將軍戰苦。仗節擁麾，分茅列土。作鎮單于，以扼窮虜。晝錦而行，不獨前古。
九曲連天，隔彼寇黨。白浪渀騰，洪流滉瀁。造舟為梁，誰謂河廣。謀而後行，利有攸往。（其十）
趙有不庭，幹國之紀。作孽一方，構禍千里。煙塵未滅，嬰敵之矢。力戰酬恩，歿而後已。（其十一）
桓桓上將，弼我元後。馮坐大樹，周居細柳。忠不負名，勇不期壽。天長地久，勳庸不朽。（其十二）
儀字羽光，萬元人，偓之兄。唐末以翰林學士為御史中丞。梁祖即位，貶棣州司馬。
門下。夢傅岩而得真相，殷道中興。獵渭濱而載獻臣，周朝致理。是知顯諸仁而藏諸用，君子但守其沉機。懷其寶而迷其邦，大器曷虛其顯位。朕自逢多難，渴佇英賢。暗禱鬼神，明祈日月。果得哲輔，契於勤求。朝散大夫守國子毛詩博士上柱國賜紫金魚袋朱樸，學業優深，識用精敏。久徊翔而不振，彌貞吉以自多。朕知其才，遂召與語。理亂立分於言下，聞所未聞。兵農皆在於彀中，得所未得。不覺前席，為之改容。須委化權，用昌衰運。是乃振於庠序、陟彼鈞衡。自我拔奇，寧拘品秩。於戲！時風甚薄，國步方艱。兵戈未息於近郊，經制日隳於故事。官闕焚蕩，邑裏凋虛。外則未殄元凶，內則未凝庶績。整我綱紀，成我雍熙。百度群倫，俟爾康濟。勉思敬戒，以服寵光。可朝議大夫同中書門下平章事。
門下。朕聞軒轅得力牧而為五帝先，夏禹任皋陶而為三王祖。雖不言而化，自契於元功。而端拱仰成，實資於哲輔。況有嚐持大柄，久竭訏謨，振寅亮於岩廊，立惠迪之軌躅。俾乃舊貫，再委平衡。斷自朕懷，用符僉屬。扶危匡國致理功臣新授武勝軍節度浙江東道管內觀察處置兼宣撫等使金紫光祿大夫檢校尚書右仆射同中書門下平章事使持節越州諸軍事越州刺史上柱國❥❥❥開國公食邑二千戶王搏，道潔秋霜，文含春彩。動不逾矩，立必正方。行中孚絕類之貞，保大有匪彭之節。訥於言而敏於行，深恥名浮。竭其力而致其身，唯將道勝。頃歲朕察其才智，可委鈞衡。拔自貳卿，升之四輔。果能推誠憂國，罄慮匡時。啟沃心之嘉猷，進苦口之良藥。洎汧岐叛渙，京國戒嚴。罔懼觸鱗，屢陳逆耳。且搏以明君待我，故每敢極言。我以忠臣任搏，亦常加獎納。深知盡瘁，永用置懷。自鑾輅省方，艱危扈蹕。澄心無撓，臨事應機。為時而生，信非虛言。昨以初清鏡水，新蕩稽山。慎擇周才，以康疲俗。是用輟於台鼎，俾踐師壇。念卿前後奏陳，有犯無隱。吾雖不敏，深諒至忠。靜複卿言，皆合朕誌。讜正之事，久而彌芳。雖浙右之瘡痍，誠思惠養。顧岐陽之祅逆，尤藉機籌。且歸班瑞之符，卻秉代天之筆。爾其內凝庶績，外殄元凶。勉精醫國之謀，報我知臣之德。天官重位，光祿崇階。兼以命之，用旌龍數。服茲休命，可不慎歟？可光祿大夫守吏部尚書同中書門下平章事，功臣勳封並如故。
門下。《記》曰：「諸侯有功德於人者，加地進律」。《書》云：「德懋懋官，功懋懋賞」。其有功宣於宗社，德被於生靈。立扶危定顛之勳，展巡祖建儲之力。忠誠貫天地，貞節伏鬼神。須行不次之恩，用報非常之績。俾諧合議，爰舉寵章。具官某，維嶽降神，自天生德。巨材山立，雅量海深。行健不以武而以文明，處順不以邪而以忠正。其動也直，其靜也專。孫武理兵，令惟畫一。文翁訓俗，教必在三。臨大事則侃侃丈夫，在平居則謙謙君子。生知無對，默識絕倫。自鎮關防，己周星律。化驍雄之士，盡說詩書。流愷悌之風，大行鄉裏。去秋迎鑾郊次，駐蹕州城。語時事之艱危，言淚俱下。奉行朝之供億，勤竭無渝。而又請謁元龜，載營複廟。才當旬浹，更事嚴禋。椒壁虹梁，備聞壯麗。禮容備物，靡不精周。既而首貢封章，議建儲貳。複六十年之墜典，振三百載之洪規。邦本以貞，丕基永固。實自良畫，成此懿圖。去不令之人，以清朝列。懲左道之輩，用肅群倫。謀無不臧，動有成憲。肇我中興之業，因其活國之誠。永念殊庸，實無與二。是乃錫功臣之號，封異姓之尊。用答元勳，勉膺異渥。噫嘻！當屯窒之時，雖危無咎者鮮。乘泰亨之際，在上不驕者難。全卿始終，罔怠操執。讚輔以德，永孚於休。
門下。五嶽承天，共振橫霄之力。四溟紀地，鹹施潤下之功。所以國之獻臣，時之哲輔。亦如華崧衡霍，登九命而冠三公。海瀆江河，輯六瑞而逾五等。居牧伯之位，秉桓信之圭。苟非茂績昭宣，殊勳薦洽。豈可膺茲並命，用葉僉諧。我有三臣，實全七德。爰舉疇庸之典，式符進善之經。具官王鎔，夙紹弓箕，丕承堂構。襲重侯之積慶，允武允文。奉先王之成規，克勤克儉。剛簡而無傲虐，栗直而務溫寬。言必有章，動不逾矩。具官羅宏信，將星瑞彩，卿月祥光。常竭力於公門，每推心於王室。保大有九三之盛，任重而不危。守中孚六四之貞，致遠而不泥。既為良帥，複號吏師。具官劉仁恭，氣薄雲天，義形霜雪。秘元符於腹笥，機術無儔。運黃略於意筌，弛張有度。以恬養智，用壯處謙。三軍敬之若神明，百姓仰之如膏雨。居然侯度，屹若國楨。而皆道邁殷賢，名齊漢傑。洞達總戎之要，翦起扶輪。精通育物之源，龔黃拜手。犬牙而理，人心以寧。屏蔽一隅，繚長城於瀚海。蕃垣中夏，布橫落於天田。疇谘協恭，奮庸熙載。或奠茲冀土，成阜安於大名。或宅彼幽都，共綏懷於有北。駢闐勳緒，照灼簡書。敷進律之殊恩，獎殿邦之美化。真相正三台之位，掌武居一品之尊。增實封以錫圭田，升虛邑而光寶節。酬功報德，惟恐不多。勉竭乃誠，各膺休命。
門下。朕聞賞有功則勞者勸，考其績則政事彰。能否既分，黜陟斯在。其有勳已銘於簡冊，化複被於謳謠。表率公侯，澄清土字。靜夢澤於千里，盡辟汙萊。曜軫宿於九霄，光生芒角。行爵繼祿，顯忠遂良。式副僉諧，爰登寵寄。具官成汭，氣合冬日，誌烈秋霜。蘊雄特之標，中能抑畏。抱介潔之操，外富通明。自節制衡巫，統臨荊楚。承匪人之貪虐，屬生聚之流離。比衛文之革車，兼無三百。同魏相之版戶，略不盈千。曾未逾時，俄成樂國。井閭富庶，人物殷繁。璣組之賦聿修，苞茅之貢常入。砮丹靡闕，箘簵鹹臻。睦鄰而四境風行，蕩寇而三峽浪息。況蔓聯湖嶺，輻輳梯航。既水陸之靡難，致賦輸之罔滯。積茲功緒，實謂忠勞。苟無舉善之文，是廢疇庸之典。今則移紫微之尊秩，疏異姓之殊封。位冠三台，爵逾五等。用獎分憂之績，乃申進律之恩。勉力在公，傾心報國。服我休命，無忘恪恭。
門下。建牧立監，施亭育之深仁。顯忠遂良，表激揚之茂典。其有聲馳軍伍，績著郡符。威令夙振於戎行，美化{滂}流於封部。允契求材之念，宜當分閫之榮。遂舉寵章，俾膺重寄。具官某，學洞元符，智苞黃石。抱刻銘燕然之誌，蘊刊石勃弄之心。氣薄雲天，義淩霜雪。以和為貴，用壯處謙。禦下而寬猛有經，料敵而錙銖罔失。朕以鄒魯重鎮，兵革連年。慎擇可人，用蘇疲俗。得於僉論，葉我敷求。昔魏延以勇略逸群，自偏裨而登上將。呂蒙以材智拔萃，舍行陣而總戎麾。況乎早踐方州，屢登崇秩。績效已彰於靡鹽，獎酬宜示於優恩。仍加水土之尊，式寵旌旄之寄。爾其靜訓驍勇之士，惠鮮惸獨之人。布我憂勤，康其凋瘵。膺茲超擢，無忘恪恭。
門下。夫息亂以靜，濟道者權。當底定幹戈之時，乃更易節旄之任。寧辭改作，式貴葉宜。不移將相之榮，別奉藩宣之寄。用光勳傑，爰舉寵章。具官某，氣薄雲天，誌堅金石。蘊翦起之雄勇，負寇賈之智謀。誠明可以伏鬼神，義烈可以貫風雨。累代以勳勞報國，徇節忘生。一門以忠孝承家，推心濟物。功銘鍾鼎，誓著山河。每逢多難之秋，必奮安危之用。昨以邠岐動眾，畿甸匪寧。授以統臨，錫之鈇鉞。舉旄效命，投袂連行。備聞靡鹽之誠，克抱盡敵之意。朕念兵革繁興，十有八載。蒸黎板蕩，邑裏洞虛。為人父母之心，深慚涼德。拯國艱危之運，唯有責躬。爰議罷兵，用安率土。又念昨者邠人不令，潛持兩端。有誤軍機，遂成退守。複臨彼土，自不懷安。雖欲撫寧，諒難輯睦。是乃換雙旌之雄重，割兩郡之膏腴。成一家千里之封，列三鎮十連之責。勉思勤竭，膺我寵靈。
門下。夫有大功德於天下者，必垂慶私門。賞延於公室者，必傳家令子。賞延者國，俾嗣者侯。著之格言，是為彝則。祇應丕訓，虔奉成規。徵比事經，式登功緒。必盈僉論，方舉寵章。某官繼美勳門，生知戎略，識度早聞其善將，風棱尋號於老成。朔漠之氣嚴，天資毅勇。崆峒之人武，神授端莊。以忠孝為身經，守謙直為家法。諸父每舉，宿將知歸。徐晃沉詳，幼而特立。既克紹於門風，爰委用於舊土。未行真命，且假劇權。士心鹹感於惠和，封部果臻於寧肅。既符試可，須議與能。方當殄寇之時，將用正名之典。我之異渥，實為訏謨。以爾成慶，代有殊烈。祿山滔天之日，文已載於司勳。朱泚盜國之時，績複書於盟府。洎黃巢犯闕，先臣進士兄弟，宗族攜率征討，首謀大計，果成元功。麟閣丹青，鴻鍾紀勒。垂之不朽，永以無窮。今則近輔元渠，久未誅翦。朕之鬱慎，格於皇天。爾其思曾高戡禍之勳，纘父叔定傾之烈。盡驅銳旅，速殄祅巢。克副家聲，以康國步。服我休命，所宜若何。勉樹功名，勿孤注倚。
