茂貞，本姓宋，名文通，深州博野人。唐乾符中，黃巢犯闕，以功為神策軍指揮使。朱玫之亂，以功遷檢校太保同平章事，賜姓名。僖宗親為制字曰正臣。光啟二年，討平李昌符，還為鳳翔節度使，加檢校太尉兼侍中隴西郡王。大順二年，討平楊復恭，遂恃勳恣橫。乾寧二年稱兵入覲，會李克用請討三鎮。茂貞懼，歸命待罪，授東川節度使。光化強加尚書令，封岐王。天復元年矯詔討梁祖，梁祖引四鎮之兵屯岐下，圍守三年，乃求和。及梁祖建號，與王建誌圖興復，竟無成功。後唐莊宗平梁，上表稱臣，詔仍舊官，進封秦王。同光二年卒，年六十九，諡忠敬。
臣聞鏤鼎書旂，必歸於勳德。分茅建秩，允屬於賢良。明朝無濫賞之文，聖代絕且侯之論。其有功標峴首，業著燕然，殊恩尋降於虎符，睿渥己頒於龍節。旋遇蛇蟠劍棧，棘植銅梁。遮日月之回光，阻山河而倒浪。今則初開九折，漸涸長鯨。宜宣既往之恩，合舉已行之命。臣熟稽通論，方敢上聞。儻無棄於瞽言，庶有裨於元鑒。臣伏見東川節度使顧彥暉，門傳將略，代襲軍功。佩董卓之雙，撚繇基之一鏃。南金煉質，經大冶而彌堅。東箭推心，遇繁霜而轉勁。伏自頃歲蚊雷聚響，螗斧稱威。風搖而海嶽將傾，火烘而薰蘭不辨。顧彥暉與亡兄彥朗，提戈雁塞，奮臂龍沙。同驅韅靷之師，入奉紀綱之仆。青黃杵下，辛勤果建於勳庸。赤白囊中，動靜罔違於禁制。伏以先皇帝鑾輿反正，鳳輦初安，爰置酒以論功，遂圖儀而表德。顧彥暉亡兄彥朗，繇是榮頒劍履，顯誓山河。飾金之象猶新，垂露之文未滅。豈謂夏時積疹，奉國勞神，三秋而大樹忽彫，半夜而將星潛殞。是致人皆罷市，裏為輟舂。淚碑雖沒於蒿萊，畫象但喧於簫鼓。顧彥暉以三軍擁路，百姓排關，感羊祐之遺心，請馮君之繼踵。伏自暫持紀律，權總貔貅。謝元用才，雖履屐而有任。句踐撫士，從觴豆而皆均。伏蒙皇帝陛下俯念群情，仍憐異政。降旌幢而示寵，宣雨露以酬功。風行而天下皆聞，日照而人聞並見。不謂綿州刺史楊守寬，鴟張要路，蟻聚通津。擅抑芝泥，強留瑞節。召兵戈於武定，阻琛贐於褒梁。大肆虔劉，將營統制。臣與邠州節度使王行瑜，同興義旅，共伐奸謀。一揮而梟鵩離巢，再戰而猿猱失木。既通劍路，尋達刀州。顧彥暉屢捧詔書，曾頒旌鉞。非是翦桐之戲，已承裂地之封。濡涵而難滯舊恩，錫齎而願加新節。猶希進秩，用表優賢。臣謬竊臨戎，嚐思舉善。敢覷先茅之賞，庶遵連茹之文。
臣聞有勳不廢，前代格言。無美不稱，先王令典。是垂休於國牒，將衍示於孫謀。其有漢閣元勳，岐山茂政，霜露己彫於大樹，蓬蒿將沒於豐碑。歎泉扃而縟禮未加，顧藩翰而清風盡在。是敢敷陳往事，啟迪前功。庶雅頌而重興，冀徽猷而複舉。臣伏見故鳳翔尹同中書門下平章事鄭畋，瑞應星精，祥開日角。建洪爐於聖代，成庶類於明時。鳳毛方浴於春池，龍節忽移於右輔。旋以群鴟聚噪，萬蝟鋒攢。蒼黃而玉輦省方，次第而金門撤鑰。九州相望，初猶豫以從風。百辟無歸，半狐疑而委質。而畋峨冠豎發，褒袖運籌。羅劍戟於樽前，列貔貅於麾下。乃言曰：「封豕肆凶，長鯨噴毒。置生靈於塗燼，委神器於腥膻。我國家時運雖艱，天曆方遠。豈可以大朝簪紱，當屈節於豺狼？近甸藩籬，欲輸誠於虺蜥。」繇是埋牲誓眾，釁鼓出師。飛羽檄於四方，會諸侯於萬里。擎回地軸，決驚波而盡入東溟。抽轉天關，驅列宿而鹹尊北帝。雷喧鼙鼓，山矗旌旗。五兵才入犬牙，一陣盡塗龍尾。值大憝建瓴之勢，在元臣反掌之間。不意天柱朝摧，將星夜殞。竹帛徒懸於皎日，衣冠己隔於佳城。臣始舉義師，爰從指顧。稟三令五申之訓，職囊沙減灶之謀。今則謬以微功，叨居重鎮。仰高蹤、而如在，念遺烈而未書。伏乞皇帝陛下顯舉舊勳，榮加盛禮。俯盡裦酬之典，遐追熔範之功。俾四海有聞，致九泉無恨。
宰相之職，外撫四夷，內安百姓。陰陽不順，猶資燮理之功。宇宙將傾，須假扶持之力。即萬靈舒慘，四海安危。盡係朝綱，鹹由廟算。既為重任，方屬元臣。況今國步猶艱，皇居未壯。曩日九衢三市，草擁荒墟。當時萬戶千門，霜凝白骨。大廈傾欹而未已，沉屙綿息以無餘。皆雲非賢後無以拯社稷之危，非真宰無以革寰區之弊。令明公舍築入夢，投竿為師。踐履中台，制臨外閫。不究興亡之理，罕聞沉斷之機。蓋意有所不平，心有所未悟。輒思上問，願審臧謀。竊見楊守亮擅舉幹戈，阻艱西道。將圖割據，吞並東川。居巴賓為一窟豺狼，在梁漢致十年荊棘。果聞敗衄，尋挫凶狂。既前去而不諧，思卻歸而無地。當道與邠州，見為隔絕綱運。方舉問罪兵師，忽聞朝廷授武定之雙旌，割果閬之兩郡。未審是何名目，酬何功勞。紊大國之紀綱，蠹天子之州縣。非惟取笑於童稚，抑亦包羞於馬牛。自謂奇謀，信為獨見。伏慮是明公賞凶黨無君之輩，挫忠臣奉國之心。要助奸邪，須摧正直。又聞公切於保位，利在安家。商量不自於中書，剸割全通於內地。雖知深奧，罕測津涯。亦聞駭異群情，頗是喧騰眾口。
頲，貝州青陽人。僖宗時舉進士不第，去為羅紹威掌書記。後入梁為太府少卿，尋解官，往依天雄軍節度使賀德倫。張彥之亂，彥脅德倫降於唐，遣頲草奏，奉狀太原。莊宗署為天雄判官，權軍府事，以忤郭崇韜見殺。
臣累拜封章，上聞天聽。在軍眾無非共切，何朝廷皆以為閒。半月三軍，切切而戈矛未息。一城生聚，皇皇而控告無門。惟希俯鑒丹衷，苟從眾欲。須垂聖允，斷在不疑。如或四向取謀，但慮六州俱失。言非意外，事在目前。
德休，字表逸，趙郡讚皇人。舉進士，曆鹽鐵官渭南尉右補闕侍御史。天祐初，河朔定州節度使王處直辟為從事。後唐莊宗即位，徵為御史中丞，轉兵部吏部侍郎權知左丞，以禮部尚書致仕。卒年七十四，贈太子少保。
嚐司刑部大理寺，本朝法書，自朱溫僭逆，刪改事條，或重貨財，輕人生命。或自徇枉過，濫加刑罰。今見在三司收貯刑書，並是偽廷刪改者。兼偽廷先下諸道，追取本朝法書焚毀。或經兵火所遺，皆無舊本節目。隻定州敕庫有本朝法書具在，請敕定州節度使速寫副本進納，庶刑法並合本朝式令。
文寶，昭宗朝諫議大夫顗子。初依河中朱友謙為從事，後唐莊宗即位，擢知制誥。曆中書舍人刑部侍郎左散騎常侍，知貢舉，遷吏部侍郎。
巡狩省方，唐虞之舊典。吊民伐罪，湯武之前功。陛下親統貔貅，盡除梟獍。刷蕩瑕穢，殄息氛埃。天威已震於華夷，濡澤又沾於幽顯。動植蘇泰，遐邇歡康。所宜旋軫神都，凝旒紫禁。居中土而表正，來萬國以均輸。允葉億兆之心，共樂雍熙之化。
鎔，其先回鶻部人。父景崇，世襲鎮州節度使。鎔年十歲襲父位，昭宗朝賜號敦睦保定久大功臣。位至成德軍節度使，守太師中書令，封趙王。梁祖稱帝，奉梁正朔。同光中復臣附後唐，後為親軍所殺。
臣聞推亡固存，古有明義。興滅繼絕，書著前文。蓋聖王宏延賞之恩，哲後開勸能之道。故吳君錄舊，育淩統之孤兒。漢帝追功，舉張良之愛子。臣伏見故淄青節度使檢校司空同中書門下平章事王敬武，將星發彩，金匱傳符。推心皆務於政經，戮力每勤於王室。自艱難變運，鑾輅省方。海嶽一隅，不驚刁鬥。關畿數路，嚐走梯航。加以淪落衣冠，流亡民庶。皆能賑恤，盡致昭蘇。可謂輔國藎臣，在時良牧。而不幸秋蘭敗葉，朝露晞光。俄成就木之悲，不盡登壇之寄。其男檢校工部尚書權知留後事師範，親為嫡長，才實瑰奇。早綰父兵，夙知軍誌。張飛之敵，每說無前。魏萬之名，鹹言必大。頃以元戎物故，外府事殷。體人情懷騷動之虞，俟朝奏有關河之隔。以是連營義旅，比屋烝黎。追欒社以增哀，思召棠而瀝懇。爰從苫塊，抑主兵戎。分少拊寒，盡同赤子。望雲就日，頗罄丹誠。今則戈戟罷尋，光陰己變。險夷一致，首尾二年。雄棱真是其將門，造次不渝於臣節。雖皇華紫誥，慰安相繼於道途。而舊旆油幢，承寵未聞其擬議。將何以寬諸眾望，塞彼群情。光成季之高勳，表臧孫之後嗣。伏望皇帝陛下信敷九有，仁覆萬方。當惟新革故之時，思就俗理人之道。克全修偃，早委節旄。俾其戶戶披雲，皆瞻白日。人人棄管，盡睹青天。覃四時不宰之功，救五郡倒懸之苦。則豈獨自夷及夏，鹹知煦嫗之恩。誠亦在存與亡，俱荷生成之施。
臣準幽州狀報，當道以李全忠權知節度兵馬留後事。伏以天步初回，神京乍複。凡諸藩鎮，鹹務謐寧。況幽州地控北番，界臨東海。土俗素稱其雄勇，人情須自於綏懷。留後李全忠，夙習武經，頗彰公器。軍郡既聞其愛戴，轅營必議於葉和。苟將付以元戎，誠謂雅符眾望。臣累令偵探，靡不端詳。事係安危，理難緘默。伏惟皇帝陛下早回天鑒，速注陽光。便委兵權，俯徇人欲。則豈獨遐陬士卒，便獲其慰安。實亦鄰壤生靈，免虞其騷動。關於久遠，合具奏陳。
近承新使，複睹羽書。側聆計國之規，實激懦夫之誌。竊自運貽百六，禍遍寰區。群盜薦興，生靈無庇。朝章國典，誰為稟命之人。黷武窮兵，孰是勤王之旅。鹹以乘虛窺伺，觀釁憑陵。以掠奪為功，以殺傷為務。皇威所不能制，天道所未能誅。或徑越大河，或竊居方鎮。縱狼貪而未己，畜虺性以難馴。內雖以效順為名，外皆以亂常無懼。遂跨州連郡，十室九空。良繇諸侯各固一方，不思同力。自致喪牛之悔，久虧刑馬之盟。近則布露腹心，冀完虞虢。今明公諭之以長策，示之以壯圖。結五鎮以齊明，俾一家而不異。竊惟高義，實邁前修。顧魯衛以同歡，誠敦夙契。在江黃而列會，願接下風。況當道處河朔之中，最為唇齒。據親舊之分，寧異金蘭。固當禺俟捧盤，無渝匪石。然以事關久遠，議非一方。必決定否臧，審其同異。待鄰藩符會，則決別相從。
物亦有用，人莫能捐。惟茲鐵箸，既直且堅。挺剛姿以執熱，揮勁質以淩煙。安國罷悲於灰死，莊生坐得於火傳。交莖璀璨，並影聯翩。動而必隨，殊叔出而季處。持則偕至，豈彼後而我先。有協不孤之德，無愧同心之賢。至如元冬方沍，寒夜未央。獸炭初熱，朱火未光。必資之以夾輔，終俟我而擊揚。焚如焰發，赫爾威張。解嚴凝於寒室，播溫暖於高堂。奪功綿纊，挫氣雪霜。夫如是，則箸之為用也至矣，如何不臧。銳其末耐用駢其利，端基本而秉其剛。信執箠之莫儔，何支策之足重。專權有<乂>，故我獨任而無成。雙美可嘉，故我兩莖以為用。抱素冰潔，含光雪新。同舟楫之共濟，並輔車之相因。差池其道，勁挺其質。止則疊雙，用無廢一。雖炎赫之難持，終歲寒之可必。嗟象箸之宜舍，始階亂而傾社。鄙囊錐之孤挺，卒矜名於露穎。伊瑣瑣之自恃，獨錚錚而在茲。佐紅爐而罔忒，煩素手而何辭。因依獲所，用舍隨時。儻提握之不棄，甘銷鑠以為期。
邈，文宣王四十一代孫。乾寧五年舉進士，除校書郎。崔遠在中書，奏為萬年尉，充集賢校理，遷諫議大夫。後唐同光中以年老致仕。
近見選人，或以誌在循陔，難違色養。或以家同懸罄，不辨裂裳。致違調選之期，遂遇廢沉之例。臣愚伏請自天成元年已前，有出身分明者，悉許注擬。況三蜀之內，員闕極多。俾出自於朝恩，免使希於假攝。
臣聞賞延於世，實皇王體國之規。立身揚名，為人子承家之道。苟推誠於忠孝，必懷慶於子孫。存歿共瞻，君親是望。伏自陛下中興大業，念舊錄勳。賞賜無時，渥恩鹹遍。尚慮有奮身為國，跡殞魂孤，姓名不達於乾坤，骨肉饑寒於道路。不因詔書博訪，所在不與申聞。伏乞特下外藩，如有身歿王事，忠節顯彰，軍伍備聞，恩澤未及者，必令具錄聞奏。如有子孫，便委所司齒錄，使父母有可依之地，妻孥免無告之心。如祇有孤遺，亦便令救恤。即已往者知皇恩不棄，將來者罄臣節何疑。楚師忘寒，空憑念問。周文葬骨，唯示深仁。冀於有道之朝，不漏無垠之澤。
臣聞夏德方衰，未顯中興之運。漢儀重睹，果成反正之功。稽其上代帝王，前朝基業，未有不中罹屯否，間有凶災，是資明聖之謨，更廓靈長之祚。伏惟昭文睿武至德光孝皇帝陛下繼漢大寶，纘禹鴻名。興牧野之師，功如破竹。拔朝歌之壘，疾若建瓴。俄平國家之讎，大刷神祇之憤。皇威遠振，睿德遐敷。自陛下應天順人，奄有諸夏，九州欣戴，萬國樂推。既混一於車書，方大定於區宇。藩服靡不入貢，夷狄靡不來庭。銳旅雄師，無敵於當代。謀臣勇將，有備於中原。然而尚有凶悖之徒，竊據於屏翰。愚迷之輩，憑恃於江山。雖聞向化歸朝，猶敢改元僭號。在陛下武功天縱，百越不得不臣。在陛下文德日新，三革不慮不格。夫人乃邦之本，兵者國之器。要在安其人而固其本，訓其兵而利其器。國富兵強，家給人足。臣有管窺十條，謹錄奏聞，伏乞俯回聖覽。
其一曰：陛下復居聖唐之運祚，雪先帝之讎仇。戎狄尚解懷柔，藩服豈敢拒命？而數處僭偽之地，尚未悛心。料此凶狂，必自覆滅。臣請陛下明宣睿算，大振天威。秣馬耀兵，亦不指名何處，且為討逆伐叛之計。而狡妄之輩，饕餮之徒，聞我大國萬旅雲屯，六軍雷動，如此昏迷之黨，不俟赫斯之怒，經略之謀，彼必斂衽而朝，望風而潰，自願納款歸國矣。斯必有征無戰之道也。其二曰：臣伏見隨駕兵士，久經戰戈，咸著勤勞，皆忠勇以難儔，尚貧乏而未濟。雖陛下告成郊丘之後，大行賞給之恩，然而或未優豐，尚多覬望。非不知國力尚闕，天府未充。臣又聞自古王皇建基業，撫軍戎，未有不損玉帛，輕財寶，以餌於戰陣之士。是故先代撥亂之軍，以此皆留意也。今以諸道上供錢物，進納不時，遂致朝廷薄於犒散。稍為經度，以濟急需。近者藩臣供奉慶賀財帛，及南郊或有經費羨餘物色等，伏請且據帑藏，更加頒齎先隨駕兵師，宴犒代潞州半健也。其三曰：臣竊
見河南兵不少，亦是先在偽廷，備經訓練，頗聞精銳，皆堪征伐。自陛下平定汴州已來，尋曾選揀。或聞諸道分臂之時，未甚精細。或有勇悍者放歸田里，或有懦弱者留在軍都。當差發征行，則逃避諸處。以此散失，其數實繁。請宣示租庸司先管兵帳所司，子細磨勘向來所係數額多少，兼取近者諸道所申逃背名帳較量，比舊額少剩，即知元數減耗。臣聞夫軍伍者，以豐財為務，以重賞為先。其河南道先管兵士，伏慮三數處僭號不臣之地，以厚利誘之，歲月滋深，耗蠹必甚。請陛下詔敕令在京及諸道，常加點捉安撫，兼勤給其衣糧，務令得所。仍乞嚴敕邊界要害津鎮，寅夜鈴轄，無令透漏。兼先有放歸農畝者，亦諸指揮州縣鎮浦點檢姓名，嘗知所在，或緩急追呼，稍有前卻者，請罪本處軍吏節級等。庶耕耨不隳，征伐有備。倘陛下納臣所奏，則不臣之人，知國家訓戎講武，繕甲治兵。彼之凶徒，必懷懾懼，則旦夕相率，有臣事本朝之計。脫使賞給不充，撫養不至，非惟士卒生劫掠之心，抑以步伍有逃遁之患。必慮夫多投逆臣之境，更資悖慢之性也。其四曰：臣竊見諸道百姓，皆陛下赤子。爰自比年，以偽廷徭役頻仍，租賦繁重，饋挽不已，疲敝益深。既不聊生，率多逋竄。雖有德音軫恤，未聞時降招攜。亦請宣取租庸司，應河南先在偽廷戶口文帳，磨勘從前多少數目，兼勘諸道所申近年見管及流亡戶口，即知人數增減。此則慮僭偽之處，多方招誘。伏乞特降優詔，委所在觀察使刺史官吏已下，設法撫綏。事件無損於官有益於人者，仰二縣條貫申奏，仍請下中書，量其利便，並許施行。本分稅租，稍令假借，諸雜科徭，特予減等。以表撫俗安民，興邦固本之道也。其五曰：本朝至德年祿山之後，復京雒之初，兵革之餘，生聚彫瘵，屢降恩詔，撫恤生靈。仍遣使臣，詔問閭里。今陛下嗣守鴻業，光啟雄圖，故事前規，可得敬而行之。伏請每年準舊事，出郎官御史忠良廉潔明幹堪充使者，令散往諸道，采訪賢良，撫問疾苦。務安兆庶，以拯弊氓也。其六曰：竊以偽廷僭號，俄逾一紀。連年征剝，繁日科徭，士不聊生，人不堪命。生聚塗炭，戶口流亡。河南之民，皆企踵側身，日望陛下復我唐之鴻基，慰兆民之疾痛。今陛下吊民伐罪，新有中原，所宜減省斧斤，未欲增修宮室。昔漢文帝將起靈台，計百金之費，且曰「百金中人十室之產，吾有先人宮室，何事台為？」遂罷。天下聞之，萬古稱漢文之儉德也。臣竊以陛下以慈愛為心，以孝理為念。聖德日新，又何讓於漢文矣。伏惟陛下慕唐堯土階之事，善夏禹卑宮之規。停土木之工，止營構之役。斯則區夏欣悅，億兆歌謠，自然平揖唐堯漢文之至化也。其七曰：臣聞漢祖初入咸陽，令蕭何收秦之圖籍。及高祖神堯皇帝平定關中，亦允收隋室群書。仍聞歲降賜天下搜訪，其後盈溢於石渠東觀，充滿於秘閣蘭台。以是兩漢之詩書之盛，與三代同風也。自貞觀開元這後，文物煥然，何止同風，可謂超冠於三代也。今陛下嗣周景祚，紹禹靈圖。睿藻日新，聖文天授。崇文允武，咸五登三。將恢偃戢之規，在廣訪搜之道。伏請降使，采訪天下圖書，以示武王偃武，虞舜舞幹，致太平之永遠也。其八曰：臣聞惟王建國，辨方正位。況河雒之名都，帝王之二宅，為萬國輻湊之地，乃四方表則之邦。若不廣辟康莊，何以壯觀輦轂。自喪亂以來，兵火之後，九衢荒廢，但長荊榛。廣陌蕭條，惟滋蔓草。今陛下富有四海，作宅神都。當六龍遊豫之時，是萬方朝聘之日。雒陽大道，所宜法於前規，鼎邑長衢，豈要隳於舊制？其都城六街，請下河南府及左右金吾，仰仍舊依古制分擘廣狹步數，不得縱任居人侵占。俾朝會之地，免有湫隘之弊也。其九曰：臣伏見諸事行事官，或曆任分明，選限尚遠。或出身欠少，入任無門。聞陛下應千年之運，建一統之功，謂聖日照臨，幽顯仄陋。皆辭親裹足，迢遞而來。冀郊禋之時，希求恩澤。今所司磨勘駁放，十分去其九分，訪問駐京日多客舍窮悴。其現在未出京者，伏乞降宣旨稍賜慰安。或有粗堪任使者，即乞委銓司量才注擬。不堪收擢者，亦聊賜資財，以濟歸路。所以憫職勞而示君德也。其十曰：諸戎牧馬，務履踐京畿百姓苗稼，請於隙地置牧場。伏惟陛下察臣愚衷，納臣短見。俾令遐邇知大君撥亂之功，是使黔黎荷聖王無私之德也。
弟繼孫本姓郝，有母尚在。父全義養為假子，令管衙內兵士。自皇帝到京，繼孫私藏兵甲，招置部曲，欲圖不軌。兼私家淫縱，無別無義。臣若不自陳，恐累家族。
皇帝若曰：王者惠濟黎元，輯寧方夏，重名器，任股肱。忠而能力則禮崇，賞不失勞則人勸。所以啟周公之土宇，裂漢祖之膏腴者，錄彼茂勳，置之異數，登進賢哲，焜燿事功也。谘爾天下兵馬都元帥尚父守尚書令吳越國王錢鏐，潮海靈源，承天峻嶽，以英風彰德望，以勇氣讚忠貞。往因義舉之徒，盛推韜略，遂著襲封之績，高步藩維。挺魚鯤鳥鳳之姿，擁岸貢水龍之眾。居方麵任，將五十年。宣導休聲，攘除凶醜。擁堅奮銳，鄙許東固圉之謀。阜俗頒條，廣冀北安居之頌。環塹浙江之要，雲滋星紀之墟。聞禮敦詩，位崇元帥。前茅後勁，名重中原。守畫一之規，奉在三之節。信立靡移於風雨，義行曷倦於津塗。效珍則那顧險難，薦幣則常歸宰府。振英謨而端右弼，鍾懿號而異列藩。可謂職貢不乏，梯航時至。翼戴天子，加之以恭也。載念尊獎，爰示徽章。今遣正議大夫守尚書令吏部侍郎上柱國讚皇縣開國男食邑三百戶賜紫金魚袋李德林、副使朝議郎守起居郎充史館修撰賜緋魚袋聶璵持節備禮，胙土苴茅，冊爾為吳越國王。於戲！地奄數圻，賦過千乘。墨守闔閭之境，範圍勾踐之封。子弟量才敘進，多分於棨戟。土疆漸海方輸，豈限於魚鹽。貴盛富強，雖古之封建諸侯，禮優夾輔，不加於此。慎厥終始，無以位期驕，無以欲敗度。欽承賜履，協於一人。汝嘉可檢校太師守中書令。
