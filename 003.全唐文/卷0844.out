伏見新定格文，三禮三傳，每科隻放兩人。方今三傳一科五十餘人，三禮三十餘人，三史學究一十人。若每年止放兩人及一人，逐年又添初舉。縱謀修進，皆恐滯留，臣伏見長慶咸通年放舉人，元無定式。又同光元年春榜，亦是一十三人。請依此例，以勸進修。
崇韜字安時，代州雁門人。天祐中累擢中門副使，加檢校太保。守兵部尚書，充樞密使。梁亡，以佐命功代豆盧革行中書事，拜侍中，領鎮冀州節度使，進封趙郡公，賜鐵券，恕十死。莊宗討蜀，為招討使。蜀平之後，莊宗因讒，密詔繼岌楇殺之。
臣聞底力辭封者，貞臣之至節。慢官速戾者，有國之常刑。其或任重材輕，智小謀大，縱君恩念舊，❥貽覆餗之譏。儻官業無章，何顯陟明之道。臣本轅❥小校，樗朽凡姿。在公雖曆於年深，臨事莫聞於日益。頃者皇帝陛下雄圖方運，陽德初潛，爰將整於規繩，乃俾司於機務。此際臣亦內循短淺，累具退陳。而陛下天眷不回，國權堅付。在一時而難違重命，許五年而別選通人。邇來雖昧經綸，強施勤拙，至於戡夷巨孽，纘紹鴻基，雪三百年社稷深冤，立十九葉宗祊大事，皆謀從聖慮，斷在宸衷。兼列較之同心，非微臣之獨計。況今名升台輔，任處樞衡。珥貂冕於朝端，統龍旌於閫外。恩榮有進，功德無稱。終憂即鹿之嫌，寧抑懸貆之刺。今則陛下功全報本，禮極配天。衣冠盡列於朝遷，名器自推於碩德。況臣才謨素寡，齒發漸衰。以有限之精神，當無窮之事務，必須下傾肝血，上告天聰。冀勞逸之稍均，庶初終之可保。伏望陛下念臣不迨，察臣繇衷，其樞密使比列親班，實為要執。即複本朝規制，宜選內官掌臨。一則使權職有分，一則多心力俱耗。輒滋傾瀝，非敢暗欺。幹犯冕旒，伏增隕越。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣伏念朝廷起軍之際，陛下決於宸斷，撫臣背曰：「此去必蕩寇讎，可期清泰。事了之後，與卿一鎮。」臣仰奉成算，固絕他疑。果賴神謀，尋平偽孽。今乾坤交泰，弓矢載櫜。徽章以正於母儀，嘉禮獲申於元子。須傾血懇，仰瀆宸嚴。但以密近之權，合歸重望。鈞衡之柄，宜屬通材。至於所領節旌，雖是陛下所許，伏緣鎮州在北，狂虜未除，慮有奔衝，須為控扼，亦希付於上將。所貴殿彼一隅，伏望陛下道極照臨，仁深覆載，念臣久司繁重，憫臣方在衰羸，退放居閑，俾從導養。臣無任祈天瀝懇之至。
臣伏見今年三銓選人並行事官等，內有冒名入仕，假蔭發身。或卜祝之徒，工商之類，既淄澠之一亂，諒玉石之寧分。蓋以偽朝已來，蠹政斯久，猾吏承寬而得計，非才行貨以自媒。上下相蒙，薰蕕同器。遂使寒素者多遭排斥，廉介者翻至湮沉。不唯顯紊於官箴，抑亦頗傷於治本。近以注擬之後，送省之間，引驗而已有異同，僭濫而果招論訟。將敷至化，須塞幸門。臣欲請別降條流，特行厘革。許其潛相覺察，互有告陳。若真偽之能分，即賞刑之必舉。應見注授官員等，內有自無出身入仕，買覓鬼名告敕，及將骨肉文書，指改名姓；惑曆任不足，妄稱失墜，押彼公憑；或假人蔭緒，托形勢論屬安排，參選所司，隨例注官者；如有人陳論，勘鞫不虛者，元論事人特議超獎。如未合格人或無名駁放者，便承為濫人所授官資，其所犯人下所司簡格處分。如同保人知保內有冒名濫進之謀，亦許陳首。若遞相蓋藏，被別人論告，並當駁放。其銓司闕頭人吏，如被形勢迫脅，主張逾濫選人，及自己不公，亦許陳首，並與放罪。若被人論告，當行朝典。兼恐見任官及諸道選人身死，多有不肖子孫將出身曆任告敕貨賣與人，自今後仰所在身死之處，並須申報本州，令錄事參軍於告敕上分明書身死月日，卻分付子孫。兼每年南曹及三銓停滯，多及周歲，致選人廣作京債，經費倍多，致其到官必不廉慎。此後至春來，並須公事了絕。若更逗留，當加責罰。所有懼罪逃移者，仰所司具錄名姓申奏，請終身勿齒。兼牒本貫州縣，各令知悉。或有條流未盡處，仰所司簡長定格，別具條奏。
估以館司四庫藏書，舊日數目至多。自廣明年後，流散他方。宜示獎酬，俾申搜訪。伏乞委中書門下，再行敕命，遍下逐道。或有人家藏，能以經史百家之書進獻，數及四百卷己上者，請委館司點勘，無脫漏於卷軸，無重疊於篇題，比外寫劄精詳，裝飾周備，當據部帙聞奏，請量等級除官。仍仰長吏明懸榜示，即鄉校庠塾之業，漸闡皇風。金石絲竹之音，無虞墜典。
陛下不櫛沐，不解甲，十五餘年，欲雪國家讎恥。今已正尊號，始得鄆州尺寸之地，不能守而棄之，臣恐將士解體，將來食盡眾散，雖畫河為境，誰為陛下守之？臣嚐細詢康延孝以河南之事，度已料彼，日夜思之。成敗之機，決在今歲。梁今悉以精兵授段凝，決河自固，恃此不複為備。凝非將材，不足畏。降者皆言，大梁無兵。陛下若留兵守魏，固保楊劉，自以精兵與鄆州合勢，長驅入汴。偽主授首，則諸將自降矣。不然，今秋不登，軍糧將盡，大功何由可成？諺曰：「當道築室，三年不成。帝王應運，必有天命。」在陛下勿疑耳。
廷誨，崇韜子。崇韜被誅，廷誨隨父死於蜀。
於糾禮官，無辱祀典。欽若天地，肅恭神人。如何有司，失其頒誥。將季氏之待暗，失由也之質明。致使槱燎不供，難為魯祭。爟火無設，便乖漢典。宗伯或差於三望，太常乍闕於六宗。職此之由，而褻其守。天秩有禮，罔不克集。寘以徒坐，複何疑焉。
生也有涯，死而必複。苟或不率，克有常憲。故國備典訓，禮陳等威。虞人以具階崇，壯士以奉職顯。若禱其五祀，則事始東榮。或問以三號，而複行左轂。自適變通之要，夫何過差之有。惟甲何者，以冕而複。同鄶人之失德，刺起素冠。齊魯俗之虧喪，僭彰元毳。毀非五等之列，須異九儀之品。何乃不類，祇自塵兮。非大猷是經，而峻簡斯糾。違失之禮，其難舍諸。
延孝，塞北部落人。梁開平乾化中自隊長積勞至部校，後唐同光中為捧日軍使兼南面招討指揮使檢校司空，守博州刺史。莊宗平汴，以功授儉校太保鄭州防禦使，賜姓名紹琛。二年遷保義軍節度使，三年討蜀，以為西南行營馬步軍先鋒排陣斬斫等使。蜀平，以西平王朱友謙伏誅，遂謀叛，自稱西川節度三州制置等使，都將何建崇擒斬之。
梁朝地不為狹，兵不為少，然主既暗懦，趙張擅權，內結宮掖，外納貨賂。段凝智勇俱無，專率斂行伍，以奉權貴。梁主不能專任將帥，嚐以近臣監之，進止可否，動為所制。近又聞欲數道出兵，令董璋趨太原，霍彥威寇鎮定，王彥章攻鄆州，段凝當陛下，決以十月大舉。臣竊觀梁兵，聚則不少，分則不多。願陛下養威蓄力，以待其分。帥精騎五千，自鄆州直抵大梁，擒其偽主。旬月之間，天下定矣。
夢徵，同州人，舉進士，仕梁曆校書郎。自拾遺召入翰林充學士，以論錢鏐謫掾東州，復召為學士。後唐莊宗入汴，貶沂州，量移宿州。天成初遷中書舍人，復入為翰林學士工部侍郎。卒贈禮部尚書。
嗚呼！四海九州，天回眷命。一女二夫，人之不幸。當革故以鼎新，若金銷而火盛。必然之理，夫何足競。
頃字子澄，京兆萬年人。昭宗朝舉進士，累遷吏部員外郎。入梁曆給諫御史中丞禮部侍郎，尋以吏部侍郎拜中書門下平章事。後唐莊宗入立，貶登州司戶，量移濮州司馬，遷太子賓客。天成初以禮部尚書太常卿太子少保致仕，卒年六十九，贈太子少師。
曆代故事，沿革不同。蓋就所宜，期於合禮。事雖稽古，理亦從長。七廟之致享斯存，萬世之承基靡絕。禮分遠近，事究否臧。懿祖既遠於昭宗，創業又非於己力。儔諸列聖，可議祧遷。皇帝陛下道繼百王，德符三代，撥禍亂於艱難之際，救蒼生於交喪之秋。方啟洪圖，是崇宗祏。為四方之準的，稱萬國之照臨。中書所定祧遷，於議為允，請下所司施行。
伏見方冊所載，聖概斯存，將達蘋藻之誠，宜新楶棁之制。伏惟陛下以孝敬日躋之德，上合穹旻，秉恭儉罔怠之規，再康寰宇。爰臻至化，難抑時思。馬縞儒學優深，禮法明練。所奏果符於睿旨，載詳固葉於典經。臣等集議，其追尊位號及建廟都邑，則乞發自宸衷，特降制命。
正言，鄆州人。賀德倫鎮青州，表為推宮，改觀察判官。後唐同光中累擢戶部尚書興唐尹，尋遷租庸使，守禮部尚書。明宗即位，求為平盧軍行軍司馬，卒於任。
伏以宮室之制，宗廟為先。陛下卜雒居尊，開基禦宇，龍樓鳳輦，式當表正之初。玉葉金枝，悉在股肱之列。事當師古，神必依人。北京先置之宗廟，不宜並設。竊以每年朝享，固有常儀。時日既同，神何所據。常聞近例，禮有從權。如神主已修，迎之藏於夾室。若廟宇己崇，虛之乃為常制。昔齊桓公之廟二主，禮無明文。古者師行，亦無遷於廟主。昔天後之崇鞏雒，悉謂非宜。漢皇之戀豐滕，事無所法。而況本廟故事，禮院具明。且雒邑舊都，嵩邱正位。當定鼎測圭之地，乃居衝處要之方。今則皇命承天，握圖纂祀。九州是務，四海為家。豈宜遠宮闕之居，建祖宗之廟。事虧可久，理屈從長，北京宗廟請停。
革，同州人，唐末避地中山。唐亡，為王處直掌書記，轉節度判官。後唐莊宗即位，以宰相盧質薦，徵拜行台左丞相。同光初拜平章事。天成初，諫官誣以縱田客殺人，貶辰州刺史，再貶陵州長流百姓。二年，詔逐處刺史監賜自盡。
大德欲要一居處，畿甸間舊無田園。鄜州雖有三兩處莊子。緣百姓租佃多年，累有令公大王書，請卻給還人戶。蓋不欲侵奪疲民，兼慮無知之輩，妄有影庇包役。
圜，京兆三原人。唐末依李克用，歷代憲二郡刺史。莊宗承制，改潞州觀察判官，累遷工部尚書兼真定尹北京副留守。明年，郭崇韜兼鎮，改行軍司馬，充北面水陸轉運使。同光三年入為工部尚書。天成初拜平章事。二年除太子少保致仕，出居磁州，為安重晦所害。清泰中制贈太傅。
伏見蕃牧臣僚，每正至慶賀，例皆進馬。臣以捧日之心，貴申其忠孝。追風之步，必擇於馴良。備乘奉於帝車，資駔駿於天廄。伏見本朝舊事，雖以進馬為名，例多貢奉馬價。蓋道途之役，護養稍難。因此群方，久為定制。自今後伏請隻許四夷番國進駝馬，其諸道藩府州鎮，請依天複三年己前，許貢綾絹金銀，隨土產折進馬之值。所貴稍便貢輸，不虧誠敬。兼請約舊制，選孳生馬，分置監牧。俾飲齕而自遂，即騋牝之逾繁者。
