凝，字成績，汶陽須昌人。年十九舉進士，梁義成軍節度使賀瑰辟置幕府。入後唐，累遷中書舍人、工部侍郎。晉初拜端明殿學士兼判度支，轉戶部侍郎。天福五年拜中書侍郎同中書門下平章事。少帝嗣位，加右僕射。開運初罷相，轉左僕射。漢祖入立，拜太子太保，封魯國公。周顯德初遷太子太傅，二年卒，年五十八，贈侍中。
當貞觀之朝，則廣開醫學。及開元之代，則親制方書。爰在明朝，宜遵故事。方今暄熇在近，疫養成是虞。言念軍民，宜加軫閔，其邊遠戍卒及貧下農人，既難息於苦辛，宜偶縈於疾患。地僻既無藥物，家貧難召醫師。遂致疾深，多罹物故。荷戈執耒，皆展力於當年。問疾賜醫，宜覃恩於此日。其諸處屯戍兵士，令太醫署修合傷寒時氣瘧痢等藥，量事給付大軍主掌，以給有病士卒之家。百姓亦準醫疾令，合和藥物，救其貧戶。兼請依本朝州置醫博士令，考尋醫方，合和藥物，以濟部人。其禦制《廣濟》《廣利》等方書，亦請翰林醫官重校定，頒行天下。
臣竊見明法一科，久無人應。今應令請減其選限，必當漸舉人。謹案考課令諸明法試律令十條，以識達義理問無疑滯者為通，所貴懸科待士，自勤講學之功。為官擇人，終免曠遺之咎，況當明代，宜舉此科。
恭以肇啟鴻圖，惟新黃屋。左宗廟而右社稷，率由舊章。崇祖禰而辨尊卑，載於前史。雖文質互變，義趣各殊。式觀損益之規，鹹係興隆之始。伏惟皇帝陛下體元立極，本義祖仁。開變家成國之基，尊奉先思孝之道。言為軌範，動合典墳。起百代之哲王，總一時之盛業。據禮官議產四親廟，允葉前文。
噓唏！化北溟而歸南溟者，豈藩籬之羽翼。行西海而遊東海者，非池沼之鬐鱗。大鵬摶扶，文鰩迅疾，一息萬里，壯哉偉哉。所以二華截靈河，不無擘者。六鼇負仙島，亦有釣人。豈殊乎傑出一時，雄誇千古。開桓文之列國，襲吳越之真王。況牽牛婺女之奧區，允常壽夢之故地。犀渠鶴膝，俗尚英豪。煮海熔山，人多富庶。有九溪六穀之廣，通三江四瀆之饒。非間世英奇，豈能開創丕構。非承家賢哲，豈能光大勳門。尊長累朝，綿聯數世，今見吳越國矣。武肅王以雄傑之姿，居喪亂之代。拂衣雲壑，礪劍煙岩。立勤勞於六十年間，拓封疆於三千里外。名光華夏，誓著山河。當四境多虞，即主盟而稱霸。及中原甫定，即述職以來廷。履行功庸，富貴壽考，已載於世家矣。
王爰居長德，早己嗣承。益昌家國之基，複積子孫之慶。方係夾輔，忽罹淪亡。巨嶽其頹，上元不憖。英靈謝世，德澤在人。爰有嗣王，克光前烈。陳元方序先君之美，胡伯始稱乃父之清。乞書無愧之碑，願列不刊之史。皇帝孝治寰海，仁守寶圖。終覽奏章，備明哀懇。恩殊常品，寵異群藩。爰詔輔臣，俾光先正。序曰：錢氏之係，❥❥❥❥按《氏族廣類風俗通》曰：「周禮有錢府上士之官，其後氏焉，晉史有錢鳳，宋史有錢樂之，陳史有錢導戢，前朝有配饗功臣巢公錢九隴，近則有翰林學士右丞錢起。」光前映後，皆見信書。列派分枝，鹹為著姓。曾祖宙，累贈太尉，尊道貴德，應運適時。韞陸瑁之義風，包王常之忠節。德星聚處，早光陳寔之門。仙鶴去時，己雲孫鍾之貴。祖寬，累贈太師，澡身浴德，著信立誠。幼則比其雙珠，長則方於三虎。簪纓劍佩，生參台省之資。簠簋鉶登，歿享公王之祭。考諱鏐，天下兵馬都元帥❥❥❥❥尚父吳越國王，諡武肅。七曜祥光，五行秀氣，躬嚐墮於九日，夢曾到於八天。項籍暗嗚，人皆披靡。甘寧謦欬，敵已悚惶。頃者土德崩離，乾綱弛紊。當戎馬生郊之後，乃龍蛇起陸之時。於是金璧延才，英賢畢附。豆觴撫士，勇毅爭歸。才思倚柱之謠，尋應懸刀之夢。苦身焦思，沐雨櫛風。戰波浪以拓城隍，滅煙塵而靜邊鄙。神資福地，民詠樂郊。所以翼子貽孫，永使尊周輔漢。
王即武肅之第七子也，諱元瓘，字文寶，杭州安國縣人也。龍章鳳姿，金相玉振。五色露迥推溫潤，九天霞別是輝鮮。象弭宏開，射雲鴻而中鏑。金壺墨湧，書岩石以成文。智自神傳，才由天縱。馬鄭將❥於學校，早洞禮經。孫吳未演於韜鈐，已明兵法。薩孤延之沈勇，電爇蚪須。豆盧績之至誠，泉生馬足。三時不害，六府孔修。理民則簡靜居懷，恤物則仁慈在念。銅鬥鐵尺，俾列肆以均平。魚網兔罝，試小民之遊惰。五稼則分歧合穗，萬民則棄戟捐矛。每行皂蓋之春，複繼緇衣之美。王起家為鹽鐵發運巡官，奏授尚書金部郎中，賜紫金魚袋。尋以偏裨許再思、徐綰等狼心素野，鼠首無恒，忽構狂謀，私邀外寇。田頵言惟樂禍，誌欲朋奸。遽興烏合之徒，將逞雞連之勢。及聊加賞犒，即請敘姻親。荀家共舉於慈明，郤氏果求其逸少。遂請行而赴選，用繼好以恤人。雖駐危郊，益宏善道。俟銷釁隙，尋卻歸寧。既自孝以移忠，宜經文而緯武。承制改其端揆，授以親軍。左旋右抽，每加訓整。先偏後伍，益顯機謀。尋摧貔虎之師，遂展鷹鸇之勢。於是領吳郡組練，破處郡妖狂。牲牢才祃於軍牙，露布已懸其賊首。其後邊烽忽舉，鄰寇相侵。六奇先視於羸師，三鼓俄觀於酣戰。才交鋒鏑，大廓氛霾。陸征則活擒李濤，水鬥則兼誅渦信。既係俘囚而塞路，收器甲以齊山。邇後欲率鄰藩，同修職貢。知不從於藥石，遂再動於征鼙。王躬領舟師，壓其❥境。威生霆霹，光奪雪霜。熊羆畫布於江心，雕鶚旌飛於天麵。火熔鎖斷，共仗奇謀。箭壓舟平，鹹推敏智。鯨噴駭浪，龍吼驚濤。擒賊將以尋誅，獲戰船而猶在。因茲大捷，永絕相侵。備奏豐功，請覃茂賞。自此曾無虛歲，紹受明恩。總青旌元纛之權，兼黃閣紫垣之秩。匡時濟代，福國庇民。事父事君，惟忠惟孝。尚父武肅王疾生六氣，奠應兩楹。欲嚐藥以無徵，幾絕漿而過毀。將茲冥福，爰構嚴祠。修道宮於割錦之坊，創佛寺於布金之地。紅樓紺殿，豈殊七寶之金。玉磬瓊鍾，不讓五雲之境。尋以恭承治命，退國稱藩。俯順群情，割哀視事。連營受賜，比屋知恩。給親族以優豐，待友於而敦睦。拱極之誠益至，勤王之節不渝。洎大晉開基，中原無事。續整梯航之禮，益傾鐵石之心。推戴既堅，旌酬亦至。封吳越國王，授天下兵馬都元帥。又授尚書令，金印玉冊，❥黻❥裳。並複世官，可明朝獎。九重城內，解寶帶以頒宣。十二閑中，選名駒而錫賚。天福六年❥❥王以弟兄歸任，絲竹張筵，因抒嘉篇，久吟警句：「別淚己多紅蠟淚，離杯須滿綠荷杯。」詩罷酒闌，情傷疾作。其後融風忽扇，烈焰俄烘。駭愕既多，虛羸遂甚。上池之藥無效，聚穴之香不神。至八月二十有四日，薨於瑤台之正寢。享年五十有五。即以七年二月乙卯朔十九日癸酉，備鹵簿葬於國城之南原，禮也。先皇帝初聞訃奏，倍極悲傷。久輟視朝，厚頒祭禮。
王娶扶風馬氏，故雄武軍節度使同平章事綽之女也。賢明無對，令淑罕儔。玩圖史之華，著組紃之妙。如賓合禮，逮下符詩。方繄內助之功，忽動早雕之歎。手拳魯字，既葉嘉祥。腸繞吳門，複彰吉夢。先二年薨。有子十三人。嗣王宏佐，粹和正氣，嚴重英姿。鵷雛著瑞世之文，驥子騁睨雲之步。無益之事，略不經心。非法之言，未嚐出口。鹹推夙習，共仰老成。服周孔之楷模，繼曾顏之士行。實興門之良允，乃構夏之全材。自罹憫凶，共傷羸瘵。楚棄疾正當拜處，早顯神符。孫仲謀未是哭時，須從眾議。尋知國事，經稟朝恩。行慶賜以合人心，省科徭而求民瘼。而況郭汾陽之將佐，皆是公侯。蕭丞相之宗親，鹹從軍旅。同心協力，送往事居。市無易肆之喧，戶有不扃之詠。朝廷喜其嗣襲，尋降渥恩，便封列土之王，用獎克家之子。制授宏佐起複鎮軍大將軍左金吾衛上將軍員外置同正員檢校太師兼中書令鎮海鎮東等軍節度浙江東西等道管內觀察處置兼兩浙鹽鐵制置發運營田等使杭州越州大都督上柱國吳越國王，食邑一萬戶，食實封一千戶，仍賜保邦宣化忠正功臣。次年又加食邑七千戶，食實封三千戶，仍賜保邦宣化忠正翊戴功臣。長子宏僎，溫州靜海軍使，先一年卒。次曰宏偁，東府安撫都指揮使。次曰宏侑，弓馬諸軍都指揮使。次曰宏僔，先立為吳越世子，先一年薨。次曰宏倧，衙內諸軍副都指揮使檢校司徒。次曰宏偡，衙內諸軍左都知兵馬使檢校司空。次曰宏俶，衙內諸軍右都知兵馬使檢校司空。次曰宏億，衙內諸軍左右馬步都虞候檢校左仆射。次曰宏偓、宏儼、宏仰，並檢校禮部尚書。瑤山並秀，珠樹相輝。學禮言詩，鹹聞博贍。彎弧擊劍，盡富韜鈐。薑被同歡，田荊永茂。次曰宏儒，為國披緇，法號元悟。舍王公之娛樂，就法宇之清幽。湯休尚著於文章，支遁猶憐於逸駿。有女四人，三人各有粉田，一人早棲禪宇。
王惠洽三吳，威加百越。近則同趙佗士燮，遠則方句踐闔廬。服太叔之九言，師宣尼之四教。十朝獎重，三紀光華。擇吉日以宣恩，選名臣而將命。癸巳歲命將作監李鍇為起複使，戶部侍郎張文寶、吏部郎中張絢為守中書令使。甲午歲命給事中張延、兵部員外郎馬義為冊封吳王使。乙未歲命右常侍孔昭序、駕部員外郎張璹為冊封越王使。丙申歲命禮部尚書兼太常寺卿李懌、戶部郎中姚遐致為吳越王金印使。戊戌歲命禮部尚書兼太常卿程遜、兵部員外郎韋稅充吳越國王官告使。己亥歲命尚書右丞王延、司門郎中張守素充吳越國王冊禮使。庚子歲命刑部尚書李懌、膳部郎中薛鈞充天下兵馬元帥官告使。辛丑歲命右諫議大夫高延賞、兵部郎中李元龜充天下兵馬都元帥並尚書令官告使。壬寅歲命太子賓客聶延祚、吏部郎中盧撰為尚書令冊禮使。議者以王三端迥著，五福俱全。且夫體物緣情，才思逸於盧駱。象形會意，筆法繼於歐虞。補芸閣之舊編，著錦樓之新集。六角扇羲之讓美，五朵雲韋陟慚工。褒之者入雲霄，挫之者墜泥滓。孰不避王之筆端乎？勇可抉門，力能扛鼎。燧象燧牛之智，屢有成功。添灶減灶之謀，累聞破敵。射罕蹲甲，彈落翔禽。著白袍黑槊之威，受玈矢彤弓之錫。陸斷犀兕，水斬蛟螭。孰不避王之劍端乎？智周物表，言合機先。能悅豫以使人，善撫循而感物。賜柔有節，語默中規。通白虎之群書，繼碧雞之秀辨。孰不避王之舌端乎？爰自妙齡，至於壯齒，聳風姿而嶽立，蘊氣度以川渟。凡有位而必升，至無官而可授。天下之馨香已播，人間之榮樂實多。雖未及鮐背雞膚，亦己有霜髯雪鬢。豈不曰壽乎？鎮千乘之邦，食萬鍾之祿。明珠大貝，輻湊一方。霧縠冰紈，雲屯百帑。龍猛之金❥頗小，齊奴之錦帳未多。采聲妓於娃宮，合絲簧於綺閣。豈不曰攸好德乎？疾疹雖加，襟懷不撓。如浮雲之易散，念急景之難停。啟手足而保全，傳箕裘而得所。豈不曰考終命乎？有是眾美，夫何恨焉。臣素乏口才，仍疏腹稿。方愧弼諧之績，又虧紀述之能。仰奉絲綸，俾銘貞琬。辭讓不獲，漏略茲多。雖文過江南，不及韓陵之石，而恩深浙右，必同峴嶺之碑。仰副聖慈，謹為銘曰：
雲起龍驤，化為侯王。鴻騫鳳翥，鶚立鷹揚。凜然勁氣，卓爾雄芒。大名之後，五世其昌。武肅開基，奄有吳越。恩洽百城，名馳雙闕。既委招懷，複專征伐。燾土苴茅，秉旄仗鉞。尚父棄代，元帥承家。傳榮集慶，奕葉重葩。有典有則，去甚去奢。威名烜赫，事望光華。譚藪縱橫，詞源浩渺。曹植思遲，崔儦書少。月夕花朝，猿嚴雁沼。筆落彩箋，風清綠篠。神傳射訣，天富兵鈐。龜文月角，燕頷虯髯。威能伏獸，名可愈痁。撫眾以惠，待士持謙。事必有恒，政皆求理。扶弱遏強，先人後已。但見偃風，莫聞狎水。阜康烝黎，廓清邊鄙。量陂素廣，德嶽彌高。禮延耆舊，令肅權豪。庭趨忠烈，府集英髦。講論韜略，獎勸勳勞。自再稱藩，益勤述職。虔布詔條，動遵楷式。每陳貢輸，常逾萬億。表率方隅，匡扶社稷。功庸罕對，渥澤無倫。禮優伯舅，位極人臣。熔金鏤玉，龜紐龍綸。永言當代，莫繼芳塵。禁暴戢兵，取威定霸。方賴控臨，忽聞夢謝。雲慘長空，星沈永夜。號慟軍民，涕泗華夏。初開訃奏，尋輟視朝。深嗟旦奭，不及鬆喬。倍加贈襚，久罷簫韶。君臣分至，水陸程遙。間傑淪亡，英賢繼襲。擗踴悲摧，無所迨及。益務撫循，加之周給。人情既安，兵威自戢。一方肅靖，三世輝榮。朝宗事大，誓表傾城。欲光家世，上奏聖明。願書貞石，用顯聲名。金玉令人，鼓旗良帥。德盛功崇，文經武緯。述之莫窮，言之無愧。庶幾乎萬歲千秋，人見之而墮淚。
礪，漢乾祐二年為西京留台侍御史。周顯德初為知雜侍御史，二年以太常博士權知宿州軍州事，坐推劾弛慢除名。
台司奉去年四月敕，西京留司官員，雖有留台點簡，故聞多不整齊，宜令太子太師盧文紀都更提轄。今有自去年五月後至今，每稱疾請假，最多太子太保王延、太子洗馬張季凝。舊例朝臣百日假滿落班簿，延與季凝，每遇百日將滿，即一度赴拜表行香，俱是拜跪不任。昨高祖神主祔廟之時，留司班列至彭婆鎮，奉迎其主。延隻到五鳳樓前，季凝稱有疾不出。陳力就列，往聖之明規。拜表行香，留司之常務。既疾疢不任於出入，筋骸難強於扶時，所宜上稟憲章，內思貪冒。虔瀝退休之懇，用循止足之文。雖優宏係自於朝廷，而彈舉敢隳於職業。
嶠，官郃陽縣令，為宣武軍節度使蕭翰掌書記，因隨入契丹，翰誅，無所依，居契丹七載，當周廣順三年逃歸。 ☆陷北記自幽州西北入居庸關，明日又西北入石門關。關路崖狹，一夫可以當百，此中國控扼契丹之險也。又三日至可汗州，南望五台山，其一峰最高者東台也。又三日至新武州，西北行五十里，有雞鳴山，雲唐太宗北伐，聞雞鳴於此，因以名山。明日入永定關北，此唐故關也。又四日至歸化州。又三日登嶺，嶺東西連亙，有路北下，四顧冥然。黃雲白草，不可窮極。契丹謂嶠曰：「此辭鄉嶺也，可一南望而為永訣。」同行者皆慟哭，往往絕而復蘇。 又行三四日至黑榆林。時七月，寒如深冬。又明日入斜穀，長五十里，高崖峻穀，仰不見日，而寒尤甚。已出穀得平地，氣稍溫。又行二日度湟水，又明日度黑水，又二日至湯城澱，地氣最溫。契丹苦大寒，則就溫於此。其水泉清冷，草軟如茸，可藉以寢，而多異花。記其二種，一曰旱金，大如掌，金色爍人；一曰青囊，如中國金燈，而色類藍可愛。又二日至儀坤州，渡麝香河。自幽州至此無裏候，其所向不知為南北。又二日至赤崖，蕭翰與世宗兀欲相擊，遂及述律後戰於沙河。述律兵敗而北，兀欲追至獨樹渡，遂囚述律於樸馬山。又行三日，遂至上京，所謂西樓也。西樓有邑屋市肆，交易無錢而用布。有綾錦諸工作，宦者、翰林、技術、教坊、角抵、秀才、僧尼、道士等，皆中國人，而並、汾、幽、薊之人尤多。自上京東去四十里，至珍珠寨，始食菜。明日東行，地勢漸高，西望平地，鬆林鬱然。數十里遂入平川，多草木，始食西瓜。雲契丹破回紇，得此種，以牛糞覆棚而種，大如中國東瓜而味甘。又行東至潭，始有柳，而水草豐美。有息雞草尤美，而本大，馬食不過十本而飽。自潭入大山，行十餘日而出。過一大林，長二三里，皆蕪荑，枝葉有芒刺如箭羽，其地皆無草。兀欲時卓帳於此，會部人葬太宗。自此西南行，日六十里，行七日至大山門。兩高山相去一里，而長鬆豐草，珍禽野卉。有屋室碑石曰陵所，兀欲入祭，諸部大人惟執祭器者得入。入而門闔，明日開門，曰拋盞。禮畢，問其禮，皆秘不肯言。嶠所目見囚述律、葬太宗等事，與中國所記差異。


