忌，本名鳳，一名晟，高密人。少為道士，謁後唐莊宗於鎮州，授秘書省著作佐郎。天成初，朱守殷叛，忌為幕客，讚成其事，朱氏誅，匿跡入淮，吳人以偽官授之。周顯德三年署偽司空，奉貢行在，以所言失實，收下獄誅之。
是山也，兩峰連峙，狀似牛頭。昔天紀之初，西峰圯裂，中有比邱，閉目跌坐，軀貌偉大，形質枯槁。時諸沙門皆往禮拜，議曰：「得非道者入滅定耶？」 於是灌蘇油以滋澤，擊槌磬而驚悟。豁然開目高視曰：「汝等何人，形狀卑小，而披法服？」沙門曰：「此邱也。」又問曰：「我師迦葉在否？」對曰：「入涅槃矣。」良久起升虛空。
崇遠仕南唐，官大理司直，著有《金華子新編》三卷。
金華子者，河南劉生。少慕赤松子兄弟能釋羈勒於放牧間，讀其書，想其人，恍若遊於金華之境，因自號焉。生自童蒙歲，便解愛人博學。暨乎鬢發焦禿，而無所成名。凡為文章，略知宗旨。最嗜吟詠，而所得亦不出流輩。年逾壯室，方蒞官於畿甸。繼宰二邑，共換二十餘寒暑。唯知趑趄畏慎，不能磊落經濟。罷秩歸京，得留綴班。家貧窶，在闕三四年，甚窘困，稍暇猶綴吟不困倦，縱情任興，一聯一句，亦時有合於清奇，顧於食玉燃桂，不無撓懷。才緩紆斯須，則嘯傲自若。或遇盛友良會，聞人語話及興亡理亂，猶耳聰意悅，未嚐不周旋觀察，冀或湊會警戒。庶幾助於理道者，必慷慨反複，至於逾晷不息。時皇上憂勤大寶，宵衣旰食。致治之切，無愧前代。命有司張皇公道，掄擇材雋。科第取士，鬱然反古。時有以春闈策問舉子對義見示者，睹強國富民之論，今古得失之理，則愧惕雀息，往往汗流。何者？以坐遇明盛時，而抱名稱不聞於世，何疾複甚於斯矣。因念為童時，侍立長者左右，或於冬宵漏永，秋階月瑩，尊年省睡，率皆話舊時經由，多至深夜不寐。始則承平事實矣，爰及亂離，於故基跡，或歎或泣，淒咽仆隸。自念髫齔之後，甚能記聽。今雖稚齒變老，耄亡失憶，十可一二，猶存乎心耳。並成人宦遊之後，其間耳目諳詳，公私變易，知聞傳載，可係鉛槧者，漸恐年代浸遠，知者已疏。更慮積新沉故，遺絕堪惜。宜編序者，即隨而釋之雲爾。
蓋聞住非聲而去非色，無滅無生。視不見而聽不聞，而❥有❥❥三空俄顯，一德爰彰。善念必通，勤行可學。明明宗旨，曆曆程途。實有路以堪躋，❥❥門而可入。自是心源不透，智筏未征。達彼岸以何由，湊元關而莫迨。崇遠自親禁掖，厚忝渥恩。凡睹靈蹤，悉虔俗誌。冀精勤於一善，上報答於九重。

頌，大名內黃人。少篤學，與弟頏齊名。五代末官秘書省著作佐郎。
百行之本，教學以慈。曾氏有子，其殆庶幾。倚門而歌，季孫受嗤。舞雩詠道，聖人稱之。
穀，字惟珍，潁州汝陰人。舉進士，連辟華、泰二州從事。晉天福中累擢樞密直學士。加給事中，改三司副使。開運二年出為磁州刺史北面水陸轉運使。契丹入汴，署給事中。漢初拜左散騎常侍，遷工部侍郎。周廣順初加戶部侍郎，拜中書侍郎平章事。顯德初加右僕射集賢殿大學士，進位司空門下侍郎。四年罷相，守司空。恭帝即位，加開府儀同三司，進封趙國公。入宋，建隆元年卒。
竊以自古王者，鹹建史官。君臣獻替之謀，皆須備載。家國安危之道，得以直書。曆代已來，其名不一。人君言動，則起居注創於累朝。輔相經綸，則時政記興於前代。然後采其事實，編作史書。蓋緣聞見之間，須有來處。紀錄之際，得以審詳。今之左右起居郎，即古之左右史也。唐文宗朝命其官執筆立於殿階螭頭之下，以紀政事。後則明宗朝命端明殿及樞密直學士皆輪修日曆，旋送史官，以備纂修。及近朝此事皆廢，史官惟憑百司報狀，館司但取兩省制書，此外雖有訪聞，例非端的。伏自先皇帝創開昌運，及皇帝陛下纘嗣丕基，其聖德武功，神謀睿略，而皆萬歲宥密，丹禁深嚴，非外臣之所知，豈庶僚之可訪，此後欲望以諮詢之事，裁制之規，別命近臣，旋具抄錄。每當修撰日曆，即令封副史臣，庶國事無漏略之文，職業免疏遺之咎。
遠，字上交，范陽人，避漢祖諱以字行。仕後唐，曆涇、秦二鎮節度判官。晉初召為左司郎中，累遷刑部侍郎，轉戶部侍郎，拜御史中丞。契丹入汴，立明宗幼子許王從益為帝。以遠為右丞相。漢祖即位，授檢校禮部尚書太僕卿，遷秘書監。周廣順初拜禮部侍郎，轉戶部，改太子詹事。顯德初遷賓客，二年拜吏部侍郎，尋免官。入宋，建隆二年卒。
臣伏睹長興四年五月二十三日敕：「州縣官在任日，有覆推刑獄公事，雪得冤獄，活人性命者，準長興元年二月二十一日南郊赦書節文，便許非時參選，特與超資注官，仍賜章服者。宜令諸道州府，凡有雪活冤獄州縣官等，依元敕點簡，給付公憑。本官自齎赴刑部投狀，委刑部據狀追取本道雪活公案參驗。如事理合得元敕，便仰給付優牒。此蓋道宏激勸，務絕罔欺。在酬獎以甚優，期刑殺而無濫。」臣詳元敕，隻言州縣官員所許加恩，未該內外職掌。臣又詳前後請給優牒人等文案，若係雪冤屈，本道尋合奏聞。例過五年十一月，本人方來論請，須卻尋追文案，勞擾公方，於事難明，於理未當。伏惟皇帝陛下體堯仁而禦，敷舜德以臨民。大闡化條，克修刑政。旁詢闕典，用整宏綱。功必賞而罪必誅，善者進而能者勸。起今後，但能雪活冤獄，不限在朝識司，亦乞量加旌賞。應關諸道州縣官員，雪活冤獄不虛，委逐處長吏抄略指實案節，先具奏聞。所付本人憑由，官滿到京，便於刑部投狀，不得隔越年歲，方可論訴功勞。庶內外以皆同，使期程而有守。廣亭毒好生之道，盡高低察獄之明者。
衎，字祖德，兗州曲阜人。梁龍德中擢第，官臨濟令。後唐長興初召拜太常博士。入晉累拜御史中丞，改戶部侍郎。周廣順初為尚書右丞，充端明殿學士，權知開封，罷守兵部侍郎。顯德初以工部尚書致仕。入宋，建隆三年卒。
才除禦史者，旋授外藩賓佐，複有以私故細事，求假外拜。州郡無參謁之儀，出入失風憲之體。漸恐四方得以輕易，百辟無所準繩。請自今藩鎮幕僚，勿得任台官。雖親王宰相出鎮，亦不得奏充賓佐。非奉制勘事，勿得出京，自餘不令出厘雜務。
濤，字信臣，京兆萬年人。仕梁補河陽令。後唐天成初舉進士甲科，累遷起居舍人。入晉曆中書舍人，漢祖入汴，為翰林學士，拜中書侍郎兼戶部尚書平章事。隱帝即位，罷相。周初起為太子賓客，曆刑部、戶部二尚書。恭帝即位，封莒國公。入宋，建隆二年卒。
顏氏之族，鹹為子弟。亞聖次之，升堂者矣。學無不通，道無不備。昔稱賢達，今列圖史。
可久，字尚賢，涿州范陽人。仕後唐，累遷著作郎。入晉曆大理卿。周廣順初改太僕卿，分司西京。顯德五年復拜大理卿。入宋，建隆三年卒。
《開成格》：「應盜賊須得本贓，然後科決。如有推勘因而致死者，以故殺罪論。」臣詳此理未便，且雲無持贓待捕之賊。或偷生隱諱，所司又須訊拷。死反償命，實恐惠奸。起今後，如因而致死者，如無故則清減一等；別增患病而死者，從辜限正賊減本罪五等。
臣曾披法律，深究臧否。州縣令律之中，具存條格。軍鎮案推之吏，未載明文。事若不均，何以示勸。其三京軍巡使諸州府馬步都虞候有精於推劾，雪活冤濫者，請量事超擢。如按鞫偏私，故入人罪者，亦刑之無赦。
宗周嗣位之二葉也，命授神宗，德符昊穹，寢被武功，複乎淳風。皇聲於是遐通，車書以之混同。異域鹹賓，遠邱格白環之贄。嘉祥自兆，阿閣巢丹穴之禽。曷覆燾之洪均，致蒸黎之雍穆。古由今也，不其偉歟！
時有縣尹外郎彭城劉公名渙字廣澤，故丞相譙國公之元子也。鼎鼐名家，公台令族。奇姿碩德，為時所稱。莫不宏其學以開之，高其才以文之，崇其禮以節之，敦其信以成之。臥錦為郎，立事於文昌宮裏。握簡就列，馳芳於建禮門中。洎以清白不容，權政所忌。賈誼賢而見謫，屈平忠而自遷。諒州縣之徒勞，實銅墨之非貴。有以見拘驥騄之足，淹社稷之才也。先蒞伊陽，次宰斯邑，未嚐不稽力任以資賦庾，敷德惠以董逋逃。除暴慢以恤惸黎，示好惡以平獄訟。下車而民受其賜，蒞事而吏伏其明。三年之政化大行，百里之煩苛盡去。屬我皇帝翼翼萬機，孜孜庶政，為下民之革弊，慮昏厲之作災。用止訛風，乃頒明詔。日當聰明正直以福及人者，則可以靡息宗禋。或妖回魑魅以禍苟人者，則可以特加翦伐。式絕淫祀，永作恒規。粵是邑皇甫村有古祠者，即啟母少姨之神也。
夫勝事芳猷，神通靈應，備於嵩少二室，本廟碑表載之也，斯不複書。又有濟瀆神宇一所祔焉，誠彩仗之行宮，複雲駕之別館。欒櫨穹崇而特立，丹雘照灼以相鮮。杳邈虹梁，聳若龍驤之狀。徘徊雉堞，高侔矢立之形。風來而蕙帳香生，雨霽而晴軒翠滿。巋然妙績，回跨神皋。輪焉奐焉，不可得而論也。廟貌嚴肅，明靈暗通。望之者敬由是興，祈之者福由是集。稻粱黍稷，春秋而遂布時羞。絲竹陶匏，庭砌而遽陳商角。是得歲時序，風雨順，生植暢，田疇開。人獲囷阜之豐，裏有謳謠之韻。以作景福，以助太和。猗歟人之禱既如斯，神之應又如此。於是下以利之事達於上，上以留之義令於下。班基且廓，魯壤弗加。等靈光之獨存，同甘泉之但辟。獲永薦奠，得壯祠宮。潔以祈恩，馳特牲而可進。固夫層構，任迅景以頻移。邑人牛敬贇等，欲示後生，宜刊貞石。乃為見托，俾述斯文。中孚學不逮於古人，詞莫窮於前事。徒抽馬卿之思，強濡王粲之豪，豈敢繁言，庶存實錄。時顯德五年歲在戊午七月十二日記。
瀚，字日新，仕後唐，曆集賢校理。入晉累遷中書舍人。契丹入汴，陷塞北。宋建隆三年卒於契丹。
田重霸至，伏蒙聖慈。特頒明詔，降日中之文字，慰天外之流離。別述宸慈，俾傳家信，如見骨肉，倍感君親。
昨田重霸至，為無與蕭海真詔敕，祇有兄濤家書，不敢將出。方欲遣田重霸卻回，至五月四日，海真差中門使趙佩傳語臣雲，昨據差人齎絹書上南朝皇帝，請發兵來。兼取得姚漢英等奏狀，所貴聽信。其絹文印押了未封，被趙佩懷內遺失交下憂怕不知所為。臣既認實心，遂喚趙佩通事李解裏來，呈與書詔。當時聞於海真，極喜。引臣竊謝，尋喚重霸於私宅相見。至五月二十六日，又喚重霸於衙內一宿。今月四日，令趙佩將銀十兩，令與重霸，兼傳語與臣云：「我心如鐵石，令此人且回，諸事宿時說與一一，已令口奏。候南朝有文字來，則別差人去。」今因奏陳，皆據目前所得。至於機事兵勢權謀，非臣愚為敢陳鄙款，伏乞妙延良弼，周訪嘉謀，斷於宸衷，用葉廟勝。
今王驕騃，唯好擊鞠。耽於內寵，固無四方之誌。觀其事勢，不同已前。親密貴臣，尚懷異誌。即微弱可知，不敢備奏。一則煩文，一則恐涉為身計。大好乘其亂弱之時，計亦易和。若辦得來討唯速，若且和亦唯速。將來必不能力為可東也。
易簡，字國寶，京兆萬年人。梁乾化中進士，曆鄧州節度推官。入後唐，累遷中書舍人。晉初判宏文館史館事，拜御史中丞。周廣順初遷禮部尚書，改刑部。顯德四年以太子少保致仕。入宋，建隆四年卒。
伏以選門格敕條件，具存藩府。官僚該詳蓋寡，所以凡給文解，莫曉規程。以致選人自詣京都，親求解樣。往來既苦，己堪憫傷。傳寫偶差，更當駮放。伏見禮部貢院逐年先書板榜，高立省門，用示舉人，俾知狀樣。臣欲請選人文解，委南曹詳定解樣，兼備錄長定格，取解條例，各下諸州。如禮郭貢院板樣書寫，立在州縣門。每遇選人取解之時，各準條件遵行，仍依板樣給解。
臣聞天地之道起於漸。夫以天之高，畜雷霆之威，雨露之惠，覆於萬物，必從漸而生。以地之厚，負江海之慈，淮濟之潤，載於萬物，亦從漸而長。況人者，無天之功，乏地之力，勞方寸之心，豈可急速而治天下也？惟我後膺圖履運，握鏡臨人。蘊勤儉之風，秉宏厚之德。內無耽玩，外絕奢華。信任股肱，委仗將帥。自有仰成之化，固多定亂之功。今者所以尚撓聖懷，親勞禦劄者何？直以庫藏稍虛，士卒微惰，使天威之莫震，令王化之未敷。此則非臣下之無謀，豈君上之有過。蓋承偽廷之困弊，遇數歲之亂離。今國家宜靜以圖功，不可躁而取失。或欲急徵暴斂，則百姓愈逃。或以峻法嚴刑，則三軍益叛。莫若制治於未亂，求安於未危者也。凡止亂危者，應上元則以好生惡殺為心，接諸侯則以含垢匿瑕為念。夫如是，即水旱無繇而興，幹戈何門而動也？考諸政教，則禮樂鹹在，刑賞具存。任四輔提其綱，遣百司舉其目。必見梯航常貢，士馬日精。所謂強其幹而弱其枝，深其根而固其蒂。於是天地有清和之氣，星辰無謫見之災。可以薄賦恤萬民，足以虛懷馭群後。或思正名於中夏，問罪於殊方。人皆同心，兵必戮力。寰區既定，帝道自隆。躋元首為睿聖之君，列四輔作賢明之相。主則社稷無患，臣則子孫永安。此則顯漸之功，見治之驗矣。
鑄，字司化，河南洛陽人。梁貞明三年舉進士，曆殿中侍御史。仕後唐，累遷考功郎中。晉開運二年改秘書監，轉右庶子，分司西京。周廣順初入為左諫議大夫給事中，顯德三年授檢校禮部尚書。入宋，建隆四年卒。
欽若天道，聞諸堯舜之朝。敬授人時，乃自殷周之代。能消災異而致福祥，自兵興以來，多失本朝故事。不拘典法，有誤修禳。承前日月薄蝕，百官皆合守司。星象有差，九重亦當避殿。以明減損，式示恭虔。信守國經，何虧聖德。自此或乾象謫見，凡關災異，請依故實，令百官守司，陛下禦便殿，減常膳，準令式遵行。
臣聞國家以務農是本，勸課為先。用廣田疇，乃資倉❥❥竊見所在鄉村，浮居人戶，方思懇辟，正切耕耘，種木未滿於十年，樹穀未臻於三頃，似成產業，微有生涯便被縣司係名，定作鄉村色役。懼其重斂，畏以嚴刑，遂舍所居，卻思他適。睹茲阻隔，何以舒蘇。既乖撫恤之門，徒有招攜之令。伏乞皇帝陛下明示州府，特降條流。應所在無主空間荒地，一任百姓開耕。候及五頃已上，三年外即許縣司量戶科徭。如未及五頃已上者，不在搔擾之限。則致荒蓁漸少，賦稅增多。非唯下益蒸黎，實亦上資邦國。
歸讜，字安正，幽州薊人。仕晉，累遷右散騎常侍。漢初曆禮部、刑部二侍郎。周廣順初遷兵部、戶部二侍郎，擢尚書右丞樞密直學士，轉左丞，尋為御史中丞。入宋，乾德二年卒。
臣近以宣達絲綸，經過州縣，切見使臣，於券料外，別要供侍，以紊紀綱。亂索人驢，自遞行李。挾命為勢，淩下作威。或付應稍遲，即便恣行打棒。既遭屈辱，寧免怨嗟。天聽未聞，無處披訴。伏乞潛令察訪，兼便明降指揮，官吏祇供，亦須精細。使臣取索，嚴示戒懲。庶息煩苛，漸期開泰者。
臣切見每年貢舉人數甚眾，動應五舉六舉，多至二千三千。既事業不精，即人文何取。請敕三京鄴都，就道州府長官合發諸色貢舉人文解者，並須精加考較。事業精研，即得解送，不得濫有舉送。冀塞濫進之門，開興能之路。
臣伏見諸處有人拋無名文書，及言風聞訪聞之事，不委根苗，接便追擾。既非責實，多是構虛。窮理本之有傷，瀆化源之無益。遂使貪吏狡吏，蓄私憾以仇人。讒夫佞夫，扇狂言而害物。請明行條制，庶絕罔誣。其受納獄訟，直須顯有披論，具陳名姓，即據理詳按。無縱舞文，其無名文書及風聞訪聞，並望止絕，不得施行。俾存欽恤之風，不失含宏之體。
