故相國趙郡李公諱紳，寶曆中廉問會稽日，以吳興僧大光有神異之跡，為碑文托郡守敬公建立於卞山法華寺。會昌中，詔毀佛寺，此寺隨廢。時縣令李式其碑，述相國先人曾宰烏程，遂移立於縣之東亭。迨今五十載，其碑毀折。
汝南周生，以明經賜命，重宰烏程。睹其廢逸，遂求於故老，獲舊文，比類於折碑，所失者數字，因重刊於石。所闕文字，不敢臆續，蓋所以避不敏，遵宣聖不知而作之誡也。兼其舊傳云：東亭之池，始相國誕於縣署。學弄之歲，乳母惰於保持。俾相國墜於池，人莫之覺。食頃，如有物翼出於池麵，家人方得以拯焉。眾方懾駭，而相國笑語無替於平日。人鹹異焉。初有石數尺勒其事，歲月綿遠，石失其處。故汝南生廣其亭，濬其池，再刻其碑，重敘厥由。蓋欲存縣之故事也。生中和初宰此邑，及期而代。居閑閉關，淡薄自得。郡帥隴西公潛使人伺其所為，知其安於貧，樂於道，閱百代而自娛，未嚐以闕物為撓。由是官有乏，必俾承乏，而生所至以靜理聞。癸丑夏，複詔生宰烏程，民吏欣欣，再遇寬政。閣鞭聽訟，事簡庭閑。君子哉汝南，學古入仕，有其經矣。
生家於陽羨，數世以經明獲祿，後群從昆弟並一舉而捷。凡浙右之士，因以向風國庠。聞其名，鹹亦推先焉。夫善為政者，雖欲人安而俗阜，必當於事有立，於意不忘，以羽翼厥道也。今徭賦既調，風俗既安，逋逸有歸，惸孑有依，然後搜遺文，刊墜碑，此所以見興廢之心也。建新亭，疏洿池，此所以見繼絕之誌也。於戲！當大兵之後，民困於繁役。克俾其民康，其力均俗，固母視於尹長矣。今施政之暇，人有餘力，然後興起廢墜，彰明故事，非圖遠經久者，孰能為此哉？生既重立大光上人之碑，遂命某紀其年月，別立於石，且以旌新亭之興替有自也。
宏農子始卜居於前溪，得地數畝。構草堂竹齋，植修篁。竹齋之前，有地周三十步，因命僮執鍤穴為池焉。逗前溪餘派以漲之。流或時涸，則汲井以滿。環池樹菊及諸菜果，可以左右俎機者。暇則散襟曳筇，修吟自怡。或從風微瀾，或因雨暗溢，則江湖之思滿目矣。宏農子性潔，不喜淆雜。故一卉一木，爽靜在眼前。池之上，未嚐許片葉寸梗，頃刻浮泛。以是耕僮頗厭其役。
客有知者，誚其勤懇跬步之地，何所裨哉。廣不袤丈，深不逾雉。竭其水不足以澤生物，窮其深不足以安龜鱉。無蒲藻以潛其魚，無波瀾以方其舟。孜孜矻矻，虛耗僮力。言未訖，宏農子舉頤而答曰：「爾以此小而無用乎？以其潔而魚鱉不宅乎？以其狹而舟戢非便乎？吾豈不欲深及於淵，以滋液畦圃耶？豈不欲周植其蒲，以繁育魚蝦耶？豈不欲廣導其流，以乘風沿溯耶？吾恐利於生植，其見乎疏決無窮矣。聚夫鱗甲，則動夫竭澤之魚矣。湊其舟戢，則起夫濟涉之爭矣。矧夫植其物，則有薋菉以盜其澤者。叢其藻，則有虺蜮以附其伏者。利其濟，則有重載以掇其溺者。嘻！水之利也眾矣，其害也亦深矣。故吾所以獨潔此沼，亦以鏡其心也。將欲撓之而愈明，揚之而不波，決之而不流，俾吾性終始對此而不渝。豈效夫瀦其水以豢鱗蓄介為毚僭之備，亦曰池而已矣？」
叔孫昭子聘於晉，晉受邾人之，執昭子置於箕，使吏藩之。昭子不以拘為意，止之舍，有壞必葺，去之如始至。故春秋賢之。今有受九重之命，母百里之民，凋瘵者係之以綏，訛弊者藉之以移，既休於公館，睹其隳摧圯漏，忍而不治者，無乃取譏於君子乎？丹陽餘公，以再命尹於烏程。降車之期月，察訟決獄之暇，周視縣署。其門傾，其廳欹，其牆圮，其廡偃。頹簷側楹，倒移相倚。風雨罔庇，寒暑是窘。公歎曰：「建之者何人？壞之者何心？既叨守邑，其敢不力自懋以圖嗣修乎？」
然屬天末悔亂，兵火猶熾。專城而居者，其可無備乎？故我郡儲甲數萬，以戒不虞。而軍須軍餼，僉賦於縣。務繁力匱，久莫克舉。公乃宵分而寐，五鼓而興。行忖坐惟，不遑所安。近越於時，方克僝功。於是節冗費之用，鳩贖辟之金，僦力於農休，徵功以厚賞。聽斷之餘，策杖以巡。慰其勞者，勖其惰者。設茗及飧，日自省視。由是工操其斧，如蟻集膻。傭運其材，如水赴泜。財以儉而蘊，故其用給。人以悅而使，故其功倍。不期年而眾宇鼎新矣。有若換大門、中門，修大廳、小廳、東閣、西閣。新押司隸事院，建人吏祗候房。砌縣之外城，凡百餘雉。創宅之周垣，近一百堵。修眾寮之宅五，造廳庫之橋六。疏西亭之汙池，制公廨之什物。有遺罔不增構，其尤赫赫者。如每歲徵賦，主胥類於廳之西廡，以其輸賦駢湊，逋逸是虞。乃編筠接軒，權間隔之，訖賦則毀去，厥費頗夥。公乃增廡之一楹，構木為欄，以限其內外，俾永絕妄耗。此以見公謀之經久也。縣之西北隅，舊有帳院，蓋鄉吏團集裏書之所。歲月綿遠，崩墮無幾。每遇霖潦，則束席就燥，以避其沾濕，亦有時矣。加以往來者禦奔走泥淖之患，舉邑是病，無戶而革。公於是曆揆其損，以籌完葺。正傾支摧，增新易壞，類夫重構。複建修廊，以達於都門。雨有依，暑有庇，從役者不知其勞矣。此以見公情之恤下也。公帑摧敗，下冗下濕。周垣雖設，腐不為固，易所以刺慢蓄而誘盜也。公乃擇堅以革枯，選宏而化陋。厚厥墉，嚴厥闕，此以見公誌之防閑也。縣之圜扉，頹垝莫治。彼犯大辟得係者，豺狼野心，脫走是勝。苟閈閎不謹，牆垣不慎，是遺肉於虎吻也。或有縶墮，事由微眚，蓋俾其懷過而省非也，豈使敵於見善，毒於日期昵枕哉？而糞壤狼籍，穢不可邇。彼罪無輕重，俱執於此。不其酷歟？公乃劃積弊，滌宿汙，明壞牖，圩毀墉。席以潔其榻，食以茹其餒。苟獲戾而入，如宴於此。以見公之處心愛物也。
先是縣之秋曹尉蘇許公頲釋褐之官也，公始至，兼戎曹務。遇上已節，郡有角抵之戲，郡守出觀，則司戎者職其事。因乘小艇往來，以檢馭不整。郡治之南，溪波浩洋。許公馭楫以涉，而舟覆焉。眾皆駭惋，謂不可援。俄聞空中有言曰：「無損蘇公。」忽有幹流以出其舟，而許公存焉。彼同溺者，俱不為水困。俗旌其地為蘇公潭。大曆中，縣令李晤，則故相國紳之先也。相國誕於縣署，幼弄之歲，墜於縣之東池，逾數刻，忽若有物翼出於池麵，相國略不為苦。二者皆縣之故事，而圖經不載。公乃檄請於邑人太學博士邱光庭，編緝遺墜。其或善未書、能未紀者，罔不畢錄，此以見公興廢而繼絕也。凡此數事，豈前政之未知乎？抑知而不為乎？非公勤於理，敏於用，視公猶私，曉夕匪懈，何以及此哉？
始公之臨，承授政之後，人稔於易，眾務煩猥，綱在而目紊。公乃肅之以整，嚴之以恪。遏強字弱，優老恤匱。旌別枉直，屏空奸慝。不逾月而法令如一，勸賞分明。清靜簡當，內外祗肅。鞭樸閣於庭，爭訟息於野。宣尼所謂慢則糾之以猛，猛則濟之以寬。猛寬相濟者，餘公得之矣。前是公才再稔而報代，鄉之老，肆之長，鹹賴撫導。數百人列狀，牆立於郡庭以乞留。太守隴西公以代其任者特敕之命，不可有滯。然私器其能，頗自憾不偶良吏，以共育尫瘠。公遂退寓於德清屬邑，駕水軒，釀春醪，治蔬圃，修釣艇，以吟醉自逸。明年冬，為縣者以譴停其任，杖媒依勢求代用者，檄累於幾上。隴西公至而弗視，且曰：「烏有民病方急，而擯良醫乎？」遂飛簡以召公。洎其至，隴西公提印以授曰：「子之前治邑，其及物之澤，被於廛野。未得盡子之術，貽吾中悔。今還舊邑，其為我撫其疲，遏其酋。俾民獲蘇，無替初心。」公三讓而後即縣。張弦易調，新其戶牖。剔蠹抉弊，刮垢磨頑。不次不序，鹹複舊貫。凡利於民，濟於公，事無巨細，必自我始。
丙辰春，公將受代。吏民等以為受其教庇，而忘諸載祀，俾後之人不得詳其俶落，是食其旨，廋其處也。於是列其狀，謁言於宏農楊夔。夔學於《春秋》，固當以紀功書績為勇。公前任日，崇修先聖之祠，為文讚功，刻石於縣岸。今複紀此宏烈，蓋欲慰縣人久久之虔思也。況公以民吏之勤請，不可拒絕。兼凡所革易創制，皆力殆心罄而後克濟。且慮夫什器，後之人不同乎慎惜也。恐其傾陊，後之人不同乎繕治也。苟沮眾請，何以鏡將來耶？由是采石鐫勒之費，莫不悉自於清俸，益以見慎而有立也。嗣厥理者，可不懋乎？乾寧丙辰秋七月記。
天祐丁卯歲月直辛亥，有星自積水流入於輿鬼。知天者曰：「輿鬼之宿，是為鶉首。於辰在未之衡，日醜為星紀，則牛鬥之分也。據茲星祥，秦之鄣郡，漢之丹陽，其有水為沴乎？厥應當在戊辰之丁巳。」明年夏四月辛丑，宣歙睦雨，周一甲子。平地水丈餘，四日而後止。新安郡之新城，繼為暴水所汨。雉堞鹹圯，郡帥太尉潯陽公周視其壞，色沮神戚。將捐去而莫修，則功存之可秘也。將徵役以完舊，則民勩之可憚也。迨於兩月，不遑發命。又念強敵未殄，方礪鏃伺間，豈可惜費重力，慢蓄輕守，以速寇心乎？秋八月，乃頒役於五邑。先降簡於邑令，且誡其程功，無使隱民厄於豪族擅諸利，俾率怨於下以益上者，匪德也。邑令承命，躬自閱籍。功之延促，事之繁簡，由窶向豐，罔有弗均。於是五邑之民，不再命而麏至於新城之下。凡板幹畚築之用，皆未令而具。初公巡壘觀設，審頤厥由。且歎其雖新水之異以害茲城，亦始構之疏以稔其失也。烏有於泛沙流石之上，而能為永永之基哉。乃命指揮使劉贇、徐璋、三城使朱環及節級等，各畫分而督役。遂諭以城之舊址，浮而斯濫，今當發深一仞，抉去砂石，實以精壤，重加鎮築，然後廣其宿基，增諸石版。必使堅永，侔於鐵壁。役或務棘，棘則民瘃。築或務慼，慼則民疲。弗棘弗慼，係爾曹寬猛之有中也。無以苛忍相矜，無以遄速為代。諸侯受教，夙夜胥勖。勉於恪勤，以勵厥躬。故執畚者繩繩，操斧者詵詵。輦壤輸財，蟻列子臻。笑語忻忻，爭先有期。自旭及晡，役未嚐懈。遠而望之，則疊巘層巒，屹如天設。迫而視之，則崇岡連阜，捷若神化。回合叢倚，崖東山抱。建邦則險，此焉是覯。自八月庚子興役，暨十月之壬寅而役罷。工者函斧，築者閤鍤。太尉潯陽公建旆而巡諸，乃曰：「城之完，屋之新，實麗實堅。非諸邑之奉公，焉得民不擾而力齊乎？非諸校之盡節，焉得役不煩而功速乎？所以見二三子之忠勤，以佑吾政也。」
自公之臨是邦也，法明而兵勁，刑審而罰中。故民樂其化，安其土。及徵庸，而屬邑之民，父誨其子，兄教其弟。以公之問俗也，未嚐有猾吏之擾。以公之撫封也，未嚐有外寇之虞。以公之治戎也，葵藿之禁，無敢有觸者。以公之獎善也，鱗介之美，無敢有侵者。故十五餘年，綽綽焉如鱗之潛遇其廣淵，雍雍焉若禽之獲棲其蒙翳。絕釣綱之慮，無畢弋之患。詩所謂「愷悌君子，民之父母」，見於我公矣。今水壞城壘，重興畚築，苟或進退不副公之用，是謂奸慈父之命，其為悖戾，神豈爾容哉？故民不俟令而爭集，不勞促而自課。非恩信之昭感，何以迨乎此哉？於戲！事有奇，績有異，不克稱頌以流於裔，秉筆者之過也。閿鄉楊夔，自勝弁力學，以暨於發落齒墮。屬茲喪亂，洎在民伍。獲承公殊眾之遇，每歎其有誌無時。許將其促鱗弱介，遊泳於豐沼。無以酬獎之意，敢撰《重築新城記》以獻。時歲在降婁周正之月十一日記。
子讀周書至武王滅紂，倒戈歸馬，示天下不複用，跡其事惑焉。以武王之聖，有望旦之輔。滅獨夫紂，旌其功於一時可矣。且曰終不複用，其未然乎？夫上古淳，結繩知禁。中古樸，赭衣懷畏。末俗巧，嚴法不化。故淳散而樸，樸散而巧。巧之變萬詐生焉，則內荏外剛之心，詎革於幹戚之舞乎？周之祚七百，誠曰永久。然以臣臨君，以兵向闕者多矣。齊桓南伐楚，北伐戎。晉文取叔帶於溫，定襄王於鄭。非二國崇示大順，尊獎王室，則周之社稷，存若綴旒。自漢而下，有國者罔不以兵力。秦以黷武而滅，梁以無備而亡。我太宗究滅亡之源，委房、杜以政。房、杜以天下之大，不敢決於胸臆。於是敢諫則先王魏，論兵則讓英衛。深謀宏法，來代有準。洎林甫即明皇既安之日，隨旨順色，以稔君惡。乃以羯夷勇暴之卒，專我兵柄，竟使獸心，為國禍本，其為黷亂國常，褻慢武義，不亦甚乎？且蒐苗獮狩，所以講武經，閱戎事也。故曰預備其不虞，有備而無患。則武之道，豈可一日而忘諸。嗚呼！班子之善斫，不能以鉛刀攻其堅。造父之善禦，不能以朽索制其逸。則有國者可以棄兵乎？
子貢以管夷吾之奢、晏平仲之儉，質於宣尼。宣尼以管仲之奢，賢大夫也，而難為上。晏平仲，賢大夫也，而難為下。蓋譏其僭上偪下之失。或謂無所輕重，予敢繼其末以論先後焉。夫齊桓承襄公之失政，接無知之亂常。久亡於外，自莒先入。有國之後，銳心以求其治。及叔牙言夷吾之能，脫囚服，秉國政，有鮑叔之助，隰朋之佐。遂能九合諸侯，以成霸業。此逢時之大者也。若平仲者，立於衰替之朝，有田國之強，有欒高之侈。時非曩時，君非賢君。當崔杼之弑也，能挺然易其盟。陳氏之大也，能曉然商其短。獨立於讒諂之伍，自全於紛擾之中。人無間言，時莫與偶。若桓公九合諸侯，不以兵車，信夷吾之力也。使晏子居桓公之世，有鮑隰之助，則其尊周室，霸諸侯，功豈減於管氏乎？以其鏤簋而朱紘，孰若豚肩不掩豆？以其三歸而反坫，孰若一狐裘三十年？矧國之破家之亡者，以奢乎？以儉乎？《語》曰：「奢則不遜，儉則固。」與其不遜也寧固，然後知聖人輕重之旨斯在。
貞觀中，文皇帝聽政之暇，問房、魏以創業守文之難易。房對以創業，魏地以守文。蓋房以經綸之始，備極勤劬，所以見創業之難矣。魏以升平之後，率多懈怠，所以見守文之難也。
然則創業之初，雄豪未賓，生民嗷嗷，惟德是歸。所以開基之主，皆乘釁而起。睹覆車之轍，焉肯更循其軌哉。當其雲雷未亨，天地猶蒙，龍虎交馳，煙塵晝昏，故得一士則前席以待問，聞一言則傾耳而聳聽。用人若不及，從諫若轉圜。勇於得而悚於失，冒履鋒鏑，涉曆險危，其取也既勞，其得也亦勤，誠為創業之難也。及乾坤霧霽，山河有主。四海之內，罔不臣妾。言而必從，如影之附。欲而必至，如響之應。愛之可以升九霄，怒之可以擠九泉。順意者駢肩，逆耳者畏忌。好惡之情，不由其臧否。賞罰之道，匪關於功過。下懾以求命，眾怒而莫諫。此所以為守文之難也。
然則自漢而下有天下者，孰不始則孜孜以親萬機，將徯乎治？及時既平，俗既康，以泰自逸，怠於庶務者多矣。其終而不惰者，則幾希矣。且創業之主，既得之後，猶隳夙誌以壞大業，而況求既治之後，即己安之朝，其能納讜言，任正人，屈已以順眾，抑心以從下者，不亦鮮乎？魏文貞公守文之難，豈初心盈中心昃也。總而論之，療饑者易為食，其創業乎？醫者難為藥，其守文乎？
文選樓者，梁昭明太子選文之地。時逾四代，年將五百。清風懿號，藹然不泯。況廣陵乃隋室故郡，遺事斯存。求之於今，陳跡盡滅。斯猶巍巍，久而益新。其不由以學而立道者，道則不朽，以文而經業者，業則不磨乎？宏農子經於是樓，提筆路絕。且慮夫不文不典者肆而處，乃泣以銘云：
峨峨萬宇，匪歌則舞。美哉此樓，獨以文修。自由名貴，不以華致。雖超千古，靡有顛墜。孰堪其登，必精必誠。孰可以居，必賢必明。無聚優以為娛，無習伎以稱榮。吾恐其素德，懷辱於冥冥。
搢紳先生牧於東郡，繩屬吏有公於獄者，某適次於座，承間諮其所以為公之道。先生曰：「吾每窺辭牒，意其曲直，指而付之，彼能立具牘，無不了吾意，亦可謂盡其公矣。」某居席之末，不敢以非是為決，因退而辯其公。
且《傳》曰：「君所謂否，臣獻其可。君所謂可，臣獻其否。」是謂彌縫其不至也。及君可亦可，君否亦否，故平仲罪邱據踵君之意，叔向譏樂王鮒從君者也。所以智詢於愚，以其或有得也。尺先其寸，或有長也。皆庸其涓滴，將助其廣大也。況末世纖狡，內外荏剛，烏有不盡其辭而能必究其情乎？使居上者得其情，屬踵而詰之，可謂合於理，未足言公也。忽居上者異於見，遠於理，亦隨而鞫之，取葉於意，所謂明於不法，烏可為公哉？且不師古之言，非不可為也，為之不能遠。不由禮之事，非不可行也，行之不能久。故君子盡心法古，動必本禮。將遠而不泥，久而不亂也。若乃告諸獄任意以為明，其屬狥已以為公。是使懷幸者有窺進之路，挾邪者有自容之門矣。矧叢棘之內，辛苦備至，何須而不克，而況承執政指其所欲哉？
嗚呼！欲人之隨意者，吾見亂其曲直矣。樂人之附已者，吾見汨其善惡矣。而猶伐其治，譽其公，無乃瞽者衒別諸五色乎？
晉室南遷，制度草創。永嘉之後，囂風未除。廷臣中猶以謝鯤輕佻，王澄曠誕，競相祖習，以為高達。卞壺厲色於朝曰：「帝祚流移，社稷傾蕩。職茲浮偽，致此隳敗，猶欲崇慕虛誕，汙蠹時風。奏請鞫之，以正頹俗。」王導、庾亮抑之而止。噫！西晉之亂，百代所悲。移都江左，是塞源端本之日也，猶乃翼虛駕偽，崇扇佻薄。躡諸敗蹤，踵其覆轍。以此創立朝綱，基構王業，何異登膠船而泛巨浸，操朽索以馭奔駟乎？設使從卞壺之奏，黜屏浮偽，登進豪賢，左右大法，維持紀綱，則晉亦未可量也。其後王敦作逆，蘇峻繼亂。餘以為晉之亂，不自敦、峻，而稔於導、亮。
或植蘭荃，鄙不遄茂。乃法圃師汲穢以溉，而蘭淨荃潔，非類乎眾莽。苗既驟悴，根亦旋腐。噫！貞哉蘭荃歟？遲發舒守其元和，雖瘠而茂也。假雜壤亂其天真，雖沃而斃也。守貞介而擇祿者，其蘭荃乎？樂淫亂而偷位者，其雜莽乎？受莽之偽爵者，孰若龔勝之不仕耶？食述之僭祿者，孰若管寧之不位耶？嗚呼！業圃者以穢為主，而後見龔管之正。
敬亭叟家毒於鼠暴，穿埇穴墉，室無全宇。咋齧篚筐，帑無完物。及賂於捕野者，俾求狸之子，必銳於家畜。數日而獲諸汴，歡逾得駿，飾茵以棲之，給鱗以茹之。撫育之厚，如字諸子。其攫生搏飛，飛舉無不捷。鼠懾而殄影，暴腥露膻，縱橫莫犯矣。然其野心，常思逸於外，罔以子育為懷。一旦怠其絏，逾垣越宇，倏不知其所逝。叟惋且惜，涉旬不弭。宏農子聞之曰：「野性匪馴，育而靡恩，非惟狸然，人亦有旃。梁武於侯景，寵非不深矣；劉琨於疋磾，情非不至矣；既負其誠，複近厥噬。」嗚呼！非所蓄而蓄，孰有不叛哉？
天後幽中宗之後，有不下閫闈移六合之誌，故徐敬業、唐之奇等於揚州起兵，以興複唐室。然皆不旋踵而敗，遂引用酷吏，開羅織之門，以懾伏內外。一日，狄梁公獨對。天後曰：「吾自用俊臣思正來，朝臣知所懼否？」梁公曰：「朝廷小人，不達天命，或有異議。然陛下以木有一實之蠹，將翦樹而棄之乎？錦有一點之汙，將全匹而燔之乎？養隼者誠欲其鷙於烏鳶乎？鷙於鸞皇乎？鷙而無別，不如不鷙矣。」天後默然。
眾曰善，未必善，觀其善之為也。眾曰惡，未必惡，觀其惡之由也。行詐以自衒，取媚於小人，其足為善乎？任直以獨立，取惡於非類，其足為惡乎？故擇善采於譽，則多黨者進。去惡信於言，則道直者退。王莽折已以下士，而諸父失其權。彼言善者可憑乎？京房守正以極諫，而嬖幸指為逆。彼，惡者可聽乎？故能鑒其善者，必觀於眾之所惡。能鑒其惡者，必取於眾之所善。所以眾謂之悖也，非孟子之賢，無以旌章子之孝。眾謂之智也，非國僑之明，無以誅史何之詐。嗚呼！道之大，非遇於賢明，何常不汨哉？
宏農子遊卞山之陰，遇鄉叟。巾不完，履不全，負薪仰天，籲而複號。因就訊諸，抑有喪而未備乎？抑有冤而莫訴乎？何聲之哀而情之苦耶？叟致薪而泣曰：「逋助軍之賦，男獄於縣，絕糧者三日矣，今將省之。前日之逋，已貨其耕犢矣。昨日之逋，又質其少女矣。今田瘠而貧，播之莫稔。貨之靡售，且以為助軍之賦，豈一一於軍哉？今十未有二三及於戎費，餘悉為外用。又黠吏貪官，盈縮萬變。去無所之，往無所資。非敢懷生，奈不死何？」宏農子聞其言，且助其歎。退而省於世，萬類中最為民害者，莫若虎之暴。將賦之以警貪吏，庶少救民病。是夕夢鷙獸而人言曰：「爾欲警於貪，將以吾為首。雖爾之潔，奈辱我之甚乎？」餘曰： 「賊人之畜，以自飽腹。爾不為貪哉？」獸曰：「不豢不農，何以給生？苟不捕野，無實吾嗛。吾以其饑而求食之，苟或一飽，則晏然匿跡，不為謀矣。豈爾曹智以役物，豢之畜之，畋之漁之，以給其茹也。桑之育之，經之營之，以供其用也。一物之可求，一貨之可圖，汲汲為謀，孜孜係心。如壑如溪，莫滿莫盈。豈與吾獲一飽則晏然熟寢，而欲比方哉？」宏農子驚而寤，諦而思。若然，則人不如獸也遠矣。
梁武平齊，盡有其內。獲侍兒十餘輩，頗娛於目。俄為郤後所察，動止皆有隔抑。拗其憤恚，殆欲成疹。左右識其情者進言曰：「臣嚐讀《山海經》云： ‘以鶬鶊為膳，可以療其事使不忌，’陛下盍試諸？」梁武從之。郤茹之後，妒減殆半。帝愈神其事。左右複言曰：「願陛下廣羞諸以逼賜群臣，使不才者無妒於有才，挾私者不妒於奉公，濁者不妒其清，貪者不忌其廉。俾其惡去勝忌前皆知革心，亦肋化之一端也。」帝深然其言，將詔虞人廣捕之。會方崇內典，誡於血生，其議遂寢。
