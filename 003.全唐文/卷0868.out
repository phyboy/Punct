顏，字可鑄，湖州德清人。唐翰林學士傅師之孫，天復初舉進士，授校書郎。屬亂離，奔湖南馬氏，未幾歸吳，為淮南巡官，累遷禮儀使兵部郎中知制誥翰林學士。順義中卒。
乙巳歲冬十二月，客鍾陵，由章江入劍池，過臨川。時天久愆雨，水泉將涸。風不便行，維舟於岸左。岸左有小渚，小渚之間，垂舟之介揭厲而獲碑。為介者異而告，發而視之，字殘闕，存者十七八。考其文，則故臨川內史顏魯公之文。識者以為公牧臨川日所沈碑。其文亦多載魯公之德業，輒碎敗而已。會同濟者謂餘曰：「且魯公沈是碑也，必將德業不稱於後世，故沉之。今子既不能文而補之寫傳之，亦不可複沈之於濬流。俾後人睹是碑者，抑亦昭魯公之德業也，子亦蔽人之善歟？不然，胡碎之而已。」餘曰：「籲！秦嬴政初並天下，天下大定，海內一統。於是出行郡縣，登諸名山，刻石記功德焉。及其仁政不修，後之人語及秦嬴政者，鹹以為虐君也。堯舜無為而治，巍巍蕩蕩。俾鑿井耕田者，不知帝力。曆於萬紀，厥道愈光。今之人語及堯舜者，鹹以為聖君之至。若峴首之碑，睹者墮淚。斯乃荊之人感羊公之德化，故泣而思之。設使羊公之德化不及於荊人，則是碑也不能感荊人之泣矣。且魯公之德業，史傳載之矣，遺俗傳之矣。夫德業者，病不著於當世，豈病揚於後世乎？苟魯公德業，史傳不載，雖全是碑，亦不能揚魯公德業於後世。夫如是，碎之何傷？」
寧國臨縣逕之東南，古勝地也。頃屬兵興以後，盡目蕪焉。稂莠蔽川，嘉樹不長。氛煙塞路，清泉不發。幽埋異沒，誰複相之。是邑汝南長君，治民有瘳，任人得逸。乃卜別墅，就而營之。前有淺山，屹然如屏。後有卑嶺，繚然如城。跨池左右，足以建亭。邱隴高下，足以勸耕。泓泓盈盈，漣漪是生。蘭蘭青青，疏篁舞庭。斯亭何名，化洽而成。民化洽矣，斯亭乃治。長君未至，物景頹圯。長君既至，物景明媚。物之懷異，有時之否。人之懷異，亦莫如是。懿哉長君，雅識不群。愚不紀之，孰彰後人。時乾寧三年仲夏月十有九日記。
界江南，宣州實為奧區。凡厥貢之盛，厥土之饒，則古所良也。暨钜盜起芒碭，環弊於四方。是邦載罹窘阨，雖城隍僅免，而外無孑遺矣。及兵部裴公慶餘去任，竇常侍聿自池牧來臨。蒞事未幾，遽為秦彥所據。奸連鄰{孰心}，一旦擁兵渡江，引黨趙鍠以代己任。是歲南徐劉顥作亂揚州，繼喪師律，二境流離，人不堪命。宏農王方作自淝水，爰奮義旗，詢於同盟，則田公司空首決宏謀。及維揚克定，秦彥就誅，宣人有言曰：「何獨後子，徯其來蘇。」宏農王允憫是誠，我公複勵兵進討，鍠悉銳逆戰，亟為崩之。及追蹙保壘，兵食內空，而外不絕商，市無改肆。鍠知人和在彼，乃冒圍宵奔。我公追擒之，自此江表略定。大順元年建子月，孫儒大據維揚，又來寇我。舉不以義，自老厥師，複為我公擒之，其眾盡潰。宏農王去寧揚土，我公嗣總藩條。天子嘉公之勳，就轉左仆射命觀察。於是明年建寧國節度，又明年加司空。宣城薦屬戎事，便廳久缺，司署者進言曰：「盍葺諸。」公曰：「民室未完，民逃未複。」於是用文德以來之，既來而安之，不期歲，車者闐闐，舟者聯聯，比屋滯貨，盈市溢鄽。司署者複進言曰：「民室完矣，民逃複矣。」公曰：「倉廩未實，田野未辟。」於是薄其賦而省共徭，給其乏而賑其饑。不期歲，荷擾秉犁，橇蟠於泥，如雲之稼，穰穰在畦。司署者複進言曰：「倉廩實矣，田野辟矣。」公乃許。然後度材相址，不愆匠事。橫梁虹亙，山節峰峙。嶪嶪崇崇，觀者改視。公喜，退顧人曰：「凡事之治不治，無賢愚貴賤，顯然知異。觀此，當其未治，人鹹慊之。及其治也，人鹹榮之。則吾於為政也，豈不榮乎治哉？我今欲刊成績，宜付所能，則沈氏子以文售，子其何可辭焉？」乾寧二年乙卯秋九月八日記。
人一其視而不一其明，故目有時盲。人一其聽而不一其聰，故耳有時聾。蓋目之盲，由物亂其睛。耳之聾，由聲惑其聰。且玉者鹹知其玉也，石者鹹知其石也，而碔砆亂焉。宮者鹹知其宮也，商者鹹知其商也，而鄭衛惑焉。夫人者，孰欲棄真而取偽，背正而歸邪？諒視不詳，而聽不審耳。俾視不詳而聽不審者，豈不以碔砆鄭衛之故乎？籲！天下之大，萬物之眾，其亂目惑耳者，非特碔砆鄭衛而已。則知非聖賢，其不惑於視聽者稀矣。
凡所謂祥者，必曰麟鳳龜龍，醴泉甘露，景星朱草。所謂妖者，必曰天文錯亂，草木變性，川竭地震，冬雷夏霜。或者以察王道之廢興，國家之治亂，則乩考於是，而不知君明臣忠，百司稱職，國之祥也。信任讒邪，棄逐讜正，刑賞不一，貨賂公行，國之妖也。三代以後，廢興之兆，理亂之故，鮮不由此矣。若向所祥者果祥，則周道衰而麟見；妖者果妖，殷道盛而桑穀生庭；不其明與。
夫祭典之興，所以奉祖宗而表有功也，非所以祈明神而邀福佑也。故王者郊天地而立七廟，諸侯奉社稷而置五廟，士庶人各以其家。功施於民則祀之，以死勤事則祀之，以勞定國則祀之。昔列山氏之子曰柱，能植百穀，夏興也，周繼之，故祀於稷。共工氏為九域，其子曰後土，能平九土，故祀於社。舜勤事而野死，鯀障洪水而殛死。冥勤其官而水死，有虞氏禘黃帝而祖顓頊，郊堯而宗舜；夏後氏亦禘黃帝而祖顓頊，郊鯀而宗禹；商人禘舜而祖契，郊禹而宗湯；周人禘嚳而郊稷，祖文王而宗武王；故所謂奉祖宗而長有功也，非所以祈明神而邀福佑也。必以明神可祈，福佑可量，則三代不易世，秦漢不更氏，王者無明暗，卿士無賢愚，能盡其祭祀，則享其福祚矣。神必私於禱祈，悅於肥腯，而降其禧祥，則王者盡堯舜也，侯者盡桓文也，水不為潦也，火不為災也，年無壽夭也，民無貧富也，戰無不勝也，守無不固也，禍無不殄也，疾疹不生也，國家無危亡也，宗祀無廢絕也。是皆祈而不得，禱而無應明矣。然是經百代而不易其俗，傳百王而不革其風者，誠有以也。夫兩國相持，必有其勝也。萬邦各治，必有其康也。祈年者必有其豐也，祈病者必有其瘳也。祈仕者必有其遷也，祈貨者必有其饒也。有一於此，鹹以神之佑也。而不知人事之起，匪成即敗，匪得即失。用之有巧拙，智之有先後。歲有豐儉，運有否泰，非神之所置也。於是廢業而不為非，竭產而不為悔。奸巫乘之，以語禍福，竟不能明，浸以成俗。得非上失其正，下郊其為者乎？
嚐讀李肇《國史補》云：「韓文公登華嶽之巔，顧視其險絕，恐栗度不可下，乃發狂慟哭，而欲縋遺書為訣。」且譏好奇之過也如是。沈子曰：「籲！是不諭文公之旨邪，夫仲尼之悲麟，悲不在麟也。墨翟之泣絲，泣不在絲也。且阮籍縱車於途，途窮輒哭，豈始慮不至邪？蓋假事諷時，致意於此爾。前賢後賢，道豈相遠？文公憤趣榮貪位者之若陟懸崖，險不能止。俾至身危踣蹶，然後歎不知稅駕之所，焉可及矣？」悲夫！文公之旨，微沈子幾晦乎？
舜禹之代，象刑而人不敢犯。言象刑者，以赭以墨，染其衣冠，異其服色，凡為三等。及秦法苛虐，方用肉刑。鋸鑿箠樸，楚毒畢至，而人犯愈多，俗益不治。其故何也？非徒上古醇樸，人易為化，亦由聖智元遠，深得其理故也。夫法過峻則犯者多，犯者多則刑者眾，刑者眾則民無恥，民無恥則雖曰劓之刖之，笞之撲之，而不為畏也。何以知其然也？夫九人冠而一人髽，則髽者慕而冠者勝。九人髽而一人冠，則冠者慕而髽者勝。民不知冠之髽之為勝，但見眾而為慕矣。今免者多而刑者少，人尚慕其多矣。及刑者多而免者少焉，以少為勝乎？故曰法過峻則犯者多，犯者多則刑者眾，刑者眾則民無恥，民無恥則雖曰劓之刖之，笞之撲之，而不為畏也。凡民之心，知恣其所為，而不知戒其所失。令辱而笞之，不足以為法也。何者？蓋笞絕則罪釋，痛止則恥滅，恥滅則複為其非矣。故不足以為法也。虞舜染其衣冠，異其服色，是罪終身不釋，恥畢世不滅，豈特已以為恥也？人之見之者，皆以為恥也，皆以為戒也。愚故曰非徒上古醇樸，人易其化，亦由聖智元遠，深得其理故也。
古者國家將有事乎戎祀，必先擇時日以定其期。是用備物於有司，習儀於禮寺，俾臻其慮而戒其誠，非所以定吉凶決勝負也。後之惑者，不詳其故，惟考時日，妄生穿鑿，斯風不革，拘忌益深。至使凡庶之家，將欲越一溝隍，拆一葭葦，必待擇日而後為之。構一衡宇，一榛蕪，必審方位而後為之。且凶吉由人，焉係時日。夫四達之衢，輪蹄未嚐息也。五都之市，貨賄未嚐絕也。萬家之邑，斤斧未嚐斷也。七雄之世，戰伐未嚐已也。其凶也必由於人，其吉也必由於人。故吉人凶其吉，凶人吉其凶，一於人之所為而已矣。然則惑者不知其在人，有一不知則罪於時日矣。且以不謀之將，不練之士，有能以時日勝者乎？不耕之土，不實之穀，有能以時日種者乎？以鐵為金，以石為玉，有能以時日濟者乎？是皆不能也。則時日於人何有哉！夫王者之兵以德勝，霸者之兵以義勝。其次以智，其次以勇。故古之名將，未嚐不以此而戰勝也，未嚐不以此而立功者也。
知佞之讒讒忠，不知佞之讒讒國，故人君弗為意也。且曰：「彼誠佞耶，子不過寵一臣。彼誠忠耶，予不過黜一臣。子受天命有天下，豈少若人乎？奈何咈子心？」而不知寵一佞而百佞進，黜一忠而百忠退，矧忠者寡而佞者眾乎？是以宰嚭讒子胥而吳滅，趙高讒李斯而秦亡，無極讒伍奢而楚昭奔，靳尚讒屈原而楚懷囚。愚故曰「知佞之讒讒忠，不知佞之讒讒國」，悲夫！
論者以五帝不迨於三皇，時變也。三代不迨於五帝，時變也。五霸不迨於三代，時變也。或曰：「時其在君乎？在臣乎？在民乎？」沈子曰：「在君不在臣，在臣不在民，在民不在君臣。」古若羲若軒，若陶若虞，時在君也。若殷武丁，若周武王，若齊桓公，若晉文公，時在臣也。若夏之桀，殷之辛，周之赧，秦之二世，時在民也。故時在君則為皇為帝，時在臣則為王為霸，時在民則為禽為虜為禍矣。夫君德日勤，時在於君。君德不申，時在於民。愚故曰在君不在臣，在臣不在民，在民不在君臣。籲！唯明君而能知時之所在乎？ ☆危全諷全諷，字上諫，昭宗時官撫州刺史兼御史大夫，後為徐溫所虜。
當州昔為臨川，郡城在此城之北，古堞猶存。寶應中，太守王公圓以不便於民，卜遷於此。然所立郡宅，未葉地形。昃倚城西，低臨水際。頗更年代，莫議遷移。洎乾符初，寰海沸騰，兵寇焚爇，略無遺堵，靡認餘基。中和乙巳歲，全諷奉詔分符，拜官本郡。傷淩夷之累政，歎榛棘以經時。且召伯臨人，憩息隻依於棠樹，而謝公為郡，餘閑尚築於經台。得不革故從新，去彼取此？既獲其形勝，又葉此夷隆。凡廨署之中，而公廳在首。此際雖當建立，猶是權宜。每視事之時，或延賓之際，常因自擊，但蓄心期。未辦增修，二十年矣。今則聚力於三農之隙，求材於千仞之林。獲楠梓而皆良，招郢匠而畢集。是用拓開基址，高建棟梁。恢張而雅稱參衙，壯觀而無餘法則。盤勝概而鹹歸萬象，鎮嚴城而更益三威。立事立言，必垂名於不朽。乃積乃業，冀貽美於將來。豈為耳目之娛，而勤土木之事者哉！
當州刺史宅，自唐乾符中因諸道亂離，有巨寇黃巢❥柳彥璋等奔突焚燒，略無遺堵。爾後封疆俶擾，城邑荒涼。洎中和五年春三月，全諷蒞郡之始，制置之初，以其宅僻倚西隅，而甚欹側，乃易其舊址，遷此新基。高而且平，雅當正位。於是芟去榛棘，草創公署。此際多以舊木權宜制之，於今十有四年，卒就摧朽。今則躬親指畫，再❥基場。❥❥重堂，傍豎廚庫。西廊東院，周回一百餘間。才涉數旬，切扁俱畢。雖虹梁❥❥，不獲飾焉。而鈴閣郡齋，❥❥壯觀。建❥❥續益稱❥城❥敘其由故記壁。
文圭，陳州西華人，乾寧中及第，為裴樞宣諭判官。後依寧國節度使田頵，頵死，事吳先生，掌書記。武康元年拜翰林學士。
禹貢別九州之廣，揚鼎居先。淮夷控七郡之雄，盧邦最大。真四塞山河之國，乃一方禮樂之鄉。地勢壯而金鬥高，人心剛而風土勁。洎皇唐光宅四海，奄有八紘。窮日月之照臨，皆臻仁壽。混車書於華夏，咸屬文明。視赤子以如傷，播洪鈞而不比。眷惟刺史之任，獨曰親人之官。凡當出牧是邦，必選良二各石矣。昔故相歇馬之所，今通侯隼之區。
太守清河張公，乾象降靈，人龍命世。一劍躍而蛟斷，六鈞挽而猿號。忠自孝基，勇由義立。爰從稚齒，便奮雄心。庚子歲，巢寇陷秦關，僖宗幸蜀部。王綱弛壞，國制搶攘。瞻烏載飛，走鹿爭逐。救疲民之焚溺，資間代之英雄。先吳忠武王虎步江南，鷹揚肥上。汪汪偉量，涵一萬頃之澄波。落落洪襟，包九百里之夢澤。是以多士之歸也，如百川赴海。群材之用也，若眾腋成裘。勤求卓犖之倫，肇建龐洪之業。下痊民瘼，上報國恩。以太守張公英俊不群，鄉關素友，隸職帳下，責效軍前。入委腹心，出舒羽翼。由餘之拓十二國，多賴宏規。耿弇之屠三百城，略方殊績。以至潰趙相國鍠七萬之眾，先拔句溪。破孫司徒儒五倍之師，次收淮甸。不獨身先百戰，抑亦謀讚六奇。故得擢自偏裨，升於列校。亟更職任，累拜專城。天祐三年，承制檢校司徒守常州刺史，而毗陵杭越接境，梁汴連衡。公才駐熊車，潛施龜畫，早曾修城築塹，杜漸防萌。寒暑未遷，金湯遽設。功用未畢，王澤迭加。以績效轉官儉校太保，授廬州刺史兼本州團練使。天祐四年八月到任，公自臨錦裏，即建羅城。謀雖貯心，言未出口。蓋以先王臥龍之地，謹合繕修。君子變豹之風，詎宜卑陋。況西連襄漢，北接梁徐。秣馬訓兵，靡忘寢食。勸農習戰，誓靜氛埃。今吳太師嗣茅土全封，紹彤玈重寄。旌賢寵善，念舊策勳。雖承制以褒酬，迭進秩於保傅。淮南行軍司內外都軍使鎮海寧國等軍節度使檢校太尉兼侍中東海徐公，首輔大政，力啟霸圖。遜德推功，先人後己。纖粟之勞必錄，錫予之美無偏。公執玉而歸覲王庭，鏘金而入陪相閤。語家國之至計，屬西北以介懷。遂谘稟廟謀，增修戰壘。鋪舒妙見，商較遠圖。且曰：「居安慮危，聞於聖哲。為主制客，宜賴城隍。」乃知恃陋弗修，莒子蹈危亡之運。一日必葺，叔孫留忠恕之機。懿彼肥川，舊有羅郭。自咸通十年盧諫議出牧此州，值彭門用軍，鄰封多警，累拜表章之請，遂興版築之功。綿歲月以滋深，致締建之匪固。漸成崩潰，難禦奔衝。況今稼穡豐登，煙塵貼息。宜當農隙，潛募子來。嘉言上沃於王心，成算允諧於台畫。繇是量材度費，揆力興工。設窯灶於四郊，燒磚礫於億萬。蒸沙似鐵，運甓如山。千畚雲翻，萬杵雷動。役五丁而神速，甃百雉以天橫。粉堞既全，湯池是濬。瀦長壕於四面，斢巨浪於長江。其城周回二十六里一百七十步，壕麵闊七十丈至六十丈，深八丈，城身用瓦砌高三丈，置窯灶五十五所。其磚每口長一尺三寸、闊六寸。建造羅城門十三所，及大弩樓都共四十四所。公旦暮檢轄，躬親指揮。以饌以觴，且酣且飲。致勞勇兼集，公私允諧。
天祐六年十二月終，版築向圓，開鑿始半，汴賊寇彥卿將領馬走徒黨五萬餘人，乘修勵未辦之間，恣倉卒奔衝之計。夜驅群孽，直渡城隍。搭長梯於女牆，攢霜矛於鵲垛。人皆兇懼，公獨晏如。遂開廬江，潛橋兩門。親領馬步銳師，當處殺敗逋逆。或麏驚而塗地，或狼狽以投壕。死溺如麻，生擒若市。押背粘襲，遠過獨山。棄甲聯翩，高齊峻嶽。諸郡收奪槍甲不少，招降人馬甚多。仍值積雪連天，陰風刮地，寒僵餓殕，僅滿平川。疋馬隻輪，偶漏元惡。天祐十年孟冬月，汴將賀壞與王彥章，復驅甲騎四萬，直抵羅城西獨山門，排列至瓦步門，延亙數里。此際堅墉漸備，濬洫已周。巨堞屹而山橫，大弩發而雷吼。雖群偷飄至，暴客狂衝，萬騎雞連，千戈蟻潰，但昂頭而歎息，咸破膽以逋逃。尋屬淮海行軍侍中東海公親統大軍，徑追寇。縱七擒於淮岸，破十寨於戎河。非楊府之大幕雄軍，不足以平欺敵國。非肥水之深壕高壘，不足以外挫賊鋒。致我師競願北驅，彼眾不敢南牧。立中流千年柱石，壯吳部一面山河。昔司馬宣王統晉國車徒，覽諸葛武侯渭川營壘，而歎曰：「真天下之奇士。」今清河公，良可匹矣。高燕公頃築西川羅城，皆破上供錢米。當其無事，尚以為能。清河公今繕理重垣，疏導百穀，廣通商而貿易，咸竭產以經營。上下無私，方圓有術。不蠹府庭之尺素鬥粟，無妨黎庶之易耨力耕。從容蕆事，則首尾一年。周旋僝工，則歌謠五邑。永賀覆盂之固，免虞拾瀋之譏。或聽訟之餘，或訓戎之暇，憑高送目，選勝延賓。三重之雉堞延登，四望之秋毫必見。西風獵獵，撒豹騎於平蕪。冬日融融，竟牛耕於曠野。此外水矗蒙衝之艦，陸轟霹靂之車。十年之儲蓄有餘，千弩之金繒足用。且獨山秀而峭，肥水清而靈。宜有異才，同正霸業。大則仗戎節駕廉車，次則剖竹符參蓮幕。其間燕趙多奇士，豐沛皆故人。千載風雲，一時會合。而公誌惟尊主，務切經邦。摧陣敵若私仇，視玉帛無停蓄。尚季布之然諾，篤仲由之信誠。吳漢之不離公門，袁安之每念王室。凡諸廨宇，久曆星霜，多至摧頹，咸新剞劂。荀郎中湘，五十年前常典茲郡，建東水閶門，虹梁朽而螮蝀沈，碧瓦爛而鴛鴦碎，公皆表裏修換，躬親指南。壯軍城而金翠相鮮，耀水柵而舟車倍湊。並建兩畔挾樓都一十四間，換門樓橋柱十三虹。公又深惟久要，永欲流傳。別運十綱，散令回貨。廣市於楠[A17L]杞梓，遍修於寺廟橋梁。不箕斂於王民，盡圓融於私帑。所建州內廨舍，間架甚繁，兼添置梵舍琳宮，神祠儒廟，及造明教橋一所，次造市橋一所，次造縣橋一所，次造通遠橋一所，次造西水閶門一所，奇妙難名。龍身蚴蟉於波間，雁齒參差於川上。往來咸濟，不勞鄭產之輿。揭厲無疑，如假傳岩之楫。郭內官路，造小史橋一所，次造赤欄橋一所，東正門橋一所，崇化門橋一所，懷德門橋一所，都共造橋一十一所，並用楠[A17L]杞梓。鶴柱雕欄，畫檻縱橫，洪流直道。有利於物，知無不為。
乙亥歲孟夏月，畫圖入覲，告厥成功。相府僉諧，王綸賞重。承制就加都團練觀察處置等使守刺史，餘勳階如舊。至天祐十四年四月二十七日，蒙恩轉授武寧平難軍節度滁宿等州觀察處置等使，依前權淮南行軍副使知廬州都團練觀察處置等使。餘官勳如故，褒勤藎也。且兵書所尚，地利居先。霸國圖安，人和是最。兼茲二者，不其久乎？一品之秩自才升，萬鍾之祿由勳進。安於固晉陽之險，墨翟拒宋國之圍。楚興燧象之師，齊奮火牛之陣。設奇應變，以逸待勞。何代無人，有備誰患。文圭墨徒摩楯，筆鬼如祿。近駕軺車，曾趍戟牖。目擊連雲之巨壘，神驚截海之深壕。聊得直書，無非實錄。雕鎪琬炎，敢期入字之褒稱。易變桑田，幸記千年之城郭。同部轄都頭節級寮吏名銜，並勒碑云耳。天祐十四載歲次丁丑七月戊申朔二十六日癸酉建立，淮南節度掌書記殷文圭文。
