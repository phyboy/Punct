覺，秦州人。仕南唐累官樞密使，加兵部尚書。以矯周世宗命欲殺宰相嚴續，謫授國子博士，饒州安置，遣使誅於路。
昔如來居出世之尊，垂化人之道，闡揚大教，誘掖群迷。開種種之門，方便雖陳於萬法。入圓圓之海，旨趣皆歸於一乘。然而顯教密宗，該性含相。顯之義派分五教，總名素怛囕。密之部囊括三藏，獨號陀羅尼。習顯教者，且以空有禪律而自違，不盡究竟之圓理。學密部者，但以壇印字聲而為法，未知秘奧之神宗。遂使顯教密教，矛盾而相攻。性宗相宗，鑿枘而難入。互成非毀，謗議之心生焉。竟執邊隅，圓通之性懵矣。向匪至智，孰融異端。事必有成，人能宏道。
今顯密圓通法師者，時推英悟，天假辯聰。髫齔禮於名師，十五曆於學肆。參禪訪道，博達多聞。內精五教之宗，外善百家之奧。利名不染，愛惡非交。既而厭處都城，肆誌岩壑。積累載之勤悴，窮大藏之淵源。撮樞要而成誦在心，訓義理而若指諸掌。以謂所閱大小之教，不出顯密之兩途，皆證聖之要津，入真之妙道。覽其文體則異，猶盤盂自列於方圓。歸乎正理則同，若器室鹹資於無有。而學者妄生異議，昧此通方。因是錯綜靈編，纂集心要。文成一卷，理盡萬途。會四教總歸於圓宗，收五密鹹入於獨部。和孔酪之味，都作醍醐。采雲霞之滋，並為甘露。誠諸佛之會要，後人之指南。使披覽者似獲如意之珠，所求皆遂。遵依者如食善見之果，無疾不瘳。覺學愧荒虛，辭非華麗。曾因暇日，得造吾師。每親揮麈之談，頗窺班之見。屬當傳世，爰托撰文。素慚舒理之能，聊著冠篇之引。
有唐中興，文軌未一。天子宵旰，惠於烝人。疇茲賢才以理郡，詔琅琊王公出宰畿甸。訓諭之日，具於綸言，是故圖書但載至止之日。夫溧水者，古之中山也。刊之在石，隸於宣城，瘠而名美。洎我皇出潛駐蹕，編王畿，土厚而俗富。水陸兼濟，鄉黨樂康。比屋可封，非賢不處。琅琊公自達理隱，頤教化之源，上布皇風，下調民事。閭裏相賀，喧嘩若爭。公每鄙眾心尚崇淫祀，罔根本末，俱食甘腥。巫現以之須求，遠近以之敬信。不有取舍，那分否臧。爰采地圖，稽求故事。乃得縣東南勝概，獨立不倚，高而不危，顯著靈蹤，藏諸舊史。有若聖母，享於是山。公乃曰：「古之諸侯，今之令長。諸侯得祀境內，以祈有年。有若世運光啟，昭應協從，其名中山，其神後土。將設廟貌，胡為不然？」不率民財，隻憑眾力。紺殿連碧，虹橋跨清。歸百姓之真心，配神作主。俾中山之靈跡，與國鹹休。其餘囂浮所完，土木這設，並從毀拆，無或興妖，有以見公之去邪蔑疑，為政以德。愷悌君子，其在茲乎？惟神正直聰明，不可不報之以介福。蟲霜水旱，不可不助之以陰功。無或儼然，以傷輿論。彬偶熟前事，敢書直言。用紀歲時，以示今昔。升元六年太歲壬寅仲冬十有九日記。
從效，泉州永春人。初為散指揮使，擊敗朱文進之黨，遂自領漳、泉二州留後，南唐以泉州為清源軍，授從效節度使漳泉等州觀察使。未幾加同平章事兼侍中中書令，封鄂國公，進封晉江王。後遣使貢南唐，又入貢於宋，未至卒。年五十七，南唐贈太尉靈州大都督。
臣聞日月貞明，萬方鹹照。帝王英睿，無所不通。竊以閩嶺五州，古來一鎮。僻陋雖居於遐服，梯航長奉於上京。尋因王氏末年，建城失守。幹戈擾攘，民庶蒼黃。臣此際收聚餘兵，保全兩郡。北連甌越，南接番禺。況屬貢路未通，所以親鄰是附。今則伏遇皇帝陛下道侔諸聖，運應千年。布文德於中原，紹武王之丕業。意昨上遵天意，聊議南征。矧以金陵已歸皇化，莫不華夷賓服，文軌混同。然臣嚐覽此書，略知往昔。竊見孫權鼎分列國，地有三吳。及於季年，臣於大晉，諸道各仍於舊貫，隨方率貢於中朝。惟彼前規，無殊此日。臣生居海嶠，實慕華風。輒傾葵藿之心，恭向照臨之德。仍進獬豸通犀帶一條，白龍腦香十斤。
武義元年十一月二十七日，朝議郎檢校兵部尚書賜紫金魚袋上黨郡公食邑一千戶景迢，自京城隨侍伯父江上歸郡，獲從家兄桂陽郡公訪茲絕景。時春林鬥芳，晚雨新霽。躧步忘倦，塵心頓清。竟日方還，故紀於此。升元三年太歲己亥三月二十三日書。
武義元年十一月二十七日，朝議郎檢校兵部尚書賜紫金魚袋上黨郡公食邑一千戶景迢，自京城隨侍伯父江上歸郡，獲從家兄桂陽郡公訪茲絕景。時春林鬥芳，晚雨新霽。躧步忘倦，塵心頓清。竟日方還，故紀於此。升元三年太歲己亥三月二十三日書。
夫神之依人，而聰明正直。人之奉神，必專誠精懇。故立廟貌乎以備致敬，設祭祀乎以祈福應。享致敬而主福應者，其惟昭威侯歟？況乎靈蹤所來，異感斯肇。傳這時俗，文諸碑篆者久矣。而以嵐峰背擁，句水傍奔，鬆林鎖煙，陰物駭魄。於彼江左，乃為名祠。會昌歲，相國崔公龜從按察當郡，豁當時宵夢，顯茲後明靈。自是禱賽雲臻，牲牢日盛。指骨無慚於青骨，倚山何愧於掛山。其如屢革光陰，旋傾簷棟。雨痕彩壁，塵暗儀形。未偶飾修，罔資輝煥。延嗣自皇帝禦極初，叨承寵渥，共佐藩條。時謁祠庭，細觀圯壞。升元三載秋，暫朝丹闕，以此上奏宸聰，及拜青宮，得不仰聞英聽。伏維大元帥齊王殿下忠符昌霸，孝奉家邦。克崇開泰之功，聿讚升平之業。遍流恩信，俯念❥神俄顧問廟之隳損者，遂虔對以殿堂板閣，廊廡官署。遽降教令，遣齎白金，委之興修，益彼宏壯。一期星律，方畢工徒。餘更彩繪威容，裝換幃帳，添列鞍馬，漆刷門窗。仍置動用所須，並造內外亭予廊屋等，皆已周備。噫！得一之靈儼爾，如在之敬肅然。苟昭感無愆，則欽崇靡怠。用俾乎蘋蘩斯薦，庶幾乎福善是徵。荷雍熙之化無窮，保元良之基永固。延嗣幸濡帝澤，安測神功。對堅瑉非敘事所能，銜令旨貴紀於茲在。時升元四載六月二十一日記。
伊古之制，列爵惟五，分土惟三。暨周失九區，秦並百二。漢魏以降，晉宋以來，何其不然也。蓋皇王之道漸抑，強霸之政薦隆。得之者三術並施，成之者七德並用。於是或建邑以撫俗，或設壘以保民。當戎戰之時，委莞榷之務。或便以漕運，或利以賦稅。故不束於教，而隨時之義，易簡而治者也。迨於亡隋失德，偽夏僭圖，我唐撥略亂基，肇載天符。提神劍而掃清蕪穢，垂衣裳而治服華裔。應順天人，車書文軌。三百年之皇衢坦蕩，二十聖之帝業巍峨。頒正朔於八荒，列股肱於十郡。永思偃武，常獲承平。豈期王政初微，鯨波遽作。乃諸侯方軌，宗社陸沉。故知天未絕唐，秘將有主。潛棲我土，晦伏齊吳。避強數紀之間，建跡三分之內。神州興感，悲禾黍之離離。龍躍待時，應圖謠之密密。且大業不可以終否，彝倫不可以久虧。瑞協真人，祥符王氣。由是遠轡長馭，覃思寬仁。讋世扶顛，獨居多算。沉謀逖慮，眾莫能窺。大勳顯襲於旂常，備物畢承於錫命。法堯舜之內禪，踵高光之再興。雲龍呈有位之期，道德耀無私之日。庶民悅服，詠維新而再賀唐正。裔夏稱觴，望靈光而鹹思禹貢。其有盤桓險遠，偃蹇遐光。文德不歸，武威定取。帝曰：「先朝昔為失馭，故裂其地。今既複矣，可以歸之。」且非財何以聚人。非人何以求霸，非霸何以襲皇王之道。乃以國之東裔，熬天池以為鹽。國之南偏，擷地利以為茗。歲貢數百，膳五千師。其諸膠漆之財，玉帛之貨，山川之利，租庸之常，不足紀也。
太和中，以婺源、浮梁、祁門、德興四縣，茶貨實多，兵甲且眾。甚殷戶口，素是奧區。其次樂平千越，悉出厥利。總而筦榷，少助時用。於時轄此一方，隸彼四邑。乃升婺源為都制置，兵刑課稅，屬而理之。仆謬以非才，叨斯皇澤。專茲計幹，任此民戎。制置舊有城池，近多摧毀。則以境鄰東夏，歲積貨泉。封略匪遙，備虞宜固。恥雲恃陋，是曰曠官。爰選三農之餘，互聚諸縣之眾。同其力役，完此城堙。其西建衡山一營，添新壘三裏。其北則築平蛟穴，接此蛇城。周環十裏，群來畚鍤。半年之間，閭閻盡易，雉堞皆新。啟升元二門，建東西兩市。眾聞悅辦，略不告勞。曾無鞭叱之聲，蔑有延差之患。莫不下屏群庶，上賴燮調。幸畢厥功，何有其績。仆實慚寡陋，又乏討論。敢摛鄙直之詞，徑記歲月之事。唐升元二年，今上即中興位。歲戊戍十月癸丑五日丁巳，諸縣都制置使檢校司空劉津記。
當縣有練湖，源出潤州高麗長山，下注官河一百二十裏。當縣丹徒金壇延陵，人戶並同潤。臣讀石碑，得聞湖利。訪諸鄉老，鹹曰疇昔以湖有為，故立碑於縣門。其廢於今，將百年矣。當為湖日，湖水放一寸，河水漲一尺。旱可引灌溉，澇不致奔衝，其膏田幾逾萬頃。昔環湖而居，衣食於魚者，凡數百家，有鬥門肆所。洎前唐末，兵亂之後，民殘湖廢。安仁議取鬥門餘木，以修戰備。自此近湖人戶，耕湖為田。後來弓量，賦稱租籍。農商失恃，漁樵失業。河渠失利，租庸失計。民思複湖以禦災，奈何無所置立焉。苟欲訪其利病，則讀碑可知，觀湖可見。臣頻承條制，葺陂塘，切度其湖，為利甚博。遂為材役工，於古鬥門基上，以土堰捺。及填補破缺處。初謗議震動，謂臣弗良圖。且廢湖豐已者不十餘家，有湖無災者四縣之地。臣明知利害，獨如弗聞。自今歲秋後不雨，河道乾枯，累放湖水灌注，使命商旅，舟船往來，免役牛牽。當縣及諸縣人戶，請水救田，臣並掘破湖岸給水。如將久遠，須置鬥門，方得通濟。其鬥門木植，須用兔楠。乞給省場板木起建，狀下所司處分。
不作利物不仁，不翦害物不義。不仁不義，不足為人。先王投凶於四裔，盡力於溝洫，蓋亦除害興利，以厚生民也。延禎常思致力於人，致身於君。會國家乏使，命為丹陽令，因舊碑預聞練湖之事。噫！世所嫉害大利小者，其以湖為田之謂歟？使今之人，不獲其利，而罹其害，旱益枯槁，澇滋昏墊，徒永歎其災，而莫測其亂也。田無十室之用，湖富四縣之利。智者有以從長，愚者不可慮始。利豈可廢？害豈可留？且湖之興廢，有似隨國之興廢。興於前唐之初，廢於前唐之末。今我唐開國，斯湖豈得廢也？具事以聞，克諧天心。大齎梓材，以充門鍵。傳命遐邇，罔有不悅。待事黔庶，率皆相慶。於是築塞環岸，疏鑿鬥門。民若子來，役俟農隙。人不勞而物成，財不匱而用畢。大澤既陂，大水既瀦，物得其利，民除其災。波瀾瀰瀰，魚龍以依。菰蒲莓莓，邑人所資。步之終日，不得其極。望之若海，若知其涯。雷雨時行，源流歸壑。穡人之功，不愆而獲。乃植柳以助其防，並工以培其闕。歲旱靡俟雩，河源不患竭。丹陽耆舊揚言曰：「昔之複，複其侵。今之複，複其廢。是韋公之平其初，而公以成其終也。事雖殊時，功其一揆。而今而後，民其有望，庶幾免於患矣。」愚雖不敏，聊以為銘：
海大兮波濤溺人，湖深兮潤澤生民。廢興我恐有數，利害孰雲奪倫。風動菰蒲靡靡，浪搖龜魚鱗鱗。遠哉韋公兮予將複新，赫赫然帝命兮永敷萬春。
伏聞巢居飲血之時，克全樸素。洎鑽火變生之後，漸入澆漓。既失淳元，即分善惡。邇後生於聖哲，制彼禮儀，方設壇場，始嚴祭祀。其或旋聞神聖，亟顯靈通。陰功若被於黎元，青骨亦升於廟食。代將襲矣，世豈無焉？
巢湖太姥者，姓寧氏，則古巢州人也。當漢末魏初之日，值吳強蜀霸之年。國既鼎分，雄爭虎踞。鳧毛墜地，鯨寇滔天。江淮競起於幹戈，京洛爭持於劍戟。且桑田變海，今古共論。土地更時，神祇自顯。唯太姥心將陰契，道與宴符。遇聖者於蓽門，泄神機於語次。其後果見龍王作怒，鬼將興嗔。使彼巢城，陷為湖水。樓閣皆沉於浩浪，黎民悉沒於洪波。而太姥先知，獨登高巘。生則免茲漂溺，歿乃主此波濤。陰功大及於行人，靈驗尋興於廟宇。塑神姿於寶座，列陪位於香壇。丹臉桃紅，雙眉柳綠。掌神兵於水府，呼風伯於山頭。送黎民未濟之舟，救商賈欲亡之難。南北之征帆蔽日，東西之白浪連雲。求之則必遂諸心，禱之則皆從人欲。無偏無黨，有托有依。案前之酒脯無窮，筵上之犧牲不絕。人皆蒙祐，物盡銜恩。雖聖德遐彰，而殿堂且隘。
我府主汝南公，雄傑卓爾，英姿凜然。笑馬援眉粗，徒有當年之譽。鄙薑維膽大，空傳昔日之名。弓開而雁落雲頭，劍拔而蛟亡水底。植亞夫柳，展韓信營。屯赳赳之師，統多多之旅。上可以克清寰宇，下可以壓定封疆。鎮國西門，為王右臂。且三年布政，千里行春。褰賈氏之帷，歌廉公之袴。人唯安堵，物荷昭蘇。公以久別龍庭，欲朝鳳闕。先祈廟貌，次整行舟。櫓聲而十里交連，帆影而幾重相亞。太姥乃大垂靈貺，廣借神功。好風輕吹於雲檣，微浪不生於水麵。往來利涉，上下無虞。既感威光，得無酬報。我公乃命其郢匠，召被般輸，相以殿堂，度之材木。造正殿一間兩徘徊，兩麵行廊九間，中門一間，並兩挾廊。橫屋四間一徘徊，南台將軍殿一間兩徘徊，官廳兩間一徘徊。廚兩間，東門一間，利市婆堂一間。周回共二十四間六徘徊，竹木磚瓦並彩畫隊仗等。計用緡錢十萬，工夫五千。不日而成，狀如化出。莫不梁橫螮蝀，瓦疊鴛鴦。丹楹將畫鬥爭妍，刻桷與雕簷鬥耀。時或風清月夜，霧散晴天，疏窗含細浪之聲，曲楹寫餘霞之色。其次壁描鬼將，廊畫神兵。牙樹霜刀，眉分鐵刺。怒發則山傾海湧，喜來則浪靜風調。壯觀靈祠，匡扶征客。必罄敘茲嚴盛，何由畫此亮端。震也學乏偷燈，才非煮豆。謬提刀筆，忝佐賢侯。大承命以難辭，謹斐然而直述。時後唐保大二年龍集甲辰八月十日記。
運天成度，陶甄大塊，道之始也。軌躅發鐍，元黃啟宗，道之化也。始化無象，品物流形。形性之和，人氣是化。任葆輝橐用，育腐彩夷糧。以僭夭折孽傷，允洽靈明兆偉。元道攸覆，維轍是圖。情莫尋枝，理宜歸蒂。
袁州萍鄉盧溪景星觀，道畤唐福德星應宮肇也。陰陽屑和，天地鼓泰。萬化資始，一德惟新。星其茂祉神圖，觀若符真禦宇。洎乎九功失緒，六境遺蹤。季葉雕蒙，叔綱塊索。璨無雙爛，影昧層光。剖瓜爭望於秦川，分豆競奔於吳市。酆羊解語，赤符狂醉於成都。屈馬無言，六甲亂迷於魏闕。星由沒也，觀乃廢焉。圃翠飄椿，壇紅落杏。朱頂之瓊衣住舞，桂殿香疏。綠毛之文鬛將飛，莆池煙冷。迨我後中興皇霸有國以來，圖史詠風，天人合德。銅渾變九重坤蓋，金柱鎖八壯乾隅。雀羽書皋，麟蹄拜野。百稔歲穀，群安壽人。元功聿修，樸風大返。乾象作瑞，坤維出祥。星可浮圭，觀期角陸。甲推丙午，歲保中和。教化中外，愛育民子。
太守陳留邊公鎬，策勳霞緗，書勞翰諜。黃金翦佩，殊恩酬紫塞之功。白錦裁文，異寵耀碧璘之貴。牧於是州，舉李承戩。牛刀剖位，虎劍臨人。命發宸躬，宰於斯縣。琴堂夜永，鳳樹秋高。景物陶然，政化成矣。茲觀突州西位，卻縣東隅。戩乃初訪遺榛，制豐開址。公則始聞芳躅，匠入神機。謂戩能宏道勤行，知戩有勸農暇日，給俸怡庸，傾資薰餉。精修（太守邊公給屬宅庫田六千五百把還資常住）得道士歐陽皎，老鐵髭須，長金指甲。陽山采蜜，撥聚蠆於風巢。陰灶煮砂，臥真龍於火鼎。笑解筇籜，深塵繭闈。公既欣從，戩聞命矣。於是博質文梓，廣實良甃。緬爾藏規，郢而珍用。勺視丹闕，具跡彤基。瓊房寫春，瑤窗疊日。七井桐碧，三清玉寒。穆天子之八駿遊回，霞明汗漫。許侍女之一鸞妝罷，月墜崆峒。星乃歸焉，觀嚐複矣。觀即公之下客，國之微民。徒言指馬思肝，空效剖魚尋脅。銘雖美事，事廣難明。敢肇唐皇昌霸之成，少導君子文明之述。詞曰：
大道無象，萬竅泯邈。赤羽立日，飛駒趁雹。入元珠門，始見真璞。雲台顯跡，激澹真風。教紐岡外，宗樞域中。有勤行者，攀虛躡空。偉哉聖王，聿修元德。星分大瑞，照我仁國。敷立宮祠，用昭不忒。茲址其一，殘蒙楚淵。鹿閑桂墄，鶴弊芝田。不有此廢，星胡瑞焉。我後在位，誕膺皇霸。明皎日中，照一天下。是皇可期，瑞我大化。斯觀複矣，自我賢侯。蓬宮鄙邃，閬闕圖幽。永符天瑞，萬古千秋。
夫胚渾肇分，元黃肇判。其覆之者圖蓋，載之者方輿。有晦明寒燠以成其序，有五星兩曜以麗其上。故曰四時行焉，又曰萬物生焉。矧夫神明之道，其來尚矣。古者有弗臧不順之事，則遍走群望。鄭子產亦謂風雨不時，禜於山川。至誠神感，貽厥百祥。抑複善者福之，淫者禍之。總倚伏之綱紐，提慘舒之權衡。施之於人，猶反掌爾。假使以不法之事，而請其神，又胡異於拾瀋，孰能屍之矣？所以王表稱靈，實知休否。阮瞻著論，自賈凶危。或草木化於山頭，或土田化於華地。一顧千里，輔德依仁。簡策所存，事摭非泯。且古猶今也，孰得而論。如此則觀者神凝（舊誌作癡），聞者發聳。逖者影響，以至於斯。苟欲窮其理，探其源，又何異張目於暗室，莫認其隅，闃焉默焉，何所視也。
仰山廣惠公廟，漢文之世，而立於山之阿，神姓蕭氏，不知何許人也。其季曰七郎，亦立像於別殿。昔有徐璠，自蕪城歸宜春，係舟於彭蠡之岸。忽有人附載，自稱曰蕭氏，居於仰山之陰，石橋之右。逮及茲鄉，告別而去，約於石橋。應期而至，璠因訴以無產，思十畝之田以給其家。彼乃信舍之間，驟發大水，漂蕩陵穀，出田五頃，璠即驚駭。他日再往其處，潛覘其形，睹之乃二龍也。方悟其非人也，即仰山之神矣。且龍者，陰陽不測，變化無窮。非史墨無以詳共由，非劉累無以品其性。蓋神之所變，豈不聖歟？厥後靈驗，不可勝記。裏民歸之如流水，恃之如慈母，蚃垂祉。威神愈彰。有唐代宗朝廣德末，神感夢於太守閻公瑜曰：「我龍之伯仲也，實姓蕭氏。其祠在仰山，既險且阻，我其徙之，將近爾郊，俾祭禱。」詰旦視之，則盡拔其殿宇，置於山下，去舊祠僅一舍之地，即今新廟是也。朝廷以廣惠公贈太保，其次曰昭靈侯贈司徒，足以旌其神通，歆其血食也。噫！巨靈之擘大華也，萬古以為聖跡而神之。拔彼棟宇，湧出邱壑，豈非聖乎？袁之嗇夫，實有所賴。其或癘疫潛起，水旱洊臻，九扈告災，六淫迭作，莫不仗二神之力而祛之。瓿甌之禱，隘於軒廡，實千里封圻而受其賜矣。坱圠之內，孰不畏仰？
我皇纂嗣之七稔，刺史邊公鎬以廟貌弗嚴，榱甍漸損，塵侵翠階，苔剝虛廊，像設雖存，簾箔將弊，遂興心匠，重構雕梁。方架重門，旋屬解任。明年，刺史張公承傑下車。是歲微旱，爰請軍事判官駱延卿虔祝二神，更新締建，果獲元貺，乃稱有年矣。因率屬邑，各輸其竹木，僝工鳩力而修之，並命都頭阮洪以蕆其事。由是搜林以求俊材，出帛以徵魯匠。移濕就燥，去舊為新。未終其謀，而去其職。十年六月，司徒李公徵古自銓曹郎而牧斯郡，求瘼之始，親造其祠。命畢厥工，用成前美。由是召執事者督之，累月而後圓備。雖令尹之九旬，無以加也。平叔猶存，作賦休誇於古殿。由餘若在，發言須讓於神功。莫不廣檻長廊，丹楹刻桷。文璫刊外，藻井懸空。簷高而螮蝀欲飛，瓦亂而鴛鴦不散。繡栭星拱，彩柱雲趨。前架層樓，旁堆翠巘。引清流而繚繞，麵藍岫以參差。豈惟玉女窺窗，可以天人下視。以茲宏麗，固卜延長。然後繢飾其像，迎於二殿。得不抑如在之容，思莫大之福。懿夫雕雘之成，威神之盛，憧憧往來，鳧趨螽集，有以盡其瞻敬矣。自然礿祭加籩，兩無虛日。則知非二神不能垂其祐，非賢侯不能崇其祠。望祀之中，此實為最，無以繼也。遂命載筆傳文，以紀其事。恂學愧縹囊，才非彩筆。徒奉受辛之旨，實慚狂狷之辭。罔愧直書，用刻貞琬。保大十年龍集壬子冬十二月五日記。
且以太上元元，虛無闡化。文宣聖父，儉約興宗。雖鼎分枝衍，爰歸寂滅。我竺乾大覺天地之師，啟甘露之教門，演真空之妙行，奯茲化界，逖度群生。儼瑞相於離宮，壯皇王之境土。厥後隋朝嗣主，文帝登軒。頒示畿城，大營香刹。時冀陽銜斯國澤，聿創蓮宮。繇是矣林王蠲其舍宅，越檀信樹爾藍牆。額懸招隱之名，位壓澄江之上。迄於唐代，四百年間，縱值廢興，此不壞矣。時有沙門惠明，欲隆梵閣，乃創鳴鍾。且惠明飲水飧蘖，丱奉真仙。道德冠於五乘，學力通於三教。務茲嚴飾，勉力逾年。遂感畢方貢木，表震甸之良材。少昊遺金，耀兌宮之美德。即命澄川般匠，建爾層樓。爰憑桂菀洪爐，陶鎔梵響。矧有焚修院三僧令思及住院緇流，舍財請眾。亭亭修竹，度歲孤青。皎皎雲蟾，終年潔白。共興蓮社，同助化緣。複次都勸首徐可樞、耿承諭、徐玢遠邇檀越等，早悟塵機，俱親妙道。克世上有為之寶，置禪關無壤之因。鹹齎緡資，可題誌銘爾。陶鎔既闋，斤斧又停。韻而扣起天聞（疑），屹屹而從地踴。鴛鴦疊翼，上覆層簷。螮蝀分軀，下擎千柱。洪鍾一掛，警塵夢於千秋。翠閣圓成，鎮祗園於萬古。宏道狎居槐市，素乏嘉。況乎釋道幽遐，理核難究。深愧漦涓弱水，爭起波瀾。實慚腐草微光，焉能代燭。幸蒙請命，不敢拒乎。輒序勝因，列於箴記。銘曰：
大覺真如，紺目修眉。逾城得道，曩劫懷慈。化胡化越，以法以詞。人間天上，惟佛為師。矧乎香刹，隋皇創樹。法鼓恒鳴，慈雲式布。地踴祥蓮，天垂甘露。帝祚同昌，金園永固。爰有緇公，狎禪之宗。三垂得趣，十地門通。營之妙閣，創之洪鍾。儼茲勝善，顯爾殊功。院已莊嚴，四百餘年。額掛招隱，位壓澄川。焚修釋子，繼嗣相傳。刊於成事，可久存焉。保大十一載歲次癸丑仲夏月建立，譙國丁宏道撰。
