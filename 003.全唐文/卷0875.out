右：竊以前件人夙處和風，時推驍將，屢行征伐，亟著勳勞。爰自淮壤出師，滁城卻敵，縱鐵騎而從突，拔子戟以先登。破陣雲騰，畏威風靡。稽其行狀，先皇制命云「爾能前率騎兵，身先矢石，心堅效命，勇有可觀」，豈不謂好力致勇乎？謹按《諡法》「好力致勇曰莊」。其歐陽權伏請賜諡曰莊。
光山王延政，昔者無諸舊壤，閩越分封，惟嗣承慶，基立為極。洎乎末途弗譓，景祚中零，因懷順軌之風，永感安宗之念。加以敬恭事上，慎重寡言。作牧鄱陽，民安其化。舉是美者，俱為諡焉。謹按《諡法》「敬恭事上曰恭，安民法故曰定」。請以「恭定」為諡。
銀青光祿大夫檢校司徒右千牛衛將軍兼禦史大夫上柱國蔣彥威卒。據狀：「以雲翼馬軍，教授衛兵，彥威趫捍過眾，騎射絕倫。訓練之方，申明有律。」行狀昭載，易名可稱。謹按《諡法》云：「治兵不遷曰簡。」謹議。
據行狀，竊以於昔年參署戎府，總掌簡要。簡稽士卒，規畫軍師。幹局理事，垂五十年，勤亦至矣。其爵命有等，諒以名諡可加。按《諡法》：「勤勞無私曰類。」
竊以易名賜諡，蓋用收獎死亡將帥之勳。其或入則常直禁中，扈蹕著勤。出斥候境土，捍寇致力。星霜累歲，忠勇盡誠。複有爵土可兼，名實相稱者則與之。周進卿附翼戎臣，策名環衛。昔者惟以鞭弭隨事，非因鞞鼓立功。聖君柔遠之恩，不循班例之選。擢官亟奉再命，曆職僅未四稔。若使死之日班位可加，不謂生之時功行無取，而況即日專征者百輩，立功者無一人。如此之流，何足褒與。自今已後，在任未有勤誠，立身全無異行者，不合定諡。
伏以頃者中原作梗，郡部多虞，進卿隨戎車之徒，惠然向化。舍鞭弭之役，從而策名。荷祿驟列清朝，衛蹕末施微效，以其違去喪亂，歸慕聖朝，慎思遠圖，克保來裔。按《諡法》「思慮不爽曰原」。謹議。
藉父兄業，為將帥臣。禦其翊衛之師，宮陛盡肅。總彼緹騎之任，王府克寧。方馳乃能，適赴忠訓。言其永逝，用以易名。漢遇立事，以勤敬不替。按《諡法》「夙夜警事曰敬」。謹議。
右：伏以孫晟蘊經濟之才，有慎重之操。守之以正固，潤之以文辭。事先朝居密近之地，登右輔稱弼諧之任。周曆清顯，藹有聞望。洎北寇侵軼，邊郡驚騷。於修德庇民之時，奉執謹乘軺之命。聞其情專報主，動必應機。班彪論中興在漢，仲尼由大夫思魯。深踐虎狼之國，競全臣子之節。雖死之日，猶生之年。爰考易名，宣旌盡瘁。孫晟精於文學，達於政事，專以知物，多聞闕疑，豈不謂博物多見乎？為一介之使，奮不奪之節，見危致命，確乎不拔，豈不謂之忠乎？危身奉上曰忠，其孫晟請諡為忠。
竊以立諡之法，先王所以懲惡勸善也。雖士有百行，考終之道，節一惠為名。守義奮身戎行，位以勳立。前後功行，豈無可書者。今複詳守義行狀，任日有裨將秦銖，稔惡聚徒，懷害守義。尋則俘擒之，雲有向報之語，由神物幽附。且守義薰旅訓民，不能盡敷君惠，致來攜叛。職爾之由，未嚐引咎責躬，而妄興妖語。孽由自作，神不可誣。欲以此事歸美於功，不曰疏乎？按《諡法》「好變動民曰躁，改曰躓。」
伏以君子重終。先王有禮，既允啟殯，請諡弗違。敬文允處和門，夙馳戎略。武昌貳君，勤勞於茲。今也命歿有聞，爰加贈典，令善類也，不曰宜乎？按《諡法》「勤勞無私曰類」，劉敬文請諡曰類。謹議。
竊以一作淮壖用兵，將統無略。或始陣懼敵，或望風靡旗，或挫而受降，或窮而被執，以至禍難相繼，疆土仍侵。而漢威能嚴整禦戎，精明出令，決勝有料，動算無遺。戎師屢攻，城守不拔。保全名節，集大功勳。捍禦多能，易諡堪獎。按《諡法》「決壯勝強曰武，折衝禦武曰毅。」諡曰「武毅」。謹議。
伏以昔者東甌別部，臨汀舊封，兵革遭罹，閭邑蕩失。俗方阜化，民僅息肩。延嗣鎮撫得宜，物土鹹若。嗟乎永逝，良用追恩。按《諡法》「綏和來民曰德」。改諡曰載。
伏以策勳諡行，名實有倫。善惡必書，褒貶斯在。故龍武統軍使檢校太傅同中書門下平章事河東郡開國侯食邑一千五百戶賈匡浩，頃以程功積事，服勤有年。國朝疏爵之初，人惟求舊。洎剖符錫壤，休顯亦多。廬陵上饒，聲化且著。南康重鎮，番禺連封。五嶺之南，惟王巨屏。有溪洞獷民，昔嚐恃險，竊聚妖凶。匡浩控壓蕃要，務去元惡。致令滋蔓其徒，攻剽廬舍。而匡浩受方麵得寄，不曰徒然。夫見義而動，所舉必克。匡浩執心寡斷，何所述哉！按《諡法》「述義不克曰丁。」賈匡浩曰丁。謹議。
伏以一昨中州阻兵，民庶遷蕩。福進持其部伍，靡所依歸。此不右招，彼何寧族。來思之念，順軌是圖。按《諡法》「深慮通遠曰思」。謹議。
崇佑襲先公之爵，踐華胄之封，而能稟受兵鈐，精持戎律，居中宿衛，盡瘁勤王。晉陵牧民，同安治郡。未幾滿秩，鹹著善聲。行狀云：「為政之日，獄訟無撓，民人乂安。」按《諡法》「勤恤仁隱曰德。」豈不謂獄訟無撓乎？又曰：「寬眾優足曰德，」豈不謂民人乂安乎？其劉崇佑請諡曰德。謹議。
孫彥潛少年以節概不群，雄豪獨處，習兵家之法，有名父之風。訓士禦戎，人皆稟令。方立功業，是賴將臣。忽傷銜橛之虞，遽痛垂堂之戒。雖捐軀自效，而獻命不忘。謹按《諡法》「述義不克曰丁。」
孫彥潛較藝武場，馳驅君所。雄勇效力，誰曰不然。昔魯莊公及宋人戰於乘邱，縣賁父禦，卜國為右。馬驚敗績，公欲罪其無勇，二人遂赴敵而死。及圉人浴馬，有流矢在白肉，公曰：「非其罪也。」遂誄其赴敵之功以為諡。今彥潛亡命奔馭，貽譏有司，與其赴敵而死不同。若責其垂堂之訓，又太過也。臣請改以「武而不遂曰莊。」
伏以希蘊家甘啟土，允胄襲封，率事聖朝，獲寧來嗣。往令藩任，連彼❥華支轉之懷，副軍是賴。奄忽永逝，於焉增傷。追遠之期，易名可贈。行狀云：「長自綺紈，幼居祿位。端莊慎密，似不能言，縱喜慍家人莫得而知之。」按《諡雲》「安心好靖曰夷。」
伏以吳廷英早列內班，頗聞幹事。洎升監護，亦克訓齊。對敵而不避鋒芒，失律而莫諧功業。遽從淪喪，宜勸將來。執固誠堅，易名宜著。按《諡法》「義勇不遷曰果。」《大戴禮》曰：「犯之以卒而不懼，及置義而不遷。」請諡曰果。
伏以王令莊嚐事和門，頗探戎略，久司羽衛之職，晚分符竹之任。始末不懈，民庶興謠。黃發彌年，優遊卒歲。稽其往行，豈不謂之寬樂令終乎？按《諡法》「寬樂令終曰靖。」請諡曰靖。
張易抱耿介之性，韞剛直之風，宇量獨高，識斷明擅。詳狀其行，昔歲國宗有北門之驚，而王師不振。大臣獻畫，多所異同。易抗辭而前，獨屈群議。寧難之略，潛合睿謀。祗如麵斥奸臣，不畏強禦。傾邪者見之而屏息，黨錮者聞之而銷聲。而又集諫議之書，極匡救之理，啟迪聖覽，規讚大猷。忠鯁之懷，風節恒峻。議名之狀，一惠為諡。謹按《諡法》「直道不撓曰正。」
伏以漢鐇以其少年鄉曲有譽，頃遭世否，蘊有成謀，載執幹戈，散招逋叛，保乂故土，營衛屬城。勳伐因彼有稱，爵位爰茲而陟。按《諡法》「安民立政曰成。」漢鐇戍守之民，競於亂而故土不遷，豈不謂安民立政乎？請諡曰成。謹議。
文蔚昔者持慮之日，對伏彈事，廷劾宰相。剛直之性，無所顧憚。秉心一德，中立不回。按《諡法》「一德不懈曰簡」。
伏以先王論德行以為諡，稽其往者，慎終有稱。既啟殯而有期，諒美名而可易。太弟少傅李匡明，襲爵承家，匪躬立事。爰自紫垣演誥，潤色皇猷。烏府提綱，申明庶獄。同安理郡，惠政以成。林林之中，清風久著。而又攻棋善翰，知音審聲。執射而容體有儀，飲酒而程度不惑。學通周問，尤多能矣。謹按《諡法》 「博聞多能曰獻」。李匡明請諡曰獻。
伏以鍾承勣寇鄧名家，褚竇洪族，連戚裏之貴，開爵邑之封。揚曆清途，周旋峻秩。再處方州之任，尋統下瀨之師。能保和柔，奄至淪謝。稽諸往行，以議易名。謹按《諡法》「和柔居中曰懿」。謹議。
據考功列到行狀云：嗣承慶基，有象賢之德。中正不倚，秉心罔渝。祗如再踐鈞樞，兩迎魯館，富貴絕驕矜之色，始終無險陂之心。又以道著彌綸，功扶翼戴。荷先朝之顧命，讚登極之法儀。百度惟貞，四方是則。再稽前烈，敢忘至公。謹按《諡法》「和柔居中曰懿」。
伏以再興經踐歲紀，序為將臣。昔嚐總翊衛之權，居右廣之職。戎律既秉，謀誠豈無。然而偃師中府，謝病終老。勳伐未著，爵位虛崇。命數彌加，諡名宜賜。竊尋其家狀，頃自洛京，仗義南渡。擇主而事，思慮不違。按《諡法》「通不爽願曰思」。謹議。
伏以啟殯納柩，日月有期。諡行易名，始終期著。具銜李承祚，承家將種，勳德有稱。惇謹為人，忠勤立事。洎司武候，夙夜警巡。奸盜克殲，市廛無撓。考狀昭載，名實有倫。按《諡法》「夙興警事曰敬」。李承祚請諡曰敬。謹議。
夫名實有倫，在乎素履。考功無籍，莫得而書。今據故吏裴洪隱紀其行事，有司質鳳為諡。惟崇禧一昨受推轂之命，師次淮陰，終於王事，服勤死眾，總於弗忘，是謂夙夜就事，受命不遷曰敬。劉崇禧請諡曰敬，謹議。
故具銜王建卒，尚書省考功錄到行狀，其人頃因寇亂，起青徐部，入魏梁師。乾寧中，與其徒葛舟來侵壽，壘無陣，北爭奔，涉溺者萬計。建獨得數騎，臨水勢蹙，於是下馬地鬥，劍戟相搏，奮有餘勇，人莫之。俄而免胄請執，獻命我師。爰從委質，亟立前勳。擒李遇於宣城，逐王茂章於淝水。攻無錫，走越寇，建有功也。出刺郡，吏民無撓，疆郵以寧，偃師多年，懸車卒歲，黃發彌壽，忠亮惟堅。按《諡法》「克敵勤民曰桓」。
公諱繼勳，字紹元，琅琊臨沂人，因家為泉州晉江人也。其先自秦漢至隋唐，累世名德，冠冕蟬聯不絕，國史家牒，莫不詳焉。故所謂仁人之利，本枝百世，昭穆無窮。若夫離翦佐時寧亂，定功於前，渾祥輔主濟民，垂名於後。歸刀示信，誓水指期。或辟王肇基，宏大功業，近則我祖有之也。別宗因地，始封閩王，諱審知，族人尊之，是為太祖。四世之親，因之追贈。故桂州陽朔縣令贈司徒諱玉，公之高祖也。司空贈太師中書令諱恁，曾祖也。守泉州刺史贈侍中追諡武肅諱審邽，皇父也。福建管內三司發運副使檢校司徒贈太尉諱延禎，皇考也。崇國太夫人宋氏，妣也。
公大昴炳靈，祥麟葉趾。弱齡襲爵，寅亮秉躬。我顯祖光宅閩區，功格東表。漢封三越，奕世重熙。修職貢方，不替獻命。中間赤符未集，作帝自娛。維彼哲人，振振公族。矧復閩[A17M]殘孽，乘釁肆凶。公能刻日指期，對天永誓。果見克殲猾豎，大刷恥讎。再造邦家，疏爵崇命。英蕩華路，鸞鈴飛鑣。加服九章，踐登二事。高陽舊裏，繁盛昔時。行部晉安，遺愛木泯。保大四年，諭順祐之理，稽筮遷之徵，竇融適變而動，公臆斷有焉。帝嘉其誠，允答高秩，拜侍中，加特進，賜推忠效節奉聖功臣，食邑三千戶，戴蟬珥貂，入侍帝闥，功冠群後，位隆鼎司。五年，領池都團練觀察處置等使守池州刺史。秩滿，考成績之狀，居奏課之最，再命陟庸，不替厥位。七年，崇國太夫人奔問至，自傷行役，版輿闕奉，陟屺增望，敬勞永思。忽焉哀驚，迨將絕息。羸病扶杖，允莫能興。萬石君純行篤孝，人皆儗倫焉。卒哭告祔，金革從權。起復視事，共治七載。宜民宜人，無怨無惡。惠政誕洽，庶績咸熙，朝拜左威衛大將軍，屯守期門，率厲士校。玉顏鑒物，溫言煦春。遇士大夫有禮，與小人有恩。器度豁然，貴而不佚。兼以書善楷妙，經誥墨跡，餘暇手寫。好學不倦，為善是稱。招禮耆儒，宏廣經義。通方之訓，隆諸子弟。堂構斯盛，由公負荷。有此之賢，如此之親。嗚呼！天不憖遺，哲人其萎。享年四十有五，以保大十四年七月十二日，薨於京師崇禮坊私第正寢。皇上撫幾增悼，廢朝三日，詔鴻臚護葬司儀禮賵賻加等。啟殯右衛上將軍，諡曰「敬」，禮也。以其年八月二十五日，葬江寧縣安德鄉安宜裏。往日卜竁於此鄉先夫人青陵原合祔，禮也。
嗚呼！祖庭撤奠，遷柩屬紼。素旒委以曳軫，雲翣翼而蔽驂。笳鼓悲鳴，霜風慘冽。世嗣號而踴絕，虞歌挽以縈紆。嗚呼！既葬皇皇，求而不見。親賓拜以復土，輿仗回而下岡。微陽疏林，歸軒空藎。公娶清河郡夫人崔氏，舊朝相國允族孫女也。秀發景胄，訓承大家。曹謝賢才，維則是效。裴王宗族，作嬪可偕。不幸先公而亡。繼室滎陽郡夫人鄭氏，往歲名推賢淑，翼讚宮闈。玉度有輝，蘭儀誕茂。作儷於王，公從夫爵。禮也。長男傳嗣，池州中軍使，顯居右職，是司鼓鞞。秉同律以聽軍聲，陳旌旗以鞠師旅。在昔宣任，今為具臣。仁孝之行，天誘其衷。端已厲俗，勤節苦學。寡欲無玩，瑰瑋奇才。或以德進，而必待舉。次男曰傳憲；次男曰傳勖；並冠而未仕。就賢親師，進德修業。吾門以大，其在茲乎？有女二人，長有適人為婦之端，次以少未笄。既喪父天，殆無所怙。箴管右佩，婉惠其儀。致雍昔與嚴助同鄉，入見諸任在列。仰覿亮跡，合紀殊庸。拂琬玉以增悲，愧銘頌之陋略。辭曰：
惟閩有雄，冠彼百越。皇皇我祖，昭昭丕烈。景胄流芳，維公則哲。襲爵溺齡，守命邦節。伊昔故土，猾豎肆逆。放弑我君，盜據我國。世祚中零，厥心否塞。潛運神謀，入翦凶慝。泉山紆盤，秀山高峙。大荒東流，禹跡攸紀。帶海一隅，膏壤千里。疇昔賞功，作牧於此。崇徽九命，踐登三事。戴珥貂蟬，帝闥入侍。守郡池陽，風化大治。兩地甘棠，猶詠蔽芾。執親之喪，杖寢在廬。漢文權制，墨縗外除。權從金革，起剖虎符。期門總旅，警衛宸居。學業優備，文武不墜。分袂藏書，永錫來嗣。師禮耆儒，論道說義。階軒柱楹，墨跡猶記。偉哉君子，威儀堂堂。蟬冕照麵，玉顏生光。藂蘭鬱茂，高風隕霜。緬邈不見，人懷永傷。元堂一閉兮冥寞幽魂，江邊古路兮原頭新墳。青林松柏兮他年子孫，碑存荒草兮傷嗟哲人。
先生諱日新，字繼平，閩侯官人也。顯考諱極，本朝將作少監端州刺史。妣潁川夫人陳氏。先生初年誦詩讀書，對客答義。佩觿獨立，岐嶷不群。七歲舉童子擢第，釋褐授京兆府文學。執簡對簿，吏情若縈。振衣彈冠，真趣自逸。在昔避狄出雒，由道涉淮。桑野掛書，卻公府之辟。浮提記柱史之文，出仁義室廬。棲神世表，脫衣冠桎梏。蠲累塵纓，受師於問政先生聶君，即天柱元同先生閩邱君門人也。絕其私親，道門如其宗祔焉。先生稟太素五神之教，內府孔明。稽玉帛大曆之符，前修可契。器宇外朗，襟靈內融。雖因文為世華，許誰雕偽。縱使跡在人事，俗自喧浮，爾乃釋滯升虛，句絕元而自牧。澄源返照，欲勿我生。謂五味口爽，撤桉貶羞。一簋歲暮，終身晏如。亦何必翦薤腸消，咽金屍腐者哉？保大十一年夏仲月二十三日，晨起命易衽席，並幾杖履遷於正寢。凡附身者一一陳之，然後秉盥洗漱，理發斷爪，勝衣攝袂，湛然肅容。展繞露壇，峻降延閣，降屈屢拜，如有禱請。即日終於金陵紫極宮，壽七十有六。毀綴則屈身若恒，淹襲而顏色不變。翽然蟬蛻，宛爾形留。皇上撫幾移時，增悼永傷。乃命有司給喪事，內臣護喪，加禮也。儲後親王，欽順元祖，敬接羽人，恒於話言，多所師仰。中朝元輔，舊齒名賢，衝素見交，軌跡相結。天不憖遺，人懷永傷。空懷鶴吊之風，莫問鳧飛之路。門人捧持遺舄，緬慕彼蒼。臨穀難追，飛筠已遠。以其年六月十二日，歸靈於方山，隱晦解脫，恍惚其中。綿綿常存，天地長永。銘曰：
微妙之教，立道為名。精思間奧，勤行軌程。猶龍難狀，扣寂無聲。夫子務進，階漸而成。愛尚文章，襟抱質素。淆混人事，心節堅固。五味口爽，一簋歲暮。食氣者神，戶樞不蠹。養誌養神，壽考惟寧。明明理命，寂寂潛齡。元駕一解，飛行不停。誰期汗漫，我出青冥。金陵之鄉，方山之陽。葛仙澤藪，寶華宮房。解節何往，歸形斯藏。鬆喬鶴老，萬古淒涼。
