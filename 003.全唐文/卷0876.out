仁贍，字守惠，彭城人。仕南唐，累官武昌節度使，徙清淮軍節度使，鎮壽州。周師入淮，仁贍堅守不下。會病甚，其副使孫羽以城降，世宗命舁至帳前，賜以玉帶御馬，拜檢校太尉兼中書令天平軍節度使。是日卒，年五十八，追封彭城郡王。
南唐保大二年春二月，廉使彭城公新建大廳者，所以延賓旅，服不庭也。載筆之士，得以總敘興複叛亂。
始龍蛇之起陸，旋戎馬以為墟。萬井之桑田垂變，由是群雄角立，諸化風行。而列郡之俗，猶尚草創。爰屬大統，土德中興。漢戀劉宗，寶祚重尊於光武。夏思禹力，鴻圖複霸於少康。我烈祖光文肅武孝高皇帝反正宗祧，光宅寰宇，雲龍自契，風虎相符。乃命我公解印黃岡，擁旌袁水。公半千應運，七葉襲勳。鄭武公則父子匡周，乃賦緇衣之什。賈太守則兄弟理洛，爰刊棠棣之詩。方枝幹以猶疏，比源流而未濬。夏日冬日，莫之與並。一酪一酥，俱弗如也。初客省司徒清河公監臨是郡，乃究尋往制，奏複舊基。召良工而方切運斤，奉急徵而遽回丹闕。公才臨理所，曆覽區中。公署則頗極欹邪，巷陌而仍多燥濕。翼日，與通判員外中山郎公議蕆斯事，且曰：「馬文淵所過，都城皆理。叔孫婼所館，一日必葺。豈位居牧守，運葉昌期，而不崇廨署者乎？」矧又輿情攸願，帝命曰俞，乃蠲帑廩以市楩楠，創陶冶以備瓴甓。物無苛費，人不告勞。日居月諸，厥功克就。所建立郡齋使宅，堂宇軒廊，東序西廳。州司使院，備武廳球場，上供庫、甲仗庫，鼓角樓、宜春館，衙堂職掌，三院諸司，總六百餘間。仍添築羅城，開辟濠塹。所役將士，皆均其勞逸，賑其饑寒。氣等指梅，言如挾纊。同孫仲謀之砌壘，鹹矜鐵甕之堅。異皇國父之築台，取謗澤門之皙。終乃圖施丹雘，表進斯庭。飛章陳戮力之功，丹鳳降紫泥之詔。褒崇迥異，賞賜有差。先是茲郡鬻竹木柴炭者，有耏門之稅。公乃複南頓之免，於是豐財足用。士庶易其居第，二載之內，闤闠櫛比。逮於三載，周而貌輯焉。公儉於身而富於人，孝理家而忠奉國。心惟惻隱。德契清寧。故千里之稼穡登豐，四序之雨風調順。昔漢宣帝有言曰：「與我共理者，其惟良二千石乎？」即我唐得斯人也。暨先皇晏駕，聖上禦圖，慶賜遂行，無有不當。敕升袁州都團練觀察處置等使，賜明威將軍，食邑三百戶，褒政績也。邸之大廳，舊有壁記，以紀方伯除任授代。自幹戈俶擾，歲月微失其本末，唯存姓氏。乃命筆吏，敘而補焉。故使刊勒，複紀於壁。其年五月一日記。
讚，初官沔王長史，後仕南唐，保大十三年守司士參軍。嘗表奏，試太常寺奉議郎。

喬，字子喬，廬陵玉笥人。南唐先主時累遷中書舍人，嗣主遷南都，留喬輔太子監國。後主襲位，曆門下侍郎兼樞密使。及貶制度，改右內史侍郎兼光政院使輔政。宋師圍金陵，喬欲與後主同殉國，而口不忍言，遂自縊。
臣聞有物混成，其來尚矣。天地得之而覆載，日月得之而運行。四時得之而變通，萬物得之而繁庶。卷之則無餘，舒之則無垠。求於外則勞，求於內則獲。聖人取法而俯正八紘，上士勤行而仰遊十極。深矣遠矣，恍兮惚兮。逖聽妙言，強名曰道。然則真風已續，大道久隳。居一者以嗜欲滑和，就能司契。在三者笑神仙可學，誰務穀神。悠悠多中智之君，寂寂罕持盈這士。華胥之國，不複神遊。無何之鄉，空停羽駕。天其或者將有俟焉。
皇帝陛下極大道之頹綱，維列仙之絕紐，乃眷正一，屬之真人。思與神交，遂崇廟貌。天師道宇所以興盛於今日也。天師姓張氏，諱道陵，字輔漢，沛國豐人也。若乃六世相韓之盛，七葉佐漢之名，服冕乘軒，重規累構，在人間之世，雖炳煥以可知。而太上之家，亦寂寥而何有，況前史詳之備矣，故斯文略而不書。天師紺發黛髯，青眸朱口。儲精於八十一氣，校德於七十二仙。雖嗣世勳，靡嬰代網。秕糠聲利，桎梏衣冠。被鳳褐而禦龍書，外嚴聖服。吞玉英而漱金醴，內養丹元。初杖策以遊吳，忽拂衣而向蜀。地惟蠶市，峰號鶴鳴。有異荊台，即謂忘歸之所。諒同朱閣，還稱不死之庭。岩桂留人，因停翠蓋。山椒考室，更寫丹邱。時巴蜀初夷，神奸未刈。菱花縱吐，罕照山精。棘矢雖陳，莫除群厲。遘茲妖孽，毒我烝人。上元貽西顧之憂，下土夭北邙之骨。天師心存絳闕，精徹蒼旻。玉輦來過，因受驅治之法。金墉至止，爰膺誥命之文。平變怪之猖披，致生靈於清靜。聲流華夏，惠洽幽明。若夫宣揚微言，指明奧義，著為道帙，貽厥學徒，斯並秘在靈壇，貯於瓊笈。丹青妙揵，鼓吹真科，有陋赤鬆，空留八戒。翻嗤鴻烈，尚雜百家。既而鄙方外之猶羈，念寰中之未返。飄然輕舉，倏若遐征。三十六天，徒見驂鸞之去。二十四治，不窺化鶴之歸。昭灼仙蹤，葳蕤來裔。竟留仙宇，上契昌期。皇帝陛下仙李分陰，夙承上聖之孕。弊樟擢秀，實報中興之符。高居穆清，虔奉宗廟。動作興事，等雲雷之經綸。內平外成，見天地之交泰。無為而理，有感則通。
至若盛烈誅休，亦可得一二而言也。蕞爾越徼，介於海隅。沉閼斥爭，曹譚無禮。文身相顧，崩角同憂。初款塞以求哀，俄盈庭而請命。實興我役，薄言徂征。偏師一征，擴地千里。斯則聖人之吊伐也。秦密二郡，關河幾千，家乃漢臣，身縻偽爵。馬援方居隴坻，竇融亦保河西。日飲皇風，思沾元化。率有卒伍，擁乃黎元。協力同心，聿來胥會。斯則聖人之柔服也。絕域殊方，搜奇蘊異。驗青雲之不散，仰白日之高懸。梯山如覆簣之功，航海如容舠之隘。不愆其素，鹹造於庭。常滿之杯，豈弗索而何獲。難得之貨，蓋不求而自來。斯則聖人之懷遠也。澤盈碧露，井有黃雲。山湧龜蛇之金，匣鳴龍虎之劍。九苞神鳳，窺阿閣以來儀。八翼靈禽，背羽山而戾止。斯則聖人之符瑞也。
又若陋常鈞之瑣瑣，篤至德之巍巍。當大道既隱之時，行自昔所無之事。宅於望苑，命我天倫。洪惟至公，實冠百辟。在昔卯金撫運，代邸承祧。高視前王，良無愧色。洎定建儲之計，始無必子之言。徒自飾情，竟成虛語。何則？五帝官天下，三皇家域中，有自來矣。雖甚盛德，莫能行之。然猶紀其功者，燦若雲編。頌其德者，溢於玉牒。苟以今而泥古，諒如日而映星。重以並見戚播，特逾舊制。姬同異姓為後，何足道哉。炎漢非劉不王，既聞命矣，逾千越萬，絕後光前。皇太弟以天縱之姿，懋日新之德。初開鳳邸，東平之善尤彰。旋正龍樓，北閣之遊殆絕。開物成務，藏往知來。大元帥齊王，下士好賢，經德秉哲。分茅建社，荒十二之雄都。佐國庇人，得五千之深旨。副元帥燕王，拔乎群萃，體自吾君。居無求安，不以珥貂自貴。坐進此道，豈以駟馬為先。鹹樹風聲，同守社稷。中外既理，華夷已清。然而上心猶或未足，思致人於壽域，每澄慮於大庭。寤寐通仙，闡揚元教。以為德如可尚，豈隔於古今。道之將行，必先於崇奉。乃詔執事，建天師新廟於信州龍虎山。
是山也，夙號洞天，由來福地。南襟百越，北帶三吳。台嶺前瞻，恍惚赤城之狀。廬峰回盼，依稀紫霄之形。豈猶羅浮洞中，潛通勾曲。祝融壇上，平視長沙。彼詞人之炫四朝，方士之稱三島。欲將擬議，猶或荒涼。至如璿房瓊室之深嚴，金樓玉台之秘邃，蕙圃芝田之芬馥，霓裳鶴蓋之蹁躚，道士之青牛，仙翁之白鹿，固已紛綸於秘籙，雜遝於靈篇。更著丹崖青壁之奇，穀隱岩棲之美。纖蘿夕動，聞天籟之寥寥。瀑布晨飛，動日華之杲杲。孤桐倥傯，上出雲霄。修竹檀欒，下凝煙霧。倚樹而多稱君子，采藥而更遇王孫。宅之者潛契希夷，遊之者自祛鄙俗。天師頃來江左，尚憩茲峰。旋指漢川，實留遺愛。厥後運當典午，年在永嘉，有美後昆，聿來遘止。遂崇真宇，以永靈風。亦猶緱嶺之旁，子晉之祠盛啟。阜亭之下，安期之廟聿興。仇生膺石室之祈，稷邱享太上之祀。諒同條而共貫，實接武以均芳。自是自薄星回，時遷代改。雖桑田日變，而瑤島長春。
迄皇運之中微，屬旻天之不吊。蚩尤作梗，暴海內之衣冠。回祿為災，延壺中之日月。千尋建木，俱為柏殿之灰。八景靈壇，但有蕪城之草。鍾隨鼎折，磬逐杯飛。荒階之苔蘚易侵，空餘玉磶。廢井之梧桐半在，不見銀床。洎區中之厭兵，乃江表之無事。永惟仙胄，猶固頹基。雖漸務修崇，然終非博廠。成乃集靈之所，鍾乎好道之若。及此庀徒，遂期永逸。事當農隙，人若子來。既遴麈尾之鬆，仍采雉群之木。桂雖有蠹，實出小山。柏縱後彫，竟辭大穀。公輸剞劂，王爾鉤繩。競呈巧以致功，乍星羅而霧集。回廊四合，忽若雲垂。秘殿百尋，矗如山立。芝栭繡桷，藻井綺疏。上赬壤以騰文，下朱霧而動彩。飛梁偃蹇，疑螮蝀之橫空。碧瓦參差，狀鸚鵡之群集。淩兢失視，坱紥無垠。寶座既嚴，晬容惟穆。朱幡不動，有若存神。羽服如飄，還疑上漢。差差仙仗，肅肅靈官。顧望增輝，遊從生敬。演茲大教，衛我興朝。天子萬年，與南山而永固。本支百世，將西伯以齊芳。其福祉也既如此，其壯麗也又如彼。縱高岸之為穀，必靈光之巋然。二十二代孫秉一，體備清和，氣凝元寂。鉤深致遠，所得者金簡玉書。吐故納新，其驗者赤筋青骨。許掾之靈風未振，呂恭之道蔭彌高。豈徒三世無慚，斯固一言以蔽。再光先構，不亦宜乎？夫妄啟精廬，誕作楚室，猶存碑表，必播聲詩。況簡在帝心，成茲妙果。以祈蒼生之福，以崇元牝之門。苟匪頌宣，孰傳來者。臣才非黃絹，腹謝青繒。學壯武之討論，未窺鐵硯。佐元元之述作，又乏金壺。輒罄謏聞，強為銘曰：
天地萬物，未生厥初。道乃特立，為之權輿。惟寂惟寞，不盈不虛。帝返金闕，神傳玉書。聖教以宣，列仙繼作。陟降朱陵，優遊碧落。身雖化去，功乃昭灼。猗歟真人，用實宏博。真人者何？堂堂乎張。家藏鵲印，代富貂璫。區區田竇，瑣瑣袁楊。我獨高謝，於何不臧。訪道求真，存元守一。九鼎傳芳，飛仙得術。內養靈符，外宏陰騭。眾邪奔潰，群生寧謐。我功既著，我惠既敷。上瞻絳府，旁睨蓬壺。仙蹤去蜀，廟貌留吳。正一之教，今寧遠乎。赫赫我唐，明明天子。親詣崆峒，精求赤水。尊道貴德，任賢尚齒。禹好昌言，堯稱光被。甌閩恃險，譚（疑）我興戎。室家相吊，杼柚其空。帝思俾乂，師乃徂東。曾無遺鏃，俄已韜弓。澤浸殊鄰，聲覃絕域。條支入朝，竇融歸國。方賄連延，繈負匍匐。樂我王道，誓依有德。義高睦族，舉必至公。脫略常法，從容古風。命我棣萼，處我桂宮。亦建賢戚，施於無窮。能事畢修，聖功益茂。思致華戎，同躋仁壽。躭味道腴，表揚仙胄。乃聖真祠，宇茲名岫。庀徒揆日，舍舊謀新。燕山斬柱，嶰穀誅筠。不遺文水，仍采貞瑉。隱如山積，響若雷震。功匪浹旬，成由決日。敞作陽台，邃為陰室。璀璨珠金，熒煌丹漆。子午非速，瓊華詎匹。峨峨秘殿，穆穆容。眾真列侍，仙裔相從。如聆夕唱，似喜晨鍾。洪惟妙用，實亞猶龍。元覽前閥，恭聞往誥。自匪哲王，孰雲好道。我後統天，升堂睹貌。光揚真科，必膺厚報。
仁肇，建陽人。閩臣仁翰弟，少事閩為裨將，閩亡入南唐，擢淮南屯營應援使，進授鎮海軍節度使，移鎮武昌。開寶時為後主鴆死。
觀夫善人宏願，冶氏畢功。簨虡高懸，蒲牢迭應。無閑始息，奪震響於春雷。群動初驚，壓雄聲於曉鼓。結界之地，布金之園。設比堅牢，同為壯觀。伏願上窮碧落，曆淨方而聽必咸歡。下徹泥犁，遍業趣而聞皆離苦。觸類聞此，俱脫羽鱗。然後軍庶之間，城隍之外，昃耳俱登於善道，正心長葉於妙因。宗社興隆，皇王福履。以至仁肇身宮克固，祿位恒延。保眷屬之利貞，踐歲華而安吉。所有信心眾士，福利同增。仗此良因，永為不朽。時唐乾德五年大歲丁卯二月庚申朔二十五日甲申記。
惟簡，饒州鄱陽人。仕南唐為國子博士集觀殿侍講，以虞部侍郎致仕。金陵受圍，起授給事中，副徐鉉使宋。國亡入宋，累官至水部員外郎，卒。

延已，一名延嗣，字正中，廣陵人。仕南唐，累遷中書侍郎同平章事，除昭武昭義軍節度使。周師入，改太子太傅。宋建隆元年卒，年五十八，諡忠肅。
皇上即位之九年，詔以廬山書堂舊基為寺。寺成，會昭武軍節度使馮延已肆覲於京師，上賜從容於便殿，語及往事，顧謂曰：「廬山書堂已為寺矣。朕在藩時，簪履輩唯卿在耳。朕置此書堂之本意，卿亦預知，頗記憶否？」延已對曰：「陛下真誠，懸諸日月。微臣固陋，何敢忘之。昔在吳邦，唐運中缺。陛下齡方誌學，龍潛鼎司，洪惟聖心，邈焉高蹈。咳唾權政，疣<疒贅>經綸。慕崆峒之師，幾勞軒拜。聞富壽之祝，亦固堯辭。注念煙蘿，每懷宴息。恩尋爽塏之境，以備華胥之遊。匡廬天下之名山，江表之勝概。圖諜具載，靈仙鹹棲。果有潛夫，來獻茲地。已酬善價，遽辟崇基。才俾芟夷，未遑畚築。旋則中興在運，夏物重歸。陛下位屬元良，務煩監撫。寢門雞唱，方視燠寒。嵩高鳳鳴，寧諧好尚。逮乎出震嗣服，雖欲從之，巢許之蹤，其可繼耶？堯舜不得已而治天下，豈虛言哉！方今陛下日照天臨，風行草偃。勤儉以化，焦勞思理。求賢草澤，盡善於百王。推公友於，邁德於千古。蟲蝗殞於靈雨，旱歉轉為豐年。大信既孚，殊方徯後。威惟取亂，仁實懷柔。所以建水僭稱，肉袒而詣吏。楚邦亂略，俯首而來朝。矧彼長沙，恃險與固。隔絕聲教，五紀於茲。一旦砥平，易於反掌。兵不血刃，市不易肆。拓土宇於數千裏，複正朔於四十州。可大之功，冠乎史冊。猶且納隍軫慮，馭朽兢懷。物暢皇猷，民知王度。洋洋焉，蕩蕩焉。混一車書，豈遠乎哉？」
言未及終，上曰：「是皆然矣。抑朕又聞古先哲王，握圖禦宇，惟德是務。與善同歸，俯仰抑揚，不失其正。久於其道，而天下化成。恒沙如來，出世濟俗。依空說性，性外無空。信則修崇，悟則解脫。始乎正法，終乎象教。使人趨清淨之域，息貪競之心。民用以淳，理道何遠。是則菩提之教，與政通焉。朕以此寺基，是朕當年思欲遁世之地，棄之草莽則可惜，構之棟宇則無名。不若興建伽藍，以居禪眾，示人至理，亦造化之一端也。其創置之規，奢儉之度，績用之費，卿複知耶？」延已對曰：「起置之始，適已上奏。逮茲成寺，臣亦粗知。肇乎程土工，度山木，豫章之材間出，般輸之藝屢獻。運斤若雨，荷鍤如雲。力不勞於中民，財不傷於外府。歲月未幾，厥功已集。駭多寶之湧出，疑化城之突然。邃殿正門，重軒複檻。高牆虯轉，修廊翼舒。香廚旁開，僧堂內辟。法筵清淨，宛是祗陀之園。方丈精嚴，更類維摩之室。摭菩提之地位，儼如來之相好。功呈敏手，則塑像如生。妙屬良工，則丹青若活。而況依林附麓，左岩右壑。瀑布懸呂梁之勢，淩雲挺闍崛之形。溪徹湓江，表法流於不斷。峰開石鏡，同慧日之長明。其或寥泬雲收，戶庭雨霽，鍾鳴穀響，猿啼樹深。仰止則峻巘連空，寫望則長川無際。僧閑境寂，似出世間。信有為之勝因，實安禪之嘉所。足使迷者得於逵之漸，達者得不二之門。苟非聖人用心，其孰能與於此乎？」
上曰：「卿知其始也既如彼，知其末也又如此。文以記事，非卿而誰？」延已對曰：「臣才學本空，筆硯久廢。雖然，盛德之事，固願詠歌。慚匪當仁，庶符不朽。」乃跪而進頌曰：
彭蠡之陽，匡廬峻峙。積純和氣，竦搘天勢。峰連奇秀，穀藏靈異。鶯洞之前，勝複為最。懿乎我後，河清運契。仁聖文明，肅恭寅畏。堯舜其心，巢父其誌。思憩大庭，因開福地。帝出乎震，龍飛在天。梯航合遝，符瑞駢闐。推公固本，舉正求賢。九功既敘，七德俄宣。貞師一奮，建人來庭。神兵再發，楚邦蕩平。威震四海，疆開百城。日新之盛，無得而名。恢恢睿謨，遊刃多餘。因思是境，昔擬華胥。夙心不獲，締構猶虛。改命梵宮，俾奉真如。榛蕪既辟，棟楹崛起。雕甍繡栭，重欄疊砌。後倚崇崖，前臨無地。屈曲延袤，高低迤邐。炳煥丹青，端嚴塑像。表上乘法，示天人相。清眾晝閑，禪關夜敞。十二類生，孰不瞻仰。聖君旨趣，古佛因緣。教化之本，治平之原。其功莫京，其福無邊。皇圖帝齡，永永萬年。保大十二年歲次甲寅正月丙子朔十日乙酉，馮延已奉敕撰。
佑，幽州人。仕南唐為秘書省正字，後主在東宮，開崇文館，佑預其選。及襲位，累遷中書舍人。開寶五年貶儀制，改內史舍人。上疏極論時政，後主怒收佑，佑聞命自殺。年三十六。
仆與足下叨累世之盟，雖疆畿阻闊，休戚實同。敢奉尺書，敬布腹心。
昨大朝伐楚，足下疆吏弗靖，遂成釁隙。初為足下危之，今敝邑使臣入貢，皇帝幸以此宣示曰：「彼若能幡然改圖，華車之使造廷，則百萬之師，不復出矣。不然，將有不得已者」。仆料大朝之心，非貪土地也，怒人不賓而已。且古之用武，不計強弱小大，而必戰者有四：父母宗廟之仇，一也；彼此烏合，民無定心，二也；敵人進不舍我，退無守路，戰亦亡，退亦亡，三也；彼有敗亡之勢，我乘進取之機，四也。今足下與大朝，無是四者，而坐受天下之兵，決一旦之命，安國家利社稷者，固如是乎？夫強則南面而王，弱則玉帛事大。屈伸在我，何常之有。違天不祥，好爭危事，天方相楚，尚未可爭，而況今日之事邪？地莫險於劍閣，而蜀亡矣。兵莫強於上黨，而李筠失守矣。
竊意足下國中，必有矜智好謀之臣，獻尊主強國之策，以謂五嶺之險，非可遽前，堅壁清野，絕其餉道。依山阻水，射以強弩。彼雖百萬之兵，安能成功？不幸而敗，則輕舟浮海，猶足自全，豈能以萬乘之主而屈於人哉？此說士之常談，可言而不可用。異時王師南伐，水陸並舉，百道俱進，豈暇俱絕其餉道，盡保其壁壘？或用吳越舟師，自泉州航海，不數日至足下國都矣。人情恟恟，則舟中皆為敵國。忠義敢死之士，未易可見。雖有巨海，孰與足下俱行乎？
近奉大朝諭旨，以為足下無通好之心，必舉上秋之役。即命敝邑，速絕連盟，雖善鄰之心，期於永保。而事大之節，焉敢固違。恐煜之不得事足下也。臣子之情，尚不逾於三諫，煜之極言，於此三矣。是為臣者可以逃，為子者可以泣，為交友者亦惆悵而遂絕矣。
煜與足下叨累世之睦，繼祖考之盟，情若弟兄，義同交契。憂戚之患，曷常不同？每思會麵抵掌，交議其所短，各陳其所長，使中心釋然，利害不惑，而相去萬里，斯願莫申。凡於事機，不得款會。屢達誠素，冀明此心。而足下謂書檄一時之儀，近國梗概之事。外貌而待之，汛濫而觀之。使忠告確論，如水投石。若此則又何必事虛詞而勞往複哉？殊非夙心之所望也。今則複遣人使，罄申鄙懷。又慮行人失辭，不盡深素。是以再寄翰墨，重布腹心，以代會麵之談，與抵掌之議也。足下誠聽其言，如交友諫爭之言，視其心，如親戚急難之心，然後三複其言，三思其心，則忠乎不忠，斯可見矣從乎不從，斯可決矣。
昨以大朝南伐，圖複楚疆。交兵已來，遂成釁隙。詳觀事勢，深切憂懷。冀息大朝之兵，求契親仁之願。引領南望，於今累年。昨命使臣入貢大朝，大朝皇帝累以此事宣示曰：「彼若以事大之禮而事我，則何苦而伐之。若欲興戎而爭我，則以必取為度矣」。見今點閱大眾，仍以上秋為期。令敝邑以書複敘前意，是用奔走人使，遽貢直言。深料大朝之心，非有唯利之貪，蓋怒人之不賓而已。足下非有得已之事，與不可易之謀，殆一時之忿而已。觀夫古之用武者，不顧大小強弱之殊，而必戰者有四。父母宗廟之仇，此必戰也。彼此烏合，民無定心，存亡之幾，以戰為命，此必戰也。敵人有進必不舍，我求和不得，退守無路，戰亦亡，不戰亦亡，奮不顧命，此必戰也。彼有天亡之兆，我懷進取之機，此必戰也。今足下與大朝，非有父母宗廟之仇也，非同烏合存亡之際也。既殊進退不舍奮不顧命也，又異乘機進取之時也。無故而坐受天下之兵，將決一旦之命，既大朝許以通好，又拒而不從，有國家利社稷者，當若是乎？夫稱帝稱皇，角立傑出，今古之常事也。割地以通好，玉帛以事人，亦古今之常事也。盈虛消息，取與翕張，屈伸萬端，在我而已。何必膠柱而用壯，輕禍而爭雄哉？且足下以英明之資，撫百越之眾。北距五嶺，南負重溟。藉累世之基，有及民之澤。眾數十萬，表裏山川。此足下所以慨然而自負也。然違天不祥，好戰危事。天方相楚，尚未可爭。若以大朝師武臣力，實謂天讚也。登太行而伐上黨，士無難色。絕劍閣而舉庸蜀，役不淹時。是知大朝之力難測也，萬里之境難保也。十戰而九勝，亦一敗可憂。六奇而五中，則一失何補。況人自以我國險，家自以我兵騷，蓋揣於此而不揣於彼，經其成而未經其敗也。何則？國莫險於劍閣，而庸蜀已亡矣。兵莫強於上黨，而太行不守矣。人之情，端坐而思之，意滄海可涉也。及風濤驟興，奔舟失馭，與夫坐思之時，蓋有殊矣。是以智者慮於未萌，機者重其先見。圖難於其易，居存不忘亡。故曰計禍不及，慮福過之。良以福者人之所樂，心樂之，故其望也過。禍者人之所惡，心惡之，故其思也忽。是以福或修於慊望，禍多出於不期。
又或慮有矜功好名之臣，獻尊主強國之議者，必曰慎無和也。五嶺之險，山高水深。輜重不並行，士卒不成列。高壘清野而絕其運糧，依山阻水而射以強弩。使進無所得，退無所歸。此其一也。又或曰彼所長者，利在平地。今舍其所長，就其所短，雖有百萬這眾，無若我何。此其二也。其次或曰戰而勝，則霸業可成，戰而不勝，則汛巨舟而浮滄海，終不為人下。此大約皆說士孟浪之談，謀臣捭闔之策。坐而論之也則易，行之如意也則難。何則？今荊湘以南，庸蜀之地，皆是便山水習險阻之民，不動中國之兵，精卒已逾於十萬矣。況足下與大朝，封疆接畛，水陸同途。殆雞犬之相聞，豈馬牛之不及。一旦緣邊悉舉，諸道進攻，豈可俱絕其運糧，盡保其城壁？若諸險悉固，誠善莫加焉。苟尺水橫流，則長堤虛設矣。其次曰：或大朝用吳越之眾，自泉州泛海以趨國都，則不數日至城下矣。當其人心疑惑，兵勢動搖。岸上舟中，皆為敵國。忠臣義士，能複幾人？懷進退者，步步生心。顧妻子者，滔滔皆是。變故難測，須臾萬端。非惟暫乘始圖，實恐有誤壯誌。又非巨舟之可及，滄海之可遊也。
然此等皆戰伐之常，兵家之預謀。雖勝負未知，成敗相半，苟不得已而為也。固斷在不疑，若無大故而思之，又深可痛惜。且小之事大，理固然也。遠古之例，不能備談。本朝當楊氏之建吳也，亦入貢莊宗。恭自烈祖開基，中原多故，事大之禮，因循未遑。以至兵交，幾成危殆。非不欲憑大江之險，恃眾多之力，尋悟知難則退，遂修出境之盟。一介之使才行，萬里之兵頓息。惠民和眾，於今賴之。自足下祖德之開基，亦通好中國，以闡霸圖。願修祖宗之謀，以尋中國之好。蕩無益之忿，棄不急之爭。知存知亡，能強能弱。屈已以濟億兆，談笑而定國家。至德大業無虧也，宗廟社稷無損也。玉帛朝聘之禮才出於境，而天下之兵已息矣。豈不易如反掌，固如太山哉？何必扼腕盱衡，履腸蹀血，然後為勇也？故曰德如毛，鮮克舉之，我儀圖之。又曰知止不殆，可以長久。又曰沉潛剛克，高明柔克。此聖賢之事業，何恥而不為哉？況大朝皇帝以命世之英，光宅中夏。承五運而乃當正統，度四方則鹹偃下風。獫狁太原，固不勞於薄伐，南轅返旆，更屬在於何人。又方且遏天下之兵鋒，俟貴國之嘉問，則大國之義，斯亦以善矣。足下之忿，亦可以息矣。若介然不移，有利於宗廟社稷可也，有利於黎元可也，有利於天下可也，有利於身可也。凡是四者，無一利焉，何用棄德修怨，自生仇敵，使赫赫南國，將成禍機？炎炎奈何，其可向邇。幸而小勝也，莫保其後焉。不幸而違心，則大事去矣。
複念頃者淮泗交兵，疆陲多壘。吳越以累世之好，遂首為厲階。惟有貴國情分愈親，歡盟愈篤。在先朝感義，情實慨然。下走承基，理難負德。不能自已，又馳此緘。近負大朝諭旨，以為足下無通好之心，必舉上秋之役。即命敝邑，速絕連盟。雖善鄰之懷，期於永保。而事大之節，焉固違。恐煜之不得事足下也，是以惻惻之意，所不能雲。區區之誠，於是乎在。又念臣子之情，尚不逾於三諫，煜之極言，於此三矣。是為臣者可以逃，為子者可以泣，為交友者亦惆悵而遂絕矣。
莊周有言，得者時也，失者順也。安時處川，則哀樂不能入也。仆佩斯言久矣，夫得者如人之有生，自一歲至百歲，自少得壯，自壯得老，歲運之來，不可卻也。此所謂得之者時也，失之者亦如一歲至百歲。暮則失早，今則失昔，壯則失少，老則失壯。行年之去，不可留也。此所謂失之者順也。凡天下之事皆然也。達者知我無奈物何，物亦無奈我何也。其視天下之事，如奔車之曆蟻蛭也，值之非得也，去之非失也。燕之南，越之北，日月所生，是為中國。其間含齒戴發食粟衣帛者是為人，剛柔動植林林而無窮者是為物。以聲相命是為名，倍物相聚是為利。彙首而芸芸是為事，事往而記於心，為喜為悲，為怨為恩。其名雖眾，實一心之變也。始則無物，終復何有。而於是強分彼我，彼謂我為彼，我亦謂彼為彼。彼自謂為我，我亦自謂為我。終不知孰為彼邪？熟為我邪？而世方徇欲嗜利，係心於物，局促若轅下駒，安得如列禦寇莊周者，焚天下之轅，釋天下之駒，浩浩乎復歸於無物與？
