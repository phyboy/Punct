鉉，字丹臣，會稽人。初事吳，為校書郎。後事南唐，累授太子右諭德知制誥，遷中書舍人。後主時除禮部侍郎翰林學士御史大夫吏部尚書。隨後主入宋，曆左散騎常侍，貶靜難行軍司馬。卒年七十六。
伏惟先王之建國，體皇極而垂制，仰則觀於辰象，俯則察於地義。前星為帝座之輔，蒼震乃少陽之位。非明德與茂親，不足膺茲主器。故萬邦以貞，而本支百世。是必天錫嘉祉，神輸百祥。山河資其正氣，日月分其融光。膺期運以載誕，配乾坤而永昌者也。
惟我儲後，昭明俊德。黃裳元吉，沉潛剛克。鉤深致遠，曾莫挹其津涯。問安視膳，每或形於顏色。在昔衝讓，高追太伯。乃剖麟符，保厘東宅。受道師傳，稽疑典冊。化自誠心，風行邦國。乃擁幹旌，南徐之城。左撫勾吳，前對敬亭。京師河潤，盛德日新。其畏如夏，其惠如春。謝傅圍棋，靜一方之沴氣。條侯高臥，息萬里之驚塵。今聞孔昭，元功莫二。人情不可以久鬱，皇統不可以終避。乃畏天命，允茲儲貳。鳴玉大以徐來，與春郊而總至。龍樓霧廓，雞戟風生。珍符疊委，和氣交迎。百度以之而式序，多壘以之而載清。史書有年，衢傳頌聲。豈人事之協讚，信宗祊之降靈。於是元圃凝陰，瑤山密雪。宣猷之緹幕半下，濛汜之層冰乍結。爰書慶誕之日，始遇嘉平之節。麗正晨啟，重明夙設。調護之客，娛侍之臣，峨冠煒煜，佩玉璘玢。鹹稽首而再拜，獻多福於萬春。有宮坊之下吏，乃捧觴而進稱曰：
頃歲，鉉左宦江陵，官舍數畝，委之而去，庭木蘭因移植於宗兄家。及鉉徵還，席不遑暖，又竄於舒庸。吾兄感春物之載華，擬古詩而見寄。吟玩感歎，謹賦以和焉。雖不足繼體物之作，庶幾申騷客之情爾。
伊庭中之奇樹，有木蘭之可悅。外爛爛以凝紫，內英英而積雪。芬芳兮謝客之囊，旖旎兮仙童之節。許蒲茸之竊比，聽蘭芽之並列。於是辭下土之卑濕，曆上京之繁華。恥衒價於豪門，乃托根於貧家。資幽人之賞豫，有好事之稱嗟。一旦逐客程遠，君門路賒。削閨籍與印組，豈獨留乎此花。噫！人屢遐棄，花猶得地。分兔苑之餘蔭，向藩房而吐媚。授簡多暇，攀條屬思。持香草以餘比，效騷辭而我寄。感此生之百憂，何斯物之足貴。悲夫館客長吟，山城夕陰。想馨香之不改，歎歡宴之難尋。憑歸夢於飛翼，寫商歌於素琴。歌曰：「光景兮愁暮，別離兮易久。真宰兮無堂，貞心兮不改。」誠知異日，重滋田氏之荊，但恐相逢，共歎桓公之柳。
五月五日，繁陰乍晴，倬彼新月，麗於太清。映玉繩而絢彩，揜銀漢以騰精。對鳷鵲西南之影，步明光東北之楹。曆曆遲漏，悠悠我情。雖萬古之不易，感一年而始生。乃有騃女癡男，朱顏稚齒。欣春物之駘蕩，登春台之靡迤。雜佩璀錯，輕裾瘋襹。紛乎拜祝，怡然宴喜。人歲歲以潛換，景年年而若此。昔我當年，胡雲不然？世路多故，流光暗遷。易壯心於大觀，變元發於華顛。顧一毛之無濟，愧兩綬之徒然。況乎萬象虛明，九門奧秘。對宣室以方罷，閱通宵而不寐。憂心似醉，既慷慨於君恩。急景如馳，更薑涼於往事。想月以長歌，遂抽毫而見意。
歲次辛酉，月躔仲冬。王人徐鉉，揚旍銅柱之鄉，稅駕劍池之廟。慨歎靈跡，徘徊故墟。或曰：「龍泉、太阿，安得為寶？出也不為當世之用，佩之不免亡身之災，天下固有虛名而無實效者歟？」愚以為不然。
夫聖人之於天下，亦物耳。所稟受者異，故能與造物者並，而為天下王。是以聖人之作也，天不愛其道，地不愛其寶。同聲相應，同氣相求。人謀鬼謀，皆為聖人用。無功無跡，豈尋常所能識乎？然則集陰陽之英，萃山澤之精，窮爐冶之妙，極鋒芒之利，宜其冥合元造，弼成聖功者也。昔黃帝法月滿而鑄鏡，用能照燭怪魅，辟除不祥。大禹收貢金以鑄鼎，使民知神奸，以遠不若。漢高祖佩斬蛇之劍，以撥亂除害，奄有天下。是三者皆人力之所為也，鹹能輔佐興運，與時隱現，其可誣乎？在昔三分叔世，鹹有昏德。天命將改，寰宇混同。斯劍知之，故靈發於下，氣浮於上。應帝王之符命，矚識者之觀瞻。亦猶伊尹負鼎於莘墟，仲尼動色於魯相。千載一會，聖賢所以汲汲也。向使晉武能誕若天意，克明俊德，判忠邪之路，絀驕侈之心，則賢能盡其才，神靈效其用，淳耀之烈可續，七百之期不爽。而皇猷既鬱，亂本斯成。百姓失望，群龍沮色。於是斯劍也。委質張雷之鑒，一泄其憤。遠跡劉石之醜，複歸於潛。其出也所以示神之不測，其去也所以示惟德是依。則其為用也遠矣。昔者周過其數，秦不及期。是知天命之精微，可以人事而延促，前哲論之備矣。若夫精真之誠修於內，感召之致應乎外，自然而然，有道存焉。不可以智求，不可以言達。王者得之，則三五之功，其餘事耳。
然則天下至寶，本非人臣所服。變化無方，神物之事也。忘身徇節，忠臣之烈也。兩造其極，求仁得仁，複何怨哉！廟在豐城故縣，俯瞰池岸。壯武侯雷府君之像祀焉。去今縣四十裏，而龍泉太阿之廟，別在中路。棟宇綿久，皆將傾頹。邑人朱輝等，洽重熙之化，感百世之祀，獎率同誌，唯新壽宮。千載光靈，煥然如在。縣令孟賓於尉孫舉，皆以文行之懿，中賢良之選，接武連事，惠此王畿。推誠於民，薦信於神。風雨不愆，耕鑿鹹若。先賢遺躅，其不泯也宜哉！是池廣不終畝，深才數尺。父老云：「近歲旦暮，往往有雲霧蒙覆其中，恍惚之理，不可測已。」今中興三葉，聖政惟新。豈非靈命孔昭，元貺將集，天命不僭，宏之在人。使臣司言，敢告有位。乃為頌曰：
周室既衰，仁獸率臻。晉祚不融，龍劍效珍。神化無方，天命無親。德之不建，與運俱淪。歸潛厚載，以俟真人。惟劍之神，惟賢之識。湛湛靈沼，綿綿廟食。瑞氣長在，元符靡測。垂茲頌聲，永永無極。
門下：昔先王聰明時憲，文質載周。親親之義，莫之或改。乃知封建之重，宗社攸賴。友愛之美，風教代宣。寅奉舊章，敢忘循舉。二十弟某，稟質衝粹，慎德孝恭。出言有章，好學不倦。故我文考慈訓備隆，而能踐修嘉猷，惠迪前哲。卓爾令器，時惟老成。粵予眇衝，肇當纘服。賴貽謀之啟後，仰垂鑒之在天。尚念多艱，懼弗克荷。是用睦懿親以佑涼德，班宗彝以懷萬邦。錫爾以山川，表爾以車服。師長之任，申而寵之。敦敘之恩，於是乎在。籲！苴茅侯社，禮莫縟焉。連華棣萼，親莫昵焉。履信思順，可以無悔。尊師重道，可以多聞。盡愛敬以奉親顏，極惠和以厚宗室。勿佻勿墮，有初有終。服我訓詞，永光懿烈。可。
門下：昔西周之分陝服，則曰風聲所存。南朝之治揚州，則曰本根攸寄。非親賢碩望，不足以表東夏。非輔相重位，不足以副具瞻。天下為公，百王不易。肆予敷命，匪敢有私。長子某，敦信厚之風，秉孝恭之德。凡迪前烈，率由生知。自剖麟符，往綏淮甸。尊敬師保，奉行詔條。有所問而不千，知為善之最樂。東楚之俗，向風而安。時以為能，朕亦自慰。夫陟明賞善，有國大典。苟得其所，雖親何嫌。是用特就留台，寵開相府。崇貴之數，儀制存焉。噫！為政無他，勤則有繼。舉德甚易，終之實難。無以安佚自居，而忘夙夜之戒。無以驕貴自負，而忽藥石之言。治亂善敗，則有先聖之遺經。憲章文物，則有中朝之成式。諮訪佩服，身先行之。敬哉慎哉，無忝多訓。可。
門下：昔在先王，任賢尚齒。出將入相，所以任賢也。尊師重傳，所以尚齒也。況乎擇藩屏之寄，膺轉導之求。高步承華，誕揚師訓。克堪其選，我有人焉。某負貞幹之才，稟純厚之德。亟更庶尹，曆事累朝。升元始基，賴其獻納。故陟鸞台之位，爰立作相。保大逾歲，藉其綏懷。故委龍節之權，受脤於社。懋乃嘉績，葉於朕心。殿邦政成，輯瑞來覲。方圖位著，爰得僉諧。而昔自故相，已嚐為保。重煩耆德，俾傅東朝。尊敬之儀，典章斯在。噫！昔者叔孫疏廣，善於其職。克繼來躅，可不慎哉！勉著嘉猷，以副時望。可。
門下：姬周同德，曹叔封於王畿。炎漢功臣，楊仆恥居關外。是知藩翰之重，所寄必同。遠近之差，以斯為寵。我有成命，爾共敬聽。某識度恢宏，風猷茂遠。象勳蓋世，不怙貴以驕人。多難薦臻，每忘身而濟物。知能適變，仁足亢宗。來庭不俟於七旬，保境豈徒於五郡。劉總舉全燕之地，宏正輸推魏之邦。故實攸存，懋章何吝。是用加之飫賜，尊以上公。陟負璽之崇資，委建身於列鎮。虛襟而見，前席與談。言語有章，威儀可則。既葉跂予之望，且堅戀闕之心。藹爾誠明，形於表疏。愈歎忠勤之操，宜更節制之權。而永泰全軍，舒庸舊國。地望無慚於汝水，封疆密邇於王城。用諧日近之言，尚資河潤之福。俾回新命，往受中權。於戲！大義昭彰，朝恩渙汗。千里之地，可以觀政。三軍之帥，可以圖功。永樹風聲，無忘多訓。可。
門下：爵賞之行，憲章斯在。急於務則適其變，終其事則歸於禮。將軍重任，足以奪孝子之情。特進崇班，自昔冠諸侯之上。申為懋典，允屬公才。某官馮延已，儒雅積中，機神應物。風雲夙契，魚水冥符。處多士之朝，副具瞻之望。及移相府，出鎮臨川。封境綏懷，聲猷茂遠。頃集蓼莪之痛，俯從金革之權。露冕有誠，輯瑞來覲。疇谘舊德，保佑東朝。北疏傅之在前，允諧擬議。類魯公之拜後，適就變除。俾進崇階，庶申優寵。於戲！將相之重，繄爾以惟聖。儲兩之尊，資爾以成德。知人則哲，子用弗疑。勉揚令圖，無忝多訓。可落起複冠軍大將軍加特進，餘並如故。
門下：建侯樹屏，有國之攸先。崇德報功，百王之所共。斯為令典，予敢忘之。鎮海軍節度浙江西道觀察等使留後金紫光祿大夫檢校太傅濟南縣開國伯食邑七百戶林仁肇，稟此星芒，鬱為時幹。鼓鼙之氣，指敵而愈高。金石之心，因時艱而益壯。故能灼殊功於南部，夷多壘於東門。元戎所行，績用昭著。及總留務，於浙之西，成師著無犯之威，察俗有惟清之化。屹爾京口，殷然長城。子惟汝嘉，俾正藩守。因爾才略，樹之風聲。雄師大邦，所以屏王室。尊官盛典，所以懋官成。惟惠惟和，有嚴有翼。使子無東顧之慮者，繄其賴焉。克堅一心，以永百祿。可依前檢校太傅兼禦史大夫使持節都督潤州刺史充鎮海軍節度使浙江西道管內營田觀察處置等使，功臣散官勳封如故。
門下：宗子維城，良臣惟聖。故有王社之數，鼎司之權。親親賢賢，古之大訓也。我有成命，時惟至公。第七子某，識度淹通，器質清粹。就傅之歲，威儀不忒，出閣已來，聞望所著。向由邦政，入踐中樞。內形將順之規，外盡彌綸知業。人知親附，俗待和平。邦家之基，斯實攸賴。今六騑巡守，萬乘啟行。方資扈蹕之勤，宜有酬庸之典。畫南陽而錫壤，掌邦土以命官。並加馭貴之資，益峻具瞻之望。於戲！義極君父，愛敬之道兼焉。任綜文武，弛張之政存焉。爾其佩服前訓，谘詢舊德。勿驕勿惰，有初有終。永樹風聲，以保元吉。
門下：膺昊天之眷，荷宗社之重。何嚐不嚴奉慈訓，聿循孝理。所以化成天下，宏濟多艱。親親尊尊，教之大者也。況沉潛之德，丕顯於國風。輔佐之勤，光昭於王業。今遺恩累洽，靈鑒在天。俾子小子，恭踐大寶。思宏任姒之烈，紹恢三五之基。彝章盛典，敢忘祇奉。宜上大行國主皇後尊號為太後。
門下：崇德尚賢，推恩錄舊。茲惟令典，允屬時英。予以眇躬，嗣承丕業。戚藩之望，羽翼之恩。敢忘寵章，用光師道。某清直稟氣，忠厚為資。實戚裏之所榮，曆累朝而見重。敬慎即保家之主，恭儉無出位之思。爰自京口臨藩，克貞師律。鸞台作相，足厚時風。留侯旋務於退身，疏受更聞於稱職。純誠益著，雅望攸高。昨者預奉綴衣，導揚末命。忠貞以濟，典禮無違。顧惟衝人，懼德弗嗣。當此承祧之日，益堅重傅之懷。是用就改崇資，仍加食賦。於戲！班崇一品，秩視三師。苟非賢臣，孰克臻此。永期納誨，無替令猷。可。
門下：古者諸侯之賢，入為卿士。上公之寵，出為方伯。故中外之任，踐更攸宜。我有勳臣，鹹曰名將。藩維宿衛，夾輔衝人。肆子仰成，是用申告。某家傳武略，天賦純誠。名因勇聞，位以材致。周旋數紀，佐佑累朝。由裨將以統元戎，勳勞滋茂。自百城而登連帥，聲政洽聞。寵益盛而若驚，位益高而愈讓。予纂服之始，駿奔來朝。且堅戀闕之心，因處周廬之任。忠貞彌固，夙夜惟寅。輦下肅清，時乃之力。永言舊德，豈忘予懷。會九江元侯，入奉朝任。中流之寄，非賢不居。是用輟蘭錡之權，付金符之重。往分巨屏，更佇殊庸。噫！簡師旅以壯軍聲，明紀律以宣庶政。可畏可愛，富之教之。是汝所長，無替前效。陟明有典，厥惟欽哉。可。
門下：車服之寵，所以報功。藩聞之權，可以觀政。茲為令典，允屬信臣。某智勇推高，忠貞特立。秉武經以致用，服戎政以居多。誠悃洞然，終始一揆。及分符出守，持節主留。恩信並行，詔車畢舉。肅連營而無犯，視赤子以如傷。所臨之方，去思仍在。向鍾多難，入衛京師。憂國忘家，令行禁止。群情自固，戎事以寧。肆予仰成，時乃之力。今疆場甫靜，蒸黎未康。宣城奧區，國家巨屏。方當謀帥，是用策勳。資果毅以壯先聲，假惠和而蘇疲俗。付爾節鉞，往鎮撫之。惟爾慈儉足以安民，剛正足以行法。必當望風自理，投刃皆虛。宜宏寬大之視，以集中庸這德。勉茲具美，永振嘉猷。可。
門下：望高於朝，則享師保之任。惠加於物，則進土田之封。所以啟佑衝人，藩屏王室者也。我有寵數，屬於元侯。某山嶽儲精，星芒稟異。挺全才而應用，激大義以致身。而自際會先朝，奮揚奇策，靜二方之多難，越萬里以來庭。故得倚作藩宣，誓之帶礪。而能恩威洽著，紀律修明。戎政有經，理聲日遠。黎獻有不欺之頌，朝廷無南顧之憂。茂績忠規，古難其比。粵予眇質，嗣德弗明。賴我友邦，越乃賢帥。推誠翼戴，克荷景靈。渙汗之恩，唯恐不至。是用增以井賦，崇為太師。美號峻階，並伸殊渥。噫！乞言之禮，可以觀德。殿邦之寄，可以樹勳。勉揚令圖，永錫繁祉。可。
門下：天作司牧，必生丞弼。非君臣同體，道則不明。非律呂交感，功則不濟。粵予眇質，負荷景重。不有時賢，豈戡多難。敬若先意，疇茲舊臣。某純粹炳靈，惠和成性。襲台鼎之慶，連肺腑之親。曆奉累朝，亟更庶尹。憂國家之事，知無不為。經夷險之間，中立不倚。言必由於忠信，行必自於誠明。勞而弗矜，謙以自牧。先朝鑒其誠誌，任以腹心。頃當巡守之初，俾貳主留之寄。盡規竭慮，夜思晝行。京輔以寧，時乃之力。及奉揚未命，以佑衝人。送往事居，禮無違者。忠勳茂績，人無間然。今二後在天，萬物思理。予方乃眷，民亦具瞻。是用命作司空，倚為左相。兼國史樞機之任，進升階食賦之資。豈曰寵章，是同憂責。嗚呼！受遺作弼，厥惟艱哉。爾其崇遠大之謨，布簡寬之政。詢箴諫之士，塞便佞之言。滿假自賢，則其智益蔽。虛懷接物，則其猷益光。念茲在茲，以底於道。可。
門下：唐堯之聖也，既以序九族為先，漢祖之隆也，亦以守四方在念。矧予小子，弗堪多艱。實賴群後，共康烝民。粵有賢侯，亦在諸父。庸勳表德，敢或愛焉。第二十叔某，天賦機神，生知禮樂。肇開朱邸，則孝敬之道升聞。出建齋壇，則威和之風遠振。況五嶺之際，俗雜地雄。吏服其明，民安其教。煦如冬日，隱若長城。孤以不明，祗奉丕業。谘乃庶尹，至於友邦。師保之規，既自家而刑國。蓼蕭之澤，當由親而及遠。是用正左相之位，崇三司之儀。增賦進封，並伸寵數。於戲！昔我文考，並建懿親。藩屏所係，社稷是衛。燕翼之旨，可不勉歟。敬佇嘉猷，以永繁祉。可。
門下：王者均慶推恩，無遠弗及。矧有舊德，居然將臣。方申求舊之懷，豈吝疇庸之典。某素推勇氣，夙負壯圖。立功旗鼓之間，發跡風雲之會。出分符竹，入守關防。翼衛天門，董齊蘭錡。鹹著在公之績，可觀適用之材。享此期頤，保茲優逸。臻富壽之福，全終始之名。比之古人，不可多得。孤以眇質，嗣守慶基。方資無改之規，式重後彫之節。俾升階序，仍進戶封。於戲！二品崇資，三朝貴仕。人臣寵祿，何以過斯。勉荷朝恩，永揚令聞。可。
門下：睦親尊賢，王者之盛業也。中台上將，有國之重任也。是必疇谘公議，稽若前經。舉而行之，謂之令典。我有愛弟，時維宗英。論道經邦，勳德滋茂。肆予有命，允葉厥中。某挺命世之才，秉生知之哲。機神穎邁，器宇衝深。自寶玉分封，緇衣授職。內蘊清明之德，化宣寅亮之功。持謙下之資，以親附百姓。體勤儉之節，以表率時風。學問該通，每諮詢而自益。忠誠孝悌，常將順以無違。昔者三後葉心，十亂同德。允茲古義，非爾而誰。粵予眇躬，惠迪先訓。獲守大業，汔臻小康。實繄手足之賢，以集股肱之寄。無德不報，雖親何嫌。是用誕舉渥恩，就加名數。夫元帥者，民之司命。中樞者，國之宗臣。尹京所以表則四方，增封所以藩輔王室。毗倚之重，何以加斯。於戲！義兼國家，權總文武。動靜之際，治亂係焉。所先者在乎弼諧，所慎者在乎聽受。清如止水，故是非之說不可欺。平如懸衡，故善惡之徵不能惑。有犯無隱，非好異也。不違如愚，非苟合也。惟公是務，惟道是從。所務必老成，所親必端士。服茲多訓，永樹英聲。可。
門下：予嚐顧藩屏之重，思黎獻之康。欲使折衝之威，迭行於封略。惠和之化，普及於方州。既報政之屢聞，乃改轅而敷寵。谘爾賢帥，聽吾話言。苛武毅致身，忠厚成性。踐更事任，昭著勳庸。倚若金湯，誓之帶礪。自持使節，出鎮中流。恢簡易之風，立嚴明之令。仁而有斷，吏不敢欺。故使萬井阜安，連營輯睦。藹爾殿邦之績，葉予進律之文。率是通才，何適不可。予以宣城列鎮，甸服奧區。久闕元戎，未孚王化。藉爾有成之政，副吾共理之懷。右相之崇，宰司所重。申為殊獎，以極朝恩。於戲！有惠於民，有功於國。中台貴位，累鎮劇權。苟非純誠，何以臻此。爾尚守益恭之節，勵匪懈之心。永懋嘉猷，以光時望。
