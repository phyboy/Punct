臣聞南正司天，授宗祝史巫之職；春官掌禮，詔犧牲玉帛之儀；皆所以別類人神，統和上下。三時不害，力穡以之普存，百物阜安，薦信猶其多品。用能舉明德而徼景福，播和樂以致靈祇。三五已還，皆是物也。若乃混元宣氣，山嶽成形，雲雨於是乎生，財用於是乎取。故有毳冕之服，璋邸之符。或以肆瘞垂文，或以庪懸著法。虞舜聖帝也，而有遍於之祀。周武明王也，而有惟爾之祈。至於祊田高邑之都，藻茝桑封之秩，稰稌有羨，蘭菊無虧。大典奇篇，論之備矣。後王徂帝，聞斯行諸。
金陵山者，作鎮揚都，盤根福地，峙天險之左次，瞰台城之北隅。陽嶺前瞻，包舉青林之苑。陰崖右轉，經營元武之池。絕巘嶔岑，蔽虧日月。深岩窈窕，吐納風雲。層台累榭臨其巔，湧泉清池湛其下。白鹿麏騰其藪，鴛雛孔翠棲其林。豫章杞梓之材，橘柚櫨梨之實，赭堊丹青之美，錫銀金碧之饒，固以事異假珍，富兼諸夏，登於軌物，掌以虞衡。矧複奇怪中潛，絪縕上屬，真人末應，瘞雜寶以祈年。智士攸同，指盤龍而建國。亦何必嵩邱發峻，始號降神，岷嶺騰精，獨稱建福。自時厥後，代富靈遊。刺史還都，即有栽鬆之地。諸生肄業，非無講學之場。岫幌雲關，訪徵君於幽穀。鹿巾霞帔，集道侶於中林。斯亦群帝之密都，先王之冊府者也。在昔霜鍾細品，猶淹耕父之居。反景微光，尚駐長留之駕。況乎皇州列嶽，宅怪儲靈，不有吉神，孰司陰騭。蔣帝孕清明之氣，稟正直之資。實九德之所生，與五龍而比翼。自西江考績，謝聯事於元夷。北部申威，輯庶功於黃綬。於時祚終四百，運偶三分。人懷塗炭之愁，家有剝廬之痛。帝則勤勞徇物，慷慨憂時。既援張敞之桴，即振李崇之鼓。赤心未盡，執漢節以忘生。青骨難誣，降北山而受享。飛蟲顯俗，生民之舒慘焉依。白馬耀奇，平昔之威容如在。故使中都之印，式報陰功。長水之營，旁旌同氣。廬宮改命，非因介子之焚。廟貌崇壇，詎比愚公之徙。自是光靈茂遠，代杞綿長。或昭德而降祥，或害盈而致罰。黃旗紫蓋，奉五馬之禎符。朱鬛碧蹄，殄高山之巨盜。賢如謝傅，猶係草木之形。親若始安，亦假弟兄之助。故得王封錫羨，帝服歸尊。追炎昊以齊稱，躅虞黃以接武。事光典冊，惠浹幽遐。任水木之遞遷，顧高深而自改。國家綠圖受祉，黃鉞庇人。分二牧於土中，包九有於宇下。雖十聯百里，亟更守宰之權，而四望五郊，不易宗彝之數。
及威名暫失，龜鼎中遷，瀛海飆回，坤輿幅裂，而盤礴之際，常奉周正，封域之間，獨為漢守。衣冠舊族，宛洛遺，鹹趨懷德之鄉，共免永嘉之亂。終使皇天眷祐，百姓與能。克昌再造之基，奄有六朝之地。烈祖功逾嗣夏，體濬哲而致中興。皇上德邁繼文，懋元良而恢下武。格天光表，慰率土之歌謠。累洽重熙，漸群黎之肌骨。所以珍符總至，靈命畢陳。極金篋以標年，盡瑤編而紀瑞。襲於六藝，貫彼三墳。矧複聖作無方，神謀不測。殷周損益，文武弛張。制在先機，申於後甲。百吏奉行而不暇，兆民日用而不知。帝典恢宏，天文貞觀。摛華發藻，抉瞆披聾。丹浦非好戰之師，兩階有誕敷之舞。坐知千里，廓清五嶺之氛。役不逾時，底定七閩之難。國風王澤，自北而南。樹立之權，由來尚矣。康無專享，止崇藩屏之封。穆吊不鹹，但著急難之詠。未有極至公之舉，正太弟之尊，大義鴻猷，如今日之盛者也。副君膺則哲之寄，有聖人之資，由上德而貞萬邦，用英才而總百揆。麗正繼明之業，仰奉宸謀。持謙敬客之心，俯懷庶品。則有齊藩上寄，紆盭綬而握兵符。燕邸真王，珥貂冠而掌宮籥。周公則武王之弟，夏啟則吾君之子。故能緝熙帝載，寅亮天工。晏平仲之論和，北宮子之謂禮，自家刑國，草偃風行。上下之際既交，華裔之情如一。黑齒奇肱之俗，款塞來王。碧嵩素滻之濱，除宮望幸。後夔典樂，已播薰弦。司馬進稱，行陳秘檢。功既隆矣，德亦厚矣。尚複往而未止，謙以益尊。政靡不修，思無不及，以為無文鹹秩。訓誥之格言，明祀是崇。春秋之大義，農祥晨正。豐潔四馳，密雲不雨。馨香並薦，載紆睿鑒。爰顧遺祠，詔曰：「蔣帝受命上元，奠職茲土。力宣往代，澤被中區。所謂有益於人，以死勤事者也。今號位已極，名諡弗彰，闕典未申，朕甚不取。其以勝敵克亂之業，為民除害之功，因姓開國，追諡莊武。仍令有司修飾寢廟，備制度焉。」於是即舊謀新，審形麵勢。農工告隙，營室方中。或懸水以為規，或飭材而攻木。搏埴之工麕至，圬塓之伎星羅。徑術常夷，靡王孫之草。荊榛舊辟，寧誅宋玉之茅。百堵齊興，自歲而畢。繚垣十里，重屋四周。樹文玉於庭中，交枝靃靡。挺開明於閾外，詭狀髬髵。納陛逶迤，碧疊元州之石。橫梁夭矯，雪披後渚之梅。豁朱戶之曈，陽光不夕。深宮之霮Ъ，暮靄常霏。堂上布筵，楹間設奠。管磬鍾鼓羅於下，籩豆簠簋肆於前。再變之音克諧，永貞之祝無愧。神光倏忽，裷服連蜷。孔蓋翠旌，若有光而罔覿。蕙肴蘭藉，若有雲而不亡。用是高揖靈元，永司純嘏。罔兩魑魅，豈煩夏鼎之圖。風雨雪霜，無待桑林之禱。則知民和而後降福，事理而後不祈。人祇之間，如斯而已者也。粵若先王命祀，神道教人。前哲令德之流，九魁六宗之類，或以公侯視秩，或以戶邑奉祠。子晉之為帝賓，真階匪極。傅說之騎龍尾，景耀未融。斯皆地勢本高，升聞易達。詎有權輕五校，壤狹一同，而能比鏡軒台，分光堯日。縱質文之迭改，代奉典章。及聖哲之丕承，更加崇飾。故金簡玉字，興王之統可尋。兩騎五車，受職之期斯在。雖將曆選，安得同年。昔者昆閬窮遊，尚紀白雲之什。燕然薄伐，亦陳元甲之銘。孰與冥貺昭彰，壽宮宏麗。水通懸圃，萃氣色於閶門。路接白楊，煥丹青於野。此而莫述，後嗣何觀。
微臣潤色無功，討論奚取。思問神於先聖，姑欲事君。苟獲罪於元穹，曷容媚灶。惟於舊史，想見英風。適當罷役之初，爰奉屬辭之詔。西川作頌，誠慚邑子見稱。南國刊銘，或望至尊所改。庶使千八百國，會執玉於茲峰。七十二家，配泥金於此地。其銘曰：
茫茫元造，萬物資始。一經神怪，一緯人理。先聖則之，以著綱紀。仰觀府察，上天下地。高卑既定，品物咸宜。宣氣者山，配地曰祇。三公是擬，九牧攸司。天作金陵，蔣帝荒之。岩岩金陵，作鎮上國。陰林巨壑，材生物植。洞穴岩房，逶迤詰屈。隱士無言，仙童不食。洪惟廟貌，奠此名區。位重天孫，權傾陸吾。薜荔之服，辛夷之車。若自空桑，來遊下都。翼翼京揚，馮馮輦轂。運屬多壘，聿祈深福。峻殄堅夷，勳亡景覆。蚃元功，威蕤帝籙。皇唐膺命，和悅人神。崇名則舊，受職維新。祥圖雜集，祀典紛綸。終全王土，以俟真人。再造延洪，繼文光大。陰陽不測，天地交泰。沒羽梯航，雕題冠帶。成民致力，祭神如在。猶防闕典，乃韻遺靈。永懷簡冊，欽若昭明。克亂除害，膺茲大名。亦有制度，備於祠庭。式瞻昏定，昏定既正。爰揆農時，農時弗虧。虞衡肅給，般爾交馳。加之礱斫，益以章施。新廟既成，神居既寧。我有常祀，蒸肴薦腥。匪禜匪祈，歆我惟馨。三時不害，大庖不盈。昔在周家，逮於漢室。徒騁騏騄，虛羅甲乙。純嘏弗臻，斯猷愈失。載返真風，爰歸聖日。五衢植木，四照栽花。馳煙驛霧，晦景韜霞。方介十巫，何憂一車。行觀吉玉，願折疏麻。謝傅長逝，王公不作。獨我莊武，先紆睿略。魯墳無棘，遼城有鶴。刻此苕華，永傳嵩霍。
臣聞太初之氣，其生也無始。眾妙之門，其本也無名。積而成形，散而為器。乾坤運之而兩儀立，王侯受之而天下貞。是故斷鼇煉石之功，絕地通天之業，衣裳軒冕之後，幹戈揖讓之時，雖複遭罹異塗，步驟殊致，莫不協契於神明之域，飲和於道德之原。廣無為之為，執無象之象，萬物恃生而不有，百姓日用而不知。其跡也，則格天光表，化人而成俗。其本也，則收視返聽全真而養身。至其玉檢登封，蘿圖啟後，遊神象外，脫屣區中。鑄金鼎而乘白雲，登寒門而立元極。宮清廟，式嚴觀德之場。玉洞金壇，別啟下都之所。由是靈符綜集，真籙歧分。三元八會之文，潛通仿佛。七映九華之室，密擬形容。足以徼福應於含生，致孝思於時事。
聖人繼作，靈構相望。故茅山紫陽觀者，今上敬為烈祖孝高皇帝元敬皇後之所重修也。爾乃星紀儲精，下為峻極。河圖著錄，縣示禎期。自道氣融明，真科流衍，治化宏開於赤縣，符圖廣被於名山。而華陽洞天，實群仙之都會。金陵地肺，又三茅之福鄉。左憑柳汧，煙霞韜英。右帶陽穀，川源隱轔。伏龍靡迤，鎮以雷平之嶺。鬱岡回合，浸以護軍之潭。郭真人叩舷之池，不遷留岸。許長史煉丹之井，自冽寒泉。白霧紫煙，照英其上。飆輪鶴馭，往來其中。高真七人，四處茲地。其後貞白真人以元德應世，肇開朱陽之館。以玉書演秘，爰立昭真之台。堂構疏基，元洲之蹤可擬。生徒廣業，白龜之跡斯存。金紐鳳羅，代相傳授。龍車虎駕，世有飛升。及元靜先生以衝氣含和，體庚桑之歲計。元宗皇帝以尊師重道，屈軒後之順風。由是天眷遐臨，皇心密契。維新舊館，再易華題。丹鼎洞經，潔修無倦。芝泥龍簡，投奉相望。戶邑之民，豈止奉明之縣。樵蘇之禁，寧惟柳下之墳。故得雲物告祥，芝英表瑞。小周王之瑤水，徒詠空歌。異漢帝之猗蘭，唯陳甲帳。自茲厥後，代有修崇。上士名人，時時解蛻。雲軿羽蓋，往往降靈。皆著之金石，播於謠頌。
嗟乎！四時代謝，天道盈虛。雖九氣長存，曆劫以資其融結。而三階有象，隨時因表其晦明。則斯觀也，將世運以汙隆，與皇圖而升降。赤明未啟，猶多闃戶之悲。白水方興，始漸高門之慶。孝高皇帝猶龍孕德，指樹垂陰。應樞電之殊祥，肖中天之奇表。甘盤就學，和光於百六之初。庖正分官，利見於九三之際。賓門納揆，有大造於當時。彤矢玈弓，允至公於四海。由是法堯受命，祀夏中興。補西北之不周，應東南之王氣。禦明堂而揖群後，輯瑞玉而覲諸侯。既治定而功成，更憂深而思遠。乘奔禦朽，不以黃屋為尊。旰食宵衣，惟以蒼生是念。知無為之無敗，體上德之不德。凝神姑射，端拱穆清。政舉其中，事至而應。愛民重法，敦本訓農。偃革銷兵，守好戰必危之戒。卑宮菲食，懼以人從欲之譏。故得百寶效靈，三辰薦祉。遠無不屆，邇無不安。少康光武之功，獨高帝籙。貞觀開元之業，更啟孫謀。
今上承積德之基，法自然之道。變化無方之謂聖，神武不殺之謂仁。學洞精微，守謙光而衝用。明昭隱伏，體大度以包荒。動則庇民，不矜功而尚智。靜惟修政，恒務嗇而勸分。聞善若驚，每察秋毫之細。容光必照，寧遺行葦之微。化浹風隨，時和俗厚。嚐以為天下者烈祖之天下，憲章者升元之憲章。垂裕無窮，永懷罔極。衣冠原廟，未足盡思。聲樂娛神，良非致敬。緬慕在天之駕，因嚴訪道之宮。尋屬長樂上仙，濯龍興感。載詠生民之頌，思宏十亂之功。乃眷靈岩，誕敷明詔。於虞衡之吏，集般爾之工。執藝駿奔，飭材麕至。果園之柰，供其礱斫。北邙之土，給其圬墁。乃新秘殿，秘殿孔碩。黯其霮Ъ，屹其穹窿。璿題互照以晶熒，珠網交疏而窈窱。震殷雷於滴瀝，拖宛虹於楯軒。忽陰闔以陽開，乍霞駮而雲蔚。儼若虛皇之禦，穆然太上之容。疑馭氣以迥躋，眇陵雲而遐觀。乃立高門，高門有閌。擬金闕之觚棱，洞朱扉而煥照。龍章鳳篆，以之題署。霓旌絳節，茲焉出入。乃建兩序，紛邐迤而重深。乃起層樓，邈岧亭而顯敞。北彌郭阡之路，南亙薑巴之衢。赫光景以燭坤，麗丹青而藻野。速如神運，恍若化工。每至日薄星回，歲之雲暮。桐華萍合，春聿載陽。赤城旋軫之初，白鵠會朝之際。都人士女，舉袂成帷。襲靈風而共洽天和，仰雲構而方知帝力。豈止百年猶畏，獨識軒轅之台。三壽作朋，永薑原之廟。大哉至矣無得稱焉。
夫妙本太無，名垂不朽。挺窮神知化之盛，然後顯通幽洞靈之微。立尊道貴德之教，然後致還淳返樸之理。漸於人為富壽，被於樂為聲詩。告於太史為典冊，著於豐碑為銘篆。耿光丕顯，其在茲乎？爰命下臣，敬書令德。其辭曰：
邈矣至道，悠哉妙門，黽黽無物，綿綿若存。是生清濁，爰辟乾坤。乃生之民，乃作之君。德盛惟皇，功高曰帝。訪道崆峒，求珠赤水。下或有知，時稱至理。三正循環，鴻圖資始。於惟基命，赫矣皇唐。運啟再造，天垂百祥。元德升聞，既壽永昌。時乘白雲，至於帝鄉。穆穆嗣君，雄雄下武。禮極配天，教先尊祖。明發盡思，僾然若睹。敬佇仙遊，式嚴靈宇。靈宇何在，句金之陵。丹霞夕映，白霧朝凝。重屋四注，崇台九層。雲生窈窱，日麗觚棱。三秀交蔭，五便分逕。丹砂流液，元洲立靖。柳穀絙煙，雷池瀉鏡。仿佛九華，依稀七英。至誠則感，有應斯來。含真上客，蕭閑逸才。飆輪倏忽，晨蓋徘徊。浮黎認土，方丈凝台。昔在聖人，建言敷教。救物以慈，奉先以孝。敬佩真契，恭聞大道。顯妙用於言象，鼓淳風於億兆。薦純嘏於無窮，仰皇猷之克紹。戚己未十二月一日，建朝議郎守尚書祠部郎中知制誥武騎尉賜紫金魚袋徐鉉撰並書。
將軍諱瑜，字公瑾，廬江舒人也。《吳史·列傳》，功炳乎丹青。皖城遺祠，頌闕乎金石。嗚呼！皇天有造物之柄，有愛民之仁，必待聖人而後行。王者有承天之德，有濟世之量，必待聖人而後發。故天人合應，聖賢相須。民之司命，闕一不可。雖複淩雲之構，非一木之材。千金之裘，非一狐之腋。然其建大號，運長策，總攬英傑，宏濟艱難，亦一二人而已。故革夏者九有之師，而伊尹為阿衡。翦商者三千同德，而呂尚為尚父。秦為無道，高祖誅之，則酂侯蓋於群後。莽據閏位，光武正之，則仲華冠於四七。漢宗失禦，孫氏奮發，破虜討逆，繼誌勤王，而將軍傾蓋於千載之期，濡足於百六之會。策名江左，宣力中朝，殊勳盛烈，曠代齊契，何其偉哉！於時王業始基，群凶方熾，國難薦及，人心屢搖。將軍情發於中，義形於色。履艱危之際，貞節彌堅。率振蕩之眾，伸威方厲。推誠以明大義，故逆折遊說之鋒。屈身以表至公，故首定君臣之敬。摧赤壁之陣，勢動九州。建漢中之謀，量包四海。於是強敵懾跡，群生延頸。奸雄之智，無所施焉。漢室之隆，未可量也。嗚呼！天未悔禍，國之不幸。修塗止於偏師，大命殞於巴邱。流慟於當時，遺恨於終古。豈四百之祚，曆數難移。三分之基，疆宇有限。不然，何雄才大略，神授之如彼，短命促齡，天奪之若此。勿乎茫昧，不可得而詳也。
夫英聲由於茂實，元功出於全德。威棱所及，非勉強之攸能。績用斯存，豈毀譽之可奪。有吳為新造之國，柴桑乃觀望之師。大帝非爭衡之才，子布有私室之顧。將軍投袂而起，橫戈以出。魏蜀二主，天下英雄。或垂翅而宵奔，或俯首而求救。降茲以往，烏足道哉。至於分財推宅之仁，觀樂審音之妙，知人先覺之哲，存交服物之懷，實天縱其能，亦行有餘力矣。嗟夫！民墜塗炭，真主所以臞瘠。天造草昧，良佐所以驅馳。非君臣同體，不足以濟大業。非帷幄共斷，不足以制橫流。將軍能沮幼生之譚，而吳主亦能拒敵國之間。將軍能畫不世之策，而吳主亦能破群疑之心。故得丕顯霸功，若斯之盛。當此時也，如趙士之碌碌，漢相之齪齪，徒使有若林之會，安能施一繩之維。又況於市道之交，署門之客哉？此義夫節士所以感激於風雲，惆悵於時運者也。
嗚呼！微管之績，既耀於中區，盛德之祀，遂崇於東夏。曆世逾遠，善慶彌彰。翼子謀孫，徙封移社。而支庶繁衍，故在舒庸。召樹猶存，魯堂無壞。光靈不泯，實生太尉中書令西平恭烈王焉。半千之運，懸府祖德。萬夫之望，允濟時屯。始為定亂之雄，終為佐命之老。而仁風所被，多在故鄉。王與嗣子鄴皆節制廬江，今仲子祚複刺舉灊部，過裏門而載軾，瞻廟貌而長懷。命梓人以新其堂奧，督裏宰以除其徑術，教祝史以絜其籩豆，率宗屬以薦其孝思。肇建豐碑，以永前烈。懿哉！象賢之美，共理之勤，民用接和，歲則大有。戾夫不佞，敢作頌云：
皇天上帝，敷祐下民。既命賢主，亦生賢臣。有若將軍，救時之屯。仗義秉信，資忠輔仁。堂堂定策，謇謇忘身。雄飛夏口，橫厲江陵。將軍猶主，漢室不傾。將軍既沒，天下三分。盛德之享，嚴祠未堙。壯夫擊節，義士沾巾。猗歟舊國，赫矣雲孫。嗣勳纂服，長戟高門。壽宮有煥，靈貌如存。我紆蘭佩，來挹犧樽。懷賢慷慨，用獻斯文。
域中之大曰道，百行之先曰孝。故孝心充乎內，必道氣應乎外。於是有聿修之德，追遠之懷，揚名顯親之善，集靈徼福之舉。用於邦國，則臣節著。施於家庭，則子道光。以之為政，則民從乂。以之薦信，則神降福。然則壇館之設，焉得已乎？
池州紫極宮者，本東晉之普明觀也。浸之以秋浦，鎮之以齊山。北望陵陽，竇真人飛升之所。南瞻九子，費徵君棲隱之鄉。元風徘徊，精氣交感。代有奇士，居為殊庭。既奉元元之禦，因崇紫極之號。治亂迭運，隆替不常。戊午歲，太守陳公始臨此郡，曆垝垣而歎息，步遺址而顧瞻。役不徒興，義將有屬。公溈水洪派，太邱舊族。重世避地，徙居建安。祖德門風，冠英圖牒。王師拓境，閩方即敘。撫納歸附，旌訪賢能。惟我嚴君，首奮奇節。芟夷逋穢，宏濟艱難。偏師所指，無往弗克。故址年之間，由裨將，曆郡守，登上公，建齋壇，功名之盛，近古無匹。及王室多故，邊城不寧，複遣公督舟師，率諸將，萬里赴援。三年轉戰，算無遺策。兵不頓鋒，威行軍中。勳在王府，舍爵再命。聿來是邦，於是解甲釋兵，頒條布政，事從中典，民用接和，會文賦詩，彬彬然有儒者之風矣。俄而王妣國太夫人凶問至，公孺慕出次，烝烝永懷，以為柔儀慈訓，實大吾族。鞠育仁愛，兼倍諸孫。嚐藥弗親，執紼且違。欲報之恩，王事靡盬。思所以薦祉於冥莫，求神於希夷。非龜山之宮，必易遷之館。然則琳房金闕瑤壇檜井，迎列真之禦，資閬風之遊。仙經不誣，勝事可作。於是瞻星揆日，飭用庀徒。散廡下之金，出荊門之絹。人百其力，工薦其能。易其傾頹，化以壯麗。成於心匠，不愆素期。自某年月鳩工，至某年月訖事。凡出錢若干萬，築室若干間。正殿當陽，三尊負扆。享列宿之位於東序，設三官之堂於西廂，嚴饋奠之室於艮維，所以盡時思之禮。敞閑宴之庭於乾位，所以極坐忘之懷。矢棘雉飛，霞駮雲蔚。璿題行月，煥城邑之晶光。飛甍白日，壯江山之氣色。如是則飆之駕，不得不臨。蚃之福，不得不集。想見武夷之會，足申令伯之心。至矣哉！善慶孫謀，無得稱已。嚐試論之曰：「神仙者，君子之所歸也。」故真誥云：「至孝至貞之人，皆先受靈職，次為列仙，歲登降其幽明，如人間之考績矣。」若乃盡忠於君，純孝於親，敷惠於民，歸誠於仙，而不得與夫餌芝術醮星鬥者同躋真階，吾不信也。勖哉夫子，其惟有終。鉉扈駕南巡，致禮名嶽。假道過此，仰瞻久之。博我以文，輒不遜讓。其銘曰：
我經池陽，池陽既康。化以至道，民知向方。乃新閑館，以奉虛皇。君子薦祉，則惟其臧。我登新宮，新宮既崇。深嚴耽耽，丹彩彤彤。九華散影，十絕盤空。若在宣嶽，如遊閬風。至道不煩，元關甚邇。孝享誠敬，奉時祖妣。善慶純嘏，施於孫子。三茅二許，夫何遠已。流芳金石，永永千祀。
先儒有言曰：山者宣也，宣氣生萬物者也。然則崇嶽巨鎮，蓋氣之雄者也。其間靈峰奇岫，又氣之粹者也。是故帝以會昌，神以建福。感而生聖賢，宅而為洞天。奇怪恍惚，非尋常所能測已。西山者，作鎮荊楚，雄視衡巫。勢靡迤而崇高，氣清虛而和暢。動植滋茂，樵隱安閑。昔邑人洪崖先生所居於此。洪井之右，澗水之濱，喬木森羅，長阜回抱。滄波縈帶，奇峰橫翠。如虎踞之形，有伏龍之號。唐乾元初，山人申太芝上言，其地有異氣。詔於此立應聖之宮，抗元元正殿於其前，塑肅宗聖容於其上。繚垣觀闕，仰法於紫宮。路門納階，取規於丹禁。光靈煥爛，薦獻精嚴。上士勤行，守臣蒞職。秩祀之盛，莫之與京。
廣明已還，三災在運。望拜之地，闕而莫修。遼東之鶴徒還，絳縣之人已老。甲辰歲，有道士王守元者，緱山仙裔，茅嶺名流。受命藩侯，來膺道任。翦荊棘於高閎之址，構茅茨於隆棟之基。不出焦先之廬，自化庚桑之俗。善言邇遠，馴致其功。二十餘年，克甄舊址。入室弟子劉德淳，氣衝貌肅，節苦行高。恪恭以居次，謙和以接物。既嗣其業，遂成厥終。又十餘年，締構雲畢。凡內外殿宇，百有餘區。材用善良，工藝堅密。其藻飾也，不逾奢儉之節。其廣袤也，足展朝修之儀。秘殿深嚴，靈壇博敞。晬容穆若，列侍參然。鍾磬在懸，芬具薦。燦旭景於軒檻，延夕月於甍題。蕭寥空洞之音，希夷飆之禦。邈哉真境，無得而名。鉉爰在弱齡，服膺至道。先君頃參戎乘，嚐蒞此邦。依然棠樹之人，自是桐鄉之邑。乃以庚申歲，遷奉鬆檟，卜兆於鸞岡之陽。敢言折臂之祥，願占維桑之地。明年，複以王事，再至山中。祠虛皇於遊帷之宮，投龍簡於天寶之洞。所經靈跡，實與幽尋。又是山有寶光，初至之夕，既見於中峰之上，下至山麓，倏忽聚散，狀如野燎。而精明眩目，不可正視。澗中有盤石，石有三藥臼。歲端午日未曙前，常有扌壽藥之跡，餘滓在焉。水流至此，甘香如蜜。取以灌漱，心府瑩然。斯皆載於舊經，新所覆視者也。此山登晨之士接武，而洪崖為之冠。列仙之墟連屬，而洪井為之宗。然則閬風元圃之在人間者也。宜其篆刻金石，永齊穹壤。鄙儒不佞，敢作銘曰：
江之右，楚之墟。峙靈嶽，為仙都。洪井濱，鸞岡隅。建清宮，應真符。廢而興，神之扶。宮既成，道既行。校三官，朝百靈。集景福，薦皇明。複淳化，遂嘉生。億萬年，流頌聲。
聞夫郊圻內理，牧萬民者是曰諸侯。夷狄外攘，守四方者其惟猛士。然則安危異任，文武殊途。故天下方爭，韓彭英吳，橫雕戈而震耀。群生待理，龔黃寇賈，擁皂蓋以從容。及夫昭格寰區，紛綸簡冊，其歸一也，代有人焉。若乃總是全謀，覃於奕葉。流光受社，潛齊累將之家。崇德計功，下視慚卿之族。古難具美，我則兼之。公諱崇俊，字德修。其先彭城人，高祖升，調補山陽淮陰尉，遂家焉，即為縣人也。兵峻洪基，海疏遙派。陽城相土，千齡侯伯之封。沛澤中興，兩代帝王之允。懷黃結紫，論鼎甲以盱衡。刻像圖形，誓山河而捧袂。國史家牒，披卷可知。
頃者聖運中微，群方暫擾。驪山之北，犬戎興戲水之師。踐土之庭，天子屈河陽之召。公路擁南陽之眾，僭號仲家。隗囂據隴右之圖，坐論西伯。勤王問罪，吳太祖始定揚州。賜脤專征，昭皇帝遂加殊禮。於是揚旌北討，遷寇跡於淮濱。辟土西封，謀守臣於諸將。命我顯祖，作牧鍾離。乃固保障之嚴，載施犬馬之備。軍無秕政，將期十萬之行。師有見糧，即聚九年之蓄。方圖大舉，已伏前殳。永年不登，未幾而歿。長山群盜，舊畏萊公。西域故營，願從班勇。複命烈考，嗣膺使符。不還渭水之兵，誓卒龍門之托。故蓼城這戰，斬獲過當。汝陰之圍，策勳居最。先零委質，鬥充國以無由。玁狁驚魂，射郢都而不中。酬庸錫羨，建清淮軍以壯中權。加禮慎終，贈太尉公以光幽穸。既而鼓鼙淒愴，部曲徘徊。家有遺恩，人思世德。帝曰「崇俊，惟爾恭儉孝友，誠明惠和。任則中軍帥，位則文昌長。誕舉攸職，予惟汝嘉。濠梁之郊，控扼遐裔。惟乃祖金克懋厥始，乃考仁規克慎厥中。肆予命爾，克成厥終。往哉汝諧，無廢朕命」。公銜恤奉詔，墨絰即戎。鋪陳政經，討閱軍實。思有以光大前緒，播揚國風。初二先公之理也，屬洛邑再遷，浚郊作梗，偽新竊據，仍延十五之期。黃武開元，始創三分之業。犬牙之地，蠆尾常搖。鋒鏑縱橫，車徒奔走。摧牙獸困，尚遙匡複之謨。赬尾魚勞，未暇綏懷之術。逮公之理也，寇皆遠遁，民佇息肩。千里風從，四方聳聽。以為格物必在於立制也，故減貢賦以息貪暴之端，暢刑章以拯奸宄之極。賞不虛授，罰其必行。以為富邦必在於務本也，故使民以時，相地之利，持未熟之稻，遊惰自遷。班再易之田，兼並絕幸。以為邊寧不可以忘武備也，故修斥候，浚溝隍，竹與木而靡遺，膏與苫而畢給，亭障屹峙，軍聲隱然。以為強失必在於實皇畿也，故招懷邊，講習戎事，遊兵冀馬，俱為無犯之容，晉勇齊雄，並集選和之下，歲揀精銳，歸之京師。其餘庶政常經，門見戶睹，斯可略而言也。
高皇帝禮均元老，寵冠列藩。受禪之初，則進上公之秩。肆類之際，則委廉使之權。言必見從，無再卻之奏。君常高枕，忘北顧之憂。皇上欽奉重熙，聿遵無改。毗倚尢重，尊敬有加。初先太尉公之薨也，西北小驚，戒嚴從便，因詔執事移清淮軍於壽春。及是複立定遠軍，即命公為節度使，仍以公少子匡符尚永嘉公主。留侯操印，初躋上將之壇。帝子吹簫，即降王姬之館。禮優伯舅，望重懿親。於時公蒞濠梁十有七年矣。米鹽皆序，丞史當才。閉閤罕爭，舉烽無警。朝廷以公能光前烈，雅得邊情，清淮之師，遺風仍在。俾盛一家之美，載嚴萬里之城，改壽州刺史，充清淮軍節度使。鄧侯倏去，雞鳴傷父老之心。長者聿來，虎渡息鄉閭之患。能事畢舉，考功再期。方將建大旆以風驅，指函關而電掃。雲中雞犬，八公之跡徒存。夢裏膏肓，二豎之妖遂作。春秋四十，保大四年夏六月十有六日，薨於壽春公署。皇上翦須靡及，穿壁方遙。投綠沉之瓜，悲哀竟日。賜黃銀之帶，慷慨沾襟。廢朝三日，中使護葬。詔兵部侍郎李貽業持節冊贈太尉，賜諡曰威。即以其年秋九月十五日，備鹵簿鼓吹，葬於濠州鍾離縣大化裏之原，禮也。前夫人李氏，後夫人隴西郡君李氏，皆太師趙忠懿王女也。賴鄉仙李，即開柱史之源。參野飛龍，遂紀宗卿之籍。勳庸六鎮，時高謝氏之門。師範兩朝，室有班姬之訓。荃藨蘭蕙，映戚裏以芬芳。藻荇蘋蘩，播婦儀而昭晰。門內之理，夫人有焉。子八人，二子幼。長子節，早亡。次範，滁州刺史。次簡，次策，次霸，時未仕。次符，秘書郎。或得公之政事，或得公之兵鈐。學禮學詩，惟忠惟孝。皆推酥酪之味，鹹有芝蘭之芳。所謂積善餘慶，世濟其美者也。
惟公山河龍鳳，凝粹彩於神姿。緯候風雲，集淵謀於靈府。議公家之事，不以身為。行將軍之令，每由剛克。卒祖禰之成業，可謂聿修。膺牧伯之寵章，訖無虛授。所以始終匪玷，福祿攸歸。同族之間，朱輪結軌。季父仁贍，作鎮夏口。弟崇佑、崇僖，更典晉陵。其餘將軍列侯，中郎校尉。銀黃照爛，光浮通德之門。珩珮陸離，響雜高陽之裏。苟非自天攸相，與國無疆，其孰能與於此乎？向使享大年，敷遠略，鴻飛鵬舉，功未可量也。天命不然，能無永悼。昔者荊州從事，猶牽墮淚之悲。大宰舊寮，亦有懷鉛之請。況乎世功丕顯，揭日月以高驤。帝念惟隆，會雲龍而下濟。欲垂萬葉，可不務乎？微臣職典絲綸，詞非清潤。持赤管以承詔，拂貞瑉而投刃。庶使蚩蚩萌隸，觀跡而長懷。眇眇來雲，披文而盡信。其銘曰：
惟彼陶唐，有此冀方。自天佑之，後嗣其昌。侯遷魯縣，帝隱芒碭。猗那大族，嵩華配長。渢渢彭城，興我遐祚。顯顯山陽，著我高祖。高祖伊何，仁而不遇。慶鍾令孫，聿來繩武。皇運中否，諸侯起爭。浚郊怙亂，淮壖不庭。吳王奮發，受鉞專征。命我顯祖，守濠之城。濠城嚴峻，濠兵驍勇。顯祖帥之，群凶震恐。將軍下世，邊烽亦聳。乃命象賢，荷時之寵。荷寵伊何，載大其功。蠢蠢梁寇，言言潁墉。是馘是俘，兵無頓鋒。爰有奇略，集於威公。威公嗣侯，不墜其訓。戎事之隙，民功是振。為之中典，著之令聞。泗上風移，高師河潤。帝曰伯舅，予嘉乃勳。扞境則武，安邦則文。乃降王姬，於爾慶門。乃改乘轅，於彼西軍。西軍何在，鎮彼衡霍。威公來思，式遏寇虐。胡馬已遠，將星俄落。百身寧贖，九原誰作。明明天子，惻愴聞鼙。歲雲秋止，返旆遲遲。二藩士女，泣涕漣氵而。賢侯逝矣，吾誰與歸。黯黯塗山，湯湯淮涘。駟馬悲鳴，滕公所閉。甘棠勿翦，召伯攸憩。是用刊碑，永告來裔。
