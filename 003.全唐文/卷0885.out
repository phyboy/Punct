夫道被萬物，處其中者是曰賢人。功濟橫流，讓其先者方稱君子。施之則開物成務，興廣業而同歸。卷之則保族宜家，垂令名於必大。是以長沙吳芮，繁祉邁於三雄。南陽賈複，賁寵隆於四七。曆代以降，靡不由之。
迄於我朝，則扶風公其人矣。公諱仁裕，字德寬，其先扶風人。子孫或從官於徐方，今為彭城人也。粵若萬邦作乂，益有佐禹之功，因封受民，奢有卻秦之績。公侯必複，關西靡孟起之威。文武未墜，南郡被季長之德。存乎譜牒，無俟闡揚。曾祖某，祖某，皆以鹵莽之氣，當屯蒙之運，不履王侯之事，歸全父母之邦。考某，少負雄名，為武寧軍裨將。才高位下，厥用弗彰，累贈尚書右仆射。《傳》曰：「有明德而不顯當代，後必有興者。」故其餘慶，集於我公。
惟公克稟粹靈，夙彰奇應。方娠而神貺協夢，既生而異氣充庭。宗族相驚，閭裏交慶。識者謂之曰：「不意英物，複鍾此兒。天將啟之，馬氏為不朽矣。」 長而爽邁，輔以博聞。善無常師，器以虛受。乃皇圖中否，赤縣淪災。戰國縱橫，爭求策士。孔門堂奧，半作家臣。公負先見之明，審擇君之義，舉旗沛澤，即授中涓。定難京城，仍參主簿。而上方從曆試，允懋臣功。經綸草昧，諮訪遺闕。公親侍左右，日奉謨猷。能知四國之為，且掌賓客之禮。勞無伐善，夙夜不離於公。美則歸君，論議莫窺其際。出入二紀，懋肩一心。車服以庸，寵祿來假。乃升朝序，乃掌禁師。以左領軍將軍兼總丞相之兵衛，申令惟一，任眾惟睦。推以恩信，先之勤勞。周廬既嚴，軍事以簡。考績稱最，帝用嘉之。遷檢校司徒，遙兼宿州刺史。夫千騎之長，可以圖功。百城之權，可以觀政。中外迭處，仰惟舊章，即授楚州刺史本州團練使。甸服之際，邦賦是繁。長淮之衝，戎寄為急。公奉揚王略，遵舉詔條。人不易方，計日而治，徵為右衛大將軍，複領舊兵，以衛相府。董齊之略，有逾於初。明年改右金吾大將軍，以扶風縣三百戶為封邑。執金之職，曆代雄重。綿祀虛位，公首居之。內訓卻非之士，外察苛留之禁。熊羆宣力，輦轂無塵。及上允膺內禪，光啟建業。寺府軍衛，半存舊京。委公留台右師，俾率東夏，即遷檢校太保，改右天威副統軍，進爵為伯。陝服從入，公有力焉。及參告類之儀，益光求舊之舉。寵開幕府，遙領徐方。進封侯郡，定食千戶。左輔之地，王業所基。藩屏京師，惟公攸賴。乃移使節，往鎮京口。公慈惠著於郡國，威德洽於士心。由是齊人向風，期年報政，加同中書門下平章事廬州節度觀察等使。自南北分隔，戎華交馳。合淝之郊，常制衝要。故有台階之命，以增外閫之威。公於是謹斥堠，審號令。習組練之士，則聲如飆馳。嚴堡障之備，則勢若山立。虜不敢犯，邊是以寧。而察俗之方，如南徐之理。方當矢謨帷扆，薄伐關河。渡江之誓既陳，氵斥渭之舟已具。嗚呼！良圖未展，早命不融。春秋六十有三，升元六年閏三月五日，薨於廬州公署。上省奏震悼，廢朝三日。即用元甲之數，式擬鐵山之功。給於官司，臨以中使。奉常以視履考祥之義，循貞心大度之美。詳協公論，易名曰匡。即以其年四月七日，備鹵簿儀衛，葬於廬州合淝縣鄉裏，禮也。
公娶同郡萊氏，封彭城郡君。麗穠李之華，親采蘩之職。理內協鵲巢之詠，從貴有魚軒之華。某年月日，先公而逝。嗣子右弓箭庫使光庭，東頭供奉官光祚，閤門承旨光紹，皆稟義方，無忝遺烈。家承膏粱之後，而恭順克修。職在紈綺之間，而雅素自若。君子謂扶風公其有後乎？夫碑頌之設，有自來矣。琬炎之細，既垂於苕華。盤盂之微，又參於警戒。若乃道合天眷，忠存王家。累輔翼之功，而鍾鼎之報罔間。享將相之賞，而帶礪之誓弗渝。時無間言，沒有餘位。故其宗廟之紀，金石之銘，昭示來茲，不可誣也。小臣不學，奉旨刊文。庶使計功稱德，代遠而愈信。披文相質，事久而彌芬。峴首之懷靡盡，昆吾之烈長存。嗚乎哀哉！其銘曰：
益作朕虞，實曰元凱。崇基締業，明德攸在。維趙於蕃，封移族改。祚實刊山，源長巨海。因枝別代，<瓜見>渭來遷。道德絳帳，勤王跕鳶。流光襲祉，英後昭前。懷黃結紫，著簡成編。誕發材英，肇惟明懿。鼎角膺奇，龜文履異。博容泛愛，入孝出悌。運有屯蒙，器無凝滯。爰初發跡，雲從潛泉。濯纓職幟，拊翼中涓。良驥處服，忘歸在弦。樞機言行，無競維賢。繾綣從君，匪依履屐。勤毖前殳，周旋陛戟。居國必聞，在身無擇。帝爰允諧，胙乃丕績。惟彼淮泗，疆以獯夷。維此京浙，纘以邦畿。封淮表浙，惟惠惟威。椒蘭在俗，轅轍興思。群舒待理，獫狁孔棘。帝謂侯氏，纘服新息。式固爾猷，惠此廬國。乃陟台階，俾藩於北。龍旆四牡，鉤膺鏤錫。命服有煒，光聲載揚。獷狄弭耳，蚩向方。上儀象物，下謐飛蝗。梁木或顛，通川有逝。長城既嚴，哲人永瘁。像著雲台，風存遐裔。輟舂盡思，瞻山隕淚。信結殊俗，悲深上旻。丹碑既刻，列鼎書勳。祁連不泯，庸器長存。丕顯百代，惟子有臣。
原夫至道之先，邈哉希矣。書契以降，可得而雲。黃帝堯舜澄其源，故垂衣恭已，在宥天下。伯陽仲尼道其用，故建言立德，憲章無窮。赤鬆羨門，神而明之，故輕舉上賓。留侯商皓，變而通之，故解景滅跡。順是而下，莫不由之。故有縉紳端委，利萬物於廟堂之上。葛巾蕙帶，全陰功於塵埃之外。隱顯殊誌，趨舍同歸。其人有終，其魄不死。閬風元圃，群帝之密都。赤城華陽，仙聖之治所。光靈蚃，若在左右。仁人君子，往往至焉，見之於貞素先生王君矣。君諱棲霞，字元隱，華宗繼世，積德所鍾。生於齊得泱泱之風，長於魯習恂恂之教。七歲神童及第，十五博綜經史。闕黨童子，靡敢並行。東方諸侯，為之前席。而仙才靈氣，稟於自然。塵纓世網，不可拘係。每名山獨往，神契感通。奇怪恍惚，眾莫能測。天祐丁卯歲，避亂南渡，至於壽春。感四海之分崩，想八公之遺跡。於是解巾名路，委質元門。問政先生聶君師道，見而奇之，授以法籙。是日有彩雲皓鶴，翔舞久之。既而窮若士之遨遊，得東鄉之勝境。道無不在，善豈常師。又從威儀鄧君起遐受大洞真法，元科秘旨，動以諮詢。福地仙源，因而棲托。誅茅穿徑，枕石漱流。身既隱而名愈彰，道既寂而節彌苦。桑田自改，桂樹長留。烈祖孝高皇帝方在賓門，實來作鎮。紫氣表真人之應，青雲符好道之占。君鶴書被徵，褐衣來見。談天人之際，講道德之原。靡勞牧馬之迷，自契順風之問。因從敦請，來止建康。有元貞觀者，陳宣帝為臧矜先生之所作也。殿堂岑寂，水木清華。遊焉息焉，以遂其好。每竹宮望拜，玉牒秘詞。叩寂求真，必君是賴。嘉祥靈應，世莫得聞。聖曆中興，恩禮殊重。加金印紫綬，號元博大師。烈祖嚐從容謂君曰：「吾不貪四海之富，惟以蒼生為念。」君對曰：「夫古之聖人，修其身而後及天下。天下待一人安而後乂安，今天子勤勞萬幾，忘寢與食，身且不能自治，豈能治蒼生哉。」帝善其言，以百金為之壽。其識度諒直，又如此焉。今上嗣清淨之基，尊元默之化。諮諏賓敬，有逾於前。而君茅嶺夙心，老而彌篤。比年抗表，衣歸舊山。優詔惜之，又加貞素先生之號。既而玉棺有命，紫素告期。葛洪見留，不成大藥。少君舍去，先夢繡衣。保大壬子歲夏四月甲寅，隱化於元貞觀，春秋六十有二。恩旨痛惜，賻錢二十萬。道俗嗟慕，會葬數百人。
初君之處茅山也，即良常洞之前，相雷平山之下。披榛翦穢，麵壑臨流。除地為壇，表朝真之位。因邱設隧，卜安神之室。至是歸葬，符夙願焉。六月丙申，發自京師。溯淮而上，時畿內久旱，川途可揭。是日大雨洪注，騰波卻流。驀長堤，逾重堰，飄然利涉，人不知勞。昔周王有欒水之朝，宣尼有泗水之應。校靈比德，其殆庶乎？君傳法度人，數逾累百。有若元貞觀主朱懷德，名先入室，道極嚴師。首座孫仲之，章表大德劉德光，參受經法，豫聞元秘。永懷在三之義，願垂不朽之風。威儀王可德，首座陳希聲，並仰高山，共刊貞石。鉉也不佞，夙承教義。雖複仙凡異跡，靜躁殊途，而誠心所感，素交斯在。徘徊祠宇，邈若山河。敬書峴首之悲，以伺遼城之歎。其詞曰：
於鑠子晉，上賓於天。亦有令孫，窮神體元。昔我來思，世稱其賢。今我往矣，人謂之仙。至道希夷，孰知其然。華陽洞府，句曲風煙。林芳橘葉，地即芝田。披文相質，億萬斯年。
公諱文蔚，字君章，共先濟陽考城人也。昔高陽恢若水之靈，光有萬國。伯益獲箕山之護，克成夏功。故其子孫，延祚丕顯。茅土錫允，圭組流光。在漢者為孝子，在宋者為忠臣。在梁者為烈將，在陳者為詞臣。長城既封，淮水亦絕。辭周粟而遠騖，避嬴亂而深藏。徙籍建安，世為大姓。至於我王考毗考秦，皆以隱德清操，垂為門風。
惟公嗣奕葉之賢，負生知之異。幼挺奇表，夙韜殊量。殫儒墨之秘奧，窮文史之菁英。閭裏歸仁，宗黨稱孝。於時天下未一，遐方不寧。公鄙尺鷃之為，從黃鵠之舉。類延州之觀樂，同太史之探書。升名俊造，從事河洛。衰俗難佐，天壤不支。我烈祖孝高皇帝王業始於江東，仁風被於四裔。公杖策高蹈，款闕來儀。府朝肅以生風，台閣藹其增氣。署宣州觀察巡官，試秘書郎，遷水部員外郎，賜緋魚袋。王國初建，改比部員外郎知制誥。於時天人協應，獄訟攸歸。舜禹相與言，遊夏不能措。潤色之任，我則無慚。既受禪，遷主客郎中，知制誥如故。俄而真拜，仍賜金紫。今上嗣位，大禮聿修，徙公為給事中，判太常卿事。時同軌胥會，有司失職。公與司門郎中蕭公儼、博士韓君熙載協力建議，周行翕然。由是祖功宗德之位定，大行昭名之義允。功著高廟，與天無窮。明年拜禦史中丞，矯枉持平，無所顧憚。坐庭劾宰相，其言深切，貶江州司士參軍。初國朝自王義之後，曠數百年，憲署之間，舉無廢職。然未有危言激論，如此之彰灼者也。故權右振竦，朝野喧騰。傳寫彈文，為之紙貴。人心既爾，天鑒亦回。前所劾者，或免或黜。公就加江州營田副使，頃之徵為衛尉卿。俄拜右諫議大夫，充翰林學士，權知貢舉。出納密命，樞機靡失。登進造士，衡鑒無私。聳禁署之清風，著春官之故事。薦賢之賞，行及於台司。曳杖之期，奄先於朝露。春秋五十有二，保大十年八月二日，卒於京師官舍。皇上痛惜，為之廢朝。送死恤孤，一從公賜。有司考行，易名曰簡。即以其年九月十三日，葬於某縣某裏之原，禮也。長子翥，秘書省正字；次子騫；皆早卒。今以從子翹為嗣。嗚乎哀哉！
公心平氣和，貌古神正。雅好元理，有方外之期。尢善詞賦，得國風之體。去華簡禮，不以位望驕人。憐才誘善，不以威名傲物。操履堅正，靡得動搖。襟懷坦夷，初無蒂芥。謫居江楚，恬然自足。孜孜色養，烝烝孝心。嚐為詩云：「屈平若遇高堂在，應不懷沙獨葬魚。」此其心也。江州節度使賈公崇，以武立功，以剛肅物，事公如師傅，親公如兄弟。時皆服公之重名，而賢賈之樂善也。既歸京，寓居公廨，無以家為。二子繼亡，一慟而已。齊生死於夢覺，遺寵辱於錙銖。古之達者，何以過此。嗚乎！凡我僚舊，均哀共戚。入黔婁之門閫，覽伯喈之經籍。睇落日以流慟，秋風而沾臆。企景行於高山，勒哀詞於樂石。其詞曰：
高陽之裔，伯益之孫。展矣君子，載大其門。爰翔爰集，樂我樹檀。彯纓幕府，振藻西垣。禮儀卒獲，風憲攸端。道行在時，業隆自我。英英若人，見義必果。直指烈烈，宮鄰瑣瑣。死生以之，何適不可。允矣天鑒，明哉主恩。乃還宣室，乃入修門。從容禁署，密勿王言。得才為盛，知人則難。求屍宗伯，載善其官。人必有終，古無不死。嗟嗟若人，風流永已。徐庶有母，鄧攸無子。闕里諸生，荊州故吏。謂之何哉，啜其泣矣。秋風落木，逝水成川。昨朝飛蓋，今日荒阡。一邱殘照，萬古愁煙。素車自返，寶劍高懸。高才兮直道，共盡兮何言。
公諱潭，字孟澤，洛陽人也。周先同姓，即列國之諸侯。漢得名臣，乃洛陽之才子。攀鱗河北，豈須方麵之功。借箸譙都，自有良平之策。源長派遠，德厚流光。史不絕書，後將必大。當先天之內禪也，我七代祖黃門侍郎平陽公曾實演丕命。及至德之中興也，我六代祖黃門侍郎晉國公至實讚大猷。曠古已還，一家而已。五代祖蓀，衡州刺史。高祖穜，司門員外郎。曾祖昶，太子司議郎。祖琛，河南密令。皆有韜世之量，濟眾之仁。大位不躋，餘慶斯洽。考翃，以經術擢太常第，以才用為諸侯卿。捍寇輸粟，有勞王室。於是佩金紫，升朝廷，上疏論邠寧節度王行瑜恃功恣橫，坐貶愛州掾。及行瑜就戮，優詔徵還。複出常州刺史鹽鐵江淮留後。屬宗社中絕，官司解弛，計吏未上，哲人其萎。公有世德之資，負夙成之器。風神爽邁，智術通明。景福二年，以學究一經，射策高第。釋褐京兆府參軍事，遷秘書郎。侍從南遷，進修不懈。天祐丁卯歲，居先君憂，服喪過哀，宗黨稱孝。楚泗郡守，宣城廉使，虛左交辟，三府馳名。俄丁內艱，戚憂如禮。
義祖武帝創基分陝，側席求才。素與公周旋，即加禮命，奏記書檄，一以委之。內讚謨猷，外為詞令，出應盟會，入陪樽俎。霸功光赫，公有力焉。十有餘年，任用無間。既而楚雲告變，穆醴不陳。已酬國士之知，亦得退人之禮，改宣池觀察判官。烈祖高皇帝受命中興，不忘舊德，徵拜秘書少監，充儀禮副使，遷中書舍人崇英翰林學士。周慎密命，潤色王言。公望無渝，朝獎彌厚。保大嗣統，拜兵部侍郎，知制誥學士如故，充永陵儀禮副使。同軌胥會，大禮無違，遷兵部尚書，修國史，考定郊廟之樂，褒貶歸正，擊拊允諧。會六夷南侵，天眷北顧，命公持節使於契丹，宣大國之威神，得諸戎之要領。及軺軒還軫，而控弦出塞矣，報命稱旨，時論具瞻。於是避寵台衡，就安關輔，除泰州刺史。視事數月，丕變土風。遘疾還京，保大六年九月二十有一日，卒於江寧永安裏官舍，享年六十有八。皇上軫悼，再不視朝。飾終之禮，務從加等。太常考行，賜諡曰宣。以某年月日，葬於某所，與夫人楊氏合祔焉，禮也。長子朝散大夫行大理司直彬次子泰州司倉參軍穆少子修等，鹹負當世之才，皆為保家之主。種德垂範，未易可量。長女用文，適水部員外郎楊元鼎，不幸早世。次曰用柔，適膳部員外郎知制誥張緯。次曰用光，適進士薑某。少曰季芳，尚幼。惟公事業當壽，昭映一時。族望婚姻，熏灼當代。自非天監與善，孰能若斯。雖大用未光，而能事畢矣。鉉以世親之舊，執隨行之敬。服義承教，惟公在焉。刊勒論撰，蓋感遇之萬一也。其銘曰：
於維茂族，實有世德。七葉繼軌，嘉猷允塞。亶矣君子，其儀不忒。修辭立誠，以匡王國。言以文行，兵由威克。東畿之政，為邦之則。天地長在，春秋代遷。今朝喪善，何日生賢。蒿裏誰地，佳城許年。永安是裏，門館依然。寢邱傳邑，京兆開阡。勒名泉石，以配青編。
公諱敬宣，字文裦，其先潯陽人，因官徙籍，今為合淝人也。西京作相，開國侯於是貽孫，南國主盟，長沙公茲焉不朽。籬邊黃菊，解縣印以言歸。嶺上白雲，掛朝衣而不返。光靈攸屬，固無得稱之。丹青所存，可略而言也。高祖複，右監門衛將軍。曾祖琳，建州錄事參軍。祖晟，青州博昌縣令。皆天縱其能，世濟其美。韎韋君子，屈跡於驍遊。縉紳先生，折腰於州縣。積善餘慶，明德後興。考雅，武昌軍節度使，贈太師楚惠公。雲雷構屯，龍虎冥會。橫周戈而蕩寇，功冠一時。裂鶉尾以疏封，禮優萬戶。公即太師第四子也。幼而岐嶷，長而俊茂。非禮勿動，時然後言。天祐中，門蔭起家太子校書，遷至府長史，賜緋魚袋。丁先公憂，時年十四，孝心昭感，喪禮無違。釋服，除都官郎中，賜紫金魚袋，改大理少卿。青縑寓直，時推伏閤之勤。丹筆持平，人絕署門之歎。俄遷江都少尹，趙張治劇，由來表則之司。淮海分疆，自昔輕揚之地。公處之貞固，行以廉平。愛民則忠，事長以順。一圻欣賴，三載有成。遷大理卿，仍兼尹事。烈祖孝高皇帝允厘百揆，實總六師。爰求鄭國之良，以貳楚人之廣。請君判左右軍事。丁酉歲，堯谘文禪，禹跡中興。徵舊德於角犀，考官成於喉舌，拜工部尚書。今上嗣位，加金紫光祿大夫檢校太保。會閩人作梗，王旅欲南。聲實所資，豫章為急。故輟公副總判軍府，及羽檄四出，芻挽相尋。民以悅而忘勞，事有備而無患。嶺表既定，洪人亦康。複移宛陵，仍兼棣州刺史海陵郡守。海陵為膏腴之地，邦賦最優。歲比不登，民用胥怨。公以清淨為理，仁恕積中。視吏民其如傷，守法令而畫一。餘糧棲畝，無庚癸之呼。白駒過隙，感辰已之歲。春秋五十有二，保大八年夏四月十有八日，卒於位。上省奏傷悼，輟朝兩日。有司考行，賜諡曰順。即於其年月日，權窆於東都。明年某月日，葬於江都府縣裏，與前夫人合祔焉，禮也。
惟公衝和體質，仁孝為基。立身有常，與物無忤。尢善聲律，聞音而知樂。頗好篇詠，下筆而成章。身後不留餘財，所任必有遺愛。求之作者，斯亦難能。嗣子泰州司倉參軍崇鼎、崇諒、崇倫等，皆勤修令名，夙奉成訓。君恩靡替，家法如初。鉉昔在朝行，實惟舊好。今從左宦，仰繄或道。痛死生之已矣，感意氣以何報。延陵掛劍，願保於不欺。峴首刊碑，終慚於絕妙。銘曰：
淮淝之靈，衡霍之精。必有觀傑，為時而生。乃伯乃仲，乃侯乃卿。望冠六事，風馳百城。人生有涯，大命夙傾。不見君子，猶存政聲。遠日既吉，靈而既行。寂寞公館，蕭條古。哀哀郡人，泣涕沾襟，嗚乎彼蒼，不知福善之胡明。
公諱訥，字希仁，其先河南人也。後世從官，徙籍新安，支派繁衍，遂為郡之著姓。迨公數世，皆以儒雅退讓，播為門風。曾祖禺，登州文登縣令。祖亮，左武衛兵曹參軍。考轂，榮王府司馬。母聶氏，追封河南縣太君，問政先生師道之長女也。公承積善之慶，負夙成之智。砥節礪行，好學能文。時然後言，非禮勿動。鄉曲之黨，翕然稱之。太師陶公，來守新安。撫納人士，署為郡吏。委以典簽，恪恭詳敏，甚稱所職。曆事累政，其誌如初。烈祖肇基王業，元宗實綜軍政。管記之任，勤擇其人。聞公之名，召致幕府。王國初建，署寧國軍節度館驛巡官，掌都統表奏。皇室再造，慶賞遂行，擢拜虞部員外郎，掌元帥表奏。數歲，以皇孫就傅，命公侍讀。講道讚德，勵裨益之誠。端已直躬，盡表微之節。俄遷水部郎中。明年，皇孫封南昌王東都留守，以公為留守判官。遷主客郎中，參讚政務。事無違者，改司農少卿，依前充職。明年，王移任宣潤二州大都督，複以公為浙西營田副使，通判軍府，六載匪懈，庶職交修，懋官之賞，詔命疊委，累遷至金紫光祿大夫檢校司徒，封河南縣男。俄拜泰州刺史，充本州屯田監院使。正身而令，悉心為理。公無遺利，民自從風。屬強敵深侵，東京失守。而州兵盡出，人心大搖。於是士庶老幼，盡室南渡。公自歸闕下，坐是除名。數年，除歙州團練判官。上曰：「戰爭之際，吾豈以武勇責書生哉！軍法不得不爾。」即召拜太子右諭德。今上嗣位，遷省府地監。丙寅歲正月十六日，卒於京師美仁坊官舍。享年七十七，上為之廢朝一日，賜諡曰定。以某年某月日，葬於某所，禮也。前夫人謝氏，早亡。繼室施氏，封沛縣君。長子前宣州寧國縣主簿，次子誌饒州文學。公以名教為樂，以矩矱自任。行必中立，居無惰容。縉紳之間，推為純行。公之外祖，得道之士，故公頗以朝禮修養為務。雞鳴而起，孜孜不倦。年俯悼耄，體常康強。及屬纊之晨，無伏枕之疾，斯亦力行之報也。鉉也不佞，早辱交契。昔先君從事黟歙，公適仕本部，及公策名郎署，鉉亦忝官聯。既熟其素履，願垂於不朽。附於史氏，以永令猷。其銘曰：
聖人四教，文行忠信。惟公似之，光有令聞。秉筆讚畫，登朝典郡。寵至若驚，道喪無悶。年俯中壽，官參列卿。歸全委順，終吉永貞。宰樹長在，高台自傾。用刊圓石，此佳城。
君諱廷構，字正材，洛陽人也。岐山至德，綿瓜瓞者萬邦。洛宅舊都，守榆者百世。簪組相繼，譜牒存焉。曾祖侃，太常博士。祖潛，深州樂壽縣令。避亂南徙，因家廣陵。考延禧，明經擢第。有吳之霸，受辟為淮南巡官，累官至戶部郎中。與殷文公遊貞公同掌文翰，無祿早世，故大位不躋。君即戶部第四子也。幼而岐嶷，長而篤厚。躬行孝弟，餘力學文。以蔭釋褐補宏文館校書，試吏為池州司戶參軍，改宣州寧國縣尉。烈祖在藩，乃眷舊族。聞君修謹，複有吏能，因表為黃州長史，寵以朱紱，置之府朝。及受禪，遷通事舍人。鴻業肇興，王澤遐布。讚導之任，實寄司聰。護戎修聘，觀風按獄。受命而出，動罔不臧。曆事兩朝，任遇彌厚。賞賜既數，階勳累遷，而通事之任如故，蓋惜其能也。保大七年轉將作少監，判四方館事。浩穰之地，尹正為難。複以本官判江寧府事，其間監諸侯之典者十，通四方之命者三，攝州府之政者六，按枉撓之獄者四。或敷惠於新附之俗，或投身於危亂之地。本於忠而後動，忘其生而後存。元宗嘉之，以為客省使。今上嗣位，深惟舊勞，特加金紫光祿大夫台州刺史。常禦壽昌殿視事，中外之人，鹹得引見，又以君為壽昌殿承宣。出為忠義軍監軍泉南等州宣諭使，還遷筠州刺史本州團練使，仍充客省使。君以備嚐艱危，複逼遲暮，懇辭繁劇，恩旨不從。丙寅歲十月二十二日，終於京師某裏之官舍，春秋六十有六。詔廢朝一日，賜諡曰某。明年正月日，葬於某所，禮也。夫人天水縣君薑氏，輔佐之勤，率由婦禮，訓誨諸子，備有義方。子大理評事崇儉、太常寺奉禮郎崇素及崇順、崇信等，皆有儒謹，能不墜其先。鉉家世通舊，嚐接姻婭。淡成之分，終始不渝。何以置懷，是用刊德。其銘曰：
猗嗟周君，世濟其名。展如之人，克嗣厥聲。受任幹蠱，臨難忘身。居中處約，全和保真。與物皆化，萬古同塵。鬆楸勿伐，蘭菊惟新。刊石表墓，籲嗟善人。
