君諱某，字某，其先太原人也。昔者諸侯共職，起末運於髭王。儲後上賓，示靈期於瞽史。緱山維嶽，啟翦賁之崇基。汾水遂荒，導沈渾之遠派。其後金行雲季，貴種言還。行者制禮樂於土中，處者保邱園於淮左。世濟之德鄉人所宗，故今為廬江人也。曾祖廬江令，祖洪州長史，皆有廉讓之風，純粹之行。得祿於仕，不累於高。考吳尚書左司郎中贈太府卿，負適用之才，獲愛人之譽。應星辰而列位，道邁朝倫。視河海以命官，禮優贈典。君則府卿之第三子也。門風漸教，天質孕和。翼翼服勤，真保家之主。愔愔若訥，多長者之言。墨妙筆精，固稟於性。奕思琴德，鹹是所長。幼有令聞，獲鍾慈愛。及加冠之歲，以門子敘資。漢室孝廉，方從令史。晉時英俊，更屈下僚。晨昏之養有歸，州縣之勞靡憚。乾貞二年，自黃州司馬遷洪州都督府別駕。治中懋績，屏星煥其增華。公府見知，佩刀由其受賜。俄拜尚書度支員外，再遷虞部郎中，皆判吏部兵部事。夫當官匪懈，伏閤之勤也。照姦得情，坐曹之能也。前史所韙，君皆則焉。頃之，以親累解官。君雅好元言，夙尚閑適。由是角巾麼第，閉關卻埽。交遊罕得見其面，窮達不以介其懷。用晦而明，居貞以利。高皇帝受禪之始，牽複疏恩，拜工部郎中，轉禮部郎中。寓直中書省，豫聞機密。彤庭宏敞，禁垣清切。絲綸之出，堯言於是惟行。樞機之微，省樹由其勿泄。方將振鱗溟渤，驤首雲霓，而生也有涯，仁而不壽。升元六年夏六月二十有六日，卒於建康翔鸞里之官舍。享年五十有一。嗚呼哀哉！惟君孝於事親，悌於承長。和以接上，廉以在公。胥吏臣僕，靡不被仁恕之惠。家人妻子，未嘗見喜慍之容。學古觀書，如恐弗及。恤舊敬老，周知其疲。三德聿修，五福斯闕。即世之日，遺愛存焉。卜遠不從，旅殯京邑。後四歲春二月五日。嗣子延紹、延貞等，始備大葬之禮，窆於江都縣某鄉里，從先卿府君大塋，與夫人李氏合祔焉，禮也。鉉以世親之舊，承子妻之知，怨明德之不常，痛祖行之斯在，退食自公，薄送於畿。刊樂石以爰紀，庶令名之不虧。嗚呼哀哉！其銘曰：
汾川溶溶，淮源渢渢，興我宗兮。世濟其美，家餘其慶，生我公兮。靖恭正直，言行名跡，存南官兮。與義相扶，知命不憂，永考終兮。邗城之右，蜀岡之陽，馬鬛封兮。道不虛行，有令之子，遵遺風兮。
君諱宣稱，字仲申。其先天水人也。累世從官，不常厥居。曾祖全真，工部員外郎滕州刺史。祖倚，太子校書。考台，歙州海寧令。君即海寧府君第三子也。生於廣陵，長於江左。幼而俊敏，博綜群書，尢善名法之學。烈祖輔政，方申明紀律。君以是中選，釋褐補江都府文學，直刑部。明年改信州司法參軍，察獄詳刑，號為祥練。久之召赴闕，以本官權參元帥府法曹事。逾年改大理評事，元宗嗣服之初，精心庶獄，權要舉不附已者，因中傷之，君坐黜為饒州司士參軍。明年，王師伐閩，護軍查君表君才可煩使，以本官判軍司事。時頓兵深入，自冬涉秋，經束馬懸車之塗，督飛芻挽粟之役，事集師克，君有力焉。師還，加朝散大夫，行常州義興令。推成率下，民用協和。丁憂去職，複為江州錄事參軍。時連帥議浚湓浦，以屯舟師，詔從之。君以無益戎備，而勞民力，乃指陳利害，抗疏極論，上甚嘉之，即命止役。由是還大理司直，通判蘄州軍州事。明年遷檢校水部員外郎，充建州觀察推官通判軍府事。會越人窺邊，使間誘建民，將以為亂。君廉得其實，盡按誅之。優詔裦美，賜衣一襲，遷檢校屯田員外郎。三年徵拜守水部員外郎判度支。時師旅薦興，軍食不給，命君為鬆江催運使。軺傳所至，轉輸如流。朝議以姑孰居畿甸之間，實供億之始，徙君為當塗令。逾月複徵為主客員外郎，判大理寺，賜紫金魚袋。始君以理官得罪，至是上知其無私，故複任焉。守官循理，挺然中立。轉工部員外郎，仍判寺事。今上嗣位，上疏論時政，以為刺史縣令，親民之先，而考績掄才，未盡其理。上深然之，遷朝議大夫戶部員外，充宣歙常潤等道安撫使。以刺舉無避，為權臣所排。宸鑒昭明，故得無咎。使還，以本官判兵部事。廬陵群盜充斥，州兵不能制。上憂之，亟命君為奉化軍節度判官，判古州事，轉主客郎中。擒奸摘伏，克舉其職。其年秋九月七日，遇暴疾。翌日，終於郡之官舍，享年六十有一。明年春二月，歸葬江寧府某所，禮也。夫人查氏，吉王府長史昌之女，工部尚書文徽之妹。婉慝之德，閨房之秀，內助著美，士林所推。子七人，長曰鈞，袁州新喻尉。次曰錯，樞密院承旨。次曰鍾，舉進士。次曰銓，前國子監三禮。次曰钅匽、鉞、鐭，皆國子監生。女一人，適秘書省正字周希定。君有孝弟之性，聞於宗族。敦然諾之信，稱於友朋。守已有常，事君不諂。位未達而知足，祿雖優而彌貧。其當官持事也，必盡已所長。不為利回，不為威惕，故屢失大臣意。然好直之士，亦以此多之。鉉名塵近職，熟君操行。直筆聳善，以告後人。故銘其墓曰：
英英趙君，鬆茂蘭薰。應用以法，飾身以文。道直詞正，心平氣純。如何不淑，今也為塵。金陵仙鄉，古多名人。歸骨於是，與善為鄰。泉台不曉，壟樹空春。勒銘掛劍，慷慨沾巾。
公諱熙載，字叔言，其先南陽人。傳稱武王之穆，詩美韓侯受命，晉以六卿升降，漢以三傑重輕。至東晉末，征西從事延之，以忠義之節，踐艱屯之運，避亂遠徙，遂家昌黎。餘慶流光，最為繁衍。曾祖均，太仆卿。祖殷，侍禦史。考光嗣，秘書少監淄青觀察支使，故又為齊人。
公秉夙成之智，負不羈之才，文高學深，角立傑出。年始弱冠，遊於洛陽，聲名藹然，一舉擢第。同光之亂，藩郡崩離，公以國難方興，家艱仍構，瞻烏擇木，杖策渡江。烈祖孝高皇帝納麓在辰，側席時彥，得公甚喜，賓禮有加。於時有吳肇基，庶事草創，公以俊邁之氣，高視名流。既絳灌之徒弗容，亦季孟之間不處。以校書郎釋褐，出為滁、和、常三州從事，公亦怡然不以屑意，詠風月遊山水而已。中興受命，上嗣撫軍，以公有七子之才，膺四友之拜，徵為秘書郎，掌東宮文翰。元宗深器之，及踐位，以為虞部員外郎史館修撰賜緋。又以大禮繁疊，加太常博士。時有司議孝高廟宜稱宗，司門郎中蕭君儼上疏論之，公與給事中江公文蔚協同其議。凡書疏論難，皆成於公手。由是廟號尊諡，定於一言，君子以為真博士也。頃之，以本官權知制誥。初公但以文章際會，未嚐與政。及其當維新之運，感知己之恩。未及聽政，章疏相屬。或駮正失禮，或指摘時病。由是大為權要所嫉，竟罷其職。丞相宋公，朝之元老，勢逼地高，公又廷奏黨與，詞旨深切，天子優容之，而用事者滋怒，旋貶和州司士參軍。數年，移宣州節度推官。徵還，複為虞部員外郎，遷郎中史館修撰賜紫。俄而拜中書舍人，從時望也。公雖才識優贍，而質性疏散。凡在位者，道複不同，於是深居移病，罕與朝謁。時兵興之後，國用不充。公援古酌今，請以錢為幣，時獻計者甚眾，元宗獨以公議為長，即拜戶部侍郎，充鑄錢使。今上踐位，改吏部侍郎，兼修國史。初鑄錢之作也，自宰執而下，相與沮之，故百司不供，久未能就。上為之曉譬事理，親加督責，而公猶不勝其忿。嚐因對見，聲色俱厲，因徙為秘書監。不逾年，複拜吏部侍郎。新錢既行，大濟經費，詔賜錢二百萬，拜兵部尚書，充勤政殿學士承旨。公少而放曠，不拘小節。及年位俱高，彌自縱逸。擁妓女，奏清商，士無賢愚，皆得接待。職務既簡，稱疾不朝。家人之節，頗成寬易。雖名重於世，人亦訝其太過。上不得已，左遷太子右庶子分司南都。於是謝遣伎樂，單車首路。留之未幾，複為兵部尚書學士如故。是時歲比旱歉，主上憂勤。公複論刑政之源，明防救之術。又上格言五篇，手詔嘉納，即拜中書侍郎，充光政殿學士承旨。初上選近侍數臣，直宿禁中，常禦光政殿召對，夜分乃罷。故命公此職，以寵異之。霖雨之望方深，鍾漏之期遽逼。春秋六十有九，庚午歲秋七月二十七日，沒於京鳳台裏之官舍。上省奏震悼，為之涕流。有司奏當輟朝三日，手批「天不憖遺，碎我瑚璉，辭章乍覽，痛切孤心。嗟乎！抗直之言，而今而後，迨不得其過半聞聽者乎？可別輟朝一日，贈右仆射平章事，仍官給葬事」。士庶聞之，知與不知，莫不為之悲歎。有司考行，易名曰「文靖」。即以其年九月某日，葬於某所，禮也。夫人隴西郡君李氏，生簪纓之族，有桃李之芳，內則有光，夜川先逝。繼室北海縣君蔣氏。長子疇，為奉禮郎，早卒。次子伉，為校書郎，聰慧夙成，無忝世德。次曰佩、曰份、曰儼、曰侹、曰儔、曰俛。女四人，或作儷公族，或為尼出家。嗚呼哀哉！
公之為人也，美秀而文，中立不倚。率性而動，不虞悔吝。聞善若驚，不屑毀譽。提獎後進，為之聲名。片言可稱，躬自諷誦。再典歲舉，取實去華。故其門人，多至清列。屢從譴逐，殆乎委頓。俯視權幸，終不降心。見理尢速，言事無避。凡章疏焚槁之外，尚盈編軸焉。審音妙舞，能書善畫。風流儒雅，遠近式瞻。向使檢以法度，加以慎重，則古之賢相，無以過也。俸祿既厚，賞賜常優。忘懷取適，不事生計。身歿之日，四壁蕭然。衣衾槥櫝，皆從恩賜。詔集賢院編其遺文，藏之秘閣，凡所開卷可知也。鉉與公鄉裏遼敻，年輩相懸。一言道合，傾蓋如舊。綢繆台閣，契闊江湖。區區之心，困而獲雪。一生一死，何痛如之。援毫反袂，識彼陵穀。其銘曰：
猗嗟韓公，有蔚其文。俊才絕俗，逸氣淩雲。高名直道，玉振蘭薰。猗嗟韓公，天賦忠規。君臣之際，言行俱危。其身可辱，其節寧虧。猗嗟韓公，屈亦能伸。鬆寒益茂，玉焚始真。乃感明主，乃為大臣。送往事居，不緇不磷。嗚乎韓公，胡為而然。此相印，歸於夜泉。茂陵遺簡，京兆新阡。斯文不朽，此別終天。哀哉郢匠，已矣牙弦。勒銘圓石，永識桑田。
士有放懷夷曠，介然中立，外物無累於心，沒齒不違於道。吾友喬公，嚐從事於斯矣。公諱匡舜，字亞元，廣陵高郵人也。曾祖譚，祖泰，皆不仕。考鴻漸，本縣尉，家世清操，州閭稱之。故其子孫，必有興者。公少好學，善屬文。弱冠遊京都，詞藻典麗，容止都雅。烈祖輔政，見而器之，補秘書省正字。丞相宋楚公，初獲進用，位望日崇，聞君之名，辟置門下。每為文賦詩詠，輒加稱賞。由是名譽日洽，而卿士大夫皆前席待之。累遷大理評事司直監察禦史屯田員外郎。從宋公出藩，為江西浙西掌書記。府公告老歸九華山，公乃升朝為駕部員外郎。未幾，守本官知制誥，就遷祠部郎中中書舍人。典掌樞機，周慎靜默，凡十餘年。值邊境俶擾，師出無功，詔旨親征，中外憂懼。公上疏極諫，坐沮撓軍勢，黜居臨川。頃之，宋公獲譴，又以故吏為累，由是累年沈廢。今上即位，徵為水部員外郎，改司農少卿，判太常寺，轉殿中監。修國史，拜給事中，權知貢舉。又兼獻納使，遷刑部侍郎。公自徵還，數年間連曆清望，蓋舊齒直道，上簡聖心，至是以老病不堪朝謁聞。上知其家貧，詔以貳卿之秩養疾。壬戌歲九月二十有三日，卒於京師濱江裏官舍，享年七十有五。遺命以《周易》《孝經》置棺中。太常考行，易名曰貞。即以其年冬十月二十有三日，葬於江寧縣某所，禮也。夫人太原縣君郭氏，代公元孫晉陵令喻之女也。餘慶所備，門風甚高。婦德母儀，聞於宗族。一子僧孺，秘書省正字，早卒。孫諝，亦為正字。
公之為人，寬簡真率，常以詩酒自適，不以勢利縈心。毀譽讒慝之詞，聞之晏如也。從事楚公府殆二十年，凡為府公見知者，皆詭譎傾側，公獨淡然無營，守正不諂。故但以文藝知賞，未嚐任用。烈祖下詔公卿，舉可以親民者，楚公所薦非其人，烈祖甚不悅，謂給事中常公夢錫曰：「吾望其薦匡舜也。」常公及中書侍郎韓公熙載嫉楚公如仇，而與公善。嚐相謂曰：「宋公誤識亞元，正可怪也。」公以曆任奉法循理，似不能言者。及其臨危擊節，抗詞忤旨，侃侃有古人之風。黜官奪祿，甘貧守約，凡五年，不形於言色，恂恂然道家之流也。故能享老壽，保康寧，歸全委順，斯可貴矣。公臨終數日，舍弟往候之，怡然言曰：「吾往矣，君兄弟可各為一詩哭我。」翌日，複告門生曰：「吾已得徐公兄弟許我詩，餘無事矣。」其忘懷死生也如此。嗚乎！絮酒之禮，已隔平生。掛劍之信，永畀天壤。故以二章為誌，於九原。所撰集七十餘卷，編紀之任，屬於門人，此不備書也。
公諱德成，字仲德，其先潁川人也。帝媯餘烈，侯滿崇封。盛德之祀，綿邈於百世。光遠之慶，蕃衍於萬國。故我洪胄，代雄建安。王室中微，閩方角立。網羅英異，宏濟艱難。我曾祖茂新祖滔，皆以雄才勇略，奮揚忠力。將領之任，生表其策勳。督護之名，沒垂於飾壤。父誨，檢校太尉兼侍中建州刺史忠義軍節度使，諡忠烈。殊勳大節，有信史豐碑存焉。公即忠烈公之長子也。鍾粹和之氣，秉衝淡之心。通習韜鈐，固其家法。酷好墳典，乃自天資。就傅之年，已著名譽。先公剖符劍浦，威信洽聞。諍子之助，實有其力。弱冠為本郡裨將，先公以身守邊郡，心存本朝，累表遣公入宿衛，即擢拜右千牛衛將軍，充殿直指揮使。恭命畏法，修身擇交。先公每言邊事，常密疏於紙，遣公上啟。默識強記，敷奏閑習。元宗甚嘉之，累遷右靜江指揮使。值淮上兵起，王師不振。公屢上書自奮，詔隸西北面行營，以舟師濟難，破其屯戌，遂入海陵，與諸軍會，勵兵固守。強敵日益，公連戰破之，虜獲千計。圍兵既遁，乃涉長淮，指下蔡，別率戰艦，分擊浮橋，三中流矢，神色自若。自秋徂冬，且戰且前。凡五進軍壘，皆以眾寡不敵之勢，當輕悍卒至之師。臨難忘身，每戰必捷。而元戎逗撓，逆臣攜叛，群帥失道，公全軍而還，遷右宣威軍廂虞候。制曰：「獨此一軍之眾，堪為百戰之師。」其見稱如此。數月，為和州刺史，又為左天威軍廂虞候。明年改池州刺史。是時疆場甫定，閭井未完。公奉法循理，正身率下。庭無滯訟，吏不生奸。鐵軸牙檣，無忘水犀之備。輕裘緩帶，常為峴首之遊。賦詩紀頌，粲然可述。元宗南狩，從至石牌上，每登臨置酒，必命公陪侍。訪山川之形勢，問風俗之美惡。應對詳敏，咸有條貫。捧觴上壽，進退由儀。求解印扈蹕，優旨不許。今上嗣服，屢表乞還，徵為右天德軍都虞候。舊制常以舟師為下軍，至是詔旨以南國之用，尚於舟楫。今而後知非是，乃簡練精銳，置龍翔軍，以隸親衛，命公為龍翔都虞候。舟師之重，自茲始也。會先君來朝，臥疾邸第，公親侍醫藥，躬執煩辱。容貌瘠損，衣不解帶。客至問疾者，不知其已貴也。及丁憂制，哀毀過禮，扶護靈柩，歸於建安。詔起為歙州刺史本州團練使，視事三載，其理如初。秩滿復為右龍翔諸軍都虞候，遷都指揮使。每仲秋講武訓兵，仲冬而畢。進退號令，由公指顧。威容嚴整，睹者肅然。頃之，又為虔州巡檢使知州事。五嶺之際，地廣民悍。內據溪洞，外接蠻夷。告訐敚襄攵，習以為俗。於是申以刑政，示以嚴明。廣視聽，審情偽，吏以微文出入者，皆麵詰其狀，莫不惕息而退。弊為之革，人以之和。於是浚溝隍，嚴壁壘，出私帑以助費，因農隙以僝功。書勞考績，此其昭昭者也。尋拜池州觀察使。以其秩居虔州，上以建安之地，人思舊德，且欲以晝錦之盛，顯公之能，乃除忠義軍節度使建州觀察處置等使留後。公以違奉歲久，無以私為，抗表來朝，固辭不拜，改右威衛大將軍充左右靜江都軍使。又轉光祿大夫檢校太尉，奉以建州之祿，歲計千萬。甲第廄馬，賜與優渥。俄而被疾，自識終期，申告理命，備有規度。中使問疾，但曰：「世受主恩，未有以報，唯此為恨耳。」又親問門吏草遺奏既成，自益兩句曰：「苟遊岱之有知，必結草以為報。」上省表震悼，手詔答之。公猶捧詔向闕，稽首流涕。壬申歲秋七月十有二日，卒於建業濱江裏之官舍，春秋四十。上痛惜之至，再不視朝。贈安南大都護，遣中使監護葬事，皆從官給。有司考行，易名曰烈。即以其年九月日，葬於某所，從理命也。夫人信都郡君刁氏，故昭武軍節度使能之女。容德之美，閨房之秀，宜家睦族，光此門風。子倩，孝弟聰慧，修詞好學，以蔭起家，授著作佐郎。必大之慶，其在於是。嗚呼哀哉！
公生於戎馬之際，長承鍾鼎之業。修文習武，全孝資忠。風格端莊，襟懷夷直。嫉惡獎善，如恐不及。睦親念舊，無有所遺。先人之費，公私畢給。出入數載，家為之貧。在公之餘，手不釋卷。篇詠詞筆，皆傳於時。近代儒學將，唯公而已。凡四理藩郡，皆有借留去思之美，民到於今稱之。由是恩顧特隆，委遇無間。修塗方騁，天年不登。知與不知，皆為悲歎。鉉與公非故，特以道義相期。雖復出處不齊，班序致隔。金蘭之分，終始不渝。寢門流慟，痛生死之永已。圓石表墓，患陵谷之靡常。亦公之遺言，以此見托。豈非慷慨之氣，思振發於知已哉。故為銘曰：
龍泉之靈，武夷之英。生我儒將，垂茲令名。臨戎有勇，察俗有聲。為臣之節，與世作型。位逼建牙，秩參掌武。才實膺時，忠惟得主。鬱此雄圖，溘然中露。謂天蓋高，不可以。悲哉俊氣，永已荒邱。鳳台遺館，梅嶺窮秋。樹惟掛劍，地即眠牛。餘芳不泯，淮水長流。
公諱延祿，字世功，其先上黨人。昔者楚多淫刑，賁始逃難。晉賴謀主，苗受其封。高門之慶，雄視欒郤。綿綿瓜瓞，翼翼孫謀。存諸簡編，可以揚搉。延洪於我七代祖中書舍人延嗣，光大於我六代祖太師晉卿。源流繁衍，蔚為甲族。中朝喪亂，後裔播遷。匿跡淮楚之間，今為盱眙人也。先公諱鄰，生於兵戈之間，長習旗鼓之用。遭遇英主，建功立事。出為泗州防禦使，入為靜江軍統軍。世卿之祀，衰而複振。公即靜江之長子也。弱不好弄，壯而有立。負雄勇之量，不以驕人。秉剛直之資，未嚐忤物。持重善戰，默識寡言。時輩推之，以為君子。初先公奉王略，領偏師，南破山越，西定江楚，東絕滄海，北捍徐戎。弓不解弮，兵不匣刃。公年甫弱冠，實參其間。搴旗斬將，所向披靡。宣力用於君父，舒壯氣於風雲。然而職以序遷，蓋歸美於先公也。烈祖孝高皇帝中興大業，疇谘舊人。命公領泗上精兵，入為宣威軍裨將。六卿之選，以翼京師。八屯之權，實資宿衛。曆紀受任，一心靡渝。今上祇嗣鴻圖，益宣朝寄。總千牛之士，以為心膂。假五教之秩，以崇班列。會侍中燕王以帝子之重，兼鎮兩藩。詳求命卿，以事大國。俾公提步卒，屯宣城，凡甲兵壁壘之事，皆聽於公。夙夜惟勤，燥濕生疾。春秋六十一，保大九年十月七日，卒於宣州公署。上省奏傷悼，為之罷朝。送終之禮，有以加等。即以其年十二月二十七日，葬於江寧府縣裏，禮也。夫人王氏，淮南裨將唐之長女也。先公負遊俠之氣，有征討之功。勇冠三軍，力制奔虎。夫人麗桃李之質，襲蘭蕙之芳。婦禮聿修，遺訓無墜。君子以孝慈率教，夫人以嚴正克家。閨門之理，實有內助。以保大八年五月一日，先公而逝。今始祔焉，子全厚、全瞻、全節、全義、全海，皆有父風，苗氏為不朽也。鉉本自世親，早為姻族。歎侯封於李廣，發哀詞於杜篤。刻翠炎於荒阡，擬高陵於深穀。其銘曰：
才之俊兮將之雄，位之侯兮壽未中。天難諶兮人雲亡，川既逝兮歲將窮。素車兮丹，白草兮青松。悲雄心與壯氣，漸荊棘兮蒙朧。
昔者鄭都涕產，知懷仁之有誠。孔門慟淵，見福善之無驗。遺恨千古，可勝言乎。君諱詠，字義修。其先延陵人，漢大鴻臚鹹之後也。曾祖章，祖岌，皆眷戀本土，卒於縣寮。考洎，遇故侍中寶之亂，乃去仕唐吉州長史，入吳終和州曆陽令。政有遺愛，故家焉，今為曆陽人也。君幼而岐嶷，長而學問。孝敬自律，名利弗嬰。安貧怡然，綽有餘裕。順義末，丁先府君憂，泣血絕漿，杖而後起。朝廷獎勸善政，砥礪淳風，即起君為曆陽主簿。秩木滿，移知含山縣令。先是兵興之後，循吏用稀。君簡法紓刑，約廉敦信。縣無逋事，吏不能欺。蒞官七考，清嘯而已。選授知虔州雩都令。西楚之地，南際殊鄰。本之以蠻蜑之風，因之以敚襄攵之眾。長鯨之戮雖久，碩鼠之刺猶繁。君下車，考政經，察人病，矯異俗，均地征、常為諸邑之最。吏民上書借替，期求真命者，無虛歲矣。而懋賞弗臻，成功輒去。解印之日，單車即塗。君素多疾，至是增劇。以己亥歲秋九月十九日，終於曆陽馴翟里之私第，享年四十有一。以其年冬十一月六日，葬於本縣本鄉許思量，祔先君長史之塋，禮也。
君前娶潁川陳氏，後娶樂安花氏，皆良家之子，淑德不爽。二子曰德容、德鈞，二女皆佩觿丱角之歲。君天資貞吉，立性和雅。尊敬師友，敦睦親姻。移之於官，故所至皆理。而位不參於朝籍，年不登於下壽。能無遺恨乎！鉉兄弟少孤，長於舅氏。親承撫恤，勉以進修。門構不傾，君之力也。嗚乎！渭陽之贈，已矣寧追。西州之歎，哀哉何極。故拂貞瑉，紀述遺德。庶深穀以徙遷，見清芬之未泯。
夫資忠全孝，含貞履潔，君子所以沒身而守之，聖人所以屈已而申之。共道可傳，其風可仰。嗚乎劉君，其殆庶乎？君諱鄙，字巨源，其先彭城人，徙居廣陵重世矣。曾祖永，灃州司戶參軍。祖審，不仕。考瑰，檢校戶部尚書，贈右仆射。君生而岐嶷，有異常童。五歲而孤，即稟至性。年在幼學，卓然老成。初先君仕吳，實幹近職。而太夫人王氏，與貞穆皇後複有姻舊，故宣帝命君使事丹陽公。府公龍飛，以君為殿前承旨，便蕃左右，靖恭夙夜。動必稱職，人無間言。二十年間，累遷檢校禮部尚書，充崇賢殿使。及軍府代謝，眾或將迎，君侃然正色，有死無二。遊說之詞不能入，權利之勢不能動。於是閹豎希旨，以飛語中之，坐除名流池陽郡。明年，有唐受禪，烈祖嘉君盡忠，亟召之還，除常州長史，悉還其官階田宅。未幾，又改和州長史，聽歸廣陵舊居。初元宗方在膠庠，吳帝使君召拜郎中，賜以章綬。自爾至於為相，每朝謁，必先見君而後入。及元宗即位，召至京師，複命太夫人入禁中，如貞穆之時，謂曰：「吾受吳朝恩禮，不敢忘也。今猶數夢讓皇帝，執臣子之禮。吾觀當時近臣，唯夫人兒為長者，帝意親之。今複得在吾左右，良足慰也。」君聞之，遂稱足疾不任趨拜。上仍賜第以居之，歲時賜齎甚厚。時使親近諭旨，竟不能移。上乃加太夫人封邑，召君受命於朝，固辭以疾。上歎息曰：「此子至孝，今以其母故召之不來，是必然也。此亦古人所難，吾何為奪其節耶？」久之，以君為常州團練判官，不使之任，優其祿而已。今上嗣位，加檢校右仆射。君家承鍾鼎之富，少居綺紈之職。時逢革故，年甫壯室。而遂閉門卻掃，高謝人間。孜孜色養，怡怡自得。姻族以之肅穆，士友以之景仰。名節終始，清風邈然。丙寅歲夏六月某日，終於建安某坊之私第，春秋五十有九。初君葬太夫人於茅山良常洞之西，因自卜塋寺，即以其年月日葬焉，禮也。前夫人張氏，早亡。今夫人吳氏，實有萊妻之賢，能從伯鸞之操。天資玉映，令問蘭薰。子昭嗣，女某等，善慶所鍾，家聲不隕。愛敬哀戚，在禮無違。嗚乎令人，其必有後。鉉家世通舊，複連懿親。常以君抗節遺世，既近代之孤標。而元宗推誠聳善，又列辟之難事。足以激揚薄俗，垂示將來。乃為銘曰：
忠於事君，孝於養親。逢時有道，以義衛身。隱不絕俗，居能保真。我永終吉，誰為古人。地肺之原，小茅之麓。左盼崇岡，右瞻柳穀。欒棘新吹，鬆楸再卜。令問昭顯，流光似續。刻此苕華，永芳蘭菊。
君諱某，字某，其先京兆人也。因官徙牒，遂居建康。曾祖知章，無祿早世。祖某官，考某官。君幼而勤學，長而力行。孝悌著於家庭，信義行於州裏。弱冠明經擢第，釋褐太子校書。千里之行，時輩推許。會上國喪亂，遂南奔豫章。連帥鍾公，見而悅之，辟為從事。豫章府變，始歸建康。井邑更移，親舊泯沒。君慨然悲世難之未已，感宦路之多艱，於是抗誌衡門，息機世表。樂山水，寡言語，極談不過經籍之事，足跡不遊卿相之門。篤好六經，歲誦再遍。雖憂慘疾病，未嚐廢也。孜孜焉修善如不及，恂恂焉與人無間言。保大丙寅夏四月日，考終命。臨終訓勵諸子，備有嚴誡。如魏顆之命，無莊舄之吟。春秋六十有九。夫人徐氏，通儒書，有婦德，先君而逝。即以其年月日，合葬於某所，禮也。子崇禮、崇粲，舉進士。崇簡，明法及第，為舒州司法參軍。秀茂之業，聞於場中。鹹以為印氏之門，其後必大。諸子以我宗之自出，故銘撰是求。銘曰：
於惟穆氏，代有君子。恂恂若人，亦既克似。退不邱壑，進不朝市。體道居貞，全高沒齒。俊造之學，施於後嗣。昭昭令名，與石無已。
君諱諤，字直臣，丹陽延陵人也。粵我長源，發於夏後。分封受代，著於會稽。司農而後，代有賢哲。轉徙旁郡，遂家延陵。種德流光，世為大姓。曾祖章，丹陽令。祖岌，潤州錄事參軍。考洎，和州曆陽令。業官之美，播於氓頌。公以廣明庚子歲生於丹陽，長於戎馬之間，遂好金鼓之政。氣質慷慨，而孝於事親。材用敏幹，而慎於畏法。命不我與，事多無成。高皇帝兼總六師，以輔王室。署君牙門右職，將進用之。君以曆陽府君喜懼之年，辭歸就養，因隸曆陽軍中。自是服勤祇役，多在外郡。家貧援寡，仕不求聞。三十餘年，有勞無過。養心知命，以保遐齡。交泰元年春二月日，卒於鄱陽舟中，春秋七十有九。夫人危氏，故賀州刺史諱德卿之女也。婦道以順，家政以嚴。內慎有光，六姻是則。子三人，曰會宗、曰穎、曰銳，皆敬述先誌，勤修令名。號奉靈而，俯就成制。即以其年月日，葬於江寧縣某裏，禮也。鉉感深自出，名謝貴甥。載悲渭陽之詩，永痛西州之墅。敬書遺懿，以鏤貞瑉。其銘曰：
猗歟府君，世載其聞。有道無命，與俗同群。代耕得祿，全和保真。享壽八十，下從先人。乃整歸艎，秦淮之濱。乃卜元宅，句金之陵。不可不識，封邱勒銘。悠悠餘慶，永永芳塵。
