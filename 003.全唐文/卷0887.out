天地之靈氣，發為賢人。邦家之積慶，鍾於公族。其或富老成之智，促殤子之年。感群情者，自出於天資。垂英聲者，非由於事業。是以蒼舒軫悼於魏祖，表行曰哀。夏王鍾愛於明皇，錫名為一。中興在運，代有人傑，見於岐王矣。王諱仲宣，今上之第二子也。文武儲慶，日月輸祥。實太妣之子，如魯桓之貴。天資秀發，神機內融。亦既免懷，未遑就傅。問安長樂，視膳寢門。承歡愛於瑤齋，極友悌於朱邸。成人之量，宛由生知。三歲受封為宣城郡公，假大司馬之秩。維城之望，日以光矣。不幸遘疾，甲子歲冬十月二日。薨於閤內。年四歲。主上痛幼敏之異，極天慈之懷，詔輟朝七日，冊贈司徒，追封岐王。既而感上聖之忘情，遵先王之從儉。節哀簡禮，以厚古風。即以其月十有八日，備鹵簿鼓吹，葬於江寧府某縣某裏之原。有司諡曰懷獻，禮也。惟王以繈褓之年，蘊金玉之度。異跡昭灼，可得而言。至於禁中娛侍，常在左右。或異宮一日，則思戀通宵。翌旦未明，必親至禦幄。須奉顏色，然後即安。其孝也如此，上每罷朝稍晏，莊色未回，王則儼然侍立，不妄言笑。須天顏悅懌，則趨就膝下。怡怡稚戲，不失其儀。中宮以上之鍾愛，恐漸於驕，故撫字之方，威克於愛，每加教訓，過於嚴厲。而王凜然祗畏，初不壞容。退或見上，乃啼而自悔，其敬也如此。始二歲，上親授以孝經雜言，雖未盡識其字，而每至發端止句之處，皆默記不忘。至於寢疾，近數十言矣。時聽奏樂，必振袂擊節，鹹中律度。工人試中變其曲，王輟止之曰：「非前曲也。」雖周郎之顧，何以加焉。其慧也如此。受封之日，見於內殿。音詞宣朗，容止閑習，觀之者鹹歎重焉。其敏也如此。凡玩好之物，意有欲者，瞬目賞譽，未嚐求索。或識其意，持以與之，必再三推卻，不肯即受。其毅也如此。上曰：「昔人謂王勣為神仙童子，今此兒近是乎？」及其薨也，悼念之甚，曰：「吾見他人賢子弟猶惜之，豈惟父子之性乎！」中宮哀慟，至於加疾。自非英姿感動，孰能臻此哉！議者以為列宿淪精，高真降跡，表瑞王室，今複還矣。嗚呼！凡我臣庶，暨乎藩戚。瞻飛蓋之何期，慷神理之難測。寧盡美於稱讚，庶騰芳於簡冊。詞臣奉詔，謹勒貞石。其銘曰：
粵我仙源，流光慶延。公族之異，惟王生焉。禮詩仁孝，斯之謂賢。夙昔非學，生知自天。既與之智，胡奪其年。瞻庭蘭刈，顧掌珠捐。孟冬寒氣，京兆新阡。鼓吹蕭蕭，旌翩翩。逸躅於稚齒，藩房於夜泉。已焉哉！庶彭殤之一夢，豈沒世之無傳。嗚呼！庭蘭伊何，方春而零。掌珠伊何，在玩而傾。珠沈媚澤，蘭隕芳馨。人猶沮恨，我若為情。蕭蕭極野，寂寂重扃。與子長訣，揮涕吞聲。噫嘻哀哉！
又銘一首，至尊所作。上省「庭蘭」「掌珠」之句，謂得比興之實，遂廣其意，發為斯文。親迂宸翰，批於紙尾，足以厚君親之義，行慈孝之風。是用勒石，永光泉戶。謹記。
太歲癸卯五月十有九日，大行皇帝諸妃平昌郡君沒於大內之別院，享年四十有三。嗚呼哀哉！昔天保未定，大東啟其疆。魯道有蕩，三桓紀其政。實始孟氏，代為強宗。德厚流光之符，祥發慶膺之效。宜乎來裔，生此淑人。曾祖某，祖造，父及，皆以含道居貞，遁世無悶。克家垂訓，式永門風。郡君麗窈窕之容，秉肅雍之德，遊依漢水，氣兆河聞，乃膺八月之求，入預良家之選。璧門受職，彤管服勤。恭順之心，奉坤儀而得禮。明惠之智，導宮教而無遺。爰屬造邦，遂崇封邑。路寢之後，柔芳載揚。既而千載上仙，宮車晏駕，號遺弓於萬國，感餘香於九禦。沈哀共極，美疹獨縈。不延幽穸之期，重惻上宮之念。嗚呼哀哉！即以其年六月日，葬於江寧縣安德鄉德信裏之原，禮也。青烏既吉，覆斧斯營。永光烈女之風，盡紀他山之石。詞臣奉詔，謹勒銘云：
杳杳平野，蕭蕭一邱。原鬆積靄，隴吹臨秋。籲嗟淑女，於此藏舟。委貞質兮厚夜，奉靈駕兮仙遊。惟惇史兮未泯，豈餘芳兮不休。嗚呼哀哉！
天子建內官，必先令德。九嬪掌婦學，以教六宮。是故壺則成風，漢濱流化者矣。昭容吉氏，麗瑤姬之質，富班女之文。治絲枲以服勤，宮功有序。徹粢盛以舉職，祀禮無愆。用能妙簡皇心，光膺盛典。頃錫粉田之賦，因開左輔之封。嗣服之初，日不暇給。視月卿而命秩，近正朝恩。閱逝水以成川，俄悲異物。春秋三十有三，保大三年秋七月二日，薨於別宮。皇帝悼之，廢朝一日。遣奠之禮，有加等焉。即以其年月日，葬於上元縣龍城鄉之原，禮也。昭容諱某字某，東海朐山人也。曾祖徵，朗州龍陽縣令。祖黨，壽陽縣令。父彥輝，海州懷仁縣令。鹹膺鄉裏之選，屈從州縣之勞。有利物之能，不享其位。垂積善之慶，克茂其宗。著籍金門，移家戚裏。昭映惇史，不其美歟？詞臣奉旨，式揚懿德。庶使高深自改，長延丹砌之恩。金石無虧，仰慰璧台之念。其詞曰：
吉甫作頌，穆如清風。儲慶炳靈，實生昭容。史曰明智，詩雲肅雍。內職以理，柔芳有融。閱川宵奔，然膏曉滅。西陸移景，涼風殺節。虞殯流聲，遣車成列。苕華不磨，蘭菊無絕。
夫人，太原祁人也。因官徙籍，遂居豫章。自緱嶺肇基，晉陽錫壤，光靈繁祉，蔚為大宗。圭組簪纓，與世升降。聖曆中否，我亦不彰。故祖考某，皆蘊道居貞，流謙毓德。夫人有金玉之質，桃李之姿。柔順睦姻，以奉慈訓。組紃織紝，聿勵家風。宗族裏閭，莫不稱美。先公司徒，纘戎嗣服，實臨我邦。夫人誕昭四德之華，用光九女之選。門內之理，實皆聽之。家人尚嚴，婦道貴順。主饋以敬，均養以慈。契闊夷險，始終若一。邦君內則，皆取正焉。嗚呼！昊天不庸，路寢即順。夫人棘心蓬首，實由舊章。素尚空元，益所明習。常齋居晏處，諷誦真文。雖祁寒盛暑，未嚐廢也。又以恭儉孝悌，文學道義。訓勵子弟，皆成其名。保大年詔封太原縣太君，從子貴也。二子，長曰懷建，由校書郎曆東府掾，以群從百口家於豫章，於是辭祿公朝，歸綜司政，因除洪州都督府司馬。次曰蒨，以屬詞敦行，從事戚藩，累登台郎，為集賢殿學士。會中令齊王避親讓寵，受鉞臨川，朝廷慎選英僚，以光幕府，除撫州觀察判官檢校屯田郎中。既拜而夫人疾亟，交泰元年春二月十八日，卒於京師嘉瑞坊之官舍，享年七十有五。即以某年月日，歸葬於洪州某縣某裏之原，禮也。嗚呼！富壽戩穀，天所以祐善也。金石銘撰，世所以垂範也。二者無愧，可謂賢哉。鉉早奉世親，晚連姻好。景行懿德，敢用直書。其銘曰：
緱山不傾，清淮不湮。故我王氏，實生令人。衛姬之智，孟母之仁。光裕祖禰，垂慶來雲。西山之陽，章江之濱。靈仙攸宅，鬆檟相因。遐壽歸全，以反吾真。
夫人麗窈窕之容，蘊幽閑之德。孝敬肇於天性，明惠本於生知。光乎六姻，是謂賢女。初我大父殷考遇，皆立功興運，蔚為將臣，婚姻之盛，冠彼當代。故夫人既笄，歸於我府君。君諱承進，壽州節度使相國公之第三子也。二族斯睦，百兩是將。婦禮之嚴，家道爰正。府君性疏直，喜賓客，理劇如簡，不以世務嬰心。行已取適，不以家財為重。鍾鼎之族，化為簞瓢。夫人雅性冥符，怡然自足。慈和待物，恭儉飭躬。子孫以之而克家，仆禦以之而服教。及罹蓬首之痛，誓全柏舟之節。柔芬方遠，景命不融。春秋四十有九，戊午夏六月某日，終於京師濱江坊裏第。子某等，俯就成制，號奉靈而。即以某年月日，葬於某鄉祔府君之塋，禮也。鉉幸參諸婿，獲從外姻。載陳執紼之儀，仍奉懷鉛之托。敢書懿範，以鏤貞瑉。其詞曰：
嗟淑女兮，仁慈肅雍。伊君子兮，亮簡疏通。合二姓兮，五侯之宗。垂內則兮，素士之風。悲秋霜與冬霰，摧女蘿與青松。念光塵之倏忽，獨天長兮無窮。
夫人諱某，字某，其先太原人。故左司郎中贈太府卿諱潛之孫，今太弟洗馬裔之第三女也。伯仲世父，皆踐曆台閣，抑揚聲實。相糾以孝，相高以讓。芝蘭桃李，閨庭粲然。夫人襲圭組之英，發為秀色。鍾姻睦之氣，凝為淑性。柔而有則，愛而不驕。紃組之工，翰墨之妙，稟自天性，能必過人。及長，歸於李君。君名俛，故楚州刺史諱承嗣之孫，今禮部尚書度之少子也。舅甥之親，齊魯之匹，好合之美，潘楊之風。夫人移天睦族，率由典禮。不恃舊以廢職，不矜能以怠敬。門內之理，清芬穆然。嗚呼！嚴霜春零，華朝墜。享年二十有五，某年月日，卒於京師某裏之寓居。二族悲慟，六姻淒愴。仁而不壽，古則有之。以其年某月日，葬於江寧縣某鄉裏之原，禮也。東海徐鉉，以世親之舊，實維私之敬。執紼永悼，列石為銘。銘曰：
天之命兮不可知，生此賢女兮鍾淑姿。嬪於盛族兮昭令儀，與之才兮不與之壽，永凋落兮芳時。儼黼翣，道靈而，小江村兮長江湄。千秋萬代兮草離離，空餘初月如蛾眉。
夫人諱畹，字國香。其先太原人，今為廬江人也。祖潛，左司郎中贈太府卿。考坦，禮部郎中。皆以貞幹純懿，見稱於時。夫人麗窈窕之容，秉明慧之性。幼失所恃，事繼親以孝聞。在家不違於姆師，移天不失於婦順。初先姑之治家也，嚴而有惠，通而得禮。夫人觀刑稟教，莫不率循。故三十餘年，門風家法，凜然如舊。性尚靜退，不樂世喧。始愚之在要職也，夫人憂形於色。及其居貶所，反欣然忘貧。此其所以為異也。雖門族素盛，而世途多故。祿賜所入，賙給無遺。豐約同之，親疏如一．至於浣濯之儉，組紃之勤，蘩藻盡敬，儒元勵操，環佩中節，始終不渝。少善秦聲，長亦舍棄。每晨興誦五千言而已。享年五十，戊辰歲八月一日，終於京師舜澤裏之官舍。其年十月二十三日，歸窆於西山洪崖鄉鸞岡裏從先姑大塋，禮也。有子曰夷直，女曰神華、林華，嗚呼！愚常以體道委命為懷，而情之所鍾，不知其慟。銜涕秉筆，庶不泯其聲塵焉。銘曰：
緱嶺之靈，生此淑人。洪崖之濱，寄此新墳。生與道俱，沒與仙鄰。悠悠精爽，豈或為塵。嗚呼！吾信積善之必爾，故攄恨於斯文。
曾祖某，不仕。祖浤，邠州宣祿縣令。考修，成都府戶曹參軍。京兆府萬年縣洪固鄉曹貴裏常夢錫，字孟圖，年六十一歲。公宇量恢宏，識度寬廣。質重有氣，博學多聞。初舉秀才，值世亂，不克隨計。西州群後，羔雁交辟。累為秦隴諸郡判官。岐王茂貞據有扶風，傳國二世，承制除公寶雞縣令兼監察禦史。是時京洛屢變，幕府驟更。公審擇木之所宜，乃瞻烏而來止。烈祖肇基王業，物色異人，得公甚喜，授大理司直。今上初秉機務，慎求賓從，公實預焉。允塞時望。既受禪，選殿中侍禦史，改禮部員外郎，寓直中書，預聞機密。周慎詳敏，冠於當時。烈祖深器之，擢拜給事中。封駮奏議，無所顧憚。由是始為當塗者所疾。今上嗣位，恩禮甚優。公以發號之初，四海瞻望。幾微所慎，宜在斯時。盡規極言，如恐不及。於是大忤權貴，貶佐池州。明年徵為戶部郎中，複拜給事中，仍充翰林學士，知貢舉。天子以典司詔命，最宜親密。乃別置宣正院於內庭，以先朝選授，公為稱職。俾以內任，專掌是司。秋霜之操，歲寒不易。凡敢言之士，皆依賴焉。甲辰歲，諫臣皆貶，公亦罷院事。公深惟君臣之義，思全進退之禮。稍儲伏臘，將卜優遊。又除吏部侍郎，領禦史台事。上複置文理院，為司聰之寄，以公為文理院學士承旨。公以椒蘭不雜，絳灌方隆。從容中道，守正而已。明年以疾固辭，乃遷戶部尚書，領商州刺史。上以公問望夙重，足以坐鎮雅俗，強起令知省事，而病久不覆，公私廢失，為宰相所劾，坐貶饒州。上以羸瘵憂之，詔留東都，以便醫藥。逾年小愈，徵為吏部侍郎翰林學士，改禮部尚書。戊午歲冬十一月，方與客談，奄然而逝。主上念藩邸之舊，追亮直之誠，罷朝悲悼，贈送優渥。以嗣子方幼，詔中使監護其喪。惟公誠純性剛，文高學富。詞賦典麗，而執筆甚稀。名理精核，而吐論甚簡。多識故事，洞明政體。自升元中至保大之初，便蕃密勿，有犯無隱。門絕私謁，出則詭辭。獨見先覺，邈然靡及。政先古義，而時方尚權。論舉大體，而人工捷給。彼眾我寡，故不能克。主恩方重，莫果歸田之心。世路未夷，竟鬱濟時之用。恥為狷介之行，以邀察之名。畜伎樂，飲醇酒，怡然自得，聊以卒歲。啟手足之際，無呻呫之聲。古之達者，正當此耳。丕以名法之學，獲選邱門。固非良史之才，曷記賢人之德。庶為實錄，以俟易名。謹狀。（此文與門生樹丕作）
維顯德六年太歲己未九月癸卯朔四日丙午，文獻太子薨於東宮延春殿，以其年十有二月壬申朔十三日甲申，遷座於文園，禮也。象輅差階，龍樓向曙。肅仗衛以將引，儼樽罍而不禦。主上感深守器，念極賓天。痛玉符之靡召，悲銀榜之空懸。詔下臣於信史，載盛德於瑤篇。其詞曰：
於昭我唐，誕受帝祉。舊邦維新，令問不已。亦有積慶，載生賢嗣。平王之孫，吾君之子。越在綺紈，芳若蘭蓀。綠車表慶，寶玉疏恩。東平錫壤，南昌啟藩。耇老諮訪，邱墳討論。文以行禮，時然後言。敬愛表於天性，信厚由於自然。運屬重熙，地惟明兩。古尚達節，吾先德讓。剖符分陝，居東作相。對燕禮縟，副戎業廣。績著保厘，道高寅亮。敬亭南屏，浙水東馳。是惟關輔，以衛京師。乃移節鉞，建此藩維。擇其令典，導以由儀。仁薰俗厚，化洽風隨。國步中艱，文身怙亂。鎮以高臥，制之長算。取彼鯨鯢，戮為京觀。吳門載同，輿詞協從。天之眷命，我豈矜功。乃正皇統，斯惟至公。爰撫軍而監國，亦納揆而登庸。業彌盛而學彌廣，望益高而禮益恭。不言而信，有感則通。多壘以之而罷警，四門以之而除凶。反淳和於國儉，致符瑞於年豐。天亦難諶，胡寧不惠。枉矢流蒼震之野，火耀奄前星之次。舍內豎之問安，進浮邱而把袂。九重增慟，萬邦銜涕。冥茫少海之波，寂曆洊雷之肆。嗚呼哀哉！感神飆之遠至，歎芳歲之雲徂。違太學之齒胄，啟佳城而下居。建采章於綢練，儼備物於塗芻。經武帳之峛崺，據青龍之鬱紆。嗚呼哀哉！苦霧閉塗，窮陰殺節。重雲之旭日如晦，大壑之層冰似雪。指京口而不臨，背都門而永訣。萬目愁而旆旌慘，群心感而笳簫咽。嗚呼哀哉！瞻榣山之落木，聽元圃之回風。台思子以何極，宮長男而遂空。集荊門之故吏，會商嶺之悲翁。淚淋浪而灑袂，氣怨結而盈胸。嗚呼哀哉，曆邃古以遐觀。考令猷於三善，孰仁孝之昭著。複功名之丕顯，惟筆史與頌，配長天而日遠。寧騁麗於東田，豈較能於文選。嗚呼哀哉！
維年月日，天策上將軍太師尚書令臨川牧齊王薨於臨川府之正寢。主上追先皇付托之意，表叔父遜讓之風，乃下明詔，冊贈太弟。即以其年十一月日，葬於江州某縣某鄉廬山之原，從理命也。綃幕夕陳，虞歌曉引。改兔園之賓館，設龍樓之梐楯。闃靈儀以愈遠，窮哀端而靡盡。愴永恨於宸襟，俾誕揚於令問。其詞曰：
皇天眷佑，錫唐良輔。時惟宗英，裔自文祖。孝悌敦愨，機神穎悟。昔在中興，爰當就傅。申畫宛水，錫茲茅土。德望日躋，邦家是毗。鉤陳宿衛，宮籥攸司。於惟淮甸，實始皇基。導之以禮，董之以威。俗賦甘棠之頌，人歌樂職之詩。運屬繼明，業隆二聖。首輯瑞玉，來參大政。乃為左相，其班上台。乃封夏口，其賦千乘。赫矣元後，烝哉古風。不私其子，天下為公。並命叔仲，奮茲顯庸。或踐我舊藩，或陟爾青宮。辭不獲命，處之益恭。晉鄭之勳，推而更融。臧劄之操，久而彌崇。若泰伯之讓，異周公之東。京江汝水，旄節從容。皇統既正，靈符允答。國步清謐，群生欣洽。複大道於三台，永文昭於萬葉。越我嗣君，尊尊親親。極以呂望之高位，崇以貞觀之舊稱。賜書不詔，讚拜不名。曰予小子，實係叔父。維藩維翰，宗社之故。永錫難老，日新王度。謂天蓋高，命亦靡常。台階隕宿，河月沈光。慟東堂之哀臨，輟南國之舂相。與聖賢而共歎，獨天地之何長。嗚呼哀哉！知生若寄，臨凶❥奢於蜃炭舉士庶而均哀，頌聲猷於無間。嗚呼哀哉！歸虎節於王府，靡鸞旌於雉門。閑西園之風月，慘緱嶺之煙雲。象輅回兮遵塗遠，歸帷整兮逝水奔。賓友散兮霰雪積，巾箱故兮經籍殘。嗚呼哀哉！身歿壤存，道悠運促。贈今日之典冊，當年之寶玉。全大義以經國，激清風而被俗。昭遺烈於千齡，寄元堂於陵穀。嗚呼哀哉！
維年月日，嗣國主臣某再拜稽首言：臣聞體厚德而毋萬物，存乎尊位；騰耿光而蕃百世，係乎鴻名。繼統廣業，莫斯為重。顧惟小子，懼忝貽謀，對越祖宗，敢揚公議。伏惟大行聖尊後薑任顯族，皇英茂德。作合元聖，長發祥符。秉婦禮於儲闈，正嬪則於四海。孝心天賦，惠問川流。祚啟重熙，尊歸理內。率循陰教，欽若皇猷。順承利坤元之貞，輔佐流周南之化。慈撫公族，仁懷六宮。清淨廣於真風，戒慎刑於外戚。用能永錫繁祉，宏濟多難，保佑衝人，克荷丕緒。某仰繄慈訓，方恢景福。靈台告祲，永樂長違。罔極之懷，觸緒荒殞。恭惟尊名節惠之典，載考儒臣禮官之稱。鹹以為光大孝悌之懿，肅雍賢德之盛，昭映前烈，垂示無窮。列辟承式，弗敢失墜，謹奉玉冊琮寶，上尊諡曰「光穆皇後」。伏惟威靈如在，鑒茲縟禮。延九廟之積慶，與二儀而長存。嗚呼哀哉！謹言。
臣以寡昧，叨嗣慶基。對越上元，申養長樂。側身恭己，靡敢荒寧。而聖尊後自夏秋已來，寢膳違豫，醫藥備竭，禱祠必至，數月於是，有加無瘳，憂勞之誠，不知所措。敢陳蠲潔，仰告威靈：伏惟精懇上通，元恩錫佑。哀臣烏烏之誌，憫臣欒棘之心。使六氣惟和，百祥薦降。冀於旦夕，速就康寧。臣內顧眇躬，弗明於道。方深慈訓之益，欲報劬勞之恩。烝烝之懷，區區於是。隳瀝肝膽，以俟鑒臨。
稽古靈命，造圖伊始。聖人既生，萬物鹹理。元功格而高謝，令問垂而不已。通玉帛於無外，執豆籩而萃止。蓋百代之不易，言皇猷之至美。恭惟盛德，乃聖乃神。爰初纘服，舊邦維新。瞻顧函夏，實始經綸。三驅示禮，四載彌勤。濟之以武，守之以文。降鑒回慮，全國庇民。既戢兵而禁暴，或服義以歸仁。功成理定，返樸還淳。群賢在位，百度惟貞。方將致宣王之薄伐，焚老上之龍庭。還師衽席，檢玉雲亭。何況壽之無感，忽綴衣之在辰。嗚呼哀哉！神祔軒邱，化流南國，率感義以孺慕，共銜哀而腷臆。日月以之匿曜，煙雲為之改色。痛輯瑞之長違，恨攀髯而不得。嗚呼哀哉！永惟下國，獲嗣餘基。奉天光而不早，順文告以何遲。仰霆電之震以警其失，賴陽春之澤以赦其迷。既賓禮之加厚，亦恩情之過私。大信有千齡之固，承歡無再稔之期。覽訃書而慟絕，捧遺賜以漣洏。嗚呼哀哉！集同軌於七月，遏八音於四海。喬山之冠劍長掩，灞涘之川源不改。敢薦忠信，敬陳脯醢。庶有感而必通，願降神而如在。
粵惟上天，降鑒我李。文昭武穆，神孫孝子。赫矣謨訓，昭哉圖史。以濟時屯，以永千祀。恭惟盛烈，仰屬尊靈。惟精惟一，克長克君。有信厚之風，以睦公族。有孝敬之德，以奉天經。避寵崇讓，以正流俗。主留分陝，以樹風聲。惠下之政，為民慈父。平戎之際，為國長城。聳多士之耳目，煥萬古之丹青。儲闈既正，鴻猷允塞。雖主器而納揆，更承顏而養德。四海無波，百官成式。光昭興運，允答靈心。宗祊之所托者重，蒼生之所望者深。何國步之已泰，忽神儀之永沈。陽光為之而晝晦，萬籟為之而哀吟。惟恩信之所洽，孰憂傷之可任。某等跡備三千，義深凡百。或選自朝廷，或仰由推擇。或方列於宮府，或常陪於賓席。分曹著位，有先後之差。辱顧推誠，無高卑之隔。徒歲月以滋深，愧涓塵之靡益。今也徒禦分散，軒墀闃寂。摧傷於望苑之前，慟絕於華池之側。實邦家之不幸，豈臣吏之空惜。嗚呼哀哉！寢園斯啟，遠日將從。儼象輅以帷白，建鸞旗而紅。聽寂曆以無睹，視杳冥而遂空。撫躬吊影，涕兩號風。敢寓誠於籩豆，庶寫恨於心胸。願賓天之下降，鑒永慕之無窮。嗚呼哀哉！尚饗！
維年月日，廣平遊簡言隴西李貽業清海張緯東海徐鉉，謹以清酌庶羞之奠，敬祭於故翰林學士江公君章之靈：眇眇元造，茫茫萬有。若明若晦，為夭為壽。顏子不幸，仲宣無後。豈同概之能量，實令名之不朽。惟公之生，俊德高名。一日千里，三頃五城。乃邦之彥，乃時之英。藹然台閣，存此風聲。惟公之沒，音容倏忽。二子繼夭，高堂結發。有女垂髫，摧心裂骨。門館秋風，階庭夜月。哀從中來，雲誰能遏。簡言固陋，夙奉光塵。廟朝之舊，豈無他人。西垣並入，禁署相因。二十年中，心同道親。曾無間隟，靡或緇磷。貽業不才，依仁仰德。晚獲同舍，因成近戚。形忘累遣，情深分密。杯酒痛飲，光陰一擲。豈料歡遊，遽分今昔。緯在三川，論交早年。才力工拙，詞場後先。與之聲價，借以騰騫。徒欣踐跡，敢曰差肩。他鄉胥會，舊分依然。倍成感歎，轉奉周旋。鉉實後生，幸為同族。聯事之好，友於之睦。以道相許，以義相勖。官路邅，天涯遣逐。千里關山，他鄉心曲。自帝裏連歸，周行並複。稅駕未安，舍我何速。嗚呼君章，魂遊何方。非巫陽之可招，非祖洲之可望。平時笑語，舊日顛狂。何夢覺之不識，何悲歡之不常。惟四友之分義，成終天之感傷。雖山公之無托，豈延陵之可忘。有肴在禦，有酒盈觴。死生之會，終於此堂。願公如在，來為我嚐。長號有慟，迸淚無行。薄奠雲畢，哀情未央。嗚呼哀哉！尚饗！
維開寶三年太歲庚午九月己亥朔七日乙巳，東海徐鉉，謹以清酌庶羞之奠，昭祭於故中書侍郎贈相國昌黎韓公之靈：天佑下民，必生賢人。數有治亂，道或亨屯。君子處之，全名保真。窮不易節，達不私身。嗚呼明公，與道為鄰。其本也忠，其動也仁。折而不撓，屈而能伸。懋此成績，揚於王庭。名聞天下，道合明君。宜若張公，上應台星。宜如衛武，享茲百齡。如何不淑，與世同塵。城郢遺忠，感深紫宸。黔婁之衾，賜從禦府。季子之印，佩入泉扃。知與不知，孰無悲辛。嗚呼哀哉！某惟不佞，早奉光容。傾蓋之交，繾綣相從。公之知我，如我知公。何義不協，何言不同。寧懼觸鱗之忤，豈防羸角之凶。先號後笑，無初有終。霰雪既消，陽光乃融。海郡山城，幾憐煦沫。南宮西掖，近見摶風。豈主恩之可報，幸吾道之非窮。今也歲月遒邁，悲歡一空。平生氣宇，夙昔心胸。極視聽而無所，與造化而冥蒙。露泫門柳，霜凋井桐。物感於外，悲來自中。生芻表德，絮酒申恭。願貞魂之降鑒，庶丹懇以斯通。
維年月日，朝議郎行秘書省秘書郎直門下徐鉉，謹以庶羞之奠，昭告於故郎中丈人之靈：惟公立身行己之規，理職奉公之節，聞於士友，著在官司。今以銜悲，豈容繁述，伏思頃歲，獨奉深知。獲承子妻之道，追序通家之舊。邕和二族，出入十年。情不間於初終，義實敦於骨肉。去歲天恩舉善，右掖登賢。幸以王事僅同，省垣不隔。陪侍靡違於旦夕，興居常在於見聞。雖無光益之期，且慰因依之望。豈謂悲歡迭代，光景須臾。才周旬歲之間，奄構終天之痛。追攀靡及，哀慕何窮。嗚呼哀哉！昨聞訃之初，方當臥病。不得親臨易簀，躬奉遺言。徒掩淚於漳濱，但痛心於夜壑。嗚呼哀哉！家存餘慶，念屬帝心。有後之期，自符公議。不孤之任，豈在他人。嗚呼哀哉！故國方遙，良時未卜。王畿寓殯，遠日將臨。霧昏而丹悠揚，日落而繐帷蕭索。涼風助慘，行路同悲。瞻望靈筵，酸辛無地。敬陳薄奠，少道深懷。仿佛明靈，一賜臨降。尚饗！
惟靈氣稟衝和，誌推廉潔。白璧蘊孚尹之美，朱弦含清越之音。操行純深，性克全於天爵。襟懷宏遠，譽早播於人龍。頃自奮跡清朝，策名近侍。既保後凋之節，終諧貞退之心。道因損而益光，名以謙而更著。優遊自得，忠孝歸全。求之古人，我複何愧。某等幸承事舊，況預姻連。眷分過私，襟期莫逆。曆歲時而彌固，經夷險而不回。挹淡水以無厭，仰高山而何極。今則佳城將啟，遠日有期。光容有隔於重泉，醆斝聊申於薄奠。仰惟貞魄，俯鑒丹誠。尚饗！
