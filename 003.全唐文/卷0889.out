宗佶本姓甘氏，洪州人，蜀先主王建養子。以軍功累遷武信軍節度使。天復初充扈駕指揮使，進太師，封晉國公。後為樞密使唐道襲所構，先主命撲殺之。
臣官預大臣，親則長子，國家之事，休戚是同。今儲貳未定，必生厲階。陛下若以宗懿才堪繼承，宜早行冊禮。以臣為元帥，兼總六軍，倘以時方艱難，宗懿衝幼，臣安敢持謙，不當重事。陛下既正位南面，軍旅之事，宜委之臣下。臣請開元帥府，鑄六軍印，征戍徵發，臣悉專行。太子視膳於晨昏，微臣握兵於環衛，萬世基業，惟陛下裁之。
宗儔，蜀先主王建養子，累授天雄軍節度使兼侍中。乾德三年擢山南節度使，充西北面都招討行營安撫使。以後主王衍荒淫，憂憤卒。
雖居兵籍，心在佛門。修心於行伍之間，達理於幻泡之外。歸心而依佛化，截足以事空王。壯哉貔貅，何太猛利。大願難阻，真誠可嘉。準狀付本軍除落名氏，仍差虞候監截一足訖，送真元寺收管，灑掃焚修。
涓，字信之，婺州東陽人。登大中四年宏辭科進士，起家京兆府參軍。昭宗時官祠部郎中，擢眉州刺史。蜀主分藩西川，表為節度判官。曆官至御史大夫卒。
開匣出虎，孔宣父不責他人。當路斬蛇，孫叔敖非因利己。專殺不行於閫外，先機恐失於彀中。臣輒行閫制處斬訖。
臣聞興師者，殘兵力，虛府庫，弊群畜，損弓甲，衰農桑，動德義，興詐偽，故損國害人，莫先於用兵也。方今梁王朱全忠霸盛，強據兩京，料其先取河東。河東梁之敵國也，勢不兩立。儻一處為雄，率天下之眾，一舉西來，縱諸葛重生，五丁複出，無以泥封大散，石鎖劍門。今秦庭實蜀之巨屏也，去其屏，窺見庭館焉。莫若與秦王和親，稍稍以麻布茗草給之，不傷於大義，濟之以小利。蜀但訓兵秣馬，因敵料強，足可以保天祿於三川，固子孫於萬葉。潛令公主探其機密，窺彼室家，俟便攻之，一舉而獲可也。
伏見三年以來，民頗怨嗟。謂陛下求賢失道，為政不平。重纂組，奪女工，貴雕鎪，損農事。法令不信，賞罰無誠。納諫之心，微自滿假。馭朽之念，漸乖始卒。載舟覆舟，不可不懼。而況北有大敵，方藉支禦。若失人心，其何以濟。臣又見頻發士卒，遠戍邊庭。人心動搖，莫測其故。家構異議，如臨湯火。人且憂駭，將何撫寧。若夫舉眾興師，須明利害。況關大事，豈可容易。心若金鼓一鳴，前鋒稍接。一敗一成，疾如反掌。願陛下先事而計，無貽後患。今之動靜，頗涉因循。臣不知所發之兵，為防邊乎？為赴敵乎？若雲防邊，不當驟有徵發。若雲赴敵，則須先決便宜。師出無名，三軍必怨。三軍既怨，何以成功。以我朝之甲兵，擬柴氏之士馬。以我朝之將領，比柴氏之師帥。以我朝之帑藏，比柴氏之囷廩。至於法律刑名，聲明文物，彼長此大，差等不同。須用權奇，以謀拒捍。若二國交鬥，恐未十全。況我天府之邦，用武之地，一夫守隘，萬旅無前。假使柴師能於野戰，攻城奪壘，利在平川。儻入隘途，如無手足。願陛下以短兵自固，扼塞要衝。分布腹心，把斷細徑。精加號令，老彼敵師。縱柴氏親來，未敢便謀深入。以日繼月，以月繼年。敵勢自羸，我師彌銳。不折一戟，不失一卒，而柴氏自疲。信所謂彼竭我盈，以逸待困。此為上計，符合天機。
莊，字端己，見素之後。乾寧中登進士第，為判官，擢左補闕。蜀主為西川節度副使，昭宗命莊宣諭兩川，遂留蜀掌書記。尋擢起居舍人，為安撫副使。蜀主開國，進左散騎常侍，判中書門下事，累官至門下侍郎吏部尚書同平章事。武成三年卒，諡文靖。
詞人才子，時有遺賢。不沾一命於聖明，沒作千年之恨骨。據臣所知，則有李賀、皇甫鬆、李群玉、陸龜蒙、趙光遠、溫庭筠、劉德仁、陸逵、傅錫、平曾、賈島、劉稚珪、羅鄴、方幹，俱無顯遇，皆有奇才。麗句清詞，遍在詞人之口。銜冤抱恨，竟為冥路之塵。伏望追賜進士及第，各贈補闕拾遺。見存惟羅隱一人，亦乞特賜科名，錄升三級，便以特敕，顯示優恩。俾使已升冤人，皆沾聖澤。後來學者，更勵文風。
吾蒙主上恩有年矣，衣襟之上，宸翰如新。墨詔之中，淚痕猶在。犬馬尚能報主，而況人之臣子乎？自去年三月東還，連貢二十表，而絕無一使之報。天地阻隔，叫呼何及。聞上至穀水，臣僚及宮僚千餘人，皆為汴州所害。至洛果遭弑逆。自聞此詔，五內糜潰。方枕戈待旦，思為主上報仇。今使來，不知以何宣告。
謝元暉文集盈編，止誦「澄江」之句。曹子建詩名冠古，惟吟「清夜」之篇。是知美稼千箱，兩歧綦少。繁弦九變，大殊稀。入華林而珠樹非多，閱眾籟而紫簫惟一。所以擷芳林下，拾翠岩邊。沙之汰之，始辨辟寒之寶。載雕載琢，方成瑚璉之珍。故知頷下采珠，難求十斛。管中窺豹，但取一斑。自國朝大手名人，以至今之作者，或百篇之內，時一章。或全集之中，微徵數首。但掇其清詞麗句，錄在西齋，莫窮其巨派洪瀾，任歸東海。總其記得者才子一百五十人，誦得者名詩三百首。長樂暇日，陋巷窮時，聊撼膝以書紳，匪攢心而就簡。蓋詩中鼓吹，名下笙簧。擊鳧氏之鍾，霜清日觀。淬雷公之劍，影動星津。雲間分合璧之光，海上運摩天之翅。奪造化而雷雲噴湧，役鬼神而風雨奔馳。但思其食馬留肝，徒雲染指。豈慮其烹魚去，乙或至傷鱗。自慚乎鼴腹易盈，非嗜其熊蹯躅美。然則律者既采，繁者是除。何知黑白之鵝，強識淄澠之水。左太衝十年三賦，未必無瑕。劉穆之一日百函，焉能盡麗。是知班、張、屈、宋，亦有蕪辭。沈、謝、應、劉，猶多累句。雖遺妍可惜，而備載斯難。亦由執斧伐山，止求嘉木。挈瓶赴海，但汲甘泉。等同於風月煙花，各是其櫨梨橘柚。昔姚合所撰《極元集》一卷，傳於當代，已盡精微。今更采其元者，勒成《又元集》三卷，記方流而目眩，閱麗水而神疲。魚兔雖存，筌蹄是棄。所以金盤飲露，惟采沆瀣之精。花界食珍，但享醍醐之味。非獨資於短見，亦可貽於後昆。采實去華，俟諸來者。光化三年七月二日，前左補闕韋莊述。
餘家之兄莊，自庚子亂離前，凡著歌詩文章數十通。屬兵火迭興，簡編俱墜。惟餘口誦者，所存無幾。爾後流離漂泛，寓目緣情。子期懷舊之辭，王粲傷時之制，或離群軫慮，或反袂興悲。四愁九愁之文，一詠一觴之作，迄於癸亥歲，又綴僅千餘首。庚申夏，自中諫❥❥❥❥辛酉春，應聘為西蜀奏記。明年，浣花溪尋得杜工部舊址，雖蕪沒已久，而柱砥猶存。因命芟夷，結茅為一室。蓋欲思其人而完其廬，非敢廣其基構耳。藹便因閑日，錄兄之槁草。中或默記於吟詠者，次為五卷，目之曰《浣花集》，亦杜陵所居之義也。餘今之所制，則俟為別錄，用繼於右。時癸亥年六月九日藹集。
原夫混茫無象，生元氣以發揚。太極成形，建兩儀而交感。是故一升一降，既慘既舒。深知要妙之門，默起自然之理。萬化皆歸於橐籥，八風尋運於璿璣。雖開闔紫宸，實分官於九府。而主張玉籍，俱命職於群真。洎周朝則教演五千，流唐室則宗分前後。所以法天取則，帝王崇至靜之源。秉一成功，冠褐慕至和之境。得之者壽，失之者亡。羲軒冀表於前芳，茅許將傳於故事。上則雲宮月殿，熒煌高鎖於三清。下則瓊室珠房，重疊旁分於五嶽。權福罪則皆同影響，叩希夷則莫睹樞機。然後九有延祈，故崇宮廟。三元禮醮，遍列壇場。苟邦國以長興，諒焚修而不泯。
其謂乎開元觀者，城東異境，物外靈蹤。實乾坤秀麗之鄉，乃雲鶴盤旋之地。當吳大帝龍驤碧漢，鵲起金陵。奉元元而旦夕未皇，執躁靜而禱祈不倦。訪鼎湖之舊跡，尋河上之元風。儻尚虛無，必開虔奉。至寶鼎四載，乃方立為崇真之觀。初標堂宇，繼設住持。綿星紀以逾深，存香燈而不闕。值隋皇革命，神器移天。方當在宥之初，遽布維新之政。開皇十一年，又換元額為崇仟之觀。遇大唐高祖皇帝應天徇物，卷眾臨戎。定山河為一統之宗，使區宇絕三分之勢。明明表德，蕩蕩垂風。及元宗皇帝躬乘大寶，克顯丕圖，復會仟師，同訪桂花宮裏。潛逢聖祖，還遊羊角煙中。萬年以表於殊風，四海仍新於大號。開元二十六年又奉更改，則今之名額也。崇基宛若，真像豁如。以次薰修，遞相嚴敬。有道士彭法宣等，各懷道德，繼備精虔。表方隅歸向之場，顯塵世祈求之旨。及乎咸通已後，玉關據虎，金革犯秦。經兵火以延焚，因毀殘而廢墜。
暨皇唐復霸，帝業中興。刺史張公承傑，心懸妙理，誌慕真筌。洞鑒精虔，深委功績。至保大九年，相次舍置三清尊殿功德寶壇等。誌堅有感，德邁皆通。是表良因，用成其事。由是散求郢匠，廣布楚材。梁棟雲鋪，棼橑鱗次。殿堂才畢，巍巍籠紺霧細霞。廊廡方開，赫赫布祥光瑞色。真容聖像，儼若化來。玉女仙童，忽如降下。黼黻而皆成異境，清虛而盡似仙鄉。芬芳之琪樹祥花，繚繞之鬆陰桂影。疑十洲之風月，移在人間。眺萬洞之煙霞，宛如象外，矧以以前臨大道，紅塵不惹於元關。後跨長江，淥浪同含於妙性。八海之羽人頻至，五山之詞客如歸。豈讓丹邱，何殊閬苑。將期立績，冀僝厥功。上可以裨讚皇圖，下可以休禎庶類。而崇智乏精通，才非敏速。忝承來命，請紀殊猷。立言慚褒貶之文，握筆絕色絲之字。冀遷陵谷，用表貞瑉。長為不朽之名，永作無窮之譽。時乾德二年太歲甲子十月十五日記。
德權，許州人。事蜀主，為眉州刺史，累遷太保中書令。永平元年卒，贈太師。
案讖文：「李祐西王逢吉昌，土德兌興丹莫當。」李祐者，唐亡也。西王者，王氏興於西方也。逢吉昌者，逢字如殿下之名也，土德，坤維也。兌興亦西方也。丹莫當者，丹朱也，言朱梁不敢與殿下抗也。願稽合天命，仰膺寶籙，使天地有主，人神有依。
倉廩者國之本，糧食者人之命。固其本則邦寧，重其命則人富。今粒食中皆生蜂蠆，切疑在位貪鄙，奪民農時，戕害人命。故天生災異，以為警告。又蟲皆曳米而行，恐邊鄙不寧，幹戈忽起，饋挽相繼，人不堪命。伏願少精聖慮，與大臣恐懼修省，以消災異。
罕，字仲緘，西江人。事蜀後主，除溫江主簿，遷太子洗馬。
罕長興二年歲在戊子，時年三十有五，疾病逾時，閑坐思書之點畫，莫知所以。乃搜閱今古篆隸，始見源由。旋觀近代以來，篆隸多失。始則茫乎不知，終則惜其錯誤。欲求端正，將示同人。病間有事，其誌不遂。至明德二年乙未複病，迄於丁酉冬不瘳，病中無事，得遂前誌。與大理少卿趙崇祚討論，成一家之書。
昔孔安國《尚書序》云：「古者伏羲氏之王天下也，始畫八卦，造書契，以代結繩之政，由是文籍生焉。」賈耽鎮滑州時，作《偏傍字源序》云：「降及夏殷周，通謂之古文。」至宣王太史史籀，著大篆十五篇，與古文小異。七國分裂，篆與古文，隨其所尚。始皇兼並海內，丞相李斯遂收拾遺逸，作蒼頡七章。中車府令趙高作爰曆七章，太史胡母敬作博學七章，並約籀文。篆體轉工，世即謂之小篆。屬秦政滋煩，人趨簡易，故軍正程邈變古文大小篆作隸書。然書之所興，莫定何代。隸之所起，始自秦時。篆者取蟲篆之形，隸者便徒隸之用。漢初有書師，以隸合小篆為五十五章，教於鄉裏。平帝元始中，徵通書會京師者百有餘人，方立小學之科。揚雄采掇其可用者，作訓纂八十九章。至東漢班固，加十三章，共一百二章二千一百二十字。雖群書並載，而目錄不分。惟太尉祭酒許慎，取其形類，作偏傍條例十五卷，名之曰《說文》，頗有遺漏。呂忱又作《字林》五卷，以補其闕。洎三國之後，曆晉魏陳隋，書甚行，篆書殆將泯滅。至唐將作少監李陽冰，就許氏《說文》複加刊正，作三十卷，今之所行者是也。其時複於說文篆字下，便以隸書照之，名曰《字統》。開元中，以隸體不定，複於隸書字統下錄篆文，作四十卷，名曰《開元文字》。自此隸體始定矣。兼改古文尚書及無平不陂字，即其類也。先已有《九經音義》及《切韻玉篇》行焉。大曆中，司業張參作《五經文字》三卷，凡一百六十部。其《序略》云：「以類相從，務以易了，不必舊訣。自非經典文義之所在，雖切於時，略不集錄，以明為經不為字也。」開成中，唐元度以《五經文字》有所不載，複作《新加九經字樣》一卷，凡七十六部。其《序略》云：「有偏傍上下本所無者，纂為雜辨部以統之。」然九經所有之字，即加訓切。況是隸書，莫知篆意。其字注解，或雲說文者，即前來兩說文也。或雲石經者，即蔡邕於國學所立石經也。或雲隸省者，即隸減也。唐產石經，乃蔡邕之故事也。
周禮，保氏掌養國子以道，教之六書，謂象形、指事、會意、諧聲、轉注、假借。六者造字之本也。篆雖一體，而隸變數般。篆隸即興，訛舛相錯。非究於篆，無由曉隸。六書者，非止著一意而屬一字，一字之內，有占六書二、三、四者，大都造字皆包含六意。字有正者倒者，橫而在上中下者，豎而在左右中者，向者背者，並者重者，順者逆者，左者右者，俯者仰者，橫坼而裏別字者，豎開而夾別字者，有一字成者，有全二字三字四字五字合成者，有省二字三字四字合成者。隸書有不拋篆者，有全違篆者，有減篆者，有添篆者，有篆隸同文者。在篆體則可辨，變隸體則多有義異而文同，篆亦有之。今悉解之於後文，此不同例。俗有《隸書賦》者，假托許慎為名，頗乖經史。據《顏氏家訓》云：「斯實陶先生弟子杜道士所為，大誤時俗。吾家子孫，不得收寫。」又有《古今隸書端字決疑賦》，更不經於隸書賦。當今之世，不可學之。又有文下作子為學，更旁作生為蘇，凡數十百字，謂之野書。唐有敕文，明加禁斷。今往往見之，亦不可輒學。顏真卿撰《幹祿字書》一卷，每一字作三般，即注云：「上正中通下俗。」既合標題，合有褒貶。全無與奪，亦無取焉。其道書、鬼書、天篆、章草、八分、飛白、破體、行書，無益於字，此亦不錄。篆隸有筆力遒健，字勢妍麗，斯乃意巧之人。臨文改易，或參差之，長短之，屈曲之，拗捩之，務於奇怪，以媚一時。後習之人，性有利鈍，致與元篆隸不同。蓋病由此起。今之學者，但能明知八法，洞曉六書，道理既全，體格自貴，亦何必踵歐虞褚柳之惑亂哉！
罕今所篆者，則取李陽冰《重定說文》。所隸者，則取《開元文字》。雖知魯鈍，不失源流。所貴講說皆有依憑，點畫自無差誤。杜征南注《左氏春秋》，以經雜傳，謂之「集解」。何都尉《論語序》云：「今集諸家之善，亦謂之集解。」罕以隸書解於篆字之下，故效之亦曰集解。今以說文浩大，備載群言，卷軸煩多，卒難尋究，翻致懵亂，莫知指歸。是以翦截浮辭，撮其機要，於偏傍五百四十一字，各隨字訓釋。或有字關起字者，省而難辨者，須見篆方曉隸者，雖在注中，亦先篆後隸，各隨所部，載而明之。其餘形聲易會，不關造字者，則略而不論。其篆文下及注中易字，便以隸書為音。如稍難者，則紐以四聲。四聲不足，乃加切韻。使學者簡而易從，渙然冰釋。於《說文》中已十得其八九矣。名之曰《林氏字源編小說》。古人窮困湮厄而述作興，罕也臥疾數年，飽食終日，思有開悟，貽厥將來，非欲獨藏私家，實冀遍之天下。乃手書刻石，期以不朽。一免傳寫之誤，二免翰墨之勞。或有索之，易為脫本。審篆隸無纖毫之失，質人神無愧恥之心。古今所疑，坦然明白。如其漏略，以俟君子。
興土木於禁中，選驍雄於手下。爰持斧鉞，出鎮藩籬。飾宮殿於遐方，命鑾輿而遠幸。為釁之端，為禍之原。有王承休在，摧挫英雄，吹揚佞媚，全無才智，繆處腹心。斷性命於戲玩之間，戮仇讎於極機之下。有功勞而皆棄，非賄賂而不行。有宋光嗣在，受先皇之墳托，為大國之棟梁。既不輸忠，又不知退。恣一門之奢侈，任數力之驕矜。徒為貪饕之人，實非社稷之器。有王宗弼在，妄陟雲霄，殊非謇諤。興亂本則逞章程之妙，恣奸謀則事頰舌之能。心口傾危，尚居左右。有韓昭在，性懷慘毒，心恣貪殘。焚爇軍營，恢拓私第。不顧喧騰於眾口，惟思自任於忿懷。有歐陽晃在，酷毒害民，市井聚貨。叨為郡守，實負天恩。瘡痍已遍於陽安，蒙蔽半由於內密。有田魯儔在，為君王之元舅，受保傅之尊官。但務奢華，不思輔弼。第宅迥同於上苑，金珠求滿於貪心。有徐延瓊在，出為留守，入掌樞機。無諤諤以佐君，但唯唯而徇旨。有景潤澄在，搜求女色，取悅宸襟。常叨不次之恩，每冒無厭之寵。敷對惟誇於便捷，佐時不識於經綸。素非忠勤，實為忝竊。有嚴凝月在，唱亡國之音，炫趨時之侈。每為巫覡，以玩聖明。致君為桀紂之昏，使上乏唐虞之化。有臣在，陛下任臣如此，何憂社稷不安。
寂，字閑閑，棲四明山，昭宗徵赴闕，召對內殿。尋請還山，寓居江陵。唐末除諫官不起，趙匡凝奔蜀，寂偕行。蜀主王建待以師禮，位至蜀相。同光末平蜀，從王衍降，授工部尚書致仕。清泰三年卒，年八十餘。
曆代之君，乘時啟運，莫不博訪髦士，詳求碩畫。以武定禍亂，以文致康羲。故軒皇命六相，虞舜舉八元，伯禹拜昌言，成湯師一德。周有多士，文王以寧。此曆代之大經，求賢之極摯也。今百辟之中，有謀可以策國，勇可以蕩寇，或博究治體，或精知化源，未擢穎於明廷，尚含光於庶位者，伏望恢明聖之略，開戶牖之圖，親賜顧問，以觀其能。置之列位，盡其獻納。俾官無敗政，人無滯才。
右件鞍轡馬腰帶甲胄槍劍麝臍琥珀玳瑁金棱碗越瓷器並諸色藥物等，皆大梁皇帝降使賜貺。雕鞍撼玉，堅甲爍金。十圍希世之珍，六轡絕塵之用。槍森蛇擀，劍耀龍鋒。金棱含寶碗之光，秘色抱青恣之響。上藥非蜀都所紀，名香從外國稱奇。遠有珍華，並由惠好。顧酬謝而增愧，仰渥澤以難勝。捧閱品名，實慚祇受。
大蜀皇帝謹致書於大梁皇帝閣下：竊念早歲與皇帝共逢昌運，同事前朝。俱榮倚注之恩，並受安危之寄。豈期王室如毀，大事莫追。橫流泛濫於八方，衰釁淩夷於九廟。此際與皇帝同分茅土，共統邦家。扶危者力既不宣，握兵者計無所出。某忝列同盟之分，幸居平蜀之功。所宜治兵甲以固封疆，聚征賦以修進貢。望星使而經年不至，指雲鄉而就日無期。
遠聞皇帝應天順人，開基立極。拯生靈於塗炭，示恩信於豚魚。東南之王氣鹹歸，河洛之殊祥畢至。四門盡辟，百度惟貞。竟無意於興邦，止施仁而濟物。以此內量分限，不在經綸。七十州自可指揮，八千里半因開拓。遂至萬民葉議，八國來朝。爰徵史冊之文，亦有變通之說。且東漢亂離之後，三國齊興。西周微弱之時，六雄競起。俱非恃強逼禪，皆以行道濟時。雍容於揖讓之前，輕重於英雄之內。況西蜀開山立國，燒棧為謀。稱雄雖處於一隅，避狄曾安於二帝。鼎峙之規模尚在，山呼之氣象猶存。永言梁蜀之歡，合認弟兄之國。今蒙皇帝遠尋舊好，專降嘉音。坦無間諜之嫌，再敘始終之約。款慮則春冰共泮，開通則東海可歸。光榮遽被於子孫，暢遂鹹旉於草野。今則盡焦勞而勵己，用勤儉以師賢。常瞻偃草之風，以繼用天之道。又蒙厚加賜貺，別降珍奇。十驥聯鑣，六龍並駕。稱德曾參於萬乘，呈才皆過於千金。載觀戀主之心，益勵懷恩之誌。寶帶輟異方之貢，名香加遠國之珍。奇鋒利過於雪霜，雅器價齊於金玉。入用多慚於未識，捧持方喜於初觀。望思而一日三秋，仰德而跬步千里。自此榮遵天路，繼遣星槎。緘章不候於飛鳶，裂帛豈勞於係雁。忻榮慰嘉，並集此時。敬以專使盧卿等回，備陳所誌。幸望開覽。謹曰。
