臣嚐讀唐書，竊睹太宗每以為將致治平，必先仁義，得賢則理，失人則危。可鑒格言，足徵邃古。豈不以化馴易服，威束難齊哉？然農戰交修，德刑共舉。半亂也，共政必隳。將弊也，其風必佻。將圖九合之威，亦賴五臣之佐。苟虞害眾，莫若任賢。視今可以知昔矣。高祖皇帝以汴賊弑君，唐朝絕嗣。左袒罕聞其歸漢，同聲皆仿於吠堯。上下相蒙，酣為醉國。寰區之內，億兆無依。競陳推戴之誠，願正君臣之位。難違眾欲，遂啟丕圖。戡禍亂而俟中興，協會盟而歸大國。為蜀之帝，報唐之恩。明孝皇帝受命之六年，天清地寧，珠連璧合，肇修人紀，於變時雍。至若皇墳帝典之精，河圖洛書之奧，步驟於羲軒之際，損益於文獻之間。不然，何其盡美盡善之如是也。遂使蠻夷向化，吳越輸珍。麟鳳效祥，草木呈瑞。矧複英賢間出，俊乂羅生，上猶以為未也。方且思聖父勤求，登用才哲，循名責實，較德論功，沮勸有謀，黜陟不濫。鑿乾締構，允歸睿作之功。壽國陶熔，必有挺生之佐。式扶昌運，對越上元。由是中外文武，將相公卿，洎庶尹庶史，各率厥職，奉若天旨。越正月，武德軍將校吏民緇黃耆艾等列狀詣護軍使，請以節度使徐延瓊德政上聞，願勒碑紀，且以借留為請。上憂勤庶政，以百姓為心。凝旒稱歎者久之，謂翰林學士藝曰：「朕司牧元元，將開壽域，使國內郡縣，治行皆如梓潼，朕何憂哉！夫吏久於官，古之道也。況眾欲之乎？朕既俞其請矣，卿為我摭其懿實，播無窮之聞，以塞民望。」微臣奉詔恐懼，敘曰：「臣聞龍飛九五，山川效雲將之靈。鵬擊三千，風水運波臣之化。雖複同心同德，雅資十亂之功。乃聖乃神，永賴八元之佐。內則皋夔協讚，外則方召專征。神謀且貞，師律具有。兼膺注意，宜屬宏材。此我皇帝之禦宇也。丕顯帝圖，顧茲天力。四神踐雪，五老飛星。投綸負鼎之賢，爭伸宏業。委輅請纓之士，競奮深機。蕙帳空而明月常孤，蒲輪至而清風自激。猗歟！雖居宣武之間，未若我朝得人為盛也。其或家連戚裏，身陟齋壇。益揚謙損之風，靡見驕矜之色。功超賈鄧，政邁黃韓。有若武德軍節度使徐公，斯可謂一時之英也。」
公名延瓊，字敬明，東海剡人，即國之元舅也。世緒標奇，門風襲煥。鎮為峰鼎，用作雄铓。父子則貴比金張，兄弟則政同魯衛。騰八龍之聲價，齊一鳳之羽儀。阮竹皆芳，田荊並茂。金相玉印，各炫晨葩。虎節獅壇，共觀晝錦。徒思遍舉，抑亦倦譚。公王父唐京兆武功縣令追贈尚書左仆射太師高平王，政績頻彰，勳華早振。自激封侯之誌，夙垂濟世之名。並西晉殊功，勞連邸第。南朝雅望，地顯官婚。貽謀各著於承家，致用皆光其佐命。朱輪華冕，豈獨推恩。甲令門風，實先種德。是賢奕葉，孰與提衡。曆佐昌朝，宜鍾異氣。公中邱會秀，大爽炳靈。幼挺英姿，夙彰雅操。稟說禮敦詩之教，蘊經文緯武之才。欲紹家聲，遂參戎右。敵國相吞之候，決在毫厘。陰符必勝之機，制於掌握。雕戈寶鼎，門崇八命之榮。玉帳金壇，神授六韜之妙。故能名高大國，業嗣良弓。輕鎮北之無文，恨征南之不武。圯橋靈叟，謂謀略之可傳。汶水神翁，知功名而必立。自繼膺睿眷，兩踐渙符。四封無刁鬥之音，千里有袴襦之詠。政成剖竹，擁重執金。掌領孤兒，每警巡於晝夜。扈隨大駕，遠鎮定於邊陲。才複六飛，將分雙節。上以郪城奧壤，潼水名區。粵自艱難，久罹瘡痏。獄市無寄，杼軸皆空。群盜猖狂，幸寇恂之去日。遺黎憔悴，望郭汲之來時。不有改張，何其俾乂。爰求賢帥，式整雄藩，乃授公武德軍節度使。公攬轡遄征，下車畢理。彈壓豪驁，封殖疲癃。究本尋源，提綱振領。害於人者，雖大必去。利於人者，雖小必行。嚐謂人曰：「法者政之要也，不可不峻其堤防。禮者教之本也，不可不謹其律度。食者民之命也，不可不勤其稼穡。兵者戰之器也，不可不肅其號令。率是四者，盡其一心，上可以翼衛朝廷，下可以儀刑藩翰。吾得之矣，爾其觀焉。
公以管內數多亡命，姑務偷生，久聚萑苻，常為虺蜴。狡穴皆依於窮穀，妖巢各恃於幽林。化之不悛，來而複叛。郡邑虞其蹂躪，路歧苦於敚襄攵。公密運良籌，周旋峭格。盡投私罟，皆挾禍胎。益其戎兵，誡其強吏。商旅無滯，貢奉罔艱。王尊申京兆之威，龔遂去潢池之患。勞徠罕倦，蕩析鹹歸。動有常規，賞無橫費。上勤時貢，下贍軍須。月未及其授衣，士已忻於挾纊。賑其匱乏，釋彼愁顏。幸夜犬不驚，宵魚自放。哀矜庶獄，慎恤惟刑。赭衣盡伏其神明，丹筆立分其情偽。絕加等之聚斂，革無名之征徭。平衡不謬於錙銖，嘉量罔欺於圭撮。公又仰稽前古，俯瞰遺蹤。思棗祗辟地之謀，味韓浩屯田之計。膏腴靡棄，黍麥頻豐。夢果應於牧人，利可資於寡婦。貢賦加倍，獻奉相望。又歲別進軍食，因沃潤之鄉，置牢盆之務。商徒繁會，官帑委輸。檢吏通民，機能制用。矯時阜俗，儉以率先。貫天錢而已應星文，認寶氣而已有雄劍。❥來奏課連最聞，薤本可留，足表富人之術。芋區難並，鹹知濟物之方。公以鳴社嘉辰，繞樞令節，祈聖壽有莊嚴之懇，祝宗祧於降誕之期，自舍俸金於惠義寺構華嚴大閣。向者公府未完，軍衛莫稱。於是載修輪奐，別創規模。庭架虹梁，門羅虎戟。層樓燕賀，偏增鼓吹之雄。廣廈翬飛，益動旌旗之色。路當衝要，地控都畿。使車晝夜以交馳，候館往來而宿餉。每傾公帑，用飲賓筵。休聲洽聞，靈貺昭感。紫芝三秀，黃犢並生。天唯發祥，地不愛寶。迥掩得禾之異，果符登麥之文。歌德詠仁，言將不足。含和吐氣，樂固難名。大矣哉！公之問俗觀風，阜財述職，焉可得而稱也？爵賞既行，中外同喜。遂冊拜中書令趙國公，加食一千戶，通前五千戶。
公嶽降標奇，星精稟異。溫如圭璧，鬱若椒蘭。智合韜鈐，言無鉤距。運籌決勝，荀攸可比於良平。仗鉞祓威，謝艾足同於方召。研幾昭禮，植操資忠。允武允文，多材多藝。軍中講學，馬上注書。揮刀則立睹飛泉，盤肖則惟聞折樹。而又貴不自滿，謙而益光。饗士投膠，延賓比飯。帳下之犀渠貝胄，鹹感吮癰。樓中之螓首蛾眉，寧矜笑躃。閨門密行，簪組美譚。裏巷相觀，風雲動色。宸衷夙注，寵詔已行。致闔境之允諧，固本朝之是衛。況家豐懿戚，治陟殊尢。心旅連營，蓄雷霆於北落。股肱眚鎮，寄柱石於東川。克副分憂，合膺異渥。宜其瑉麗德瑩，檢圖功懋。績著擁旄，化行偃草。比屋而乞留侯霸，叫閽而願借耿純。詎可使螭首翠碑，未披文而相質。麟台彩筆，不寫照以傳神。臣誌慕陽秋，工非潤色。仰遵睿旨，敢述殊勳。曾無少女之詞，豫怯中郎之鑒。所冀陵遷穀變，尚窺沈水之文。地久天長，永睹生金之字。謹為銘曰：
金行啟運，鼎業鑿乾。麟禦瑞紀，鳳舞昌年。層潤浩注，國祚遐延。光凝寶匣，福靄祥編。上哲繼文，皇圖增煥。得一踐羲，登三轢漢。懿綱牢籠，大虛真觀。宗社還資，微明接旦。太虛寥寥，中有元精。麗物為瑞，麗人為英。英英徐公，為而生。脂膏不染，獄市無驚。智勝兵強，化行民附。屢立奇功，繼膺寵數。帝念徐公，聿齊其務。乃眷梓潼，並有饒賦。公至若何，時雨滂沱。枯苗濯穎，涸轍騰波。摧奸禁暴，刓弊止訛。繈負而至，動植興歌。八政何先，以食為天。臥鼓勤農，免胄服田。耒耜接肘，台笠摩肩。閭閻風靡，稼穡雲連。眾害既去，纖惡皆除。頒宣化育，慎恤刑書。徽纏自朽，囹圄常虛。輕徭薄斂，政協蒲盧。老安少懷，遠至邇肅。風雨時若，家給人足。戶溢版籍，賦登公牘。儲峙孔多，貢輸相屬。神明之正，誰為之師。公之俱美，福祿攸宜。位隆鳳詔，恩注龍墀。梓人頌德，天子嘉之。爰命荒墟，奉揚馨烈。揚子神疲，江生思絕。涪水東注，銅山西揭。帶礪無期，永旌賢哲。
鍇，字鱣祥，天復時奉使西川，因留蜀，官翰林學士，遷御史中丞。武成二年除中書侍郎同平章事。後唐莊宗滅蜀，入洛陽，官刺史。
臣先人受鉞坤維，作藩唐室，一開土宇，垂四十年。屬梁孽挺災，皇綱解紐，不能助逆，遂至從權。勉徇輿情，止王三蜀。固非獲已，未有所歸。逮臣纂紹，罔敢怠遑。自保土疆，以安生聚。陛下嗣唐虞之業，興湯武之師。廓定中區，奄征不譓。梯航畢集，文軌大同。臣方議改圖，便期納款。遽聞致討，實抱驚危。今則委千里封疆，盡為王土。冀萬家臣妾，皆沐皇恩。輿櫬有歸，負荊俟罪。望回日月之照，特寬斧鉞之誅。容佇德音，以安反側。儻墳塋而獲祀，實存沒以知歸。臣無任望恩虔禱之至。
伏以羲皇演卦，神農造書，啕唐克讓，是昌禮樂。有虞濬哲，乃正璿璣。禹湯文武，功濟天下，故能卜世延遠，垂裕無窮。逮乎六國，諸侯力征，秦滅墳典，以愚黔首，遂使聖人糟粕，掃地都盡。漢承秦弊，下武尊文。蕭何入關，唯收圖籍。文帝修學校，舉賢良，海內晏然，興崇禮義。景帝躬履節儉，選博士諸儒，以備顧問。麟書鳳紀，填溢於未央。玉版金繩，充物於秘府。班固曰：「周稱成康，漢稱文景。」宜哉！武宣之世，乃崇禮官。開金馬石渠之署，以議典禮。樂置協律之官，以分雅鄭。公卿大夫，間作於世。或紓下情以通諷諭，或宣上德以盡忠孝。孝成之世，奏禦者千有餘篇。獻納論思之盛，敻古罕比。世祖承喪亂之餘，龍驤宛葉，去暴誅亂，拯溺救焚。寬以用人，明以率下。兵革既息，寰海乂寧。乃起立太學，招致鴻碩。群臣每有奏議，必命史官撰集，以傳後世。數引公卿，講論經義，夜分乃寐，不以為勞。孝明師事桓榮，躬親文墨。朝誦夜講，明達過人。孝章崇尚文儒，有太宗之遺風。嚐於白虎殿會集群儒，推演乾坤，考合陰陽，上申聖人，下述品物。參於傳記，內別六經。若披浮雲而睹白日，設華燈而入暗室。詔元武司馬班固纂集其事，名曰「白虎通」。魏武博覽群書，特好兵法。鈔略書史，名曰「節要」。又注《孫子》十三篇，尢好篇詠，動為典則。文帝八歲能屬文，博覽古今，貫穿經史。及居帝位，益尚謙和。坐不廢書，手不釋卷。晉宣博學洽聞，服膺儒教。當曹氏中微，總攝百揆。萬歲之暇，未嚐廢卷。景文之間，鹹重儒術。宋高祖豁達大度，涉獵典墳。討伐之中，亦重文墨。文帝博涉經史，尢善隸書。每誡諸子，率以廉儉。南齊高帝深沈大量，清儉寬厚。嗜學好文，曾無喜慍。常曰：「學然後知不足，餘恨無老成人，得與周孔比德。」兼善草隸，有飛動之勢。梁武該博多聞，有文武之略。在位冬月，秉火執筆，手為皴裂。諸子悉有文藝，聚書討閱，晝夜忘疲。元帝好《易》，韋編三絕。東閣聚書十四萬卷，象牌玉軸，輝映廊廡。陳武倜儻，雄傑過人。窮究兵書，耽玩史籍。文帝留意經典，舉動端雅。後魏道武立台省，興儒學，五經各置博士，講問如市，塾序成林。北齊有文林學館，周武帝保定中書盈萬卷，平齊所得，才至五千卷，置麟趾殿學士，以掌著述。隋平陳之後，牛宏分遣搜訪異書，經史漸備，凡三萬餘卷。煬帝於東都觀文殿東西廂貯書，寫正副各五十分為三品，除秘書所掌，而禁中之書在焉。
唐高祖統一區宇，劃革暴隋。六合宅心，四海歸德。躬行仁義，以息亂階。太宗神睿聖文，天資英武。嚐在藩邸，命博學之士房元齡、杜如晦等一十八人為秦府僚佐，大較儒術，廣聚經史。及居帝位，隨才擢用，於是宏文館皆置學士。元宗開元五年，於乾元殿置修書使，召學士張說等燕於集仙殿東廊下，寫四部書以充內庫，麗正殿置修書使。又召學士張說等燕於集仙殿，改名集賢，其修書使為集賢殿學士。自是圖籍不獨秘書省，宏文崇文館皆有之。集賢所寫，則禦書也。分為四部，一曰甲為經，二曰乙為史，三曰丙為子，四曰丁為集。兩京各一本，共二萬五千九百六十卷。經庫書白牙軸黃帶紅牙簽，史庫書青牙軸縹帶青牙簽，子庫書紫檀軸紫帶碧牙簽，集庫書綠牙軸朱帶白牙簽，以為分別，以大學士專掌之。
曆代以來，鹹有祖述，廢置沿革，或有差異。今但略舉帝王故事及秘書之職，幸冀垂覽焉。
纂，桐廬人，一雲長沙人。唐左拾遺蛻子，仕蜀，曆任禮部尚書。國亡，復事孟氏。
下之從上，如風偃草。以仁義理法化之，則為謹願之行。以驕奢淫佚化之，則為狂薄之俗。今一國之人，皆效醉妝。臣恐邦基頹然，如人之醉，而不可支持也。
禹卿，成都人。蜀乾德四年對策，擢右補闕。出為秦州節度判官。國亡，從後主入洛陽。後主被誅，題詩驛門逃去，不知所終。
臣禹卿頓首死罪：臣聞堯有敢諫之鼓，舜有誹謗之木，湯有司過之士，周有戒慎之鞀。蓋古者明君，克全帝道。欲知己罪，要納讜言。將引咎而責躬，庶理人而修德。陛下自承祧秉籙，正位當天，愛聞逆耳之忠言，每許犯顏而直諫。且先皇帝許昌振跡，閬苑興師，曆艱辛於草昧之時，受危險於虎爭之際。胼胝戈甲，寢寐風霜。申武力而助中原，立戰功而平多壘。亡軀致命，事主勤王，方得成家，至於開國。今日鴻基霸盛，大業推崇。地及雍岐，界連荊楚。信通吳越，威定蠻陬。郡府頗多，關河甚廣。人物秀麗，土產繁華。當四海輻裂之秋，成萬代龍興之業。陛下生當富貴，坐得乾坤。但好歡娛，不思機變。臣欲望陛下以名教而自節，以禮樂而自防。修道德之規，受師傅之訓。知社稷之不易，想稼穡之最難。惜高祖之基模，似太宗之臨禦。賢賢易色，孜孜為心。無稽之言勿聽，弗詢之謀勿用。聽五音而受諫，以三鏡而照懷。少止宿於諸處林亭，多曆覽於前王書史。別修上德，用卜遠圖。莫遣色荒，無令酒惑。常親政事，勿恣閑遊。
臣竊聞陛下欲出成都，看於邊壘。且天雄地遠，路惡難行。險棧欹雲，危峰插漢。稍雨則吹摧閣道，微泥則阻滑山程。豈可鳴鑾，唯堪叱馭。又複秦州敵境咫尺，塞邑荒涼。人雜羌戎，地多疫瘴。別無風華異境，不可選勝尋幽。隴水聲清，邊笳韻咽。營中隻帶甲之士，城上宿枕戈之人。看烽於孤峰，朝朝疑慮。睹望旗於絕嶺，日日堤防。是多山足雲之鄉，即易動難安之境。麥積崖無可瞻戀，米穀峽何足聞知。縱過嗟山，須通怨水。秦穆圉馬之地，隗囂僭位之邦。其次一人出行，百司參從。千群霧擁，萬眾星馳。當路州縣凋殘，所在館驛隘小。止宿尚猶不易，供需固是極難。縱若宮中指揮，自破屬省錢物，未免因依擾踐，觸處淩持。以此細論，不合輕動。其類蒼龍出海，雲行雨施。豈合浪靜風恬，必見傷苗損物。所以鑾輿須止，天步難移。況頃年大駕，隻到山南，猶不下關，進發兵士。此時直至天水，未審制置如何。當初打破梁原城池，鹵掠義寧戶口，截腕者非一，斬首者倍多。匪惟生彼人心，而亦損茲聖德。今去洛京不遠，複聞大駕重來。彼則預有計謀，此則便須征討。況鳳州久為仇敵，必貯奸謀。切慮妄指妖詞，致生釁隙。又陛下與唐國方申歡好，信幣交馳。但慮聞道聖駕親行，別懷疑忌其事。專差使命，請陛下境土會盟，未審聖躬去與不去。若去，則須似秦趙爭強，彼此難屈。若不去，則便同魯衛不睦，戰伐滋興。酌彼未萌，料其先見，願陛下思忖。
臣伏聞自古皇帝，省方巡狩，吊民伐罪，展義觀風，然後便歸九重，別安萬姓。陛下累會遊曆，未聞一件教條。止於踐履山川，驅馳人馬。閬苑則舟船幾溺，青城則嬪采將沈。自取驚憂，為何切事。及還京輦，並不說於軍民。迫鬱眾情，莫彰帝德。憶昔先皇帝在日，未有無故巡遊。陛下纂承已來，樂意頻離宮闕。此時依前整蹕，又擬遠別宸居。昔秦王之鑾駕不回，煬帝之龍舟不返。陛下聖逾秦帝，明勝隋皇，且無北築之虞，焉有東遊之弊。陛下寬仁大度，廣孝深慈，知稼穡之艱難，識古人之成敗，自防得失，不縱襟懷。豈忍致卻宗祧，❥❥道斷使烝民以何托，令慈母以何辜？若不慮於危亡，實恐乖於仁孝。況玉京金闕，寶殿珠樓，內苑上林，瑤池瓊圃，香風滿檻，瑞露盈盤。鈞天之樂奏九韶，回雪之舞呈八佾。簇神仙於紫禁，耀珠翠於皇宮。如論萬乘之君，便是三清之境。人間勝致，天下所無。時或追遊，足觀奇趣。何必顧於遠塞，看彼荒山。不惜聖躬，有何裨益！方今中原有人，大事未了。但當國生靈受敝，盜賊橫行。縱邊庭無烽火之虞，而內地有腹心之患。陛下千年膺運，一國稱尊。文德武功，經天緯地。孝逾於舜，仁甚於湯。百行皆全，萬幾不撓。聰明博達，識度變通。深負規模，獨懷英鑒。方居大寶，正是少年。既承社稷之基，複抱山河之險。何不視遠聽察，居安慮危。辟四門以求賢，總萬幾而行事。鹹修一德，端坐九重。使恩威並行，賞罰必當。平分兩路，遍療瘡痍。庶表裏寬奢，保子孫昌盛。布臨人之惠化，蓋救物之元功。選揀雄師，思量大計。振彼鴟張之勢，壯茲虎視之威。秣馬訓兵，豐糧利器。彼若稍有微釁，此則直下平吞。正取時機，大行王道。自然有百靈垂祐，四海歸仁。眾心成城，天下治理。今則蜀都強盛，諸國不如。賢士滿朝，聖人當極。臣願百姓樂於貞觀，萬乘明於太宗。采藥石之言，聽芻蕘之說。愛增社稷，醫療君民。同武王諤諤而昌，鄙商紂唯唯而滅。無飾非拒諫之事，有麵折廷諍之人。固我春朝，保我皇化。陛下莫見居人稠疊，謂言京輦繁華。蓋是外郡淩殘，住止不得。所以競來湊集，暫且偷安。今諸州虐理既多，百姓失業欲盡。荒田不少，盜賊成群。伏乞陛下稍布腹心，即當聞見。蜀國從來創業，多乏永謀。或德不及於兩朝，或祚不延於七代。劉禪俄降於鄧艾，李勢遽歸於桓溫。皆謂不取直言，不恤政事，不行王道，不念生民，以至國亡，人心何保。山河之隘，不足為憑。陛下至聖至明，如堯似舜，豈後主而相匹？豈子仁而比倫！有寬慈至孝之名，有遠見長明之策，不信倡媚，不耽荒淫。出入而所在防微，動靜而無非經久。必致萬年之業，終為四海之君。願陛下且駐鑾輿，莫離京國。候中原無事，八表來王，天下人心，鹹歸我主。若群流赴海，眾蟻慕膻。有道自彰，無思不服。匪惟要看天水，直可便坐長安。是微臣之至懇，舉國之深願也。
臣聞昔者天子有爭臣七人，雖無道不失其天下。是以輒傾丹懇，仰諫聖明。不藉官榮，不謀名譽，情非訕上，理切愛君。雖無折檻之能，但有觸鱗之罪。不避誅殛，爰叩天庭。臣死如萬類之中，去一螻蟻。陛下或全無忖度，須向邊陲。遺聖母以憂心，令庶寮以懷慮。全迷得失，自取疲勞。倘有不虞，悔將何及。臣願陛下稍開諫路，微納臣言。勿違聖後之情，且允國人之望。俯存大計，莫去邊陲。幹犯冕旒，無任憂惕。冒死待罪激切屏營之至，謹奉表直諫以聞。臣某誠惶誠恐頓首頓首死罪死罪。謹言。
今朝廷所行者，皆一朝一夕之事。公卿所陳者，非乃子乃孫之謀。暫偷目前之安，不為身後之慮。衣朱紫者皆盜蹠之輩，在郡縣者皆狼虎之人。奸佞滿朝，貪淫如市。以斯求治，是謂倒行。
