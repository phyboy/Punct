嵩，潯州平南人。南漢白龍元年舉進士第一，官翰林學士。
蒼蒼茫茫道遠，倚倚望望情傷。念傷子之久別，投慈心於遠方。渺渺何之，動幽懷於眷戀。滔滔不返，向上國以觀光。當其截發投師，操心托跡，遙望皇都，俯登紫陌。齧臂於衛國門前，題柱於升仙橋側。擔簦日久，希寸祿以資榮。負米程遙，仗何人而請益。征輪蓬斷，別騎塵飛。睇眸眷眷，凝思依依。欲曆而既升雲路，遙憐而獨倚柴扉。汨沒難明，我則每晨昏而悵望。宗支有托，汝盍計蚤晚以言歸。常曠望於煙霄，每淒涼於蓬蓽。杳杳兮故路，寂寂兮舊室。幾行雁陣空來，萬里尺書難述。水聲山色，遽驚懷古之人。別恨離情，愁對秋風之夕。眷戀徘徊，憂心靡開。抑鬱之情恒自切，湮淪之事有誰哀。念一葦於津涯，誠難去矣。聽孤鴻於碧落，得不悲哉。想彼淹留，傷乎離索。躊躇兮不止，優遊兮何托。盈庭之萱草徒榮，滿目之蘆花自落。楊朱陌上，蕭條而恨淚潸潸。漢武台邊，宛轉而殘霞漠漠。恨山海之高深，念行役以難尋。憶昔伯俞之誌，寧無泣杖之心。對月而常憐獨坐，聞蛩而每憶寒吟。勤茲懷土之思，惟憑蜀魄。觸爾還鄉之計，暗托秋砧。嗟夫！峨峨中立，殷殷士子。獻書之疏複何如，幹祿之心幾時止。遣我日日望紅塵，未見此心終未已。
允章，其先邕州人，徙家番禺，一曰宣化人。南漢先主時舉進士，累遷中書舍人。三主時拜工部郎中知制誥。後主立，擢尚書左丞參知政事，宦官許彥真誣以謀反，族誅。
大漢享國之三十有三祀，龍集己酉季冬，螢開十四葉，上以萬幾有暇，四海無波，時屬祁寒，節當冬狩。九卿扈駕，百司隨鑾。❥巡英州，舍於閬石。翌日，排仙仗，整翠華，羽衛星羅，旗幢雲布。嶽靈警蹕，風伯清塵。上衣龍章絳袍，曳鳳文翠綬，佩流黃鏤金之劍，禦飛靈淩崖之輿，幸茲盤龍石室者也。伏惟陛下聖惟天縱，功格帝堯。味道探元，奉真元之化。端拱垂袞，返淳樸之風。百度惟貞，九圍承式。因訪清虛之景，爰追汗漫之遊。斯山之勝概也，得非元化興機，巨靈運智。丹台璿室，真為上帝之居。乳竇芝房，宛是長生之境。白犬吠而壺天晝永，幽禽語而洞壑雲深。神草含華，元泉瀉瑞。於是拂石床而設禦，停玉輦以凝旒。遂感龜鶴呈祥，河宗效器。
俄頃，有一道流，衣短褐，斂容而至，自稱野人，本無姓名。云「昔時葛先生於此石室煉丹砂，藥成息焰，躡雲而舉，令野人且伏火延神，秘丹於靈府。拜雲後五百載，當有真人降此。子宜以還丹呈獻。昨略算之，起重光單閼之歲，迄屠維作噩之年，將四百九十祀。果令金德主來，幸驗其君之言明矣，野人因匍匐而來」。上喜聞所陳，問仙者「靈丹何在」？野人曰：「咫尺耳。」遂捫蘿於峭壁中，取出一小石函。函上有金書古篆，題「九蛻之丹」四字。內有神丹七粒，大如黍粟，光彩射人。仙者開函取丹，躬自持獻。野人遽旋踵隱入石縫間，罔知厥止。時有近臣奏曰：「聖上德契元微，感茲靈異。尚以兆民係念，四海為心。雖獲還丹，未宜輕服。」上然所奏，遂屏左右，乃召從臣吳懷恩，捧丹隨禦於石室深邃處，鑿石秘之，眾莫知矣。擇日亟命道眾，設壇場，陳齋醮，以申告謝靈貺。繇是龍顏開豁，圓蓋舒晴。緩撫瑤琴，弄流泉之激越。親灑宸翰，奮睿思之縱橫。奏九成之簫韶，煙霞縹緲。感百獸之率舞，洞府喧闐。群後子來，皆朝於禹會。眾仙萃至，競祝於堯齡。微臣榮列紫垣，獲隨鑾輅。紀仙靈秘奧之事，愧乏好辭。頌聖朝煥赫之功，慚無麗藻。拜承綸旨，伏積兢惶。時乾和七載記。
守中，南漢大寶七年官西禦院使集賢殿學士承旨，大中大夫行左諫議大夫知太仆寺事。
原夫真空無相，劫火銷而性相何來。妙法有緣，元氣剖而因緣何起。造化莫能為關鍵，元黃不可為種根。乩乎十號之尊，出彼三祇之劫，增莫知而減寧睹。詎究始終，望不見而名無言，孰明去住。不有中有，不空中空。匪動匪搖，常寂常樂。拘留孫之過去，釋種圓明。毗婆屍之下生，元符合契。繇是修行道著，相好業成。爰授記於定光，乃度人於摩竭。自是一音演說，二諦宏宣。開八萬法門，化三千世界。大乘六而小乘九，慧業難基。欲界四而色界三，昏波易染。所以興行六度，接引四生。求真者競洗六塵，修果者鹹超十地。盡使昏衢之內，俱萌舍筏之心。大蔭人天，俾居淨土。其後衣纏白<疊毛>，屣脫金沙。示無住之身，現有終之理。於是迦葉結集，阿難證真。遞付心珠，住持法藏。象教遠流於千齏，覺花遍滿於十方。馬鳴興護法之功，龍樹顯降魔之力。師師相受，法法相承。大化無窮，不可思議。而自我祖承運，明帝禦乾，符聖夢以西來，圖粹容而東化。金言玉偈，摩騰行首譯之文。鹿苑雞林，佛朔遂身遊之化。迨於魏晉，迄至隋唐，達理者甚多，得道者非少。其如曆帝曆代，有廢有興，未若當今聖明欽崇教相者也。
伏惟睿聖文武隆德高明宏道大光孝皇帝陛下德參覆載，道合照臨。葉九五之龍飛，應一千之鳳曆。承帝嚳有堯之慶，鴻業勃興。體下武繼文之基，聖功崛起。每念八紘紛擾，九土艱虞。耀幹戈弧矢以宣威，救生靈塗炭。用聲明文物而闡教，致寰宇雍熙。櫛沐忘勞，鑿大禹之所未鑿。造化不測，開巨靈之所未開。慶雲呈而甘露垂，嘉穀生而芝草出。其於儒也，則石渠金馬，刊定古今。八索九邱，洞窮淵奧。其於道也，則探元抱樸，得太上之妙門。寶籙靈符，授虛皇之秘訣。於幾暇既崇於儒道，注宸衷複重於佛僧。是妙奉三寶於虛❥福萬民於寰宇。紺宮金刹，在處增修。白足黃頭，聯辰受供。而乃頻彰瑞感，顯應昌期。矧以韶石奧區，曹溪勝地。昔西來智藥三藏，駐錫於曹溪。曰「一百七十年後，當有無上法寶，肉身菩薩，於此興化，學道者如林。」故號曹溪曰「寶林」也。二十八祖之心印達摩東傳，三十三代之法衣祖師南授。
洎六祖大師登正果之後，所謂學者如林，天下高僧，無不臻湊者矣。大慈雲匡聖宏明大師者，則別穎一枝也。大師澄真不渾，定性自然。馳記莂之高名，躡迦維之密行。慧燈呈耀，智劍發硎。六根淨而五服清，不染不著。四果證而三明朗，自悟自修。啟禪門而定水浤澄，搜律藏而戒珠瑩澈。水上之蓮花千葉，清淨芬芳。空中之桂魄一輪，孤高皎潔。機無細而不應，道有請而必行。故得百福莊嚴，萬行圓滿。盡諸有漏，達彼無為。大師諱文偃，姓張氏，吳越蘇州嘉興人也。生而聰敏，幼足神風。不雜時流，自高釋性。才逾丱歲，便慕出家。乃受業於嘉興空王寺律師誌澄下為上足，披經譯偈，一覽無遺，勤苦而成，依年具屍羅於常州戒壇。初習小乘，次通中道。因聞睦州道蹤禪師關鑰高險，往而謁之。來去數月，忽一日，禪師發問曰：「頻頻來作什麽？」對曰：「學人已事不明。」禪師以手推出云： 「秦時度轢鑽。」師因是發明，微而有理。經數載，策杖入閩，造於雪峰會下。三禮之後，雪峰和尚頗形器重之色。是時千人學業，四眾鹹歸。肅穆之中，凡聖莫測。師朝昏參問，寒燠屢遷。昂鶴態於群流，閉禪扉於方寸。因有僧問雪峰曰：「如何是觸目不見道，運足焉知路？」雪峰曰：「吽。」其僧不明，舉問師，此意如何，師曰：「兩斤麻，一匹布。」僧又不明，複問何義。師曰：「更奉三尺竹。」僧後問於雪峰，峰曰：「噫！我常疑個布衲。」其後頗有言句，繁而不書。乃於眾中密有傳授，因是出會，遊訪諸山。後雪峰遷化，學徒問曰：「和尚佛法付誰？」峰曰：「遇鬆偃處住。」學徒莫測。偃者則師之法號也，遺誡至今。雪峰不立導，未屆於曹溪。
旋謁靈樹故知聖大師（如敏長老），以識心相見，靜本略同，儔侶接延，僅逾八載。丁丑，知聖忽一日召師及學徒語曰：「吾若滅後，必遇無上人為吾茶毗。」及戊寅歲，知聖大師順寂。恰遇高祖天皇大帝駕幸韶陽，至於靈樹，敕為焚爇，果契前言也。師是時奉詔對揚，便令說法，授以章服。次年，又賜於本州為軍民開堂。師據知聖筵，說雪峰法。牧守何希範禮足曰：「弟子請益。」師曰：「目前無異草。」是日問禪者接踵，其對答備傳於世。師爾後倦於延接，誌在幽清，奏乞移庵，帝命愈允。癸未，領眾開雲門山，構創梵宮。數齏而畢，莫不因高就遠，審地為基。層軒邃宇而湧成，花界金繩而化出。曉霞低覆，絳帷微襯於雕楹。夕露散垂，珠網輕籠於碧月。匼匝盡奇峰秀嶺，逶迤皆潑黛堆藍。泉幽而聲激珠璣，鬆❥而勢空碧。由是裝嚴寶相，合雜香廚。摳衣者歲溢千人，擁錫者雲來四表。庵羅衛之林畔，景象無殊。耆闍崛之山中，規模匪異。院主師傳表奏造院畢功，敕賜額曰「光泰禪院」。至戊戌歲，高祖天皇大帝詔師入闕，朝對有容。因宣問曰：「作麽生是本來心。」師曰：「舉起分明。」帝知師洞韞元機，益加欽敬。其日欲授師左右街大僧錄，邈孫再三而免。翌日，賜師號曰「匡真大師」。延駐浹旬，賜內帑銀絹香藥，遣回本院。厥後常注宸衷，頻加賜齎。尋伏遇中宗文武光聖明孝皇帝纘承鴻業，廣布皇風。廓靜九圍，常敬三寶。複降詔旨，命師入於內殿，供養月餘，仍賜六銖衣錢絹香藥等，卻旋武水，並顯賜塔院額曰「瑞雲之院」「寶光之塔」。
師禪河浩淼，聞必驚人。有問禪才，則云「正好辨」，有問道者，則云「透出一字」，有問祖師意者，則云「日裏看山」。凡所接對言機，大約如此。了義元遠，法藏幽微。化席一興，歲華三紀。師於生滅處，在色空中。來若鳳儀，作僧中之異瑞。去同蟬蛻，為天外之浮雲。於屠維作噩之歲，四月十日，寢膳微爽，動止無妨，忽謂諸學徒曰：「來去是常，吾當行❥❥命侍者奉湯。」師付湯碗於侍者曰：「第一是吾著便，第二是汝著便。」亟令修表，告別君王。乃自劄遺誡曰：「吾滅後，不得斅俗著孝衣哭泣。備喪車之禮，則違我❥❥❥也。」付法於白雲山實性大師誌庠。其日子時，瞑目怡顏，疊足而化。
嗚乎！化緣有盡，示相無生。端然不壞之身，寂爾歸真之性。惠海雖乾於此界，法山複化於何方。風雲慘澹以低垂，眾鳥悲鳴而不散。學徒感極，瞻雁塔以銜哀。門客戀深，拜禪龕而雪涕。以當月二十有五日，諸山尊宿，四界道俗，送師入塔。壽齡八十六，僧臘六十六。香飄數裏，❥❥一隅。護法龍神，出虛空而閃爍。受戒陰騭，現仿佛之形容。其後諸國侯王，普天僧眾，聞師圓寂，競致齋羞。而後一十七年，我皇帝陛下應天順人，垂衣禦極，順三靈而啟聖，紹四葉之耿光。大振堯風，中興佛法。至大寶六年歲次癸亥八月，有雄武軍節度推官阮紹莊，忽於夢中見大師在佛殿之上，天色明朗，以拂子招紹莊報云：「吾在塔多時，汝可言於李特達（秀華宮使特進李托也），托他奏聞，為吾開塔」。紹莊應對之次，驚覺曆然。是時李托奉敕在韶州，於諸山門寺院修建道場。因是得述斯夢，修齋事畢，回京奏聞。聖上謂近臣曰：「此師道果圓滿，坐化多年，今若托夢奏來，必有顯現。宜降敕命，指撝韶州都監軍府事梁延鄂，同本府官吏，往雲門山開塔。如無所壞，則奏聞迎取入京。」梁延鄂於是準敕致齋，然後用功開鑿。菩薩相依稀旋睹，蓮花香馥鬱先聞。須臾，寶塔豁開，法身如故。眼半合而珠光欲轉，口微啟而珂雪密排。髭發複生，手足猶軟。放神光於方丈，晃耀移時。興瑞霧於周回，氤氳永日。即道即俗，觀者數千。
靈異既彰，尋乃具表聞奏。敕旨宜令李托部署人船，往雲門修齋迎請。天吳息浪，風伯清塵。直濟中流，俄達上國。敕旨於居崍步駐泊。翌日，左右兩街，諸寺僧眾，東西教坊，四部伶倫，迎引靈龕，入於大內。螺鈸鏗於玉闕，幡花羅列於天衢。聖上別注敬誠，賜升秘殿。大陳供養，疊啟齋筵。排內帑之瑰珍，饌天廚之蕰藻。列砌之驪珠斛滿，盈盤之虹玉花明。浮紫氣於皇城，❥靈光於清禁。聖上親臨寶替，重換法衣。謂侍臣曰：「朕聞金剛不壞之身，此之謂也。」於是許群僚士庶，四海蕃商，俱入內庭，各得瞻禮。瑤林畔千燈接晝，寶山前百戲聯宵。施❥❥❥不可殫紀。以十月十六日乃下制曰：「定水澄源，火蓮發豔。夙悟無生之理，永留不朽之名。萬象都捐，但秘西乾之印。一真不動，惟餘南祖之燈。韶州雲門山證真禪寺匡真大師，早契宗乘，洞超真覺。雖雙林示滅，十七年靡易金軀。隻履遺蹤，數萬年應回蔥嶺。朕顯膺曆數，纘嗣丕圖。洎三朝而並切皈依，乃一心而不忘回向。仰我師而獨登果❥在衝人而良❥歎嘉。宜行封賞之文，用示褒崇之典。可贈大慈雲匡聖宏明大師，證真禪寺宜升為大覺禪寺。」重臣將命，乳奠坤儀。太常行禮於天墀，綸誥宣恩於雲陛。固可冥垂慈貺，密運神通。資聖壽於延長，保皇基於廣大。師在內一月餘日，聖澤優渥。七寶裝龕，六銖裁服。頒賜所厚，古今難倫。當月二十九日，宣下李托部署，卻回山門。有參學小師雙峰山長老廣悟大師賜紫竟欽溫門山感悟大師契本雲門山上足小師應悟大師常寶等，同部署真身到闕，亦在內庭受供，恩渥異常。其諸上足門人常厚等四十餘人，各是章衣師號，散在諸方。或性達禪機，或名高長者。在京小師悟明大師都監內諸寺賜紫常一等六十餘人，或典謀法教，或領袖沙門。臣才異披沙，學同鑄水。虔膺鳳旨，紀實性以難周。愧匪雄詞，勒貞瑉於不朽。乃為銘曰：
於穆大雄，教敷百億，亭育二儀，提攜八極。不滅不生，無聲無色，卓爾神功，昭然慧力。
化無不周，道無不備，法既流兮，教既布矣。爰未滅樂，歸乎妙理，寶性真宗，枝分風靡。
祖祖傳心，燈燈散燭，詮諦騰鑣，聖賢交躅。種種津梁，門門杼軸，正覺廣焉，尋之不足。
厥有寶林，重芳一葉，布無上乘，登無上楫。法炬曈，尼珠煒煜，拯溺迷津，救焚塵劫。
南北學徒，摳衣朝夕，無醉不醒，無昏不釋。示其生焉，來彰慧績，示有滅焉，歸圓真寂。
湛然不動，塔韞寶光，玉❥彌赫，金相彌莊。時乎未來，多則晦藏，時乎至矣，我則昭彰。
爰於明朝，現茲法質，如撥障雲，重舒朗日。瑞應皇❥福隆帝室，聖覽禎祥，恩頒洋溢。
三翼沿溯，千里請迎，迎來丹闕，設在三清。金銀羅列，瓊璧堆盈，俄生紫氣，潛覆皇城。
日陳供席，夜奏笙歌，施億寶貝，舍萬綺羅。神傾薝卜，天降曼陁，前佛後佛，顯應斯多。
明明聖君，仁仁慈主，聖比和風，慈同甘雨。祚與天長，教將地固，勒之貞瑉，永芳千古。（其十）
