隱，字昭諫，餘杭人，屢舉不第。光啟三年，吳越王錢鏐表奏為錢塘令，遷著作郎，辟掌書記，天祐三年充判官。梁開平二年授給事中，遷發運使。是年卒，年八十餘。
秋蟲，蜘蛛也。致身綱羅間，實腹亦網羅間。愚感其理有得喪，因以言賦之曰：
物之小兮，迎網而斃。物之大兮，兼網而逝。網也者，繩其小而不繩其大。吾不知爾身之危兮，腹之餒兮。籲！
鄒生閱相如之詞，呀然解頤曰：「善則善矣，猶有所遺。」梁王屬酒盈卮：「惟王少思，苟有獨見，吾當考之。」生曰：「若夫瑩淨之姿，輕明之質，風雅交證，方圓間出。臣萬分之中，無相如之言。所見者藩溷槍吹，腐敗掀空。雪不斂片，飄飄在中。汙穢所宗，馬牛所避。下下高高，雪為之積。至若漲鹽池之水，屹銅山之巔，觸類而生，不可殫言。臣所以惡其不擇地而下，然後浼潔白之性焉。」梁王詠歎斯久，撤去樽酒。相如竦然，再拜稽首：「若臣所為，適彰孤陋。敬服斯文，請事良友。」
惟屏者何？俾蕃侯家，作道堙阨，為庭齒牙。爾質既然，爾功奚取，迫若蒙蔽，屹非裨補。主也勿覿，賓也如仇。賓主牆麵，職爾之由。吳任太宰，國始無人。楚委靳尚，斥逐忠臣。何反道而背德，與枉理而全身。爾之所憑，亦孔之醜。列我們閫，生我妍不。既內外俱喪，須是非相糾。屏尚如此，人兮何知！在共門兮惡直道，處其位兮無所施。阮何情而泣路，墨何事而悲絲。麟兮何歎，鳳兮何為。吾所以淒惋者在斯。
齊侯幸晏子所止，引目長視曰：「彼也何哉？如蜂如蟻，萬貨叢集，百工填委，紛紛汨汨，胡可勝紀。」嬰曰：「臣以敝廬在此，聞於此，見於此，其名為市。若乃羲軒以前，臣不得言。義軒以後，臣知其故。先己後人，惟賄與賂。非信義之所約束，非法令之所禁錮。市之邊，無近無遠。市之聚，無早無晚。貨盈則盈，貨散則散。賢愚並貨，善惡相混。物或戾時，雖是亦非。工如善事，雖賤必貴。參雜胡越，奔走孩稚。扶策而來，挈提而至。剞厥形狀，杇墁口鼻。童頂而跣，軃肩而帔。兼之以耆艾，繼之以諧戲。誰有帳籍，詎假文字。蜀桑萬畝，吳蠶萬機。及此而耗，繄何所之。東海魚鹽，南海寶貝，及此而耗，其誰主宰。君勿謂乎市無技，歌咽舞腰，賤則委地，貴則淩霄。君勿謂乎市無門，可南可北，陰陽迭用。人之消息，市之眾，不可以言，或有神仙。市之雜，不可以測，或容交界賊。舍之則君子不得已之玩好，撓之則小人不得已之衣食。」公曰：「始先生以踴屨之譏，革寡人之非。今先生以交易進退，袪寡人之蒙昧。彼主之者魁帥，張之者駔儈。吾知之矣。謹以從政，庶無尢悔。」
歲在甲申，餘不幸於春官兮，憑羸車以東驅。❥魏闕之三千兮，得隨家之故都。喬木拱立以不語兮，繄今昔之自離。慨餘基之未平兮，曰迷樓而在斯。迷樓者何？煬帝所制。煬襲文後，天下無事。謂春物繁好，不足以開吾視。謂春風懶慢，不足以欣吾誌。斯誌既熾，斯樓乃峙。榱桷沈檀，棟梁杞梓。將使乎旁不通乎日月，外不見乎天地。然後朝奏於此，寢食於此。君王欲左右有粉黛，君王欲左右有鄭衛。君王欲間乎百姓，曰百姓有相。君王欲問乎四方，曰四方有將。於是相秉君恩，將侮君權。百姓庶位，萬戶千門。且不知隋煬帝迷於樓乎？迷於人乎？若迷於樓，則樓本土木，亦無親屬，縱有所迷。何爽君德？吾意隋煬帝非迷於樓，而人迷煬帝於此。故曰迷樓，然後見生靈意。
臣鏐言：伏承恩旨，賜臣金書鐵券一道。恕臣九死子孫三死者，出於睿眷，形此綸言。錄臣以絲發之勞，賜臣以山河之誓。鐫金作字，指日成文。震動神祗，飛揚肝膽。伏念臣爰從筮仕，逮及秉麾。每自揣量，是何叨忝。行如履薄，動若持盈。惟憂福過禍生，敢冀慎初獲末。豈期此誌，上感宸聰，憂臣以處極多虞，慮臣以防閑不至，遂開聖慮，永保私門。勖以功名，申諸帶礪。雖君親屬念，皆雲必恕必容，而臣子為心，豈敢傷慈傷愛。謹當日謹一日，戒子戒孫，不敢因此而累恩，不敢乘此而賈禍。聖主萬歲，愚臣一心。臣鏐誠惶誠恐稽首頓首。
歲貢賤臣隱，既以文不得意，且抱犬馬之疾於長安。夏五月，京畿旱，癸己日聞詔大京兆，用器水爐香蒲蕭絳幡輩，致於坊市外門，將以用舊法而召甘雨也。臣踴起病榻間，以為明天子憂人，雖舜禹不如是之勤，幸甚幸甚。臣又聞水旱與天地同出，苟時或然，不可以倉卒除去。今秦地旱已逾月矣，而陛下禱祠亦已頻矣。天之高，地之厚，五嶽之綿亙，四瀆之宏遠，陛下命百執事啟祈外，何常不以心祝之？雖莖槁苗乾，而百姓不怨嗟者，其感陛下之誠深也。今以蒲蕭輩為請者，豈陛下謂其能靈於嶽瀆者乎？夫嶽瀆視陛下之公輔，列陛下之土田，苟陛下憂，則嶽瀆亦宜憂矣。受祭據封者尚未能為陛下出力，彼蒲蕭輩複何足以動天。臣為陛下不取也。臣又聞天之有雨澤，猶陛下之有渥恩。雨澤可以委曲千之，則陛下渥恩亦可以委曲幹之矣。臣聞天子有左右史，將所以記事記言，然後付太史氏。臣必恐其得以容易編牘，今冒死請追癸巳日詔。苟若陛下法十六聖之教訓，雖五種棲野，而百姓不暇掇，豈蒲蕭輩之所及乎哉？昔殷湯之代，民不以旱為災，仁聖之君在上也。今旱未及殷代，而陛下憂已過矣。臣謹因旱以質萬姓，俾其知陛下心。
二月中，陳州一正字訪及，具審博士攝理和適。近日賢主司空政事才用，洋溢譚口，斷割明快。與敚有分，守道者自然安矣，況博士乎？先太傅所作所立，果有餘慶。殊不知天道去人，如此其近。忭賀。老叟十年來，欲棹一船子，從雲溪館前往東市，竟無因緣。此又何如哉！近見陳正字否？葉大德、丁三傅知聞否？老叟腰腳不支，坐想勝遊，目及千里。朱十五、李三史作何麵孔？高積薪何如？因相見皆與話瞻泳也。謹狀。
某去年秋，嚐所以為文兩通上獻，其貴賤之相遠，崖穀之相懸，且不啻千里，故罪戮之與憫嗟，不可得而知也。由是卑拆慚蹙，若不自容者，以至於今。然竊念理世之具，在乎文質。質去則文必隨之，苟未去，則明天子未有不愛才，賢左右未有不汲善者。故漢武因一鷹犬吏而子虛用，孝元以洞簫賦使六宮婢子諷之。當時卿大夫，雖死不敢輕吾輩。是以霍光貴也，蕭望之責其不下士。公孫述叛也，馬援怒其陛戟相見。一為權臣，一為狂虜，猶且不能下一書生。而千百年後，風侈敝斂，居位者以先後禮絕，競進者以毀譽相高，故吐一氣出一詞，必與人為行止，況更責霍光怒公孫述者乎？何昔人心與今人不相符也如是。若某者，正在此機窖中。不惟性靈不通轉，抑亦進退間多不合時態。故開卷則悒悒自負，出門則不知所之。斯亦天地間不可人也。而執事者提健筆，為國家朱綠，朝夕論思外，得相如者幾人，得王褒者幾人，得之而用之者又幾人。夫昔之招賢養士，不惟吊窮悴而傷凍餒，亦將詢稼穡而問安危。嗚呼！良時不易得，大道不易行。某所以遲遲者為執事惜。苟燕台始隗，漢殿薦雄，則斯人也，不在諸生下。
前者吾子不以仆之暗鈍，猥垂教示，大相開發。若非許與深至，誰肯如是。甚善甚善，然其所道者，正中仆嚐所自病者也。仆少而羈窘，自出山二十年，所向摧沮，未嚐有一得幸於人。故同進者忌仆之名，同誌者忌仆之道。無有不如吾子之所誨也。然仆之所學者，不徒以競科級於今之人，蓋將以窺昔賢之行止，望作者之堂奧，期以方寸廣聖人之道。可則垂於後代，不可則庶幾致身於無愧之地。寧複虞時人之罪仆者，與夫禮貌之於人，去就流俗不可以不時。其進於秉筆立言，扶植教化，當使前無所避，後無所遜。豈以吾道沈浮於流俗者乎？仲尼之於春秋，懼之者亂臣賊子耳。未聞有不亂不賊者，疑仲尼於筆削之間。況仆求試京師，隨波而上，逐隊而下，亦有年矣。家在江表，歲一寧覲。旨甘所資，桂玉之困，何嚐不以事力幹人。苟利其出處，則僶俛從事，亦人之常情也。在不枉其道而已矣。道苟不枉，以之流離可乎？冠衣不能移人之跡，顧所履何如耳。言不忠，行不信，謂之君子可乎？言忠而行信，謂之小人可乎？吾子視樸，複苟合於不信不忠者乎？非仆之不可苟合，道義之人皆不合也。而受性介僻，不能方圓。既不與人合，而又視之如仇讎。以是仆遂有狹而不容之說。吾子果複發言及此，是不以眾人見待也。而今而後，敢不安其所自然。一科一級多難也有如是哉。彼山也水也，性之所適也。而眷眷不去者，以聖明之代，文物之盛，又安可以前所忌者移仆初心，苟不得已，仆亦自有所處。大凡內無所疾，外無所愧，則在乎命也天也。焉在仆與時人乎？惟吾子勿憚相規之數也。
朝廷以簡陵九年，彭虺肆螫，而東南一臂，為之枯耗。其後吳卒以狼山叛，則東西浙之筋力殆矣。自爾天子不忍重困百姓，由是官朱實，爵諸葛爽，秩安文祏，皆自盜而升朝序也。所以不幸者，江南水，鍾陵火，沿淮饑，汴滑以東螟。故無賴輩一食之不飽，一衣之不覆，則磨寸鐵，梃白棒，以望朝廷姑息。而王仙芝尚君長等，淩突我廬壽，燖剝我梁宋。天子以蟣虱痛癢，不足搔爬。因處分十二州，取將軍為節度。非方鎮之無帥，非朝廷之乏人，蓋以將軍跳出隴右，不二十餘年，三擁節旄，謂將軍必能知恩用命耳。今聞群盜已拔睢陽二城，大梁亦版築自固。彼之望將軍，其猶沸之待沃，壓之待起也。而將軍朱輪大旆，優遊東道。不知朝廷以八十三州奉將軍侍衛者乎？抑將俾將軍旦夕翦此草寇也？昔韓之醫良而性嗇，故為人治，未嚐剔去根源，所以延其疾而養其財也。後有商於韓者，以疽見醫。醫且欲大其疽而沽其直，因以藥稔之，而疽潰商斃。商之家訴於韓，韓侯屍其族而籍其有無。且二賊齧壽春，陷潁上，刷亳社，掠合肥，經營於梁宋。其為老者殺，少者傷，驅人之婦女，輦人之財貨，將軍固知之矣。自將軍受命，迄今三月，關東之慘毒不解，殺傷驅輦之不已，乃將軍為之，非君長仙芝之所為也。文皇帝時衛公靖，大帝時鄭仁泰、薛仁貴，或戢斂不謹，或伺候輜重，當時憲司，悉繩以法。今將軍勳業不若衛公靖之多也，出師非鄭薛之敵也，而橫擁仕伍，鞭撻餽運。以愚度之，將軍之行，酷於君長仙芝之行也。甚為將軍憂。前者天子慮將軍以愛子為念，複授禁秩。俾在軍前，則朝廷寵待將軍倚望將軍也，俱不淺矣。苟將軍戮力以除暴，推誠以報國，今其時也。無使躡韓之醫。
某啟。某今月二日，輒以近文一通，上憑閽侍。辭違既久，僭越是虞。勒蹇步以戴恩，舍醫門而奚適。伏念隨計渚宮之日，求聞漢浦之年。王儉望高，芙蓉比幕。陳琳筆健，玳瑁為簪。因矜窺豹之能，遂竊登龍之譽。習池侍燕，峴嶺從遊。許之以向者為文，頗勝張詡。戒之以偶然成事，恐似李滂。其後歲月煎熬，輪蹄頑禿。僅逾十上，幸免一鳴。角羸而隻有困時，矢盡而未知降處。間者尚書理兵夏汭，栽柳武昌。文聘江山，粗資吟玩。費禕欄檻，聊奉登臨。某比時當駐征撓，仰趨畫戟。方知叩洪鍾而待教，指墜履以明恩。而疾恙所牽，依投不暇。伏枕而初慚數蹇，揚帆而竟歎途窮。今則潁水政成，旋為故事。中台位闕，已副急徵。風雲將騁於康衢，神鬼肯論於宣室。輒預提勃帚，先立邱牆。雖哲匠掄材，固須良木。而洪鍾許叩，敢獨兼金。謹啟。
某啟。某前月十八日，輒以所為惡文，上千嚴重。尋嬰疾劣，遂曠門牆。伏以皎鏡無私，雖容屢照，醫門多病，應倦施功。忍隨翔鳥之姿，更望不龜之術。某滄州舍釣，紫陌迷塵。徒欲信書，不能知命。道薄而魚腮易曝，計疏而鳧脛難加。所以寧戚叩歌，不惟長夜。魏舒對策，近至中年。丹霄無獨上之期，雙鬢有相輕之色。而員外芝田養秀，桂苑摛華。口裏雌黃，旋成典故。座中薤白，早避風流。敢因誘善之初，仰冀噓枯之便。儻一掬華陰之土，聊拭蘚文。則數升涇水之泥，永依清濟。謹啟。
某啟。某於今月三十日，獲遂起居。伏以黃闥尊崇，雖容展敬，白衣卑賤，不敢興言。今則輒於隕獲之間，聊舉證明之事。晉代則司空試劍，漢朝則丞相問牛。彼或以頑滯幽姿，或以疲駑下乘，猶能動搖至化，感達深仁。而況生稟五常，早知恩義，跡居十等，不至輿台。伏思癸卯年中，維揚城畔，謝傅裂土疆之日，羊公分節制之時。珠履毒簪，朝盈望府。雞香豸角，暮出行台。轉輸則萬井魚鹽。統禦則九州侯伯。當時務重難之際，是籌謀閑暇之初。南國佳辰，長聞賦詠。東山勝賞，屢見篇題。為教化之笙鏞，作經綸之彩繪。所以漢陽計吏，得詣軍門。厭次狂生，叨蒙客禮。憫之以轉蓬之質，安之以負米之心。進趨獲奉於麾幢，俸入仍資於甘旨。其後何武捧詔，平陽輒裝。參佐廨中，方虞浪跡。新城埭下，忽受溫言。嗟其未了之身，勉以難遷之性。且憐色目，猶可發揚。某是以不揣狂愚，重萌躁妄。出則祝趙衰之日，永冀流暄。入則禱傅說之星，惟希借耀。今者風雨得生成之候，爐鍾升鼓鑄之司。郭令軍前，潛抽妓樂。崔寧城外，暗毀池台。登庸之時序未遙，反旆之鎡基已兆。若某者，族惟單緒，藝即中流。旋以佩服殊私，緘藏厚旨。假昆蟲而稟信，指簪履以輸懷。竊以浪逼龍津，風催律管。魚皆五色，禽必九苞。揚錦鬐彩羽之姿，俟啟蟄吹葭之便。獨某行迷要路，坐守窮株。九品班資，略非親舊。六街車馬，莫接聲塵。捫心而一寸寒灰，泣淚麵恨行清血。良時易失，司馬遷猶是再三。知己難逢，越石父於焉感激。相公儻或俯回衡柄，曲賜褒稱，雖朽蠹不雕，則推常理，而孤寒無命，祇係洪鈞。謹啟。
某啟。某聞元亮苦貧，姑求彭澤。戴禺多病，遂乞海虞。苟物役之是牽，亦人情而斯見。某族惟單賤，品在下中。三篋亡書，幸無遺漏。一枝仙桂，嚐欲覬覦。十年慟哭於秦庭，八舉摧風於宋野。近者以調甘軫慮，負米攖心。毛義前賢，尚猶捧檄。鯫生何者，焉可守株。勒氣馬以徐回，解藩羊而適願。前使常侍，遽憐此誌。遂以奏官，藉俸入於衡陽，專表章於使府。雖元瑜書記，不足愈風。而處士衣裘，未嚐換雪。斯亦冤鳥尚思於銜石，愚公猶銳於移山。尋遇大夫輟夢軒宮，吹暄楚嶠。手中扇在，河必袁宏。天上才高，寧惟公輔。間者龍門掌貢，馬帳搜遺。泉客號咷，隻憂寶盡。地靈惆悵，不覺山空。而某適限徐兵，遠留吳會。不得少將鱗鬛，側望風雷。指函穀以馳誠，遙知氣紫。上蘇台而送目，空羨河清。今者輒奉危心，來幹畫戟。大夫或俯回趙印，下煦韓灰。更於茶藥之中，重假勾留之便。所冀猶縻祿食，遠救朝昏。跡稍免於屢空，心尚期於妄動。百生可卜，式占郭泰之龜。一字為褒，全係宣尼之筆。謹啟。
某啟。某鏤冰伎短，緣木計疏。去年舍人俯念窮迷，猥垂慰薦。竟以梁危易折，氣俗難醫。負麈尾之高譚，困龍津之駭浪。雖懷感激，長抱憂慚。今月八日見某官，伏知德水回波，重沾涸鮒。靈丹減粒，已救傷蛇。當縠鶯刷羽之秋，是海燕窺梁之日。豈謂舍人未容祈禱，遽賜保明。樹立孤株，栽培弱蔓。跪聽而淚沾胸臆，仰承而背負邱山。而況俗漸輕訛，時交勢利。或朝遊夕處，或貴族華宗，至於取事之時，與能之際，猶須必成桃李，方許扶持。若某者，跡未及蕭階陳榻之嚴，目未睹巢閣棲梧之瑞。門寒於光逸，命薄於黔婁。縱饒委曲所私，其奈纖毫無取。必舍人知其殺青廢業，二紀於茲。垂白倚門，一生禺望。乃施陰德，以慰歸心。言念徘徊，不知所處。謹啟。
某啟。某聞淮王煉跡於真仙，含靈盡去。鄒衍移暄於寒穀，眾卉皆芳。豈羽毛可從於霓旌，豈凋枿盡關於葭律，蓋以至道無遺於一物，殊私必及於群生。某嚐佩斯言，請陳丹懇。間者豹藏不穩，魚躍無成。浼山公啟事之書，累王衍雌黃之口。捫天莫及，地興慚。向浮世以傷懷，拊勞生而自喟。光陰不駐，齒發漸高。當家貧親老之時，是失路亡羊之日。淚將欲盡，口不敢開。直以非漢代之簪裾，困晉朝之流品。物彙雖逃於芻狗，孤寒竟陷於蟲沙。所以仰蟾桂之高高，恐無仙骨。睹魚鬐之斂斂，忽有癡心。竊希常侍從來許與之言，作此改張之計。俾其七郡，與奏一官。致之於髯參短簿之間，責之以駑馬鉛刀之用。所冀內資骨肉，外罄筋骸。但係受恩，何須及第。必若終憐薄技，尚憫前途。則科號三篇，判稱六部，早嚐留意，頗亦逼人。將今晨禱祝之詞，為異日覬覦之路。情雖可恕，僭亦堪誅。對膠柱以軫懷，願漆身而在此。謹啟。
某啟。某聞宋濟之困名場，空餘坦率。唐衢之升軍宴，但益號咷。斯人以當年不偶於良知，晚歲遂成其永恨。況某早將此事，以戒前車。至願蹉跎，年光老大。向秦庭而屢泣，抱楚足以頻傷。中間輒以所著讒書，上幹閽吏。近見某官，伏知閣下爰哀弱植，俯降深仁。回日月於壺中，展方書於肘後。欲使徐甲之屍必起，蔡經之骨重生。仰嘉音而背若負山，承厚旨而身如有翼。既容托跡，竊敢興言。某動不知機，進惟招毀。忌王隱之名者虞豫，暴蘇秦之過者張儀。群居不出一言，彼則謂某矜才傲物。痛飲不逾三爵，彼則謂某恃酒淩人。何爭名競利之場，有蠹節食苗之類。苟非令君側耳於車上，中郎注目於亭間，則隨趙軛以長鳴，與吳椽而共朽者也。謹啟。
某啟。某月日，以所著《讒書》一通，寓於閽吏。退量僭越，伏積憂惶。某聞樊子昭之處屠沽，發光輝於許邵。郭林宗之遊鞏洛，振聲價於符融。其後物態乖訛，風流委敗。下有自媒之誚，上無相汲之由。某由是反袂興懷，捫心注恨。又安得不屬耳於輿人之論，傾懷於長者之譚。而尚書以盛名鎮乎當時，以盛德傳乎奕世。不趑趄於闒茸，不浮泛於奸回。動則致聖主而活蒼生，以為己任。靜則導衝襟而養和氣，以守家聲。恭惟大朝，屬在吾道。若某者，燎薪就學，擲楯攻文。一則以神氣低凡，不足動王侯之瞻視。一則以家門寒賤，不足辱卿相之搜揚。十年索米於京都，六舉隨波而上下。永言浮世，堪比多岐。所以覽嵇叔夜之書，則伏膺戶外。讀張季膺之傳，則大嚼窗間。長恐一旦月桂情衰，江蘋思起，不得揖兗國山庭之相，不得窺漢朝王佐之才。是以重拂塵衣，聊希藻鑒。儻尚書以孺子可教，則隨洛下之書生。儻尚書以斯人若狂，則訪江東之釣叟。靈蓍神蔡，惟禱所從。謹啟。
某啟。某前月二十五日，以所著《讒書》一通上獻，近見某官某乙，伏承博士曲垂題品，俯及孤危。某聞孫陽以一顧之恩，騏驥不為駑馬。宣父以一言之重，夷齊不作鉞夫。苟吾道之未亡，諒斯人而何遠。某也爇薪就學，閱市成功。偶不自量，因思妄動。舍五湖之高蹈，事九陌之窮遊。為良工不度之才，為要路不容之物。所以嵇康奏樂，忿魑魅以爭光。劉子營生，奈鬼神之相笑。那言不幸，一至於斯。恭惟咸通之初，大中之末，故荊南餘正字，以博士為軒鏡庖刀。今渭北徐端公，以博士為靈蓍神蔡。但言薄技，合在殊私。其後某則困躓於龍津，博士則徊翔於鵷侶。雖心祈目禱，不忘斯須。而天上人間，憑誰訊問。寧知此日，屬在明思。豈一旅人之遭遇有時，而二作者之語言斯中。永為負荷，適足憂慚。況復風訛俗敗之初，轍亂旗奔之際，講學則衛刀削樹，論文則嬴火燒人。家家無相保之心，處處有自媒之口。而博士獨持大旆，高坐危城。招既散之師徒，復已亡之土地。顧茲隆替，尢屬尊嚴。某也雖賦命以多奇，或因人而成事。願將所贄，以賀明時。謹啟。
某啟。某聞大道五千，所制者莫先於躁。浮生七十，所傷者莫甚於情。某所以反袂興嗟，支頤浩歎。顧兩端而若是，持萬緒以奚歸。爰念齠年，即偕時輩。胸中馬駿，握內蛇靈。入公孫龍之關，不惟逞辨。叱東方朔之禦，且欲獻書。其後落單門，蹉跎薄命。路窮鬼謁，天奪人謀。營生則飽少於饑，求試則落多於上。東經海嶠，受下館於諸侯。西出劍門，泣危途於丞相。光景但銷於杯酌，貨財不入於橐裝。傳書而黃耳增勞，久客而黑貂兼敝。間者郎中丹青演潤，咳唾城音，薦光逸之材，以地寒為累。舉仲宣之賦，以體弱見遺。既興奔北之懷，因指在東之念。江夏則鋪名池口，毗陵則堰號銅墩。皆有主張，以生鹽米。郎中倘或言泉晚浹，未忘淘灑之功。譚柄時回，別借齒牙之助。俾得內資柔滑，外救困窮。然後驅淮陰入趙之師，更謀背水。整秦將渡河之卒，重議焚舟。目禱心祈，言狂意迫。其餘罪戾，不敢逭逃。謹啟。
某啟。某月六日，輒以所著《讒書》一通，貢於客次。遂歸逆旅，載軫危途。必恐員外以其姓氏單寒，精神鈍滯，汨在眾人之下，遺於繁務之中。某懷璧經穿，壯年見誌。仲舒養勇，何啻三年。安世補亡，寧惟一篋。其後因從計吏，遂混時人。憤龍尾以不焦，念魚腮之屢曝。嵇康骨俗，徒矜養性之能。李廣數奇，豈是用兵之罪。事往難問，天高不言。去年牽迫旨甘，留連江徼。雖傷弓之鳥，誠則惡弦。食堇之蟲，未能忘苦。所以遠辭蝸舍，來謁龍門。黍穀棠陰，方偕誌願。荷衣蕙帶，不奈風霜。負所業以長嗟，向良工而有喟。昔也鬆苗各性，已知難進之由。今則火木相生，未測自焚之理。謹啟。
某啟。某聞足曆屠門，尚能大嚼。力疲吳阪，亦解長鳴。而況睹棠陰教化之原，入黍穀暄和之景。苟不能自提由瑟，直犯孔牆，則其人生為無益之徒，死作無知之鬼。某譙鄉賤族，釣瀨遺氓。钜下二卿，素非朋執。於陵一叟，或與交遊。偶然蒙郭泰之言，爾厲蘇秦之誌。遂得麥漂風雨，門長蒿萊。旋慕題橋，因吟入洛。三秋旅寓，身居計吏之先。萬里徒行，家匪大夫之後。孰謂九街浪闊，雙闕雲浮。薑維之膽有破時，李陽之拳無下處。由是潛傷鮒轍，暗泣牛衣。賈誼長纓，雖猶自運。張儀健舌，亦擬何為。前窺而四海清平，內顧而一身流落。輒複徘徊鄭驛，睥睨泰醫。敢言畫虎之勤，但有傷蛇之望。謹啟。
某啟。某聞歌者不係聲音，惟思中節。言者不期枝葉，所貴達情。苟抑揚之理或差，則流誕之辭亦棄。而況委病鵲門之下，窺光龍燭之前。上方於趙壹遭逢，下比於陸機榮顯。雖倜儻不侔於二子，而輝華敢讓於伊人。今則住逾負嶽之蚊，去切戀軒之馬，輒複重將越調，更唱燕台。以為京兆王章，三冬有淚。淮陰韓信，一飯無門。惟憂委骨窮塵，敢望橫戈要路，加以輕蹄逸軌，猶祈公子王孫。同窺萬頃波瀾，各有一時顏色。而某短神難舞，危條易風。禱祠則天或未從，號泣則人皆不吊。由是飾裝增欷，覽策興嗟。指棨戟以凝神，望爐錘之借便。雖琳琅杞梓，盡歸梁棟之間。而藻荇蘋蘩，亦戀池亭之內。殷函軫念，劉紙懸緘。無言誓天，有死銘德。謹啟。
