高駢末年，惑於神仙之說，呂用之、張守一、諸葛殷等，皆言能役使鬼神，變化黃白。駢酷信之，遂委以政事。用之等援引朋黨，恣為不法。其後亦慮多言者有所泄漏，因謂駢曰：「高真上聖，要降非難。所患者，學道之人，真氣稍虧，靈貺遂絕。」駢聞之，以為信然。乃謝絕人事，屏棄妾媵。賓客將吏，無複見者。有不得已之故，則遣人洗浴齋戒，詣紫極宮道士祓除不祥，謂之解穢，然後見之。拜起才終，已複引出。自此內外壅隔，紀綱日紊。用之等因大行威福，傍若無人。歲月既深，根蒂遂固。用之自謂磻溪真君，張守一是赤松子，諸葛殷稱將軍。有一蕭勝者，謂之秦穆公駙馬，皆雲上仙遣來，為令公道侶。其鄙誕不經，率皆如此。江陽縣前一地祇小廟，用之貧賤時，常與妻寓止巫舍。凡所動靜，禱而後行。及得誌，謂為冥助，遂修崇之。回廊曲室，妝樓寢殿，百有餘間。土木工飾，盡江南之選。每軍旅大事，則以少牢祀之。用之、守一皆雲神遇，駢凡有密請，即遣二人致意焉。
中和元年，用之以神仙好樓居，請於公廨邸北跨河為迎仙樓。其斤斧之聲，晝夜不絕。費數萬緡，半歲方就。自成至敗，竟不一遊。扃鐍儼然，以至灰燼。是冬又起延和閣於大廳之西，凡七間，高八丈，皆飾以珠玉，綺窗繡戶，殆非人工。每旦焚名香，列異寶，以祈王母之降。及師鐸亂，人有登之者，於藻井垂蓮之上見二十八字云：「延和高閣上幹雲，小語猶疑太乙聞。燒盡降真無一事，開門迎得畢將軍。」此近詩妖也。用之公然雲與上仙來往，每對駢或叱咄風雲，顧揖空中，謂見群仙來往過於外，駢隨而拜之。用之指畫紛紜，略無愧色。左右稍有異論，則死不旋踵矣。見者莫測其由，但搏膺不敢出口。用之忽云：「後土夫人靈仇遣使就某借兵馬，並李筌所撰太白陰經。」駢遽下兩縣，萃百姓葦席數千領，畫作甲馬之狀，遣用之於廟庭燒之。又以五彩箋寫太白陰經十道，置於神座之側。又於夫人帳中塑一綠衣年少，謂之韋郎。廟成，有人於西廡棟上題一長句詩曰：「四海千戈尚未寧，謾勞淮海寫儀形。九天元女猶無信，後土夫人豈有靈。一帶好雲侵鬢綠，兩行岩岫拂眉青。韋郎年少躭閑事，案上修看太白經。」好事者競相傳誦。
是歲詔於廣陵立駢生祠，並刻石頌。差州人采碑材於宣城。及至楊子縣，用之一夜遣人密以健牯五十，牽至州南，鑿垣架濠，移入城內。及明，柵緝如故。因令楊子縣申府，「昨夜碑石不知所在」，遂懸購之。至晚云：「被神人移至街市。」駢大驚，乃於其傍立一大木柱，上以金書云：「不因人力，自然而至。」即令兩都出兵仗鼓樂，迎入碧筠亭。至三橋擁鬧之處，故埋石以礙之，偽雲人牛拽不動。駢乃朱篆數字，貼於碑上，須臾去石乃行。觀者互相謂曰：「碑動也。」識者惡之。明日，楊子有一村嫗詣知府判官陳牒云：「夜來裏胥借耕牛牽碑，誤損其足。」遠近聞之，莫不絕倒。比至失守，師鐸之眾竟自壞墉而進。常與丞相鄭公不協，用之知之。忽曰：「適得上仙書，宰執之間有陰圖令公者，使一俠士來，夜當至。」駢驚悸不已，問計於用之。用之曰：「張先生少年時嚐學斯術於井深裏聶夫人。近日不知更肯為之否。若有，但請此人當之，無不齏粉者。」駢立召守一語之。對曰：「老夫久不為此戲，手足生疏。然為令公，有何不可。」及期，衣婦人衣，匿於別室，守一寢於駢臥內。至夜分，擲一銅鐵於階砌之上，鏗然有聲，遂出皮囊中彘血，灑於庭戶簷宇間，如格鬥之狀。明日，駢泣謝守一曰：「蒙仙公再生之恩，真枯骨重肉矣。」乃躬輦金玉及通天犀帶，以酬其勞。
又有蕭勝者，亦用之黨也。納五百金賂於用之。用之曰：「爾何欲？」曰：「欲得知鹽城監耳。」乃見駢，為求知鹽城監。駢以當任者有績，與奪之間，頗有難色。用之曰：「用勝為鹽城者，不為勝也。昨得上仙書雲‘有一寶劍在鹽城井中，須一靈官取之’。以勝上仙左右人，欲遣去耳。」駢俯仰許之。勝至監數月，遂匣一銅匕首獻於駢。用之稽首曰：「此北帝所佩者也，得之則百里之內，五兵不敢犯。」駢甚異之。遂飾以寶玉，常置座隅。時廣陵久雨，用之謂駢曰：「此地當有火災，郭邑之間，悉合灰燼。近日遣金山下毒龍以少雨濡之，自此雖無大段燒爇，亦不免小小驚動也。」於是用之每夜密遣人縱火。荒祠壞宇，無複存者。駢嚐受道家秘法，用之、守一無增焉。因刻一青石如手版狀，隱起龍蛇，近成文字，「玉皇授白雲先生高駢」，潛使左右置安道院香幾上。駢見之，不勝驚喜。用之曰： 「玉皇以令公焚修功著，特有是命。計其鸞鶴不久當降，某等此際謫限已滿，便應得陪幢節，同歸真境也。他日瑤池席上，亦是人間一故事。」言畢歡笑不已。遂相與登延和閣，命酒肴極歡而罷。後於道院庭中刻木為鶴，大如小駟，羈轡中設機棙，人或逼之，奮然飛動。駢嚐羽服跨之，仰視空闊，有飄然之思矣。自是嚴齊醮，煉金丹，費耗資財，動逾萬計。日居月諸，竟無其驗。
呂用之，鄱陽安仁裏細民也。性桀黠，略知文字。父璜，以貨茗為業，來往於淮浙間。時四方無事，廣陵為歌鍾之地，富商大賈，通逾百數。璜明敏善酒律，多與群商遊。用之年十二三，其父挈行，既惠悟，事諸賈皆得歡心。時或整履搖箑，匿家與奴婢等。居數歲，璜卒於家。乾符初，群盜攻剽州裏，遂他適。用之既孤且貧，其舅徐魯仁賙急之。歲餘，通於魯仁室，為魯仁所逐。因事九華山道士牛宏徽。宏徽自謂得道者也，用之降誌師之，傳其驅役考召之術。宏徽既死，用之複客於廣陵。遂縠巾布褐，用符藥以易衣食。歲餘，丞相劉公節制淮左，有蠱道置法者，逮捕甚急。用之懼，遂南渡。時高駢鎮京口，召致方伎之士，求輕舉不死之道。用之以其術通於客次，逾月不召。詣渤海親人俞公楚，公楚奇之，過為儒服，目之曰江西呂巡官，因間薦於渤海。及召試，公楚與左右附會其術得驗，尋署觀察推官，仍為制其名，因字之曰無可，言無可無不可也。自是出入無禁，初專方藥香火之事。明年，渤海移鎮，用之固請戎服，遂署右職。用之素負販，久客廣陵，公私利病，無不詳熟。鼎灶之暇，妄陳時政得失。渤海益奇之，漸加委仗。先是渤海舊將有梁纘、陳拱、馮綬、董僅，公楚歸禮日以疏退，渤海至是孤立矣。用之乃樹置私黨，窺伺動息。有不可去者，則厚以金寶悅之。左右群小，皆市井人，見利忘義。上下相蒙，大逞妖妄。仙書神符，無日無之。更迭唱和，罔知愧恥。自是賄賂公行，條章日紊。煩刑重賦，率意而為。道路嗟怨，各懷亂計。用之懼有竊發之變，因請置巡察使，采聽府城密事。渤海遂承制授禦史大夫，充諸軍都巡察使。於是召募府縣先負罪停廢胥吏陰狡凶狠者，得百許人，厚其官傭，以備指使。各有十餘丁，縱橫閭巷間，謂之察子。至於士庶之家，嗬妻怒子，密言隱語，莫不知之。自是道路以目，有異已者，縱謹靜端默，亦不免其禍，破滅者數百家。將校之中，累足屏氣焉。
高駢嬖吏諸葛殷，妖人呂用之之黨也。初自鄱陽將詣廣陵，用之先謂駢曰：「玉皇以令公久為人臣，機務稍曠，獲譴於時君，輒遣左右一尊神為令公道中羽翼，不久當降。令公善遇，欲其不去，亦可以人間優職縻之。」明日，殷果來。遂巾褐見駢於碧筠亭。妖形鬼態，辯詐蜂起。謂可以坐召神仙，立變寒暑。駢莫測也。俾神靈遇之，謂之諸葛將軍也。每從容酒席間，聽其鬼怪之說，則盡日忘倦。自是累遷鹽鐵劇職，聚財數十萬緡。其凶邪陰狡，用之蔑如也。有大賈周師儒者，其居處花木樓榭之奇，為廣陵甲第。殷欲之，而師儒拒焉。一日，殷謂駢曰：「府城之內，當有妖起。使其得誌，非水旱兵戈之匹也。」駢曰：「為之奈何？」殷曰：「當就其下建齋壇，請靈官鎮之。」殷即指師儒之第為處。駢命軍候驅出其家。是日雨雪驟降，泥淖方盛，執事者鞭撻迫蹙，師儒攜挈老幼，匐匍道路，觀者莫不愕然。殷遷其族而家焉。殷足先患風疽，至是而甚，每一躁癢，命一青衣交手爬搔，血流方止。駢性嚴潔，甥侄輩皆不能侍坐。唯與殷款曲，未嚐不廢寢忘餐。或促膝密坐，同杯共器。遇其風疽忽發，即恣意搔捫，指爪之間，膿血沾染。駢與之飲啗，曾無難色。左右或以為言，駢曰：「神仙多以此試人，汝輩莫介意也。」駢前有一犬子，每聞殷腥穢之氣，則來近之。駢怪其馴狎，殷笑曰：「某常在大羅宮玉皇前見之，別來數百年，猶複相識。」其虛誕率多如此。高虞常謂人曰：「爭知不是吾滅族冤家也。」殷性躁虐，知揚州院來兩月，官吏數百人，鞭背殆半。光啟二年，偽朝授殷兼禦史中丞加金紫。及城陷，竄至灣頭，為邏者所擒。腰下獲黃金數斤，通天犀帶兩條。既縛入城，百姓聚觀，交唾其麵。尋撮其鬢發，頃刻都盡。獄具，刑於下馬橋南。杖至百餘，絞而未絕。會師鐸母自子城歸家，經過法所，遂扶起避之，複蘇於橋下。執撲者尋以巨木踣之，騶殿過，決罰如初。始殷之遇也，驕暴之名，尋布於遠近。其族人競以謙損戒殷。殷曰：「男子患於不得遂誌。既得之，當須富貴自處。人生寧有兩遍死者？」至是果再行法。及棄屍道左，為仇人剜其目，斷其舌。兒童輩以瓦礫投之，須臾成峰。
吳堯卿者，家於廣陵。初傭保於逆旅，善書記。因出入府庭，遂聞於縉紳。始為鹽鐵小吏，性敏辯，事之利病，皆心記口調，悅人耳目。故丞相李尉以其能，首任之。高駢因署堯卿知泗州院，兼判國監。尋奏為刺史，制命未行，會軍變，複歸廣陵。頃之，知浙西院，數月而罷。又知揚州院兼榷糴使。偽朝授堯卿禦史大夫。堯卿托附權勢，不問貴賤，苟有歧路，縱廝養輩，必斂衽以金玉餌之。微似失勢，雖素約為死交，則相對終日，不複與言。趨利背義如此，權貴無不以賄賂交結之。故不離淮泗，僭竊朱紫，塵汙官省三數年間，盜用鹽鐵錢六十萬緡。時王棨知兩使務局，下堯卿獄，將窮其事，為諸葛殷所保持獲全。及城陷，軍人識是堯卿者，鹹請啗之。畢師鐸不許，夜令堯卿以他服而遁。至楚州遇變，為仇人所殺，棄屍衢中。其妻以紙絮葦棺斂之，未及就壙，好事者題其上云：「信物一角，附至阿鼻地獄。請去斜封，送上閻羅大王。」時人以為笑端。
黃巢之將叛也，天下騷動，杭之豪傑，舉挺以衛鄉裏者八人，故立八都之號。其間王公節將，派有分者一十三都，君居其一焉。君諱公約，字處仁，杭之餘杭人。以膽略為郡邑推。應募西討，投西佳鎮遏使。其後從董太尉禦巢，加禦史中丞。奏置都額，改硤石為郡邑之所。於是推鋒破銳，勳業愈盛。由冬卿改秋曹民部二尚書，為將三十年，家無長物。出則督勵士卒，入則訓❥❥弟。斯亦名將之高節也。乾寧四年夏六月二十有一日，啟手足於硤石之第，享年五十八。以明年正月十五日，卜宅於錢塘之新亭鄉桐扣山之原，禮也。君嗣子以隱鄉裏之舊，請銘其墓。而複以詩一章，文其美於道之隅曰：
吳山蒼蒼，吳水泱泱。降生英靈，為公為王。以嚴師旅，以奠封疆。派有別者，我亦鷹揚。取直之功，捍巢之績。雖從本軍，實展良畫。踐曆禁旅，光揚事跡。乃自西佳，遷於硤石。上君東代，諸將西征。賈以餘勇，資其銳兵。稽山霧廓，京口波清。再從貂冕，始拜冬卿。吳會紛紜，淮石奔競。驅其凍餒，犯我疆境。躬勵精卒，恭承上命。雪霽鬆貞，風中草勁。元戎承制，聖主酬勞。大起名重，司元望高。優遊渥澤，出入官曹。所謂雞省，全資豹韜。恭仰府城，載崇吾圉。惟力是助，厥功以舉。雲矗千堵，土攢萬杵。率以資產，役以軍旅。乃頒民寵，乃正華資。大國綱紀，雄藩羽儀。床間牛鬥，杯裏蛇疑。天胡可測，神亦難知。有仁於時，有功於物。一代殊勳，二品清秩。不謂不達，何獲何失。瑞馬神羊，金箱玉室。
公諱讓，字德高，沖公子，即下邳烏程長林公七世孫，是爲一代祖。公雅貌殊衆，重瞳美髯，語含鐘聲，手垂逾膝，博學豪邁，豁達善謀。初從東郡都督，及漢察孝廉，除歷陽、章安二縣長。時吳郡薛府君固爲執法所枉，徵詣廷尉。公因歲朝賀大呼稱固之寃。順帝命虎賁羽林劍戟夾其兩腋，左右彎弓向身，問所言枉狀。而公直言其由，神色不變。天子即原固罪，公卿大夫莫不歎息。太尉趙峻辟公爲西掾，遷黃門選部侍郎。時九江猾寇周生、范容作亂，蕩覆淮、泗、徐、揚。有詔以公忠誠亮直，必能蓋節，拜廣陵太守征東大將軍持節都督江左六州諸軍事。公沈謀內張，羽翼外舒，行陣纔接，兇徒瓦解，斬賊帥徐鳳、謝安等於陣，范容、周生相縛款首。於是桓帝旌其成功，封富春侯，食邑五千戶，佩以金紫。嘉平元年三月十六日薨，春秋六十有三，諡曰哀公。夫人東海徐氏，生三子，曰承，曰京，曰晟。後娶夫人安定皇甫氏，生一子曰躭。葬長興縣平望鄉西北梓山，奉朝命繪公遺像於郡祠。
公諱京，字仲恭，富春侯第二子也。世居長興，以富春侯蔭仕漢本宮舍人、太子洗馬，出守高密郡，善政有聲，轉越騎都尉右將軍，諡□。夫人顧氏，合葬長興雉山。子五，曰徊、曰寶、曰毓、曰化、曰覺，析居於烏程、無錫、崑山、陸安、於潛、吳興等處，號洗馬支下子孫。
公諱寶，字叔珍，高密侯第二子也。仕吳為前軍司馬，以勳升都尉，轉樞密尉將軍。娶夫人信安鄭氏，生二子，曰礻典、曰睦。公與夫人合葬，附高密侯側。
公諱睦，字士信，司馬公第二子也。勤敏好學，思紹世風。初領本部五官掾，累遷黃門侍郎，改尋陽令。能抑強撫困，藹為時稱。加東郡太守。娶夫人會稽魏氏，生二子，曰秀、曰裔。公與夫人合葬，附高密侯側。
公諱秀，字子宏，侍郎公之長子也。篤誌學問，優於禮經。仕吳，以尚書郎議官曆太常卿。娶夫人徐氏，生二子，曰廣、曰恩。公與夫人合葬，附高密侯側。
侯諱廣，字敬仲，太常公之長子也。性孝友，博通群書，誌氣高邁。西晉太安中察孝廉，累遷安遠將軍。平逆寇石冰等，太尉東海王越表其勳，授以軍諮祭酒江州刺史持節征虜將軍都督江東諸軍事。時陳敏僭亂，割據江表，公與顧榮周玘等謀曰：「我等受恩朝廷，爵位至此，安得不以忠義自效？」即乃歃血而盟，結為昆弟，協心奮擊，不逾月而賊平。賞典未至，薨於永嘉二年，年五十有四。後二年，賜以丹書，追贈永安侯，食邑二千戶，諡曰莊。公娶夫人汝南周氏，生四子，曰維、曰彌、曰智紹、曰繼。公與夫人合葬長城北二十五裏湖陵山。
侯諱彌，字德盛。永安侯第二子也。穎悟過人，善屬文。襲父蔭仕晉，甫十八補主簿，累遷散騎常侍。而聲譽四馳，調陳州刺史。下車之初，以法誅蠹民豪猾，而汲汲於撫字，民甚德之。轉輔國大將軍，敕授預寧侯。夫人魏氏，生四子，曰瑋、曰基、曰纂、曰道濟。侯與夫人合葬長城戍山之南。
公諱瑋，字瑞英，預寧侯之長子。好學治書，旁貫莊老。仕晉，累官至左常侍太子黃門侍郎，出為徐州別駕。治理清恕，撫民如子，致以慈父稱之。加安遠將軍。夫人吳郡陸氏，生五子，曰元孫、曰諮詢、曰修道、曰興德、曰興道。公與夫人合葬附預寧侯墓側。
侯諱興德，字文璨，安遠公第四子。少而明敏，曉達時務。善書劄古作，博通天文。仕晉為本郡功曹，遷揚州主簿員外散騎，轉冠軍府記室參軍，贈關內侯。娶夫人烏程吳氏，生三子，曰安仁、曰伯仁、曰法全。侯與夫人合葬，附預寧侯墓北午酉山。
王諱伯仁，字德靜，關內侯之次子也。溫厚端方，酷孝嗜義。賢士大夫鹹器重之。劉宋泰始中舉孝廉，除王府兵曹參軍員外散騎常侍。蕭梁革命，公遂掛冠歸隱。天監三年，詔舉世家勳德之士，郡守劉渾表稱：「錢氏為望族，自漢以來，公侯令使之貴，名聯勳冊，文獻足徵。矧其先世富春侯讓圖像郡祠，民猶懷之。今伯仁年齒雖暮，而不怠進修，克副勳德之舉。」由是累徵，辭不獲已，授揚州刺史。娶夫人吳郡張氏，生五子，曰肅之、曰樂之、曰邕之、曰敬之、曰和之。一女曰寶媛，適同郡陳文讚，即景帝也。生子霸先，是謂陳高祖武皇帝，追贈為臨川王。寶媛以永定元年十月薨，諡孝烈。追尊景皇後。王與夫人墓附高密侯墓西二裏。
公諱肅之，字子恭，臨川王長子。以父蔭仕梁，曆職常侍。天監十三年授員外散騎常侍全威將軍，轉給事中。十五年除邵陵王府文學。娶夫人故鄣王氏，繼娶施氏，生一子曰道始。繼娶萬氏，生一子曰道震。公與夫人合葬大義村南十五裏東侯山。
公諱道始，字元德，給事公長子也。自幼嗜學，經史百家，靡不究極其義，而氣岸超出倫輩。天監中辟除王府法曹參軍，曆仕輕車將軍江州刺史。在任明練治體，剖決如流。奸雄畏其威，窘乏被其澤。雖值荒忙之際，而屬邑雍恬。當侯景逼台城時，公與西都太守陳霸先應援，從上江下敗之於金陵。王僧辯欲窘霸先，斬其黨杜龕。齊將徐嗣徽入寇，公據要出奇，絕其糧道，以破嗣徽。其累立奇勳如此。與霸先舅姑昆季也。霸先受禪，是為陳武帝。永定元年，上常諭公曰：「卿有佐命勳勞，藩威之良器。然以國戚，恩賚殊薄於眾。今天下將定，安忍以繁劇之任浼卿。」遂授揚威將軍，充本郡瑞嘉二陵令兼本部刺史，俾旋長興保護陵寢。薨年六十二。武帝悲悼，罷朝三日，追贈建寧伯。又贈開國伯，食邑五百戶，諡定公。娶夫人同郡王氏，合葬東侯山。生子六，曰纂、曰善明、曰望遠、曰吉兒、曰智遠、曰智昌，分為六枝，號曰湖頭六宅。
侯諱智昌，字子盛，開國伯第六子也。幼而聰慧，文武兼通。陳武帝躍龍之始，侯隨父拒杜龕於大義柵一百餘日。城壘之地，即侯之宅也。奇謀果決，遂破杜龕。天嘉二年，奉朝命遷吏部尚書，授桂陽王府參計侍郎，轉仁威將軍，勳封如故。年四十有二，卒於京師，詔贈通直散騎常侍宣毅將軍，封綏安侯，食邑五百戶。詔歸權葬大義村。大業二年，卜遷戍山舊塋。娶夫人吳郡張氏，生子二，曰瓛、曰璡。侯與夫人合葬焉。
公諱瓛，字貴章，綏安侯之長子。公在髫齔間，暗誦六經，甫學為文，有驚人語。少失怙，哀毀過禮，事母以孝聞。陳至德中，詔徵甲門子弟，補本部主簿，移長沙王法曹參軍。以功加右衛殿中將軍，曆晉安縣開國子。既而歎曰：「道之不行，時耶命耶，鷦鷯鼴鼠，不過一枝與盈腹足耳。」遂隱林泉。隋大業中，海寇侵掠郡邑，公仗義率眾守禦，境賴以安。唐貞觀十九年，疾終於私第，年七十有三。娶夫人武康姚氏，生三子，曰元脩、曰元裕、曰元師。公與夫人合葬，附先人綏安侯墓側。
公諱元脩，字文通。開國子之長子。性淳謹篤厚，甘澹泊，以清白自守。唐貞觀五年，策試通經，補長興縣博士。七年，詔天下貢民氏族源流，公錄家譜詣郡，與沈懷遠等數家連保京師。唐永徽二年，陳碩真謀逆，朝廷詔鄰道討之。吳興郡守李杭辟公議事，公遂請兵擊寇，剿其餘黨。郡守奏其功，拜高平太守揚威將軍。以儀鳳二年疾終，葬附祖綏安侯戍山墓側。娶夫人高平徐氏，生二子，曰孝憬、曰孝本。
公諱孝憬，字希貞，一字定方，揚威將軍長子。幼聰慧，書通八體，射穿七劄。躭玩典籍，工於詩歌。一觴一詠，為縉紳所重。年十六，以門蔭授富春尉。公以奕世勳閥，族門鼎盛，當大唐創業之後，是天下進賢之時。公獨忘情簪笏，雅誌高尚。十辟三公府，再以五品徵。雖羔雁繼來，簡書交至，而公終懷止足，高尚不屈。放情岩穀，思全真璞。以為臨安土厚水清，包含正氣。石鏡居前，光分數裏。苕溪處後，波漾十尋。九州之廟貌儼然，二月之芳蹤宛在。加以金鏞之梵宇禪宮，秦王之車轍馬跡。羲之獻之之遊處，主領猶存。郭生銓定之真風，喬鬆尚翠。李八百隱居之地，唐君房仙去之壇。公識達仙機，心通物表。仰察盡天文之變，俯觀知地理之宜。乃相縣之東南，茅山之下，躬遷祖宅。自此移家，俾子孫大震家聲。百代之後，以我為宗，故號茅山祖。時浙帥錢塘郡守表公世德，堪佐聖朝，詔赴闕庭，將加大用，委州縣長吏，備禮以迎。群心葉慶，共俟寵光。如何天違福善之祥，奄有壞梁之歎。忽縈疾恙，俄以壽終，年七十有二。附葬綏安侯祖塋戍山之原。娶夫人琅琊王氏，生七子，曰師寶、立義、立璀、立琬、師慶、師整、師道。
公諱師寶，字道珪，孝憬公長子。童時通《孝經》《論語》。嚐語親曰：「用天之道，分地之利。謹身節用，以養父母。此聖人之至行也。吾日三省吾身，為人謀而不忠乎？與朋友交而不信乎？傳不習乎？此孔門之高節也。惟此二者，吾庶幾焉。」遂高謝徵辟，覃精載籍，極事親之道，得鄉黨之譽。優哉遊哉，聊以卒歲。年八十有五，無疾而終。娶吳郡張氏，葬臨安縣署村大錢墓。生二子，曰仁哲、仁昉。
公諱仁昉，字德純，師寶公次子。性格端秀，識量宏深。少稟清規，早懷幹濟。舉孝廉高第，拜太子司儀郎，遷長城令。躬勤耕織，賓興學校。疲瘵蘇息，逋逃歸附。家興禮樂之風，民知謙讓之節。任滿階臨，耆老顧盼者千戶。登車出境，童稚攀轅者數程。公之仁政感人者如斯。歸老家庭，躬耕奉養。載丁艱疾，居喪合禮。清風雅望，今古垂芳。竟以壽終，年八十有一。娶本郡王氏，生三子，曰碩崇、碩琛、碩亶。葬臨安縣石鏡鄉錢宅墓次。
公諱碩亶，字文甫，司儀公第三子。生而俊秀，身長七尺。眉舒目明，好學躭書。識洞經史精於天文曆數，兼通地理元奧。常登石鏡高峰，視前後山水形勢，歎曰：「峰巒擁抱，龍虎盤旋，氣象深沈，必出豪傑。鍾其運者，其我家子孫乎？」時海內晏如，江左豐阜。公以祖德高尚，忘其軒冕。韜光晦跡，堅隱邱園。玩水尋山，逍遙自適。於是江表知公之名，山林超俗之士，多求訪而交遊焉。然而稼穡以躬，京坻歲積，賙贍三族，給奉燕遊，遍及鄉黨，人莫不感其德者。迨極齒暮，厥德彌芳。壽七十有九，終於正寢。娶夫人本郡陳氏，生三子，曰湛、曰滉、曰沛。公與夫人合葬臨安縣石鏡鄉錢宅墓側。梁朝以元孫進封吳越爵，追贈尚書檢校司空。夫人贈太安太夫人。
丁亥年夏（咸通八年），前晉陽崔縣令死於通政裏客舍，殍也。餘雖不識其人，且念其官不卑也，死亦命也。而竟以餓者，是必不為貪吏，為貪吏則不然。因作詞以吊曰：
南風熱兮雲蒸乾，緬饑魂兮愁鬱盤。蒞晉陽兮俸薄，魂之廉兮無剽削。餘辭以吊空，魂來親兮無西東。魂無山兮山之鬼夷叔，彼之生兮未嘗足。魂無野兮野之鬼陳仲，彼非其得兮一介不之共。魂邀留兮京師，上愉愉兮下怡怡。殘敗肉兮乞狗彘，舍此兮何之。量天地之廣大兮，吾不得而知。雞則走而鳶則飛，鳴蟬瘦而蝤蠐肥。何濁也則是，清也則非。茫昧既不可以問兮，盤礴不可得而推。怳吾懷以四顧兮，孰知夫天地之雲為。
