府君諱行先，字蘊之，吳郡人也。曾祖憑，皇不仕。祖真，皇不仕。父敬端，皇不仕。妣陳留阮氏太夫人。揚名立身，光於祖宗者，惟府君耳。府君少親戎律，長習武經。有摧鋒破敵之堅，蘊戡難濟時之策。猿臂燕頷，完備將才。始隸職於建寧都從高公彥，所在征討，累有功績。尋高太傅分符霅渚，府君亦隨於治所，太傅用為心膂。或鄰境有寇，總握兵柄，仗劍前驅，無不望風瓦解。減灶之謀，投醪之義，備盡其妙。以見聞於聖聽，疊被寵嘉。薦曆珥貂，累升八座，益為霅守所重。自渤海公厭世，高灃亂行，府君奮臂一呼，率眾歸國。時天下都元帥吳越國王，親統全師，撫寧郡縣，以有功者宜加爵賞，遂封協力勤王功臣。尋封佐正匡國功臣，加封右仆射，仍委之靜海劇鎮。府君之屯細柳也，鉏耰荊棘，版築城壘，不日而就。不恃其寵，不勞於民。卒乘輯睦，鎮縣和同。商農工賈，不改其業。親載耒耜，遍植桑麻。以備祗奉使臣，供承南北。十五年內外無間言，蓋恩威並行，寬猛得所矣。以寶大元年夏四月得疾弗興，至秋七月二十三日終於靜海鎮之官舍，享年七十有二。府君娶汝南周氏、隴西彭氏、清河張氏。三夫人皆肅雍和鳴，內外婉順。主喪祭者，惟彭氏、張氏居其右焉。有子八人。長曰從訓，耽昧雲泉，不樂仕宦，侍膳於周氏之側。次曰智銘，在方袍之下。次曰元晟，節度使正散將。為人溫恭，尢尚儒雅。娶諸暨鎮遏使楚牧韓章司徒愛女。次曰元杲，節度正散將銀青光祿大夫檢校太子賓客兼監察禦史。狀貌瑰偉，智略出眾。識量宏博，不拘小節。親族聞鹹曰有父風。娶聞人氏。次曰元昇，節度❥將。獷悍好勇，直將軍之器。娶鄭氏。次曰元寶，娶章氏。次曰元勝、元贇，未娶。皆堂堂之軀，或親弓馬，或閱詩書，分掌家事，無不幹濟。女三人，長適潁川氏西都軍將都知兵馬使明川羅❥使陳師靖仆射之子某。先府君逝，次適清河氏建寧都虞候張全尚書之子某，次適上亭鎮遏使翁錫尚書之孫節度討擊使上亭鎮遏將元昉之子繼貞。弟三人，行存、行勤、行忠。初府君之寢疾也，殿下遣中使三賜湯藥。及啟手足，命侍臣持祭奠，厚加賻贈。內外親戚，莫不感泣。有以見君親之道，始終兩全矣。明州都侯太傅奠贈尢異焉。府君世墓在湖州烏程縣，不克歸葬。續致桑梓在開元府海鹽縣，以其年歲次甲申十一月乙未朔六日庚子，厝於本縣德政鄉通福裏澉墅村之原，禮也。鶚與府君，幸同王事，備熟德美。洎有葬日，令子元晟、元杲泣血而拜，請予撰銘誌，堅免不從，遂命筆聊紀年代。安敢飾詞，乃摭實而為誌。銘曰：
挺生英特，邈爾奇形。素蘊豹略，能精武經。戈鋋再舉，氛祲廓清。從茲勇冠，大播家聲。盛績既彰，威名遂振。靜守謙敬，動知逆順。惟此侯王，賞其忠信。不有殊功，疇遷劇鎮。匡吳誌大，佐越功全。一人注意，百辟推賢。方務剖竹，宜分重權。孰謂梁木，俄題逝川。生作忠臣，沒留遺策。眷彼令嗣，恭承帝澤。丹斯引，元宮已辟。萬歲千秋，芳塵永隔。
瑗事吳越武肅王錢鏐，累官至司空，出鎮華亭。
庚補觀生，所學未就。其師同算生例，徵束脩。訴云：「蓋伎術不可為例。必其抑納，遣出幾何？」師曰：「算之伎術。」生終不伏。
仰乎天文，用察昭應，辨彼雲物，以知休祥，矜術數以分官，列保章而命職。庚以幽微可尚，精妙希探，躡梓慎之陳跡，采劉向之故書。補職觀生，扣鍾師業。銀河宛轉，瞻一水而初分；玉漏蕭條，齊七政而寧察。業則未就，師何有言？且束脩自行，誨無倦矣！六藝有數，算其異歟？言生合有束脩，稱算不同伎術，始和昭布，甲令明懸。請從多少之差，方定是非之理。生之不伏，愚亦謂然。
光業字文通，世為襄陽竟陵人。父日休，唐末為蘇州軍事判官，遂家焉。吳越武肅王辟置幕府，累署浙西節度推官。天寶九年使梁，梁特賜光業進士及第，仍賜秘書郎，授右補闕內供奉使。還兼兩浙觀察使。文穆王襲位，命知東府事。天福二年國建，拜丞相。八年卒，年六十七，諡貞敬。
粵以唐長興三載壬辰春季螢凋十三莢，天下兵馬都元帥尚父守尚書令吳越國王棄捐宮館。以是歲明宗皇帝降太常博士段容，定諡議曰「武肅」，詔尚書工部侍郎楊凝式撰神道碑文，宣翰林待詔張季恭至吳越，書於刊石。後二年歲在敦牂，天下兵馬都元帥嗣吳越王建廟貌於始封之越國，禮與境內，樂之罔極，孝思也。蓋聞神道設教，莫大於郊社嚴禋。明德惟馨，無逾於祖考孝享。是以百代相襲，六籍盛稱。報劬勞則天保是徵，展欽若則王假是訓。又況建除難靖亂之業，揚武烈之威名，振剛德義氣之風，成肅恭之懿號。陳力四紀，光奉八朝。生為有土之君，薨立象朝之廟。是可睢盱召畢，齷齪桓文，聲華永而日月，齊簡冊編而古今在。矧夫堂成王構，家繼國祧，壓璧寶以知來，出玉林而嗣位。高陽號裏，無愧前賢。夏屋登山，常遵治命。爰自鄭緇始襲，晉墨未除，不忍一日之離，遂立千年之祀。金熔陽邁，已成像於吳城。香刻旃檀，複附神於越國。
恭惟先天下兵馬都元帥吳越國武肅王，殷朝篯祖，仙萼分枝。唐代鄛公，靈源真派。簪裾軒冕，禮樂詩書。疊慶連華，交光翊業。應劭七世，累爵重官。羅企一門，惟忠及孝。其降神也，虹飛蜀國，始見殊祥。魚躍汾河，是生奇表。赤光耀室，黃氣浮空。石龜隕下於官山，胡人來歸於寶器（此二事安國縣父老言也）。其英姿也，鳳文龍藻，敻出精神。白琥蒼珪，琢為標格。加之薛璘整峻，謝安風流。俯仰可觀，進退有度。慕容德偃月日角，光彩爍人。李子堅匿犀龜文，威儀鎮俗。其辭韻也，音容灑落，智辯鏗句。元善抑揚，張暢詳雅。至若討論國計，談畫兵籌，接對使伻，撫禦將下，所謂五河奔注，百穀崩騰。玉虹起而雲霧銷，金虎嘯而風飆動。揣摩勝負，赫連勃口授懷慚。捭闔興亡，蘇季子舌端有愧。其氣度也，誌高建木，量等大瀛。含垢匿瑕，罔知邊際。求賢接士，無怠寅昏。重仁義若邱山，視玉帛如咳唾。翹翹車乘，唯在得人。憧憧往來，皆鍾和氣。所以羔皮豹舄，鶴列犀渠。鹹願殺身，用酬大惠。變家為國，誠由萬化生身。以德聚民，所謂八風從律。其英雄也，能知否泰，善俟雲雷。動必有成，舉無遺策。蛟龍得雨，莫測變通。雕鶚出林，可知意度。其間文武迭用，仁義宏敷。平阿之亡戟得矛，並能取舍。元勰之搦蛇騎虎，不覺艱難。奄有具區，廓開霸業。設使庾翼複出，必不妄譽於桓溫。阮籍重生，安敢輕言於廣武。其文學也，家承儒範，世尚素風。侍絳紗帳於先生，授白綸巾於神女。才通夢寐，鳳吐方來。誌在典經，龍鬥不顧。所以博覽七緯，精究三元。盡得津涯，皆升堂奧。其於篇韻，尢著功夫。思風起而繡段飄，言泉淘而金沙見。其劄翰也，花隨腕下，星逐毫飛。靄若遊雲，細凝垂露。鉤刀向背，未饒索肉芝筋。點畫方圓，高掩崔肥趙瘦。就中濡染碑額，益見呈露鋒芒。四方仰之神蹤，一代稱之墨寶。王逸少若見，甘避雁行。蕭子雲如逢，大慚蟬翼。
其建大功也，唐季乾符之末。中和之初，海鳧乍揚，天龜初伏。塵飛野馬，四郊之壘漸多。霧暗騰蛇，五賊之機共構。其始者王仙芝結釁中土，首構禍階。雖已誅夷，猶殘支黨。自此叢祠烏合，草澤蜂飛。輕薄者固自披攘，謹厚者亦為慓悍。江南則朱直叛亂於唐山，孫端寇孽於安吉。西侵宛水，東患苕谿。郡縣則終日登陴，生民則長時伏莽。王時郊居葛圃，嘉遁茅山（即葛仙公種瓜之地，故曰葛圃，與茅山相接，在臨安縣城東二里）。方當枕石漱泉，尚是褒衣博帶。睹茲多事，慨然究懷。顧謂朋友曰：「丈夫須當撥亂平奸，豈可懷安端坐。」是日乃奮茲戎服，掛彼儒冠，大散家財，廣招勇士。申令才舉，行伍肅然。手仗義旗，身當敵。一月之內，二寇殄平。靖千里之山川，救兩郡之塗炭。是王之初功也。其次黃巢來從五嶺，直下三衢。展梟翅則雹布星羅，張鯨牙則山連嶽峙。所遭蹂踐，並作塵灰。王乃獨領偏師，橫行險地。既逢大憝，遂設奇兵。敵望草木叢林，皆是戈矛旌幟（護敵人之言也）。我則左右翼陣，默化如神。當下追奔，尚賈餘勇。長蛇封豕，便出他疆。新市下江，保安數邑，是王之功也。其次彭城劉漢宏，據南鎮之重地，守東越之名區。黃巢既犯兩京，僖皇乃巡二蜀。漢宏不思奔問，便廢貢輸。恃險阻於淛河，欲覬覦於江岸，先於漁浦黿石，翼張下營。蕭山西陵，鱗次列砦。烽燧交應，鼙鼓相聞。時我諸軍，實有難色。王乃潛趨間道，夜濟長江。仰告昊天，乞昏朗月。當下寒雲布野，殺氣凝空。楚廟陰兵，旁隨霧合。晉臣黑幔，暗與山連。我師忽震於雷霆，彼砦俄摧於魂夢。風號貔虎，爭傳破竹之聲。陣卷龍蛇，競集建瓴之勢。賊將殷輪不暇，漂杵有餘。僅身免以奔歸，乃塞門而自守。爾後大小百戰，首尾四年。方清鏡水之波，始有蘭亭之地。吊其生聚，大布仁慈。誅彼渠魁，不須天討，是王之功也。次則有薛朗，逐出周寶，自據朱方。南襲毗陵，西侵建鄴。恣其剽掠，務在殺傷。將承中國之危，擬扼長江之險。王乃命二麾上將，期一月報功。指其山川，授以韜略。蹄轂並舉，水陸兼行。曾不旬時，討平窟穴。裏南宮萬於犀革，視以囚人。梟崔慧景於籃，彰其叛主。是王之功也。次則有徐約，比是六合鎮使，遽忝三吳郡符。玉帛是求，徵斂無度。長時習戰，齊民因被雕黥。比屋為軍，魯儒亦遭翦削。惟王聞其暴虐，奮激神威。發上穀之精兵，命下江之賢將，授以九天九地之訣，傳以訓辭訓典之規。扼斷咽喉，清其郊野。任約之龍果睡，王彌之豹徒飛。食窘朝饑，無由撫士。計窮宵遁，遂至潰圍。鬆陵之煙水重清，香徑之黎元再活。是王之功也。次則有孫儒，恃有數萬兵甲，不守淮南，直欲別遷土疆，遂奔江左。刲人民為糧食，隳舍宇為薪蘇。餓鶻饑鷹，飛揚京口。貪狼乳虎，踐踏吳門。漸逼由拳，將窺霅水。王乃張天網於阻險，辟地穽於要衝。發水犀之驍雄，設燧象之奇計。青雀摩壘，赤兔致師。將持久以待之，俟勢窮而必取。守陴皆哭，無食何為。鳴鼓而攻，脫身遂去。向使不施神略，不振王威，則翼翼生靈，皆成膏血。茫茫勝概，盡作姻煤。所謂劬勞為時，廣大及物。是王之功也。次則有董庶人，始鎮石鏡，便牧杭州。因破漢宏，遂居越土。自形成象，從纖至洪，並是王之擐甲執兵，左提右挈，以至手持旄節，身爵王侯。既滅頂於彝倫，乃垂涎於神器。銅符金匱，祥瑞亂興。玉璽珠袍，妖訛競起。王以早同楚歃，夙共晉盟。書尚緘縢，血猶濡鍉。箋函旁午，誘勸交馳。諫既閉於屬垣，禍遂成於覆族。是時兩河倔強，三輔紛紜。萬象雖拱於北辰，一人不遑於南顧。王請奉行天罰，所統便是國兵。不費上供資財，不役諸道將帥，果見桓元計窘，抽玉導以求生。王莽勢窮，轉銅威而厭勝。喉既摏於富父，骨複棄於會稽，瀦其故宮，焚其法物，複我正朔，清我寰瀛。五石補而天鏡明，六合完而地維正。是王之功也。王以平妖立霸時之業，戡難建蓋世之功。律呂宮商，鏘洋史籍。丹青金玉，煥爛國華。所以僖宗天子，仰我文昭，眷我武烈。龍光壓疊，急使星馳。綸綍便蕃，大王風起。尋以耿純試理，盧植兼才。披錦衣以耀家鄉，握珪符而光鬆梓。
洎於昭皇飛升，大寶禮遇元勳。龍悅召雲，鳧忻得藻。嘉功賞德，金鳳之詔連飛。表異旌優，玉麟之符遂刻。移南徐之藩翰，就錢塘之江山。節竦靈犀，帳開神虎。三千珠甲，光爛星辰。十二牙旗，文生組繡。碧幢才建，黃閣又開。乃兼鎮於越藩，遂對持於漢節。中天辰象，雖分牛鬥之疆，夾岸煙嵐，映出東西之宅。四縣既食，萬戶累加。棨戟立門，赤油羅列。山河誓券，丹字熒煌。生祠之籩豆鏘鏘，衣錦之城隍黯黯。而又特逾漢制，封我吳王。茅分夏社之心，桐翦周王之手。昔也龍蛇起陸，蹈湯火以戰爭。此際山川出雲，見君臣之際會。逮夫濟陰王既傳天寶，梁太祖遂應元苞。於王不易範張之故情，請結秦晉這嘉好。恨無殊禮，得展異恩。於是追呂望之高風，擬山甫之美躅。師尚父統攝三老，作帝股肱。尚書令總務萬歲，為天喉舌。仍頒瑞節，複踐高壇。建牙兼鎮於揚州，分閫遙臨於楚甸。尋命兵部姚尚書洎，躬持鳳冊，遠泛鯨波，備周官之典儀，封越國之土宇。八鸞四馬，耀鏤錫以振鉤膺。三節一王，秉桓珪而垂元玉。及龍德嗣君即位，禮稱伯舅，尊曰父師。寅茲烈光，虔奉顧命。是時遣吏部李尚書燕，捧持綸誥，諭曉湖湘，授天下兵馬都元帥。洞庭彭蠡，漸無不順之臣。北狄西戎，將有後子之歎。昔韓信對漢高祖曰：「陛下能將將，臣能將兵。」是知元帥非人臣之職曹，蓋帝王之兵柄。推於前代，隋煬帝自晉王淮南行台尚書令祗為行軍元帥，無天下之號。國朝肅宗皇帝駐蹕靈武，因命代宗皇帝自廣平王而為之。德宗皇帝自魯王而為之，梁太祖授九錫後而為之。斯天下元帥之故實也。其後龍德帝複命兵部崔侍郎協，齎持簡冊，浮泛風帆，揚往典於明庭，促及時而建國。奉召康公之命，得以專征。授唐叔虞之封，良由吉夢。未久金行運息，土德中興。莊宗皇帝鵲起並汾，龍飛宋汳。當寧不逾於旬朔，臨軒宣諭於公卿。曰：「吳越國王五十年來，常作支天之柱。三千里外，每為捧日之雲。今若將致小康，實在敬尊元老。」於是鸞台進擬，麟趾摛詞。典瑞獻功，琢白珪而冊文粲爛。職金供命，熔紫磨而印篆盤珊。重封吳越國王，再授天下元帥。馬遷十代史內，固是絕倫。柳萬卷書中，必無往例。
其建國也，大君有命，明試以功，自癸未而至壬辰，備戰器而修王道。先是中朝名士，在野遺人，或負笈擔簦，來投霸府。或折襦為袴，麵詣軍門。奮袖於嘉納堂中，曳履於靈鈞台上。至此水鏡裁鑒，金秤等量，並列庭臣，皆居省署。簪裾列侍，文物齊光。張伯仁陳宗廟之儀，鄭子產獻公侯之禮。豈謂難窮者大數，莫究者彼蒼。俄脫屣於具區，遽徹縣於正寢。金山霧掩，誰知帝召王喬。玉海波空，實痛神辭李廣。況十三州疆埸，百萬戶黔黎，鹹長養於恩膏，悉生成於化澤。淚灑而晴空散雨，愁凝而杲日沈雲。鳥獸悲哀，草木慘怛。明宗皇帝宣太常而定諡法，召貳卿而撰誄文。鸞輅龍旗，贈禮優於鄧禹。梓宮黃屋，異數等於霍光。得謂盡始盡終，極榮極貴。享九九之仙壽，近帝位於一爻。感萬萬之人心，歆神道於千祀。有後如此，又何觖焉！
我天下兵馬元帥吳越王，當燕族之多奇，承趙宗之後世。嵩衡泰華，秀氣俱騰。淮濟江河，榮光共結。是時允主，誕我國祥。紹經文緯武之基，襲積德累仁之業。開襟奮臆，伏雄傑於周瑜。誓眾臨戎，統人豪於張袞。風儀則懸星溢眥，紫電揚盧。霜雪凝肌，魚龍入發。仙應有分，貴不可知。宋弁聲姿，尢閑進對。竇融詞氣，惟是卑恭。加以青雲常在於言談，畏日不離於顧盼。徐行緩步，褚彥回卻是趨蹌。散幘斜簪，王文憲殊非蘊藉。智略則鮑叔錐矢，應手而成。德業則顧和珪璋，遇機方露。遠者大者，一剛一柔。靜則心照鏡而貌懷冰，舍和六氣。動則火炎山而湯湧海，懾懼萬人。機變則管葛才高，孫吳術妙。身文虎豹，隱見不常。義府戈矛，短長迭用。五雋才既為已任，六奇策固是無遺。郤縠詩書，經綸國計。項羽雷電，振動兵籌。徐睇而莫測金泉，旁窺而罔知珠岸。詞藻則清霜皓月，絡繹彩箋。芳草落花，飄揚鏤管。纖成夢錦，散出神霞。英變屢奇，張融之言信矣。淩顏轢謝，元稹之論宜然。劄翰則早受義方，曾傳掣筆。鸞回鵲反，氣勢驚人。金錯銀鉤，縱橫入目。案牘無非筆陣，宮寺爭耀寶牌。崔宏之本草無光，張育之折蒲失色。立功則我王初離太學，始統親兵。鄭世子方欲乎齊，汝陰王正思安漢。屬鄰國侵軼，命將曰李濤。僅二萬兵，下百里砦。圍逼安國，涎喙餘杭。我王虔奉訓辭，遂升上將。清風授武，黃石傳書。親承韓奕之黃羆，躬伏封文之白虎。攻東南而備西北，事在機先。掩五壘而出三門，別馳神算。於是崩摧大陣，擒獲萬人。道路隘於俘囚，山川積於戈甲。餘敵作氣既竭，方遁於潛。我則乘勝追奔，又平廣德。未出一百里之境，複降五千乘之戎。唱凱歌而喜氣連郊，整班師而雄風掠地。尋即大統龍艦，遠泛鼇溟。巡江陰而收東州，入海門而觀北固。彼境遂陳舟楫，遠出枝梧。我則陳二廣於浪港沙前，設三覆於石牌灣內。零陵石灰風便，爭投於蛟蜃窟中。沁水火栰油燃，盡葬於鯨鯢腹裏。一戰定霸，二紀無虞。寰海具瞻，將相迭耀。聲光丕顯，裴鬆為廊廟之人。功業升聞，段襄居骨鯁之任。
爰自嗣承國構，纘奉王基。況當跪箭之初，又在寢苫之內。芝蘭龍鳳，三千餘口之家風。鐵石虎貔，二十萬人之軍府。誠難撫禦，豈易輯綏。我王以孝為模，用仁作範。無所不可，唯言是從。嘉惠寵靈，供承花萼。油雲膏雨，潤澤閨門。此外習武益兵，輕刑慎罰。德無脛而遠屆，名無翼而遐飛。果動天朝，繼鍾異寵。三年之內，兩冊連封。雙龍之金節齊行，四馬之寶車並驟。玉具冠劍，見王者之尊崇。織文旗常，睹國容之貴盛。我王因茲顯赫，益動孝思。無以答先後之恩，無以報昊天之德。且曰：「武肅王有大功及天下，大名振寰中。庇生民而百萬有餘，築城壘近五十來處。豈可不建廟貌，不像真容，為星紀之福宮，作地戶之神主？」爰命興武中直都虞候姚敬思，於馬臻湖畔，勾踐城中，選闍形勢之中區，得顯敞高平之勝址。於是鍬杵俱下，畚鍤齊興。隱隱雷聲，轟轟嶽振。不十旬而展役，匝千丈之陰基。大梓文楠，匪自泰山伐得。宏梁巨棟，非因漳水漂來。雕鐫者王母元圖，甃砌者赫連繡石。斤揮斧運，削出銀葩。水鏨砂磨，方成玉磶。符元武之嘉兆，應神蓍之吉辰。始乃架險梯虛，雲構山屹。陰虯回抱，陽馬奔趨。虎牙銜而枅栱連，龍脊嫋而欒櫨轉。瓊瑤耀壁，丹漆明簷。鴛鴦之瓦縫界成，芙蓉之磚文印出。即以丙申歲秋八月十有七日，我王備鹵簿鼓吹，車輅旂常，北司侍臣，南班舊列，奉迎真像，而入祠宮。白檀雕出聖容，黃金縷成寶座。儀形酷類，神彩如生。鳳目龍章，顏猶不改。垂旒被袞，人見興悲。禮器則俎豆犧樽，軒懸則敔鍾磬。後殿則翬衣雉服，文母賢妃，露幔珠屏。蝦簾象榻，不異昔時秘寢，皆同曩日深宮。前則廣廈交陰，芳亭對構。紫石伏狻貌之影，朱欄交菡萏之光。正啟重門，並列神將。侍衛兵仗，戈戟森然。文武官班，簪裾肅列。直出甬道，千步有餘。河枕投醪，波通射的。蓮芰繞於水閣，桐桂夾於星橋。左則回抱粉廊，連延綺棟。並圖曹署，各列司存。乃至早世勳臣，無祿公子，皆塑儀像，並配薦羞。右則修廡飛甍，綠窗丹牖。陰兵神馬，見雷電而沒風雲。明灶淨廚，備粢盛而烹肥腯。景物則高杉矮檜，粉竹金鬆。夾砌名花，連階瑞草。煙嵐蓊蔚，便是陰宮。雲霧朦朧，居然神府。我王昔以致君之業，累殄寇戎。今立顯考之祠，用修孝敬。所以天朝繼封王爵，以耀國章。黃金印印宇內徵呼，都元帥帥天下侯伯。卓絕殊勳洪業，所謂炙地薰天。設使書剡谿九萬之箋，不能盡紀。勒華山五千之仞，亦恐難窮。光業也詞不夢於王椽，才匪量於曹鬥。擬奚斯之頌，或恐粗心。對豫章之碑，豈合措手。但以二紀幕客，十載庭臣。不求孫綽擅名，豈望楊修絕妙。所希編述，用答恩知。追感先王，恭為銘曰：
崧高嶙峋，是生哲人。上天師子，出澤麒麟。篯尊殷祖，鄛允唐臣。衣冠表裏，文武經綸。廣運將新，大盜斯起。雁象驚，鳧毛亂委。紫蓋蒙塵，黃巾多壘。既斁憲章，又裂文軌。武肅英王，提劍東方。龍行雲雨，虎變文章。孛氣沃酒，妖雪歸湯。洗滌星紀，整頓天常。告功狼居，圖形麟閣。桐珪聯編，茅土續索。三道犀幢，八朝鳳諾。丹券家門，錦衣城郭。元帥天下，國王具區。六瑞琢冊，三品鑄符。尚父四履，尚書萬樞。危峨高壽，曦赫霸圖。我王奉天，為時而出。傳寶應金，繼明照日。國士無雙，風華第一。削樹平戎，夢禾受秩。功既挺世，德又動天。襲封二冊，嗣位三年。金印國寶，元帥兵權。忠無瑕纇，孝絕雕鐫。未褫墨縗，乃建清廟。臥龍之城，會稽之嶠。嵐界回廊，粉明周尞。廣殿霞開，重門嶽峭。瑞玉禮器，香檀聖容。民之祀主，我之神宗。秉翟執籥，特磬編鍾。燃蕭燔膟，置幣輸琮。於穆祠宮，煥焉陰府。五齊恒馨，六佾常舞。肴薦房烝，歌隨路鼓。令子懿孫，光今顯古。
將軍姓屠氏，諱瑰智，字寶光，其先河東人，晉將軍屠擊之後也。大父某，避地於吳，家於澉川之青山，遂世為蘇州海鹽人。太夫人吳郡顏氏，夢抱璧有光，生將軍，遂以瑰智名焉。將軍生而姿貌偉傑，鷹揚虎視。少負勇略，更善屬文。累舉不第，曆遊名山。見疆宇幅裂，複還故鄉。吳越國王初起鄉兵拒黃巢，將軍從之，時時以籌畫進，遂與幕府謀議。董庶人昌僭號，將軍首勸討賊。昌誅，以功授指揮使。乾寧四年丁巳，同顧全武王弟鎮自海道救嘉禾，生擒賊驍將楊勝頓金等二十餘人，計功將軍得中上，遙領常州刺史職。明年春，再遷越州指揮使。光化元年十一月，衢州刺史陳岌叛，將軍又同全武等討平之。三年，調守湖州，授制於同郡高公彥。天複二年壬戌，武勇都指揮使徐綰許再思叛於府城，將及內城，刺史高公聞之，遣子渭與將軍同赴難。渭曰：「今日不利。」彥曰：「赴急難何以吉辰為！」將軍按劍曰：「違主之命不忠，畏縮不前無勇。死忠死勇，丈夫分也。」偕渭直抵靈隱山賊壘。賊勢甚盛，合圍數重。二人自朝戰至於日晡，身創百處，奮力一呼，手縛賊魁數人，即馬上刃之。矢盡援絕，為賊伏兵所害。王念將軍徒步從戎，卒死國難，以衣冠歸葬於開元府海鹽縣南三十六里澉川之青山德政鄉歸仁裏開化村。今天寶五年，特贈忠義軍匡國功臣武康節度使銀青光祿大夫檢校尚書右仆射開府儀同三司上柱國。將軍生於唐宣宗大中五年卒未，死在於昭宗天複二年壬戌八月庚寅，享年五十有二。娶錢氏，子三。長龍驤，授澉川鎮遏使，娶聞人氏。次子昱，節度使銀青光祿大夫，娶都虞候鎮遏使鄭公良女。三曰晟，吳興刺史高公掌書記判官，娶同里許氏。諸孫皆幼。公嚐有詠誌詩曰：「輕身都是義，徇主始為忠。」至是竟符其讖雲。初未有誌，至是龍驤屬子為之，而複係以銘。銘曰：
山河毓瑞，帶礪鍾英。徒步奮跡，赫聲濯靈。麼{麻骨}梗❥九首憑陵。磨牙王國，吮血蒼生。公怒飆發，撻伐擊膺。矢屠猰貐，以身殉君。功高盟府，猷壯幹城。光啟前烈，垂裕後昆。忠孝纘襲，勳土褒旌。連崗崇窆，舀綏義魂。桓赳世選，焜耀貞瑉。
仁紹，吳越衣錦興國軍安國縣西市看守宏聖王大邱陵客。
衣錦興國軍安國縣西市看守宏聖王大邱陵客程仁紹。右。仁紹戶稅係衣錦北鄉，每年先次送納並足，且仁紹翁祖，去乾寧二年，蒙太祖武肅王給帖，巡看大邱陵，並及四面山林。年前後並無闕失，戶內所雜色差配夫役，從前蒙押太祖武肅王批命放免，並本軍台命，其祖王批命見在。今縣司不委從前看守官中宏聖王大邱陵袞同一例差點，不敢辭論。且仁紹戶內鹽稅米等，先次送納，不敢逋欠正限。其戶內雜色差配夫役甲頭等，伏乞元帥大王鴻恩特降批命，念以看守大邱陵年深，不同別事，故戶日夜巡看，尚憂闕違，許容下縣，準前蠲免。冒犯明庭，伏候王旨，下縣指揮。十月日。安國縣西市看守宏聖王大邱陵客程仁紹上狀。
