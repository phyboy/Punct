古者以死為歸也。然則豈死者皆得歸哉？故有凶肆之徒，壓溺而斃，貪暴之輩，刑戮以亡，謂之不得其死。不得其死，是不得所歸也。父母全而生之，子全而歸之。不虧其身，不辱其親，是得所歸矣。所歸者猶有數品焉：有跛躄而歸者，有困窮而歸者，有憂鞠而歸者，有暇豫而歸者，有榮顯而歸者，有欣喜而歸者。佞媚於生前而得其死者，跛躃而歸也。愚鄙於生前而得其死者，困窮而歸也。強暴於生前而得其死者，憂鞠而歸也。三者皆茀其歸路也。正直於生前得其死者，暇豫而歸也。敏達於生前得其死者，榮顯而歸也。仁惠於生前得其死者，欣喜而歸也。三者皆坦其歸路也。嗚呼！公昔有遺德於其生前矣，而今之歸也，豈有跛躄困窮憂鞠之苦，而無暇豫榮顯欣喜之逸哉？
公歸之道光矣！予感公之知，獨來吊，作歸解。或曰：「子不識彭陽公而雲知，豈誣也哉？」曰：「公尹洛禮陳商，為鄆薦蔡京，蒞京辟李商隱。予偶不識公耳，公之知予，如春潦之奔壑，夏雲之得龍，秋弧之發矢，冬爐之納火，勢豈後於三子哉！是則公亦知予者也，何必識然後知。乃曰：知之也，在道之相望爾。昔殷湯與周公不相識，孔子與周公不相識，孟軻與孔子不相識，揚雄與孟軻不相識，韓愈與揚雄不相識，果不相知哉？伊尹與夏桀相識，比幹與殷紂相識，果相知哉？今天下大國之侯，小國之伯，予常識之矣！目且相視，言亦相交，豈得為予知也哉？」予感歎碑下，歸解於是書之。
鄴，《宋史·藝文志》載有賦三卷、詩三卷。
木臨大壑，名曰「扶桑」，厭洪波之萬里，在青帝之一方。受浩氣以生成，那倫眾木；挺仙才之秀麗，能戴朝陽。塵外風吟，天涯雨泣，山晴而瑞氣初動，海晚而潮痕乍濕。幾千歲月，標下界之無雙；迥拔榮枯，倚高空而獨立。霧折煙融，孤光在東，長迎旭日，先得春風。吾將原太極之意，考真宰之功。不產奇異，安分混同？物欲萌焉，我則與三才並起；田雲化矣，我則與太樸無窮。卓出古今，莫逾貞固，當乾坤之上位，瞰魚龍之要路。
至若玉漏聲殘，銀蟾影度：收人間之暝色，未遍群山；聳海底之紅輪，先經此樹。露戢雲驚，珠懸焰生，雖淩厥熾，寧奪茲榮？豈若常材，隨大匠之雕刻；自如良輔，契吾君之聖明。巢之者不可得其窺，蠹之者不可得其噬；陽烏象擇木之狀，晴虹作掛弓之勢。名大天下，身高水際，掩彩翠於蟠桃，病虧盈於月桂。非海也不足以容其大，非日也不足以升其高，葉茂而雲垂霽景，根深而龍撼驚濤。卑沃焦於尺土，微鄧林以秋毫，巨影倒空而漠漠，寒聲吹夜以[QK58]]。靈境難尋，人寰罕測，性欺霜雪，心藏正直。故能齊眾甫而據滄溟，永佐東君之德。
眾木森沈，歲暮秋深。日黯黯以斜度，風悄悄而亂吟，喬枝邈以架迥，墜葉槭以辭林。卷彼搖落，夫何蕭索，形宛轉而斷連，狀徘徊以斜卻。枝稍高而飛遠，條漸疏而陰薄；逗涼空以伴螢，繞明月而驚鵲；或散漫於原野，或搖颺於樓閣。爾其下自幽穀，高隕山椒，葉何樹不墜？樹何葉而不凋？擁玉砌以初聚，值金風而複搖。浮於水中，似孤舟之遠泛；落於山際，若斷雲之已飄。
悲夫！處處園林，紛紛相似；覺絕漠之寒至，聆洞庭之波起：何夏茂而秋落？何先榮而後死？葉之致也，既順陰陽之宜；葉之趣也，誠葉盛衰之理。願歸本而猶未，嗟微脫而不已。別有寂慮臥幽，逸氣無儔，聊賞心以遐望，乃觸目而增愁。見一葉之已落，感四序之驚秋，愧體物之逾拙，思軋軋而空抽者也。
垂範作則，資政教而為本；居上訓下，在文法而為先。甲非異能，職忝專守。理人之轡策，曾未奉於公家；為政之脂粉，且聞隳於吏道。必也心疑有待，道貴無為。遠企華胥之朝，或使人迷日用；久異大庭之俗，何不事與時遷？況澆風大行，淳化已寢。宜奉先王之法，用革小人之心。奚乃不拘，自速伊咎！縱引古訓，亦寘今科。
為士殺犬豕，或人告君子遠庖廚。凡有血氣之類，不身踐。訴雲有故，準禮不坐。
禮標寧儉，士有等威，苟不體於牲牢，則無儀於享祭。惟乙命士，克由舊章。入戶僾然，感四時而展敬；祭神如在，瞻一廟以式思。告全將啟其血毛，備物乃利於犬豕。修戴禮而不忒，豈呂刑而可加！或人何斯？居然昧識。好生軫憲，徒有效於愛羊；速訟不稽，寧無慚於《相鼠》？雖庖廚可遠，身踐則誠爽至仁，而蠲潔在躬，親割乃允孚主敬。稱以有故，於何議刑？
天地設位，聖賢成能。一人垂衣，百官承事。瞻言京邑，實曰帝都。必舉忠良，是則率土。聿求俊乂，司牧黎。猗哉彼甲，俾茲從事。賓王利用，學古入官。必誅群妖，以靜矯慝。於是彝倫各序，軌物不愆。將采績字人，勿使失性；終廣術察罪，必欲懲非。乃取赭汙衣，息桴鼓而清盜；因問羊知馬，為鉤距以得情。斯亦多聞，攸稱罕測。且正色率下，類夫韓氏之名；勵節執忠，同彼李公之譽。必欲人安俗理，在為法以繩之。擿伏擒奸，於從政乎何有？比諸制錦，事且審於操刀；語以烹鮮，理必明於遊刃。恪居爾職，無俾我虞。念茲鄰人，昧於典憲。徒為狂狷之說，雖尚口以見窮；誰聽芻蕘之詞，終噬臘而致譴。窒其多訟，無逞遊詞。是非相鼠之尢，寧知鷞鳩之罰。彼廣漢者，吾其與之！
客有薦雉尾扇，要予作賦，予亦感於心，遂命紙筆。其詞曰：「於嗟！名翬兮誰喪爾躬？於嗟！名翬兮我愛其尾。何不作於三嗅，乃見傷於一矢，當遭悅妻於大夫，不值仁心於孺子。雕骨肉於俎豆，翦羽毛於錦綺，雖蒙玩於翠翅，無複刷其丹觜。今屬聖人布命，王道克理，解羅者之目，亻麗工倕之指，我欲請造物複爾之生，許虞人追爾之死。且王者三驅，爾供庖廚；王後六衣，爾為光輝。爾毛既美，爾膚既肥，為薦廟之用，招媒翳之機，誠不顧樊籠之習習。又安得林麓之飛飛。當昔五步一啄，十步一飲，選地而遊，擇木而寢。固將保群雌以比翼，豈知遭鳴髇之碎錦！
已矣哉！彼龜何辜？其腹將刳，乃願掉於泥塗。彼雞何知？方論其肥，乃自斷於郊犧。至如千人操，萬人歌，不如休於桃林之阿；複有青絲絡，黃金裝，不如放於華山之陽。身死命絕，魂銷魄亡，永別儔侶，長辭故鄉。雖複氛氳綺席，窈窕紅妝，間以彩翠，盛以筐箱；百常之台刻月，九華之扇凝霜，獨不及疇年之澤畔，昔日之山梁。悲夫！」
少微，《崇文總目》著有《薛君口訣》一卷、《九洞練真寶經修服丹砂妙訣》一卷。
予自天元之初，從衡嶽遊於黃龍，止於賓館。忽於岩穴之中，遇至真之人，授以靈砂要訣。告曰：吾自得許仙君之後。仙君授訣於吳天師，天師授於同郡丁真人。今本即真人所出也。假如丹砂之本訣，元理深奧，固難卒尋。好道之流，誌慕神仙者，若不究其真元，沈淪於塵俗。自上古仙經文，皆秘密隱蔽，不言不顯露於世。予常湣然。今述為《靈砂七返篇》及《金丹誌訣》二章，並為序論矣。
昔左邱明書梁亡，嫌其亟城而至溝宮也。書莒潰，責其恃陋而不重閉也。然則懲惡勸善之義，信不可遺於後代矣！方今生人震越，虓虎啖嚼，凡為侯大夫者，孰得不鑒於梁而悼於莒哉？夏邑縣城樓，圖經即西漢栗鄉侯之故墟。闍陂侈，不可以禁淫佚；台觀崩弛，可以示軌儀。訊諸鄉人，雲此地有隱慝焉。縱其神奸，栗若大忌。故前後令長，皆昵於神而廢禮也。
去年夏，聖人戒師於東方。宣武軍守臣劉公，慮以軍興勢危，賦重人困，易置官屬，紀綱事法。遂假參佐范陽盧士宣字伯通為茲邑長。伯通勤勞於民，旋即真命，錫以朱服，示王命也。愴夫先賢雖立譙門，譙門必能將將；雖作爾墉，爾墉必能言言。繇是正其小以及先王宮隅之制，飾其儉用倅諸侯台門之尊。百工告利，多福紛萃；則向時妖異之說，無複徵據。神不神矣，君何神耶？苟無馨香，曷肯變化？是故直拔埃壒，譬一賢之挺生，介然堅強；同五福之壽考，端穆大壯，發揚斯幹，用而不知，我則為植。其經費也，自掄材至卒工，不礙匹夫之膏澤，必因庶役之餘羨。其博施也，自賀燕至翔鶤，尚貽終世之鹹若，寧止吾屬之遐覽。然後命閽人以守之，揭靈鼉以鼓之。歲時則懸法於其前，災眚則禜祭於其下；禦大寇則未足，抑小戎而有餘。且周文緩而靈台成，漢文約而露台舍。惟彼喆王睿後，猶懼若此，況人臣乎？訚訚伯通，可謂知禮。至如板築之氣勢，磨礲之固護，塗塈之滑澤，采章之藻麗，則存諸詠歌，非紀體所載。時公輔館於伯通之署，願記其善，敢私於人乎？
人進素衣朱襮，欲從於沃。或告擅去，云：「我聞有命，不可告人。」
寵辱若驚，名器不假，亮采有國，欽若明憲，知繁實之必披，誠滋蔓而難除。衣襮者何？抑乃邦族。桐圭錫寵，晉國受其明命；椒聊盈掬，油沃得其熾昌。盍獻可持，以匡乃辟，胡棄即異，取戾厥躬。爰將樂於樹檀，苟取徵於揚水，遽聞有命，擅彼適從。未可告人，且宜安土，天工不曠，王政有經。懷遠附離，則上克用乂；勞謙匪懈，使下無覬覦。人而無良，不率大戛，或者之告，允協舊章。
《黃帝八十一難經》者，斯乃渤海秦越人之所作也。越人受桑君之秘術，遂洞明醫道，至能徹視藏府，刳腸剔心。以其與軒轅時扁鵲相類，乃號之為「扁鵲」。又家於盧國，因命之曰「盧醫」。世或以盧扁為二人者，斯實謬矣！按黃帝有《內經》二帙，帙各九卷。而其義幽賾，殆難窮覽。越人乃采摘英華，鈔撮精要。二部經內，凡八十一章，勒成卷軸。伸演其首，探微索隱，傳示後昆，名為「八十一難」。以其理趣深遠，非卒易了故也。既宏暢聖言，故首稱黃帝。斯乃醫經之心髓，救疾之樞機，所謂脫牙角於象犀，收羽毛於翡翠者矣。逮於吳太醫令呂廣為之注解，亦會合元宗，足可垂訓。而所釋未半，餘皆見闕。
餘性好醫方，問道無倦。斯經章句，特承師授。既而躭研無斁，十載於茲，雖未達其本源，蓋已舉其綱目。此教所興，多曆年代。非惟文句舛錯，抑亦事緒參差；後人傳覽，良難領會。今輒條貫編次，使類例相從，凡為一十三篇，仍舊八十一首。呂氏未解，今並注釋。呂氏注不盡，因亦伸之，並別為音義，以彰厥旨。昔皇甫元晏總三部為甲乙之科，近世華陽陶貞白廣肘後為百一之制，皆可以留情極慮，濟育群生者矣！餘今所演，蓋亦遠慕高仁，邇尊盛德。但恨庸識有量，聖旨無涯；綆促汲深，元致難盡。前歙州歙縣尉楊元操序。
伏準遺詔：皇帝已聽政，合告郊廟。所司祭地祇，無文合廢。又按《曾子問》：「天子崩未殯，五祀之祭不行；既殯而祭。」所言五祀不行，即明天地之祭不合廢。又王制：喪三年不祭，惟祭天地社稷，為越紼而行事。注云：「不敢以卑廢尊。」又按《春秋》杜預注：「天王崩未葬而郊者，不以為王事廢天事也。」今禮儀使牒引祠令，諸饗廟官有緦麻以上喪，不得充饗官。此蓋指私祭，不足為今日之證，請更參詳，報禮儀使。
報來牒稱：「天子崩，五祀之祭不行。既殯而祭。」所言五祀不行，即明天地之祭不合廢者。謹按《曾子問》：「天子崩，五祀之祭不行，既葬而祭。」鄭元注云：「郊社亦然。」然則五祀之與郊社之祭同也。則來牒所言五祀不行，則明天地之祭不合廢，與鄭元所云「郊社亦然」之義乖也。又按《曾子問》上文曰： 「天子嚐禘郊社五祀之祭。簠簋既陳，天子崩，後之喪，如之何？孔子曰廢。」下文云：「天子崩未殯，五祀之祭不行，既殯而祭。」孔穎達云：「以初崩哀戚，未遑祭祀。雖當五祀祭時，不得行也。既殯，哀情殺而後祭也。」又云：「自啟至於反哭，五祀之祭不行，已葬而祭。」此言無事時則祭，有事時則廢。未殯以前是有事，既殯以後未啟以前為無事。故王制云：「越紼而行事。」紼者，屬於龍盾之轅索也。天子攢塗龍盾，謂殯時所設也。
今百官成服，準令祀諸祠，臍之日平明赴祠所。又《開元禮》云：「祠前七日受誓戒，散臍四日，致齋三日。」散齋之內，不得吊死問病；致齋之內，惟祀事則行，其餘悉斷。苟或違此，則非為祭，所以崇嚴潔也。今若斂發赴廟，則嚴潔之道，於是乎廢也；成服而行，則祀典之文，可得而逾也。且哀戚之殺，大斂孰與夫自啟凶穢之甚？緦麻孰與夫斬縗未殯之時？非謂無事扱衽之祭。可謂不遑。況皇帝即位，未告太廟。哀戚在疚，未許聽政。如何告太祖以配北郊乎？參詳古今，實難議祭也。
范陽盧氏子驤，與人交，必先熟仁信道德，然後旨跡無間，始卒之道必全。或重之以甘譽，固不腴於心；或風之以巧言，亦不間其舊。盧子之性達於元，盧子之機忘於言。雅好歌詩，吟風吸月，往往有前輩體調。七薦文曹，不為時遇，病乎其人。皇帝十三年，以故東觀歸，孝則達於鄉裏，悉得盧子事。一旦沈屙，醫不去，卒於山陽。
嗚呼！天付盧子之至道，而時違之；天生盧子之節孝，而時反之。命耶？以其欺天之盜蹠，胡為福？以其達天之顏回，胡為促？時之為其蹠耶？時之為其回耶？胡然子之為固，不及蹠之時也？琛之措意，不足以書。孤山雕碧，寒水澄練，子兮已而！
隨，始興人；徙居韶州曲江。容州司馬鳳初從孫。
惟先王享國，建用皇極，制五服而有序，禦四夷而在德。近不貢，必先威讓之辭；遠不庭，則修文物之則。所以止幹戈而重仁義，遏寇虐而茂生植。夫潔其流者，在於源清；成其外者，在於內平。以德則天下順，以力則天下爭。故有武不黷，有兵不征。穆王之功何補，謀父之言可明。將其修己以推畔，曷若殺人以盈城？
於戲！至理之時，惟德是貴。柔其遠而不襲，阜其財而不費。以道義為幹櫓，以禮樂為經緯。是以文足昭，武可畏。借如舜帝在上，苗人不懷，雖蕆事於伯禹，終舞幹於兩階。然後七旬來格，庶績允諧。周文既興，崇國不道。用戡時難，以奉天討。矧敵而未悛，爰因壘而自保。然後再駕雲服，四方大造。蓋由德所賓，信所親，豈無五兵？且懼於暴物，況有七德，實在乎安人。人勞所以損元氣，物傷所以惻至仁。迺凶器攸興，聖人匪尚。車書既其混一，牛馬於焉休放。兵不戢如火自焚，德不修於君曷相！所謂圖之大，慎之微。觀兵何是？耀德何非？素翟南來而越裳重譯，白狼西入而荒服來歸。夫欲朝萬國，歸四海，不可以逞弧矢之威。
匈奴猖狂，犯漢封疆，天子赫斯怒而沮南牧，諮上將而臨北方。惟幹戈是揚，惟賞罰是將，能推誠則功臣必錫之甲第，不私己故嫖姚見辭於武皇。所謂萬夫之雄特，百代之忠良也！且將軍英威果決，如火烈烈，誌以形言，義以激節。乃進而陳曰：「烽燧之虞未絕，豺狼之黨未滅，矧師旅而尚勞，何棟宇之雲設？」於是崇義立勳，飄然不群，精貫白日，氣幹青雲，胸中吞乎萬里，掌內指乎三軍。誓將驅我貔虎，殲彼鬼虜，豈惟獻俘而執馘，抑亦開疆而拓土。苟不能上安社稷，外寧寰宇，雖欲樂鍾鼎而徒為，高閈閎而何補？若夫飛甍連屬，畫戟旁周，地直戚裏，爵居通侯。苟屍素而為累，當輪奐而為尢。可不知池台之娛，緹繡之費，諒無勳業之重，徒冒寵章之貴，在人事之攸宜，於王臣而則未。斯言也，摭實去華。斯誌也，寧儉匪奢。忘身而不謂事主，許國而何暇恤家？王翦請貽乎子孫，與茲難並；晏嬰敢煩乎裏旅，相去不遐。夫策在必行，功宜可久，侈言無驗，亦孔之鬼！彼樊噲之述橫行，賈生之論係首，豈如將軍恢壯節、辭華第，俾功先而身後者也！
伊漆園之傲吏，談元默以和光，表人生之自得，繄萬化之可量，萬靈齊夫一指，異術吻乎通莊。忘言息躬，輒造逍遙之境；靜寐成夢，旋臻罔象之鄉。於以遷神，於以化蝶，樂彼形之蠢類，忘我目之交睫。於是飄粉羽，揚翠鬛，始飛飛而稍進，俄栩栩而自愜。煙中蕩漾，媚春景之殘花；林際徘徊，舞秋風之一葉。
於戲！變化悠悠，人生若浮，希微兮其狀方異，恍惚兮其神遂收。雖蘧蘧而複體，尚悄悄以在眸。我豈彼類？彼寧我儔？苟夢非而覺是，誠虛往而實留。且元蹤莫覿，真理難求，莊周之夢蝶，而蝴蝶之夢周歟？迺知元氣混然，感通斯眾，為生死之異分，量寤寐而適中。形因靜息，符大辨之不言；神以化遷，異至人之無夢。若夫氣為質本，夢與道俱，以我之有，化彼之無，固假寐而倏忽，越百齡以須臾。其在周也，不知蝶之於彼矣；其在蝶也，不知周之於此乎？若然者，萬物各得其性，一體或殊其途。有徐徐而龜曳其尾，有察察而狼跋其胡，智者所以自智，愚者所以自愚。則孰能間其巨細？孰能別其榮枯？欲窮莊生夢蝶之理，走將一問於洪爐。
靈海洶洶，爰有泉兮，其深九重，中有明珠。上蟠驪龍，難犯之物兮不可觸，希代之寶兮不可逢。矧奫淪之莫究，曷揭厲之能從，爰有海客，賁然來適，利實誘衷，舉無遺策。乃顧而言曰：「見機而作，未索何獲。我心苟專，而至寶可取。我力苟定，而洪波可擘。」既覽川媚之容，遂探夜光之魄。伊彼勇者，籲可駭也；俯身於碧沙泉底，揮手於驪龍頷下，所謂明淺深斷取舍而已。觀其發跡潛往，澄神默想，俄徑寸以盈握，倏光輝而在掌。初辭磧礫，訝潭下星懸；稍出漣漪，謂川旁月上。鄙鮫人之慷慨，殊赤水之罔象。然則冒險不疑，懷貪不思，幸竊其寶，幸遭其時。向使龍目不寐，龍心自欺，則必奪爾魄，啖爾肌。救蒼黃之不暇，何采掇而得之？想夫人不亦危矣！驗乎事良亦淒其。則知計非爾久，利非爾有，必以其道。亮自至而無脛，是忽其生，奚獨虞於傷手？亦猶貪夫狥財，自貽伊咎，君子遠害，惟儉是守。是故車乘見驕於宋客，驪珠垂誡於莊叟。於戲！我躬不保，雖寶謂何？彼險不陷，雖珍則那。子產常譏於狎水，仲尼昔歎於憑河，因政則來格，感恩則匪他。漢武受報於昆明之岸，孟嚐反輝於合浦之波，豈與彼而同科哉！驪龍之泉，物不敢入。緯蕭之子，一以何急？其父乃鍛其珠，勖其習，能往也可及，不能往也不可及。
山川之氣曰雲，寂爾虛無，倏爾韜映。雖無心而既出，終有感而協慶。鱗蟲之長曰「龍」，道符於神，德合於聖。時變化而無極，在陰陽而應令。是知雲為佐，龍為主，龍無雲不可以陟煙霄，壇無龍不可以降時雨。始靄靄於山澤，俄騤騤於天宇。有若魚水相須，君臣夾輔而已。原夫或躍在泉，道契元默，未始出岫，時有通塞。及夫順天地之功，讚生成之德，吟空山而奮揚其狀，觸幽石而蓊渤其色。然後蹈乎寥廓，自彼南北，何往而不濟？何施而不得？潤萬物豈待崇朝，控千里才逾瞬息。故曰「氣感則應，有開必先。」臣良而聖主垂拱，雲起而飛龍在天。以類相從，罕聞不合，惟後作乂，孰曰非賢！是以殷丁得其傅說，吉甫佐於周宣。品物鹹泰，寰海晏然，則雲龍之義明矣！君臣之道一焉。於以辨物理，於以通人倫；運有智兮事有因，如羽翼之相假，同股肱之相親。則當今得賢共理，豈不冠前代之君臣？
惟彼龍兮，潛水府，翔天路，何葉公之多尚，獨神物之是慕？假手於繪，對蜿蜒以好之；其形在堂，俄惝恍而反懼。初其終朝念茲，寤寐求之，嗟豢氏之莫遇。望雲津之遠而，載雕其宇，爰寫其姿，周屋壁，環階墀。輝輝之章，不離其行坐；矯矯之質，常在於夢思。至於春風啟序，自暄而暑，則謂仰重陰而可佇；雨歇雲收，杳不知其處所。其求雖阻，其誌無沮。及其寒律方凝，自霜而冰，則謂窺濬壑而可徵；天高日朗，空有見於泓澄。其睹未能，其誠益增。
既而天縱其欲，物應其好，龍乃拖其尾而登其堂，矯其首而窺其奧。垂錦帶，張翠鱗，光流電轉，聲發雷振；起雲而棟凝積氣，乘水而庭若通津。而況於斯人，得不撓其性而駭其真？觸類而廣，可明其徵。惟龍也，世好之必歸；惟士也，國招之必依。姑務乎辨真去偽，寧求乎似是而非。故好龍如之何，期真假無變；好士如之何，在賢愚無眩。蜿蜒之狀，且逢子高之儀；堂堂之賢，莫失哀公之眷。勉矣！凡今君子，必審之於聞見。
歲雲秋矣，秋亦暮止。西堂寂聽之時，蟋蟀寒吟之始，紛稍稍以驚節，洞喓喓以橫耳。若夫八月在宇，三秋及門，清韻晝動，哀音夜繁，潘生感而增思，宋玉傷而斷魂。於時招搖北馳，河漢西瀉，煙澄寥廓，露肅原野，背暑而出爾草間，驚寒而入我床下。或有聲相應，氣相於，雜蠨蛸於內屏，混熠燿於前除。羅幌燈寂，珠簾月疏，掖庭聞而夜久，華省聽而秋餘。若乃愁雲結陰，暮雨流濕，拂寒威之密邇，當暝色而逾急。我堂既在，我室既入，亦可異群鳥養羞，昆蟲閉蟄？懶婦也，惟爾可以促女功；羈人也，惟爾可以催客泣。
夜如何其夜未央，天晴地白月如霜。士有衣絺綌，坐藜床，怨空階之槁葉，聆暗壁之寒螿。乃言曰：「何彼蛩矣？與時行藏。」火氛鬱蒸，跡邁於中野；秋氣融朗，聲聞於西堂。然後屏輕箑，卷涼簟，時歲忽以徂謝，功名曷其荏苒，美豳化之有成，陋晉風之太儉。夫如是，莫不驚白露之蟲躍，望青雲之鴻漸。
陶先生解印彭澤，抗跡廬阜，不矯性於人代，笑遺名於身後。適性者以琴，怡神者以酒，酒兮無量，琴也無弦。粲星徽於日下，陳鳳喙於風前，振素手以揮拍，循良質而周旋。幽蘭無聲，媚庭際之芬馥；綠水不奏，流舍後之潺湲。以為心和即樂暢，性靜則音全，和由中出，靜非外傳。若窮樂以求和，即樂流而和喪；扣音以徵靜，則音溺而靜捐。是以撫空器而意得，遺繁弦而道宣。豈必誘元鵠以率舞，驚赤龍而躍泉者哉！於是載指載撫，以逸以和，因向風以舒嘯，聊據梧以按歌。曰：「樂無聲兮情逾倍，琴無弦兮意彌在。天地同和有真宰，形聲何為迭相待？」
客有聞而駭之曰：「樂之優者惟琴，君之聖者惟舜。稽八音而見重，彈五弦以流韻。故長養之風薰，而敦和之德順，無為而天下自理，垂拱而海外求覲。伊德音之所感，與神化而相參，固以極天而蟠地，豈惟自北而徂南？然則琴備五音，不可以闕。弦為音而方用，音待弦而後發，苟在意而遺聲，則器空而樂歇。先生特執由心之理，而昧感人之功，俾清濁不聞於大小，宮商莫辨夫始終。攫之深，舍之愉，促空軫而奚則？角為民，徵為事，扣無聲而曷通？祇反古以自異，實詭代而違同，孰若動精華以發外，合恬和而積中。傳雅操於心手，播德音乎絲桐，俾其審音者悟專一之節奏，知變者美更張之道崇。」先生曰：「吾野人也，所貴在晦而黜聰。若夫廣樂以成教，安敢與夔而同風？」
昔田單以將亡之國，坐必勝之籌，伺燕軍於無虞之夜，縱燧尾於有力之牛。將用突騎勁卒，謬以龍文虎彪。冀重圍之宵潰，複三敗之深讎。乃先詐以乞降，然後謀而竊發，內欲激於怒士，外且驕其敵卒。遂決策於斯須，固無疑於飛突。於是建皂蓋，選名軍，因七尺之殊狀，畫五彩之奇文。先事以謀，鑿垣之門暗啟；及期而進，束葦之火遂焚。已而夜景將迷，霄輝潛煥，龍章交映，虎旆雜半。以強服猛，肇牽之質前驅；從黑忽明，無備之師大亂。攢萬蹄以躍出，噪眾鼓以相從。喧聲震乎厚地，列炬迸乎崇墉。風後焰，血灑前鋒。一戰而強，甚周武之驅歸獸；眾神皆走，劇葉公之懼真龍。始其制勝惟神，開機必果。合如雷電，迫如星火。飛馳之際，先資戰野之威；叱吒之間，已轉覆巢之禍。故得騁照曜，恣橫行，士卒鹹以奔潰，山穀為之震驚。陷陣摧堅，不勞於五千之士；而追亡逐北，何啻乎七十餘城！
由是齊人複振，燕國大傾。襄王曰：「牛者以彊力稱猛，兵者以計謀是幸。必將盡一時之抵觸，為萬代之彪炳。豈使飽豐草與清泉，望桃林而休影！」
