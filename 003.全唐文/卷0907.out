大唐國芻玄奘，謹致書摩訶菩提寺三藏慧天法師足下：乖別稍久，企仰惟深，音寄不通，莫慰傾渴。彼芻法長至，辱書敬承休豫，用增欣悅。又領細白氎兩端，讚頌一夾。來意既厚，寡德愧以無當。悚息悚息，節氣漸和。不知信後體何如也？想融心百家之論，棲慮九部之經。建正法幢，引歸宗之客；擊克勝鼓，挫鍱腹之賓。頡頏王侯之前，抑揚英俊之上，故多歡適也。
玄奘庸弊，氣力已衰，又加念德欽仁，唯豐勞積。昔因遊方在彼，遇矚光儀，曲女城會，又親交論，當對諸王及百千徒眾，定其深淺。此立大乘之旨，彼豎半教之宗，往複之間，詞氣不無高下，務存正理，靡護人情，以此輒生淩觸。會罷之後，尋已豁然，今來使猶傳法師寄申謝悔，何懷固之甚也？法師學富詞清，誌堅操遠。阿耨達水，無以比其波瀾；淨末尼珠，不足方其潔。後進儀表，屬在高人，願勖良規，闡揚正法。至如理周言極，無越大乘。意恨法師未為深信，所謂耽玩羊鹿，棄彼白牛；賞愛水精，舍頗胝寶。明明大德，何此惑之滯歟？又壞器之身，浮促難守，宜早發大心，莊嚴正見，勿使臨終，方致嗟悔。
今使還國，謹此代誠，並附片物，蓋欲示酬來意，未足盡其深心也，願知。前還日渡信渡河，失經一馱，今錄名如別，請為附來。餘不能委述。芻玄奘謹呈。
大唐國芻玄奘，謹修書中印度摩揭陀國三藏智光法師座前。自辭違俄十餘載，境域遐遠，音徽莫聞。思戀之情，每增延結。彼芻法長至，蒙問並承起居康豫，豁然目朗，若睹尊顏，踴躍之懷，筆墨難述。節後漸暖，不審信後何如？又往年使還，承正法廣大法師無常，奉問摧割，不能已矣。
嗚呼！可謂苦海舟沈，天人眼滅，遷奪之痛，何期速歟！惟正法藏植慶曩晨，樹功長劫故得挺衝和之茂質，標懿傑之宏才。嗣德聖天，繼輝龍猛，重然智炬，再立法幢。撲炎火於邪山，塞洪流於倒海，策疲徒於寶所，示迷眾於大方。蕩蕩焉，巍巍焉，實法門之棟幹也。又如三乘半滿之教，異道斷常之書，莫不韞綜胸懷，貫練心腑，文盤節而克暢，理隱昧而必彰；故使內外歸依，為印度之宗袖。加以恂恂善誘，曉夜不疲，衢樽自盈，酌而不竭。
玄奘昔因問道，得預參承，並荷指誨，雖曰庸愚，頗亦蓬依麻直。及辭還本邑，囑累尢深。殷勤之言，今猶在耳。冀保安眉壽，式讚元風；豈謂一朝，奄歸萬古！追維永往，彌不可任。伏惟法師夙承雅訓，早昇堂室，攀戀之情，當難可處。奈何奈何，有為法爾。當可奈何，願自裁抑。
昔大覺潛暉，迦葉紹宗洪業；商那遷化，毱多闡其嘉猷。今法將歸直，法師次任其事。唯願清詞妙辯，共四海而恒流；福智莊嚴，與五山而永久。玄奘所將經論，已翻《瑜伽師地論》等大小三千餘部。其俱舍順正理，見譯未周，今年必了。即日大唐天子聖躬萬福，率土安寧，以輪王之慈，敷法王之化，所出經論，並蒙神筆制序，令所司抄寫，國內流行，爰至鄰邦，亦俱遵習。雖俱像運之末，而法教光華，雍雍穆穆，亦不異室羅筏誓多林之化也。伏願照知。
又前渡信渡河，失經一馱，今錄名如後，有信請為附來。並有片物供養，願垂納受。路遠不得多，莫嫌鮮薄。玄奘和南。
沙門玄奘言：使人李君信至，垂賜手詔，銀鉤麗於丹字，睿藻鬱彼河圖，磊落帶峰嶽之形，鬱潤挹風雲之氣，不謂白藏之暮，更睹春葩之文，身居伊洛之澗，忽矚昆荊之寶。捧對歡欣，手舞足蹈。昔季重蒙魏君之劄，唯敘暌離；惠遠辱晉帝之書，才令給米。未睹詞兼空寂可舍之旨，誨示大隱朝市之情，固知聖主之懷，窮真罄俗，綜有該無，超羲軒而更高，架曹馬而逾遠者矣！但玄奘素絲之質，尤畏朱藍，葛蔂之身，實希鬆杞；思願媲煙霞於少室，偶泉石於嵩阿，允避溺之情，終防火之誌。所以敢竭愚瞽，昧死陳聞，庶陶甄之慈，無遺鳧鷃，雲雨之澤，不棄蛛蟊。而明照霈臨，不垂亮許，仍降恩獎，曲存輝賁。五情戰懼，不知所守，既戢來言，不敢更請。謹附謝文，唯增悚越。
沙門玄奘啟：垂賜衲並雜物等，捧對驚慚，不知比喻。且金縷上服，傳自先賢，或無價❥衣，聞諸聖典，未有窮神盡妙，目擊當❥如今之賜者也！觀其均彩濃淡，黻衣不能逾其巧；裁縫婉密，雜縷無以窺其際。便覺煙霞入室，蘭囿在身，旋俯自瞻，頓增榮價。昔道安言珍秦代，未遇此恩；支遁稱禮晉朝，罕聞斯澤。唯玄奘庸薄，獨竊洪私，顧寵循躬，彌深戰汗。伏願皇帝皇后富眾多之子孫，享無疆之福祚，長臨玉鏡，永御寶圖，覆育群生，與天無極。不任慚佩之至，謹啟謝聞。施重詞輕，不能宣盡。
沙門玄奘啟：伏奉令旨，以玄奘為慈恩寺上座，恭聞嘉命，心靈靡措，屏營累息，增深戰悚。玄奘學藝無紀，行業空疏，敢誓方期光讚，憑恃皇靈，窮遐訪道。所獲經論，奉敕翻譯，誠冀法流漸潤，克滋鼎祚，聖教紹宗，光華史冊。玄奘昔冒危途，久嬰屙疹，駑蹇力弊，恐不卒業，孤負國恩，有罰無赦。命知僧務，更貽重譴，魚鳥易性，飛沈失路。
伏惟皇太子殿下仁孝天縱，愛敬因心，感風樹之悲，結寒泉之痛；式建伽藍，將宏景福。匡理法眾，任在能人，用非其器，必有蹎仆。伏願睿情遠鑒，照宏法之福因；慈造曲垂，察愚誠之忠款。則法僧無晦老之咎，魚鳥得飛沈之趣。不任誠懇之至，謹奉啟陳情。伏用慚惶，追增悚悸。
玄奘聞七曜摛光，憑高天而散景；九河灑潤，因厚地以通流。是知相資之美，處物既然，演法依人，理在無惑。
伏惟皇太子殿下發揮睿藻，再述天文，讚美大乘，莊嚴寶相，珠回玉轉，霞爛錦舒，將日月而聯華，與鹹英而合韻。玄奘輕生多幸，沐浴殊私，不任銘佩，奉啟陳謝。謹啟。
奘聞江海遐深，濟之者必憑舟楫；群生滯惑，導之者實假聖言。是以如來運一子之大悲，生茲穢土；鏡三明之慧日，朗此幽昏。慈雲蔭有頂之天，法雨潤三千之界，利安已訖，舍應歸真。遺教東流，六百餘祀。騰會振輝於吳洛，讖什鍾美於秦涼，不墜元風，鹹匡勝業。但遠人來譯，音訓不同，去聖時遙，義類差舛。遂使雙林一味之旨，分成當現二常；他化不二之宗，析為南北兩道；紛紜爭論，凡數百年，率土懷疑，莫有匠決。玄奘宿因有慶，早豫緇門；負笈從師，年將二紀；名賢勝友，備悉諮詢；大小乘宗，略得披覽：未嚐不執卷躊躇，捧經侘傺，望給園而翹足，想鷲嶺而載懷。欲一拜臨，啟伸宿惑，然知寸管不可窺天，小蠡難為酌海，但不能棄此微誠，是以束裝取路，經塗荏苒，遂到伊吾。
伏惟大王稟天地之淳和，資二儀之淑氣，垂衣作王，子育蒼生，東抵大國之風，西撫百戎之俗，樓蘭、月氏之地，車師、狼望之鄉，並被深仁，俱沾厚德。加以欽賢愛士，好善流慈，憂矜遠來，曲令引接。既而至止，渥惠逾深，賜以話言，闡揚法義。又蒙降結娣季之緣，敦獎友於之念，並遺書西域二十餘番，煦飾殷勤，令遞餞送。又湣西遊煢獨，雪路淒寒，爰下明敕，度沙彌四人，以為侍伴。法服綿帽，裘毯鞋襪，五十餘事，及綾絹金銀錢等，令充二十年往還之資。伏對驚慚，不知啟處。決交河之水，此澤非多；舉蔥嶺之山，方恩豈重？懸度淩溪之險，不複為憂；天梯道樹之鄉，瞻禮非晚。倘蒙允遂，則誰之力焉？王之恩也！然後展謁眾師，稟承正法，歸還翻譯，廣布未聞。翦邪見之稠林，絕異端之穿鑿，補像化之遺闕，定元門之指南。庶此微功，用答殊澤。又前途既遠，不獲久留，明日辭違，預增淒斷。不任銘荷，謹啟謝聞。
沙門玄奘啟：玄奘殃深釁積，降罰明靈，不能殞亡，偷存今日。但灰律驟改，盈缺匪居，墳壟淪頹，草棘荒蔓，思易宅兆，亟曆歲年，直為遠隔關山，不能果遂。幸因陪隨鑾駕，得屆故鄉，允會宿心，成茲改厝。陳設所須，複蒙皇帝皇後曲降天慈，賜遣營佐，不謂日月之光，在瓦礫而猶照；雲雨之澤，雖蓬艾而必霑。感戴屏營，喜鯁兼集，不任存亡銜佩之至。附啟謝聞。事重人微，不能宣盡。
玄奘自惟薄祐，生不遇佛，複乘微善，預聞像教。倘生末法，何所歸依？又慶少得出家，目睹靈相。幼知慕法，耳屬遺筌。聞說菩薩所修行，思齊如不及；聞說如來所證法，仰止於身心。所以曆尊師授，博問先達，信夫漢夢西感，正教東傳，道阻且長，未能委悉。故有專門競執，多滯二諦之宗；黨同嫉異，致乖一味之旨。遂令後學相顧，靡識所歸，是以麵鷲山以增哀，慕常啼而假寐，潛祈靈祐，顯恃國威，決誌出一生之域，投身入萬死之地。經是聖跡之處，備謁遺靈，但有宏法之人，遍尋正說。經一所悲見於所未見，遇一字慶聞於所未聞，故以身命餘資，繕寫遺闕。既誠遂願，言歸本朝，幸屬休明，詔許翻譯。先皇道跨金輪，聲震玉鼓，紹隆像季，允膺付囑，又降神發衷，親裁三藏之序。今上春宮講道，複為述聖之記，可謂重光合璧，振彩聯華，渙汗垂七曜之文，鏗鈜韻九成之奏。自東都白馬，西明草堂，傳譯之盛，詎可同日而言者也！但以生靈薄運，共失所天，惟恐三藏梵本，零落忽諸，二聖天文，寂寥無紀，所以敬崇此塔，擬安梵本，又樹豐碑，鐫斯序記。庶使巍峨永劫，願千佛同觀，氤氳聖跡，與二儀齊固。
辨機，貞觀時人。年十五，出家大總持寺，為薩婆多部道嶽法師弟子。
大矣哉法王之應世也！靈化潛運，神道虛通，盡形識於沙界，絕起謝於塵劫。形識雖盡，應❥生而不生，起謝雖絕，示寂滅而無滅，豈實迦維降神，娑羅潛化而已。固知應物效靈，感緣垂跡，嗣種刹利，紹允釋迦，繼域中之尊，擅方外之道。於是舍金輪而臨制法界，摛玉毫而光撫含生，道洽十方，智周萬物。雖出希夷之外，將庇視聽之中，三轉法輪於大千，一音振辯於群有，八萬門之區別，十二部之綜要。是以聲教之所霑被，馳騖福林；風軌之所鼓扇，載驅壽域。聖賢之業盛矣！天人之義備矣！然後忘動寂於堅固之林，遺去來於幻化之境，莫繼乎有待，匪遂乎無物。尊者迦葉，妙選應真，將報佛恩，集斯法寶。四念總其源流，三藏括其樞要，雖部執茲興，而大寶斯在。粵自降生，洎乎潛化，聖跡千變，神瑞萬殊，不盡之靈逾顯，無為之教彌新，備存經誥，詳著記傳。然尚群言糾紛，異議舛馳，原始要終，罕能正說。此指事之實錄，尚眾論之若斯，況正法幽元，至理衝邈，研覆奧旨，文多闕焉？是以前修令德，繼軌譯經之學；後進英彥，踵武缺簡之文。大義鬱而未彰，微言闕而無問。法教流漸，多曆年所，始自炎漢，迄於聖代。傳譯盛業，流美聯暉，元道未攄，真宗猶昧，匪聖教之行藏，固王化之由致。我大唐臨訓天下，作孚海外，考聖人之遺則，正先王之舊典。闡茲像教，鬱為大訓，道不虛行，宏在明德。遂使三乘奧義，鬱於千載之下；十方遺靈，悶於萬里之外。神道無方。聖教有寄，待緣斯顯，其言信矣。
夫元奘法師者，疏清流於雷澤，派洪源於媯川，體上德之禎祥，蘊中和之淳粹。履道合德，居貞葺行，福樹曩因，命偶昌運，拔跡俗塵，閒居學肆。奉先師之雅訓，仰前哲之令德，負笈從學，遊方請業，周流燕趙之地，曆覽魯衛之邦。背三河而入秦中，步三蜀而抵吳會。達學髦彥，遍效請益之勤；冠世英賢，屢申求法之誌。側聞餘論，考厥眾謀，競黨專門之義，俱嫉異道之學，情發討源，誌存詳考。屬四海之有截，會八表之無虞，以貞觀三年仲秋朔旦，褰裳遵路，杖錫遐征。資皇化而問道，乘冥祐而孤遊，出鐵門石門之阨，逾淩山雪山之險，驟移灰管，達於印度。宣國風於殊俗，喻大化於異域，親承梵學，詢謀哲人，宿疑則覽文明發，奧旨則博問高才，啟靈府而究理，廓神衷而體道，聞所未聞，得所未得，為道場之益友，誠法門之匠人者也。是知道風昭著，德行高明，學蘊三冬，聲馳萬里。印度學人，鹹仰盛德，既曰「經笥」，亦稱「法將」。小乘學徒，號「木乂提婆」（唐言「解脫天」），大乘法眾，號「摩訶耶那提婆」（唐言「大乘天」），斯乃高其德而傳徽號，敬其人而議嘉名。至若三輪奧義，三請微言，深究源流，妙窮枝葉，煥然慧悟，怡然理順，質疑之義，詳諸別錄。既而精義通元，清風載扇，學已博矣，德已盛矣！於是乎曆覽山川，徘徊郊邑，出茅城而入鹿苑，遊杖林而憩雞園，回眺迦維之國，流目拘屍之城。降生故基，與川原而膴膴；潛靈舊址，對郊阜而芒芒。覽神跡而增懷，仰元風而永歎，匪唯麥秀悲殷，黍離湣周而已；是用詳釋迦之故事，舉印度之茂實，頗采風壤，存記異說。歲月遄邁，寒暑屢遷，有懷樂土，無忘返跡，請得如來肉舍利一百五十粒，金佛像一軀，通光座高尺有六寸，擬摩揭陀國前正覺山龍窟影像。金佛像一軀，通光座高三尺三寸，擬婆羅[QU53]斯國鹿野苑初轉法輪像；刻檀佛像一軀，通光座高尺有五寸，擬憍賞彌國出愛王思慕如來；刻檀佛像一軀，通光座高二尺九寸，擬劫比他國如來自天宮降履寶階像，銀佛像一軀，通光座四尺，擬摩揭陀國鷲峰山說法華等經像，金佛像一軀，通光座高三尺五寸，擬那揭曷國伏毒龍所留影像；刻檀佛像一軀，通光座高尺有三寸，擬吠舍厘國巡城行化像；大乘經二百二十四部，《大乘論》一百九十二部，上座部《經律論》一十四部，大眾部《經律論》一十五部，三彌底部《經律論》一十五部，彌沙塞部《經律論》二十二部，迦葉臂耶部《經律論》一十七部，法密部《經律論》四十二部，說一切有部《經律論》六十七部，《因論》三十六部，《聲論》一十三部，凡五百二十夾，總六百五十七部。將宏至教，越踐畏途，薄言旋軔，載馳歸駕，出舍衛之故國，背伽耶之舊郊，逾蔥嶺之危隥，越沙磧之險路，十九年春正月，達於京邑。謁帝雒陽，肅承明詔。載令宣譯，爰召學人，共成勝業。法雲再蔭，慧日重明，黃圖流鷲山之化，赤縣演龍宮之教，像運之興，斯為盛矣！
法師妙窮梵學，式讚深經，覽文如已，轉音猶響，敬順聖旨，不加文飾。方言不通，梵語無譯，務存陶冶，取正典謨，推而考之，恐乖實矣！有縉紳先生，動色相趨，儼然而進曰：「夫印度之為國也，靈聖之所降集，賢懿之所挺生。書稱天書，語為天語，文辭婉密，音韻循環。或一言貫多義，或一義綜多言，聲有抑揚，調裁清濁，梵文深致，譯寄明人，經旨衝元，義資盛德。若其裁以筆削，調以宮商，實所未安，誠非讜論。傳經深旨，務從易曉，苟不違本，斯則為善。文過則豔，質勝則野，讜而不文，辯而不質，則可無大過矣！始可與言譯也。」李老曰：「美言者則不信，信言者則不美。」韓子曰：「理正者直其言，言飾者昧其理。」 是知垂訓範物，義本元同。庶祛蒙滯，將存利善，違本從文，所害滋甚。率由舊章，法王之至誡也。緇素僉曰：「渝乎斯言讜矣！昔孔子在位，聽訟文辭，有與人共者，弗獨有也。至於修《春秋》，筆則筆，削則削，遊夏之徒，孔門文學，嚐不能讚一辭焉。」法師之譯經，亦猶是也，非如童壽逍遙之集文，住生肇融叡之筆削，況乎刓方為圓之世，斫彫從樸之時，其可增損聖旨，綺藻經文者歟？
辨機遠承輕舉之允，少懷高蹈之節，年方誌學，抽簪革服，為大總持寺薩婆多部道嶽法師弟子。雖遇匠石，朽木難雕，幸入法流，脂膏不潤，徒飽食而終日，誠麵牆而卒歲。幸藉時來，屬斯嘉會，負喿雀之資，廁鵷鴻之末。爰命庸才，撰斯方誌，學非博古，文無麗藻，磨鈍勵朽，力疲曳蹇，恭承誌記，論次其文，尚書給筆劄而撰錄焉。淺智褊能，多所闕漏，或有盈辭，尚無刊落。昔司馬子長，良史之才也，序太史公書，仍父子繼業，或名而不字，或縣而不郡。故曰一人之精，思繁文重，蓋不暇也，其況下愚之智，而能詳備哉！若其風土習俗之差，封疆物產之記，性智區品，炎涼節候，則備寫優薄，審存根實。至於胡戎姓氏，頗稱其國，印度風化，清濁群分，略書梗概，備如前序。賓儀嘉禮，戶口勝兵，染衣之士，非所詳記。然佛以神道接物，靈化垂訓，故曰神道洞元，則理絕人區，靈化幽顯，則事出天外。是以諸佛降祥之域，先聖流美之墟，略舉遺靈，粗申記注。境路盤紆，疆埸回互，行次即書，不在編比。故諸印度，無分境壤，散書國末，略指封域。書行者親遊踐也，舉至者傳聞記也。或直書其事，或曲暢其文，優而柔之，推而述之，務從實錄，進呈皇極。二十年秋七月，絕筆殺青，文成油素，塵黷聖鑒，詎稱天規？然則冒遠窮遐，實資朝化，懷奇纂異，誠賴皇靈。逐日八荒，匪專誇父之力；鑿空千里，徒聞博望之功。鷲山徙於中州，鹿苑掩於外囿，想千載於目擊，覽萬里若躬遊，敻古之所不聞，前載之所未記。至德燾覆，殊俗來王，淳風遐扇，幽荒無外，庶斯地誌，補闕山經，頒左史之書事，備職方之遍舉。
慧立，本名子立，高宗改為慧立。俗姓趙氏，天水人。貞觀三年，出家豳州招仁寺。又充大慈恩寺翻經大德，次補西明寺都維那。後授太原寺主。
立聞諸佛之立教也，文言奧遠，旨義幽深，等元穹之廓寥，類滄波之浩瀚。談真如之性相，居十地而尚迷，說小草之因緣，處生無其猶昧。況有縈纏八邪之網，沈淪四倒之流，而欲窺究宗因，辨彰同異者，無乃妄哉！
竊見大慈恩寺翻譯法師，慧基早樹，智力夙成，行潔珪璋，操逾鬆杞。遂能躬遊聖域，詢稟微言，總三藏於胸懷，包四含於掌握，嗣清徽於曩哲，扇遺範於當今，實季俗之舟航，信緇林之龜鏡者也。所翻聖教，已三百餘軸，中有小論，題曰「因明」。詮論難之指歸，序摧邪之軌式。雖未為元門之要妙，然亦非造次之所知也。
近聞尚藥呂奉禦，以常人之資，竊眾師之說，造因明圖，釋宗因義。不能精悟，好起異端，苟覓聲譽，妄為穿鑿，排眾德之正說，任我慢之褊心，媒衒公卿之前，囂喧閭巷之側。不慚顏厚，靡倦神勞，頗曆炎涼，心猶未已。然奉禦於俗事少閒，遂謂真宗可了。何異鼷鼠見釜灶之堪陟，乃言昆閬之非難；蛛蝥睹棘林之易羅，亦謂扶桑之可網。不量涯分，何殊此焉？抑又聞之，大音希聲，大辨若訥。所以淨名契理，杜口毗耶；尼父德高，恂恂鄉黨。又叔度汪洋之稱，元禮楷模之譽，亦未聞誇競自媒，而獲縉紳之推仰也雲。
觀夫夜星宵月，繼西日之明；三江九河，助東溟之大。相資之道，在物既然；傳襲之風，於人豈異？自法王潛耀之後，阿難結集已來，歲越千年，時逾十代，聖賢間出，英睿遞生。各韞圖❥俱苞上智，負荷遺法，控禦天人，道制風飆，神傾海嶽。或舒指而流膏液，或異室而朗奇光，或連屍以伏天魔，或一對而回時主。或願通法於邊刹，冒浪波於嶮塗；或虛已以應物，求裹糧而行死地。終令元津溢瀁，惠濟無疆，既益傳燈，實符付囑，考之前冊，可不然哉！而清源不窮，今複遇法師嗣承之矣！惟法師星象降靈，山嶽騰氣，才過東箭，譽美南金，雅操不群，堅芳獨拔。以四生為己任，建正法為身事，巍巍乎似嵩華之負穹蒼，皎皎焉若琅玕之映澄海。而聰機俊骨，發於自然；味道輕榮，率由天性。至夫多識洽聞之奧，冠恒肇而逾高；詳元造微之功，跨生融而更遠。滔滔乎，藹藹乎，實紹隆之器也！神之將使像化重光於頹季之期，故誕茲明德者矣。
法師以往，今古大德，闡揚經論，雖複俱依聖教，而引據不同，諍論紛然，其來自久。至如黎耶是報非報，化人有心無心，和合怖數之徒，聞熏滅不滅等百有餘科，並三藏四含之涅槃，大小兩宗之鉗鍵，先賢之所不決，今哲之所共疑。法師亦躊躇此文，怏怏斯旨，慨然歎曰：「此地經論，蓋法門枝葉，未是根源。諸師雖各起異端，而情疑莫遣。終須括囊大本，取定於祗洹耳。」
由是壯誌發懷，馳心遐外，以貞觀三年秋八月，立誓束裝，拂衣而去。到中天竺那爛陀寺，逢大法師名「屍羅跋陀」，此曰「戒賢」。其人體居二宗，神鑒奧遠，博閑三藏，善四韋陀，於十七地論，最為精熟。以此論該冠眾經，亦遍常宣講，元是彌勒菩薩所造，即攝大乘之根係，是法師發軔之所祈者。十六大國靡不歸宗稟，義學之徒，恒有萬計。法師既往修造，一面盡歡，以為相遇之晚。於是服膺聽受，兼諮決所疑，一遍便覆，無所遺忘，譬濛汜之納群流，若孟瀦之吞雲夢。彼師嗟怪，歎未曾有之。若斯人者，聞名尚難，豈謂此時共談玄耳！
法師從是聲振蔥嶺，名流入國。彼諸先達英俊聞之，皆宿構重關，共來難詰。雁行魚貫，轂駕肩隨。其並論之詞，雲屯雨至。法師從容辨釋，皆入其室，操其戈，取其矛，擊其盾。莫不人人喪輒，解頤虔伏，稱為此公天縱之才，難酬對也！戒日王等見之報喜，皆肘步嗚足，傾珍供養。罷席之後，更覺梵書，並餘經論，自如來一代所說，耆山方等之教，鹿苑半字之文，爰至後聖馬鳴龍樹，無著天親，諸所制作，及灰山住等，十八異執之宗，五部殊途之致，並收羅研究。達其旨，得其文，並佛處世之跡，如泥洹堅固之林，降魔菩提之樹，迦路崇高之塔，那揭留影之山，皆躬伸禮敬，備睹靈奇，亦無遺矣！法師心期既滿，學覽複周，將旋本土；遂繕寫大小乘法教六百餘部，請像七軀，舍利百有餘粒，以今十九年春正月廿五日，還至長安。道俗奔迎，傾都罷市。是時也，煙收霧卷，景麗風清，寶帳盈衢，花幢垵日。慶雲垂彩於天表，鬱鬱紛紛；庶士詠讚於通莊，轟轟隱隱。邪風於焉頓戢，慧日赫以重明。雖不逢世尊從忉利之下閻，此亦足為千載之休美也。
法師此行經途數萬，備歷艱危。至如涸陰沍寒之山，飛濤激浪之壑，厲毒黑風之氣，狻猊貙犴之群，並法顯失侶之鄉，智嚴遺伴之地，班超之所不踐，章亥之所不遊。法師子爾孤征，坦然無梗，扇唐風於八河之外，揚國化於五竺之間，使乎遐域侯王，馳心輦轂。遠方酋長，係仰天衢。雖法師不世之功，抑亦聖朝運昌感通之力也。
皇帝握龍圖而纂曆，應赤服以君臨，戮鯨豕以濟群生，蕩雲霓而光日月。正四維之絕柱，息滄海之橫流，重立乾坤，再施鎔造。九功包於虞夏，七德冠於曹劉，海晏河清，時和歲阜，遠無不順，邇無不安，天成地平，人慶神悅。加以重明麗正，三善之義克隆；宰輔忠勤，良哉之歌斯允。既而功窮原載，德感上元，紫芝含秀於玉階，華果結英於朱閣。又如西州石瑞，鬆縣琨符，紀聖主千年之期，顯儲君嗣承之業。鳳毛才子之句，上果佛日之文，曆萬古而不聞，當我皇而始出。豈非明靈輔德，元天福眷者焉？加複遊心真際，城塹五乘，追思鷲嶺之容，儜想提河之說。故使遺形紺發，煥彩來儀，勝典高僧，相輝而至。慈雲布於六合，法鼓震於三千，天花將景風共飛，翠霧與香煙同馥。於是溺俗沈流之士，望彼岸而有期；清虛蹈元之賓，顧三空而非遠。所謂司南啟路，而眾惑知方；商飆襲林，而群籟自響。法師盛德也如彼，逢時也如此，豈同雅澄懷道，遇二石之凶殘；安什傳經，值符姚之偽曆？校之深淺，即行潦之類江湖；比之明暗，乃朝陽之與螢曜矣！
昔鍾玦既至，魏文章賦以讚揚；神雀斯呈，賈逵獻頌而論異。在禽物之微賤，古人猶且詠歌，況法師不朽之神功，棟梁之大業，豈可緘默於明時，而無稱述者也？立學愧往賢，德非先達，直以同霑像化，叨廁末塵，欣慕之懷，迫於恒品。所以力課庸愚，輒申斯傳，其清微令望之美，絕後光前之蹤，別當分諸鴻筆，非此所能覼縷也。冀明鑒君子，收意而不哂焉。讚曰：
生靈感絕，大聖遷神。其能紹繼，唯乎哲人。馬鳴先唱，提婆後申。如日斯隱，朗月方陳。穆矣法師，諒為貞士。回秀天人，不羈塵滓。窮玄之奧，究儒之理。潔若明珠，芬同蕙芷。悼經之闕，疑義之錯。委命詢求，陵危踐壑。恢恢器宇，赳赳誠恪。振美西州，歸功東土。屬逢有道，時惟我皇。重懸玉鏡，再理珠囊。三乘既闡，十地兼揚。俾夫慧日，幽而更光。曰餘庸眇，幸參塵末。長自蓬門，靡雕靡括。高山斯仰，清流是渴。願得攀依，比之藤葛。
