道宣，俗姓錢氏，丹徒人。一雲長城人。其先出自廣陵太守讓之後。父申，陳吏部尚書。九歲依智頵律師出家，年十六從智首律師受具。隋大業中，西明寺初就，詔充上座。龍朔中住京兆崇義寺。乾封二年卒，年七十二。
自金河徙轍，玉關揚化，曆經英聖，載隆良輔，莫不拜首請道，歸向知津。故得列刹相望，仁祠棋布，天人仰福田之路，幽明懷正道之儀，清信之士林蒸，高上之賓雲結。是使教分三法，垂萬載之羽儀；位開四部，布五乘之清範。頃以法海宏曠，類聚難分，過犯滋彰，冒呈禦覽。下非常之詔，令拜君親；垂惻隱之懷，顯疏朝議。僧等荷斯明命，感悼涕零，良由行闕光時，遂令上霑優被。且自法教東漸，亟涉窊隆，三被屏除，五遭拜伏，俱非休明之代，並是暴虐之君，故使布令非經國之謨，乖常政良史之誚，事理難返，還襲舊津。伏惟大王統維京甸，攝禦機衡，道俗來蘇，繁務攸靜。今法門擁閉，聲教莫傳，據此靜障拔難之秋，拯溺扶危之日，僧等叫閽難及，徒鶴望於九重；天階罕登，終棲遑於百慮。所以幹冒，陳款披露，冀得俯被鴻私，載垂提洽。是則遵崇付囑，清風被於九垓；正像更興，景福光於四海。不任窮塞之甚，具以啟聞。塵擾之深，惟知慚惕。謹啟。龍朔二年四月二十五日。
君父事理深遠，非淺情能測。夫以出處之跡，列聖齊規；真俗之科，百王同軌。幹木在魏，高枕而謁文侯；子陵居漢，長揖而尋光武。彼稱小道，尚懷高蹈之門；豈此沙門，不乘閒放之美？但以三寶響位，用敷歸敬之儀；五眾陳誠，載啟福田之道。今削同儒禮，則佛非出俗之人；下拜君父，則僧非可敬之色。是則三寶通廢，歸戒絕於人倫；儒道是師，孔經尊於釋典。在昔晉宋，備有前規，八座詳議，足為龜鏡。僧等荷國重寄，開放出家，奉法行道，仰承聖則。忽令致拜，有累深經，俯仰棲遑，罔知投庇。謹列內經及以故事，具舉如前。用簡朝議，請垂詳采。敬白。
僧道宣等啟：竊聞紹隆法任，必歸明哲，崇護真詮，良資寵望。伏惟夫人夙著薰修，啟無疆之福；早標信慧，建不朽之因。至於佛教威儀，法門軌式。實望特垂恩庇，不使陵夷。自敕被僧徒，許隔朝拜，誠當付囑之意，實深荷戴之情。然於父母，猶令跪拜，私懷徒愜，佛教甚違，若不早有申聞，恐遂同於俗法。僧等翹注，莫敢披陳，情用回惶，輒此投訴。伏乞慈覆，特為上聞。倘遂恩光，彌深福慶。不勝懇切之至，謹奉啟以聞，塵擾之深，惟知悚息。謹啟。
自三寶東漸，六百餘年。四俗立歸戒之因，五眾開福田之務，百王承至道之化，萬載扇唯聖之風，故得寰海知歸，生靈回向。然以慧日既隱，千載有餘，正行難登，嚴科易犯，遂有稊稗涉青田之穢，少壯懷白首之徵。備列前經，聞於視聽。且聖人在隱，凡僧程器，後代住持，非斯誰顯？故金石泥素，表真像之容；法衣剃發，擬全僧之相。依而信毀，因果兩分，背此繕修，俱非正道。又僧之真偽，生熟難知；行德淺深，愚智齊惑。故經陳通供，如海之無窮；律制別科，若涯之有際。宗途既列，名教是依，設出俗之威儀，登趣真之圓德，固使天龍致敬，幽顯歸心，宏護在懷，流光不絕。比以時經濁染，人涉凋訛，竊服飾詐之徒，叨幸憑虛之侶，行無動於塵俗，道有翳於憲章。上聞禦覽，布君親之拜，乃回天卷，垂朝議之敕。僧等內省慚懼，如灼如焚，相顧失守，莫知投厝。仰惟佛教通囑，四部幽明，敢懷竊議，夫人當斯遺寄，況複體茲正善，崇建為心，垂範宮闈，成明道俗。今三寶淪溺，成濟在緣，輒用諮陳，希垂救濟。如蒙拯拔，依舊住持，則付囑是歸，宏護斯在。輕以聞簡，追深悚息。謹啟。龍朔二年四月二十七日。
《妙法蓮華經》者，統諸佛降靈之本致也。蘊結大夏，出彼千齡，東傳震旦，三百餘載。西晉惠帝永康年中，長安青門敦煌菩薩竺法護者，初翻此經，名正 「法華」。東晉安帝隆安年中，後秦宏始龜茲沙門闍摩羅什，次翻此經，名「妙法蓮華」。隋氏仁壽，大興善寺北天竺沙門鳩那笈多，後所翻者，同名「妙法」。三經重遝，文旨互陳，時所宗尚，皆宏秦本，自餘支品別偈，不無其流，具如序曆，故所非述。夫以靈嶽降靈，非大聖無由開化，適化所及，非昔緣無以導心。所以仙苑告成，機分大小之別；金河顧命，道殊半滿之科。豈非教被乘時，無足覈其高會。是知五千退席，為進增慢之儔；五百授記，俱崇密化之跡。所以放光現在，開法請之教源；出定揚德，暢佛慧之宏略。朽宅通入大之文軌，化城引昔緣之不墜，係珠明理性之常在，鑿井顯示悟之多方，詞義宛然，喻陳惟遠。自非大哀曠濟，拔滯溺之沈流；一極悲心，拯昏迷之失性。自漢至唐，六百餘載，總曆群籍，四千餘軸，受持盛者，無出此經。將非機教相扣，並智勝之遺塵，聞而深敬，俱威王之餘勣。輒於經首，序而綜之，庶得早淨六根，仰慈尊之嘉會，速成四德，趣樂土之元猷。宏讚莫窮，永貽諸後雲爾。
觀夫法王利見，權巧殊途，或聲光動人，或開智攝物。立儀列相，興像設之機緣；聚沙塗地，表乘時之淨養。斯德有歸，可略言也。有師子莊嚴王菩薩者，學周八藏，智越五乘，籍勝報而開教端，寄善權而行圖範。故使方壇外啟，圓場內羅，列八座而延八聖，陳四報而成四德。空有兩業，自此修明，大小諸乘，因茲增長，可謂總攝六度之元略，統願行之明規。其道易而可修，其儀約而難隱。智有通塞，道涉窳隆，時運所歸，近聞東夏。逮龍朔三年冬十月，有天竺三藏，厥號那提，挾道開萌，來遊天府。皇上重法，隆禮民真人，厚供駢羅，祈誠甘露。南海諸蕃，遠陳貢職，備述神藥，惟提能致，具表上聞，霈然下遣，將事首途，出斯奧典。文旨既顯，異由來之所傳；道場不昧，赴機緣之浮業。輒以所聞，序之雲爾。
夫淨住之來，其流尚矣。祖述法王，開化導達之方，統引群生，履信成濟之務也。是以法正存沒，畢乘信毀之功；神用昏明，終藉惰勤之力。竊聞輪王興運，肇於有劫之初；法王膺期，開於濁惑之始。其故何耶？良有以也，諒由淳薄結於夙心，故使機感隆於視聽。自教流震土，六百餘年，道俗崇仰，其蹤可悉。至於知機明略，宏讚被時，垂清範於遺黎，導成規於得信者，斯文在斯，可宗鏡矣！
昔南齊司徒竟陵王文宣公蕭子良者，崇仰釋宗，深達至教，注釋經論，鈔略詞理，掩邪道而辟正津，宏一乘而揚士眾，世稱「筆海」，時號「智山」。或通夢於獨尊，諡天王之嘉稱；或冥受於經唄，傳神度之英規。其德難詳，輒從蓋闕。以齊永明八年，感夢東方普光世界天王如來，樹立淨住淨行法門，因其開衍，言淨住者，即布薩之翻名。布薩天言，淨住人語，或雲增進，亦稱長養。通道及俗，俱稟修行，所謂淨心口意，如戒而住，故曰「淨住」也。子者紹繼為義，以三歸七眾，制禦情塵，善根增長，紹續佛種，故曰「淨住子」也。言淨行法門者，以諸業淨，所以化行於世，了諸法門。故有性相差別，始於懷鉛，終於絕筆。凡經七旬，兩袠都了，遂開筵廣第，盛集英髦，躬處元座，談敘宗致。十眾雲合，若赴華陰之墟；四部激揚，同謁靈山之會。鹹曰聞所未聞，清心傾耳。故江表通德，體道乘權，綜而習之，用開靈府。陳平隋統，被及關河，傳度不虧，備於藏部。後進學寡，識昧前修，曾不披尋，任情臆斷，號曰「偽經」，相從捐擲，斯徒眾矣，可為悲夫！餘以暇景，試括檢之，文實菁華，理存信本矣。故知今所學教，全是師心。心何可師？一至如此。是以《智度論》云：佛滅度後，凡所制述。宏讚佛經者，並號阿毗達磨，即十二部經之所攝也。聖教明訣，理絕凡謀，但以初學惑昧，未能瞻及，輒又隱居括。略成一卷，撮梗概之貞明，摘扶疏之茂美，足以啟初心之跬步，標後銳之前蹤。又圖而讚之，廣於寺壁。庶使愚智齊曉，識信牢強，萬載之道遐開，七眾之基成立。敬而信者，是稱淨行之人；宗而行之，不亡淨住之目。貽厥諸友，知其意焉。
惟夫大唐之有天下也，將四十載，淳風洽而澆俗改，文德修而武功暢。故使青邱丹穴之候，並入提封；龍沙鳥塞之區，聿遵聲教。膜拜稽首，顯朝宗之羽儀；輸琛奉贄，表懷柔之盛德。然則八荒內外，前史具書，五竺方維，由來罕述，豈非時也。雖複周穆西狩，止屆昆邱；舜禹南巡，不逾滄海。秦皇畫野，近袤臨洮；漢武封疆，關開鐵路。厥斯以降，遐討未詳，所以崆峒問道，局在酒泉之地；昆謁聖，實惟玉門之側。至於弱水洞庭，三危九隴，燕然龍勒，沙障黎河，具曆夏書，鹹圖雍部。及博望之尋河也，創開大夏之名；軒皇之遊夢也，初述華胥之國。貳師之伐大宛，定遠之開鐵門，由餘入秦，日磾仕漢，聲榮覆於蔥嶺，帝德亙於耆山。赫奕皇華，其徒繁矣！而方土所記，人物所宜，風俗之沿革，山川之卓詭，雖陳之油素，略無可紀。豈不以經途遼遠，遊詣之者希乎？以事討論，縱有傳說，皆祖行人，信非躬睹。相從奔競，虛為實錄，何以知其然耶？故積石河源，西瞻赤縣，昆侖天柱，東顧神州，鳴砂以外，鹹稱胡國，安用遠籌，空傳緗簡。是知身毒之說，重譯臻焉，神異等傳，斷可知矣！
自佛教東傳，榮光燭漢，政流十代，年將六百。軒繼接，備盡觀方，百有餘國，鹹歸風化，莫不梯山貢職，望日來王。而前後傳錄，差互不同，事跡罕述，稱謂多惑。覆尋斯致，宗歸譯人。昔隋代東都上林園翻經館沙門彥琮，著《西域》傳一部十篇，廣布風俗，略於佛事，得在洽聞，失於信本。餘以為八相顯道，三乘陶化，四儀所設，莫不逗機，二嚴攸被，皆宗慧解。今聖跡靈相，雜遝於華胥；神光瑞影，氤氳於宇內。義須昌明形量，動發心靈。洎貞觀譯經，嚐參位席，傍出西記，具如別詳。但以紙墨易繁，閱鏡難盡。佛之遺緒，釋門共歸，故撮綱猷，略為二卷，貽諸後學，序之雲爾。
古德流言，祖佛為師，羞觀佛❥之本係。紹釋為姓，恥尋釋氏之根源。以今據量，頗為實錄，既雲革俗，義匪憑虛。昔南齊僧祐律師者，學通內外，行總維持，撰《釋迦譜》一帙十卷。援引事類，繁縟神襟，自可前修博觀，非為後進標領。科年迫秋方，命臨悲穀，屢獲勸勉，力複陳之。試舉五科，用開三返，想同族法種，詳斯意焉。
原夫大雄禦，豈惟拯拔一人；大教膺期，總歸微顯一理。但由群生著欲，欲本所謂我心，故能隨其所懷，開示止心之法。然則心為生欲之本，滅欲必止心元，止心由乎明慧，慧起假於定發。發定之功，非戒不宏，是故特須尊重於戒。故經云：「戒為無上菩提本，應當一心持淨戒。」持戒之心，要惟二轍，止持則戒本最為標首，作持則羯磨結其大科，後進前修，妙宗斯法。故律云：「若不誦戒羯磨，盡形不離依止。」
自慧日西隱，法水東流。時兼像正，人通淳薄。初則二部五部之殊，中則十八五百之別，末則眾鋒互舉，各競先驅。人或從緣，法無傾墜。然則道由信發，宏之在人。人幾顛危，法寧澄正？所以羯磨聖教，綿曆古今。世漸增繁，徒盈卷軸。考其實錄，多約前聞，覈其宗緒，略無本據。師心制法者不少，披而行誦者極多；輕侮聖言，動掛形網，皆務異同之見，競執是非之迷，不思返隅，更增昏結，致使正法，與時潛地矣！
故佛言：若作羯磨，不如白法作白，不如羯磨法作羯磨。如是漸令正法疾滅，當隨順文句，勿令增減。違法毗尼，當如是學。慈誥若此，妄指實難。昔己在諸關輔撰行事鈔，其羅種類，雜相畢陳，但為機務相詶，卒尋難了。故略舉羯磨一色，別標銓題。若科擇出納，興廢是非者，彼鈔明之。此但約法被事，援引證據者，在卷行用。然律藏殘缺，義有遺補，故統關諸部，撮略正文。必彼俱無則理通，決例並至，篇具顯便，異古藏跡。夫羯磨雖多，要分為八，始從心念，終乎白四，各有成濟之功，故律通標一號。敢就其時用顯要者，類聚編之。文列十篇，義通七眾，豈令傳諸學司，將以自明恒務也。
若夫無上佛覺，回出籠樊，超三界而獨高，截四流而稱聖。故使提封所漸，區宇統於大千；聲教所覃，沐道霑於八部。所以金剛禦座，峙閻浮之地心；至覺據憑，布英聖之良術。遂有天人受道，龍鬼皈心。挹酌不相之方，散釋無明之患。然夫聖人所作，起必因時。時有邪倒之夫，故即因而陶化。天竺盛於六諦，神州重於二篇，遂使儒道互先，真偽交正。自非入證登位，何由分析殊途？致令九十六道，競飾澆詞；六十二見，各陳名理。在緣或異，大約斯歸，莫不謂無想為泥洹，指梵主為生本。故二十五諦，開計度之街衢；六大論師，立神我之真宰。居然設教，億載斯年，攝統塵蒙，九土崇敬。考其術也，輕生而會其源；論其行也，封固而登其信。故有四韋陀論，推理極於冥初；二有天根，尋生窮於劫始。臆度懸遠，冒罔生靈，致有赴水投岩，坐熱臥棘，吸風露而曰仙，袒形骸而號聖，守死長迷，莫知回覺。如來哀彼黔黎，降靈赤澤。曜形丈六，金色駭於人天；敷揚四辯，慧解暢於幽顯。能使魔王列陣，千軍碎於一言；梵主來儀，三輪摧於萬惑。於是鍱腹戴爐之輩，結舌伏於道場；敬日重火之徒，洗心仰於覺教。舍衛城側，大偃邪鋒；堅固林中，傾倒巢穴。能事既顯，將務宏通。玉關揚正道之秋，金相表乘機之瑞。清涼台上，圖以靈儀；顯節陵中，陳茲聖景。度人立寺，創廣仁風。抑邪通正，於斯啟轍。於斯時也！喋喋黔首，無敢抗言；瑣瑣黃巾，時牽異議。然其化被不及於龍勒，名位無踐於槐庭，王何達其上賢，班馬隆其褒貶，安得與夫釋門相抗，雷同混跡者哉？斯何故耶？良以博識既寡，信保常迷，今則通觀具瞻，義必爽開前惑。且夫其流易曉，闞澤之對天分；其理難通，孫盛之談海截。然猶學未經遠，情弊疏通，邪辯通真，能無猜貳？孔子之在東魯，尚啟虛盈；卜商之據西河，猶參疑聖。自餘恒俗，無足討論。今以天竺胥徒，聲華久隔；震旦張葛，交論實繁。故商榷由來，銓衡敘別，筆削無濫，披圖藻鏡，總會聚之號，曰《佛道論衡》，分為上、中、下三卷，如有隱括，覽者詳焉。
