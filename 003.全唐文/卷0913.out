子儀，號「水月大師」，天授中樂清白鶴寺沙門。
太虛不可量，太極不可算，而能載有為也，含無為之道也。無為之道者，在乎未形之前而難知；有為功也，被乎化形之後而易解。悟斯理者，行斯化也，惟我乾竺之大仙乎？懿降神知足，誕瑞迦維，去愛金門，棲真雪嶺，繼七聖而成道，圓十號以稱尊，分百億身，宅三千界。一音雷震，一雨霞飛，白毫柔狂象之心，清風扇火龍之室。鹿野先調於五子，鷲峰方廢於三車，使輪王傾髻裏之珠，窮子獲衣中之寶。小根小智，防微而豫固隄塘；大願大心，利物而肯貪身命。情覃九有，恩普四生，辟煩惱之重關，涸無明之巨塹。優曇浮木，豈無緣而偶哉！繇是能事畢矣，大緣終矣。金河月落，玉樹雲愁，暨騰蘭結轍於胡沙，像設來儀於漢室。自此中華仿制，列刹相望。
今樂清縣白鶴寺者，乃東晉張文君字子雁舍宅為之也。以仁山智水，足為幽居，傲祿藏名，卜茲深隱，始其拔俗，終乎遇仙。亭亭鶴影，西瞻而似舞如飛；迢迢鹿蹤，東去而轉高漸遠。勝遊一遇，塵跡幾何？山號「丹霞」，寺名「白鶴」。鬆蘿四合，泉石幽奇；樓殿一川，煙霞沃蕩。縣城東望，極於大江；岩瀑西來，落乎深澗。叢荊亂人目，香風襲人衣，猿嘯急而山寒，水去忙而川濬。皇唐之代，此寺中興，有惟謙、繼南二上德者，外擅百家，內窮三學，拂衣西上。三十餘年，居京西明寺，被命內殿講新譯《仁王》等經。及武宗會昌之祀，彼二上德振錫南歸。宣宗大中之載，化緣造大佛殿，並三龕功德彌陀殿深涉堂，相繼成功。廊廡旋臻，豐廚亦備，緣歸十信，門引四方。有僧伽殿、羅漢堂，星紀頻移，香燈永續。檻前翠巘，曾迷子晉之蹤；門外康衢，空鎖綠楊之色。霽後而錦鱗躍浪，宜慧子之閒情；月明而丹頂翹鬆，伴高僧之出定。竹扶疏而有實，花照灼而無春，回廊而曉見孤燈，別院而夜聞幽磬。
餘髫年受業，壯歲遊方，錫掛晴空，囊無長物，瓶汲寒溪之浪，衣穿古渡之風。自得印南宗，蓋是從來之本事；承恩北闕，乃為望外之殊私。升堂而四十餘秋，繼祀而五三嫡子。於戲！當年獨去，則事住人稀；今日重來，而鬆枯檜老。粵有檀信，旌於所居。水月堂閒，宜❥宴息；觀音殿敞，粗稱經行。或三峰未掩，乃為祖榻之祥；儻六葉重芳，實為宗門之幸也。
時邑大夫琅琊王公崇義，名家之後裔也，承九重之命，施百里之恩，每及禪關，訪我心要。因歎此寺，獨無碑銘，沈吟久之，命予敘述。子宗門之首，非辭人也，遂諾公之請，乃一夕翦燭染毫，直書於記。
若夫此經，迺該二諦而無遺，括因果而斯盡，可謂引萬行之道首，進普提之神足，超生死之靈翼，昇涅槃之聖翮。信知法門幽密，教旨衝元，非世智之能議，匪聰辯之所測。有大菩薩，號觀自在，大悲周於十方，湣法界之群迷，故說此經，示其正路。斯乃久成正覺，是能仁之本師，故能十方法界，莫不現身，普應群機，隨緣化益。若其聞名滅罪，如日銷於薄霜；禮念蒙恩，似月敷於蓮蕊。巍巍蕩蕩，聖德高元，事超言說之端，理絕思量之表。餘雖愚闇劣，而慕法門，巡曆兩京，尋參善友。每念總持，如饑若渴。於大周聖曆三年歲次庚子三月庚戌朔七日景辰，幸得此經，如死再生。是西京寶德寺僧慧月與常州正勤寺大德慧林、吒於、智藏等數人，共請北天竺嵐波國婆羅門大首領李無諂，以同翻梵本《不空羂索經》一十六品，合為一卷。將就北天竺迦濕彌羅國婆羅門大德僧迦彌多囉以同勘梵本。久視元年八月景午朔十五日庚戌，勘會粗畢，則擬將進。此十六品，斯土未行。曾聞隋朝所翻別本六十三紙，未嚐見也。所願皇基永固，德覆十方，金枝瓊萼，鬱茂常榮。三大願力，劫劫無窮；四宏誓心，生生無盡。苦海傾竭，三寶永存。恐時代遷遠，聞者生疑，故述拙言，序之雲爾。
惟夫聖力難逢，靈文罕究。六神通之妙業，八自在之元功，持芥實而納崇山，析毫端而容大海。豈止分身百億，現影三千而已乎？千眼菩薩者，即觀世音之變現伏魔怨之神跡也。自唐武德之歲，中天竺婆羅門僧瞿多提婆，於細氎上圖畫形質，及結壇手印經本，至京進上。太武見而不珍，其僧悒而旋轡。至貞觀年中，複有北天竺僧齋《千眼千臂陀羅尼》梵本奉進上。帝文武聖帝敕令大總持寺法師智通，共梵本僧翻出咒經並結壇手印等。智通法師三複既了，即折心懇切，佇留徵應。於是感慶喜尊者之俯降形儀。通悲喜驚嗟，投身頂謁。蒙在慰喻，問欲何求？通曰：「檮昧庸心，輒此詳譯。不審情詣，稍符聖旨以否？」默而印許，竊表深衷，便錄本進上。帝委問由緒，通具以事述，鹹愜帝心。於是齎槁本出內，將顯宏福。大德元謨法師一見此文，嗟稱不已。有人云：「敕未流行，因何忽茲漏泄？」其本遂寢，不複宏揚。
又有西來梵僧，持一經篋，以示智通。通翻出緒餘，不殊舊本，唯闕身咒一科。有常州正勤寺主慧琳法師，功德為務，定慧是崇，深入總持，周窮藝術，曆遊京邑，棲遲實際伽藍，思廣異聞，希誠脫簡。爰有北天竺婆羅門僧名蘇伽陀常，持此法結壇手印，朝夕虔祈。琳罄折谘詢，每致艱阻；後同之洛下，漸示津途。即請一清信士李大一，其人博學梵書，元儒亦究，紆令筆削，潤色成章，備盡梵音，身咒具足。至神功年中，有仁者自京都至，將通師所翻後本，有上下兩卷，唯闕身咒。琳參入其中，事若一家，宛而備足。又佛授記寺有婆羅門僧達摩戰陀，烏伏那國人也，善明悉陀羅尼咒句，嚐每奉制翻譯，於妙氎上畫千臂菩薩像，並本經咒進上。神皇或令宮女繡成，或使匠人畫出，流布天下，不墜靈姿。波侖又於婆羅門真諦律師聞此像由來，雲有大力鬼神毗那翼迦，能障一切善法，不使成就，一切惡業，必令增長。雖有妙力通心，無制伏者。觀音菩薩現作千眼千臂之形，以伏彼神，及有咒印，用光不朽。將來好事者，佇無惑焉。
師住匾擔山，號「曉了」，六祖之嫡嗣也。師得無心之心，了無相之相。無相者森羅眩目，無心者分別熾然。絕一言一響，響莫可傳，傳之行矣；言莫可窮，窮之非矣。師得無無之無，不無於無也。吾今以有有之有，不有於有也。不有之有，去來非增，不無之無，涅槃非滅。嗚呼！師住世兮曹谿明，師寂滅兮法舟傾，師譚無說兮寰宇盈，師示迷途兮了義乘。匾擔山色垂茲色，空谷猶留曉了名。
若夫瑤水之濱，歌白雲而長往；玉台之上，乘彩霞而不還。敬薑布[QE55]門之規，班姬光中禁之❥❥❥❥❥參差異轍，猶且播芳徽於❥❥❥❥實於紫書。豈如開八正門，去塵離俗；入三乘藏，鉤深致遠。喻栰於愛河之水，傳燈於昏衢之地，見之於法師矣。
法師諱法琬，俗姓李，（下闕數字）道人也，應天神龍皇帝之三從姑焉。原夫馬喙高邱，彰白雲之茂祉；龍光函穀，表紫氣之仙望。清風映乎中古，大命集乎❥❥高祖景皇帝，道出鱗皇，功高羽帝。牢籠天地，運日月而揆陰陽；彈壓山川，驅黎而躋仁壽。曾祖故鄭王亮，諡曰「孝」，鹹池別派，❥❥❥枝。乾垂帝子之星，坤列天孫之嶽。刻舟標智，岐嶷已稱。毀鞍擅奇，仁心早茂。由是榮開朱邸，寵盛綠車。豐冠蓋之遊，列山河之郡。祖神❥❥❥空荊揚並三州大都督上柱國襄邑王，諡曰「恭」，潢漢天人，紫微帝係。大禹以能平水土，式葉帝俞；茂先以該博知名，允諧時望。惟揚奧壤，❥❥雄藩。地枕荊門，郊通汝漢。張皂蓋而按舉，褰彤襜而督察。去思來晚，德化長流，五袴兩岐，謠式著。九江士女，既聞酌❥之詠；三晉人吏，還歌戢兵之曲。父德懋，故金紫光祿大夫少府監宗正卿兵部尚書上柱國臨川公，諡曰「孝」，爵列公侯，地隆勳戚。天分鬥極，❥❥喉舌之榮；地括河海，仍受股肱之寄。
法師生積善之門，誕象賢之室，風神外朗，慧敏內融。幼懷削發之因，固拒結衤離之義。臨川公寢苫在疚，風樹銜哀，莫申罔極之心，徒結充窮之痛。去永徽六年，襄邑王薨。其年奉為亡父舍所愛之女，請度出家。皇上以孝道所憑，諒資於冥福。誠心克著，❥展於香緣。奉敕出家，時年十有三也。並度家人三七，並以充師弟子。法師即隨吳國公尉綱之外孫。其寺吳公之本置也。❥❥黃金布地，尚疑須達之園；白鶴成林，即是菩提之樹。日宮月殿，無晦無明；蓮座花台，長春長夏。法師別置一院，以修道焉。苦行精心，與冰霜而彌勵；戒範禪結，將竹柏而逾貞。地迺護珠，人惟杖錫，故得禪枝日茂，覺蕊年芳。忍鎧橫霜，銛鋒穎而無極；戒珠含月，射光芒而自遠。至若貫花散花之典，滿偈半偈之經，莫不吞若胸臆，如指諸掌。至迺論堂霞辟，曳裓成陰，法座雲懸，飛錫連影，人同竹葦，眾若稻麻。法師明鏡伺鑒，洪鍾佇扣，流言泉於玉吻，驚思風於牙扇，剖疑析滯，虛往實歸。固以聲華鍱腹，德高巢額，檀林擢秀，鹿苑騰芳。蓋元門之棟梁，緇徒之領袖矣！方冀濡足授手，長宏六度之津；覃思研精，永啟四禪之鍵。豈謂隙駒易往，藤鼠難留，若東魯之山頹，類西州之石折！教在運往，感息化窮，智炬由是淪輝，堅林以之變色。以垂拱四年歲次戊子九月己酉朔日，遷神於❥❥寺，春秋冊有九。
惟法師襟神雅正，操履堅明，道在則尊，德高為貴。法堂宴坐，心可降魔；梵宇經行，影能馴鴿。高行鄰於初地，雅譽重於彌天，誠惟周拯，誌尚高蹈。至於六時清梵，想魚嶺而騰音；五夜馴行，候鯨鍾而肅慮。楷模梵眾，雪凜冰清，導揚聾俗，雲歸海赴。清徒仰教，未極元風，迅景不留，奄隨泡露。尼山悟迦毗，即法師之侄女也，義均猶子，思承上足。貞心雪皎，慧性霜凝，陶善誘而日深，沐慈風而歲遠，悲法眼之淪照，痛禪宇之摧梁，粵以景龍三年歲次己酉正月己未朔十五日癸酉，奉敕起塔於雍州長安縣之神禾原，禮也。崇構岧嶢，前臨黃嶠之曲；層基固護，卻枕青城之隅。草淩晨而薤露晞，樹肅夜而鬆風起。以為天長地久，日月所以循環；露往霜來，陵穀以之遷貿。昔武成之室，勒徽範於貞碑；密陵之妃，昭媛德於豐石。矧夫道高龍象，德隆鵷鷺，契無三之妙軫，入不二之元樞，豈可相質無聞，受辛莫紀？敢勒清風之頌，庶流終古之德。其銘曰：
鶴林西變，象教東延，邈矣年祀，英靈罕傳。挺生明慧，惟我師焉，白雲凝祉，紫氣浮天。皇宗赫奕，帝緒蟬聯，誕乎令裔，克嗣先賢。聚沙之日，救蟻之年，仁心夙表，慧性俄堅。方釋塵累，遂讬良緣，心清鏡澈，戒潔珠圓，精誠苦行，雪凜冰鮮。三乘洞啟，九部鹹甄，時臨講肆，亟陟香筵。鴆鸞雜遝，龍象駢闐，一揚辨囿，幾沐言泉。法門棟宇，覺海舟船，四蛇詎息，二鼠俄遷。輔仁莫驗，與善徒然，式建高塔，爰臨古阡。南瞻豹巘，北瞰龍川，桑榆落日，鬆檟生煙。山風四起，隴月孤懸，一銘芬烈，三變桑田。
☆浮屠頌 浮屠寶飾，靈所依兮。龍山扶護，儼瞻歸兮。簷楹嶢嶷，欲驚飛兮。金輪珠火，烜赫輝兮。大唐景龍三年歲次己酉題記。☆實義難陀 實義難陀，於闐國人。武後證聖元年至長安，住大遍空寺。四年歸於闐。景龍二年重入中國。景雲元年卒於大薦福寺。年五十九。
此經諸佛心量之元樞，群經理窟之妙鍵，廣喻幽旨，洞明深義。跋陀之譯未宏，流文之義多舛。今討三本之要詮，成七卷之了教。傳燈之句不窮，湧泉之義無盡。
元覺，俗姓戴氏，永嘉人。先天元年卒。賜諡「無相大師」。著有《永嘉集》十卷。
自別己來，經今數載，遙心眷想，時複成勞，忽奉來書，適然無慮。不委信後，道體如何？法味資神，故應清樂也。元覺粗得延時，欽詠德音，非言可述。承懷節操，獨處幽棲，泯跡❥人，潛形山穀。親朋絕往，鳥獸時遊，竟夜綿綿，終朝寂寂。視聽都息，心累闃然，獨宿孤峰，端居樹下，息繁餐道，誠合如之。然而正道寂寥，雖有修而難會；邪徒喧擾，乃無習而易親。若非解契元宗，行符真趣者，則未可幽居抱拙，自謂一生歟！應當博問先知，服膺誠懇，執掌屈膝，整意端容。曉夜忘疲，始終虔仰，折挫身口，蠲矜怠慢。不顧形骸，專精至道者，可謂澄神方寸歟！
夫欲采妙探元，實非容易。決擇之次，如履輕冰，必須側耳目而奉元音，肅情塵而賞幽致，忘言宴旨，濯累餐微，夕惕朝詢，不濫絲發。如是則乃可潛形山穀，寂慮絕群哉！其或心徑未通，矚物成壅，而欲避喧求靜者，盡世未有其方，況乎鬱鬱長林，峨峨聳峭，鳥獸嗚咽，鬆竹森梢，水石崢嶸，忘山則道性怡神，忘道則山形眩目。是以見道忘山者，人間亦寂也。見山忘道者，山中乃喧也。必能了陰無我，無我誰住人間？若知陰入如空，空聚何殊山穀？如其三毒未祛，六塵尚擾。身心自相矛盾，何關人山之喧寂耶？且夫道性衝虛，萬物本非其累，真慈平等，聲色何非道乎？特因見倒惑生，遂成輪轉耳！若能了境非有，觸目無非道場；知了本無，所以不緣而照。圓融法界，解惑何殊？以含靈而辨悲，即想念而明智。智生則法應，圓照離境。何以觀悲？悲智理合，通收乖生。何以能度？度盡生而悲大，照窮境以智圓。智圓則喧寂同觀，悲大則怨親普救，如是則何假長居山穀，隨處任緣哉？
況乎法法虛融，心心寂滅。本自非有，誰強言無？何喧擾之可喧，何寂靜之可寂。若知物我冥一，彼此無非道場，複何徇喧雜於人間，散寂寞於山穀？是以釋動求靜者，憎枷愛杻也；離怨求親者，厭檻欣籠也。若能慕寂於喧，市廛無非宴坐，徵違納順，怨債由來善友矣！如是則劫奪毀辱，何曾非我本師？叫喚喧煩，無非寂滅。故知妙道無形，萬象不乖其致；真如寂滅，眾響靡異其源。迷之則見倒惑生，悟之則違順無地。闃寂非有緣，會而能生；峨嶷非無緣，散而能滅。滅既非滅，以何滅滅？生既非生，以何生生？生滅既虛，實相常住矣！是以定水滔滔，何念塵而不洗？智燈了了，何惑霧而不祛？乖之則六趣循環，會之則三途迥出。如是則何不乘慧舟而遊法海，而欲駕折軸於山穀者哉！故知物類紜紜，其性自一，靈源寂寂，不照而知。實相天真，靈智非造，人迷謂之失，人悟謂之得。得失在於人，何關動靜者乎？譬夫未解乘舟，而欲怨其水曲者哉！若能妙識元宗，虛心冥契，動靜常矩，語默恒規，寂爾有歸，恬然無間。如是則乃可逍遙山穀，放曠郊鄽，遊逸形儀，寂汨心腑。恬淡息於內，蕭散揚於外，其身兮若拘，其心兮若泰，現形容於寰宇，潛幽靈於法界。如是則應機有感，適然無準矣，因信略此，餘更何申？若非誌朋，安敢輕觸？晏寂之暇，時暫思量，予必誑言無當，看竟回充紙燼耳。不宣。同友元覺和南。
稽首圓滿遍知覺，寂靜平等本真源，相好嚴特非有無，慧明普照微塵刹。稽首湛然真妙覺，甚深十二修多羅，非文非字非言詮，一音隨類皆明了。稽首清淨諸賢聖，十方和合應真僧，執持警戒無有違，振錫攜瓶利含識。卵生胎生及濕化，有色無色想非想，非有非無想雜類，六道輪回不暫停。我今稽首歸三寶，普為眾生發道心，群生沈淪苦海中，願因諸佛法僧力，慈悲方便拔諸苦，不舍宏願濟含靈，化力自在度無窮，恒沙眾生成正覺。
說此偈已，我複稽首歸依十方三世一切諸佛法僧前。承三寶力，誌心發願，修無上菩提，契從今生，至成正覺。中間決定，勤求不退，未得道前，身無橫病，壽不中夭。正命盡時，不見惡相。無諸佛恐怖，不生顛倒，身無苦痛，心不散亂，正慧明了，不經中陰，不入地獄。眾生餓鬼，水陸空行，大魔外道，幽冥鬼神，一切雜形，皆悉不受。長得人身，聰明正直，不生惡國，不值惡王，不生邊地，不受貧苦。奴婢女形，黃門二根、黃發黑齒、頑愚暗鈍、鬼陋殘缺、盲聾瘖瘂，凡是可惡，畢竟不生，出處中國，正信家生，常得男身，六根完具，端正香潔，無諸垢穢。誌意和雅，身安心靜，不貪瞋癡，三毒永斷。不造眾惡，恒思諸善，不作王臣，不為使命。不願榮飾，安貧度世，少欲知足，不長蓄積。衣食供身，不行偷盜，不殺眾生，不啖魚肉。敬愛含識，如我無異。性行柔軟，不求人過，不稱己善，不與物諍。怨親平等，不起分別，不生憎愛，他物不希，自財不吝。不樂侵犯，恒懷質直，心不卒暴，常樂謙下。口無惡說，身無惡行，心不諂曲，三業清淨，在處安穩，無諸障難。竊盜劫賊，王法牢獄，枷杖鉤鎖、刀槍箭槊、猛獸毒蟲、墮峰溺水、火燒風飄、雷驚霹靂、樹折岩頹、堂崩棟朽、撾打怖畏、趁逐圍繞、執捉係縛、加誣毀謗、橫注鉤牽，凡諸難事，一切不受。惡鬼飛災、天行毒厲、邪魔魍魎、若河若海、崇山穹嶽、居止樹神，凡是靈祇，聞我名者，見我形者，發菩提心，悉相覆護，不相侵惱。晝夜安穩，無諸警懼，四大康彊，六根清淨，不染六塵，心無亂想。不有昏滯，不生斷見，不著空有，遠離諸相。信奉能仁，不執已見，悟解明了，生生修習，正慧堅固，不被魔攝。大命終時，安然快樂，舍身受身，無有怨對。一切眾生，同為善友。所生之處，值佛聞法，童真出家，為僧和合。身身之服，不離袈裟；食食之器，不乖盂缽。道心堅固，不生憍慢，敬重三寶，常修梵行。親近明師，隨善知識，深信正法，勤行六度。讀誦大乘，行道禮拜，妙味香華，音聲讚唄，燈燭台觀。山海林泉，空中平地，世間所有，微塵已上，悉持供養。合集功德，回助菩提，思惟了義，誌樂閒靜。清素寂默，不愛喧擾，不樂群居，常好獨處。一切無求，專心定慧，六通具足，化度眾生。隨心所願，自在無礙，萬行成就，精妙無窮，正直圓明，誌成佛道。願以此善根，普及十方界。上窮有頂，下極風輪，天上人間，六道諸身，一切含識。我所有功德，悉與眾生共。盡於微塵劫，不惟一眾生，隨我有善根，普皆充熏飾。地獄中苦惱，南無佛法僧，稱佛法僧名，願皆蒙解脫。餓鬼中苦惱，南無佛法僧，稱佛法僧名，願皆蒙解脫。畜生中苦惱，南無佛法僧，稱佛法僧名，願皆蒙解脫。天人阿修羅，恒沙諸含識。八苦相煎迫，南無佛法僧，因我此善根，普免諸纏縛。南無三世佛，南無修多羅，菩薩聲聞僧，微塵諸聖眾。不舍本慈悲。攝受群生類，盡空諸含識，歸依佛法僧。離苦出三塗，疾得超三界，各發菩提心，晝夜行般若。生生勤精進，常如救頭然，先得菩提時，誓願相救脫。我行道禮拜，我誦經念佛，我修戒定慧，南無佛法僧。普願諸眾生，悉皆成佛道。我等諸含識，堅固求菩提。頂禮佛法僧，願早成正覺。
