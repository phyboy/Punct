清晝，字皎然，俗姓謝氏。宋靈運十世孫，住吳興興國寺。有詩名，與刺史顏真卿諸名士酬唱，預撰《韻海鏡源》。貞元中，敕寫其文集入秘閣。
朱校書至，猥辱書問，並示孟處士碑篆端由，捧讀彌日，抃躍無次。夫旌善人，采遺美，蓋有位君子之所行誌，豈伊薄劣，敢議發揮？言輕賜重，益用惶駭。又於朱校書處恭睹制作約數十篇，高格侔山嶽，迅勢擬波濤，邁氣薄雲霄，遠思躡鴛鴻，當世翰墨，都無此手。髒腑怳怳，至今悸動，斯可謂煥乎文章也！一昨奉辭伐罪，統貔虎之師，沈謀偉略，洞入神鬼，以鎮則有制，以戰則有威。巍巍赫聲，振怛寰海，斯可謂盛乎武事也！文武吉甫，佐天子讚襄，使奸臣賊子無萌芽於禍亂者，我尚書之謂矣！小人君子，鹹知幸甚。
某一凡夫也，棲遁匡廬，垂二十年，讀書不及於豎儒，把筆才過於常談。泯泯人事，鄰乎強仕，斯亦不足畏也！然徒欲有愚妄之意，愛大名，慕大節，懸芳竹帛，為千古榮。勤勤懇懇，正謂此耳。小子聆閣下之事業，英姿豪韻，迥如古人，私心歡喜，動作顛沛。況前旨稠疊，猥賜誘喻，令一至峴首，追賞風景。小生何人？當此珍重！誠宜奔走拜伏旌麾間，識征南之儀觀，揖當陽之談話。凝襟滯想，從茲泄露。屬入夏多病，氣力衰羸，火雲始生，道路且遠。瞻仰尊重，魂爽飄然，若望溟海，未知濟涉。如此誠激，何緣上達。唯有簡牘，可寄肺腸。今故持差祇承人呂及，自潯陽專往奉狀，塵獻鈴閤，伏惟鑒察愚樸，不責狂瞽，幸甚幸甚！候問起居之禮，謹俟異日，此無多談。
權三從事足下：傳吏至，辱書，謬蒙發揚，殊增悚恧。觀其立言典麗，文明意精，實耳目所未接也。幸甚幸甚！貧道隳名之人，萬慮都盡，強留詩道，以樂性情。蓋繇瞥起餘塵未泯，豈有健羨於其間哉？初貧道聞足下盛名，未睹制述，因問越僧靈澈、❥古豆盧次方，僉曰：「楊、馬、崔、蔡之流。」貧道以二子之言，心期足下，日已久矣！但未識長卿、子雲之麵，所恨耳。先輩作者故李員外遐叔、故皇甫補闕茂正、故嚴秘書正文、故房吳縣元警、故閻評事士和、故朱拾遺長通、故處士韋，此數子，疇昔為林下之遊。遐叔當時極許貧道四十韻之作，其略曰：「中宵發耳目，形靜神不役。色天夜清迥，花漏明滴瀝。東風吹杉梧，幽月到石壁。此中一悟心，可與千載敵。」又曰：「不然作山計，改服乘下澤。君隳元亮冠，我脫潛師屐。各倚高鬆根，共逃金閨籍。」又能秀《二祖義門讚》，其略曰： 「二公之心，如月如日。四方無雲，當空而出。」遐叔因此相重。元警著《道交論》，比於高雲獨鶴，意謂關於詩而不關於事。貧道亦無推焉。今再遇足下見知，則東山遺民，時免擗琴絕弦於知已矣！
靈澈上人，足下素識，其文章挺拔瑰奇，自齊梁以來，詩僧未見其偶。但此子跡冥累遷，心無營營。雖然，至於月下風前，猶未廢是。公遠之友豆盧次方才識超邁，所得經奇，飄飄然有淩雲之氣而不輕浮。此乃山僧惠眼遠見。亦嚐與論物理，極天人之際，言至簡正，意不虛誕。足下精鑒，豈無此子乎？在於貧道，不得不言耳！承索弊文，見已繕寫，問元二十一判官木夾中緘封甚難，以此未及寄上。彼來使無限請近作三五章至至之言，旁通我法，佇以適山情助禪教耳。幸甚。十二月二十日，皎然白。
自湖上一辭，十有餘載。公貴為方伯，晝跡在空林，出處殊疏，音塵不接，蓋理然也。晝從辭後，自謂年多誌固，名疏道親，惟慕空門，若有所詣，然未曾遇知己。嚐戲為一章自詠曰：「樂禪心似蕩，吾道不相妨。獨悟歌還笑，誰言老更狂？」昔謝太傅每賞支公善標宗要，若九方堙之相馬，略其元黃，而取其駿逸。晝今日於公，即道林逢太傅之秋也！
又晝於文章，理心之外，或有所作。意在適情性、樂雲泉，亦何能苦健羨於其間哉！頃者目疾相嬰，濛濛如隔煙霧，兼患腳氣，行李不進。昨承至止，病中不獲躬詣門闌，披敘離闊，形礙神往，有所恨也。謹馳狀兼簡雜文。晝性野，思拙機淺，忽若偶中風律，終期匠者賞鑒不遺。幸甚幸甚！釋晝白。
改年伏惟永感罔極。晝之理心，本在忘情，及經節序，惘然悲愴。去歲馬某往，已奉狀，計上達。孟春猶寒，伏惟中丞尊體萬福。即此晝蒙免。一昨見《秋晚離披菊》一章，使晝卻顧鄙拙，盡欲焚燒。凝思三複，彌得精旨。中丞寄重任大，堆案日盈，而言詩至此，豈非凝心悉到耶？今海內詩人，以中丞為龍門，賢與不肖，雷同願登。仰測中丞之為心，固進善而拒不工也。晝無西施之容，不合輒議西施之美，然心之服矣！其敢蔽諸？今之馳疏，實有所薦。
有會稽沙門靈澈，年三十有六，知其有文十餘年，而未識之。此則聞於故秘書郎嚴維隨州劉使君長卿前殿中皇甫侍御曾，嚐所稱耳。及上人自浙右來湖上見存，並示制作。觀其風裁，味其情致，不下古手，不傍古人，則向之嚴、劉、皇甫所許。疇今所覿，則三君之言，猶未盡上人之美矣！讀其《道邊古墳》詩，則有 「鬆樹有死枝，塚上唯莓苔，石門無人入，古木花不開。」答《範秘書》作，則有「綠竹歲寒在，故人衰老多。」《雲門雪夜》作，則有「天寒猛虎叫岩雪，鬆下無人空有月，千年像教人不聞，燒香獨為鬼神說。」《石帆山》作，則有「月色靜中見，泉聲深處聞。」《題李尊師堂》，則有「古廟茅山下，諸峰欲曙時。真人是皇子，玉堂生紫芝。」《題曹溪能大師蔣山》作，則有「禪門至六祖，衣缽無人得。」《登天姥岑望天台山》作，則有「天台眾山外，歲晚當寒空。有時半不見，崔嵬在雲中。」《傷古墓》作，則有「古墓碑表折，荒壟松柏稀。」《福建還登黎嶺望越中》作，則有「秋深知氣正，家近覺山寒。」《九日作》則有「山僧不記重陽日，因見茱萸憶去年。」《宿延平津懷古》作，則有「今非古獄下，莫向鬥間看。」又有《歸湖南》詩，則有「山邊水邊待月明，暫向人間借路行。如今還向山邊去，惟有湖水無行路。」此僧諸作皆妙，獨此一篇，使晝見欲棄筆硯。伏惟中丞高鑒宏量，其進諸乎？其舍諸乎？
方今天下有故，大賢勤王，輒以非急千請視聽，亦昭愚老不達時也。然上人秉心立節，不可多得。其道行定慧，無慚安遠。嚐著《律宗引源》二十一卷，為緇流所歸。至於元言道理，應接靡滯，風月之間，亦足以助君子高興也。晝疾弊，未期奉展，伏深瞻望。近應府公三五首，謹憑靈澈上人呈上。年暮思蹇，多慮迷錯，所希宗匠一為指瑕，幸甚幸甚！晝白。
夫詩者，眾妙之華實，六經之菁英。雖非聖功，妙均於聖。彼天地日月，元化之淵奧，鬼神之微冥。精思一搜，萬象不能藏其巧。其作用也，放意須險，定局須難。雖取繇我裏，而得若神表。至如天真挺拔之句，與造化爭衡，可以意會，難以言狀，非作者不能知也。洎西漢以來，文體四變，將恐風雅浸泯，輒欲商較，以正其原。今從西漢已降，至於我唐，名篇麗句，凡若幹人，命曰《詩式》。使無天機者坐致天機，若君子見知，庶有益於詩教矣！
貞元初，餘與二三子居東溪草堂，每相謂曰：世事喧喧，非禪者之意。假使有宣尼之博識，胥臣之多聞，終朝目前，聆道侈義，適足以擾我真性，豈若孤鬆片雲，禪坐相對，無言而道合，至靜而性同哉！吾將深入杼峰，與鬆雲為侶，所著《詩式》及諸文字，並寢而不紀。因顧筆硯而笑言曰：「我疲爾役，爾困我愚，數十年間，了無所得。況爾是外物，何累乎我哉？住既無心，去亦無我。今將放爾，各原其性，使物自物，不關於餘，豈不樂乎？」遂命弟子黜焉。
至壬申夏五月，會前禦史李公洪自河北負譴，遇恩再移為湖州長史。初與相見，未交一言，恍若神合。餘素知公精於佛理，因請益焉，先問宗源，次及心印。公笑而後答。溫兮其言，使寒叢之欲榮；儼乎其容，若春冰之將釋。餘乃受辭而退。他日，言及《詩式》。餘具陳夙昔之誌。公曰不然。因命門人簡出草本，一覽而歎曰：「早歲曾見沈約品藻、惠休翰林、庾信詩箴，三子之論，殊不及此。奈何學小乘偏見，以夙昔為詞耶！」再三顧餘，敢不唯命。因舉邑中詞人吳季德，即梁散騎常侍均之後，其文有家風。餘器而重之，昨所贈詩，即此生也。其詩曰：「別時春風多，掃盡雪山雪。為君中夜起，孤坐石上月。」公欣然，因請吳生相與編錄。有不當者，公乃點而竄之，不使琅玕與碔砆齊列。勒成五卷，粲然可觀矣！
語曰：「死生有命，富貴在天。」蓋垂教之意也！或曰：「盜蹠日殺不辜，而終天年；顏回積仁累行，而不幸短命。天之報施是耶？此皆本於天也！」今請以釋氏論之。夫生生之理，罔有不關於業，則報施有歸；報施有歸，則因果不爽；因果不爽，則空見不生。有去來三世之殊，故钜細必顯；有染淨二心之別，故涇渭既分。性自我能，命自我有，豈神授而天與乎？《涅槃經》云：無有自作，他人受果。豈怨天尤聖乎？知遍計有如龜毛兔角，決定無也。依他緣生，非自然也。圓成寶性，體則妙有，相乃真空。其一切恒沙功德，不周靈空，無為而無用也。右若沙門法海，字文允，俗姓張氏，朱方人也。圓入一性，學階空王，擅當代獨悟之名，剖先賢不決之義。一時學外儒釋，該通六書，究其源流三易，窮於變化。嚐謂子曰：「佛法一門獨開，心地皆椎輪也。」於戲！天造溟涬，惑網高張，非大圓真詮，曷能示明明之義，俾群生知正修之路哉？
日者象季之數，吾道陵夷，朋溺妄空，謂無因果。公乃救將弛（式紙反）之教，哀弱喪這子，其報應昭驗，見聞可憑者，因采而記之，編為三卷。鱗羽有性之類，亦皆附焉。以為動物尚爾，而況於人乎？況於鬼神乎？下以軌正於邪宗，上以裨益於真理。若佛日未墜於地，庶幾將有證焉。
山陰有古臥石一枚，即晉永和中蘭亭廢橋柱也。大曆八年春，大理少卿盧公幼平承詔祭會稽山攜至。居士陸羽因而得之。生好古者，與吾同誌，故讚云：
古橋石柱，亭亭殊類，渾璞璘玢，亂錢蒼翠。遺在蘭渚，遷於客位，雲狀未銷，水痕猶潰。在物頗重，則人無棄，石豈有心？求人所貴。若瓊與玉，呈甾蘊異。如彼陸生，不文其器。此猶可轉，豈君同誌。
我師西來，傳於真訣，大輪當路，小乘忘轍。冥冥世人，初見日月，權跡有歸，光雲不滅。
我立三觀，即假而真。如何果外，強欲明因。萬像之性，空江月輪。以此江月，還名法身。
裁玉為璧，一體殊稱。二聖淵淵，果名同證。安讚天後，寂佐元宗。卷道就跡，與時從容。邈邈安公，行越常致。高天無言，九有鹹庇。大海無心，百川同味，（不授心印，但以無言應世，而物無不化）。曈曈大照，有跡可睹。不異六宗，無慚七祖。禪岡一傾，人天何怙？
二公之心，如月如日。四方無雲，當空而出。三乘同軌，萬法斯一。南北分宗，亦言之失。
大動之地，我安其中。高景無氛，靈鶴在空。出生死阨，隨物有終。剺形駭俗，借繢開蒙。常攜刀尺，精意誰通？
觀淨之筌，斯言不住。四色蓮花，白花為喻。應知離相，或未圓通。吾師惠心，雲開天空。
真見之體，知而不知。性猶無主，禪何育支？我本圓寂，湛而不移。聿來化人，慈力所為。
繪工匠意通幽，若菩薩出現，湛兮凝心於內，怡然示相於表。非法王妙用何哉？誰其主之？即湖州刺史諫議大夫樊公夫人范陽縣君盧氏所造也。初夫人有恤允之兆，嚐念觀音，夢雲初懷，育月方誕，命曰是女，且不正名，蓋取宜子之意也。公以積德樹仁，膺其錫羨，雖菩薩大慈不昧，亦江漢間氣所鍾。詩云：「維嶽降神，生甫及申。」斯蓋申甫之儔乎？
於戲！至誠既敷，上願思答。乃於寶勝殿內，按經圖變，祇於壁上，觀示現之門，不舍毫端，禮分身之國。詞曰：
聖人之體兮有而無跡，至人之心兮用而常寂。公之小君兮惠性造微，我之大士兮慈心莫違。保幼子兮永貞無悔，覿真儀兮常明不昧。慈為雨兮惠為風，灑芳襟兮襲輕珮。
佛以大慈療生死巨瘵，示藥師名，以大知證圓明妙身，受琉璃稱。無私之鑒，湛乎不動；誠懇之至，感而遂通，湖州刺史諫議大夫樊公夫人范陽縣君盧氏得之矣！頃因懷妊，默念於心，先徵佩印之祥，載見懸弧之至，遂圖此變，以答佛慈。光射金扉，日月不開於天上；影朧珠綴，煙霄自出於壁間。東方如來，瞻仰長世，輒揚盛美，有愧謏。詞曰：
藥師之仁，隨心至兮。十二上願，慈不遺兮，琉璃之身，為我示兮。八十種好，相畢備兮。繪像報德，公夫人兮。初祝允子，果克禋兮。早見才童，邁人倫兮。將成大器，應甫申兮，如來惠父，長可親兮。貽厥孫謀，壽萬春兮。
烏程魯邑，異日同風。洋洋弦歌，複聞我公。元真跌宕，筆狂神王。楚奏鏗鍧，吳聲瀏亮。舒縑雪似，頒彩霞狀。點不誤揮，毫無虛放。藹藹武城，披圖可望。咫尺之內，天高水清。月疑山吐，風恐鬆聲。晴雨雲住，春冬草榮。比公為政，德暖生成。盛烈暉暉，雙揚厥靈！
誰識英姿？披圖宛在，月動光芒，風生神彩。勻毫點關，天質無改，聽似欲言，窺不敢怠。佩可鳴玉，冠宜附蟬，鸞翔鶴顧，誌氣翛然。侯伯之量，於斯鑒焉。
性正氣高，外爽神徹。遠人瀅渟，秋天寥泬。銳工傳逸，點漆開頤。風儀秀發，毫髮無遺。當獨立處，似不言時。如嚬如顧，何慮何思？披影相對，真身是誰？
畫與理冥，兩身不異。淵情洞識，眉睫斯備。欲發何言？正思何事？一床獨坐，道具長隨。瓶執堪瀉，珠傳似移。清風拂素，若整威儀。
識洞才高，天貸神與。霜縑之上，逢君不語。聳聳山立，翹翹鶴舉。置之岩石，邈然無侶。
虎頭將軍藝何極？但是風神非畫色。方顙明眸亦全得，我豈無言道貴默。雙飛曙起趺坐時，百千門人自疑惑。
東漢始有佛塔之制，或冶金埏壞，琢瑉雕杼，觸類可作，蓋惠門之扃鐍也。我唐大曆丁巳歲建子月某日，沙門某洎居士若幹人，於思村東北古隄之上，樹修塔焉。粉欞素簷，炯如雪積，雖埃氛晝晦，月魄宵淪，重重入空，千里可矚。使夫倦鳥有托，迷客知歸。燎叟弢弧以革心，漁童卷緡而易慮。作者之誌，其仁溥哉！
崇崇靈塔，掃氛孤出。平砌遝雲，層輪麗日。瓊容皓曜，雁影依稀。初驚地湧，忽視天飛。塔何情矣？監惡斯止。塔何言哉？誘善不回。至人默默，與我同德。寂語忘教，而人自效。明明者❥曷可齊焉。上階於天，下窮於淵。深穀為陵，其功不騫。
水月無根，緣生則有。莫辨其端，莫窺其後。以有為瑕，以無為垢。不廢不立，誰觸誰受。寂念淵元，紛然何咎。
魏晉中，穎邁之士，多尚出塵，白足高步於海隅，青目遐視於湘表，千有餘祀，禪律師宗。吾知若人，出秉伊說之鈞，處躡黃綺之躅，亦躬珪之與和璞，隱顯之殊乎？
我律師其人也，法諱道先，俗姓褚氏。逾齔出家，方冠受具，詣光州和尚學通毗尼。於時夏淺德崇，壇場屬望。蓋天賚真士，為東南義虎，雲雨慈味，笙鏞道聲，常持法華，兼創佛廟。洎沒身不怠也。世壽七十九，惠壽五十八。上元庚子歲仲秋月，示滅於本寺。是日馳陽昧昧，滛雨颸颸，烈風崇朝，嘉禾為折，乃東土福盡之徵也。俄然喜氣五色，亭亭如蓋，移晷不散，遍映精廬，即西方往生之意也。
初吾師未歿，其月三日質明，支疾凝神，視色觀身。彌陀具相，忽現師前，滿庭碧花，昔所未睹。其四日昧爽，有異人請師，謂師為和尚。遂開目彈指曰： 「但發菩提心。」五之日，曼陀羅華，自天而雨。悲夫！非哲匠去世，安至是耶？門人神烈、義精等，攝齊何仰，繞塔徒哀，履名跡而可師，書琬玉之不墜。詞曰：
我法未季，哲人是生。真慈在物，澤灑飆清。高戒嚴身，佩月與瓔。貽訓徒張，逝不可作。瑞花冥濛，卿雲縈薄。靈需何止？於此山椒。寒鼯斷續，影塔蕭寥。五峰諸子，泣望終朝。
夫萬有朝徹，獨立而不改，其妙空乎。洎鴻蒙以還，民溺情海，不幻之跡，安喪全真之旨。若識浪不作，幻何有哉？我釋迦本師，獨開宗極，遽而告滅，降蘊魔也。在而言逝，為狂子也。以八萬四千正法，首付飲光。飲光以下二十四聖，降及菩提達摩，繼傳心教，有七祖焉。第六祖曹溪能公，能公傳方岩策公，乃永嘉覺荷澤會之同學也。方岩即佛川大師也。
大師諱惠明，俗姓陳氏，漢太邱長寔之後，世居潁川。顯祖某，永嘉南遷，為司徒掾。陳氏受禪，四代祖仲文有佐命之勳，封丹陽公。祖某，雙溪穀熟二縣宰。考某，蘭陵人也。大師雖世有榮閥，而未嚐自稱，蓋處塵世之餘累矣！先夫人初感之日，如持佛戒，足惡履於葷圃，口不嚐於鮮器，神夢仿佛，長聞法音。既而誕焉，年漸及丱，方祈舍俗。大人從之。至受具時，即開元七年也。耳未誘於聲戒，眼不瑕於色塵，清行克終，如鑒寒玉。嚐謂人曰：「昔者繁刑首作，伯成子高遁焉。吾雖不舍律儀，而惡乎淨論紛若，心即心之，法至矣哉！西詣方岩，頓開心地。」於戲！冥冥其機，赫赫其師，寂乎大空之淵而不疑，放乎萬緣之律而不變。天寶年，將有願於清涼山。淮汴阻兵，師乃旋策，偶與禪侶，西之宛陵❥。文於上石為神明，柰何使我蒼生，每被血食？豈知此事，殃爾業耶？」神曰：「非弟子本意，人自為之。」禮懺再三，大師乃授以菩薩戒。神欣然曰：「若和尚移寺，弟子願舍此處，永奉禪居。」言畢不見。其後果移寺焉。於祠側獲銅盤之底，篆文是吾師法號，更有異器，略而不書。
建中元年春，忽顧左右，愀然而歎曰：「夫人生百年，蓋一念耳。昧者安知揭日月以趨新哉？吾將往淨方，爾曹勉之。」於時報年八十四，僧臘五十一。以其年正月十一日有疾。其日庭木春悴，山兩晝冥，猛虎繞垣，悲嘯而去。十二日奄然長往。二月十二日建塔於佛湘川西山，有慈烏滿林，舉眾驚異。受法門人，自湘淮楚，不遠而至，有若孤秉律網，默持心印，惠解比邱即其人也。德與物敷，言隨性寢。聲采不飾，世謂渾金，惠敏比邱即其人也。外學以文，內修心行。跡不疑聖，機能造微，如知比邱即其人也。菩薩戒弟子刺史盧公幼平、顏公真卿、獨孤公問俗、杜公位、裴公清，惟彼數公，深於禪者也。謝太傅之通於宗要，殷深源之造於精微，常恐大師之言，將墜於地，顧謂小子誌之。予曰：「必使睹至人之奧，知地位之極，則未敢聞命。若盛美之跡，人所見聞，何嚐敢忘？請退而記之，刻諸靈石。」詞曰：
青山我廬，白雲我曹。吾師處焉，人遐跡高。跡高伊何，降心煉魔。傳教方岩，傾珠竭河。持而不檢，放而不過。匪雲異月，如水與波。見獨超超，證法無兩。生死誰羈？我不可鞅。若搖空輪，如蹴風響。何為告滅，亦由狂子。忽示雙桐，空棺隻履。佛去川在，人亡寺留。使吾舊境，寂寞長秋。泣露草繁，悲風樹滿。此物無心，盡如淒斷。門人千萬，昔為法來。悟者不蹙，常情自哀。祥花兩墜，靈峰晝開。真子相顧，全身在哉。
天作高山，山孕人靈，共間氣則賢人當之，而動用有異。夫黃鶴遊於天，驪龍樂乎淵，從其性也。賢人治世則匡讚我後，出世則誕敷上乘，圯山禪祖其人也。
師諱神悟，字通性，隴西李氏之子。其先屬西晉板蕩，遷家於吳之長水，世襲儒素。幼為諸生。及冠，忽嬰業疾，有不可救之狀，咎心補行，力將何施？開元中，詣前溪光律師，請醫王之方，執門人之禮。師示以遣業之教，一日理懺，二日事懺，此神聖所授，行必有徵。遂於菩提像前，秉不屈之心，爇難舍之指。異光如月，朦朧紺宮，極苦可以感明神，至精可以動天地。蓋菩薩之難事歟！
洎天四中受具足戒，身始披緇，天八中舉尤異行，名隸寺。逮其晚節，益見苦心。每歲置法華道場九旬，入長行禮念，觀佛三昧，於斯現前。因語門人曰： 「夫陰薄日而何傷，風運空而不動。苟達於妄，誰非性耶？」方結宇於勞勞山東，中據石圯，達分仙渚，猛獸馴於禪榻，祥雲低於法堂。中夜有山神現，謂禪師曰： 「弟子即隋故新成曹世宗，生為列侯，死典南嶺。今和尚至止，願以此永奉經行。」言訖，隱而不見。故吏部員外李公華、今殿中侍禦史崔公益，嚐問孔老聖教優劣於吾師。對曰：「路伽也，典籍皆心外法。味之者勞而無證。其猶澤朽思春，乾水取月之相，去天何遠乎？」去辛卯年春，寢疾大漸。於戲！悼死樂生，下士之事，吾師了性空，豈關情哉！便趺坐告終歸於寂樂，其時世壽六十三，惠壽二十六。闍維之日，獲舍利五百餘粒，珠顆累累，燦然在矚。蓋由專精所致。門人湛一、圖一，潔身力行，夏淺功崇，亦分河不絕之意也。吾聞古之君子，生有名而死有諡。勳業昭乎彝器，箴規煥乎方冊。何有哲匠，作人天師，遺德不書，吾誰仰則？銘曰：
聲傳於籥，剖之無根。象出於鑒，窮之不源。至人應物，體寂名存。寂可神照，名宜性泯。妙用無生，示生而盡。燈留火續，骨化珠分。真子徒仰，慈聲不聞。堂披遺影，地起方墳。萬木春析，諸天晝曛。年年世上，空望歸雲。
