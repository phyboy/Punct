水之性不動而鑒，得非夫實相之體耶？雖積為洪溟而未當變，亦真我自在之妙致也。如來大師獨秉至教，群聖拱手，俾寘冥到識，破堅冰之惑，豈逾一念之中哉！靈隱大師雖外精律儀，而第一義諦，素所長也，故小子誌之。
大師生緣錢塘範氏，諱守真，字堅道。齊信安太守皇之八葉。禮既冠眾，君子器之。夙有邱園之期，不顧元纁之錫，遂詣蘇州支硎寺圓大師受具足戒。是夜眼中光現，長一丈餘，久而方沒，蓋得戒之禎也。後至荊府依真公，三年苦行，尋禮天下二百餘郡，聖教所至，無不至焉。無畏三藏受菩薩戒香，普寂大師傳楞伽心印，講《起信宗論》三千餘遍，《南山律鈔》四十遍，平等一兩，小大雙機。在我圓音，未嚐異也。乃發殊願，誦持《華嚴》。遂於中宵夢神人施珠一顆，及覺惘然，如珠在握。是歲入五台山，轉《華嚴經》三百遍，追宿心也。又轉《大藏經》三遍，廣正見也。
至開元二十六年，有制舉高行，道俗請正名，隸大林寺。後移籍天竺，住靈隱峰，時大曆二年也。至五年三月，寓於龍興淨土院，謂左右曰：夫至人乘如而來，亦乘如而去，亦其必然也。而愚夫欲以長繩，係彼白日，安可得乎？吾非至人，豈逃其盡。以此月二十九日告終於茲地，春秋七十一，僧臘四十五。其間臨壇既多，度人無數，今不複紀也。顯明弟子蘇州辨秀、湖州惠普、道莊、越州清江、清源、杭州擇鄰、神偃、常州道進，如彼鸑鷟之彩，共集旃檀之枝。江淮名僧，難出其右。晝之身戒，亦忝門人。幸參四子之科，獨許一時之學。斯文在我，何敢讓焉！詞曰：
房星在天，降為應真，好爵縻我，視如埃塵。既投其簪，亦壞其服，戒日才佩，禪秀乃沐。四十餘夏，振振盛名，大江東南，為法長城。宣尼既沒，微言乃絕，我師雲亡，真乘亦輟。靈隱峰上，春日秋天。風生松柏，如師在焉。持教門人，楚英吳傑，儒方荀孟，道比文列。宿習未盡，妄涕猶雪，宿已忘真，如水如月。古之君子，名書彝器，大師不書，將墜於地。紀功者銘，傳心者燈，藏諸名山，不騫不崩。
昔在穆天子，我如來大聖沒於西土，蓋示身也。其聲教紛綸，湮沒而複紀者，九十六種外道，持衡於五天。是僭佛號，俾戒月生魄，寶星為彗，涅槃河水，汨泥揚波，而天下騰口襲心，敻然而喪精矣！我本師爰敕大士，中興南州，激童蒙，竅檮杌，摧異道，破邪黨。彼日月是出，爝火不息，其為光也，不亦難乎！其有躡清氣，允種性，雲龍相召，與蒼生為春，則我大師矣。
大師諱瑀，字真瑛，俗姓沈氏，吳興德清人也。其先世國於沈，因以為氏。按春秋，沈子之後也。五代祖敏，梁東陽太守，不言而理，不猛而威，揚之以和風，灑之以甘雨。殷氏既喪，公其嗣焉。高祖某，勇而仁，直而信。少好理體，機若缸轉。六歲讀《孝經》，至參不敏，略而不讀。師問之故。曰：「此大人稱之，而小子曷稱之？」十七州舉孝廉，陳侍中徐陵特相器重。名位不達，終於邱園。曾祖某，學藏於晦，辨守於訥，大業之際，州辟不起。祖某，考三教之源，精一貫之旨，結廬於金鵝山下，怡然獨得。父某，湖山是傑，言行孔臧。裏有不爽而訓之，鄰有不給而錫之，燠兮春風，凜兮寒鬆，心可以育物，德可能垂裕，以五世樹善。而瑀公生而聰慧，不以師受。年未總角，辭親出家，患身之資，忘若遺跡，爽口之味，飲如我仇。以如意年大赦度人，壞衣削發，煤口世事，怡懌至道。弱冠遊東京大福先寺，厥受大戒，懇懇勤勤，不遑假寐。三日之夕，戒相出焉。見有神人，假然在目，倏來忽往，或同或異，得非至誠乎？於是燭如來燈，佩菩薩印，證聖中歸於大雲道場。堅執律柄，僧綱釐舉，不亦宜哉！公素履純厖，無咎無譽，使天下之士，有外道焉，有闡提焉，心如飄風，言若泉湧，撓我聖教，擠我妙門。公示以從容，誘以方便，莫不稽首挫色而聞命焉。常禮一萬五千佛名兼慈悲懺，日夜一匝，或二日或三日一匝，苦節貞勵，飲冰茹霜。夜有聖僧九人，降於禮懺之所，相與行道，彈指而去。或夜無燈燭，心口是念，圓光照室，如坐月中，如此則往往有之。公常喟然曰：「自明帝夢金人，孫權獲舍利，茫茫中土，是有正法。而德清偏邑，罕有塔寺，使蒼生蒙昧，罔知所之。悲夫！至人無名，陶鑄而名之耳。安可糠秕有為，金璧無相？二見齊楚瞽性者流，豈知履如之功？萬法無外，此大菩薩自在之盛行，吾將為爾行焉。」於是繕以香台，作以茝殿，卿雲蓄泄於戶外，麗月昭回於簷下。是知觀象大壯，法誤雲室，豈不宜哉！前後寫經二藏，凡一萬六千卷，不以皮為紙，不以血為墨，是身斃穢，靡潔書寫，非難舍哉。晚節工於禪門，頓入懸解，言越性靈之外，心冥文字之表。
天寶初，臨安足法師死。經三宿，將入地獄，冥見瑀公，引至王所。謂王曰：「此師解講《涅槃經》，大王宥之。」王曰：「唯聞嚴能講，不聞此師名何也？」如此再三，王不能屈，因赦之。嗟乎！至人之作用，不動此身，而流形於彼，非無緣慈力何哉？曾見鄉人施曷（音桃）牛者，天然不孕，因而出乳。及瑀公寢疾，日有饋之。非夫人含動植，德感明神，亦何能致此希有之事也？他日，蹙然改容，據梧而歎：「昔孔子蚤作，悲歌於門者。此聖人所以同我生，亦同我死。莊生曰：‘適去夫子順也，吾亦何懼哉？’」以十一年秋，禪坐滅度。嗚呼！婉婉蓮步，應隨白雲；寥寥香林，空見孤月。餘不知其至人幽機，妙用仿佛，化為天星乎？飛為列霓乎？不然，將有異名於他國乎？某月某日，飭以靈龕，崇以寶塔，擊以法鼓，吹以法螺，門人號慟，於是葬斂。十二年春，將欲啟靈龕，遷寶塔，炎炎金炎，以求舍利，豈知容色不壞，凜然如生。識者以為涅槃本義，絕動植之知，窮寂照之惠，存不壞之身，滅大化之體。此四者而公得之。昔少林孕須，蘄春育發，何獨嘉也？寺主元璀等，皆秉大明惠，開道區中，吠琉璃天，移夕為晝。彼什公四子，亦季孟之間歟？大理評事攝監察禦史姚澹、主客郎中姚沛，稟龜溪之靈，鵝山之英，門多才傑，世著匡佐，而瑀公善焉。刺史楊惠，才識深敏，器宇調暢，虞譚之流也。令吳測微，清慎有度，奸回無欺，賀循之流也。皆入境問俗，飲風眷德，徘徊歔欷，有恨來暮。嗟乎！法本無名，是歸寂樂。門人垂淚，願刻豐碑。予誠不敏，哀以見讬。銘曰：
法本無生示生兮，法本無名強名兮。大師振振衝邈兮，蒼生茫茫啟覺兮。堅持律藏是非兮，深入禪門杳微兮。鵝峰岑莫涉兮，龜渚澹蕩莫測兮。五千佛懺是禮兮，十二經文是啟兮。聖僧異人降語兮，曷（音桃）牛非孕垂乳兮。同眾生病同差兮，同眾生沒罔壞兮。門徒病矣號絕兮，姻族潸然嗚呼兮。烏台華省思人兮，邦君邑宰敬神兮。無言可象湛寂兮，身謝名飛刻石兮。
律者聖道遊入之津，為心見所瑕，多溺近果。不然，則極地之堦乎？武邱律師諱齊翰，字等至，通教之士也。吳興沈氏之子。高祖陳國子祭酒。曾祖某，隋魏州司馬。祖考二世不仕。律師綺歲從大人至山寺，睹高靜無塵之躅，惻然有宿命之知，因請出家，大人從之。至天寶八年八月五日，奉制度配名。永定九年十月，依分壇受具足戒，後移名開元。大曆中移名武邱，皆兩州道俗所請也。
律師道性淵默，水則淡然。跡不近名，身不關事，長在一室，寂如無人。豈比夫駢行鼓簧之士哉！晝始疑斯人，未造精極，因問業報之理如何。師對曰： 「夫鼓毗嵐之風，有物皆壞，而靈空不動，蓋無相也。心且無相，業何累焉？但懼陷於偏空，妄撥無耳。」繇是始知律師。心之所至，精相部義，窟洞法華經王。蘇湖戒壇，每當諸首。大曆十年某月，入流水念佛道場，是夜西方念中頓現，蓋精誠之所致也。
至某年，春秋六十八，僧夏四十七。遇疾之日，謂弟子曰：「有鶴從空飛下，回翔我前，爾曹見乎？必謝之期，小聖猶病，安能免哉？」即以某年某月，終於本院。受業門人如隱、壇陽門人宣兌、誠肅、禪心、律儀，已有時譽。晝則律師之鄉僧也。戒有一日之長，許為法兄。昔愧隨肩，今傷分影。有清規之可采，則文石而言焉。銘曰：
漫漫（去聲）情海，多生沒兮。超超我師，一念越兮。舊寺龜溪，為僧傑兮。新居武邱，匠時哲兮。適來示生，亦示滅兮。山上人間，有遺轍兮。故雲茫茫，餘水泱泱，留廢房兮。黃蘖心苦，青松節寒，對空壇兮。升堂門人，結社居士，依扉履兮。或刻貞石，或書勝幡，思師存兮。
西周之叔世，本師淪蹟於拘屍那城，千有餘年。教行東漢，元綱遐屬，殆如綴旒。而先經異時，至機終義。故我唐聖曆中，大方廣梵文四譯斯備，雷霆始懼於魔耳，天地再造於人心，曈曈無邊，佛日正出。其時私道之士，有燉煌公得他心，稱是文殊後身。洎四葉傳於吾師，本孫氏之子，長沙桓王十有三世孫。母也初感夢吞明珠，遂黜鮮惡葷。誕彌厥月，生有異表，中歲若成，寥兮真姿，不棲於俗，願移榮於道，忘錫羨於家。
至十五，辭親從師，依年受具。行學一集，鬱為教宗；終卷伊呂立功之致，陋黃綺肆志之適，遺形理性，與山木為群。故地思貞大師屬我以《華嚴經·菩薩戒起信論》。心以靜銳，智與經冥，徹照淵元，萬法一念，宵景盈空而不見，晨曦溢目而何有？有而不可有者，吾其見真師之心哉！受經彌時，乃疑未契。其夕夢乘大艑，直截滄溟，橫山當前，峻與天極。不覺孤帆鳶戾，懷襄止濟，峰竦竦而忽焉，雲溶溶而在下。既寤，形若委衣，流汗輕醒。自此句義不思而得，一部全文，常現心境，事事無礙之旨，如貫花焉。天寶六年，於蘇州常樂寺畫盧舍那像，寂念初明，十身並現。日月何咎？惟吾師自知。大曆三年，講於常州龍興寺。纔登法座，忽有異光，如曳紅縷，漸大縈於香室。久修行者，會中光睹。前後講大經十遍、《制義記》十二卷，誠感之事，此類固多，今略而不載。受業比邱大初，付以香爐談柄，知其意有歸。深於吾道者，則有尋陽正覺、會稽神秀，亦猶儒氏之有游、夏、荀、孟。雔賢議德，其造形之異乎？
至大曆十三年十一月七日，沙門惠覺夢巨塔橫仆，陷地二級。無何而吾師示疾，顧門人曰：「死生者，眾人之桎梏，至人之作用。昔尼父逍遙曳杖，發泰山之歌，蓋欲顯本知終，示動歸靜。吾非不敏，幸異夫流遁不返者乎？」言已奄然，與物而化。春秋六十一，惠命三十二。以其年某月日甲乙建塔於某處，終終之義也。噫！素旌晨出，異昔經行，眾籟啾啾以風號，細雨茫茫而天泣。世流有逝，法流何逝而常清；世土自騫，法山何騫而常存。吾知夫一貫而何言。時䢴城肅公得離性之文，代予為銘，刻石松門。辭曰（銘闕）。
至人於生死一也，物有之，我亦有之。若日月可蝕，虛空可洿乎？在至人為宅心之勝地，誠瞽夫不返之瀑流哉。於戲！我法自五天，揚於漢廷，八俊四賢，橫世傑出。後之學者，聆休風，企高躅，何吾師之穆其芬馥歟？
吾師諱某字某，先劉氏之子，漢楚王交三十一代孫。烈祖某，永嘉南遷，為丞相掾。四代祖遠，隋東陽守。顯其遺榮之跡，略載本枝，全拔俗之高，不書後葉，蓋亦垂訓之意乎。
吾師幼孤，伯父哀字如禮，名因教立，孝自天生，而宿植緣深，心田欲稔。因請伯父哀而舍之，事靈隱某禪師。因問師入道之次。師語曰：「夫爝火明乎太虛。以爝火之心，當太虛之境，境非心外，心非境中，兩不相存，兩不相廢。今我所證，是爾所知，曷有萬法之深淺優劣乎？」語畢，如涼風入懷，醒然清悟。
天寶四年，受戒於東海大師鑒真，傳講於會稽大師曇一。至德中舉高行，隸名開元。乾元中有詔，天下二十五寺，各定大德七人，長講戒律，吾師其選也。頃年淨土一門，不愆於念。嚐謂人曰：「昔聞西方之行，是有相大乘，此乃蓬心不直達之說。何者？夫出言即性，發意皆如。而一色一香，無非中道，況我正念乎？」於時六十七夭年，三十六僧夏，一十六壇場，孤制律樞，正持僧綱，自胥湖南北，皆宗仰焉。以建中元年六月十五日，寢疾而逝。其時有庭樹一本，枝葉扶疏。及吾師將亡之朝，花正拆而遽萎，條始繁而方折，亦恒河水上旃檀樹枝榮枯之意也！其年七月五日，遷靈龕於武邱西寺鬆門之右。
嗚呼！青山不歸，白林長謝，秋原之上，萬境皆悲，兩冥冥而晝陰，水浼浼而東逝。門人道亮、道該、清會，亮以毗尼繼其行，會以才學儔其賢，該以詞華蹤其美。三子之外，居廊廡者，充江漢焉。故觀察使韋公元甫、觀察李公棲筠，今虢州刺史李公紓、今禦史中丞李公道昌。林下之跡可追，山陰之遊尚想，懷人撫事，相顧泫然。晝實才，曷足揄揚盛美？以吾釋門之事，安敢讓焉？詞曰：
本師示終兮元綱絕，香山崩兮香海竭。大地動兮旃檀折，人天冥兮千光滅。我師出嗣兮遺教張，如何斯人兮天不臧。星既雨兮地亦霜，生涯昧兮四流長。捧遺言兮循往跡，庭無人兮月寂寂。百年遐壽兮日長夕，萬春上服兮塵已襞。門人慟兮世人悲，瞻影塔兮山之垂。宿昔經行兮舊路岐，雲眇眇兮雨霏霏。方城芥盡兮長乘移，樂石香名兮不騫不虧。
我先大師曰佛，嘉言孔碩，大造人天，張無生極宗，懸衡於群教之表。自第一義諦，皆我之蘧廬也，況儒墨名法道家之流哉！教之斯行，資乎哲匠，今大師即其人也。
大師諱道遵，字宗達，吳興張氏之子，崇勳茂德，世為吳中右族。大師夙負殊操，潔士稱之，榮耀不足關其心，聲塵未曾觸其性。其年二十，詣天竺威大師初受具戒，事報恩興大師，首宗毗尼，依佛教也。常愀然而歎曰：「孔老之學，不明三世，昭昭之業，何異夫適郢而求冥山哉！」先大師則不然，觀萬像無根，我獨以無生一心，覆疑山之峻；知四流妄有，我獨以不動二字，停倒海之波。室是遠而，悟者天隔。昔在漢明永平之際，大教洋溢，霈然而東，與生靈滌心，觀天地更始。正士自摩騰以降，持法有如關中者，秉律有如南山者。海內髦士，亟歸乎我，如凱風微揚，嘉禾先發。北齊惠文大師傳龍樹智論一性之教，即我釋迦如來九世祖師文殊所乘也。惠文傳南嶽，南嶽傳天台，始授一心三觀之旨。以十身佛刹微塵數修多羅，如懸帝網，丕出正念，無遺即中，蓋如來一斯教之扃鐍也。天下宏經士窺我宗者，不得其門而入。天台去世，教傳章安。章安傳縉雲，縉雲傳東陽，東陽傳左溪。自龍樹已還，至天台四祖，事具諫議大夫杜正倫《傳教記》。
今大師則親承左溪，一受心宗，方造其極。物有凋折而苦節不衰，時有晦明而至行不變，法華三昧，淵乎我衷。嚐從容謂門人曰：「堯舜之民，不必獨義，教之至也。教若不至，民何咎焉？吾恐大教未周，群機未發，陷諸子於邪見之網，吾徒得無過乎？」乃欲廣寫《法華經》置道場，辟經院，以燭繼景，揚大雄慈聲，蓋平生之願與！一之日發其心，二之日規其趾，作不逾序，厥功成焉，居山之福地。於戲！群峰合遝以就我，當大藏而孤峙，疑天作以待用，此持經之境也。及以清晝山空，杉吹不動，真念凝乎寂寞，經聲在乎窅冥。此持經之心也。大曆元祀，州將韋公元甫、兵部尚書劉公晏、侍禦史王公圓、開州刺史陸公向、殿中侍禦史陸公迅、大理評事張公象，境誘真心，共獲殊勝，乃相與飛表奏聞。詔書特下，署名曰：「法華道場。」焯哉盛乎！經王之惠，日昇於天乎？自江以東，惣一十七所，皆因大師之首置也。舉精行大德二十七人，常持法華，報主恩也。
大師以無緣慈眼，極觀四生，多溺空見，乃鑄盧舍那及毗盧遮那像，明智身不有，法體非無。將顯古佛證經之由，乃起多寶妙塔，開淨土當生之葉。遂作《彌陀色身》《法華一經》《駭聲聞得記方》等四部，喜廣教盡收無垢淨光。蓋是如來極開方便，跡雖有作，功乃無為，接人天機，使知有殊常之福。又寫天台一教，溢乎道場，真詮昭昭，與清景不極。
大師有言：「佛法壽命，其惟常住乎，常住不存，我法安寄？」於是置莊二所，世田為義，俟嘉穀以登，身田是修，期聖禾不絕。非夫大師平等之施，孰能於事理雙全哉！物役我慈，日用不足。門人有懈廢者，接彼退機，講《法華玄義》《天台》《正觀》四分鈔文，臨壇度人，授心揚律，願盈乎石室之籌。天寶年，於靈岩道場，行法華三昧。忽觀大明，上燭天界，我身正念，儼在光中。異日問天台然公，公曰：「知慧光明，從心流出，非精誌之所致耶！」又於本寺入法華道場，忽睹此身在空中坐，先證者知是大師滌垢之相。不然，則萬法有無礙之用哉！其年春秋七十一，僧臘四十六。以興元元年七月二十九日，告終於支山本寺。
嗚呼！象法梁壞，苦流增波。無數人天，從今何怙？初當寺蓋公、輪公，一夜同夢大殿忽崩，得非法匠將亡之應乎？示疾之日，驕陽久愆，嘉苗若燎。辭世之夕，風號雨暴，天地慘黷，亦我法陵遲之變也。傳教門人靈輪、法盛、道欣，可入如來之室，豈唯宣父之室哉？俾厥鴻猷，張而未弛。奉教門人猶子靈源等，高誌警拔，德鄰先賢，精細行以檢儀，敷大乘以基性。予雖後學，夙聆德聲，曷雲不騫，貽諸樂石。銘曰：
泓澄吳江，靜幾於道。清氣蓄焉，誕我僧寶。洸洸大師，與道為藩。義天無孛，慈釭不昏。巋然支山，繄公所履。建塔辟院，夷荒而趾。乃基靈峰，靈峰崇崇。乃啟秘藏，秘藏彤彤。天色在下，日輪當中。真經無言，至象非象。冥理徹性，不昧不朗。三觀一心，如懸帝網。雪山嵯峨，有時而裂。香樹偃蹇，有時而折。世相若斯，師何示滅？示滅何之？天泣人悲。高邱漠漠，細雨霏霏。攜履西去，相逢是誰？見海未乾，疑山尚阻。囂囂魔民，爰得其所。吾師寂寥，空留法語。入室數子，皆宏我經。安公如月，遠公如星。恭恭秩秩，釋氏儀形。塔影亭亭，長在寒樹。天上花落，人間日暮。猶飄苦雲，與我為喻。
道賢上遊，其德如陽和，亭毒萬物，生而不子，成而不繇。或曰異於是，蓋繇無生空惠，冥乎其間哉！暨洪唐盛明之朝，我法尤重五教四分，飆揚景張，南山律宗居天下第一，後弟子如大師鮮矣。
大師望出徐氏，諱神皓，字宏度。八代祖摛，齊竟陵王西邸學士。子陵，梁尚書左仆射。其文與庾子山齊名。逮陳氏革命，因佐吳邑，遂家姑蘇。高祖碩，學通三禮，中年即世。曾祖曇，隋王府谘議參軍。祖德恭，潯陽郡詞曹。考君定，深於釋典，不屑名宦。大師天情耿潔，風韻朗邁，幼負脫俗之姿，嚐有言曰：「沙門者，高潔其道，秉空王平等之性，一念不昧，坐登佛階。吾自知此身履龍淵取明月，曷有三圭之貴，重侯之高，而能動我心哉？」乃依杭州龍泉道場一和尚出家，敗發損容，越出流輩，鏗然法器，如琢玉焉。
天寶六年，天降板詔，請釋真行。一州許度三人，獨居薦首。吾以是知大師初皈佛教，滌心地也。今奉國恩，正世名也。因隸僧籍於包山福願道場，初進具於興大師，次通鈔於曇一大師，五夏未登，學精三藏。天台宗旨，難為等夷，淵元絕思之科，如良庖之導大窾也。十講律鈔，五升壇場，傾江而東，願禮其足。後生學者，仰其聰明惠性，如追麒麟之步。
大師嚐引錫西望，想包山舊居。包山即洞庭仙都之一峰，湖澄氣清，日出水上，疊嶂合遝，生乎影中，得非天遺此中與師成道耶？乃命舟而還，使野童誅茅，山童掃石，顧左右曰：「昔者如來崇飾塔廟，乃是啟發群信，開人天淨境。豈為已哉？」此少隳廢久之，非先師本意，乃辟僧院，創食堂。眾有怠慢者，醜其行而理之。舍有傾者，惡其邪而正之。墾田置莊，開畎泄澮。功既成矣，業亦博矣！百千人俱皆受其賜。曩日洞山水滸，業湖之氓，罾{}咽川，繒繳亙渚。大師以如來不殺之戒，黜彼鮮食，回小人之腹，為君子之慮。乾元祀有詔，天下二十七寺，各奏大德七人，長講律戒。因請住開元寺，欲果願具，且懼簡書，遂僶俛從命。奉戒弟子開州刺史陸公向、前給事中嚴公涚，服道弟子禮部侍郎劉公太真、前大理評事張公象，欽風弟子前廉使亞相李公棲筠，天誘厥衷，俾揚我法，精識通敏，言為世程，謝太傅之流也。其時常熟地偏，僧多闕行，李亞相欲以德撫，乃請大師統而正之，一化而革心，再化而知道，三化而闔邑從風。大師末年工於圓宗，縱心皆是，以文字而用，不以文字為病。是念佛寫經，備行教法，置西方社，廣淨土因，專誦《法華經》九千餘匝，遊四大寺，登五老峰，遍欲觀古僧得道之所。此亦至人之餘事，應物如動，自視闕然。
貞元六年十月，春秋七十五，僧臘四十三。其月在開元遇疾，忽言曰：「吾愛夫得道者，心如澄溟，知如晨曦，不染如浮雲，自在如遊鴻。吾雖非斯人，亦未肯以有生為累。」其月十一日，顧門人維諒：「我去世後，汝若置塔，可歸洞庭故山。」言畢而逝。
是夜琉璃色天，星霣如雨，往往有西方之應，睹而不書，奉遺命也。門人維諒，有文有道，獨步當時，執師之喪，不以證而廢教也。列座門人道超、靈俊、道濬、道棱、維誠，皆積解以詣空門，邁德以藩象教。吾聞古之僧高者，述誄與碑，自晉朝始也。二三子思吾師盛德，將欲鎔黃金，勒貞石，垂裕後昆，使昭昭之教，長燭於人天。銘曰：
於穆大師，立言可經。身佩戒光，高月亭亭。怖魔以祛，襲智以醒。如何斯人，忽號冥冥。天樹春折，雲花夜零。空留一燈，寂寂青熒。伊昔行道，坦坦素履。跡雖可攀，行不可擬。乃知我師，應世無已。優遊人天，自在生死。門人維諒，躡彼高塵。嶷嶷靈塔，紀功於人。於山之峰，於湖之濱。風淒遠鐸，月慘重輪。瞻禮雲上，如逢化身。
人生性靜，而遷乎可欲。可欲萌乎憂喜者，病之源也。故至人觀其靜見萬物之真，觀其動見萬物之遇。客有強君，隱士之儔也。理照淈俗，寄於和扁之伎，而時人無能知者。予嚐問君以醫之術。君對曰：「夫妙有統於心，而通於物理。其靜為性，其照為覺。覺也者，日月之謂乎。性也者，太虛之謂乎。故理世為儒，可以敷五典。理性為釋，可以越四荒，。理病為醫，可以空六腑。使定命可逭，業疾可亡，而世教罕能迨之，故醫王未悉辨也。」予曰：「至哉斯言！」命小子誌之。
