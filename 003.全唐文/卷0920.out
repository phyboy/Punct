宗密，俗姓何氏，果州西充縣人。元和二年依遂州道圓禪師出家，住終南山草堂寺。太和三年賜紫。會昌元年卒於興福塔院，年六十二。諡定慧禪師。
一切眾生，無不具覺靈空寂，與佛無殊。但以無始劫來，未曾了悟，妄執身為我相，故生愛惡等情，隨情造業，隨業受報，生老病死，長劫輪回。然身中覺性，未曾生死，如夢被驅使。身本安閑，如水作冰，而溫性不異。若能悟此意，即是法身。本曰無生，何有寄讬？靈靈不昧，了了常知。無所從來，亦無所去。然多生習妄，執以性成，喜怒哀樂，微細流注。其理雖然頓違，此情難以卒除，須長覺察，損之又損，如風頓止，波浪漸停，豈可一身所修，便同佛用？但可以空寂為自身，勿認色身；以真知為自心，勿認妄念。妄念若起，都不隨之。即臨命終時，自然業不能係。雖有中陰，所向自由，天上人間，隨意寄讬。若愛惡之念已泯，不受分段之身，自然易短為長，易粗為妙。若微細流注，一切寂滅，圓覺大智，朗然獨存，即隨現千百億身，度有緣眾生，名之曰「佛」。
始於混沌，塞乎天地，通人神，貫貴賤，儒釋皆宗之，其惟孝道矣！應孝子之懇誠，救二親之苦厄，酬昊天恩德，其惟盂蘭盆之教焉。
宗密罪釁，早年喪親，每履雪霜之悲，永懷風樹之恨。竊以終身墳壟，卒世烝嚐，雖展孝思，不資神道。遂搜索聖賢之教，虔求追薦之方，得此法門，實為妙行。年年僧自谘白四事，供養三尊。宗密依之修崇，已曆多載，兼講其誥，用示未開。今因歸鄉，依日開設，❥俗耆艾，悲喜遵行，異口同音，請制新疏。心在松柏，豈慢鄉閭，式允來情，發揮要道。
鏡心未淨，像色元空，夢識無初，物境成有。由是惑業襲習，報應綸輪，塵沙劫波，莫之遏絕。故我滿淨覺者，現相人中。先說生滅因緣，今悟苦集滅道，既除我執，未達法空，欲盡病根，方談般若。心境齊泯，即是真心，垢淨雙亡，一切清淨。三千瑞煥，十六會彰，今之所傳，即第九分。句偈隱略，旨趣深微，慧徹三空，檀含萬行。住一十八處，密示階差；斷二十七疑，潛通血脈。不先遣遣，曷契如如？故雖策修，始終無相。由斯教理皆密，行果俱元，致使口諷牛毛，心通麟角。或配入名相，著事乖宗，或但雲一真，望源迷派，其餘胸談臆注，不足論矣。河沙珍寶，三時身命，喻所不及，豈徒然哉！且天親無著，師補處尊，後學何疑，或添或棄。故今所述，不攻異端，疏是論文，乳非城內，纂要名意，及經題目，次下即釋，無煩豫雲。
元亨利貞，乾之德也。始於一氣，常樂我淨，佛之德也。本乎一心，專一氣而致柔，修一心而成道。心也者，衝虛妙粹，炳煥靈明。無去無來，冥通三際；非中非外，洞徹十方。不滅不生，豈四山之可害？離性離相，奚五色之能盲？處生死流，驪珠獨耀於滄海；踞涅槃岸，桂輪孤朗於碧天。大矣哉！萬法資始也，萬法虛偽，緣會而生，生法本無，一切惟識。識如幻夢，但是一心，心寂而知，目之圓覺，彌滿清淨，中不容他。故德用無邊，皆同一性。性起為相，境智曆然相得。性融身心廓爾，方之海印。越彼太虛，恢恢焉，晃晃焉，迥出思議之表也。我佛證此，湣物迷之。再歎奇哉！三思大事。既全十力，能摧樹下魔軍；爰起四心，欲示宅中寶藏。然迷頭舍父，悟有易難，故仙苑覺場，教興頓漸。漸設五時之異，空有迭彰；頓無二諦之殊，幽靈絕待。今此經者，頓之類歟？
故如來入寂光土，凡聖一源，現受用身，主伴同會。曼殊大士，創問本起之因；簿伽至尊，首提究竟之果。照斯真體，滅彼夢形，知無我人，誰受輪轉？種種幻化，生於覺心，幻盡覺圓，心通法遍。心本是佛，由念起而漂沈；岸實不移，因舟行而騖驟。頓除妄宰，空不生華。漸竭愛源，金無重鑛。裏絕修證，智是階差。覺前前非，名後後位。況妄忘起滅，德等圓明者焉。然出廄良駒，已搖鞭影。埋塵大寶，須設治方。故三觀澄明，真假俱入，諸輪綺互，單複圓修。四相潛神，非覺違拒，四病出體，心華發明。複令長中下期，克念攝念而加行；別遍互習，業障惑障而消亡。成就慧身，靜極覺遍，百千世界，佛境現前。是以聞五種名，超刹寶施福；說半偈義，勝河沙小乘，實由無法不持，無機不被者也。
噫！巴歌和眾，似量騰於猿心；雪曲應稀，了義匿於龍藏。宗密髫專魯誥，冠討竺墳，俱溺筌蹄，惟味糟粕。幸於涪上，針芥相投，禪遇南宗，教逢斯典。一言之下，心地開通；一軸之中，義天朗耀。頃以道非常道，諸行無常；今知心是佛心，定當作佛。然佛稱種智，修假多聞，故複行詣百城，坐探群籍。講雖濫泰，學且師安，叨沐猶吾之納，謬當真子之印。再逢親友，彌感佛恩，久慨孤貧，將陳法施。采集般若，綸貫華嚴，提挈毗尼，發明惟識。然醫方萬品，宜選對治；海寶千般，先求如意。觀夫文富義博，誠讓雜華，指體投機，無階圓覺。故參詳諸論，反複百家，以利其器，方為疏解。冥心聖旨，極思研精，義備性相，禪兼頓漸，勒成三卷，以傳強學。然上中下品，根欲性殊。今將法彼曲成，從其易簡。更搜精要，直注本經。庶即事即心，日益日損者矣！
萬靈蠢蠢，皆有其本；萬物芸芸，各歸其根。未有無根本而有枝末者也。況三才中之最靈，而無本源乎？且知人者智，自知者明。我今稟得人身，而不自知所從來，曷能知他世所趣乎？曷能知天下古今人事乎？故數十年中，學無常師，博考內外，以原自身。原之不已，果得其本。
然今習儒道者，祗知近則乃祖乃父，傳體相續，受得此身；遠則混沌一氣，剖為陰陽之二，二生天地人三，三生萬物，萬物與人，皆氣為本。習佛法者，但雲近則前生造業，隨業受報，得此人身，遠則業又從惑，展轉乃至阿賴耶識，為身根本。皆為已窮其理，而實未也。
然孔、老、釋迦，皆是至聖。隨時應物，設教殊途，內外相資，共利群庶。策勤萬行，明因果始終；推究萬法，彰生起本末，雖皆聖意，而有實有權。二教惟權，佛兼權實。策萬行，懲惡勸善，同歸於治，則三教皆可遵行；推萬法，窮理盡性，至於本源，則佛教方為決了。然當今學士，各執一宗。就師佛者，仍迷實義，故於天地人物，不能原之至源。餘今還依內外教理，推窮萬法，初從淺至深，於習權教者，斥滯令通，而極其本。後依了教，顯示展轉生起之義，會偏令圓，而至於末。文有四篇，名原人也。
一從別後，相憶是常，未審朝暮用心，在何境界？得背塵合覺否？外境內心，覺了不相關否？定慧輕安適悅否？修行若忘失菩提心，知之總是魔業否？數數覺察，勤勤觀照，習氣若起，當處即休，輒莫隨之，亦莫滅之。何以故？陽焰之水不應趁故，不應滅故。不應趁故，免落凡夫縱情；不應滅故，免墮二乘調伏。圓宗頓教，畢竟如斯。但與本性相應，覺智自然無間。長時之事，難可具書。略標大分，自須努力，不多述也。
太和乙卯歲，潁川郡陳公為左神策將軍，以其誅暴息亂，宸衷親付之右地。公上酬天造，忠奉國恩；內戢三軍，外安百姓。擁二州之地，霧卷波澄；寧萬乘之心，雲銷煙滅。冀恢宏乎至道，實匡讚我有唐。至開成戊午歲，公因觀地無遺利，農則有秋，遂謁❥元以告清慎，拜大像以請鴻福。方歎鳩鴿巢頂，荊棘掩砌，廊宇霖漏，樓殿欹傾，寺無居僧。爰詰耆舊。曰：頃若莊田典賣於鄉裏，林木摧毀於樵童，賴❥舊地出清俸以收贖，因茲請僧，重復其業，然耕耘菑獲，未有倫次焉，尚書乃命僧藏乂為赴知已者，時不曆二祀，裝慈尊以金❥飾❥殿以丹雘，而眾事雲畢。至於儲蓄車乘，與生生之具，兼頃畝年代，並錄之於寺記碑陰，以示鄰裏鄉黨，為免侵奪不朽之驗。凡百君子，敬而聽之。
觀音之於諸先覺，猶孔門之有亞聖，其悲智應用，鴻纖毫億刹，常如示諸掌。是以郢川屈殳，因伯兄宗厚上人為空王入室弟子，手足相愛，嚐得開斯語，遂舍二十萬，於新殿東南，造觀音方丈。一間四廈，西向。峻棟嵒嵒，間出廊廡。又以香泥，仗普門功德，克類端莊，天飾梵儀，如語如嘿。危冠百寶，風容動搖，式係拳拳，靈貺斯在。俾愚菲薄，旌寘堅貞。愚無文，苟欲讚其播植善稼，於斯而已矣。噫！茲寺也。自晉至唐，五百餘歲。以土木有壞，因而造之者數也。真風未弭，因而複之者時也。由是前九江太守給事中博陵公，奉詔指撝之。舊龍象三十人，經營建立之。方三四年，基構宏壯，特新前象，遂得爐峰增色，圓牒再張。車蓋貴遊，結轍林下，逢迎相賀，輝動岩軒。挹虎溪之波瀾，清麈尾之風韻，閱繹故事，飽飫前生，從容吟嘯而去。若是則安知來者之無柴桑乎？往者之無雁門乎？矧馨香庭實，千花雪明，重修白社，期在旦夕矣！愚江幹宿齒，常夢寐舊岑，力抒肺腸，遠謝泉石，亦厚公之惠也。以唐十六葉聖宣皇帝大中六年壬申春二月十五日，江夏僧元楚記。
十三年秋，嗣天子用舊制安天下釋像。明年二月，茲寺钜殿石砌，果而成功。維時冠祠刹尊貌，踞極敞千戶，比其在階陛，得無堅強耶？始台傑河東公定而崇之，儼然峻峙。既像素壁，繪座嚴侍列。中瞻環眩，千一煥若。乃丹其甍，乃赭其楹，林池穀壑，煜爚煇變。遂以修甓，務周其功。不六七年，蒿張蔓植，圮缺大半，盱者傷目，鹹不為然。始十年秋，徒聚文議，以為祇敬有本，不類他構。言其石也，於器堅永，能百千萬歲天地日月而終始者，餘無如之。因擇其善，俾化於俗，鳩贐悉偳，易而牢之。寺有耆德惟恭，行苦心真，亟欲俾壯，惟俟勝樂。聞其善犁，晨遽征詢道之俗，雖祈寒暑燠，衣壞履冗，不暇修歇。晝思夕慮，惟殿之陛。如是凡五年而完之。其為利則深矣！為功則永矣！信夫根斯而施也，覽群施而無儔焉。故始末之知，人多不與。殆知之則梟生師內，萬室皆空，艱於化緣，肯綮難就，不有勁誌，孰能修之？且不固其根，不理其源，豈高棟大廡，徒得輒而處之耶？抑初召工選石，他嶠內懷糾纏，不泄於抱。及就礱琢，曲折勢狀，自新於心目，皆奇之。陛級鏤飾，若本天匠，則陰沴浸徵，陽火蒸鑠，信無變泐，以隳其初。餘謂庶幾乎．既而甓翼廊楯，前廡材石交結❥硎鐵好上符稱氣增名藍。繇是賓車日來，僉共嗟敬，譽極樂者，又何云乎？
噫！大道汨而像設見，彼誙誙然不知所歸，汲不以茲耶？其或嘻嘻族居，不能以毫益，豈慈聖之徒耶？必為而忘之，神不茲泥，則遊外者亦何以誚？餘謂後五百歲嗣佛子作佛事如恭者，人無間然。大中十四年二月二十一日，敬亭僧清越記。
正言自小入道，謬列緇倫，陪行伍。今緣身嬰風疾，恐僧務多有，故有悟用三寶聖言，所有罪障，不敢覆皆消滅．有少許䞋利，充眾僧外，請將自出錢，買得廢安所在萬年縣滻川鄉並先莊，並院內家具什物，兼莊內若外若輕若重，並囑授內供奉報聖寺三教談論首座答制賜紫大德兼當寺主。有手下弟子李自遷並付，莊悉是自出錢物買得，盡不並諸同學等事，並皆無分。今法師為主，一舍永舍。生死綱維，和上老宿大德徒明謹疏。
高閑，湖州烏程人。出家開元寺。後入長安，住薦福西明等寺。大中朝賜紫，加號「十望大德。」後歸鄉里，卒於本寺。
此齊破除京中所得物猶未盡，豈得更受相助錢物。勞送此意，便令卻還，本請檢納。六日高閑白。
延昭，俗姓劉氏，餘杭人。咸通中鎮州保壽寺沙門。
師諱義元，曹州南華人也。俗姓邢氏，幼而穎異，長以孝聞。及落發受具，居於講肆，精究毗尼，博賾經論。俄而歎曰：「此濟世之醫方也，非教外別傳之旨。」即更衣遊方，首參黃檗，次謁大愚。其機緣語句，載於行錄。既受黃檗印可，尋抵河北鎮州城東南隅臨滹沱河側小院住持。其臨濟因地得名。時普化先在彼，佯狂混眾，聖凡莫測。師至，即佐之師正旺化。普化全身脫去，乃符仰山小釋迦之懸記也。適丁兵革，師即棄去。太尉默君和於城中舍宅為寺，亦以臨濟為額，迎師居焉。後拂衣南邁至河府，府主王常侍延以師禮。住未幾，即來大名府與化寺，居於東堂。師無疾，忽一日攝衣據坐，與三聖問答畢，寂然而逝，時唐咸通八年丁亥孟陬月十日也。門人以師全身建塔於大名府西北隅，敕諡「慧照禪師」。塔號「澄靈」。合掌稽首，記師大略。住鎮州保壽嗣法小師延昭謹書。
師諱道宗，俗姓田，唐千牛將軍賓庭之後。元和九秋，師年弱冠，於燕庭金閣寺受戒，禮志敬寺如琳為師。後至永泰大師所，與師契合，謂師曰：「薊門舊裏田盤靈山，可構淨居。」師蒙指教，驚喜難名。太和二年，屆盤山峰頂，多逢獸跡，莫麵人蹤。境類虎溪，地蟠龍腹。師止棲處所，如在四禪。柏茶半斤，稻米數斗，二年所食，一半猶存。皎月銀河；借為燈燭；鬆風石溜，指作笙簧。息煩焰於塵塗，瑩戒珠於岩岫，曾遊絕嶽，墜地無傷。山現蓮池，龍降香水，猛虎每蹲於坐側，巨蛇長繞於階前。一上雲嶺，兩更歲華。偶因樵采之夫，始見住持之跡。初傳鄉里，漸達州邦，千里風聞，四眾雲集。方伯太尉相國清河張公仲武，遙瞻道德，渴想音徽。專飛簡章，特有招辟。師以鬆蘿誓節，雲水堅懷，三十九年，不下棲隱。侍中清河張公允伸，大闡釋風，遠欽道行，頻馳清奉，累降尺書，命建豐碑，以崇盛德。於是沙門知宗撰文，節度判官梁知至書石。咸通七年暮春之月，師化緣時畢，說偈整衣，悄然靈脫。至咸通九年，茶毗於靈壇，獲舍利數千，塔於寺之東南隅。
妙覺出興，廣宏利濟。教演多途，開聾除翳。惟其尊勝，三世佛心。能慈能惠，惟密惟深。其力❥大，其功頗徵。塵沾影覆，盡獲超昇。今之建置，斯有所為。資先考靈，冥途永離。神棲浮刹，❥❥花❥三惡道閉，七寶路通。真空永入，幻有長袪。豈勞曆劫，便獲無餘。
大德以唐宣宗大中十二年春來燕，選名寺以憩留，向德者盈途。青松節峻，白雲志高。侍中張公崇敬，別卜禪居於遵化坊吉地，辟開梵宇，儼似蓮宮，奉請賜額為「善化」。
登輝，悟達國師門人，昭宗龍紀時內殿講德，賜紫。
滅六趣業，震十方界。既範以考，法響無礙。惟唐龍紀元年十月十七日，梓州三軍官吏百姓等，以節度吳郡顧公，繕甲治兵，扈僖皇帝有功，授鉞典我邦稱禮。以監軍使樂安孫公，輟自親侍撫吏民，以法家財施。命其季漢州刺史彥暉叔僧棲讓鑄重五百鈞，以十一月二十六日懸像殿之右。
南敘，景福中左街內殿講論，兼應制大德沙門。
茲舍利者，昔隋文帝潛龍日，有梵僧自印土至，授舍利一瓶曰：「此釋迦佛遺形耳，檀越可為主。」洎登寶位，年號開皇。至廿年改「仁壽」。至仁壽二年壬戍正月，敕天下大州一百處建舍利塔。時幽州節制竇抗，創造五層大木塔，飾以金碧，扃舍利於其下。
至大唐文宗皇帝太和八年甲寅，經二百卅三年，天火焚塔。邇後五六年間，武皇迺❥釋教。至宣宗初登寶位，歲在丙寅，敕修廢藍，將興畚❥得石函於故基下。時旌麾清河公，曉示人天，溥令供施。遷藏於憫忠寺多寶塔下。複經卅三載，中和二年歲在壬寅，又值火災延憫忠寺，樓台俱燼。旋遇燕❥陶汰空侶，不期年隴西令公大王大庇生靈，巨崇像設，舍已祿俸，造觀音閣，橫壯妙麗，逾於舊貫。寺僧複嚴，陳力化導，塑觀音像。當景福壬子年，僉欲遷舍利於閣內，乃陳辭上瀆，請發封壤，上許之。即是年六月，徒侶雲萃，各竭其誠，塵壒曜靈，香坌人手。未淹食頃，俄逢巨函，縫印香泥，記鐫貞石。繇是撤其蓋，發其緘，舍利光芒，異香鬱烈。尋錄狀捧金函詣子東門上獻，旌幢中權後營，皆澡❥沐心，通宵瞻禮，重遝儭施，複還本寺。顯示城隍道俗，❥黃金瓶如麰麥量，內藏一粒，仁壽舍利也。二粒在塔❥內，又二粒在小金合子內，又九十粒如銀粟狀，在琉璃瓶內，玉環二發七綜金銅棺槨異香釵釧等。今又有二粒舍利，光彩甚瑩，在銀結條琉璃瓶內。即故臨壇大德明鑒，平甘隨身供養，臨終授弟子拪忍，今同收函內，矧夫聖日久歿，遺形尚留，為福人天，堅固不壞。幸遇王臣信重，正法興隆，同於寶坊，載禮金骨。而今而後，何年更逢？匪獨人心澆醨，抑亦時侵末法。重閟于此，觀音象前，谷變陵摧，猶憑刊石。記曰：
大燕城內，地東南隅。有憫忠寺，門臨康衢。中有寶閣，橫雲嶪虛。閣有巨象，觀音聖軀。當象之前，緘於舍利。外石函封，內金函閟。填以異香，雜以珍器。用記歲年，景福壬子。
凡書通即變，王變白雲體，歐變右軍體，柳變歐陽體。永禪師、褚遂良、顏真卿、李邕、虞世南等，並和書中法，後皆自變其體，以傳後世，俱得垂名。若執法不變，縱能入石三分，亦被號為「書奴」，終非自立之體。是書家之大要。
且夫疏山者，貫造化之工，為而有矣。分地鏡而插天心，用之則圓蓋方輿，共為覆載；攝之則橫河石阜，饒借其形；嶷峙堞而吹浮雲，冽澎流而走洪浪。龍渦鳳翼，萬象含虛，牛首蛇{山罡}，千峰簇翠。昔是周迪王分霸之場，畚鍤基壘，尚在連漪。巴徼控截郡城，襟帶七閩，奇分五嶺。
自大中之初，有儒士何仙舟，棄爵藏名，隱乎此地，釣台書榭，基址筼簹。有猛獸時來，樵人懼矣。荒榛之後，立為道觀，觀將圮墜，延至僧居，僧則未詳其字也。道孤性靜，茅室草庵，獨而住矣。時遇白丁攘辟，鯨鱷相吞，四海沸騰，諸藩蟻聚，郡無苛政，民絕憀生。至中和之初，攙搶方定。隨土所立，為主帥矣。掌領郡印，貴在安民，上貢不停，乃有敕下封官，寵優其爵，令知郡矣，即汝南危公也。（曰諷）公乃寬而得眾，強而有謀，一鎮臨川，三十餘載。銷劍戟而為短耜，化箭鏃而作長爐，賦稅薄施，俗無饑色。
至大順元年，我大師領徒而至。太守危公見而深加敬仰，乃令都押衙前江州刺史曾公（曰徒），於阜郭山林僉居。曾公遂驟駟而巡，到茲山回。對曰：「去此六十里有山曰『書山』，是周迪王匡霸之地，古儒讀書之場，因而俗號也。極而勝概，堪作禪居。」汝南危公堅請而住，大師允而居焉，後改為疏山也。師則廬陵郡淦陽人也。俗隴西李氏，其父在仕。師自誕生之時，紫胞異瑞，龍章鳳質，頗峻靈儀。凡是俗茹，不愜其情，年至八歲，乃於一日而告親曰：「且夫雲羅霧縠，癡愛著身。銀箭金壺，生死之本。安能解脫矣。」乃往投於政禪師出家，禪師則薯山大師上足弟子也。師為立號匡仁，自剃度給侍，三五年間，凡是教文，深達其理。後年登❥品至於東都缽塔院，集毗尼藏三年，觀其文義，洞達指歸。乃歎曰：「吾聞先德雲，離文字學，吾今何滯乎？」遂以布毳芒鞋，巡遊請益。乃聞高安之西有山曰洞，即新豐是也，有大善知識眾五六百，而可往之。師以言險路峻，凡有問者，失其機矣。我大師此時遂扣之，故知道合符契，一聞十悟，得大總持。譬如兩鏡對明，終無異照，鋒芒相霍，彼亦何虧。乃駐泊法筵，累經炎燠，至咸通十有一載，方乃出山。南造大溈，又成淹泊。至乾符歲屬庚子，聞廬陵有山號「嚴田」，遂往開闢。時禪侶相依，乃告檀越李公曰：「眾既聚而又薄，居必難乎？吾聞巴山聳峻，貫屬臨川。可往而遊乎？」至中和三年，方開巴山白雲禪院。檀越朱公為遏邊使。師又告曰：「山深地冷，時植不收。僧眾漸多，難為供饋。」遂出山見太守危公。公乃延請而住茲山矣。師退而讓之。公曰：「佛尚不違眾生之願，師何得讓乎？」乃允而住焉。遂以芟蒿蕪，基平峙瀆，翦擎雲之杞梓，斫嶰穀之琅玕。重簷將鳳翅而齊飛；疊石與龍頭而並舉。崢嶸寶殿，疑從兜率飛來；精粹金容，真似天宮降下。窗連碧岫，時跨虹。門枕郵亭，日明螮蝀，宵扃戶牖，聞疏磬之三聲；曉卷簾櫳，見長江之一帶。奇分閬苑，壯若蓬壺，麻姑之仙鶴時來，乳洞之靈香不散。名花異草，四季長存；高節禪流，五湖並集。汲用既廣，事有闕緣，水磨山泉，久銷人力。眾議取備，乃就其工。鵝管流通，走歸皂棧，靈材築險，勢截秋江，鏗訇而鬥轉輪飛，岌嶪而雷奔電卷，桄榔❥色不異蘇山。諸緣且置，饘饋尚微。師曰：「秋稼如雲，自乏東皋之分。故知水月相映，啐啄同時。」
乾寧甲寅歲春，乃有上饒郡太守汝南危公（曰昌），公即臨川刺史之季子也，隼❥筆盡掌虎符，乃心舍祿下水田莊一所，並火幕牛犢等，永充常住，為供眾僧之齋粥矣。師曰：「如來出世，道藎恒沙。吾今資生，未聞帝耳。」時有京堂後官虞公，武夷人也。自閩回歸京朝覲，因假道歇駕，而來禮敬師焉。公尋便結駟而辭曰：「師之所住，院額何無？」師曰：「茅屋草庵，逐時難擬。」公曰：「到京之日，專為奏置焉。」後乃有敕下賜，為「疏山白雲禪院」額，並隸僧一七人。住持貴在焚修，寶刹轉正法輪，沐浴皇風，永延國祚。師曰：「人無心於物，萬物未嘗無符契之緣，自然而已。」時有袁州牧鍾公（曰時），即洪州廉使之子也。公以懷善心在，求因於佛，乃舍洪鍾一口入院。莫不鏦錚簨虡，振海上之清音；蹻躩蛟龍，❥天邊之落月。又潯陽太守潁川陳公，（曰卓）公以身居王務，無暇禮延，乃素幅寫師真，用飾瞻敬，並舍俸祿之財，於江之西南隅，去院各十里，置莊兩所。一曰「西莊」，南號「佐俄」是也。後以風俗所譚，聞而益敬。乃有軍事押衙李勳，常來請問師曰：「凡俗進修，且以福智二嚴，得為釋梵報矣。」後忽言：「弟子有小莊，近院之北，願舍入常住。」師乃受矣。
無何，否泰不時，星臨郡壁，秣馬利兵之眾，強敵而來。師嘗欲遊山，果悏行止。此時遂往福船，南連嶺界，漸遠舊址，聲徹閩城。廉使琅琊王公，（曰知）望風而敬，乃以差僧三人，齎持箋疏虔請。眾欲就而師曰：「臨川太守危公，特遣軍將，隨行侍衛，又安能就請矣。」天祐五年春，師卻返故山。綠蘿青靄，早拂簷楹，禪徑苔陰，欲平履跡。至天祐六年，淮海統兵收復當郡。危公公既陷而軍將散矣。師端居丈室，不欲離雲，左右侍從，堅舁而去。師曰：「且釋迦遇金鏘馬麥之難，復何往乎？」乃憫眾而出曰：「數半旬便回歸院矣！」自郡城部屬淮南，除替官資不停。周至孫，孫至劉，劉至隴四李公，盡申虔敬，並為外護檀主。李公曰德誠，舍俸祿之財，於山之東，置莊一所，永充常住之齋粥矣。師其年七十有三，化緣將盛，僧匡七百眾矣！其有扣敵者如攘芥投鋒，承機者若澄油瀉鋌。其有所主張院事，盡是挺持之人，前替後來，無非強幹，眾多德行，不可一一標名。
時有僧可珪，杖錫離雲，循環梁苑，旋之東洛，謁見前建州刺史隴西李公。（曰肅）公乃建安人也。以文華居身，進士及第，累遷官品，敕與郡符，公不副任。後轉為檢校司空，知租庸發運使矣。公聞師道化，如蜂聚王，乃問僧可珪曰：「山門事力，有何闕乎？」對曰：「知識所居，山記塔銘，二俱未備。」公曰： 「願為置矣。」遂舍帑藏之財，與僧歸山而置之矣。師令餘為文，澄玉才非刻鶴，藝拙雕龍，無[QL50]頭五十紙之書，乏洗眼一千行之頌。所冀年移代浸，勒為不朽之工。烏日元霜，永鎮蓮宮之界，乃為記矣。
