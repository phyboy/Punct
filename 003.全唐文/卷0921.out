雲真，天祐時上京右衛文章大德。本街修撰，掌內道場詞疏沙門。
湛湛佛身，不離三界；明明經卷，隻在一塵。剖一塵而經卷舒，豈俟於貝多葉上；了三界而佛身現，寧居於娑婆樹間。楚金範以非真，海墨書而莫盡，是曰 「恭敬」，是曰「受持」，不虧不崩，無喪無得，四魔以之恐懼，二乘以之震驚。然後從智起悲，回真入俗，於圓常路，開方便門，導彼出生死之源，令其踐聖賢之轍。就泯相而示相，向絕言而演言，報化於是乎垂形，漸頓於是乎立教。忉利未下，優填遂琢於旃檀；俱屍已滅，迦葉乃集於妒露。金容螺髻，瞻之者萬福攸同；玉軸琅函，聞之者百祿是總。津梁六趣，耳目群生，天上人間，何莫由斯者矣！
廬山者，形搖彙澤，根蘸湓江，既曰洞天，亦稱德鎮，名花吐其錦繡，幽鳥鳴其笙簧。雨過長空，積翠出數州之外；春來平陸，凝煙當萬戶之前。西林寺者，曇現訪落已來，惠永經綸之後。陶範光祿為檀越於晉朝，歐陽率更撰豐碑於隋代，年既綿邈，事亦周詳。水閣院者，即貞元間齊朗律師之所居也。朗師精通律部，宏護法門，屢陟香壇，廣度緇侶。江西佛法，於焉而昌，天下鴻名，於焉而振。逮乎皇唐再造，上德中興，真風頹而複揚，慧日昏而更曉。斯院藏經，即褒國孝定公奉烈祖元宗之仙駕，答今上之睿恩，舍其俸金之所造也。爰是鯉飛東海，馬化南朝，鬱為帝宗，兼開相府。器度高邈，識量宏深，孝以承家，忠以奉上，閨門雍睦，棣萼和諧。然而諦信佛乘，歸依法寶。雖廣陽輔魏，竟陵佐齊，無以尚之。念斯院也，每萃真徒，猶虧海藏。藏之弊者，以其行之密，宇之小，施之忙，工之攘所致矣。我則加其墨，增其紙，偉其軸，恢其函，俾眉壽之僧，臘高之士，或雨昏憑幾，雪夜臨燈，無眇視之艱哉！孝定公於是親灑神毫，遍題經目，結因緣事，表殷重心。緗袠已周，錦絛告僝，追二聖在天之駕，祝吾皇無疆之休。
慶讚雲畢，不幸孝定公薨。當不渝之時，自書遺誡，囑累是經矣。保定縣公安吉縣公，情切存於，心存求矣。欲資冥祐，兼助良緣，由斯建其藏殿矣。市徂徠鬆，度豫章木，般輸獻藝，離朱督繩，獸綺錢，花分藻井。熒熒列宿，夜逼璿題；潺潺係湍，秋和金鐸。凡行宮之內藏，藏心之佛像，供養什物，靡不畢備。兼置真堂，迎孝定公真容於其西序耳。亦既見止，忽驚魏邴貞姿，望之儼然，似得劉雷高趣。斯院即上京右街演教大師為他年肥遁之所。經藏將畢，亦命而屍之。夫報天倫之義，懷陟岡之情，結勝事於名藍，樹良因於寶藏，使其覽之者，因指見月，自教明心，此之為福，福亦大矣！此之為報，報無加焉。何止薦香魂於安養之都，助真識於歡喜之地。故賈瓊問恕，文中子曰：「為人之弟者，以其兄之心，推而達於天下，斯可矣！」二縣公其恕乎？雲真才愧披文，詞非尚寶，叨蒙英顧，令紀芳猷，輒率愚懷，謹為銘曰：
佛即三界，經在上塵。一塵經卷，三界佛身。悟則無上，剖則正真。不垢不淨，無我無人。般若觀空，區和涉有。為象王回，類獅子吼。八藏流通，三葉傳授。詮以真心，生從佛口。峨峨廬阜，鬱鬱西林。惠永遁跡，齊朗修心。水擊清響，鬆偃繁陰。香燈熠耀，台殿嶔岑。懿哉定公！建斯經藏。字粗軸偉，袠恢函壯。齯齒之僧，龐眉之相。披閱研精，實為現量。定公薨矣，疇薦重泉。怡怡情切，綽綽心專。架樹紺殿，成就元詮。惟二縣公，畢此良緣。日映綺窗，雲凝繡闥。楶櫨穹隆，欒棁翏轕。勝果克臻，福田彌闊。用薦貞魂，永歸解脫。
齊已，名得生，俗姓胡氏。潭州益陽人。出家大溈山同慶寺，復往衡嶽東林寺。荊南高從誨迎置龍興寺，署為僧正。自號衡嶽沙門。卒於豫章西山金鼓寺，著有《白蓮集》十卷。
粥名良藥，佛所讚揚。義冠三檀，功標十利。更祈英哲，各遂願心。既備清晨，永資白業。
五老東西，有淩雲峰，巉崒聳峭，上插空碧，下吞江湖，飛湍激瀨，連接絕壑，孰究其本？古老相傳曰：「昭德源也。」中有秦公，遍扣南宗。既決心要，周由聖跡，過於山前，倚錫而望，疑為棲宴之場。俄有一叟，自源而出。乃問曰：「君不當此山之主乎？」叟曰：「斯國家名山，某王者百姓。然樵於上，耕於下，取諸利，輸諸官爾。」師曰：「予欲廬於其間，可乎？」叟曰：「天下大嶽大川，唯釋氏廟之，元元祠之，固亦多矣！士有抱浩然之氣，韞清淨之德，渾於麋鹿，狎於禽猨，絕聖棄智，大忘世間，何有不可哉？」師曰：「予雖匪其人，竊慕久矣！」叟於是引師躡屩擁錫，撥草而進。則左眄右視，怡然莞爾。謂其叟曰：「予其終焉於斯矣！」
時則芟蕪伐莽，夷石疏泉。初自一邱一庵，一榻一席，韜光味道，影不出穀。累積歲時，野俗相響，始覺鳥徑，漸通人煙。雲遊上流，來往或擁，避之不可，複廣其堂。隱之既難，乃居其額，則天祐五年，前使隴西公所給，用旌其名。況乎樹植芳貞，掩映岩岫，梨橘既實，鬆檉欲偃，所謂荊棘殞而珍卉華，蕭艾除而忍草茂。矧夫處如是之方，作如是之事，又安可堅守自得之趣，無有利他之望哉？
予曆於二林，達於幽致，耳飫天籟，神融山光，忘歸之心，邈矣塵外。因詢其始，乃見諸末，遂命筆硯，不俟請而紀之。曰光化巳未歲，迄於天祐丁丑年，一十八載矣。
貫休，字德隱，俗姓薑氏，婺州蘭谿人。七歲投本邑和安寺圓貞禪師出家。乾寧初獻詩吳越武肅王，復北謁荊帥成汭。後忤汭，黜出黔中，再遊荊南。高季昌館之龍興寺。天復中入成都，王建留住東禪院，署號「禪月大師。」尋建龍華道場，令居之。累加龍樓待詔明因辨果功德大師翔麟殿引駕內供奉經律論道門選練教授三教元逸大師、守兩川僧籙大師，賜紫大沙門。梁乾化二年卒，年八十一。
有叟有叟，居嶽之室。忽振金湯，下彼巉崒。聞蜀風景，地寧得一。富人侯王，旦奭摩詰。龍顏日角，紫氣盤屈。揭日月行，符湯武出。天步孔艱，橫流犯蹕。穆穆蜀俗，整整師律。髯發垂雪，忠貞貫日。四裔蘇活，萬里豐謐。無雨不膏，有露皆滴。有叟有叟，無實行實。一瓶一衲，既樸且質。幸蒙顧盼，詞緩思鬱。軒鏡光中，願如善吉。
金冊昭昭，列聖孤標。仲尼有言，巍巍帝堯。承天眷命，罔厥矜驕。四德炎炎，堦蓂不凋。永孚於休，垂衣飄颻。吾皇則之，小心翼翼。秉陽亭毒，不遑暇食。土堦苔綠，茅茨雪滴。君既天賦，相亦天錫。德輈金鏡，以聖繼聖。漢高將將，太宗兵柄。吾皇則之，日新德盛。朽索六馬，罔墜厥命。熙熙蕭蕭，塊潤風調。舞擎幹羽，囿入芻蕘。既玉其葉，亦金其枝。葉葉枝枝，百王允釐。享國如堯，不疑不疑。
高高曆山，有黍有粟。皇皇大舜，合堯元德。五典克從，四門伊穆。大道將行，天下為公。臨下有赫，選賢用能。吾皇則之，無斁無逸。綏厥品彙，光光得一。千幅臨頂，十在隨蹕。大哉大同，為光為龍。吾皇則之，聖謨隆隆。納隍孜孜，孜孜切切。六宗是禋，五瑞斯列。排麟環鳳，爬香立雪。四方納贐，九圍有截。昔救世師，降生竺乾。壽春亦然，萬年萬年。
愚嚐覽白太保所作《續崔子玉坐右銘》一首。其詞旨乃典乃文，再懇再切，實可警策未悟，貽厥將來。又見姚崇、卞蘭、張說、李邕，皆有斯文，尤為奧妙。其於束勖婉娩，乃千古之鑒戒資腴矣！愚竊愛其文，惟恨世人不能行之十得其二，一日抽毫，遂作續白氏之續，命曰《續姚梁公坐右銘》一首，雖文經理緯，不逮於群公，而亦可書於屋壁雲。
善為爾諸身，行為爾性命，禍福必可轉，真愨言前定，見人之得，如己之得，則美無不克，見人之失，如己之失，是亨貞吉。反此之徒，天鬼必誅。福先禍始，好殺滅絕。不得不止，守嫌寡欲。善善惡惡，不得不作。無見貴熱，諂走蹩躠。無輕賤微，上下相依。古聖著書，矻矻孳孳。忠孝信行，越食愈衣。生天地間，未或非假。身危彩虹，景速奔馬。胡不自強，將升玉堂。胡為自墜，言虛行偽。豔殃爾壽須戒，酒腐爾腸須畏。厲誌須至，撲滿必破。非莫非於飾非，過莫過於文過。及物陰功，子孫必封。無恃文學，是司奇薄。患隨不忍，害逐無足。一此一彼，諧宮合徵。親仁下問，立節求己。惡木之陰匪陰，盜泉之水匪水。世孚草草，能生幾幾。直須如冰如玉，種桃種李。嫉人之惡，酬恩報義。忽己之慢，成人之美。母擔虛譽，無背至理。恬和愻暢，衝融終始。天人之行，盡此而已。丁寧丁寧，戴發含齒。
虛受，嘉禾禦兒人。咸通中充左街鑒義，廣明中住大善寺。後唐同光初住京左街敬愛寺，賜紫。三年卒。
夫真如不變，假澄湛以彰名；俗諦有遷，因去來而立號。考真俗而雖異，詢性相而何殊。是知生滅之途，古今恒式，若夫性本神谘，道唯天與者，即嵩山少林寺故鈞大德之謂也。
大德法諱行鈞，俗姓閻氏，鄭州陽武人也。始自髫齔，便鄙喧嘩。年十有四，捐俗慕法，依止嵩山會善寺西塔院法華禪師，為和尚執持瓶舄，旦暮焚修，誦《法華經》，勵堅固誌。三度寒暑，一部終畢。其師深器之，遂與落發。迨年滿，受具於本寺琉璃壇，自後遊講肆，習毗尼，屢易炎涼矣。然誌在諷誦蓮經六千部，遂卜居石城山。檀越信士，欽承道德，崇重行藏。於廣明庚子歲，請住少林寺。乃曰：「末法住持，無先像設。」由是召募有緣，葺修大殿，首尾三載，締構悉成，而遇釋門澄汰，遂從毀廢。後值再開佛法，重勵身心，複立殿堂，兼塑佛事。矧以一自住寺，罔輟諷經，供養眾僧，星霜四紀。興慈拯物，臨壇度人，戒德馨香，道風遐敻，士庶寫葵藿之敬，僧尼傾歸仰之心。能事既周，化緣又畢，於同光三年七月廿日示滅，春秋七十八，僧臘五十九。本寺門人等，依西國法茶毗之，薪盡火滅，收其灰骨，起塔於寺之東北隅，禮也。落發弟子宏省，不遠百里，命餘敘其懿行。辭避不已，乃作銘云：
真如不變兮世諦推遷，迷滯流轉兮達悟幽玄。釋宗碩德兮幼慕金仙，住持嵩嶽兮載誕圃田。兩修佛殿兮不移乎地，長諷蓮經兮如一其誌。供僧臨壇兮聲譽遠被，化終示滅兮今昔同致。崇寶塔兮寺之隅，播芳塵兮期罔墜。
桂琛，俗姓李氏，常山人，幼投本郡萬歲寺，依無相大師出家。後住漳州龍溪羅漢院。後唐天成三年卒，年六十二。清泰二年諡「真應禪師」。
至道淵曠，勿以言宣。言宣非指，孰雲有是。觸處皆渠，豈喻真虛。真虛設辨，如鏡中現。有無雖彰，在處無傷。無傷無在，何拘何閡？不假功成，將何法爾？法爾不爾，俱為唇齒。若以斯陳，埋沒宗旨。宗非意陳，無以見聞。見聞不脫，如水中月。於此不明，翻為剩法。一法有形，翳汝眼睛。眼睛不明，世界崢嶸。我宗奇特，當陽顯赫。佛及眾生，皆承恩力。不在低頭，思量難得。拶破麵門，❥覆乾坤。快須薦取，脫卻根塵。其如不曉，謾說而今。

道清睹此聖事，乃全枯意馬，苦楚心猿，又罄勤忠，焚香發願，別化千人之邑，同修一劫之緣，蓋造高樓，安排佛像。茲願已集，碑紀微功。所住山中，素無青石，求之莫有。於天成二年歲次丁亥七月二日，有二龍鬥於寺前，峪內雷訇電曜，水溢溝穿，現出青石一條，長一丈七尺，琢之如瑉，磨之瑩然，龜頭贔屭，皆獲足矣。建茲福事，際會明朝，立❥之功，上歸皇化，君聖臣賢之代，民康鼓腹之年。牧藪歌而樂乎哉！風雨時而禮何有？三郡潛龍之地，九州一統之時。帝慕堯風，皇宗舜海。金枝黃鉞，掌钜鏕之山河；帝子親王，秉邢台之旌節。❥❥樂業豐稔田疇，民義於君，君賢於德，罰忠勸善，刑法無差，舉直退私，人滋壽富。皇天后土，翼助山河，湮毀困窮，皆霑霈澤。浩浩九圍之道，民無德而稱焉；滔滔六合❥❥禹吾無間然矣！
滏陽西面，古跡重興；雲嶺岩前，金園再建。巍峨突矹，插霄漢以廷廷；聳峻崚嶒，掩蓮宮之鬱鬱。椆禪解鬥之虎，窠穴仍多；賢良造化之基，器用不少。凡施功力，暗葉神聰，永彼元規，如蒙聖助。無私善事，眾慕如歸，利物深緣，易為成就。千門萬戶，自舍家財，伐木窮山，人心不憚。有邑首都維那三人，次維那十人，悟身若幻，生務生❥其構良因，耳相勉導。逐處鄉邑，次立維那，舉其萬法之門，結會千人之數。各有名氏，鏤之碑餘，基我邦家，垂諸善則。鄉❥稟命，動靜咸宜，化召信心，從風集事。繼千佛之大行，踵百福之遐功。克荷僧徒，捐情聖業，筠篁志氣，山嶽心田，重義輕金，守公奉法，歲寒如一，運順始終，建碑勒名，以彰成事。邑主沙辯門❥❥❥心化利，上報皇恩，錄彼聖蹤，請敘文也。沙門宗仁，僧門無藝，儒教荒疏，自度鉛刀，難鐫寶玉，豈將瓦礫，連布瓊瑤。頻垂雅命，堅令撰修，兌之既難，實錄前誌爰之❥❥❥❥所冀，殊禎絕瑞，萬代長存；巨福良因，千年不泯。更顯前事，章句頌焉。
日月遞照，乾覆坤維。四時列序，萬象咸宜。去彼取此，昭德塞違。天地之心，聖人則❥❥❥❥❥。（一）東魏仁君。一匡天下，八表咸賓。椆禪是敬，悟法情忻。金田創造，寶輦勤勤。（二）化緣有盡，聖道多門。或隱或顯，有法有存。留真設像，資福濟❥❥❥❥❥福利爰❥。（三）一僧堅操，二利俱陳。深山守道，古寺求真。心猿息慮，苦節於身。岩巒作伴，虎豹為鄰。（四）三業障重，六賊為親。勤修十善，遠劫良❥❥❥❥❥❥出沈輪。巨善邑會，日用日新。（五）
守澄，陝州夏縣景福寺沙門，晉乾祐中充左街講論大德。
竊以理智凝然，真空清淨，三常妙用，十號圓明。點惠燭於昏衢，起慈心於苦海，冤親普攝，凡聖齊收。五乘既貫於群生，三藏統包於教理，宏張覺路，大啟玄門。金文演解脫之音，王偈讚無為之法，人天共仰，道俗同遵，鹹知生死之源，頗喻無為之本。即我和尚俗姓師琅琊氏生，丱角出家，三十成道夏縣人。和尚道高安遠，德邁琳生。為檀越之福田，作如來之法眼，深達了義，久議菩提，自然變易之身，曠劫起凡之德。同塵不染，悲濟有情，現大神通，無妨自在。山中采木，風雨送來；寺內看經，龍神護助。崢嶸鹿苑，巍峨鷲峰，一方之瑞色長新，四野之風光景麗，名聞寰宇，譽滿帝鄉。去❥德二年十二月二日示滅。其時也，祥雲貫日，天樂橫空，異香遍於蓮宮，甘露盈於眾木，靈禽噪樹，異獸啼嵒。悲風飄凡聖之衣，血淚灑人天之目，盡歎無生無滅，皆嗟有去有來。門徒弟子，哀慟難攀，如喪考妣。空深歲月，幾曆星霜，寶塔隳殘，無人再葺。比邱誌德，出家當寺，學業諸方，持念《法華》法，聽習《中觀》論。觀師遺跡，遂發誌誠，勸化群賢，重興祖塔。一言道合，盡自回心，擺脫塵機，同親盛事。舍財而三事體空，施物而三輪清靜，非上智無以發深誠，非哲人無以崇斯善。日月昏而再朗，林巒變而常榮，可以添川鏡之殊祥，可以壯法門之喜瑞。平觀禹國，坐眺鹽池，千株之寒柏侵雲，萬嶺之嵐峰掛月。幾多英信，歸心玉石之堅；數縣良能，懇意給孤之行。殊因告滿，郢伎休工，冀靈聖之照明，願神祇之鑒祐。況守澄也。謬為釋子，深昧儒功，因閑暇於禪關，偶苦心於營牖。披書積學，雖無閱市之名，揣拙成文，粗有奪袍之誌。今則既成懇❥難議堅辭，遂罄荒蕪，聊為記述。誠有慚於漏落，實無備於徵猷。乃敘銘曰：
先師聖德，神通自然。迥超三界，而出四禪。慈悲願廣，覆蔭鄉川。恒為燈燭，永作舟船。重修寶塔，勢聳雲煙。如山不動，似海深囦。恩霑沙界，福利人天。遐邇歸依，萬歲千年。
夫以星池布彩，扶烈宿於元穹；鸖樹收光，運真風於像教。遠則摩騰入漢，近乃達摩來梁。傳三乘一性之宗，古今恒爾；指見智無生之忍，人我自除。所以佛依法住，法假人宏；道本無心，即心悟道，未證斯理，體解如然。喧寂之居，故非常得，依王水土，事佛瓶盂。設戒防身，藏名遠惡。克修三界，不止六塵；稟奉四儀，方歸八正。
其本業寺者，梁天鑒九年，有釋淨❥舍宅為寺。累代廢興，石像既存，鄉人崇信，凡經亢潦，眾聚祈求，唯奉圀而事家，實遵堯而慕舜。其民戚戚，其化堂堂。既偶主上垂衣，寰中舉首。山河秀實，日月光輪。遐邇奔趨，車航輻湊，三教齊興於聖代，一乘別紀於明朝。非頻婆王而再出如何，非須達多而重生弗❥於保大五年，有上元縣近寺眾多檀信❥義開寧兩鄉周俊、周裼等，雲集❥圀奏請開善寺僧令安歸寺整葺焚修。蒙先元宗皇帝禦批，奉功德使齊王旨，承省司給牒，重賜開基，再修此寺。江月沈而猶出，塞雁去而還來，唯酬帝祚之恩，永感乘時之德。爾後召募四方檀信，共創伽藍。紺殿光鮮，晨夜之香燈馥鬱；青龍迤邐，寒暄之芳翠聯環。寺主安上人，俗姓❥當門人事，開善出家。順義六年，武皇戒品習筵。經論罷，好虛閑，擬易高蹤，應來眾議。❥居名跡，獨質劬勞，執火拾薪，猶希弟子。有上足門人道新、道昇、道通、道暹、道圓等，相次出家，❥承旨訓，如子奉親。及至經業該通，昇元受具，甘露之香壇灌頂，如來之戒制持心。戴日銜恩，❥山捧國，師資之義，恭效無疲，侍膳之心，始終曷已。次教化造得正堂廚庫，其有廊屋僧堂，必❥圓就。良時已偶，星宇重興。東接文園，昔是儲君之主；西連蔣嶠，今茲蕭帝之蹤。幾百年而❥梵泠音，流傳佛事；一千載之龍圖闡化，普遍皇恩。願戈鋋無討伐之心，願稼穡有豐登之序。九功樂業，三界同安，長開十善之門，共續五天之教。金言可顯，磐石恒堅，名籍有圖，遺蹤莫朽。年移事往，紀德難勝。繼踵宏揚，刻鐫銘石。謹記。時唐乾德五年歲次丁卯七月十九日建。
物匡大信，世指何立。九乳樓鏗，三乘雲集。妙利斯啟，餘功罔及。光澤有唐，良緣永襲。
彙征，善詩文，吳越忠懿王命為僧正，賜號「光文大師」。著有詩文集七卷。
夫立幢之垂範，乃造塔之濫觴。刊梓刻檀，嫌其易朽；鏤金鐫碧，慮以難藏。不若挺叱羊射武之貞姿，編貫玉聯珠之梵語，可大可久，如山如河。
尊勝陁羅尼者，花藏貞心，竺乾秘語。濟善住七生之苦，道闡欲天；感文殊一現之恩，教傳漢地。舟橫業海，車指迷津。息肩惡道之間，提耳昏衢之內。拯湮淪於曆劫，延短折於浮生。備載靈編，久彰神應，或置麗譙之內，或安窣堵之中，或勒在幢間，或表之山上。風觸而輕塵及物，尚落罪花；日臨而清影到身，猶凋業蔓。
克行盛事，綽有善人，佛弟子吳保容、吳鐔，雙驥標奇，二龍並轡。塤篪合韻，跗萼聯芳。耨情田而畢使豐登，澄心水而無令混濁與。會首謂眾人曰：「給孤長者之園苑，香山居士之林泉，可以同構善門，寄茲寶地。獨營則其力不逮，眾辯則厥功易成。」遍覓信人，獲錢卅萬。購之貞石，命彼良工，鏨勒精奇，磨礲細麗。蓮花捧日，雲葉盤空。層層異狀奇形，宛如飛動；麵麵真軀聖相，忽謂經行。仰窺鶴表以爭高，側視雁層而競巧，固可利霑家國，福讚君親。凡施貲財，皆列名氏，承有為之善力，至無作之真歸。其次滯魄孤魂，銜冤負累，應念而皆期解網，有心而悉使登車。雖引善以及人，終獲報以予己。命予序述，式紀歲時，染逸少之鹿毛，擒子雲之蟲篆，文質包羞於君子，辭華有於外孫。且曰：「昔也鐵墖傳芳，聞諸河朔。今也石幢蕆事，見之浙陽。彼則受福於人寰，此則譬心於佛道。以今況古，一何遼哉！」時乙未歲冬十二月壬寅朔十一日記（二幢同）。供使衙書寶幢手殷承訓（左幢）。書幢記僧儀月（右幢）。吳越國王造（末行題五大字並正書）。
