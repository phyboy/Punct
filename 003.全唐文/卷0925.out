筠，魯中儒士。舉進士不第，乃入嵩山依潘師正為道士，傳正一之法。元宗聞其名，遣使征之，令待詔翰林。天寶中，李林甫、楊國忠用事，堅求還山，不許。乃詔於嶽觀別立道院。祿山將亂，求還茅山，許之。終於越中。
伊太素之玄風，迨羲軒而浸隱，雖樸散以成器，暨唐虞而未泯。淳化日以淪亡，及殷周而殆盡，唯挺生之尼父，睹澆漓而致憫，乃修詩書制禮樂以救崩隤，將驅末駕以旋軫。元元適彼流沙，遺《道德》於關尹，信文約而義賾，俾浮競以返本。固天運之推遷，雖聖人亦不能扶其顛隕。五霸既沒，七雄交馳，爰至暴秦，儒殘道隳。皇漢底定，人懷緝熙，孝文禦宇，所向無為，刑法幾措，歡心秉彝。孝武好夫征伐，亦兼崇於典儀，雖純懿未舉，而文章載施。元、成懦弱，政教陵遲，彼蒼生息肩之日，在世祖中興之時。何孝明之匪德，為襖夢之所眩，創戎神之祠宇，遵恍惚之妄見。始涓涓於濫觴，終浩瀚以流羨，曆三國而猶微，更五胡而大建。華夏之禮廢，邊荒之風扇，沴氣悖以興行，人心瘋以傾變。遂侮君親，蔑彝憲，髡跣貴，簪裾賤，事竭思以徼福，劣含疑而懼譴。上發跡於侯王，下無勞於獎勸，尊贔屭之金狄，列崢嶸之紫殿。伐千畝之竹，不足紀荒唐寓言；傾九府之財，焉能充悃款誠願？於是寶樹瓊軒，淩雲照日，鏗鍠窈窕，不可談悉。越章華之宏壯，羅區宇而比櫛，棟宇以來，未有儔匹。重貝葉訛謬，輕先王典籍，欽刑殘鄙夫，宴廣廈精室。使白屋終勞，緇門永逸，自國至家，祈虛喪實。虔而是者，則紿之以嘉祥；沮而非者，則欺之以罪疾。故中智以下，助成其奸宄之術，可謂至真隱，大偽出。以{薛女}黨妖徒，此焉遊息，儲不因耕，衣不俟織，誘施冒貨，鯨吞蠶食。若蛟螭之在水，猶豺豹之附翼，罔不假小善以外慈，藏深邪而內賊。豈止一時之封豕，乃為萬代之蟊賊，足使宵人得意而傲睨，上士傷心而憫默。於戲！天道乎？人事歟？天道遠而難曉，人事近而可詳，雖孽自天啟，亦祅由人彰。斯乃鍾劉石之兩羯，偶符姚之二羌，憑胡書之詼譎，資漢筆以闡揚。道安討論於河洛，惠遠潤色於江湘，圖澄挾術以鼓舞，羅什聚徒以張皇。跡無徵於班、馬，理唯竊於老、莊，褒蠻陬為中土，貶諸夏為偏方。務在乎噬儒吞道，抑帝掩王，奪真宰之柄，操元化之綱。自古初以逮今，未有若斯之弊，逆天暴物，幹紀亂常。爰自晉宋，迄於齊梁，靡不興之者滅，廢之者昌。竟流遁而不返，終取悔以危亡者，其故何哉？蓋蓼蟲忘辛，習其久玩，將助其理，反增其亂。若運窮數極，則君悟臣斷，億兆不謀而密移，神祇應感而冥讚，山川為之澄穆，日月為之炳煥。自然朝思文明，野冀貞觀，譬層冰之堅積，非陽春不能使之剖泮。當是時也，太上有命，爰徵萬靈，敕司奸以糾慝，遣執法以詳刑。五帝合符，三皇同征，乃命天將，總天丁；伐天鼓，揚天旌；揮金鑲，擲火鈴；使列缺，激迅霆；出昭曠，入杳冥；捕無影，搜無聲；獲妖師，殲氛兵；正太階，埽欃槍。蕩遺祅於千載，流惠澤於八紘，班師下土，功歸上清。然後人倫可以順化，神道可以永貞，變訛僻之俗，為雍熙之。儜淳風之克複，吾乃鼓腹擊壤於岩，吟詠柏皇與驪連大庭而已矣！
感元聖之垂訓，悟已親而名疏，言可放而從默，身應卷而勿舒。愛鷦鷯之巢林，在一枝而有餘，性所悅而難違，讬茲山以結廬，果棲遲而我愜，即逍遙之靈墟。觀其繚崇巒，橫峻穀，激泌泉，羅森木，後巍峨以縈紆，前參差而聳伏。追陰壑之夏涼，偃陽崖之冬燠，美勁節於鬆筠，玩幽芳於蘭菊。虛籟清耳，閒雲瑩目，因海鶴以警夜，任鶤雞以知旭，慮靜於無擾，神恬於寡欲。於是歌《考槃》於詩人，諷《嘉遁》於大《易》，遠浮俗之艱險，消毀譽之損益。蹈方外之坦途，信可免於兢惕，既即陰以息影，由不行而滅跡。雖區中之末計，實世表之長策，人所棄而已收，故處約而恒適。覽無見以收視，聽無聲以黜聰，和非專於旨酒，樂奚必於絲桐。焚清香以煉氣，啟玉檢而擊蒙，期遣滯於昭曠，庶近真於感通，鑒太虛之有象，覆妙用之非空。朝天甚簡，采藥多暇，形猶資於吐納，意已迸於將迓。知道無廢興，而物有存謝，故挹生本而常生，體化宗而不化。蕭蕭絕塵，誰與為鄰？跡遠而朋遊益廣，機忘而鳥獸可馴。韻靡葉於當時，心常依於古人，仰由皓之逸軌，詠羲農之化淳。師黃老之元奧，友鬆喬之道真，慚無功之逮物，良獨善於吾身，祇所幸其自得，敢韜精於隱淪。
悟世促而道永，知名疏而體親，遂忘機而滅跡，方煉骨而清神。道不予欺兮感通象罔，天必我鑒兮保合元真。陰滓落而形超，陽靈全而羽化，惟九仙之奕奕，降八景而來迓，何霓旌之悠揚，吾其整此霄駕。持造化之係，出存亡之表，遠四野之冥冥，近三辰之皎皎，涉虛寥之浩曠，覺宇宙之卑湫。龍鸞竦兮，升我於元都，流玉音於至寂，散金光於太無。星官後從，雲將前驅，使八威於六領，蕩遺祅於天衢，麾百魔以震伏，總萬靈以遊娛。翠旄紛紛兮，拂重霄而淩厲，入閶闔之九關，過太微而一憩。倚華蓋而招真，登紫庭而謁帝，飲予以沆瀣，樂予以玄鈞。左盼夫鬱儀，右瞻乎結璘，信巍巍以蕩蕩，肅肅而振振。享燕斯徹，遨嬉未已，泛匏河之廣流，搴析木之芳蕊，靈香靄而八衝，寶雲遝而四起。諒茲境之足悅，乃此情之匪留，揚玉輪以逕進，更冉冉而上浮。控三氣而高舉，何萬夫之足越，覲元始於玉晨，謁虛皇於金闕，真朋森而無算，鹹顧予以致悅。於是凝而為有，散而為宗，見不以察，聞不以聰，視極於無際，聽周於無窮。動不因心，飛不假翼，與浩劫而靈長，視萬椿為一息。或躋綺合之榭，或宴圓華之房，躡太漢之清迥，弄明霞之焜煌。仰瑤嶺之嵯峨，俯碧津之湯湯，羅絳樹之杳藹，激神風之琳琅，何至樂之靡極，永逍遙以為常。
嚐甄道以謀己，考往哲之所經，資忠孝興仁義，保存歿之令名。伊周功格於皇天，孔墨道濟於生靈，始崇崇於可久，終寂寂而何成？唯聞鬆喬之高流，超乎世表以永貞，意稟受之使然，固修煉之所得，奚稽疑以究理，庶仿佛乎遺則。斯乃禦太易之祖先，體虛和之宗極，出變化之機範，離陰陽之動息。知成我者神，則我者人，神符性以契道，人應情以喪真。彼昭然而獨見，乃蕭邈以殊倫，故能積精微而顯著，乘一氣以日新。昔予感夫前修，良反俗於壯齒，捐區中之末駕，騁方外之逸軌，收當世之所遺，賤時人之所偉。俯滄海以淵澹，仰赤霄以聳峙，人耽厚味與華飾，吾不知其所美也。於是遠塵境，棲雲岑，潔其形，清其心，方冀睹杳冥之狀，聞虛寂之音。真人居高以流惠，正氣無遠而見尋，鑒雙景之皎皎，翼萬靈之森森。瑩丹宮之神光，漱玉池之靈液，修五緯以飛奔，蹈七元而縱曆。陽晶煜以景萃，陰滓渙而冰釋，體因用而彌和，心有存而轉寂。味元旨以永日，諷靈篇以自怡，雖天路之遼敻，庶通感而可期。何逆虜之幹紀，集兵戈於洛師，畏巢焚以鳥逝，聿投跡於江湄，憂虞匪遑於專靜，吾道於是乎中虧。使清虛恬淡乖其致，為垢濁喧囂之所欺，遂荏苒以忘返，將十年而迨茲，惜流光之不駐，鑒華發以興悲。噫嗟進有馳車升邱之難，退有轉規入穀之易，縈塵務以汨沒，皆近習之所致。徇人情之所取，必神道之我棄，理無往而不複，思挺然以釋累。汙可以洗，濁可以澄。俾疏墮之情廢，則精勤之思興，代甘芳以淳淡，易浮蕩以瞄凝。合抱生於毫末，履霜至於堅冰，孰謂希夷之無物，吾必知恍惚之可憑也。乃複拂衣長林，從其夙尚，近宗仙經，遠稟真匠。機已忘而氣正，戰複勝而神王，庶斯道之有恒，喜勿藥於無妄。夫造物者結虛而為實，致道者反粗而至精。所以齊天地之悠遠，葉日月之昭明，哀眾人淪胥以徂謝，吾方獨務於長生。
筠所居之東嶺，其側有泉，洪纖如指，冬夏若一。山少凡石，至多雲母，其水色白，味甘且滑。此則雲母滋液所致，因名「雲液之泉」，乃結宇其旁，引於軒廡之下。既飲既漱，永玩無斁。今茲夏季不雨，至於十月，江河耗，井澗涸。此泉泠泠，不減平昔。懿其若是，爰以作賦。
坤元孕氣，潛暢成泉，冠五行之首，為萬物之先。爰有清流，出此山側，處蒙險而難和，猶井渫之不食。我搜靈秘，載披載登，見其地僻至潔，源深有恒，沍寒不為之損，暑雨不為之增。乃考室就飲，而樂在枕肱，甘侔元玉之膏，滑乃雲華之液。疚可蠲，生可益，引充狎玩，惟意所適。懸之則潔素，壅之則澄碧，晝浮光以悠揚，夜含響以淅瀝。陰陽為災，水旱失節，不雨炎夏，暨乎元月。汪汪洪波久已竭，耿耿瀑布今亦絕，挫江湖之浩蕩，沈澗穀之微劣。斯泉秉彝，毫纖無虧，雖遠不霑惠，而近有所滋，彼漰霈於疇日，豈不慚涓涓於此時。夫醴泉無源而易涸，丹溜乍見而難挹，曷若止以為鑒，酌焉取給。何異神仙之瀵，帝台之漿，湧異域之表，湛無人之鄉，茲亦標奇於絕境，真可謂靈而長者也。
總群籟以擇音，曆眾材而簡質，惟茲竹之珍勁，獨懷貞而守一。若洗文濃露，濯影華池，離離嘉實，冉冉纖枝。含夕氣而拖翠，照晨旭以舒猗，淩積霜而莫改，因虛心而不虧。上橫桂暉，下拂鬆蓋，抗修莖於雲表，脫輕花於霞外。千仞未極其高，十圍寧伸其大？既絕群以標傑，亦冠叢而稱最，連星影而類珠，晚虹掛而猶帶。蒙密柔柯，布繁葉，白日朝映，素輪夜接。色淨潭深，影沉攢疊。洎乎層陰結，長飆起，清徵奏，鳴弦理。金罍溢而未傾，玉山儼而猶峙，詆訶六籍，咀嚼三史，窮元熙之根柢，極天地之終始。此乃至人勝集，七子碌碌，則安足齒。故語其用也。則五離十折，絲剖毫分，縈九華於紈扇，結雙雉於簟文。乍搖紈裦，時拂湘裙，掩凝鉛之豔逸，籠流麝之氤氳。若夫取象制儀，激商流雅，圓徵有素，清亮非假。信鳳鳴之可習，實龍吟而可寫，乃曲絕而和微，非韻高而調下。豈知分光綺殿，散影華軒，淡雲霞之遠色，沾雨露之餘恩。嘉庭樹之蠲忿，跂桃李之無言，庶歲寒而無易，常耀節於梁園。
前誌稱周穆王南征，君子變為猨鶴，小人變為蟲沙。夫神用無方，未必不爾。筠自入廬嶽，則睹斯元猿。嘉其雨昏則無聲，景霽則長嘯，不踐土石，超遙於萬木之間。春咀其英，秋食其實。不犯稼穡，深棲遠處，猶有君子之性，異乎狙猱之倫。且多難已來，庶品凋敗，麋鹿殫於網罟，遺困於誅求。此獨蕭然，物莫能患，豈不以讬跡敻絕，不才遠禍。昔夫子歎山梁雌雉，曰「時哉時哉」！予因感之，聊以作賦雲耳。
伊元猿之所育，於南國之層岑，動不踐地，居常在林，雖泛泛而無據，亦熙熙而有心。雲嵐昏而共默，風雨霽而爭吟，使幽人之思清暢，羈客之涕霑襟。何必聆嶰穀之管，對雍門之琴哉！曆千尋之喬木，俯萬仞之危嶠，弄遊雲之亂飛，嬉落日之橫照。連肱澗飲，命侶煙嘯，或聚而閒棲，或分而回趠，壽同靈鶴，性合君子。阻重岩之險，非虎豹所履，蔭交柯之密，豈雕鶚能視？故逢蒙操弓，憚高深而止；鄧公折箭，含惻隱而已。何患累之罕臻，不幹物以利已，詎若狒狒淩人以就戮，猩猩甘酒而遄死？夫時珍貂裘，世寶狐白，彼徒工於隱伏，終見陷於機辟。麝懷香以賈害，狙伐巧而招射，小則悲翠殞於羽毛，大則犀象殘於齒革。孰能去有用之損，取無用之益？因棄置於常情，永逍遙以自適。無威刑相臨，有族類相親，食資諸物，衣取諸身，不賦不役，靡勞靡勤。如政教之未施，保巢居之淳淳，匪虞氏之所及，何狙公之能馴。吾固知人為萬物之貴，又焉測元化之所謂大鈞乎？
粵真隱先生者，體曠容寂，神清氣衝，迥出塵表，深觀化宗。偃太和之室，詠元古之風，收人之所不寶，棄人之所必崇，以道德為林圃，永逍遙於其中。有玩世公子，思發其蒙，乃詣先生之所舍，詢出處之異同。於是稽首跪而稱曰：仆聞士之生也，備百行，榮九德，靜為物軌，動為人則。可見故不隱，可言故無默，使上葉唐虞之化，下安仁壽之域。既兩儀交泰，九有不攜，然後分人之土，執人之珪。故伊尹負鼎而去有莘，太公釋釣而出磻溪，朝淪洿泥，夕升丹梯，若喬木之集鵷鳳，清流之躍鳧。何必矯抗斯慕，中和見暌，躡跡巢許，追蹤夷齊？膏屯於骨月，和剿於黎。捐坦蕩之修衢，履幽廢之荒蹊，漱寒泉之泠泠，藉青草之萋萋。悲林風之夕振，厭山鳥之晨啼，始支離而餒息，終攣卷而寒棲。信行藏之足驗，唯名實之可稽，願一聞其至言，俾向方而不迷也。」先生宇合寥天，心凝帝先，泯禍福之境，杜樞機之權，將有言而中止，不得已而應焉。曰：「夫洪荒之際，物靡艱阻，上如崇邱，下若平楚。高卑定位，各暢其所，賢愚同條，智詐罔舉。孰為出？孰為處？孰為默？孰為語？迨乎時遷樸散，質變淳訛，升沈異躅，明暗殊科，剛柔相軋，曲直相摩。或貪餌以吞鉤，或橫飛以觸羅，惟皇王之湣俗，爰拯溺於洪波，乃自揖讓，迄於幹戈。雖政教之異宜，誠法令之滋多，欲遏亂以求理，譬招風而靜柯。遂飾禮以邀敬，修樂以導和，雖聖哲之區區，卒傾頹而奈何。於是上有淫君，下彰忠臣，龍逢之列，萇宏之倫，苟徇義以成名，竟違天而殺身。祗足以增惡聲於暗主，竭惠澤於生民。故全德之士，韜精保真，悟曆數之在運，知存亡之匪人。將扶危而翼顛，猶一發之擢千鈞，塊壤之壅長津。所以守嘉遯之元吉，從少微之隱淪。於是洪崖廣成肇其端，子州善卷緒其後，汾水見傲帝之賓，潁陽聞洗耳之叟，以鴻名為糟粕，以大寶為塵垢，情蠲於取舍，意適於林藪。不刳心而無欲，非吐納以永壽，眄江河為畎澮，謂嵩岱為培塿，故天子不可得而臣，諸侯安可得而友？豈作者之維艱，誠曆世之可久。莫不道貫通於古今，跡無係於奇偶，鎮末代之偽薄，使向風而歸厚。若乃子高之規夏禹，臧叟之誨周文，仲連之卻秦師，幹木之藩魏君。弦高俯仰以成績，四皓從容以立勳。初混世以表用，竟超然而絕群，既抗誌於青霞，聿棲身於白雲，茲乃無封滯於萬物，時撫俗以解紛者矣。若乃顧推讓有泰山之重，視富貴若鴻毛之輕，則孤竹之子，王季之兄，甘食薇於首陽之下，悅采藥於勾吳之。柱史歸周麵道闡，關尹去職而真成，晨門藏名於抱關，沮溺避世而耦耕。漢陰抱甕以忘機，漁父乘流而濯纓，於陵灌園以逃相，萊氏負戴以辭卿，南華漆園以寓跡，列子鄭圃以消聲。楚狂隱晦，蜀嚴湛冥，丞相推堂於蓋公，廷尉結韎於王生。故文景尊黃老之術，國既富而刑清，季主卜筮以訓俗，文通訟田以汙名，顏闔鑿壞以避聘，伯休潛遯以脫榮，龐公課妻以耘鉏，嚴光拂衣於帝庭，啟期三樂以達意，梁鴻五噫以抒情。尚子平之持操，畢婚娶以長往，許叔元之守節，遺伉儷以遐征。聽蘇門之詠嘯，若鸞鳳之和鳴，見夏統之長歌，雲飛而雪零。至於焦先、瞿硎、郭文、董京，天機符於太素，淵默會於真精。寂爾無悶，則子真、仲蔚；確乎不拔，有台佟、管寧。或琴書以自娛，或澹漠以無營，此則同人者體貌，異人者神明。抱不易之純粹，含自然之孤貞，道取怡於閒放，業故無於屯平。曉物理之尚簡，知天道之惡盈，彼鴻飛寥廓，奚弋者之能縈。故寵章焉得而見累，悔吝何由而相傾哉？爾其陰德密庸，元功潛著，不戚其所毀，不欣其所譽，為無為以成性，事無事以澹慮，洞希夷之可察，涉恍惚而斯據，托鬆涓以結友，忽駕景而飛去。茲乃隱道，其誰能測無何鄉之處乎？是以朝廷之士，一入而不出；山林之客，宜往而勿還。若沽名於白賁，街跡於青山，覬蒲輪於穀口，希束帛於雲關。非岩泉之養正，實邱壑之藏奸，係末世之鄙薄，曷清流之可攀？或因茲以幸達，詎不蘊終身之厚顏矣！夫徼福之萌禍胎，祈昌之結衰根，故不韋之識奇貨，獻孕妻以密言，呂公之辨龍顏，謀納女以永尊，計克從而事捷，排天路以騰翻，遽變生而殃構，招釁罰以鍾門。霍氏之翼三後，謂伊周之複存，何赫奕於當時，亟殄殲其子孫！鑒興亡之體勢，實異代而同源，已覆敗於前車，又傾摧於後轅。秦肆坑儒之毒，漢流黨錮之冤，眾君子欲修名顯著，乃貽戚於塋魂。仰天居之悠迥，誰克叩於帝閽？固知祥風依於蓬蓽，沴氣襲於華軒。吾方將反汗漫，師元元，黜生死，同乾坤，當愈幽憂之疾，所以秉斯道而彌敦也。
先生之言既畢，公子拜首而謝曰：「小子久耽淺近之常議，幸沐精微之奧論，可謂滌除遺滓，披拂重昏。願澡雪其形神，以遊夫子之末藩而已矣。」
道士臣筠言：臣聞道資虛契，理藉言彰，臣曩棲岩穴之時，輒撰修行之事。伏以重元深而難賾其奧，三洞秘而罕窺其門。使向風之流，浩蕩而無據。遂總括樞要，謂之元綱，冀循流派而可歸其源，闡幽微而不泄其旨。至於高虛獨化之兆，至士登仙之由，或前哲未論，真經所略，用率鄙思，列於篇章。
伏惟開元天寶聖文神武證道孝德皇帝陛下為至道之主，宏自然之訓，品物咸熙於陶鈞之際，黎元輯寧於仁壽之域。豈纖塵有裨於崇嶽，爝火能助於太陽？然芻蕘雖微，明聖不棄，敢陳菲薄，希矚天光。所述舊文，謹隨表奉進，輕瀆宸扆，伏增戰越。臣筠誠惶誠恐頓首頓首。謹言。天寶十三載六月十一日，中嶽嵩陽觀道士臣筠表上。
昔穆王南巡，自郢徂閩，遺我文璧，僉曰此津。貫緯百紀，洊曆十春，念茲文璧，故問水濱。江漢取之，自求多益，反我名瑞，躍此華璧。則富有漢川，世為江伯。如有負穢心迷，懷釁情戚，藏玉泥中，匿珪魚腹，使公孫躡波而長籲，子羽濟川而怒目，佽飛舞劍而東臨，菑邱躍馬而南逐。打素蛤而為粉，碎紫貝其如粥。又有川人勇俊，處乎閩濮，水居百里，泥行萬宿，右睨而河傾，左吒而海覆。乃把昆吾之銅，純鉤之鐵，被魚龍之衣，赴螺蛤之穴，引澍東隅，移燋北島。使蓬萊之根，鬱而生塵；瀛洲之足，淨而可掃。按驪龍取其頷下之珠，搦鯨魚拔其眼中之寶。皇恩所被，繁枯潤涸，威之所布，窮河絕漠。願子三思，反此明玉。
東方角亢二星，列宿之長，故曰壽也。二星之間，則天門也，亦曰「天闕」。凡得道朝元，皆由此門而入。得此道者，告元神則感通，享壽星則關奏，錄係於天門矣！功滿昇天，元辰接引，入門則無礙。
予四十年方遂一第，既知命寡，遂慕尋真，討究仙經，莫得生理。因南訪茅君修真之跡，登茅巔，入石室，先得《元道真經》。即太上道君歸根複本號而不嗄之理也。乃執其理十餘年，惟攻胎息，續用既勞，嗟乎非眼前之睫也。後再遊，逢老叟曰：「汝欲學仙乎？學仙者從塵入真，如煉礦而熔金也。何洗求命術，以延其生？後修陰德，登其漸階乎？天仙之者，功感上天，詔授錫命，乃遂輕舉而為仙人也。雖達仙境，猶煉真氣，氣與神並，故曰「神仙」。神仙體虛，故能跨鸞馭鶴，乘雲氣飛騰太虛，壽齊天地。汝得《元道真經》，求仙之筌蹄也，其莽蕩魚兔難尋。昔茅君上昇，留大君命術，藏於山巔石室，俾吾守之，蓋欲傳於夙分者也。汝格孤氣清，必有仙骨。」乃出此九章，授予而去。囑曰：「此即所求之魚兔也。道非身外，寶之寶之。」乃錄其言，為序以紀之。仍目之曰《內丹神訣》矣。吳筠序。
太史公稱大荒之內，名山五千，其在中國，有五嶽作鎮，羅浮、括蒼輩十山為之佐命，其餘不可詳載。粵天柱之號潛霍及此三峰一稱矣！蓋以其下擢地紀，上承天維，中函洞府之謂。豈唯蘊金碧，宅靈仙？所貴興雲雨，潤萬物也。自餘杭郭氵斥溪十裏，登陸而南，弄潺湲，入崢嶸，幽徑窈窕。才越千步，忽岩勢卻倚，襟領環揜，而清宮辟焉。於是旁訊有識，稽諸實錄，乃知昔高士郭文舉創隱於茲，以雲林為家，遂長往不複。元和貫於異類，猛獸為之馴擾。《晉書·逸人傳》具紀其事，可略而言。
自先生景潛昇，而遺廟斯立。暨我唐宏道元祀，因廣仙跡，為天柱之觀。有五洞相鄰，得其名者，謂之大滌。雖寥邃莫測，蓋與林屋、華陽，密通太帝陰宮耳。爰有三泉，二氵軌一濫，殊源合流，水旱不易。擁為曲池，縈照軒宇，夏寒而辨沙礫，冬溫而育萍藻。既漱而飲之，曲肱而枕之，樂在其中矣！土無沮洳，風木飄厲，故棲遲者心暢而壽永。盤礴紆燠，氣淳境美，虎不搏，蛇不螫，而況於人乎？
貞觀初，有許先生曰邁，懷道就閑，薦徵不起。後有道士張整、葉法善、朱君緒、司馬子微暨齊物、夏侯子雲，皆為高流，繼踵不絕。或遊或居，窮年忘返。寶應中，群冠蟻聚，焚爇城邑，蕩然煨燼，唯此獨存。非神靈扶持，曷以臻是？州牧相裏造縣宰範愔，化洽政成，不嚴而理。遺氓憬附，複輯其業。筠與逸人李元卿，樂土是安，舍此奚適？恐將來君子，靡昭厥由。故覈而誌之，表此貞石。大曆十三年正月十五日，中嶽道士吳筠記。
