道士臣含光言：今月十八日，品官王遊仙宣口敕，賜臣法衣六副。又今日將軍高力士宣旨，賜臣禦制詩一首、縑二百匹，並香爐等。臣雖在道流，素無深識。因遇聖代，仍荷國恩。霓裳羽服，出自天府，神筆睿藻，頓集微軀，臣之叨受，實逾涯分。臣自嬰風疾，十載有餘，形衰力弱，觸事俱廢。惟願香爐致福，上答聖躬，終此餘生，不敢有二。無任恐懼之至。
道士臣含光言：今月二十四日，中使啖庭瑤及道士唐若倩臍<貝危>物並詞至山，即以二十五日與庭瑤、若倩於華陽洞門燒香讀詞，兼藏<貝危>信，至暮事畢。臣又奉敕旨錫號，並賜法衣。忽承聖旨，進退惶懼。臣以僥幸，頻忝國恩，功微德薄，寄情靡所，不勝悚荷之至。因投<貝危>已了，謹遣楊慎奢奉表陳述並謝以聞。
臣含光言：竊見紫陽觀東隱居先生舊合丹所，忽生芝草八十一莖，形狀瑰奇，光采秀麗，根憑鬆石，氣鬱蘭荃，斯實曠代希有，當今罕見。伏惟陛下推誠洞府，展敬無虧，卷言紫陽，載興修葺。是以神物繁植，用表吉祥。凡與知聞，僉雲聖德所感，莫不喜悅。臣不勝欣躍之至。謹遣楊慎奢先奉表以聞。今圖寫芝形，委曲詳辨，事畢之日，別差使上聞。
臣含光言：今月十八日，中使啖庭瑤臍禦詞並香至山。臣即以昨十九日與庭瑤及同法劉行矩等，詣紫陽觀東大橫山右，燒香啟真，密宣詞旨。以今月依法采芝。其芝草大小八十一莖，籠盛如列，無任喜懼之至，因庭瑤謹奉表以聞。
臣含光言。臣弟子唐若倩與前句容縣令李越成進芝並奏，以今日到。伏承芝生藥院，素表千莖，丹化神爐，光逾九轉。自非聖德至重，希代神物，無由卒至。謹按《參同契》論此丹云：「帝王永禦，千秋常存。」既未聞於往日，實有徵於聖代，不勝慶躍之至，謹奉表陳賀以聞。
臣含光言：臣雖服膺道法，而拙於理身，久患風疾，腳膝無力。入秋以來，漸覺羸弊。物性所習，南北異宜，伏望天恩，許還本土，冀漸醫藥，稍延視息。無任區區之至。
臣含光言：昨十四日，內侍袁思藝宣口敕，以禦制送臣歸廣陵詩一首見賜。
伏惟陛下虛已應物，臣細無遺。爰寄睿懷，降茲神筆。翰兼雲篆之妙，詞發玉晨之音。顧慚優渥，捧對無倦。臣行裝已辦，即日戒途，違遠闕廷，但深愧戀。
臣含光言：季夏毒熱，伏惟聖躬起居萬福。去月八日，中使啖庭瑤至山宣口敕，以所臍縑二百疋並香三合，令臣於茅山用施齋醮，並賜臣衣兩副。臣謹承聖旨，於紫陽觀東鬱岡山右，別立靜院，克取今月二十七日人定啟齋，二十八日寅時為正齋之始。自此之後，以漸遵行。計至冬間，法事迺畢，務盡心力，以求感通。但臣無功，每蒙賜及，伏增戰栗。今供擬已辦，謹遣弟子唐若倩隨中使齊令詵奉表以聞。
伏惟陛下膺納乾祐，罄無不宜。臣等今於茅山為國焚修齋醮，無任欣悅之至，謹遣中使啖庭瑤起居，謹奉表以聞。
臣含光言：前所奏請紫陽觀東鬱岡山右奉修齋醮，自六月二十七日起首行道，至今月七日冬至日初出時，緣是齋人及中使齊令詵等，鹹見齋壇四遠鬆樹，悉有甘露。其色白，其氣香，其味甘。其鬆去壇漸遠者，而露亦漸少。計今凡降甘露鬆樹，都有二百三十株。謹按《道德經》稱，天地相合，以降甘露，人莫之令，而自均焉。元聖著經，以為嘉瑞，齋醮遇此，又為吉祥。敢不以聞，謹遣弟子唐若倩隨中使齊令詵奉表，供進甘露二合。
臣含光言：孟春猶寒，伏惟聖躬起居萬福。去載十二月二十五日，中使啖庭瑤及臣弟子唐若倩等至，伏奉恩敕勞問，臣蒙賜絹百疋，行道道士賜絹二百匹。又奉聖旨，以本命紫紋七十匹、五方紋繒各二十匹、銀五百兩，令臣依《河圖·內篇》奉修齋謝，並餘功德。臣爰以去載十二月晦及今載元正之日，先於廣陵郡大唐廣業大龍興觀，謹修歲節吉齋，以助履新之慶。今又於茅山紫陽觀中，銓舉同法有戒行者共營齋，具講習之儀，務令合法，然後施用，至夏齋畢，隨時上聞。但臣自顧非材，謬參道法，不意庸淺，頻荷國恩，雖竭愚誠，豈酬萬一？無任悚懼之至。
臣含光言：仲夏炎熱，伏惟聖躬起居萬福。臣先奉聖旨，令於茅山修奉《河圖》齋謝。頻屬霖雨，遂闕施行，至今月八日夜，始就宿啟次。九月十日夜，依法正齋，並伸禮獻次，十二日江中投璧。以望日設齋飯賢，自始及終，頗為周悉。但臣等學非師授，材愧聰明，雖謹按成規，而所疑未洗，不勝惶懼之至。謹遣唐若倩奉表以聞。
臣含光言：昨十日中使孟遊仙臍敕至茅山修功德所，仰感聖恩，伏增恐懼。先於此日與諸道士能戒行者，共遵香燈之務，庶以助國扶教，消災致福。但臣等雖班法任，愧乏感通，區區之心，不敢有二。因孟遊仙使回，謹奉表上謝以聞。
原夫赤明始開，雲篆肇形於霄極；炎漢後啟，靈文漸布於人間；西蜀則金闕遺科，東吳則太極傳教。繇是大有秘笈，洞真瓊章。張、徐顯之於前，陶、陸敷之於後，師資繼踵，代生其人矣。《太上慈悲道場消災九幽懺》者，始自太極左仙公葛元，於後漢桓帝時，居天台上虞山隱身修行。感太極真人徐來勤下降於仙公之室，以靈寶天書玉字《洞真》《洞元》《洞神》三十六部寶經授之於仙公焉。仙公在山，精思靜念，數十年間，通神感聖。山精木鬼，衛護稽首，沈魂逝魄，悉得超生。自謂大乘奧旨，可以開導眾生，拯濟沈溺。遂於「三洞」品內，撮其樞要，纂集懺文，使令當世群生，悉聞悉見，將來多士易悟易行。至於無間鄷都阿鼻，寒夜三途五苦、八難九幽，沈滯苦魂，不遭幽閉。乃及見存過去未來，所犯新罪宿愆，冤結災難，普得法潤，俱會正真，因而流傳。當爾之後，趨惡緣者，百不二三；悟善因者，十有八九。是故仙班之業爰備，化導之功既盈。故立期文，標於卷首云耳。
愔，秦州天水人。初為道士。開元二十年召拜諫議大夫集賢院學士，兼修國史，固辭不起。詔以道士服視事，乃就職。卒贈左散騎常侍。
臣聞《易》曰：「精義入神，以致用也；利用安身，以崇德也。」富哉言乎！富哉言乎！是知義必精，然後可以入神致用；致用必利，然後可以安身崇德。義不精而雲致用，用不利而雲安身，身不安而雲知道者，未之有也。然則衝用者，生化之主也。精氣為物，謂之委和。漠然無間，有與立矣！則天地大德，不曰生乎？全其形生者，在乎少私寡欲，抱樸柔和，遊心於澹，合氣於漠。且清明在躬，誌氣如神，嗜欲將至，有開必先。故聖人垂教以檢之，廣業以持之，專氣致柔，以導其和，向晦宴息，以窒其欲。洗心藏密，窮神知化，然後身安而國家可保，德用而百姓不知。是以自天祐之，吉無不利矣！伏讀此經五章，盡修身衛生之要。全和含一，精義可以入神；坐忘遺照，安身可以崇德。研味滋久，輒為訓注。臣草茅微賤，恩霈特深，天光不違，自忘鄙陋，俯伏慚懼，徊徨如失。臣愔頓首頓首。開元二十三年十二月十一日，京肅明觀道士臣尹愔上。

先生諱探元，字體微。家世南陽。正一真人道陵師君之胄也。真人光上清之版，蓋中古之仙，眄睞而驅馳鬼神，指麾而震動河嶽。仙支流乎百代，真氣降於三天。元元將斧繢妙門，光傳法印，興複乃烈，是生貞元。曾祖儼，周襄國紫州刺史。大父幹，隨平州司馬，襲封朝陽縣開國子。父睿，遭季世亂離，終身向晦。蒞州也，政符於德儒；司武也，才葉於文若；避世也，道鄰於仲禦。盛矣哉！其先自沛遷鄧，朝陽因官徙廣平，令為臨洺人也。
先生童而遜悌，冠而貞願。勁若修篁之節，和如浮磬之聲。正衣冠而冰雪在容，離堅白而窾郤卻遊刃，師君之施遠矣！文明初，天皇下席，國家延慶於道，度為仙官，隸本郡明山觀道士。開元初，輔西京景龍觀大德，恩詔供奉，將授諫官。先生執心堅明，守道純固，固辭見許。十年，朝廷增崇大聖祖元元廟。祠庭有侐，密邇宮坦，擇賢才以時禋潔。天子精選黃褐，親垂紫書。先生與峨眉王仙卿、青城趙仙甫、漢中梁虛舟、齊國田仙寮等，允膺宸鑒。有司備禮，冠蓋藎紛迎，登邙山，俯河洛，飄飄明霞之外，窅窅凝元之際，望者以為神仙之會也。廿一年詔為東都道門威儀使，與洞元先生司馬秀同拜於玉清元壇。冠重疊之五雲，佩離羅之九色。霜臨絳府，冰鑒元都，邈登仙階，永執天憲。自是采真遊者，知證向之所存焉。俄兼聖真元元兩觀主，清飆不弭，令望如初。
先生異時靡然歎曰：「始吾擢德繕性，矜仁宿名，將以跡混人間，心存應帝，殊不知外韄內揵，已滑真焚和。大丈夫當神動天隨，披然❥」是因曆選海嶽，至止乎茲山焉，入清虛洞宮，得皇人秘記曰：「凡初躋道位，必先詣陽台，即此山是也。」先生乃考卜幽勝，薦辭明靈，至誠元通，若遇神授。雖子真穀口，遠遊邙中，亦一時也。古老相傳曰：「仙人台也。」昔周王昇仙，太子朝天壇於此台上，有憩笙鶴之跡。
我唐玉真公主於台下構館，為集靈仙之都，元風嘉聲，信萬古之同德。其地即是古奉仙觀，前有投鍾泓，為桓之潘。每至陰凝黛碧，則霜韻常聞。雖千載之湮淪，亦九州之殊異者也。公主以天人之貴，帝子之尊，玉鏡清懸，瓊華洞照。自夫署真官於金格，列仙位於瑤台。曰「大洞三景法師」，四紀於茲矣。頃年搖羽節，吟鳳簫，真相光煌於九天，風馭周遊於群嶽。以為此地青溪萬仞，碧洞千門，煙蘿嘶風，金澗生月。可冥八秘，滋五牙，朝會丹田，豫遊衝漠。皇上奉尊祖之孝，穆友於之仁，恩降紫宸，光融碧落。題上方公主幽居曰「平陽洞府小有仙台」，又於山門別署金榜為「靈都觀」。貴主又罄散湯沐，首事增修，先生亦德契言從，道同心一。盡以天恩所賜巾裘器服，及私居莊碾園野，資營繕焉。惜乎厥功未就，而奄然體逝，享年七十有六。默遷於山口雲泉之業，時天寶元年七月丙寅也。
先生將示疾也，豫修金籙法事，躬奠河圖醮禮。倏有二仙光降，百神昭明。其景象靈命，及遺誡元歌，誌傳詳焉，文多不載。及乎解蛻也，非煙覆寢，異香盈室。奓老龍之戶，疏子鶴之塋。鄰人見先生紫衣白馬，俄亡所在，烈風迅雷，晏而後息。八月壬寅，封樹之際，赤氣被於元宮，信夫昇仙之驗也。奉仙觀主段抱質、聖真觀監齋寇含光，夙奉主恩，經始靈都之役。道士席守元、馮若水❥絢、朱運、劉意，並承天澤，服禦元牝之門。猶子庭芝、門人靈應，或感愴泉洞，或淒傷竹林，相與歎雲霓之不歸，望鬆檟之增慕。瑋也肅尚其德，悅聞其風，敬諡曰「貞元先生」，頌崖略於幽石。
溥博泉源，清璋孕靈。淪激波怒，如雷如霆。於昭乎貞元，才全而德形。端若表，炯若星。嶷嶽峙，潛泉渟。同乎而來，委天和而出寧；修然而往，混元化以歸冥。乘日之車兮馭雲之軿，飛霞丹霄兮流金火鈴。小有空洞兮清虛明庭，雲層峨峨兮上震下炯，浩劫洋洋兮厥德彌馨。
道士臣礪俗等言，伏奉五月十三日恩制；紫陽觀取側近百姓二百戶，太平、崇元兩觀各一百戶，並蠲免租稅差科，長充修葺灑埽者，實以光昭洞計，永構元門。埽飾開清靜之場，施力增人戶之福。伏惟開元天寶聖文神武應道皇帝陛下廣崇道化，克著真宗。重闡徽猷，彝倫法要。遂使靈山祠宇，載葺頹綱；茅許仙居，感蒙創跡。臣等愚昧，濫在法流，叨沐殊恩，曲霑霈澤。所以遠馳丹禁，蹐天庭，無任感荷喜悅之至，謹躍龍門奉表陳謝以聞。
敕內肅明觀道士尹愔宣敕，內出禦文，賜臣師主。臣跪奉天章，仰瞻宸翰，以惶以喜，載慶載悲。臣忝與門人，不勝感愧之至。謹錄陳謝以聞。
臣自凡愚，生逢大聖，服膺真教，庇影元門。謬得侍奉禁闈，恭承待問，夙夜兢惕，將何克堪？伏見陛下親教步虛，及諸聲讚，以至明之獨覽，斷曆代之傳疑，定驎驥於海陸，分景鏡於真偽。平上去入，則備體於正聲；吟諷抑揚，則宛仍於舊韻。使詠之者審分明之旨，聞之者無譌舛之嫌。妙協鈞天，克諧仙唱。伏以靈章本趣，理固如然，但為流傳人間，訛謬滋久，非應道之主，孰能正之？是可以振暢元風，發揮聖作。臣忝趨仙禁，豫聽正聲，欣戴之誠，倍萬常品。乞特賜編諸史冊，宣示中外。
