昔梅仙君，河南壽春府人。名福，字子真。乃西漢成帝時受命洪州南昌縣尉。居官清節，誌厭浮華。每以恤民為念，未嚐加鞭樸於民。
時值王莽作亂，僭竊神器。王鳳專政浸盛，災異數見，群下莫敢言。福不忍天下生靈坐於塗炭，乃奮忠義之氣，上災異書，以陳治亂。書曰：「臣聞箕子佯狂於商，而為周陳洪範。叔孫通遁秦歸漢，制作儀品。夫叔孫先非不忠也，箕子非疏其家也。而畔其親也，不可與言也。昔高祖納善如不及，從諫若轉圜。聽言不求其能，舉功不考其素。陳平起於亡命，而為謀主；韓信拔於行陳，而建上將。故天下之士，雲合歸漢，爭進奇異，知者竭其策，愚者盡其慮，勇士極其節，怯夫勉其死。合天下之知，並天下之威，是以舉秦如鴻毛，取楚如拾遺，此高祖所以無敵於天下也。孝文皇帝起於代穀，非有周召之師、伊呂之佐也，循高祖之法，加以恭儉。當此之時，天下幾平。繇是言之，循高祖之法則治，不循則亂。何者？秦為無道，削仲尼之跡，滅周公之軌，壞井田，除五等，禮廢樂崩，王道不通。故欲行王道者，莫能致其功也。武帝好忠諫，說至言，出爵不待廉茂，慶賜不須顯功。是以天下布衣，各厲誌竭精，以赴闕庭自衒鬻者，不可勝數。漢家得賢，於此為盛，使武帝聽用其計，昇平可致。於是積屍暴骨，快心胡越。故淮南王安緣間而起，所以計慮不成而謀議泄者，以眾賢聚於本朝，故其大臣勢陵，不敢和從也。方今布衣迺窺國家之隙，見間而起者，蜀郡是也。及山陽亡徒蘇令之群，蹈藉名都大郡，求黨與，索隨和，而無逃匿之意。此皆輕量大臣，亡所畏忌，國家之權輕，故匹夫欲與上爭衡也。士者國之重器，得士則重，失士則輕。詩云：‘濟濟多士，文王以寧。’廟堂之議，非草茅所當言也。臣誠恐身塗野草，屍並卒伍，故數上書求見，輒報罷。臣聞齊桓之時，有以九九見者。桓公不逆，欲以致大也。今臣所言，非特九九也。陛下距臣者三矣！此天下士所以不至也。昔秦武王好力，任鄙叩關自鬻；繆公行伯，由餘歸德。今欲致天下之士，民有上書求見者，輒使詣尚書，問其所言，言可采取者，秩以升鬥之祿，賜以一束之帛。若此則天下之士，發憤懣，吐忠言，嘉謀日聞於上。天下條貫，國家表裏，爛然可睹矣！夫以四海之廣，士民之數，能言之類，至眾多也。然其俊傑指陳世政，言成文章，質之先聖而不謬，施之當世合時務，若此者亦無幾人。故爵祿束帛者，天下之砥石，高祖所以厲世磨鈍也。孔子曰：‘工欲善其事，必先利其器。’至秦則不然，張誹謗之網，以為漢毆除，倒持太阿，授楚以柄。故誠能勿失其柄，天下雖有不順，莫敢觸其鋒，此武帝所以辟地建功，為漢世宗也。今不循伯者之道，迺欲以三代選舉之法，取當世之士，猶察伯樂之圖，求騏驥於市，而不可得，亦已明矣。故高祖棄陳平之過，而獲其謀。晉文召天王，齊桓用其讎，無益於時，不顧逆順，此所謂伯道者也。一色成體謂之 ‘醇’，黑白雜合謂之‘駁’，欲以承平之法，治暴秦之緒，猶以鄉飲酒之禮理軍市也。今陛下既不納天下之言，又加戮焉。夫[QI54]鵲遭害，則仁鳥爭逝；愚者蒙戮，則知士深退。間者愚民上疏，多觸不急之法，或下廷尉而死者眾。自陽朔以來，天下以言為諱，朝廷尤甚。群臣皆順承上旨，莫有執正，何以明其然也？取民之所上書，陛下之所善，試下之廷尉，廷尉必曰：‘非所宜言，大不敬！’以此卜之一矣。故京兆尹王章，資質忠直，敢麵引廷爭，孝元皇帝擢之，以厲直臣而矯曲朝。及至陛下，戮及妻子。且惡惡止其身，王章非有反畔之辜，而殃及家。折直士之節，結諫臣之舌，群臣皆知其非，然不敢爭。天下以言為戒，最國家之大患也。願陛下循高祖之軌，杜亡秦之路，數禦十月之歌，留意無逸之戒，除不急之法，下無諱之詔，博覽兼聽，謀及疏賤，令深者不隱，遠者不塞。所謂‘辟四門，明四目’也。且不急之法，誹謗之微者也。往者不可及，來者猶可追。方今君命犯而主威奪，外戚之權，日以益隆。陛下不見其形，願察其景。建始以來，日蝕地震，以率言之，三倍春秋，水災亡與比數。陰盛陽微，金鐵為飛，此何景也？漢興以來，社稷三危，呂、霍、上官，皆母後之家也。親親之道，全之為右，當與之賢師良傅，教以忠孝之道。今乃尊寵其位，授以魁柄，使之驕逆，至於夷滅，此失親親之大者也。自霍光之賢，不能為子孫慮，故權臣易世則危。《書》曰：‘無若火，始庸庸。’勢陵於君，權隆於主，然後防之，亦無及已。」又言國舅王曼事，帝俱不納。
複上建三統書曰：「臣聞不在其位，不謀其政。政者職也。位卑而言高者罪也。越職觸罪，危言世患，雖伏锧橫分，臣之願也。守職不言，沒齒身全，死之日屍未腐而名滅。雖有景公之位，伏櫪千駟，臣不貪也。故願壹登文石之陛，涉赤墀之塗，當戶牖之法坐，盡平生之愚慮。無益於時，有遺於世，此臣寢所以不安，食所以忘味也。願陛下深省臣言。臣聞存人所以自立也，壅人所以自塞也，善惡之報，各如其事。昔者秦滅二周，夷六國，隱士不顯，逸民不舉。絕三統，滅天道，是以身危子殺，厥孫不嗣，所謂壅人以自塞者也。故武王克殷，未下車存五帝之後，封殷於宋，紹夏於杞，明著三統，示不獨有也。是以姬姓半天下，遷廟之主，流出於戶，所謂存人以自立者也。今成湯不祀，殷人無後，陛下繼嗣久微，殆為此也。《春秋》經曰：‘宋殺其大夫’。《穀梁》傳言其不稱名姓，以其在祖位，尊之也。此言孔子故殷後，雖不正統，封其子孫，以為殷後，禮亦宜之。何者？諸侯奪宗，聖庶奪嫡。《傳》曰：‘賢者子孫宜有土’。而況聖人又殷之後哉！昔成王以諸侯禮葬周公，而皇天動威，雷風著災。今仲尼之廟，不出闕里；孔氏子孫，不免編戶。以聖人而歆匹夫之祀，非皇天之意也。今陛下誠能據仲尼之素功，以封其子孫，則國家必獲其福，又陛下之名，與天無極。何者？追聖人素功，封其子孫，未有法也。後聖必以為則，不滅之名，可不勉哉！」帝亦不報，於是有歸休之誌。
於戲！所謂「臣之於君，再三諫而不從，則逃之，」此豈虛言哉？遂解衣掛冠東都門，納官棄妻子去九江。恐國舅攝之，易姓名為「吳市門卒」，以保其身。厥後求師慕道，訪山采藥，多隱名山廣穀之間。嚐與張留侯子房執版唱無生曲，以快其情也。訪雁蕩諸山，即會稽之南也。遊南閩入支提山，修煉數年未就。為❥所觸憤然曰：「靈丹九轉，愈久愈精。何厭成功之晚！」遂入仙霞山，即武夷之東也。彷徨乎無人之境，逍遙乎塵埃之外，猿啼古木，虎嘯幽岩，有竹曰「瘦腰」，有草曰「黃芽」，靈苗異種，雜然莫能盡識。遂依岩結庵，堅心苦誌，辟穀餐鬆，慕學神仙，積有年矣。每望閩粵間，有紫氣頗異，複往建城，立壇修煉。
未幾，一日，山色溟濛，煙霞滿室，瑞氣浮空，紫雲蓋覆於山頂，天樂嘹喨。有一神人語福曰：」空洞仙君至。」須臾仙樂近，仙君臨。福拜而迎之。仙君曰：「念子學道誌堅，吾故下臨，授汝外燒內煉還返大丹之法，九老仙都濟世之文。汝可擇名山，依法修煉，方得成仙。」言竟而梅君謝焉。彩雲散空，天樂自鳴，仙群乃隱隱而去。
梅君精視天文數日，下山行濟世之法，無不靈驗。初至雞籠山修煉，被屍鬼相魔。次至毛竹洞，夜夢神人曰：「此山非先生修煉之所。」遂入演仙山修煉，又為野火所燒。繼往玉華山修煉，昔神人居焉，方欲修煉，而群賊四起。次至烏石山修煉，樵婦觸之。梅君歎曰：「道緣淺薄，障魔群起。」遂再行濟世之法。數年，至劍江西嶺修煉。一日，祥雲瑞氣覆於山巔，開戶視之，乃道師空洞君降。梅君拜而迎之，告道師曰：「弟子恭依師旨，廣行濟世之法，遊曆名山修煉，多為魔苦，適至於此。」道師曰：「汝之道緣在飛鴻山也。再授汝八神卻魔靈丹。」乃召二光童子，控赤騣白馬於山前：「君可急乘馬領童，至飛鴻山精修。成功之日，吾當舉汝，使汝骨像同昇也。」
言訖，道師隱於雲中。梅君遂乘馬領童，至飛鴻山，卓庵修煉千日，神遊體外，丹光燭天，而道成矣。遂開爐出丹；一丸祭天，天神收之。一丸祭地，地神護之。一丸自服。服訖，拜謝天地畢。地神奏於三官，三官奏聞天闕，言西漢梅福成道於飛鴻山。梅君乃乘白馬領童，欲回九江。二童馬前撫掌吟詩，隱於山溪巨石之下。須臾紅光射日，紫霧漫空，甘露天花，一時飛降。雲中仙樂嘹喨，金童持節，玉女執幡，力士控鸞，侍仙捧詔，向梅君曰：「天闕詔下，令汝乘鸞上昇。」梅君拜謝天恩，棄馬乘鸞，升天而去，白馬墜於水中。自後飛鴻山號曰「梅仙山」是也。山之西有墜馬洲，三十里有遺鞭山，山之下有登仙裏，山之東溪有逃童石，驂馬渡山之側有甘露源，山之後有天花嶺，石上有花跡，自後鄉人號曰「癩石嶺」是也，至今丹光隱伏猶存。山根有梅君道院，崇奉香火。自後浮屠占之為居址，棄仙像，塑佛像，改名「觀音院」。將梅仙像移入開山堂安奉。郡之民相傳隻呼「梅仙院」，不從其額。其院中有護法五聖公顯靈，立廟院側，人隻呼作「梅君廟」。梅君同其名，乃仙聖跡也。自漢至今，曆二十二丙寅矣！自元始中至今貞元二年丙申，計一千二百五十九年不泯矣！時依建寧府梅仙堂傳本，彼有梅山煉丹之所，故雲爾。
昔巢居子奉事東海青童君，以節苦心寂，奉師禮具，暑雨祁寒，無懈無怠。僅二十年，乃口授元法，手錄聖方。曰：「若求跨鶴昇九霄，未易致也；若優遊乾坤之內，守顥然之氣，容色不改，心目清朗，壽數百年不歸，可得矣」！然神仙秘術，不可傳失其人。長安年中，巢居子以寒棲子賢人也。使沐浴齋戒，乃授其事。至貞元八年，寒棲子以餘不揆陋微，遊放自適。所從來者，匪世俗之士，無聲利之交，若天與之正性。謂不虛授，乃傳之。餘以隱棲子文華之士，昔登上科，忽遺馳騖，息心道門。僅六七年，其元法秘術，無不得之，而至理之要，曾似未遇。顧餘有此，遺禮留愛，久之而言。餘知其誌士也，心忘爵祿，遯時稱騷雅之什。有而若無，實而若虛者哉！必當羽化雲飛，豈止龜鶴齊壽。寶曆乙未歲，霞棲子盧道元敬持太上八方絪縕元寶一軸，以授隱棲施君。敬之哉！戒之哉！
伏以華陽洞天，眾真靈宅。先奉恩旨，禁斷弋獵樵蘇，秋冬放火。四時祭祀，鹹絕牲牢。自經艱難，失去元敕，百姓不遵舊命，侵占轉深。采伐山林，妄稱久業。伏請重賜禁斷，準法護持。差置所由，切加檢察，庶得真場嚴整，宮觀獲安，具元禁疆界如前。
集，會昌時人。武宗好神仙，集以山人進。宣宗即位，流嶺南，居羅浮山。大中十一年復徵至長安，召問長生術。尋歸羅浮。
太上忘言，其次立言。流若卮言，民斯蔽矣！夫執形為有累，無往而可祛；悟有為無元，隨在而可詣。故天地以無名為妙本，大道以抱一為真詮。應萬彙而大象無形，體混成而神功不宰。合符帝一，超入太信之根；孕元宗風，宏自元始之氣。逍遙齊物，則曰「大鵬天籟」；華蓋隱元，則曰「玉佩金璫」。得其意者，象帝之先；昧其真者，墮身於劫。獨力而不改，周行而不殆者，能幾人斯！我皇唐大曆之初，集棲朱明之埜。忽石樓前洞，砉然中開，視我靈文，成茲玉書。結空粲以成篇，洞幽寥於無關，凡我兆景，慎勿以執形求也。釐為十有二章，統以太霞，蓋究厥守中之道，原諸法象之宗雲爾。高上三元，能妙一而不窮；靈芝八景，本在身而非外。則此之所雲，皆為芻狗。
子來，大中末道士。嘗止成都雙流縣興唐觀。
不材吳子，知命任真。誌尚元素，心樂清貧。涉曆群山，翛然一身。學未明道，形惟保神。山水為家，形影為鄰。布裘草帶，鹿冠紗巾。餌鬆飲泉，經蜀過秦。大道杳冥，吾師何人？矚思下土，思彼上賓。曠然無已，罔象惟親。
寂爾孤遊，翛然獨立。飲木蘭之墜露，衣鳥獸之落毛。不求利於人間，絕賣名於天下。
夫道者在於寂默虛無，心冥神契；經者資於書寫傳授，誦詠宏暢。非寂默則莫能契道，非敷誦則無以宏經。雖宗轍有殊，而體貫齊一。張之則異域，混之則同歸。因道所以立經，因經所以明道。道為經之本體，經即道之跡用。本跡相明，體用元合。是以煥真文於空洞之上，開洪源於紫極之館。則三品真目，析群方飛天之書；七部眾經，播雲篆光明之跡。於是元始天尊坐於元都玉京紫微上宮，以三洞正經居前，三大副經居後，《道》《德》二篇為輔弼，玉清隱書為教主。且洞元靈寶，則三洞中洞之一部；無量度人，則中洞一部之一卷。修習之法，則一部多門；諷誦之篇，則此卷為首。上消天災，保鎮帝王；下禳毒害，以度兆民；中拔祖宗，已身得道。斯則巍巍大範，獨步三清者哉！
此經義旨冥奧，音韻隱秘，皆申明大梵之理，非化誘常途之辭，故雲上聖，已成真人。通元究微，能悉其章，所以誦讀者多焉，精達者鮮矣。今不揆蠛蠓之力，強舉千鈞之重，直以凡下，裁斷聖意。儻親奉元師，必冀蒙詢誨，故為是敘。
衝昭弱年悟道，近歲依師。洎臨嶽門，頻訪靈跡。唯求古來舊記，希窮勝異之有者。咸云兵火之後，其文散失。遂遍閱古碑，及《衡山圖經湘中記》，仍致詰於師資長者。嶽下耆年，或得一事，旋貯篋笥。今據所得，上有五峰三澗，古來宮觀藥院，至於曆代得道飛昇之流，靈異之端，撮而直書，總成一卷。目為《南嶽小錄》。庶道侶遊山，得之披覽，粗知靈跡之所自雲。時壬戌歲冬十月序。
謹按《瀨鄉記》此樹枯來，莫知年代。自高祖神堯皇帝武德二年，太上老君見於晉州羊角山，語樵人吉善行云：「為報唐天子，吾是爾遠祖。亳州曲仁裏是吾降生之地。有枯檜重榮，唐祚永興。」高祖遂於羊角山置「興唐觀」，其地改為神仙縣，封羊角山為龍角。既至亳州，果有枯檜樹複生，枝蓊鬱，後因安祿山僭號之時萎悴。及祿山殄滅，元宗翠華歸，奏枝葉複榮。今年十月中，又於其上再生一枝，約長二尺。聳身直上，迥出淩虛，葉密枝繁，獨異眾木。
玉清觀者，法玉清聖境而名。自吳及梁，相續重興。漢文帝之祀，蘇真人耽自郴陽上昇，眾仙迎往元辰，曾遊斯地。吳大帝之代，葛仙翁元在句容受道，煉丹於湧泉，亦經於此。不獨實錄，具在仙籍，左右靈蹤，古今不泯。赤鬆山畔，曾聞叱石之羊；王喬嶺前，昔現飛鳧之履。鄉鄰白鶴，有傅翁得道之岩；境接赤烏，即施君住宅之址。社連金闕，洞秀玉華，草木長春，煙雲迥秀。黃精遍野，白術盈川。❥監臨楊元德、門人王太清，心營半戴，箕斂萬緡。山現良材，地呈貞礎，林麓聽丁丁之響，庭除觀矻矻之功，法天上之皇都，布凡間之紫府。❥銘曰：
觀本無名，古仙像成。會朝金闕，遂法玉清。寶殿締構，祥雲送迎。元功福蔭，普壽函生。玉清聖化，棲隱名賢。誘彼英信，構茲良緣。福流曠劫，功逮幽元。解釋羅鄷，神登九天。棲神之鄉，鄰有衝陽。其道不宰，載之無疆。洞馨蘭菊，林翥鸞凰。表瑞旌祥，福資聖唐。仰觀洞府，靈路稀有。蕩滌妖氛，資崇祿壽。太清太虛，建功不朽。名載碑瑉，天長地久。
原夫自然生道，道生太一，太一生二儀。二儀既立，衒明三景。三景列像，以均四氣。四氣氤氳，潛配五行。五行相屬，而聲六律。六律爰敘，以旋七政。七政將平，而定八方。八方布設，是為九宮。九宮各據，周羅十極。十極剖判，而成萬彙。萬彙既終，返乎太乙，即太乙孕靈之道，變化還元妙用虛無之旨也。混沌既分，張乾裹坤。中有太乙，虛無之尊，騰辟二氣，散為真根。清濁異體，元牝通門。道德之祖，自然之孫。即太乙真精灌溉之理矣。右月左日，光輪星質。大遊小遊，分綱列職。照運寰區，定臨凶吉。寒暑數遷，災福靡失。唯德可順，唯道無窒，即太乙神處變遷之用矣。動靜杳冥，中含一精。衝和純粹，天甭地寧。統貫三才，神靈穀盈。春發夏養，秋合冬成。逐道開布，萬化俱生，即太乙神氣覆育之道矣。紫清之上，玉皇禦中。有太乙之府，上台之宮。宮有九署，三官所宗。太乙真人、太伯仙翁。定生丹籍，落死北鄷。統制萬靈，元化無窮，即太乙掌符錄權總之化也。故陰陽不測之謂神，神者太乙之祖氣也，是以一大謂之天。故經云：「象帝之先，即元元之首矣。
廬山真人殿者，按《仙傳》，即太乙真人隱化之所治也。連虎溪福地，按詠真洞天，上應仙曹，下通陰府，真人逐代降世。魏末晉初，孕靈於閩川侯官，寓姓董氏。名奉字君異，托跡混時，行仁布惠，活士燮於交址，救屈女於柴桑。種杏拯民，蘇苗降雨。攝欺❥以威虎，歸貞信以輕金。驗太乙丹符，知非常道，散無功穀帛，遠非常名。真人久處下方，將朝上界。以晉永嘉元年三月十五日，感上帝錫命曰：「太乙真人，曆居凡世，功滿三千，可任碧虛上監，仍掌吳楚人民生死之文，罪福之籍。」旌幢降處，千條之影盤空；羽駕行時，萬朵之仙花出洞。竟望天門，隱隱而上。即知聖人遁世，俗眼何遼；千載累功，一朝現化。暨乎風遺今古，事有改遷，道隱時訛，民囂淳散。臣唐天寶初，制下重加葺修，後值世更，屢經兵火。山口半裏，額掛卑祠。少通幸憩名山，訪茲聖境。榛蕪隘道，荊棘漫穹，水石亂基，狸鼠交穴。目淩幽穀，對百鳥傷嗟，情斷孤雲，聽流泉嗚咽。默然憤誌，誓續真風。與弟德規，力勤三祀，形忘疲倦，手覺胼胝。迺遇韓王，節鎮江城，仁霑野澤，減有餘之俸，助無罄之緣。匠運斧斤，基圓殿宇。時感鬆凝甘露，山吐靈光，沼綻交蓮，林抽合竹，禎祥異事，郡國鹹驚。
即今上皇帝膺嗣明堂，丕圖寶位，堯雲四布，舜日廣昭。仰紫氣於函關，重光道德；敬朱鬃於羊角，繼肅乾坤。文明丕彰，無為自化。保大十一載，遣北苑使薰源，支慶王帑藏錢物計三百萬，大建仙宮。造四殿五堂，重門諸廈，都一百三十間，正宇塑五十九品真容。莫不山見良材，岩呈異礎，工勤商伯，匠巧般輸。神助縈勞，元資夙智，首尾四稔，備用都周。繇是梁竦虹軀，簷飛鳳翅，風搖金鐸，岩洞響清。日映朱欄，鬆筠影翠，麗移昆島，景象蓬瀛。瀑注方池，稱養琴高之鯉；雲鋪疊砌，宜昇索靖之鳧。九水民歡，五峰靈暢，山燈夜照，岩香曉歕，文武星攢，緇黃雲集。寶台齋建，霞分紅杏之原；紺殿晨開，光射白蓮之頂。鯨鯢銷躍，簨虡龍吟，靈應九霄，道傳萬古。功標丹雀，善記羅鄷；福利幽陰，神超靜冶。冀扶帝座，長慶皇宮。少通受業朱陵，叩興真跡，非邀名譽，貴顯元猷。愧無夙契之人，直紀象先之德，用刊貞石，永固仙壇。誠懇誠歡，勉為銘曰：
元黃未判，大道爰昇。太乙將兆，萬化俱興。為而不恃，得而不矜。日用匪測，混然常澄。無象有象，非真是真。道既設教，德乃通神。功動幽壤，福慧生人。聖恩不泯，等劫長春。皇化元化，真功神功。靈光出穀，仙花散空。殿雲香靄，壇星燈紅。天長地久，算福無窮。江嶺甌閩，高仙混塵。丹生冥腐，杏拯孤貧。遺風碧洞，流香紫宸。感乎聖德，像化鹹新。湓水城南，詠真天北。晃晃真宮，巍巍聖德。道合昌時，靈扶睿國。自晉流唐，元功靡測。日月輪明，人生萬遍。山無改遷，化有更變。杏擁仙壇，香歕寶殿。實謂瀛洲，飛來嶽麵。山鎖平原，亭台秀麗。甘露凝鬆，祥雲繞砌。天上何殊，人間莫繼。化獎地風，百千萬歲。唐保大十二年歲次乙卯十一月記。
棲霞，一名敬真，字元隱。七歲以神童及第。天祐時避亂南渡為道士。徐知誥輔吳，召至金陵，館於元觀館。昇元初加金印紫綬，賜號「元博大師」，又加號「真素先生」。保大元年卒，年六十二。
粵靈寶者，空洞赤書之秘號也。鬱勃自然，生天地先，運無為德，被有為作。是以太上立德，其次立功。德者乾坤之大生，功者三中利益也。苟德以潤身，功能濟物，即示輕舉如躡歸徑，革喧囂於蛻脫耳。且校籍所載，真跡所存，有非常人，立非常功，遂曆古今，芳猷不絕。茅東卿棣鄂，以直道仕，愷悌立身，周物者智，樂靜者仁。去黨咸陽，初依恒嶽，尋棲此山，介然掩躁，克奉元寂，陶然若樸，惟德動天。遽繡衣持九錫之文，芝蓋導三清之路，玄鵠下盤，感應無昧，斯積業夙習之感哉！緬維異代同途，繼踵美跡者，諒我公矣！公以踐履德業，遊泳忠信，鬆高韻遠，玉真芒寒。景鍾麟史，台構襲跡，鳳池龍節，雁序分寵。致君一匡，錫我所履，威臨鐵甕，貴擁朱輪。智發未萌，道了得一。蒲鞭舉而過改，桑附謠而政遐，謂我無欲民樸，我無為民化。法黃老而熙帝載，考始制而弘象教。乃顧名都，更植世福。
靈寶院者，梁天監歲貞白陶先生宏景所創也，始本昭真其號焉。紫陽觀即長史宅界於東，小茅嶺雷平山列於南，鍾山西朝焉，良常北衛焉。其餘勝概群阜，若眾星之環拱，不可殫論。先是迥台層漢，攸閣萜雲。秘三洞矞文，集丹丘羽客。門人周仙君子良勤修於是，崇習元風，煉金石身。騰煙霞轍，時移代敻，瓦木之功浸泯。及唐太和中，太尉讚皇李公，每瞻遺躅，屢構遐緣。門師道士孫智清，復討前址，再建是院。尋諸舊號，額曰「靈寶」。爾後既遇兵焰，靈致煨燼，荊棘相森，凡材圍長，狐兔往焉，芻蕘往焉，弗芟弗，曆五十載矣！
棲霞胄叨素業，幼專不息，雖童丱獲名，而屢厄兵難，跡不遑處，遺構殆空，斷梗杳泊，自北徂南。幸托元化，遐欽茲境，聿諧所適，乃勵畚鍤，忘蹔勞，砌壇植鬆，結茅庇拙，紉蘭餌術，願言終遁。俄奉先齊王旨，命出居會府，齒朝修事。沐浴恩遇、揚曆館仞，甄道銜，表命服，再琯再籥，是埏是鎔。洎我公移鎮是邦，自以風痹厥躬，告從穀隱。公遂舍俸錢一百萬，俾於舊基，別崇利有。稟命之際，亹勉勵，夙夜匪懈，思竭克勤，冀荷恩教。噫！事難謀始，智寡周防。且虎視非一雀之圖，而雀終噪；蟾盈非片雲可同，而雲或掩。時哉理非契也。非台曜覽幽，幾止終廢。繇是度揆經營，月期日就，博邀執斫，量材取制，牆茨必襄，圖蔓必。平瓦礫以等阜，屏豺狼而斷群，力工約萬，綿歲靡期，剞劂督奇，丹雘<耳酋>妙。造正殿三間，中塑靈寶天尊景從。砌壇三級，三門三間，環繞廊廡，一十六間，並葺壞整頹。降真堂續連於內，重新沼沚，再築垣牆。東北隅即忠義太保。公之季弟，先於舊閣基建瑞像殿，三間兩廈，中塑羊角山應現老君。西南隅向曰「三官堂」，三間塑像，岌岌其狀，亭亭其勢，金碧其飾，輪奐其映。瓦疊鴛翠，甍差鳳翹，容禮而若眄，侍衛瞻而乍愕。旌幢翻翻，雲鶴軿軿，{山對} 侔崛起，異疑飛來。非我公願力斯應，象教斯感，即荒鹵之域，安睹壯麗乎！足使真風永布，靈致恒芬，配天地而齊壽，總山川而介福，噩噩烈烈，可久可大。棲霞智慚絕妙，才非述作，蓋受恩於始，受命於此。謁誠竭慮，迨茲成功，聊實記於質文，呈台覽而刊於將來也。時太和三年重光單閼歲九月乙酉朔九日癸巳謹記。
良常西麓，源澤東泄。新宮宏宏，崇軒獻獻。雕瑉盤礎，鏤檀竦楶。碧瓦鱗差，瑤階肪截。閣凝瑞霧，樓橫祥霓。騶虞巡徼，昌明捧闑。珠樹規連，玉泉矩泄。靈飆遐集，聖日俯晰。太上遊儲，無極便闕。百神守護，諸真班列。仙翁鵠立，道師冰潔。玉成漿饌，瓊為糜屑。桂旂不動，蘭幄互設。妙樂競奏，流鈴間發。天籟虛徐，風簫冷徹。鳳歌諧律，鶴舞會節。三變元雲，九成絳雪。易遷徒語，童初詎說。為毀乾坤，自有日月。清寧二百三十一年四月十二日建。
