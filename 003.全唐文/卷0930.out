臣某伏奉宣旨，於北帝院奉太上老君，修黃籙道場三日，設齋散壇，給內莊宅庫錢陸拾貫文省除，差選道眾二十一人，行道禮懺，須令精潔。
伏惟陛下功包五帝，德懋三皇，凝旒敷有道之風，端扆暢無為之化。宸心密感，萬靈響應以潛通；睿想遐周，四海雲隨而奉聖。故得乾坤交泰，日月貞華，歲阜年康，風恒雨若。神戈所指，長蛇與封豕皆誅；惠渥所覃，虐魃與潛螭自屏。由是仙山邃洞，休瑞繼聞。玉印銅符，禎祥間出。今則拯橫流之難，興時雨之師，將廓八溟，同歸一統，而又翹心元教，讓德皇穹。於中元齋潔之期，備三境香花之會，上答元元聖力。特開黃籙寶壇，用臻巨福洪休，克固瑤圖睿壽。臣獲隆聖獎，祇奏德音，唯勵精誠，以虔焚祝，不任荷戴之至。
臣某伏奉聖旨，宣示東北面軍前所奏，得鳳翔出歸官健王彥釗等分析賊中事宜，並有謠言「泰邊垂，曲子待來年」者。臣某言。伏以天道元微，潛思關兆，神功幽晦，實主福祥。必憑謠詠之言，以告休征之旨。昔吳時青童謠於廣陌，尋驗吳亡；陳時異烏下於高台，果彰陳滅。五星飛落，為虞舜受國之期；一馬化龍，乃元帝興王之應。斯皆發於天意，感契人心，詳考嘉言，允歸聖德。
伏惟皇帝陛下繼天誕睿，應運啟圖，徇億兆之樂推，撫臨海嶽；承昊穹之卷命，拯救生靈，國寶珍符，不求自至；夷琛塞贐，望日爭來。而猶北境負恩，孤城背義，坐積薪之上，即致焚燒。巢折葦之端，立瞻齏粉，果見明神示讖，裏巷傳謠。竊聞所告之詞，便主克平之義，所言「邊垂」者，乃國家散關之外。聖心協順，同時雨之師，神道言祥，先陳徯後之詠。成功克敵，翹足可期，即當蕩定三秦，統臨萬國，瑤圖寶曆，地久天長。臣獲奉天慈，躬聆吉語，輒陳淺見，千浼宸嚴，不任之至。
臣某伏蒙聖慈，宣賜漢州通記縣天錫觀唐友則莊一所，永充常住者。伏惟陛下繼天受命，應運垂裳，鴻圖豫定於上清，寶冊遽呈於厚地。鼎新觀宇，允答休禎，三殿之像貌崇嚴，終歲之香花精潔。今則特頒睿澤，廣錫莊田，輟彼膏腴，永為常住，皇慈迥降，元教增榮。自茲日給齋羞，免有旁求之闕；晨香暮燭，益專焚祝之心。祈聖壽之延洪，保宏基之隆永。臣某叨榮聖獎，躬荷殊恩，不任之至。
臣某伏睹惠進大師僧行真狀奏，奉聖旨修青城山丈人真君殿功畢者。
伏惟陛下恩撫萬方，仁深二教。祇園蓬島，鹹均崇飾之慈，鹿苑鼇宮，俱被興修之賜。爰於仙宇，特命高僧，載申剞劂之功，克就莊嚴之勝。俄成邃殿，永鎮福庭，期五山十洞之靈，增彌劫齊天之壽。臣獲居元教，躬荷皇慈，不任之至。
臣某伏以九天集貺，三景凝祥，動樞殿以飛光，降春宮而誕秀，華夷增抃，億兆同歡。皇帝廣舍緡錢，精崇齋福。必冀上清照鑒，隆萬壽於聖躬；至道貽休，介千祥於儲後。克昌大寶，永統九圍。臣某等獲勵焚修，榮頒衤親錫，不任惶懼之至。
臣某伏奉恩旨，俞允宰臣等所上尊號者。丹懇上陳，皇情下矚，自天有命，率土同歡。臣某中謝。
伏惟皇帝陛下元鳥誕商，赤符興漢。救焚拯溺，神資命世之才；日角月庭，天啟乘時之瑞。懋宏勳而崇睿德，功蓋前朝；總曆數而廓洪基，祇膺寶運。由是三靈改卜，萬國攸歸。鄙成湯周武之君，陳師用鉞；笑創魏開隋之主，侮寡淩孤。振衣而康濟九圍，凝旒而光臨大寶，承耀魄中黃之祚，執招拒西白之符。握金鏡而照寰瀛，人神交泰；撫璿璣而觀海島，億兆樂推。故得禦端門而嘉氣橫軒，發圓邱而神兵扈仗，謁清廟而纖雲四卷，月瑩中霄，膺鴻名而白氣輕飛，煙籠廣砌。麟呈沼沚，龍躍江湍，草樹含文，雲霞絢彩，金符踴篆，玉璽流光。雖讓德於上蒼，已盈編於太史。又若天涯地表，右塞南荒，列奇貨於明庭，貢神駒於天廄，寶香來於絕域，美玉薦於殊封。漢孝武之四隅，請頒正朔；唐高宗之屬國，願混車書。將複禹封，更開堯土，百揆時敘，六樂克和。信及豚魚，恩加動植，矜逋已責，恤獄省刑，天無入牢之星，地絕成牛之氣。俘囚係頸，鹹蠲鈇鉞之威；巷黨臨誅，特有緡錢之賜。牲牷肥腯，粢盛潔豐，敢昭事於神明，致仁賢乎紱冕。達誠心於天地，罄恭恪於郊禋，感無不通，動葉喜應。不衒奢靡，不禦纖華，無沈湎之遊，無惉懘之惑。不尚馳騁，靡狥畋漁，靜必肅嚴，舉惟典禮。豐財和眾，禁暴安人，大閱以正武威，大蒐以示軍實。貔貅百萬，皆蒙輪拔拒之豪；騋牝千群，盡驥子龍孫之駿。延獎忠孝，博采器能，片善無遺，微功必錄。專經稚子，激之以高科；靖節幽人，縻之以好爵。賞勤敦本，務穡勸農。歲多棲畝之糧，時豐廩實；野有如雲之稼，國富家肥。四隅無烽燧之勞，百里有歌謠之樂。星芒武將，功高而武烈洸洸；嶽秀儒臣，業贍而儒風穆穆。雖仲謀之興江表，元德之有坤維，較美籌功，曾何仿佛！今則關河克靜，鞞柝無喧，鄰封之玉帛交馳，近境之幹戈載戢。人歡富壽，政洽雍熙，文武諸臣，願增徽懿，中外瀝懇，華裔同辭。果回日月之光，俯降俞允之詔。戴圓履矩，率土普天，觀盛禮而有期，仰高穹而增抃。臣與道眾等，不任踴躍歡呼激切之至。
臣聞磐石之宗，義非他族；維城之重，實自本枝。將垂久大之規，合定親疏之分。臣目乖文律，識昧武經，獲履戎行，早塵天渥。提戈擊劍，惟傾報主之心；北伐南征，每誓勤王之節。
伏惟皇帝陛下駕驅豪傑，掃蕩寰瀛，念其纖芥之勞，假以殊常之澤，賜為骨月，列在宗祊，但勵捐軀，冀酬睿造。今屬以乾坤改卜，天地降休，土德潛移，金行啟運，徇華夷之推戴，副億兆之歸依。端居而神器自來，遙同舜禪；恭已而龍圖肇創，不假周征。緱山之寶祚天長，淮水之瑤源地久。巍峨帝緒，須承綿瓞之宗；浩蕩皇基，難雜蓬門之子。循襟省己，榮極增憂，輒披昧死之誠，甘置逆鱗之罪，期分貴賤，永敘仙凡。伏乞聖慈，許臣卻還本姓，幹冒宸嚴，無任待罪望恩涕泗隕越之至。
臣某伏睹司天奏，今月一日丁未已時四刻，太陽合虧於軫宿十一度，至未時四刻複圓。今測驗不虧者，日華騰景，君德齊尊，超術曆而不虧，彰睿明之通感。中賀。
伏惟皇帝陛下元陽誕聖，二曜均明，昇若木於震宮，曜重輪於乾道。體冬曦而流愛，九有感恩；比春煦以延慈，三無並照。故得大明增彩，推筴難窺，契覆載之殊休，越陰陽之常度。祥光彌盛，元德地動天，逾漢日之再中，邁堯輝之合璧，書之史。實冠瑤圖。臣獲奉昌期，叨觀嘉貺，退顧桑榆之景，倍傾葵藿之心。不任歡躍之至。
臣某言：伏睹長平山惠進禪師行真奏，伏惟宣旨重起立丈人觀真君大殿功畢者。聖造旁敷，仙祠重創，巨功克懋，靈跡跡榮。
伏惟陛下德洽萬方，惠分二教。文風遐布，殊庭效柔服之誠；武烈光宣，異俗稟雪霜之令。蓬宮柰苑，鹹遂興修，寰區瞻禮樂之容，夷夏識元緇之訓，功侔太古，美冠前王。去冬以丈人觀置立年深，堂廡凋壞，命高僧而制度，賜物力以興隆。於是運石他山，伐材幽穀，梗枬入用，剞劂程能，俄成大壯之功，克致齊天之固。虛簷瞰日，廣砌橫空，雲拂危梁，風生疏牖，垣墉不改，圖畫如新。截岡阜而豁庭除，辟溝源而護階磴，衝流莫及，迸石難侵。遙符睿聖之慈，顯比殊常之績，集奇功於不朽，增聖壽於無疆。臣叨列元關，夙深皇澤，唯虔焚炷，上答休明。不任。
臣某伏奉宣旨，以青城山丈人觀新殿功畢，修醮安謝者。伏以陛下仁周海嶽，澤溥儒元，翹屬靈山，垂恩仙觀。殿宇之凋摧既久，教門之興葺無由，詔命真僧，頒宣國力，宏麗有疑於化出，巍峨遽比於神功，鎮彼福城，與天齊永。臣獲承睿獎，虔啟醮壇，嚴香燭以焚修，遍真靈而告謝。霞峰雲壑，如聆萬歲之音；玉曆金符，更廣千椿之壽。以今月二十三日設醮訖卻回，謹詣閤門奉表起居以聞。
臣某言：伏睹今日趙匡業所奏，合州江上得神劍一口，宣示中外者。伏以將啟昇平，祥符必降，欲清凶孽，神劍斯呈，助聖明斬斷之功，表矢地匡扶之力。
伏惟陛下功超三五，威肅寰瀛，仁格幽明，道均天地。故得山川林穀，吐金焰於層崖；風雨雷霆，見霜鋒於萬里。一條秋水，初觀出地之姿；數尺練光，宛耀倚天之勢，微彰變化，顯著神功。昔嬴帝得之於水心，果吞六合；今陛下獲之於江上，即統萬方。刜鍾切玉者，詎可比倫？斬馬斷蛇者，那堪儔擬！臣榮逢昌運，獲睹殊祥，輒貢詠歌，願揚睿感。謹課頌聖德七言四韻詩一首陳進。幹浼宸嚴，無任之至。
臣某伏睹敕旨，劉知俊以凶橫異常，已誅戮訖者。罪惡貫盈，神人共憤，永符聖斷，克正嚴誅。臣某誠抃誠快頓首頓首。伏惟劉知俊性惟凶狡，器本凡庸，有貪狠苟且之心，無報德懷恩之誌。頃思危迫，歸我大朝，顯敷雨露之慈，旋受節麾之寄。委之非次，待以不疑，更隆推轂之恩，特付專征之任。而咆哮自恣，殘忍為懷，屠害黎元，罔遵刑憲，隳大國撫柔之旨，辜聖朝吊伐之仁，既負鴻慈，難逃顯戮。
伏惟陛下恩宏天地，仁冠堯湯，體至道以好生，布春和而煦物，夷蠻戎狄，皆知慈育之深；日月星辰，共鑒包荒之廣。而知俊獨違聖造，肆用淫刑，致遐徼之未通，阻四方之向化。今則雷霆震令，斧鉞興誅，使普天率土之人，荷去惡除凶之德，克昌祚曆，永福生靈。臣等觀睹宸威，無任欣躍快忭之至。
臣某伏睹邛州團練使張敬周奏：大邑縣鶴鳴化元一大師郭昭美申，當侖有古柏樹，內有七株，枯已多年，今再生枝葉，鬱茂異常，州司差人覆驗有實者。仙山表貺，嘉樹呈祥，符睿德之感通，彰神功之育。臣某誠歡誠抃頓首頓首。臣按《瑞圖》云：「帝王德及草木，政致昇平，則松柏常生，木有禎異。
伏惟陛下膺圖啟運。握紀承天，修文化而服遐荒，耀武威而平九有。恩周草木，惠及蚔蝝，窮蕃解辮以歸仁，獷俗梯山而納贐。由是涵濡異類，感動殊恩，雪兔霜禽，棲翔接影，應龍神蔡，表見為常。今者玉洞雲峰，靈墟古化，當炎漢建平之際，乃天師修道之鄉，林麓森疏，煙霞熻。蒼崖蘚織，淩雲之轍跡猶存；翠墠莎封，化鶴之壇基尚在。而岩前古柏，枯朽多年，霑雨露以重榮，呈荑芽而再茂，喬柯嫋翠，密葉凝陰。彼王廙之豫章，難偕茂盛；雖瀨鄉之仙檜，莫繼禎祥。惟七柏之興榮，契卜年之遐永，祥編瑞牒，古昔無倫。臣獲奉昌期，頻聆嘉瑞，敢陳謠詠，願播寰瀛。謹課頌聖德七言四韻詩一首陳進，稱賀以聞。
臣某伏以西域天竺僧到闕朝覲者。天慈遐被，異域懷歸，致萬里之番僧，朝千年之聖主，華夷率化，億兆同歡。臣中賀。
伏惟陛下繼聖統天，體元立極，惠周覆載，仁匝寰區。戎蠻夷狄之鄉，皆遵聲教；舜、禹、商、周之德，莫繼欽明。由是賝贐川馳，梯航霧集，貢無虛月，史不絕書。今者天竺遠戎，蔥山敻俗，在積雪流沙之外，比蜂岑鹿島之間。遙望幹霄之雲，遂起朝天之意，言須重譯，路想經年，崎嶇不憚於窮荒，匍匐願瞻於舜日。雖圖澄入夏，祇辭於闐之東；羅什依秦，亦自龜茲之北，校其迢遞，亦驗專勤。緬惟臣子之心，允自聖明之感，永編國史，克廣聖功。臣獲奉天光，不任。
臣某伏以九曲澄瀾，二儀交泰，星渚表流虹之應，鬥樞開飛電之祥，瑞葉千年，歡周萬國。
伏惟陛下握符受命，端扆承天，宏至道而繼三皇，敷上德而超五帝，化覃海嶽，恩普華夷。辮發氈裘，常修職貢；四荒八極，畢贄賝珍。平六府而天降殊祥，洞三泉而地呈嘉貺，莫不書披玉篆，波躍金鱗，獸顯霜姿，禽飄雪翅。芝英菌蠢，膏露葳蕤，靈仙時見於煙岩，貞檜重榮於雲穀。瓊儲歲稔，寶貨川臻，無向隅不獲之夫，有比屋可封之俗，故得遐方慕聖，異域歸庭，鼓舞翹誠，歡呼率化。桑乾瀚海，僧法靜則稽首朝天；身毒罽賓，三滿多則傾心入貢。皆瞻北極，共祝南山。
今屬日麗九芒，風和八景，壽春大節，誕聖昌辰，輒繪真容，願崇睿福。臣某與當院道眾，起今月一日，開置靈寶延壽道場七晝夜，香燭蠲潔，焚誦精虔。冀憑妙道之功，永祝無疆之壽。前件畫像及功德疏一通，謹輒陳進，幹冒宸聰，無任。
臣某伏奉敕，恩賜陽平山主呂延昌紫衣，仍補充內殿焚修大德者。恩垂霄漢，榮及岩林，草木增輝，煙霞動彩。凡茲簪褐，共感休明，臣某中謝。
伏惟皇帝陛下惟睿開圖，握符禦宇。仁覃九土，鹹臻禎昱之私，政布八荒，已洽雍熙之化。由是群方述職，重譯賓庭，屬祝聖之昌辰，標壽春之大節。布鴻私於二教，灑皇澤於萬區。呂延昌久處煙蘿，深精藥餌，方專心於葺理，敢企望於寵榮。豈謂陛下念切勳臣。獎深術學，以呂延昌醫方著效，致服彥諲危疾蠲除。迥降隆恩，顯頒命服。霓裳象簡，難勝天地之私；暮燭朝香，誓答聖明之照。臣某與道眾等不任。
臣某伏睹西天三滿多到闕朝對者。伏以北通玉塞，西渡金河，路出重關，程逾萬里。班定遠之經曆，才及烏孫；張博望之訪尋，祇過青海。或蛇州魅磧，人跡莫窮；或飛雪流沙，馬蹄難至。由是聲教或異，職貢少修。昆嶠白環，首標瑞典，鍾山火玉，顯謂祥珍。況身毒居蔥嶺之陰，於闐隔雪峰之外，天竺遼敻，跋涉辛勤，慕中華億兆之尊，向大蜀聖明之主，專申朝覲，實美簡編。
伏惟陛下縱聖體乾，膺圖啟運，德逾羲頊，仁冠堯湯，修文德而禦要荒，耀武功而安寰海。故得四夷率服，萬知歸，南通交趾之鄉，北聚穹廬之俗，獻琛奉贄，無曠歲時。竊惟聽政之餘，每降自天之澤，興宏道釋，勸獎崇修。寶刹精嚴，道功煥麗，一心齊致，二教俱榮。紫霞洞之仙客效祥，天竺國之胡僧入貢，鹹歸睿感，共福皇圖，率土臣僚，同深抃蹈。臣某芝田末學，蓬岫孤蹤，獲奉天慈，俯宣明命，謹課頌聖德七言詩二十韻一首陳進。冒黷宸嚴，無任兢懼戰越之至。
臣某伏睹降制，封資王、忠王者。絲綸顯降，典禮昭行，宗社貽休，寰區增抃。中賀。
伏惟皇帝陛下仁推立愛，道慕篤親，增玉曆於延洪，固瑤枝於遠大。鳳書錫命，麟趾增華，浮喜氣於絳霄，集榮光於朱邸。臣歡逢聖運，仰睹威儀，不任。
臣某伏睹恩敕，大內新殿成，賜名天錫殿者。鼎新正寢，光錫嘉名，中外榮瞻，華夷增抃。臣中賀。
伏惟皇帝陛下承樞啟運，握鬥垂衣，包九土以君臨，辟四門以敦睦。法天構宇，隆帝宅於上京；括地開基，壯皇居於億世。由是前羅象闕，遐敞龍庭。總日月之貞華，高嚴秀闥；集星辰之瑞彩，廣啟文軒。巍峨壓參、井之墟，岌嶪應氐、房之狀，莫不嶽靈飛磶，川後貢材，人以子來，功資神助。雖鎬宮魯殿，直瑣細以難儔；漢闕周堂，固尋常而莫並。功雲告畢，寶額爰新。顯神授於上元，以符天錫；耀宏圖於八極，永播聖功。臨海嶽而閱琛珍，會諸侯而朝萬國。將陳大禮，以福群方，葉神明讚助之期，廣天地遐長之壽。臣某榮逢聖日，仰睹神功，不任。
臣某言：伏審昨日已來，聖體頓就安愈，臣某誠歡誠躍頓首頓首。
伏惟皇帝陛下深仁禦宇，至道垂裳，惠匝萬區，恩周品物。晝乾夕惕，焦勞而腠理愆和；旰食宵衣，憂軫而寒暄爽候。今則神明幽讚，川嶽效靈，清廟貽祥，元穹降福。克安聖寢，彌增兩耀之輝；廣納洪休，益永萬年之壽。華夷抃悅，億兆歡呼。臣某日旬以來，目疾未減，不獲趨馳玉闕，蹈舞承階，瞻望煙霄，不任。
臣某言：伏審聖體日就痊平，中外臣寮，咸增踴躍。臣某誠歡誠抃頓首頓首。臣聞五緯經躔，尚有差其行度；四時運動，猶或爽於慘舒。雖寒暑之乖宜，蓋陰陽之常數。
伏惟皇帝陛下順時設教，以德臨人，萬歲每係於宸襟，六氣稍違於聖體。今則神靈葉讚，宗廟垂祥，廣集天休，頓安聖寢。足嗣唐堯之一統，永延周帝之遐齡。頒賞賜於醫功，恩流內帑；鼓（疑）呼於品物，聲震層霄。臣昨自三月已來，偶縈疾苦，不獲隨例舞蹈堯階，無任歡呼屏營之至。
臣某言：今日伏奉恩旨，以臣今月十一日上表稱賀聖體痊複事，賜手詔獎飭者。絳闕流恩，紫泥頒寵，仰承天造，俯慰凡庸。臣某誠榮誠恐頓首頓首。竊以臣叨從疏野。幸列班行，雖焚修每祝於龍圖，而旦夕合趨於鳳闕，洎嬰疾苦，稍曠朝天。昨日以皇帝陛下庶政懷勞，萬歲關念，偶致違裕，尋就痊和。是以臣稽首歡呼，飛章稱賀，實簪裳之素分，乃周列之常儀。豈謂皇慈，曲頒紫詔。臣謹已焚香跪受訖，無任瞻天荷聖激切屏營之至。
臣某言：今日伏奉聖旨，以臣自前月二十一日就當院集在觀道眾老宿等，於三清壇上為皇帝陛下開置靈寶消災轉經禮念道場，伏蒙宣賜錢二十貫文省除者。伏以中朝錫寵，內庫頒財，仰奉天慈，倍銘凡懇。臣中謝。
伏以叨為教主，深受國恩，凡日焚修，皆歸職分。豈期聖造，仍降寵私。仰天上之龍顏，已增感聖；捧禁中之鵝眼，更切祝堯。其所賜錢，臣已依數跪受，俵給道眾訖。臣與道眾等無任感恩激切屏營之至。
臣某言：伏審今日皇嗣寶位，光禦洪圖，率土歡呼，普天欣戴。臣中賀。
臣聞成王嗣位，舉千載之徽猷；舜旁繼明，為百王之茂典。上膺天命，下契人情。
伏惟皇帝陛下道比成湯，仁同大禹，德宜符於五緯，運潛契於二儀。是以克紹宗祧，光昇寶位，鼎祚彰惟新之命，洪基顯隆永之期。即使車書混同，夷夏清泰，九土有歸山之馬，四溟無橫海之鯨，克振皇綱，永安大業。臣叨榮昌運，獲列簪裳。仰馳捧日之心，雖同鼇抃；俯抱臥漳之恨，莫遂鳧趨。臣無任瞻天望聖踴躍屏營之至。
臣某言：今日皇帝禦殿，宣降德音者。雷雨作解，渥澤滂流，溥九土以無遺，致群生之鹹泰。華夷億兆，孰不歡呼？臣某中賀。
伏惟皇帝陛下嗣聖繼明，握圖禦宇。蒸蒸大孝，同漢惠以承祧；翼翼小心，比周王之纂極。文懷遠俗，武戢遐荒，膺乾而化洽無垠，出震而仁周有截。今則凝旒禦宇，正殿宣恩，安地表之黎元，高躋壽域；灑中天之德澤，更扇薰風。憫征戍之勤勞，釋賦租之逋滯。投荒遷旅，囹圄縲囚，俱從赦宥之私，盡舉寬明之典，騰歡聲於域外，浮喜氣於雲間。車軌書文，佇歸一統；瑤圖玉曆，克保千春。臣獲以衰遲，躬逢睿聖，方嬰疾疹，不獲蹈舞堯階。瞻戀天慈，無任歡呼踴躍屏營之至。
