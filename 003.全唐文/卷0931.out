臣某言：伏奉恩敕，以臣今月二日上賀登極表一道，賜批答獎飾者，寵降丹霄，榮臨元教。綸垂五色，出仙禁以昭彰；日煥九芒，向芝田而照燭。驚榮失次，抃舞無階。臣中謝。
伏惟皇帝陛下珠衡誕瑞，玉鬥縱神，出震域以重光，為乾樞而纂聖。德超啟誦，宏孝德以垂衣；明繼勳華，宣大明而禦宇。湛恩遐布，惠渥旁敷，歡呼振野以成雷，喜氣凝空而作蓋。華夷億兆，就日瞻雲。臣某限以衰遲，兼嬰疾恙，仰龍墀而潔懇，陪獸舞以無因，遂貢封章，遙陳誠悃。豈謂特隆睿獎，俯降天章！成行之瑞露葳蕤，聯幅之卿雲芬鬱，捧對而嵩衡未重，感恩而溟渤非深。鷦鷃至微，乾坤難報！所賜批答，臣謹已焚香跪受訖，無任荷載聖恩之至。
伏惟皇帝陛下攀號痛慕，聖情難居，上為宗祧，下徇億兆，俯全大禮，永福華夷。臣衰疾所縈，不獲隨例起居奉慰，無任隕越屏營之至。謹奉表陳慰以聞。
伏惟皇帝陛下攀慕永遠，聖情難居，四海臣妾，服制終禮，瞻天靡及，履地無容。臣伏恨衰疾所縈，不獲趨詣闕庭哀慟。臣無任感咽摧慕之至，謹奉表陳慰以聞。
伏惟大行皇帝應天誕睿，乘運開圖！豐沛振衣，功超於漢祖；邠岐杖箠，仁邁於周文。考唐堯翊善之名，遵虞舜盛明之號。今則式崇尊諡，爰美聖功，億兆鹹哀，寰區共感。
伏惟陛下悲纏罔極，孝理萬方，仰弓劍以難追，奉冊書而增感。普天率土，哀殞同深。
臣某言：伏承大行皇帝今月某日啟攢宮者。哀纏百辟，號慟六宮。
伏惟陛下攀慕哀號，聖情難處，對弓劍而增感，歎光景以冥懷。臣伏恨衰疾所縈，不獲隨例哀慟，無任隕越屏營之至。
臣某肫頓首頓首言：伏承某皇帝祔廟禮畢者。禮重宗禋，序申昭穆，克遵嚴祀，永耀神功（雲雲）。
伏惟陛下順考禮經，欽明孝德，正春禘秋嚐之典，宗配天奉聖之儀，允集鴻休，永崇清廟。普天率土，哀慕同深。
臣某頓首頓首言：伏睹大行皇帝陵寢封為某陵者。臣竊惟大行皇帝吞日協祥，履星應夢，握乾元而啟曆，拓坤野以開基。鄙吳魏之三分，廣行恩化；欲華夷之一統，將混車書。陵寢正名，允符聖德。
伏惟陛下纂承事重，追美為先，光顯遺功，輝華盛禮。仰瞻懿躅，稍慰聖情。凡在臣寮，同深哀慕。
臣某言：伏惟大行皇帝靈駕以今月某日發引者。二儀交感，兩曜無光。億兆銜哀，雲霞共慘。臣某誠摧誠咽頓首頓首。
伏惟陛下孝思罔極，聖情難居，望仙駕以漸遙，聽薤歌而增咽。追攀不怠，哀慕難勝。
臣某言：伏審今月九日皇帝禦明德殿聽政者。文物羽儀，初陳於玉砌；行鵷振鷺，乍列於瑤墀。中外同歡，寰瀛共賀。臣某誠歡誠躍頓首頓首。
伏惟皇帝陛下九天誕聖，七政縱神。執玉鬥而禦乾龍，將寧四海；握璿衡而司大象，爰牧萬方。敷啟後之文明，懋成王之道德。今則雲開碧落，齊瞻北極之尊；霞散滄溟，共奉大明之照。恩覃有截，惠洽無垠。臣跡滯芝田，榮逢寶運，悲越吟而自感，趨漢殿以無由。瞻望堯天，不任抃蹈歡呼激切屏營之至。
臣某言：伏承大行皇帝山陵禮畢者。神宮長閉，仙寢永安，率土生靈，不任號慕雲雲。
伏惟皇帝陛下追慕不怠，聖情難居，對馬鬛以增悲，攀龍髯而永隔。遊衣尚在，仙駕已遙，追想英威，摧慕何及？臣伏恨衰疾，不獲奉慰闕庭，不任號殞摧咽之至，謹奉表以聞。
臣某言：竊承山陵甫畢，皇帝陛下哀慕無窮，欲躬赴陵寢者。恭聞中旨，實駭人情！凡被照臨，莫不惶惑。臣某誠惶誠恐頓首頓首。伏以皇帝之孝也，法天順人，緣理制禮，俾生靈鹹若，而宗廟永安。未聞以弓劍之哀誠，履曾、閔之獨行，遽勞警蹕，親奉告修。
伏惟皇帝陛下考百王之舊儀，詢曆世之成典，特回聖鑒，俯契禮文，遵前古之通規，示後王之令範，彌彰孝理，以慰萬方。臣不任瀝懇虔望迫切之至，謹奉表陳乞以聞。
右：臣先蒙今年十月二十二日宣，賜舊玉局洞門官舍一所，並石像老君一座，移在當觀。其舍今於殿後講堂基上起立功畢，便用安置石像老君，焚修供養。伏以名山大川，二十四化，春秋常祀，著在舊儀。其玉局化所修常醮，伏請起天漢元年二月八日，委本府縣祇就龍興觀玉局石像老君前修設，冀免曠闕，以協敬恭。又北邙化在巂州，積年已來，醮祝皆闕。況居率土之內，宜申鹹秩之文，前件二化，今亦欲就龍興觀一處，與玉局同用，延祝景貺，永福聖朝。謹舉如前，伏聽敕旨。
伏睹導江縣令黃璟奏：六月二十六日江神移堰事。伏以大禹濬江，發洪源於龍塚；李冰創堰，分白浪於龜城。導彼靈津，資乎民用。而涸脛泛肩之誓，表則有常；若懷山沃日之多，奔騰難制。立虞墊溺，必害蒸黎。昨者夏潦渤興，狂波未息。顧岷江之下瀨，便逼帝都；當灌口之上遊，遽彰神力。於是震霆嶪地，白雨通宵，驅陰兵而鼓噪連天，簇靈炬而熒煌達曙。回山展石，巨堰俄成，浸淫頓減於京江，奔蹙盡移於硤路，仰由聖感，仍假英威。見天地之合符，睹神明之致祐，編於簡冊，冠彼古今。叨奉獎私，彌增忭躍，謹奉箋陳賀以聞。
《素靈符》者，天師翟君乾祐乾元中自黃鶴山溯流入蜀，至巫山峽，耽玩林泉，周曆峰岫，躊躕歲餘，南至清江，北及上庸，周旋千餘裏，神墟靈跡，岩扃洞室，靡不臨眺。一夕，夢真人長丈餘，素衣華冠，立於層崖之上，俯而視之，若有所命。君翼日登天尊峰，瞻仰禮謁，果見真人也。俄於天尊手中得丹書一卷，拜而受之，即《素靈符》也。按而書用，蠲屙療疾，徵魔制靈，驅役鬼神，回屍起死，召置風雨，鞭策虎狼，三峽之人，大享其惠。天寶中詔入內殿，順風問道，複還仙都山。其後平昌段成式與當時朝彥荊郢帥臣鹹師奉之，累年乃得道而去。有得此符者，傳以救人，用之必驗。餘天複丙寅歲，請經於平都山，複得其本，編入三洞藏中，冀將來同好，共知濟物之誌焉。廣成杜光庭序。
道本至無，能生妙有。運至無之道，成妙有之功，其惟太上老君元元皇帝乎？起於象先，尊為化本，融神億劫之始，分靈覆載之中，亭毒萬殊，陶鈞庶品。由是三皇受命，尚遵淳一之風；五帝握圖，漸散無為之樸；老君雖曆代降跡，隨時應機，或為國師，或為賓友，授經傳道，以教時君。
洎唐虞禪讓之初，世道交喪之際，舉元凱於野，行四罪於朝，尚賢之跡既彰，癉惡之形又舉。內雖揖讓，外有幹戈，人心漸澆，道樸雲散。老君號「尹壽子」，居於河陽，憫物性之遷訛，恐真宗之陵替。以為三皇大德，不足以程式後王；五帝常道，不可以垂訓末俗。撮重玄奧義，著《道》《德》二篇，欲明道無為也，因德以顯之；德有用也，因道以明之。資立言以暢無言，因理本而宏妙本，為理身理國之要，乃至精至極之宗。以授於舜，非謂絕仁義聖智，在乎抑澆詐聰明，將使君君臣臣、父父子子，見素抱樸，泯合於太和；體道複元，自臻於忠孝。世儒不知，以為老君之道，棄仁義，隳禮智，非立教之大方。且夫至仁合天地之德，至義合天地之宜，至樂合天地之和，至禮合天地之節，至智合天地之辨，至信合天地之時。宏淳一之源，成大同之化，混合至道，歸仁壽之鄉，固不在乎踶跂雍容，噢咻蹩躠，然後謂之仁義等也。故仲尼、亞聖，皆默而得之。隳體黜聰，遺形去智，超乎物表，永為真人，非末學小儒之所知也。綿夏商周漢數千百年，煥乎與日月齊光，巍乎與乾坤並運，雖百家詮注，群彥校揚，挹之彌深，酌之不竭。行之於國，刑措而太平；修之於身，神全而久視。拊幾揮柄，時有其人。
弘農強思齊，字默越，濛陽人也。幼棲玄關，早探妙旨。丱歲侍先師京金仙觀，講論大德，賜紫全真居葛仙中宮。讀頌之餘，服勤不怠，綽有聲稱，為時所推。僖宗皇帝順動六飛，駐蹕三蜀，五月應天節，默起祝壽行殿，寵賜紫衣。高祖神武皇帝應曆開圖，配天位極，二月壽春節，允承明命，賜號「玄德大師」，奕世棲心，皆洽光寵，羽衣象簡，其何盛歟！每探討幽玄，發揮流俗，期以譚講之力，少報聖明之恩。手纘所講《道》《德》二經，疏采諸家之善者，明皇禦注為宗，蓋取乎文約而義該，詞捷而理當者，勒成二十卷，庶乎覽之易曉，傳之無窮。後之學者，知強君之深意焉，乃題曰《太上老君道德經元經纂疏》，乾德二年庚辰降聖節戊申日，廣成先生、光祿大夫、尚書、戶部侍郎、上柱國蔡國公杜光庭序。
《經》曰：《河圖》仰謝之法，學道之士，常能行之。度洪災之劫，升為種民。若兵戈水火，旱潦螟蝗，星辰變怪，天地易常，山摧川涸，日月薄蝕，風霜不時，雷電害物，妖氣作沴，鬼邪惑眾，四境不寧，猛鷙為暴，若帝王國主不安，及疾厄災異，至於民間危急，當告謝天地，元感穹旻，乃可解度耳。
天道憫物，元聖流慈，太上出河洛龜龍之書，青文綠甲之字，以授帝王，此蓋教民致福謝過，度厄解災之法也。行之則上合天道，舉無不應矣。三元仰謝齋，用壬辰、癸巳之日，戌亥之時。戌亥為天門，蛇對於樞，知變即成龍。龍當其機，識化即入道。戊亥者，天門之津塗，辰已者，龍蛇之樞機也。感悟求真，必由斯日，故用辰己日也。壬者陽氣所生，太乙之位也。故戌亥時昇壇告謝，子時陽氣通生之首也。道法執象導物，伏鬼制神，禦天統人，以十二辰為用，立德於子，表成於醜，慎衰於寅，戒敗於卯，運智慮於辰，用消息於已，救傾於午，即安於未，防亂於申，開大於酉，歸根於戌，太平於亥。歸根則陰氣盡，太平則陽氣昇，道運則陽昇，水柔則道合。故壬癸為勝，順陽合道故也。急有祈謝，未及壬辰日者。寅以慎衰，午以救傾，戌以歸根。此三辰日，時急亦可用，合天道矣。苟能丹苦感徹，必契神明者。餘日無爽，不拘於此矣。未齋三日，灑掃內外。禁絕庶事，約飭僚友，惟務精嚴，一心營備，無忘謹敬也。
序曰：《珠韜玉劄》雲，太上老君降跡行教，遠近有四：其一，曆劫稟形，隨方演化，即千二百號百八十名，散在諸經，可得徵驗矣。
其二，此劫開皇之始，運道之功，孕育乾坤，胞胎日月，為造化之本，天地之根，播氣分光，生成品彙。自五太之首，逮殷周之前，為帝王師，代代應見，即鬱華、錄圖、廣成、尹壽，因機表號是也。三皇迭往，五帝不歸，雲紀龍師，時遷數革，烏官火運，川逝風移，步驟不同，澆淳漸變，雖揖讓斯在，而幹戈屢興，阪泉有翦戮之師，丹浦有專征之旅，智詐行而太仆隱，仁愛顯而孝慈生，元默希夷，日以寢薄。陶唐以耄昏厭位，虞舜以曆試登庸，憂軫萬方，服勤庶政。
老君號「尹壽子」，居於河陽，以《道德真經》降授於舜。經之旨也，道以無為居先，德以有稱為次，亦猶三皇之書，言大道也，五帝之書，言常道也。其下薄裁非之義，節兼愛之仁，損俯仰之禮，挫銛巧之智，斥用兵之暴，抑譎詐之謀，使人複樸還淳，以無為無事為理。舜雖力而行之，竄凶舉相，明目達聰，敦睦九族，平章百姓，而恬和清靜之道，莫能致也。故禹、湯之後，天下為家，各親其親，各子其子。大道既隱，元化不流，禮樂滋繁，政刑大用矣。
其三，老君以商陽甲子代降神寓胎，武丁之年，誕生於亳，即今真源縣九龍井太清宮是其地也。或隱或顯，潛化群方。當周昭王癸丑之年，以此二經授關令尹喜，傳於天下，世得而聞焉。
其四，將化流沙，與尹喜期會於西蜀青羊之肆，示現降生，即昭王丁巳之年也。此《道德經》自函關所授，累代尊行。哲後明君，鴻儒碩學，詮疏箋注，六十餘家，則有《節解》上下、《內解》上下、《想爾》二卷，河上公章句、嚴君平指歸十四卷，山陽王弼注，南陽何晏、河南郭象、潁川鍾會、隱士孫登、晉仆射太山羊祜、沙門羅什、沙門圖澄、沙門僧肇、梁隱居陶弘景、范陽盧裕、草萊臣劉仁會、吳郡徵士顧歡、鬆靈仙人晉人河東裴楚思、秦人京兆杜弼、宋人河南張憑、梁武帝、梁簡文帝、清河張嗣、梁道士臧玄靜、梁道士孟安排、梁道士孟智周、梁道士竇略、陳道士諸糅、隋道士劉進喜、隋道士李橎、唐太史令傅奕、唐嵩山道士魏徵、法師宗文明、仙人胡超、道士安邱、道士尹文操、法師韋錄、道士王元辯、諫議大夫肅明觀主尹愔、道士徐邈、直翰林道士何思遠、衡嶽道士薛季昌、洪源先生王鞮、法師趙堅、太子司議郎楊上善、吏部侍郎賈至、道士車弼、任真子李榮、成都道士黎元興、太原少尹王光庭、道士張惠超、龔法師、通義郡道士任太玄、道士衝虛先生殿中監申甫、岷山道士張君相、道士成元英、漢州刺史王真、道士符少明、元宗皇帝所注《道》《德》上下二卷，即今所廣疏矣。所釋之理，諸家不同。或深了重元，不滯空有；或溺推因果，偏執三生；或引合儒宗，或趣歸空寂，莫不並探驪室，競掇珠璣，俱陟鍾山，爭窺珪瓚。連城在握，照乘盈懷，敷宏則光粲縑緗，演暢則彩文編簡。語內修則八瓊玉雪，靄於丹田；九轉琅膏，晶熒於絳闕。盡六氣回環之妙，臻五靈夾輔之功，忘之於心，息之於踵，得無所得，而了達化元矣。語品證也。則擺落細塵，超登上秩，遊八外而放曠，指三境而躋昇，蹈太乙之位矣。而總內外之要，兼人天之能者，未有其倫。
我開元至道昭肅孝皇帝降神龍變，接統象先，戡內難以乘乾，谘中興而禦極。無為在宥，四十五年，汾水襄城，靡勞轍跡，具茨大隗，自得朋遊。廓八溟為仁壽之庭，普萬為華胥之國，至道至德，超哉明哉。欽若尊經，本朝家教，象係不足以擬議，風雅不足以指陳。橫亙古今，獨立宇宙。雖諸家染翰，未窮眾妙之門；多士研精，莫造重元之境。凝旒多暇，屬想有歸，躬注八十一章，制疏六卷。內則修身之本，囊括無遺；外即理國之方，洪纖畢舉。宸藻遐布，奪五雲之華；天光煥臨，則兩曜之色。固可以季仲「十翼」，輝映「二南」。若親稟於玄元，信躬傳於太上，冠九流而首出，垂萬古而不刊。則《大風》《赤雁》之歌，誠難接武；《典論》《金樓》之作，詎可同年？但以疏注之中，引經合義，周書、魯史，互有發明，四始漆園，或申屬類。後學披卷，多瞢本源，輒采摭眾書，研尋篇軸，隨有比況，鹹得備書，纂成《廣聖義》三十卷。大明在上，而爝火不休；巨澤溥天，而灌浸不息。誠不知量，粗備闕文。天複元年龍集辛酉九月十六日甲子序。
國家保安宗社，金籙籍文，設羅天之醮，投金龍玉簡於天下名山洞府。謹按《道藏·龜山白玉上經》，具列所在去處。十大洞天內一王屋山，清虛小有之洞，周回萬里，在洛京西北王屋縣，仙人王真人治之。《傳》曰：黃帝於元年正月甲子，列席於王屋山，清齋三日，登山至頂。於瓊林台禱上帝破蚩尤，遂敕王母降於天壇。母既降，黃帝親供侍焉。王母乃召東海青童君，召九天元女，授與破蚩尤之策。黃帝依命，殺蚩尤於冀，天下乃無不克，海內安然。王母遣西方白虎之神，賜黃帝元羽之衣，乃命帝會於孤竹之野。帝欽命齋戒，嚴駕而行。既至孤竹，見空中千乘萬騎，或有丫髻青衣童子數百人，或五彩羽服，或乘飛龍，或乘飛虎，或乘鸞鶴，或執珠幢錦傘霓旌絳節，或持如意九曲幾，及前後歌舞妓樂，不可名狀。
俄見寶車一乘，駕五色斑龍九頭，上有羽蓋九重。中有仙女一人，衣黃裳，戴金冠，隱隱而至。左右侍從有仙童一人，謂帝曰：「此西王母也。」帝接至。母令仙童二人命帝坐，賀帝曰：「聖躬安，天下寧矣。久即戎事，得無勞乎？」帝謝曰：「賴上帝厚恩、聖母諭教，得寧天下，豈敢稱功乎？」母乃命飲，筵上花果樽罍，器皿光赫，大小各異，而不能辯其一焉。復遣仙女宋妙英歌《萬年長生》之曲。歌罷，母賜帝茹芝數枚，食之不饑不渴。又賜修真七昧之書。授訖，母衝天而去。
後三載，於八月一日，母遣西方白虎之神為使，命黃帝時在大隗山受母命。帝即齋戒至洛陽，帝自白波涉渡，至王屋，清齋三日，登山，即八月十五日，至頂上祝香禱焉。俄而西方天香馥鬱，自天而下，遍聞山谷。青鳥先至。帝曰：「阿母降矣！」俄而見空中千乘萬騎，一如孤竹之儀。既降天壇，帝列席下，見仙眾羽服冠簡，環佩履舄。帝乃頻顧之。母曰：「帝何為哉？」帝曰：「恐左右不謹。」母曰：「帝何不實耶？」帝乃實對。母曰：「天上之服，非人間之有。此衣非朝禮星辰國王父母，不可服焉。」帝曰：「朕南面承尊，不敢以羽衣賜人臣。」母曰：「善」。羽衣不拜帝王者，自此始也。帝欲設食，母止之，謂帝曰：「吾之仙眾，不饑不渴，豈欲造人間之饌乎？」王母戒帝曰：「設欲供養神仙上界星辰日月，但擇吉日，築壇場，設淨席，布香燈花果而已。如無，用清水藥苗代之，餘皆不可。」言畢，王母賜帝碧霞之漿，赤精之果訖，王母衝天而去。
自此每年八月十五日，四方善士雲集於此山。此日亦係清虛宮中考校功行仙籍於此山也。又《真誥》云：元元帝時命四海龍神所修天下十大洞天，用疆鼓之石，重重相疊，於此尚存焉。又上方院者，即上訪院也。昔軒轅黃帝訪尋四山，故曰「上訪院」後司馬承禎改作「上方院」焉。唐睿宗皇帝時，玉真公主於金仙觀修道，今即靈都觀是也。帝幸真元、金仙二觀，與西京相對，出元武門，渡大河至東章村，為之曰「東章驛」。敕東濟源縣、南河清縣、西邵源縣、北陽城縣四縣界分巡護金仙、真元二觀。王屋山自軒轅黃帝後，至晉南嶽魏夫人，上帝遷號，敕小有洞主王子登下教魏華，存於小有清虛宮中，四十七真受學道畢，南嶽靈官仙眾，自清虛宮迎夫人赴南嶽衡山司命之任矣。蓋天地不言，須憑集文籍，開示古傳實跡，今錄聖境。真元混沌未分，道氣包含妙本，陰陽既判，真形出見。元經著為圖經，俾來者知所自雲。
