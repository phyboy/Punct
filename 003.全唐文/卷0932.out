《墉城集仙錄》者，紀古今女子得道昇仙之事也。夫去俗登仙，超凡證道，駐隙馬風燈之景，享莊椿蟾桂之齡，變泡沫之姿，同金石之固，長生度世，代有其人。綿曆劫年，編載經誥，元圖秘籙，燦然可觀。神仙得道之蹤，或品升上聖，或秩豫高真，或統禦諸天，或主司列嶽，或騎箕浮漢，或隱月奔晨，或朝宴九清，或回翔八極。開皇已往，劫運之前，三洞寶書，多所詳述。洎九皇三古之後，服牛乘馬已還，皆輟天府而下拯生靈，由仙曹而暫司宰制。垂法立教，秉國佐時。儒籍史臣，備顯其事。至有韜光混跡，駕景登晨，或功著岩林，溯煙霞而輕舉；或身離囂濁，控鸞鶴以衝虛，或躬替帝王，或樂居俗。陰功克就，元德昇聞，使雞犬以俱飛，拔庭除而共舉，光於簡冊，何世無之？昔秦大夫阮蒼，漢校尉劉向，繼有述作，行於世間。次有《洞冥書》《神仙傳》《道學傳》《集仙傳》《續神仙傳》《後仙傳》《洞仙傳》《上真記》編次紀錄，不啻十家。又名山福地之篇，括地山海之說，搜神博物之記，仙方藥品之文，旁引姓名，別書事跡，接於聞見，詎可勝言？則神仙之事，煥乎無隱矣！常俗之流，或言神仙者，必俟身形委謝，魂識成真，而後謂之神仙，非是骨月昇翥，此蓋愚瞽未達之甚也。何者？《真經》云：「得道去世，或隱或顯，證道雖一，修習或殊。」故雲神仙之道百數，非一途所限，非一法所拘也。或為真人之友，或為天帝之賓，倏忽而龍駕來迎，參差而雲駢遐邁者，則穀希長裏、青光赤鬆之例是也。或受書稟籙，陰景煉形，靈肉再生，前功克懋者，則五老上帝、四極真王之例是也。或精誠不易，試難不移，目注昆邱，心朝大帝，而得道者，黃觀、韋道微、傳君之例是也。況複大洞七變、八稟三圖，胎精斑符、隱芝曲素，玉清金液、黃水秘符、赤樹青英、環剛絳實、白羽皇象、九轉八瓊，服之而化鳳化龍，餌之而為金為玉。複有金璫玉佩之訣、三皇八景之文、華丹素奏之靈、神虎金真之要。飛行之羽，超虛攝空；流金之光，攝神制逆。翱翔則翠羽元翮，控禦則飛蓋曲晨。七十四方之所修，靡虧毫髮；三十七色之所授，漸備羽儀。至或降九錫以騰淩，踐七試而貞介。資師秘訣，證自我心，曆象不能易其堅，雷霆不能駭其聽，富貴不能惑其誌，聲色不能誘其衷。此則我命在我，長生自致。故古今得者，詎可殫論！南真云：「功滿三千，白日昇天。宏道無已，自致不死。」此之謂也。
夫神仙之上者，雲車羽蓋，形神俱飛。其次牝穀幽林，隱景潛化。其次解化讬象，蛇蛻蟬飛。然而衝天者為優，屍解者為劣。又有積功未備，累德未彰，或至孝至忠、至貞至烈，或心不忘道，功未及人，寒棲獨煉於已身，善行不加於幽顯者，太上以其有誌，太極以其推誠，限盡而終，魂神受福者，得為善爽之鬼。地司不制，鬼錄不書，逍遙福鄉，逸樂遂誌，年充數足，得為鬼仙。然後昇陰景之中，居王者之秩，積功累德，亦入仙階矣。如此則善不徒施，仙固可學；功無巨細，行無洪纖。在立功而不休，為善而不倦也。修習之士，得不勖哉！又一陰一陽，道之妙用。裁成品物，孕育群形，生生不停，新新相續。是以天覆地載，清濁同其功；日照月臨，晝夜齊其用。假彼二象，成我三才。故木公主於震方，金母尊於兌澤，男真女仙之位，所治昭然。觀夫誥籍之中，圖傳所述，混同載錄，未有解張。今按上清七部之經，存注修行之事；日月五星之內，空常飛步之篇。元父元母以兼行，陽號陰號而具著，纂彼眾說，集為一家。女仙以金母為尊，金母以墉城為治，編紀古今女仙得道事實，自為《墉城集仙錄》。上經曰：「男子得道，位極於真君；女子得道，位極於元君。」此傳以金母為主，元君次之，凡十卷矣。廣成先生杜光庭撰。
怪力亂神，雖聖人不語，經誥史冊，往往有之。前達作者《述異記》《博物誌》《異聞集》，皆其流也。至於六經圖緯河洛之書，別著陰陽神變之事，吉凶關兆之符，隨二氣而生，應五行而出。雖景星甘露，合璧連珠，嘉麥嘉禾，珍禽珍獸，神芝靈液，卿雲醴泉，異類為人，人為異類，皆數至而出，不得不生，數訖而化，不得不沒。亦由田鼠為鴽，野雞為蜃，雀化為蛤，鷹化為鳩，星精降而為賢臣，嶽靈升而為良輔。今古所載，其徒實繁。又若晉石莘神，憑人幻物，鳥血魚火，為災為異。有之乍驚於聞聽，驗之乃關於數曆。大區之內，無日無之。聊因暇辰，偶為集錄。或徵於聞見，或采諸方冊，庶好事者無忘於披繹焉。命曰《錄異記》。臣光庭謹敘。
乾坤既辟，清濁肇分，融為江河，結為山嶽。或上配辰宿，或下藏洞天，皆大聖上真，主宰其事。則有靈宮秘府，玉宇金台，或結氣所成，凝雲虛構；或瑤池翠沼，流注於四隅；或珠樹瓊林，扶疏於其上，神鳳飛虯之所產，天驎澤馬之所棲；或日馭所經，或星躔所屬，含藏風雨，蘊蓄雲雷，為天地之關樞，為陰陽之機軸，乍標華於海上；或回竦於天中，或弱水之所縈，或洪濤之所隔，或日景所不照，人跡所不及，皆真經秘冊，敘而載焉。
太史公云：「大荒之內，名山五千。其間五嶽作鎮，十山為佐。」又《龜山玉經》云：「大天之內，有洞天三十六，別有日月星辰，靈仙宮闕，主禦罪福，典錄死生。有高真所居，仙王所理。又有海外五嶽，三島十洲，三十六精廬，七十二福地，二十四化，四鎮諸山。」今總一卷，用傳好事之士。其有宮城處所，得道姓名，洞府主張，仙曹品秩，事條繁廣，不可備書，聊紀所管郡縣，及仙壇宮觀大數而已。天複辛酉八月四日癸未，華頂羽人杜光庭於成都玉局編錄。
讚詠之作，始於天地之初。三景既分，五行生化。於是五行三景之氣，流行太無之中，感激凝結，浮於太空之內。氤氳交錯，而成文字，非霧非氣，非煙非雲，號曰「天章」，亦名「天書」。輪囷不散，垂芒耀彩，煥乎盧空之間。蓋三景之精英，五行之華秀也。
太上大道君命天真皇人依形模寫，回環曲折，謂之「天篆」，亦名「真文」。以五氣所凝者，為五帝之篇；以八會所成者，為八天之篆。其文在空中，為天風飄泛，自然生八會之音。聞之者神襟明暢，飄然有飛躍騰淩之意；聽之則神和於內，氣逸於外，可以致道，可以延齡。所圖寫之文，自諧音韻，勾度高妙，出人意表。今所存《靈寶赤書大梵隱語》《上清大洞三十九章》《三皇內文》《洞神大字九鳳篆蓬萊龍書》，及三洞寶籙金符玉章，皆本文也。故能保制劫運，召役鬼神，招真集靈，通神達妙，無所不能。萬魔睹之以摧伏，百神仰之以朝宗，謂之信符，乃天地神明之信也。其成音曲章句者，即上清歌詠之曲、六甲靈飛之章、靈寶步虛之篇、玉檢龜山之頌。或高聖之述，或上真所裁，或指修真之門，或敘長生之訣，或敷揚靈奧，或宣讚深冥，或秘在上京，或降於前古。所以天真遊宴，眾聖會朝，陳鈞天廣樂，奏靈章萬舞，即其事也。今九等齋法，傳授軌儀，始自初階。至於畢籙，隨品升降，各有讚誦之篇，散在諸經，不可周覽。依所傳品目，合而序之。
醫門廣博，脈理元微。凡稱診脈之流，多昧死生之理。儻精心於指下，必馳譽於寰中。可療者圓散宜投，難起者資財慎取，免沈聲跡，圖顯功能。餘幼訪明師，遍尋奇士，粗研精於奧義，敢緘秘於卑懷。謹傍《難經》，略依訣證，乃成生死歌訣一門。非敢矜於實學，欲請示於後昆焉。
西晉之末，中原亂離，饑饉既臻，瘟癘乃作。金壇馬跡山道士王纂，常以陰功濟物，仁逮蠢類。值時有毒瘴，殞斃者多，閭裏凋荒，死亡枕藉。纂於靜室，飛章告天，三夕之中，繼之以泣。至第三夜，有光如晝，照耀庭中。有祥風景雲，紛馥空際。俄而異香天樂，下集庭中，介金執銳之士三十餘人，羅列如有所候。少頃之間，珠幢寶幡，霓旌絳節，紅旗錦旆，相對前迎。白鶴交飛，朱鳳齊舞。又二青衣，持花捧香。又四侍玉女，擎持玉案。地舒錦席，前立巨屏。左右龍虎將軍，侍衛官吏，各二十餘人，立屏兩畔，如有備衛焉。複有金甲將軍、諸大神王等，各數十人，次龍虎二軍之外，班列肅如也。
須臾，笙簫駭空，自西北而下。五色奇光，灼爍豔溢。有一人執簡佩劍而前，告纂曰：「太上道君至矣！」於是百寶大座，自空而來。即見道君乘五色飛龍，蓮花之座，去地丈餘，有二真人、二天師侍立焉。纂遂拜手，蹐迎奉。道君曰：「子憫生民，形於章奏，刳心泣淚，感動幽明。地司列言，吾得以鑒盼於子矣。」纂匍匐禮謝畢。道君曰：「夫一陰一陽，化育萬物，稟五行為之用。而五行互有相勝，萬物各有盛衰，代謝推遷，間不容息。是以生生不停，氣氣相續。億劫以來，未始暫輟。得以生者，合於純陽，昇天而為仙；得以死者，淪於至陰，在地而為鬼。鬼物之中，自有優劣強弱，剛柔善惡，與世人無異也。玉皇天尊慮鬼神之肆橫，災害於人，常命五帝三官，檢制部禦之。律令刑章，罔不明備。然而季世之民，澆偽者眾，淳樸既散，妖氣萌生。不忠於君，不孝於親，違三綱五常之教，自投死地。繇是六天故氣魔鬼等，與曆代敗軍死將，聚結成黨，戕害生民。駕雨乘風，因衰伺隙，為種種病，中傷甚多。亦有不終天年，罹於夭枉。昔在杜陽宮中，出《神咒經》，授真人唐平等，使其流布，以救於人世間。無知愚俗，見有王翦、白起之名，謂其虛誕。此蓋從來將領者，生為兵統，死作鬼帥，積功者遷為陰官，殘暴者猶拘魔屬，乘五行敗氣，為劄為瘥。然陽威憚之，神咒服之，自當殄戢矣！今以神咒化經，複授於子，按而行之，以拯護萬民也。即命侍童披九光之韞，以經及三五大齋之訣，授之於纂曰：「勉而行之，陰功克充，仙階可覬也。」言訖，道君及侍衛眾真，皆西北而舉。
遂按經品齋科，行於江表，生民康乂，疫毒消弭。自晉及今，蒙其福者，不可勝紀。在乎蠲潔莊敬，惟精惟勤，明誠感通，應猶響答。若怠慢輕泄，自速罪尤。修奉之人，慎遵斯戒。又況此經浩博，玄皇之金口親宣；其理淵深，太上之微言密示。若有冥心誦持，真靈立感。神兵騎吏，應時而電埽奸妖；猛馬天騶，隨處而風消毒癘。裨寶祚之延洪，更超周卜；祝聖年之遐永，克廣堯齡。車軌混於普天，正朔覃於率土，讚大道威神之德，助國朝惠育之恩。洪福元休，浩浩無極。
道之為用也，無言無為；道之為體也，有情有信。無為則任物自化，有信則應用隨機；自化則冥乎至真，隨機則彰乎立教。《經》曰：「善者吾善之，不善者吾亦善之，德善。」此明太上渾其心而等觀赤子也。《書》曰：「不獨親其親，天下皆親；不獨子其子，天下皆子。」此明聖人體其道而慈育蒼生也。惡不可肆，善不可沮，當賞罰以評之。《經》曰：「人之不喜，何棄之有？故立天子置三公，」此聖人教民舍惡從善也。又曰：「為惡於明顯者，人得而誅之；為惡於幽闇者，鬼得而誅之。又曰：「為善者善氣至，為惡者惡氣至。」此太上上垂懲勸之旨也。《書》曰：「惟上帝不常，作善降之百祥，作不善降之百殃。」此聖人法天道福善禍淫之戒也。
由是論之，罪福報應，猶響答影隨，不差毫末。豈獨道釋言其事哉？抑儒術書之，固亦久矣。宣王之夢杜伯，晉侯之夢大癘，恭世子之非罪，渾良夫之無辜，化豕之報齊侯，結草之酬魏氏，良霄之殂駟帶，鄭元之捽劉蘭，直筆不遺，良史攸載，足可以為罪福之鑒戒，善惡之準繩者也。況積善有餘福，積惡有餘殃。幽則有鬼神，明則有刑憲，斯亦勸善懲惡至矣。大道不宰，太上好生，固無責於芻狗，而示其報應。直以法宇像設，有所主張，真文靈科，有所拱衛，苟或侵侮，必陷罪尤。故曆代已來。彰驗多矣。成紀李齊之《道門集驗記》十卷，始平蘇懷楚《元門靈驗記》十卷，俱行於世。今訪諸耆舊，采之見聞，作《道教靈驗記》，凡二十卷。庶廣慎微之旨，以宏崇善之階。直而不文，聊記其事。
神州之內有名山，五嶽列於五方。《山海經》所謂五嶽各領名山三百六十，凡一千八百。有神仙洞室，福地靈墟，顯於仙經，載於方誌。其山皆上應列宿，傍係星官。上帝俾正神所居，以司善惡，邦國祥沴，咸所主焉。亦猶太山為角宿之根，咸池為方城之險，嶓塚應於井絡，魁首屬於井陘者也。
自方圓肇基，融結定位，眾山波蜀，以鎮一隅。則蜀之山近江源者，通謂之「岷山」連峰接岫，千里不絕。青城乃第一峰也。按《漢書》及傳記，言岷山之下，沃野有蹲鴟焉。《靈寶經》亦云，地出美芋，名曰「蹲鴟」。闞駰《十三郡記》稱蜀郡西盡岷山。《華陽國誌》稱蜀郡北接岷山。斯則青城、峨眉，為坤維之巨鎮也。岷山導江，但導其流，非謂江源出於岷山矣。《福地記》云：「青城山高三千六百丈，周回五千里，有甘露芝草，天池醴泉。」《玉匱經》云：「黃帝封為五嶽丈人，乃嶽瀆之上司，尊仙之崇秩。一月之內，群嶽再朝。六時灑泉，以代晷漏。一名赤城山，一名「青城都」，一名「天國山」，亦為第五大洞寶仙九室之天。對之西北，在岷山之南，群峰掩映，牙相連接，靈仙所宅，祥異甚多。任豫《益州記》云：「崗巒岩，連亙千里，上有仙都。《地理誌》云：「西徼之外，江水所出，天彭青城，連峰下絕。」李膺記云：「入山七里，至赤石城，有羊馬臺三師壇。上五里至瀑布水澗，二百步有二石梯。有一石筍，高三丈。過二石門，絕崖數百丈，下起常道觀。高峰下有水，六時灑落。東北有二石室，名『龍宮』，可容百餘人。從龍宮過至石室，名『龍橋』。又有一梯，洞穴深淺，莫知所極。西北有石室，宛然見存。又有黃帝壇石天地，上圓下方，闊一丈二尺，有十二角。觀東有石日月，各闊五尺，厚一尺二寸，相對。柱上烏兔爍煒，方圓磅礴可睹焉。」《五嶽真形圖》云：「洞天所在之處，其下別有日月，分精以照。」其中龍橋處二山相去二百餘步，其峰危竦相對。橋在峰首，其橋中半漸漸促小，可六寸，長一丈五尺。兩邊懸崖，俯臨不測。山傍有誓石，天師張道陵與鬼兵為誓，朱筆畫山，青崖中絕。今嶮斷石並丹色，闊二十丈，深六七丈，望之然。《福地記》曰：「青城山有赤石如鹿形，今誓石多有如野獸之狀者。」又云：「天師居赤城崖舍中，即今石室也。」觀北上十餘里，有亭臺孤聳，獨秀霞表，名曰「軒轅台」，下望諸山，如蟻垤焉。連抱之樹，有若薺也。此台非得仙之人，不可居之。觀前有靈燈，齋日必見，或五或三，亦無定數。常因元宗皇帝敕道士王仙卿就黃帝壇修醮，其燈遍山。僖宗皇帝幸蜀之年，山中修靈寶道場周天大醮，神燈千餘，輝灼林表。
其山逸士高人，多所憩息。葛稚川《神仙傳》云：「仙人李阿，朝遊成都市，暮宿青城山。」宋大明中，道士楊超遠、秀才費元規，亦居此山。唐有逸士馮廓、王仙柯，於此修道，皆有感降。玉真公主，肅宗之姑也，築室丈人觀西，嘗詣天下道門使蕭邈字元裕受三洞秘法籙，遊謁五嶽，寓止山中，就拜靈峰於寶室洞前，有仙雲五色元鶴翔舞焉。此山前號「青城峯」，後名「大面山」，其實一耳。同體異名，猶岱之天台，亦謂之「桐柏」也。東北臨皂水，西南亙平川，西枕黑溪，北拒洄水。洄水今在蕃界。大面之頂，去平地七十二里，為茲山之主，非常人所到。靈禽異獸，奇花仙草，靡不有焉。其上瓊樓仙室，金闕玉堂，得道之人，造之乃見，非凡俗所窺也。有七十二小洞，應七十二候。有八洞，應八節。第一太乙洞，第二九仙寶室洞，第三娑羅洞，第四高台玉室洞，第五麻姑洞，第六寶園洞，第七聖母洞，亦名「聖主洞」，第八都督洞，亦應八卦，以通八水。其中五大洞，上應五星之宮，乃五行五常所化也。瑤林寶樹，金沙玉田，水清而甘，草靈而秀。《上清記》云：「神仙王方平，領仙士萬五千人，以鎮茲山。」又云：「洪崖真人隱居其內。」昔甯封先生棲於北巖之上，黃帝師焉，請問三一之道。先生曰：「吾聞天真皇人被太上敕，近在峨眉達三一之源，可師而問之也。」因以《龍蹻經》授黃帝。黃帝受之，能策雲龍以遊八極。乃築台其上，拜甯君為五嶽丈人，使川嶽百神，清都受事。乃入峨眉北巖，受皇人三一之道，周旋海嶽，車轍存焉。又有得道仙民，遊散未受職者，分居諸洞之中。絕峯之頂，煙雲常覆之，每日晴霽，才六七度。四面山峯，各有名字，載於圖經矣。
《真誥》云：「大天之內，有十大洞天，中有日月伏根三辰之精，光照洞中，明並二景，皆金城玉闕，真仙所都。」青城即第五寶山九室之天也，甯君居之。黃帝乘飆車，受龍蹻之道，拜君為五嶽丈人，司掌群嶽。轍跡壇址，於今尚存。嶽神於絕岩之上，六時灑水，以代晷漏。西極總真王君，又領萬仙，鎮茲洞府。自然神燈，照燭林壑，值雨增焰，因風散化。其峭壁複崖，矗如雉堞，若飄霞，謂之「赤石城」，亦名為「天國」。同體異稱，蓋一山耳。昔漢祚陵遲，人鬼交雜，鼓氛吹毒，代殺生靈。太上命正一真人三天張君。自渠亭鶴鳴，頓駕茲嶺，行明威之法，清滌林澤。折衝萬里，拔鬼城鬼市，刻石為天地日月羊馬台三師壇，命魔幢以誓鬼神，各司晝夜，丹筆畫山，青崖中斷，筆跡在焉，經圖攸載。絕頂曰「上清宮」，首冠諸峰，秀出雲表。傍有天池，旱潦如一。下曰「接龍橋」，石梁懸架，信靈仙之窟宅也。常道觀頃為僧所奪。開元十二年甲子，特敕移歸山內，舊所禦碑存焉。詔賜丈人真儀，以祠宇為觀。是日仙雲成蓋，甘泉泫空。
洎天寶西巡，望山禱醮，卿雲散鬱，靈蛇效祥。中和辛丑歲，僖宗駐蹕成都，封希夷嘉號，驛騎降止。龍吟澗中，尋以靈應，疊申齋薦，神鍾自響。仙炬遍山，肉角金蛇，具於壇上。枯棕再茂，六幹重生，符瑞駢羅，咸編青史。景福元年壬子，址峰之上，石逆泉飛，危殿巋然，當流不壞。自此一派，隆冬弗衰，注於中廚，無煩汲引。非造化至神，孰能與於此也？山中有丈人、常道、威儀、洞天諸觀，歲祀綿遠，頹毀者多。前宰博陵崔正規、渤海吳廷休，並加繕飾，將複舊基。旋屬輦輅省方，部邑供億，不遑締葺，漸至斁隳。雖芝檢奔馳，星車旁午，十年之內，無所增修。
癸丑歲，縣令南郡莫公廷乂，奉敕常醮，躬行奠禮，閱其勝異，痛此捧蕪。不率私財，不侵公用，二年注意，兩觀鼎新。福地山祠，各設其位，刻石為像，用圖永年。觀其虹繚回廊，翬飛廣殿，明綴烏兔，色籠煙霞，雲棟風窗，金碧交映，虯簷鴦溜，丹翠相輝，俱斥淫奢，克全大壯。複命賜紫大德張素卿，圖九江五嶽之主，十山四瀆之神，妙極丹青，彌加煥麗。或周天展醮，或黃籙開壇，報國為時，惟嚴與敬，固可以會真靈而福邦國也。又老君觀宸容暴露，棟宇傾摧，示懋厥功，創為興置。夫自然之化，無為之風，宏之者至人也，勤之者上士也，勤宏不怠，惟公得之。初相國司徒王公、安撫副使張公，僉以青城處二江上遊，為一川劇縣，賦輿殷會，水陸兼資，非能政全才，難膺慎擇。飛上章奏，而授於公。既至，則恤孤惸，撫嫠弱，懲奸宄，戢豪強，冤訟平，逋竄服，彰善癉惡。徇公滅私，期月而人稱公理，亦猶卓茂在密、仲由為蒲之化也。剽燔之餘，廨宇未立，經始營創，惟新其謀。工以子來，用以農隙，曾不越月，巨勣告周。大廈森沈，虛庭宏敞，不逾制以僭上，不媟卑以偪下。非務矜後，允執厥中，亦猶叔孫一日必葺之誌也。縣臨大江，歲有水患，漂泛昏墊，常人苦之。公遐眺波心，揆諸水脈，截氵為堰，移江趣東。數載之中，無復浸溢，亦猶金堤竹落之防也。常年渠埭，修必後時，擁耒將耕，尚俟培築。公方冬授矩，甫臘罷功，元正大田，潏流❥注家有積穀，境無惰農，亦猶任延墾田、龔遂佩犢之勸也。列邑租賦，此縣居多，菽麥炭竹之征，糧帛芻薪之稅，事無虛月，納不曠旬。每歲所徵，半為逋欠，雖捶撲交至，靡能濟之。公嚴令其下，始自局吏，後及居人，常限未終，先期已畢。禁束胥屬，不入鄉閭。里有歌民，門絕喧鵲。至於遐鄉遠部，細戶貧民，必設法代輸，不施檟檚。時相國師九隴摩壘逾年，飛免芻糧，輪楫相望，督發泉貨，絡繹道途，辦無後期，動必成集，亦猶公沙穆神明之政也。辟荒招戶，政務所先，讞獄祥刑，國章斯重。公懷人以德，決獄以情。繈負胥來，盡墾將蕪之地；幽冤坐雪，再生就戮之魂。亦猶鄭渾誘民、虞經審法也。溫恭待士，南北如歸，謙敬下賓，吐握不倦。由是輕車高蓋，爭趨義風；芰服鶉衣，共奔仁惠。亦猶鄭元之門、孔融之席也。
夫功德者，在道則功及幽明，德兼覆育；在儒則功捍大患，德禦大災。公修於道則如彼，行於政則如此，功德盛矣廣矣。加以廉潔明達，立事立功。瑞麥兩歧，則抑而不顧；嘉禾盈畝，則蔽而不言。方之於今，罕侔全德必俟回翔雲路，步武明庭，下福烝黎，上讚昌運，豈止銀章朱紱百里一同而已哉！光庭早熟馨芳，初窺崇葺，輒書事實，非敢諛詞。乾寧二年乙卯九月二十日癸酉，杜光庭記。
