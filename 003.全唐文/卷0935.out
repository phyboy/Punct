伏聞至道希夷，真精元寂，宏化於混元之表，凝光於太極之先。散淳一之根，潛分步驟；鼓生三之氣，以制寰瀛。所以乘龍襲氣之君，畫卦垂衣之後，順敷道要，創厥皇基。恢妙用而福寰中，布神功而利天下。昭彰帝紀，炳蔚人文，允屬睿朝，誕膺天卷。皇帝儀乾受命，應運開圖，繼軒皇帝頊之靈源，茂亶父文王之至德，纂承土運，光啟金衡，端旒扆以穆清，慕唐虞而真正，思洽大同之理，以康九土之民。稼穡連豐，華戎鹹泰，皇儲輝重明之美，遐方讚有道之風，中外恬夷，生靈輯睦。況屬三元令序，大宥昌辰，宜虔齋潔之誠，共祝君親之壽。拂瑤壇而展禮，按金籙以陳儀，龍彩質心，香花備信。焰九光之蓮炬，下照冥津；飄三素之檀煙，上聞真域。必冀三天降祐，萬聖延慈，宗社隆昌，寶圖安鎮，齊乾坤於聖壽，等日月於睿明。文德武功，綏寧八極；天枝寶允，輝映萬齡。儲皇享椿桂之年，常扶大業；妃後潔蘋蘩之德，共翼宸居。朱邸清朝，彌臻景貺，外藩內輔，益履殊榮。常樂雍熙，皆登富壽。其有宿殃積釁，往債前冤，年辰命運之災，算紀飛旗之厄，秉茲懺謝，並乞消平。即冀宗廟尊靈，生神三境，臣等九元七祖，受福諸天，貽祚流祥，傳休無極。上願天文昭著，象緯澄清，回直符太一之旗，息玉彗金芒之耀，蕩憂患於井參之野，延福祥於梁益之墟。九穀無虞，五兵斯戢。螟蝗水旱，無肆沴於農功；疫癘凶荒，靡非災於閭裏。幽關舒泰，品類滋榮，海嶽歸仁，寰區稟化。至有立功將士，往逝都頭，勣著勤王，忠推致命。每因齋薦，皆為懺祈，必離冥漠之鄉，更遂逍遙之樂。或幽陰尚滯，渙澤未霑；或嗣續已無，猷羞多闕。九宮符命，即為遷神；三籙洪恩，俱令濟苦。勿為疵癘，速詣福廷，動植飛沈，盡登真道。
蓋聞曆代帝王，受天符命，鹹宗至道，以禦鴻圖，莫不用慈寶以臨人，仗元功而濟物，克致雍熙之運，仍頒祥瑞之文。顧以薄躬，猥臨大寶。寰區尚擾，思偃武而未臻；法令頒行，念措刑而莫得。內惟兢業，莫敢遑寧。今年七月，漢州什邡縣百姓郭回芝，於仙居觀采藥耕地，掘得銅牌，長七寸，廣四寸，上有六十字：老子《通天紀》云：「丁卯年甲戌乙亥人王生，享二百年天子。王從建、王元膺、王萬感、王嶽、王則、王道義。」五字篆文。後云：「北邙化張宏道天寶留此，明聖代欽承元貺。」虔佩靈符，識大道之垂休，知卜年之惟永，爰傾丹懇，用答殊休，按九等之科儀，修靈寶之法事。所願丹心徑達，聖鑒俯臨，社稷永昌，休徵必應，四時合序，萬物以嘉。俾令率土之賓，盡保無疆之福。稽首謹詞。
伏聞三元大宥，乃諸天降福之辰；九夜長幽，是厚地重陰之境。將消積暗，爰假神燈，上納三光，下照群爽。經科所重，濟護攸先。今屬序屆中元，壇開黃籙，三時朝懺，萬罪蠲消。輒備香油，同申供養。伏冀鸞輝鳳焰，凝光地府之中；星布蓮敷，散景泉扃之內。盡超苦趣，永出冥津。九祖生天，六親介福，災祛未兆，善洽無疆，奉上安家，並希元吉。
臣聞包容萬象，至道為亭育之尊；宏濟群生，天尊演虛無之道。莫不恩覃纖芥，澤普存亡，明真開玉匣之書，長夜釋重陰之苦，丹誠上感，元貺必臻。臣過咎夙彰，神明垂譴，才逾一月，繼喪二男，憔悴中年，寂寥孤影，痛蒸嚐之將絕，念冥漠以何依？懼彼營魂，尚為拘滯，伏思遷拔，惟仗焚修，舍其服用之資，助此香燈之會。涼飆韻磬，應聞泉曲之中；秋月凝壇，想照夜台之下。願乘齋福，俱出幽關，煉魄朱宮，生神鄉絳府，各遂逍遙之路，盡登清淨之鄉。永奉正真，長居道域。人間天上，終際會於善緣；萬劫千生，更團圓於眷屬。昭昭願力，真聖鑒知。不任涕咽虔祈之至。
至道流慈，元皇垂貺。三宮四赦，爰孚作解之恩；品物昭榮，共樂如春之澤，皇壇巨祐，幽顯無遺。臣以庸愚，叨逢聖運，早承寵祿，常戒滿盈。猶恐年曆之間，星辰之內，因躔厄會，尤切兢憂，輒因黃籙道場，虔申悔謝。仰希上聖，俯鑒衝襟，密賜福祥，潛祛災咎，壽年增益，家眷康宜，存沒幽明，同臻景祐。
律移朱夏，節應素秋，鼓夷則於西郊，斂火雲於南極，裁非戒惡，允屬茲辰。猥以塵凡，叨親道化，身參丹籙，名隸元台，而過尤易結，世網難祛。動靜行藏，未混融於大道；年辰宿曜，猶躔集於眾災。輒因黃籙寶壇，助營香供，冀蒙聖力，俯鑒愚衷，開罪書而解赦愆尤，豁塵累而蕩蠲厄難。九元受賜，舉族霑榮，永承祐護之恩，誓竭歸依之願。
臣以宿因，獲承積祐，早參職務，旋忝官榮。而所主重難，常深憂懼，尚慮行年災滯，星曜加臨，遂履困蒙，莫知祈告。今屬玄冥屆節，水帝司辰，星杓方指於孟冬，朔氣正雄於北陸。年光遷貿，修奉彌專。敢因九奏之壇，虔瞻上聖；盡瀝萬重之懇，願降殊慈。賜臣罪咎消平，災凶殄息。前冤宿債，乘功德以和寧；往世今生，荷懺祈而濟拔。九元享福，舉族霑榮，克承憫祐之功，永勵歸依之懇。
伏以大道垂文，澤周存歿，天尊演化，恩及幽冥。廣敷九等之科，以拯重冥之苦，敢持哀懇，仰叩元關。今月二十六日，亡妣隴西郡君贈隴西郡太夫人李氏忌辰，詣玉局靈壇，因上元勝會，同修香供，用禱福祥。伏願亡妣煉景朱陵，棲神元圃，悟恬澹希夷之道，契長生永劫之真。元會無為，克臻妙果。
伏聞黃籙明科，紫陽具典，元元勝力，丹簡宣恩，拯拔幽沈，照臨冥夜。古今宗稟，生死銜恩，有感必通，所祈克應。今月二十六日，是臣亡妣贈隴西郡太夫人忌辰，輒因玉局壇場，中元齋薦，同申修奉，冀達真靈。伏願亡妣乘此福緣，高昇道境，遊神碧落，蛻影丹台，永登快樂之鄉，克證希夷之道。
伏以黑帝禦時，元冥肇序，下元勝會，大宥昌辰。所宜虔祝上真，勵精下土，用祈禎貺，以福存亡。今以玉局靈墟，瑤壇展禮，輒持法信，用助齋誠。敢希眾聖鑒臨，萬真昭祐。九元開度，超離冥漠之鄉；五族協和，長荷安貞之福。災凶殄息，罪咎消平，永誓丹襟，仰承洪澤。
伏聞齋敷九等，節啟三元，是萬方禱福之辰，是眾聖宣恩之日。今屬元元真化，玉局靈壇，陳黃籙之儀，按元都之品，九時奏禦，三日焚修，精助香燈，同申懺滌。伏冀高尊錫祐，大道流慈，采納精誠，降頒洪福；九祖遂超昇之願，六親霑覆護之仁，消厄滯於將來，解冤讎於既往；罪咎原釋，疾苦痊平，壽祿增延，凶災除蕩。克葉發生之德，敢忘大道之恩？
伏以元帝司辰，水官統序，乃請福延恩之節，是凝心滌慮之期。況玉局仙蹤，瑤壇盛禮。九時焚祝，必介於休禎；三日齋莊，敢同於懺謝。所冀災躔殄息，冤債消平，罪咎鹹蠲，存亡共泰。永虔修奉，以答玄慈。
伏以大道周行，三元立訓，陟明考校，毫末無遺。臣早慕元虛，夙宗清淨，每展恪勤之懇，以祈昭祐之慈。今以玉局靈壇，上元福會，輒齎香燭，同助焚修。所祈消解災凶，滌除罪咎，蠲平疾厄，延益年齡，善功克被於存亡，禎貺旁周於眷屬。永勤丹慊，仰副元慈。
伏以考校良辰，先春令序，當上元陟明之節，乃群生舒泰之期，式罄齋誠，以申虔祝。今屬錦都靈化，玉局瑤壇，啟黃籙之真儀，展元科之盛禮，輒持香信，同助良因。伏惟眾聖垂慈，萬真昭鑒，憫其修奉，錫以禎祥，惠普存亡，遐祛罪咎，解災纏於未兆，增祿壽於惟新。永勵丹心，上副元貺。
伏以四始周行，三元定籙，陟明顯晦，考校無遺。臣素奉道科，早師玄寂，每逢良會，必勵修崇。今以玉局朝元，霜壇蕆事，輒齎香燭，潔助齋功。所祈大宥之恩，允降自天之澤，疾恙痊愈，祿算增延。仰薦先靈，旁霑眷屬，永承丕祐，欽讚玄勳，不任歸命丹切之至。
伏以水德配時，玄冬葉候，當二氣謹藏之節，是諸天校會之期。所宜勵誌重元，凝心至道，滌瑕悔過，請福希恩。況玉局皇壇，錦城福會，敢營香幣，同助齋修。三日肅虔，九時朝懺，冀蒙昭祐，廣錫休祥。賜臣元祖超昇，陰冥開泰，存亡濟度，災咎消平，釋冤債於夜庭，落罪尤於地簡，疾厄痊複，算紀遐長。誓傾嚴奉之誠，常副真靈之祐。
伏聞道出虛無之表，識在生成；德超仁義之先，功包慈育。化綿億劫，教普群方。由是三皇以道禦乾坤，五帝以德承天地，人臻福壽，俗致雍熙。雖金木運遷，步驟時革，理家康國，惟道為先。行之則四海晏清，代還淳樸；違之則中原板蕩，物變澆漓。我國家師太古之風，紹元元之訓，懷道抱德，祖舜述堯。故能縱神武以滌埃氛，中興鳳曆；光聖文而安社稷，克固鴻圖。巨等夙荷道慈，獲逢昭運，徽功未著，寵澤已深，思虔齋潔之誠，仰報君親之德。今屬天官統序，木帝司方，當上元持戒之期，是下土精修之節。共齎法信，同詣靈壇，修玉籩金豆之儀，陳十極四華之禮。蓮釭散焰，續陽景以燭幽關；蘭炷飄煙，禦星纏而達卑懇。必冀眾真迂駕，萬聖回軒，俯鑒群心，洪施巨福。上扶宸極，安帝業以天長；仰奉廟謨，鎮坤維而地久。邊烽不警，氣序式和，穀稼滋豐，生靈舒泰，寰瀛輯睦，車軌混同，妖沴不興，禎祥薦委。臣等存亡介福，七祖生天，族屬霑榮，三災弭息。或前生今世，罪網未祛；或往債宿冤，過尤未解；或刑章有的，或宰割不明；或故殺誤傷，因成果報；或運心履行，有犯神明；或土木奢華，服用繁侈。三官紀過，五帝司非，憑此懺祈，皆希洗蕩。賜臣等壽齡延永，祿祚遐長，災厄蠲消，冤讎和釋。其有同心事主，戮力勤王，風露先驚，古今俄隔，緬惟夜府，願享福緣，爰伸濟拔之因，俱遂超升之路。其次蒸嚐曠絕，冥漠無依，亦俾往生，勿為淪滯。龍神正秩，五廟靈司，乘黃籙之殊恩，沐元都之景貺，肅清風景，安鎮方隅，疫毒無侵，幹戈不作。蛸翹異品，動植殊形。六趣四生，三途五苦，九龍符命，三寶威光。普沐神功，並登真道。
伏聞道本至無，化分妙有，功包覆燾，恩普幽明。家國稟之以安寧，存亡得之以開濟，神威靈澤，妙用無窮。臣以玉局洞天，神仙奧府，將申瞻敬，式表宸儀。遂為元祖幽扃，塑造真像，容端穆，侍衛駢羅，疑珠宮下降之初，若玉座浮空之際。巨功既就，妙相益嚴。日角月庭，煥矣群生之主；綠眉皓發，巍乎萬聖之尊。永福一方，以鎮靈化。是用虔修表讚，載展誠祈，披玉匱之科，備明真之典，轉經行道，然燈炷香，瀝懇上元，冥心下土。伏冀傾光三境，回駕九清，憫鑒塵微，降流禎貺，潛扶寶祚，密祐聖朝，契自然清淨之風，臻太古無為之理。次願坤維肅穆，川境晏安，符瑞有聞，災凶不作。臣九玄幽爽，七祖魂神，出長夜之庭，昇洞陽之館，毀絕地籙，超翥天衢。洎乎有識含生，三塗六趣，俱霑景福，各遂生成。臣積罪銷平，宿瑕除蕩，災躔霧廓，道化風行，得罔象之元珠，入希夷之秘籙。誓精修奉，以答元恩。
伏聞妙道融真，高出混元之表；天尊立教，光敷浩劫之先。曆代化人，隨機濟物，大惟邦國，普及幽明，俱賴神功，鹹承景貺。臣等叨逢聖運，夙稟真詮，欽元元道德之宗，睹烈祖神仙之躅，尚拘世網，未脫樊籠。分地用天，恭守元儒之訓；節財約已，敢忘覆載之私？今屬至聖垂衣，元勳撫俗，五兵罷警，百穀薦登，野洽謳歌，人歸富壽。當九井降生之月，是三台誕瑞之期，將報洪恩，莫先黃籙。是敢博求眾力，同備信儀，嚴飾仙蹤，遵依秘格，披心十極，歸命諸天，然燈炷香，馳誠達懇。伏翼三尊駐景，下察丹襟，萬聖回軒，旁流元澤。上扶社稷，配天地以安禎；仰讚聖躬，同日月而輝煥。台星福曜，常鎮坤維，將略廟謀，永宣井邑。一方昭泰，四境乂安，疫毒無侵，戈鋋不作。臣等九元七祖，超度泉扃；五族六親，允蒙禎祐。消平罪咎，和釋災凶，農蠶克保於豐穰，幽苦鹹期於扶濟。龍神鎮守，風雨均調，道化周行，靈威廣被。茫茫九土，擾擾四生，承黃壇普懺之緣，因太上九龍之命，俱昇道果，普陟仙階。飄浮絕祭之魂，霜露霑零之魄，勿為疵癘，各遂往生。道力所覃，永葉元吉。
伏以清淨之宗，托重元而設教；生成之本，資妙用以宣功。家國稟之而允昌，古今運之而不竭，粵惟道化，首出帝先。今屬睿聖禦天，元台分閫，敷弘道德，字育蒸黎，法伊堯媯舜之仁，遵後稷皋陶之德，萬方有泰，四境無虞，共感殊恩，何階上答？是用率勉寮屬，考按經科。嚴飭壇場，備申齋潔，精香燈而達懇，奉信幣以表誠。注念九清，馳心三境。伏冀元光下燭，至聖冥通，俯鑒群情，滂流巨澤，上扶帝業，光讚聖猷，比三辰以並明，媲兩儀而等固。鯤池鳳穴之野，聲教遐傳；桑津蒙穀之鄉，車書混一。保寧藩部，匡祐元戎，天祿永增，壽涯彌廣。臣九冥元祖，超苦趣於幽關；五族周親，享善緣於道域。封隅之內，三農有積於倉箱；政化之中；群瑞日編於簡冊。幹戈靜息，疵癘無侵。其有滯骨飄魂，久悲風露，傷墳敗廟，常苦凋荒，乘此勝因，鹹臻妙樂。龍神安鎮，士庶昭蘇，蠢動有生，同昇福界。
臣聞惟道為大，運元功而生育乾坤；惟帝為尊，握洪樞而主張造化。廣司萬國，遐統群生，承景命於三清，定洪基於九土。由是瑤圖積瑞，銀漢騰華，載誕元良，恢宏大業。今屬祥虹泛彩，寶電飛光，當重離啟耀之期，是率土虔誠之節。敢披雲笈，恭詣仙壇，備靈寶之道場，儼長生之勝會。鯨鍾鳳磬，飄逸響於九天；鶴焰龍煙，達精誠於三境。伏冀皇圖隆永，均雨露以無窮；聖壽高崇，與渤溟而比大。六宮內職，協讚宸居，萬彙群方，昭宣睿德。皇太子龍文鳳質，嶽固鬆貞，超漢盈周，賢扶一統，大同均化，旁及黔黎，共宗有道之期，並洽無為之運。臣某不任禱祝虔祈歸命之至。
臣聞上聖垂科，天真設教。神功救物，無遺動植之中；惠力宣恩，普及昇沈之內。粵自上古，逮於茲辰，荷澤蒙慈，莫知紀極。由是鄷山北部，潛祛邪沴之塵；鬥極南昌，廣布生成之煦。必資虔潔，方獲感通。臣猥以凡微，叨榮道蔭，遭逢睿獎，踐曆官常。入侍天階，高陟九霄之上；出持符竹，寵臨千里之中。或齊肅師徒，須行刑憲，輯寧封部，須舉威章。慮乖折衷之宜，自掇過尤之目，以茲兢灼，常寘肺懷。今則臣母竇氏，本命甲子某月日生，災運所躔，遂嬰疾苦，雖勤服餌，未獲痊平。恐是往債宿冤，尚為注訟，前生今世，旋結罪名。或星曜所臨，或年辰所曆，凶災淩撓，命祿衰微。曉夕憂惶，罔知救護。況臣主持王事，迢遞道途，不得躬奉庭闈，親調藥膳，心馳萬壑，目斷千山，惟憑大道之慈，冀集感通之效。是用歸依靈觀，稽首華壇，修黃籙道場，告元真上聖。願回聖鑒，俯介福祥，賜臣母氏易短促之齡，益遐長之祚。蠲消厄會，蕩滌災衰，使六氣均調，百關康愈，咎瑕除解，冤債和平。克瞻日月之華，別降生成之福。三途幽夜，六趣殊倫，同享勝因，共臻善貺，九元開度，五族安寧。臣常奉二親，得勵旨甘之願；榮朝聖主，永勤忠赤之誠。惟誓丹襟，上副元祐，不任瀝懇望恩虔祈之至。謹詞。
臣聞妙本希微，至真虛寂，運神功而化育，陶品物以生成，應感無私，周流靡及。所以九玄三古，鹹宣燾載之慈；天上人間，共沐涵濡之澤。金科玉津，雲篆瑤章，先萬法以垂文，具九流而拯世。大哉至教！無得而稱。臣夙荷道恩，欣逢景運，優遊玄造，沐浴皇風。逸豫順於天和，俯仰榮於大化，早參秘籙，常勵明誠。燧燭焚香，每肅虔於曉夕；瓊儀寶韞，敢有怠於敬恭。族屬周親，常臻蔭護，是用精修黃籙，上奉元休，案十華三境之儀，備羽磬霜鍾之禮，歸心萬聖，稽首諸天。伏惟俯鑒丹襟，曲垂元造，憫茲誠款，錫以休祥。賜臣九祖七元，生天證道；六親五族，受福霑榮。存亡均康濟之仁，動靜獲安貞之賜，災凶殄息，冤債和平，罪咎蠲銷，祿算延益，普天含識，率土懷生，俱承道德之緣，永樂雍熙之化。不任歸命虔祈之至。謹詞。
臣粵自塵微，早依真教，叨深元渥，夙荷靈休。迫以俗機，縈躔世綱，久拘職宦，罔遂初心。思羽褐以未期，欲奮飛而徒忉，依棲修敬，敢怠私誠？而過咎所鍾，女子殞逝。光陰遄往，傷痛難勝。但女子初笄之年，歸於儀氏，夫歿之後，誓誌道門，已造制法衣，繕寫經籙，永期頂冠佩服，虔奉修持。值臣以王事征行，未果前願，俄嬰疾恙，奄此淪亡，抱幽懇而莫申，念冥關而增恨。
伏惟三尊慈憫，眾聖哀憐，曲回鑒祐之恩，特降遷昇之澤。俾其魂魄，得契歸依，積生之冤債銷平，在世之罪瑕蠲釋，拔度幽泉之苦，獲居善爽之中。道力元功，常加祐護。其亡女所修寫法籙道衣等，謹於道場前焚燒上奏。伏惟至聖，鑒照愚衷，敕其魂神，開度領受。臣不任瀝懇虔祈哀痛迫切之至。謹詞。
臣聞天地分靈，君臣定位，必資輔讚，用致昇平，猶風虎以相須，若雲龍而感契。由是吹塵入夢，諭鼎養賢。審像求形，商王思阿衡之美；辟門籲俊，虞庭齊軒後之風。莫不輝灼帝圖，光昭史筆，以康億兆，以福寰區。今屬歲紀壬辰，日乘庚午，朔居天候，月合水衡。凝南斗之禎休，集東陵之瑞彩，景風入律，星火開祥，誕昴降嵩，允當令序。叨備青襟之列，輒祈元聖之恩，虔詣華壇，願崇鴻福。蘭釭夜燭，檀穗朝飛，仰陳三奏之儀，必達九天之鑒。伏冀青函紫筆，延生題東極之書；絳簡朱編，得道署南昌之籍。壽同山峻，祿並海深，樂鏡增澄，萊衣顯德。雁序繼三台之美，鯉庭超七葉之雄，陶冶九圍，匡扶玄聖，政歸一統，俗洽大同，普覃夷夏之方，永鎮雍熙之化。臣某受恩隆異，省已虛孱，惟叩靈真，曾明感激。不任瀝懇虔心歸命之至。謹詞。
伏聞大化無方，神功廣被，洞幽明而赴感，普生死以垂恩，拯度無遺，古今蒙澤。臣頃者專征北陸，統領師徒。橫黑肖以臨戎，誓傾臣節；奮周戈而效命，誌洗國仇。山川有登涉之遙，糧饋有免輸之重，惟期辦集，正切憂兢。又一軍之人，苦於瘥疫，死傷枕藉，相望道途。兼小男昭允，疾恙所嬰，性命懸迫，發丹誠而啟願，冀元聖之鑒臨。尋遂回戈，免貽曠闕，再朝丹陛，祗奉皇慈，恭荷道恩，敢申昭謝。是用按洞元品格，披靈寶典儀，考九幽長夜之科，遵玉匱明真之式，精修齋真，上答靈慈。伏冀三界照臨，諸天憫護。賜九元七祖，超苦軌於幽關；眷屬親緣，享福祥於昭代。臣積生釁咎，往世冤讎，及主務以來，公私負犯，或賞刑不當，或裁斷失宜，俗有怨嗟，過傷陰騭，致使動貽障塞，莫值亨通。晝夜循懷，常增憂惕，因今齋謝，並乞懺除。亡男昭允，未及壯年，飄魂異境，憫其淪謝，悲痛尤深。或有邪沴侵傷，或是幽靈拘制，虔祈道力，俾遂生神，度南丹流火之庭，昇上境洞陽之府。參元證品，悟道登真，罪咎蠲除，冕債和釋。臣等災躔超解，厄運清消，祿秩壽涯，更期延益。惟勤誠節，永酬聖主之恩；克勵焚修，仰副真靈之祐。
