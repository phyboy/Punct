伏聞至道開圖，三尊垂教，惠覃幽顯，澤浹死生。遊觀八門，播宏慈而濟苦；憫傷幽夜，回法炬以流光。南宮辟煉化之庭，丹簡啟超昇之籍。上智童子，願開罪福之由；飛天神人，請示懺陳之品。敷明真奧典，拔試幽關，披玉匱靈科，解銷考對。元清昏翳。灑潤焦勞。拯拔窮魂，鹹為善爽，終天載劫，俱沐元慈。臣先考運偶道風，常參寶籙，身逢聖日，累踐官榮。處世網之中，寧無過誤？履塵寰之內，必有愆違。況職主庖羞，須行宰戮，旋司戎伍，每舉刑章。出領郡符，入居近密，或抑強扶弱，或三令五申，既爽重輕，即為釁咎。又自鄉關隔越，兵火亂離，故裏墳塋，或有侵毀，塚訟延注，逮及子孫。兼割貨所居，移易門巷，土木修造，有觸明神，以此憂惶，皆祈懺謝。是敢遵靈寶科格，修明真道場，精潔香燈，豐嚴信幣，披心露懇，悔過希恩。
伏惟太上三尊、十方眾聖，神光下燭，惠渥旁流，赦先考累世以來深殃積罪，削名地簡，濯質天衢。故傷誤殺之愆，往債前冤之目，後嗣考延之咎，先人怨責之瑕，並賜原除，內外清淨。即乞煉神丹霍，列籍青華，不經於岱嶽鄷山，克證於福堂天路。上願九元開度，七祖超昇，墳墓安寧，幽冥潛靜，三途六趣，共洽勝功，內族外親，俱臻景祐。刳心抆血，拜手祈天，不任號殞激切涕咽之至。謹詞。
蓋聞至道應機，有同響答；明神赴感，無異影隨。緬惟幽讚之私，每荷垂休之力。六月二十二日，皇太子大會諸將，用卜吉辰，方當暑雨之時，遂有晴明之禱。果蒙靈貺，協此誠祈，不移頃刻之間，驟止滂沱之勢。群山曉碧，天高而屏翳收雲；六合風清，日朗而羲和弄轡。燕筵克備，中外同歡。今則旋整車徒，爰申吊伐。千軍雷動，山川絕泥潦之虞；萬馬星馳，戈甲曜晶瑩之色。佇平凶梗，大拯黎元。思答真官，式陳齋薦，蓮燈夜簇，蘭穗朝飛，儀禮精嚴，香花紛鬱，必達清都之聖，更崇紫府之勳。仰叩元功，以昌鴻業，不任虔祝之至。謹詞。
蓋聞混漠之先，希夷之表，厥惟至聖，光宅九清，敷澹然衝寂之宗，行不宰無為之教。上自三古，旁逮萬區，欽若真風，讚孚成化。粵自經綸之始，洎膺推戴以來，常矢明誠，每申瞻奉，而光靈累洽，禎貺繼臻。仙居賜受命之符，顯隆基業；宣室發祝祈之念，必至感通。由是風雨常均，氛邪不起，四封無警，百穀常登。祇荷恩休，實思昭謝，爰因令序，特啟齋壇，三日精嚴，六時蠲潔，冀憑關奏，上答元功。今則方命師徒，將平凶鬼，猶資道力，俾殄梟巢，借豐隆列缺之威，掃鑿齒貪狼之族，更垂熹祐，永泰寰瀛。不任祝望之至。謹詞。
臣聞至道深微，元功廣大，包萬天而布化，周品彙以流恩。故能下拯冥關，廣寧邦國，鎮安土地，和豫神明，皆遵宰制之歡，盡悅慈悲之力。古今共稟，幽顯無遺。臣夙奉元休，早承皇澤，未展涓埃之效，驟叨符竹之榮，況累掌重權，兼司刑憲。評詳獄訟，慮乖仁恕之規；主領兵師，實寡訓齊之要。動貽過咎，常切兢憂。自臨蒞郡城，每懷兢慎，遽鍾殃罰，敢望生全。禮制所拘，殞絕無所，偷延視息，又降渥恩。泣血籲天，煢煢何訴！竊聞元元啟教，紫陽有遷拔之儀；正乙垂科，黃籙有懺祈之路。是敢肅嚴公署，崇設齋壇，拜表九清，騰詞三界。
伏冀三尊眾聖，宏憫濟之慈；夜府泉扃，遂超昇之路。賜鄖國夫人某氏魂神安泰，福善資薰，積過深瑕，皆從蕩滌，不拘地府，徑上天堂。七祖九元，前亡往逝，俱昇道力，齊會福庭。又宅宇之中，累經修改，恐因觸動，未獲安寧。願憑齋薦之緣，旁解犯違之過；龍神複位，土地安和，居上利宜，凶災銷殄；城隍社廟，裏域真官，密享神功，永居福地。上願帝圖隆固，聖壽延洪。太子諸王，擁宏休而奉國；後妃嬪主，承景貺以匡朝。中外寮臣，六軍萬姓，同歡昌運，克遂安貞。歲有豐登，俗無疵癘。率土之內，一統萬方，並臻仁壽之鄉，鹹奉昇平之化。不任歸命披心虔誠懇頭之至。
伏聞至道元通，神功廣運，裁成天地，敷讚帝王。羲軒融燧之君，堯舜禹湯之主，莫不師資衝漠，啟迪雍熙，致祚曆之厖洪，俾聲明之振赫。或乘飆滄海，或證品紫庭，光燭九遐，壽均三景。
伏惟大蜀皇帝乘樞禦運，握鬥披元，執大象而撫華夷，駕六龍而綏億兆，德逾堯禹，聖越羲融。穹廬窮發之君，秦琛向化；靡漢渥窪之虜，重譯來賓。澤浸山川，仁覃草木，靈禽棲於內苑，嘉獸宅於上林，三秀呈祥，十朋表異。而猶勞謙恭己，讓德於天符；寧謐無為，棲心於秘要。今則神明幽讚，靈化垂休，渥澤潤洽於朽根，枝幹再榮於枯柏。風來翠壁，重飄遠近之香；月過華壇，複睹扶疏之影。其為嘉瑞，實冠古先，有以見天枝帝葉之繁昌，聖壽寶圖之永遠。雖禾生清廟，蓂吐彤庭，徒美前聞，難偕聖感。
臣榮逢昌運，叨領郡符，屬邑之中，睹茲上瑞，藻繪朝陳於龍闕，絲綸夕降於鳳箋。旋賜禦詞，嚴申醮祝，褒稱顯煥，榮耀優隆。量恩而溟海未深，荷聖而乾坤難報，敢因皇帝本命之日，修金籙道場，翹罄丹襟，仰祈元貺。伏冀諸天降鑒，萬聖照臨，流巨福於社稷尊靈，增景祐於宗祧先聖，二儀並固，萬國同文。皇帝壽等岷峨，明齊日月，普頒正朔，一統寰區。皇後受福紫宸，增齡丹籙。皇太子永扶皇極，養德青宮。公主嬪妃，榮匡聖日。諸王百辟，欽讚皇基。九土乂康，五兵韜戢，煙塵殄息，稼穡豐登。動植飛沈，三途六趣，俱承惠渥，鹹詣福庭。臣誓傾忠孝之規，上答聖明之澤。
伏以五氣元天，北宮大帝，司明善惡，統禦死生，壽祿吉凶，鹹資校錄。臣竊恐天文宿曜，有臨照之災；本命行年，有刑妨之咎。仰祈真聖，特具修禳，虔罄丹誠，同申醮禮。伏乞解除災厄，延益年齡，落死籍於北鄷，上生名於南極。公私和泰，眷屬安寧，即仰荷帝君慈祐之恩。
臣獲奉正真，參受元籙，內期修煉，以保身心，外冀威靈，以穰災沴，依科佩受，早遂寶持。但慮世務所拘，塵機所役，齋戒之日，朝謁有虧，修行之辰，香燈或闕。善功未立，過咎易彰，真氣靈官，未垂應祐，元司天府，譴責不專。三命五行，災衰未蕩，旦夕憂懼，冰炭在懷。今以上會之辰，天官考校之日，功過善惡，巨細無遺。是敢瀝懇披心，虔誠悔過，精修醮禮，拜奏章文。伏惟眾聖垂慈，赦其愆咎，降流靈應，銷解災凶。三部吏兵，常加祐護，動息康泰，永亨利貞，即仰荷法籙真官濟護之恩。
伏以二象既陳，三靈配位，陰陽陶鑄，天地權輿。巢居穴處之君，澆漓未作；上棟下宇之制，締構雲興。由是取則五行，定規六紀，順之則福延善著，違之則禍起災生。考其主張，實惟五帝。臣所居之處，經始有年，土木之用繼新，畚鍤之功累作，竊恐上幹五帝，旁犯眾神。又今歲興修，當行年之位，近則馮氏忽嬰疾苦，懼因犯觸所成，輒按元科，虔伸醮謝，備三天之舊法，請五帝之靈符。乞降正神，俯流真氣，永錫安鎮，俾獲乂寧。凶邪不侵，內外康泰，疾厄蠲蕩，眷屬鹹和，青宮增祿祚之文，黑簡息災蒙之數。克勤修奉，以答神功。不任。
臣以凡微，獲逢道化，常承覆祐，實荷真慈。自頃以龍紀元年，奉使支郡，方傳上命，遽蹈禍機。危懼之中，真靈俯祐，獲全形命，盡脫憂疑。兩地未通，三年隔絕，臣男延龜，懇伸禱祝，累告神明，天鑒誠深，親承應兆。仰惟至聖，介此殊恩，思罄丹心，克伸報謝。今則上元大節，啟福良期，輒備醮筵，上酬明貺。伏冀省臨薄禮，采納菲誠，答往願於當年，期降恩於此日。永當修奉，以荷神庥。不任。
伏聞大聖無私，隨機赴感，至真下濟，應念降靈，變通不間於塵凡，救度豈遺於微眇。臣自惟幽陋，竊慕元虛。洗心依冥漠之鄉，潛希懺罪；稽首仰鴻蒙之境，冀滌前非。上祈拯拔於七元，次乞和寧於四境，才披素款，遽降鴻慈，爰俾神交，授其嘉夢。魂清氣爽，全殊化蝶之時；捫腹安懷，有類得鮫之夕。固可表豐歲之兆，知災息之微。緬維神功，申茲景貺，兢榮失次，感激難勝，思答靈恩，重修醮禮。鴛燈吐焰，參差玉鬥之光；龍霧飄香，散漫瑤池之色。全祛萬慮，共運一心。伏惟丹府上真、六宮高聖，俯回鶴轡，暫降電旗，采納寸誠，哀憐末俗，拂長生之金劄，開大宥之洪休，賜其延永之年，增以自新之祿。主務則三農告稔，訓戎則七德申威。罪咎蠲銷，公私昭暢，存亡介福，眷屬延生，北玄除錄過之書，九府錫增年之籍。況復五緯循行，或逢臨照，三元係命，時有屯亨。遇災生福盡之期，當減祿奪年之數，常情罔測，揣分懷憂，非仗道慈，無由自濟。伏聞太上啟修禳之典，天師著祈醮之科，謝罪必銷，祈恩克降。今以本命之日，輒披正一之文，虔拜靈章，式陳微醮。三宮五緯，咸罄誠祈，六府七元，普申懺謝。伏冀眾尊昭祐，大聖鑒臨，赦已往之過尤，錫將來之福慶，三災弭息，九厄蠲消，壽紀潛延，祿作興益。七元九祖，超度幽扃，五族六親，均承道蔭，公私永泰，存沒康寧，即仰荷大聖罔極之恩。不任。
伏聞二氣降和，乃形品物；三光布象，以育群生。惟茲最靈，仰承明祐。至於行藏善惡，動息吉凶，鹹係上天，以司下土。臣幸承前福，叨沐道風。事主立身，得罄忠誠之節；循懷省己，常持兢慎之心。祿秩所霑，神明是貺，每增憂灼，實慮玷危。而眼疾所嬰，累年為苦，針藥雖至，服餌益勤，未獲痊瘳，倍增驚懼。恐陰陽年運，遇此重災，宿曜循行，成其困厄。曾申禱醮，冀獲安寧。今又身宮之中，暗虛所曆，當茲久疾，值此災期，啟向無門，仿徨失據。伏聞真科有格，醮酌垂文，輒竭丹誠，上希神鑒，精修醮禮，延降尊靈。伏惟九曜威神，分光照納，解其宿咎，和釋冤尤，銷彼災躔，蠲除疾厄。使紫童守衛眼宮，無痛惱之侵，青帝獲持肝髒，有安平之候。凶衰永息，祿算惟新，敢忘修勵之誠？以答照臨之賜。不任。
臣獲以凡微，早聞道化，棲心澹泊，注念正真，每展祈誠，必蒙昭祐。昨以公田既辟，壟麥初齊，遲遲之春日載陽，幕幕之油雲未布。眷茲農畝，正切憂惶，輒叩幽關，果垂鴻澤。爐香散處，便呈潤石之容；禁水噀時，已變如膏之雨。遂使西成有望，東作無愆，可俟京坻，以豐川蜀。上聖之延祥既厚，下臣之報德何階？虔拂翠壇，式陳單菲。蘋蘩蕰藻，誠非仰薦之儀；繒燭香花，敢備上酬之禮。伏惟采納，永錫嘉祥。謝過祈恩，不敢繁啟。不任。
伏聞大聖無私，隨機赴感，至真下濟，應念降靈，變通不間於塵凡，救度豈遺於微眇。臣自惟幽陋，竊慕元虛。洗心依冥漠之鄉，潛希懺罪；稽首仰鴻蒙之境，冀滌前非。上祈拯拔於七元，次乞和寧於四境，才披素款，遽降鴻慈，爰俾神交，授其嘉夢。魂清氣爽，全殊化蝶之時；捫腹安懷，有類得鮫之夕。固可表豐歲之兆，知災息之微。緬維神功，申茲景貺，兢榮失次，感激難勝，思答靈恩，重修醮禮。鴛燈吐焰，參差玉鬥之光；龍霧飄香，散漫瑤池之色。全祛萬慮，共運一心。伏惟丹府上真、六宮高聖，俯回鶴轡，暫降電旗，采納寸誠，哀憐末俗，拂長生之金劄，開大宥之洪休，賜其延永之年，增以自新之祿。主務則三農告稔，訓戎則七德申威。罪咎蠲銷，公私昭暢，存亡介福，眷屬延生，北玄除錄過之書，九府錫增年之籍。況復五緯循行，或逢臨照，三元係命，時有屯亨。遇災生福盡之期，當減祿奪年之數，常情罔測，揣分懷憂，非仗道慈，無由自濟。伏聞太上啟修禳之典，天師著祈醮之科，謝罪必銷，祈恩克降。今以本命之日，輒披正一之文，虔拜靈章，式陳微醮。三宮五緯，咸罄誠祈，六府七元，普申懺謝。伏冀眾尊昭祐，大聖鑒臨，赦已往之過尤，錫將來之福慶，三災弭息，九厄蠲消，壽紀潛延，祿作興益。七元九祖，超度幽扃，五族六親，均承道蔭，公私永泰，存沒康寧，即仰荷大聖罔極之恩。不任。
臣宿運所鍾，遭值道化，佩奉真籙，獲以稟修，而功業未彰，愆尤易積，陰陽爽候，疾疹所嬰。憂迫既深，叩祈是切，果蒙昭祐，旋獲痊平。又以中元之辰，欲陳黃籙之會，仰告真聖，願遂丹心。今則壇席克終，功德成就，關盟有應，風雨無侵。冥感聖慈，效酬難盡，敢因本命，虔備科儀，設微醮以展誠，拜靈章而請福。伏冀高尊鑒領，眾聖照臨，前願已圓，殊祥下及，使臣罪銷厄滅，業著功充，奉親既保其安寧，薦遠必霑其遷拔。永堅誠礪，以答真靈。不任。
伏以青城仙山，丈人靈觀，開九室而數洞，觀群嶽以稱尊。自軒後錫封，漢皇望秩，元宗構宇，先帝增崇，仙室益嚴，清壇彌肅。近則良宰興葺，靈宮鼎新。而正寢之西，猶虛隙地；邃牖之北，或睹餘基。元元之像設未陳，帝子之遺蹤宛在。輒欲興修祖殿，經始齋房，永資焚謁之儀，克壯清虛之境。將施畚鍤，慮犯龍神，敢備醮筵，虔伸昭告。伏惟允茲丹懇，降以元休，使功用必成，上下無撓，工徒安泰，福善攸新。不任。
伏聞天地分靈，三官定死生之格；陰陽懸象，九曜垂照燭之功。南宮開延壽之符，北府顯繩違之簡，星躔嶽瀆，考校無私，凡在人寰，鹹由統禦。臣自惟微薄，獲奉元慈，而履行之間，恐乖陰騭，運心之際，未合神明，因遇災凶，複兼愆咎，遽成厄會，莫遂懺祈。今年中宮則天符所臨，身位乃土星對照，大運猶居於劫殺，飛旗又寄於行年。三命五行，恐逢刑克；列星九曜，更慮照臨。所以轗軻未寧，災厄頻作，非憑至聖，無路叩祈。是敢虔罄丹誠，克申大醮，伏惟眾聖，俯降福祥，消災咎於將來，釋過尤於既往。六曹司命，增福算於丹天；七紀尊神，介休祥於元極。公私清泰，眷屬安康，即永荷眾聖祐護之恩。不任。
伏聞道化宣行，元功覆載，陰陽不測，亭育無私。由是五帝三皇，禦六儀而統物；天官水府，司八會以持綱。南宮明錄善之科，北極總繩非之品，吉凶罪福，鹹係靈曹。竊惟全蜀奧區，華陽會府，提封八國，柔服諸蕃，玉帳既崇，金台實峻。外清殊俗，威懷則文武兼資；內握雄兵，申令則賞刑俱用。臣切以張某久持重柄，獨運赤心，上稟聖謀，仰遵廟略。或指蹤貔虎，清蕩邊陲；或恢複城池，削平疆土；或誅鋤奸猾，摧挫凶豪；或督課賦輿，經營軍食。以茲多事，詎可禁刑？深虞斬決之間，重輕有失，因成譴咎，曾未懺祈。又恐三命五行，或逢衰厄，明星暗曜，或值照臨，神道至幽，常情靡達，非聞至聖，難滌深瑕。是敢依詣靈山，修崇大醮，遍天地陰陽之府，周星辰日月之宮，瀝懇披心，祈恩悔過。伏願靈光迥鑒，除已往之愆違；惠澤下臨，息將來之災否。允垂嘉祐，永介福祥，延壽紀於丹篇，落罪名於黑籍，以康川境，永保群生。不任。
伏聞元聖開光，高尊俯化，澤周品彙，慈覆萬夫，懸罪福之明科，標死生之大法。上惟邦國，下及人臣，同歸統禦之門，鹹宗沮勸之訓，古今不紊，纖介無遺。臣伏念佐聖立功，非賢不濟；扶危拯難，非德靡先。節度使王某，義貫神明，忠衛社稷，耀武略而先朝返正，鼓仁化而今聖理平，用是茂勳，錫茲巨鎮。其間或克收宮禁，誅蕩妖凶，秦甸行師，袖川振旅，廓清庸蜀，底定盧彭，外靜邊方，下戢奸暴，蓋不得已，未能去兵。至乃宣天子之威，用將軍之鉞，無非仗順，必在為時。尚慮故殺誤傷，因成釁咎，天曹地簡，或紀愆違。又恐宿曜所臨，行年有厄，曆運衰否，分野災凶，須備懺陳，以期昭洗。臣叨居寮屬，輒按經圖，仰罄丹誠，恭申大醮，潔禮頌於仙嶽，奉榛糈於靈壇。上叩虛無，極諸天而禱祝；旁周海宇，俯九地以虔祈。冀達精思，曲流真祐。願北宮赦罪，南極延生，五行之否塞清銷，三命之災衰弭絕，壽將川廣，祿與山崇。穀稼豐穰，蒸黎輯悅，常扶聖日，永福群生。上願國祚遐長，聖朝寧泰，戈鋋自息，文軌大同。三光順度於上元，萬類繁昌於下土，幽明異趣，水陸殊階，鹹沐真慈，共臻鴻澤。不任。
伏以天地萬神，陰陽具職，敷舒道化，拯育群生。北極西宮，秉刑章而定罪；南躔東府，播含養以宣功。粵自帝王，洎諸臣庶，鹹歸宰執，以判吉凶。臣夙荷福因，叨塵官籍，蹈艱危之路，當戈甲之秋，一從戎旃，再居名邑。而疆陲遐邈，征稅繁豐，寬柔則征督無功，剛峻則疲羸有怨，類驅雞而豈易，顧馴雉以殊難。況未洽和平，猶資刑賞，雖絕私自勵，惟理自從，尚慮重輕，或乖中道。深憂故誤，遂結瑕疵，又恐辰耀所居，行年所曆，因其厄滯，以構災衰。境麗仙山，雲藏真觀，洞包雷雨，地集神龍。仰靈都於罔象之中，願披丹懇；瞻玉相於煙霞之表，必降元慈。是用按靈寶舊科，設周天大醮，普九圍之宮府，遍十極之威神，拜手歸依，傾心祈懺。洪纖罪目，今昔愆違，未兆之災，將來之咎，並期蠲赦，曲賜消禳。眾厄清夷，宿冤和釋，更增微祿，俾遂遐年。九祖超昇，三途開泰，臣一家骨肉，兩地親緣，早獲團圓，俱賜貞吉。頃因修造，慮有侵蕩，冀獲安寧，共貽祥祉。當境靈廟，川澤職司，俯祐生靈，旁祛氛沴，邑無水旱，俗富倉箱。其有冥漠無依，漂零魂爽，霑茲福利，亦契逍遙。不任。
伏聞三光表瑞，九曜凝輝。配金木以司方，四時攸敘；定陰陽而立象，萬彙生成。立宰幽明，統臨罪福。臣自惟凡陋，獲奉真靈，懼履行之間，易成愆咎，修持之道，未契神明。況職務所司，重輕鹹係，恐乖彝法，更積過尤。惟夙夜在公，敢忘虔恪，而吉凶難測，倍切兢憂。兼以宿曜所臨，輒罄懺祈之懇，爰因本命，恭備醮筵，備香火以貢誠，列星燈而展禮。所冀希夷至聖，俯鑒丹心，九曜上尊，曲流元貺，釋罪尤於既往，解厄運於將來，冤債銷平，凶衰除蕩，更增壽福，永介祉祥，眷屬乂安，公私和泰。不任。
伏以青城仙山，丈人靈觀，久無營葺，近再修崇，既畢巨功，爰徵繪事，輒於廣殿，圖肖真儀。鶴貌雲容，疑謁潛靈之府；瓊姿淑態，似來澄碧之容。莞爾可瞻，肅然如在。必冀降靈威於水德，流福澤於人寰，克展醮祈，仰希鑒祐。無任。
伏為丈人觀久為荒毀，近畢修營，土木之役既興，粉繪之功是設，爰於殿，圖貌靈儀，翠雲丹錦之袍，元璧黃琮之器，星景日精之品，五華七稱之殊，二驂六馬之車，雲雲翼霞軿之輦，儲副二室，佐命八山。嶽君水帝之儀，溪女河侯之列，山林孟長，沼沚靈司，帝王鹹秩之曹，典策所封之位。或傍司海裔，東距方諸，或別領洞天，西鄰昆嶠，莫不振揚雷電，嘯蛟鯨。按察幽明，掌錄川澤，讚太上正真之理，宣帝王亭育之恩。歆彼六氣，成乎大化。比秋冬春夏，遵時令以無虧，風雨雪霜，均歲功而不爽。俱奉軒轅之命，皆持宰執之權，與嶽瀆眾靈，供上司之職。則希夷真君居天尊之重，當臨禦之嚴，頒序朝宗，所宜森列。今則揮毫匠手，彩布循垣，燦若星陳，矗如雲擁。由是宏裾褒袖，玉劍珠旒，火佩含星，瑤珪斂月。或瓊顏蒨袖，若辭姑射之峰；異狀奇姿，似照潯陽之浦。丹青式備，絢煥如生。固當契彼神明，藂茲福祉，上扶邦國，傍祐黎元。調十雨五風，以登稼穡；普九州六合，以致雍熙。洪圖齊日月乾坤，元化匝蚳蝝動植。虔修醮酌，恭罄祝祈，佇降威靈，允孚禎貺。謹詞。
伏聞大道生成，元和鼓鑄，流形品物，布化群靈，申上元宰制之功，垂下土吉凶之戒。是則懲惡勸善，信為格言；害盈福謙，固惟常訓。臣夙聞玄旨，敢不冥心？揣分兢懷，省躬思道，而叨居祿秩，未脫囂氛。秉朝憲則筆定典刑，督邦賦則庭施檟檚，功或興於土木，膳未罷於炮燔，故誤之罪莫知，重輕之文或爽。以茲憂懼，恐結尤違。況臣今年天符臨本命之辰，太白居愁滯之位，竊恐誌隨災易，留連於聲色之間；情逐禍移，沈湎於杯觴之內。因思警慎，仍切懺陳，敢於本命之辰，虔罄焚修之禮，濯心靈洞，歸款名山。仰鬥極星躔，冀銷往咎；瞻鳳軒龍蓋，願降新恩。使罪戾蠲平，冤尤和釋，災凶寧息，祿算遐長；骨肉則兩地樂康，生靈則一邑豐泰；兵鋒永偃，疾癘無侵；水旱勿興，農桑滋阜；龍神安鎮，遠近昭蘇。誓策丹心，上副元造。不任。
伏聞大道生成，元和鼓鑄，流形品物，布化群靈，申上元宰制之功，垂下土吉凶之戒。是則懲惡勸善，信為格言；害盈福謙，固惟常訓。臣夙聞玄旨，敢不冥心？揣分兢懷，省躬思道，而叨居祿秩，未脫囂氛。秉朝憲則筆定典刑，督邦賦則庭施檟檚，功或興於土木，膳未罷於炮燔，故誤之罪莫知，重輕之文或爽。以茲憂懼，恐結尤違。況臣今年天符臨本命之辰，太白居愁滯之位，竊恐誌隨災易，留連於聲色之間；情逐禍移，沈湎於杯觴之內。因思警慎，仍切懺陳，敢於本命之辰，虔罄焚修之禮，濯心靈洞，歸款名山。仰鬥極星躔，冀銷往咎；瞻鳳軒龍蓋，願降新恩。使罪戾蠲平，冤尤和釋，災凶寧息，祿算遐長；骨肉則兩地樂康，生靈則一邑豐泰；兵鋒永偃，疾癘無侵；水旱勿興，農桑滋阜；龍神安鎮，遠近昭蘇。誓策丹心，上副元造。不任。
