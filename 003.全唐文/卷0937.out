伏以朱陵境，南昌上宮，禦正陽長育之方，行大道生成之化，凡所祈啟，必賜降臨。臣以愚蒙，叨逢聖日，參榮禁密，荷寵雲天。常慮庸虛，難勝恩遇，恐行年厄運，宿曜災凶，有加臨刑克之期，有滯塞迍之數。惟增惕懼，罔敢自安，輒罄丹誠，虔修醮禮，特希冥護，俯降威光，銷已往之過尤，解未萌之災咎。續南極丹書之簡，更益年齡；除北都黑籙之文，重新祿祚。克垂濟度，永荷靈恩。無任。
伏以惟地惟天，厚載廣覆，生成庶品，孕育群靈，坤德母儀，光被萬有。粵自君臣父子，洎於動植飛潛，厥有誠祈，盍申昭告。臣封境之內，戈甲屢興，害及邱墳，戮兼嬰耄，遠近塗炭，人鬼不寧。痛彼一方，毒深骨髓，念茲萬姓，誠切禱祈，瀝血披心，仰希鑒祐。伏冀曲哀虔祝，俯借威靈，命山川嶽瀆之神，助平災沴，敕雷電風雲之吏，共靜郊原。大開倚劍之門，不隔朝天之路，昭蘇疲俗，洗滌深冤。豈伊項籍之祠，能祛蜀難；無使蔣山之廟，獨助晉師。奉斝陳詞，言興涕霣。不任。
伏以六氣周流，天道為生成之本；七星杓準，鬥君為統制之元。罪福吉凶，鹹歸校錄。臣以近畿未泰，戈甲猶興，四野靡安，疾疫斯構，念茲疲瘵，痛逼肺肝，敢因衙醮之辰，更達叩祈之誌。伏冀曲回聖力，俯借神威，垂景貺於四人，息災厄於三蜀，休兵偃革，時泰民安，厄運銷平，福祥臻會。不任。
伏聞垂象上元，各有主宰，或統軍兵之會，或司氛祲之源，仰矚光華，係其休戚。臣封疆之內，幹戈逾年，野廢農蠶，人罹塗炭。念茲冤抑，痛迫肺肝，是敢稽首炷香，馳心禱福，冀因感激，俾獲照臨。伏希運金方肅殺之威，垂大義裁非之力，助茲武旅，清彼郊畿，拯一川墊溺之憂，活萬姓倒懸之命。弓弢戈偃，雨順風調，百穀有年，五兵永息。不任。
伏以鬥禦中天，旁周八極，招搖所指，邪正聿分。今以節及上元，時當考校，群物被維新之澤，萬方承煦嫗之功。念此封隅，尚躔兵甲，生靈塗炭，壟畝榛蕪，當發生播植之功，曠黎庶耕桑之業，以茲憂痛，倍切叩祈。伏惟北極宮中，七元籍內，輟眾庶凋傷之目，改一方淪喪之災，克睹和平，永銷鋒鏑。臣或身逢厄塞，罪係星辰，甘寘明科，以謝群品。不任。
伏聞乾坤覆載，陰陽有消息之殊；日月照臨，寒暑有推遷之候。吉凶在運，否泰相沿，雖曆數使然，有堯水湯災之變；而修禳有道，見返風退舍之文。惟此郊原，方當厄會，蒸黎末泰，戈甲繼興，徵彼星圖，實惟火曜。是用歸心大道，虔叩上元，開太乙之壇，行三五之法，躡紅飆而請福，步元鬥以祈天。所希列火騰威，應星芒於上境；陽光散焰，蕩陰穢於下方。仰福聖躬，大庇川蜀，人登福壽，野息戈鋋，同沐神功，永銷憂患。不任。
伏以六氣周流，天道為生成之本；七星杓準，鬥君為統制之元。罪福吉凶，鹹歸校錄。臣以近畿未泰，戈甲猶興，四野靡安，疾疫斯構，念茲疲瘵，痛逼肺肝，敢因衙醮之辰，更達叩祈之誌。伏冀曲回聖力，俯借神威，垂景貺於四人，息災厄於三蜀，休兵偃革，時泰民安，厄運銷平，福祥臻會。不任。
伏聞垂象表靈，位尊北極，統臨萬有，照燭群生。八十一變之威容，三十六兵之神武，肅清造化，臨察幽明，殄惡誅邪，安人護國。今以朱陽屆候，赤帝司方，南方資長育之恩，四敘葉清和之節。蠶功將就，農務方繁，而疫癘兼行，鉦鞞未止，民多殍仆，野困逋逃，既投足無場，豈息肩有所？叨居監護，實切憂傷，更因衙醮之辰，再布誠祈之悃。伏冀神兵助役，蕩氛翳於郊畿；雲騎騰威，掃疾癘於閭裏。生靈有泰，遠近無虞。昏霧永銷，見三蜀山川之色；浮雲自滅，開九天日月之光。厄運蠲平，災危靜息。常傾丹素，以副玄休。不任。
伏以六氣周流，天道為生成之本；七星杓準，鬥君為統制之元。罪福吉凶，鹹歸校錄。臣以近畿未泰，戈甲猶興，四野靡安，疾疫斯構，念茲疲瘵，痛逼肺肝，敢因衙醮之辰，更達叩祈之誌。伏冀曲回聖力，俯借神威，垂景貺於四人，息災厄於三蜀，休兵偃革，時泰民安，厄運銷平，福祥臻會。不任。
臣以凡愚，叨依簪褐，修持多闕，過咎易盈，遣責所臨，疾瘵斯構，羸形幾喪，微喘偶全。三洞法師杜宏廣，情切本枝，念深危疾，式披丹懇。冥叩元真，果蒙降以殊休，續其餘算，仰荷真靈之祐，再窺日月之光。螻蟻力微，乾坤恩重，用申醮酌，仰報生成。伏惟聖慈，俯賜歆鑒。不任。
伏以三光垂耀，五緯流輝，盈縮有常，古今無紊，循環列次，主宰群生，影響靡常，吉凶攸係。臣叨膺命秩，獲履土疆，惠未洽於飛沈，境方躔於災沴。兵鋒淩暴，士庶流移，千里瘡痍，一方殘毒。念茲憂痛，實切肺肝。竊惟上聖好生，至真育物，敢憑茲煦，再罄醮祈。伏希太白揚威，助武功於原陸；歲星舒彩，播仁澤於郊圻。五辰順軌以呈祥，萬類承風而納祐，野無悲怨，俗洽和平。誓竭丹襟，仰酬元貺。不任。
伏聞斗正中天，杓臨八極，魁綱所指，福祚必臻。臣行運之中，土居身位，遊年之內，災向離方。今屬斗在南天，日躔命宿，仰申告醮，冀獲感通。願垂宰制之威，以靜晦蒙之數，克垂元祐，敢負明恩？不任。
伏聞南斗六宮，文昌眾聖，壽涯所係，生籙是司。動植幽微，咸資主統，祈生請福，益露明誠。臣叨荷寵恩，謬司藩部，功無塵芥，過積邱山。而行運之中，方當否塞，宿曜之內，並有照臨，敢因章奏之壇，重有禱祈之望。伏冀朱宮上聖，丹闕高尊，垂回凶度厄之慈，開出死上生之路，使一境之兵銷革偃，四時之雨順風調，拯癘魄於窮泉，拔遊魂於長夜。降元和之澤，濟冥漠之鄉，浮雲不蔽於青天，忠懇獲伸於白日。元元之志，仰佇鴻休。不任。
伏聞大道昭明，獨著好生之化；天真慈惠，偏宏濟物之仁。亭育必均，撫臨無失。臣自惟凡陋，叨荷寵榮，未著勳勞，洊深渥澤，而維鵜起誚，聚鷸為災，蓋薄德而招，亦蒙所萃。三命之內，別有刑衝；九曜之中，仍周臨照。敢因元命，虔叩上元，伏希回此凶衰，錫其禎貺，赦過尢於既往，解厄會於將來，得傾忠赤之心，上答乾坤之澤。誓當砥礪，以答元慈。不任。
伏聞元象在天，萬有鹹照，動植荷無私之德，幽明承不宰之功。臣早被寵光，謬司藩翰，誠慚薄德，繼履深災，郡邑凋夷，生靈淪斃，於茲傷痛，須勵誠祈。伏惟允降元休，克寧疲瘵。使兵旗永卷，無聞冤訴之音；稼穡惟豐，自洽和平之化。至於山川之內，地分災期，躔次之中，天文厄運，並希銷解，俾獲乂康。誓竭丹誠，仰副鴻澤。不任。
臣以凡微，叨逢聖日，荷三境照臨之賜，承二儀亭毒之恩。常慮跡處昏衢，身居俗網，修持有闕，罪咎易增。雖佩奉秘文，遵參寶籙，香燈怠惰，葷濁侵淩，道氣不降於百關，靈官暗遷於六府。由是虛邪內集，疾恙旁縈，夙夜兢憂，懼不全濟。又慮五行三命，運遇凶衰，兼以土曜木星，仍臨宮宿。顧茲凡眇，素寡善功，當此災期，倍深惶惕。是敢按《河圖》舊典，披啟醮壇，依靈寶尊文，請求天像。伏冀元慈俯矚，靈貺遐霑，洗滌過尤，解銷災咎。明星隱曜，共介禎祥，八卦九宮，並祛刑厄。疾患痊複，邪癘蠲除，增祿秩於維新，續年齡於延永。行年神將，法籙吏兵，輟罪舉功，鹹賜昭祐。永當修勵，以答元恩。不任。
伏聞一氣肇胎，三靈資始，乾奇坤偶，定彼陰陽，金革土浮，明其次舍。九興於坎，戌亥謂之天羅；六起於離，辰巳謂之地網。乃二體昇淪之所，是兩儀代謝之鄉，陽伏而不能剛，陰絕而不能繼。行年所曆，實迫災期，況天地中和，圓方化育，流形挺質，命世降奇，皆歸鼓鑄之權，難逭興衰之數。顧臣凡昧，敢避晦蒙，丙辰當厄會首臨，丁巳乃災期將解。惟茲二歲，實抱百憂，上祝元穹，敢祈銷解。仰惟聖鑒，俯念誠祈，顯降威靈，大祛災釁。使乾綱坤紀，息氛沴於一方；地網天羅，解凶期於小運。行歌擊壤，歸聖朝樸素之風；束甲弢弓，副元祖希微之教。永勤香火，以答元慈。不任。
臣叨荷國恩，謬分戎閫，西南粵壤，髳蜀雄都，三舍當參井之躔，八國控羌蠻之域。區封既廣，統制斯難，常虜非才，有負殊寄，夙夜憂懼，不敢遑安。近歲以來，凶災未息，疾癘時起，幹戈日尋。今按考黃圖，驗求元曆，分野之內，太白將臨，況運兵籌，方武旅。仰裁成之義，仗肅殺之威，佇靜四郊，以康萬姓。伏冀天光俯鑒，聖力潛資，濡渥澤於九重，救倒懸於千里，櫜弓解甲，鑿井耕田，裏閭無瘥疫之家，遠近有歡呼之俗，長庚所指，幽滯俱通，即永荷昭祐之恩。不任。
伏以鬥禦中天，杓移列次，握帝車而獨運，浮華蓋以高臨，吉凶得以司明，罪福由其考校。雖塵凡杳隔，仰星晷以無階；而天聽甚卑，有心誠而必鑒。丹襟所叩，元應攸彰。臣頃以災蒙，偶逢艱梗，道塗阻塞，骨肉支離。因與幼男，兩地暌隔，倉皇相失，音信莫通。惟晝祝長天，夜瞻鬥極，冀其通感，再獲團圓。炷香而血淚共垂，拜手而心魂俱往，果蒙昭祐，遽遂歸還。常懷再造之恩，未答自天之澤，兢憂度日，芒刺在躬。今則玉局仙居，錦都靈化，下藏洞府，上屬星躔，蚃可期，真靈攸會。輒投勝境，願展醮祈，將酬福祐之慈，少達敬恭之禮，佇回真鑒，俯納塵心。小男以壬子主生，微臣以庚申定命，常希聖力，永錫保持，祛五行三命之災，解宿度天文之厄。得勤修勵，永奉休明，黍稷非馨，真仙是鑒。不任。
伏聞天覆地載，資大道以生成；稟質孕靈，由至真而潛運。用能彌綸不極，生化無窮，真宰主張，元功統御，雖太虛遼邈，劫曆遐長，庶品喧闐，九圍曠蕩；刑政繁雜，分野幽深，災福攸司，安危是係。臣遭逢聖運，塵忝恩榮，授以節旄，委之輔相，地雄巴蜀，境控羌蠻，慚無綏撫之能，常切兢憂之懇。況舉善癉惡，須用賞刑；伐叛誅凶，仍施斧鉞。戎祀有牲牷之具，賦輿有徵督之勞，有土有人，蓋不得已。實恐詮材不當，委任失宜，因起怨谘，遂成災沴。今又土星行度，對照此方，地一移宮，將離益部，五鬼臨於坤位，火曜躔於井宮。又臣大運在衝破之鄉，小運當命墓之歲，木既薄弱，火亦衰微，天符臨於行年，遊行逢於絕命。土方對照，又在妻宮；金火伏行，亦居滯位。木星處愁煩之宿，暗曜出乖背之方，垂象至明，陰陽有數，得無警懼，以自勵修。尚恐過咎易深，尤違旋積，因其愆失，災及生靈。省己撫心，不遑寧息。竊聞正陽之月，丙午之辰，是六星降鑒之期，南斗定生之會。滌瑕介福，宥罪覃恩，輒按明科，願申昭謝。詣元元真府，玉局靈壇，精備信儀，肅虔香火，普日月星辰之界，遍山川海嶽之司，咸罄丹心，恭修大醮。伏冀回無私之鑒，垂不測之神，降彼南宮，盼茲下土，共流真貺，俯察微誠。解地分之災躔，銷天文之謫見，息三命五行之厄，除九宮八卦之凶。靜土星所照之方，克承嘉祐；禳地一將移之數，允錫休禎。黎元咸保於乂康，穀稼必期於豐衍，連營有泰，四境無虞，疫毒不侵，戈鋒弭戢。上願三光表瑞，循黃道而福帝躬；五緯順常，扶紫微而拱元極，龍圖永固，鳳曆攸昌。其有境土龍神，山川祠廟，共延祥祉，用拯幽明。至於地府陰關，遊魂苦爽，肖翹飛走，水陸沈潛，仰承濟護之恩，永享安寧之祐。不任。
伏以蜀之星躔，上當鶉首；蜀之分野，下接坤維。當申未之方，在參井之度。今以土星對照，金火正臨，五鬼方寄於二宮，地一將移於益部。恐政乖慈育，法爽哀矜，野有怨嗟，人罹災眚。又行年之內，本命之中，刑克衰微，慮成災厄。敢以正陽令月，丙午良辰，虔備醮祈，以申懺滌。伏冀大開恩宥，俯念精修，解天文地分之凶，祛三命五行之咎，曲回禎貺，永錫乂安。誓傾求理之心，以答好生之澤。不任。
伏以天皇大帝，司察萬方，太乙十神，巡遊八極，垂災降福，巨細無遺。凡在君臣，敢忘炯戒？今以地一行位，將出蜀鄉，深虞刑政之門，必有愆違之失。惟增震惕，輒備懺祈，虔修香火之儀，用表依歸之懇。伏願鑒其虔切，錫以禎祥，俾境宇安寧，生靈蘇泰，時和歲稔，偃革弢弓，克新憫祐之恩，敢負照臨之賜！
伏以道氣運行，元和亭育，分萬靈而布化，垂列宿以麗天。凡曰含靈，鹹歸稟受，仍俾主宰，以定吉凶，臣猥以庸虛，叨承渥澤。運籌藩閫，慚無制勝之謀；剖竹方州，實寡綏懷之績。況地連夷落，境控巴賨地，短才常慮於闕遺，雜俗難於撫諭。惟精兢慎，獲保初終，既卷隼旗，複依戎幕。顧恩榮而益厚，在循省以何安？憂畏所深，疾恙因作。每慮積生之始，以洎此身，三業構非，六情結釁，前冤未弭，往債所躔。或理務之間，賞刑不當，烹殺之際，故誤難明；或天文宿度之中，有逢臨照；或三命五行這內，有值刑衝。又今年五鬼在於妻宮，天符入於財位，小運則丙祿值墓，大運則子水向衰，金火行於身宮，綱星加於驛馬，皆為厄會，倍切危疑。所以疾苦之時，冥心禱祝，佇其銷解，用展效守。今則萬聖垂慈，眾真憫祐，拯其疾厄，賜以痊平。仰元造以知歸，感鴻恩而上答，披《河圖》真格，詣玉局靈壇，備蠲潔之儀，設周天大醮，星辰日月，畢罄誠祈，地府天關，遍申昭謝。伏願降臨丹懇，采納素誠，永錫吉祥，克加濟護。使罪尢除蕩，算紀遐長，冤債和平，災凶超度。誓勤修奉，以副元慈。不任。
伏以大道凝華，元尊布化，肇分一氣，品列五材，終始循環，生成萬有。上惟劫曆，資運數以推移；下統人倫，配吉凶而陶鑄。稟形毓質，鹹賴元功。臣早慕清虛，誌親衝漠，獲參秘籙，常冀遵修。昨以奉使京華，經途險遠，每虞曠闕，冥有祝祈。果蒙道力潛扶，殊休密衛，達秦甸有安貞之吉，回蜀城無敗累之憂，仰感靈恩，實思昭報。今屬重陽懿節，甲子佳辰，虔備菲誠，恭申醮禮。伏冀神威俯鑒，微願克酬，采納丹襟，頒宣洪澤。使罪尢蠲蕩，冤債和平，災咎清消，福祥臻會。事親奉國，常蒙憫護之恩；守職進身，永荷真靈之貺。不任。
伏聞大道孕靈，天尊演化，乘機誕瑞，命世降賢。所以匡國濟時，宣功利物，稟星辰之正氣，總嶽瀆之英華，莫不受命上天，凝神中土，恢宏器業，拯祐生靈。臣以節度使琅琊郡王，生屬休期，累承聖澤，以武威扶持唐祚，以忠節翼讚睿圖。光啟中興，克安天步，貢賦常盈於內府，明誠首冠於藩維。推此勳庸，宜承禎祐。今以誕生令序，禱福佳辰，輒備信儀，虔修醮禮。依太乙祈真之品，詣真人朝鬥之壇，香散虛庭，燈繁靜夜，傾心上奏，冀獲感通，普垂象以冥思，遍真靈而醮祝。伏願星躔日域，地局天司，眾聖回光，萬神昭鑒，照祥符而延巨貺，開壽域而懋鴻勳，永佐聖朝，長扶帝座。然願龍神葉讚，川境安寧，百穀滋豐，五嶽韜戢，俗洽和平之美，年無災沴之虞，動植幽明，同臻道化。不任。
伏以大道垂慈，萬靈分職，陰陽布化，星象垂文。照燭幽明，裁成品彙，主張有度，罪福無差。臣獲以塵微，仰蒙覆燾，謬叨寵祿，早忝恩榮，久統師徒，仍分符竹，實慮才輕任重，福過災生，夙夜兢憂，不敢寧處。又以今年行運，天符入於中宮，寄王之方，復臨大運。況驛馬為五鬼所對，小運與大運相衝，生月及本命之辰，皆遇土星所曆，遂成災疾，未獲痊平，省已循懷，伏增憂懼。竊聞天曹上聖，主籙死生；北斗南宮，司明罪福。是敢披心瀝懇，拜醮希恩，虔詣靈壇，精修奏薦。雖物儀單菲，而誠願拳勤。伏惟萬聖眾尊，開恩鑒祐，赦臣積生罪咎，解臣三命災凶，落北斗之死名，上南宮之生籙，銷平厄會，和釋冤仇，疾苦蠲除，祿算延益。誓勤修勵，以答元恩。不任。
伏以大道生成，陰陽亭育，主張有度，罪福無遺。臣叨荷恩榮，常增戒懼。雖側身思過，省己捫心，每虞操履之間，難免纖微之失。今年三命之內，土木氣微，行運之中，命祿皆薄。天符臨官祿之位，遊年當絕命之方，大運則土曜所加，小運乃元辰所主。計都居鈍滯之宿，金星入乖背之鄉，旦夕憂兢，恐為災厄。是敢按遵科典，精潔醮祈，望靈化以馳神，仰玄穹而勵懇。伏願天司地府、九曜南宮，克鑒丹誠，俯垂元祐。賜臣自新之澤，赦臣既往之非，解五行三命之災，銷列宿暗虛之厄。罪瑕清滌，冤債和平，遂推公去己之心，傾奉主事親之懇。公私昭暢，家眷康宜，普及存亡，鹹希福利。不任。
伏聞天府地司，主張命籍；南宮北斗，統籙死生。三官持考校之文，五帝領裁成之籍。顧惟下土，實係上元。況乎處世立身，善功難著；乘非蹈過，罪目易盈。早忝殊榮，靡申續效，或理務有刑章之失，或專城有賞罰之差，積尤違於地府天曹，結罪咎於星躔日域，曾無悔謝，莫遂蠲除。又自行運之中，方當厄會，火星飛於小運，天符入於中宮，水曜伏刑厄之鄉，土星退愁煩之宿，祿火雖王，辰土尚衰。數年以來，疾苦未減，元元之懇，實切憂惶。竊惟上聖至真，垂慈育物，冥心注念，有感必通。輒憑香火之緣，精展醮祈之禮，虔誠悔過，稽首希恩。伏惟湣鑒庸微，俯宏慈祐，解已成之災厄，赦既往之罪尤。南斗延生，北宮落死，潛增年算，克賜乂安。疾瘵痊平，眷屬康泰，即永荷眾聖再生罔極之恩。不任。
伏聞大化權輿，元精剖判，生成天地，陶鑄陰陽，正三統以疏基，役四時而成歲。由是萬靈受職，五氣分鑣，天府地司，領生校籍，罪福以之詮敘，報應以之弛張，毫末無遺，古今不紊。況復上標躔次，下制山河，隨運曆而慘舒，因恭惕而昭戒，仰窺元訓，得不稟修？臣夙荷天慈，克符睿獎，峻台衡之位，提斧鉞之權。玉律金科，慮爽重輕之信；五申三令，慚乖訓撫之宜。雖盡力匡君，傾心許國，翦長蛇而復宮闕，清巨祲而息戈矛。再拔城池，頻摧寨壘，變蟻結蜂攢之俗，穆為賓向化之人。三蜀乂寧，四民和穆，實乃上資聖力，明稟靈恩，猶恐政理或虧，罪瑕難逭。審己或違於道德，遊心未契於神明；或分野災期；或行年厄會。臣今年小運逢於劫殺，大運遇於天符，土曜對於身宮，行年衝於命位，每懷憂戒，思展懺祈。竊以丙午良辰，是南斗降真之日，六宮眾聖，主籍是司，輒申醮酌之儀，願達依歸之懇。伏冀天關流貺，鬥極延慈，赦既往之尤違，錫將來之休祐，災凶弭息，境安寧，遠近昭蘇，龍神輯睦，風雨均暢，疾癘清銷。以俗泰為嘉祥，以年豐為上瑞，忠以扶於社稷，靜以答於神祇。虔肅丹誠，上副元澤。不任。
