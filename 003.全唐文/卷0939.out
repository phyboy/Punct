伏以二氣陶融，三元生化，裁成品物，亭育群方，受命稟形，上係天府。至於壽算遐促，祿祚短長，立身有罪福之因，行運有吉凶之數，天司地簡，主宰無私。臣伏恐三命五行，或逢災咎，九星七曜，或值照臨，陰陽有刑克之期，祿算有凶衰之會。又恐積生所犯，冤債未除，積世所行，過尤旋結，常情罔測，神道難知，非讬醮祈，無由解釋。輒因本命之日，虔備香燈，仰元象以披心，對星壇而瀝懇。敢希至聖，俯鑒丹誠，三官落罪簡之文，五帝削災妨之籍。臣宿瑕蕩滌，積釁銷平，輟死北宮，上生南極，天曹增祿，司命延年，眷屬和寧，公私清泰。即荷眾聖之恩。不任。
伏聞垂象九天，流光萬有，帝車周運，聖力遐通。裁四海以無私，福群生而不宰，惟祈必應，有願克從。臣頃以大順二年，遭逢危厄，憂逾蹈火，危甚履冰。既難保於朝昏，敢望全於形命。元元丹懇，啟無門，惟注念蒼穹，冥祈元鬥，潛興大願，冀贖深災。果蒙大道鑒臨，至真通感，垂好生之澤，開罔極之恩，獲洗罪尤，盡消冤戾，仰天慈而積感，報玄造以無階。旋屬公役所拘，道途無暇，歲華累改，誠願未申。況復水陸經過，江山往復，幾逢俶擾，頻值艱危，幸脫鋒鉦，免罹凶橫，皆承蔭護，倍切兢榮。今以本命之辰，於玉局靈化，詣北斗七元之殿，當玄卿大帝之前，虔備醮壇，恭酬往願。昔所許奏錢若干貫，請至今年八月五度奏納取畢。伏惟鬥中眾聖，元府上司，鑒顧丹誠，曲回鴻造。使宿願周備，賜靈澤遐霑，赦過除災，延祥介福，年祿增益，危厄銷平，眷屬乂安，公私貞吉。即永荷鬥極眾真覆祐之恩。不任。
伏聞三洞寶經，九天真訣，虛無凝氣，混合成文。龍篆鳳章，發舒杳冥之始；瓊編玉檢，敷宣天地之先。大則制禦乾坤，保鎮劫運，安寧祚曆，昭祐帝王；次則和輯五行，調平六氣，蠲邪度厄，濟物利人。遵修則災咎可銷，諷誦則禎祥可降。臣等以母行年衰厄，疾苦所嬰，憂懼但深，告祈無所，敢憑元聖，披瀝丹心。伏願敕三寶威神，命侍經寮屬，解五行刑克，卻三命凶衰，增祿南天，延生司契。六府調理，百病痊平，永垂覆祐之恩，克享遐長之福。謹以玉局化轉經設醮，冥叩至真。不任。
臣聞天道無親，輔茲有德，功或及物，福必無涯。當川安撫副使張琳，奉主無私，酬知盡節。初終一致，雖風雨而不渝；籌畫萬端，越歲寒而彌勁。頃以四郊多壘，兩鎮稱兵，物力將虛，經費逾廣，厚斂則生靈必困，薄賦則供億不充。出自良謀，豐其軍食，糗糧山積，戈甲雲屯。人不告勞，物無失所，益振貔貅之勢，佇成吊伐之功。但以張某三命之中，猶逢災厄；二運之內，甲祿氣微。天符臨本命之宮，土星逆愁煩之位，慮為災咎，輒罄誠祈。爰讬皇壇，旁希元祐。伏願十華降福，三聖回光。錫善貺於諸天，災殃自息；蕩過尤於九府，祿算增延。永俾安寧，共康藩屏。臣情誠迫切，冒瀆高明。不任。
伏以二氣清寧，表天地亨貞之道；五材倚伏，荷乾坤成育之恩。至於命籍短長，祿祚豐薄，立身罪福，行運吉凶，莫不上自天司，旁資元命，主張考校，巨細無遺。臣竊恐列宿五行，躔次有照臨之咎；九宮三命，陰陽有厄會之期，以此憂兢，恐成災厄。今以立冬令節，祈福良辰，虔罄丹誠，精陳醮禮。仰天闕而瀝懇，瞻地府以冥心，佇降恩慈，曲流洪福，使災凶殄息，過咎蠲銷，錫以嘉祥，增其壽祿，落罪書於北府，紀生籍於南昌，眷屬安寧，幽明康乂。回翔天路，長親日月之光；棲息人寰，永沐真靈之祐。不任。
伏聞曆象推移，運三元而成歲；陰陽變化，資大道以宣功。澤霈幽明，事均今古，其有弘仁秉義，體順和光，則天錫禎符，神彰吉貺。或動乖守慎，誌協回邪，乃蹈彼艱虞，兆茲否塞。影響之報，理實昭然。臣猥以庸虛，早塵職祿，雖肅恭自立，畏慎推誠，常懷聚鷸之譏，每懼維鵜之誚。況複訓齊戎伍，祇奉藩垣，鋒鏑猶施，鉦鞞未息。摧堅挫銳，徒申擒討之謀；故殺誤傷，慮構幽冤之咎，以茲屬念，深用寘懷。今則秋帝考功，地官校籍，罪福鹹舉，毫末無遺。或臣有塵忝之非，有殺傷之故，有六情之罪，有三業之辜，有注訟未除，有冤讎未釋，事題黑簿，名掛陰曹，乞垂悔謝之緣，並降蠲消之澤，俾其克勵，得以自新。至於宿曜垂災，行年值厄，亦希超度，獲保乂安。上祈九祖生天，三塗離苦，飛沈遂性，生植無傷，四方之戈甲早寧，萬戶之農桑畢就，俗聞謠詠，野息氛埃，鹹歸清淨之風，大洽希夷之道。虔修醮酌，懇薦章詞，遙祝仙壇，仰望真祐。不任。
伏聞元化運行，三才資始，體乾坤而成象，感陶煦以凝神。由是懸命籍於天關，係生死於鬥極，其有行藏巨細，舉措纖微，八靈伺察以無遺，十值考讎而畢至。善功潛著，則名列仙曹；過目所彰，則書編鬼錄。用茲懲勸，以導於人。其惟本命尊神，主張校錄，緬思元旨，實切稟修。臣猥以凡微，曾無機略，唯奉公克己，效命為時，未展勞能，累驚塵忝，揣循增懼，委任益深。況封畿戈甲之餘，壟畝榛蕪之後，疲羸未複，瘡痏培未平，撫之則濡沫才通，撓之則溝湟甫及。而驟司六邑，務彼三農。暑耨寒耕，雖勤劬於人力；有秋望歲，殊仰俟於天時。但罄丹心，禺祈元祐，敢因本命之日，虔申醮謝之儀。所祈真聖鑒臨，福祥臻萃，赦臣叨據之苦，獎臣肅奉之誠，使鋒鏑早寧，京坻有積，人無疵癘之苦，年祛水旱之虞，俾臣九祖超昇，三塗清宴。其或宿曜運行之厄，歲年刑克之災，淫刑濫賞之非，故誤殺傷之咎，並希昭祐，普錫蠲消，永誓歸依，以酬真貺。不任。
伏以灝氣漸凝，群山挺秀，高扶宸極，厚鎮坤輿。惟彼西南，上通參井。結靈積瑞，含藏日月之華；疊翠推嵐，包括神仙之宅，位崇眾嶽，秩亞三山，為天下之福庭，冠域中之勝概。崇台比立，黃軒之秘跡猶存；巨浸旁分，大禹之神功可睹。每彰符應，以祐生靈。頃屬雨澤逾旬，泉源坌湧。丹崖翠巘，雖傳隕圯之聲；紺殿彤軒，靡有震驚之變。緬茲群異，益驗光靈。臣叨荷殊恩，膺茲重寄，綏撫之能未著，兢憂之懇常深。恐臣過咎所招，仙嶽降異常之兆；災蒙所襲，神峰垂警告之祥。夙夜省循，若據冰炭，莫展披陳之路，惟虔禱謝之誠。輒按明科，恭申大醮，庶蒙鑒祐，以贖愆違。不任。
伏聞元化運行，三才資始，體乾坤而成象，感陶煦以凝神。由是懸命籍於天關，係生死於鬥極，其有行藏巨細，舉措纖微，八靈伺察以無遺，十值考讎而畢至。善功潛著，則名列仙曹；過目所彰，則書編鬼錄。用茲懲勸，以導於人。其惟本命尊神，主張校錄，緬思元旨，實切稟修。臣猥以凡微，曾無機略，唯奉公克己，效命為時，未展勞能，累驚塵忝，揣循增懼，委任益深。況封畿戈甲之餘，壟畝榛蕪之後，疲羸未複，瘡痏培未平，撫之則濡沫才通，撓之則溝湟甫及。而驟司六邑，務彼三農。暑耨寒耕，雖勤劬於人力；有秋望歲，殊仰俟於天時。但罄丹心，禺祈元祐，敢因本命之日，虔申醮謝之儀。所祈真聖鑒臨，福祥臻萃，赦臣叨據之苦，獎臣肅奉之誠，使鋒鏑早寧，京坻有積，人無疵癘之苦，年祛水旱之虞，俾臣九祖超昇，三塗清宴。其或宿曜運行之厄，歲年刑克之災，淫刑濫賞之非，故誤殺傷之咎，並希昭祐，普錫蠲消，永誓歸依，以酬真貺。不任。
伏以稟氣分形，上資元化，主算定祿，仰係真曹。臣伏恐履行之間，或貽愆咎；年運之內，或遇災凶。非仗神功，難申懺滌。輒幹真鑒，虔備醮儀，頃以此山嶽瀆，上司神仙福地。洞裏之玉樓金闕，塵俗難窺；人間之古殿荒台，蹤基易變。梁摧螮蝀，瓦落鴛鴦，若無營葺之興，已雜蒿萊之徑。某叨居宰宇，竊備繕修，既俾功庸，仍申藻繢，圖五嶽九江之像，貌河侯溪女之真，肅穆冕旒，駢羅珠翠，如登貝闕，似挹驪宮，既輝煥於素垣，益深嚴於元德。所冀少城天府，永賴休禎，秋報春祈，克承嘉祐。敢因元命之日，虔修讚祝之筵。伏惟應念回軒，分靈降澤，錫臣以增延祿算，助臣以消解災凶，兩地之骨肉安寧，一境之生靈蘇泰。誓傾丹悃，上副元慈。不任。
伏聞妙本應期，元精啟運，三光分照，萬有陶形。圖清方濁之間，遞為主宰；日域星躔之內，各備職寮。大則司劫曆弛張，小則察人倫善惡，有逾衡鏡，無隱鋒毫。竊惟九室洞天，群真會府，丹崖蕩日，翠穀呀雲，鸞旗之所往還，霓節之所遊集。叨膺宰宇，獲詣仙山，雖食蘖苦心，飲冰潔己，功應無補，過必彰聞。況於咫尺之中，敢罔真仙之鑒？更慮九辰行運，三命推移，福善不常，災凶靡測，拳拳素懇，若履顛危。輒因本命之辰，載申祈醮之禮，天衢地壤，水府星宮，鹹罄血誠，仰祈明祐。伏乞解災釋過，延貺垂祥，壽祿惟增，凶危自息。已往則九天開度，見存則兩地安寧，一境生靈，同承福蔭，兵車休駕，封部無虞，長欣靜謐之期，永荷靈真之澤。不任。
伏以二象分華，三元列曜，司悔吝吉凶之契，操死生罪福之權。主宰無遺，幽明鹹係。臣自惟凡昧，夙奉正真，叨荷寵章，獲忝位祿。循涯省分，常懼於曠官；恤物安人，敢忘於勵己？尚慮動違恭慎，日積愆瑕，上瀆真靈，潛貽厄會。久恐五星進退，四曜運行，或居身命之宮，或臨惡弱之位。況臣今年天符臨於命卦，木星未出身宮，第二十宿中，蝕神所曆，小運行直，又值天羅。竊憂福過災生，命衰祿薄，按《河圖》內品，太玄秘文，瀝懇貢詞，披心備禮。仰華蓋儀璘之闕，若封九芒；瞻星辰日月之宮，盡傾丹款。伏冀宸光下燭，開昏晦而洗沈冥；靈景延暉，碎禍車而焚罪網。使年齡克保，品秩攸昇，一境之士庶康寧，兩地之親緣安泰。仙山表貺，人無瘥疫之傷；靈府垂禎，歲有京坻之望。唯虔素悃，上答元功。不任。
伏以七政上尊，五靈元老，位司北極，部制中天。至於地分吉凶，天文災福，五行六氣，三命九宮，萬彙慘舒，鹹歸考校。臣以兵戈既久，殘瘁逾年，念彼生靈，痛深肌骨，敢因醮謁，載罄祝祈，瀝懇紫微，叩心元象。實希憫鑒，俯降禎祥，消沴氣於郊原，退災星於井絡。一川康泰，萬有昭蘇，永戢戈矛，惟新祿算。九天霧卷，重披日月之光；三蜀煙清，再播雲雷之澤。即仰荷帝君憫護之恩。不任。
伏以天府名區，少城奧壤，龍神福地，天帝雄藩。豈以凡微，叨茲臨鎮，而謬分朝寄，總此封疆，十載於茲，日深兢懼。但以粵初蒞任，便屬艱難，黃巾犯秦，翠輿幸蜀，行朝萬眾，駐蹕五年，力盡扶天，誠深報國，功宣匡復，以及回鑾。其間有跋扈稱兵，旰睢竊發，秀昇擁師於下瀨，郭琪奮臂於中軍，咫尺乘輿，震驚輦轂。上資睿武，旁假神威，相繼克平，以安大駕。感茲靈祐，常貯血誠，今則時未底寧，人方肆亂，帝車順動，又幸陳倉，中原有焚燎之災，六合靡晏寧之所，雖誠深憂國，誌切匡君，難申嵇紹之忠，山川杳隔，空抆袁安之淚，扈衛無由。緬想神功，必垂濟助，爰申醮禮，仰冀靈通，希回助順之恩，共安天步；少借害盈之力，遠掃凶渠，復黃屋於上京，延寶圖於萬葉。椒漿之奠，永答明慈。臣不任瀝懇披心虔請之至。
惟彼仙山，鎮茲坤壤。八十一洞，分日月於地中；二十四峰，繚煙霞於天際。潛司罪福，以統生靈。臣夙慕元徽，早崇清靜。躬逢聖日，既叨輔讚之榮；夢想靈山，常貯逍遙之誌，尚縈多事，徒鬱素懷。今節及仲秋，禮當望秩，遐瞻翠巘，杳隔紅塵，虔備醮壇，用申城祝。伏冀虎旗龍旆，遠辭八極之宮；鶴馭鴻驂，聊降二仙之駕。歆茲薄禮，錫以殊休，俾稼穡有年，凶災不起；幽明共福，家國鹹安。比帝祚於崇岡，續唐年於劫曆，必期修潔，以奉靈光。不任。
臣聞九元禦極，綜列宿於紫微；七政垂光，統眾星於黃道。指攝提而臨萬象，運招搖而主百靈，生死吉凶，鹹係司牧。臣以受年之時，此月火星及暗曜罡星，皆臨本命。以茲戰悚，恐蹈災危，敢以丹誠，上祈元祐，虔修大醮，備瀝微衷。伏惟九聖延慈，乘帝車而降福；七真垂貺，回杓建以祛災。二十八宿行藏，皆資祥慶；一十二宮分度，永息屯蒙。誓勤忠赤之心，以答靈真之念。不任。
臣以庸虛，猥當大任，極台衡之秩，居藩屏之崇。雖傾捧日之心，莫著匡君之績。頃以四郊多壘，中國不寧，戎馬載馳，兵車尚駕，或近臣肆逆，或遠鎮辜恩。才滅梟巢，初回鑾輅，又聞薄伐，再致省巡。凡在人臣，豈勝憤惋？惟炷香冥想，望聖祖之貽休；拜表祈真，待陰兵之助役。果見偽王孽相，連頸殲夷；凶帥朱玫，繼蹤斬馘。緬維幽讚，更切明誠。近又太乙運行，已照蜀分，五星移度，或在身宮。慮薄德所招，即凶災洊至，常加惕勵，罔敢遑寧。遂有鄭君雄、韓球，兩地結連，遽興兵甲，隔絕恩信，淩犯關防，殘掠生靈，焚燒郡邑，數州塗炭，千里傷夷。憫此幽冤，痛深骨髓！臣所以上祈至道，明禱真靈，誌先憂國憂人，誠匪為家為己，由是上天悔禍，大道降靈，包藏者尋就誅鋤，黨附者皆從剪撲。封疆繼靜，凋瘵旋蘇，韓球敗亡，君雄梟戮，漸通道路，將雪冤沈。尚以芟刈之時，殺傷非一，仰體好生之旨，震悼何安？俯嗟遊岱之魂，淒涼莫已。是用凝神叩寂，拜手歸心，陳謝恩謝過之儀，瀝祝地祝天之懇，庶祈元聖，曲鑒丹誠，輝映清壇，降流洪澤，蠲除愆咎，弭息災凶，使生者乂寧，幽途開泰。
臣又聞眾星拱極，百穀朝宗，蠢彼不庭，敢違天道！更鄰近境，綿亙數州，山寨相望，久為凶逆，欲恃其蜂合蟻聚之勢，仗鋤耰白挺之徒，垂二十年，不賓睿化。擬因揭瓴之便，將申破竹之功，為國除奸，為人除害，重希神力，克震軍聲。鄷都以三十萬兵，常祛沴氣；洞泉有二十五將，潛制妖徒。正道殛邪，神明助順，敢緣斯旨，再罄赤心。伏惟俯鑒奏陳，克回明祐，使昌瀘梓遂，永無蛇豕之災；草木藂林，盡化鋒鋋之狀。鹹知帝力，主複王謠，然後論賞龜城，拜章鳳闕，弢弓解甲，歸馬休牛，長諧魚水之歡，克暢君臣之道。明明血懇，大道鑒之。不任歸命祈恩屏營憤切之至。謹詞。
伏聞大道垂功，裁成品物，真靈設位，主宰群生。至於水府明神，山林正職，各有司罪福，以庇烝黎。當縣地控上遊，素名劇邑，賦輿重大，耕稼茲繁，堤堰所防，安危是係。某所修堰分，當彼濬流。自汎溢以來，累有摧壞，雖俾夜作晝，竭力焦心，旋有葺完，尋聞傾陷。豈水脈所注，不可備防？豈龍神所為，未容障塞？憂惶迫切，無所告祈。且食乃民天，人為邦本，或虧秋稔，必致年凶。況天府膏腴，勢連下瀨，少城戶口，旁接通波。若為侵軼之災，必有泥沙之變。救茲墊溺，須仗元威。伏惟大道開恩，明神流鑒，湣其農畝，念彼生靈，回不測之神功，借無私之聖力，特垂濟護，俾獲安全。使黍稷永豐，京坻有望，息襄陵懷山之禍，葉年豐俗富之期。蘋藻效誠，敢負靈貺。不任。
三寶開光，五文孕化，凝水火木金之氣，成雲霞龍鳳之書，保制乾坤，鎮寧天地。洎乎降傳下土，濟護群生，夏禹得之以成功，仲尼奉之而興詠。有家有國，罔不遵修。所以服禦神祗，鎮安川嶽，禳除氛沴，清肅宮城。至於居宅之興，亦在鎮禳之例。臣頃於所部，特創新居，既畢巨功，爰申大醮，按《河圖》品格，依靈寶文儀，篆刻真符，清修香火，所冀解銷犯觸，安集正神，召彼靈官，永垂擁衛。伏惟元元鑒祐，眾聖流慈，敕勤職司，錫其禎貺，居止寧泰，眷屬康安。分近天皇，大火之鄉，況屬身宮，或鄰對照，捫心震惕，循已驚虞。是用瞻本命福山，仰列仙靈化，曆三元而禱祝，遍九曜以虔祈。伏冀洞府神真，披香奉禦，元元尊聖，垂澤降臨。賜臣以景貺禎符，解臣以災期厄會，克承祐護，允洽康寧。上願皇業天齊，聖圖嶽鎮，伊川洛汭，運葉中興。八水三山，俗諧昭泰，戢鋒鋋於九野，共文軌於萬方。臣得勵誌忠貞，永扶英睿。不任。
伏聞大道縱靈，元和肇化，燭三光而上列，運六氣於中天。播裁成字育之功，物無不遂；持寒暑暄涼之柄，政無不均。所以五星秉大帝之符，司明罪福；十神行太乙之令，統禦吉凶。律曆難欺，古今所秉。臣遭逢聖運，塵忝殊榮，山河控井絡之雄，封壤握坤維之重，常虞福過，實懼災躔。今則涼德靡修，太穹垂戒。月朔則太陽薄蝕，當對照之方；既望則太陰變虧，在身宮之位。飛天火曜，臨於命辰，幹祿納音，仍逢衰氣，恐成災咎，彌切憂惶。是用遵按元科，勵精丹懇，奉香羞於玉局，陳醮禮於瑤壇，仰三景以希恩，普周天而禱福。伏冀昭彰俯鑒，蚃垂休，錫禎貺於三命五行，解災期於身宮分野。至有故傷誤殺，往債宿冤，鹹賜蠲除，永俾貞吉。上願皇圖悠久，聖壽延長，還秦符大漢之隆，宅洛契宗周之盛。幹戈偃戢，夷夏昭蘇，得傾報國之心，克葉自天之祐。不任激切虔祈之至。謹詞。
伏聞道氣流布，三才乃分，陰陽陳變化之機，水木肇相生之象。巢穴之風既替，宅宇之作遂興，順二氣以營修，體五行而制度，實資神化，大庇生靈。臣以庸愚，不明元理，因時改作，隨力興修。土木之功，曾無避忌，穿鑿之處，深有驚喧。或抵犯王方，或背違天道，致使龍神未守，居止非宜。恐迫凶衰，更延災厄，謹歸心大道，稽首三尊，按靈寶明科，修五帝大醮，虔恭懺謝，拜請符文，懺已往犯觸之非，祈將來安寧之福。伏冀二儀介瑞，五帝垂祥；凶惡蠲除，龍神鎮守；人口清泰，動靜康寧；營造興工，常蒙利祐；公私和暢，眷屬乂安。即永荷太上眾尊五帝祐護之恩。不任。
伏以大道垂化，元氣流形。鼓鑄群生，有清濁剛柔之異；舒張八節，定春秋冬夏之方。所以考校吉凶，司明罪福。惠既周於家國，恩亦普於存亡。臣等獲值昌期，早欽道化，資神功而生育，荷聖力以裁成。竊慮處俗立身，寧無過咎？前生今世，必有愆瑕！或五行三命之中，遭逢厄會；或暗曜明星之卜，因值照臨，以此兢憂，輒思祈醮。爰逢令節，同竭丹誠。是天元啟候之期，當大聖延慈之日，翹心靈化，稽首瑤壇，精潔香花，虔恭醮祝。伏冀高尊鑒祐，眾聖哀憐，垂罔極之慈，賜無疆之澤，使積生罪惱，累世冤讎，已往愆非，將來厄運，乘八節自新之力，降三宮肆赦之恩，並賜蕩除，永錫貞吉。使臣九元七祖，受福祉於南宮；眷屬親緣，落死名於北府。公私和洽，壽祿遐長，即永荷眾聖祐護之恩。不任。
伏聞大道混融，群材昭著。陰陽昇降，吉凶之理肇分；善惡循環，罪福之文是啟。玉虛大帝，金闕元皇，申命真靈，俾其主宰。三官五帝，爰居勸沮之司；南斗北元，以統死生之錄，洪纖備舉，億劫無差。所以丹簡元經，有修禳之秘訣；祈天悔過，有懺滌之明科。竊仰宏慈，敢陳微願。臣獲膺宿會，運偶昌期，猥以凡庸，遭逢異寵。伏念戴清履濁，寓世立身，事主奉親，自家刑國。雖忠貞勵節，勤瘁在公，而休祉難臻，愆違易集。況臣頃因扈衛，時屬艱憂，豺豕欺天，氛霾蔽日，層岩瑞氣，但布護於帝車；九陌妖塵，正昏蒙於輦道。乃忠義奮身之際，是人臣效命之期，得以手捧天樞，身排鯨浪，克寧皇極，以罄丹心，遂叨非次之恩，遽荷重難之寄，連營貔虎，千里提封。慚無監撫之能，但切兢憂之懇。竊恐臣前生今代，曆劫以來，未達正真，動成罪戾。或上虧天理，下犯地宜；中忤人情，旁違物性。十躔外積，三業內興。或助順除奸，誅邪佐命；或故傷誤殺，秉法持綱；或星曜運行，時逢臨照；或三命經歷，因值衰危。八卦九宮，有刑妨之數；冤讎債訟有考對之文。幽晦常情，眇然難測；惟資修奉，上叩元虛。冀獲感通，克承覆祐。是用按《河圖》真格，披正一靈科，溥海嶽以貢誠，遍乾坤而瀝懇。恭陳醮禮，以展肅虔。伏惟三寶回光，眾聖流鑒。赦其宿過，錫以殊休，罪簡蠲消，生名列品，和平冤債，清蕩災凶。九元七祖，同霑洪澤；六姻九族，咸沐元慈。俾川境安寧，生靈輯睦，俗無疵癘，野有謳歌。幽府冥司，神輝朗徹，飛行蠢類，惠渥滋濡。上願國步夷平，聖躬和暢，五兵弢偃，萬乂康，鑾旗早復於秦京，象法重懸於魏闕。瞻天望日，言發心馳。不任。
