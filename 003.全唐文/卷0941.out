伏以日闕震方，為天中之都會；瑤壇桂殿，乃人世之福庭。或真聖之所晏遊，或神仙之所窟宅，莫不藏奇韞秀，演貺流祥，濟祐人天，幽讚邦國。惟茲古觀，果顯殊禎，得天寶真符，出老君秘記。金文鳥印，篆字虯蟠，分明而瑞跡如新，拂拭而苔痕尚在。幾千年之前定，聖主開圖；二百歲之昌期，吾皇享國。禦名國姓，生日年辰，一一指陳，重重符驗，繼書薄德，備列姓名。載詳圖籙之文，益切兢營之懇。遐瞻煙岫，仰感靈恩，輒因醮酌之筵，遙寘焚修之念。上願洪基克固，比溟渤以無涯；聖壽增延，並岷峨而更峻。九圍順化，萬宇歸仁。誓虔忠孝之誠，以副真靈之祐。不任。
大蜀皇帝謹稽首北邙化得道章真人，夫以紫府高真，元洲上士，乘飆駕，坐有立無，昇汗漫以遊神，入鴻濛而隱景。或明符邦社，旁濟生民；或幽讚帝王，共清否塞。李順興保持靜帝，陶貞白佐佑蕭王，子年潛諫於府君，意期密悟於昭烈。稟之則受禧介福，忽之則違吉貽憂，煥彼縑緗，皎同日月。今者百姓郭回芝采藥於仙居觀，得真人天寶年所留銅牌，六十字之周旋，名姓與年辰備在。二百年之藏秘，錢文與篆跡皆全，嗣續具明，日時無爽。苔侵土蝕，固當靈將護持；應驗合符，實荷真人示見。顧惟薄德，顯契休徵，事超於赤伏黃圖，理冠於鳳銜龍負。既睹延長之數，敢忘兢業之懷？爰啟醮壇，冀酬元德，仍藂刈棘，揆日僝工，俾翠檻朱簷，鼎新舊址。郴樓遼柱，重認歸途，虔祝真靈，鑒茲昭報。三十六天宮之遠，必降威光；萬四千甲子之期，永言佩服。不任。
伏以道列三界，地載群生，或仙人修煉之鄉，或真官總治之所，靈基有睹，神化無方。朕寅奉上元，光膺大寶，俯循區域，在潔禋祠。邇者軍國事繁，幹戈歲用，未遑周普，常抱惕兢，思述虔恭，庶消災咎。今命三洞道士，並遣使臣，嚴備醮儀，潛通元鑒，所願四時有裕，六氣不侵；壽命延長，邦家興盛；皇枝帝祚，百辟千官，內自朝廷，外及區宇，億兆之眾，福祐鹹均。敬記青詞，粗陳丹懇。不任。
伏以天分列宿，地布名區，燦垂象於圓羅，儼福庭於方澤，明施主掌，以祐邦家。竊惟玉局洞台，元元降跡，鎮茲都會，密邇城。年祀徒深，光靈不泯，虛寂靡殊於林穀，貽祥每及於烝黎。常切敬恭，敢忘瞻奉？伏自祇膺曆數，啟創朝廷。象闕端門，須就正陽之位；霜壇羽殿，遂從遷革之宜。而石室洞門，老君真像，陳暮燭朝香之禮，惟務恪虔。接龍墀鳳闕之嚴，彌加崇潔，固可以與天共永，終古長存。尚慮主宰神龍，陰陽官屬，興功擾動，眾役喧驚，既踐暴以為憂，憑醮祈而懺謝。爰自吉日，式備香壇，翹注匪遙，真靈必鑒。伏惟元元降祐，大道開恩，赦已往之尤違，錫將來之禎祚，使寶圖延永，社稷安寧，風雨均調，龍神輯睦，災期蕩滌，罪咎銷平。其有真符太乙之運行，將移地分，火曜土星之臨照，欲及身宮，願回力以護持，致微躬之昭泰，烽爟不飛於四境，沴瘥無撓於兆人。永誓丹襟，上奉元貺。不任。
伏以至道生成，元功陶鑄，陰陽主宰，品彙區分，稟質誕形，仰資神化。臣獲逢道蔭，叨荷朝恩，被服寵光，主張戎伍，省功庸而未著，顧塵忝而已深，夙夜揣循，敢忘惕勵？尚慮秉修或闕，履行多違，旋積愆瑕，未申懺滌。或五行三命，有刑克之期；九曜列星，有照臨之數。或宿仇未釋，或往債未祛，神道難明，常情靡測，因成災滯，悔謝無由。輒於本命之辰，虔申醮酌，依天真科格，拜伏大章。伏惟高聖感通，真靈鑒護，察其丹懇，降以元恩。災厄銷平，壽涯延益，潛增祿祚，廣赦罪愆。解已往之恩，錫將來之福祐。誓傾忠孝，永奉君親。不任。
伏聞凶化肇分，二儀構象，融結定陰陽之位，神明司匡禦之權。太乙天尊，高皇上帝，坐勾陳而臨察，命神使以周行。於是五行八風，天一地二，揚鑣雲路，駕景星躔。順九野以遐觀，潛施炯誡；曆諸方而俯燭，顯示吉凶。惟古及今，敢忘砥礪？臣以直符所屆，在明堂之宮；四神所行，居鹹池之位。所宜蠲潔，用罄禱祈。皇帝受命上元，握符承統，宏慈儉之化，敦清淨之基，思洽太和，以康萬國。昨者以鄰封背義，越境幹盟，殘剽蒸黎，侵淩郡邑。旋平凶孽，盡廓氛埃，指麾元自於睿謀，讚助實資於神力。今則封疆寧晏，褒漢肅清，星紀回天，歲聿雲暮。當此月壬申之日，乃新歲首值之辰，輒備壇場，虔申告謝。修太乙大醮，燃金籙神證，下照幽關，上通元極，蕩祛災滯，延降福祥。伏願宗廟安昌，社稷隆固，寶圖攸永，聖壽遐長，繼雲官火紀之崇，邁炎漢姬周之業，速臻一統，克致大同。六宮式表於匡扶，百揆共傾於忠讜，三元朗照，四序均調，歲有豐登，俗無疵癘。龍神悅豫，成五風十雨之祥；川嶽乂康，流澤馬器車之瑞。昭明丹懇，上答真靈。仰祈鑒祐之恩，廣錫延洪之福。不任。
伏聞一氣肇胎，萬形資始，高垂象緯，明判剛柔，統禦之權，歸於至聖。天命帝以司牧，帝承天而撫臨。攝提握耀之初，君臣定位；揖讓幹戈之世，道德兼行。時危則元德彌彰，運否則洪休自廣。大蜀英武睿聖光孝皇帝德符穹昊，功被生靈，受命儀乾，永康三極。神明符讚，人間之玉燭調時；律曆均和，天上之珠囊葉度。俗臻豐衍，歲有蕃登，美瑞嘉祥，日書月至，猶複晝乾夕惕，恭己奉天，夤敬幽明，憂勤億兆，專拯溺救焚之念，無蕩心悅目之娛，軫慮萬方，期於仁壽。昨者以四神行運，在鹹池之宮；直符所臨，次明堂之野。旋興戈甲，尋致克平。彼背盟構逆之徒，思漂杵燔枯之敗，斯則神歆睿德，天助皇威，睹變災成福之祥，示國泰祚延之兆。今則歲聿雲暮，氣序將交，荷即日之元恩，禱新春之景貺。願酬聖力，輒罄齋誠，燃金籙神燈，備河圖大醮，伏惟高尊鑒省，大帝感通，十神常介其休光，三載允承於福祐。寶圖隆永，宗廟安寧，皇帝等壽五山，齊明二景，八紘順化，萬國宅心。皆臻有道之風，盡掃不庭之孽。皇太子重明耀彩，文教聿昌，輔讚睿謀，延洪大業，六宮百揆，鹹均翼戴之心；兆庶六軍，俱享乂康之福。龍神密衛，川嶽恒安，幽顯飛沉，永承洪澤。不任。
太上無極大道元元老君、五老上帝、天地水三官、天曹四司君、北斗七星君、高上玉皇元卿大帝、嶽瀆地府甲子眾神：伏以二氣裁形，五行構象，稟大道生成之德，荷元和亭育之恩。至於命籙興衰，祿祚豐薄，立身罪福，行運吉凶，上自天司，旁茲本命，主張考校，巨細無遺。某夙荷洪休，仰承元澤，繼天立極，應運撫時。慚德教之未孚，慮賞刑之或失，揗懷增懼，馭朽兢憂，惟仗神功，以康黎獻。是用冥心宣室，稽首靈壇，冀道力以潛資，佇靈真而幽讚，俾五兵偃戢，百穀滋豐，中外和寧，生靈舒泰。誓傾修奉，用副元慈。不任虔祝之至。謹詞。
伏以大道宣功，三靈資始，稟形賦命，表識定生，體化育於坤偶乾奇，配吉凶於天曹地府。三官考校，罪福無遺；五帝主張，死生鹹係。臣顧惟塵陋，獲奉休明，籍係中樞，名參內署。鵷鸞闕下，叨步武以多慚；日月光中，揣分涯而增懼。微功未著，積過必深。每慮前世宿瑕，此生罪咎，未申懺滌，難遂原除。又恐三命五行，天文年運，或逢厄會，或值災期，犯神明主宰之司，違仁義元儒之訓；或侵人利己，或故殺誤傷，罪目易盈，善功難就；或壽齡促少，或稟祿單微。常於元命之辰，式備醮祈之禮，兼將課念，上奉明靈。旋以天步艱危，神州紛擾，或脫身林嶺，或奔命道途。五任於茲，不遑醮奏；香燈既曠，寢食難安。今屬銜命西南，稅鑣岷劍，道路無阻，關梁大開。帝澤天波，遐通於四裔；歡聲喜色，震曜於一方。況此少城，實惟山府，可以冥心貢懇，可以禱福祈真。爰卜令辰，仍當本命，齎持信禮，撰備香花，並以此時，追填往醮，精誠有達，靈鑒必通。伏惟采納丹襟，降流洪福，獲酬昔願，更洽新恩，賜臣災厄蠲銷，祿算延遠，存亡俱泰，眷屬鹹安。上願社稷興昌，乾坤肅靜；三光順軌，六氣均調；武偃文修，時和俗阜；克回鑾輅，永固龍圖；俱諧虔祝之心，盡睹太平之運。不任。
伏聞五緯稟生，三才列位，荷陶鈞於至道，感孕育於上元。而曆運推移，陰陽升降，吉凶倚伏，寒暑循環，否往泰來，災生福過，考諸物理，斯為格言，況在庸虛，敢忘戒懼？臣行年之內，並屬災期，大運居甲辰之中，小運當丁巳之上。又茲兩月，鹹值四宮，是地網之鄉，兼本卦之位，恐成厄會，無所告禳，更慮宿曜加臨，飛旗應變。五行刑克，三命衰微，雖驛馬臨年，恐災能制福。退思履行，內省身心，須在懺祈，用明哀懇。爰憑吉日，虔備醮壇，延降尊靈，以希照鑒。伏惟三官五帝，下燭丹誠，鬥極星君，俯流鴻澤。注延生之籙，錫以福祥；焚積罪之書，赦其瑕咎。解災凶於地網，銷厄運於巽宮；使壽紀增新，休貞允萃；公私和泰，眷屬安寧。永承濟護之恩，敢負真靈之祐？不任。
伏聞《易·象》垂文，取諸大壯；聖人著法，代彼橧巢。棟宇聿興，古今是則。由陰陽而定位，配刑德以裁規。爰命眾神，各司其職，逆之則凶而獲戾，順之則吉而降祥。臣頃以所居，不庇風雨，因時改作，隨便營修。越月逾時，巨功告畢。但慮起土運石，增下損高，畚鍤所侵，不知禁忌，穿鑿所及，有犯神明。未申醮謝之儀，常切兢憂之懇。兼以所居之地，五姓相因，歲月既深，主宰非一，慮其神識，尚有淹延。憑此醮祈，俱令遷拔。是敢肅嚴庭宇，恭啟法壇，請靈寶符文，按太元科典，降延真聖，披露懇誠。伏惟五帝鑒臨，眾神昭祐，敕下符吏，宣告地司，安鎮龍神，銷平犯觸。使凶殃殄息，真氣滂流，禳未兆之災衰，納惟新之福祚，蕩伏屍故氣，遷滯魄遊魂，自明及幽，鹹得其所。六甲五行之象，九宮八卦之方，各靜封隅，永垂貞吉，闔門清泰，舉室康宜。勉勤修勵之心，以副真靈之貺。不任。
伏以大道凝真，元功化育，清濁之源既異，陰陽之位亦殊。南斗上宮，實司生籍，上惟邦國，遍洎人倫，壽紀短長，祿祚豐薄，咸歸主宰，無間纖微。臣等獲遇聖朝，躬逢道運，覆載稟質，動用愆違，處世立身，寧無過咎？未申懺謝，因構災危。又恐宿曜行年，九宮三命，或逢災厄，或遇刑衝。神道難知，凡情罔測，須資香火，用罄禱祈，敢以吉辰，虔申大醮。伏願流光下燭，元鑒俯臨，察丹切之心，降龐洪之福。祛災度厄，增祿延年；削罪目於陰曹，上生名於陽籍；公私和暢，眷屬康宜，存歿霑恩，幽明蒙祐。不任。
伏以博厚成形，中黃定位，統水火而稱長，冠金木以居尊。孕育萬靈，苞含五緯，上惟邦國，下及人倫，凶吉攸司，安危是係。臣本宮震卦，五鬼所臨，運氣飛旗，仍當此月。恐為災厄，尤切憂惶，虔考吉辰，精修醮禮。伏惟鑒其丹懇，錫以鴻休，回危就安，變凶成吉，解災除厄，增祿延年，眷屬康寧，公私和泰。不任。
伏聞道分一氣，人配三靈，善惡發於丹誠，吉凶應於元極，苟興嘉願，必葉殊祥，況在名山，俯臨仙洞，炷香祈願，瀝懇陳詞，必能響達神明，顯垂福祉。伏以當川安撫副使張琳，稟澄達之識，秉清正之心，穎鑒無私，忠貞不撓。推公奉主，虛懷同止水之明；禦下恤人，從善有轉規之易。況連營貔虎，四時之犒賞皆豐；積歲幹戈，千里之免輸無闕。言惟憂國，誌絕營家，每切勤恭，動忘寢食。人皆受賜，孰不知恩？臣孤孑官名，低擢翅羽，恃其拯護，方果奮飛。思禱真靈，用申答效。今屬陽和動煦，林穀舒春，爰記生辰，虔修大醮，仰星文而貢懇，遍川嶽以歸心。香雜溪雲，燈和嶺月，千岩景寂，午夜風清，展肅恭莊敬之儀，備蕰藻蘋蘩之禮。伏願光回三景，飆降十仙，鑒茲醮酌之誠，錫以昭彰之福，延二首六身之壽，除五行三命之災，善功克懋於仙階，陰德光隆於世緒。然後封隅寧謐，邊徼晏清，瘥癘無侵，戈鋋罷用。聖主洽垂衣之理，藩垣著柔服之恩，幽顯鹹安，飛沉各遂。敢忘砥礪？以奉休明。不任。
伏以聖主明王，必臻符瑞，膺圖受籙，爰著謳歌，既居億兆之尊，遂忝帝王之命。洎臨大寶，將及六年，教化未浹於生靈，華裔尚乖於正朔。兢兢業業，罔敢遑寧。慮刑法之不均，慮賞罰之非當。屯兵絡野，念富庶之未臻；暴骨盈川，固殺傷之不一。每思首謝，用贖愆尤，敢言圖讖之文，並屬庸虛之士。今年七月八日，漢州什邡縣百姓郭回芝於仙居觀采藥，掘地得銅牌，長七寸，廣四寸，上六十字。云「老子通天記云：丁卯年甲戍乙亥王生，享二百年天子。王從建、王元膺、王萬感、王嶽、王則、王道宜。」五字篆文未詳。後云「洛州北邙化章宏道天寶年留此，明後聖代。」顧惟薄德，遽捧殊祥，雲曆數之延長，紀子孫之次第，佩服元貺，益用兢慚。敢罄深衷，專深醮謝。伏冀畢朝福地，總召名山，各駕仙車，共歆丹懇，示安社稷，鹹泰人民，致風雨之不愆，俾幹戈之載戢。翳賴靈貺，深置於懷。不任。
伏聞惟天降祐，彰瑞於《河圖》《洛書》；惟帝法天，受命而膺符執契。古今所稟，曆數迭興。臣運偶元休，德慚寡昧，承土德陵夷之後，億兆無依；葉金莖啟創之初，寰瀛推戴。恭膺大寶，於茲六年。常以未明求衣，日旰忘食，兢兢業業，上奉穹旻。今則銅版靈文，出於古觀，示太上降祥之兆，應承乾受命之徵。名姓具彰，年辰畢載。斯乃豫定於九天之上，先期於億歲之前，秘篆昭宣，真文煥赫。告延洪於寶祚，表遐永於孫謀，省己循懷，以兢以懼，欽惟靈卷，彌切勵修。是用虔肅寶齋，依歸至道，庶諧多福，永庇萬方。不任。
伏以景列上元，山分下土，乾坤交應，罪福攸司，緬彼靈蹤，鎮於天府。藏雲噴雨，旁資生化之功；玉洞瓊岩，深神仙之宅。果葉殊休之運，爰膺開國之祥。惟此命辰，配茲真境，契清明之嘉候，耀大火之靈光。當人天禱福之期，是鸞鶴上賓之日，式陳醮祝，用達精誠，坐宣室以馳心，望白雲而稽首。所冀旁流景貺，幽讚鴻圖，群生共樂於和平，萬國必同於書軌。永言修奉，以答元功。不任。
伏以列宿麗天，群山鎮地，爰通氣象，以福邦家，每申望秩之儀，必介惟新之祐。皇帝承天啟曆，應運執符，本命之山，實惟茲化。洞含雲雨，峰戛煙霞，必有光靈，潛宏讚祐。況當令序，式備醮祈，翹首歸心，恭希景貺。伏惟諸天上聖，俯鑒明誠，三真眾仙，同流巨渥，使帝圖延永，社稷隆昌。二十四峰，克膺於聖壽；百千萬歲，長固於皇基。四海九州，鹹賓睿化，五兵戢息，百穀豐穰，俱登仁壽之鄉，並契正真之道。不任。
伏聞三境九清，琳房日闕，凝雲結氣，宅聖棲真，因法象於上天，授規模於下土。觀宇之制，其在茲乎？所以進退全和，必資嚴潔；朝元降福，固在清虛。況乎仙跡靈壇，所務蠲邪蕩穢，用期安靜，以契修焚。當觀鳳闕乾岡，龜城福地，肇興隋運，綿曆唐年，呈祥則瑞露凝甘，發地則香泉湧浪，累彰禎異，煥彼簡編。碑鏤天章，額題禦筆，崇樓戛漢，玉殿參雲，披文則劉美才、盧照鄰，金玉相宣；闡教則黎元興、蔡守衝，英奇間出。昭灼蕃盛，垂二百年。偶以蠻蜑憑淩，王師禦捍，撤我層閣，壞我循廊，庭荒而綠草欺人，樓碎而洪鍾委地。或贍軍之日，彤階為屠宰之場；或屯旅之時，繡檻為狴牢之所。腥膻溢鼻，褻瀆傷神。寂寂虛壇，久息吟元之韻，蕭蕭古牖，空餘擁座之塵。蚃不虧，光靈有待。我皇帝承天啟祚，縱聖康時，駕豪傑而濟橫流，攬英雄而拯危運，超羲掩皞，邁舜逾堯。屬念重元，凝情大教，以為清靜者理人之要，無為者成化之源，三皇則務道為先，五帝則宏德為本。爰敷渥澤，載葺凋零，浹旬而碧嶂層分，不日而飛軒四合。瓊舒禦殿，將嚴當寧之容；嶽立麟台，即寫扶天之貌。香花芬馥，繕飾周圓，徒榮蔭祐之恩，未展醮祈之禮。言念於此，憂心惄然。又自去載以來，繼有危懼，講堂摧圯，道侶淪亡，慮虧昭謝之儀，是獲真靈之譴，敢虔眾懇，恭啟福筵。伏惟大聖貽休，元尊降鑒，錫殊祥於金運，增福壽於聖躬，一統寰區，大同文軌，五兵韜戢，百穀豐登。鹹成不宰之功，共樂太平之化。道眾等同臻景貺，各沐元慈，法教隆昌，龍神和豫。旁資幽顯，普及生靈；克遂逍遙，盡蒙禎泰。往逝者生神丹霍，見居者耀籍青元，法界含生，光承道蔭，犯觸之咎，俱乞銷平。臣等不任。
伏以太上元元，陶融萬化；五老上帝，統禦群生。九曜宣照燭之光，三官主賞刑之籍，共司品彙，以播元功。由是北台陳校勘之科，南府示獎延之籙。蓋欲使人倫之內，知懲勸之方，各勵精修，用寡尤悔。有過者可期於懺滌，有災者可至於祈禳，廣此宏私，大彰神化，真經奧典，幽顯蒙恩。臣猥以塵凡，早崇至道。棲心稽首，常依清靜之門；世網俗纏，莫遂逍遙之願。久嬰微恙，猶未痊除；近屬傷寒，尤增羸瘵。值大運小運，與生日相刑；土星火星，照行年之位。天符飛旗，臨本宮之上；飛天火曜，居今歲之中。支命納音，氣皆衰薄，以茲厄會，倍切兢憂。是敢虔罄丹誠，叩祈元聖，恭修醮禮，披瀝上聞。伏惟大道宏慈，至真下濟，垂好生之澤，降罔極之恩，賜臣以罪咎原除，冤仇和釋，災凶消解，疾疹瘳痊。續將盡之年齡，錫惟新之祿祚，息幽陰之債訟，絕往世之考延。六氣內調，眾邪摧殄，得勵為臣之節，永奉昌期；誓勤修道之心，常宏大教。不任。
