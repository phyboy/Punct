伏以列曜五行，是司罪福，上棟下宇，亦有主張。於成生孕育之閒，寧無凶吉；在應護居棲之內，必有愆瑕。須憑道力元功，以解深災重過。元皇立教，三洞垂文，敢按經科，虔祈福祐。臣祖母代國太夫人某氏，年八十歲，本命乙卯三月十三日戊午生。今以土火二曜，居三合之方；天符飛旗，衝大運之上。五土克於子水，仍臨生日之辰，以此刑妨，因成微恙，兢憂戰越，罔敢自安。伏念臣叨逢聖時，獲承福緒，而早悲孤藐，繼履家艱。惟祖母慈顏，得晨夕侍奉，刳心瀝懇，願祝遐年。今則所疾癭仍，災躔臨照，竊恐居宅之所，或有犯違，積世以來，或有冤債，或往逝有考延之釁，或幽陰有訟逮之文，構此衰危，盡希懺解。是用選求吉日，恭備醮壇，伏惟大道垂光，眾尊憫鑒，為臣祖母某氏解銷災咎，延續年齡，增生祿於南宮，落罪名於北府。疾瘵除蕩，腠理和調，神藥潛資，靈官密衛，克蒙平愈，永賜安貞。洎乎宅宇之中，常諧吉祐，龍神鎮守，邪惡銷亡。惟冀勵修，上答元造。不任。
伏以五嶽上司，總真奧府，雄稱天國，峻極仙都，鎮尋厚地以巍峨，高捧太穹而峭拔。真靈所會，水陸攸尊，敷惠育於群方，廣包容於三蜀。陽崖蕩日，陰壑藏雲，讚時則表貺垂禎，葉聖則呈祥薦瑞，古今崇仰，遐邇依憑。臣叨荷聖慈，鎮臨重地，兼梓遂黔巫之境，亙微瀘蠻蜑之封，位極台衡，任崇將相。每慮功輕恩厚，福過災生，循分兢營，拊心憂惕。自青春屆序，甘雨愆期，農畝虧功，驕陽害物，雖曆申祭祀，遍告神明，密雲但布於西郊，膏雨未霑於南畝。皇皇眾庶，叩向無門。
竊惟大道垂文，天師演教，有章奏之品，有祈醮之科，將展焚修，須依靈勝。是用披心雲洞，拜子仙峰，佇真侶之感通，冀明誠之禦達，賜臣以時和歲稔，拯臣以雨順風調，驅肥遺於窮荒，舞商羊於中境。岩巒曹屬，鼓列缺以舒威；洞府龍神，震靊霳而助化。消除虐魃，蘇息枯苗，克歆黍稷之馨，允洽京坻之望。臣當怳心求理，戮力徇公，上答靈慈，永承道祐。謹差左都押衙、檢校尚書右仆射、前黎州刺史曹嶽與左右街宏教大師賜紫杜光庭，虔誠章醮，歸命希恩。不任。
伏以四七在天，垂文定位；三八鎮地，設象分靈。列宿所以統幽明，諸化所以司罪福。況心宿為天皇之府，上清乃神仙之都。迥控長川，倚玉輪之聳秀；雄臨巨屏，麵銅馬之膏腴。緬彼福庭，廣蔭庸蜀。臣本命所係，獲在茲山，而謬握珪符，仍居仙域。每慮位崇任重，力寡才輕，超五爵以疏封，制六鎮而為政。或賞刑乖當，或撫字失和，下有怨谘，上虧仁育，兢憂未暇，咎戾旋加。粵自仲春，即愆時雨，塵侵壟畝，赫日騰威，風鑠郊原，油雲匿影。生靈歎息，懼失於農功；沼沚魚喁，將懸於枯肆。焦勞在念，叩啟無由。至於肴膳精豐，備陳於廟貌；牷牢肥腯，無吝於禱祈。徒罄誠心，靡聞響答。仰惟神仙濟物，罔間幽明，大道好生，普均慈施。太上著修禳之品，三天開奏醮之科。恭望神峰，遠傾凡懇，虔申大醮，仰叩至真。伏惟憫鑒所陳，大施恩宥，赦其愆咎，賜以福祥。使雷電揚威，龍神悅豫，霈霑渥澤，克致豐穰。南山騰虺虺之音，東作盛芃芃之稼。永諧望歲，允契有年，誓勤修奉之儀，上副真靈之貺。不任。
伏以天地分靈，統之者至聖；陰陽不測，體之者至神。主宰死生，司明罪福，有祈必應，無感不通。臣謬以非才，理茲劇邑，賦輿所總，徵督所難。鄉裏凋荒，緝綏尤切，洗心求瘼，克已徇公。果蒙道力潛資，真靈密助，徵科辦集，境土乂安。疫毒不侵，生靈以泰。思酬元造，眾竭丹誠，共崇黃籙之壇，虔備焚修之會，兼申大醮，上答靈恩。況境接仙山，人懷道化，李相國之神功宛在，羅真人之聖力時彰，控諸觀之福庭，標二化之真府，必垂昭鑒，納此誠祈。伏惟太上延慈，眾神孚祐，普茲幽顯，遐及存亡，俱錫福祥，鹹蒙濟祐。使一方清謐，百穀滋豐，疫癘兵戈，永無侵軼，飛沈蠢動，各遂安全。臣等九祖七元，生天受福，三途九夜，離苦參真。並乞災厄蠲銷，罪尤除蕩，潛增祿祚，克保年齡，同力運心，俱霑巨祐。不任。
伏聞大道開光，五篇垂教，凝自然之氣，成空洞之文。上正天元，下安地紀，中制劫運，旁福生靈，三界所宗，萬神所稟。其或葺修之地，土木興功，暗犯神靈，明幹禁忌，皆憑秘篆，以鎮方隅。臣頃以所居，須資揆構，臣功既畢，輒備焚修。啟黃籙之壇場，廣申懺拔；展五符之醮酌，遍用鎮安。伏冀太上宏慈，至真流鑒，使龍神寧謐，災咎蠲銷，永無幹犯之虞，常荷乂安之福。其有從來主宰，五姓神靈，各遂往生，並獲開度，即仰荷大道罔極之恩。不任。
伏聞大道凝光，上元垂象，照臨九土，覆育群生。主籙吉凶，司明罪福，洪纖備察，毫末無遺。而金簡垂文，玉書演法，開懺祈之路，懸悔謝之儀，虔罄明誠，必賜昭祐。臣某顧惟虛薄，運契遭逢，位極台衡，務專繁劇，詳評獄訟，裁制典刑。或爽重輕，慮招咎釁；或操心屬念，偶結尤違；或積世此生，未祛冤債。靜言循度，每用兢憂。今則滯宮中，土星所曆；身位之內，計都所臨。神首火星，仍居對照；生月命位，俱值天符。以此災躔，遂成疾厄，捫心震惕，瀝懇歸依，仰元象以叩祈，竭丹誠而醮酌。伏惟至真上聖，列曜高尊，憫鑒塵凡，降流恩宥，釋前冤往債，原重過深瑕，增續年齡，銷平災厄；賜臣以百關調豫，六氣和平，盡解凶衰，全除疾苦。推忠效節，永酬睿主之恩；潔己凝心，上副尊靈之祐。不任。
太上無極大道元始天尊、太上大道君、太上老君、十方自然靈寶天尊、五老上帝三元君、天地水府三官、三十六部尊經元中大法師、太極真人、三天法師、天曹地府三界真靈、三官曹府一切元司：臣等塵世凡微，積生福會，得遇元化，參奉至真。而跡處人寰，身拘俗網，沈浮聲利，流浪死生，未窮超拔之源，徒慕清虛之旨。六情三業，動結罪條；陰簡黑書，旋增釁咎。或前冤往債，尚係幽關，故殺誤傷，未申懺露；或五行三命，災運所臨，暗曜明星，凶神所犯。常情靡測，祈謝無由。三元有考定之期，五帝無陟明之典。至或九元七祖，猶滯三途，注訟相延，愆過委積，福盡禍至，首悔何門。因今某官校錄之辰，眾申祈醮之禮，願回元鑒，俯察丹誠，介福垂恩，延生保命。九元開度，除右簡之罪名；眾厄清銷，上左宮之生錄。永蒙道蔭，常荷鴻休。上願帝祚延洪，天元元晏；生靈和泰，遠近乂安；九稼惟豐，五兵自偃。九幽六趣，罪爽窮魂，俱承曠蕩之恩，各遂逍遙之性。不任歸命虔誠懺請之至。謹詞。
臣等早以庸虛，誌希元奧，凝心妙道，歸命真乘。參六甲之秘文，慕長生之要旨，而寄身名宦，莫遂精修。三元四始之辰，香燈或闕；五臘六陽之會，存注莫專。恐兼故殺誤傷，仍有前冤往債，或行年厄運，或宿曜災期，曾未尾陳，但增憂惕。敢以下會吉日，醮籙希恩。伏冀五帝高尊，降流禎福；六甲真吏，洗滌罪瑕。上生籍於天曹，削死名於地簡；舉家蒙祐，七祖生天；祿算增延，公私貞泰。永勤焚炷，以答元慈。不任。
臣以庸微，負荷大法，敷宏真訓，開度天人，授道傳經，濟時行化。弟子某等，夙慕大道，歸命至真，奉信元科，參受符籙，傳付之後，已曆歲年。或慮未受道之前，及佩籙之後，立身注意，動有罪條。三業十躔，恣其愆過；三元八節，朝謁不專；本命庚申，修行有闕。或啖食葷血，穢亂正真；或嗜欲繁華，負違禁戒，非憑三會，難遍懺祈。今因某會之辰，考校之節，同申大醮，拜章言功，罪謝十天，歸誠三寶。並乞宿殃清蕩，眾罪蠲除；善簿定名，生宮列籍；冤仇和解，債訟夷平，真氣內充，百關悅豫；靈官外護，萬惡消沈。五行三命之中，暗曜明星之內，永無臨照，長息災凶。九祖生天，六親蒙福；公私貞吉，動靜康宜；年命增延，福祚遐廣。誓令修勵，上答元恩。不任。
太上無極大道元元老君、五老上帝、天地水三官、天曹四司君、北斗七星君、高上玉皇元卿大帝、嶽瀆地府甲子眾神：伏以二氣裁形，五行構象，稟大道生成之德，荷元和亭育之恩。至於命籙興衰，祿祚豐薄，立身罪福，行運吉凶，上自天司，旁茲本命，主張考校，巨細無遺。某夙荷洪休，仰承元澤，繼天立極，應運撫時。慚德教之未孚，慮賞刑之或失，揗懷增懼，馭朽兢憂，惟仗神功，以康黎獻。是用冥心宣室，稽首靈壇，冀道力以潛資，佇靈真而幽讚，俾五兵偃戢，百穀滋豐，中外和寧，生靈舒泰。誓傾修奉，用副元慈。不任虔祝之至。謹詞。
伏以大道分光，天元布化，生成萬象，孕育三才，爰命真官，以司籙籍。五行休王，皆稟於神功；三命興衰，悉宗於靈府。臣夙叨洪澤，備位青宮。侍膳問安，惟勵恪恭之懇；資忠宏孝，難酬君父之恩。敢於元命之辰，虔備醮祈之禮，所願祛災悔過，介福延休。增萬壽於聖躬，永安大業；降千祥於寶運，長奉昌期。仰罄丹誠，敢希元祐。不任歸命之至。
伏聞上元垂象，則七政循環；下土推機，則九宮飛化。因其履曆，以示吉凶。由是三命五行，有災祥之應；陽奇陰偶，有善惡之徵。臣今年九宮飛旗，天符臨於中位；五星行度，火曜對於命宮。行年當地網之鄉，大運與小運衝破，因成災厄，未獲痊平。敢緣大道慈救之門，遵太上醮祈之旨，披心靈觀，翹注虛壇，普元象以告虔，遍真靈而悔謝。伏冀南宮六聖，開長生致福之文；北斗七元，賜輟死降祥之力。增延祿算，消解災凶；示遐永之期，回短促之紀；使百關舒泰，六氣均調；釋往債前冤，赦深瑕重過；九元介福，舉族安貞。克勤修勵之心，上副尊靈之祐。不任。
伏以造化靈都，神仙奧壤，秀橫空際，翠竦江幹。煙靄峰前，聖祖之宸儀迥出；鬆篁林內，玉童之真相旁分。非雕鐫藻繪之能，運天地自然之妙。所以潛流景貺，貽福烝人，常祛旱潦之災，幾葉休貞之應。況今鑾迎漢渚，路隔秦州，祈元祖之光靈，拯神孫之播越，克清萬㝢，以泰群生。無俾沂水橋邊，獨掃龐勳之黨；霍山祠畔，空推劉武之鋒。虔俟元威，載昌鴻祚。不任祝望希恩之至。
伏以山鎮地心，洞開天目，含藏煙雨，韞蓄風雷。崖秘仙經，泉澄神沼，觀署福唐之美，邑標奉國之名。憑此禱祈，必符禎貺。今則翠輿順動，丹闕貽災，虔希幽讚之功，共啟中興之運。敷聖祖重元之力，更炫重瞳；揚宣尼四教之宗，克明四目。無使壽春山上，猶傳助戰之威；濟順祠前，獨美迎鑾之事。克宏道化，以廣真風。不任虔誠祝望之至。
伏聞道化裁成，神功亭育。氣分二象，垂包容覆載之私；節啟三元，定罪福賞刑之柄。所以北都泉曲，常為銓赦之期；南極文昌，每洽超升之澤。至於人倫之內，善惡吉凶，虔啟丹誠，即承鴻蔭。周氏叨榮宿福，運履昌期，備位彤宮，輔寧皇極，每慚涼德，罔答殊休。恐往世積生，疵瑕未蕩；五行三命，厄會或臨，火星將及於身宮，天符又居於生日，懼成災咎，誌切懺祈。屬中元大宥之辰，是率土希恩之節，冥心靈觀。稽首醮壇，曆真府以輸誠；期回鑒祐，遍靈曹而露懇。願釋尤違，賜周氏以冤債和平，罪瑕除滌；災凶消解，年祿延長；疾患無侵，福祥臻萃；九元七祖，證品仙庭；眷屬親緣，臻榮聖日。上願宗祧安鎮，聖壽遐延。紫禁青宮，匡扶大業；維城磐石，保乂洪基。群寮畢契於忠貞，萬鹹歸於撫禦。式虔邱禱，洪望元慈。不任歸命瞻天望聖之至。
伏聞妙應無方，道推濟物；元慈廣運，惠普群生。開祈真悔罪之門，垂拯厄希恩之品，功成不宰，澤布無涯，敢緣覆育之仁，輒罄歸依之懇。臣自惟福運，榮奉昌期，自參扈衛之班，遂陟煙霄之路，功輕任重，效寡恩深，常切兢憂，難酬寵擢。近以災殃所迫，疾瘵斯嬰，軫聖慮以慰安，降名醫而撫視，未蒙痊減，倍用兢惶。伏念臣跡處塵寰，素昧修稟，立身履行，寧免愆違？或害物殺生，曾無惻憫；或摧鋒禦敵，輕賜誅鋤。總戎乖申令之宜，為政有賞刑之失，幽夜致冤仇之訴，微躬成滯疾之危。又恐往世積生，尚縈釁咎；五行九曜，兼值災蒙。或興修有犯觸之非，或土木有侵傷之所，捫心省過，惟切懺祈。是敢拜奏寶章，崇修大醮，告虔下土，請命諸天。伏惟大道垂慈，至真鑒祐，敕靈司而解災度厄，流神貺而祛疾延生；落死籙於陰曹，定仙名於陽簡。故傷誤殺，冤債和寧；新罪宿瑕，元慈蕩滌。誓期勵節，永答道恩。臣某不任。
臣粵自幼衝，恭聞大道，歸心鬥極，屬念元虛。每有啟祈，克蒙慈祐，感靈休而罔極，報鴻澤而無階。今考卜吉辰，以天德合直之日，於玉局北帝之殿，塑瑤樞中鬥之尊。兼以輔星，列於八位，狀虹之彩服，寫龍鶴之神姿，列於大帝之前，儼若中天之會，輒備聞告，爰命興功。伏惟七聖降臨，眾靈昭祐，永垂響應，長介福祥。俾群心有禱祝之門，品彙得依歸之路，永虔香火，以答至真。不任稽首歸命之至。
伏聞陽靈表瑞，火德承天，分日域以繼明，禦離方而定位，爰因夏曆，以正歲功。由是出入絳霄，循環黃道，應期不紊，謫見無私。雖懸象著明，係諸邦國；而垂災介福，亦及纖微。臣叨荷元休，蹈茲昌運。立身潔己，未階無過之場；元命遊年，實配五行之內。竊披術曆，方有照臨，恐構災蒙，伏增憂懼。是敢精陳禮物，虔備香燈，上祝靈華，仰希昭祐。伏冀顯消災咎，潛釋過尤，錫以福祥，賜其貞吉。永勤丹懇，上答元慈。不任。
天地分靈，三官定死生之格；陰陽懸象，九曜垂照燭之功。北府繩違，南宮延壽，星躔嶽瀆，考校無私，凡在人寰，皆歸統禦。臣自惟微薄，獲奉元慈，而履行之閒，恐乖陰騭，運心之內，未合神明。日遇災凶，複兼愆咎，或成厄會，莫遂懺祈。今年中宮則天符所臨，身位乃土星對照，大運猶居於劫殺，飛旗又寄於行年。三命五行，恐逢刑克；列星五緯，更慮照臨。所以轗軻未寧，災危頻作，非憑至聖，無路懺祈，虔罄丹誠，克申大醮。伏惟上元眾聖，俯降福祥，消災咎於將來，釋過尤於既往。六曹司命，增祿算於丹天；七紀尊神，介休禎於元極。公私清泰，家眷安寧，即永荷眾聖宏濟之恩。不任。
伏聞三光表瑞，九曜凝暉。配金木以司方，四時攸敘。定陰陽而立象，萬彙生成。主宰幽明，統臨罪福。臣自惟凡陋，獲奉真靈，懼履行之間，易成愆咎，修持之道，未契端真。況職務所司，重輕鹹係，恐乖省慎，更結罪尤。雖夙夜在公，敢忘恪勵；而吉凶難測，倍切兢憂。兼以宿曜所臨，輒罄懺祈之懇，爰憑本命，恭啟醮筵，陳信幣以貢誠，列香燈而展禮。伏冀希夷至聖，俯鑒丹心，辰曜高尊，曲流景貺，赦罪尤於既往，解厄運於未然；冤債銷平，凶衰除蕩；更增祿算，永賜禎祥；眷屬乂安，公私清泰。誓勤修奉，以答靈恩。不任。
伏以太樸既分，元精獨運，陰陽肇化，支幹承基。六十正神，統四時而司晝夜；八百符吏，行凶吉而定死生。大則天地邦家，鹹遵曆象；小則災祥罪福，必係主張。考龍胎石室之經，披鳳篆琅函之要，既明宗旨，倍切依歸。臣等仰賴神功，獲逢道運，塵機久閉，俗網未祛，行藏不合於儒元，動息必貽於過咎。又恐五行之內，或有刑妨。三命之中，因逢否塞。非憑至道，難懺深瑕，輒因六甲之辰，五元之首，同誠勵誌，瀝懇祈恩，仰碧落以降真，拂元壇而展禮。伏冀洪休允洽，照鑒無私；鹹賜吉祥，永銷災厄；青宮增祿，丹簡延生；存歿俱安，公私並泰。克勤精奉，永答靈慈。不任。
臣等宿值福緣，獲逢道化，至真垂教，元旨宣行，仰承覆祐之恩，常切兢營之懇。但慮行乖禮讓，動履愆瑕，處俗順時，率成罪目，積生今世，罕有懺祈。伏聞三天垂章醮之科，正一著修禳之格，敢因吉日，同勵丹誠，恭詣壇場，虔申祝謝。伏惟三官九府，五帝高尊，鬥極真君，命辰靈將，錄其素懇，降以鴻慈，赦已往之過尤，釋將來之災厄。星曜息照臨之數，行年除妨克之凶；年祿增延，福祥繁會；公私貞吉，族屬安寧。常期祐護之恩，永誓焚修之誌。不任。
臣以仰披真訣，虔按元經，庚申為修奉之辰，大帝降考讎之簡。是日三屍陰魄，標奏罪名，巨細無遺，纖微必紀，始定籍於太元之府，終寓書於泉曲之庭。凡在修心，實切憂戒，冀因令序，同懺深瑕，輒備香羞，恭申醮謝。伏惟三尊憫護，大帝鑒臨，斥陰屍妄奏之文，降大道好生之澤，使臣等災消過滅，善積福臻，九元離寒夜之鄉，五族獲安寧之祐。所為貞吉，立願亨通，常傾修勵之心，上答正真之貺。不任。
