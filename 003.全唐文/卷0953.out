昔者帝軒，君臣道葉，刳木為舟，剡木為楫。洪水以之徑度，大川於焉利涉，疑夏日之初蓮，似秋風之落葉。動而必利其物，居而必虛其心，善蘭桂之得性，惡泥滓之陸沈。清流澈影，岸狹波深，直容與而孤運，非軌轍之能尋。動而何極？居而不測，以謙虛而受盈，尚樸素而思飾。為而不有，質而能力，不以克己辭於功，不以利物矜其德。夫潛行不離於水，有似智焉；虛已以濟於物，有似仁焉。不畏蛟龍之浦，不恥魚鱉之泉，任規模於匠者，隨物理之推遷。橫不測之流，無慚於勇決；指送歸之路，有類於神仙。爾其渡遼按甲，伏波受命，絕島如雲，長川似鏡，值衝風之颯起，引孤帆而高映。榜人奇唱。棹聲不一，赴海淩川，箭馳風疾，臨地角而長逝，望天涯而迥出。飄遙畫鷁，決孤影而排風；迢遞檣烏，轉危竿而就日。且夫履有常道，濟無不通，嘉守義於共伯，慚棄仁於衛公。安而不傾，得性江湖之上；悠哉獨運，托質浮沉之浪。為用也大，為德也廣，操楫則津女輕歌，畫土則廩君孤往。襄城帶其寶劍，神亭飛乎銀仗，惟傅岩之版築，臨巨川而長想。
崇崇大舟，内谽谺而坑谷，外突兀以山丘。長百尋，受萬斛，淺淮泗，滯原陸。兀若簸大海以出鯨魚，邈如漂崑崙而橫地軸。及夫縱大壑，鼓雄風，疊高濤，肇蒼穹，連山嶪於天外，疾雷吼於地中。當此時也。忽然湧出，漫若乘空。挺無何之鄉，樹摩天之檣，檜楫不舉，雲帆高張。平林倏閃以藏沒，群鳥飛動而相望。兩儀混沌，萬象渺茫，崇山成秋毫，滿月猶隙光。一日二日，經岷峨而歷扶桑，外甚馳騖，中唯虛閑，所以望之者勢同累卵，居之者安如泰山。借如唐堯洪水，大浸桑田，包山上陵，刮地滔天。無巨舟矣，人其魚焉！有若漢武習戰，羽衛雲陳，鑿昆明者四十里，坐豫章者一萬人，夫其為大，與世殊倫。暨乎巨象初來，輪囷其貌；錙銖犀兕，蠛蠓貔豹，向非刻舟鑒其淺深，殆輕重而難較。岑彭西伐，杜預南征，千里江漢，三軍甲兵，若非廣艘宏舸，何以蜀滅吳平？稽前代之為用，信殊途而同軌，以古況今，相去遠矣！何者？我后無唐堯洪水，懲漢武昆池，笑魏家秤象，偃晉國興師。則大舟之用，殊於昔時。乃令守在海外，化漸無垠，浮三江以實倉廩，繞四溟以周乾坤。既而飛鳳詔，宣鴻恩，或西盡月窟，東臨朝暾，南國徂遊，北極馳奔，窮水路以適遠，為大舟之用存。
於戲！向者將遊萬里之外，滯一曲之內，故知德有所長，皆以拙於用大。今以濟渡為功，適天下而皆通，假其風水之力，不離江漢之中。向使移舟為人，以海為主，元首契合，大舟夾輔，則傅說之濟川同功，軒皇之刳木何取？客有扣舷而歌曰：「是舟也，非大匠則無以成，非大水則膠而傾，非大風則道不行。」此皆大匠之則，大海之德，一日千里者，風之力也。
餘以天倫篤睦，日重月深，每惟兄弟孔懷，在物無喻。嚐讀陸士衡之兄弟文，勤勤懇懇，未嚐不廢卷歎息，尚其為人。而世人雲陸機兄弟同居，以之為異。傷哉！斯固異其所稀見也。將恐悠悠千載，不無此惑。敢托陸之旨，以作論雲。
客謂陸平原曰：「吾聞天降地騰，夫婦之情見矣；星分嶽列，兄弟之義存焉。是以聖人之立教也，上稽元極，下順人情。故使牉合為同穴之親，昆季有異居之道。斯則人倫之大典，豈作者之謬陳哉？而子大夫，名為習禮，伯仲無門庭之別，室家匪琴瑟之間，雖激揚風俗，獨為君子，違道任心，將使先人事也。事不師古，蒙竊惑焉。豈有說乎？願聞其旨。」
平原曰：「何居？斯言之玷，可謂末學膚受，曾莫是師。即如君子之談，必且輕於身而累於俗矣！獨不聞夫六龍方駕，斯有禦天之功；駟馬班如，用效行地之力。是故大鵬之始，宛轉北溟；鄧林之初，婆娑下土。至於羽翮相資，遂能負蒼天而遊，罩青雲而立，此則相須之道宏也。至如梁山萬仞，上幹星辰；楚殿三休，俯臨風雨。及土石異勢，榱棟分離，遂與沙麓俱崩，坳堂共泯，此則相須之道乖也。是知同德者易為功，離心者難為力，在物猶爾，而況人乎？然不善莫大於不睦，溺於情者薄於義，寡於私者豐於道。故牝雞晨鳴，三賢孥戮；關雎樂得，十亂同心。固名賢之所聞，豈烏有之談也？且夫兄弟者，同天共地，均氣連形，方手足而猶輕，擬山嶽而更重。靈蛇可斷，兄弟之道無分；鶺鴒載飛，急難之情斯切。先王知兄弟之為重也，故歌之於韶夏之舞，誦之於風雅之篇，敦骨肉而正人倫，風鬼神而動天地，大矣哉！請為左右梗槩其說。
夫兄弟之情也，受之於天性，生之於自然。不假物以成親，不因言而結愛，鬩牆不妨於禦侮，逾裏猶惜於伐樹，馭朽則須洛而歌，彎弓則涕泣而道。斯乃情存於不舍，義形於惻隱。豈如悠悠良辰，從容永歎而已！是以四鳥禽也。不能鳴離別之聲；三荊木也，不能忍分張之痛。矧在人流，有面目，折枝分骨，如何勿傷？至於夫妻之為義矣，非有血屬之親，譬猶風虎雲龍，騰嘯相感。至如髧彼兩髦，結歡二族，始有共牢之禮終為同穴之親，斯亦未為輕也。然而德在聽從，主唯蘋藻，不可以寄百里之命，不可以托六尺之孤。況有棄姓無常，拂衣再醮，至如買臣之室，主父之妻，固未可以言也。自非道讚移天，德均維鵲，孰能長螽斯之羽翼，茂葛藟之本根者乎？是以通人君子，動無失德。全同生之重，則恭順有章；戒惟家之索，而椒蘭無替。夫妻和於鼎飪，兄弟穆於清風，綠衣無燕燕之悲，角弓匪騂騂之歎。其或分星宅土，開國承家，則能藩屏維城，左右王室。力足拔山，不敢問九鼎之重；才能動俗，不敢窺司馬之門。遂使封豕長蛇，望國門而斂跡；井蛙幕燕，睹磐石而飛鳴。故能本支百代，洪基峻極；配合二儀，平章百姓。其在白屋黃冠，蓽門圭竇，三逕五畝，有足相容。至有同衾共席，推梨讓棗，樂以簞瓢，榮同華萼。死生契闊，白刃交前，弟瘦兄肥，無胥遠矣！爾其友於怡怡，揚名以顯，高視風俗，長揖縉紳，斯又足為樂也。而無賴之徒，不思其友，或溺於私愛，棄彼天倫。生在膏腴，乘藉地勢，錫珪分竹，奄有山河。不能輔車相依，股肱同患，乃欲搖動我家室，拔塞我本源。既而青蠅飛於幹旌，無極遊於二壘，集矢長勺，撫劍共池。是以五爭四裂，非關蛇鬥之妖；九合一匡，猶見蠱流之禍。鬼神不勝其酷，生民不勝其弊，籲可畏也！何其謬哉？
又有裏閈之人，繩樞之子，棲息不過於蓬蓽，咀嚼不越於糟糠，無財可不忿爭。乃複尺布鬥粟，不能相容；睚眥蠆介，側目切齒。遂使蕞爾箕帚，蠢爾孩童，萋菲其章。成是貝錦，於是乎分裂蝸角，稱競鴻毛，骨肉為行路之人，兄弟無陟岡之望。痛矣悲矣！何必情矣！宮之奇唇亡之歎，深可撫心；王叔治斷臂之言，足為流涕。其知也如此，其繆也如彼，遠乎得失，豈可同年而語哉？
是知禍福無門，唯人所召，靜言成敗，則可得而論。何則？存亡之道，若行邁之有途，得之者安於廟堂，失之者顛沛斯及。至如三叔狼顧，七國雞連，貔虎搏噬，江山表裏。當其時也，滄波可汲而斷，泰山可蹋而覆。朱旗尚卷，蒼兕未馳，不待高壘之謀，勿俟銜枚之陣，固以冰泮瓦解，魚潰鳥驚，身膏草莽，名彰史策，經過者為之回車，言談者為之洗耳。斯豈時不利而兵不勁者哉？固以天地所不容，人神所同惡者也！斯乃在和不在眾，在德不在強，商周之不敵，亦所聞也。假使驅長狄，駕遺風，宋萬附輿，慶忌參乘，弓飲石，長劍拄頤，冠雞佩猳，拖象拉兕。然而使之超九折，跨三危，浮呂梁，赴滄海，五尺童子，心知必亡。何則？道之非也！苟令心腹無瑕，昆季輯穆，雖使要離策杖，不占緩步，周流九逵，容可危乎？近者劉荊州之意氣，袁渤海之縱橫，當其吐納荊揚，鞭笞河朔，猛將厲於雕鶚，謀臣盛於雲雨，從容嘯吒，有席卷八荒之心，固以震慴人靈，熏灼宇宙者。既而良圖未就，壯誌先秋，瘡痏實生，蕭牆糜潰。天道與人心共往，生人與草木俱萎。雖睦於曹公，尚無旰食之暇，安得馬上而舞哉？斯有惑之甚也！豈如稷、契昇朝，同心同德，魯、衛為政，雖休勿休。得使康哉良哉之歌，洋洋盈耳；卜代卜年之祚，悠悠無極。是知管、蔡之玉食，不如夷、齊之餓死；君頹之萬❥不如延陵之退耕。《詩》不云乎：「此令兄弟，綽綽有裕。不令兄弟，交相為瘉。」善哉言也！吾無間然。
今吾子以同穴者重之於天倫，異居者成之於行路，是見詩人之糟粕，未睹宮牆之室家，固未可與適道也。若以骨肉遠而為疏，即手足無腹心之用；牉合近而為重，即衣衾為血屬之親。若衣衾附體而可離，手足遠身而可絕，斯則室家之不侔於兄弟，固亦明矣！況作者之意，有異是乎？夫異家者所以避私，同穴者示以不返。故《傳》曰：‘昆季一體。’又兄弟之道無分，然而有分者何？謂異居同財者。若委支體於行路，阻天倫於胡越，固非其所謂願聞也。且餘與士龍，少遭憫凶，攀風樹而興歎，懷仁義以罔極。零丁齠齔，霜露摧心，契闊九夷，更相為命。常恐黃耳蕭條，白駒超忽，洞庭木葉零，岩花落無時。雖複飲啄相依，光華未著，天蹐地，每深慚德。友於兄弟，何日忘之？將謂吾子有以成教，而反問我比以流俗。祇足以攪其心慮，非所望於吾賢也！」
於是客赧然而起曰：「仆固小人，無聞至道，雖生堯、舜之代，未登孔子之堂。苟有胸而無心，遂逐情而忘性，言排名義之外，身陷泥塗之下。今子大夫幸而見睹，博我以友弟，宏我以禮經。洋洋乎理出天人之表，恢恢焉道周仁義之鄉。而今而後，謹聞命矣！是知安社稷，禦邦家，調陰陽，化風俗，播清猷於緗素，垂令範於黎，橫之於天地而自安，處之於生死而無慮者，其惟兄弟乎？」
月周於紀，水次於行，其候凜冽，其氣清英。倏歲陰之將盡，複陽春之載萌，知北陸之寒光尚斂，喜東郊之暖氣先迎。是以候雁思朔，潛鱗或驚，裂金犬以取諸助氣，策土牛以示乃發生，在弦望而宜早，當晦朔而得平。我皇於焉以設教，賢相由是以持衡，請循其本也。太史告時，有司選吉，冬官蕆事，牛人乃出，將協地紀，克符天秩。約歲時之儉泰，示農耕之遲疾，惟穀是登，惟人是恤。察前後之準，祈倉廩之實，故知醜以牛為用，牛以土為質，合陰陽之妙旨，齊冬夏之秘術。豈比夫作享昊天，為牲繭栗而已哉？
於是時既斯得，令無不通，候農祥而取正，引丁壯而就功。我疆我理，自西自東，以茲政行而化洽，宜其人和而年豐。徒觀乎彼蟄將啟，斯牛是作，正我耒耜，務我耕鑿。首巍巍以山聳，角戢戢而林錯，制以洪縻，飾以丹雘。出北陸以送寒，佇西成而取獲，野人知五畝可樹，遊子懷二頃負郭。國之有令，罔敢不敬，一人布和，萬邦鹹慶，恩深草木，澤浸翔泳。考來今之規矩，立振古之龜鏡，自得上行下效，紛紛輝映。然後鼎取新，革去舊，惟利是持，惟時是授，自可家給而人足，無乃兵強而國富。曾孫之稼克稔，唐叔之禾乃秀，不忤於物，有利於人。稽乎天文，上列於乾象；究諸地誌，下協於坤珍。不獨山川其舍，曷雲九十其享？夫如是，物各遂其性，農不奪其時。仰崇邱之翼翼，登春台而熙熙。相陳力而久矣！願負重而來斯。永懷種德，冀念茲而在茲。
代有遊童，樂事末工，飾素紙以成鳥，象飛鳶之戾空。翻兮度，將振沙之鷺；杳兮空，先漸陸之鴻。抑之則有限，縱之則無窮，動息乎絲綸之際，行藏乎掌握之中。其翰非逸，其羽乃疾，弄輕影，昂素質，侔瑞鵲之臨河，學靈烏之就日。詭狀萬殊，奇姿非一，衝激吹而頻驚，入增塵而乍失。及夫晚際蕭寥，近日迢遙，出虛景，逼長宵。豔豔裔裔，亭亭迢迢，如片雪之初下，似殘雲之欲消。何裕如之囂囂，紛攜茲而玩玩。其上同綺翼之遷喬，其下若馴雛之就喚。虞羅獲免，弦繳莫憚，野鵠來遷而伴飛，都人相視而指看。數乎升騰得勢，真假相亂。殊不慚鸚鵡之被籠，蒼鷹之受絆，六鶂尚退於宋都，大鵬猶沈於海畔。彼無識而無知，亦曷足以見嗤？但仰牽運，不能自為，無仙鶴九皋之響，乏晨雞五德之奇。零落倏忽，悠揚暫時，偕鵷鸞之侶，入鳳凰之池。向若勞力，高風莫吹。安有望於寥廓？必不出於藩籬。且紙之所尚，事有攸往，供筆陣之樂，起詞華之賞。故莫載於鳳文，而反圖於鴟像。因人而進，爭路而長。固不濟於時須，欲屏之兮何爽。
長河千里，聖主一清。漢帝宣防，猶負薪於瓠子；王尊東郡，尚堅立以安人。所以河公不仁，時聞泛濫；主司有事，每見堤防。蓋郤略於石門，亦摧殺其水怒。傅以客土，將全其邑居；聚之淇竹，實拯以昏墊。常流不弛於正道，泗野寧浮於齧桑。諒巡植之為功，奚褰帷而見詰？必人同鄭白，食我京師，或且溉而有餘，何屯膏而不作？均夫鄴令招不智於漳河；異彼武安，頓遺利於鄃邑。良能沃野，義在隨時。請據河渠之書，無違溝洫之志。
祭以主敬，射以觀德。三侯既設，遂聞熊豹之差；二簋可享，爰申脯醢之奠。甲進退有度，揖讓而升，方備於五善，詎略於六藝！有如武子之妙，以取牛心；類後羿之能，無全雀目。祭必如在，神當格思。唯寧者立以繼代，不屬者抗而射汝。強飲強食，陳祝史之正辭；克禋克祀，介會孫之景福。必也正其齒位，稱彼兕觥。將勞農以休息，乃示宴以惠慈。鐵冠所糾，恐未三思；鉛刀見用，終資一割。同於噬臘，難以甘心。
聖上以睿德昭宣，宸衷吉蠲，靜以法地，動而合天。天何言哉？每降鑒於明主；君為政也，亦仰觀乎上元。是以《魯史》薦書雲之典？《禮》經徵視朔之篇。於時寓縣昇平，朝廷無事，辟朱樓於曉日，垂紫旒於空翠。至誠必應，果呈證聖之祥；至感必通，遂有效明之瑞。乍異色而抱日，或神光而覆地。是知昊穹成命，必在於昌期；元象著明，詎違於躔次。萬國來朝，十月之交，時當盈數，氣發陰爻。晴色俯臨，遠接黑龍之水；清輝四散，仍縈彩鳳之巢。
臣竊觀前代之君也，居九重之深，據四海之大，遇皇天之陰騭，屬當時之交泰，則必怠政理而不修，唯昇平而是賴。今陛下則不然，體至道以得一，播元精以吹萬。發號施令，必酌於故實；垂範制法，亦谘乎前憲。古人云：「朔者蘇也」，陛下視之，所以蘇息兆人。「雲者運也」，陛下觀之，所以廣運明德。人既蘇而寧靖，德乃運而充塞，猶儲精而穀神，尚克已而作則，方將揚耿光於五聖，布深仁於萬國。三事大夫，抃而同歡，上言曰：「陛下敦本棄末，圖易於難，夫此視朔，情深履端。況式瞻於萬象，將布政於千官。固可軼緹油而播美，藏金匱而不刊。」然聖上方以無為作慮，不宰為心，鼓元氣之橐，調薰風之琴。以至德撫禦，以大明照臨。盛矣夫聖德若此，豈微臣之所能謳吟。
太常申博士請供鬱鬯酒，光祿以久無匠人，且金草不知所出，不造。祠部亦以為禮有沿廢，不允所請。寺執「見著唐《禮》，豈得不行？」祠部云：「藉田準令，兼給廩犧。藉田今或不供。犧亦廢用。酒無鬱鬯，於事何闕？」寺猶固執。
國家大禮畢具，無文鹹秩，聲名赫乎上古，享獻周於百神。每窮谿澗之毛，誰爽粢盛之備？太常宗廟攸奉，禘祫爰司。張君理窟之才，王肅儒宗之望。請供鬯酒，擬實卣樽；允得事宜，雅符恒典。光祿以無匠不造，又用靡草為辭；有司以沿革不同，兼引藉田特比。犧牲不廢，愛禮斯深；鬱鬯莫供，司存何劣？且鬯人之職，須預其材，釀金草之芳酌，充[QODB]茅之既灌。何得不供所務？輒替彝章。光祿拒之於前，祠部送之於後。事均齊楚，得失而兩兼；理同臧穀，亡羊而一揆，況國禮明著，安可闕如？鹹請推窮，方結刑憲。
巫山之岡，秦川之陽，垂條引蔓，布綠敷黃，彌皋被野，含芬吐芳。轉晨風之穆穆，湛宵露之瀼瀼，花葉則煜煜煒煒，文彩則焜焜煌煌，錦繡為之失色，霞日為之奪光。遠而望之粲兮爛，繁星列兮曜長漢。光色連延遙相煖，迫而察之瓞兮緜。明璣盈蚌媚重泉，大鱗巨介近相連。細雨流風，每飄颻兮葉上；遊蜂戲蝶，時厯亂於花前。爾其大則三尺二升，美則金漿玉實，狸頭羊骹之字，黃㼐白摶之質。感仙貴於孫鍾，避世資於步騭，異蒂表於前代，同心彰於曩日。既而橫綺席，會嘉賓，琴罇逸賞，海陸具陳，香分四座，氣雜八珍。既取類於母子，亦取辨於君臣。欽哉彼美，流玩不已，何以剖之金錯刀，何以澆之玉英水。邵平因植以著業，阮籍託詞而興已。非但留怨於戍夫，抑亦取誡於君子。
景為吏，公田善私田不善。或以議課不齊。辭云：「非吏之罪。」
阜俗敦本，長財飭力，三時展務，九扈分官。自公田而及私田，俾我疆而豐我理。千箱起詠，佇美於詩人；四體既勤，孰慚於夫子？當勤而有典，奚議課以不齊。景也伊何？職茲為吏。任農均力，未恤於人言；徇公害私，旋招於物議。事頗彰於妨奪，法難逭於科繩。考魯宣之舊章，有同大桀；徵穀梁之前誌，須示小懲。宜詳刑於士師，盍歸罪於田畯？
道在則業，金籯非寶，學而時習，珍席為儒。甲業擅專門，勤茲閉戶，夙漸淹中之訓，方傳壁裏之書。絳帳談經，蒙求者雲集；緇帷講道，鑽仰者電趨。濟濟祁祁，升堂入室。夏弦春誦，未厭於青藍；閱水頹山，遽悲於壞木。歿而不作，逝者何追？道無常師，未宜膠柱；貌有相似，自可摳衣。昔夫子門人。見師於有若；馬融弟子，或從於鄭元。故事非遙，讓之未可。
臣某言：伏蒙天恩，贈臣父尚書右丞司農卿先臣某揚州大都督，禮極哀榮，感戴增懼。臣某中謝。
臣父受教儒門，宣力王室，雖典司綱轄，而未及崇班。臣殃咎所終，早失嚴蔭，恭守遺訓，致及人倫。逮事休明，謬登清貫，常恐不克負荷，忝辱祖宗。豈謂陽和之仁，因下炎上；雨露之澤，自葉流根。大府名藩，位秩崇重，授之庶姓，罕有其倫。是臣父著績於先朝，蒙寵於今日。臣事君之節，未效涓塵；為子之方，已榮鬆檟。感恩思報，豈謂為忠？覆族殞身，孰雲非孝？方任有限，拜謝無由，徬徨海隅，進退哀懼。不任荷恩之至。
得縣官稅畝，多於什一。禦史糾其擅賦斂。訴稱：「盡供軍旅，二猶不足。」
當官而行，必議徵斂，賦裏以入，宜均有無。政或違於小康，稅乃行於大桀。是以我疆我理，分上下之田；有國有家，建中正之術。不是過也，皆將取焉。伊惟縣官，昧爾為政。誠合酌於古訓，量其經入；使穀不過藉，人斯樂輸。今乃將多徵於前，複重斂其後，所謂莫益或擊，徒聞浚我以生。雖億兆是謀，用給如貔之士；而徵求失道，寧忘《碩鼠》之詩？且九年之儲，常聞富國；二猶不足，匪曰「能言」？請從避馬之繩，庶葉《公羊》之訓。
君子寧小窮而大達，小人寧小達而大窮。小者人之役，大者人之道也。孟子論帝王之道於諸侯，諸侯不誌我言則去之，豈不以小窮而大達也歟？衛鞅論帝王之道於秦伯，秦伯寐。於是鞅乃易之以霸強之術而苟容之，豈不謂小達而大窮歟？君子不患乎無才，患乎不知窮達之理也。孟子大達，遠盜蹊而遵正路者也。衛鞅大窮，舍正路而趨盜蹊者也。秦不知蹊以問鞅，鞅指之趨盜蹊而強去也。我知盜之蹊而返然之，曷若遵正路而遠盜蹊哉？
兵惟靜難，食以聚兵，儻歲計之無虞，必軍須之不繼。縣司以職其日給，科彼倉儲。薿薿公田，嗟不登於晚歲；嗷嗷士卒，慮縣罄於糗糧。厚斂之旨，豈坐於冉求？盍徹之稅，已聞於有若，情非徇己，事或從權。請霽霜簡之威，庶獲雨田之稔。
