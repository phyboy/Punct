伏以御史台臨制百司，糾繩不法，若事簡則風憲自肅，事煩則綱紀轉輕。至如婚田兩競，息利交關，凡所陳論，皆合先陳府縣。如屬諸軍諸使，亦合於本司披論。近日多便詣台論訴，煩褻既甚，為弊頗深。自今已後，伏請應有論理公私債負，及婚田兩競，且令於本司本州府論理，不得即詣台論訴。如有先進狀及接宰相下狀，送到台司勘當，審知先未經本司論理者，亦且請送本司。如已經本司論理之平，即任經台司論訴。台司推勘冤屈不虛，其本司本州元推官典，並請追赴台推勘，量事情輕重，科斷本推官。若罪輕即罰直書下考，稍重即停任貶降。以此懲責，庶免曠官。臣今月三日已於延英麵奏，令臣將狀來。
應內外官請職田，陸田限三月三十日，水田限四月三十日。麥田限九月三十日，已前上者入後人，已後上者入前人。伏以令式之中，並不該閏月。每遇閏月交替者，即公牒紛紜。有司既無定條，莫如所守。伏以公田給使，須準期程。時限未明，實恐遺闕。今請至前件月遇閏，即以十五日為定式。十五日已前上者入後人，已後上者入前人，據今條其元闕職田，並限六月三十日，春麥限三月三十日，宿麥限十二月三十日，已前上者入新人，已後上者並入舊人。今亦請至前件月遇閏，即以十五日為定式。所冀給受有制，永無訴論。
牛者稼穡之資，邦家所重，雖加條約，多有違犯。今後請委州府縣令並錄事參軍嚴加捉搦。如有牛主自殺及盜竊殺者，即請準乾元元年二月五日敕，先決六十，然後準法科罪。其本界官吏，嚴加止絕。
右，伏以川竭既為時否，泉生必表政成，況近靈祠，實彰聖德。因風湧出，當風化之所資；遍地澄清，誠地經之載理。近者柏樹復榮於李觀，蒙泉亦發於神州，考其祥經，皆合理代。臣等商量，望付史館，書為國華。謹具如前。
揚州都虞候盧行立、劉群，於會昌二年五月十四日，於阿顏家吃酒，與阿顏母阿焦同坐。群自擬收阿顏為妻，妄稱監軍使處分，要阿顏進奉，不得嫁人，兼擅令人監守。其阿焦遂與江都縣尉吳湘密約，嫁阿顏與湘。劉群與押軍牙官李克勳即時遮攔不得，乃令江都百姓論湘取受，節使李紳追湘下獄，計贓處死，具獄奏聞。朝廷疑其冤，差御史崔元藻往揚州按問。據湘雖有取受，罪不至死。李德裕黨附李紳，乃貶元藻嶺南，取淮南元申文案，斷湘處死。今據三司使追崔元藻及淮南元推判官魏鉶並關連人款狀，淮南都虞候劉群、元推判官魏鉶、典孫貞、高利、錢倚、黃嵩、江都縣典沈頒臣、宰節度押牙白涉鎮遏使傅義、左都虞候盧行立、天長縣令張宏思、典張洙清、陳回、右廂子巡李行璠、典臣金宏舉、送吳湘妻女至灃州取受錢物人潘宰、前揚府錄事參軍李公佐、元推官元壽、吳珙、翁恭太子少保分司李德裕、西川節度使李回、桂管觀察使鄭亞等，伏候敕旨。
應三院御史新除授月限，伏以當司官三十餘員。朝廷舊例，月限守官，年勞考績。今監察御史以二十五月為限，殿中侍御史十八月，侍御史十三月。所主公事，起自出使推劾，諸色監當，經曆六察，糾繩官司，知左右巡使，監臨倉庫，四推鞫獄，兩彈舉事，皆無敗闕，方得轉遷。承前遠地除官，或三月五月，然始到京。所務逗遛，積延時月，年終考課，使係虛月。官事勞苦，並在舊人，侍御史周歲而遷，或到城欲及滿歲。監察二年為限，或在外有至半年。致此依違，曾無督責。臣請自今已後，應當司官除新授者，並請以上後係月，仍以上日在後者為新人，不更數虛月。不惟分月直之勞苦，抑亦促遠來之道途。
又三館奏請御史充職等，伏以台司三院御史，職在專臨。如係他曹，必有所紊。況推鞫公事，察視百司，無不急急，以副期限。倘或官留此地，誌在異銜，固非便宜，實亦乖當。如書府或須奏請，南宮可輟郎官，兩館忽將闕入。北省自有遺補，事理至便，兼不曠官。伏乞聖慈察臣當司公事係重，特敕中書門下，自此更不許三館奏取御史充職。兼見有者，亦乞落職放還。
改題改造，並無所據，酌情順理，題則為宜。況今士族之家，通行此例，雖尊卑有異，而情理則同。望就神主改題，則為通允。
應文武常參官，本朝及入閤進朝不到，並連請假故，久闕朝參等。臣今月二十一日延英麵奏進止，以班行務在嚴肅，令臣切加提舉者。臣伏見元和元年御史中丞武元衡奏止，於是吏部、兵部。禮部三司尚書、侍郎、郎官等，選舉限內，久廢朝參。雖事在奉公，猶奏請厘革。近者已久絕提舉，稍涉因循，應文武常參官，多妄請假，不妨人事，無廢宴遊。但務便安，有虧誠敬，以至上勞聖念，俾肅朝行。臣忝憲司，親承睿旨，苟或避事，實虞曠官。臣請起自今已後，文武常參官等，降準式假及病，灼然為眾所知外，有以事故請假者，並望許臣舉察錄奏。其所陳假牒，請準舊例每牒不得過三日，每月不得再陳牒。如本合朝日無故一不到，請準常條書罰。再不到臣請倍罰。頻三朝不到，便請具名銜奏聽進止。其進朝入閤近例，全合赴班。一不到準條已倍書罰，頻兩朝不到，便請具銜奏聞。所冀臣寮稍加惕厲，班列得以整齊。
所在物產，自有時價，官人買賣，合準時宜。近日相承皆置供應戶，既資影庇，多是富豪。州縣科差，盡歸貧下，不均害理，為弊頗深。自此已後，委觀察使嚴加覺察，宜並禁斷。切慮諸道州府，尚有此色，請各牒諸州府勘會，巨細申台，以憑鞫理。
準舊例，京兆府準敕科決囚徒，合差監察御史一人到府門監決。御史未至，其囚已引至科決處，縱有冤屈，披訴不及。今後請許令御史先到引問，如囚不稱冤，然後行決。其河南府準此。諸州府有死囚，仍委長官差官監決，並先引問。
屠牛之禁，格令至重，此立條流，必令禁斷。臣等商量，應天下諸州府，如有牛死，便於所在經官陳狀。勘驗無他故，然後始令就市解剝貨賣，不得更將歸私家。如有屠牛事發，不惟本主抵法；鄰裏保社，並須痛加懲責。本縣官吏，委刺史節級科罰。仍委諸道觀察使各逐所管州縣穩便。更別立條制，須極嚴峻，務令止絕。其行營處亦準此禁斷。
據中書侍郎兼吏部尚書平章事崔龜從奏，臣官準式合立私廟。伏準會昌五年二月一日敕旨：「百官並不得京城內置廟。如欲於京城內置廟者，但準古禮於所居處置，即不失敬親之禮者。」伏以武宗時緣南郊行事，見天門街左右諸坊有人家私廟，遂令禁斷。但本不欲令御路左右有廟宇，許令私第內置。則近北諸坊，漸逼宮闕，十年之內，悉是人家私廟。今若人家居第廣寬，或鄰裏可兼並者，必便置廟，以展孝思。或居處褊狹，鄰近無可開廣者，便是終身廢廟享之榮。公私情禮，皆極不便。國朝二百餘年，在私家側近者，不過三數家。今古殊禮，頗為褻黷。其餘悉在近南遠坊，通行已久。今若緣南路不欲令置私廟，卻令居處建立廟宇，即須種植松柏及白楊樹。近北諸坊，竊恐非便。
以臣愚見天門街左右諸坊，不許置廟。其餘圍外遠坊，本是隙地，並舊是廢廟者，許令建立。則天門街側近，毀無私廟，近北諸坊，又免百官占地立廟。並官至三品，盡得升祔祖禰，無乖禮經。中外官寮已至三品者，皆望有此厘革。伏請下太常禮院，重定立廟制度及去處，庶得祀禮可遵，行事無乖。當奉今月一日敕： 「宜依所奏，下太常禮院，詳審制度，分析奏聞。」
伏以事亡如存，典禮修重，今百官悉在京師，若不許於京內置廟，則烝嚐之禮，難復躬親；孝思之心，或乖薦奠。若悉令於居處置廟，又緣近北諸坊，便於朝謁。百官第宅，布列坊中。其間雜以居民棟宇，悉皆連接。令廣開則鄰無隙地，廢廟貌則禮闕敬親。若依令會昌五年敕文，盡勒於所居置廟，兼恐十數年間，私廟漸逼於宮牆，齊民必欲於吞並。臣具詳本末，冀便公私。今請夾天門街左右諸坊，不得立私廟。其餘圍外遠坊，任取舊廟及擇空閑地建立廟宇。應立廟之初，先取禮司詳定，兼請準《開元禮》。二品以上祠四廟，三品祠三廟，三品以上不須爵者，四廟外有始封祖，通祠五廟。三品以上不得過九架並廈兩頭。其三室廟制合造五間，其中三間隔為三室，兩頭各廈一間虛之，前後亦虛之。每室中西壁三分之一，近南去地四尺，開一坎室，以石為之，可容兩神主。廟垣合開南門東門，並有門屋。餘並準《開元禮》及《曲台禮》為定制。其享獻之禮，除依古禮用少牢特牲饋食外，有設時新及今時熟饌者並聽。仍請永為定式。
應赴兵部武選門官驅使官等，今年新格令守選二年，得驅使官盧華等狀稱：各在省驅使，實緣長官辛苦，事力不濟，所以假此武官。若廢舊格，貧寒不逮。即須漸請停解，公事交見廢闕。
近年諸州府及百司官長所書考第，寮屬並不得知，昇黜之間，莫辨當否。自今以後，書考後但請勒各牒於本司本州，懸於本司本州之門三日。其外縣官則當日下縣。如有升黜不當，便任敷陳。其考第須便改正，然後申省。如勘覆之後，事無乖謬，則論告之人，亦必懲殿。
又準《考課令》：「凡官人申考狀，不得過兩紙。刺史縣令，至於賦稅畢集，判斷不滯，戶口無逃散，田畝守常額，差科均平，廨宇修飾，館驛如法，道路開通。」如此之類，皆是尋常職分，不合計課。自今以後，但雲所勾當常行公事，並無敗闕，即得準職分無失。及開田招戶、辨獄雪冤，及新制置之事，則任錄其事繇申上。亦須簡要，不得繁多。又近年以來，刺史皆自錄課績申省，矜衒者則張皇其事，謙退者則緘默不言。自今以後，其巡內刺史，請並委本道觀察使定其考第，然後錄申本州，不得自錄課績申省。又州府申官人覆得冤獄書殊考者，其元推官人多不懲殿，或云書下考，至時又不提舉。請自今以後，書辨獄官人殊考日，便須書元推官下考。如元推官自以為屈，任經廉使及台省陳論。其官人先有殿犯，官長斷雲至書考日與下考者，如至時不舉，其本州判官當書下考。其所申到下考，省司較其所犯，如與令式相符，便較定申奏。至敕下後，並須各牒州府。又近日諸州府所申令錄課績，至兩考三考以後，並須重具從前功課申省，以冀褒升。省司或簡勘不精，便可僥幸。自今以後，不得輒更具從前功績申上。又近日諸州府所申考解，皆不指言善最。或漫稱考秩，或廣說門資，既恥令文，實為繁弊。自今以後，如有此色，並請準令降其考第。
又準《考課令》，在中上以上，每進一等，加祿一季，中中者守本祿，中下以上，每退一等，奪祿一季。準令以此懲勸，事在必行。近年以來，與奪幾廢。或有申請之處，則言無本色可支，徒掛簿書，竟無給與。今案倉庫令，支給糧祿，皆以當處正倉充；無倉之處則申省，隨近有處支給；又無者聽以稅物及和糴屯收等物充。令式昭然，不合隳廢。自今以後，每省司較考畢，符牒到州後，仰當時便具昇降與奪事繇申請。如違令式不舉明者，其所繇官請奪俸祿一季。其已去任官追奪祿事，並請準令式處分。
又準《考課令》，官人因加戶口及勸田農，並緣餘功進考者，於後事若不實，縱經恩宥，其考皆從追改。追改之事，近皆不行。自今以後，並請準令式處分。其因此得官者，仍請追奪。又諸道所申考解，從前十月二十五日到都省，都省開拆，郎官押尾後，至十一月末方到本司。開拆多時，情故可見。自今以後，伏請準南曹及禮部舉選解例，直送當司開拆。
又從前以來，應得考之人，並給考牒，以為憑據。近年考使容易，給牒不一。或一人考牒，數處請給；或數年之後，方始請來。自今以後，較考敕下，其得殊考及上考人，省司便據人數，一時與修寫考牒，請準吏部告身及禮部春官牒，每人各出錢收贖。其得殊考者出一千文，上考者出五百文。其錢便充寫考牒紙筆雜用。以前件事條等，或出於令文，或附以近敕，酌情揣事，不至乖張。謹並條例進上，伏乞宣付中書門下，請更參詳。苟裨至公，乞賜收采。仍請三年一度，準舉選格例修定頒下。
準敕應犯贓人，宜平贓定估等。奉閏七月三日敕旨：「刑部奏頗葉中道，宜依。仍編入令格者。」臣等今商量，伏以京邑元無土絹，市中所貨，皆是外州縣將到。若據律取當處絹價定贓平估，即京師當處之絹。若取河南一千一百絹價，即見在市肆又無此實估，將行新敕，須立定規。今京中市肆所貨諸府絹估，各有等差。但據罪人所犯贓，如是見在絹、及金銀雜物等，一事已上，並請取京時價估定。如結贓，即在京諸府土絹上價實估結計。如罪人所取已費使，及不記得當時州土色目，即請便取雜州土絹市肆所貨實價中估平結計贓，準前取諸州府土絹上估實價定罪。
伏以京中諸州府絹價，逐旬移改，貴賤不定。前使推獄，每度臨時估定贓絹，即罪人性命所係秒忽，狡吏因茲得以上下。令責兩市絹牙人侯建武等狀，京城元不出土絹。所貨者諸州土絹，果閬州絹最貴，每匹九百五十文，上至五十尺，下至四十五尺，其次宋亳州土絹估每匹九百文實估價，其河南土絹價亦無一千實估。今以果閬州絹尺，每與尋常絹不同，已次校貴於宋亳州上絹。伏請永為定例。其外州府比者雖準律文取當處上估絹。或有不出土絹，縱有出處，亦慮結獄之時，須有勘估。因其貴賤，便生異端。兼以諸州府絹價，除果閬州絹外，別無貴於宋亳州上估絹者。則外州府不計有土絹及無土絹處，並請一例取宋亳州土絹估每匹九百文結計。如所取得絹已費使，及不記得色目，即請取犯處市肆見貨當取中估絹價平之。如不出絹處，亦請以當處見貨雜州中估價平之。庶使推劾有準，斷讞無疑。官吏既難舞文，中外目須畫一。
準名例律，在官犯罪。去官事發，或事發去官，犯公罪流已下各勿論。疏云：謂在本任犯罪，去官事發，或事發去官者，謂事發未給斷問，便即去任。職此三事，犯公罪流已下勿論。又準會昌五年正月三日敕文，據律文，已去任者，公罪流已下勿論。公罪之條，情有輕重，苟涉欺詐，豈得勿論？向後公罪有情狀難恕，並不在勿論之限。今伏詳勿論之理者，實啟幸門，敕律所標，科條未具。
伏見近日已來，頻有長吏在官無政，被人告論，鬼跡已達於聖聰，苛政又布於人口。降制使案劾，並已伏愆，下法司參詳，即雲去任，縱有重罪，盡得勿論。此乃徒致推窮，何懲奸濫？且當官犯罪，事跡已彰，既令推勘，自合停替。前同去任，實有等差。伏請自今已後，應在官犯罪，事發因而去任，不論公罪私罪，一切準敕律科刑，不在勿論之限。其去任事發者，公罪流已下，即望許引勿論之科。其有事涉欺詐，情理難恕者，請法司詳斷之時，審詳事狀，如涉此色，準會昌元年正月三日敕文，並不在勿論之限。
諸道觀察使，職當廉問，位在藩隅。受人主之寵榮，同國家之休戚，不可自恃富貴，惟貪優遊，羅聲色以自娛，顧凋殘而不問。縱逃顯責，必受陰誅。自今請責其成效，專彼事權，使得展意盡心，恢張皇化。敬事以守法度，節用以減征徭。有利於國者必行，不以近名為利。有害於人者必去，不以循例為辭，絕連夜之酣歌，務盡忠之讜論。常準此道，方免曠官。其巡屬州縣，須知善惡，具以上聞。隱而不言，罪歸廉帥。應有論薦，須是直書。強能立事者上陳，不得蔽善；懦弱失職者奏免，非可徇情。如此則遠近相臨，上下相制，共為致理，同歸至公。
據禮部貢院見置科目內，《開元禮》、「三禮」、「三傳」、「三史」、學究、道舉、明算、明法、童子等九科，近年取人頗濫，曾無實藝可采，徒添入仕之門。須議條流，俾精事業。臣等已於延英麵論。伏奉聖旨，將文字來者。其前件九科，臣等商量，望起大中十年，權停三年。滿後至時赴試者，令有司據所舉人先進名，令中書舍人重覆問過。如有本業精通，堪備朝廷顧問，即作等第進名，候敕處分。如事業荒蕪，不合送名數者，考官當議朝責。其童子近日諸道所薦送者，多年齒已過，偽稱童子，考其所業，又是常流。起今已後，望令天下州府薦送童子，並須實年十一、十二以下，仍須精熟一經，問皆全通，兼自能書寫者。如違制條，本道長吏亦議懲罰。
準今年六月十二日敕，厘革諸道及在京諸司奏官，並請章服事者。其諸道奏州縣官司錄、錄事、參軍，或見任公事，敗闕不理，切要替換。及前任實有勞效，且見有闕員，即任各舉所知。每道奏請，仍不得過兩人。其河東、潞府、邠寧、涇原、靈武、鹽夏、振武、天德、鄜坊、滄德、易定、三川等道觀察防禦等使及嶺南五管，每道每年除令、錄外，許量奏簿、尉及中下州判司及縣丞共三人。偏州不在奏州縣官限。其黔中所奏州縣官及大將管內，即任準書例處分。在京諸司及諸道帶職奏官，或非時充替，考限未滿，並卻與本資官。諸道節度及都團練防禦使下將較奏轉試官及憲禦等，令諸節度使每年量許五人，都團練防禦量許三人為定，不得更於其外奏請。其御史中丞已下，即準敕文條流，須有軍功，方可授任。自今後如顯立戰伐功勞者，任具事績申奏，如簡勘不虛，當別具商量處分，以外輒不得更有奏請。其幽鎮、魏三道，望且準承前舊例處分。
今月十七日延英麵奉聖旨：令誡約天下州府，應有逃亡戶口，其賦稅差科，不得攤配見在人戶上者。伏以諸道州府，或兵戈之後，災沴之餘，戶口逃亡，田疇荒廢，天不敷佑，人多艱危。鄉閭屢困於征徭，帑藏因茲而耗竭。遂使從來經費色額，大半空係簿書。緩征斂則闕於供須，促期限則迫於貧苦。言念凋弊，勞乃憂勤，不降明文，孰知聖念？其逃亡戶口賦稅及雜差科等，須有承佃戶人，方可依前應役。如將闕稅課額，攤於見在人戶，則轉成逋債，重困黎元。或富者有連阡之田，貧者無立錐之地，欲令均一，固在公平。若令狡猾之徒，得以升降由已，望其完葺，不亦難乎！全由長吏竭誠，方使疲漸泰。
臣等商量，令諸道州府準此條流，應有逃亡戶口稅賦並雜色差科等，並不得輒更攤配於見存人戶之上。務設法招攜，多方撫禦，乘茲豐稔，重獲昭蘇。苟致安寧，自當遷陟；不遵詔令，必舉典刑！
請移樂人不得住秘閣奏（龍紀元年秘書省）
當省元掌四部禦書十二庫，共七萬餘卷。廣明之亂，一時散失。後來省司購募，尚及二萬餘卷。及先朝再幸山南，尚存一萬八千卷。竊知京城制置使孫惟晟收在本軍，其禦書秘閣，見充教坊及諸軍人占住。伏以典籍國之大經，秘府校讎之地。其書籍並望付當省，校其殘缺，漸令補輯。樂人乞移他所。
皇帝九月三日降誕。伏以電曜繞樞，軒頊乃降天之日；光輝照室，明元實命代之辰。爰自我朝，乃崇令節。著為故事，抑播前文。
伏惟皇帝陛下九五飛龍，四三應運。國稱利見，天表殊休。當誕聖之時，感真人以衛室；居在藩之際，實羽客以獻符。是以克紹丕圖，光膺寶祚。敢循故典，爰定美文。臣等商量，以降誕日為「乾和節」。《易》曰：「乾，健也。」蓋乾以自強不息，和則眾彙皆同。遠徵易文，實諧聖德。請依令式，休假獻賀。
伏以陛下光繼寶圖，纂承丕緒，教道克申於先訓，保任實自於慈顏。今則正位宸居，未崇徽號。伏以大行皇帝皇后母臨四海，德冠六宮。推尊宜正於鴻名，敬上式光於睿孝。望上尊號曰「皇太后」。
臣等謹按故事：漢室以北山改郡，蓋為文皇；國朝以復姓稱子，實緣憲祖。或易建康之縣，或更昭穆之音。皆因踐祚之初，合舉避行之典。按《爾雅·釋樂篇》：鼓謂之止，謂之籈。今者陛下肇承丕祚，始值遷都。凡厥惟新，式葉正始。竊詳爾雅，肇亦訓始。臣祥《爾雅》，肇亦訓始。臣等商量，望改為「肇」。
旬朔已前，星文變見。仰觀垂象，時軫聖慈。自今月八日夜已後，連遇陰雨，測候不得。至十三日夜一更三點，天色暫晴，景緯分明，妖星不見於碧虛，災沴潛消於天漢者。
皇太后慈惠臨人，寬仁馭物，早葉伣天之兆，克彰誕聖之符。今輪奐新宮，規模舊典，崇訓既徵於信史，積善宜顯於昌期。太后宮請以「積善」為名。
伏以奶婆楊氏等，保持夙宵，善養勞苦，且隆恩澤，以報勤劬。竊以事體參詳，合陳管見。臣聞周制宮職，夫人隻列三人，漢氏後宮之號，十有四位。元帝時置昭儀，位視丞相，秩比諸侯王。至於列妾，縱稱夫人，亦無裂土割郡之號。以乳母郭徵卿、胡維，著保養宣帝之功，後子孫隻受厚賞，而無封爵之號。且帝外祖母封「博平君」，非乳母之例。後漢順帝封阿母宋氏為「山陽君」，則致漢陽地震。安帝時封乳母王氏為「野王君」，亦致地震京師。其時中正上言，亦以封爵過當，乃貽厥咎，非葉高祖山河之約。至晉室中興，乳母阿蘇有保元帝之功，賜號「保帝聖君」，既非爵邑，又彰其功。爰擇美名，在理甚當。至高齊陸令萱，以乾阿奶授封郡君，尋亂制度。中宗神龍元年，封乳母於氏為「平恩郡夫人」。景龍四年，封尚食高氏為「蓚國夫人」，封爵之失，始自於此。後睿宗下誥封元宗乳母莫氏為夫人，竊以中宗朝政歸韋氏，睿宗朝駕躡軒轅，當時無復紀綱，曆載浸為訛弊。
伏以陛下重興寶運，再闡丕圖。奉高祖太宗之舊，行往代前賢故事。克臻至道，以顯中興，庶彙提綱，眾務畢舉。今者進封保母為郡夫人，再至加恩，須至封國夫人。竊以婦人無爵，從夫之爵，以賞功勳則命爵。又四方多事，方注意公卿，以勳勞昭著者。室家爵邑自郡夫人。今則宣授乳母為郡夫人，加恩必及列土。朝廷大柄，以爵祿為主，命爵不定其等差，則天下之人無以為貴。以為貴功則封比礪山，榮室則爵同乳母，臣等竊意有室家者實恥之。況四海九州之內，有功勞安社稷勳賢，得不對室家慚於所命之爵？其所封乳母楊氏、王氏，臣等參詳，望賜厘革。雖居濕推燥，畢彰保養之勤，但胙土分茅，且異疏封之例。況昭儀內侍燕寢，位列宮嬪；夫人則亞列妃嬙，供奉左右。竊按《儀禮》：「乳母緦。」以其名母，方有緦服。今則不可以嬪禦之號，增榮於阿保，揆於禮文，有乖事體。宜加眷佑，當樹鴻私，永示規程，以報寰宇。臣等商量：奶婆楊氏望賜號「安聖君」，奶婆王氏望賜號「福聖君」，第二奶婆王氏望賜號「康聖君」。
伏自遷都以來，武成王廟並未置立。今請改為武明王，（避朱全忠父諱）其廟請於街西選地建立。其餘修置及配享十哲七十二弟子，並請準故事者。
伏以朝廷累年多事，道途艱辛，在遠舉人，並阻隨計。逐年所司放榜，人數不常，量其少多，臨事增減。今者干戈稍弭，水陸漸通。舉人等皆負笈擔簦，裂裳裹足，來求試藝，競切觀光。雖人數不廣於近年，而貢籍頗甚其屈譽。至於俊造，亦有其人。臣今欲於去年數外，更放三數人，佇開勸誘之門，以讚文明之運。已選今月二十一日放榜，伏候進止。

伏以皇城之內，咫尺禁闈，晨夜巡警，固須清肅。伏乞準敕條，漏鼓聲絕後，禁斷人行。今據軍人百姓，更點動後，尚恣夜行。特乞聖慈再下六軍止絕。
