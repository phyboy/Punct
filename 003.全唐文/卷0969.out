東漢受命，伯升豫其始謀；西周尚親，叔虞荷其封邑。故皇兄存，凋零霜露，綿曆歲時。恩莫逮於陟岡，禮方宏於事日。皇侄故邕州節度使友寧、故容州節度使友倫，頃因締構，俱習韜鈐，並以戰功，歿於王事。永言帶礪，合議封崇。
伏見北齊文士魏收著《後魏書》，於時自魏太武之初至於北齊，書不獲就，乃大徵百官家傳，刊總斟酌，隨條甄舉，搜訪遺亡。數年之間，勒為一代典籍，編在《北史》，固非虛言。臣今請明下制敕，內外百官，及前資士子，帝戚勳家，並各納家傳，具述父祖事行源流，及才術德業，灼然可考者，並纂述送史館。如記得前朝會昌已後公私，亦任抄錄送官，皆須直書，不用文藻。兼以兵火之後，簡牘罕存。應內外臣寮，曾有奏行公事，關涉制置，或討論沿革，或章疏文詞，有可采者，並許編錄送納。候史館修撰之日，考其所上公事，與中書門下文案事相符會。或格言正辭，詢訪不謬者，並與編載。所冀忠臣名士，共流家國之耿光；孝子順孫，獲記祖先之丕烈。而且周德見乎殷紀，舜典存乎禹功，非惟十世可知，庶成一朝大典。臣叨庸委任，獲領監修。將贖素餐，輒幹元覽。
河南諸方鎮節度刺史，昭洗之後，未有新官。每上表章，隻書姓名，未頒渙汗，必負憂疑。望宣付各降制命，以表新恩。
本朝法書，自朱溫僭逆，刪改事條，或重貨財，輕入人命，或自徇枉過，濫加刑罰。今見在三司收貯刑書，並是偽廷刪改者，兼偽廷先下諸道，追取本朝法書焚毀，或經兵火所遺，皆無舊本節目，隻定州敕庫有本朝法書具在。請敕定州節度使速寫副本進納，庶刑法令式，並合本朝舊制。
每日常朝，百官皆拜，獨兩省官不拜。準本朝故事，朝退於廊下賜食，謂之「廊餐」。百官遂有謝食拜，惟兩省官本省有廚，不赴廊餐，故不拜伏。自僖宗幸蜀回，以多事之後，遂廢廊餐，百官拜儀，至今未改，將四十載，禮恐難停。惟兩省官獨尚不拜，豈可終日趨朝，曾不一拜，獨於班列，有所異同？若言官是近臣，於禮尤宜肅敬。起今後逐日常朝宣不坐，除職事官押班不拜外，其兩省官與東西兩班並齊拜。
準本朝故事：加封建諸王、內命婦及宰相、翰林學士、中書舍人、諸道節度、觀察、團練、防禦、留後，郎中書帖官告，索綾紙票軸，下所司書寫，印署畢進入宣賜。其文武兩班並諸道官員及奏薦將校，敕下後並合是本道進奏院或本官，自於所司送納。朱膠綾紙價錢各請出給。伏自偽庭皆隳本朝事例，每降文字下中書，不分別重輕，便令官給告示，遂致所司公事，全失規程。自今後如非前件事例，並請官中不給告示。其內司大官並侍衛及賞軍功將校轉官，即不在此限。所冀受宣賜者倍榮恩渥，非事例者不敢希求。一則致顯辨尊卑，一則免無名費耗。
糾轄之任，時謂外台；宰字之官，古稱列爵。如非朝命，是廢國章。近日諸道，多是各列官銜，便指州縣，請朝廷之正授，樹藩鎮之私恩，頗亂規程，宜加條制。自今後大鎮節度使管三州已上者，每年許奏管內官三人；如管三州已下者，許奏管內官二人。仍須有課績尤異，方得上聞。若止於簡慎無瑕，徵科及限，是守常道，隻得書考旌善，不得特有薦奏。其防禦使每年隻許奏一人，並無尤異，不得奏薦。刺史無奏薦之例，不得輒亂規程。更有將資官員，請他處除授，謂之「橫薦」，最亂格文。其已前事件如敢違，所司不得輒與通進。若奏下中書，亦不在施行之例。
賞善罰惡，致理之源；選材任能，為政之本。所在刺史縣令，有政績尤異，為眾所知；或招復戶口，能增加賦稅者；或辨雪冤獄，能活人生命者；及法害物之積弊，立利人之新規，有益於州縣，為眾所推者，即仰本處逐件分明開奏，不得輒加緣飾，以為浮詞。據事狀不虛，則加獎激，以勸能吏。如在任貪猥，誅剝生靈，公事不治，為政怠惰，具事節聞奏，勘覈不虛，當加譴罰，以戒慢官。其州縣官任三考滿，即具闕申送吏部格式，候敕除銓注。本道不得擅差攝官，輒替正授者。
新除諸道節度、觀察、防禦、經略等使、刺史、縣令，及諸道幕府兼諸司帶憲銜兼官，合納光台錢。謹具本朝元納及後減落錢數如後。兼御史大夫元納三十貫，減落外今納一十五貫；兼御史中丞元納二十貫，減落外今納一十貫文；兼侍御史元納八貫三百，減落外今納五貫一百五十文；兼殿中侍御史元納一十一貫三百，減落外今納五貫六百五十文；兼監察御史元納一十三貫三百，減落外今納六貫六百五十文。以前台司準本朝例，及減落外後徵前數，分析如前。應有諸道節度、觀察使、刺史、經略、防禦等使及諸道幕府上佐官並諸司班行新授兼官者，並合送納前件光台憲禦禮錢。今欲準例勒辭謝驅使官申報牒兵部勒告身案，除準宜取外，準例須候送納光台禮錢了朱鈔到，方可給付轉帖。諸道進奏及知後院等，準從前事件申報催徵，無致有隳舊規。
準本朝故事，州府官員，府置司錄參軍，外有功、倉、戶、法、兵、事六曹，州有錄事參軍，亦置六曹。縣置令丞、主簿各一員，尉三員，分判公事。自後除兩京外，都督府及州置戶、法二員，餘四員並省。縣置令主簿各一員，丞尉並省者。伏以今年除本分合格選人外，有郊禋行事人數絕多。伏見州官事簡，掾曹請依舊兩員。縣局務繁，佐官請添一員。其間有尉無簿者，請添置主簿一員。其赤畿次畿，並請準此。除兩京外，其判司隻置司戶、司法兩員。
諸道節度防禦刺史，各著功名，並全忠孝，洎蒙昇獎，皆荷渥恩。雖萌為治之心，未展分憂之效。況聞藩府不可以久虛，侯伯不可以久闕，藩府虛則兵不輯，侯伯闕則化不行。繇此觀之為務甚急，請令歸本任。不奉詔旨，不得輒離治所。
準本朝故事：當司六察，合行職事條例如後。吏察，應吏部行內南北兩曹磨勘選人，合具駁放判成人，具名銜報分察使，及三銓應鎖注官後，具前銜後擬報分察使典簡。如有逾濫，即察使舉追本行令使推勘。兵察，應兵部司公事，一一合報察使。戶察，應戶部司諸州戶帳貢物，出給蠲符，具事件合報察使。刑察，應刑部司法律赦書德音，流貶量移，斷罪重輕，合報察使。禮察，應禮部補轉鑄印諸祠祭料法物，合報察使。工察，應工部司工役等，合報察使。伏以御史台六員監察，謂之分察使，察訪綱舉，動靜必行。但緣曠廢，久不施行，今欲重行條貫。
凡有進狀乞官，及諸州府初奏請判官，薦舉前賢，自詣中書求官等。竊聞所稱頭銜，多有逾越。中書既無舊案，除授何以為憑？起今後，凡有諸色前資，若命官者，除近曾任朝官及有科第外，清資官為眾所知，並須追到前任告敕，中書點檢後方進擬。貴絕虛授，以杜僥求。
吏部三銓門下省南曹廢置甲庫格式流外部銓等司，公事並繁，《長定格循資格十道圖》等，前件格文，本朝創立。簡制奸濫，倫敘官資，頗謂精詳，久同遵守。自亂離之後，巧偽滋多。兼同光元年八月，車駕在東京，權判南曹工部員外郎盧重本司起請一卷，蓋以興復之始，務切懷來。凡有條流，多失根本，以至冬集起選人，並南郊行事官，及陪位宗子，共一千三百餘人。銓曹檢勘之時，互相援引，去留之際，不絕爭論。若有依違，必長訛濫。望差權判尚書省銓左丞崔沂、吏部侍郎崔貽孫、給事中鄭韜光、李光序、吏部員外郎盧損等，同詳定舊《長定格循資格十道圖》，務令簡要，可久施行。
偽廷之時，諸藩參佐，皆從除授。自今後，諸道除節度副使兩使。判官除授外，其餘職員並諸州軍事判官，各任本處奏辟，其軍事判官仍不在奏官之限。所冀招延之禮，皆合於前規；簡辟之間，無聞於濫舉。
獻可效忠，前經之令典；因時建議，有國之明規。道既務於化成，事亦敷於競勸。敢裨宸聽，輒罄芻言。
伏惟陛下業茂經綸，功成理定。五材七德，威冠於伐謀，百氏三墳，義彰於知教。爰自中興啟運，下武膺期，照臨而日月光華，鼓舞而乾坤交泰。英明取士，睿哲崇儒，誠宜便廣於搜羅，豈可尚令於淹抑？但以今春貢士，就試不多，即目選人，磨勘未畢。宗伯莫臻於俊乂，天官難辨於妍媸。況已過秋期，將行公事，側聞道路，悉是家貧，比及到京，多逾程限，文闈選部，皆礙條流。伏請權停貢舉一年，俟遷鶯者，更勵進修；希幹祿者，益加循省。然後精求良幹，博采異能，免其遺賢，庶同樂聖。
伏準禮：喪三年不祭，惟祭天地社稷為越紼行事，此古制也。爰自漢文，益尊神器，徇至公絕私之義，行以日易月之制，事久相沿，禮從順變。今園陵已畢，祥練既除，宗廟不可以乏饗，神祇不可以廢祀，宜遵禮意，式展孝思。伏請自貞簡太后升祔禮畢，應宗廟使樂及群祀，並準舊施行。
按本朝舊儀，自一品至三品，婚禮得服袞冕劍佩衣九章。今皇太子興聖宮使繼岌，雖未封建，官是檢校太尉，合準一品婚禮施行。其妃準禮婦人從夫之爵，亦準一品命婦。至行親迎之日，太常鹵簿鼓吹前導，乘輅車，其妃花釵九枝博鬢褕翟衣九等。其日平明，皇帝差官告親廟一室，宗正卿攝婚主行禮。其夕親迎，興聖宮使乘輅車，鹵簿鼓吹前導，至女氏之門，以結彩車禦輪交車。
近並魏州為東京，簡諸道州縣，須先定兩府，始可各定官品。未審依故事：京兆河南為兩府，太原興唐為次府。天復以興王之地，別有進止敕。不惟府額各定於等差，兼亦都名須正於升降，將為經久之制，宜遵固本之文。本朝故事：雍州為西京京兆府，雒州為東都河南府，是謂京都兩府。并州舊為北都，太原府在兩府之次。近以中興大業，以魏州為東京興唐府，權謂東京為雒京。竊以雒京曆代帝王之都，四方朝貢所便。爰自漢魏，迄於隋唐，方建都城，是比辰極。宜依舊以雒京為東都，魏州改為鄴都興唐府，與北京太原府並為次府。豈獨設官分職，命秩免惑於有司。抑亦畫界分疆，取則無違於故事。
當司準流內銓牒，應請定冬集舉人內有「前鄉貢童子」者。《三銓已前團奏冬集》，皆署「前鄉貢童子」。伏準格文隻有童子科，此無「鄉貢」字。銓司先為請定冬集舉人九經張仲宣等，內有「前鄉貢明經童子成光誨。」遂檢尋六典及蘇冕《會要》，又無本朝書。子細檢討，惟有十三年閏十二月敕，諸道應薦萬言及童子，起今後不得更有聞薦。據此「童子」兩字皆由諸道表薦，固無「鄉貢」之名，又無口議帖經，亦不合有「明經」之字。進則止於暗誦，便號神童。此外格文別無 「童子」。其成光誨，詮司準格隻收署「前童子團奏」去二月十五日具狀申留司宰臣取裁奏例準申者。伏緣《三銓見團奏冬集》，右內有「鄉貢」及「明經」字，已依成光誨例。準格隻署「童子團奏次諸左」。
伏以院司常年考試，皆憑諸道表薦。降敕下到當司，準格考試，及格者便放及第。其同光二年童子郭忠恕等九人，皆是表薦童子敕內，並納到家狀，並有 「鄉貢」兩字。院司檢勘同便榜示。引試及第後，先具白關牒報吏部南曹，續便團奏者。關奏狀下到中書省，追當同元下納家狀，檢點同覆奏放敕經過諸處。敕下後方始到當司，備錄黃關牒，報御史台、尚書省並吏部南曹。今準流內銓牒。伏緣院司承前皆憑敕命施行，童子敕內並有「鄉貢」兩字。若使下落，恐涉專擅者。
案故事：中書門下翰林學士在朝文武百官內諸司使供奉官已下，從成服三日。每日赴長壽宮朝臨，自後不臨。其服以日易月，三十日除。至小祥合釋服。每至月朔、月望、小祥、大祥釋服日，未除服者縗服臨。已除服者則素服不臨，並赴長壽宮先拜靈訖，移班近東，進名奉慰。又奏準故事：文武前資官及六品已下未升朝官升士庶等，各於本家素服一臨。禁衛諸軍使已下，各於本軍廳事素服一臨。僧尼道士各於本寺觀一臨。內外命婦各於本家素服朝臨三日。諸道節度、觀察、防禦、團練，刺史及寮佐等，聞哀後當日成服；三日改慘，十三日除。
右：補闕楊途先奏毀廢京內南北城。臣檢到同光二年八月二十七日河南尹張全義奏：臣自僖宗朝叨蒙委寄，節制雒京。臨蒞之初，須置城壘。臣乃取南市曹界分，兼展一兩坊地，修築兩城，以立府衙廨署。今區宇一平，理合毀廢。其城濠如一時平治，即計功不少，百姓忙時，難為差使。今欲且平女牆及甕門，餘候農隙，別取進止者。
奉敕：京都之內，古無郡城。本朝多事以來，諸侯握兵自保，張全義土功斯毀，李罕之塞地猶存，時既朗清，故宜除劃。若差夫役，又恐擾人，宜令河南府先分劈出舊日街巷，其城濠許人占射平填，便任蓋造屋宇。其城基內舊有巷道處，便為巷道，不得因循，妄有侵占。仍請限一月，如無力平劃，許有力人戶占射平填。
偽蜀官員，先有赦旨黜降。近者員數極多，相次到闕，並是未承前敕，慮抱憂疑。宜令御史台具所到官員出身曆任，三代家狀，約偽官品秩，準前敕次第，當擬同正官奏復。如是偽蜀將相，家屬稍多，即於山東州府安置。如位卑家屬少者，或是本朝舊人，有骨肉見在班行，即任便居止。或是三川居人，願還本土，亦俟三兩日放歸本處。或有本朝曾登科第，曆任班行，材器為眾所知，可以甄錄，即續具人才，酌量奏擬。
