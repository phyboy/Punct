當司所管天下合貢方物法，長興元年三月定，到七十餘州。舊例冬至齊到，正仗前點檢，至元日於殿前排列，當司引進。昨點檢今年正仗前七十州所貢方物，內六十七州正仗前至，其餘二十州，自正月至三月方到京師。其江陵府所貢胎白魚，臣勘本道進奏官狀稱：每年臘月裛造，至正仗未堪貢進，固難及限，猶慮其餘州未曾嚴加告諭，不可便議刑名。請行敕命約束，如來年正仗前貢物不齊，其本州錄事參軍及勾押官典，量定殿罰。又棣州合進蘿藦子，本州稱無本色，折進價錢絹一匹。伏以任土作貢，必須產在封疆，本色不供，價錢何取？兼恐顧茲名目，廣有科求，其價絹請停。
東丹王突欲，遠泛滄波，來歸皇化。既服冠帶，難無姓名。兼惕隱等頃以力助王都，罪同禿餒，爰從必死，並獲再生。每預入朝，各宜授氏，庶使族編姓譜，世荷聖恩，允符前代之規，永慰遠人之款。自突欲以下，請別賜姓名，仍準本朝蕃官入朝例安排。
當館應諸處及諸司關送到合編錄公事外，伏準舊制：國朝有《時政記》並《起居注》，並合送館，以備纂修。近代以來，闕行此事，隻以每遇入閣，兼內殿起居。朝臣待制，轉對公事，逐人抄送當館。如有顯具頒行，逐司關報到者，旋據逐件一一於日曆收記。其有直下所司並行之事，當館無由得知，若隻憑本官供到所奏狀本，未免簡編不備，本末難窮。以後待制轉對公事等，除顯具頒行關送到館外，應有直下所司及不行未行之事。伏乞宣付當館，旋依次第編錄。其《時政記》《起居注》，並內庭逐日合書日曆，亦乞相次逐旋。
尚書都官員外郎知制誥張昭遠丁母憂，伏以大臣枕塊，有吊祭之恩；群寮寢苫，無慰問之例。高下之位有間，君臣之事無偏。況卿士甚多，有父母者極少，固於孝道，上軫聖懷。張昭遠望量與恩賜，自此朝臣或有丁憂，亦乞頒齎。其狀尋已印出，今具官員等第支給數目如後。文班左右常侍、諫議、給事、舍人、諸部尚書、太子賓客、諸寺六卿、監察御史、中丞、國子祭酒、詹事、左右丞、諸部侍郎，絹三十匹、布二十匹、粟麥各二十五石。起居、補闕、拾遺、侍御史、殿中監察御史、左右庶子、諸寺少卿、國子監司業、河南少尹、左右諭德、諸部郎中、員外郎、太常博士，絹二十匹、布一十五匹、粟麥各一十五石。國子博士、五經博士、兩縣令、著作郎、太常、宗正、殿中丞、諸局奉禦、大理寺、太子中允、洗馬、左右讚善、太子中舍、司天五官正，絹布各一十五匹，粟麥各一十石。左右諸司大將軍、左右諸衛將軍，絹二十匹，布一十五匹，粟麥各一十五石。左右率府副帥，絹布各一十五匹，粟麥一十石。
準敕：京城坊市人戶菜園，許人收買。竊慮本主占佃年多，以鬻蔬為業，固多貧窶，豈辦蓋造？恐資有力，轉傷貧民。
先奉敕前守亳州譙縣主簿盧茂謙進策內已事。竊見京城內偶遭凶喪者，身不居於爵祿，葬有礙於條流，頃使鱉甲車殯送者。事雖該於往制，敕已著於前文。或值炎鬱所拘，偶緣留駐，利便須期於時日，貧窮旋俟於告投。停日既多，塋園又遠，伏乞特付所司，別令詳定，權免鱉甲車送葬者。奉敕：送葬之儀，雖防越制；令文之設，亦許便時。其或候曆炎天，事從遠日，停留既久，遷送有期，車中便苦於撼搖，陌上可量於凶穢。人情所病，物議僉同，宜在酌中，應成惻隱。應喪葬自五品已下至庶人，自春夏秋，宜並許第寺置輿，其餘儀式，一切仍舊，兼喪車亦不全廢。如要令陳於靈輿之前，其輿大小制度，及結絡遮蔽，所使匹帛顏色，並擎舁人數次第，仍令御史台詳核，據品秩等級，士庶高低，各定規制施行。兼空城內舊制比無居人，近日許人戶逐便居止。或有喪死，旋須遷送，其出時並舁遣次第，亦可穩便制置，務在得宜者。
今台司準敕，追到兩市葬作行人白望李溫等四十七人，責得狀稱：一件，於梁開平年中，應京城海例不以高例，及庶人使錦繡車輿，並是行人自將狀於台巡判押。一件，至同光三年中，有敕著斷錦繡，祇使常式素車輿。其輿稍有力百姓之家，十二人至八人，魂車虛喪車小輿子不定人數；或是貧下，四人至兩人，回使素紫白絹帶額遮幃，輿上使白粉掃木珠節子，上使白絲。其引魂車小輿子，使結麻網幕。後至天成三年中，有敕條流庶人斷使輿，祇令別制造鱉甲車載，亦是紫油素物，至今行內見使者。今台司按葬作行人李溫等通到狀，並於令內及天成四年六月敕內詳穩便喪置定制。五品至八品升朝官、六品至九品不升朝官等，及庶人喪葬儀制，謹具逐件如後。五品至六品升朝官，使二十人舁輿，車竿高七尺，長一丈三尺，闊五尺，以白絹全幅為帶額，婦人以紫絹為帶額，並畫雲氣，周回遮蔽，上安白粉掃木珠節子二十道。魂車一，小香輿子一，並使結麻網幕。魌頭車一，挽歌八人，練布深衣披引鐸翣各一，不得著錦繡。明器三十事，四神十二時在內，四神不得過一尺，著不得過七寸。園宅一方三尺，其明器物不得以金銀毛發裝飾，共置八輿，內許兩個糸戶羅。已上並不得使結絡錦繡裝飾，如事力不辦，任自取便。七品至八品升朝官，使一十六人舁轝，車竿高七尺，長一丈三尺，闊五尺，以白絹全幅為帶額，婦人以紫絹全幅為帶額，周回遮蔽，上安白粉掃木珠節子二十道。魂車香轝子各一，並使結麻網幕。魎頭車一，明器二十事，以木為之，四神十二時在內，四神不得過一尺，餘不得過七寸。不得使金銀雕鏤帖毛發裝飾。園宅一方二尺五寸，共置六輿。挽歌一十六人，練布深衣披引鐸翣各一。已上並不得著錦繡結絡裝飾，如事力不辦，任從所便。六品至九品不升朝官，使一十二人舁轝，車竿高六尺，長一丈一尺，闊四尺。以白絹全幅為帶額，婦人以紫絹為帶額，周回遮蔽，上安白粉掃木珠節子一十六道。魂車一，香轝子一，並使結麻網幕。明器一十五事，並不得過七寸，以木為之，不得使金銀雕鏤帖毛發裝飾，共置五轝挽歌四人，練布深衣鐸翣各一，不得著錦繡及別有結絡裝飾，如事力不辦，任自取便。檢校兼試官並依此例，庶人使八人舁轝，車竿高五尺五寸，長一丈，闊四尺。男子以白絹半幅為帶額，婦人以紫絹半幅為帶額，周回遮蔽。魂車一，香轝子一，使結麻網幕。明器一十四事，以木為之，不得過五寸，共置五轝。不得使紗籠金銀帖毛發裝飾。除此外，以上不得使結絡錦繡等物色，如人戶事力不辦，八人已下，任自取便。其喪敕車已準敕不全廢，任陳靈輿之前者。
以上每有喪葬，行人具所供行李單狀，申知台巡，不使別給判狀。如所供賃不依狀內，及逾制度，仍委兩巡御史勒驅使官與金吾司並門司所由，同加覺察。如有違犯，追勘行人。請依天成二年六月三十日敕文，行人徒二年，喪葬之家即不問罪者。皇城內近已降敕命指揮，每有喪葬，以色服蓋身，出城外任自逐便。如回來不得立引魂幡子，卻著孝衣入皇城內者。今請再降旨命指揮，皇城內此後每有人戶喪葬，令至晚淨後取便出門，不得取內外諸色趨朝官右。謹具定到五品至八品昇朝官、六品至九品不升朝官，及檢校兼試官並庶人喪葬儀制如右。
衣服制度，準貞觀四年八月十四日詔曰：「冠冕制度，已備令文，彝常服飾，未為差節。於是三品已上服紫，四品五品已上服緋，六品七品以綠，八品九品以青。婦人從夫之色，仍通服黃。」至五年七月一日敕：「七品以上服龜甲雙巨十花綾，其色綠；九品以上服絲布及雜小綾，其色青。」又咸通五年五月十日敕： 「如聞在外軍人百姓，有不依令式，遂於袍衫之內，著朱紫青綠等色短衫襖子，或在閭野，公然露服，貴賤莫辨，有蠹彝倫。自今已後，衣服上下，各依品秩，上得通下，下不得僭上。仍令所司，嚴加禁斷。」又武德四年七月十六日制：「三品已上服大料細綾及羅，其色紫；五品已上服小料細綾及羅，其色朱；六品已上服絲布雜小綾交梭，其色黃；七品、八品、九品、流外庶人服細綾絁布，其色黃白者。」又永徽三年八月十四日詔：「魚袋之制，恩榮所加，本緣品命。帶魚之法，事章要重者。」臣今詳酌，本非朝命，不得輒懸魚袋。內外臣僚所衣朱紫服飾，降於近代，不越時宜。將健衣裝，各立軍號，當司從來無例檢詳。其經商百姓等，則不得著色樣綾羅及紫皂雜色衣服金色帶，亦不載短長制度。
見任宰臣四員外，其餘諸使兼侍中、中書令、平章事，並是使相，向來班序，皆在見任宰臣之下。今緣秦王從榮是親王，新加兼中書令，與諸使相不同，每遇排班及到中書位次。今特商議，伏以政事之權，雖崇四輔；周行之列，亦長諸王。宜顯奉於本枝，固不同於異姓。今後望請親王官至兼侍中中書令，則與見任宰臣分班定位，宰臣居左，諸王兼侍中中書令居右。如親王及諸使守侍中中書令，亦並是使相，既不知印、不署敕，亦分行居右。其餘使相，請依舊規。
奉敕重定三京、諸道州府地望次第者。據《十道圖》舊制，以王者所都之地為上；本朝都長安，遂以關內道為上。今宗廟宮闕現都洛陽，請以河南道為上，關內道第二，河東道第三，餘依舊制。又本朝都長安，以京兆府為上；今都洛陽，請以河南府為上。其五府按《十道圖》以關內道為上。遂以鳳翔府為首，河中、成都、江陵、興元為次。中興初升魏博為興唐府，鎮州為真定府，皆是創業興王之地，不與諸府雷同。今望以興唐真定二府升在五府之上，合為七府，餘依舊制。
準《會要》：長壽二年七月十日，左拾遺劉承慶上疏曰：「伏見比年以來，天下諸州所貢方物，至元日皆陳在御前，惟貢人獨於朝堂列拜。伏請貢人至元日列在方物之前，以備充庭之禮。」制曰：「可。」近年直至臨鎖院前，赴應天門外朝見。今後請令舉人復赴正仗，仍緣今歲已晚，貢士未齊，欲且據見到人點引，牒送四方館。至元日請令通事舍人一員，引押朝賀，列在貢物之前。或以人數不少，即請祇令諸科解頭一人就列。其餘續到者，候齊日別令朝見。如蒙允許，當司即於都省點別習儀。
當館昨為大中以來迄於天祐，四朝實錄，尚未纂脩。尋具奏聞，謹行購募。敕命雖頒於數月，圖書未貢於一編。蓋以北土州城，久罹兵火，遂成滅絕，難可訪求。竊恐歲月漸深，耳目不接，長為闕典，過在攸司。伏念江表列藩，湖南奧壤，至於閩、越，方屬勳賢。戈鋋自擾於中原，屏翰悉全於外府，固多奇士，富有群書。其兩浙、福建、湖廣，伏乞詔旨委各於本道采訪宣宗、懿宗、僖宗、昭宗以上四朝野史，及逐朝日曆、銀台事宜、內外制詞、百司沿革簿籍，不限卷數，據有者抄錄上進。若民間收得，或隱士撰成，即令各列姓名，請議爵賞。
一、九經、五經，明經呈帖經之時，試官書通不後。有不及格者，唱落後請置筆硯，將所納由分明卻令自看。或是試官錯書通不，當與改正。如懷疑者，使許請本經書麵前檢對。如實是錯誤，即更於帖上書名而退。
一、五科常年駁榜出，多稱屈塞。今年並明書所對經書墨義，雲第幾道不，第幾道粗，第幾道通，任將本經書疏照證。如考試官錯書不粗，請別將狀陳訴，當再加考較。如實錯誤，妄陳文狀，當行嚴斷。
一、今年舉人有抱屈落第者，許將狀披訴貢院，當與重試。如貢院不理，即詣御史台論訴。請自試舉人日，令御史台差人受舉人訴屈文狀，並引本身勘問所論事件。或知貢舉官及考試官已下，取受貨賂，升擢親情，屈塞藝能，應副囑托，及不依格去留，一事有違，請行朝典。
一、懷挾書策，舊例禁止。請自今年後，入省門搜得文書者，不計多少，準例扶出，殿將來一舉。上鋪後搜得文書者，準例扶出，殿將來兩舉。
一、遙口授人，回授試處，及抄義題帖，書時諸般相救，準例扶出，請殿將來三舉。
一、自是藝業未精，準格落下出外，及見駁榜後，羞見同人，妄扇屈聲，擬為將來基址，及別人帖對過場數多者，便生誣玷墜陷，或羅織毆罵者，並當收禁，榜送御史台，請賜勘窮。如知貢舉官及考試官事涉徇私，屈塞藝士，請行朝典。若虛妄者，請痛行科斷，牒送本道重處色役，仍永不得入舉場，同保人亦請連坐。各殿三舉。
諸道州府官甚有闕員，前資官皆拘選限。其間有朝廷選擇，侯伯薦揚，得者無多，餘難驟進，或病跧於陋巷，或老謝於窮途，宜開振滯之門，雅合推恩之道。今等第減選者，一選者無選可減，親公事得資考者宜優與處分，不得資考者準格施行。兩選、三選者減一選，四選、五選者減兩選，六選、七選者減三選，八選、九選者減四選，十選、十一選者減五選，十二選者減六選。千牛、進馬、童子、齋郎、挽郎，宜準元和處分。
既關威力之條，合處殺人之罪。但以情非巨蠹，事準格文，爰該免死之科，式表好生之德。盧嵩準格配流天德，曳撲人王光祚配流登州。
應食課鹽，州府省司，各置榷糶折博場院，應是鄉村，並通私商興販。所有折博並每年人戶蠶鹽，並不許將帶一斤一兩入城，侵奪榷糶課利。如違犯者，一兩已上至一斤，買賣人各決臀杖一十三放。一斤已上至三斤，買賣人各決臀杖十五放。三斤已上至五斤，買賣人各決脊杖十三放。五斤已上至十斤，買賣人各決脊杖十七放。十斤已上不計多少，買賣人各決脊杖二十處死。有犯鹽人隨行錢物驢畜等，並納入官。所有元本家業田莊，如是全家逃走者，即行典納。仍許般載腳戶經過店主人腳下人力等糾告，等第支與優給。如知情不告，與買賣人同罪。其犯鹽人經過處地分門司廂界巡檢節級所繇並諸色關連人等，不專覺察，即據所犯鹽數，委本州臨，時科斷訖報省。如是門司關津口鋪捉獲私鹽，即依下項等第支給一半賞錢。一斤已上至十斤，支賞錢二十貫文，五十斤已上至一百斤，支賞錢三十貫文。一百斤已上，支賞錢五十貫文。應食末鹽地界州府縣分，並有榷糶場院。久來內外禁法，即未有一概條流，應刮鹼煎鹽，不計多少斤兩，並處極法。兼許四鄰及諸色人等陳告，等第支與賞錢。欲指揮此後，犯一兩已上至一斤，買賣人各決臀杖十三放。一斤已上至二斤，買賣人各決臀杖十五放。二斤已上至三斤，買賣人各決脊杖十六放。三斤已上至五斤，買賣人各決脊杖十七放。五斤已上，買賣人各決脊杖二十處死。如是收到鹼土鹽水，即委本處煎煉鹽數，準條流科斷。或有已曾違犯，不至死刑，經斷後公然不懼條流再犯者，不計斤兩多少，所犯人並處極法。其有榷糶場院員寮，節級人力，煎鹽池各灶戶，般鹽船綱押綱將軍衙官稍工等，具知鹽法。如有公然偷盜官鹽，或將貨賣，其買賣人及窩般主人，知情不告，並依前項刮鹼例，五斤已上處死者。其諸色關連人等，並各支賞錢。即準雒京、邢、鎮州條流事例指揮。顆末青黃等鹽，元不許界分參雜，其顆鹽先許通商之時指揮，不得將帶入末鹽地界，如有違犯，一斤一兩，並處極法。所有隨行色物，除鹽外一半納官，一半與捉事人充優賞。其餘鹽色，未有畫一條流。其雒京並鎮、定、邢州管內，多有北京末鹽入界捉獲，並依雒京條流科斷。欲指揮此後，但是顆末青白諸色鹽，侵界參雜捉獲，並準雒京條例施行。慶州青白榷稅，元有透稅條流。所有隨行驢畜物色，一半支與捉事人充優賞，其餘一半並鹽並納入官。欲並且依舊，一斗已上至三斗，決臀杖十五放。三斗已上至五斗，決脊杖十三放。五斗已上處死。安邑、解縣兩池榷鹽院，河府節度使兼判之時，申到畫一事件條流等，準敕牒。兩池所出鹽，舊日若無榜文，如擅將一斤一兩，準元制條，並處極法。其犯鹽人應有錢物，並與捉事人充優賞者。切以兩池禁棘峻阻，不通人行，四面各置場門弓射，分擘鹽池地分居住，並在棘圍內更不別有遣差，祇令巡護鹽法。如此後有人偷盜官鹽一斤一兩出池，其犯鹽人並準元敕條流處分，應有隨行錢物，並納入官。其捉事人依下項定支優給，若是巡檢弓射池場門子，自不專切巡察，致有透漏到棘圍外，被別人捉獲，及有糾告，兼同行反告，官中更不坐罪，陳告人亦以捉事人支賞。應知情偷盜官鹽之人，亦依犯鹽人一例處斷。其不知情關連人，臨時酌情定罪。所有透漏地分弓射及池場門子，如是透漏出鹽十斤已下，決脊杖十五放。一十斤已上，與犯鹽人同罪科斷。一斤已上至十斤，支賞錢一十貫文。十斤已上至五十斤，支賞錢二十貫文。五十斤已上至一百斤，支賞錢三十貫文。一百斤已上，支賞錢五十貫文。前項所定奪到鹽法條流，其應屬州府捉獲抵犯之人，便委本州府檢條流科斷訖申奏，別報省司。其屬省院捉到犯鹽之人，幹死刑者即勘情申上，候省司指揮。不至極刑者，便委務司準條流決放訖申報奏。
準長興元年二月二十一日南郊赦書節文，州縣官在任日雪得冤獄，許非時參選，超資注官，仍賜章服。今詳敕命，凡雲冤獄者，所司推鞫，定罪不平，回曲作直，已成案牘；或經長吏慮問，或是家人訴冤，重結推訊，始見情實，回死為生，始名雪冤。仍須元推官典，招伏情罪。本處檢案牘事節，給與公憑，更於考牒內署出，候本官滿日，便準近敕非時參選。若活得一人，超一資注官，二人已上加章服。已有章服加檢較官，如在任除雪冤獄外，限內徵科了絕。減得一選已上，或招添戶口至一分已上，並許酬獎，如加官至五品已上，許奏聽敕旨。如雖雪得冤獄，徵科違限不了，合殿選者，亦待殿選滿日，與敘雪冤之賞。或逃卻戶口，亦據降等敘官。如本司小小刑獄，未經別司，縱能處斷，不得援例。
