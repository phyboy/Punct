大璞不雕，國寶為貴。許田私假，諱朝宿之邑；秦城可易，獻章華之台。況祀地郊天，或充禮物，來朝入聘，以表威儀。然則聖人制禮，特崇於饗薦；王者之孝，莫先於崇稷。而三後在天，聖靈浸遠；四時成歲，祭典聿修。有事廟庭，載陳珪璧，太常所主，大禮攸存。凡厥薦陳，須明制度，惟此璧禮，不虧玉書，色侔截肪，肉倍於好。同楚人之鄙識，妄有疵瑕；當魯禮之明祠，而致違闕。曠其所職，不得無辜。
甲受穀珪之節，為使而易行，除慝專以和難為務。法司劾之，不伏。
六節崇儀，制參龍虎；五瑞分命，列自公侯。備以寵章，異其文質，嚴國朝而式序，戒原隰而斯皇，莫不尚以珪璧，為之制度。氣中浮曜，本自生虹；山下沉暉，由來抵鵲。擬秦城而韞價，邁燕石以推珍，璞琢言敷，采就無僭。起以軍旅，恤其凶荒。易行除慝之規，結好和難之義。鹹崇馭下，克著彝倫，將忝厥司，實資謀政。甲搢紳高踐，符節光臨，既載馳而飲冰，豈四方之辱命。蒲璧雲始，早逾列於子男；穀珪致榮，遂專城於方嶽。克謹天戒，肅將明威，居不失中，思非出位。寧遑啟處，務協仇讎。得晉侯之平戎，有宣公之靜莒，奚為不可，而欲論刑。易行本在剡珪，此謬請分陶璧。
終南山下，人每至冬中，於山北采木。縣以斬伐非時禁斷。人云：「山南險遠，終不可行。」
節彼南山，森乎灌木，百工爰度，庶人斯采。厲禁攸施，妄掄材而必制；操斧以進，何斬伐之乖宜。斬陽蓋取乎陰時，伐陰須在乎陽月，古訓則爾，今令惟宜。若斷彼良輈，剡乎服耜，考工有典，諒亦難違。儻蓽路載馳，析薪負荷，藍縷是阻，岩險何階？隨時之宜，蓋取諸此。
江皋芊眠，盧橘是植，珠樹金實，含芬吐芳，班史埒富於封君，李衡取方於僮仆。詳窺夏策，珍味猶錯於包貢；式遵《周禮》，物生必載於版圖。何厚產之闕書，而薄言於田賦，寘於徽纆，誠為得宜。
王城福田，禪宇清界，忍草駢植，天花亂開，裛香雨而增紅，澹祥煙而泛綠。征其種類，已備神農之書；覽彼芳菲，取惑愚僧之目。狀稱平慮，驗乃忘憂，初欲薦其禎祥，終用彰於紕繆。隻可樹之於背，玩彼芳香；何乃言之於公，取尤眩惑。足以發周客之笑，生燕人之慚，未全害於政經，不可罹於刑典。
衛州申奉敕和市竹。州送王芻，司法科罪，不伏。並仰處分。
王者立制，諸侯附庸，海內之化可宏，任土之宜克著。軍國既有彝準，州縣非無舊式。眷茲鄘衛，築新台於浼浼；帶以淇澳，挺菉竹之猗猗。雖禹貢分圻，尚乎納秸；而唐年作賦，送彼王芻。既夫奉於芝泥，自投刑於棘署。司法科罪，正葉其宜，輒為詞訴，殊是疏僻。且虧效職之方，須速謗官之罪。
常州申稱：錢客每以種瓜為業，遂被伶人洪崖盜食其瓜並盡，為客所擒。遂作術化出滿田是瓜。客乃放之。崖去後，了無復瓜，客詣縣告崖是妖賊。
錢客家鄰白社，業在青門。米實蔥花，光浮五色；藍皮密理，美至三搖。長懷洗玉之珍，方有致金之望。洪崖行乖夔足，道契狼心，不能李徑遺冠，翻乃瓜田躡履。徇茲猿臂，因采掇而全空；眷彼龍蹄，隨指揮而忽見。寧勞宋灌，自含冰穀之文；不假曾鋤，俄結火山之實。錢既迷於術化，洪乃集彼回邪，於是釋此妖人，將殊盜者。初觀帶母，似逐仙來；後察空苗，疑因夢失。幻人為幻，幻已去而無瓜；迷者知迷，迷既祛而有悟。論妖疑切，誨盜情深，雖陳莠口之詞，莫辨訛言之實。洪崖不在，丹筆何施？客告未曉真虛，崖實未知；州縣更宜尋問，方可裁量。
我疆我理，蓋取其宜；采葑采菲，止存其善。甲以鑿井而飲，耕田而食，藝彼芋區，安厥蓬戶。不知堯舜之力，聿求天地之利。有斯而享，同計然於範子；無悶乃可，均沃壤於岷山。鄙哉彼丁，好訐為直，昧長沮之自樂，訝夫子之不勤，告以惰農，未聞其可。或恐人慚相鼠，務彼蹲鴟，匪斧析薪，頗黷綱紀。則片言難折，審慎攸宜，請俟三緘，方申一剖。
柏禽南鄰有椑樹，垂枝於家。侍兒取以啖禽。禽送官，仰正斷。
柏禽操深介直，期在公清，用理於家，可移於國。東家之棗，昔聞去婦之悲；南鄰之椑，今見侍兒之執。論其嫉惡，雖曰至公；究其飾情，終為小行。所盜不言多少，量情應有重輕。請更詳求，方可裁斷。
鄭州劉元禮載梨向蘇州，蘇人宏執信載橘來鄭州，行至徐城，水流急，兩船相衝，俱破。梨及橘並流，梨散接得半，橘薄盛總不失。元禮執信索陪，執信不伏。
榮澤名區，長洲奧壤，土宜雖異，川路攸通。故使賈客相趨。乘時射利，商人遞委，從有之無。大穀元光，言移汴北；江陵朱實，欲渡淮南。於是鼓帆侵星，俱辭故國，扣船忘夕，並屆徐城。兩鷁爭飛，雙帆不背，異虛舟而見觸，均鬥艦之相逢。遂使橈逐蘭摧，疑建平之下；棹隨桂折，若河上之查來。落果於焉星散，傍人由其鶩沒，一遊一泳，橘包裹而全收；載沉載浮，梨漂零而半矣。然防慮之術，未聞責已；而深溺之弊，直欲尤人。乍尋似合酬填，審細便難允許。何者？梨因散失，船則共傷，若為梨覓陪，過自歸於毀櫝；如損船索償，理乃齊於指馬。既非情故，徒事披陳。
會稽楊真，種稻二十畝。縣人張辨盜將。令訪知，收辨科罪。訴楊真盜辨木奴，復合科罪。
汙泉芳稻，風傳十里之香；江陵木奴，地均千戶之封。青花竟吐，色亂煙波，朱實方成，影分霞錦。楊真、張辨，植業營生，楚既失之，齊亦未得。且覆車改轍，前代之通宜；牽牛蹊田，往賢之深誡。豈有一彼一此，俱行盜竊之心；以公以私，深失是非之路。鍾離牧之推讓，曾不留心；淳於恭之助收，豈知勵俗？論犯雖知先後，語罪諒乃同歸，請勘兩家之贓，方定片言之獄。
惟彼負徒，行者固宜矜避，至於顛仆，蕩者豈其故為？甲且有詞，愧林宗之妙賞；乙為無狀，殊叔寶之情言。謹守既謝於挈瓶，敝漏方憂於射鮒，欲令陪價，須盡事由，必其廣陌修衢，往來不接，故為搪突，是有常刑。儻若狹路重闤，風塵暗起，誤而擊觸，毀亦可矜，刑故則罪合宜加，舍誤則陪何足算。但官之議事，貴在量情，言蕩非故犯之名，稱負乃小人之事，勒陪半價，將謂合宜。
弄田之所，鉤盾是司，牽絲效官，掌炭成務。形雖比漆，燒則如金。入侍安之熏爐，香焚百合；處仙人之丹灶，巧液千金。變寒作暄，轉冷成熱，投其鑄冶，可以方其造化；驗其燥濕，可以測其陰陽，充百郡之時須，為萬邦之日用，二月不供，三章有犯，違令抵罪，依條請科。
玉甃浮輝，珠星湛耀。漢陰舊址，方除飾智之心；譙國開源，忽遇神仙之兆。乙乃劬勞是務，穿鑿為功，暫因梧樹之傍，遂覽菱花之照。光芒駭目，褭明心，見飛鵲之時來，睹回鸞之屢舞。雖則私護，合送官司，愛而欲留，法將焉許？自招其責，誰復哀矜，鄰人告之，雅符公正。
分土建邦，地方千里，擇賢授職，榮加九命。將以大煒時憲，欽奉國儀，惠康庶績，宣揚大化。甲為方伯，實佩儀章，既剖竹以分憂，佇坐棠而行政，理宜潛潤德教，廣扇仁風，用申象闕之儀，以副專城之望。何得異文翁之簡化，昧朱邑之廉平，擅易長裾，忽為方領。效韓延之東郡，有制黃紈；比胡質之南荊，曷無清譽。且簪紱之節，禮有等威，逾矩不祥，僭奢斯咎。服之不稱，身之為災，自投三尺之書，須免六條之秩。
甲貲次如苴，乙強力為甲持錢，舉半以遺侯家。甲告乙盜用錢。乙云：「望依權力，人不敢負。」又景之宋卜得乾坤，丁告違禁，不伏。
貲貨山積，行役如流，四人別其工商，六位占其來往。惟景與甲，食利遇時，等朱公之在陶，慕梁生之適越。豐其家產，列次於苴，觀彼《國風》，將之乎宋。小人窺利，冀獲浮雲之財；君子於行，希就隕星之郡，既假人而出舉，實跂予而望之。乙寡貞廉，欲附其末，既虧典禮，誠不足征。異管仲之處南陽，同孔子之去東魯，所持雖則減半，將存故未全賒，縱見遺於侯家，實無追於殷道。徒資權要，空遇乾坤，據法律而未通，在《禮經》而無禁。甲稱盜用，頗涉盜由；丁告差違，豈為差謬？文飾其過，猶掩耳而盜鍾；詰問其源，殊疾行而惡跡。乙則有罪，景乃無辜。彼按三章，用肅嚴霜之典；此詳五聽，須寬纇玉之條。狀跡既造殊途，割斷豈宜同罪？
甲登城而指，乙告其惑眾。甲云：「實無妖言。」又丁專席而坐，庚遂吊之。或以為失禮，庚不伏。
《禮經》爰備，喪紀攸設，君子行之以立身，賢者俯之以合道。理須「非禮勿動」，循不忒之威儀；臨而必哀，吊有喪以匍匐。甲也未達，自貽登城之罪；庚也有儀，俄驚失禮之謗。彼則戾矣，此何誤焉？且登而不言，既異仲宣之賦；吊而未爽，無違孔父之經。撫事勞於三思，片言申其一割。但指則為惑，何必有於妖言？吊其有喪，寧可科其失禮。向若登而不指，乙告即曰誣人；坐而不專，庚吊便為失禮。況理則無昧，事其可觀，自邀惑眾之科，未闕吊人之禮。寘甲之罪，斯為得歟？論庚之辜，頗多失矣。
日本請吏賜宴於朝，旄人奏散，不以靺為。惠文冠所持辭，雲屬鞮鞻氏。又柴桑備陽侯修防率土木。丁獨不從。曰：「將俟息壤。」無何堤成，徒告其妖，縣以為瑞。科告不伏，並仰正斷。
朔南聲教，萬國賓王，神靈滋液，百珍寶用。日本歸獻，越沙海而西浮；陽侯順流，泛滄江而東徙。衣冠所列，是同於中外；帷蓋其飛，有觀於今昔。而賜之禮樂，飾以堤防，歌鍾之奏已聞，土木之功爰事。將使陳茲禁靺，無差絕國之音；乘彼柴桑，有廣通津之備。彼而奏發，稍失有常；此獨不從，實乖於眾。遽彰糾禁，幾抗成詞。初引罪於鞮鞻，竟登期於息壤。職司之分，是則可矜；妖妄之疑，未應為允。惠文所劾，旄人不可寘刑；息壤既成，縣斷理宜稱瑞。各從案記，庶用平反。
《易》曰：「出處語默非一途。」《語》曰：「慎終追遠民歸厚。」則所好不等，有如其面，合禮而作，難責因心。戴恭戴安之餘，曾元曾參之後。二十八宿，外當處士之星；七十二人，中有至孝之性。幽寂水石，高山景行，多所仰止，信而欽風。弦歌取樂，無忘種荔；霜露增感，早切采蘭。居然傲時，遵是繼母，春池湛澹萋已綠，風樹蕭條靜復鳴，莖葉相依，亦謂盛矣；屺岵無托，則可親之。將備歉歲，無情故匣；佇期剪緝，別偶雙飛。將高奇致，化成異物。結而為裳，思得其趣；不苟制服，曷所見尤？楚客興歌，江潭可想；周公範法，日月斯懸。彼俗何知？正刑不濫。與其嗤誚，豈如勿言。道存固合賞人，義盡理難論罪。
南郡元棲，好黃老通德，結交四騎。所由以為非宜。又捕鳥鼠獲元豹，訴不酬賞。
乘軺持斧，漢家有直指之使；鳥獸草木，舜典標山澤之官。考行議能，以先清舉；選徒校獵，自符月令。抱甕矯俗，已見褒升；徒搏異物，不聞加賞。假漢廷之跡，猶或心勞；越周家之雄，乃聞手格。州科妄罪，須正本條；使稱違式，未詳其事。
甲被發禱於北斗，乙告其詛。云：「侯家恐盜。」又丁學盤盂書，庚相為引重。後遂舉行其罪。或止之，甲云：「以此報德。」
律防奸慝，書垂勸誡，有犯無赦，德懋必彰。載以玉條，藏之金匱，使邪妄知禁，忠義有憑。至如北斗星象，東台秘跡，非愚庶之所規祈，實詞儒之所探練。甲被發以淫禱，丁伏膺以獵精，乙摘詛以明辜，庚引重以旌譽，詰理則事窮討賊，原心則情在崇儒。證漢代之浮訛，薦彰其蠹；習殷時之典訓，載穆其方。且祝詛星曆，刑莫重焉！銘頌盤盂，道亦斯在。息夫妄惑其術，昔時已滅其身；李尤刻緝其詞，後世亦高其旨。曲而不離，請標於詳刑；婉而且微，聞舉罪以酬德。乙之所訴，請寘金科，或人止之，恐昧前典。
甲逢故人，引入漆室，遂患漆瘡。訴雲料理。又景版授刺史著緋袍，村正雲不合。
甲以芝蘭同味，早托葵歌；景以蒲柳侵年，方忻艾壽。煙火相接，昔是往來；雷雨或覃，即承恩造。鶉居鶩飲，共申東戶之遊；鶴發雞皮，載煦西山之景。既無猜於杵臼，遂有奉於絲綸。攜手入門，引故人於漆室；披襟就服，僭常例於緋衣。乙如聶政之容，相看不識；景方龐統之秩，即事何慚？頭面有瘡，自均無過；耳目不審，豈假論辜。拊其訴端，堪取笑於周客；詳其告狀，欲何罪於堯封？染患自是晦明，在法寧加老耄，探情未虧於通恕，據律不犯於正條。便寘嚴霜，慮傷非罪，乙與村正，鹹釋為宜。
國家分出車，董諸田戶，斂我唐典，藝夫周舊。別農郊於沃塉，貫流傭於版圖，何疑於萊田之征，而失於閑人之職。豈徘徊中曲，候周郎之顧；將疑後素，招子夏之詞。然乃疆名，既訓嗇業，須分上下，宜係井邱。有菑而佘，均其易歲；自門及野，化以同人。若未給於棠陰，或恐隨於蓬轉。惡夫外台征稅，尚起異門；客戶請移，方徇常職。且禮有恒斂，豈宜據於故；人改執事，何必越於鄉？寘加於刑，便以愛羊廢禮；立案為限，知其為蛇畫足。必也政宏通變，人急遷移，稅錢或致於所收，州縣難辭於為擾。事未重詰，愚或痛諸，而執簡書，刑使不若。凶年人散，省其謂何？現在甄詳，方可鑒定。
六藝式崇，執馭為重；九流分派，經明可尚。執鞭投策，先古所宗，聞道尊儒，禮訓攸著。凝想攸乙，思所出群；瞻言於丁，學優而仕。規玉台之妙式，遠求名馬；崇金籯之奧義，載想蹲龍。故得權奇之形，事光於鎔鑄；切磋之道，譽闡於膠庠。紫燕雲飛，影弄珂前之雪；青衿日就，來呈席上之珍。既而欲騁長途，遂得榮參直講。且乙之無故，或至損傷；丁以有功，理宜褒進。免科已從寬宥，合賞須即告知；職司既在專經，可得更邀他伎？判放之筆，詎曉通途；告濫之詞，未為高見。
得甲造父友，操杖從之。友將為謀，已命子毆之。又乙脫犢鼻裩命諸母漱之。庶弟告違禮。
凡適於尊，必聞操杖，欲敬諸母，豈可漱裳？見父之執，雖退讓而明禮；逢彼之怒，遂嫌疑而未防。且掛竿之資，誠為穢服；幾杖之類，克謀長者。將害已而令毆，此已負人；取諸衣而見滌，亦彰無禮。子承父命，或迫嚴顏；季論昆非，攸乖禦侮。一未離於飛鳥，兩難漏於吞鯨。
