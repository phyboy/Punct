山東野客移書於劉吏部足下：公總角之年，奇童入仕，有方朔之專對，無枚皋之敏才。佳句推長竿妙入神，善謔稱名字不正。過此以往，非仆所聞。徒以命偶良時，身居顯職，方雲好經術，重文章，賣此虛名，負其美稱。今年聖上虛天官之署，委平衡之權，所期公有獨見之明，清平為首。豈意公有專恣之行，高下在心，且數年以來，皆無大集。一昨所試，四方畢臻，公但以搜索為功，糾訐為務，或有小過，必陷深文，既毀其髮膚，又貶其官敘，使孝子虧全歸之望，良臣絕沒齒之怨。豈以省闥從容之司，甚於府縣暴虐之政。所立嚴法，樹威脅人，雲奉德音，罔畏上下，使聖主失含宏之道，損寬仁之德，豈忠臣之節耶？
主上居高拱穆清之中，足下每以煩碎之事，奏請無度，塵黷頗多，呈三接以示人，期一言以悟主，朝臣氣懾，選士膽驚，內以承寵承榮，外以作威作福，豈良臣之體耶？
且兩京常調，五千餘人，書判之流，亦有碩學之輩，莫不風趨洛邑，霧委鹹京。其常袞之徒，令天下受屈。且袞以小道矯俗，以大言誇時，宏辭曾下登科，平判又不入等，徒以竊居翰苑，謬踐掖垣，雖十年掌於王言，豈一句在於人口？以散鋪不對為古，以率意不經為奇，作者見之痛心，後來聞之撫掌。奈何輕蔽天下之才，以自稱為已高，以少取為公道。故郤至自伐稱兵，處父尚雲終喪其族。以茲偏見，求典禮闈，深駭物情，實乖時望。故《詩》曰：「濟濟多士，文王以寧。」夫聖人用心，異代同體。袞雲親奉密旨令少取入等，豈聖人容眾之意耶？
為近臣而厚誣，幹處士之橫議，甚不可也！況杜亞薄知經籍，素懵文辭，李翰雖以辭藻擢第，不以書判擅名，不慎舉人，自貽伊咎。又常袞謂所親曰：「昨者考判，以經語對經，以史對史。皆未點對，考為下等。」先翰有常無名判云：「衛侯之政由甯氏，魯侯之令出季孫。」又常無欲云：「在淩室而須開，闕夷盤而不可。」豈以經對史耶？
又嚴迪云：「下樊姬之車，曳鄭崇之履，」豈以史對經耶？數十年之間，布眾多之口，縱世人可罔，而先賢安可誣也？今信四豎子，取彼五幽人，且吉中孚判以「大明禦宇」為頭，以「敢告車軒」為尾。初類是頌，翻乃成箴。其間又「金盤」對於「玉府」，非惟問頭不識，抑亦義理全乖。據此口嘲，堪入覼縷！張載華以「江皋」對「洛」，朱邵南以「養老」對「乞言」。理自未通，對仍未識，並考入等，可哀也哉！王申則童子何知？裴通則因人見錄，苟容私謁，豈謂公平？
夫有西施之容，方可論於美醜；無太阿之利，安可議其斷割？使五千之人，囂然騰口；中海之內，孰肯甘心？況宏辭大國光華，吏曹物色，公明立標榜，令盡赴上都東京者，棄而不收。常袞大辱於國，豈以往年敗績，自喪秣陵之師；今日復讎，欲雪會稽之恥。雖擢須賈之發，袞不足以贖罪；負廉頗之荊，公不足以謝過。況所置科日，標在格文，盡無宏辭，固違明敕，欺天必有大咎，陵人必有不祥。足下以此持衡，實負明公；以此求相，實負蒼生。況公為主司，自合參議。信袞等升降由已，取舍在心，使士子含冤不得申，結舌不得語，罔上若是，欺下如斯，豈以天聽蓋高，帝閽難叫？亦由宰臣守道，任公等弄權。
嗚呼！使朱雲在朝，汲黯當位，則敗不旋踵，安能保家？宰輔侍郎，非公等所望也。
少林寺今得牒稱：上件地往因寺莊翻城歸國，有大殊勳，據格合得良田一百頃。去武德八年二月，蒙敕賜寺前件地，為常住僧田，供養僧眾。計勳仍少六十頃。至九年，為都維那故惠義不閑敕意，妄注賜地為口分田。僧等比來知此非理，每欲諮改。今既有敕普令改正，請依籍次附為賜田者。又問僧彥等：「既雲翻城有勳，準格合得賜田，當時因何不早陳論？翻城之時，頭首是誰？復誰委知？」得款稱：「但少林及柏穀莊，去武德四年四月翻城歸國，其時即蒙賞物千段。準格合得者，未被酬齎之間。至五年，以寺居偽地，總被廢省，僧徒還俗，各從徭役。於後以有翻城之功，不伏減省，上表申訴。至七年七月，蒙別敕：少林寺聽依舊置立。至八年二月，又蒙別敕：少林寺賜地肆拾頃、水碾磑一具。前寺廢之日，國司取以置莊。寺今既位，地等並宜還寺，其教敕案今並在府縣。少林若無功勳，即是雷同廢限，以有勳勣，別敕更聽存立。其地既張頃數，恩敕還僧。尋省事原，豈非賜田？不早改正，隻是僧等不閑憲法。今謹量審，始復申論。其翻城僧曇宗、誌操、惠瑒等，餘僧合寺為從。僧等不願官爵，惟求出家，行道報國。若論少林功勣，與武牢不殊，武牢勳賞合地一百頃，自餘合賞物及闕地數，不敢重論。其地肆拾頃，特敕還寺。既蒙此齎，請為賜田，乞附籍從正。又準格以論，未蒙僉賞。但以出家之人，不求榮利，少亦為足。其翻城之人，是誰知委者？偽轘州司馬趙孝宰，偽羅川縣令劉翁重，及李昌運、王少逸等，並具委者。」依問僧彥、孝宰等所在，款稱「其人屬遊仙鄉」，任饒州弋陽縣令無身。劉翁重往在偃師縣，李昌運、王少逸等二人屬當縣現在者。依狀牒偃師勘問翁重，得報稱：依追劉翁重勘問。得報稱：「少林寺去武德四年四月內，眾僧等翻轘州歸國是實。當翻城之時，重見在城所悉者。」又追問李昌運等，問得款與翁重牒狀扶同者。又問僧彥等，既稱少林僧等：「為歸國有功勳，未知寺僧得何官？」款稱：「僧等去武德四年四月二十七日翻城歸國，其月卅日即蒙敕書慰勞，敕書今並見在。又至武德八年二月，奉敕還僧地肆拾頃，敕書今並見在。當時即授僧等官職。但僧等止願出家，行道禮拜，仰報國恩，不取官位。其寺僧曇宗蒙授大將軍，趙孝宰蒙授上開府，李昌運蒙授儀同。」身並見在者，並追在手敕教及還僧地符等勘驗有實者。少林僧等先在世充偽地，寺經廢省。為其有功翻柏穀塢，功績可嘉，道俗俱蒙官賞，特敕依舊置立其寺。寺既蒙立，還地不計俗數，足明齎田非惑。今以狀牒帳次，準敕從實改正，不得因茲浪有出沒。故牒。
牒：縣符稱，得前同州郃陽令王顏狀：「鄉名太原者，本因遠祖乇，乇生卓。乇漢末為冀州刺史。卓在晉為司空、河東太守，薨時屬劉聰。石勒亂太原晉陽，不遂歸葬。乇塚今在猗氏縣西次郭門外，卓塚在臨晉縣東南解故城二里子孫因居河東，公私譜牒，遂著河東郡望。子孫始居之地，名太原鄉。又按天後朝拾遺《陳子昂集》。有《中州司馬濟翁墓志》，雲葬於長壽原。至今鄉有太原號也。又按唐衣冠譜第是開元初敕柳衝修撰，載廣州都督元珪、幽州都督壽陽公方平更稱太原王氏。頃屬羯胡逆亂，百姓逃去。永泰元年，縣司遂廢省前件鄉，並人戶入解城鄉。顏等今屬孝理之時，宗望將墜，逢時不舉。後嗣何知，望請復立太原鄉名，且廢解城之號。如解城故城臨❥❥假鄉標若太原名之不存，則宗無所據。伏請詳覽。如蒙矜允，仍望各牒諸縣宗人知者。」臨晉縣百姓王顏等狀，請改「解城鄉」復名「太原鄉」舊號，理崇族望，事協敦本，執案谘取處分。牒下所由者，中丞判下縣具勘上者。得縣申稱，得裏正程憲狀：「太原鄉去永泰元年，為人戶破散，符下合入解城有實。伏請申上者。」具狀錄申者：「臨晉縣太原鄉，去永泰之年並入解城鄉，今王顏狀請卻復太原鄉，執谘取處分訖下縣，準狀仍認散牒宗人知者。」中丞判：「亢宗務本，曰敬曰仁。克葉禮經，是為通識。準處分者。準符各牒知者。」故牒。
準式令旌表門閭。孝子潤州句容邑人張常洧，居父喪廬墓所，生芝草一十二莖。二莖墳上生，並高二寸二分，蓋闊一寸二分，紫蓋莖。八莖墳側生，並高二尺一分，蓋闊二寸五分，紫蓋莖。四莖並去墳六步，二莖廬屋內生，並高二尺三分，蓋闊二寸六分，紫蓋莖。右禮部奏：得史館牒稱：「得浙西觀察使牒，得句容縣申，得耆宿樊泌等狀，前件人雲建中四年七月丁父憂，其年十月，便被發徒跣，廬於墓側，哀毀過禮，號慟將絕。去八月中，有前件芝草生。今禮制已終，猶居廬次。終身之感，起自因心。泌所告有前件至孝，感致靈物，可以敦勸風俗，不敢緘嘿者。」伏以潤州孝子張常洧，漸於聖化，著純孝之誠；通於神明，致嘉瑞之應。所宜旌表，以示寵光。庶令州裏，風俗益勸。謹具本道觀察使及史館申牒事由如前。敕旨：宜付所司。
奉敕：句曲靈山洞宮所在，恭惟列聖，嚐亦欽崇，宜禁樵蘇，以申嚴敬。其茅山界內，並不得令百姓弋獵采伐，及焚燒山林。仍委州縣切加禁止，牒至準敕。故牒。
牒奉敕：鄒魯故鄉，俎豆遺教。文武之道，未墜於地，溫裕雖持戎律，宛有家風。屬兵車之方殷，飾孔門以宏教，牆新數仞，廟設兩楹，盡出私財，不煩公用，綽有餘裕，益見器能，已賜嘉獎，餘宜依。仍付所司，牒至準敕。故牒。
金闕降祥，紫炁接度關之狀；瑤壇秘瑞，赤光騰發地之祥。粵有元符，留於古篆。當午夜而龍蛇搖動，六字分輝；後一年而狼武蕩平，八紘無事。克昭靈貺，獲啟中興。考帝祖之微言，顯神功於景運。得不標於道觀，銘在蜀川，流傳千百萬年，紀我一十八葉。樂朋龜職司內翰，首冠近臣，妙回擲地之金，鏤入他山之石。鋪陳盡善，蔡邕當患於先知；述作無遺，子建何勞於獨步？宜刊盛事，以證斯文。
《書》云：「不有博奕者乎，猶賢乎已，斯聖人疾飽食而怠惰之深也。」又曰：「吾不試，故藝，試用也。」夫藝者，不獨總多能，第以其無用於代，而窮愁時有所述耳。八年夏，南行極嶺嶠，暇日瀧舟，傳其所聞而載之，故曰：「傳載」。雖小說，或有可觀。覽之而喁而笑焉。
《灌畦暇語》者何？老圃騰頰之雲也。嚐憶早年血氣未定，鋪方紙，運寸管，自許不落人後，亟起以幹一旦之名，良甚苦辛，力盡誌殫，僅能如願。終以枯腸不貯機穽，不能隨世低昂。中年以來，漸識悔吝，顧胸中有所謂刮磨者蟠不吐，則更自懲艾，伏不敢發。乃知昔者所謂辛苦以求者，大可怪笑，非但無益，抑為有妨。
嗚呼！大丈夫亦安往而失其貧賤者哉！於是決意勇退，脫謝纓弁。故邱之旁，有地彌川，蛇行趨隰，土氣沃衍。甘井在前，不病於汲除，治以蒔蔬，咸曰宜哉。夫藉暄於春陽，射利者不爭；資潤於泉脈，乾沒者不忌。而又繼日以從事，其為力可以不匱；卒歲而計入，其為收亦足糊口。每風日好時，皋壤悅暢，負杖曳屨，暫出郊墅，比鄰之人，偶相與立，曹相與談，忽覺吻頤咄吒，故態橫發。或童顛之叟，或粗有知識之少年，時時相顧，捧腹一笑，意雖不倫，棄亦可惜。因取而疏之，以其緣隙日乃有得也。故以「暇語」題辭。
《佛頂尊勝陀羅尼經》者婆羅門僧佛陀波利，儀鳳元年，從西國以至此土。到五台山次，遂五體投地，向山頂禮曰：「如來滅後，眾聖潛靈，惟有大士文殊師利，於此山中，汲引蒼生教諸菩薩。波利所恨，生逢八難，不睹聖容，遠涉流沙，故來敬謁，伏乞大慈大悲普覆，令見尊儀。」言已，悲泣雨淚，向山頂禮。禮已舉頭，忽見一老人從山中出來，遂作婆羅門語謂僧曰：「法師情存慕道，追訪聖蹤，不憚劬勞，遠尋遺跡，沙漠地眾生，多造惡業，出家之輩，亦多犯戒律。惟有《佛頂尊勝陀羅尼經》能滅除惡業，未知法師頗將此經來不？」僧曰：「貧道直參禮謁，不將經來。」老人曰：「既不將經來，空來何益？縱見文殊，亦何必識？師可卻向西國，取此經來，流傳漢土。即是遍奉眾聖，廣利群生，拯濟幽明，報諸佛恩。也師取經來至此，弟子當亦示師文殊菩薩□經。」僧聞此語，不勝喜躍，遂裁悲淚，至心頂禮。舉頭之頃，忽不見老人。其僧驚愕，倍更虔心，係念傾城，回還西國，取《佛頂尊勝陀羅尼經》。至永二年回至西京，具以上事聞奏。大廈帝遂將其梵本入內，請日照三藏法師乃敕司賓典客令杜行❥等共譯此經，施僧絹叁拾匹。其經本禁在內不出。其僧悲泣奏曰：「貧道遺軀委命，遠取經來，情望普濟群生，救拔苦難，不以財寶為念，不以名利關懷，請還經本流行，庶望含靈同益。」而遂留翻得之經，還僧梵本。其僧得梵本，將向西明寺，訪得善梵語漢僧順貞，奏共翻譯，帝隨其請。僧遂對諸參念，共□□□□□將梵本向五台山入山，於今不出。今前後所翻兩本，並流行於代，小小語有不同者，幸勿怪焉。至垂拱三年，定覺寺寺主僧誌靜，因停在神都魏國東寺，親見日昭三藏法師，問其逗遛□□□□□誌靜遂就三藏法師谘受神咒。法師於是口宣梵旨，一無差失。仍更取舊翻本勘校。所有脫錯，悉皆改定。其咒注云：「最後別翻者是也。」其咒句稍異於杜令所翻者。其新咒改定不錯，並注其音訖。後有學者，幸詳此焉。至永昌元年八月，於大敬愛寺見西明寺上座澄法師，部其逗遛，亦如前說。其翻經僧順貞見在，住西明寺。此經救拔幽顯，最不可思議，恐學者不知。故具錄委曲，以傳未悟。

《造立修行道地經》者，天竺沙門，厥名眾護，乃出中國聖興之域。幼學大業洪要之典，通盡法藏十二部經。二達之智，靡不貫博；鉤元致妙，能體深奧。以大慈悲，宏益眾生，助明震光照悟盲冥，致尊甘露蕩蕩之訓。權現真人，其實菩薩也。湣念後賢，庶幾道者，儻有劣力，不能自前。故總眾義之大較，建易進之徑路，分別五陰成敗所起，變趣機微生死之苦，以勸迷勵惑，故作斯經。雖文約而義豐，探喻遠近，防制奸心，但以三昧禪教為務，解空歸無眾想為定。真可謂離患之至寂，無為之道哉！
夫三業之興，以禪智為宗。雖精粗異分，而階籍有方。是故發軫分逵，途無亂轍，革俗成務，功不待積。靜復所由，則幽詣告微，淵博難究，然理不雲昧，庶旨統可尋。試略而言，禪非智無以窮其寂，智非禪無以深其照。然則禪智之要，照寂之謂。其相濟也，照不離寂，寂不離照，感則俱遊，應必同趣，功元於在用，交養於萬法。其妙物也，運群動以至一而不有，廓大象於未形而不無。無思無為，而無不為，是故洗心靜亂者以之研慮，悟徹入微者以之窮神也。若乃將入其門，機在攝會，理元數廣，道隱於文。則是阿難曲承旨詔，遇非其人，必藏之靈府。何者？心無常規，其變多方，數無定象，待感而應。是故化行天竺，緘之有匠，幽關莫辟，罕闚其庭。從此而觀，理有行藏，道不虛授，良有以矣。如來涅槃未久，阿難傳其共行弟子末由地，末由地傳含那婆斯。此三應真，鹹乘至願，冥契於昔，功在言外，經所不辯，必暗軌元匠，孱焉無差。其後有優婆崛，弱而超悟，智絕世表，才高應寡，觸理從簡。八萬法藏，所存惟要；五部之分，始自於此。因斯而推，固知形運，以係廢興。自兆神用，則幽步無跡，妙動難尋。涉粗生異。可不慎乎？可不察乎？
自茲以來，感於事變，懷其舊典者，五部之學，並有其人。鹹懼大法將頹，理深其慨，遂各述讚，闡禪經以隆盛業。其為教也，無數方便，以求寂然。寂乎惟寂，其揆一耳。而尋條求根者眾，統本運末者寡，或將暨而不至，或守方而未變，是故經稱滿願之德，高普事之風。原夫聖旨，非徒令其長，亦所以救其短。若然，五部殊業，存乎其人。人不經世，道或隆替，廢興有時，則互相升降。小大之目，其可定乎？又達部善變，出處無際，晦名寄跡，無聞無示。若斯人者，復不可以名部分，既非名部之所分，亦不出於其外，別有宗明矣。
每慨大教東流，禪教尤寡，三業無統，斯道殆廢。頃鳩摩耆婆宣馬鳴所述，乃有此業。雖其道未融，蓋是為山於一簣，欣時來之有遇，感奇趣於若人。舍夫制勝之論，而順不言之辯，遂誓被僧那至寂為己任。懷德未忘，故遺訓在茲。其為要也。圖大成於未象，開微言而宗體，悟惑色之悖德，杜六門以寢患，達忿競之傷性，齊彼我以宅心。於是異族同氣，幻形告疏，入深緣起，見生死際。爾乃辟九關於龍津，超三忍以登位，垢習凝於無生，形累畢於神化。故曰「無所從生，靡所不生；於諸所生，而無所生。」
今之所譯，自達摩多羅與佛大仙。其人西域之俊，禪訓之宗，搜集經要，勸發大乘。宏教不同，故有詳略之異。達摩多羅闔眾篇於同道，開一色為恒沙。其為觀也，明起不以生，滅不以盡，雖往復無際，而未始出於如，故曰「色不離如，如不離色，色不離如則如是，如不離色則色是。」佛大仙以為澄源引流，固宜有漸，是以始自二道，開甘露門。釋四義以返迷，啟歸途以領會，分別陰界，導以止觀。暢散緣起，使優劣自辯，然後令原始反終。妙尋其極，其極非盡，亦非所盡，乃曰無盡，入於如來無盡法門。非夫道冠三乘，智通十地，孰能動元根於法身，歸宗一於無相，靜無遺照，動不離寂者哉？
曇缽偈者，眾經之要義。曇之言法，缽者句也。而《法句經》別有數部，有九百偈，或七百偈，及五百偈。偈者經語，猶詩頌也。是物見事而作，非一時言，各有本末，布在諸經。佛一切智，厥性大仁，湣傷天下，出興於世，開規道義，所以解人。凡十二部經，總括其要，別為數部。四部阿鋡，佛去世後，阿難所傳，卷無大小，皆稱聞如是處佛，所在究暢其說。是後五部，沙門各自鈔眾經中四句、六句之偈。比次其義，條別為品。於十二部經，靡不斟酌，無所適名，故曰： 「法句。」
夫諸經為法言。法句者，猶法言也。近世葛氏傳七百偈，偈義致深，譯人出之，頗使其渾。惟佛難值，其法難聞。又諸佛興，皆在天竺。天竺言語，與漢異音。雲其書為天書，語為天語，名物不同，傳實不易。惟昔藍調安侯世高、都尉佛調釋梵為晉，實得其體，斯已難繼。後之傳者，雖不能審，猶尚貴其實，粗得大趣。始者維祇難出自天竺，以黃武（疑）三年來適武昌。仆從受此五百偈本，請其同道竺將炎為譯。將炎雖善天竺語，未備曉漢，其所傳言，或得梵語，或以義出音近質直。仆初嫌其為詞不雅。維祇難曰：「佛言依其義不用飾，取其法不以嚴。其傳經者，令易曉勿失厥義，是則為善。」座中或曰：「老氏稱美言不信，信言不美。仲尼亦雲，書不盡言，言不盡意。明聖人意深邃無極。今傳梵義，實宜徑達。」是以自偈受譯人口，因順本旨，不加文飾。譯所不解，即闕不傳。故有脫失，多不出者。然此雖詞樸而旨深，文約而義博。事均眾經，章有本故，句有義說。其在天竺，始進業者，不學法句，謂之「越序」。此乃始進者之鴻漸，深入者之奧藏也，可以啟蒙辨惑，誘人自立。學之功微，而所包者廣，實可謂妙要也哉！
昔傳此時，有所不出，會將炎來，更從諮問。受此偈等，復得十三品，並校往古，有所增定。第其品目，合為一部三十九篇、大凡偈七百五十二章，都凡一萬四千五百八十字，庶有補益，其廣聞焉。
昔我祖師元始天尊，大慈悲憫，廣濟群生，曆劫度人。先天立教。隨方應物，不拘於三境九泉；布化流形，豈限於人間象外。自龍漢淳古之世，教之以大乘，逮延康樸散之時。授之以中法。大乘則無為無事，任物自然。中法則有怠有勤，因機善誘。
洎開皇以後，赤明乃還，俗變澆漓，人隳真素，忘緣棄本，溺性迷情。背妙有之元功，失自然之奧旨。由是方諸闕下，多虛青簡之名；鄷都台中，益盛黑書之目。淪謝者崇朝接轂，升騰者升載比肩。大軫聖慈，遽茲開度，所以三元品誡、四極明科、三洞四輔之經、隱地藏天之籙、女青元都之律、八瓊九鼎之文、金真八極之書、鳳炁龍章之篆、柔金水玉之法、開明震靈之符、五老策精之文、八海登真之篆、大劫洪真之劄、靈寶召龍之篇、正一救世之章、洞神開山之印、上清八景之訣、元真曲素之辭、太平左右之圖、洞元智慧之品、乘蹻躡虛之術、攀魁據鬥之罡，或檢制身心，或蠲消罪垢，或吞芒餌景，或煉氣胎元，或封山召雲，或坐忘遺照，開萬塗而汲引，垂眾法以提攜，欲令抱識懷生，皆登道岸；豈止簪星佩月，獨詣仙庭！乃出三五章儀，《河圖》醮法，拜表上章之訣，罡風驛騎之司。凡居世間，有所謄奏，即日月主者，裏域真官，乘彼驛龍，聞於天闕。雖上天敻遠，下土卑凡，感而遂通，靡逾瞬息矣！斯則大道救物，巨細無遺。請福祈真，齋法為大。齋有二十七等，備在三洞經中。則三洞各九品齋也，內「黃籙齋」者，遐福群有，廣救三塗，報應之期，影隨響答。古今所驗，實繁其人，然以精專為先，龍彩為上，香煙虔潔，抑又次之。苟有一闕，亦齋之瑕玷也。修奉之士，得不慎哉！且黃籙之法，拯度既多，君臣通修，人天普福，隨其所為，理趣多門，又經云：「三洞布化，遍滿人間。行道修齋，因宜立教。」人間天上，久矣流行，若帝王國主，人民土地，一切眾生，有諸災厄，應當消卻。召諸道士，以及女官，或多或寡，廣立瑤壇。懸諸幡蓋，散花燒香，然燈照夜，行道禮懺，晝夜六時，勤勤不息，克獲靈應，福德普臻。經曰：黃籙者，開度億曾萬祖，先亡後化，處在三塗，沈淪萬劫。超淩地獄，離苦升天。救拔幽魂，最為第一。此經隨世所求，即可修設，或三日，或七日，一時九時，奏簡馳誠上天，無不禦達靈寶者。是大道之根宗，元始之妙化。虛無挺秀，劫化自然，騭配陰陽，區分造化，保安帝祚，鎮護天民，握運璿璣，恢宏妙旨，總五帝大魔之法，召萬天合元之司，濟度存亡，統隸三界。按梵炁而為符篆，敷奧義而作隱章，秘在蕊珠之宮，禁於華堂神府。
諸天至重，萬劫一傳，遵奉明科，俯仰有格，非宿生之大慶，豈造次以能聞？得遇進修，實為際會。可以召靈炁於三關，靄寶華於九戶，功滿德就，位列仙翁。起死回骸，歸真返本，人天欽仰，變用無方，招真召靈，洞該三道。所謂巍巍大梵萬法，度人之上品者也！謹序。
元始祖劫，為天地之根宗；靈寶開圖，總陰陽之樞紐。推日月變通之理，統星罡躔度之機，妙集璿綱，提攜子午，還五行之造化，追三炁之魒魁。進退乾坤，飛旋離坎，擒龍伏虎，控鳳乘鸞，朝餐紫府之英，暮食青華之液，煉形流火，灌質東池，六龍飛蹈於層霄，九炁攢烹於玉鼎。道之生❥我無定為。棄物流形，則氣神交而真自徹；釋情養浩，則精血通而氣自凝。真火高奔，飛扶邱之皎日；水金拘制，旺玉闕之蟾蜍。八鸞同鳴，讚空歌之雅韻；九鳳齊唱，揚十絕之元音。俯仰靈阿，十方之天真自集；朝參太上，萬靈之羽衛飛軒。黍米高懸，變通莫測。包含虛昧，則無鞅數眾鹹歸；濁競奔趨，則萬炁千真盡散。集炁為寶，聚神為靈，乾健純陽，坤柔陰質，自然之炁，無形無名。上極九清，以炁假名為號；下徹九地，以形別號為名。
是知杳杳冥冥，恍恍惚惚，寂然不動，感而遂通。二炁回旋，隨天地應時而動；三田通妙，感陰陽轉氣而為。靡在他施，何勞自逸？存神叩齒，警初真入道之門，煉氣書符，明學士守規之式。欲餌吞於九轉，當造物於四時。回運周天，交媾水火，烹金鑄鼎，煉石補元。盜日月之英華，結神真之鉛汞，先明子午，次辯水金，進退抽添，知時適候，溫調養育，烹煉無差。勿殺害以欲貪，勿嫉妒以淫盜，遠憎去冒，異骨成親。濟度天人，闡教凡世，通元究微，悉章洞慧。束魔郤惱，斷六根障塞之源；舍妄從真，滅五苦輪回之戶。拘魂制魄，養炁藏神，身有光明，形無影響。開明三景，離合自然，高宴鬱羅萬劫，蕭台聳冠飛升，金闕玉山，絕境逍遙。飛駕瓊輪，十炁飛天自現；控乘綠輦，諸天五老傾光。疾除罪簿之因，落滅惡根之道。妙乎茲法，故品諸經，提悟迷荒，救攜未悟。
吾昔遇清微丈人，授以二氣吐納。次遇於元皇玉帝，賜以金丹訣言。明天地權輿之數，了陰陽生殺之機。眾卉百花，盡守根而固蒂；奇禽異獸，鹹抱一以含元。故知顛倒五行，翻覆四象，盜元一飛元之炁，守真精妙體之英，建寶鼎於崆峒，飛金晶於靈洞，媾內外之水火，合上下之刀圭。元炁周流，感元黃而元珠光耀；包藏宇宙，含金丹而資用無窮。是知天地之獨尊，變化之無形無質；乾坤之妙道，生死之無始無終。道勿遠求，不出戶牖。親之者鮮，遠之者多。棄本妄真，甘樂忘於泉壤；入邪於正，徒度夏以經冬。靜以生強，安而思極，七情鼓扇，陽絕陰化。而性命危，六欲觸耽。精散形離，而神氣泯。五髒搖蕩，九竅開關，靡知性命之端，奇偶相配，何明造化？豈辯元機？
吾豈大慈，願提仙子，將茲神氣，集號元章。故名靈寶之筌蹄，以應真經之內法，付於妙行，出世度人。化現十方，名號非一；編諸經典，遍滿恒沙。句句為元，頭頭是道，悟茲妙理，則出生入死，而與道俱存；了此真機，則離合自然，而去來無礙。遇之者夙生仙骨，行之者累世慶緣。誤謫人天，慮差覺路，指明圓定，證悟法門，行道秘藏，了真可度。謹序。
夫形之所恃者氣也，氣之所依者形也，氣全即形全，氣竭即形斃。是以攝生之士，莫不煉形養氣，以保其生，未有有形而無氣者。即氣之與形，相須而成，豈不皎然。餘慕至道，備尋秘訣，自行氣守真，向三十餘載，所聞所見，殊未愜心。大曆中，遇羅浮山王公自北嶽而返，倚策高昂，依然相顧。餘奇其人，延之與語，果然方外有道之君子也。哀餘懇至，見授吐納須一二理身之要道，其恩罔極，非言詞所能盡。每雲道之要法，不在經書，悉傳口訣。其二景、五牙、六戊諸服氣法，皆為外氣剛勁，非從中之事所能宜服也。至如內氣已正，是曰胎息。身中自有，非假外求。不得明師之口訣，徒為勞苦，終無所成。今所撰錄，皆承師之旨要，以申明之，諒非愚蒙所自裁。王公嚐謂餘曰：「老君雲‘我命在我，不在天地’。」又曰：「吾與天地，分一氣而自理焉，天地焉能死吾哉。」斯實真言要訣也。修奉之士，宜三復之，恭承誘訓，敢不佩服。有偶時得此訣者，須慎勿輕傳示，無或泄露，以致其殃耳。
無能子，予忘形友也，少博學寡欲，長於窮理盡性，以至於命。黃巢亂，避地流轉，不常所處，凍餒淡如也。光啟三年，天子在褒，四方猶兵。無能子寓於左輔景氏民舍，自晦也。民舍之陋，雜處其間，循循如也。晝好臥不寐，臥則筆劄一二紙，興則懷之，而不餘示。自仲春壬申至季春己亥，盈數十紙，卷而囊之，似有所著者。予竊得之，多記所傳所見，或嚐與昆弟朋友問答之言，其旨歸於明自然之理，極性命之端。自然無作，性命無欲，是以略禮教而外世務焉。知之者不待喻而信，不知者能無罪乎？餘因析為品目，凡三十四篇。編上、中、下三卷，自與知之者共之爾。予蓋具審無能子行止中藏，故不述其姓名遊宦焉。
