僕自幼學道，弱冠棄家，遍曆江湖。求參道德，讀祖師張紫陽以來諸先生丹經詞曲傳記。熟研精思，尋文求意。又遍參道契高士，窮曆大道之要。後游諸名山大川洞府福地，禱石壁碑記。晚遇海瓊先生，授以大道之要。安然居士于朱陵洞天，作諸章以相貽，始得海瓊妙旨也。乃知少年之學所求所聞所見，具為屋下架屋，枝上接枝。殊不知屋便是屋枝便是枝。此事只眼前何必遠求。今授於子，子可因文解意，猛省用功，不必狐疑，道在其中矣。夫至道不可以名言，至神不可以想得，可名非道、可想非神。夫神稟乎道，合乎性，根于陽，虛靈而無跡，變現而無方，超乎天地之外，天地不可得，而囿出乎古今之數。古今不可得而窮可謂真。而至真玄之又玄。凡男子四大一身，皆屬陰，唯先天一氣是陽。此氣非呼吸吹噓之氣。亦無形無影，可見古雲：見之不可用，用之不可見。此氣末受形之先在胎中，先受此氣，後生兩腎兩目。由此生心肝脾肺九竅，四肢次第而成，人象具足。此氣正在空虛之間，名玄牝之門。先師玄牝歌自可詳見。今世人宰豬羊見兩腎之間腰臂去處有一空膜，之中有氣，呼吸彭亨直至肉冷方息者是也。此氣生，則氣血盛，魂魄相為，內含五彩暖氣。氣如湯。如人死氣血一散而此竅失矣。此氣便是金丹大藥。故師雲：以心肝脾肺腎腸膽精津涕唾氣血液為非道可，以精神魂魄意似是而實非者也。人之一身左足太陽右足太陰兩足底為湧泉，發水火兩氣自兩足入尾閭上合於兩腎，左為腎堂，右為精府，一水一火一龜一蛇互相橐龠。兩腎之間空虛一竅名日玄牝。二腎之氣貫通玄牝，氣之由此發黃赤二道。上夾脊雙關貫二十四椎，中通心腹入膏盲會乎風府，上朝泥丸由泥而下明堂散灌五宮，下重樓複流入于本宮。日夜迴圈周流不息，皆是自然而然。即不是動手腳做來底。然而今人皆流入旁門者，不知虛無自然，默默運用之理。卻妄行屈伸呵噓、摩擦引導，存思注想，遂生妄想妄作，反致成疾。如白蓮道人個個黃瘦、運氣道人人人蠱疾。此皆驗也。夫氣在人身，人人一般而無多少。有涵養底做得成。無涵養底做不成。其流行往來出入自有定數。有如潮候弦朔必應天上斗柄。子午自移，又如女子月經。人病症疾應時而至確然無差。此氣遇陽時為陽火，遇陰時為陰水。火即木液、水即金精。左腎為坎，坎中有戊。右腎為離，離中有已。戊己二土合成曰圭。又名水中金、金者曰刀，故號刀圭也。火即木，水即金，為金木無間，水火同鄉。其金木水火，即是一土、而一土總其五行。師雲：五臟無氣，六腑無精，正謂此耳。此氣時時運轉自然不假人為。凡言鹿驢三車，黃河曹溪者，取象如此，非以人力能為。常以子時而至為為陽火，午時而至為陰符，以卯時而至為木液，以酉時而至為金精。卯中有甲，酉中有庚，故須採取用甲庚。子中有戊，午中有已，故取真土用子午。其實一物取采，則用甲庚，行火則不拘子午。非自然洞曉乾坤升降，陰陽盛哀，藥材老嫩，水火潛飛之理者，不足以語此。然而師傳言之甚詳，而後人自或。言之甚簡而後人自疑。何也；皆緣泥於虛無。則不知下乎用功是胎息，不成而歸於頑空。忽于自然，則泥于妄想強作。是以心神枉費而反以致疾。夫虛無者言其不可見聞。自然者言其可以迎取。今以採取火候等法，逐節緊切相傳。但謹守奉行自驗。訣曰：凡人末入定巳前且理會安排採取藥材。每日每夜且習打坐。一定自然骨節開關，脈通自膀胱，至夾脊便如車輪動。先天一氣自然由三關朝泥丸。下重樓入絳宮。然其來有時，來亦有時，須得卯酉一旺時，默默端坐不須用力摩動須克覺頂熱，喉中有甘露時時滴下便以目內視，以意內送直納之絳宮而止。凡一日內以甲應上弦，自子至卯為上弦，得汞半斤。自午至酉為下弦，得鉛半斤。采甲汞庚鉛各半斤自然定數。所謂鉛見癸生須急采者，甲庚二時木汞金鉛、方生須是此時，時採取也。如此謂之採取，然于採取之時，不記年月久久積之方成爐鼎。夫一身爐也，今人以脾為黃庭，頂中泥丸為鼎也。爐鼎既成然後種藥。夫藥物一圭且采旦煉而種之為藥。煉而成之為火。采之則一日有一銖之得。煉之則一日有一斤之數。采藥之時須選甲庚旺氣，行火之法則。忌沐浴，有此不同采之法亦如安鼎。不過因自然而來，而迎之以意，送之以目。故丹經雲：黃婆青衣，黃婆者意也。青衣者目也。以意逢迎謂之黃婆媒合。以目內送謂之青衣女傳言。人身之氣。意行則行，意止則止。不復不流謂之種藥。即入鼎中，然後有火候。古人雲：聖人傳藥不傳火非不傳也。以火與藥同歸而殊途，同情而異功。故子為一陽至，巳為六陽。言自子至巳，火歸六數而成乾。當自子至巳以意送之謂之進火，又謂之曰添。午為陰，至亥為六陰。自午至亥，水歸六數而成坤。當自午至亥不必迎之謂退火。又謂之曰抽。而言火不言水者，蓋添進則為火，抽退則為水。此自然而然。不假人為。故不言之水也。丹經言：河圖洛書之數者，言其火候。自然與此卦生成之數合耳。非必求用力。以此數言朝屯暮蒙晝後夜複。一言與此卦默合，非以用力求合於卦也。如運之說，則言此氣運行流灌五臟百脈。如亥子旺腎，寅卯旺肝，巳午旺心，申酉旺肺，辰戊未旺脾，自然而此氣運行。由旺宮而出，初不必妄想此時此髒有此氣出入流運。然採取造鼎之初則無禁忌。時為即為，即了即休。至如入藥行火，則須擇日入室。一毫俗事不可妄幹，使耳目口鼻四象相忘晝夜如一，一毫髮無間胸中廓然虛室生白。一有所著便是卦圖不牢藥物走漏。即在室中不可求睡。當始終不寐，蓋不寐為陽合。寐為陰並。每要惺惺然，常提著捐去喜怒，蓋怒則陽散。喜則陰來。若有毫髮之陰，而陽神間錙銖之陰而皆鬼也。吃須半饑米飽勿茹葷肥。五味但和淡，溫熟者為佳。必須率性依時。合氣當以玄虛為城，恬淡為域，太和為室，寂然為日月。去其妄心，存其真心。見藥即采，遇火即行。一年之內止除卯酉兩月不可行火候。以卯木旺則火炎。金旺則水盛。故耳除此兩月不須行火候。行則反傷。一年十二月去其卯酉為沐浴。止存十個月故曰。胎成則純陽具備不須行火候，行則傷丹。當移入泥丸。謂之撫鼎。此時胎仙已成。如人己生。但須乳哺也。工夫至此只須溫養不必再行火候。沐浴如此三年九截則天門自開嬰兒出。兒往來無凝位登天矣。故撫鼎者即乳哺也。此首尾用工之說，皆是自然而然者。不假人力強為妄想，不過及時以意逢迎而已。須是積日累月造鼎安爐，一年十月結胎行火而。師雲：一粒金丹赫日紅何也。言一時半日之功夫，可奪一年半紀之造化也。當其藥生火到之時不過頃刻逢迎。故謂頃刻而成。然金丹即非終日終夜勞神苦志強為妄想可成者。夫藥物爐鼎、火候沐浴、胎息嬰兒、運用抽添、賓主刑德、浮沉升降、鉛汞水火、真土刀圭、金精木液、一應名號，都是改名換字其物即一也。鉤鎖連環，經自可熟瀆。言之非難行之，為難守之。最難大抵旁門小法俱無報應，唯有金丹一件便有應驗。凡人采藥，少年須行半年功夫。中年須行一年功夫。老年須行三年功夫。絕欲忘念靜坐默然，採取之後時節至來，耳目聰明手足清健百病俱無。自然兩腎氣來，夾脊如車輪泥丸如湯注，口常有甘露滴滴而來神若不寐百念具絕。不過兩月餘日月生神光。此心明瞭，不可便為至道。否則狂念妄生逐成癡風。至於三月行火之餘，時時刻刻工夫不差，則七竅光明，所有金輪內外洞明達接鬼神。當此之時嬰兒逐生，形像不可便縱，其運動出入須要著緊守護牢固。否則火漏丹敗。十月火滿受氣足備自然如此瓜熟懸而出。然後出入往來可以離身丈尺，亦不可遠去。一出便須收回，否則一去而迷，逐至投胎奪舍不復回顧。直須三年九截日子滿足骨骼老如人數歲。方知人事輕重淺深，方可縱其自然出入往來。至此時則飛升變化真仙之位矣。然猶有魔障。當其入室坐忘之時神異自出。凡天下萬品奇怪之事俱集於前。真如慧眼，初見猶如神明依附到此，勿喜勿驚，此皆魔降所至，不可便以為道。要在把捉攝機，靜念凝一守持。所謂太玄之一守其真形。切不可，以妄為真，縱情為性，如此守一。其魔自消。方能道成。今人多到此時無定力定見。故為外邪所攝則不能來，反有風狂癡顛非橫之禍，逐使後人反以神仙之道虛無渺蕩。惜哉：若十月胎成移鼎溫養之後，又當求向上一著，此事在悟真篇下卷，求精進法自然有稀有之遇，此不待傳授之訣。若飛升屍解，乃是丹成之後又下功夫，立大功德，隨修行深淺之果證，即非傳授口訣。凡欲修此丹法必須次第而行，倘或不依次第妄作僭行，則身中無胎，嬰兒不生。妄參禪學，如水之無源，木之無根，競成頑空，到老無成終歸輪迥之趣。入室六十日之後便見驗也。須是依訣行之切不可間斷，子轉鬥移，氣澄境靜，攝機作用綿綿不絕或倦則上池回溉，一任消息往來。雲霧遍與，無迷無妄，靈光發現勿喜勿驚,但兩手卷珠簾而巳。須要專戒萬緣，喜怒思憂饑渴寒燠寢寐無入昏沉。心王常明，渴則少飲四君子湯，白術湯才睡。氣便化血不能上騰，不寐惺惺則陽上騰矣。凡世人兩目糸肝，來養者蓋心司神也。所以神仙眼碧奪目也。凡人修道者不可熟睡，睡則陰氣盛，化血入肝，不能上滋兩目自然通靈。僕痛念，世人談道者一二，幾欲付人，奈針芥不相投未容分付。今偶與子會，意味稍合。若非前生有些種子豈能知其一二。僕今盡其所授逐節，切緊一一錄付，子可熟玩靜思尋文求意，候其時來用工。下手斷斷成就。僕與子四紀複有會期，之所未可輕泄，了宜勉之。僕口囑之言在心勿失筆錄之語，常可熟誦。每開卷，時如見諸師君在上，不可忽之。如身未行，且當澄心靜念守其機緣，下手切不可妄授非徒。倘可言者粗發，明其一二無妨。得人則不可秘。違此戾禍大焉。