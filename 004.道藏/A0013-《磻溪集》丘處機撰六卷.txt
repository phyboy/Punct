玉峰老人講經四十年，緣深未斷，丙午春演羲易於條陰之北郊。有三仙者自隴山來謁我祇宮，囊出一篇，乃磻溪丘公長春舉揚玄諦，開誘迷朋而作也。啟緘閱焉，其文豪縱意出新奇，蓋匪俗學所能知者。昔王官李樂然，與玉峰俱出斳秀覺之門，而李自穎悟玄言驚人，非世才之所能窺！既與序而傳之矣。嘉哉！道之聰、非世之聰也！道之言、非世之言也！何以征之乎？俗學者雖能鼓頰，揮毫不過歌詠、情性、搜羅景物。至造理者，明天人之際，助聖賢之教，亦可與日月爭懸。若夫悟真之士，特不斯然。發無言之言，上明造化、彰無形之形，下脫死生、信手拈來。不勞神思空喧，自震奮為雷霆。本文不作爍成鬥星，玉峰老人今于群仙而證之，不求高而自高，不期神而自神。豈非一氣通徹，六窗洞辟動容無不妙出，語總成真，本來如是，非假他通者邪。如玉峰集雲：“手握靈珠常奮筆，心開天籟不吹簫。”又雲：“頂戴松花吃松子，松溪和月飲松風。”又雲：“偏撮山頭三伏暑，都教化作一團冰。”又雲：“有無皆自定，貪愛複何為？”又雲：“酒傾金露滑，茶點玉芝香。”又詞雲：“般般放下頭頭是，選甚花街弄柳市，虛空體本來一物無凝滯。”又雲：“天下周遊身不動，人間照了心無用。”又雲：“踏盡鐵鞋迷不出，庵門透略舉二三數。”讀者當廣知也。嗚呼！今之仙家緣必宿有仙契者乎！昔在東庵與王風仙全真結緣，在長安與馬丹陽結緣，去秋浚州人來與譚仙結緣，唯丘公遠處隴上。是數者皆風仙之徒，今悉得結其緣，非人力之所能致也！雖然丘仙之道豈為吾而顯也？蓋光輝之大，世有不可掩者，於是乎亦得與結緣焉。時大定丙午歲五月日，中條山玉峰老人胡光謙序。蘭生深林，不以無人而不香；鶴鳴九皋，自然有聞而及處。高人勝士或幽棲窮處，甘枯槁於山巒，或混雜同塵酒肆沉淪鄽市。雖室邇而人遠；覺心靜而地偏，飄飄泛泛如孤飛之靈雲，不系之舟。隱起滅於丹霄滄溟之際，將何往而不自適耶？加之玄元為師，泰和為友，遐襟曠跡淵停穀虛，效內觀之達人；法勤行之上士，修真養命累功及人間。亦寄與言懷高吟大著，遵皇人之紫筆；演大洞之空歌，文辭章句往往見於世焉。是以蘭之吹香，鶴之聲聞乎！我儀圖之。今長春子丘公非斯人之徒歟，而誰歟？公本登州棲霞人，與劉公、譚公、馬公俱徒學于終南王風子先生，著名海上、遠近敬仰。號丘、劉、譚、馬，若古祛惑論所謂，神仙道士若太上，說養性得仙三十六法，寂寞在人間者也。門人弟子齋公所作詩曲、雜文來謁序引餘，素未遂。觀止臨江之表而獲睹雄篇，嘉其恬淡閒逸，縱凡儷俚無所拘滯礙，若遊戲於翰墨畦徑。外者不雕不琢，匪丹匪青，土鼓貫桴之不求聲奏，玄酒大羹之不事味享。知音、知美其在斯乎？唐將防稱靜福山廖沖曰：仙書無文，仙語無詞。以心傳心，天地不知。放情逍遙，今古為誰。予丘公複雲。時大定丁未長至日文林郎前，太常博士兼校書郎雲騎尉致仕平陽毛麾序。且夫至道之妙，不得以聲色求、而不得以形跡窺，必賴至人為馴。致計摘章摘句俾得傳誦之，歌詠之，而漸能遊聖域，而造玄門者也。然而句乏警策，文無淵底。則烏可以音色當時，而激勵後之學者哉？今見長春子丘公《磻溪集》，片言隻字皆足以警聾瞽，而洗塵囂也。寧非生而穎悟、未弱冠而志於道不寐者。餘四十載日記三千言，身行萬里地，三教九流貯蓄於胸臆，照耀於神識故也。宜乎聲馳丹闕有綸音之邀，契偶真仙喜金麟之得。因知徒重陽之役者，無慮千百輩，唯丘、劉、譚、馬四公時為秀出。然翹翹之譽，獨有歸焉。適有舊友隴西公，亨道自東萊直抵奉城郡署，懇求集序。拜手而加穎者數四，自知弓刀薄領之手，不足為形容。仿佛然稔慕風聲，恨未披際，況季侯之來，引繩不可把，故讓之無計，而勉書數字。時泰和丙寅歲重午後一日，昭義大將軍，武定軍節度使，兼奉聖州管內觀察使提舉，常平倉護軍，漆水郡開國侯食邑一千戶，食寶封一百戶，移刺霖題。昔蒙莊著書三十三篇，大率寓言籍外之論，後之談道者然以黜聰去羨，頤神養氣為本。至於接物誘俗，筆頑釋蔽，亦不免托詞默於語。東州高士，長春子丘公，世居登之棲霞未冠一年，遊昆侖山，遇重陽子王害風一言而道合，遂師事之，王遺以詩。有被餘緩緩收綸線，拽入蓬萊永自由，其深入理窟，可知已久。之與同志馬公、譚公、劉公，陪從重陽子游南京，識者目丘、劉、譚、馬為林下四友居無幾。重陽子捐館，四人護喪歸殯終南廬於墓。次服除各議所之適，惟公樂秦隴之風，居磻溪廟六年，龍門山七年。匈食飲以度朝夕，聲名籍甚。大定戊申世宗皇帝聞之，驛召至京師賜以冠巾條服，見於便殿前後，凡四進長短句以述修真之意，上嘉歎焉！及還山之後接物應俗隨宜，答問有詩、頌、歌、詞無慮若干首。文直而理到，信乎無欲觀妙，深造自得者歎。其徒表為巨帙,將鐫木，以廣其傳，謁文以冠篇首。愚以謂古隱君子有三，概或自放草澤名往從之，人主之尊猶物色而招訪，或持峭行不屈於俗，雖有所應終不可縻以物，務使人人想望風來。或資槁薄而樂山林，逃空虛而不返，使天下常高其德不可加訾。長春子兼而有之，宜乎以野服承聖問，使四方懷想而企慕焉。非如放利之徒，假隱自名欺愚誑瞽為得計哉！先生今在棲霞太虛觀，未有承顏接膝之期，所以序其崖略者，庶他時邂逅不以我為生客。泰和戊辰閏四月望日，翰林學士中順大夫、知制誥兼國子司業輕車都尉、頰川縣開國伯食邑七百戶，賜紫金魚袋。安東陳大任序。