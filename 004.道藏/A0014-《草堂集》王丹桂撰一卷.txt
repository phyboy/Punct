經名：草堂集。金王丹挂撰。一卷。底本出處：《正統道藏》太平部。因臘月二十二日，廼重陽師祖憫化妙行真人降跡，丹陽師父順化慈願，真人昇霞，衆道友修齋畢，以詞贈之。雪霽郊園，冰凝池沼，時當探入窮冬。重陽此日，降跡闡真風。還是丹陽師父，辭塵世、飛上天宮。玄元理，一昇一降，顯現至神功。無窮。真匠手，京南陝右，河北山東。但兒童耆老，誰不欽崇。應物隨機順化，垂方便、三教通同。諸公等，從今已往，何日再相逢。利鎖名韁，恩繩愛索，兀誰不被牽纏。但能省悟，早是具前緣。那更苦求出離，情探處、翻作讎冤。應知否，暗中真聖，接汝趁天元。堅堅。惟謹謹，收縛意馬，擒捉心猿。稍些兒放蕩，損壞芝田。日用常搜己過，居衆中、莫見他愆。如斯做，本來一點，不許不周圓。冷淡家風，清閑門戶，有誰著意搜求。元初靈識，剛被火宅囚。貪戀時間恩愛，終不道、前有程頭。當省悟，好學我輩，一割萬緣休。優遊。何可似，鷹離籠罩，魚脫綸鉤。信飄飄渾如，解纜孤舟。隨分飢食渴飲，飽來後、鼓腹歌謳。無縈絆，功成歸去，高步訪瀛洲。貴賤由天，榮枯隨分，分明不在強圖。得之本有，失者本來無。謾使機關巧倖，勞神智、疲役形軀。癡迷客，蠅頭利路，貪得又何如。蟾烏。飛走急，百年限裹，光景須臾。恰紅顏青鬢，盡變霜鬚。不日無常來到，問君待、著甚枝梧。爭如我，虛閑寂靜，保固大丹鑪。一點靈明，萬情牽緒，豈曾時暫寧閑。輪回催逼，販骨若丘山。由是迷心未悟，誇聰辯、馳騁伶奸。還同似，飛蛾投火，螻蟻競循環。今番。親得遇，羣仙降世，闡化人寰。示全真大教，直指玄關。常處常清常靜，休持論、返老童顏。從玆後，除疑斷妄，名姓列仙班。四業三彭，七情六欲，終宵永日教唆。輸他圈圓，難出黑風波。起盡慳貪嫉妬，生機狡、無限張羅。堪嗟處，從今至古，誰是不遭呵。王哥。親說破，直須决烈，慎勿蹉跎。把無情慧劍，每每頻磨。假使當場臨陣，加剛銳、辟散羣魔。歸來後，民安國富，齊唱太平歌。釋演空寂，道談清靜，儒宗百行周全。三枝既立，遞互闡良緣。尼父名揚至聖，如來證、大覺金仙。吾門祖，老君睿號，今古自相傳。玄玄。同一體，誰高誰下，誰後誰先。共扶持邦國，普化人天。渾似滄溟大海，分異派、流泛諸川。然如是，周遊去處，終久盡歸源。閑寫荒詞，謾成拙句，略將管見鋪陳。貪迷世夢，虛度二十春。忽悟前頭路險，拖恩愛、孰敢因循。投玄教，搜窮密妙，坦蕩樂天真。清貧。活計好，還淳反樸，養素頤神。幸清風作伴，明月為鄰。占得逍遥自在，從烏兔、東出西傾。忘言處，些兒消息，能有幾人聞。?正清油，重羅白麵，如牙細米舂淘。精嚴辦供，庖饌列珍餚。虔恪行香點靜，頻作禮、豈憚劬勞。惟求望，見存獲福，亡者得昇超。吾曹。聽勸化，休生懈怠，道念堅牢。在澄心滌慮，勿犯天條。稍有違齋破戒，無慚愧、滴水難消。虧功行，將來打筭，天地不輕饒。和氣融融，日遲風軟，艷陽物景相宜。園林鋪繡，桃李正芳菲。鷰語鶯聲鬬巧，黃金嫩、柳帶低垂。香風細，仙姿是日，分瑞向深閨。神儀。何秀發，溫顏玉潤，鶴態依稀。志謙和慈惠，大善常持。遐壽不須重祝，真元性、自有仙期。俗緣斷，人間夢覺，還去宴瑤池。佑國雄才，皇家貴戚，御恩守鎮平山。一方安堵，何幸感怡顏。視衆猶同赤子，寬刑憲、矜恤愚頑。無私曲，政聲流美，應遍滿人寰。公餘，重積德，投誠奉教，使保心閑。又遠蒙見召，祇建靈壇。醮謝諸天聖衆，仗青裙、開啟陰關。從今後，高真降鑒，名係上仙班。昔年貪愛，平生做作，而今一、旦紛飛。知命樂天，風前月下，依山臨水幽棲。杜口且如癡也。不管傍人，說是談非。盡日無餘事，惟保守這些兒。幽微暗洽玄機。覺澄澄湛湛，並沒歸依。興即唱吟，欣來歌舞，隨緣悅我希夷。不整外容儀。放落魄婪躭，自在無為。但樂貧閑過，任烏兔走東西。策杖水雲遊歷，一身到處為家。洞天高臥養丹砂，茅屋柴籬入畫。收拾黃芽白雪，合和玉液金茶。就中甘味不須誇，奪箇仙魁無價。□大非為堅固，□今迷執居家。□還悟得紫靈砂，□棄琴棋書畫。□載慇懃煅鍊，□中養就名茶。□今知味豈須誇，□日功成無價。拆起四字欲覓修行捷路，無令馬劣猿顛。頭頭物物絕縈牽，問甚龜蛇相纏。常使靈臺瑩瑩，自然真息綿綿。箇中仙子貌嬋娟，便是本來頭面。魚在迷津苦海，隨波逐浪漂遊。閑拋香餌下綸鈎，一釣俄然回首。也是宿緣深重，一齊萬事都休。前途何處是程頭，作箇羣仙領袖。欲要超離苦海，先須割愛忘情。從來坑壍剗教平，不入荒涼斜徑。幻景浮華識破，疑心妄念休生。蕭蕭洒洒向前行，步步蓬萊有準。既悟出家學道，須憑一志堅堅。假饒心上起諸緣，全在慇懃?鍊。處衆莫生異見，利他損己為先。內功外行兩雙全，得赴瑤池瓊宴。大道豈分貴賤，人人箇箇圓成。休教方寸萬緣生，念念常歸清靜。達了這番消息，不須屈體勞形。靈臺皎潔勝冰輪，照破無明種性。一等求真慕道，令人堪嘆堪憐。遠葷止酒戒腥羶，做就出家行遣。靜處閉眉合眼，人前說道談禪。些兒觸著早生煙，錯了從來知見。罷論古人公案，且呈自己門風。三更三點扣齋鐘，便是予家妙用。湛湛空花形像，澄澄水月儀容。兩番消息一番同，看你如何拈弄。祖道將何言說，正宗著甚談論。搖唇調吻早差分，背了諸仙心印。似此難為舉向，不辭略與開陳。頭頭物物露全身，言下要君承認。魯拙倦貪世利，疏慵唯愛山居。探承道友喜相呼，來結良緣妙趣。但願徐登壽域，更祈重悟虛無。塵勞放下萬緣除，高外白雲深處。紫陌憂危客，紅塵名利家。區區終日謾孜嗟，無計伴煙霞。儻悟浮生夢短，咫尺蓬萊仙館。飢飡渴飲困時眠，餘事總無牽。風定雲初歛，潮平浪亦安。閑揮輕棹帶簑竿，垂釣近江干。堪湛碧天如水，那更月明風細。奈何魚龞不吞鉤，獨立寥花洲。日日迷花酒，朝朝競氣財。偶然命盡掩泉臺，郊外曝遺骸。任使?敲棒打，不似從來尖傻。勸人早悟此因由，物外做真修。顏貌胡粧點，形骸旋合攢。趍蹌扭捏恁多端，爭信被人般。由自搖頭弄影，日日當場馳騁。一朝線斷罷抽牽，方悟假因緣。猛悟塵勞跳出籠。胸襟多少事，盡成空。逍遙物外傚愚蒙。真脫灑，端的好家風。啟戶對松峰。紅塵飛不到，白雲中。道心不與利心同。開懷抱，高臥養疏慵。全真妙道，先把我人山放倒。妙道全真，决要收拾精氣神。功圓行滿，擎下皮囊都不管。行滿功圓，朝拜丹陽師父前。無為清靜，虎遶龍蟠歸大定。清靜無為，子母和同出入隨。逍遙自在，去去來來絕罣礙。自在逍遙，一任山林與市朝。人非人是，識破全然渾小事。人是人非，恰似春風耳畔吹。真功真行，意馬心猿休內縱。真行真功，十二時中鍊氣沖。羅莊一境，曲水環山相掩映。地秀人賢，慕道崇真種善緣。邀予至此，供養慇懃心不止。報德無方，惟願家家福壽昌。子林苗裔，談論清高超衆異。夙骨靈肌，半貌堂堂出世奇。身崇三教，敬釋尊儒行大道。暗養仙胎，行看白蓮火裹開。嚴凝天氣，萬物深根而固蔕。蓂葉全開，仙子移真下寶臺。松姿鶴質，遣累齋心超衆異。為祝遐齡，福壽同臻等芥城。壬癸纔升，丙丁已降。往來澆灌黃芽長。靈童採摘赴瑤宮，笙簧迎引聲嘹喨。虎嘯祥風，龍翻雪浪。斡旋造化憑真匠。鍊丹砂就月華清，踏雲行處神光燦。清靜家風，無為活計。箇中別有真消息。?寂澄湛契玄機，杳冥恍惚通幽理。七寶山頭，五明宮裹。陶陶恣飲醍醐味。醒還醉了醉還醒，醉還醒了醒還醉。世事紛紛，塵情擾擾。余閑思想真堪笑。榮枯得失幾時休，興亡成敗何年了。今日雖存，來朝難保。聞康認取無為道。修持功行兩完全，携雲笑指蓬萊島。已矣焉哉，之乎者也。悟來好把番番捨。童蒙訓授費精神，因循莫使頭生雪。飛矢年光，忍教虛設。慇懃說破修仙訣。一枝丹桂肯躋攀，與君共賞長生月。長嶺峰前，羅家莊後。來山去水真明秀。而今若把道菴修，他年應引神仙賡。為寫新詞，聊充讚祝。福緣善慶從來有。叔姪暫結有為緣，子孫永享無窮壽。邑號長春，菴名崇道。其間隱奧人難曉。長春靈艷莫教凋，真心崇道家緣掉。外屏喧囂，內搜玄妙。常懷忍辱心低小。慧風吹散嶺頭雲，一輪性月輝華耀。道號安閑，法名德遠。法名道號開方便。安閑常要性逍遙，悟其德遠歸真善。外貌如愚，內通修鍊。下功進火猶爭戰。金烏飛向曲江池，玉蟾躍出通明殿。道本無言，強求強索。與憑詩曲強分解。元初模樣體真常，隨機應物無纖礙。出入縱橫，往來自在。目前一段光明快。君還言下敢承當，不移一腳超三界。頻失笑，迷悟理全差。富貴榮華君活計，寂寥蕭灑我生涯。高枕臥煙霞。長生趣，清興果清嘉。暇伴延齡千歲鶴，閑觀不謝四時花。何處覓仙家。華宗士，清譽久聞傅。邂逅相逢青嶂表，盤桓共坐玉泉邊。談論契真詮。從別後，再會得無緣。切恐靈機迷愛欲，不辭荒拙綴狂篇。託意在毫牋。清河氏，聽取此根原。自昔未逢超岸栰，而今又值下坡年。猶被世情牽。繁華境，虛幻不牢堅。休向夢中重作夢，便於玄上更搜玄。修補洞中天。一竿修竹，有天然標本，森然唯獨。檻外窗前橫翠影，幽雅真非尋俗。內蘊虛心，外彰高節，超越凡材木。靜吟風月，韻同敲擊冰玉。可愛素質英姿，引鶴棲鳳，四序清人目。茂葉重重光潤膩，裊裊柔枝凝緑。根曲蛟虯，氣含蔬笋，全味勝粱肉。此君嘉秀，並余遐等遐福。嵐光清翠，動西風、還遇重陽節暇。丹葉黃花相間隔，嘉景真堪圖畫。往歲玆辰，綺羅絲竹，宴賞飛金斝。而今追想，盡成一夢虛假。有緣悟入玄門，塵情種種，不許纖毫掛。草舍柴籬相掩映，潔靜常教清雅。盡日忘言，通宵無寐，甘想捱蕭洒。何人同志，共說無生之話。蟾烏景急，暗催人、兩鬢銀絲如識。終日區區猶不省，蓋為家緣煎逼。蝸角虛名，蠅頭微利，得也成何濟。聞身康健，好尋雲路活計。拂袖落魄婪躭，水邊石上，笑傲閑吟綴。一粒神丹光燦燦，免使塵情連累。坦蕩逍遙，優遊自在，占得真消息。功成歸去，永居蓬島仙位。禪道本來無辯證，皆因古聖強名。不須方外謾勞形。人人俱有分，箇箇總圓成。但把萬緑齊放下，切須戒斷無明。給孤園內任縱橫。泥牛哮吼處，日午打三更。稽首同途聽教化，休教虛度流年。常生覺照道心堅。包容他過失，整頓自邪偏。分上本無人我相，閑中認正根原。但迷假合起攀緣。永沉煩惱海，難證大羅天。向晚嫩涼生戶牖，松巖獨坐榰頤。憑高一望徹天涯。孤城煙樹慘，遠浦片帆歸。萬里碧天澄似水，雲閑不動毫釐。昭昭明且弄晴輝。圓光含法界，靈艷射瑤池。一片閑心閑不倦，騰騰兀兀忘機。曉來微雨過窗扉。翠霞青嶂裹，還聽杜鵑啼。句句不如歸去朗，我今已應歸期。功成自是步雲霓。何須施巧辯，苦苦競相催。而今既悟塵勞苦，已是身遭遇。屏棄浮華宜樸素。常懷柔弱，莫生貪妬，言行須相副。閑中不起閑思慮，自得閑中妙玄趣。營養三田無旦暮。陰消陽長，氣凝丹結，方稱全真侶。奉勸修仙客，各要常寧耐。萬難千魔志轉堅，休把初心改。渾似蟾光大，瑩靜長天外。斡運無私滿大千，信使浮雲寨。人似當風燭，誰肯心回顧。目下恩情緊絆牽，豈覺於身苦。幸有修仙路，散散閑閑做。到處逍遙任自由，功滿蓬瀛住。泉石清幽，好箇真遊地。香風散、彩雲呈瑞。日暖天和，更時有珍禽戲。嘉致。總粧點、山家況味。外景充盈，內景還相契。丹鑪畔、虎龍交會。女姹嬰嬌，頻勸我、傾金液。沈醉。但高臥、晴霞影裹。廣道王三，天賦精誠藝。將油麵、和調運製。應物番番，但做造由心意。依理。?鍊在、長生鑪內。按候知時，拈出真奇異。光明燦、馨香馥鼻。試與嘗來，又別是、甘甜味。妙矣。堪獻入、仙家筵會。宿緣深重。早省悟，浮生都如一夢。壯志回頭，專心入道，塵事豁然驅屏。要脫死生輪轉，認取元來本柄。甚為準。待與君說破，些兒捷徑。日用。持清靜。積累內功，外行心平等。次泯貪嗔，調和神氣，休放馬猿馳騁。萬里黑雲消散，一點靈明光瑩。仙路穩。這回須免了，改頭換影。云何便會做癡憨，只為番番世事諳。度日隨緣不外貪。處雲菴。渴飲醍醐味轉甘。逍遙坦蕩絕憂愁，管甚流年春復秋。露地安眠放白牛。晚煙收。一曲高歌古渡頭。不持齋戒不看經，不論金丹共五行。玉瑟閑調月正明。韻輕清。響徹瑤臺十二層。三田常用鐵牛耕，種得黃芽漸漸生。法雨時時澆灌頻。轉滋榮。採摘歸來上玉京。幾人學得我風流，疏盡塵緣散盡愁。閑品羌笛駕白牛。好因由。四大神舟任意遊。本來真性喚神仙，為愛幽棲遠市廛。獨隱山堂妙最玄。樂恬然。欣即高歌困即眠。四時流轉急如梭，百歲韶華屈指過。惟願人人出愛河。養沖和。功滿超昇赴大羅。閑閑閑裹憶王孫，今幸相逢語笑頻。各各勤修精氣神。行功臻，同宴桃源碧洞春。警世人本是神仙，只為當初縱馬猿。換骨更形無定止，連綿。致使塵情種種牽。若解固根原，玉鼎金鑪聚汞鉛。?鍊三千功行滿，還元。復返蓬瀛絕變遷。余隱居崑崙山清神洞，常習不睡，因久坐，不覺雪降。其夜稍暖，巖溜半溶，似乎有聲。俄然而起，出戶視之，四圍山色盡為更變，因倚松而作是詞。坐久欲矓睛，不覺天公祥瑞呈。夜暖忽聞巖溜滴，聲聲。喚覺遊仙夢不成。級履起開扃，四望遙峰盡變更。唯有長松天性異，堅貞。獨倚幽巖顯道清。余祖居利州，有李仙者自彼而來，言族中親春聞先生入道多歲矣，未知是王家那一宗派，請示一書。因成此詞以寄之。聊與話行藏，生死輪回豈盡量。無奈頑心迷愛欲，滋彰。千古悠悠不到鄉。幸遇祖重陽，開闡全真出世方。寄語吾族當省悟，消詳。這箇從來不姓王。一箇好明師，洪範恢恢出世奇。香味色聲難染滯，須知。縱使波流岸不移。認取莫生疑，休費功夫向外馳。坐臥住行相守定，思惟。瞬目揚眉更是誰。煙霞客，亭亭隱在幽巖側。幽巖側。霜欺雪壓，了無纖礙。虯枝招颭寒雲外，天然姿質真堪愛。真堪愛。青青別是，一番標格。性貞潔，柔枝嫩葉堪圖寫。堪圖寫。四時常伴，草堂風月。孤高勁節天然別，虛心永永無凋謝。無凋謝。緑陰搖曳，瑞音清絕。滿目青青松間竹。掩映山家，有甚閑榮辱。獨自唱吟斟美酴，味濃醉倒和衣宿。清夢覺來情未足。重抱瑤琴，品弄無生曲。誰是知音余伴侶，草堂風月應相許。世事紛紛何事苦。死去生來，輪販無停住。有幸高真開法宇，引人同上無生路。路上行人當聽屬。屬付虔誠，念道忘思慮。清靜功夫昭且著，無生路上常相遇。嫩柳垂金花爛坼。隨處園林，拂袂香風快。無限眼前閑景色，只應粧點春光?。遊騎駢駢馳稚態。不道繁華，暗換朱顏改。到底有情終不耐，慇懃說與尋芳客。短景相催何大促。麗日和風，又送春光暮。漸聽流鶯枝上語，綿蠻似把衷情訴。昨日花開紅滿樹。今已飄零，狂蕩逐飛絮。奉勸遊人生覺悟，莫教失卻來時路。割愛忘情惟謹謹。兔走烏飛，催逼年華迅。又是清明將欲近，家家煙火宜防慎。和氣氤氳當寶運。細雨簾纖，不負陽春信。造化工夫猶此進，仙葩迤邐飄香韻。得真閑，投真趣，傲萍蓬。任運命、否塞亨通。生涯寂淡，二十年罷倒金鍾。頭頭返照，破昏蒙、靈鑑非銅。或遊戲，紅塵境，或棲隱，碧巖松。掌譚馬、遺範餘風。驅馳造化，自然交媾虎和龍。上清仙舉，要爭魁、安敢躭慵。棄浮榮，忘羅絆，勝秋蓬。樂天命、所遇皆通。隨緣一飽，筭來奚用祿千鍾。甘閑守拙，捱清貧、豈顧頑銅。陪霞友，邀風月，臨溪石，對巖松。論坦然、出世家風。烹金鍊玉，斡旋牝虎與玄龍。而今重悟，萬緣空、意倦心慵。死生催，輪回迫，役休期。向迷津、苦海爭馳。會逢聖代、真仙垂教度羣迷。頓然喚覺，夢浮生、疏遠輕肥。頭如蓬，面如垢，情如醉，貌如癡。處閑閑、窮究幽微。嘉祥得也、料應塵世少人知。靈風飄蕩，靜乾坤、月照華夷。宦途好似水，東流得失幾時休。選甚王侯黎庶，無常限到難留。爭如解放名韁鎖，且免了閑愁。異日三丹結正，携雲卻訪瀛洲。頓拋塵世事，無涯知命度年華。占斷草堂風月，恬然欲對誰誇。平生據我無拘束，寶鼎養丹砂。直待功成九轉，飄遊海上人家。重陽嘉節興尤深，勝賞一登臨。天闊水清山秀，霜葉墜疏林。增雅趣，助微吟，息塵襟。壺觴滿泛，清韻重彈，誰是知音。瑞雲探處是仙家，高枕臥煙霞。調引箇中物象，玉兔配烏鴉。甘淡素，棄輕紗，遠浮華。身崇三教，心敬三光，頭戴三花。壽高由是殢躭家，斜日對餘霞。不覺盡成皓鬢，難得再如鴉。牙漸朽，眼蒙紗，少光華。殘年何異，雨打哀桐，風撼狂花。雲水生涯，到處為家。遠浮名、浮利浮華。三宮昇降，上下無差。要結靈胎，收靈物，聚靈芽。清興幽賒，此外何加。恣陶陶、暢飲流霞。大丹熟也，歸泛仙槎。便曳瓊琚，搖瓊珮，戴瓊花。幼悟離塵，鍊汞烹銀。把壺中、造化區分。虎龍調處，滋助陽初。現亘來容，元來面，本來身。雲水為鄰，風月常親。妙玄通、方稱全真。憶師慈訓，稍異常人。便字昌齡，名丹桂，號白雲。說甚根塵，辯甚鉛銀。這仙佛、路徑明分。何須外覓，不在勞神。欲要全完，當全道，露全身。一體同觀，無起疏親。志常清、常靜常真。不惟自利，兼利他人。定結祥光，成祥瑞，躡祥雲。早年忘俗累，雲水寄天隅。群峰藏弊舍，養癡愚。寂寥孤淡，默默守如如。深謝崇真友，步屨携笻，不辭遠訪山居。奈門風、冷落清虛。相待禮全疏。微言頻勸喻，省區區。前程路險，認取妙元初。物物頭頭上，一段靈光，本來無欠無餘。人間何最苦，說著替君愁。眼前生滅景，象悠悠。虛名薄利，隨分少貪求。幸遇嘉時節，乘興偷閑，訪尋霞侶雲儔。更那堪、猛悟回頭。物外恣飄遊。布袍襟袖闊，好風流。紛紛塵事，一筆盡都勾。磨瑩先天寶，燦燦輝輝，恰如朗月當秋。節令頻移改，寒暑遞相遷。光陰駒過隙，古今傳。曉來萬戶，歡笑賀新年。誰肯回光照，紺髮童顏，漸成衰鬢皤然。願人人、早悟根原。搜覓妙中玄。洞天風月下，舞胎仙。刀圭瀲灧，一顆大丹圓。捧入青霄路，步步無生，任從海變桑田。東南形勝地，極目鎖嵐煙。海山鍾異秀，產英賢。人多吉善，息念屏囂喧。是處追朋挹，探妙賾真，共修物外因緣。願由斯、道念彌堅。早早悟重玄。慇懃營養就，火中蓮。清香馥郁，遞互盡相傳。異日真功滿，拂袖携雲，逕超無上人天。歷劫昏蒙，為恩情愛戀，一向迷執。爭頭競角，觀巨浪洪波，豈顧沈溺。幸今生覺悟，便拂袖、開懷暢意。返照從前事，行蹤過跡，翻作大讎隙。飄然做箇閑人，向青松影下，白雲堆裹。怡怡自樂，但詠歌談笑，隨緣銷日。晚來增雅趣，對天鑑、澄澄湛碧。次第銀蟾上，昭彰奮離三島跡。暑氣方闌，漸雲收四野，山海明霽。憑高放目，視萬里汪洋，東連無極。廓然風浪靜，屢顯現、嘉祥至瑞。大哉玄元體，澄清浩渺，浮動乾坤勢。神功聖力難量，信歸墟運轉，無有休息。恢張萬化，任雲物飛翔，魚龍遊戲。混融千古秀，隱三島、十洲異域。直待功成後，騎鯨笑傲超於彼。悟浮生幻化，速把恩情，愛戀俱棄。垢面蓬頭，麻衣紙襖，海角天涯飄逸。摧強挫銳，守柔弱清貧，忘憂忘恥。劣馬斯猿，頓然休歇杳無迹。些兒玄玄妙理。對碧天澄徹，別是一家風味。囉?哩?，唇歌舌誕，何有纖毫拘擊。頻加敬禮，幸出自吾師，昔年提携。異日參從，共赴蟠桃會。用千方萬便，惟把修行，一一開露。至道幽深，玄機杳邈，須仗十分勤苦。韶華迅速，念寶運昌期，忍教虛度。此段因緣，等閑失了再難遇。聽予重重付屬。向舊來境上，挑剔勿令差互。性燭照彰。心花燦爛，無限清香敷布。如斯作做，自然感高真，暗垂加護。行滿功圓，步入丹霄路。今生豪貴宿生緣，分明說與賢。回頭早早悟根原，休教俗境牽。搜秘密，訪幽玄。鑪中鍊汞鉛。真功真行滿三千，飛騰作大仙。修行徑路坦然平，直須斷愛情。邪思妄念不相縈，三尸勢自輕。坐與臥，住兼行。常休忘靜清。一朝忽爾顯靈靈，輝輝晃晃明。略將微語破昏衢，塵情立剪除。色空空色兩無殊，真實理不虛。常湛湛，體如如。出離生死途。澄潭性月一輪孤，光明射四隅。本來一點號牟尼，端嚴越世奇。隨緣應物任施為，圓明合範圍。或顯用，或潛機。靈光出入隨。但能認正决無疑，携雲物外歸。全家一意道心堅，皆因宿世緣。精嚴精謹愈精專，真誠實可憐。聽教化，悟微言。塵勞漸漸捐。內調神息兩綿綿，功成自證仙。既拋火院，塵事難拘檢。物外樂逍遙，總疏遠、征榣賦歛。麤衣淡飯，據分且隨緣，青峰畔，白雲中，獨把清閑占。茅廬一廈，相稱平生願。裹面但容身，也不在、浮華粒點。鎖窗寂靜，恣意任高眠，紅日上，兩三竿，猶自柴門掩。五峰挺秀，滴翠嵐光膩。氣勢壓滄溟，對煙浪、雲濤無際。碧巖深處，掩映道人家，忘寵辱，絕驕矜，勘破人間世。野情幽興，誰羨公卿貴。閑運妙玄機，看虎龍、盤旋作戲。嬰嬌女姹，歡笑慶金丹，功成去，步雲霓，顯我嘉祥瑞。當初學道，望脫塵緣累。迤邐漸生魔，是時間、些兒凝滯。君還識破。慎守勿因循，心決烈，志精專，別有清涼味。羊兒牧處，收管休疏失。稍欲走東西，在主人、調伏斷制。山間林下，早早趁歸期，天欲暮，日將沈，關鎖牢封閉。牛兒性劣，奔競無時輟。短棒與長繩，每驅馳。牢擒痛决。朝來暮往，久久漸調柔，芳草渡，曲江頭，露臥如霜雪。牧童閑散，無限情懷悅。獨坐古松陰，短笛弄、聲悠韻噎。重堆簑笠，拍手笑歸來，清風勁，碧天澄，現出家家月。但凡入道，屏棄繁華早。柔弱守清貧，把靈臺、時時拂掃。塵心起處，宜向死前觀，憑乞化，做生涯，餘事絕論討。日來月往，勤鍊先天寶。默默內含光，照俗緣、番番顛倒。無中還有，此理最幽深，功成日，行圓時，自有天書詔。人間何事最堪悲。迷火院，受驅馳。不曾時霎暫舒眉。等何日，是休期。況他衣飲各相隨。空熱亂，又奚為。明明生死眼前催。放得下，是便宜。浮名浮利兩悠悠。終不道、把身囚。多貪多敗更多憂。又著箇、甚來由。願人識破早抽頭。從前事，盡都休。飄飄物外不淹留。管有分，繼吾儔。肥遁人家，對東南萬里，鯨海橫碧。蘭苑芝田，暖香風送，不减鳳城春色。壽松徑裹，緣茵嫩草紋如識。又還是，鶴詔乍回，猶聽九霄唳。天教賦我，此段嘉期，寸心澄寂，百慮蠲息。向閑中、呼童煮茗，玉甌輕泛浪花白。神爽氣和何有隔。況真常道，時時默運玄功，湛然無為，澹然自得。美譽深仁兼孝行，遠近盡談揚。為寄新詞細審詳，早早悟黃梁。一朵心花初綻處，裊裊吐清香。風散餘芳入道場，廓爾露禎祥。道念精誠聞已久，皆是宿生因。何日相陪願結鄰，挑剔出迷津。自在逍遙隨分過，兀兀養天真。火裹蓮開日轉新，永永占長春。孫義來說，弟子昨夜夢丹陽真人，化弟子出家。弟子言子孫未立，家道未成，恐無出家緣分。且只在家修行可否。真人笑曰：吾固有云，無偎妻抱子，神仙沒在家，蓬烏公豈不知也。言訖，弟子覺來，未知怎生。因以詞贈之。稽首富春仙，聽說根源。金柳玉扭緊牽纏。惟要自家心次决，休道無緣。賢聖夢中言，的不虛傳。家緣事事待周全。更望一身成道果，掘地尋天。奉勸二汾陽，略序行藏。有緣身入道家鄉。塵事番番宜損損，捨短從長。日用爇心香，返照回光。逢魔逢難敢承當。盡始盡終無變易，决赴蓬莊。狂語話真誠，清衆宜聽。不期白髮鬢邊生。前有無常相等待，著甚祇迎。除是做修行，心地寬平。舊來熟境不相縈。已過更能頻改正，功自圓成。確志慕前程，寵辱猶驚。五千奧旨灼然明。所以百川俱湊海，窪則當盈。上士處無爭，柔弱為憑。外雖應物內澄清。履道如斯常坦坦，步步蓬瀛。宴坐心但適，幽居興可嘉。靜鳴天鼓漱雲芽。吐納綿綿，隨分保生涯。但解安時運，奚憂換物華。三山瓊路信非賒。未去權依，積翠與明霞。猿烏誠幽伴，泉石亦近鄰。三竿紅日欲侵門。睡起從容，無事暫相親。玄谷規千聖，泥丸聚百神。些兒功用養天真。遠害全生，清樂未輸君。落魄白雲子，身無箇事縈。閑思雲水下山屏。策蹇攜童，行化過東溟。暑氣潛然退，秋風分外清。連連小雨未開晴。有意相留，不放出門行。歲運推遷。時正遇，十月小春天。老人星燦，玉繩低縱，銀漢高懸。曉來佳氣聚，慶謫仙、初駐雲駢。應良緣，漸重敷素艷，復闡金蓮。飄然。塵情一蕩，志歸清靜禀根原。鼎鑪烹鍊，河車搬運，丹滿三田。洞房輝煥處，會虎龍、嬰姹團圓。表長年。傲龜齡鶴算，永劫綿綿。時令相催。又還是，元宵報春回。桂輪新滿，金蓮乍坼，不待栽培。六街三市徧，列鼇山、輝映樓臺。競追陪，簇香車寶馬，馳騁多才。吾儕。情忘企慕，絳宮深處保仙胎。覺花芬馥，慧光明燦，別是歡諧。玉漿瓊液泛，結刀圭、不讓樽罍。恣開懷。任鸞迎鳳引，遊宴蓬萊。陰極陽升。當律應，黃鍾正嚴凝。昔年此際，素雲容裔，瑞氣清英。玉衡潛運轉，顯弧南、一曜增明。降仙卿，漸風晴閬苑，月冷蓬瀛。崢嶸。天才富贍，早年名遂與功成。順天合道，退身養浩，同輩吞聲。客中開小宴，會朋儔、交錯霞觥。醉還醒。表冰姿玉骨，壽占樁齡。既悟塵緣，擺愛海恩山，蝸利蠅名。樂然拂袖，絕慮忘情。熟境慎勿牽縈。抱始終一志，但兀兀、莫問途程。處無為，捱蕭蕭洒洒，靜靜清清。閑中做成修鍊，鍊百脉通流，四體和平。虎遠龍蟠，氣結神凝，大丹一粒圓成。引靈童歌舞，瑞雲房、滿酌瑤觥。興無窮，保探根固蔕，久視長生。兔走烏奔，競西沒東生，四序潛分。亞歲方迎，萬戶千門。歡笑共慶良辰。暗推移咎運，正南檐、愛日初新。考豐凶，會銀臺占候，史筆書雲。玄元大哉造化，漸梅蘂飄香，檻竹偷春。坦坦幽人，百福咸臻，默默養浩全真。體沖和妙道，自然理、斡運蒙屯。歲功成，六陰爻始盡，復建陽純。人生百歲誠稀少。此事任誰明曉。相見但開口笑。管甚閑悲惱。四時風月尋常好。放下心腸便了。雖是身難恆少。到底須遲老。愁思俗態知多少。縈遠誰能分曉。方欲強追言笑。翻復成憂惱。春花秋月雖然好。總被功名悮了。纔見兒童年少。又早容顏老。桃源憶故人來少。獨占洞天清曉。追想從前失笑。謾惹閑縈惱。琴書活計端然好。一曲山堂了了。保護胎仙常少。永永依黃老。□來萬事心頭少。□隱任他昏曉。□兀但忘談笑。□限誰愁惱。□閑愈覺沖和好。口後午前功了。□補衰顏重少。□檢仙無老。年華若飛矢，貪愛競無休。西城始逢春色，轉眼又驚秋。日月遞相昏曉，暗裹消磨人老，甘逐逝波流。爭似聞強健，拂袖覓抽頭。放心閑，從體便，勝封侯。優遊到處無繫，渾似一孤舟。但得自家合道，任使傍人笑錯，忘恥亦忘憂。高臥晴嵐表，吟嘯對石樓。秋色入林杪，湛湛碧天長。籬邊數叢黃菊，次第吐清香。自昔羣真朝會，共話人間興廢，應運佐時康。遽命騎鯨客，飈羽下穹蒼。禀天和，懷信惠，效忠良。甘分重職調御，大度愈恢張。況是從來聲價，優渥溥霑高下，民願庇餘光。獻頌期君壽，永與鎮安陽。平山劉，神山劉。更易俗流作道流。人情誓莫留。悟驊騮，禁驊騮。燦燦神珠得自由。光明常逗遛。李志持，做修持。早把心田荊棘治。休教下手遲。汲華池，灌華池。劣馬顛猿不騁馳。功成拜玉墀。慕全真，處全真。舉動行為務正真。惟憑一志真。合天真，契天真。十二時中守內真。頭頭現本真。脫樊籠，離樊籠。無變無遷抱始終。直須顯志洪。積真功，累真功。真正無私合大空。鑪中丹自紅。幸遇教風開，和氣洽吾懷。玄真清衆總仙才。志謙和、恭順垂慈惠，慇勤獻，步雲鞋。妙手巧剜裁，珠寶砌雙顋。一回朝禮躡壇臺。待他年、真行真功滿，超塵世，赴蓬萊。仲夏莫開四葉初，仙姬分秀下雲輿。祥光瑞氣共相扶。法性殊無塵事累，靈姿那有世情拘。自然遐壽等麻姑。前期三日是蕤賓，芝軿別紫宸。祥煙瑞靄結氤氳，同資誕玉真。才敏慧，性敦淳，常希道德鄰。人間短景不堪陳，壺天別有春。重陽又早一年期，景物正凄凄。憑高暢情凝望，極目徹天涯。秋日短，塞天低，馬南飛。詩題紅葉，酒泛黃花，不醉無歸。又中秋屆候，日初沈，夜微涼。對煙障雲屏，良朋益友，逸興何長。飈然玉輪宛轉，歷茫茫、巨浸躍天綱。碾破玻璃萬頃，洞明三界十方。宜將。火棗交梨，開清賞，勝飛觴。肆雅志幽懷，遐襟曠迹，百慮俱忘。爰思教風始振，感重陽、隱語示回陽。桂樹香傳十九，致余極味先嘗。憶當時穎脫，道情濃，世緣疎。愛古洞深溪，蒼松翠栢，萬景齊敷。簞瓢粗為遣日，樂貧閑、況味勝尊蘆。千古昏昏醉夢，廓然一旦樵蘇。瑤圖。寶籙幽微，精勤佩，未嘗辜。慶靈艷昭昭，心花燦燦，並沒凋殂。威雄猛持慧劍，屏三尸、六賊泯狂徒。永保胎仙出入，往來紫府清都。嘆滔滔苦海，任群迷，恣漂遊。被有限形軀，無涯愛慾，一向拘囚。空生萬千計較，況百年、短景不常留。貪為名深利切，豈期水遠山悠。如流。歲月相催，宜省悟，覓抽頭。向太一峰前，雙林樹下，早把心收。從來既知是錯，待番番、放下便休休。撒手縱橫無硋，狀同不繫之舟。道家門戶，寂淡清虛好。榮耀矜誇自無擾。向午窗披玩，道德南華，除此外，閑弄絲桐一操。秋光未老，錦樹屏山繞。適性携筇任登眺。對茫茫鯨海，觸目琉璃，天一色、何必搜窮密妙。待他年、功滿化飛仙，越煙浪雲濤，直趍蓬島。修行日用，試與重提領。本為拋家顧性命。下虔心苦志，挫銳摧強，忘寵辱，自得神安氣定。番番境上，猿馬休教弄。稍覺偏頗便改正。向閑中鍊就，一粒金丹，成片段、萬道霞光輝映。有青龍、白虎共扶持，遍三界十方，盡來稱慶。風高露冷，又報重陽候。過雨羣山倍明秀。正披巖紅葉，接徑黃花，堆錦繡、裊裊清香依舊。凝神望久，思入無何有。回首溪邊聽長溜。念人生如夢，世事無涯，空汩沒、爭似吾家拂袖。據盤石、容膝坐忘機，看天末飄飄，斷雲歸岫。素天澄徹，時令秋將暮。志尚清虛寄巖谷。看雲中征鴈，列序成行，續復斷、迤邐呱呱南度。忘情真侶，共講玄玄語。猶勝塵凡奮名譽。待欣來舞袖，睡即和衣，全放下、管甚紅輪西沒。霎時間、一枕夢遊仙，覺來也重行，錦屏深處。遊仙一境，上下川原秀。背負高崗面長溜。看峰排千刃，地占三陽，佳氣聚，相接居民淳厚。黃童白叟，信道崇真久。同啟哀誠薦枯朽。命簪裳謄奏，列聖高真，頒惠渥、符下宣恩赦宥。釋幽塗、苦爽悉停酸，保見在家家，共沾福祐。奉勸修真仙衆，日用全憑實行。烏兔疾如梭，莫蹉跎。遇景勿令心動，坐外住行安靜。只此是功夫，合虛無。