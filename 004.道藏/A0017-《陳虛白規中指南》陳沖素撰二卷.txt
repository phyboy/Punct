耳目聰明男子身，洪鈞賦予不為貧。因探月窟方知物，為攝天根始識人。乾遇巽時觀月窟，地逢雷處見天根。天根月窟閑來往，三十六宮都是春。念起即覺，覺之即無，修行妙門，惟在此已。此法無多子，教子煉念頭，一毫如未盡，何處覓蹤由。夫無念者，非同土石草木，塊然無情也。蓋無念之念，謂之正念，正念現前，迴光返照，使神御炁，使炁歸神，神凝炁結，乃成汞鉛。牢擒意馬鎖心猿，慢著工夫煉汞鉛。大道教人先止念，念頭不住亦徒然。

心動則神不入炁，身動則炁不入神。夫采藥者，采身中之藥物也。身中之藥者，采之之法，謂之收拾身心，斂藏神炁。心不動則神炁完，乃安爐立鼎，烹煉神丹。

玄牝：真人潛深淵，浮游守規中。夫玄牝，其白如綿，其連如環，縱廣一寸二分，包一身之精粹。要得谷神長不死，須憑玄牝立根基。真精既返黄金室，一顆明珠永不離。

心腎：神是火，炁是藥。取將坎位中心實，點化離宮腹裏陰，從此變成乾健體，潛藏飛躍盡由心。

追二炁於黄道，會三性於元宫。鉛龍升，汞虎降，驅二物，勿縱放。夫坎離交姤，亦謂之小周天，在立基百日之內見之，水火升降於中宫，陰陽混合於丹鼎，雲收雨散，炁結神凝，見此驗矣。紫陽真人曰：龍虎一交相眷戀，坎離方姤便成胎。溶溶一掬乾坤髓，著意求他啜取來。

上闕-----中｛黃庭｝----下闕大略與別圖同內亦交時外亦交，三關通透不須勞。丹田直至泥丸頂，自在河車幾百遭。朗然子曰：夾脊雙關透頂門，修行徑路此為尊。華池神水頻吞咽，紫府元君直上奔。常使炁沖關節透，自然精滿谷神存。一朝得到長空路，須感當初指教人。夫乾坤交姤，亦謂之大周天，在坎離交姤之後見之。蓋藥既生矣，於斯出焉。古訣曰：離從坎下起，兌在鼎中生。離者火也，坎者水也，兌者金也，金者藥也。是說也，乃起水中之火，以煉鼎中之藥。莊子云：水中有火，乃成大塊。玉蟾云：一點真陽生坎內，填卻離宮之闕，造化無聲，水中起火，妙在虛危穴。丹陽真人云：水中火發休心景，雪裏花開滅意春。其證驗如此。夾脊如車輪，四肢如山石，兩腎如湯煎，膀胱如火熱，一息之間，天機自動，輕輕然運，默默然舉，微以意而定息，應造化之樞機，則金木自然混融，永火自然升降，忽然一點大如黍珠，落于黄庭之中，仍用采鉛投汞之機，百日之內，結一日之丹也。當此之時，身心混然，與虛空等，不知身之為我，我之為身，亦不知神之為炁，炁之為神，似此造化，非存想，非作為，自然而然，亦不知其所以然也。《復命篇》曰：井底泥蛇舞柘枝，窗間明月照梅梨。夜來混沌攧落地，萬象森羅總不知。

上柱天，下柱地，只這箇，是鼎器，既知下手，工夫容易。子子復守藏勿用初九潜龍勿用一陽生，宜守靜，意要誠，心要定。龍德潜藏，勿宜輕進。丑丑臨進火得位九二見龍在田鼓巽風，運火功，刹那間，滿鼎紅。見龍在田，光遍虚空。寅寅泰加火守城九三終日乾乾天地交，陰陽均，汞八兩，鉛半斤。姹女歙袂，嬰兒仰從。卯卯大壯沐浴重淵九四或躍在淵火制火，金克木，到斯時，宜沐浴。或躍在淵，存誠謹獨。酉酉觀六四汞要飛，鉛要走，至斯時，宜謹守。把没底囊，括結其口。戌戌剥退火復位六五黄裳元吉虚其心，實其腹，宜守靜，待陽復。動一刹間，周天數足。亥亥坤野戰守靜上六龍戰于野羣陽剥，丹光畢，至精凝，元炁息。收拾居中，黄裳元吉。陰既藏，再生陽，到這裏，要堤防，若逢野戰，其血玄黄。

掀倒鼎，踢翻爐，功滿也，產玄珠，歸根復命，抱本還虛。三百日火，一千日胎，其心離身，忽去忽來。回視舊骸，一堆糞土，十步百步，切宜照顧。孩兒幼小未成人，須藉爺娘養育恩。九載三年人事盡，縱橫天地不由親。

身外有神，猶未奇特，虛空粉碎，方露全身。太上玄門知者少，玄玄元不異如如。提將日月歸元象，跳出扶輿見太虛。煉到形神俱妙處，遂知父母未生初。這些消息誰傳授，沒口先生說與吾。陽神離體，冥冥窈窈。刹那間，遊遍三島。出入純熟，按捺住，別尋玄妙。合真空，虛無事了。

內丹之要有三，曰玄牝、藥物、火候。丹經子書：摘為隱語，黄絹幼婦，讀者惑之。愚今滿口饒舌，直為天下說破，言雖覼縷，意在發明，字字真訣，肺腑相視，漏泄造化之機緘，貫串陰陽之骨髓，古今不傳之秘，盡在是矣。鯨吞海水盡，露出珊瑚枝。詩曰：混沌生前混沌圓，個中消息不容傳。擘開竅內竅中竅，踏破天中天外天。斗柄逆旋方有象，台光返照始成仙。一朝撈得潭心月，覷破胡僧面壁禪。詩曰：五蘊山頭多白雪，白雲深處藥苗芬。威音王佛隨時種，元始天尊下手耘。石女騎龍探雨實，木人駕虎摘霜芸。不論貧富家家有，采得歸來共一斤。詩曰：無位真人煉大丹，倚空長劍逼人寒。玉爐火煆天尊髓，金鼎湯煎佛祖肝。百刻寒溫忙裏准，六爻文武靜中看。有人要問真爐鼎，豈離而今赤肉團。

《悟真篇》云：要得谷神長不死，須憑玄牝立根基，真精既返黄金室，一顆明珠永不離。夫身中一竅，名曰玄牝，受炁以生，實為神府，三元所聚，更無分別，精神魂魄，會於此穴，乃金丹返還之根，神仙凝結聖胎之地也。古人謂之太極之蒂、先天之柄，虛無之宗，混沌之根、太虛之穀、造化之源、歸根竅、復命關、戊己門、庚辛室、甲乙戶、西南鄉、真一處、中黄房、丹元府、守一壇，偃月爐、朱砂鼎、龍虎穴、黄婆舍、鉛爐土釜，神水華池、帝一神室、靈台絳宮，皆一處也。然在身中而求之，非口非鼻，非心非腎，非肝非肺，非脾非胃，非臍輪，非尾閭，非膀胱，非穀道，非兩腎中間一穴，非臍下一寸三分，非明堂泥丸，非關元炁海。然則何處？曰：我的妙訣，名曰規中，一意不散，結成胎仙。《契》云：真人潛深淵，浮游守規中。此其所也。老子曰：多言數窮，不如守中。正在乾之下，坤之上，震之西，兌之東，坎離水火交媾之鄉，人一身天地之正中，八脈九竅，經絡聯輳，虛閑一穴，空懸黍珠，不依形而立，惟體道以生，似有似無，若亡若存，無內無外，中有乾坤，黄中通理，正位居體。《書》曰：惟精惟一，允執厥中。《度人經》曰：中理五炁，混合百神。崔公謂之貫尾閭通泥丸，純陽謂之窮取生身受炁初，平叔曰勸君窮取生身處，此元炁之所由生，真息之所由起，故玉蟾又謂之念頭動處。修丹之士，不明此竅，則真息不住，神化無基。且此一竅，先天而生，後天而接，先後二炁，總為混沌，杳杳冥冥，其中有精，恍恍惚惚，其中有物，物非常物、精非常精也。天得之以清，地得之以寧，人得之以靈。譚真人曰：得灝炁之門，所以歸其根，知元神之囊，所以韜其光，若蚌內守，若石中藏，所以為珠玉之房。皆真旨也。然此一竅，亦無邊傍，更無內外，若以形體色象求之，則又成大錯謬矣。故曰：不可執于無為，不可形於有作，不可泥於存想。不可著於持守。聖人法象，見於丹經，或謂之玄中高超，狀似蓬壺，關閉微密，神運其中；或謂之狀如雞子，黑白相扶，縱廣一寸，以為始初，彌歷十月，脫出其胞；或謂之其白如練，其連如環，方廣一寸二分，包一身之精粹。此明示玄關之要，顯露造化之機。學者不探其玄，不賾其奧，用工之時，便守之以為蓬壺，存之以為雞子，想之以為連環，模樣如此，形狀如此，執有為有，存神入妄，豈不大謬耶。要知玄關一竅，玄牝之門，乃神仙聊指造化之基爾。玉蟾曰：似有而非，除卻自身，安頓何處去。然其中體用權衡，本自不殊，如以乾坤法天地，離坎體日月是也。《契》云：混沌處相接，權輿樹根基，經營養鄞鄂，凝神以成軀。則神炁有所取，魂魄不致散亂，迴光返照便歸來，造次弗離常在此。詩曰：經營鄞鄂體虛無，便把元神裏面居，息往息來無間斷，全胎成就合元初。玄牝之旨，備於斯矣，抑又論之。杏林云：一孔玄關竅，三關要路頭，忽然輕運動，神水自然流。又曰：心下腎上處，肝西肺左中，非腸非胃府，一炁自流通。今曰玄關一竅，玄牝之門，在人一身天地之正中，造化固吻合乎此。愚嘗審思其說，大略精明，猶未的為直指，天不愛道流傳人間，太上慈悲，必不固吝。愚敢淨盡漏泄天機，指出玄關的的大意，冒禁相付，使骨肉相合。修仙之士，一見豁然，心領神會，密而行之，句句相應。是書在處，神物護持，若業重福薄，與道無緣，自然邂逅斯訣，雖及見之，忽而不信，亦不過瞽之文章、聾之鐘鼓耳。玄之又玄，彼烏知之。其密語曰：徑寸之質，以混三才，在腎之上，心之下，仿佛其內，謂之玄關，不可以有心守，不可以無心求，以有心守之，終莫之有，以無心求之，終見其無。若何可也？蓋用志不分，乃凝於神，但澄心絕慮，調息令勻，寂然常照，勿使昏散，候氣安和，真人入定。於此定中，觀照內景，才若意到，其兆即萌，便覺一息從規中起，混混續續，兀兀騰騰，存之以誠，聽之以心，六根安定，胎息凝凝，不閉不數，任其自如，靜極而噓，如春沼魚，動極而吸，如百蟲蟄，氤氳開闔，其妙無窮。如此少時，便須忘炁合神，一歸混沌，致虛之極，守靜之篤，心不動念，無來無去，不出不入，湛然常住，是謂真人之息以踵，踵者，其息深深之義，神炁交感，此其候也。前所謂元炁之所由生，真息之所由起，此意到處，便見造化，此息起處，便是玄關，非高非下，非左非右，不前不後，不偏不倚，人一身天地之正中，正此處也。採取在此，交媾在此，烹煉在此，沐浴在此，溫養在此，結胎在此，脫胎神化，無不在此。今若不明說破，學者必妄意猜度，非太過則不及矣。紫陽真人曰：饒君聰慧過顏閔，不遇明師莫強猜，只為丹經無口訣，教君無處結靈胎。然此竅陽舒陰慘，本無正形，意到即開，開闔有時，百日立基，養成炁母，虛室生白，自然見之，昔黄帝一月內觀，蓋此道也。自臍以下，腸胃之間，謂之酆都地獄，九幽都司，陰穢積結，真陽不居，故靈寶煉度諸法，存想此謂幽闕，豈修煉之所哉。學者誠思之。

古歌曰：借問因何是我身，不離精炁與元神，我今說破生身理，一粒玄珠是的親，夫神與炁、精，三品上藥，煉精化炁，煉炁成神，煉神合道，此七返九還之要訣也。紅鉛黑汞，木液金精、朱砂水銀、白金黑錫、金翁黄婆、離女坎男，蒼龜赤蛇、火龍水虎、白雪黄芽、交梨火棗，金烏玉兔、乾馬坤牛、日精月華、天魂地魄、水鄉鉛、金鼎汞，水中金、火中木，陰中陽，陽中陰，黑中白、雄裏雌，異名衆多，皆譬喻也。然則何謂之藥物？曰：修丹之要，在乎玄牝，欲立玄牝，先固本根，本根之本，元精是也，精即元炁所化，故精炁一也。以元神居之，則三者聚於一矣。杏林曰：萬物生復死，元神死復生，以神歸炁內，丹道自然成。施肩吾曰：氣是添年藥，心為使炁神，若知行炁主，便是得仙人。若精虛則炁竭，炁竭則神遊。《易》曰：精炁為物，遊魂為變。欲復歸根，不亦難乎？玉溪子曰：以元精未化之元炁而點化之，至神則神，有光明而變化莫測矣，名曰神。是皆明身中之藥物，非假外物而言之也。然而產藥有川源，采藥有時節，制藥有法度，入藥有造化，煉藥有火功。吾曩聞之師曰：西南之鄉，土名黄庭，恍惚有物，杳冥有精，分明一味水中金，但向華池著意尋，此產藥之川源也。垂簾塞兌，窒欲調息，離形去智，幾於坐忘，勸君終日默如愚，煉成一顆如意珠，此采藥之時節也。天地之先，無根靈草，一意制度，產成至寶，大道不離方寸地，工夫細密有行持，此制藥之法度也。心中無心，念中無念，注意規中，混融一炁，息息綿綿無間斷，行行坐坐轉分明，此入藥之造化也。清靜藥材，密意為丸，十二時中，無念火煎，金鼎常令湯用暖，玉爐不要火教寒。此煉藥之火功也。大抵玄牝為陰陽之原，神炁之宅，神炁為性命之藥，胎息之根，呼吸之祖，深根固蒂之道。胎者藏神之府，息者化胎之元，胎因息生，息因胎住，胎不得息不成，息不得神無主。若夫人之未生，漠然太虛，父母媾精，其兆始見，一點初凝，純是性命，混沌三月，玄牝立焉。玄牝既立，系如瓜蒂，嬰兒在胎，暗注母炁，母呼亦呼，母吸亦吸，凡百動盪，內外相感，何識何知，何明何曉，天之炁混混，地之炁沌沌，但有一息存焉。及期而育，天地翻覆，人驚胞破，如行太山巔失足之狀，頭懸足撐而出之，大叫一聲，其息即忘，故隨性情，不可俱也。況亂以沃其心，巧以玩其目，愛以率其情，欲以化其性，渾然天真，散之而為萬物者皆是矣，胎之一息，無復再守。神仙教人煉精，必欲返其本，復其初，重生五臟，再立形骸，無質生質，結成聖胎。其訣曰：專炁致柔，能如嬰兒乎。除垢止念，靜心守一，外想不入，內想不出，終日混沌，如在母腹，神定以會乎炁，炁和以合乎神，神即炁而凝，炁即神而住，於寂然休歇之場，恍兮無何有之鄉，天心冥冥，注意一竅，如雞抱卵，似魚在水，呼至於根，吸至於蒂，綿綿若存，再守胎中之一息也。守無所守，真息自住，泯然若無，雖心於心，無所存住，杳冥之內，但覺太虛之中，一靈為造化之主宰，時節若至，妙理自彰，輕輕然運，默默然舉，微以意而定炁，應造化之樞機，則金木自然混融，水火自然升降，忽然一點，大如黍珠，落于黄庭之中，此乃采鉛投汞之機，為一日之內，結一日之丹。《復命篇》曰：「夜來混沌攧落地，萬象森羅總不知」。當此之時，身中混融，與虛空等，亦不知神之為炁，亦不知炁之為神，似此造化，亦非存想，是皆自然之道，吾亦不知其所以然而然。藥既生矣，火斯出焉。大抵藥之生也，小則可以配坎離之造化，大則可以同乾坤之運用，金丹之旨，又於此泄無餘蘊矣，豈傍門小法所可同語哉！若不吾信，舍玄牝而立根基，外神炁而求藥物，不知自然之胎息，而妄行火候，棄本趨末，逐妄迷真，天奪其算，吾未如之何也已矣。

古歌曰：聖人傳藥不傳火，從來火侯少人知。夫何謂不傳？非秘不傳也。蓋采時謂之藥，藥之中有火焉，煉時謂之火，火之中有藥焉。能知藥而取火，則定裏之丹成，自有不待傳而知者已。詩曰：藥物陽內陰，火候陰內陽，會得陰陽旨，火候一處詳。此其義也，後人惑于丹書，不能頓悟，聞有二十四炁，七十二候，二十八宿，六十四卦、十二分野、日月合璧、海潮升降、長生三昧、陽文陰武等說，必欲窮究何者為火，何者為候，極心一生，種種著相，雖得藥物之真，懵然不敢烹煉，殊不知真火本無候，大藥不計斤。玉蟾云：火本南方離卦屬心，心者神也，神即火也，炁即藥也，以火煉藥而成丹者，即是以神馭炁而成道也。其說如此分明，如此直捷，夙無仙骨，諷為虛言，當面蹉過，深可嘆惜。然火候口訣之要，尤當於真息中求之。蓋息從心起，心靜息調，息息歸根，金丹之母。《心印經》曰「回風混合，百日功靈」者此也，《入藥鏡》所謂「起巽風，運坤火，人黄房，成至寶」者此也；海蟾翁所謂「開闔乾坤造化權，煆煉一爐真日月」者此也。何謂「真人潛深淵，浮游守規中」？必以神馭炁，以炁定息，橐龠之開闔，陰陽之升降，呼吸出入，任其自然，專炁致柔，含光默默，行住坐臥，綿綿若存，如婦人之懷孕，如小龍之養珠，漸采漸煉，漸凝漸結，功夫純粹，打成一片，動靜之間，更宜消息。念不可起，念起則火炎，意不可散，意散則火冷，但使其無過不及，操捨得中，神抱於炁，炁抱於神，一意沖和，包裹混沌，斯謂火種相續，丹鼎常溫，無一息之間斷，無毫髮之差殊。如是煉之一刻，一刻之周天也；如是煉之一時，一時之周天也；如是煉之一日，一日之周天也。煉之百日，謂之立基；煉至十月，謂之胎仙。以至元海陽生，水中火起，天地迴圈，乾坤反復，亦皆不離一息，況所謂沐浴溫養，進退抽添，其中密合天機，潛符造化，而不容吾力焉。故曰火雖有候，不須持些子機關，我自知無子午卯酉之法，無晦明弦朔之節，無冬至夏至之分，無陰火陽符之別，無十二時中只一時之說，無三百日內在半日之訣，亦不在攢簇年月日時之說。若言其時，則十二辰意所到皆可為；若言其妙，則一刻之工夫，自有一年之節候。但安神息在天然，此先師之的說也，晝夜屯蒙法自然，何用孜孜看火候，此先師之確論也。噫！聖人傳藥不傳火之旨，盡於斯矣。詩曰：學人何必苦求師，洩漏天機只此書。踏破鐵鞋無覓處，得來全不費工夫。

神無方、易無體。夫所謂玄關一竅者，不過神識氣，使氣歸神，迴光返照，收拾念頭之一法耳，玉溪子曰「以正心誠意為中心柱子」者是也。夫所謂藥物火候者，亦皆譬喻耳。蓋大道之要，凡屬心知意為者，皆非也，但要知人身中一個主宰造化底。且道如今何者為機，若能知此，以靜為本，以定為基，一斡旋，頃刻天機自動，不規中而自規中，不胎息而自胎息，藥不求而自生，火不求而自出，莫非自然妙用。豈待乎存思持守、苦己勞形，心知之，意為之，然後為道哉。究竟到此可以忘言矣。明眼者以為如何。武夷昇眞玄化洞天眞放道人虚白子陳沖素序。