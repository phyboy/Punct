竊謂古人無心於為文，故言發乎誠，而大體全。後世有心於為名，故文過乎情，而華藻勝。大體乾根于自然，華藻者出於使然。自然者同乎天，使者參乎人。心聲之發見限量，不言而判爾。且煥而為日月，章而為雲漢，融而為山川，散而為草木，仰觀俯察，萬象森羅，莫非天之文、地之理，而天地大化，豈容心於此哉？無言而生，不為而化，蓋有不期然而然也。我祖純陽呂翁真人，學貫天人之際，手握造化之機，矢口成言，灑翰成章，初非心思智慮之所致，抑亦天機自發，沛然莫能禦者。其勸世也，隨方設化，辭白義精，觀之使人判斷然冰釋，怡然理順，廉貪敦薄，勃勃然稔絕塵之慮歟。其誅劍也，假物明理，氣豪心放，讀之使人釋然四解，神清氣逸，刮垢磨光，飄飄然有升虛之思歟。夫仙翁之出神入聖，千變萬化，其文散落於人間，殆不可以兼收而備舉。甫于藏室中得其詩章二百餘，厘為二卷，名之曰《渾成集》，以其渾然天成，非人為所能及也。執事于純陽宮者，議欲鋟木以廣其傳，庶與四方共之，因囑予序引。剛拒不能，姑為道其梗概。其中亥豕之疑，不無一二，安敢以己意輒更之？遺以傳疑，當俟達者。嗚呼，有能即其詩以求其心，因其心以得其行，由其所行之行以造聖人之道，其亦庶幾乎！愚不能無望于後之學者。時辛亥歲閏十月望日，條陽清真道人何志淵頓首稽首。謹序。為人不可戀囂塵，幻化身中有法身。莫炫胸中摛錦繡，好于境上惜精神。回來便訪仙家侶，迷即難逃俗眷親。為告聰明英烈士，休教昧了本來真。騎鯨幾齣洞庭湖，誰識逍遙厭世夫？萬朵金蓮開混沌，一輪心月印虛無。不求我住黃金闕，唯願人居白玉壺。袖得青蛇歸去也，鳳簫聲裏步天都。暉暉星斗煥文章，身逐閒雲別帝鄉。一粒丹于方外煉，百篇詩向醉中狂。壺天自有長春境，海島寧無不夜堂？踏破碧霄雲外路，九重天上傲羲皇。喬木陰陰襯落霞，好山都屬道人家。寒灰溫鼎重生焰，枯樹歸根復放花。人世興亡終有限，瑤宮歲月了無涯。天風觸亂鏗鏘佩，來往飛騰紫鳳車。世情不悟只嚚頑，空手歸來下寶山。綠鬢逡巡翻雪鬢，朱顏咫尺換蒼顏。寸心勉作千所調，四假何曾一日閒？標柱題橋多少志，也應囚入死生關。