嘗觀張紫陽贈白鹿洞主之詩，有曰：“聞君知藥已多年，何不修心煉汞鉛？莫教燈被風吹滅，六道輪回難怨天。”余讀至此，掩卷拊膺，喟然嘆曰：紫陽之語，是為已知藥者發也。況懵然乎？故於晝三夜三，常以風燈為警。由是讀金圈栗棘之書者十年，習金鉛木汞之事者又十年，殆如嚼蠟。雖欲尋出生死一路，若蠅鑽窗然，不覺忽及世矣。及敬覽《翠虛》之篇，復聆方外高士之至論，始知采時喚為藥也，煉時喚為火也，結時謂之丹，養時謂之胎，其實一也。所產之處曰川、源、山、海，所煉之器曰壇、爐、鼎、灶，所稟之性，故有汞、鉛、水、火之名，所成之象，故有丹砂、玄珠之號。以今觀之，惟一物也。良由古人剖析真元，分別氣類，所以有采取、交會、鍛煉、沐浴之說。如《易》卦象，無出乎乾，周天星禽，無出乎斗，以抽添運用之細微，遂有斤兩之論。但觀天之月暈黑白，察地之潮候消長，則可默會日中取時之意。於毫髮之際無差殊，何患乎金翁不騎龍，奼女不御虎也？結丹頭於片餉之間，產嬰兒於十月之內，神凝氣聚，身外有身。此誠學仙之快捷方式，度世之妙道。其精微簡要之語，盡在乎《翠虛》一篇。真息子王思誠，謹焚香稽首再拜序。

絳宮天子統乾乾，乾乾飛上九華天。天中妙有無極宮，宮中萬卷指玄篇。篇中皆露金丹旨，千句萬句曾一言。教人只有尋汞鉛，二物采入鼎中煎。夜來火發昆侖山，山頭火冷月光寒。曲江之上金烏飛，嫦娥已與斗牛歡。采之煉之未片餉，一氣渺渺通三關。三關來往氣無窮，一道白脈朝泥丸。泥丸之上紫金鼎，鼎中一塊紫金團。化為玉漿流入口，香甜清爽遍舌端。吞之服之入五內，髒腑暢甚身康安。赤蛇蒼龍交合時，風恬浪靜虎龍盤。神水湛湛華池淨，白雪紛紛飛四山。七寶樓台十二時，樓前黃花深可觀。即此可謂鉛汞精，化作精髓盈關元，但去身中尋周天，前弦之後後弦前。藥味平平氣象足，天地日月交會間。虛空自然百雜碎，嚼破混沌軟如綿。翻來復去成一錢，遍體玉潤而金堅。赤血換兮白血流，金光滿室森森然。一池秋水浸明月，一朵金花如紅蓮。此時身中神氣全，不須求道復參禪。我今知君如此賢，知君有份為神仙。分明指示無多語，默默運用而抽添。年中取月不用年，月中取日月徙然。日中取時時易日，時中有刻而玄玄。玄之又玄不可言，元來朔望明晦弦，金翁奼女奪造化。神鬼哭泣驚相喧。雲收雨散萬籟靜，一粒玄珠種玉田。十月火候聖胎園，九還七返相回旋。初時夾脊關脈開，其次膀胱如火燃，內中兩腎如湯煎，時乎挑動沖心源。心腎水火自交感，金木間隔誰使然。黃庭一氣居中宮，宰制萬象心掌權。水源清清如玉鏡，孰使河車如行船。一霎火焰飛燒天，烏魂兔魄成微塵。如斯默默覓真詮，一路徑直入靈真。分明精里以氣存，漸漸氣積以生神。此神乃是天地精，純陽不死為真人，若知如此宜修仙，修人惟有金丹門。金丹亦無第二訣，身中一畝為家園。唾涕津精氣血液，七件陰物何取焉。坎中非腎乃靈根，潭底日紅北馬奔。七返九還在片餉，一切萬物皆生成。惟此乾坤真運用，不必兀兀徒無言。無心無念神已昏，安得凝聚成胎仙。胎仙只是交結成，交結惟在頃刻間。君還知有太陽回，正在冬至幾日前。又言金精既降時，復以何物復金精。金精只在坤宮藥，坤在西南為川源。蟾光終日照四川，只此便是藥之根。以時易日刻易時，一滴甘露名靈泉。吞入心中沖肺腧，落在膀胱而成丹。丹頭不在膀胱結，元在膀胱卻在肝。肝為木液遇金精，逢土交結成大還。莫言此時有為功，又恐斯為着相言。始於着相至無相，煉精化氣氣歸根。氣之根本凝成神，方曰無為而通靈。譬如夫婦交媾時，一點精血結成嬰。彼之以情而感情，尚且嬰兒十月成。何況宇宙在乎手，身中虎嘯龍吟聲。雖然不見龍之吟，波浪高涌千萬尋。雖然不見虎之嘯，夜深風聲吼萬林。自乎丹道凝結後，以至火候烹煉深。及於十月霜飛時，神魂奔走安敢爭。一年都計十二月，卯酉沐浴誰敢行。所以十月入神室，金鼎滿滿龍精盈。縛雲捉月之機關，得訣修煉夫何難。果然縛得雲在山，又解捉住月之魂。點頭比語知古人，何慮不把身飛升。身之殼兮心之肉，心中自有無價珍。可以生我復死我，既能飢人亦飽人。尋其毳路取其原，逍遙快樂無飢寒。似此景象與證驗，總在一日工夫間。工夫如下譬如閒，藥不遠兮采不難。誰知火焰萬丈紅，燒殺三屍玉爐寒。丹田亦能生紫蘭，黃庭又以生紅粘。紅粘一食永不飢，紫芝一服常童顏。滿身混如白乳花，金筋玉骨老不皆。功成行滿鶴來至，一舉便要登雲端。

真陰真陽是真道，只在眼前何遠討。凡流歲歲燒還丹，或見青黃自雲好。志士應願承法則，莫損心神須見道。但知求得真黃芽，人得食之壽無老。黃芽不與世鉛同，徒以勞身不見功。虛度光陰空白首，何處悠悠訪赤松？神水華池世所希，流傳不與俗人知。還將世上凡鉛汞，相似令人迷不知。青龍逐虎虎隨龍，赤禽交會聲雍雍。調氣運火逐禽宮，丹砂入腹身沖沖。五行深妙義難知，龍虎隱藏在坎離。還丹之術過數百，最妙需得真華池。丹砂其位元非赤，四季排來在南宅。流珠本性無定居，若識其原如秋石。日魂月華二氣真，含胎育子自堪神。變轉欲終君自見，分明化作明窗塵。鉛汞一門不可依，金丹秘訣聖無知。莫將世人凡鉛汞，論年運火共相持。天生二物應虛無，為妻為子復為夫。三五之門為日月，能分卯酉別終初。全養天然稟至神，沖和之氣結成身。富貴只緣懷五彩，心知鉛汞共成親。乾坤不互相為避，采取元和在天地。十月養成子母分，賢者何曾更運氣。玄黃溟溟不可辯，鉛汞之門義難顯。世人不曉定其源，細視五行定聽見。嬰兒漠漠不可悟，徒以勞神虛自苦。但知會得聖人言，即是分明天上路。三四同居共一室，一二夫妻為偶匹，要假良媒方得親，遂使交游情意密。浮沉恍惚往難辯，悟取迷途年月遠。欲知靈藥何日成，陽數終須歸九轉。陰陽冥寞不可知，青龍白虎自相持。年終變轉自相啖，白虎制龍龍漸稀。乾天為父坤為母，南方朱雀北玄武。年終歲久俱成土，時人何處尋龍虎？三人義合同為宗，常移日月照其中。已過三花金玉液，九轉須終十月功。青龍本質在東宮，配合乾坤震位中；白虎自茲相見後，流珠哪肯不相從。龍虎修來五轉強，爐中漸覺菊花香。如今修煉正當節，莫使悠悠歲月長。欲識丹砂是木精，移來西位與金並。凡人何處尋蹤跡，恍惚中間互窅冥。悟者猶如返故武，迷途不易尋路苦。三人運合同一源，本性何曾離宗祖。一人本有一人無，金公為婦木為夫。玄冥深遠不可度，志士何曾肯強圖。立天汪汪配地黃，男精和合並同房。白液爐戶隨分化，時人服者瑩心涼。金木傷相誰定原，五行相反自相連。世上黃龍陰火白，誰能識得黃芽鉛。世上鉛汞不相依，志士元知在坎離。賢者共藏人不見，淮南修秘在華池。九轉丹成歲欲終，開爐欲見藥花紅。水火變來俱作土，時人何處覓金翁。鉛汞相傳世所希，丹砂為質雪為衣。朦朧只在君家舍，日日君看君不知。還丹入口身自輕，能消久病去妖精。貪愛自茲無所染，能改愚人世與情。誰悟靈丹出世塵，三花會合與龍親。君看前後煉丹者，誤殺千人與萬人。

嘉定壬申八月秋，翠虛道人在羅浮。眼前萬事去如水，天地何異一浮漚。吾將脫形歸玉闕，遂以金丹火候訣，說與瓊山白玉蟾，使之深識造化骨。道光真人薛紫賢，付我歸根復命篇。指示鉛汞兩個字，所謂真的玄又玄。辛苦都來只十月，漸漸采取漸凝結，而今通身是白血，已覺四肢無寒熱。後來依舊去參人，勘破多少野狐精，個個不知真一處；都是旁門不是真。恐君虛度此青春，從頭一一為君陳。若非金液還丹訣，不必空自勞精神。有如迷者學采戰，心心只向房中戀。謂之陰丹御女方，手按尾閭吸氣咽。奪人精血補吾身，執着三峰信邪見，產門喚作生身處，九淺一深行幾遍。軒後彭祖老容成，黃谷壽光趙飛燕。他家別有通霄路，酒肆淫房戲歷煉。莫言花里遇神仙，卻把金篦換瓦片。樹根已朽葉徒青，氣海波翻死如箭。其它有若諸旁門，尚自可結安樂緣，有如服氣為中黃；有如守頂為混元；有如運氣為先天；有如咽液為靈泉；或者脾邊認一穴，執定謂之呼吸根；或者口鼻為玄牝，納清吐濁為返還；或者默朝高上帝，心目上視守泥丸；與彼存想氣升降，以此謂之夾脊關；與彼閉息吞津唾，謂之玉液金液丹；與彼存神守臍下；與被作念想眉間；又如運心思脊骨；又如合口拄舌端；聳肩縮頸偃脊背，喚作直入玉京山；口為華池舌為龍，喚作神水流潺潺，此皆旁門安樂法，擬作天仙豈不難。八十放九咽其一，聚氣歸臍為胎息；手持念珠數呼吸，水壺土圭測時刻；或依靈寶畢法行，直勒尾閭咽津液；或參西山會真記，終日無言面對壁；時人雖是學坐禪，何曾月照寒潭碧？時人雖是學抱元，何曾如玉之在石？或言大道本無為，枯木灰心孤默默；或言已是顯現成，試問幻身何處得？更有勞形采日月，謂之天魂與地魄；更有終宵服七曜，謂之造化真血脈；更有肘後飛金精，氣自騰騰水滴滴；更有太乙含真氣，心自冥冥腎寂寂；有般循環運流珠，有般靜定想朱橘。如斯皆是養命方，即非無質生靈質。道要無中養就兒，個中別有真端的。都緣簡易妙天機，散在丹書不肯泄。可憐愚夫自執迷，迷迷相指盡無為，個般鬼怪顛狂輩，坐中搖動顫多時，屈伸偃仰千萬狀，啼哭叫喚如兒戲。蓋緣方寸無主人，精虛氣散神狂飛。一隊妄人相唱哄，以此誑俗誘愚痴。不知與道合其真，與鬼合邪徒妄為。一才心動氣隨動，跳躍顫掉運神機。或曰此是陽氣來，或曰龍虎爭戰時，或曰河車千萬匝，或曰水火相奔馳。看看搖擺五髒氣，一旦腦瀉精神贏。當初聖祖留丹訣，無中生有作丹基。何曾有此鬼怪狀，盡是下士徒闡提。我聞前代諸聖師，無為之中無不為。盡於無相生實相，不假作想並行持。別有些兒奇又奇，心腎元來非坎離。肝心脾肺腎腸膽，只是空屋舊藩籬；涕唾津精氣血液，只可接助為階梯；精神魂魄心意氣，觀之似是而實非。何須內觀及鑒形，或聽靈響視泓池。吞霞飲露服元氣，功效不驗心神疲。演說清虛弄爐火，索人投狀齎金貨。敢將井蛙藐滄溟，元始天尊即是我。虛收銜號偽神通，指劃鬼神說因果。今朝明朝又奏名，內丹外丹無不可。欺賢罔聖昧三光，自視禍福皆麼羅。招邀徒弟走市廛，醉飽酒肉或群伙。大道元來絕名相，真仙本是無花草。教他戒誓立辛勤，爭如汝自辛勤好？一人迷昧猶自可，迷以傳迷迷至老。此輩一盲引眾盲，共入迷途受憂惱。忽朝福盡業報來，獲罪於天無所禱。三元九府錄其愆，追魂系魄受冥考。舉世人人喜學仙，幾人日日去參玄？各自妄誕自相尚，不務真實為真詮。古人好語切須記，工夫純熟語通仙。言語不通非眷屬，工夫不到不方圓，我昔工夫行一年，六脈已息氣歸根。有一嬰兒在丹田，與我形貌亦如然。翻思塵世學道者，三年九載空遷延。依前雲水游四海，冷眼看有誰堪傳。炷香問道仍下風，勘辨邪正知愚賢。歸來作此翠虛吟，猶如杲日麗青天。掃除末學小技術，分別火候采藥物。只取一味水中金，收拾虛無造化窟。促將百脈盡歸源，脈住氣停丹始結。初如枯木倚寒岩，二獸相逢如電掣。中央正位產玄珠，浪靜風平雲雨歇。片時之間見丹頭。軟似綿團硬如鐵。此是南方赤風血，采之須要知時節。一般才得萬般全，復命歸根真孔穴。內中自有真壺天，風物光明月皎潔。龍吟虎嘯鉛汞交，灼見黃芽並白雪。每常天地交合時，奪取陰陽造化機，卯酉甲庚須沐浴，弦望晦朔要防危。隨日隨時則斤兩，抽添運用在怡怡。十二時中只一時，九還七返這些兒。溫養切須當固濟，巽風常向坎中吹。行坐寢食總如如，惟恐火冷丹力遲。一年周天除卯酉，九轉功夫月和九。至於十月玉霜飛，聖胎園就風雷吼。一載胎生一個兒，子生孫兮孫又枝。千百億化真妙處，豈可容易教人知？忘形死心絕爾汝，存亡動靜分賓主。朝昏藥物有浮沉，水火爻等宜檢舉。真氣熏蒸無寒署，純陽流溢無生死。有一子母分胎路，妙在尾其斗牛女。若欲延年救老殘，斷除淫欲行旁門；果欲留形永住世，除非運火煉神丹。神丹之功三百日，七解七蛻成大還。聚則成形散則氣，天上人間總一般。寧可求師安樂法，不可邪淫采精血。古雲天地悉皆歸，須學無為清靜訣。縛住青山萬頃雲，撈取碧潭一輪月。玄關一穴無人知，此是刀圭甚奇絕。夜來撞見呂秀才，有一丹訣猶奇哉。卻把太虛為爐鼎，活捉烏兔為藥材。山河大地發猛火，於中萬象生雲雷。昔時混沌今品物，一時交結成聖胎。也無金木相間隔，也無龍虎分南北，不問子母及雌雄，不問夫妻及黑白。何人名曰大還丹，太上老君吞不得。老君留與清閒客，服了飛仙登太極，更有一盞鴻蒙酒。餌此刀圭壯顏色，任從滄海變桑田，我道壺中未一年。緣知汝心如鐵堅，所以口口密相傳。妙處都無半句子，神仙法度真自然，速須下手結仙胎，朗吟歸去蓬萊天。

古人有言：得其一，萬事畢。噫！誠哉是言也。此吾所以刻丹經之繁蕪，標紫書之樞要，蓋為是也。一也者，金丹之基也。實千經萬論之原，千變萬化之祖也。以要言之，天魂地魄即日精月華也，經鉛黑汞即金精木液也，烏兔即龜蛇也，馬牛即龍虎也，朱砂水銀乃黃芽白雪之骨也，丹砂秋石乃白金黑錫之由也。別之為男女夫婦，體之為金木水火，類之為青幽徐揚，象之為乾坤坎離。或曰河車者，或黃輿者，或有言交梨火棗者，或有言金砂玉汞者；又如丁翁黃婆之名，嬰兒奼女之號，拆為黑白，分為青黃；有如許之紛紛，其實陰陽二字也，是皆一物。謂如守一壇、戊己戶、玄關一竅、玄牝之門、神水、華池、鉛爐、土釜、朱砂鼎、偃月爐、中黃宮、丹元府、神室、氣府、關元、丹田、呼吸之根，凝結之所，此又皆一處也。復如冬夏二至、春秋兩分、卯酉甲庚、弦望晦朔、子午巳亥、寅子坤申、二十四炁、七十二候，一年交合，一月周回，離坎之時，兔雞之月，乾巽之穴，二八之門，朝屯暮蒙，晝姤夜復，人不知以為果須依時按節，推氣測候，分拆數法，准則銖爻，故曰“視土圭夜瞻刻漏”，謬之甚矣！又豈知周年造化乃周身之精氣，日夜時刻乃精氣之變態也。其中有衰有旺，有升降，有浮沉，有清有濁，是以聖人以外象證之，殊不知天地氣數在乎一時之功夫也。所以中間有陰陽寒暑之證，有生殺盈虧之狀；小則按百刻，大則如一年，只在一時而然也。然一時即一處也，一處即一物地。人知此之所以為一，則采取有法，運用有度，斤兩有則，水火有等，與夫抽添進退之妙，沐浴交結之奧，不無防危慮險也。若毫厘之失，則日月失道，金汞異爐。非知造化之深者，莫克知陰陽之義，如是其秘也。一陰一陽之謂道，道即金丹也，金丹即是也。古仙上靈，詔人煉七返九還金液大丹者，故乃入道之快捷方式耳。故有“片餉功夫，自然交媾，回風混合，百日功靈”之語。行之九月謂之九轉，煉之一年謂之聖胎。此其所以隱而不露者，以上天秘惜，不欲輕泄此道耳。豈得無禍福於傳授賢否之間乎？既以唾、涕、精、津、氣、血、液為陰物也，又以泥丸、丹田、心、腎、脾、肺、尾閭、夾脊、口鼻，非真一處也，何從而知金木之所以間隔，水火之所以未濟者？能以一之一字訂諸群經，參諸往哲；勿以神氣為自然歸復，勿以禪定為自然交合。審能如是，或恐暗合孫吳，而終非促百脈以歸源，窮九關而徹底，三火所聚，八水同歸者也。至於神入氣為胎，火煉藥成丹，豈容易明？有曰神衛氣者，有曰神凝氣聚者，有曰神氣自然歸復者，皓首茫然，反起虛無之嘆。夫豈知丹基之真一為妙哉？若將游浮靈揖華佺於空蒙盲靄之上者，得一可以畢萬，故作丹經歸一論以付學者白玉蟾。穎川陳泥丸太乙刀圭之說傳諸後。

奪取天機妙，夜半看辰杓。一些珠露，阿運到稻花頭。便向此時采取，宛如碧蓮含蕊，滴破玉池秋。萬籟風吹起，明月一沙鷗。紫河車，乘赤鳳，入瓊樓，謂之玉汞，與鉛與土正相投。五氣三花聚頂，自然真火，煉得似紅榴。十月胎仙出，雷霆送金虬。

紅蓮含蕊，露珠凝碧，飛落華池滴滴，運轉金鼎，喚丁公，煉得似一枝朱桔。三花噴火，五雲擁月，上有金胎神室，洞房雲雨正春風，十個月胎仙了畢。

金丹大藥人人有，要須是心傳口授，一片白龍肝，一盞醍醐酒，只向離無尋坎有。移卻南辰回北斗。好笑，見金公奼女，兩個廝斗。些兒鉛汞調勻。觀漢月海潮，抽添火候。一箭透三關。方表神仙手。兔子方來烏處住，龜兒便把蛇吞了。知否，那兩個鍾呂，是吾師友。

半斤真汞半斤鉛，隱在靈源太極先。須趁子時當采取，煉成金液入丹田。神符白雪結玄珠，此是金丹第一爐。十二時中須認子，莫教金鼎汞花枯。水火相交虎遇龍，金翁奼女兩爭雄，青去白來然後黑，到紅方且入黃宮。玉爐三轉見黃芽，火里栽蓬解發花。人在絳宮探夜月，一杯美酒飲丹砂。四轉紅爐轉四神，添符進火養胎精。龍虎繞爐爭造化，巽風吹起水中燈。五轉方成白馬芽，卻教六賊運河車。五行俱備雷聲震，正好登樓看汞花。煉成金液玉神丹，擒制龜蛇頃刻間。已是中成消息處，玉爐養火莫教寒。天上七星地七寶，人有七竅權歸腦。七返靈砂陰氣消，鉛爐只是溫溫火。八轉神錦玉清砂，卯酉抽添火不差。渴飲華池飢嚼氣，黃婆終日看金花。九轉紫金成至寶，天門地戶自關鎖。三百八十有四珠，敢為三萬六千顆。青童把鏡照泥丸，五髒祥雲徹上關。子午卯申和巳亥，胎園數足出昆侖。移將北斗向南辰，穿過黃庭入紫庭。攢簇一年真造化，太陽正照月三更。上應星辰下應鉛，太陽三十六爻躔，不因法象無由采，誰悟生於太極先。黃芽胡粉密陀僧，此是嘉州造化能。若不見陽真一法，世間還有幾人曾。紅鉛之髓名真汞，黑汞之精是正鉛，莫向腎中求造化，卻須心里覓先天。靈汞元非是水銀，丹砂不赤大迷人。此般真物誰能識，識者驂彎出世塵。三種真形一種稀，結成靈異少人知。莫言龍虎同源出，便是神仙立兆基。鎮星合得配中央，堰水能教色變黃。不比凡金銀與鐵，成時全是賴陰陽。莫近丘墳穢污田，亦嫌戰地產人眠。重來靈氣方為福，便是求仙小洞天。山林靜處最宜良，或在城中或在鄉。土得厚時丹得厚，妄為立見受迍殃。室宜向木對朝陽，兌有明窗對日光。照顧有名人莫識，暮陰不得閉金牆。八門運化應時開，進退隨金定往來。莫息明燈並北戶，安然二鼎位三台。六百篇中起伏明，三光須順日虛盈。推移八卦明斤兩，刻漏相參莫住程。陰火息時陽火消，理分卦立順羲爻。更隨黑白天邊月，六候方終晦朔交。四時推運逐星杓，晝夜停分百刻昭。鄭重元君復位式，細詳時候已明標。天上分明十二辰，人間分作煉丹程。若言刻漏無憑信，不會玄機藥未成。心地虛閒絕萬緣，且宜清靜返身觀。要知鐵脊梁之漢，何慮修丹上手難。言者不知知不言，高談闊論萬千般。雖然服下無人辨，恐汝終身被自瞞。人如得道似嬰兒，不辨閒言是與非。君若不能心眼具，它時追悔問他誰。執着之人得不真，朝行暮拙又非誠，誠心修煉見功驗，方是人中識的人。父精母血結胎成，尚是他形似我形。身內認吾真父母，方才捉得五行精。子時氣到尾閭關，夾脊河車透頂門。一顆水晶入爐內，赤龍含汞上泥丸。氣入丹田養白鴉，斯時方曰結黃芽。華池神水含明月，取得刀圭火似麻。須知藥得火成丹，又要丹逢火則仙。片餉工夫修便現，老成須是過三年。大道分明在眼前，時人不會誤歸泉。黃芽本是乾坤氣，神水根基與汞連。認得根源不用忙，三三合九有純陽，潛通變化神光現，從此朝天近玉皇。合得天地合其元，子母相逢不敢言。先汞後鉛為大藥，莫教失伴鶴歸天。此寶從來二八傳，吉年吉月入爐安。千朝火候知時節，必定芽成汞自完。志默忘言理最端，更無一物可相關。回眸慢着些兒力，一得分明萬事閒。紅鉛黑汞大丹基，紅黑相投世罕知。兩物若還成戊己，仙家故曰一刀圭。日烏月兔兩輪園，根在先天核取難，月夜望中能采取，天魂地魄結靈丹。莫謂金丹事等閒，切須勤苦力鑽研，殷勤好向師資學，不在它邊在目前。未煉還丹先養鉛，龜蛇一氣產先天。虛心實腹方和合，結就靈砂一粒園。同行同坐又同眠，終日相隨在目前。認得這些須急采，見之便是水鄉鉛。不是燈光日月星，藥靈自有異常明。重簾久視光明處，一顆堂堂現本真。終日如愚豈有無，漫將閒里着工夫。初時玉液飛空雪，漸見流金滿故爐。靈汞通真變化多，只宜存守不宜過。神符默運三關徹，鉛趁黃河入大羅。甲龍庚虎鎮相隨，鉛汞同爐始可為。曾取地天交泰事，自然交媾坎和離。周天火候至幽微，運動抽添盡有時，氣候何須分八節，只防片餉失毫厘。五行四象坎並離，詩訣分明說與伊。只有工夫下手處，幾人會得幾人知。若未逢師且看詩，詩中藏訣好修恃。雖然不到蓬萊路，也說人間死較遲。晝運靈旗夜火芝，抽添運用且防危。若無同志相規覺，時恐爐中火候非。震卦行歸西兌鄉，三陽奼女弄明璫。巽風吹動珊瑚樹，入艮歸坤又一場。握拳閉目守流珠，這個原來是入途。不見悟真篇內說，真金起居幾時枯。誰知前短後長機，十二時中只一時，晦朔望弦明進退，煉成九轉結嬰兒。昆侖山上火星飛，金木相逢坎電時，藥到月園須滿枰，急教進火莫蹉遲。大藥須憑神氣精，采來一處結交成。丹頭只是先天氣，煉作黃芽發玉英。分明只在片言間，老少殊途有易難。先是刀圭言下悟，漸收九轉大還丹。兩處擒來共一爐，一泓真水結真酥。刀圭滋味吞歸腹，澆灌黃芽產玉符。捉將百脈倒歸源，自會天然汞見鉛。大地山河皆至寶，誰知身里覓先天。宮中眼底火星飛，雷電掀翻白雪垂。身里漏聲聞滴滴，三關精血可充飢。五行四象外邊尋，只在當人一寸心，運用陰陽成妙道，直教瓦礫盡成金。偃月爐中煅坎離，片時自有一刀圭。寄言師祖張平叔，萬聖千賢總在西。醉倒酣眠夢熟時，滿船載寶過曹溪。一才識破丹基處，放去收來總在伊。西南路上月華明，大藥還從此處生，記得古人詩一句，曲江之上鵲橋橫。一月三旬一日同，修丹法象奪天工。交加二八為丹母，望遠徒勞覓虎龍。尾閭白氣貫丹田，一顆真珠軟似綿，滿地冷光生玉筍，兩池秋水漾紅蓮。鼎爐火候密推排，煉得純陽氣上來，地戶閉時骨體實，天關漸積自然開。水為靈府中和液，火是丹樞混沌精，會在宮中凝結處，自然結蕊復生英。男兒懷孕是胎仙，只為蟾光夜夜園。奪得天機真造化，身中自有玉清天。鼎中朱桔亘天紅，此是時時養火功。元氣歸爐神不散，春山春水自春風。金鼎先乾活水銀，水銀乾了大丹成。分明有個長生藥，點鐵成金不誤人。涕唾精津氣血液，真偽混淆須辨惑。從無生有是藥材，不可滯它虛偽物。經雲變化在須臾，迷者何求日月悚，但守火爻三百刻，產成一顆夜明珠。天源一派接昆侖，最隱無過九曲灣。百萬玉龍嘶不斷，一江春月趁漁船。精神冥合氣歸時，骨肉融和都不知。關節自開通暢也，形容光澤似嬰兒。分兩須當應兩弦，此般法象合天淵。回頭問取黃婆看，何必區區待口傳。鉛汞之宗龍虎根，玄牝之戶戊己門，只向玉壺春色里，摘枝花去問羲軒。近則三朝遠九旬，須知變化有時辰。不知造化長生藥，點汞成金也動人。鼎鼎原無藥里尋，尋來出去一般金。鑄成大小都隨意，便是冰壺妙理深。入鼎須憑重一斤，枰來卻是十六星，一星水里真金妙，合作流珠二八停。坎府坳塘石腳泉，斗星相對射高天。潺潺陽脈通青白，沐浴須教金體堅。盡道真人總默然，如何也不示言詮。若非驕傲時無語，只是胸中欠汞鉛。天地初分日月高，狀如雞子復如桃，陰陽真氣知時節，直待三年脫戰袍。龍虎丹砂義最幽，五神金內汞鉛流，千朝變紫飛雲去，直至大羅天上頭。用鉛須得汞相合，二姓為親女唱歌，煉此紫河車地動，白雲相伴鶴來過。紅黑相將婦嫁夫，一年一度入丹樞。洞房深處真雲雨，產個嬰兒一似渠。坎男離女住乾天，買藥燒丹不用錢，偃月爐中烹造化，一些妙藥要真鉛。怪事教人笑幾回，男兒今也會懷胎。自家精血自交結，身里夫妻是妙哉。三姓包含二物交，赤龍飛上碧雲霄。夜來甘露空中過，片月橫空對鶴橋。復姤修持水火宗，兔雞沐浴內丹紅。周天六六寒爐後，十月胎園顯聖功。水火同精間木金，火木知它甚處尋。脫黃看紫因何事，只為河車數轉深。玉符金液煉天仙，月照昆侖一沼蓮。誠指北方玄武事，龜蛇因甚兩相纏。雨洗新篁雙鳳飛，玉芝花下一靈龜，抱琴彈盡無生曲，卻訪嫦娥宴小池。透體金光骨髓香，金筋玉骨盡純陽。煉教赤血流為白，陰氣消磨身自康。一旦工夫盡至誠，凝神聚氣固真精，顏容如玉無飢渴，方顯金丹片餉成。翠娥獨立水晶宮，體態嬈嬈有意濃，半夜黃婆來叩戶，作媒嫁去與金公。太乙玄珠金液丹，還元返本駐童顏。要須新聽明師語，方可教君見一班。夜來一朵碧芙蕖，內有紅丸滴滴珠，滴下華池是神水，丹田結聚作丹樞。離坎名為水火精，本是乾坤兩卦成，但取坎精點離穴，純乾便可攝飛瓊。