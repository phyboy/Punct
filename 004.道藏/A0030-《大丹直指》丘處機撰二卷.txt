修煉有三寶三要。三寶者，精、氣、神也。精，先天一點元陽也；氣，人身未生之初祖氣也；神即性，天所賦也。此三品上藥，煉精化氣，煉氣化神，煉神化道，三寶之旨也。三要者，一曰鼎爐，異名雖多，而玄關一竅，實鼎爐也；二曰藥物，異名亦多，而先天一氣，實藥物也；三曰火候，名亦甚多，而元神妙用，實火候也。

夫背後尾閭、夾脊、玉枕，謂之三關，屬督脈，為陽；前面上丹田、中丹田、下丹田，謂之三田，屬任脈，為陰。此陰陽升降之路，自背後督脈上來，即屬子，自前面任脈下去，即屬午，子午抽添，所謂周天火候是也。先說三關：尾閭關在背後夾脊下，脊骨盡頭處，其關通內腎之竅。直上至背後對內腎處，謂之夾脊雙關。又上至腦後，謂之玉枕關。三關通起一條髓路，號曰漕溪，又曰黃河，乃陽氣上升之路。再論三田：泥丸謂之上丹田，其穴在兩眉正中入內三寸之地，方圓一寸二分，虛間一穴，乃藏神之所。心下三寸六分，名曰土釜，黃庭宮也，乃中丹田，方圓一寸二分，亦虛間一穴，乃藏氣之所，煉丹之鼎。直下與臍門相對過處，約有三寸六分，故曰“天上三十六，地下三十六。”自天至地八萬四千里，自心至腎八寸四分，天心三寸六分，地腎三寸六分，中丹田一寸二分，非八寸四分而何。臍之後，腎之前，名曰偃月爐，又曰氣海。稍下一寸三分，名曰華池，又曰下丹田，方圓一寸二分，亦是虛間之穴，乃藏精之所、采藥之處。此處有兩竅，向上一竅通內腎，直下一竅通尾閭，中間乃無中生有之竅，強名曰玄關，直一之氣產生之時，玄關自開。

八脈者，沖脈在風府穴下，督脈在臍後，任脈在臍前，帶脈在腰間，陰蹺脈在尾閭前陰囊下，陽蹺脈在尾閭後二節，陰維脈在頂前一寸三分，陽維脈在頂後一寸三分。凡人有此八脈，俱屬陰神，閉而不開，惟神仙以陽氣衝開，故能得道。八脈者，先天大道之根，一氣之祖。采之惟在陰蹺為先，此脈才動，諸脈皆通。次督、任、沖三脈，總為經脈造化之源。而陰蹺一脈，上通泥丸，下通湧泉。倘能知此，使真氣聚散，皆從此關竅，則天門常開，地戶永閉，尻脈周流於一身，貫通上下，和氣自然上朝，陽長陰消，所謂“天根月窟閑來往，三十六宮都是春”。得之者身體輕健，容衰返壯，昏昏默默，如醉如癡，此其驗也。

當人未生之時，一點初凝，總是混沌性命。三月而玄牝立，臍如瓜蒂，兒在胎中，隨母呼吸。既生而剪去臍帶，天翻地覆，則一點真陽，凝聚於臍中。乾變為離，坤變為坎，故神出氣移，遂不復守胎中息。息不守則心火屬離，如汞欲飛，又加以思虛念想，益不與腎水相接。腎水屬坎，如鉛欲沉，又加情動失固，益不與心火相接。腎自腎，心自心，水火各居，是任其升沉，坎離不得顛倒矣。不但不能生丹，而且生疾病耳，焉有生理。又論胎息，呼不得神宰，一息不全，吸不得神宰，亦一息不全。使息息歸根，以接先天元氣，神入氣中，氣包神外，如胎兒在母腹中呼吸一般，即為胎息。蓋呼吸者氣也，神者心也，以神馭氣，以氣留形，以神馭氣而成道，即以火煉藥而成丹也。

訣曰：氣是添年藥，心為使氣神；能知神氣祖，便是得仙人。蓋呼吸所從起者也，呼為父母元氣，吸為天地正氣。令氣合形，神合氣，則命在我矣。凡人不知收藏呼吸之地，強閉出入，與死靜者無異。又或任其出入，則元氣隨呼氣而出，反為天地所奪。是以有抽添之說，使氣之呼吸至於根蒂。吸自外而內，呼之亦入內，吸則來於子宮玉洞，呼則直上昆侖巔頂，呼吸旋為一氣，成為胎息。雖然，一氣如何至此？蓋呼吸久，但覺有一吸至於內，久之而並不覺氣急，猶子在母腹時，即為胎息也。但凡人只知吸之在內,不知呼之亦在內，知之則可奪天地之正氣矣,而後方謂之“添年藥”。

又曰：汝欲內呼吸,汝當得其一,則萬事畢。一之為物,有兩竅,兩竅又止一竅。此一竅也，無內外，無邊際，中有乾坤理五氣、合百神，此根蒂之處、結胎之所，性命始於此，精氣神俱生於此。及吾生身受氣之初，父母精氣相交之頃，流注一線之路，其中似有一管相通，故曰無孔笛，沒口人吹也。有此管，然後生腎，生諸臟腑，一身經脈，皆從此生，又曰總持門，曰三關要路。在母腹時，吸至此竅，合天降，呼從此竅，合地升，又名為龜鼻頭，惟此一竅，乃內呼吸之根蒂，先天元氣實游於此，天地正氣實從此入。人以命門為玄，腎堂為牝，此處立基，謬之千里矣。不知玄牝乃天地之根，在西南坤地，臍後腎前，而又非臍下一寸三分，亦非兩腎間之空竅。此乃真竅，能得而知。上通泥丸，下透湧泉，中接心腎，內虛而直，不可形求，不可意取。先天真種實藏于此，通天地，通神聖，得則生矣，失則死矣，“真人之息以踵”者此也。此天仙下手處，舍此而下，酆都九幽者也。

塞兌者，口開神氣散，故塞之也。垂簾者，眼全開神漏，全閉神昏，惟垂簾微啟耳。兩眼之中即天根，即所謂性命關也。其根生於眼，眼屬心，心生造化，自屬玄之又玄者，仙家謂之玄牝之門。心腎內日月，交接於內，兩眼外日月，交接於外，攢簇水火而不散，氣自調矣。

欲明回光調息，須知觀音常之妙用。觀音堂者何？觀屬眼，音屬耳，眼屬心，耳屬腎，心腎相接處，為觀音堂，主持一身神氣者也。其法自兩眼角收心一處，收到兩眼中間，以一身心神，盡收此處，所謂“乾坤大地一起收來”是也。心定之後，自此用眼下看鼻尖，直下看到臍下。眼常在此處，寂然不動，任鼻呼吸，調息綿綿，若存若亡。不假工夫，則真息自調，“息不由於鼻外，思維止於身中”。正謂此耳。又曰“蟾光終日照西川，即此便是藥之根。”蟾光即眼光也，西川即臍下坤地也。如此回光於臍下，以調真息，是神入氣穴。回光日久，腎中一點真陽，上與心神相合，則心息相依(內息者氣也)，心息相依則水火既濟。回光調息工夫，遇靜即行，不拘子午，十二時中皆可為。即行功時，意失便收來，所謂“放去收來總是伊”。是工用久，心內自悟，五賊先去，五賊乃眼耳鼻口意。眼不外視而內照，則魂在肝而不從眼漏；耳不聞聲而返聽，則精在腎而不從耳漏；鼻不嗅味而調息，則魄在肺而不從鼻漏；口不開言而塞兌，則念在脾而不從口漏；意不妄想而默守，則神在心而不從意漏。如此精神魂魄意，攢簇在坤位，則獨修無漏矣。

藥者何物，吾身元氣是也。元氣行乎氣血之中，而耳能聽，目能視，手能持，足能行。然而人之生，元氣生之也，所以強名其氣曰“命”，而心有神，強名曰“性”，神氣交，性命合，故曰“雙修”，工夫只在一“雙”字，心火上炎，腎水下漏，便不雙也，故修性兼修命也。雙修之道無他，不過取腎中之氣，以合心中之神耳。采氣之訣：脊骨二十一節，自下而上，七節之旁，兩腎居之。天一生水，夜子時後，一陽初生，身中元氣，從尾閭穴，自下而上，卻行到腎。兩腎中間有一竅，正七節之中，元氣從此而出，衝動陽關。所以人睡到半夜子時之後，外腎陽舉。陽不自舉，內腎竅中之氣發出而外腎舉也。當其內腎陽氣將到外腎之時，不妨披衣起坐，垂目閉口，調息綿綿，存想兩腎中間，若有氣從此出，此氣即謂之鉛，為水中金也，又名白虎。夜夜行工，坐更余方睡。腎絡連心，下動上應，一月之間，覺兩腎中間氣動而出，只因起坐，寂然不動之中，複以色情采之，欲罷不能，欲解不釋，此氣不得順而下行，乃逆而上行。丹道只在一“逆”字，順於凡母則成胎，逆受靈母則成丹。外腎不舉，便是陽氣不行之驗。不采之采，是名為采，而所謂煉精化氣者也。又人吃五穀諸味，濁化為渣，清化為津，津又化為陰精，陰精不煉，便作怪想淫欲。只用丹田自然之風，吹動其中真火，火在下而水在上，水得火蒸，自然化氣而上騰，蒸透一身關竅，是為煉陰精而化真氣也。

既覺腎水上升，便以心氣下降。心氣謂之汞，以其木生火也，又名青龍。心氣下降，則水火迎合，心腎二氣，自然交媾，即身中夫婦也。以意為媒，用意勾引，意即中央土也，又曰戊己土。所謂交媾，只心腎二氣，迴圈於心下腎上之間，玄門指為洞房。迴圈百遍，交媾數足，自然落于黃庭(下丹田)相迎。無夜不交媾，夜夜落黃庭，則夜夜元氣凝聚。常人以之延壽，玄門以之修煉，皆借此氣為丹頭也。

元氣積聚丹田，上無路可通，只得下穿尾閭，由尾閭而夾脊、而玉枕、而泥丸，則背後氣通也。前降之氣，愈引後升之氣，上而複下，下而複上，玄門所謂“河車運轉”、“夾脊雙關透頂門，修行徑路此為尊”者也，總之是任督二脈通。任起中極之下，上至咽喉，屬陰脈之海，督起少腹以下，至上鵲橋，屬陽脈之海，二脈通，則百脈皆通。又曰“皆在心內運天經”，“天經”即二脈也，“晝夜存之可長生”也。運轉之後，複落黃庭，自覺黃庭內有氣存焉，以心常常照顧，所謂心息相依，又謂凝神入氣穴者此也。行住坐臥，照顧不移，神氣自凝，一氣既歸中，鼻中氣自微，所謂“調息要調真息息”者此也。

丹道當夜氣之未失，但凝神聚氣，端坐片時，少焉神氣歸根，自然無中生有，漸凝漸聚，生出一團陽氣。聞至人調息養性之訣，無非精氣通身，煉一身之陰氣而已。若於寂然不動之中，複有動機，即如法采之，此時更加觀照而凝神，以助火工。即不必三個月時候，或靜坐時，或睡醒時，覺腹中有沖和之氣，升撞不定，此真陽之氣動也。即用微意，采此真陽之氣，引到頂上正路中，所謂“倒行逆施，以能升頂”者此也。複自頂上引至腹中，又自腹中引入尾閭關。前後數回，片晌工夫，一得永得，其氣常自周流矣。

又曰：能奪天地之真氣，可以長生。法可早晨于高處，向日靜坐，存想太陽包羅吾身，連身化為太陽。無思無欲，混混沌沌，天地之氣漸漸歸於吾身。亦可二六時中只向日，如日在東，眼則向東，日在西，眼則向西。總是吾身與太陽相抱，輪轉不息，方能得之。合月之氣亦然。

然凝一之久，又複周流迴圈不已。鼻息之氣接天地之氣，天地之氣從鼻入，接著腎中之祖氣，與之混合一運。此人之氣而漸與天地合，以為後來煉氣化神張本，補益吾鑿喪之真氣，所謂“竹破以竹補”也。又以此融化凡精，而生真氣，真氣已足，自然化神，充滿一身內外。

如欲得丹，必須棄世大靜，小靜三日，中靜五日，大靜七日。靜中自然生動，所謂“人死自活”，此時全仗道友護持之力。“混沌鴻蒙，牝牡相從”，鴻蒙者一氣未分時也，相從者陰陽混於中而不相離也。當其未離也，神凝氣聚，混融為一，內不覺一身，外不覺宇宙，與道為一，萬慮俱遣，溟溟滓滓，不可得而名，強名曰“太乙含真氣”，又名曰“先天一氣”，為金丹之母。今人不知大道之祖，或指真鉛為先天，或指天一生水為先天，或指兩腎中間靈明處為先天，皆非大道之先天也。又曰“采鴻蒙未判之氣，奪龍虎始媾之精。”閉入黃房，煉成至寶，寂然不動，則心與天通而造化可奪。又曰“不向腎中求造化，卻於心裏覓工夫。”勤而行之，可與鐘呂並駕矣。