夫燒丹煉藥，須烹龍虎之陰陽。駐命存形，藉養神氣之魂魄。龍癡凝虎，陰反成陽。虎暗晞龍，陽化成寶。神融馭氣，魄反成魂。氣泰神和，魂合而聖。龍虎相凝成液，神氣交馭為真。神水便是華池，忘心即名抱一。朝天控鶴，須吞真魄之靈丹。出世長生，藉養精魂之靈氣。此則金丹秘訣，神仙妙門。能以改換精神，變化筋骨。收卷形體，出入而可有可無。變現真靈，來去而能存能沒。桑田變易，天地虛翻。昇騰而紫府玉清，遊曆而碧霄金闕。此即神丹憑驗，還返功靈。世人枉煉五金，調和八石。呼鉛作虎，喚汞為龍。妄配陰陽，錯排水火。誇三黃是聖，騁五礬為神。道理既乖，聖意全失。看經究義，尋本窮元。亂立規繩，遞生法則。不從師授，強說己能。斟酌藥名，團量火候。爐泥八面，壇築三層。咒祝神祇，祭醮天地，總是憑空。造作非理，修持不覺。體敗形枯，顏凋須白。虛勞歲月，枉役心神。而聖還丹，萬無成耳。餘久耽雲水，早棄浮華。棲止山林，精窮物象。修神煉氣，反本還元。息慮澄真，忘思靜一。考核鉛汞，杼軸丹經。徹視元洞之金書，悟達三清之玉訣。然後敢對持龍虎，駕馭陰陽。配金木以東西，定坎離而南北。陶鎔日月，煉成五色之元霜。孕育乾坤，化出流光之素雪。仙方豈謬，聖理昭然。一睹元微，明其妙旨。遂著斯序，分列兩篇。名《金虎白龍論》。用彰鄙識，將表同人。儻物外君子，幸留意焉。