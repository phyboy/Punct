域中四大，道大為先。極判三才，非道不立。夫道者，範圍天地，統理人倫，生成萬物，恢張萬化，天理之自然者也。《易》曰：立天之道曰隂與陽，立地之道曰柔與剛，立人之道曰仁與義。蓋人者，氣禀隂陽之和，體具剛柔之性，心梗仁義之端，一身之中，三才道備，所以與天地並立也。惜乎混沌鑿而純和散，澆漓扇而巧偽滋。不仁不義，不孝不悌，禮義廉恥之風喪，乖爭淩犯之俗成。妒賢嫉能，傷生害物，滅天理而窮人欲。人欲既熾，罪業生焉。罪業既深，凶荒疫癘、水火刀兵劫運至矣。薄俗相仍，莫脫輪迴之苦。天尊哀憫，大開方便之門。下民失道，受苦无邊，乃演道爲經，談玄立教。故天書雲箓，則元始天尊開其先；寳笈瓊章，則道君老君繼其後。遂說三洞真經：洞真演大乘上法九聖之道，洞玄演中乘中法九真之道，洞神演小乘初法九仙之道；三部共一百九十三萬四千三百八十卷，祕在玉京玄都、洞天海嶽，未盡降世。三洞真經又分四輔，洞真則太玄輔之，洞玄則太平輔之，洞神則太清、正一輔之；凡七科，號三洞四輔。自伏羲、神農之後，至殷湯、武丁以前，歷聖相傳，經文流布者一萬五千餘卷。其諸真文所受修行得道之經，行於世者計二萬九百八十卷。上三皇、中三皇、下三皇，九皇所受謂之玄經，天皇地皇人皇所受曰内文，五方五帝所受曰真文。受經修行，功行圓備，證品凡七果位。道門戒品一千五百二十七戒，隨法所受，檢制修行。道門科品三十六卷，科令檢制所受及傳道品格。道門律品四十卷，制御鬼神、條録罪福。至如章奏、符圖、論儀、傅記、諸醮方術，諸䟽法律經義，凡十四部，計一千六百二十七卷，皆隨經入藏。儒書、醫書、隂陽、卜筮、諸子百家皆與焉。宋簡寂先生陸修靜《經目》，藏經一萬八千一百卷。宋明帝太始七年考功郞中校勘，僅存六千三百有餘卷。後周法師王延《珠囊經目》，藏經八千三十卷。唐尹文操《玉緯經目》，藏經七千三百卷。唐明皇御製《瓊綱經目》，藏經五千七百卷。唐文宗太和二年太清宫使奏陳，止見五千三百定數。黄巢之亂，靈文祕軸焚蕩之餘，散无統紀。幸有神隱子收合餘燼，拾遺補闕，復為三洞經。再經五季亂離，篇章雜揉。㑹逢炎宋紹隆，聖眀相繼，奐求瓊軸，大構銀題，申命校儲，条章森列。録《道藏》卷目之首，冠《寳文統録》之名，大闡玄風，式弘道化。丙申屬難，經藏俱廢。元啓運，有披雲子宋真人收索到藏經七千八百餘秩，鋟梓於平陽府永樂鎮東祖庭藏之。此《道藏經》歷朝興廢之大者也。敬刻之石，俾百世之後尋經目者有攷證焉。至元十二年儆次乙亥九月望日立石。