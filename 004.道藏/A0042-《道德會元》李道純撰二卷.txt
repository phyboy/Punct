竊謂伏羲畫易，剖露先天；老子著書，全彰道德，此二者其諸經之祖乎。今之學者未造其理，何哉？蓋由不得其傳耳！予素不通畫，因廣參遍訪獲遇至人，點開心易，得造易經之妙。於是馨其所得撰成三天易髓授諸門人，惟老子道德經未能究竟！一日有傳濟庵者，攜紫清真人道德寶章示予，觀其注腳頗合符節，其中略有未盡處，予欲饒舌，熟思之未敢！後有二三子各出數家解注，請益於予。予先以正經參對，多有異同。或多一字；或少一字；或全句差殊；或字訛舛互有得失，往往不同。予嘆曰：正經尚爾，況注解乎！或問其故曰：始者抄寫人差誤，爾或開板有失點對，或前人解不通處妄有增加，以訛傳訛，支離錯雜故也。曰：孰為是？曰：河上公章句，紫清道德寶章頗通。曰：何故？曰：與上下文理血脈貫通者為正。曰：諸家解義如何？曰：所見不同，各執一端耳。曰：請問其詳？曰：蓋由私意揣度，非自己胸中流出，故不能廣而推之也。得之於治道者，執於治道；得之於丹道者，執於丹道；得之於兵機者，執於兵機；得之於禪機者，執於禪機。或言理而不言事者，或言事而不言理者。至於權變智謀，旁蹊曲徑，遂墮於偏枯，皆失聖人之本意也。殊不知聖人作經之意，立極於天地之先，運化於陰陽之表，至於覆載之間。一事一理無有不備，安可執一端而言之哉？予遂饒舌將彼解不通處，及與聖人經義相反處逐一拈出，舉似諸子。眾皆曰：然。自後請益屢至，不容緘默，遂將正經逐句下添個注腳，釋經之義，以證頤神養氣之要；又於各章下總言其理，以明究本窮源之序；又於各章後作頌，以盡明心見性之機。至於修齋治平，紀綱法度，百姓日用之間，平常履踐之道，洪纖巨細，廣大精微，靡所不備。於中又作正辭、究理二說冠之經首，明正言辭，究竟義理，以破經中異同之惑，目之曰：《道德會元》俾諸後學密探熟味，隨其所解而入，庶不墮於偏枯，會至道以歸元也。惟是言辭鄙俚，無非直解經義，未敢自以為是。然較之諸本其庶幾焉，與我同志其鑒諸。時至元庚寅孟夏旦日，都梁參學清庵瑩蟾子李道純元素序。

予參諸家經本，惟河上丈人本為正。河上丈人本亦有三樣，有河上公解注，有二家全解，有章句白本。其三本中，惟河上丈人章句白本理長，今從之。遂將諸本差說表而出之，以正辭理外，有大同小異二百餘言，不欲枚舉。此略言大概，以釋學者之疑。第二章有無相生已下六句各加一之字者，非也。第三章是以聖人虛其心，或云聖人治，或云之治，或云之治也，非。第十一章抱一能無離已下六句加一乎字，非。十三章寵為上辱為下，或云寵為下，不合經義。十六章豫兮若冬涉川，或云與兮，或以下六句三句無兮者，非也。十七章其次畏之，其次侮之，或云畏之侮之者，非。二十章忽兮若晦，或云淡乎其若海，非。而貴食母，或云兒貴求食於母，非。三十章或多三字，或少一二字。三十一章勝而不美，或云故不美也，非。三十四章或以愛養為衣被者，非。三十六章柔弱勝剛強分作二句，非。三十九章數車無車，或云數舉譽者，非。四十九章德善德信下或加矣字者，非。五十二章既侍其母以知其子，或云既知其母復知其子，二句皆非。五十五章益生不祥，或云日生，或云曰生，皆非也。六十六章差數句。七十一章知不知上，或云知不知尚矣，非。七十七章孰能以有餘奉天下，其中加不足二字者，非。七十八章天下柔弱莫過於水，或云莫柔弱於水，非也。八十章使有什伯之器而不用，或云令器，或云不用也，皆非也。

參究諸本解義，與聖人義理不相合者，表而出之。其中異同訛謬頗多，不欲盡舉，學者致思焉。或以常無點作一句，或云無欲者常存，有欲者亡身。若有欲者果亡身，何必曰同謂之玄乎？亡身為玄可乎？予謂無欲者，無心作為自然也。有欲者，有心運用工夫也。無為則能見無名之妙，全其性也。有為則能見有名之徹，全其命也。有與無，性與命，同出而異名，同謂之玄，玄之又玄。有無交入，性命雙全也。《記》云：喜怒哀樂之未發謂之中。中也者，天下之大本也，即無欲觀妙之義也。發而皆中節謂之和。和也者，天下之達道也，即有欲觀其徼之義也。致中和，天地位，萬物育，即玄之又玄之義也。所謂欲者，欲人之不欲之謂。或云不求賢士者，或云不用賢者，皆非。果不用賢，則此經不足徵也，决無是理。或指口鼻為玄牝之門者，非也。或云念頭起處者，稍通，亦不合經義。或云魂魄者，或云陰陽者，又有數說，皆不通。殊不知魄好運動，載之者，御之也。或云一月三十日之數者，或云火候者，皆非也。殊不知聖人本意不在三十上。或謂聖智不足，道當棄之，非也。予謂聖人不以唯聖智見用於民。或云絕學為不學，非也。絕常人之學，而學人之不學也。絕學者，絕世之學。諸家解不通。或云尚權者，非也。太上尚不尚賢，安得尚權。或便謂禮不足道，吾獨不然。誠能自禮而進於仁義，亦幾於道。諸家解不通。予謂數車之名件無一名車者，喻我之一身無一名我者也。或云十分中有三分生者，十分中有三分死者，或云七情六欲者，似是而非。或云四關九竅，更非也。或以一月之盈虧比之火候，猶非也。解見正經本文下。前人解不通。又有反解者，或云神無方者，或廣大者，皆非也。或云無厭其所生，無厭於道者，正是妄說。豈不聞結句云：去彼取此。予謂無狹其所居，尚廣大貪婪也。無厭其所生，不畏大威，貪生無厭也。聖人自知不自見，自愛不自貴，不厚其生，故云去彼取此。或謂徹者，通也。上古聖人一徹萬融，無所不通，民無德而稱焉。此言只好隔壁聽，與經義了無干涉。予謂契者，信約也，吁韻作挈。徹通徹也。有德之人執其信約，無德者司其明徹，詳見正經本文下，達者致思之。朴叶扑。闕音軋，叶察察。拔音跋，叶脫字。作音做，入聲，叶復。似此之類極多，各音本文下，讀是經者，切不可執泥字義。【道】道之可以道者，非真常之道也。夫真常之道，始於無始，名於無名。擬議即乖、開口即錯。設若可道，道是甚麼？即不可道何以見道？可道又不是，不可道又不是，如何即是？若向這里下得一轉語，參學事畢。其或未然，須索向二六時中，興居服食處，回頭轉腦處校堪這。令巍巍地活潑潑地，不與諸緣作對底是個什麼？校堪來校堪去，校堪到校堪不得處，忽然摸着鼻孔，通身是汗下，方知道這個元是自家有的，自歷劫以來不曾變易，所謂：道也者不可須夷離也。又道：行住坐臥不離這個，況覆載之間，頭頭物物都是這個；亘古亘今只是這個；生天生地只是這個；至於日用平常，動靜作息只是這個。一切有形皆有敗壞，惟有這個常在；天地虛空亦有敗壞；只有這個不壞。只這個鐵眼銅睛覷不破，為甚覷不破？只傷他不曾覿面相逢，縱饒覿面相逢也是蹉過，且道蹉向甚麼處去？不的亂走。畢竟作麼會？清庵向這里分明舉似，只是欠人承當，倘遇知音剔起眉毛薦取，咄。昨夜江頭新雨過，今朝依舊遠山青至道之極虛無空寂，無象無形無名無質，視之不見搏之不得，聽之不聞覓無蹤跡，大無不包細無不入，生育天地常養萬物，運化無窮隱顯莫測，不可知知不可識識，太上老子舌頭無骨，向此經中分明露出，多言數窮不如一默，這○便是休更疑惑。【德】德之一字亦是強名，不可得而形容，不可得而執持，凡有施設積功累行，便是不德也。只恁麼不修習不用功，死灰槁木待德之自來，終身無德也。這個德字愈求愈遠，愈執愈失。經云：上德不德。是以有德。又云：上德無為而無以為。只這兩句多少分明，只是欠人承當，若是個信得及的，便把從前學解見知，聲聞緣覺一切掀倒，向平常履踐處，把個損字來受用，損之又損，損來損去，損到損不得處，自然玄德昭著，方信無為之有益。經云：不言之教，無為之益，天下希及之。又云：玄德深矣，遠矣。會麼？咦！不離當處常湛然，覓則知君不可見。河沙妙德總在心則，不可施為何勞修積？愈探愈深愈執愈失，放下頭頭掀翻物物，後己先人守雌抱一，純一不雜其德乃實。修齋治平皆從此出，妙用難量是謂玄德。【經】經之一字亦是強名，始者聖人為見，世人隨情，逐幻、嗜欲、迷真，中心業識之擾攪靈地，無明之熾盛，是以天真喪失，橫夭傷殘不能復其本元，於是用方便力開善誘門，接引群迷，使歸正道。故着書設教，強名曰經，經者，徑也。眾所通行之大路也。雖然讀是經者，卻不可泥在語言三昧上，亦不可離了此經向外尋求，須是向自己分上着意，把這五千余言細細咀嚼，點點畫畫不要放過，忽然嚼得一句半句透，這一部經都在自己，方信道開口不在舌頭上，到這里打開自己寶藏，把出自己經來，橫拈倒用，不惟這一部經，至於三十六部尊經，一大藏教典，從頭徹尾轉一遍，只消一喝，都竟還委悉麼？平地起風波，清天轟霹靂，諦聽，諦聽。此一卷經妙用難評，歷劫不變亘古無更，頭頭應用處處通津，未曾舉起已自分明，不是我家真的子，誰人敢向里頭行。【道可道，非常道】開口即錯。【名】喚做甚麼？【可名，非常名】喚作一物即不中。【無名】道也，【天地之始】先乎覆載。【有名】強名曰“道”【萬物之母】生生不息，【故常無欲以觀其妙】無心運化。【常有欲以觀其徼】徼，音叫。有意操持【此兩者】於不見中親見，於親見中不見，【同出而異名】一體，一用。【同謂之玄】體用一源。【玄之又玄】形神俱妙，【眾妙之門】百千法門，皆從此出。上一章，虛無自然真常之道，本無可道，可道之道，非真常之道。元始祖炁化生諸天，隨時應變之道也。道本無名，可名之名，非真常之名。天地運化長養萬物，着於形跡之名也。虛心無為則能見無名之妙，有心運用則能見有名之徼。妙，即神也。徼，即形也。知徼而不知妙則不精，知妙而不知徼則不備，徼妙兩全角神俱妙，是謂玄之又玄，三十六部尊經皆從此出，是謂眾妙之門，且道此經從甚麼處出？咄！昆侖山頂上，元始黍珠中，父母所生口，終不為君通。【天下皆知，美之為美，斯惡矣。】惡鳥路切，美是惡之因。【皆知，善之為善斯不善已】善是不善之由，【故有無相生】有生無，無生有。【難易相成】易以豉切。難事易，易事難。【長短相形】長則短，短則長，【高下相傾】才有高，便有下。【聲音相和】有聲音，便有和。【前後相隨】前隨後，後隨前，【是以聖人】忘其美惡，【處無為之事】忘其有無，【行不言之教】忘其難易，【萬物作而不辭】忘物、【生而不有】忘形、【為而不恃】忘情、【功成不居】忘我，【夫惟不居】忘其所自，【是以不去】去上聲。一切忘盡真常存。上二章，美之與惡，善與不善，如影隨形，自然相待。至於有無、難易互相倚伏，有美便有惡，有善便有不善，是以聖人不辭，不有、不恃、不居，彼此兩忘，有無不立，是以常存而不去也。此一章發明首章體道之義，使學者知同出異名之理，離此用而即此用，不墮於偏枯也。人有美惡我無彼此，一切掀翻眾泡歸水，目前指出千般有，我道其中一也無。【不尚賢】純聖，棄智。【使民不爭】忘我；【不貴難得之貨】絕巧棄利，【使民不為盜】忘物；【不見可欲】轉物應機，【使心不亂】忘情。【是以聖人虛其心】全性，【實其腹】全命，【弱其志】全神，【強其骨】全角。【常使民無知無欲】空諸所有。【使夫知者不敢為】夫，音扶。後同.知，音智。識法者恐。【為無為】寂然不動，【則無不治】治，音持。感而隨通。上三章，不尚賢，接上章處無為之事也。謂不矜自己之賢能，則民淳；不貴奇貨，則民富；不見可欲，則心定。聖人治平天下，必以修身為本，虛心實腹一節,皆修之要.虛心兒後志弱，志弱而後無知，無知故能忘我，此不尚賢也。實腹而後骨強，骨強而後無欲，無欲故能忘物，此不貴難得之貨也。二理相須,足以了全性命矣。實腹真常在，虛心道自存。不勞施寸刃，談笑定乾坤。【道沖而用之】太虛同體，【或不盈】不自滿。【淵乎，似萬物之宗】不自見，【挫其銳】不露鋒芒，【解其紛】不隨世變，【和其光】不自明，【同其塵】不自是，【湛兮，似若存】常應，常靜。【吾不知誰之子】上無復祖，【象帝之先】唯道為身。上四章，上云為無為，故此之以道沖而用之或不盈，謂不自滿也。不自滿者，必受益。挫銳解紛，虛中忘我之謂也。吾不知誰之子，象帝之先,超虛無之外也。不識誰之子，焉知象帝先？為君明說破，太極未分前【天地不仁】無為，【以萬物為芻狗】芻牎愈切；愛養萬物不為主,【聖人不仁】效天，【以百姓為芻狗】萬民歸之而不為主。【天地之間】虛中，【其猶橐龠乎？】虛用，【虛而不屈】無心，【動而愈出】應變無窮。【多言數窮數】數所各切，○說不得【不如守中】虛中而已。上五章，天覆地載，化民育物，可謂至仁。言不仁者，忘其所自也。聖人愛民治國，亦復如是；修身養命，亦復如是。結上章道沖而用之之義也。無底謂之橐，三孔謂之龠，中間一竅子，無人摸得着。摸得着，為君吹出無聲樂。【谷神不死】虛靈不昧，【是謂玄牝】牝婢忍切，一陰一陽。【玄牝之門】一闔，一辟。【是謂天地根】生天，生地。【綿綿若存】無休，無息【用之不勤】應用不窮。上六章，谷神不死，虛靈不昧也，接上章守中之義也。虛靈不昧，神變無方，陰陽不測，一闔一辟，往來不息，莫知其極，動靜不忒，不勞功力，生生化化而無窮。闔辟應乾坤，斯為玄牝門，自從無出入，三界獨稱尊。【天長地久】無休，無息。【天地所以能長且久者】無為，【以其不自生】無心，【故能長久】不遷，不變。【是以聖人】效天【後其身而身先】忘我；【外其身而身存】忘形。【非以其無私耶，故能成其私】以其無我，故能成我。上七章，天不自天，地不自地，故能生生不息。聖人不自聖，故能與天地合德。接上章用之不勤之義也。道本至虛，至虛無始，透得此虛，太虛同體。太湖三萬六千頃，月在波心說向誰？【上善若水】以柔處卑。【水善利萬物而不爭】隨方逐圓，【處眾人之所惡】能容納懺惡，【故幾於道】幾，平聲。合道【居善地】利物，【心善淵】容物，【與善仁】生物，【言善信】應物，【政善治】治，平聲，化物。【事善能】成物，【動善時】順物。【夫惟不爭，故無尤】物我如一。上八章。接上章後己先人，所謂水者，取柔和謙卑處下之義。利物無爭，故無尤。無爭神寂靜，自足氣和平，放下這點子，黃河幾度清。【持而盈之，不如其已】已，音以。天道虧盈，而益謙；【揣而銳之，不可長保】揣楚委切，地道變盈而流謙。【金玉滿堂，莫之能守】鬼神害盈而福謙；【富貴而驕，自遺其咎】遺去聲。咎，上聲。人道惡盈而好謙，【功成名遂身退】收拾歸來，【天之道】天地合德。上九章，持而盈之不如其己，接上章上善若水之義。功成名遂身退，戒盈勸謙之義。急走不離影，回來墮塹坑，只今當腳住，陸地變平沉。若解轉身些子力，潛藏飛躍總由心。【載營魄】不得亂走，【抱一能無離】離，平聲。二物成如母攜嬰，【專氣致柔，能嬰兒】純一不雜，反朴還淳，【滌除玄鑒，能如疵】不見，不聞，【愛國治民，能無為】治，音持。不動不搖，道泰時清，【天門開闔，能為雌】出有入無，不伐不矜，【明白四達，能無知】黜聰明，屏智和光同塵。【生之畜之】畜，凶入聲。斡旋四德，長養群情。【生而不有】功成行滿，隱跡潛形，【為而不恃】忘其所自，默默昏昏，【長而不宰】長，上聲。退有余地，一任天更。【是謂玄德】道隆德備，蛻體全真。上十章，載營魄，猶車載物之喻。魄好運動；好馳騁；好剛銳，故曰營魄。魄屬陰，陰盛則害陽，情盛則役性。能制伏者抱一無離，致柔無疵，無為為非無知。使陰魄不肆其情，至於魄伏陰消，則神靈性寂也。生之畜之，生而不有，忘其所自，不用拘束,自然不動,如獲寶滿載而歸，故曰載營魄。自抱一以下純是載營魄之義，接上章功成身退,而續下章三十輻共一轂，有車之用也。事向無心得，無心也太難！悟來彈指頃，迷後隔千山。【三十輻，共一轂】猶萬法同一心，【當其無】數車無車，【有車之用】輻來輳轂,成車之用。【埏埴以為器】埏，扇，平聲。和土作器，【當其無】數器，無器，【有器之用】水土假合，成器之用。【鑿戶牖以為室】開戶，鑿牖，【當其無】數室，無室。【有室之用】戶牖通達，成室之用。【故有之以為利】以有利無，【無之以為用】以無用有。上十一章，以輻輳轂，利車之用。即總萬法歸心，全神之妙也。輻不輳轂何以名車？法不歸心無以通神。轂虛其中，車所以運行；心虛其中，神所以通變。故虛為實利,實為虛用，虛實相通，去來無礙。即上章載營魄之義也。至於無物可載，轂輻兩忘，車復無也。猶心法雙忘，神歸虛也。器與室同義。鐵壁千重，銀山萬座，撥轉機輪，驀直透過。要知山下路，但問去來人。【五色令人目盲】眼被色眩；【五音令人耳聾】耳被聲惑；【五味令人口爽】口被味瞞；【馳騁田獵，令人心發狂】心為情使；【難得之貨，令人行妨】行，去聲。意為物轉。【是以聖人為腹不為目】為，去聲。內境不出，外境不入。【故去彼取此】去羌呂切，收視返聽。上十二章，上章發明虛用，虛其用則不為聲色眩，故次之以五色令人目盲，色聲味物皆是根塵，一切世人皆受盜，惟有道者不受他瞞，視聽言動非禮勿為，則六賊化為六神通也，故去彼取此。見色神無定，聞聲喪太和，掀翻無一事，赤手造彌羅。【寵辱若驚】寵是辱先，【貴大患若身】貴為患始。【何謂寵辱若驚】諦聽下文？【寵為上，辱為下】寵得也，故居上，【得之若驚】無失，【失之若驚】有得，【是謂寵辱若驚】如是。【何謂貴大患若身】設問？【吾所以大患者】何哉，【為吾有身】為，去聲，下同。有身便有患。【及吾無身】忘形無累，【吾有何患】忘貴無患？【故貴以身為天下】外其身者，貴其身者也。【若可寄天下】以此為天下則可寄天下；【愛以身為天下】後其身者，愛其身者也。【若可托天下】以此為天下，則可托天下。上十三章，接上章為腹不為目，忘我之義。故次之以崇辱若驚，寵辱貴患，互相倚伏。苟能思患而預防之，則終身無患。推此道而治平天下，則天下永無危殆。有國者憂天下如憂一身，則天下樂推而不厭。有辱何嘗辱，居榮未必榮，預防無過失，猶更涉途程。爭似全身都放下，也無得失也無驚。【視之不見，名曰夷】大象無形；【聽之不聞，名曰希】大音希聲；【搏之不得，名曰微】道隱無名。【此三者不可致詰】如何說得，【故混而為一】殊途同歸。【在上不徼】莫見乎隱，【在下不昧】莫顯乎微。【繩繩不可名】雖有條目，實無名喚，【復歸於無物】藏身處，沒蹤跡。【是謂無狀之狀】不見中親見，【無物之象】象，上聲。親見中不見，【是謂惚恍】渾渾淪淪。【迎之不見其首】無始，【隨之不見其後】後，上聲。無終。【執古之道】無為，【以御今之有】統攝萬有。【以知古始】無為，【是謂道紀】因無彰有。上十四章，希夷，微道之極也。混而為一，返本也；不徼不昧，和其光也；無象無狀，藏其用也。末後一句總證前三章而發下章之秘也。這個話靶，難模難畫，八面玲瓏，全無縫罅。恍惚杳冥中有象，這些消息共誰論？【古之善為士者】存其無象，【微妙玄通】清淨光明，【深不可識】視之不見。【夫惟不可識，故強為之容】強，上聲。以有會無。【豫兮若冬涉川】寒徹骨；【猶兮若畏四鄰】慎獨；【儼兮若冰將釋】無疑；【敦兮其若朴】朴，音撲。如愚；【曠兮其若谷】虛中；【渾兮其若濁】渾，平聲。同塵；【孰能濁以動之徐清】清者，濁之源。【孰能安以久動之徐生】靜者，動之機。【保此道者，不欲盈】虛者，實之本。【夫惟不盈】沖虛，【故能弊不新成】埋光，鏟彩。上十五章，接上章道紀之義，發明後學存誠致敬，常慎其獨，不住於相，而抱一潛虛為日用，至於頓息諸緣，消融萬幻，擾之則不濁，澄之則不清，是謂微妙玄通，深隱也。微妙玄通，隨人腳轉，瞎卻眼睛，一物不見。不如歸去來，識取虛皇面。【致虛極，守靜篤】寂然不動。【萬物並作，吾以觀復】觀復知化。【夫物芸芸，各復歸其根】動極復靜。【歸根曰靜】返本，【靜曰復命】生意存焉。【復命曰常】歷劫寂爾，【知常曰明】古今洞然。【不知常】昧了也，【妄作凶】錯了也。【知常容】大無不包，【容乃公】細無不入，【公乃王】物無不化，【王乃天】理無不通，【天乃道】曷有終窮，【道乃久】無盡，【沒身不殆】天地雖變，這個不變。上十六章，接上章善為士者，致虛靜篤，復命歸根，純是神妙。共向這里具眼，參學事畢。其或未然，更參末後。達虛知妙本，靜極見天心，會得個中意，河沙總是金。【太上】無上可上，【下知有之】眾所共知；【其次，親之譽之】可親、可譽，便不自然；【其次，畏之】知其畏敬；【其次，侮之】全無忌憚。【信不足】道難信，【有不信】疑心重。【猶其貴言】輕諾寡信。【功成名遂】默而成之，【百姓皆為：「我自然」】不知所自。上十七章，太上謂無上可上，雖下愚皆知有此理，才可親近。有美譽便不自然，畏之者猶其次也，侮之者失道遠矣。天真喪失不能返本，雖教之奚益，言愈多而愈不信，不若默而待之，無為而化之，使其自悟，自然反朴，不言而信也。以治道言之，太上以下不能無為，親之、譽之，有言之教也。畏之者，刑禁也。侮之者，上失信也，上失信於民則民不信，猶其貴言，不言之教也。不言之教無為而成，刑不試而民自服也。至於功業成遂還淳反朴，則親譽畏侮俱忘矣。百姓安居樂俗，忘其所自。故曰謂我自然。太上元無上，常存日用間，可憐無眼漢，剛道出函關。【大道廢，有仁義】太朴既散，仁義乃興；【智慧出，有大偽】出，去聲。智慧聰明，根塵業識。【六親不和，有孝子】莫若常和；【國家昏亂，有忠臣】莫若常治。上十八章，接上章親、譽、畏、侮之義，與其國亂顯忠臣，何若無為民自化？聰明迷大本，智慧喪天真，無事常清淨，逍遙快活人。【絕聖棄智】無為，【民利百倍】安靜；【絕仁棄義】無心，【民復孝慈】和順；【絕巧棄利】無欲，【盜賊無有】常足。【此三者以為文，不足】惟恐信不及。【故令有所屬】令，去聲。屬，音燭。老婆心切【見素抱朴】無知，無識，【少私寡欲】忘物，忘我。上十九章，發上章之蘊，聖智仁義巧利，一切棄絕不復見。用則民從其化，而反朴也。聖人惟恐後世學者擔負不起，故屬之以易簡，曰：見素抱朴，少私寡欲。易取於人也。莫縱三心亂，無令一念狂，見聞知覺法，無復可思量。【絕學無憂】心頭無事。【唯之與阿，相去幾何】唯，上聲。不遠，【美之與惡，相去何若】大遠，【人之所畏，不可不畏】善惡可畏。【荒兮，其未央哉】俗人恐學了未至，聖人恐損之未盡。【眾人熙熙，如享太牢，如春登台】嗜欲無厭。【我獨怕兮，其未兆；如嬰兒之未孩】怕，音泊。淡然無欲；【乘乘兮，若無所歸】任運自然。【眾人皆有餘，而我獨若遺】貪物者常憂，忘機者常樂。【我愚人之心也哉，沌沌兮】昏昏默默，【俗人昭昭，我獨若昏】俗人見識於外，聖人藏明於內。【俗人察察，我獨悶悶】悶，音門。俗人有分別，聖人無彼此。【惚兮若晦】晦，上聲。不識不知。【漂兮若無所止】無物，無執。【眾人皆有以，我獨頑似鄙】眾人皆有能，聖人獨無能。【我獨異於人】不與萬法為侶，【而貴食母】貴在味道。上二十章，絕學者，絕其所有也，故次之絕聖人後。俗人務學於事，益其所聞，惟恐進學不精，故常憂。聖人棄絕所有，惟務於味道，如求食於母，守雌抱一而已，故無憂也。是謂絕學無憂。才言絕學，開口便錯，廣識多知，轉轉不覺，人間萬事都忘卻，猶落他家第二機。【孔德之容】無所不容，【惟道是從】於法自在。【道之為物○，惟恍惟惚】本然之天。【惚兮恍，其中有象】此天混然；【恍兮惚，其中有物】此天洞然。【窈兮冥，其中有精】此天常存；【其精甚真】純一無偽，【其中有信】活潑潑地。【自今及古，其名不去】去羌呂切，歷劫常存。【以閱眾甫】萬物資始。【吾何以知眾甫之然哉？以此】。上二十一章，上章云我獨異於人，德之大也，故次之以孔德之容，言其廣納包容。所謂道之為物，果何物乎？有象、有物、有精，果有乎？若謂有，未具參學眼，若未無，亦未具參學眼。畢竟作麼會？咄！亘古一物，了無人識，剔起眉毛，虛空露骨。設若擬議躊躇，照管當空霹靂。【曲則全】不材者壽，【枉則直】屈己者伸【窪則盈】窪鳥瓜切，謙則受益【弊則新】晦則自明【少則得】知止常足，【多則惑】事繁則亂，【是以聖人抱一為天下式】一能統眾，【不自見，故明】弊則新，【不自是，故彰】窪則盈。【不自伐，故有功】枉則直。【不自矜，故長】曲則全。【夫惟不爭】守柔，【故天下莫能與之爭】混而為一，【古之所謂曲則全者，豈虛言哉】是真實語，【誠全而歸之】全真本然。上二十二章，曲全枉直；窪盈弊新，接上章孔德之義也。不自見以下，皆戒盈勸謙之義也。謙下故無爭，無爭則全其本然，抱元守一復歸無極也，故曰誠全而歸之。莫管他人短，休矜自己長，短長無二見，遍界不能藏。【希言自然】聞口不在舌頭上。【故飄風不終朝】狂則不久，【驟雨不終日】躁則不長。【孰為此者】是誰主宰，【天地】眾所共知。【天地尚不能久】天地尚爾，【而況於人乎】不可躁暴，【故從事於道者】順理合轍，【道者；同於道】一體同觀；【德者，同於德】不生一見；【失者，同於失】無有分別。【同於道者，道亦樂得之】我同於道，道亦同我；【同於德者，德亦樂得之】樂，音洛。上下並同。我同於德，德亦同我；【同於失者，失亦樂得之】我同於失，失亦同我。【信不足，有不信】我疑於物，物亦疑我。上二十三章，希言自然，接上章不爭之義。謂不自見是不言而善應，飄風驟雨，言妄動躁進不久遠之喻。從事於道者，和順於道德，混同於事物，自然感通於物，物亦自然相應也。苟或言不合道，妄有作為，不能取信於人，反為人輕忽也。易系云：言行君子之樞機，榮辱之主也。可不慎乎！道不異於人，人自以為異，一佛一切佛，心是如來地。【企者不立】企，音伎。躁進無功；【跨者不行】欲速不達；【自見者不明】不能晦德；【自是者不彰】不能謙下；【自伐者無功】不能克己；【自矜者不長】不能含容。【其在道也，曰：餘食贅形】贅朱芮切，行，去聲。殘飯，贅疣。【物或惡之】惡鳥路切，眾所不美，【故有道者不處】達者反是。上二十四章，此章總證前三章。企者不立，跨者不行，即飄風驟雨之謂也。自見，自是，自矜，自伐，渾是私意，私意確則害公，何可久也？故有道者不處。余食贅行不美也。企立元為妄，跨行本是狂，假饒成得事，到底不如常。【有物混成】此天混然，【先天而生】此天洞然。【寂兮寥兮】湛然常寂，【獨立而不改】超然獨存，【周行而不殆】運化無窮，【可以為天下母】生育長養。【吾不知其名】本無名喚，【字之曰道】因物立名，【強為之名曰大】強，上聲，無有限量。【大曰逝】無有疆界，【逝曰遠】無有邊際，【遠曰反】收拾歸來。【故道大】太虛無體，【天大】法道，【地大】法天，【王亦大】法地。【域中有四大】更有大麼，【王居其一焉】三界獨稱尊。【人法地】無不載，【地法天】無不容,【天法道】無不周，【道法自然】。上二十五章，接上章有道不處，於此發明處道之工夫也。有物混成以下一節，全首章體道之要。四大以下純是神妙，人只知域中有四大，殊不知自己一物更大。天地雖大亦有敗壞，唯有這個歷劫常在，聖而不可知之者，盡在如如不動中。【重為輕根】輕生於重，【靜為躁君】靜主於動。【是以君子終日行不離輜重】不敢輕為。【雖有榮觀，燕處超然】常應，常靜。【奈何萬乘之主，而以身輕天下】擔荷不起【輕則失臣】輕進失身，【躁則失君】貪榮取辱。上二十六章，重者不可輕忽也，輕則失臣，躁則失君，猶企者不立，跨者不行之謂。亦飄風驟雨之喻，不離輜重，克負擔荷也。宴處超然，轉物也。明上章法道之義，總結二章體道之說，而續下章善行之要也。躁進那能久，輕為了不成，腳跟不點地，猶更涉途程。【善行無轍跡】轍直列切。舉步不在腳跟，【善言無瑕謫】開口不在舌端；【善計不用籌策】一徹萬融；【善閉無關楗而不可開】全無縫罅，【善結無繩約而不可解】解，上聲。全無系累【是以聖人常善救人，故無棄人】修己安民；【常善救物，故無棄物】隨機利物。【是謂襲明】明了相續。【故善人，不善人之師】教人為善；【不善人，善人之資】警人反善。【不貴其師】無善可為，【不愛其資】無過可改，【雖智大迷】屏智如愚，【是謂要妙】任運自然。上二十七章，盡前章之蘊，謹於言行則無跡無謫。心之計，其可籌；心之閉，其可開；心之結，其可解。道心堅固，如此則無善、不善之分。師與資兩忘，黜聰明屏智，終日如愚。舉步不在腳，善結非干手，摸着鼻孔尖，通身都是口。若能於此善參詳，七七元來四十九。【知其雄，守其雌】不自大，【為天下溪】萬派歸源。【為天下溪，常德不離】打成一片，【復歸於嬰兒】炁全。【知其白，守其黑】不自見，【為天下式】萬法歸一。【為天下式，常德不忒】准的不差，【復歸於無極】神全。【知其榮，守其辱】不自貴，【為天下谷】萬有歸空。【為天下谷，常德乃足】湛然圓滿，【復歸於朴】朴，音撲。性全。【朴散則為器】施之於物，【聖人用之，以為官長】設教化人，【故大制不割】不言之教。上二十八章，守黑、守雌、守辱，不見自己之明，接上章雖智大迷之義。嬰兒、太極，太朴，天下之大本，惟守雌抱一則能返本，治國以此不假裁制，民自淳而物自朴也。白里存乎黑，雄中抱一雌，綿綿功不間，男解養嬰兒。【將欲取天下而為之者】錯，【吾見其不得已】已，音以。利御寇，不利為寇。【天下神器，不可為也】動着禍生，【為者敗之】貪他着他，【執者失之】討便宜。落便宜。【凡物】一切有相，【或行或隨；或噓或吹；或強或羸；或載或隳】有此便有彼，且忌隨他去。【是以聖人去甚】去，上聲。無為，【去奢】無欲，【去泰】無執。上二十九章，無為則無事，有為便有事。執者失，為者敗，有為之戒也。強、羸、載，隳互相倚伏，如影隨形，才有成便有敗。是以聖人去貪甚，去奢侈，去驕泰，深戒後世。行隨煦吹，強羸載隳，中間主宰，不知是誰。着衣吃飯尋常事，何須特地卻生疑？【以道佐人主者】無為，【不以兵強天下】以慈衛之。【其事好還】還者，旋。善惡皆報，【師之所處，荊棘生焉】心兵起處，靈地荒蕪。【大軍之後，必有凶年】魔軍馳騁，精氣耗散。【故善者果而已】已，音以。有斷則生，【不以敢取強】以柔待之。【果而勿矜】去甚，【果而勿伐】去奢，【果而勿驕】去泰。【果而不得已】顛沛，必於是，【是果而勿強】放倒剎竿。【物壯則老】兵強則不勝，【是謂不道】錯，【不道早已】永失真道。上三十章，接上章去奢泰之義，以道佐人主者，不尚兵武，善惡皆有報。戒後世有國有家者，守雌抱一，勇於不敢，至於不得已亦不敢取強。故曰：善者果而已。莫縱三心亂，常叫志帥安，忽然逢野戰，一箭定天山。【夫佳兵，不祥之器】大兵之後必有凶年，【物或惡之】惡鳥路切，師之所處荊棘生焉，【故有道者不處】處，上聲，心兵不起。【君子居則貴左】主柔，【用兵則貴右】主剛。【兵者不祥之器】武以討判，【非君子之器】君子常治，【不得已而用之，恬淡為上】以慈衛之。【勝而不美】不得已，【而美之者】要功也，【是樂殺人】樂王教切，肆其剛勇。【夫樂殺人者】為之種禍，【不可得志於天下】造物不容。【吉事尚左】主生，【凶事尚右】主殺。【偏將軍居左】尚柔，【上將軍居右】尚剛，【言以喪禮處之】不祥之器。【殺人眾多】不得已，【悲哀泣之】一日慈，【戰勝以喪禮處之】如喪考妣。上三十一章，不以兵強天下，故次之以兵者不祥之器。聖人於此深戒萬世之下，有國之君，以無為清淨治化，自然家國咸寧。雖有甲兵無所陳之，永無爭奪之患也。默默清玄境，澄澄養太和，倒攜三昧劍，順化五陰魔。【道常無名】虛無自然。【朴雖小】至微，【天下不敢臣】之尊。【侯王若能守】抱一，【萬物將自賓】無不服。【天地相合】惟德是輔，【以降甘露】和氣所致，【民莫之令而自均】令，去聲。自然和平。【始制有名】立法制度，【名亦既有】示之好惡，【夫亦將知止】使之知御，【知止所以不殆】知足故常樂。【譬道之在天下】止於至善，【猶川谷之於江海】止於卑下。上三十二章，上章云有道者不處，此云道常無名，朴雖小，天下不敢臣。發明有道者所處之要也。有道之士，外處卑下，內抱一真，萬物自然化，天理自然合，神變無窮。會得無名朴，方能縱復收，便將大千界，藏在一毫頭。【知人者智】見於外，【自知者明】見於內。【勝人者有力】勇於敢，【自勝者強】勇於不敢。【知足者富】貧亦樂。【強行者有志】始終不殆。【不失其所守者久】志力愈堅，命基愈固。【死而不亡者壽】壽，上聲。真一常存。上三十三章，知人勝人，明於外也；自知自勝，存於內也。證前三章用武之戒也。知足者，貧亦樂；力行者，無不見；固守者，無危殆；內明者，出生死，死而不亡者，真一常存。見物不見性，知人不自知，個般無學輩，猶道得便宜。【大道泛兮】廣大悉備，【其可左右】無限量。【萬物恃之以生而不辭】所過者化，【功成而不有】所存者神。【愛養萬物而不為主】忘其所自，【常無欲】寂然不動，【可名於小】芥子納虛彌；【萬物歸之而不為主】任運自然，【可名於大】虛彌納芥子。【是以聖人其終不為大】芥子里藏身，【故能成其大】不可稱量。上三十四章，大道泛兮，謂極廣大盡精微，靡所不備也。萬物恃之以生而不辭以下，接上章不失其所守者久之義也。以之治國，則不失其所守；以之修己，則死而不亡，故曰其可左右。大道誠難測，虛空不可量，寥寥成一片，何處是封疆。【執大象】象，上聲。視之不見，【天下往】萬民服。【往而不害】萬物遂，【安平泰】萬化安。【樂與餌】樂，音藥。聲味俱美，【過客止】客過則止。【道之出口，淡乎其無味】出，去聲。無聲無嗅，【視之不足見】大象無形，【聽之不足聞】大音希聲，【用之不可既】道隱無名，用之無盡。上三十五章，上章末後句云，故能成其大，故次之以執大象天下往，謂全其無象，民物移心歸往也。樂與餌，聲味俱美。喪其無象，安能久乎？道之出口，無味、無象、無聲、無色，以其無體，故應用無盡。泥牛喘月，木馬嘶風，觀之似有，覓又無蹤。清庵拄杖子，畫斷妙高峰。【將欲歙之，必故張之】固張必歙；【將欲弱之，必故強之】固強必弱；【將欲廢之，必故興之】固興必廢；【將欲奪之，必故與之】固興必奪。【是謂微明】幾微先兆。【柔弱勝剛強】柔弱常和，用剛必敗。【魚不可脫於淵】人安可離於道？【國之利器不可以示人】有利則有害。上三十六章，執大象則能見事之幾微，才見固張便知將歙。未萌先兆；未舉先知，非天下之微明，其孰能及此？學道之士存其無象；守其至柔；與物無兢，則自然知幾。苟用剛暴，尚權謀智術，求其勝物，非道也哉！此如魚本水中物，求異群魚，欲脫於淵可乎？既不可，則人亦不可尚權。尚權者，反常也，如魚離淵必死。國之利器不可示人，即孔子所謂：可與立，不可與權。同一義。聖人用權反常合道尚不可輕為，而況常人乎？可不戒哉？眼若流星，機如掣電，瞻之在前，忽然不見。十方通塞中，光明無不遍。【道常無為而無不為】寂然不動，感通天下之故。【侯王若能守，萬物將自化】上以風化下。【化而欲作，吾將鎮之以無名之朴】作，做入聲。我無欲而民自朴。【無名之朴，亦將不欲】我好靜而民自正。【不欲以靜】使夫知者不敢為，【天下將自正】為無為，則無不治。上三十七章，真常之道本無為，有為即非常道，接上章微明之義。天地無為，萬物生成；聖人無為，萬民安泰。以修煉言之，都無作為。於安靜之時存其無象，毫髮之動便要先覺，既覺便以無名朴鎮之，朴本無形，又曰無名，謂空也。道無為；朴無名；心無欲，則自然復靜也。靜之又靜，天下將自正。有作皆為幻，無為又落空，兩途俱不涉，當處闡宗風。

【上德不德】不尚己德，【是以有德】其德愈大；【下德不失德】執着己德，【是以無德】其德愈失。【上德無為而無以為】寂然不動，感而遂通；【下德為之而有以為】以德求感，有所作為。【上仁為之而無以為】施仁及物，本無作為；【上義為之而有以為】以義接物，有所作為。【上禮為之而莫之應】以禮齊物，終不能齊，【攘臂而仍之】攘如羊切，力挽之愈不齊。【故失道而後德】近道，【失德而後仁】近德，【失仁而後義】近仁，【失義而後禮】近義。【夫禮者】不淳，【忠信之薄】不厚，【亂之首也】不齊。【前識者，道之華】求奇不實，【而愚之始也】失道。【是以大丈夫處其厚，不處其薄】尚質實，不求識；【居其實，不居其華】尚誠實，不尚禮。【故去彼取此】去羌呂切，舍妄從真。上三十八章，上章云道常無為，故次之以上德不德。上德無為，故合道；下德有為，不合道。仁義猶近德，可為進道之階，禮者，純是作為，多不實，以禮齊物，物轉不齊。蓋有為終有失也。執之不失亦可漸入佳境，自仁義而反德，自德而反道，直造無為也。前識者，智識也。智識者，失道之始，故曰道之華。有道者不處。未得超三界，如何出五常，五常歸罔象，獨步謁虛皇。【昔之得一者】得一，萬事畢：【天得一以清】湛然常寂；【地得一以寧】寂然不動；【神得一以靈】混然成真；【谷得一以盈】綽然有余；【萬物得以生】自然發育，【侯王得一以為天下貞】泰然安固。【其致之】一也，【天無以清，將恐裂】星辰失度；【地無以寧，將恐發】山岳崩頹；【神無以靈，將恐歇】陰陽失節；【谷無以盈，將恐竭】閉塞不通；【萬物無以生，將恐滅】和氣耗散；【侯王無以貞，貴高將恐蹶】家國危殆。【故貴以賤為本】一也，【高以下為基】一也。【侯王自謂孤、寡、不谷】常抱其一。【此非以賤為本也】一為萬象主。【非乎】豈不然哉？【故致數車無車】數，音所。數我無我，【不欲碌碌如玉，落落如石】貴賤兩忘。上三十九章，上章云去彼取此，謂去其末而取其本也。本者何？一也。一者，天地之始；萬物之母；大道之用，侯王若能守，萬物自然歸往也。自謂孤、寡、不谷，自卑升高不忘本也。不欲碌碌如玉，落落如石，貴賤兩忘，惟抱一也。數車之名件無一名車者，數我之一身無一名我者，轂輳合一則名車，四大合一則名我也。得一非為妙，還虛未是玄，夢中知是夢，天外莫尋天。【反者道之動】神一出便收來；【弱者道之用】專氣致柔。【天下萬物生於有】有名，萬物之母，【有生於無】無名，天地之始。上四十章，反者道之動，接上章貴以賤為本也。萬物生於有，有生於無，即數車無車之說。只這有無相生之理，多少學人不知端的，且道如何是有無端的意？看。有象非為有，無形未是無，有無俱不立，猶是墮偏枯。無有有無中得趣，方知胡子沒髭須。【上士聞道，勤而行之】上士一次一齊了；【中士聞道，若存若亡】中下多聞，多不信；【下士聞道，大笑之】因何信不及，只為太分明。【不笑不足以為道】大迷之下，必有大悟。【故，建言有之】才開兩片，露出肝腸，【明道若昧】含華隱曜；【進道若退】瞻前顧後；【夷道若類】和光同塵；【上德若谷】虛以受人；【大白若辱】卑以自牧，【廣德若不足】滿而不溢；【建德若偷】偷，音俞。外渝。密而不露；【質真若渝】應變無方；【大方無隅】不露圭角；【大器晚成】不有其功；【大音希聲】叩之即應；【大象無形】莫見乎隱；【道隱無名】莫顯乎微。【夫唯道，善貸且成】忠恕而已。上四十一章，上章云有無相生，非高上之士不容無疑。故次之以上士聞道，夫道若昧，若退，若類，若偷，若渝，不可得而見聞，可笑之由。惟高上之士稟性沖虛，故能超然直入不言而信，無為而成之也。中人以下未免半疑半信，下愚不肖者，不惟不信，又且笑而侮之也。善貸且成者，貸下士笑侮之過，而成上士勤而行之功也。雖下愚不肖，一覺其初憧煞瓷疲酥簧坪紋校?SPAN至道元容易，人心自謂難，中人猶擬議，下士轉。莫，呈在秤兮物在盤。【道生一】虛無生一氣，【一生二】一氣判陰陽，【二生三】陰陽成三才，【三生萬物】三才生萬類。【萬物負陰而抱陽】成象於天，成形於地，【沖氣以為和】稟氣於中和。【人之所惡，惟孤、寡、不谷】一無偶，眾人之作忌，【而王公以為稱】自謂孤寡。【故物】一切有象，【或損之而益】謙者受益，【或益之而損】滿者必覆。【人之所教】無非為善，【亦我義教之】我亦如是。【強梁者不得其死】強大者，死之徒。【吾將以為教父】不善人，善人之資。上四十二章，一者，萬物之母，人之所惡。謂一無偶，孤寡不谷也。王公大人不忘其本，以是自稱，卑下謙損也。謙損必受益，強大者，必招禍。聖人設此，戒人克己行謙，見不善而內自省也。好勝常逢敵，行謙久處安，柔和為日用，處處玉京山。【天下之至柔，馳騁天下之至堅】軟能蝕堅。【無有入無間】貫金透石，【吾是以知無為之有益】謙損受益。【不言之教】默而信之，【無為之益】無為而成之，【天下希及之】知音者鮮。上四十三章，上章孤寡不谷至謙也,故次之以至柔。謂柔弱勝剛強，損中有益，損之又損以至無為，不言而可信，無為之益世鮮及之。觸來勿與兢，事過心清涼，只這清涼境，乾坤不覆藏。【名與身孰親】名高辱身，【身與貨孰多】財多害己，【得與失孰病】得崇思辱，【是故甚愛必大費】貪他底，着他底；【多藏必厚亡】討便宜，落便宜。【知足不辱】足，止貪，【知止不殆】畏，止禍，【可以長久】知足，常足。上四十四章，上章無為之益，謂有為則有損也。故次之以名與身孰親。名貨得失皆有為也，終不長久，惟知足知止可以長久。世間一切有，到底不長久，攝伏彌猴心，聽取獅子吼。若能運出家中寶，啼鳥山花一樣春。【大成若缺，其用不弊】弊，葉韻作鱉。不自顯故無壞。【大盈若沖，其用不窮】不自滿，故無盡。【大直若屈】直而不肆，【大巧若拙】為而不恃，【大辯若訥】光而不曜。【躁勝寒】躁暴者焚，【靜勝熱】安靜者涼。【清靜為天下正】人能常清淨，天地悉皆歸。上四十五章，上章知足不辱，故次之以大成若缺。德有余而為不足者壽，財有余而為不足者鄙。大成若缺，大盈若沖，至於若屈，若拙，若吶，皆德有余而為不足，用之無盡也，故為天下正。人情多聚散，世道有興衰，惟有真常在，古今無改移。【天下有道】情逐性，【卻走馬以糞】意馬閒，靈苗秀。【天下無道】性逐情，【戎馬生於郊】意馬狂，心地荒。【罪莫大於可欲】取辱之由，【禍莫大於不知足】陷身之端；【咎莫大於欲得】殺身之本。【故知足之足，常足】知足者，貧亦樂。上四十六章，上章清淨為天下正，故次之以天下有道。有道則清淨；清淨則天下正；天下正則罷兵事務農事，故曰卻走馬以糞。無道則不清淨；不清淨則天下不正；則用威武征伐，故曰戎馬生於郊，曰罪，曰禍、曰咎，皆欲心所致。故結句云：知足常足。以修身言之，清淨則欲心止；欲心止則意大定；故曰卻走馬以糞。不清淨，欲心不止，欲心不止則意馬狂，故曰戎馬生於郊。不見可欲，使心不亂，急走回來，救得一半。天下本無事，人心自着忙。【不出戶，知天下】反窮諸己；【不窺牖，見天道】回光返照。【其出彌遠，其知彌少】外事有限。【是以聖人不行而至】不移一步到長安，【不見而明】不見一物即如來，【不為而成】不動一毫成正覺。上四十七章，不出戶知天下，言有道之士知內不知外。接上章之義，知內不知外則無所不知，見內不見外則無所不見，若只知外見，外而忘其內者，知見淺狹矣。朝游南岳，暮宿蒼梧，翛忽千里，不曾離渠。踏破鐵鞋無覓處，得來全不費工夫。【為學日益】精進，【為道日損】減損。【損之又損】一切損盡，【以至無為】無損可損。【無為而無不為】無不克。【取天下常以無事】事向無心得，【及其有事】有心便不得，【不足以取天下】有為終有盡。上四十八章，不出戶知天下，內知也。其出彌遠，外事也。故次之為學日益，言無學者求其增益，為道者事事減損。易云：山下有澤，損君子以懲忿窒欲。正謂此也。至於無忿可懲，無欲可損，以至無為，則萬民化而天下歸往也。苟或妄有作為，則民亂而難治。故曰：不足以取天下。有學頭頭昧，無為事事差，學為俱絕斷，損益任從他。莫笑我儂窮相態，從來賊不打貧家。【聖人常無心】任用無方，【以百姓心為心】隨機應感。【善者，吾善之】從而為善；【不善者，吾亦善之】使之反善；【德善】全其至善。【信者，吾信之】從而為信；【不信者，吾亦信之】使之反信；【德信】全其至信。【聖人在天下，碟碟】碟，音牒。兢兢業業，【為天下渾其心】渾，平聲。殊途同歸，【百姓皆注其耳目】容止可親，作事可法。【聖人皆孩之】天下一家。上四十九章，上章云無事取天下，故次之以聖人無常心。所謂無常心者，隨機應感，不逆民物之情，故百姓遵聖人之言，行聖人之行，從聖人之化，天下同一心也。信者從他信，善者從他善，若能如是知，卻成顛倒見。顛倒見，三界十方成一片。【出生入死】忿欲，生死之門。【生之徒】絕忿欲，【十有三】水火濟；【死之徒】縱忿欲，【十有三】水火不濟；【人之生】皆賴水火，【動之死地】水火相違，【亦十有三】水成數六，火成數七。【夫何故】忿欲使然。【以其生生之厚】忿欲不止，貪生無厭。【蓋聞善攝生者】無忿欲，【路行不遇虎兕】兕序姊切，內省不疚，何憂何懼，【入軍不被甲兵】心無掛礙，故無恐怖；【兕無所投其角，虎無所用其爪，兵無所容其刃】不厚其生，焉能有死？【夫何故】身非我有，死奈我何？【以其無死地】。忘其生死。上五十章，柔弱生之徒，強大死之徒。柔弱者則能懲忿欲，強大者為忿欲所使，能懲忿則火降，窒欲則水升，水火既濟則生。故曰生之徒。起忿則無明火熾，縱欲則苦海波翻。水火相違則死，故曰死之徒。強大者貪生無厭，柔弱者視死如歸，既不以死為死，虎兕甲兵於我何害？以丹道言之，水火既濟，聖胎凝矣。涅盤心易曉，差別智難明，既無差別智，安有死和生？【道生之】元始祖氣，【德畜之】畜，凶入聲。化生諸天，【物形之】在天成象，【勢成之】在地成形。【是以萬物】一切有象，【莫不尊道而貴德】皆從道生。【道之尊，德之貴】越古超今，【夫莫知爵而常自然】不言善應。【故道○生之，畜之】神全；【長之育之】氣全；【成之熟之】精全；【養之覆之】形全。【生而不有】忘機，【為而不恃】忘情，【長而不宰】忘物。【是謂玄德】合道。上五十一章，善攝生者，以其無死地，故次之以道生之。言道本無形，因生育天地而形可見，道本無名，因長養萬物而名可立。一切有相受命於天；成形於地；稟氣於中和。皆道之應也。故萬物莫不尊道而貴德。可道非常道，無為卻有為，為君明說破，眾水總朝西。夜來混沌顛落地，萬象森羅總不知。【天下有始】無名，天地之始，【以為天下母】有名，萬物之母。【既知其母】知本，【以知其子】便知末，【既知其子】知末，【復歸其母】及本，【沒身不殆】常在。【塞其兌】內境不出，【閉其門】外境不入，【終身不勤】不勞而治，【開其兌】內境出，【濟其事】外境入，【終身不救】永失真道。【見小曰明】知幾，知微，【守柔曰強】軟能蝕堅。【用其光】物來斯照，【復歸其明】放去收來，【無遺身殃】遺，音謂。切忌隨他去；【是為襲常】直下承當。上五十二章，道生之，言道之始也,故次之天下有始。末後一句最極切，修真至士當向這里具眼，莫教蹉過。不收不放，無上可上，清淨自然，本來模樣。更問第一義如何，向道有言皆是謗。【使我介然有所知】未舉先覺，【行於大道】無為，【惟施是畏】識法者恐。【大道甚夷】坦平驀直，【而民好徑】好，去聲。行險以僥幸【朝甚除】朝，音潮。事繁即亂，【田甚蕪】靈地荒蕪，【倉甚虛】靈地空竭。【服文采】貪，【帶利劍】嗔，【厭飲食】痴，【財貨有余】欲心不止；【是為盜夸】三毒擾撓。【非道也哉】錯！上五十三章，上章云襲常，謂密用常道也。故次之以使我介然有所知，有所知則能直下承當，而密用若無，所知則不能密用，妄有作為。內為根塵所蔽，外被業識所眩。兼無明三毒為擾，非道也哉！弄巧成拙，多煩早老，金玉滿堂，焉能常保。若於日用顛倒行，大地塵沙盡成寶。【善建者不拔】拔，音跋。根深，【善抱者不脫】蒂固，【子孫祭祀不輟】綿遠。【修之於身】身修，【其德乃真】全真；【修之於家】家齊，【其德有餘】寬裕；【修之於鄉】鄉修，【其德乃長】久遠；【修之於國】國治，【其德乃豐】淳厚；【修之於天下】天下平，【其德乃普】道泰。【故以身觀身】內有一塵，其德不真，【以家觀家】有一不順，其德無余，【以鄉觀鄉】有一不化，其德不長，【以國觀國】有一不善，其德不豐，【以天下觀天下】有一小人，其德不普。【吾何以知天下之然哉？以此】反求諸己。上五十四章，上章云使我介然有所知，有所知則道心堅固不失其守，故次之以善建者不拔也。以之修身，觀心察性心定，則身之修也。以之治國，觀民察己民化，則國之治也。天下有一不善，則是自己政化不善也。書云：百姓有過在予一人。此之謂也。反觀諸己，心有一塵染着，則是我之性天未明也。觀國非容易，觀身意更深，海枯終見底，人死不知心。【含「德」之厚】退藏於密，【比於赤子】純一不雜。【毒蟲不螫，猛獸不據，攫鳥不搏】螫，音釋。據攫，並厥縛切。我忘於物，物亦忘我。【骨弱筋柔而握固】筋，音斤。神全。【未知牝牡之合而作】，最，平聲。精全，【精之至也】自然。【終日號而不嗄】號，平聲。氣全，【和之至也】柔和。【知和曰「常」】此天混然，【知常曰「明」】此天洞然。【益生不祥】益則有損。【心使氣曰強】氣動則剛。【物壯則老】剛則益折，【謂之不道】錯，【不道早已】喪失天真。上五十五章，善建者不拔，德之厚也，故次之以含德之厚比於赤子者，不失赤子之心也。赤子之心純一不雜，無害於物，物亦不能害。不知有男女之別，其亦作，精氣所至也。雖作而無心，故能全其至精。終日號啼，其聲不變，沖和所致也。修身以此，則能全其本然，是謂含德之厚。苟失其赤子之心，作而心動，天真喪也。赤子之心既發便不自然，發而不遠而知覺，亦可反常，故曰明。苟不知覺而縱其所欲日增日盛，精氣耗散，故曰不祥。血氣既盛，又縱心而使之愈盛也。氣血盛則形衰矣，是謂不道，不道則早已也。欲識混元面，先存赤子心，此心常不昧，法體證黃金。【知者不言】默而成之，【言者不知】口頭三昧。【塞其兌】無言，【閉其門】無見，【挫其銳】無爭，【解其紛】無事，【和其光】無我，【同其塵】無人，【是謂「玄同」】一以貫之。【故不可得而親】忘情，【不可得而疏】忘形；【不可得而利】忘物，【不可得而害】忘機；【不可得而貴】忘有，【不可得而賤】忘無。【故為天下貴】一切忘盡，真常獨存。上五十六章，含德之厚則能緘默，故次之以知者不言，非不言也，無可得而說也。尹真人云：非道不可言，不可言即道。正謂此也。予謂：多言獲利，不若默而無害也。絕利終無害，無親便不疏，多言應有失，爭似觜盧都。【以正治國】不偏不倚，【以奇用兵】無計，無謀，【以無事取天下】無為，無執。【吾何以知其然哉？以此】性徹，理融。【天下多忌諱，而民彌貧】利欲所惑；【民多利器，國家滋昏】奇貨所眩；【人多伎巧，奇物滋起】末伎所遷；【法令滋彰，盜賊多有】法出奸上。【故聖人云：「我無為，而民自化】不尚權謀；【我好靜，而民自正】不用利器；【我無事，而民自富】不貴奇貨；【我無欲，而民自朴。」】朴，蒲卜切。以正治國。上五十七章，上章云知者不言，得其正也，故次之以正治國也。多忌諱；多利器；多技巧；多法令，皆不正也。上無忌諱則民裕，絕權謀則民化，薄稅斂則民富。道之以德則民朴，無為、無事、無欲、好靜皆正也。以此治國則海晏河清，以此行道，道泰時亨。以此修身，氣固神凝，一人正，萬民皆正，一心正，萬化皆正，一身正，萬事皆正。正之義大矣哉。着意頭頭錯，無為又落空，自從心路絕，無日不春風。【其政悶悶】悶，音門。無為寬裕，【其民淳淳】質朴有余；【其政察察】有為嚴謹，【其民缺缺】缺，音軋。貪婪無足【禍兮福之所倚】畏禍則福必至，【福兮禍之所伏】忽福則禍必至。【孰知其極】禍福無門，惟人自召。【其無正耶】惟正可守。【正復為奇】恃正則為奇，【善復為妖】矜善則為妖。【民之迷】與道相反，【其固日久】迷遠不復。【是以聖人方而不割】方正其身，使心自化，【廉而不劌】清廉其德，使民自化，【直而不肆】梗直其行，使物自化，【光而不耀】含畜其光，天下化成。上五十八章，上章無為無事，使民自化。寬大之治也。故次之以其政悶悶，是謂上寬裕則民淳實，上多事則民昏暴。悶悶，寬也。察察，謹也。寬則得眾，盡法無民。禍福相倚；正奇相待；善妖相反，理之然也，可不成戒！諸修福不如遠禍，用正不若閒邪，正難為善，苟自矜為奇，德則反為妖。正之為正，斯不正已；善之為善，斯不善已，是以聖人方正其身，刑罰清而萬民服，清廉其德，不惡而嚴。梗直其行，和而不流，清明在躬，應其太察。自昭明德，故結句云：光而不曜。學者洞此，長生久視之道得矣。倚善功難遂，矜奇事轉迷，世間無限事，伶俐不如痴。【治人事天】存心養性，【莫若嗇】嗇，音色。凡事從儉。【夫惟嗇，夫謂早服】妙在機先；【早服謂之重積德】含德之厚；【重積德則無不克】無所不至；【無不克則莫知其極】廣大悉備；【莫知其極，可以有國】天理在我；【有國之母，可以長久】生生不窮；【是謂深根固蒂】性海彌深，命基永固，【長生久視之道】曷有終窮。上五十九章，接上章其政悶悶之義，治人事天，莫若從儉。以國言之，省刑罰，薄稅斂；以身言之，省言語，節飲食；以心言之，省思慮，絕視聽。盡其心，養其性，可以事天地。生事事生，省事事省，不省不生，斷蹤絕影，雲在嶺頭閒不徹，水流澗下太忙生。【治大國，若烹小鮮】擾之則縻。【以道蒞天下】蒞，音利。清淨無為，【其鬼不神】陰魔？首；【非其鬼不神，其神不傷人】邪不干正；【非其神不傷人，聖人亦不傷人】大制不割。【夫兩不相傷】形神俱妙，【故德交歸焉】道德感通。上六十章，以正治國；其政悶悶；治人事天皆治大國之義。小鮮者，細小之魚也。譬如烹鮮，擾之則縻，言治平天下，擾之則亂也。以無為正其心，以清淨養其性，卑以自牧則民心悅服，天下歸往也。往而不害，天下和平，使剛暴無以施其能，鬼不神也。至於化暴從善，雖有強能而無害物之心，聖人亦不加刑於小人，上下以德相交，故兩不相傷。以之修身，清淨無為為本，則情欲絕而陰魔消散，形存壽永，精復神全，此長生久視之道也。本自見成，何須扭捏，才着一毫，眼中着屑。一句合頭機，萬載系驢橛。【大國者下流】上善若水，【天下之交】眾高附下，【天下之牝】眾剛附柔。【牝常以靜勝牡】靜為躁君，【以靜為下】眾動附靜。【故大國以下小國，則取小國】以大就小；【小國以下大國，則取大國】以小事大。【或下以取】小必歸大，【或下而取】大必納小。【大國不過欲兼畜人】畜，凶入聲。謙卑接下，【小國不過欲入事人】卑順承上。【夫兩者】上遜下順，【各得所欲】各當其分，【故大者宜為下】高以下為基。上六十一章，接上章德交之義，下流者如水之卑下，則眾水歸之。柔勝剛，靜勝動，聖人卑謙自牧，安靜應物，則天下化成。上以下下，下下以下順上，上遜下順德交歸焉。修身以此心，愈下而道愈高，身愈退而德愈進，謙尊而光卑而不可窬，故曰大者宜為下。大不做大，小不做小，好笑好笑，當面諱了。等閒伸出無為手，不動干戈定太平。【道者萬物之奧】無所不容。【善人之寶】至尊、至貴，【不善人之所保】皆賴道蔭。【美言可以市】足以悅眾，【尊行可以加人】行，去聲。足以出眾，【人之不善】我亦善之，【何棄之有】亦可使之反善，【故立天子，置三公】作之君，作之師，【雖有拱璧以先駟馬】非寶，非貴，【不如坐進此道】道尊，德貴。【古之所以貴此道者】善人之寶。【不曰：求以得】見成有底，【有罪以免耶】不貴於人，【故為天下貴】善貸且成。上六十二章，接上章之義，奧者，大也。寶者，貴也。保者，萬物恃之以生也。雖下愚不肖者，未嘗離也。舉動應酬無非此道，百姓日用而不知者，為塵識所昧。立天子置三公，作之君，作教師，化下民使不善者從其化。拱壁駟馬見，不足為貴，不如坐進此道。修己以安百姓，先之以敬讓而民不爭；陳之以德義而民與行；示之以好惡而民知禁，是以聖人常善救人，故無棄人。求則與之，有罪宥之不責於人，有罪以免，故天下尊之也。終日忙忙走，回頭便到家，悟來無一事，不會亂如麻。【為無為】藏神於神，【事無事】藏心於心，【味無味】藏形於形。【大小多少】倒行逆施，【抱怨以德】不責於人，【圖難於其易】易，去聲，下同。其脆易破，【為大於其細】其微易散；【天下之難事，必作於易】從微至着，【天下之大事，必作於細】積小成大。【是以聖人終不為大】聖人不自聖，【故能成其大】成聖在民。【夫輕諾必寡信】得之易，失之易，【多易必多難】輕易難成。【是以聖人猶難之】不可輕示，【故終無難】得之難，失之難。上六十三章，為無為發上章萬物之奧，為無為，無所不為；事無事，事事有成；味無味，其味幽長，此三者道之奧也。大者小之，多者少之，怨以德報之，圖難於易，為大於細，積小成大，從微至着。聖人功業大成，不自為大。天不自天，成天者物。聖不自聖，成聖者民。以其不自聖故能成聖。為大必自細，升高必自卑，難事易成，易事難成，易事不可輕示，輕則人忽之，故聖人猶難之，得之難，失之難，凡事不輕易則終無難。說易非容易，言難卻不難，個中奇特處，北斗面南看。【其安易持】易，去聲，下同。居安慮危，【其未兆易謀】作事謀始。【其脆易破】圖難於易，【其微易散】圖大於細。【為之於未有】防患於未然，【治之於未亂】治之於未有。【合抱之木，生於毫末】從微至着；【九層之台，起於壘土】積小成大；【千里之行，始於足下】自近至遠。【為者敗之】貴在謹始，【執者失之】謹則不失，【是以聖人無為故無敗】無不克。【無執故無失】善抱不脫，【故民之從事】有所施設，【常於幾成而敗之】不謹其始，焉得有終。【慎終如始，則無敗事】初心不昧，焉得有敗。【是以聖人欲不欲】欲人之不欲，【不貴難得之貨】轉物，【學不學】學人之不學，【復眾人之所過】遷善，【以輔萬物之自然而不敢為】識法者恐。上六十四章，接上章之義，其安易持，言作事謀始。修真志士正心於思慮之先，抑情於感物之前，則心易正，情易絕，苟治事於己亂，遠禍於己萌，不亦難乎！積小成大不可救也。故易有履霜堅冰之戒，傳曰：臣殺其君，子殺其父，非一朝一夕之故。其所由來者漸矣，由辨之不早辨也。系云：惡不積，不足以滅身。又云：惡積而不可解，可不戒之哉。苟有覺於己差，之後篤力而反，猶可復元。終不如未見形跡而解，不勞而復。故曰：其微易散，其未兆易謀也。又云：為者敗，執者失。戒之猶切，聖人學人之不學，欲人之不欲，無執無為始終如一，永無危殆。若向這里會得，凡事謹始，焉有敗失。事之未萌悉皆先兆，知則不為，為則不失復初九，以之盡此道者其惟顏子乎？差之毫厘，失之千里，急走回來，猶落第二。臨崖馬失收韁晚，船到江心補漏遲。【古之善為士者，非以明民】不識不知，【將以愚之】其政悶悶。【民之難治，以其智多】其政察察。【以智治國，國之賊】道之以智，其民不足；【不以智治國，國之福】道之以德，其民有余。【此兩者亦楷式】楷口駭切。寬則得眾，盡法無民。【常知楷式】收拾短長，【是謂「玄德」】合道。【「玄德」深矣，遠矣】愈探愈深，愈求愈遠，【與物反矣】不與萬法為侶，【然後乃至大順】逆行順化。上六十五章，其安易持，反善之速也。故次之善為士者，非以明民也。言無為寬大治平天下，民之福也。有為嚴謹宰制下民，國之賊也。民之難治以其多事，是以聖人以無為清淨治國，使夫知者不敢為。雖與物反，久慣自然，民遂其生獲百倍之慶，天下治平成大順之化，盡此道者是謂玄德。一切有為法，三千六百門，從頭都堪過，皆是弄精魂。吾獨抱無名朴，無限群魔倒赤幡。【江海之所以能為百谷王者】由其卑下，【以其善下之】大國下流，【故能為百谷王】異派同歸。【是以聖人欲上民，以言下之】謙退；【欲先民，以身後之】克己。【是以聖人處上而民不重】民忘其勞，【處前而民不害】民忘其死。【是以天下樂推而不厭】樂，音洛。以德服人，中心服【以其不爭】謙讓也，【故天下莫能與之爭】天下和平。上六十六章，善為士者卑以自牧，故次之以江海為百谷王，即上善若水之義。以言下民，民忘其勞；以身後民。民忘其死，皆道德感通也。修真志士以卑自牧，則身修。上善若水，利物無窮，貫金透石，隔礙潛通。有意留人千里月，無心送客一帆風。【天下皆謂我道大】萬物推尊，【似不肖】當面諱了。【夫惟大】無可比擬，【故似不肖】似個什麼。【若肖，久矣其細也夫】才可比，便不大！【我有三寶】分文不直，【保而持之】珍重，珍重。【一曰慈】仁惠，【二曰儉】節約，【三曰不敢為天下先】謙退。【夫慈故能勇】無不克；【儉故能廣】無不備；【不敢為天下先，故能成器長】無不服。【今舍慈且勇】剛暴也；【舍其儉且廣】貪欲也；【舍其後且先】強梁也；【死矣】死之徒。【夫慈】仁，【以戰則勝】仁人之兵不可敵，【以守則固】仁則能守。【天將救之】惟德是輔，【以慈衛之】天地大德曰生，聖人守位曰仁。上六十七章，身愈下而德愈高，江海所以能為百谷王，聖人則之，故天下皆推尊，為大不肖，言無可比也。又謙下之辭，慈忍、謙退、儉約、卑下，故似不肖。流俗皆尚廣大、強梁、血氣之勇也。殊不知慈忍、謙退、極廣大，慈之一字戰則勝，守則固，仁者無敵，真勇也。莫飲無明水，休生差別相，浮雲散碧空，萬里天一樣。【善為士者，不武】慈忍；【善戰者，不怒】怒，音弩葉武。柔和；【善勝者，不爭】謙讓；【善用人者，為下】卑遜。【是謂不爭之德】至謙，【是謂用人之力】至柔，【是謂配天】至慈，【古之極】合道。上六十八章，不武不怒不爭，發上章不肖之義，不爭之德，用人之力，皆仁慈之謂，故曰配天。以此修身，則形存壽永也。不文不武，無得無失，摸着鼻孔，通身汗出。分明只在眼睛下，擬議之間隔萬山。【用兵有言：「吾不敢為主，而為客】慈忍；【不敢進寸，而退尺。」】謙退，【是謂行無行】行，下音杭。不武；【攘無臂】攘如羊切。不怒；【仍無敵】不爭；【執無兵】為下。【禍莫大於輕敵】勇於敢則殺，【輕敵幾喪吾寶】喪，去聲。強梁者，死之徒。【故抗兵相若，哀者勝】仁人之兵，天下無敵。上六十九章，接上章不武之義，行無行以下至於哀者勝，皆不怒無爭之謂。好勝終須敗，唯慈善守成。不勞施寸刃，天下賀升平。【吾言甚易知】慈忍而已，【甚易行】儉約而已。【天下莫能知】信不及也，【莫能行】力不及也。【言有宗】開口顯道，【事有君】舉動見道。【夫惟無知】自昧了，【是以不我知】見不明。【知我者希】孰是知音，【則我者貴】孰肯承當。【是以聖人被褐而懷玉】內蘊道德，外行卑下。上七十章，前章云哀者勝，謂仁慈無敵，故次之以甚易知，甚易行。世人莫能知，莫能行者，信不及也。間有信之者又不能行，力不及也。是以聖人被褐而懷玉，含華隱耀也。至道不難知，人心自執迷，疑團百雜碎，驀直到曹溪。秋月春花無限意，個中只許自家知。【知不知上】真知，【不知知，病】妄知。【夫惟病病】惟恐有知，【是以不病】終無妄知。【聖人不病】知如不知，【以其病病】忘其所知。【是以不病】無所不知。上七十一章，知不知，上，接上章吾言甚易知。聖人無所不知，不自以為知，真知也。世人無所知，自以為知，妄知也，故曰病。若知妄知為病，而病其病，則妄知之病瘥矣。聖人所以不病者，以其病其多知，是以不病也。賣弄胡須赤，矜夸口鼓禪，若能如是會，見性待驢年。【民不畏威】無忌憚，【則大威至】自作自受。【無狎其所居】肆情縱意，【無厭其所生】厭，平聲，貪生無足。【夫惟不厭】錯，【是以不厭】更錯。【是以聖人】反是【自知不自見】不肆其情；【自愛不自貴】不厚其生。【故去彼取此】去羌呂切。上七十二章，上章云不知知，病。不知為知，所以無忌憚也。故次之以民不畏威。世俗之人不畏大威，無狹其居，無厭其生，尚廣大而厚其生也。不知厭足取禍之由，故曰大威至矣，有道者反是。苦瓜連根苦，甜瓜徹蒂甜，可憐貪欲者，知味不知厭。【勇於敢則殺】強梁者，死之徒，【勇於不敢則活】柔弱者，生之徒。【知此兩者，或利或害】有殺有活。【天之所惡】惡鳥路切，造物不容，【孰知其故】知則不敢，【是以聖人猶難之】不敢輕示，【天之道，不爭而善勝】不與物兢，物莫能勝，【不言而善應】大音希聲，扣之則應，【不召而自來】寂然不動，感而隨通，【坦然而善謀】坦，音闡。任運自然，無所不克。【天網恢恢】包羅無外，【疏而不失】雖然疏闊，物莫能逃。上七十三章，接上章民不畏威，言世人不畏公法，敢於好勇，殺身之本也。勇於不敢，終身無害。勇於敢，血氣之勇也；勇於不敢，義理之勇也。敢勇常輕死，頑牛不畏鞭，試看狂劣者，鼻孔幾番穿。【民不畏死】肆情逐幻，【奈何以死懼之】抱薪救火。【若使民常畏死，而為奇者】以情攝情，【吾得執而殺之】不得放過，【孰敢】誰肯？【常有司殺者】天不容奸。【夫代司殺者殺】不是當行家，【是謂代大匠斫】事不干己，【夫代大匠斫】班門弄斧，【希有不傷其手矣】自取其害。上七十四章，接上章勇於敢之義，民不畏死是上之政化不善，民失其業也。民失其業欲遂其生，故不畏死。又加之刑禁，使民畏死，則是致民於死地也。盡法無民天之所惡，故聖人亦不容也。常有司殺，謂天不可欺也。代司殺者，謂掌刑罰之官也。代大匠斫，謂不當也。希有不傷其手，言用刑之極，有傷和氣也。聖人於此，戒省刑罰之切也。虛空無聲，牆壁有耳，更問如何，劈胸便捶。大地掀翻行正令，倚天長劍逼人寒。【民之飢】荒？，【以其上食稅之多】厚斂則民飢，多欲則心荒，【是以飢】常不足。【民之難治】紛亂，【以其上之有為】事繁則亂，【是以難治】常不定。【民之輕死】忘命，【以其求生之厚】貪欲無厭，【是以輕死】不顧危亡。【夫惟無以生為者】不厚其生，【是賢於貴生】不自生故長生。上七十五章，接上章民不畏死之義，民之飢，民之難治，蓋由政教不正。民不遂其生，是以貪生而不顧危亡也。道之以刑則民暴，道之以德則民格，上好靜則民樂而從其化也。智慧皆為垢，聰明總是塵，絲毫不掛念，性海自澄澄。【民之生也柔弱】一團和氣，【其死也堅強】和氣散也。【萬物草木之生也柔脆】和氣全，【其死也枯槁】和氣絕。【故堅強者死之徒】剛暴殺身之本，【柔弱者生之徒】柔和養生之要。【是以兵強則不勝】恃強則敗，【木強則拱】木剛則折。【強大處下】沉淪之本，【柔弱處上】處，上聲。上同，升騰之象。上七十六章，接上章之義，上之政化不善有傷和氣，故天下多剛暴。以無為清淨修己，足以挽回和氣。民遂其生，樂其業，刑不試而萬民悅服。何剛暴之有？是以修齋治平，皆以柔和為本。以丹道言之，和氣存則水火交濟，和氣散則水火相違，故柔弱處上。柔弱未是善，剛強未是惡，爭如養太和，逍遙常快樂。【天之道，其猶張弓乎】稱物平施，【高者抑之，低者舉之】損上益下；【有餘者損之，不足者與之】裒多益寡。【天之道，損有餘而補不足】虧盈益謙。【人之道，則不然】反是，【損不足以奉有餘】損人益己。【孰能有餘以奉天下】損己益人，【唯有道者】效天。【是以聖人為而不恃】損，【功成而不居】損，【其不欲見賢】見，音現。損之又損。上七十七章，接上章強弱之義，損有益無大道也。強大者必受損，柔弱者必受益。惟有道者則天而行，損情益性，損多益寡，損己益人。損有余益不足，損之又損以至無為。益之常不足，損則卻寬剩，只這克己心，便是平等秤。【天下莫柔弱於水】上善若水，【而攻堅強者莫之能勝】棒打不開，【其無以易之】無物可比。【柔勝剛】屈己者勝，【弱勝強】軟能蝕堅，【天下莫不知】眾所共知，【莫能行】擔負不起。【是以聖人言】諦聽：【「受國之垢，能為社稷主】海納百川；【受國不祥，是為天下王。」】處眾人之所惡。【正言若反】與物相反。上七十八章，接上章損益之義，至卑至弱莫過於水，破堤決岸莫之能御，以此可見柔勝剛，若勝強也。天下人皆知而不能行，何哉？不肯卑下故也。眾人所惡垢與不祥，惟有道者則能受之。弱者從他弱，強者任他強，休生分別相，識取法中王。但觀浩淼無窮水，幾處隨圓幾處方。【和大怨，必有餘怨】施恩成怨；【安可以為善】錯，【是以聖人執左契】契，音挈。下同。葉徹，誠信及物，【不責於人】克己。【故有德司契】性靜情逸，【無德司徹】心動神疲。【天道無私】至公，【常與聖人】惟道是從。上七十九章，接上章剛柔之義，以恩和怨，怨難解。而心尚存，安可為善？不如責己。恩怨兩忘，則民心自然感德而契之也。大德之人則司契，下德之人司徹，明徹者通也。只知通為明斷，殊不知盡法無民矣，安可為善。司契者存誠信與民心，契也。明斷傷和氣，施恩惹禍殃，不如司左契，恩怨兩相忘。【小國寡民】不貪。【使有什伯之器而不用】不尚賢；【使民重死而不遠徙】安分。【雖有舟輿，無所乘之】不動，【雖有甲兵，無所陳之】不爭。【使民復結繩而用之】反朴。【甘其食】忘味，【美其服】忘形，【安其居】忘動，【樂其俗】樂，音洛。忘憂。【鄰國相望】望，平聲。對境無心，【雞犬之聲相聞】外境不入，內境不出，【民至老死】終身在道，【不相往來】忘其彼此。上八十章，上章云執左契，謂以到感民則自然契合，無爭奪也。故次之以小國寡民，言知足而不貪也。國雖小，民雖寡，自以為足，使有才能者不得見用，則民自然無知無欲，不遷不變，無爭無兢，安守常分，服食興居常樂於道，鄰國彼此無犯，永無爭奪也。無為境界，能小能大，放去收來，廓然無礙。本來面目現堂堂，世界壞是渠不壞。【信言不美】良藥苦口，【美言不信】口頭三昧。【善者不辯】無分別相，【辯者不善】妄生差別。【知者不博】頭頭總是，【博者不知】物物有礙。【聖人不積】不增不減，【既以為人己愈有】用之不盡，【既以與人己愈多】普濟無窮。【天之道】生生不已，【利而無害】無所不利；【聖人之道】則天而行，【為而不爭】慈忍儉約。上八十一章，信言不美，忠言逆耳也。美言不信，巧言令色也。真實之言淡薄，虛妄之言華飾，善為道者無分別，故不辨。善辨者致爭之由，故曰不善，真知者光而不耀，故曰不博。廣博者明見於外，故曰不知。聖人損其所有，愛養萬物不為主，故曰不積。養其無象，象故常存，守其無體，體故全真。視之不足見，聽之不足聞，用之不可既，故曰為人愈有，與人愈多，天地大德曰生，故曰利而無害，聖人守位曰仁，故曰為而不爭。只這末後一章總發前八十章之蘊也。經云：可道非常道，可名非常名，不言之教，無為之益，希言自然，淡乎無味，進道若退，明道若昧，廣德若不足，大白若辱，曰希，曰夷，惟恍惟惚，大音希聲，大器晚成，正言若反，已上等語雖不美聽，其中有信，故曰信言不美，可道、可名、可見、可聞，持而盈之。揣而銳之，金玉滿堂，善之為善，美之為美，樂之與餌，聲味俱美，已上等語雖美與聽，終不實也，故曰美言不信。若吶、若拙、若愚、若朴、若屈、若昏，不尚己賢，不貴奇貨，儼兮若客，敦兮若朴，曠兮若谷，渾兮若濁，知白守黑，知榮守辱，不自見，不自是，不自矜，不自伐，已上皆不辨之善也。尚奇務貨，自高、自大、自見、自是、自矜、自伐，勇於敢，嗜於欲，不畏威，不畏死，不知足，不知止，強知、前識、昭昭、察察，已上皆不善之辨也。不出戶知天下，不窺牖見天道，塞其兌，閉其門，挫其銳，解其紛，和其光，同其塵，不言而信，不見而名，無為而成，已上皆知者不博之謂也。知物、知人、知事、知外，無狹其所居，無厭其所生，開其兌，濟其事，舍儉且廣，舍後且先，不知為知，皆是妄知，已上皆博者不知之義也。為而不恃，長而不宰，功成不居，絕聖棄智，絕仁棄義，絕巧棄利，少私寡欲，見素抱朴，損之又損，以至無為，去甚，去奢，去泰，無知、無事、無欲，已上皆不積之義也。至於曲全、枉直、窪盈、弊新、萬物歸之，萬民化之，天地合之，廣施博濟。不窮不弊，不殆不勤，用之不可既，此為人愈有與人愈多之義也。天之道生成運化稱物平施，生之畜之，長之育之，成之熟之，養之覆之，無所不利，至公無私，惟德是輔，不言善應，不召自來，高者抑之，低者舉之，有余者損之，不足者與之，一切有情無不覆燾，此利而無害也。聖人之道守雌抱一，處柔行謙，和光同塵，後己先人，同於道，同於德，同於失，方而不割，直而不肆，光而不耀，不責於人，善貸且成，善者善之，不善者亦善之，小國寡民，自以為足，使民反朴忘其彼此，民至老死不相往來，皆不爭之義也。只這不爭二字，八十章之要也。若是信得及底，把這不爭二字為日用，久久純熟則自然造混元之境，真常之道至是盡矣。象帝之先明，妙本得矣，且道不爭二字作麼會？咦！放倒門前剎竿着。爭之常不足，讓之則有余，無爭功不間，萬化悉歸渠。