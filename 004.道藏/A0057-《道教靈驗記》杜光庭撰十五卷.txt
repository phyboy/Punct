道之為用也，無言無為；道之為體也，有情有信。無為則任物自化，有信則應用隨機；自化則冥乎至真，隨機則彰乎立教。《經》曰：「善者吾善之，不善者吾亦善之，德善。」此明太上渾其心而等觀赤子也。《書》曰：「不獨親其親，天下皆親；不獨子其子，天下皆子。」此明聖人體其道而慈育蒼生也。惡不可肆，善不可沮，當賞罰以評之。《經》曰：「人之不喜，何棄之有？故立天子置三公，」此聖人教民舍惡從善也。又曰：「為惡於明顯者，人得而誅之；為惡於幽闇者，鬼得而誅之。又曰：「為善者善氣至，為惡者惡氣至。」此太上上垂懲勸之旨也。《書》曰：「惟上帝不常，作善降之百祥，作不善降之百殃。」此聖人法天道福善禍淫之戒也。由是論之，罪福報應，猶響答影隨，不差毫末。豈獨道釋言其事哉？抑儒術書之，固亦久矣。宣王之夢杜伯，晉侯之夢大癘，恭世子之非罪，渾良夫之無辜，化豕之報齊侯，結草之酬魏氏，良霄之殂駟帶，鄭元之捽劉蘭，直筆不遺，良史攸載，足可以為罪福之鑒戒，善惡之準繩者也。況積善有餘福，積惡有餘殃。幽則有鬼神，明則有刑憲，斯亦勸善懲惡至矣。大道不宰，太上好生，固無責於芻狗，而示其報應。直以法宇像設，有所主張，真文靈科，有所拱衛，苟或侵侮，必陷罪尤。故曆代已來。彰驗多矣。成紀李齊之《道門集驗記》十卷，始平蘇懷楚《元門靈驗記》十卷，俱行於世。今訪諸耆舊，采之見聞，作《道教靈驗記》，凡二十卷。庶廣慎微之旨，以宏崇善之階。直而不文，聊記其事。