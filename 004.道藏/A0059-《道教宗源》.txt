原夫道家由肈，起自無先，垂跡應感，生乎妙一，從乎妙一，分為三元，又從三元，變成三氣，又從三氣，變生三才。三才既滋，萬物斯備。其三元者，第一混洞太無元，第二赤混太無元，第三冥寂玄通元。從混洞太無元化生天寶君，從赤混太無元化生靈寶君，從冥寂玄通元化生神寶君。大洞之跡，别出為化，主治在三清境。其三清者，玉清、上清、太清是也。亦名三天。其三天者，清微天、禹餘天、大赤天是也。天寶君治在玉清境清微天，其氣始青。靈寶君治在上清境禹餘天，其氣元黄。神寶君治在太清境大赤天，其氣玄白。故《九天生神章經》云，此三號雖殊，本同一也。此三君各為教主，即三洞之尊神也。其三洞者，洞真、洞玄、洞神是也。天寶君說經十二部，為洞真教主。靈寶君說經十二部，為洞玄教主。神寶君說經十二部，為洞神教主。故三洞合成三十六部尊經。第一洞真為大乘，第二洞玄為中乘，第三洞神為小乘。從三洞而又分四輔，曰太玄、太平、太清、正一也。太玄輔洞真，太平輔洞玄，太清輔洞神，正一通貫洞輔，總成七部。又從三洞汎開，各分十二類者，第一本文，第二神符，第三玉訣，第四靈圖，第五譜録，第六戒律，第七威儀，第八方法，第九衆術，第十記傳，第十一讚頌，第十二表奏。其本文者，乃經之異稱，生法之本。既生之後，即須扶養，故次以神符八會，雲篆三元玉字。若不諳練，豈能致益，故須玉訣釋其理事也。衆生暗鈍，直聞聲教，不能悟解，故立圖像，助以表明。聖功既顯，若不祖宗物情，容言假偽，故須其譜録也。此之五條，生物義定，將欲輔成，必須鑒戒，惡法文弊，宜前防止，故有戒律。既捨俗入道，出家簉於師寶，須善容儀，故次明威儀也。既前乃防惡，宿罪未除，故須修齋軌儀，悔己生惡也。儀容既善，宿根已净，須進學方術，理期登真。要假道術之妙，顯乎竹帛，論聖習學，以次相從也。學功既著，故次以記傳。始自生物，終乎行成，皆可嘉稱，故次以讚頌。又前言諸教，多是長行散說，今論讚頌，既是句偈結辭。既切功滿德成，故須表申靈府，如齋訖言功之例，故終以表奏也。