天師立教於西蜀，廣成終老於益州，故蜀之人奉道為盛，而儀注亦甚。詳第所傳，素無刊本，差誤實夥。頃觀中藏書既成，適左史簡池劉公、太常眉山朱公，官中都。元素因宗丞二江李公有請，得都下道經數百卷，皆吾蜀所缺者。其間科儀居多，乃令小師太古，參較同異，考古辨今。始自童蒙，訖於行教，綴緝成集，以貽後人，會掌兩川黃籙。四方同人，莫不輻凑，用是俾鋟諸木，與眾共之。予嘗患不善，斲者旁觀袖手，又從而指笑之，或則鉗口結舌，祕為己私，終身不肯吐一辭與吾徒。是正豈太上為人，則愈有愈多之意，教門缺典，不特此識者，尚同是念，以侈正一廣成之風，不亦宜乎？嘉泰改元，辛酉季夏，江原樸庵道士呂元素晝。古者，天子祀天地，格神明，皆具犧牲之禮，潔粢盛，備衣服，先散齋，而後致齋，以成其祭，猶慮儀不及物，與不成享也，而况士庶乎？是以太上談經立法，以好生惡殺為務。繼之天師因經立教，而易祭祀為齋醮之科，法天象地，備物表誠，行道誦經，飛章達款，亦將有以舉洪儀，修清祀也。是故歌雍詩頌清廟，使聲成文，謂之音可以通于神明，禱于上下，唱步虛，詠洞章，原其理也，亦無二致。自天師立教之後，而道家者流合規儀者，則失於聲音之學；得音聲者，失於規儀之備。亦猶公輸子之巧，不以規矩，安可以制其方圓乎？宋時鶴林呂氏，因詣京師，覽藏典而搜括道玄，編成集策，目之曰《通教集》焉。上自天子，下至庶人，為國為家，為存為亡，祟修醮祭，欽崇道教，無不旁通。抑亦使學人，必以規矩，而通達其教典。觀其用心，亦普矣。雲臺何公，亦因而發明，而使人諳鍊科教，編類《鍊教集》通行於世。二書之中，互有得失，觀覽之者，不無疑焉。今錦城三井觀道士馬道逸，簉跡於簪裳者，積有年矣，留心於科教者，未嘗時輟。於是混《通教》、《鍊教》二集，取其長者，類聚以成一家之書，鋟梓以廣其傳。囑予以叙其意，愚曰：講學之中，予每留心。科教之內，積年以來，予亦荒嬉。子以為教，而弘是心，予敢不勉，以成其美。學人得此，以知軌範，志士修之，以通神明。是亦教門之盛事也，誰不予之。歲在元貞中秋，仁安觀長講弘道悟真大師韓混成謹序。慕道之初，必求標準，發願持戒，經訓具存。自漢及今，扶宗立教，人天師表，皆可模範，故立矜式篇第一：童蒙入道，應和居先，起自啟堂，訖于辭聖，皆可讚頌，著於經科。點授之初，可無善本，故立詞讚篇第二：童子長成，教習音韻，單聲誦念，讚助行持，傳聞舛差，蹈襲蕪鄙，悉加釐正，俾就謹嚴，故立讚詠篇第三：今刪出步虛，添鍊教啟奏篇。冠簡之初，必由讚佐，內外法事，非止一條，文或未安，本或多誤，初步宜謹，擇善而從，故立職佐篇第五：舉揚之職，分司威儀，節奏詳明，音韻典雅，廣成著述，專立為科，必得其人，以動眾聽，故立讚導篇第六：古稱威儀，今號都講，一壇節奏，同著前篇，敕水戒嚴，啟經讚述，皆為緊要，尚多訛誤，故立威儀篇第七：高功之任，道德威儀，檄召存思，百靈咸聽，各有儀注，考諸前人，集為一篇，以備講究，故立精思篇第八：右八篇，皆從道教經科，及歷代宗師、近世知名之士二參詳考究，集為一編，不敢少有臆說，以誤後賢。祕為一家之私，則非通論，爰鋟諸木，與同學共有，為傳道度人指教之須。吾儕勿以輕授白衣之徒，自取悔吝。蓋此集稍似詳備，彼必棄業背本，從事於斯，他日敗亡，不無謗怨。其如老莊玄虛之學，金丹養鍊之方，奉道之家，人人有分，非此道之在世，係乎朝廷科制也。通識之士，必以斯言為然。嘉泰辛酉季夏中漸江原鶴林道士呂太古書。