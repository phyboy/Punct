古者，王侯之居皆曰宮。城門兩旁之高樓謂之觀。殿堂分東西，階連以門廡，宗廟亦然。今天尊殿與大成殿同，古之制也。詩曰：“雍雍在宮。”傳曰：“遂登觀臺。”

古者，祭皆有壇。後世州郡有社稷壇。記曰：”壇而不屋。“古醮壇在野，今於屋下，從簡也。

古者，祭樂有編鐘編磬，每架十六，以應十二律及四宮清聲。又有持懸鐘、特懸磬。特懸者，獨懸也。今洞案金鐘玉磬。又有大鐘等，皆本諸此。其大銅磬，本諸擊缶，周禮鳧氏為鐘，磬氏為磬。

古者，祭祀有燔燎，至漢武帝祀太一始用香燈。《禮記》曰：”既奠，然後炳蕭。“。

古有重黎氏，能降天神地祇。書曰：”乃命重黎絕地天通。“周禮，春官冬至奏樂於圓丘，樂六變而天神皆降。夏至奏樂方澤，樂六變地祇皆出。

古者，祭用黍稷犧牲。梁武帝以麫為犧牲代之。唐玄宗又以餅餌代之。周禮，籩人掌棗、栗、菱、芡。又有糗餅、粉餈。又酒正掌五齋三酒。

古者，宮室皆有幕帟。周禮，幕人掌之。

古者，祭祀法服有中單、蔽膝、偑裳之屬，今法服乃其流也。孟子曰：”衣服不備，不敢以祭禮。“記曰：”古之君子必偑玉。“。

古者，士大夫皆有冠，但纓而不簮，唯冕冠，簮、纓全。夫子戴章甫冠，曰：”吾長於宋，故冠宋之冠。“莊子曰：”原憲華冠、蔾杖即樺皮冠也。“禮記有侈袂大袖衣也，道衣其類也。唐李泌為道士，賜紫，後人因以為常。直領者，取其蕭散之意也。

古之公侯皆執圭。周禮有桓圭、信圭、躬圭。禮記，士執魚須、文竹，木簡之類也。

古者，祭宗廟有木主；祭社稷有石主，見禮記。今牌位即其類也。

古者，以竹二尺為簡，以皮連穿之。又有以木片者，謂之牘，今符簡象此也。春秋序曰：”小事簡牘而已。“孔子修春秋，筆則筆，削則削，是木板也。古者，召命有符節，符以竹片為之，今黃紙召神符代也。人形，符象使者也。

古者，祭祀歌樂章，或歌毛詩，今法事長吟，本諸此也。書曰：”聲依永律和聲。“。

古者，祭祀有祝版，後世用紙也。書曰：”史乃冊祝。“周禮，大宗伯掌其祝號，盛奏方函代代版匣也。殷浩寄書，誤達空函，是木匣也。

周禮，拜有九等，今稽首，周法也。書曰：”拜，稽首。“禮記曰：”受，立不跪。“。

古者，祓除不祥用桃枝，后羿死於桃棒，故後世逐鬼用之，今天蓬尺是其類也。周禮曰：”巫祝桃茢“。

古之士大夫皆偑劒，漢書：”劒履上殿“周禮有救日月之弓矢，此其流也。勑水雨師，請塵之義也。

古者，祭五帝各隨其方色，五方信綵是也。

古以呪字作祝字，從口旁，乃後人俗字也。成湯祝網果臝、祝螟蛉，即此意也。

周禮，禳祅鳥者，以方書十月之號、十二月之號、十二歲之號，懸樹上即去。古人用篆字，今之符文猶似之也。

古者，倉頡制字，而天雨粟，鬼夜哭，故道法劃地為獄，以米為界。後世鋪燈皆用米，本諸此也。

古來祭必有屍，屍者以孫為之服。其祖之服，坐於神位之席，又謂之嘏。禮記曰：”祝以孝告，嘏以慈告。“今之薦先亡而借體通傳者，本諸此也。

古者，灌獻之禮用圭瓉，瓉之形如盤，柄象圭，盛酒其中，執瓉則不執圭。今道士執手罏則不執簡，亦此意也。

古之祀神舞者執鐃。帝鐘，鐃之小者耳。

道書作炁字，取炁之道呼吸陰陽之義也。易畧例曰：”命宮而商應修下，則高者降鼓舞，盡神之義也。“齊女號而起風，鄒衍哭而降霜，吹律而和氣至，皆此類也。

周禮：”牙璋以起軍旅。“漢銅虎符，上圓下方，刻五牙文，文若垂露狀，背文作一坐虎形，銘其旁曰：”如古牙璋作虎符，今召將用。“令牌此法也。

周禮有旌、旄、旃、斾之屬，此其製也。

古者，祭祀有樂，此倣之也。其常高於常樂，全用清聲，達於天地。手執者象天，樂可遊行而奏也。

語曰：”子疾病，子路請禱。“尚書：”武王疾，周公立三壇以禱之。“。

古有萗雩之祭，水旱之祭也。成湯以身代犧牲，而禱於桑林之野。董仲舒春秋繁露有請雨止雨法，隨日辰，造五色龍，各有法式，此不再具禳火。春秋昭公十八年，宋、衛、陳、鄭同日、火、子、產為火故大為社，祓禳於四方，振除火災。

孔子家語曰：”食氣者，神明而壽。食穀者，智慧而巧。不食者，不死。“。

孔子曰：”士志於道，而恥惡衣惡食者，未足與議也。“。