太玄洞清虚，玉氣映髙靈。員華翳九象，緑梵曜飛青。益落雲迴際，流香燔丹瓊。碧鳯策朱轡，匡駕宴雲營。任我無色内，懽我天地生。迴輪三素朗，乃拯不窮齡。歷運順化㑹，氣與四常并。空洞中有眞，誰測太玄名。虚映有懷子，迴眞降爾形。取契同黙念，棄累愼外營。積感入太虚，太虚降緑軿。遊宴常陽宫，飛歩登玉清。徘徊九崖際，進禮玉皇庭。左噏朱月華，右引豁落星。三景齊大暉，豈覺天地傾。黄素洞幽虚，神光煥太空。蜚廉太元一，勢契十眞雙。靈運自冥紀，玄記故有明。玉虚曜瓊室，金暉發丹容。朱鳳䇿神轡，徘徊上清宫。玄映無色内，解衿宴常陽。五帝啓靈途，妙訣歸黄房。神暢感寂庭，黙思徹九重。靈歌理冥運，百和結成章。髙𧷤通妙趣，以啓不窮方。有得無上道，項負圓寳光。玄玄歸妙門，入一萬眞通。體我自然道，乗虚不待龍。三元降飛軿，流雲迴紫黄。騰景空霄上，宴轡朝玉皇。太素澄清漢，浩靈分九旒。道生太元一，化爲天地珠。虚映髙上報，頋下忽云無。五嶽自可舍，未若九天衢。時宴常陽宫，策雲御鳳軀。飛輪翳空洞，紫烟玄相扶。逍遙重虚上，迴目眄八周。億椿在俄頃，豈覺萬劫遊。階樂隨運遷，保眞無終休。聊各有志道，靜寂思相求。積微感自然，剋得御丹符。身入無患津，體懽心自娱。乗空迅飛雲，仰結髙仙儔。絳宫玄上道，洞陽煥太眞。丹靈映瓊室，交風迴紫烟。八氣翳重虚，流香拂飛塵。龍鳳矯雲翮，神騁有無間。遊朗眄十方，乗虚樂九玄。靈運本非我，道由髙上人。冥化自有數，我眞法自然。妙曲發空洞，宫商結成仙。靈飛演道源，以悟後學身。虚映至清寂，黙思自入神。我降自有由，且令停華年。道滿運飛與，騰身昇九天。拜精隱重虚，靈素降清陽。右部齊眞景，錦帔飛羅裳。頽雲映華衿，朱采透玉客。策鳳御玄轡，宴眞常陽宫。遊徊慶雲上，流眄六合房。曲降修我者，啓靈悟童蒙。運得應自然，道成非我功。精思虚映眞，剋得朝玉皇。青腰生道根，陽始號惠精。總鑒玄上氣，右部統三靈。離合八景運，遊化無滯停。微微極洞元，翳翳九虚清。中有妙靈女，上錦下飛責。乗虚策朱鳳，迅駕奔五星。迴風流香華，紫霄翼飛瓊。攜契上仙客，解衿九鳯城。妙曲空中唱，玉音互自鳴。宫商玄相和，玄化無際生。有能究此章，一誦懽萬齡。西宫結元録，東華記仙名。率我常陽友，曲眞降爾形。積修感玄㑹，三元降緑軿。騰景飛霞上，進禮太帝庭。