夫仰鏡玄精，睹景耀之巨細，俯盼平區，見巖海之崇深，搜訪人綱，究朝班之品序，研綜天經，測真靈之階業；但名爵隱顯，學號進退，四宮之內，疑似相參，今正當比類經正，讎校儀服，埒其高卑，區其宮域；又有指目單位上皇道君五帝七老如此比之類是矣，略說姓名墨羽孟卓之例是，或任同秩異金闕四帝太極四眞及下教之例是矣，業均跡別者諸步綱之例也，如希林真人為太微右公，而領九宮上相，未委為北宴上清，當下親相職邪？諸如此類，難可必證。謂其並繼所領，而從高域粗，事事條辨，略宣後章，輒以淺識下生，輕品上聖，升降失序，梯級乖本，懼貽謫玄府，絡咎冥司，今所詮貫者，實稟註之奧旨，存向之要趣，祈祝跪請，宜委位序之尊卑，對真接異，必究所遇之輕重，雖同號真人，真品乃有數，俱目仙人，仙亦有等級千億，若不精委條領，略識宗源者，猶如野夫出朝廷，見朱衣必令史，句驪入中國，呼一切為參軍，豈解士庶之貴賤，辨爵號之異同乎？陶弘景序。