天寶君者，則大洞之尊神，天寶丈人則天寶君之祖炁也。丈人是混洞太無元高上玉虛之炁，九萬九千九百九十億萬炁。後至龍漢元年化生天寶君，出書時號高上大有玉清宮。靈寶君者，則洞玄之尊神、靈寶丈人則靈寶君之祖炁也。丈人是赤混太無元玄上紫虛之炁，九萬九千九百九十九萬炁。後至龍漢開圖，化生靈寶君，經一劫至赤明元年。出書度人時，號上清玄都玉京七寶紫微宮。神寶君者，則洞神之尊神，神寶丈人則神寶君之祖炁也。丈人是冥寂玄通元無上清虛之炁，九萬九千九百九十萬炁。後至赤明元年，化生神寶君，經二劫至上皇元年，出書時號三皇洞神太清太極宮。此三號雖年殊號異，本同一也，分為玄元始三炁而治。三寶皆三炁之尊神，號生三炁，三號合生九炁。九炁出乎太空之先，隱乎空洞之中，無光無象、無形無名、無色無緒、無音無聲、導運御世，開闢玄通，三色混沌，乍存乍亡。運推數極，三炁開光，炁清高澄，積陽成天，炁結凝滓，積滯成地。九炁列正，日月星宿，陰陽五行，人民品物，並受生成。天地萬化，自非三元所育，九炁所導，莫能生也。三炁為天地之尊，九炁為萬物之根，故三合成德，天地之極也。人之受生於胞胎之中，三元育養，九炁結形。故九月神布，炁滿能聲，聲尚神具，九天稱慶。太一執符，帝君品命，主錄勒籍，司命定筭，五帝監生，聖母衛房，天神地衹三界備守。九天司馬在庭，東向讀《九天生神寶章》九過，男則萬神唱恭，女則萬神唱奉，男則司命敬諾，女則司命敬順，於是而生。九天司馬不下命章，萬神不唱恭諾，終不生也。夫人得還生於人道，濯形太陽，驚天駭地，貴亦難勝。天真地神，三界齊臨，亦不輕也。當生之時，亦不為陋也。所以能愛其形，保其神，貴其炁，固其根，終不死壞，而得神仙，骨肉同飛，上登三清，是與三炁合德，九炁齊并也。但人得生，而自不能尊其炁，貴其形，寶其命，愛其神，自取死壞，離其本真耳。九天生神章，乃三洞飛玄之炁，三合成音，結成靈文，混合百神，隱韻內名，生炁結形，自然之章。天寶誦之，以開天地之光。靈寶誦之，以開九幽長夜之魂。神寶誦之，以制萬靈。太一誦之，以具身神。帝君誦之，以結形。九天誦之，以生人。學士誦之，以昇天。鬼靈聞之，以昇遷。凡夫聞之，以長存。幽魂聞之，以開度。枯朽聞之，以發烟。嬰孩聞之，以能言。死骸聞之，以還人。三寶神奧，萬品生根，故非鬼神所知，凡夫所聞也。夫學上道，希慕神仙，及得尸解，滅度轉輪，終歸仙道，形與神同，不相遠離，俱入道真。而無此文，則胞胎結滯，死炁固根，真景不守，生炁無津，九戶閡塞，體不生神，徒受一形，若寄炁而行。學得此法，可坐致自然。三寶尊重，九天至真，祕之大有，九重金格紫陽玉臺。自非天地一開，其文不出。元始禁書，非鬼神所聞，竊之者風刀萬劫，魂死無生。依科遵奉，形神同仙。三元宮中，宿有金名，紫字刻書，來生應為三清神仙之人，當得此文。有其緣會，當齎金寶，奉師效心，依科盟受，閉心奉行，慎忽輕泄，風刀考身。修行之法：千日長齋，不關人事，諸塵漏盡，夷心默念，清香執戒，入室東向，叩齒九通，調聲正炁，誦詠寶章。誦之一過，聲聞九天。誦之二過，天地設恭。誦之三過，三界禮房。誦之四過，天王降仙。誦之五過，五帝朝真。誦之六過，魔王束身。誦之七過，星宿停關。誦之八過，幽夜光明。誦之九過，諸天下臨，一切神靈，莫不衛軒。一過徹天，胞原宣通。二過響地，胎結解根。三過神禮，魂門練仙。四過天王降仙，魄戶閉關。五過五帝朝真，藏府清涼。六過魔王伏諾，胃管生津。七過星宿朗明，孔竅開聽。八過幽夜顯光，三部八景，整具形神。九過諸天下臨，三關五藏、六府九宮、金樓玉室，十二重門、紫戶玉閤，三萬六千關節，根源本始，一時生神。九過為一遍，一遍周竟，三界舉名，五帝友別，稱為真人。十遍通炁，制御萬靈，魔王保舉，列上諸天。百遍通神，坐致自然，太一度符，元君受生。千遍通靈，坐在立亡，仙童玉女，役使東西。萬遍道備，馳騁龍駕，白日登晨。元始天尊，時靜處閑居，偃息雲宮黃房之內、七寶幃中。熙夷養素，空碧練真，耽咀洞慧，俯研生神，理微太混，嘯朗九天。是時飛天大聖無極神王、玉輔上宰、四協侍晨，清齋建節，侍在側焉。憑瓊顏而妙感，仰靈眸而開襟，竊神章而踴躍，餐天音而蒙生，敢乘機而悟會，冒靈盼而披心。於是飛天大聖無極神王，前進作禮，稽首而言，上白天尊：賤臣幸會，得仰侍靈軒，不以短狹，叨濯冥律，重悟凝玄，位登神王。總御生死，領括天僊，賞監七覺，遠覽遐方，雍觀上宰，對司侍晨。方當乘機應會，履九太陽，洞理陰符，撫掌兆民。大運將期，數終甲申，洪流蕩穢，凶灾彌天，三官鼓筆，料別種入，考筭功過，善惡當分。自赤明以來，至上皇元年，依元陽玉匱，受度者應二十四萬人。開皇以後，數至甲申，諸天選序，仙曹空廢，官僚不充，遊散職司，皆應選人。依元陽玉曆，當於三代，更料有心積善建功，為三界所舉，五帝所保，名在上天者，取十萬人以充其任。又當別舉一十二萬人，以充儲官。如此之例，或以宿名玄圖，或以骨像合仙，或以滅度，因緣轉輪，或以篤好三寶，善功徹天，或供養三寶，為三官所稱，或修齋奉戒，功德積感，或施散財寶，建立道堂，或救卹窮乏，濟度天人，或為三師建功充足，天官有名，考算簿錄，三官相應，皆逆註種名，上下有別，毫分無遺。又九幽之府，被東華青宮九龍符命，使拔九幽玉匱男女死魂、宿名有善，功德滿足，應受開度者，取三十二萬人，以充甲申驅除之後，開大有之民。當此之時，生死交會，善惡分判，得過者真為樂哉。然三官相切，文墨紛紜，龍門受會，鳥母督仙，萬聖顯駕，晝夜無閑，功過平等，使生死無偏，此之昏鬧，亦臣之憂矣。大期既切，觸事闕替，恒恐一旦受罹公門。伏聞天尊造大慈之化，垂憐蒼生，開九天之奧，以濟兆民。明科有禁戒，非賤臣所可參聞。然大數有期，甲申垂終，運度促急，大法宜行。使有心者得於考算之中，聞於法音，開示於視聽，勸化於未悟者也。緣玆上陳，懼觸天顏，願見哀愍，賜所未聞。於是天尊撫几高抗，凝神遐想，仰誦洞章，嘯詠琳琅。良久，忽然歎曰：上範虛漠，理微太幽，道達重玄，炁冠神霄，至極難言，妙亦難超。子既司帝位，受任神王，飛天翼於瓊闕，四宰輔於明輪，遐盼極覽，領綜無窮，雍和萬化，撫料蒼生。今大運啟期，三五告辰，百六應機，陽九激揚，洪泉鼓波，萬災厲天，四宮選舉，以充種民。三代昏亂，善惡宜分。子當勞心兆庶，疲於三官，興廢之際，事須開能。今以相委，其勉之焉。寶書妙重，九天靈音，施於上聖，非鬼神所聞。明真有格，四萬劫一行。今冒禁相付，子秘之矣，慎勿輕傳。登命九天司馬，侍仙玉郎，開紫陽玉笈、雲錦之囊，出《九天生神玉章》。四輔列位，五老監真，太一命辰，玉帝唱盟，一依俯仰明真具典，南向長跪，以付飛天無極神王。法事既畢，諸天復位。天尊重告飛天神王：此九天之章，乃三洞飛玄之炁，三會成音，結成真文，混合百神，隱韻內名。故太一試觀，攝生十方，領會洞虛，啟誓丹青。自無億劫因綠，宿名帝圖，不得參見。得眄篇目，九祖同仙。當採擇其人應為仙者，七百年中，清齋千日，齎金繒誓心，依盟以傳。慎之則享祚，漏之則禍臻，享祚則福延九祖，德重山海，招禍則考流億劫，痛於毒湯，風刀相刑，可不慎之焉。

元始洞空無，三炁精上門。紫容觀太空，四明植靈根。妙化發東瓊，三翩起西崑。號應九玄清，五華帶錦雲。離羅煥神燈，七精耀北玄。飄飄上清畿，奕奕帝一尊。落落高上章，羽童何紛紛。流香本無色，洞入萬仙羣。左迴三流劫，右轉九天關。金華纓玉童，八風舞空輪。四時無停機，青白早明分。九九改劫運，三三度一春。天地有終會，祕激歸在翻。洞明正一法，嚴修六天文。太平返空無，奉翊後聖君。

靈風起西門，錦雲生東瓊。三炁煥玉洲，流香乘東輕。玉華披風散，倏忽朗九清。騫林耀朱日，黃水逐月生。中有採芝童，衣羽戴飛音。颷景萬領風，逍遙宴綠軿。總御九空輪，運開萬稽程。左命三天文，右攝六天兵。檢炁返空洞，六度應運傾。劫運自有會，誰測敗與成。弘波輪靈罡，六合無遺形。白屍漂長流，孤魂因復靈。悲此去來際，乃覺正法明。至學加精修，東華結瓊名。欣有白簡人，相與樂太平。

洞關運天綱，五炁輪三微。紫戶吐瓊簡，金門納神暉。八會交真風，晃朗重明開。天際九清外，落落高神迴。三色返空無，四候應玉畿。河侯已鼓筆，五行潛相推。六度無終劫，運極乘炁歸。萬魔羅天布，羣兇竟吐威。兆民負災衝，積屍令人悲。妙哉正法文，理劫明不衰。至時奉相迎，契在九天飛。與爾期太平，放心無翮飛。

混合空洞炁，飛爽浮幽寥。延康無期劫，眇眇離本條。苦魂沉九夜，乘晨希陽翹。大有通玄戶，鬱單降晨霄。黃雲凝靈府，陰陽炁象交。胞元結長命，惡根應化消。桃康合精延，二帝秀玉飄。灌溉胞命門，精練神不彫。九天命靈章，生神神自超。元君遏死路，司馬誦洞謠。一唱萬真和，九遍諸天朝。稽首恭劫年，慶此榮舊苗。

無量結紫戶，炁尊天中王。開度飛玄爽，凝化輪空洞。故根離昔愛，緣本思舊宗。幽夜淪遐劫，對盡大運通。帝真始明精，號曰字元陽。孾兒伯史華，結胎守黃房。斬根斷死戶，熙頤養孾童。禪善導靈炁，玄哺飛天芳。華景秀玉質，精練自成容。務玄育上生，羅列備明堂。太虛感靈會，命我生神章。一唱動九玄，二誦天地通。混合自相和，九遍成人功。大聖慶元吉，散華禮太空。諸天並歡悅，一切稽首恭。

須延總三雲，玄元始炁分。落落大梵布，華景翠玉尊。明梵飛玄景，開度長夜魂。遊爽赴期歸，炁炁返故根。大帝號陽堂，字日八靈君。九開綠迴道，胎炁生上元。陵梵度命籍，太一輔精延。泥丸敷帝席，三部八景分。魂生攝遊炁，九轉自成仙。琅琅九天音，玉章生萬神。三徧列正位，炁參八辰門。玄關遏死戶，靈鎮津液源。應會感靈數，明道潛迴輪。慶此孾兒蛻，稽首讚洞文。

寂然無色宗，兜術抗大羅。靈化四景分，萬條翠朱霞。遊魄不顧反，一逝洞羣魔。神公攝遊炁，飄飄練素華。榮秀樁劫期，乘運應靈圖。空洞生神章，瓊音逸九霞。一唱萬真會，騫爽合成家。九轉景靈備，鬱鬱曜玉葩。兜術開大有，一慶享祚多。上聖迴帝駕，孾兒欻以歌。不勝良晨會，一切稽首和。

翻翻五帝駕，飄飄玄上門。遊步黃華野，迴靈驕樂端。採集飛空景，舊爽多不存。太微迴黃旗；無英命靈旛。攝召長夜府，開度受生魂。公子輔黃寧，總錄具形神。玉章洞幽靈，五轉天地分。炁練元藏府，紫戶自生僊。數周眾真會，啟陽應感繁。玉女灌五香，聖母慶萬年。三界並歡樂，稽首禮天尊。

應聲無色界霄映冠十方。迴化輪無影，冥期趣道場。靈駕不待轡，朗然生神章。空洞諒無崖，玄爽亦為疆。練胎返本初，長乘飛玄梁。蘄畜喪天真，散思候履常。斬伐胞樹滯，心遊超上京。願會既玄玄，吾我理兼忘。介福九天端，交禮地辰良。混化歸元一，高結元始王。稽首儔靈運，長謝囂塵張。

玄會統無崖，混炁歸梵輔。務猷運靈化，潛推無寒暑。乘數構貞條，振袂拂輕羽。瓊房有妙韻，汎登高神所。圓輪無停映真仙參列序。上上霄衢邈，洞元深萬巨。秀葉翳翠霞，停蔭清泠渚。遨翫悟五神，繁想嘯明侶。五難緣理去，沖心自怡處。爽魂隨本根，亹亹空中伫。七誦重關開，豁滯非神武。運通由中發，高唱稽首舉。

清明重霄上，合期慶雲際。玉章散沖心，孤景要靈會。煥落景霞布，神衿靡不邁。玉條流逸響，從容虛妙話。靈音振空洞，九玄難幽裔。感爽無凝滯，去留如解帶。明識生神章，高遊無終敗。玄景曜雲衢，跡超神方外。應感無方圓，聊以運四大。研心稽首誦，眾聖共稱快。

無結固無情，玄玄虛中澄。輪化無方序，數來亦叵乘。誰云無色平，峨峨多丘陵。冥心縱一往，高期清神徵。良遇非年歲，劫數安可稱。浮爽緣故條，返胎自有恒。靈感洞太虛，飛步霄上冰。津趣鼓萬流，潜凝真神登。無愛固無憂，高觀稽首升。

大道雖無心，可以有情求。伫駕空洞中，迴盼翳滄流。淨明三界外，蕭蕭玉京遊。自無玄挺運，誰能悟冥趣。落落天漢澄，俯仰即虛柔。七玄散幽裔，返胎順沈浮。冥期苟潜凝，陽九無虞憂。睹此去來會，時復為淹留。外身而身存，真仙會良儔。亹亹玄中趣，湛湛清漢波。代謝若旋環，椿木不改柯。靜心念至真，隨運順離羅。感應理常通，神識逮自徂。淡遊初無際，繁想洞九霞。飛根散玄葉，理反非有它。常能誦玉章，玄音徹霄遐。甲申洪灾至，控翮王母家。永享無終紀，豈知年劫多。

蜀青城山乃神仙會府。昔蜀主孟昶往祈，見女真麻姑，致齋壇側。青城令有獻美女張氏，遂納之，名之曰麗華，同處于丈人觀。忽一夕迅雷掣電，暴雨猛風，掀拔屋宇，騰空散落，張氏遂殞命，葬山下。後數十年上元節，丈人觀道士李若沖夜歸，憩於山前。忽竹陰有一女子號泣而出，詣若沖前賦詩云：獨外經秋墮鬢蟬，白楊風起不成眠。澄思往日椒房寵，淚濕衣襟損翠鈿。言訖，復泣而退。若沖還觀，見丈人殿上有衣冠朱履之士，皆面北立，如有奏對。殿下廊廡問列諸罪人，見獄卒引一女子，縶於鐵柱，杖之，號叫痛楚，徐察之，乃山前逢之者。俄頃，善神以劍指若沖曰：今夕上元天官，自五嶽丈人，校勘生死罪目，不宜久立。若沖乃潛避達旦，具白其師唐洞卿。唐日：汝知之乎，此乃張麗華也。昔寵幸於此，褻瀆上真，致獲斯罪。既以詩告汝，汝當救之。曰：何法可救。曰：但轉《九天生神章》九卷，奏金籙白簡，可免斯苦，即自託生。偶遇臨邛牧田魯儔設黃籙，若沖遂置簡書疏，轉經十過，投仗醮所，因而救度。誦至九卷，適丁焚簡之時，若沖即回向而爇之。明日張氏所葬之地，有沙字四句云：符吏忽忽扣夜扃，便隨金簡出幽冥。蒙師薦拔恩非淺，領得生神九過經。若沖諦觀：太上垂教，憫諸眾生，故立救拔之門，以濟生死之路。嗚呼，世人欲濟度先亡者，誠當崇此瓊文，為超脫之捷徑，謹書于經末，以為崇奉之勸云。