太上大道君，爰乃自彈景龍雲璈，霄音千逸，萬響纒激，流徽欎勃，紫藹回隂，玄風八發。於是玉鳳延頸，金鸞整炁，龍吟碧波，虎躍瓊州，九嘯和唱，玄鈞洞天，伏獸攘袂，猛馬張喉，猲岳横𣏣，衘劔攝邪，衆聲紛亂，百玃妖爾。乃命玉清上宫侍女，安法嬰、田四非、趙定珠、李雲門，合歌揮神之詩，滅精散靈之曲，其辭曰：昔泛太霞轡，八浮造雲營。神宗理靈襟，龍翰秀玉京。金門纒蔚裕，九房朗紫瓊。髙駕渉北元，蕭蕭入无生。朱虎導靈師，緑轅登上清。四玄明朝禁，抱華還鳳城。七難尚梵緑，擬標九元衢。宣曜寳太暉，飈眇躍景敷。整控啓素郷，河靈已前驅。隂雲帶夜日，燭月歘交初。結朗朱生神，攜領同反无。萬源寫北谷，乘空歸流星。滅景擢浮游，峩峯自霄浪。纒綿嘉樂宿，妙㣲挺虚向。逸宅丹玄珠，太空道亦暢。幽明秉靈符，闇推豈乖喪。落玄表群㑹，生始似乆夣。德隱冲内迹，至寂不覺當。神精感太素，煙映在所之。玄響奏象外，幽條焉能疑。協晨皷長扇，暉霞生在兹。絶洞溟溟流，翔翅六領臺。神王入玉虚，至无侵朱兵。九羅遘幽遼，妙㑹亦巳平。道藏金極章，彈調赫栢榮。千龍吐緑水，九河倒竭傾。洪藹攝絶宅，靈浪四蓋庭。齊首崚嶒宇，莫檢形與名。領㧞納和秀，縱玄執化理。含精灼雲房，蕭伻清零紀。靈道趣蘭闕，玄玄那排起。萬峰坦竒觀，雲上有瓊子。終劫協玉華，靡覺方日始。原神齊洞化，淪伏忘定征。河侯結上觀，景珠瑋琳庭。理元三靈表，凝澄豈虧盈。太陽交重隂，囬拂存落冥。全任六覺外，靈唱齊一聲。運機璿漢道，煥煥動華瓊。萬神騰朱馬，千魔无暇生。妖滅水火官，真躬保太貞。四命北阿，理神定轡，呼召地祇，土精匿炁，山嶽藏雲，九源絶滅，推校千精，執馘雷震，北帝啓道，四明奉轅，摧爛萬邪，勒割酆山，九鬼共首，千魔同身，五帝秉鉞，神公吐煙，紫朗竦觀，朱炁累纒，靈走夜臺，精藏長綿，毒獸萬尺，所屠無親，有何小妖，聚百累千，交炁齊瞻，當人生門，神虎縱威，斬攫梟殘，太元竒道，至靈所甄，子今受之，永以佩身，萬試不校，千妖不干，玉華詣房，天真遊旋，諷明靈音，上朝三元。歌畢，於是太上大道君，乃命左玄玉郎鬱利玄，執金羽節，召太㣲天帝君。太㣲天帝君凝化精炁，操真榮虚，嘯咤萬神，擁羅本初，手執金真，淡盻太旡，忽聞命卒，行登勑駕，羽靈朱皇，啓道輦甲，天丁萬虎，驅除金龍，御兵玉節，投景飛華，入冥流燭，煥陣行啓，日精打碧鼓之旁浪，扣瓊鍾之砰砰。於是玄鈞合和，廣樂遏後，九鳳延頸而嘯嘯，百龍銜律而同呴，金精踊音，八鸞翔儛，紫旂建霄，錦旄繞野，緑蓋列廕，曲晨歘舉，流鈴交擲，月明徹響，瓊竿表真，回渟五象，香花散煙，芬葩三景，輕霄納暉，薄霞帶光，鳴轡七道，八輿浮空，虚輦九千，衛以毒龍，走雲赴玄，聚炁攝風，天明蓊潰，八光蒙籠，真女右騎，左命靈童，儵歘千億，巳到上宫，停駕玉清，身起帝墉，囬歩紫闕，稽首待通。旣至良乆，太上大道君勑命侍晨四臣，徐引以前，登蘂珠之闥，入七暎内房。太㣲天帝君稱名曰：賤臣今到，請開大命矣。太上大道君曰：李山淵德合七聖，爲金闕之主，方當叅謁十天，理命億兆，定中元於玄機，制隂陽以齊首，㧞真擢領，封河召海，斷任死生，把執天烕，馘滅六天，總罰三官，罰執北帝，明公侍軒，道亦髙標，德弘逸逺，任亦重矣，掌亦侔也哉。旣已說之以智慧，又復記之以消魔，智慧可以驅神，消魔可以滅邪。復授之以神虎真符，使威馘六天，詠之以揮神髙章，亦助之散穢去患也。且太㣲帝君所寳，有金虎真符，以制天地神靈，叱之以行，便得摧斬千精，佩之而往，則萬鬼滅形，衆魔妄侵而即死，群妖窺之而自冥，乃可俱授山淵，以成其任乎。於是太㣲帝君唯唯稽首，乃解雲笈，發瓊凾，七光映素，流日啓真，九暉停曜，飛香交纒，執符未授，顧命太㣲侍女，紀林華、嚴採雲、朱條煙、韓放要等，合歌金真之詩，歩虚之曲。其辭曰：太冥絶四玄，洞景寄神通。玉臺敷朱霄，緑霞有金墉。上挹雲珠領，仰授无刄峰。靈鏡燿紫館，藹朱暉中空。冥化纒玄根，把節攜紫童。圎塗无凝漠，綺藹復有重。南排朱阜戸，西踰豪缺窓。體矯萬津波，神生攝十方。玄歸反寂轅，上嚮乗天龍。冥攄飛景輿，揮鈴七道遊。輕浪雲塵津，歘巳造玉州。左攝玉映妻，右命金真夫。上接飛霄賢，俯援靈妙疇。彌纒廣寒宇，披錦入神丘。鳯腦固劫齡，蘂醴反華頽。太上寔夀稔，制命萬杪階。三覺承玄數，縱歡煥牙囬。飊粲渟浪華，紫桂何棲棲。琳實鳴九霄，玉節徴太㣲。黄筞遏德刄，豈干真人暉。棄素入无質，百象始俱遺。豁陽丹炁穎，爛粲絳雲飛。齊契玉映靜，炫懸上清畿。神靈應冥數，順感招兆世。洪津浪紛蔚，併景參容裔。巍峩金闕子，蕭條入靈際。俯仰萬兆變，將順同精契。玄栖絶寂臺，清詠智與慧。消魔㓕萬鋒，揮詩以逐穢。金虎承天威，摧神以匿炁。掃妖千萬傾，萬里旡邪芥。於焉大神，割血百精，喪目金虎，奮豪吐威，放毒投鬼，无間横截，刳腹六天，共首神靈，頓跼鳥獸，藏音林草，偃伏太元。竒逸靈文，玄郁佩之，而進得以朝玉皇，禮之於寢，衆真詣其房。有泄於神虎文，禍遘於九宗，有漏於金虎真符，災逮於七祖。山淵藏之，道德之英矣。夜中恐畏，但諷此二篇詩，則千精迸匿，如與萬人同宿，山川聞此詠，皆執鞭向聲處而拜敬也。其後一篇詩，九華安妃書出。十一月六日五鼓向曉，紫清九華安妃來授此，令書，未旦畢。在太上八術智慧滅魔神虎隱文卷中。