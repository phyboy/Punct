道言：昔元始天尊在清微天中玉京金闕七寶玄苑玉皇宮殿陸光明座，與無鞅數衆宣說靈寶清靜真一不二法門。是時玉皇尊帝與諸真聖清齋建節，侍在側焉。於是玉帝知時欲至，即於會前舉六通力，放大光明，徧照諸天，一切境界皆大震動，十方無極俱同瑠璃，下燭下方，是諸世界，一切人天，咸臻道氣。當是之時，酆都鐵圍，即時破壞，三惡道苦，一時解脫。爾時玉帝即分其身，徧散十方諸大天宮，自然化現，白玉為京，黄金為闕，七寶玄苑大光明殿其光明座，幢節膳蓋，異寶奇花，徧布是處。爾時玉帝即以所分其身，徧於是處，普為十方演說清冷解脫之道。說己，即以神通，不動其所，移接天人，皆令得至清微天，中玉清聖境元始會下。是諸衆等，不覺不知，普來集會。時諸大衆，稽首膽仰玉帝化身，忽睹天尊勝會，踊躍歡喜，一時作禮，歎未曾有。爾時高虛清明天主與諸天眷屬御八景鸞輿、九光寶蓋，奏玄歌妙樂，詠無量洞章，散天寶花，噴天真香，飛步遊空，來詣道前，稽首長跪，白天尊言：賤臣懈怠，後會法筵。今日吉慶，建此法橋，幽顯凡聖，普霑聖澤，放大光明，現希有相。臣等千劫良因，九天運會，今日大吉，咸仰玄功。以偈讚上帝曰：金闕玄穹主，高上玉皇尊。妙相冠諸天，慈光燭三界。真聖妙道師，天人依仗師。大乘垂法語，真一指迷途。功德若虛空，讚揚無窮盡。爾時天尊告四衆云：是帝身即道身也，非常體也，汝等親近是帝，生尊重心，注想尊容，稱揚名號，然後汝等咸蒙護度。爾時天地始祖五老上帝稽首長跪，白天尊言：伏聞高上玉皇慈念蒼生，普放神光，照燭法界，六凡四聖，普叨道蔭。切以自昔元始，天地未分，日月未光，是生玉帝，故得二儀分判，三景發光。恭聞帝號，稱說難言，莫可尋詳。臣即命鑄金為簡，刻玉為章，宴靈文之妙德，乃天地之玄根。惟願哀憫，使依玄科，按法以傳。於是天尊普告真聖云：今三天盭運，皇道氣暢，真道宜行。乃命五老上帝與諸真聖，上詣太玄玉都寒靈丹殿紫微上宮洞陽玉館，披九光八色之韞，雲錦之囊，出靈寶金書玉篆文日：太上彌羅無上天，妙有玄真境，渺渺紫金闕，太微玉清宮，無極無上聖，廓落法光明。寂寂浩無宗，玄範總十方。湛寂真常道，恢漠大神通。玉皇大天尊，玄穹高上帝。是時五老上帝得是經已，還詣元始天尊前，諮以禁戒之儀，遜謝不逮。道言：是帝號也，元始之妙言，玉皇之真話，至真妙文，神應自然。乃知天真貴重，至聖上書，斯文隱祕，不得窺聞。有得之者，勤行修奉，尅至神仙。於是玉虛上帝白天尊言：願為四衆及未來世持是經人，說利益事。爾時天尊告玉虛上帝言：若有三界十方無量國土，或兵戈並起，疫氣大行，水旱蟲蝗，凶年飢饉，是其國君當發慈悲，為其黎庶徧請道流，清净嚴潔，為轉此經，當得國土清平，五穀豐熟，黎庶安泰。此經所在之處，常有十方至真侍衛供養，持是經人獲福無量。又若持是經人造作長旛，書帝名號於其路上，被諸風吹，所指方面，一切衆生皆霑勝利。又若持是經人書帝名號在一切有聲物上，或是道場，或以戲擊，或被風觸，是聲出時，一切衆生聞是聲已，所有罪障悉得清靜，何況受持。當知是人即是道藏，功德身也。爾時天尊謂玉虛上帝言：今我略說，未盡其妙。若廣說之，凡流邪見，疑惑不信。是經功德，窮劫難言。爾時玉虛上帝聞說是已，心生歡喜，瞻仰慈顏，稽首贊歎，而作頌曰：九天之上，謂之大羅。玉京金闕，雲層峨峨。中有天帝，仁慈惠和。至道無敵，降伏衆魔。天寶靈符，玉律金科。神仙億萬，幢旛衆多。聞者罪滅，永出愛河。是時玉虛上帝說是頌已，是諸天衆異口同音，歎未曾有。於是天尊告四衆云：凡人持誦此經，稱揚帝號者，皆道根深重，宿有善緣。此經尊妙，普度無窮。但精心恭奉，家國安寧，保命度災，掃諸不祥，能碎鐵圍山，竭苦海水，破大地獄，拔重罪苦，降暴惡魔，護諸國土，能除一切重病，能解一切惡毒，能離一切惡人，能滅一切惡獸，能摧一切邪道，一切諸天，皆令降伏。其餘功德，說不可盡。爾時四衆聞說是已，歡喜踴躍，稽首敬禮而退。

南嶽總仙上真司命紫虛清真元君二十四代嫡孫，安成玉源仙派上清三洞五雷經籙清微明元使劉處源，元至正四年七月內，自廣西柳州路雲遊至海北。八月十五日晚至化州路石城縣地面一郵亭，闐無人煙。至夜半，風清月白，展轉不寐，遂行望月。不覺至路傍，見石上坐一老翁，厖眉皓首，趺坐。處源至前，謁而問日：此去化州路程幾許？翁日：半日可到。方今徭賊橫行州郡，殺擴官民，生靈橫夭，深可哀憫。行止宜乎謹慎。處源謝日：多蒙訓益。然生死由命，不容易耳。汝何年庚？處源告其生年月日，翁視諸掌日：汝命數當有瘴虐、劫賊、刀兵、水溺之難，幸子有濟人之功，亦不免此一難。處源再三告日：願示祈攘之法。翁日：但至誠誦《本行經髓》，雖見難，不傷大命。處源日：予入道三十年，未過《經髓》，惟《本行經》亦常持誦。恐難遇經寶，有辜攘解之方。翁曰：幸我佩帶斯經在此。吾己心識經旬，就當以經本授汝。遂於懷，中出一黄素囊，取經授日：可專心持誦，廣傳世人，讀誦獲福無量。吾乃耽陵道士也。汝記吾名。言訖，起身而行，路傍三步，冉冉乘雲而去。處源再拜于地，恍惚不見。處源徘徊於石瞻望，不覺天曙，見石上有坐跡，及昇天腳跡儼然。十六日午至化州，在城石龍縣攀龍坊龍母山下陳宗武家安下。間有廉州知事黄一龍，字雲從，乃吳川人也。維時權石龍縣事，會中詢其昔宿郵亭之名日仙界鋪也。處源日：因何而名仙界？雲從曰：古有一仙坐郵亭之側，路傍石上坐跡足跡，印證人世。此仙或隱或降，人間罕逢。處源悟于心日：豈非神仙之再示，傳是經乎？二十五日身患瘴熱，大重。連日徭賊行劫，聲息不絕。處源憂患交集。九月初一日子時分，瘴熱昏瀉，恍惚見一金甲天神喝曰：賊己至，急避之。予覺精神稍爽，身熱清涼。遂盟天誦經，訖，倚枕就床而坐。天色已曙，忽聞風雨驟至之聲，予驚呼同宿者江德潤曰：賊至。處源佩經出戶，城內外男女紛然奔走，予亦奔至江岸，見男女交雜上船，予讓之。先舟，中化州知事張思立呼日：先生，賊追至矣。可急下水來。予回顧賊至，止隔二丈許，鎗弩並施。予乃投水，而身自浮流一里許，江心得舟人吳日明手援上舟，解衣盡濕，而經冊不濕。處源拜謝天地水曰：荷再造之深恩。予生不能浮水，豈非《本行經》力，神靈默佑，使處源入水不溺，遇劫賊刀兵而不傷？噫，仙真之報不妄，命分難戹苟免，乃知《本行經》力不可思議。處源不敢淪役，遂告盟天地，鋟梓印行十方，以廣其傳，使有緣者咸臻道炁，共證玄功者。