醫有方古也。古以來著方書者，無慮數十百家，其方殆未可以數計，篇帙浩瀚，苟無良醫師，安所適從？況窮鄉遠地，有病無醫，有方無藥，其不罹夭折者幾希。丹陽葛稚川，夷考古今醫家之說，驗其方簡要易得，針灸分寸易曉，必可以救人于死者，為《肘后備急方》。使有病者得之，雖無韓伯休，家自有藥；雖無封君達，人可為醫，其以備急固宜。華陽陶弘景曰︰葛之此製，利世實多，但行之既久，不無謬誤。乃著《百一方》，疏于《備急》之后，訛者正之，缺者補之，附以炮製服食諸法，纖悉備具，仍區別內外他犯為三條，可不費討尋，開卷見病，其以備急益宜。葛陶二君，世共知為有道之士，于學無所不貫，于術無所不通，然猶積年僅成此編，蓋一方一論，已試而后錄之，非徒采其簡易而已。人能家置一帙，遇病得方，方必已病。如歷卞和之肆舉皆美玉，入伯樂之廄無非駿足，可以易而忽之邪。葛自序云，人能起信，可免夭橫，意可見矣。自天地大變，此方湮沒幾絕，間一存者，以自寶，是豈製方本意。連帥烏侯，夙多疹疾，宦學之余，留心于醫藥，前按察河南北道，得此方于平鄉郭氏，郭之婦翁得諸汴之掖庭，變亂之際，與身存亡，未嘗輕以示人，迨今而出焉，天也，侯命上刻之，以趣其成，唯恐病者見方之晚也。雖然方之顯晦，而人之生死休戚系焉。出自有時，而隱痛惻怛，如是其急者，不忍人之心也。有不忍人之心，斯有不忍人之政矣，則侯之仁斯民也，豈直一方書而已乎？方之出，乃吾仁心之發見者也，因以序見命，特書其始末，以告夫未知者。亦名《肘後卒救方》，隱居又名《百一方》抱朴子丹陽葛稚川曰：余既窮覽墳索，以著述餘暇，兼綜術數，省仲景、元化、劉戴秘要、金匱、綠秩、黃素方，近將千卷，患其混雜煩重，有求難得，故周流華夏九州之中，收拾奇異，捃拾遺逸，選而集之，便種類殊分，緩急易簡，凡為百卷，名曰《玉函》。然非有力不能盡寫，又見周甘唐阮諸家，各作備急，既不能窮諸病狀，兼多珍貴之藥，豈貧家野居所能立辦？又使人用針，自非究習醫方，素識明堂流注者，則身中榮衛尚不知其所在，安能用針以治之哉？是使鳧雁摯擊，牛羊搏噬，無以異也。雖有其方，猶不免殘害之疾，余今采其要約，以為《肘後救卒》三卷，率多易得之藥，其不獲己須買之者，亦皆賤價，草石所在皆有。兼之以灸，灸但言其分寸，不名孔穴，凡人覽之，可了其所用，或不出乎垣籬之內，顧眄可具。苟能信之，庶免橫禍焉。世俗苦於貴遠賤近，是古非今，恐見此方，無黃帝、倉公、和、鵲、踰跗之目，不能采用，安可强乎？

太歲庚辰隱居曰︰余宅身幽嶺，迄將十載。雖每植德施功，多止一時之設，可以傳方遠裔者，莫過于撰述。見葛氏《肘后救卒》，殊足申一隅之思。夫生人所為大患，莫急于疾，疾而不治，猶救火而不以水也。今輦掖左右，藥師易尋，郊郭之外，已似難值。況窮村迥野，遙山絕浦，其間枉夭，安可勝言？方術之書，卷軸徒煩，拯濟殊寡，欲就披覽，迷惑多端，抱朴此製，實為深益。然尚闕漏未盡，輒更采集補闕，凡一百一首，以朱書甄別，為《肘后百一方》，于雜病單治，略為周遍矣。昔應璩為百一詩，以箴規心行。今余撰此，蓋欲衛輔我躬。今所載諸方，皆灼然可用，但依法施治，無使違逆。其癰疽，金瘡形變甚眾，自非具方，未易根盡。其婦女之病、小兒之病，並難治之方法不少，亦載其綱要云，凡此諸方，皆是撮其樞要，或名醫垂記，或累世傳良，或博聞有驗，或自用得力，故複各題秘要之說，以避文繁。又用藥有舊法，亦不複假事事詮詔，今通立定格，共為成準。凡服藥不言先食者，皆在食前；應食后者，自各言之。凡服湯云三服。再服者，要袍山源涯味，或疏或數，足令勢力相及。毒利藥，皆須空腹，補瀉其間，自可進粥。凡散日三者，當取旦、中、暮進之。四五服，則一日之中，量時而分均也。凡下丸散，不云酒水飲者，本方如此，而別說用酒水飲，則是可通用三物服也。凡云分等，即皆是丸散，隨病輕重所須，多少無定，銖兩三種五種，皆分均之分兩。凡云丸散之若干分兩者，是品諸藥，宜多宜少之分兩，非必止于若干分兩，假今日服三方寸匕，須瘥止，是三五兩藥耳。凡云末之，是搗篩如法。咀者，皆細切之。凡云湯煮，取三升，分三服，皆絞去滓而后酌量也。字方中用鳥獸屎作矢字，尿作溺字，牡鼠亦作雄字，乾作干字。凡云錢匕者，以大錢上全抄之；若云半錢，則是一錢抄取一邊爾；並用五銖錢也，方寸匕，即用方一寸抄之可也；刀圭準如兩大豆。炮、熬、炙、洗治諸藥，凡用半夏，皆湯洗五六度，去滑；附子、烏頭，炮，去皮，有生用者，隨方言之；礬石熬令汁盡；椒皆出汗；麥門冬皆去心；丸散用膠皆炙；巴豆皆去心皮，熬，有生用者，隨而言之；杏人去尖皮，熬，生用者言之；葶藶皆熬；皂莢去皮子；藜蘆、枳殼、甘草皆炙；大棗、梔子擘破；巴豆、桃杏仁之類，皆別研搗如膏，乃和之；諸角皆屑之；麻黃皆去節；凡湯中用芒硝、阿膠、飴糖，皆絞去滓，納湯中，更微煮令消；紅雪、朴硝等，皆狀此而入藥也；用麻黃即去節，先煮三五沸，掠去沫后，乃入余藥。凡如上諸法，皆已具載在余所撰本草上卷中。今之人有此《肘后百一方》者，未必得見本草，是以複疏方中所用者載之，此事若非留心藥術，不可盡知，則安得使之不僻繆也？案病雖千種，大略只有三條而已，一則腑臟經絡因邪生疾；二則四肢九竅內外交媾；三則假為他物橫來傷害，此三條者，今各以類，而分別之，貴圖倉卒之時，披尋簡易故也。今以內疾為上卷，外發為中卷，他犯為下卷，具列之云。上卷三十五首治內病。中卷三十五首治外發病。下卷三十一首治為物所苦病。

觀夫古方藥品分兩，灸穴分寸不類者，蓋古今人體大小或異，藏府血脉亦有差焉，請以意酌量藥品分兩，古序已明，取所服多少配之，或一分為兩，或二銖為兩，以盞當升可也。如中卷末紫丸方，代赭、赤石脂各一兩，巴豆四十，杏仁五十枚，小兒服一麻子，百日者一小豆且多矣。若兩用二銖四絫，巴豆四，杏仁五枚，可療十數小兒，此其類也。灸之分寸，取其人左右中指中節可也。其使有毒狼虎性藥，乃急救性命者也，或遇發毒，急掘地作小坑，以水令滿，熟攪稍澄，飲水自解，名為地漿。特加是說於品題之後爾。

昔伊芳尹著湯液之論，周公設醫師之屬，皆所以拯救民疾，俾得以全生而盡年也。然則古之賢臣愛其君，以及其民者，蓋非特生者遂之而已。人有疾病，坐視其危苦，而無以救療之，亦其心有所不忍也。仰惟國家受天成命，統一四海，主上以仁覆天下，輕稅損役，約法省刑，蠲積負，柔遠服，專務以德養民，故人臣奉承于下，亦莫不以體國愛民為心，惟政府內外宗公，協同輔翼，以共固天保無疆之業，其心則又甚焉于斯時也。蓋民罹兵火，獲見太平，邊境寧而盜賊息矣，則人無死于鋒鏑之慮；刑罰清而狴犴空矣，則人無死于桎梏之憂；年谷豐而蓄積富矣，則人無死于溝壑之患。其所可虞者，獨民之有疾病夭傷而已，思亦有以救之，其不在于方書矣乎？然方之行于世者多矣，大編廣集，奇藥群品，自名醫貴冑，或不能以兼通而卒具，況可以施于民庶哉﹗于是行省乃得乾統間所刊《肘后方》善本，即葛洪所謂皆單行徑易，約而已驗。籬陌之間，顧眄皆藥，家有此方，可不用醫者也。其書經陶隱居增修而益完矣，既又得唐慎微《証類本草》，其所附方，皆洽見精取，切于救治，而卷帙尤為繁重，且方隨藥著，檢用卒難，乃複摘錄其方，分以類例，而附于肘后隨証之下，目之曰《附廣肘后方》，下監俾更加讎次，且為之序，而刊行之。方雖簡要，而該病則眾，藥多易求，而論效則遠，將使家自能醫，人無夭橫，以溥濟斯民于仁壽之域，以上廣國家博施愛物之德，其為利豈小補哉﹗。