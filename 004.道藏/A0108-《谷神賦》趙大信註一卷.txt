道唯谷神，在玄牝門。能含而三關不死。善養而一氣長存。氣中有精，須守黑而知白。向外無物，但固帶以深根。原夫出自希夷，存乎要妙。谷能自養，神則歸竅。知柔藏影於中虛，善閉含光而內照。生可長永，死能救療。雖云自然，在靜而專。無大廢而外暢，但多藏而內堅。如能曉其含真，則乃命在我；若不知其守一，則玄之又玄。爾乃含之微微，處之默默。氣用萬端而求泯，絕利一源而取則。心是樞機，目為盜賊。愛嗜慾而無所求，則修真之不可得。察其負陰抱陽，地久天長。洞迷者尋之有路，窒塞者去之無方。見赤子之潛萌，號而不嘎；知靈龜以自得，捨之則藏。念黃橘之神凝，勸玄珠而並長。專用含畜，不離影響。還中玉質，焉能生於見疑；閫外塵埃，豈能混於存想。視之不見，得之若驚。老聃傳之於尹喜，惠子得自於莊生。至道哉，養神在心，不死由我，生而從水，發者就火。若知動之死地，則無可之於不可。