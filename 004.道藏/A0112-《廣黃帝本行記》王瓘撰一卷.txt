黃帝以天下既理，物用具備，乃尋真訪隱，問道求仙，冀獲長生久視，所謂先理代而登仙者也。時有寧封子為陶正，有神人過，為其掌火，能出入五色煙。久則以教封子，封子積火自燒，隨煙氣上下。一旦飛去，往流沙，食飛魚，暫死二百年更生。黃帝師其道，從封子遊於蘭沙。使風後負書，常伯荷劍，旦往洹沙，夕歸蒲晉，行萬里而一息。洹流如沙塵，足踐則陷，其深不測。大風吹沙如霧，霧中多神龍魚鱉，皆能飛翔。有石藍青色，堅而甚輕。從風靡靡，覆於流沙之上。一莖百葉，千年一花。故寧封子遊海詩曰：「青藍灼爍千載舒，百齡暫死食飛魚。」有務光子，身長八尺七寸，神仙者也。有赤將子輿者，不食五穀，啗百草花長年。有容成公，善補導之術，守生養氣，穀神不死，能使白髮復黑，齒落復生。帝慕其道，乃造五城十二樓，以俟神人。即訪道遊華山首山，東之泰山。時致怪物，而與神會通，接神人於蓬萊，回乃接萬靈於明庭京兆伸山寒門甘泉穀口。黃帝於是祭天圜丘，將求至道。即師事九元子，以地皇元年正月上寅日，齋於首山，復周遊以訪其道，將見大隗於具茨之山。方明為禦，昌寓驂乘。張若謵廣多前導，閽滑稽後從。至襄城之野，七聖皆迷。遇牧馬童子，問途焉：「若知具茨之山乎？」曰：「然。」「若知大隗之所存乎？」曰「然。」黃帝曰：「異哉小童。非獨知具茨之山，又知大隗之所存乎。請問為天下。」小童曰：「夫為天下者，亦若是而已矣，又奚事焉？餘少而自遊於六合之內，餘適有瞀病，有長者教餘曰：『爾乘日之車，而遊於襄城之野。』今餘病少痊，餘又且復遊於六合之外。夫為天下，亦若此而已矣，又奚事焉？」帝曰：「夫為天下者，誠非吾子之事。雖然，請問為天下。」小童辭。黃帝又問，小童曰：「夫為天下者，亦奚以異乎牧馬哉？亦去其害馬而已。」帝再拜稽首，稱天師而退。帝曾省天皇真一之經，而不解三一真氣之要，是以周流四方，求其釋解。乃至圜丘之上，其國有不死之樹，食其實與葉，人皆不死。丹巒之泉，飲之長生。有巨蛇害人，帝以雄黃逐之，留一時而返。帝令三子習服之，皆壽三百歲。東到青邱，見紫府先生。登於風山，受三皇內文天文大字。以敕召萬神，役使群靈。南到五芝元澗，登元隴蔭建木觀，百靈所登降，采若乾之芝，飲丹巒之水。西見中黃子，受九茹之方位。北到鴻堤，上具茨，見大隗君黃蓋童子，受神仙芝圖十二卷。登稽山，陟黃屋，開石函，發玉笈，得金鼎九丹之經，復授九轉之訣於玄女。南至江，登熊湘，往天台，受金液神丹之方。聞廣成子有道，在空同山，見之曰：「聞吾子達於至道，敢問至道之精。吾欲取天地之精，以佐五穀，以養人民。吾又欲官陰陽，以遂群生。為之柰何？」廣成子曰：「汝欲問者，物之質也。汝欲官者，物之殘也。自汝理天下，雲氣不待族而雨，草木不待黃而落。日月之光，益以荒矣。汝佞人之心翦翦者，奚足以語至道哉？」黃帝退，捐天下，築特室，藉白茅，閑居三月，復往邀之。廣成子南首而臥，黃帝順下風膝行而進，再拜稽首而問曰：「聞吾子達於至道，敢問治身，柰何可以長久？」廣成子蹶然而起曰：「善哉問乎，來吾語汝。至道之精，窈窈冥冥。至道之極，昏昏默默。必靜必清，無勞汝形。無搖汝精，乃可長生。目無所見，耳無所聞，心無所知，神將守形，乃可長生。慎汝內，閉汝外，多知為敗。我為汝遂於大明之上矣，至彼至陽之原也。我為汝入於杳冥之門矣，至彼至陰之原也。天地有官，陰陽有藏。慎守汝身，物將自壯。我守其一，以處其和。故我修身千二百歲矣，吾形未嘗衰也。」黃帝再拜稽首曰：「廣成子之謂天矣。」廣成子又曰：「彼其物無窮，而人皆以為終。彼其物無測，而人皆以為極。得我道者，上為皇而下為王。失吾道者，上見光而下為土。今夫百昌，皆生於土，而反於土。故將與汝入無窮之門，以遊無極之野。我與日月參光，與天地為常。當我緡乎，遠我昏乎。人其盡死，而我獨存乎。」黃帝得道之要，復周遊四海。車轍馬跡，丹井遺書，往往而有。越元闕，見中黃丈人。登雲台，入青城天國之都，見寧先生。受龍礄之經，築壇於山上，封寧先生為五嶽丈人，使嶽神一月再朝。嶽神灑六時之泉，以代晷漏。帝問先生真一之道，先生曰：「吾得道，始仙耳。非是三皇天真之官，實不解此真一之文。近皇人為扶桑君所使，領峨嵋山仙官，今猶未去，可往問之。」帝乃到峨嵋之山，清齋三月，得與皇人相見。皇人者，不知何世人也，身長九尺，元毛被體，長皆尺餘，發才長數寸。其居乃在北山絕岩之下，中以蒼玉為屋，黃金為床。然千和之香，侍者皆眾仙玉女。座賓三人，皆稱太清仙王。方見皇人，飲以丹華之英，漱以玉井之漿。黃帝匍匐既至，再拜稽首而立，請問長生之道。皇人曰：「子既官四海，復欲不死，不亦貪乎？」帝曰：「萬兆無主，則相陵暴。今為制法，足以傳後。私心好道，遠涉四海，幸遇道君，願垂哀告。竊見真人食精之經，徒省其文而弗綜其意。挹其辭而不釋其事，乞得教誨。」皇人大驚，良久乃答曰：「汝安得聞見？此乃金籙之首篇，上天之靈符，太上之寶文矣。白日昇天，飛步虛空。身生水火，變化無常，此天仙之真。惟有龍胎金液，九轉之丹，守形絕粒，辟除萬邪，役使鬼神，長生久視，乃血脈流宣，腸化為筋，百災不能傷。延期至億千，則惟有真一，食五牙之文。此二事，但使南斗君領錄，參於太常楗籥，自非仙人。四千年一出，約皆不得背科而妄泄也。又西王母秘此書於五城之內，其外衛備有仙樓十二，藏以紫玉之櫃，刻以黃金之劄，封以丹芝光華，印以太上中章。其無仙籍者，不得聞知也。子未可聽天音於地耳矣，便可去也。」帝答曰：「昔已受神丹於元女，惟未受五牙食真之經。今運會得見道君，既不以授生道，是臣相命不得度世耳。」因叩頭流血，唯乞湣濟。太清三仙王復湣助之曰：「此子先世有功德及鳥獸，故芳氣之流，光於帝位。何為隱其真牙之經乎？可教而成之也。」皇人命帝坐而告之曰：「汝向所道之經，蓋上天之氣，歸於一身。一身分明，了可長存耳。夫人有生之最靈也，不能自守其神而卻眾惡，若知之者，不求佑於天，止於其身則足矣。且一身猶一國也，胸腹之位猶宮室也，四肢之列猶郊境也，骨節之分猶百官也，神猶君也，血猶臣也，氣猶民也。故知理身則知理國。愛其民所以安其國，吝其氣所以全其身。民散則國亡，氣竭則身死。亡者不可存，死者不可生。所以至人消未起之患，理未病之疾。堅守之於無事之前，不追之於既逝之後。民難養而易散，氣難保而易失。審威德所以固其理，割嗜欲所以成其真。然後真一存焉，三一守焉。泥丸絳宮丹田，三一之宅也。子勤守之，萬毒不傷。漱華池，食五牙，便為真仙矣。吾受此經於九天真王，今以相付，存之於口，名曰『朱鳥之丹』。取之於身，名曰『真一』，勤乎秘哉！大有旨曰：五穀為刳命之鑿，五牙為長生之根也。」帝受道畢，東過廬山，署九天使者，秩次青城丈人，比御史，主總仙官之籍，為五嶽之監司也。帝又封灊山君為九天司命，主生死之錄。復以四嶽皆有佐命之山，而南嶽孤峙無輔，乃章祠三天太上道君，命霍山為南嶽儲君，灊山為南嶽之副，以貳其政，以輔佐之。乃寫九州山川百物之形，又作五嶽之圖，用傳於世。帝煉石於縉雲之山，有縉雲之瑞。立縉雲之堂，丹邱存焉。帝藏兵法勝負之圖六甲陰陽之書於苗山。帝又合符瑞於釜山，奉事太乙元君，受易形變化，藏於空同之岩。帝考推步之術於泰山稽力牧，著體診之訣於岐伯雷公，講氣候於風後，窮律度於容成。救殘傷綴金冶之事，畢該秘要，窮究道真。傳陰符，則內合天機，外合人事。理天下，南洎交阯，北至幽陵，西極流沙，東界蟠桃。帝曰：「吾聞在宥天下，不聞理於天下。我勞天下久矣，息駕元圃，以反餘真也。」修封禪禮畢，乃采首山之銅，鑄鼎象物。鼎成，以象太一於雍州。其鼎知吉知凶，知存知亡，能輕能重，能息能行，不灼而沸，不汲而盈，自生五味，真神鼎也。遂煉九鼎之丹，服之以丹法，傳於元子，重盟而付之。丹經藏於九疑之東委羽之山，承以文玉，覆以磐石，金簡玉字刻其文。帝又以靈寶五符真文金簡書之，一通藏於鍾山，一通藏宛委之山。帝所鑄劍鏡鼎器，皆以天文古字題銘其上，或有秘讖之詞焉。時薰風至，神人集，成厭代之志。留冠佩劍舄於鼎湖極峻處昆台之山，立館於其下。有馬師皇者，善醫馬，通神明。忽有龍下於庭，張口閉目。師皇視之，此龍有病，乃引針以針龍口中，以牛乳煎甘草灌之，龍病即愈。師皇乘龍而去。典帝聞之，自擇以戊午日昇天，果有黃龍垂胡髯迎帝。帝乘龍登天，與無為子及臣僚昇天者七十二人。其小臣不得上者，攀斷龍髯。及墮帝弓，小臣抱弓而號，因曰烏號弓。萬姓仰天而呼，因名其地為皇天原，亦名鼎湖。其後有臣左徹，削木為黃帝像，率諸侯而朝奉之。臣僚追慕，取几杖立廟而祭之，取衣冠置墓而守之，於是有喬山之塚。黃帝曾遊處，皆有祠焉。五百年後，喬山墓崩，空室，惟劍與赤舄在。一旦亦失去。黃帝居代總二百一十年，在位一百年。昇天為太乙君，又為軒轅之星。備黃龍之體，在南宮之中，後代享之，列為五帝，居中配天。蓋黃帝土德，中央之位，兼總四方也。以鎮星為子，上配五老，下配五帝。黃帝之子昌意，居弱水。昌意之弟少昊，帝妃女節所生也。帝之女溺於東海，化為鳥，名曰精衛，常銜西山木石，以堙東海焉。少昊名摯，字青陽。即帝位，號金天氏，黃帝之子也。顓頊高陽氏，黃帝之孫也。有聖德，在位七十八年，九十八歲。母蜀山氏，都商邱濮陽。禺強，黃帝之允，顓頊之子，與顓頊俱得道。顓頊為元冥，禺強為北方水神。帝嚳高辛氏，黃帝之孫。帝生而神靈，自言其名。都偃師，在位七十年，年一百五歲。帝堯陶唐氏，黃帝元孫，姓伊祁，名放勳。興於定陶，以唐侯為帝，都於平陽。在位九十八年，年一百八十八歲。帝舜有虞氏，姓姚名重華，黃帝八代孫。都蒲阪，年百歲得道，登遐於九疑之山。夏禹號夏後氏，黃帝元孫，姓姒名文命。殷湯，黃帝十七代孫。黃帝子孫，各得姓於事。帝吹律定姓者十二。少昊有子姓曼，顓頊姓姬，堯姓伊祁，舜姓姚，禹姓姒，湯姓子。又張鄧軒路黃寇朱酈白薛虔資伊祁申屠黃公托跋，黃帝有子各封一國，總三十三氏，出黃帝之後。子孫相承，凡一千二百五十年。自黃帝己酉贈，至今大唐廣明二年辛丑歲，計三千四百七十二年矣。