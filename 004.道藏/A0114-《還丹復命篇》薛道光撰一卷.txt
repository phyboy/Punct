嗟夫，人之有身，其昧也久矣。以名利盜其心，以是非賊其志，日漸一日，寢成鄙吝，不知好道，而自與遠。然至道不遠，常在目前。故仙經雲：大道泛兮，其可左右，雖有道者，欲與之開發，孰為之信。僕陋以狂言，不足取信於人。以金鼎還丹之道陳於世者，尤非所宜，在有道者，當自知之。初年學道所親，無非理性之士。如其習漏未盡，則尚循於生死。至於坐脫立亡，投胎奪舍，未見一朝而長往。嘗思孔子窮理盡性，以至於命。老氏之昇騰飛舉。由是知聖人之意，不可一途而取之。宣和庚子歲，得至人口訣曰：大道之祖，不出一氣而成變化。喻之為日月，名之為龍虎，因之為陰陽，托之為天地。一清一濁，金木間隔於戊己之門。一性一情，陰陽會聚於生殺之戶。采二儀未判之氣，奪龍虎始媾之精。入于黃房，產成至寶。別有法象樞機，還返妙用。長生秘訣，畢於此矣。由是方知大道不繁，須逢至人，授之口訣，始能造於真際耳。數十年所窮者，皆聖人之緒余也。始明物有不遷之理。一陰一陽之謂道，偏陰偏陽之謂疾。龍虎之機，金木之理。此之真訣，僕聞不疑。依法行之，果躋聖域。嘗聞奧旨，混于六經書史之間。故易曰：男女媾精，萬物化生。豈不顯其道機，詳其書史。以仁義禮樂有為而推之，故于無為之道，若相反也。昔鄒魯之士，縉紳先生，多能明之，近世不復有矣。依師口訣，輒成五言一十六首，以表二八一斤之數。七言絕句三十首，以應三十日之大功。續添西江月九首，以應九轉之法。明辨藥物採取，五行生殺，主客先後。刑德園缺，抽添運用，火候斤兩，無不備悉。好道之士，熟究斯文，或以宿緣契合，自然遭遇。文雖鄙陋，一一皆言其實矣。有物含靈體，無名本自然。赤龍藏宇宙，白虎隱丹田。北斗南展下，眉毛眼睫邊。灰心行水火，定息覓真鉛。精氣元為本，神靈共一家。但能擒五賊，自可結三花。甲乙無令失，庚辛不要差。一陽歸正令，七返轉河車。此事誠難測，賢愚總不分。雀應非鳳類，馬不入羊群。特產都三百，乾坤共一斤。巡行十二路，赤腳猛將軍。一二三四五，南辰對北辰，虎龍含碧玉，金木孕珠珍。雲散家家月，花開處處春。幾多雲外客，儘是世間人。受得真仙訣。陰中煉至陽。地雷潛動處，星斗共商量。八卦看成母，三才始見昌，不愁生死繁，但覺地天長。陰陽同一術，妙絕大幽深。用意尋庚甲。專心事丙王。擒歸鳥與兔，捉取水和金，辨得東西物，修成不二心。窈窕並姿態，嬌羞弄軟柔。無情弦裏取，魂魄土中收。冠竿聯鉛汞。靈光射鬥牛。少最陰與糞。無使老春秋。散誕無拘糸，悠然道轉高。妙中藏黑白，閑裏惡塵勞。坐臥三峰穩，丹田二氣牢。定知逃世綱，名字列仙曹。採取須教密，誠心辨醜妍。事難尋意脈，容易失寒泉。師指青龍汞，配歸白虎鉛。兩般俱會合，水火煉經年。守一壇中要，機藏十二時。數中無走失，火候莫教遲。達士方為侶，真仙正合宜。幾年雲水上，懷抱有誰知。人有最靈物，依稀在北辰。不知將謂氣，識後自然真。心靜如冰雪，身輕似碧雲。若無千萬歲，作甚世間人。廛市通人處，明明與往還。悟來惟一物，昧處隔千山。神水丹田下，華池水火間。一元能造化，返老作童顏。巧拙仍藏伏，精神用意包。坎離咸互用，金木喜相交。白雪能同鼎，黃芽共一苞。乾坤推九六，複姤運初爻。一物分為二，能知二者名。鼎爐藏日月，漏滴與三更。夫婦同交媾，嬰兒始結成。脫胎並洗澤，攜養鎮長生。食了靈丹藥，純陽自在人。洞明常寂照，蓬島鎮長春。去就渾無系，縱橫已絕塵。但知周甲子，不在守庚辛。訪道複尋真，優遊四海濱。外多含忍辱，內省任邅迍。為厭人間事，忻逢紫府賓。一言親點化，玉洞碧桃春。

萬物皆從一氣生，天清地濁秉生成。真龍真虎才交姤，一鼎紅鉛煉甲庚。陰陽配合法君臣，動靜相兼氣血精。壬癸位中男擊浪，丙丁岩畔女頻呻。龍虎一交相眷戀，坎離才媾便成胎。溶溶一掬乾坤髓，著意求他啜取來。方以類聚物群分，兩畔同枰共一斤，戊己宮中藏水火，小心調理武和文。離宮有象藏真水，坎戶無形隱赤龍。時節正時須急采，莫教芽蘖溢黃宮。三十輻兮同一轂，金木才逢二氣交。六十卦分朝與暮，一陽萌動發初爻。陰裏十三言有象，陽中六七覓無蹤。抽添運用須防謹，認取根源祖與宗。恍惚之中尋有象，杳冥之內覓真精。真精便是長生藥，須假黃婆養育成。六百篇中仔細推，潛藏飛躍探幽微，親疏回互相諳識，盜取七星南斗機。陰鼎陽爐至道根，五行和合土為尊。為人若要長生藥，祗向華池覓魄魂。聖人傳藥不傳火，從來火候少人知。莫將大道為兒戲，須共神仙仔細推。火候抽添思絕塵，一爻看過一爻生。陰文陽武依加減，一顆還丹火裏成。咽津納氣固形全，須藉乾坤真汞鉛。至道不繁人自昧，五金八石是虛傳。二氣本因兒產母，奪來鼎內及其時。夫歡婦合黃金室，一載胎生一個兒。識得陰陽要妙因，煉成金液離凡塵。淘澄不是尋常事，姹女嬰兒兩要真。驅回北斗轉天罡，手握南辰入洞房。否泰爻中天地合，兔雞沐浴要潛藏。水晶宮裏翠娥嬌，一段風光破寂寥。奪得兔烏精與髓，急須收拾鼎中燒。屏除人我守丹房，轉覺光陰氣味長。榮辱不隨塵外客，但于金鼎煉鉛霜。虎髓龍精氣象全，依法修來火候煎，直待陰消成至室，便知平地隱神仙。些小天機論氣精，呂公曾道別無真。神仙不肯分明說，說與分明笑殺人。九還七返定三才，闔辟抽添盡藉媒。四象包含歸戊己，精誠十月產嬰孩。邇來活計不勝精，一畝沙田手自耕。晴雨共資春氣力，不愁苗稼不滋生。歸根複命複元真，氣入四肢精養神。神氣若還俱不散，混同塵世一閒人。一物浮沉渾有無，堪迎秋露滴真珠。煙花柳陌頭頭是，穢濁馨香任所需。我今收得長生法，年年海上覓知音。不知誰是知音者，誠把狂言著意尋。幾年勤苦覓仙儔，不做神仙不肯休。緣合自然成大道，豈教凡輩覓蹤由。父母生來真一氣，無形無影卒難尋。要知黑白通玄妙，魂魄相投產紫金。上善之基妙最深，華池神水定浮沉。神功運火抽添處，煉己持心莫放心。東西南北要精通，交感陰陽雌與雄。火候直須牢穩審，吹噓全藉巽宮風。天地相交由否泰，屯蒙氣候互相通。一夫一婦資天地，三婦三男合始終。拂掠廛中礙眼明，休將大道付人情。堪憐自古神仙輩，特故如愚不作聲。

一是金丹總數，河圖像出真機。誰知罔象盡玄微，大道從茲孕起。斗柄旋璣正位，陰中卻抱陽輝。昆侖子母著緋衣，此是乾坤真理。偃月爐中金鼎，三台兩曜形神。尊卑簡易汞中真，握固休推心腎。白虎長存坎戶，青龍卻與南鄰。陰魂陽魄似窗塵，大意不離玄牝。天上三清真境，三皇五帝規模。瞿暈老氏仲尼徒，經史深藏妙素。間有真人出世，未明赤子玄珠。蟾光終日耀昏衢，滿目黃芽顯露。內有五行相制，包含一粒紅鉛。相生相殺自天然，此藥殊無貴賤。會向我家園裏，栽培一畝天田。中男小女共相連，種得黃芽滿院。鑿破玄元三五，撥開造化圭璋。希夷妙旨在中央，咫尺無名罔象。片餉功夫便得，教君地久天長，蓬菜仙島是吾鄉，爾不留心信向。竹破還須竹補，人衰須假鉛全，思量只是眼睛前，自是時人不見。日月相交離坎，龜蛇產在先天，長生妙藥在家園，一餉工夫便現。此道至靈至聖，無令漏泄輕為。全憑德行兩相宜，言語須防辨智。要藉五行生旺，須明陽盛陰衰，三人同志謹防危，進火工夫仔細。煉就光明瑩玉，回來卻入黃泉，昇騰須假至三年，攜養殷勤眷戀。九九才終變化，神功豈假言宣。分明頃刻做神仙，永駕鸞車鳳輦。一氣初回遇朔，鼎中神水溫溫，剛柔相會氣均勻，妙在無過混沌。八卦循迴旋繞，推排九竅追奔。東西動靜合朝昏，莫與常人議論。

一月一還為一轉，一年九轉九還同。惟憑二卦推刑德，五六回歸戊己中。

煉丹不用尋冬至，身中自有一陽生。龍飛赤水波濤湧，虎嘯丹山風露清。初時有如雲出洞，次則有如月在潭。又似金蠶如玉筍，好將火候煉三三。嬌如西子離金閣，美似楊妃下玉樓。日日與君花下醉，更嫌何處不風流。井底泥蛇舞柘枝，窗間明月照梅梨。夜來混沌顛落地，萬象森羅總不知。昔日遇師真口訣，只要凝神入氣穴。以精化氣氣化神，煉作黃芽並白雪。一年沐浴更防危，十月調和須謹節。服了丹砂朝玉京，乘之跨鶴登天闕。烏無形，兔無影，烏兔只是日月精，烏兔交時天地永。牛無角，馬無蹄，馬牛只是乾坤髓，乾坤運用坎和離。龜無象，蛇無跡，龜蛇只是陰陽形。二氣交會混為一。龍無翼，虎無牙，龍虎本來同一體，東鄰即便是西家。鉛非汞，汞非鉛，鉛汞元在身中求，要使身心寂不動。無白雪，無黃芽，白雪乃是神室水，黃芽便是氣樞花。夫真夫，婦真婦，坎男離女交感時，虛空無塵天地露。真交梨，真火棗，交梨吃後四肢雅，火棗吞時萬劫飽。夏至後，冬至前，陰陽不再此中取，自有神氣分兩弦。水真水，火真火，依前應候運周天，調和煉就長生寶。日之魂，月之魄，身中自有真乾坤，鍛煉丹田通透赤。天之尊，地之卑，便把天魂擒六賊，又將地魄制三屍。藥非物，火非候，分明只是一點陽，煉作萬劫無窮壽。金非兌，木非震，從來真土應五行，金木自然解交並。黑中黑，白中白，但能守黑白自現，黑白本來無二色。金真金，銀真銀，金銀煉作紫金丹，自然無一斧鑿痕。偃月爐，朱砂鼎，須知抱一守中和，不必透關投玉井。中央釜，守一壇，金鼎常令湯用暖，玉爐不要火教寒。玄真玄，牝真牝，玄牝都來共一竅，不在口鼻並心腎。真神水，真華池，元氣虛無難捉模，元氣灰漠本無為。煉朱砂，煉水銀，真使朱砂匱水銀，水銀煉作明窗塵。真黃華，真紫粉，分明內鼎內爐中，變化瓦石成九轉。真關鎖，真對車，鐵鎖金關牢固守，河車運動結丹砂。真金精，真玉液，滿鼎氣歸根玉液，玉液盈壺神入室。真金翁，真姹女，金翁姹女結姻親，洞房深處真雲雨。真丁公，真黃婆，丁公運火煉金花，黃婆瓶裏養金鵝。真嬰兒，真赤子，九轉煉成十月胎，純陽無陰命不死。真陰陽，真陰陽，陰陽都只兩個字，譬喻丹書幾萬章。