植嘗讀《金碧潛通經》，至魏先生云：三五與一，天地至精。研思十霜，妙旨斯在。謂一者水數，為五行之始，色稟北方，包含五彩，終之合道，理契自然。故能生天生地，為牝為牡，然後還日精於月窟，結粹華於沖氣，靈運潛應，與真合同，即非人間術士所能窺測。竊見今時學者，咸謂水銀可以為金丹，硃砂可以為河車。殊不知汞生於鉛，鉛產於金，既不辨真，遂假他物。譬如綴花以為子，斷體以安孕，傷殘既邇，精氣莫全。舉世作迷途之人，漏氣非混成之子，茫茫志士，同歸有待，或謂古人妄設，終無此道，愚甚不取也。故征經義，為《術》上、中、下，以質之同志爾。

古之人所以假《易》象而為經者，謂至道與天地配。如太上始分一氣為二儀，二儀判，然後有三才，俾乾坤運而品匯貞，坎離用而金水並，此道之樞也。男冠女笄，牝牡相得，氣交體合，應變無方，此道之用也。日月運矣，寒暑節矣，滋液潤澤，施化流通，此道之驗也。陰伸陽屈，陽用陰潛，一往一來，推移合性，道之返也。此乃明乎剖一氣以法天象地，自有合於無為者矣，豈假他物而成之乎！今謹按《黃白內經》神農云：知白守黑，求死不得。白者金精，非世間金；黑者水銀，非世間銀。又《龍虎經》云：若鉛外黑，內懷金華。金華者，為青龍、為黃、為乾，居木位，其數三。又曰：被褐懷玉，外為狂夫。夫玉者，為白虎、為丹砂、為汞、為坤，居土位，其數五。故曰：三五即和諧，八石調正綱紀。三五則土木之位，合而言之其數八。又曰：金為水母，母隱子胎。水者金子，子藏母胞。此言金水自相含孕，韞櫝於母中，須造化而生也。又曰：長子繼父體，因母立兆基。此言砂產於金，汞流為子，以金養子，繼體而榮，道合自然，事根至妙，不可不思也。《潛通訣》曰：玄白生金公，巍巍建始初。此明丹砂生於鉛。《金碧歌》曰：赤水流為汞，汞者弄明璫。此明汞非外入也。自是乾坤交媾，受氣而生，欲生不生，煥乎其有文章。故經云：聖人不空生，上觀顯天符。天符，信也。天氣降，地氣應，是陰陽交接而流珠下也。流珠者，亦謂之流汞矣。經曰：流砂硃汞父，戊己黃金母。此數者，明鉛汞合三才，應五行，而非人間凡物也。又《參同契》曰：植禾當以粟，覆雞用其子。此明於性，性紐乎情，情性相依，還返自然，是為變化，由鉛與水銀非類不相為用也。且情性既分真，終始自相因，為乾坤矣，牝牡也，金水也，木土也，情性也，龍虎也，雖同出異名，須以類合，如有差謬，不相涉入矣。故曰：類同者相從，事乖不成寶。又水以土克，木以土榮，相殺相生，更為父母。且水銀不在五行正位，硃砂非龍虎配合，故曰：雜類不同種，安能合體居。故古歌云：莫壞我鉛，令我命全。莫破我車，廢我還家。又曰：鉛斷河車空，所作必無功。鉛破河車絕，所作無處出。又《五篇》曰：鉛中有金，金中有還，見寶別寶，修心煉形，賢人得道。又曰：寧修鉛中金，不修金中寶。此數者，聖人明喻以示後學，猶慮不曉，故鄭重而言之，亦知龍虎二事，本乎一物者也。得其理者，諭諸返掌；迷其逕者，譬彼上天。但以世人未悟，遂使後學舍返掌之易，從上天之難，用意逾切，去真逾遠，紛紜難議，真假相亂。或曰用鉛耶！或曰用水銀耶！若以水銀為之，乾坤其可立乎？剛柔其可分乎？必以雜鉛而為之，則金水何由而得生？還返何由而得行？又焉能變化由其真歟？且古來歌訣，唯贊鉛之功效，不說水銀之精妙，以二事共成，不得不兼而美之乎？必以水銀為言，但假鉛氣而成河車，何得遺本而逐末乎？作者之意，既其如彼，後學之見，又且如耕石種稻，緣木求魚，期於有獲，難矣！又況文字所傳者，非精妙之至；閑訣所受者，非至人之遇。夫知與不知，猶千里之與指掌爾！自非真人，曷辨真理？今特與眾人為論者，謂言者不知，知者不言，又焉知道隱乎言與不言之間哉！

凡言水銀可以為金丹者，妄人也；言硃砂可以駐年者，不知道也。不知道惑妄人之言，去真遠矣！夫汞者，奼女之別名，砂者，鉛中之至寶。丹經所謂砂汞者，此其真訣也。且鉛中有砂汞，猶人之有情性。情性於人，非外物也；砂汞生於鉛，非外類也。三一之道，修性合情，然後可以返魂還元。若引外物為情，為性不可合，水銀代汞，則鉛不可親。性不可合，三宮其可固乎？鉛不可親，八石其能妙乎？故《參同契》云：結白見寶造黃金。此者皆非人間硃砂水銀為之。有頃之間，當為白煙矣！又焉得「解散為水，馬齒欄幹」乎？明者省之，可以一言而辨真偽耳！術士得之，則正性不惑。正性不惑，則為道日親，而根本自正。豈假外名遣妻，絕粒丘壑，然後希遇哉！故再敘情性，原其砂汞，重解先聖指象立喻之意，誨貽於後賢也。

經曰：白者金精，黑者水基，水者道樞，其數名一。又曰：知白守黑，神明自來。是知太玄之精，為道根本，當其樞紐天地，鍛煉陰陽，理契自然，功侔造化。故定兩弦之數，以二八合上下，得乾坤之體也。稽六十四卦，極天地之數用卦，又云，爻爻披摘，而三百八十四神存乎其中矣。乾之策二百一十有六，坤之策一百四十有四，引而伸之，觸類而長之，總一萬二千五百二十，所以應萬物之數，備剛柔之體。又天數二十有五，地數三十，凡天地之數，五十有五，所以成變化而還返也。若積陽為天，聚陰為地，天否地閉，神明見焉。雖元化一施，妙用無極，且世以金木水火土合之寒暑衰榮，若春夏秋冬日夜相易。陽之用也，以金生水，水生木，木生火，火生土，土生金，陰之用也。若天地在乎手，造化由乎身，自凡躋聖，名列金簿，與黃帝老子為先後，所以顧茲門而無別徑也。凡我同志，庶幾於此者，要在細求真訣，務以師授，不可以諛聞淺說，多言或中之義，所希企及矣。噫！今之人不達神明之意，未通天地之理，按文責實，以意推披，殊不知古人與其不可傳去矣。徒議枝葉，不得根本，迷迷相指，詎可復追？植林野鯫儒，豈曰先覺？常給侍長者，側聆斯義，以為砂汞無乾坤不可得也，龍虎舍金公無自入也。或陳梗概，以備錯誤焉。仙人拍手雪成團，黃花欲入紫河難，子母一時流作水，變化還同九轉丹。