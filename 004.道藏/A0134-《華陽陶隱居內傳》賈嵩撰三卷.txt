或曰，貞白先生在《梁書·高士傳》，今而為傳，何謂？曰：《梁書》之傳先生，猶《史記》之述老氏也。其敘事頗刪略，俾仙聖行業不得昭著而紛綸其間。夫先生識洞古今，事炳山世，神棲寂泊，精騖玄樞。定三品以除浮偽，分五域以鏡區貫，著《隱訣》以析綱目，述《真誥》以旌降授。激揚隱微之外，馳騁清虛之際。乃玄中之董狐，道家之尼父也。況發揮墳典，遊泳百家，窮天地星辰之文，究陰陽龜筮之術。至於鯨死彗出，麟鬥月蝕，銅山崩而鐘鐸響，蠶珥絲而商弦絕。龍吟雲起，虎嘯風生，此性理冥濛，僉謂之感。先生商榷其微，非感非應。夫然，將叔向、子產、京房、郭璞擬先生，以為博乎。齊永明十年，謝詹事瀹自吳興聞先生棄官隱華陽，乃於道中作傳，傳疏略不用，陶翊乃作《本起錄》，至齊末遂已，亦事多遺闕，其後，潘泉文復踵其作，始天監元年，至七年夏四月，於時先生改名氏潛訪遐嶽，旁無知覺，於是泉文又絕筆於此。嗚呼，前二傳既太簡，門人編錄，復無條貫，俾君子辟世之道，清真養翮之跡，其幾乎磨滅歟。乃於《登真隱訣》及《真誥》、《泰清經》、先生文集揣摩事跡作三卷焉。

先生諱弘景，字通明，丹陽秣陵人也。《本起錄》云：宅在白楊巷。其命氏自帝堯，帝堯治冀州，世居平陽。西漢丞相青翟，東漢司空敦，皆赫然有名，論董卓燒雒陽。十三世祖超，始渡江，是為丹陽人。七世祖濬，仕吳為鎮南將軍。《本起錄》云：即交州刺史璜之弟也。封句容侯，吳滅，入北，永嘉之亂南遷。《本起錄》云：世祖，濬第三子也。永嘉中為東海王越司馬，領屯兵隨王出許昌，因敗，仍復過江，為大將軍王敦參軍。敦乃啟分屬籍，晚乃起為車騎丞相參軍，不就。高祖毗，清拔尚氣，不肯仕。曾祖興公，為郡功曹。《本起錄》云：多才藝，頗營產殖，郡功曹，察孝廉，除廣晉縣。祖隆，長七尺五寸，美姿表，善藥術，以拯救為勞。從宋武帝破姚泓有功，封晉安原豐侯。《本起錄》云：顏峻就求宅以益寺，弗與，因辭官。見譖削爵，徙廣州，後稍遷新會郡。父貞寶，字國重，為江東名人，由南臺侍御史作江夏孝昌相。《本起錄》云：亦善騎射，解藥術，博涉子史，美風儀，與蕭思話、王釗、劉秉友善。元徽四年冬，銜使虜庭，通鄰國之好，作遊歷記並詩。初，先生母郝夫人，《本起錄》云：夫人東海人，諱智湛，及終有異焉。夢青龍自懷而出，拏空東上。《本起錄》云：有青龍忽從身出，直東向上升天。《梁書》云：夢兩天人手執香爐來至其所，已而有娠。與此頗異。《本起錄》是先生猶子翊所作，其究詳事理，豈漏於史官乎。逐之無尾。明日謂人曰：當生非凡男，然必無後。或對曰：無乃為仙乎。《本起錄》云：既覺，密語周旋，必當生男兒，應出非凡也。以宋孝建三年四月三十日夜半，先生誕焉。《本起錄》云：歲丙申，日甲戌。此年乃閏五月，明旦便是夏至。詰旦，母沐浴，體忘微苦，乃起。先生始生，無驚啼。始坐，殊警惠。五六歲時，酷愛學書，雖戲弄羅前，唯執筆硯。八九歲時讀書千餘卷，頗善屬文，讀葛稚川《神仙傳》見淮南八公事。《本起錄》云：鄉親鞠氏舍得葛洪《神仙傳·第六》一卷。夜抱卷與寢，乃曰：攀青雲白日，其何雲遠。繇是耽重信悟，窅然有方外之志矣。神表孤邁，膚色皙澤，每出，路人輒聚觀，咸曰：陶郎是玉京中落仙。乃執羽扇以自障，雖冬月不除。年十一作王昊博士。《本起錄》云：昊是司徒長史釗之子。作昊對答書啟如老成人。十五自南州還。《本起錄》云：先生年十三，父隨吏部尚書劉秉之淮南，十五歸都，寓憩中外徐胄舍。作《尋山志》。其志云云具集中。先生既冠而不肯婚。先生澡潔去嗜欲，蓋一生全不邇於聲色也。且曰：吾欲蕭條其魂也。長七尺二寸，疏眉長額，右肩有紫誌如錢。按《金闕後聖列記》青童君云：此皆仙相也。右股有數十黑子，闌干如鬥形。不樂葷膻，唯進青飠迅飯。《清虛真人傳》內有方，以南燭為主。蓋上仙所服餌也。酷愛松聲，居必手植。常嫌讀書未滿萬卷，乃以內書兼之。於是少出，州府辟召皆不起。初，父與劉秉友善，秉為丹陽尹，其子俁少知名，酷好文學，先生復與之遊。出則共載，食乃同味。於時，宋氏失德，蒼梧王遇害。《宋書》曰：廢帝昱，明帝長子也。既即位，荒亂酷暴，以齊高帝復為射的，既遇害，進謚蒼梧王。蕭道成立順帝，仍執政。荊州刺史沈攸之擁兵不從，道成入守朝廷。《宋書》云：順帝第三子。齊高既專廢立，不從者半，齊高乃入守朝廷。司徒袁粲據石頭，謀誅道成，劉秉預焉，遂奔石頭，以其屬隨先生與韓賁、糜淡同管文檄。道成勒兵攻破石頭。《宋書》云：司徒袁粲據石頭，謀誅道成不果，旋見覆滅。《本起錄》云：先生年二十二，隨劉丹陽入石頭，就袁粲建事。先生終始久要，不遺舊故，雖危疑患難，不求自退也。先生乃得出，俁為沙門間行。《本起錄》云：爾夕城潰，俁與弟侅逃走向京。為人所獲，死建康獄。人莫敢視，先生哭其屍，躬自收殯。《本起錄》云：先生躬自殯瘞葬杳硎舊慕。先是俁與江敩、褚炫等俱為順帝四友，作《宋德頌》，連珠七警，當世稱絕，至是，遂亡其本。先生乃喟然而嘆曰：人無愚智，同盡百年，所貴身名遺芳寄世，惜乎劉生，名跡俱喪。《本起錄》云：劉俁既石頭奔潰，文章皆零落，先生欲為纂集，竟不能得。明年，道成封齊公，假黃鉞，天命識所歸矣。先生既常結劉氏，內懷憂惕。《本起錄》云：先生自石頭出，仍欲棄世，尋山而止。而正值宋齊之際，物情未安，既世結劉宗，恒懷憂惕。乃因紀真求見於新亭，大相推愛，俾居帳內。沈攸之平，從還東府，仍為其子侍讀。《本起錄》云：沈攸之平，從還東府，使為第五息曅、第六息暠侍讀，兼知公間管記事。時年二十三，除巴陵王侍郎。齊高帝既登極，除太尉豫章王侍郎。《梁書》云：齊高帝作相，引為諸王侍讀。誤矣。先生知為帝之左右者排逐，再除，不受。明年，隨安成王出鎮石頭。世祖初，拜振武將軍，宜都王侍讀。齊世侍讀皆總知記室參軍，先生於吉凶內外，箋啟疏牒，莫不絕眾，凡濡毫落紙，人皆楷模之。《本起錄》云：先生於吉凶內外，儀禮表章，爰及箋疏啟牒，莫不絕眾，數王書佐、典書皆來承授以為準格。數王侍讀咸切齒讒忌，先生處之怡怡如也。桂陽王登雙霞臺，置酒，召宗室侯王兼其客，先生從宜都預焉。桂陽采名頒號，各令為賦，寘十題器中，先生探獲水仙，大愜意。其賦云云具集中。沈約、任昉讀之嘆曰：如清秋觀海，第見澶漫，寧測其深。其心伏如此。尋除左衛殿中將軍，時論稱屈，庾道經亟言於武帝，帝曰：先帝昔親作此官，裴松之從此轉員外郎，吾之重也，卿那不知。《本起錄》云：時年二十九，青溪宮新成，帝銳意遊宴，先生拜表獻頌，於時稱絕。忽一日於石頭城恍然若有所適，無所知覺者。七日乃豁然自差，雲睹見甚異事，秘不得知。《本起錄》云：年二十九，於石頭中忽得病，不知人，不服藥，不飲食。經七日，乃豁然自差，說多有所睹見。從此容色疲瘁，言音亦跌宕闡緩者矣。是歲東陽孫遊嶽始授先生道家符圖，雖云相承真本，而歷經摹寫，意所未愜，明年遊茅山。《本起錄》云：戊辰年始往茅山。按先生木披訪經法，而拂衣長往，經始於是行也。獲前真楊、許興寧中手書。按，《真誥》晉興寧三年太元真人茅君、紫陽真人周君、紫微夫人、九華安妃及諸真仙並降楊君羲於茅山，及許長史父子皆同傳口受。而楊、許感降，皆有文跡炳然，先生於是並獲，蓋天付其人也。誠心感躍，如親睹靈人，乃尋三真往來書疏，知所獲者猶多亡闕，更搜訪遠近。於是啟假而東，謁樓惠明於大洪山，遇杜京產於太平山，又尋沙門鐘義山於山兆山，皆卑辭膝請，獲真人手跡十餘卷，遊歷二百餘日乃還都。《本起錄》云：遊歷山水，二百餘日乃還。未幾復往，更求遺跡，多有所得。爰及東陽長山，吳興天目，於潛、臨海、遂安諸名山，無不探歷。身本輕捷，登涉無艱，每遇崩崖斷壁，但褰搊跣越，或逢幽巖深澗，便吟嘯盥滌，盤桓坐臥，采掘花藥，洎猿鳥吟棲，尚不能去。往往獨宿麋鹿中。常言：見朱闈廣廈，雖識是華樂，而初無欲往之心，望高巖廣澤，亦知此難立，正自恒欲往就，不解所以，必是緣使之然。還都，由振武將軍除奉朝請。先生為兒時每言：朝市非樂。既長大，值宋、齊相授，見時之未可，遂棲下位，盤桓風火，及是知兵災紛起，乃振衣東顧曰：去矣。常言大天之內，復有三十六洞天。《茅傳》云：大天之內有地，中洞天三十六所。又八海中諸神山皆亦有洞宮，或方千里、五百里，非三十六之例。江左伏龍山，乃其第八，謂之金壇華陽洞。漢有三茅君得道，實居之。吾其長往於此。仲尼云：隱居以求其志，行義以達其道。吾聞其語，未見其人，我今日義達無復其方，請從求誌之業。乃自稱華陽隱居。《本起錄》云：絓人間書疏，皆以此號代名。亦猶士安之玄晏，稚川之抱樸。是歲永明十年也。《本起錄》云：壬申年，時年三十七。行有日矣，約左右，令先出都，吾辭省已。乃抱朝服掛神虎門，襲鹿皮巾，逕出東亭，因與王晏別，語及此事，晏云：主上性至存嚴治，不許人作高奇事，脫致忤旨，坐自貽咎，便恐違卿山誌如何。先生默思良久，曰：吾本為身，非為名，若有此慮，亦奚如此為。於是不詣省，直表辭而已。鄭暐《史雋》云：先生永明十年脫朝服掛神虎門，上表辭祿，詔許之。此乃知其始而不知其末也。表云云具集中。表既入，詔答。詔云云具集中。將行，與宜都王別，彼此嗚咽，各不能發一言，左右莫能仰規。或謂宜都王雲，相愛重如此，那聽其去。王云：今為天下勝事，天子許其不臣，吾何敢然。以裘鏡贈，別給在山吏役數人。《本起錄》云：先生昔為安成、宜都二王侍讀，而通與諸王少長款狎。武陵、鄱陽、桂陽、衡陽皆眷遇殊常。每一往轍言話終日。永泰之世，慎避形跡，恒示疏退，由是無聲累。宜都幼有識度，且待受最久，彌盡親密，先生亦竭誠陪贊。及聞先生當辭世絕俗，屢致涕泗，臨行告別云云。或謂宜都，那聽其去，王曰：近武陵欲引其領郡五官，我苦論得免，慎之，三日不與武陵相見。今為天下勝事，我豈得以私情割其久。仍停省餞集，明旦，裘鏡九種贈，別給衣書車乘，出使親侍左右五六人送至湖熟，吏役數人，長給在山，觸事營理。書驛旬朔，武陵、桂陽、鄱陽亦各贈詩，並諸致遺人力經紀云云。先生既命舳東川，齊公卿並送於征虜亭，舉酒揮袂，皆云江東比來未有此事，乃今日見之，二踈聚金歸田園，亦何得稱高。先生乃曰：秦皇漢祖，楚羽吳策，並勢橫海外，雄架天維，寸氣不續，則為一丘之壤，況乎二三子之徒也。高居雲嶺，訪真幽府，正為此耳。日暮乃別，執禦者亦歔欷。送者相謂曰：孤鴻已摩天去，吾儕戀稻粱，跳躑網羅中。明年，齊大亂，西昌侯蕭鸞弒其君，於是乎知先生預見之明也。

初，先生以大茅、中茅間有積金嶺，其地可修上道。《真誥》云：大茅、中茅相連，長阿中有連石，古時名為積金山，其處宜人住，可索有水處為居室靜舍，乃住，快可合丹以修上道也。乃於嶺西立華陽上下館。《登真隱訣》云：上館以研虛守真，下館以煉丹治藥。襲紫皮巾帔，三昜梀條褐。《集卷》云：有人遺紅絲帔，先生責而還之，乃云：近有人遺晉安三昜梀，甚佳。褐者，著條為之，左九條，右十條，法二景也。神棲寂泊，精鶩玄極。雖蕭蕭獨往，眇眇真貴，而親舊書驛，遠近參同，蓋未能抑絕。常題桐葉作詩寄宜都王，其末云：願為雙白羽，長拂輿前塵。未幾，夜夢宜都，雲已亡，復二年當受生。先生曰：何往？王曰：未知也。因問鬼神中事云云。乃相執悲別，先生更留，雲指痛不得久停。明日，俾出都參訪，已遇害矣。《本起錄》云：永明十一年，宜都出為南豫州，鎮姑熟。延興之末，例非天命。先生以十一月十八日忽夢王云云。先生眠覺，悲怛驚怪，明日使人出都參訪，雲以此月十日致薨矣。明帝即位，深相喜賞，詔敕日至，備安車厚禮，迎出居蔣山，先生拒之，乃已。《本起錄》云：齊明帝三年二月，敕迎先生出居蔣山，先生固辭，並因江祐陳啟，乃停。從此使人往來，月有數四，餉賜重疊，隨意所求。先生亦每事抑遣。乃於上館更建層樓，永元初，乃登樓長靜。《本起錄》云：四年，築架層樓，規欲杜絕。永元元年移住，便與物頓隔，外間簡牘亦削去。於是便與物頓隔，晨昏供侍，一兩人而已。潛光隱耀，蓋無為而無不為也。所居堂靜，榛蕪不生，常患去水稍遠，至是飛溜湧出，靈芝秀於下館，甘露被於昭臺。毛龜泳於前塘，白鼠見於藥屋。皆致真之鉅符，瑞聖之丕跡。是歲，命弟子戴坦秉策執簡，授門人吳郡陸敬遊建連石之邑並十賚。世謂之錫，仙謂之賚。九者，陽極，君之位也。十者，陰終，以之制焉。孔子曰：周有大賚，善人是富。故以十賚稱焉。為棲靜處士。其文曰云云，具集中。時東昏不君，江表危動。《齊書》云：廢帝東昏侯諱寶卷，既即位，殘忍酷暴，書契未聞。刳剔孕婦，格煞百姓，每一月凡三十餘出，往無定處，東行驅北。明旦應出，郊即驅逐，吏司奔馳，叫呼盈路，鼓聲所聞，便徒跣奔走，犯者皆手刃。工商廢業，樵蘇路斷，或委病棄屍，不得殯葬，萬姓嗷嗷，甚乎塗炭之上。征東將軍蕭衍，軍次石頭，東昏寶臺城，義師頗懷猶豫，先生上觀天象，知時運之變，俯察人心，憫塗炭之苦，乃亟陳圖讖，貽書贊獎。《本起錄》云：先生自永元以來，深托向晦，聞義師西下，日夕以覬及屆於新林，便指毫贊獎，遣弟子戴猛之假道傳送，行達皂莢橋，不能得造至登石頭，復使李嗣公仰奏，即獲聞答，時十一月朔日也。時臺堞猶自嚴固，時人懲崔氏復匱，多懷猶豫，先生不疑，庶事必決也。受封揖讓之際，範雲、沈約並秉策佐命，未知建國之號，先生引王子年《歸來歌》中水刃木處。王子年《歸來歌》亟論水刃木，皆是羨詞，兼引王君回文讖焉，榮牽三詩，並盛稱梁字為應運之符。及諸圖讖，並稱梁字為應運之符，洎將昭告，復令用四月丙寅。《本起錄》云：春末夏初，當就昭告，沈約宣旨，又請尅日。先生雖疏數日，而正揀四月八日丙寅也。乙丑夜，凝雲灑雨，朝廷懼之，詰朝升曜，既而復雨。《本起錄》云：乙丑夜，凝雲灑雨，朝廷深慮致疑，詰朝遲明，登壇焚燎，受終禮畢，鸞駕還宮，百司陪慶，冥夕之間，雨復滂沛，朝廷扼腕，莫不謂天命矣。梁武帝即位，彌加欽重，使朱嗣之及舍人黃陸賫敕至山，因召，先生畫二牛，一在野，甚自得，一衣以文繡，有人扣刀執繩以隨。帝曰：是將學曳尾龜，寧有可致之理，乃與先生書曰：今萬乘為累，欲東向修弟子禮，其可得乎。因問享國之期，曰：吾歷數奢促如何？先生啟云：再環辰次。又云：光武一去四八，今則直上七七，然後乘彼白雲。帝在祚四十九年。其預軫來兆，皆此類也。先生眇尋上道，究括綱領，若梯景轡雲速，無如刀圭，潛心註想，唯朱黃為闕。營九轉丹，丹砂、雄黃最為主領，於時後魏及宇文泰強盛，武都路梗，雄黃不可致也。天監三年，夜夢有人云，丹亦可得作。是夕，帝亦夢人云，有誌無具，於何輕舉，式歌漢武。帝久之方悟。登使舍人黃陸告先生，想刀圭未就，三大丹有闕。宜及真人，真心無難言也。先生初難之，吾寧學少君邪？帝復以夢旨告焉。乃命弟子陸逸沖、潘淵文開積金嶺東以為轉煉之所。鑿石通澗，水東流矣。先生以謂丹品蓋多。黃帝九品九丹。《登真隱訣》云：此方《泰清中經》而治變駁，非後人能究也。王君虹景。王君即清虛小有真人也。左慈九華。《真誥》曰：左慈得爐火九華之益，即是也。方未顯於世。五靈七變、神精召魂之屬。此例凡三十許種，止還年及老遠為地仙耳。或方法舛略，難可憑用，或品例卑近，不得高通。前所列諸丹皆泰清中小法，非上清太極沖虛控景之術也。復有二金液，亦營合有礙。《登真隱訣》云：一者，太一金液，抱樸子所註，此乃可就，而闕在消石，兼無真人手跡，彌所未安。二者，即泰清金液，此乃安期所傳，而用鹵鹹、虜鹽，此世難多，兼祭法用牢俎，以為憚礙之也。高真上法有四，而四蕊未顯。世雖有其方，疑有假附。瑯玕淵重。《登真隱訣》註具有其經，是上清法。曲晨精妙。《登真隱訣》具有經方，是太極法，二法非唯下識，未敢措心，亦並須虜鹽、消石為難致也矣。唯九轉所用藥石，皆可尋求，制方之體，辭無浮長，歷然可解，乃緘願畢誌。《登真隱訣》云：九轉神丹，升虛上經，是太極真人傳長裏先生，長裏先生傳西城總真王君，王君傳太元真人也。四年春，先生出居嶺東，使王法明守上館，陸逸沖居下館，潘淵文、許靈真、楊超遠從焉。是歲有事於爐燧，明年元日，開鼎無成。《集卷》云：天監五年春正月旦，開鼎，唯近上二黃輕華已飛，其餘丹青，始緣邊煥赤也。重九復燧，亟多不偶。《本起錄》云：九月九日，復營，自起火，鼎多細坼，兼山中雷震，慮精華驚歇，更加補治，不敢烈火也。限竟開鼎，復無成。《本起錄》云：年末限竟開鼎，下鼎繞。先生平居，凜然如齋戒，自攝心轉煉，彌能謹篤。至於燃鼎用陽燧，日中取火，蓋其精如此。性少睡，未嘗晝寢，夜坐往往及曉。常於月明讀書，及是為積煙所熏。《登真隱訣》云：四年初營，自起火至限竟，用壟谷糠凡一千二百斛。藥屋入夜復慮精物幹觸，必宜閉戶，其煙氣蓬勃可知矣。火下欲不見字，帝知之，送波律燭。《集卷》云：波律，外國香名，燒此可以明目也。先生以為營非常事，宜聲跡曠絕，而此山密邇朝市，巖林淺近，人人皆云有望，事丹家酷忌。《登真隱訣》云：此事朝野聲邇顯著，人人皆有望，此最犯戒忌之大也。姑改服易氏，遐遁東邁，當去建晉中。以其山海深曠，民不知道，見所營為無關視聽。吾若委形枕杖，非不可為，是獨濟小道。委形枕杖，此屍解下法，蓋不得旋及故鄉，無由更議營合。若脫爾便逝，不可以為教跡。乃以意啟梁武，梁武難之。《集卷》有帝答書：知欲徙卜，想諮請幽勝，謀及蓍龜。但遷徙之日，為當使人，為當使鬼，猶躡蹻因地，其不滅也。先生撰意直往，不復疑異，唯是心計旁無知覺。稱靜齋五旬，一皆斷絕，乃以夜半出山，天大晦冥，人莫能見。負笈以從者二人，改名氏曰王整官，稱外兵。真人所為非凡識所辨，此名氏官位，當有玄旨耳。初欲入剡，或度天臺至浙江，值潮波甚惡，乃上東陽，仍停長山，聞南路有海掠不可行，稍進赤巖，宿瞿溪石室，夢人告云：欲求還丹，三永之間。乃自思惟，知是永嘉、永寧、永康之際。先生初造朱陽，創立基址，在永明、永泰、永元之中，今夢旨當指此耳。若是永嘉、永寧、永康，何營理之不證耶。因是出訪村人，咸雲過此室上百餘里至永康，蘭中山最為高絕。詰朝乃往。經紀山，良可居，唯田少，無議聚糠。《集卷》云：此土居人合把稻，旦旦搗舂，以給日用，收糠不可得也。後入楠溪青嶂山，愛其稻田，乃居。會荒倫，連歲不諧，兼寇掠充斥。《集卷》云：先生因以此行皆不偶，自緣海數郡從來晏如，二三年來，無山不寇，先生亦僦田自作。復值歲饑。乃曰：嘗聞《五嶽圖》雲，霍山是司命府，必神仙所都。《名山記》云：霍山在羅江縣，高三千四百丈，上方八百里，東卿司命茅君所居。乃自海道往焉。過牛岑，出海口，東望扶桑，乃慨然嘆曰：平生俠無學而不學，今日一皆休矣。霍山連略當六七百里，隱隱如陣雲，巖崿驚拔，特異他處。先生足躡真境，心註玄關，大有靈應感對，事秘不書。亦人稀田寡，復以無糠為患。《集卷》云：先生深歷四面，無議投足。復自海道還永嘉，至木溜，形勢殊好。《登真隱訣》云：壬辰年六月，便乘海還永嘉。木溜嶼乃大有古舊田土庶，孤立海中，都無人居，甚可營合。會上使司徒慧明迎還舊嶺。《登真隱訣》云：八月，至木溜，見其可居，始上岸起屋。十月，司徒慧明至。於時，願得且停木溜，與慧明商榷，往復積日，永不敢許，於是相隨而還也。道中書敕相望，仍欲先生至都下，先生至晉陵，辭以疾，乃還華陽。上使營朱陽館，以居先生，三讓之，詔不從。《登真隱訣》云：甲午年，敕買故許長史宅宋長沙館，仍使潘淵文與材官、師匠營起朱陽館。自於館東建藥屋靜院，雲躡玄洲之跡。《登真隱訣》云：昔李明於此下合九鼎丹，以外玄洲發掘基址，屢得破瓦器，乃其舊用。自南嶽還，鼎事累營皆不諧，乃非都無仿佛，每開鼎皆獲霜華。門人僉謂此為成，先生驗丹家說云：瑯玕丹成，其飛華光彩三十七種；曲晨丹成，其飛華百雜亂色，光照流煥，玄氣徘徊；太清金液丹成，其飛華狀奔月墜星，雲繡九色，其氣似紫華之見太陽，其精似青大之映景雲；九轉丹成，則飛精九色，流光煥明。不爾未成也。累年所得，截輕華霏霏，或光明廉稜如霜雪，無雜色。十八年所獲，嚴鍔光華，過於前者，皆似五六出華，劍鋒雁齒，而下滓枯磕浹黑碎之如星，焚作朱黃，煙氣當猶火勢，或羸或猛，朱黃不得飛翥。時有鄧郁之居南嶽。《登真隱訣》云：宜都夷陵人。天監四年湘州刺史楊公則攜下都，啟聞，進見。權住蔣山，後敕給九轉藥具，令還山營合。敕給九轉丹具，令營合。限盡開鼎，上有鐘乳霜雪，光明照耀，永無雜色。鄧不以獻奉，自餌之。《丹經》說云：乙未正月開鼎，雲上有鐘乳霜雪，下滓作丸，紫黑色，多分人服之，而飛華都不與人，亦無獻奉，獨將往南嶽間，一皆藏之也。乃雲病病，八日雲。是夕衡嶽本風雪，忽暫明朗。《登真隱訣》云：鄧先生初雲，顏色如故，後三日安輿中，停置積日，屍不毀壞。《丹訣》云：丹成，無雜光彩，是毒丹，餌當暫死，須臾起去。《丹經》云：丹數限未色診不全，皆名毒丹，故太清云：頓服一兩，亦即暫死。昔魏伯陽與弟子合丹成，共一人服，服亦死，余人行走，比還，已去也。先生有乘雲禦龍心。自雲，年十二時於渠閣法書中見郤愔以黃素寫太清諸丹法，乃欣然有誌。及年二九，授上道，見上清太極法，遂鄙而不為，奚況餌毒丹求遁去乎。累年所得，一皆埋藏，而十八年飛華雖無雜色，光彩特異，欲試作黃白，以驗成否。《丹經》云：取鉛十斤，著鐵器中，猛火煎之，三沸，投九轉之華一銖於鉛中，攪之，須臾，立成黃金也。是夕攝心乞感，忽見有人來，朦朧如煙雲中，語云：不須試，試亦不得。今人多貪，忽聞金玉可作，便求，竟毀天禁。正此是成，但未都具足。仍復作嘆聲云：世中豈復有白日升天人，漸服自可知。言訖，颯然東去。於是乃不試。先生常云：去世之日，如茅太元之發咸陽。《太元真人傳》云：真人發咸陽時，約親友、鄉人，其日皆至，有珍殽異樂自空虛而至，既而從千乘萬騎而南，人皆瞻睹也。趙廣信之翥剡白。葛稚川《神仙傳》云：趙廣信於剡北山白日升天。欲以曉悟迷方，永題竹史，從來感遇，正恐挺運潛嘿，不得從誌。至是乃嘆曰：昔聞幽說，雲仙障有九，名居其一，使吾不白日登晨者，蓋三朝有浮名乎。南真高尊，既非輕舉。南真紫虛元君魏夫人也，以夜半解化矣。小掾蕭邈，復是變解。小掾，許長史子玉斧也，因禮拜乃變遯。玄師舊轍，誠宜仰遵也。普通五年復塗鼎起火。明年正旦甲子開鼎，光氣照燭，動心煥目，形質似前者，而加以彩虹雜色。始天監四年初有志於此，及是凡七營乃成。先是，吏部尚書謝覽夢人告曰：華陽先生得道未久，職位且掌祿籍。無幾何，有女子侄錢，亦居華陽，師事先生，授經及符圖，忽一日辭，先生問：何之？錢曰：上賓於金闕。先生曰：吾門人先吾去者數矣。錢曰：師當為蓬萊都水監。先生乃過嶺送之，因贈詩云云。先生晚歲，眸子忽爾正方。《紫陽周君傳》云：君常於市中遇黃泰者，見其眸子正方，乃知是仙人，因求乞長生之術，乃自雲是玄洲上卿蘇君也。或云眸子方，壽萬歲。顧眄皆有奇異光象，文章氣調彌更英逸，所居樓，雖入室弟子不許窺伺也。在世八十一年，以梁大同二年丙辰三月十二日癸丑解駕違世。其日詰朝作《告逝篇》示其門人。其篇云云，具集中。巳時，恬然乃去，支體柔弱，顏色不變，異香奇靈，繚繞山谷。將斂，乃見空衣。變解之道，初宛然見屍存，存未幾，但冠劍及空衣存耳。十四日，窆虛柩於雷平山。梁武帝謚曰：貞白先生。先生以猶子松喬為嗣，仍居華陽。先生在世所著書：齊梁間侯王公卿從先生受業者數百人，一皆拒絕，唯徐勉、江祐、丘遲、範雲、江淹、任昉、蕭子雲、沈約、謝瀹、謝覽、謝舉等，在世日早申擁篲之禮，絕跡之後，提引不已。沈約嘗因疾遂有掛冠誌，疾愈，復流連簪紱，先生封前書以激其志。約啟云：上不許陳乞。先生嘆曰：此公乃爾蹇薄。夫樂鐘鼎者，以巖谷為擯逐，戀山林者，視紱冕為桎梏。若論臻其微，鐘鼎不及巖谷明矣。脅肩於榮辱之途，翹足於羅網之間，與夫嘯傲林澤，咀嚼芝術可同日而言。即以沈休文之貴盛，先生嘆為蹇薄，是知道德貴矣。唯奇謝覽，覽年少，自疑壽不永，先生曰：我在此，不使君子如此也。先生作渾天象，高三尺許，天轉地靜，列宿度數，七曜行道，昏明中星，見伏早晚，以機轉之，宛與天會。雲修道所須，非史官家事。又因流水作自然漏刻，十二時循環自轉，無勞守視。先生沖深粹和，性不嚴毅，小大見之，皆忻然樂悅，而真儀靈氣，自命人畏服。門人承奉，祗肅有如宮廷。入山之後，巾褐未嘗離體，每云：人之稟挺命祿，實自懸天。桐柏之棄舍王宮，文成之褫斥侯服，三茅之違親絕胤，二許之遺室擯形，未必正由識見，兼是為運所引。我從來遇諸機際，並幾成而失。永明中，五過啟祿，得轍差舛，若不爾，豈得今日之事。身中既有仙相，益使人守信彌篤。而思識精深，凡所弄閱，皆人不至。尤好五行陰陽，風角氣候、太一遁甲、星曆算數、山川地理、方國物產，及醫方、香藥分劑，蟲鳥草木，考校名類，莫不畢該。常言：我自不能為仲尼，而能教人作仲尼，猶如管仲不能自霸，能使齊桓霸也。

朕膺瑯霄之景命，握龍漢之寶符，蓋將敷暢靈音，恢隆道化，闡微言於至教，薦休命於列真。蓬萊都水監陶隱居，振跡榮羅，濯精華闕，神交無累。跡雖相於山中，誠感夙通，賦已仙於海上。顧德名之莫擬，豈妙蔭之敢忘，尚都顯號之榮，永介涵生之祉。可特封宗元翊教真人。

夫夜光結綠，非胠篋之恒真，逸羽翔鱗，豈園池之近玩。寧期心於遠大，蓋不知其所以然也。是以穎陽高蹈，洗耳於唐朝，漢陰貞棲，滅跡於周代。盛德流風，有自來矣。應期而曜質者，其在茲乎。先生名弘景，字通明，本冀州平陽人，其先出自帝堯陶唐氏之後，堯治冀州平陽，故因居此。龍馬見五色之符，欽明表八采之瑞，光被於天下，允釐於庶職。洪原夐遠，系緒綿長。漢興，舍為高祖右司馬，子青，翟位至丞相，後漢末南渡，始居丹陽。七世祖濬，仕吳為鎮南將軍、荊州刺史，祖隆，宋南中郎參軍事，父貞寶，司徒建安王國侍郎，並立履清約，博涉文史。先生含元精之和氣，蓄淩飈之雅姿，兼宣七善，總修九德，行仁蹈義，嶽峙淵渟。墻仞無以睹，清濁不能測。道風與星漢同高，勝氣與煙霞共遠。六歲便解書，能屬文，七歲讀《孝經》、《毛詩》、《論語》數萬言。曼倩幼習墳典，公幹少讀詩賦，方之於古，彼有多慚。是以岐嶷流聲，中黃著頌。有鄉人得葛洪《神仙傳》，見淮南八公諸仙事，乃嘆曰：讀此書使人有淩雲之氣。於是寢興諷誦，晨夜不輟。年二十七，為宜都王侍讀，總知管記事，牓道求賢，禁林招士，朝難其選，咸曰得人。阮瑀之書記，不足扶衡，孫楚之辭才，何以捧轂。齊代好治宮室，方修苑囿，青溪舊館，更就起築，仍奏表上頌，辭事兼美，邁彼樂職之篇，逾乎景福之制，帝省覽久之，益以為善。除奉朝請，恪居官次，夙夜惟夤，春朝秋請，是謂棫樸者也。先生本不希榮，常欲辭退，乃與親友書曰：疇昔之意，不願處人間，年登四十，畢誌山藪。今已三十六矣，時不我借，知幾其神乎，毋為自苦也。明年遂拜表自解，抽簪東都之外，解組北山之阿，同稷丘之棲隱，慕留侯之卻粒，便具舟楫，永言東邁。朝廷錫問，時賢餞別，祖以二疏，括茲四隱，超然輕舉，異代同符。爾乃杖策遐征，遊踐名嶽。既而到於句容，登於茅嶺，以此地神仙之宮府，靈異之棲托，往不知返，遂卜居焉。先生曰：夫子雲，隱居以求其志，行義以達其道。吾聞其語，未見其人，今我義達無復其方，請同求誌之業。故自稱隱居，亦猶稚川之抱樸，士安之玄晏。倚巖棲影，依林遁跡，交柯結宇，劃徑為門，懸崖對溜，悲吟灌木，深壑峭嶺，組織煙霞，枕石漱流，山禽無擾，采藥偶逢，野獸不亂，逍遙閑曠，放浪丘陵，嗒然若喪，確乎難拔。屬齊末道喪，天命既否，水閫洛谷，地震甲辰，先生靜思冥數，預識其兆，於是，近遠書問，悉皆杜絕，昔乃聞之夏甫，今則見之先生。我大梁休運應期，受天明命，三辰開朗，四海寧謐，先生奉表稱慶，於是信問復通。自天監已來，嘗有敕旨，供給藥餌，不乏歲時，渥澤深恩，莫之與比。先生七年暫從南嶽茲山也，辟閬風之地軸，若崐陵之天鎮。八柱旁臨，九純間設，樹有瑯玕，草生車騎，遺世獨往，是用忘歸。十一年，有敕遣左右司徒惠明征先生還茅山，別給廨宇。軒君之降情天老，漢帝之致禮河上，況於茲日，弗能尚也。養誌山阿，多歷年所，攝生既善，冥祥亦降，猛獸不據，魑魅莫逢。庭無荊棘，遠同闕里，階吐神泉，遙扶疏勒。於是羽人徘徊，仙客上下，鸞鳳遊集，芝英豐澗矣。以大同二年歲次丙辰三月壬寅朔十二日癸丑，告別遷化，春秋八十有一。天子嗟惜，儲皇軫悼。有詔稱譽，追贈中散大夫，謚曰貞白先生，禮也。以其月十四日窆於丹陽郡句容縣之雷平山，若軒轅之葬衣冠，如子喬之藏劍舄，比於茲日，可得符焉。先生器宇凝深，思儀精瞻，含章貞潔，不修廉隅，年將中壽，匪逾於矩。眉目疏朗，儀貌鮮潔，實忘勸沮，多行德惠。寶惜光景，愛好墳籍，篤誌厲節，白首彌至。若乃淮南鴻寶之訣，隴西地動之儀，太乙遁甲之書，九章歷象之術，幼安銀鉤之敏，允南風角之妙，太倉素問之方，中散琴操之法，咸悉搜求，莫不精詣。爰及羿射荀棋，蘇卜管筮，一見便曉，皆不用心。張華之博物，馬均之巧思，劉向之知微，葛洪之養性，兼此數賢，一人而已。門人桓法闿等，慕遙風於緱氏，結遺想於喬陽，勒玄碑而相質，騰絳霄之流芳。乃作銘曰：留舄表化，棄劍凝神。徘徊紫氣，照曜丹林。厥跡猶在，余風可遵。誰其嗣此，淵哉淑人。高行邁種，盛德日新。朗猶懸鏡，郁似貞筠。身以弘道，行不違仁。昔遊纓紱，頡頑搢紳。猒乎匡救，勞彼問津。亦既解組，乃襲山巾。遠尋丘壑，高蹈風塵。情無緬世，隱不隔真。結宇崇巖，貞棲茂草。冰玉留年，精華卻老。乃有令聞，康莊壽考。白水過庭，危峰臨洞。露綴蘭階，雲生桂棟。日斜欄席，花落窗甕。尚平未返，王孫不旋。海桑交易，陵谷變遷。豐碑有豎，遺芳萬年。

大哉道元。萬靈資孕，其自然也。忽恍不測，其生成也。氤氳可知。若夫稟習經法，精思通感，調轉丹液，形神煉化，歸同一致，舉異三清，自古所得，罕能盡善。兼而聚之，鑒而辯之，靜而居之，勤而行之者，實惟貞白先生歟。蓋特稟靈氣，胎息見龍升之夢，卓秀神儀，骨錄表鶴仙之狀。心若明鏡，洞鑒無遺。器猶洪鐘，虛受必應。是以天經真傳，備集於昭臺，奧義微言，咸訣於靈府。纂類篇簡，悉成部帙。廣金書之鳳篆，益瑯函之龍章。闡幽前秘，擊蒙後學。若諸真之下教，為百代之明師焉。睹先生寫貌之象，則道存目擊。覽先生著述之義，則情見乎辭。縱逾千載，亦可得之一朝矣。至於思神密感之妙，煉形化度之術，非我不知，理難詳據。敬以修身，德業受書道備。按夫科格，固超真階，命分殊途，顯然異軌，應從解景，不事登晨，冥升上清，弗可得而測已。然隱幾雲化，虛室仍存，代劍未飛，陰丘尚閉，道尊德貴，終古不渝，披文相質，乃今無睹，朝代累革，山世轉睽，永懷仙烈，久增誠慨。子微將遊衡嶽，暫憩茅山，與諸法義，聚某刻石，邵陵撰制，美具當年，今以書勒言全往行，因運拙筆，聊述真猷，紀於碑陰，式昭年世。時大唐開元十二年甲子九月十三日己巳書。

維大同二年龍集景辰，克明三月壬寅朔，十二日癸丑巳時，華陽洞陶先生蟬蛻於茅山朱陽館。先生諱弘景字通明，春秋八十有一，屈申如恒，顏色不變。有制贈以中散大夫，謚曰貞白先生，遣舍人主書監護喪事，十四日巳時，窆於雷平之山。若夫，真以歸空為美，道以無涯為真，不知悅生，大德所以為生，不知惡死，谷神所以不死。妙矣哉，隱顯變化，物莫能測。既而岫開析石，天墜玉棺，銀書息簡，流珠罷竈。九節麗於天中，千和焚於地下。仙官有得朋之喜，受學振空谷之悲。余昔在粉壤，早逢圯上之術，今簉元良，屢稟浮丘之教。握留符而惻愴，思化杖而酸辛。乃為銘曰：無名之道，不死為仙。亦有元放，兼稱稚川。逃形解化，自昔固然。猗歟夫子，受箓歸元。梨傳宛吏，書因賈船。虎車照景，蜺拂淩煙。余花灼燦，春澗潺湲。郁郁茅嶺，悠悠洞天。三仙白鶴，何時復旋。

三清未可覿，一氣且空存。所願回光景，拯難拔危魂。若蒙九丹贈，豈懼六龍奔。早欲尋名山，須待婚嫁畢。二事雖云已，此外復非一。忽聞龍圖至，仍睹龍光溢。副朝首八元，開壤賦千室。冠纓曾弗露，風雨未嘗櫛。鳴玉響洞門，金蟬映朝日。慚無小人報，徒叨令尹秩。豈忘平生懷，靡盬不遑恤。側聞上士說，尺木乃騰霄。雲駢不展地，仙居多麗譙。臥待三芝秀，坐對百神朝。銜書必青鳥，佳客信龍鑣。非止靈桃實，方見大椿雕。餐玉駐年齡，吞霞反容質。眇識青丘樹，回見扶桑日。爛熳蜃雲舒，嵚崟山海出。

蕊珠妙言，字照編簡。雲霾三館，其人則遠。世衰道喪，完節者鮮。臨終之嘆，作世和扁。