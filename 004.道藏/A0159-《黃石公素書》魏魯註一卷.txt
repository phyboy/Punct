夫道、德、仁、義、禮，五者一體也。道者，人之所蹈，使萬物不知其所由；德者，人之所得，使萬物各得其所欲；仁者，人之所親，有慈惠惻隱之心，以遂其生成；義者，人之所宜，賞善罰惡，以立功立事；禮者，人之所履，夙興夜寐，以成人倫之序。夫欲為人之本，不可無一焉。賢人君子明于盛衰之道，通乎成敗之數，審乎治亂之勢，達乎去就之理，故潛居抱道，以待其時。若時至而行，則能極人臣之位；得機而動，則能成絕代之功。如其不遇，沒身而已。是以其道足高，而名重于后代。右第一章，言道不可以無始。

德足以懷遠，信足以一異，義足以得眾，才足以鑒古，明足以照下－－此人之俊也。行足以為儀表，智足以決嫌疑，信足以使守約，廉足以使分財－－此人之豪也。守職而不廢，處義而不回，見嫌而不茍免，見利而不茍得，此人之杰也。右第二章，言道不可以非正。

絕嗜禁欲，所以除累；抑非損惡，所以禳過；貶酒闕色，所以無污；避嫌遠疑，所以不誤；博學切問，所以廣知；高行微言，所以修身；恭儉謙約，所以自守；深計遠慮，所以不窮；親仁友直，所以扶顛；近恕篤行，所以接人；任材使能，所以濟務；癉惡斥讒，所以止亂；推古驗今，所以不惑；先揆后度，所以應卒；設變致權，所以解結；括囊順會，所以無咎；橛橛梗梗，所以立功；孜孜淑淑，所以保終。右第三章，言志不可以妄求。

夫志心篤行之術，長莫長于博謀，安莫安于忍辱，先莫先于修德，樂莫樂于好善，神莫神于至誠；明莫明于體物；吉莫吉于知足，苦莫苦于多愿，悲莫悲于精散，病莫病于無常，短莫短于茍得，幽莫幽于貪鄙，孤莫孤于自恃，危莫危于任疑，敗莫敗于多私。右第四章，言本宗不可以離德。

以明示下者暗，有過不知者弊，迷而不返者惑，以言取怨者禍，令與心乖者廢，后令謬前者毀，怒而無威者犯，好直辱人者殃，戮辱所任者危，慢其所敬者兇，貌合心離者孤，親讒遠忠者亡，近色遠賢者惛，女謁公行者亂，私人以官者浮，凌下取勝者侵，名不勝實者耗，略己而責人者不治，自厚而薄人者棄，以過棄功者損，群下外異者淪，既用不任者疏，行賞吝色者沮，多許少與者怨，既迎而拒者乖，薄施厚望者不報，貴而忘賤者不久，念舊怨而棄新功者兇，用人不得正者殆，強用人者不畜，為人擇官者亂，失其所強者弱，決策于不仁者險，陰計外泄者敗，厚斂薄施者凋。戰士貧、游士富者衰，貨賂公行者昧，聞善忽略、記過不忘者暴，所任不可信，所信不可任者濁，牧人以德者集，繩人以刑者散。小功不賞，則大功不立，小怨不赦，則大怨必生。賞不服人，罰不甘心者叛，賞及無功，罰及無罪者酷。聽讒而美、聞諫而仇者亡。能有其有者安，貪人之有者殘。右第五章，言遵而行之者義也。

怨在不舍小過，患在不預定謀。福在積善，禍在積惡，饑在賤農，寒在惰織，安在得人，危在失事。富在迎來，貧在棄時。上無常躁，下無疑心。輕上生罪，侮下無親。近臣不重，遠臣輕之。自疑不信人，自信不疑人。枉士無直友，曲上無直下，危國無賢人，亂政無善人。愛人深者求賢急，樂得賢者養人厚。國將霸者士皆歸，邦將亡者賢先避。地薄者大物不產，水淺者大物不游，樹禿者大禽不棲，林疏者大獸不居。山峭者崩，澤滿者溢。棄玉取石者盲，羊質虎皮者飾。衣不舉領者倒，走不視地者顛。柱弱者屋壞，輔弱者國傾。足寒傷心，人怨傷國，山將崩者下先隳，國將衰者人先弊。根枯枝朽，人困國殘。與覆車同軌者傾，與亡國同事者滅。見已生者慎將生，惡其跡者須避之。畏危者安，畏亡者存。夫人之所行，有道則吉，無道則兇。吉者百福所歸，兇者百禍所攻，非其神圣，自然所鐘。務善策者無惡事，無遠慮者有近憂。同志相得，同仁相憂，同惡相黨，同愛相求，同美相妒，同智相謀，同貴相害，同利相忌，同聲相應，同氣相感，同類相依，同義相親，同難相濟，同道相成，同藝相規，同巧相勝，此乃數之所得，不有與理違。釋己而教人者逆，正己而化人者順，逆者難從，順者易行，難從則亂，易行則理。如此，理身，理家，理國，可也。右第六章，言安而履之謂禮。