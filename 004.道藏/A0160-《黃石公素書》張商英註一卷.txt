黄石公《素書》六篇，按前漢黄石公圯橋所授子房《素書》。世人多以三畧為是，蓋傳之者誤也！晉亂，有盜發子房塚，於玉枕中獲此書，凡一千三百三十六言。上有秘戒，不許傳於不道、不神、不聖、不賢之人，若非其人，必受其殃；得人不傳，亦受其殃。嗚呼！其慎重如此。黄石公得子房而傳之，子房不得其傳而𦵏之，後五百餘年而盜獲之。自是素書始傳於人間。然其傳者，特黄石公之言耳，而公之意，其可以言盡哉？竊嘗評之，天人之道，未嘗不相為用，古之聖賢皆盡心焉。堯欽若昊天，舜齊七政，禹叙九疇，傅説陳天道，文王重八卦，周公設天、地、四時之官，又立三公，以燮理隂陽，孔子欲無言，老耼建之以常無。有《隂符經》曰：宇宙在乎手，萬化生乎身，道至於此，則鬼神變化皆不能逃吾之術，而況於刑名度數之間者歟？黄石公，秦之隱君子也！其書簡，其意深。雖堯、舜、禹、文、傅説、周公、孔、老亦無以岀此矣。然則黄石公知秦之將亡，漢之將興，故以此書授子房，而子房者豈能盡知其書哉？凡子房之所以為子房者，僅能用其一二耳。書曰：隂計外泄者敗。子房用之嘗勸髙帝王韓信矣！書曰：小怨不赦大怨不生。子房用之嘗勸髙帝侯雍齒矣！書曰：決策於不仁者險。子房用之嘗勸髙帝罷封六國矣！書曰：設變致權，所以解結。子房用之嘗致四皓而立恵帝矣！書曰：吉莫吉於知足。子房用之嘗擇留自封矣！書曰：絶嗜禁欲，所以除累！子房用之嘗棄人間事從赤松子游矣！嗟乎！遺粕棄滓猶足以亡秦項而帝沛公，況純而用之，深而造之者乎？自漢以來，章句文章之學熾，而知道之士極少，如諸葛亮、王猛、房喬、裴度等輩，雖號為一時賢相，至於先王大道，曾未足以知髣髴。此書所以不傳於不道、不神、不聖、不賢之人也！離有離無之謂道，非有非無之謂神。有而無之之謂聖。無而有之之謂賢。非此四者，雖口誦此書亦不能身行之矣！道不可以無始。夫道徳仁義禮，五者一體也！離而用則有五，合而渾之則為一。一之所以貫五，五所以衍一。道者，人之所蹈，使萬物不知其所由。道之衣被萬物，廣矣大矣！一動息、一語黙、一出處、一飲食，大而八紘之表，小而芒芥之内，何適而非道也。仁不足以名，故仁者見之謂之仁，智不足以盡，故智者見之謂之智。百姓不足以見，故日用而不知也！徳者，人之所得，使萬物各得其所欲。有求之謂欲，欲而不得，非徳之至也。求於規矩者，得方圓而已矣。求於徳者，無所欲而不得。君臣父子得之，以為君臣父子。昆蟲草木得之，以為昆蟲草木。大得以成大，小得以成小，邇之一身，逺之萬物，無所欲而不得也。仁者，人之所親，有慈恵惻隱之心，以遂其生成。仁之為體如天，天無不覆；如海，海無不容；如雨露，雨露無不潤。慈恵、惻隱所以用仁者也。非親於天下，而天下自親之。無一夫不獲其所，無一物不獲其生。書曰：鳥獸魚鼈，咸若詩曰，敦彼行葦，牛羊勿踐履！其仁之至也。義者，人之所宜，賞善罰惡，以立功立事。理之所在謂之義，順理決斷，所以行義。賞善罰惡，義之理也，立功立事，義之斷也。禮者，人之所履，夙興夜寐，以成人倫之序。禮，履也！朝夕之所履踐，而不失其序者皆禮也。言動視聽，造次必於是，放僻邪侈，從何而生乎？夫欲為人之本，不可無一焉。老子曰：失道而後徳。失徳而後仁。失仁而後義。失義而後禮。失禮者散也，道散而為徳，徳散而為仁，仁散而為義，義散而為禮。五者未嘗不相為用，而要其不散者，道妙而已。老子言其體，故曰：禮者，忠信之薄，而亂之道。黄石公言其用，故曰：不可無一焉賢人君子，明於盛衰之道，通乎成敗之數，審乎治亂之勢，達乎去就之理。盛衰有道，成敗有數，治亂有勢，去就有理。故潛居抱道，以待其時。道，猶舟也；時，猶水也。有舟楫之利，而無江河以行之，亦莫見其利涉也。若時至而行，則能極人臣之位：得機而動，則能成絶代之功。如其不遇，没身而已，養之有素，及時而動，機不容發，豈容擬議者哉？是以其道足髙，而名重於後代。道髙，則名垂於後而重矣！

道不可以非正。徳足以懷逺，懷者，中心悦而誠服之謂也。信足以一異，義足以得衆，有行有為，而衆人宜之，則得乎衆人矣。才足以鑒古，明足以照下，此人之俊也。行足以為儀表，智足以決嫌疑，嫌疑之際，非智不決。信可以使守約，亷可以使分財，此人之豪也。守軄而不廢，孔子為委吏、乗田之職是也處義而不囘，迫於利害之際，而確然守義者，此不囘也。見嫌而不茍免，周公不嫌於居攝，召公則有所嫌也。孔子不嫌於見南子，子路則有所嫌也。居嫌而不茍免，其惟至明乎？見利而不茍得，此人之傑也。俊者，峻於人也；豪者，髙於人；傑者，傑於人。有徳、有信、有義、有才、有明者，俊之事也。有行、有智、有信、有亷者，豪之事也。至於傑，則才行足以明之矣。然傑勝於豪，豪勝於俊也。

志不可以妄求。絶嗜禁欲，所以除累。人性清靜，本無係累，嗜欲所牽，捨己逐物。抑非損惡，所以禳過。禳，猶祈禳而去之也。非至於無抑，惡至於無損，過可以無禳爾。貶酒闕色，所以無汚。色敗精，精耗則害神；酒敗神，神傷則害精。避嫌逺疑，所以不誤。於迹無嫌，於心無疑，事不悞爾博學切問，所以廣知。有聖賢之質而不廣之，以學問弗勉故也。髙行㣲言，所以修身。行欲髙而不屈，言欲㣲而不張。恭儉謙約，所以自守。深計逺慮，所以不窮。管仲之計，可謂能九合諸侯矣，而窮於王道。商鞅之計，可謂能强國矣，而窮於仁義。𢎞羊之計，可謂能聚財矣，而窮於養民。凡有窮者，俱非計也親仁友直，所以扶顛。聞譽而喜者，不可以得友也。近恕篤行，所以接人。極髙明而道中庸，聖賢之所以接人也。髙明者，聖賢之所獨，中庸者，衆人之所同也任材使能，所以濟務。應變之謂材，可用之謂能，材者任之而不可使，能者使之而不可任，此用人之術也彈惡斥讒，所以止亂。讒言惡行，亂之根也。推古驗今，所以不惑。因古人之迹，推古人之心，以驗方今之事，豈有惑哉揆揆後度，所以應卒。執一尺之度，而天下之長短盡在是矣。倉卒事物之來，而應之無窮者，揆度有數也設變致權，所以解結。有正有變，有權有經。方其權，有所不能行，則變而歸之於正也。方其經，有所不能用，則權而歸之於經也。括囊順㑹，所以無咎。君子語黙以時，岀處以道，括囊而不見其美，順㑹而不發其機，所以免咎。橛橛梗梗，所以立功。孜孜淑淑，所以保終。橛橛者，有所持而不可搖；梗梗者，有所立而不可撓。孜孜者，勤之又勤；淑淑者，善之又善。立功莫如有守，保終莫如無過也。

本宗不可以離道徳。夫志心篤行之術，長莫長於博謀，謀之欲博。安莫安於忍辱，至道曠夷，何辱之有。先莫先於修徳，外以成物，内以成己，修徳也。樂莫樂於好善，神莫神於至誠，無所不通之謂神，人之神與天地參，而不能神於天地者，以其不至誠也。明莫明於體物，記曰：清明在躬，志氣如神。如是，則萬物之來，其能逃吾之照乎？吉莫吉於知足，知足之吉，吉之又吉苦莫苦於多願，聖人之道，泊然無欲。其於物也，來則應之，去則無係，未嘗有願也。古之多願也，莫如秦皇、漢武，國則願富，兵則願彊，功則願髙，名則願貴，宫室則願華麗，姬嬪則願美艷，四夷則願服，神仙則願致。然而，國愈貧，兵愈弱，功愈卑，名愈鈍。卒至於所求不獲，而遺恨狼狽者，多願之所苦也。夫治國者，固不可多願，至於賢人，養身之方所守，其可以不約乎？悲莫悲於精散，道之所生之謂一，純一之謂精，精之所發之謂神，其潛於無也，則無生、無死、無先、無後、無隂、無陽、無動、無靜。其舎於形也，則為明、為哲、為智、為識。血氣之品，無不禀受。正用之，則聚而不散，邪用之，則散而不聚。目淫於色，則精散於色矣；耳淫於聲，則精散於聲矣；口淫於味，則精散於味矣；鼻淫於臭，則精散於臭矣。散之於己，其能久乎？病莫病於無常，天地所以能常久者，以其有常。人而無常，其不病乎？短莫短於茍得，以不義得之，必以不義失之，未有茍得而能長也。幽莫幽於貪鄙，以身狥物，闇莫甚焉。孤莫孤於自恃，桀紂自恃其才，智伯自恃其彊，項羽自恃其勇，王莽自恃其智，元載盧杞自恃其狡。自恃，則氣驕於外，而善不入耳；不聞善，則孤而無助；及其敗，天下爭從而亡之。危莫危於任疑，漢疑韓信而任之，而信幾叛；唐疑李懷光而任之，而懷光遂逆。敗莫敗於多私。賞不以功，罰不以罪，喜佞惡直，親黨逺正。小則結匹夫之怨，大則激天下之怒，此多私之所敗也。

遵而行之者義也。以明示下者闇，聖賢之道，内明外晦。惟不足於明者，以明示下，乃其所以闇也。有過不知者蔽，聖人無過。可知賢人之過，造形而悟，有過不知，其愚蔽甚矣。迷而不返者惑，迷於酒者，不知其伐吾性也；迷於色者，不知其伐吾命也；迷於利者，不知其伐吾志也。人本無迷，惑者自迷之矣。以言取怨者禍，行而言之，則機在我而禍在人；言而不行，則機在人而禍在我。令與心乖者廢，心以岀令，令以行心。後令繆前者毁，號令不一，心無信而事毁棄矣。怒而無威者犯，文王不大聲以色，四國畏之。故孔子曰：不怒而民威於斧。好衆辱人者殃，己欲沽直名，而置人於有過之地，取殃之道也。戮辱所任者危，人之云亡，危亦隨之。慢其所敬者凶，以長幼而言則齒也，以朝廷而言則爵也，以賢愚而言則徳也。三者皆可敬，而外敬則齒也、爵也，内敬則徳也。貌合心離者孤，親讒逺忠者亡，讒者善揣摩人主之意，而忠者惟逆人主之過。讒者合意多悦，逆意者多怒此。子胥殺而呉亡，屈原放而楚滅是也。近色逺賢者惛，女謁公行者亂，太平公主、韋庶人之禍是也。私人以官者浮，淺浮者不足以勝名器，如牛仙客為宰相之類是也。凌下取勝者侵，名不勝實者耗，陸贄曰：名近於虚，於教為重；利近於實，於義為輕。然則實者所以致名，名者所以權實，名實相資，則不耗匱矣。畧己而責人者不治，自厚而薄人者棄，聖人常善救人，而無棄人；常善救物，而無棄物。自厚者，自滿也，非仲尼所謂「躬自厚」之厚也。自厚而薄人，則人將棄廢矣。以過棄功者損，羣下外異者淪，措置失宜，羣情隔塞，阿諛並進，人人異心，求不淪亡，不可得也。既用不任者踈，用賢不任則失士心，此管仲所謂害霸也。行賞悋色者沮，色有靳，悋有功者，沮項羽之刓印是也。多許少與者怨，失其本望。既迎而拒者乖，劉璋迎劉備而返拒之是也。薄施厚望者不報，天地不仁，以萬物為芻狗，聖人不仁，以百姓為芻狗，覆之載之，含之育之，非責其報也。貴而忘賤者不久，道足於己者，貴賤不足以為榮辱。貴亦固有，賤亦固有，惟小人驟而處貴，則忘其賤，此所以不久也念舊而棄新功者凶，切齒於睚眦之怨，眷眷於一飯之恩者，匹夫之量。有志於天下者，雖仇，必用以其才也；雖怨，必録以其功也。漢髙祖侯雍齒，録功也；唐太宗相魏鄭公，用才也。用人不得正者殆，彊用人者不畜，曹操强用闗侯，而終歸劉備，此不畜也。為人擇官者亂，失其所彊者弱，有以徳彊者，有以人彊者，有以勢彊者，有以兵彊者。堯舜有徳而彊，桀紂無徳而弱；湯武得人而彊，幽厲失人而弱；周得諸侯之勢而彊，失諸侯之勢而弱；唐得府兵而彊，失府兵而弱。其於人也，善為彊、惡為弱；其於身也，性為彊、情為弱。決策於不仁者險，不仁之人，幸災樂禍。隂計外泄者敗，厚斂薄施者凋，凋，削也。文中子曰：多斂其國，其財必削。戰士貧、游士富者衰。游士鼓其頰舌，惟幸烟塵之㑹；戰士奮其死力，專弭彊塲之虞。富彼貧此，兵勢衰矣貨賂公行者昧，私昧公、曲昧直也。聞善忽畧、記過不忘者暴。暴則生怨。所任不可信、所信不可任者濁。濁溷也。牧人以徳者集，繩人以刑者散，刑者，原於道徳之意，而恕在其中，是以，先王以刑輔徳，而非專用刑者也。故曰：牧之以徳則集，繩之以刑則散也。小功不賞，則大功不立。小怨不赦，則大怨必生。賞不服人、罰不甘心者叛。人心不服，則叛也。賞及無功、罰及無罪者酷。非所宜加者，酷也。聽讒而美、聞諫而仇者亡。能有其有者安，貪人之有者殘。有吾之有有，則心逸而安身。

安而履之之謂禮。怨在不捨小過，患在不預定謀，福在積善,禍在積惡。善積則致於福，惡積則致於禍，無善無惡，則亦無禍無福矣。饑在賤農，寒在惰織。安在得人，危在失士，富在迎來，唐堯之節儉，李悝之盡地力，越王勾踐之十年生聚，漢之平凖，皆所以迎來之術也。貧在棄時。上無常躁，下無疑心，躁靜無常，喜怒不節，羣情猜疑，莫能自安。輕上無罪，侮下無親，輕上無禮，侮下無恩。近臣不重，逺臣輕之。淮南王言：去平津侯如發䝉耳！自疑不信人，暗也。自信不疑人，明也。枉士無正友，李逢吉之友，則八闗十六子之徒也。曲上無直下。元帝之臣，則𢎞恭、石顯是也。危國無賢人，亂政無善人，非無賢人善人，君不能用故也。愛人深者求賢急，樂得賢者養人厚，人不能自愛，待賢而愛之；人不能自養，待賢而養之。國將霸者士皆歸，趙殺鳴犢，故夫子臨河而返。邦將亡者賢先避。若微子去商，仲尼去魯是也地薄者大物不産，水淺者大魚不游，樹秃者大禽不棲，林疎者大獸不居，此四者以明人之淺則無道徳，國之淺則無忠賢也。山峭者崩，澤滿者溢。此二者明過髙、過滿之戒也。棄玉取石者盲，有目與無目同。羊質虎皮者辱，有表無裏與無表同。衣不舉領者倒，當上而下。走不視地者顛。當下而上。柱弱者屋壞，輔弱者國傾，材不勝任謂之弱。足寒傷心，人怨傷國，夫冲和之氣生於足，而流於四肢，而心為之君。氣和則天君樂，氣乖則天君傷矣。山將崩者下先隳，國將衰者人先弊。自古及今，生齒富庶，人民康樂，而國衰者未之有也。根枯枝朽，人困國殘，長城之役興，而秦國殘矣；汴渠之役興，而隋國殘矣。與覆車同軌者傾，與亡國同事者滅，漢武欲為秦皇之事，幾至於傾，而能有終者，末年哀痛自悔也；桀紂以女色亡，而幽之褒姒同之，漢以閹宦亡，而唐之中尉同之。見已生慎將生，惡其迹者預避之。已生者，見而去之也；將生者，慎而消之也；惡其迹者，急履而惡䠙，不若廢履而無行；妄動而惡知，不若絀心而無動。畏危者安，畏亡者存，夫人之所行，有道則吉，無道則凶，吉者百福所歸，凶者百禍所攻，非其神聖，自然所鍾。有道者，非已求福，而福自歸之；無道者，畏禍愈甚，而禍愈攻之。豈其有神聖為之主宰？乃自然之理也！務善策者無惡事，無逺慮者有近憂，重可使守固，不可使臨陣；貪可使攻取，不可使分陣；亷可使守主，不可使應機。此五者，各隨其才而用之。同志相得，舜則八元、八凱，湯則伊尹，孔子則顔囘也。同仁相憂，文王之閎散，微子之父師、少師，周旦之召公，管仲之鮑叔也。同惡相黨，紂之臣億萬，跖之徒九千是也。同愛相求，愛利，則聚斂之臣求之；愛武，則談兵之士求之；愛勇，則樂傷之士求之；愛仙，則方術之士求之；愛符瑞，則矯誣之士求之。凡有愛者，皆情之偏、性之蔽也。同美相妬，女則武后、韋庶人、張良娣是也，男則趙髙、李斯是也。同智相謀，劉備、曹操，翟讓、李宻是也。同貴相害，勢相軋也。同利相忌，害相刑也。同聲相應，同氣相感，五行五氣，散於萬物，自然相感。同類相依，同氣相親，同難相濟，六國合從而拒秦，諸葛亮通呉以敵魏，非有仁義存焉，特同難耳。同道相成，漢承秦後，海内凋𡚁，蕭何以清靜涵養之，何將亡？念諸將俱喜功好動，不足以知治道，惟曹參在齊，嘗治蓋公、黄老術，不務生事，故引參以代相。同藝相規，李䤈之賊扁鵲，逢䝉之惡后羿是也。規者，非之也。同巧相勝，公輸子九攻，墨子九拒是也。此乃數之所得，不可與理違。自同志下，所行所可預知。智者知其如此，順理則行之，逆理則違之。釋己而教人者逆，正己而化人者順，教者以言，化者以道，老子曰：法令滋彰，盜賊多有，教之逆者也。我無為而民自化，我無欲而民自順。化之順者也。逆者難從，順者易行，難從則亂，易行則理。天地之道，簡易而已；聖人之道，簡易而已。順日月而晝夜之，順隂陽而生殺之，順山川而髙下之，此天地之簡易也；順邊陲而外之，順中國而内之，順君子而爵之，順小人而役之，順善惡而賞罰之，順九土之宜而賦斂之，順人倫而序之，此聖人之簡易也。夫烏獲非不力也，執牛之尾而使之卻行，則終日不能步㝷丈。及以環桑之枝貫其鼻，三尺之綯縻其頸，童子服之。風於大澤，無所不至者，蓋其勢順也。詳體而行，理身、理家、理國可也。小大不同其理一也。