道無終始，教有後先。或曰：道與教不同乎。曰：不同。湛寂真常道也，傳法度人教也。道之為體，雖經無數劫，未嘗少變。教之為用，有時而廢，有時而興。或曰：教之興也，自何而始。曰：軒轅黃帝鑄鼎之後，乘火龍而飛升太虛，然後知有長生久視之說。雖有其說，知而行之者七十二人而已。下逮殷王武丁之世，老君示現於瀨陽，東臨魏關，西度流沙，演化者九百九十六歲，乃跨白鹿，昇蒼檜，超碧落，遊玉京。雖有如此顯異，而人猶顢頇而未知信向也。及漢天師張靜應之出世也，親受正一法錄，戰鬼獄而為福庭，度道士而為祭酒，其教甚盛，化行四海。繼之以寇、吴、杜、葉，袪妖馘祟，集福禳災，佐國救民，代天行化，歷數十世，宮觀如林，帝王崇奉。及正和之後，林天師屢出神變，天子信向，法教方興，而性命之說猶為沉滯而未之究也。及炎宋之訖錄，挺生重陽，再弘法教，專為性命之說，普化三州，同歸五會，以金蓮居其首，東遊海上，度者七人，以柔弱謙下為表，以清靜虛無為內，以九還七返為實，以千變萬化為權，更其名曰全真，易其衣而衲甲。逮我長春子丘神仙受皇帝之宣，應陰山之聘，勸之以臧酒色，戒之以少殺戮，一言愷切，萬國生春，救億兆於鼎鑊刀鋸之間，人心歸向者，如百川赴海而莫之能禦也，牧堅堯童咸知稽首，東夷西戎皆詠步虛，家家談道德之風，處處講希夷之說，懶衣髽髻雲連乎道路之間，琳宇瑤壇星布乎山澤之下，自軒轅以來，教門弘盛未有如今日者。是教也，源於東華，流於重陽，派於長春，而今而後滔滔溢溢，未可得而知其極也，故作《金蓮正宗記》。時太歲辛丑平水長春壺天述。