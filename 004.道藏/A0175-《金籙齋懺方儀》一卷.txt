伏聞，元始開圖，闢五方而安鎮；真文演化，分十極以凝光。總萬象於神機，歸羣功於妙有。保寧邦國，事祐帝王。延大寶於無疆，播鴻休於有截。今謹有皇帝融神道域，屬想玄津。思啟洪𧛑，下資萬㝢。謹齎金龍玉璧、油燭香花、法信紋繒供養之具，請披玄蘊，敷露真文，歸命十方無極太上靈寶天尊、十極天君、諸天諸地三光五嶽一切神仙諸靈官。伏冀社稷尊靈，宗祧昭穆，遊神太極，晏景上清。友八帝於丹陵，接五皇於絳府。垂芳萬葉，流貺九園。皇帝繼聖勛，華紹蹤義皞。寰區永泰，文軌大同。和玉燭於四時，叶珠囊於五緯。兆民康樂，百穀滋繁。長臻有道之風，克暢無為之化。得道之後，升入無形，與道合真。

臣等伏聞，勾芒律應，分淑氣於瑤臺；青帝令行，扇和風於玉樹。三光煦嫗，九野氤氳。羽戢皆翔，鱗潛盡躍。凝輝六合，蠢類昭蘇。流貺八宏，羣生咸泰。謹有皇帝齎持法信，虔設道場，披露真文，奉修齋直。歸命東方無極太上靈寶天尊，九氣天君，東鄉神仙諸靈官。伏冀社稷尊靈，宗祧先聖，雲升三境，質蛻九清。謁羣帝於星關，携列位於天路。皇帝四皇接軫，六帝齊猷。澤濬東溟，壽隆北極。寰中海外，俱沐玄休。有識含生，長承道化。兵戈戢息，風雨以時。五緯順常，兆人康泰。得道之後，升入無形，與道合真。

臣等伏聞，朱陵火帝，開月殿而流輝；丹霍天君，含日精而散彩。御絳霄而演教，聖人光得一之符；居赤明以敷經，天子啟通三之曆。大弘玄訓，作範將來。為邦國之津梁，實幽明之舟輯。今謹有皇帝齎持法信，虔設道場，披露真文，奉修齋直。歸命南方無極太上靈寶天尊，三氣天君，南鄉神仙諸靈官。伏冀社稷尊靈，宗祧先聖。五華芝蓋，廕神於流火之庭；三素雲軿，遊觀於明霞之府。皇帝垂衣化表，端拱寰中。闢象魏而納萬方，固龍圖而寧九有。三辰叶度，四序調年。烽爟不驚，休祥自降。俗躋仁壽，化洽雍熙。幽夜窮泉，飛行蠢動，克承明祐，咸保物宜。得道之後，升入無形，與道合真。

臣等伏聞，鬱察仙官，金真校長生之籙；浮羅寶觀，玉帝懸度世之科。大啟真宗，發輝聖緒。弘龜鼎之祚，光鳳曆之尊。導羣品於靈臺，乘霓廣漠；引含生於冷域，羽駕太清。今謹有皇帝齎持法信，虔設道場，按露真文，奉修齋直。歸命西方無極太上靈寶天尊，七氣天君，西鄉神仙諸靈官。伏冀社稷尊靈，宗祧先聖，攝金霞而駕景，乘玉輅以參真。證品天階，延休帝業。皇帝崑丘比壽，兌澤齊貞。握三鏡以君臨，盡萬方而撫御。五風十雨，自叶於農祥；舜日堯雲，克彰於睿德。兵鋒偃戢，夷夏昭蘇。乾坤永清，億兆同泰。得道之後，升入無形，與道合真。

臣等伏聞，鎮嶽標奇，據陰方而作固；玄丘聳翠，當北陸以居尊。生一氣以含元，分三才而會道。仰扶天度，上保寢居。妥司罪福之門，以顯幽明之位。今謹有皇帝齎持法信，虔設道場，披露真文，奉修齋直。歸命北方無極太上靈寶天尊，五氣天君，北鄉神仙諸靈官。伏冀社稷尊靈，宗祧上聖，挹靈津於紫府，御瓊鳳於玄洲。貽貺億千，傳光海嶽。皇帝功包九有，聖叶三無。廓溟海以流恩，並極星而御衆。金芒玉弩，永消兵甲之灾；天象人文，自契升平之運。三邊靜肅，九稼豐禳。動息飛沈，成承景化。得道之後，升入無形，與道合真。

臣等伏聞，一氣初分，天道運而無極；三光肇映，品物形而有倫。呈玉相於寅方，散金輝於艮域。翼朱綈之景命，爰福帝圖；開綠錯之禎文，以康天步。今謹有皇帝齎持法信，虔設道場，披露真文，奉修齋直。歸命東北方無極太上靈寶天尊，梵氣天君，東北鄉神仙諸靈官。伏冀社稷尊靈，宗祧列聖。飛步於青元之境，乘真於碧落之臺。潛播神功，允昌休祚。皇帝六符應象，萬㝢宅心。睿明侔烏兔之暉，天壽等乾坤之固。外宣文德，旁振武威。稼穡有年，烽烟罷警。九幽六趣，同均浩蕩之恩；絕域窮荒，共沐雲雷之澤。得道之後，升入無形，與道合真。

臣等伏聞，石闕端旒，儼仙姿於巽境；銅階踐極，凝真相於梵宮。洪濤浮不夜之庭，金霧鎖長生之嶽。三壺列翠，九海澄光。齊帝道於兹方，順朝宗於百谷。今謹有皇帝齎持法信，虔設道場，敷露真文，奉修齋直。歸命東南方無極太上靈寶天尊，梵氣天君，東南鄉神仙諸靈宮。伏冀社稷尊靈，宗祧先聖。涉鯨津而永驚，羽衛參差；指鼇嶺以長遊，雲程飄渺。皇帝光敷大號，遐鼓皇風。超農燧以揚徽，掩軒融而縱聖。三光調理，五緯順常。俗致和平，人登富壽。幽明庶類，同洽玄恩。得道之後，升入無形，與道合真。

臣等伏聞，金真撫運，朗金鏡於申郊；玉聖御時，明玉燭於坤境。玄功幽贊，保億載之宏圖；至德潛符，揚七百之遐祚。神休克被，景命惟新。今謹有皇帝齎持法信，虔設壇場，披露真文，奉修齋直。歸命西南方無極太上靈寶天尊，梵氣天君，西南鄉神仙諸靈官。伏冀社稷尊靈，宗祧昭穆。登大明之府，出沈默之鄉。延嘉貺於孫謀，霈玄滋於帝室。黃帝嵩衡比壽，日月齊華。運乾德以君臨，配坤輿而安靜。神皋帝籍，自表於有年；偃革弢弓，永臻於至理。羣生遂性，萬國乂康。得道之後，升入無形，與道合真。

臣等伏聞，金墉千里，拱宸極以高居；琳闕九童，峙乾郊而作鎮。仰三成於崑橋，控六紀於戌鄉。乃真靈之所都，實帝道之攸則。今謹有皇帝齎紋繒法信，龍璧香華，被露真文，奉修齋直。歸命西北方無極太上靈寶天尊，梵氣天君，西北鄉神仙諸靈官。伏冀社稷尊靈，宗祧上聖。御虯驂於天路，肅羽衛於雲衢。縱賞九清，傳徽萬葉。皇帝凝疏體道，指玄圃以長尊；負扆乘乾，與珠衡而永正。化歸清靜，歲叶豐登。鋒鏑不飛，禎祥允集。含靈有識，咸契真階。得道之後，升入無形，與道合真。

臣等伏聞，至道融精，惟夫為大。覆三千而不宰，包五億以高臨。垂象無私，運行靡息。克昌景化，以褔帝圖。今謹有皇帝齎持法信，敷列壇場，披露真文，奉修齋直。歸命上方無極太上靈寶天尊，玉京玄都紫微金闕三清三界上聖高尊，上鄉神仙諸靈官。伏冀社稷尊靈，宗祧先聖。霓旂高舉，逍遙三境之中；鶴馭遐升，放曠六虛之上。皇帝體元立極，以道乘圓。邁三五之風猷，傳億千而遠大；與儀璘而並耀，配九六而永貞。萬㝢咸寧，兆人康泰。兵鋒不試，文德允孚。凡曰幽明，共升道域。得道之後，升入無形，與道合真。

臣等伏聞，厚載之功，寔惟坤德。廓八紘而有截，生萬類以無私。鼈浦鵬池，旁分固護。十山五嶽，遐布威靈。弘大寶於中都，總羣休於上國。今謹有皇帝齎持法信，虔設道場，披露真文，奉修齋直。歸命下方無極太上靈寶天尊，十二仙君，九宮真人，無極世界嶽瀆神仙諸靈宮。伏冀社稷尊靈，宗祧先聖。三山八洞，遠奉宸遊，丹霍青丘，繼登真格。皇帝克明睿德，永御中天。運玉斗以撫臨，闢瑤圖而端穆。三辰皎潔，長環北極之尊；九地浩茫，允福南山之壽。干戈不作，穀稼惟豐。動植幽明，常臻道化。得道之後，升入無形，與道合真。