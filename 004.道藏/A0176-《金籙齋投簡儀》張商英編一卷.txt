山水簡二面。春夏詣孟州王屋洞天、濟瀆水府,秋冬詣安慶潛山司真洞天、太平采石水府。龍簡到日,所屬下教門,具威儀迎接。差道士七人,內選授法籙道士一人,充高功。具齋意於殿上或壇上,開建道場,祝香。淨壇，敕水唱各禮師，存念如法九炁青天,明星大神。煥照東鄉,洞映九門。轉燭陽光,掃穢除氛。開明童子,備衛我軒。收魔束妖,上對帝君。奉承正道,赤書玉文。九天符命,攝龍驛傳。普天安鎮,我得飛仙。南方丹天,三炁流光。熒星轉燭,洞照太陽。上有赤精,開明靈童。總禦火兵,備守三宮。斬邪束妖,翦截魔王。北帝所承,風火八衝。流鈴交煥,敢有不從。正道流行,我享上功。保天長存,億劫無終。七炁之天,太白流精。光耀金門,洞照太冥。中有素皇,號日帝靈。保神安鎮,衛我身形。斷截邪源,王道正明。宮殿整肅,三景齊并。道合自然,飛升紫庭。靈寶符命,普惠萬生。功加一切,天地咸寧。北方玄天,五炁徘徊。辰星煥爛,光耀太微。黑靈尊神,飛仙羽衣。備守五門,檢精捕非。敢有干試,豁落斬摧。玉符所告,神振八威。邪門閉塞,正道明開。映照我身,三光同輝。策空駕浮,舉形仙飛。黄中理炁,總統玄真。鎮星吐輝,流煥九天。開明童子,一十二人。元炁陽精,炎上朱煙。洞照天下,及臣等身。百邪摧落,攝鬼萬千。中山神呪,溥天使然。五靈安鎮,身飛上仙。五星列照,煥明五方。水星却灾,木德致昌。熒惑消禍,太白辟兵。鎮星四據,家國利亨。名刊玉筒,録字帝房。乘飆散景,飛騰太空。出入冥無,遊冥十方。五雲覆蓋,招神攝風。役使萬靈,上衛仙公。太上真元五靈老君當召功曹使者、左右龍虎君、捧香使者、三炁正神,關啟三天太上元皇老君。臣今正爾燒香,謹奉當今皇帝玉壇醮罷,金籙齋成。專遣某官詣某處投奠龍筒,重設醮鏈,願得太上八方正真生炁,降流臣等身中,令臣所啓,速達至真無極太上三尊三清天帝御前。次再拜，上香、上茶、上酒高功其法位臣,某謹上啓三清上聖、十極高真、五方五帝君,天地水三官,洞天真宰,四瀆海嶽、水府龍神,一切聖境,得道仙靈。臣禀質凡微,託躬塵穢,宿荷餘福,栖身法門。寶訣靈書,獲聞上範約當,宣揚道化,保輔邦家。凡有禱析,敢不聞達。今皇帝以集福禳灾,散壇罷醮。專遣某官詣某州洞府靈山,投奠龍璧玉筒。恭依睿旨,重啓醮筵。祈衆聖之降臨,察誠心而領納。蒙如所請,仰荷靈恩。臣與某官等,誠惶誠恐,稽首頓首,再拜奉請。次上香再拜,獻酒設拜。謹奉請中元赦罪地官、中元四十二曹仙官,王屋山小有洞天神仙聖衆,十大洞天神仙真宰,五嶽洞天真君,八十一洞神仙、七十二福地仙宮,青城山九天丈人、儲褔定命真君、潛山司命真君、廬山九天採訪使者、應元保運真君,諸嶽名山,洞天福地,一切得道龍神仙衆,應感分輝,降臨醮座。謹稽首虔誠再拜。謹奉請下元解厄水官、下元四十二曹掾吏,龍神聖衆,濟瀆清源王、濟瀆一切得道龍神聖衆,四海八溟、三河四瀆靈官聖衆,九江水帝、十二河源河伯、河侯河掾,川靈大澤本府靈司,一切官屬,應感分輝,降臨醮座。謹稽首虔誠再拜。次上香，再獻酒設拜臣謹重上啓高真上聖,天地水三官,嶽瀆洞天、靖廬福地得道神仙,龍神官屬,四海八溟、千川萬谷、泉源水府靈司正神,當境一切威靈,得道聖衆,降赴醮筵,鑒納丹誠,流光映照。伏願皇帝邦基磐固,國壽天齊。動植霑恩,華夷蒙潤。甘露零而祥風集,卿雲現而景曜垂。毒癘屏消,吉祥蕃委。惟神克念,永孚于休。一切含生,並登道岸。臣等誠惶誠恐,稽首頓首,再拜奉送。臣等一願乾坤明素,二願炁象清圓,三願聖人萬壽,四願化洽八埏,五願天垂甘露,六願地發祥烟,七願四時應節,八願萬物生全,九願家多孝悌,十願國富才賢,十一願酆都罷對,十二願學道成仙。香官使者、左右龍虎君,侍香諸靈宮,當令行道之所,自然生金液丹碧芝英。百靈衆真,交會在此香火鑪前。上願皇帝受福,天下蒙恩。十方仙童,玉女侍衛,香烟傳奏,向來所啟,速達至真無極大道三清上帝御前。學仙行為急,奉戒制精心。虚夷正氣居,仙聖自相尋。若不信法言,胡為棲山林。祈真登紫府,告命詣靈壇。玉女諮梵響,金童奏香烟。書名通九地,列字上三天。永享无期壽,剋成高上仙。向來設醮功德,上祝皇帝,次及臣寮,同賴善功,成無上道。一切信禮。上來投簡事畢,設醮功德周備。奉為皇帝,上祝聖壽無窮。念大聖元始天尊、太上玉晨大道君、太上金闕老君、太上三清大天帝,無量不可思議功德。道衆山呼嗣天子臣伏為迎祥集福,祇建沖科。謹齎龍璧信幣之儀,命道士幾人於某宮觀某殿,開啓金錢道場幾晝夜。罷散日,設普天大醮一座,三千六百分位。告盟天地,紀筭延釐。齋事周圓,恭陳大醮。謹依舊式,詣洞天投送金龍玉簡,願神願仙,飛行上清,五嶽真人,至聖至真。鑒此丹懇,乞為謄奏。上聞九天,謹詣靈山,金龍驛傳。某年太歲某甲子,幾月某朔,幾日某甲子,於道場內,吉時告聞。嗣天子臣伏為迎祥集福,祇建沖科。謹齎龍璧信幣之儀,命道士幾人於某宮觀某殿,開啟金籙道場幾晝夜。罷散日,設普天大醮一座,三千六百分位。告盟天地,紀筭延釐。齋事周圓,恭陳大醮。謹依舊式,詣靈壇投送金龍玉簡。願仙飛行上清,中黄九土戊已黄神,土府五帝,鑒此丹懇,乞為謄奏。上聞九天,金龍驛傳。某年太歲某甲子,幾月某朔,幾日某甲子,於道場內,吉時告聞。嗣天子臣伏為迎祥集福,祇建沖科。謹齎龍璧信幣之儀,命道士幾人於某宮觀某殿,開啟金籙道場幾晝夜。罷散日,設普天大醮一座,三千六百分位。告盟天地,紀筭延釐。齋事周圓,恭陳大醮。謹依舊式,詣水府投送金龍玉簡。願神願仙，三元同存，九府水帝、十二河源，江河淮濟，溟泠大神，至聖至真。鑒此丹懇,乞為謄奏。上聞九天,謹詣水府，金龍驛傳。某年太歲某甲子,幾月某朔,幾日某甲子,於道場內,吉時告聞。青紙封簡謹上詣某處,具高功法位臣姓名告文謹封。

臣商英奉御筆曰:卿文章政事之外,深究道妙,博窮秘典。蘂笈琅函,靡不通貫。矧金籙科教,信為餘事。向委一二道士,將道場儀矩,稽考藏典校正,近成書帙來上,嘗付道官定奪。今據簽出,異同甚多。並降付卿,可機政餘暇看詳,指定可否,如有討論未備,文義乖訛,並未盡事件,並行貼改,刪潤進入。臣,商英拜手稽首,敢不對揚。天子之丕顯休命乃言曰:若昔帝王,匪天何憲,匪道何尊。黄帝曰:觀天之道,執天之行,盡矣。孔子曰:唯天為大,唯堯則之。帝舜曰:敕天之命,惟時惟幾。傳說曰:惟天聰明,惟聖時憲。周詩曰:文王陟降,在帝左右。然則寂寥淡泊,必有以質其誠,恍惚希夷,必有以將其意。齋醮之興,其在兹乎。是以自然妙經,演說科範,因事制法,析為九條。陸修靖行之於前,杜光庭集之於後。神宗講興廢典,楊傑編纂而成書。陛下善繼先猷,愚臣討論而潤色。且夫周公咸秩無文,宣王靡神不舉。凡以為民而救灾者,無所不至也。而況蒼蒼在上,昭昭垂象。六虚周流而變動,百姓日用而不知。為天下國家者,其可忽哉。尊帝一十三位虚皇太上三尊,道之真元也。三清上帝,道之妙有也。昊天玉皇上帝、三十二天帝、統御世界而成變化者也。天皇大帝,紫微帝君,在天成象之帝也。虚皇地后,三元九炁,所自生也。名號繁多,非道之體。博研經論攷三界,質之幽明而無疑,非以私意而增損也。舊儀先後顛倒,繁簡不倫。今斟酌九條,差次聖位,刪削名號,補完教意。一曰,請師非師,則誰主法會。二曰,補職非職,則誰行科法。三曰,授戒非清淨,則何以入壇場。四曰,敕壇非解穢,則何以降仙聖。五曰登天門非登乾出巽,則旋繞不帀。六曰,拜表進章非法印合符,則何以通天門。七曰,真文玉篇辯方正位,以應五行之炁。八曰,衆妙壇,用王屋山司馬子微法象之制。九曰,天寶臺取玄壇之臺制,移置殿中,以伸陟降之儀,以備風雨之至。行法之士,詳而練之。臣,商英謹序。