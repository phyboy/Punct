水銀一斤，硫黃四兩右用陽日，以淨土磚十餘箇，砌爐一座，高二尺，上圓下方。爐中一尺五寸。下用鐵條七根，隔炭火。隔下留風門五寸，爐口闊一尺。爐中，約盛炭五斤為準。候乾，用新鐵鍋一口，先用水洗淨，放於爐上烘乾，以生姜蘸醋擦鍋內。次用黃蠟少許搽潤，再用紙揩過。先下硫黃熔作汁，傾入水銀，用鉗住鍋，持鏟不住手炒攪，如有小火焰起，用米醋洒之，其火止再炒。醋洒至一碗，炒成青色為度。候冷取出，研細羅過，名青金頭。

用鼎一付，擦洗淨，烘乾。候冷，將前青金頭末，以匙輕輕傾入火鼎中，不可滿。醋調赤石脂，塗子口，坐上水鼎，按實，用鐵線扎縛要緊，外再用六乙鹽泥，通身一固，以鐵搖條掛起。用炭五斤，成塊排砌在爐中，以堅硬炭放於底下。再用引火五兩，將藥鼎懸於爐中炭上水鼎內，先下滾湯八分，用扇去風門口搧起火，先文後武。水鼎中湯不要滾出，亦不可淺，常要抽添。如有固封處有透氣出，即以薄鹽泥，竹匙挑塗固之，候爐寒為度。次日取出，開鼎，其靈砂於水鼎底懸起，取出轉丹藥，此砂可成寶。外爐訣存之。

右將伏火靈砂入，研細。先用硫黃四兩入，硫候溶，次傾前砂末，同炒成紅紫色，交媾匀有些火起，以醋洒之。候冷，取出研細羅過，依前入鼎封固入爐，依前炭五斤，依前起火換水，候一伏時，寒爐取出，開鼎，其砂昇於水鼎下，取出轉丹藥。火鼎中有些灰，却是前轉硫黃，以成真死硫灰，收起，能治痢疾冷病。用米飯為丸，如桐子大，每服三粒，棗湯服之，立效。

右將重遊丹入，研細，用硫黃三兩入鍋，熔成汁，傾入丹末，同炒成紫色，炒勻候冷，取出研細羅過，依前入鼎封固，入爐，依前用炭五斤，依前起火水鼎中湯，依前抽添一伏時。寒爐取開鼎，其砂仍前升於水鼎下，取出轉丹藥，灰依前收用。

右將紫霞丹入，研細，用硫黃三兩入鍋，熔成汁。次入丹末，同炒勻候。冷取出研細羅過，依前入鼎封固，入爐，依前用炭五斤，砌於爐中，依前起火水鼎，內換湯，一伏時。寒爐取出，開鼎取出，再轉丹藥，其灰亦收之。

右將四轉丹入，研細，用硫黃二兩入鍋，候成汁，傾入丹末，同炒勻。候冷取出，再研細羅過，依前入鼎封固，入爐，依前用炭五斤，依前起火水鼎內，依前換湯，一伏時為度。寒爐取出，開鼎，將丹砂取出，再轉丹藥。

右將五轉丹入，研細，用硫黃二兩入鍋，候成汁，傾入丹末，同炒勻。候冷取出，研細羅過，依前入鼎封固，入爐，依前用炭五斤，依前起火水鼎中，換湯一伏時為度。寒爐取出，開鼎，將丹砂再入轉中燒煉。

右將六轉丹入，研細，用硫黃一兩五錢入鍋，候成汁，傾入丹末，炒成青色。候冷取出，研細羅過，依前入鼎封固入爐，依前用炭五斤，依前起火，水鼎中湯抽換，到此其丹藥不飛起，用橐籥催火。其籥用紙做成，似銀匠家用的風袋一般，去爐風門口用之，藥鼎中作聲不要懼，一伏時，寒爐取出再轉。

右將還返丹入，研細，用硫黃一兩五錢入鍋，候熔作汁，傾入丹末，攪炒。候冷，取入研細羅過，依前入鼎封固入爐，依前用炭五斤，依前起火水鼎內換湯。其丹伏定不起，用橐籥催火，養之一伏時。寒爐，取出，再入轉中轉丹藥。

右將八轉丹入，研細，用硫黃一兩入鍋，候作汁，傾入丹末，炒成粉白色，炒勻。候冷取出，研細羅過，依前入鼎封固入爐，依前用炭五斤，依前起火水鼎中換湯一伏時。寒爐，開鼎，其丹四起鼎中，如銀碗相似。鑿出打碎，入淨磁瓶內，用油絹封瓶口，線扎定，再用黃蠟熔汁，澆固彌密。用地穴三尺，將丹藥瓶放在底，用土埋之，七伏時出火毒。候日足取出，入乳鉢中，乳細羅過，用烏驢乳汁，丸如小梧桐子大，候乾，藏於爐中。此丹已曾全煉成了。

天地神明，如服時，用紅棄七箇泡湯，早晨吞三粒，無病。少壯人不可服之。

必擇淨基，燒煉為妙。忌婦女並有暗疾之人，雞貓犬亦不可見，如違不靈也。