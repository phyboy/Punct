老君變化無極中，出處幽微黃房宮。鍊形淑淑虛無同，光景布行八極中。真名一出會九公，道理長遠樂無窮。驂駕九龍車馬僮，上登八重玉闕中。金樓之臺望華山，山上真人授我經。教我學道身當清，慎勿貪淫沒汝形。清身潔己身長生，老君之道自然并。不求吾道經教名，那得度災為種生。賢者思之解其情，鍼入縷出氣自明。施寫有法隨時生，秋收冬藏入黃庭。窈窈冥冥氣合并。老君變化易身形，出在胡中作真經。胡兒反叛無真誠，朝降暮反結罪名。部落強丁至死傾，叩頭來前索求生。老君執意欲不聽，謫被赭衣在身形。沐頭剔鬚為信盟，絕其妻娶禁殺生。若能從化過其名，日中一食讀真經。不得欺殆貪淫情，若有犯法滅汝形。胡兒弭伏道氣隆，隨時轉運西漢中。木子為姓諱口弓，居在蜀郡成都官。赤名之域出凌陰，弓長合世建天中。乘三使六萬神崇，真列三師有姓名。二十四治氣當成，分符券契律令名。誅符伐廟有常刑，老君正法道自明。仙官簿錄隨所請，陰陽中經無人明。唯有龍胎師度形，白髮翩翩遊天庭。羽翼開張毛衣成，五色斑斑如列星。璇璣玉衡正其名。居東煙浪生海陽，海水不流須風揚。無有涯岸東西相，不逆細流故探長。汪汪巨海百谷王，百川傾流水湯湯。源出崑崙華陰堂，陰氣踴躍難可當。宜預防之過災殃，得見太平昇仙房。乘雲駕龍到南陽，飲食行廚布腹腸。彈琴鼓弦舉樂觴，要當解音別宮商。角徵所生同室堂。吾入幽河止泉元，大道坦坦莫不聞。養士天下皆稱臣，弟子再拜請所問。道有微氣生活人，誠非下愚所可陳。道氣綿綿難可遵，布散流行如浮雲。浮雲翩翩還入山，亦無孔穴入無間。細微之事難可言，若解微者飛昇仙。比遊五嶽弱水邊，弱水不度入殺人。有知之明預防災，與世相守樂無期。玄命太清誰知之，今世之人多愚癡。七九數盡鬼賊來，何不防閑自修理。苦言利行不相欺，與己一別會何時。道俗不同善自思，丘山草穢難可治。口中安十為良醫，愷悌君子民所思。但當披懷來趣之，消除惡逆心無疑。猶豫之子道不治。龍變浮雲到南蠻，江水枯竭人民單。鬼賊遊行在民間，聊亂止氣無人分。師君一出誅盡群，爾乃太平見真君。有福過度為種人，條名上白太上君。賜與符錄護身形，思如呼之恒隨人。敬如侍之與相親，真氣來附成萬神。與天相保昇崑崙，驂駕九龍行如雲。鬱鬱之童至遼東，時欲從急驛馬通。千里相逐如飛蜂，毒害之氣難可衝。道路隔塞絕不通，奈何此世思九公。母能養子恩意同，無偏無黨可相從。靈禽辟邪除群凶，姦臣賊子入地衝。爾乃太平氣清公，真君當出別人容。三五七九內外同，養生之法氣相從。和順上下無災衝，人多不解妄說空。西事未訖折復東，持心猶豫無所從。大災奄至路不通，汝欲避世華陰東。遊上高山望海水，日出浩汗不可視。令人目暗犯過罪，魚藏深淵食餌死。南方不但自食尾，肝心獨活舍如死。金容城中有白雉，世之所希人所視。禁地之物不可底，貪淫愛色心斷亂。強尸縱橫令人歎，不能清己呼天怨。吾道清潔選種民，少有明解應吾文。南到淮揚經孟津，浮橋翩翩在水巔。過度萬姓無留難，條牒姓名詣津門。宜名詐稱送司官，推問情實盡其元。人心歸情還本根，根探固久物自然。自然之氣出虛無，魯道蕩蕩合與俱。賴得赤子相接扶，解脫羅網六翮舒。唳天高飛詣九都，九都之要誰能舒。仙人王喬處石廬，師事老子合生符。歷觀帝世知沉浮，有道君子心不憂。蕩蕩滌滌如長流，百川之水歸海中。海水瀺灂志無窮，無窮之東有沃焦。沃焦所受無不消，變散形身作浮雲。浮雲翩翩還入山，結氣谷口為甘泉。事會之瞑家無言，神男玉女侍在邊。扶助男女成萬神，萬神皆生為真人。真人已成飛昇仙，遊於五嶽乘紫雲。驂駕六龍會天門，門有害氣不敢前。十往十死初不還，汝欲入門依魯班。天下名巧吾語言，凌陰之室在中丹。內外相通無留難，同氣合音舒道元。道之綿綿誰能遵，十室之邑無中人。令吾道氣屈不伸，怒吾師鬼咎吾臣。呼行選種不精勤，太平垂至事當分。條牒姓名言太清，功勞行狀與集并。玉曆之中有生名，三氣當備愛子形。不行三五七九生，那得過度見太平。陰陽中經事難明，時有開解能思精。出陽入陰至玄冥，八極之內有九城。九宮之內應天經，三氣五氣令身生。七九去災除殃丁，天歷運度隨時清。三師出教給吏兵，守宅將軍繞舍營。辟斥故氣卻邪精，武夷來福在中庭。除災去害道日明，名顯遠殊世有榮，子孫昌隆輔相卿。赤車使者在門亭，左右使從道門旁。通事書佐處中央，中元之君攝紀綱。開通屈滯到故鄉，處所安樂命延長。歷觀五帝治漢中，大樹蓊蓊布名張。垂枝布葉陰覆陽，四海來會為柱梁。勸化男女善相將，接息八木氣當王。正法天地立紀綱，乾坤所主正陰陽。道在其中名布行，凌陰之室色玄黃。芝草蒙蒙覆宮堂，金樓玉闕俠兩傍。銅人翁仲坐相望，俠守公門嚴如霜。赤門赫赫誰能當，賢人君子字道長。防災除害思元陽，氣流溢布身華光。身生吾羽飛雲行，上謁老君山中黃。遊觀南嶽宿閑房，仙人王喬共遨翔。西到廣漢歷長城，長安城中胡馬嗚。奮頭銜勒人民驚，民驚奔走空土城。父子為虎因時營，觀世浮沉發公名。時世浩擾氣不寧，溫寒不適在人形。變發坐逆罰貪夫，威令世畏法禁拘。有道之士心無憂，蕩蕩滌滌處長流。水之東流無息休，翩翩揚舟隨風流。櫓櫂相催行如浮，轉相過度無稽留。稽滯不去必沉浮，傷子無知益人憂。南度江海建鄴城，故時大樂子孫榮。不承權輿至死傾，日南瘴氣草不生。飛烏不過沒人形，遠嫌避害可長生。與道相守建功名，莫貪財利色慾情。貞潔守節志當清，爾乃過度見太平。太平真君復能明，整理文書應鵠嗚。二十四治會陽平，主者資籍戶言名。除死著生詣太清，文字教案令分明。遷故迎新給所請，有功增錄護群生。男官女官有別名，聰明主者鍊人形。若有明解來求生，開心同化首凝誠。條名上簿過度生，不得壅過塞人情。主者明順思書經，若有不法結罪名。鞭杖在身病殃丁，親民之職心當平。不得鬲戾(女自)(女石)情，貪淫愛色役汝形。冗散祭酒新故民，素性闇塞不識真。論說道元狂惑人，口舌陋露俗人間。招來禍害三考前，同屬道氣不蒙恩。不能悔咎上呼怨，動吾主者精斷彈。善惡異名列狀言，吾有司官在人間。當驅治之至死傾，上多煩欲無忠貞。民困於役不農耕，種植失時花無榮。服卵半傷結死名，穀如金玉斷之糧。人民相視色責黃，心愁意苦劇遭喪。思亂之世無紀綱，君貪臣濁失法常。世欲變改無忠良，忠臣孝子深隱藏。不預世事託佯狂，姦臣賊子志飛揚。義言自陳徠紀綱，執正立權舒中腸。群寮困頓失義方，士卒百上困狼當。負土躡水啼吟行，百川之流奔沼城。真來之衝難可當，火失其明日無光。封邑齊土國為王，齊人感歎身摧傷。養羊為虎鼠為狼，變化姓字易其常。西度名水歷火行，深林還谷多毒霜。殺戮百草葉枯黃，孟春正月合天罡。迴轉斗樞隨朝陽，養育群生壽命長。與天相保神聖將，韓終范蠡相輔匡。飲食九藥辟穀糧，名山可處石室堂。前臨源流道里長，混沌相隨到海陽。海水不流湛如漿，源流减减無人當。不甜不苦無臭香，中有赤子過度生。吾之為道不人情，正法天地身聰明。道出微妙入玄官，綿邈攸長難可窮。譬如百川入海江，不逆細流致其深。好學之士慕清忠，謙卑順下志在心。不共並心精其元，道吾好生愛善人。和民抱樸守素貞，許由洗耳於河濱。清潔有素絕不群，枕石漱流靜思真。採取芝英成萬神，服食三微飲神丹。壽命無窮與天連，遊戲無極八重間。八重離樓屈復伸，九重之裹窈無人。混沌之氣誰能分，演散陰陽舒道元。養育肢體生華根，根生固久應自然。自然之氣出崑崙，山北絕苦有溫泉。療治萬病除殃患，犯罪之人更福原。