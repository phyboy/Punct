余昔遇度師於龍山之上，秀水之濱。得聞混元太一之道，五雷禦邪之文。總局二十四部，分上中下三卷。其間符圖印訣，密呪符式，約二百餘篇。飛罡躡斗，結印掐文，奚可具其品目。三復之竟，遂告師曰：此所謂法海淵源也。伏聞至道不繁，至法最簡。今此靈文，雖禿干毫未能盡錄耳。師曰：子可盟天立誓，方授子捷妙之法。弟子告曰：倘蒙師慈，授我以元玄之奧微妙之機，即割肉為香，剪髮為誓，何可憚歟？果真師於囊隱之中，出視一小册，對天盟授。其間符印呪訣，不出三十餘章，法式罡訣皆可心記。師曰：至玄至簡，妙在斯文。且夫天上三十六者，子得聞乎？以至道言之。乾元真一之數，乾者陽也，是丹靈真一之炁。元始布化之初，彌羅凝結，渺漠難窮。或為軒為蓋，為闕為宮，以三十六眾而為天。天為萬物之祖，故天與之形，道與之貌。況脩真之士，欲求長生不死，與天齊年，非得三十六炁之妙，豈可與道合真而驅龍掣電者哉。予聞此言，方明道之造化，法之斡旋，其理歸一揆耳。至於二十八宿，列於四維，真皇大帝羅布。黃庭內座帝宮，合六六之數，故中斗大魁總監衆靈是也。輔佐天皇至化，掌持劫運，總覽要權。其中靈官將吏，列職分司，禀聽真皇號令而行。且如箕星主風，璧星主雨，昂星主睛，虛星危星主雪，軫宿主雷，其風晴雨雪，雹電霹靂，各有所主。威星大耀，猛將毒雷，皆居三十六梵炁之中，悉在一七九星之下，此星廼衆星總領。大梵之要權，威烈當先，何神不伏？雷神雖猛，咸聽令行，與夫諸星大曜、捷將猛神，隨炁斡旋，晝夜不息。蓋行之有度，止之有有方，不知方度，何為克應？自非洞達幽冥之士、識該天機至奧之人，豈能知威星大曜行止者乎？且甲乙日午時祈雨，其璧星居止何方，縱知方位分明，不知以何勳驅役邪。故兵家《遁甲論》日：先明太一真數，以觀星曜吉凶之象。臨陣之間，必以開休生門以要道。如丙丁日未時行軍，其間休生在於何方？悟之者決勝千里，迷之者寸步難移。如陰陽風水之士，選年月修造。高人知吉凶則無灾無咎，察善曜則有禧有祥。此者密識星機，通神妙用如斯。知奧總歸一掌之中，豈在虛侈繁文矣。故我師王公侍宸之掌中風雨，曾動明君。此非掌中之妙，何言此也？蓋屢取效歟。大抵行持之士，須明陰陽星殺、合炁衝擊，當先究聞上帝親機、元皇玉札，方能效應。是以雷機至化，冠于古今。歷代謫仙，但口口相傳，亦不能記文字而已。所以太上祕訣云：披髮步罡尋煞炁，劍尖燃火爇真文。此謂真文也。乃真王上帝於溟滓未分之前，在飛玄真境之上，布梵炁於碧霄紫漢之間，結成龍章鳳篆，光映十方，震動六合。即命天皇真人，依規按筆，乃書成章。元始上帝於龍陽明宮，授付真王，其餘結賜龍官海藏，永鎮寰宇。所謂法旨不知幾階，惟雷居其捷焉。但後學之士，心高炁銳，行短言輕，雖遇真師，孰能究其玄妙。故掌中機要不曾聞，劍上真文未嘗見。蓋功微效寡，觸事不靈，中道而廢，怨道咎師者多矣。乃是錯授斯法，悮我後學。殊不思，參究法源未徹，不過真師付度。具世傳欻火真形、雷公真相，乖訛萬狀，繁亂元真。不惟無效於目前，抑且貽笑於人神。與夫木郎大呪，法家得其全備者亦妙爾。縱得其備，將此法篆，如何造化符中祕要？又未明機首一句：乾天曜輝玉池東。此一句書在雷公頂踵之間，下筆如何安篆？至於雷公聖像，欻火真形，跨龍坐下，執槌手中，句句造化，字字分明，生成有格。其餘符篆，大槩如斯。且立壇、祈雨，如龍潭相去法壇百里之遠，必用倒海符，親詣投之。縱有靈驗，已落第二機矣。如我真師則不然，先於玄壇之上，以一符召功曹，功曹至，捧一符召某處雷公，雷公至，持一符召某處龍神，龍神至，則風生雲合、電掣雷轟，依法使之，立喝雨至。此法皆曰至妙，我師猶謂此為繁文，未為目前應驗。吾遇祈雨之際，止書一符于鐵簡之上，擊投於畢宿之方，論訣飛罡，一喝雨至，可謂至玄至妙。自下令擊伐邪廟之法，應在須臾。我師條曰：凡過祟累害生命，罪當誅伐。先於掌中尋金虎大煞，流火凶星在二十四位之中，今月今日今時落在何處。指方既定，以雷火符激之。彼星屬金，此符屬火，金火相剋，應時辟伐繼，即邪廟破矣。嗚呼，天寶玄誥，琳瑯祕文。苟非異士親傳真師口訣，將見皓首窮，終無所得。且如尋常起雷之士，必須先奏上帝，次取報應，然後方行。大抵驅邪治病，馘毒除妖，正謂如救頭燃。若待上帝敕下，何如和聲求援，緩步救焚，豈可立待已。故真王垂教云：雷霆玉府，乃五雷部轄也。奉上帝命，賞善罰惡，便宜行事。故我師王君太素，得真王便宜行事之要，非其靈骨之人，豈能遇也。又非猛烈忠孝之者，孰能持也。且持法之一端，實修真之捷徑。非神全者，豈能驅策鬼神以救沉痾。是故祖師以元一之真系，化無量大將軍，滅六天魔鬼，積功累行，上朝金闕。故行持之士，不造妙旨形還壞滅，不積陰功難達玄境，不煉精華神不清悅，不濟疾苦道果難成。凡欲求仙學道之者，不出乎為國救民，興利除害，正直聰明，精勤香火，禳九玄七祖之罪，釋千劫百世之愆。夙緣有幸，得遇師友，毋背盟言，飛昇可待。輒犯玄律，苦海沉淪。精心行之，其應如響。後學之士，毋耳忽諸。

夫古者行持之士，以心感物，以正禦邪，心正則百神效靈，身正則萬邪遁跡。去古逾遠，降本流末，遂立教法以禦鬼，用符術以感神。為雷之為物，乃上天之號令，合二炁之陰陽，復則靜，豫則奮，生於軫宿，起於巽戶，非時不發，有神攸司。而道家者流，有以法行雷者，有以法借雷者，殆不幾為驚世駭俗之論乎。今夫正演之說果何自而立邪吁我知之矣。正心誠意，與天為徒，淵深莫測，忽兮若海，恢弘正道，流演無窮。然此未造玄元之妙達微妙之機，未足以語此也。今有人焉，久參上法，普濟下民，遇度師傳至當之理，代上天行真教之風，得古人正心神會之旨趣，加以飛罡躡斗，結印掐文。心香一焚，心符一爇，號令之鳴，萬神聽命，會捷雷宿之方，窮弄雨師之柄，一檄雷轟，一喝雨至，此喝彼隨其應響。回視行雷泛泛之士，不究斡旋之妙，不知感召之由，每窮古人之糠粃，妄談吾道之淵微。言與行達，心與物汨，瞠眉豎目，虛喝張惶，欲望報應，寂然無聞者，相去蓋千萬里也。若乃火師汪若谷，得真王便宜行事，叱咤雷霆，號令風雨，處統真機，內全太素，以齋戒事上帝，以至誠感鬼神，號令精明，賞罰必信，動容周旋，默與道會，佐天行化，輔國救民，子謂無愧矣，今欲發揮正演之化，必先傳授正演之文，非徒目前之美觀，將為後學之矜式，僕不敢自祕，用工鋟梓，以廣其傳，願我同志，毋耳忽諸。時宋淳祐八年二月真元節，谷隱作以法行雷，舉世皆是，然得傳識其奧者，或寡矣。且夫正演之作，豈淺淺者所能哉。然匪徒其能言之，又且能用之，此予不緘也。敬述以贊，補於將來，非小補哉。大樸未散，陰陽以萌。兩儀既奠，八卦乃成。維震維巽，主風主霆。繇水而化，觸火而明。自復而壯，俾枯者榮。上驅天號，下付物形。孰司此柄，以時而鳴。出乎地戶，達于帝庭。樞臺主轄，梵炁結成。一九而三，數肇玉清。皆隸神霄，具載禹經。以法而運，其無匪輕。粵然古者，相承迨今。惟詞至玄，可復幽冥。世降俗薄，偽私始生。自稱宗壇，妄攝仙卿。問其行事，亡實其名。以訛受訛，召將役兵。所謂微妙，如聾聽聲。間有知者，他心營營。天恐斯道，湮沒欲傾。俾續其傳，純白田君。深悟其詮，嘿修黃庭。先覺之徒，後進之英。紫皇祕訣，得以直行。洞究原本，弗徇利名。濟俗為念，持習研精。俯按五方，仰參列星。宏綱要括，斡旋不停。祈晴響應，考治患寧。不肯獨善，誘掖同盟。著作正演，可想達靈。運雷之法，豁開愚盲。當與王薛，班列瑤京。能求旨趣，虛者必盈。余觀其文，三歎甚驚。敘其辦洽，譽豈至情。補於將來，百世芳馨。與法偕流，如丹如青。言不盡意，讚而勒銘。玉霄一派何人曉，元機隱奧難尋討。妙法心傳存幾階，八乘學士知音少。赤天都雷隸真玉，欻火大將居舍房。丑未二宮些兒妙，未牛二將侍師傍。此法流傳世罕知，天恐斯道將傾摧。玉府摘仙鄺真士，親付何君造化機。何君既明闡大法，不離周天一十八。祈晴禱雨應聲生，收拾歸來翫明月。坐令滿室光輝生，元珠直透公崑崙。中有嬰兒握神化，駕箇火龍謁帝君。

宗師玄虛萬君《議玄篇》日：世傳欻火真形，雷公丹篆，實為乖訛萬狀，繁亂無規。不惟無效於目前，深有取笑於神鬼。如木郎大呪，法家得其全備亦妙矣。縱得其備，將此呪以何為造化，首句曰：乾晶流輝玉池東。此一句於雷公頂踵之間，下筆生成。何為雷公聖相，欻火真形，以致跨龍座下，執鎚手中。句句造化分明，字字生成有袼，其他真篆大槩如斯云云。余從冠年，因觀《議玄篇》之奧論，遂孜孜參訪，苦志尋求，雖累蒙師友指教，終未合先賢之宗旨。余於癸丑寓金陵，忽有異遇，乃元豐年間宗師曾君之祕典也。其家藏三世，不敢妄動，或誤拂其塵則灾絆隨至，蓋有所待而然也。余受之，焚香開卷，首言欻火真形雷公聖相生成變化之道，平生所疑，頓然冰釋，行之果有奇驗。後授二一嗣法，皆未得人。余今將老矣，不傳恐祕天道，傳之則難於擇人。詳論之書既成，併露真機二一，以示將來，庶可尋流知源，免湮沉於祕典也。凡欲行持，先服先天祖炁，點化一身凡胎之炁。蓋此先天祖炁，乃鴻濛大道之根，當於混沌未分已前求之，萬法千門皆始於此也。即非父母媾精已後穢濁之炁，前篇詳論之矣。既得祖炁入身點化凡濁，然後可以行持。凡書符先推生旺，次入靖室勑召雷霆，萬神屯駐，充塞宇宙，自然天昏地黑。二炁昇降，方乃藏形變體。五炁相生，一生一而聖胎結就，行十轉迴靈之上道，合九天生神之玄機，次布祖炁於三景太空之中，生玄牝於先天真土之位，運命元玄一黃演之炁九重，纏其胞命，解結回根。次運命元洞冥紫戶之炁九重，纏其胎命。次運命元長靈明仙之炁九重，纏其魂命。次運命元碭尸冥演由之炁九重，纏其魄命。次運命元五仙中靈之炁九重，纏其臟腑。次運命元高真沖融之炁九重，纏其靈府。次運命元高仙洞笈之炁九重，纏其元府。次運命元真靈化凝之炁九重，纏其華府。次運命元自然玄照之炁九重，纏其嶽府。以成九九八十一數，生成五臟六腑、三關九宮，百神內備。運乾晶於兩目下，筆曰：乾晶流輝玉池東。鼻為山嶽，故曰：木郎太一三山雄。手執斧曰：金鎚玉斧爍天宮。一手執雷鑽，故曰：霹靂破石泉源通。書兩足，欲其廣運神力，撼山捲海，昇降陰陽，故曰：閼伯撼動崑崙峰，幽靈翻海玄冥同。書其爪欲銳，故曰：黃利持劍斬螭䗤。然後召起天雷、神雷、龍雷、水雷、社令雷，鼓動奮發而為兩翅，故曰：雙搏飛行遊太空。書圓光欲先鋒照耀，則曰：太一捷疾先禦兇。圓光烜爀，洞燭聖容，故曰：朱髮巨翅雙目彤。圓光之上書三昧火光，則曰：雷光遊空烈火紅。與夫座下飛龍，竅妙亦然，自頭至尾，句句深有造化。且如四足，則召起五嶽及四令蠻雷、先天五將等，分布真威，以佐先鋒，豈可以小小符籙淺淺造化，同日而語哉。書符既成，即運真水真火，脫胎化生，分形變化，攝入符中。即見火神奮翅，神龍哮吼，飛騰宇宙，翻動海嶽，一切雷神悉皆隨從便宜治事。余當卓劍壇前，斡運造化，催督號令，須臾則風生雲合，電擊雷轟，甘雨降隨。若行祈晴禱雪，馘祟降魔，種種行持，皆不可缺此聖相真符，乃先天大法中之玄機骨也。木郎大呪共有九十七句造化，句句分明。若得其妙，則諸家雷法皆可役用，何所往而不可也。學者深研之。

五月五日，用黃羅一尺二寸，如法寫下赤雞紫鵝符，焚香誦木郎呪百遍，將符沉東北水中。次歸淨室，設四位血食，供養酌酒，召玉雷皓師等四神，獻酒即見雞鵝之形。次又見神形，任意所禱，化紙旱涸之年，有禱即應。《五雷經》云：此四神，乃太初混芒之時水精也。禹王治水，令鎮四維。亦云八卦之精，主雲雨，年年祀之，可立致雲雨。東海神阿明。南海神祝融。西海神巨乘。北海神愚强。