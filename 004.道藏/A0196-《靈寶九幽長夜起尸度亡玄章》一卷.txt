茫茫三天上，玄光照空暉。仙人排雲出，玉女下靈扉。梵響何悠悠，繽紛五色旂。極目觀三界，中元不平夷。不聞人頌音，但有哭聲悲。奄去不得住，命速復怨誰？先身不修福，福盡禍來追。三魂七魄馳，迢迢何所依？奉經遵三寶，自值宿命歸。建斎大布施，五陰必生尸。報應無近遠，至心有會期。以死早抜之，生天高巍巍。弟子東向三拜，除去三萬劫生死之罪！窈窈無上臺，遼遼雲中堂。仰眄大羅宮，但見仙人房。閻浮多惡人，惡人必先亡！天誅不分別，善惡或同鄉。皆由善不積，魂馳遊八荒。對來奄就死，此亦無豪強。因緣各自去，父母不能當。念之死者苦，悲來五情傷。上有七尺土，丘冡何茫茫。三十六世乖，七祖各分張。願得出五道，隨聖遊十方！弟子北向六拜，除去三十劫生死之罪！中元多惡人，惡人必先亡！命過如轉燭，魂魄歸蒼茫。因緣任宿行，苦樂那可常。愚人不作善，死後心催傷。哀哉生死別，號哭斷人腸。悠悠天地分，此苦誰能當？大聖愍一切，敕語五道王。各持生死簿，來諧長夜堂。召喚監殺君，太山牛頭防。幷勒三塗掾，龍驛告十方。死者已自苦，早今度南宮。衣食食天廚，世世值樂鄉。弟子西向三拜，除去十二劫生死之罪！落落三天上，峻極何巍巍。天下之大罪，莫過忠孝虧。萬劫入長夜，永已不復尸。先世有此�，今身禍來追。坐此年中壽，魂魄共相馳。父母妻子乖，精神復何依。命絕如山崩，若水之東之。故念死者苦，切切令人悲。悠悠松柏下，長歿何時歸？弟子東南向三拜，除去十八劫生死之罪！天堂樂無極，閻浮多五慾。先身爲何殃，命斷何乃速。魂魄馳何方，精神漂何獄。父母妻子乖，別離如壞屋。悠悠三塗中，精神竟何屬？愚人無所覩，言之慘心目。唯願生南宮，世世食天祿！弟子北向三拜，除去千劫生死之罪！宿命生何原，今身值清道。因緣明師化，得受玄妙寶。如何罪根深，猝然不終老。奄忽折盛年，命去何乃早。魂魄入長夜，精神遊五道。四大於此散，六趣經苦惱。生生爲悲嗥，宿昔傷懷抱。何不度亡人，錢財等非草。建斎重布施，世世見師保。弟子北向九拜，除去三十劫生死之罪！人皆欲求道，求道心不精。𡜍妬憎三意，墜入狐疑城。坐口致云云，九幽方始驚。死魂入惡道，何日望太清。哀哉死者苦，丘林何冥冥。今日度亡人，惟願更來生。弟子北向十二拜，除去四十九劫生死之罪！先世不作福，今身恆苦衰。奈何死者痛，輪轉五道機。如水之注海，一去何時歸？妻子於是別，父母知是誰。冥冥長夜裏，兵冡何纍纍。生人日夜哭，願得更生尸。哀哉死者苦，迅速今人悲。弟子南向三拜，除去三十劫生死之罪！生者何乃樂，死者何乃苦。冥冥長林下，上有奄忽土。悠悠黃泉底，精神向何所？妻子父母別，終歸墮七祖。呼吸逐風塵，魂魄何所主。死者亦不生，看天天無柱。瓦雞將不鳴，木人亦不語。哀哉傷人情，悲哉切肝膂。建斎度亡人，留情何所處。唯願得生尸，昇仙度七祖。弟子南向十二拜，除去七十二劫生死之罪！靈寶九幽長夜起尸度亡玄章7。