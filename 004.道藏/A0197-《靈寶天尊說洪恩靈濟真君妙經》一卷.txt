朕惟道之為教，闡鴻濛虛玄之秘，具無極自然之妙。窈窈冥冥，昏昏默默，視之而不見其形，聽之而不聞其聲。上以陰翊皇度，下以利濟羣品。功德之大，不可名言。有若九天金闕明道達德大仙顯靈溥濟清微洞玄沖虛妙感慈惠護國庇民洪恩真君江王，九天玉闕宣化扶教上仙昭靈博濟高明弘靜沖湛妙應仁惠輔國佑民洪恩真君饒王。萃靈鍾秀，天挺人豪，寬惠慈祥，仁民愛物，忠君孝親，崇信三寶，篤志好善，精勤不二，功成行滿，遂感天封，昭錫徽號，序列仙品，弼亮化機，出幽入明，禦災捍患，驅珍致祥，敷祐下土，利濟羣生。乃者，弘闡靈既，翊衛朕躬，扶持保庇，載底平寧。已而示以符藥，廣施寰宇，期在使人蠲除疾疢，蕃育子孫。大德深恩，同於天地。朕感神之惠，夙夜弗忘，萬幾之暇，因閱《靈寶天尊說洪恩靈濟真君妙經》顯微玄奧，神化莫測，方便利益，拔濟曠劫，誠燭幽之日月，而濟海之舟航也。乃以鋟梓，用廣流傳，以報神休。善信之士，果能洗滌懺悔，崇信三寶，盡忠盡孝，行仁行義，弘發誓願，受持諷誦，則身家吉慶，命運亨通，子孫蕃衍，消災度厄，增福延壽，延及九祖，咸獲超躋。苟或訾毀輕慢，凌忽三寶，不忠不孝，不仁不義，不能敬信奉持，則身罹惡業，門戶衰替，子孫微弱，壽年夭促，累及九祖，永墮淪冥。歷觀已往，具有明徵。於乎吉凶善惡，皆由心造。為善獲福，為惡受殃，此自然之理。故曰：積善之家，必有餘慶，積不善之家，必有餘殃。又曰：惟上帝不常，作善降之百祥，作不善降之百殃。然則觀於此者，可不知所勉哉，可不知所勉哉。爾時，靈寶天尊在大羅天上五明宮中，憑几而坐，鐘磬自嗚，宴集諸天星衆五斗大神，宣演太上無極至真妙道。時有斗中都水二使者，左執青節，右仗黃鉞，侍立帝前，稽首再拜，長跪而進言：臣等宿生慶幸，得預天人。下觀慾界衆生，不忠不孝，不義不仁，多作惡業，全無慚愧，歷數已終。今生末劫，丑口失圖，綱維折裂，兵火肆興，玉石焚喪。或遭洪水，或遇凶年，刑賦苛虐，災毒流行，罹諸苦惱，不知解悟，生意幾息，人道將窮，作何因緣可以救度？願垂憐憫，開方便門。天尊曰：善哉，善哉。末劫衆生，一如赤子。發汝如是心成，汝如是願依吾教法，廣為衆生說諸因緣，令開悟性，勿生疑慮。曰忠與孝，曰仁與義，四者修特一，常居吉慶。臣等既承斯語，敢不奉行。乃於甲辰之歲丙午之年下降人間，分身教化，成功東海，顯跡南邦。甲子一週，復還職任。香火一方，歷年彌久，載逢滅度，復誓如初，躐進仙階，真君錫號，蒙天尊嗟憫之。仁體太上好生之德，使一切善男善女知身性命，皆憑道生忠孝仁義，了悟此因。能於三元八節、三會五臘、庚申甲子、本命之日，焚香修齋，如法供養，冥心向北，稽首禮念：九天金闕明道達德大仙顯靈溥濟清微洞玄沖虛妙感慈惠護國庇民洪恩真君江王，九天玉闕宣化扶教上仙昭靈博濟高明弘靜沖湛妙應仁惠輔國佑民洪恩真君饒王。恭對聖慈，依經懺悔，不違真君之誓願，各以忠孝仁義而立身。內可以增福延年，外可以消灾度厄。上可以使祖彌之魂神超度，下可以使家宅之眷屬乂寧，普願衆生同霑利樂。於是天尊重為真君演說而作偈曰：靈濟真君，修真得道。遊宴仙都，天尊錫號。北斗降神，洋洋于左。下臨三界，上朝五老。福國寧家，其功浩浩。無願不從，默符所禱。忠孝仁義，永為身寶。用作因緣，不違誓好。一切善惡，皆由心造。為善者福，為惡者禍。急急如天尊律令勑。