混沌未分先有道，道無形色亦無情。自然化育生天地，天道輕清地道寧。

道生天地始無名，分判陰陽立五行。人位其中靈萬物，人從天地道生成。

三才天地人同炁，人稟先天一炁靈。一炁具身名曰道，感通天地及神明。

一真真外更無真，祖炁通靈具此身。道一生三生妙用，元精元氣與元神。

元精元氣與元神，三者無形亦有形。運用得傳真可見，光明無極是分明。

雷乃先天炁化成，諸天仙聖總同真。我身一炁相關召，同祖同宗貼骨親。

真心動處是雷機，神合神兮妙更奇。只此更無差別處，如磁吸鐵不相違。

此心心外元無法，呪訣符圖少合真。心真將何為妙用，靈光一點運元神。

元神直捧一封書，一道寒光射太虛。徑達玉京金闕去，玄恩星火下天衢。

叱咤望空將令打，不識元神召使者。天高星遠豈能聞，從便之乎並也者。

金光灼灼照雷城，百萬雷兵稟令行。不用符圖並呪訣，旱天能雨雨能晴。

不悟陰陽闔闢機，想存作用總成癡。雷符燒盡千千道，雨澤何曾一點施。

降魔何處是工夫，中有元神靜定居。慧劍揮時神鬼伏，便教禍害自然除。

妄念紛紛且失真，符圖呪訣費精神。鬼神一見嘻嘻笑，打石拋磚更害人。

先天祖炁至陽晶，鍊盡陰魂一性靈。九轉玄功成頃刻，陰陽交姤結胎嬰。

真陰真陽既不識，水可浴兮火可炙。靈光一點不分明，受度亡魂有何益。

玄關一竅有陰陽，心腎元非水火鄉。寄語鍊師高著眼，莫將心府作南昌。

普度工夫又不同，金光灼灼照羅鄧。黍珠一顆空懸處，太極還歸無極中。

昧卻自家元氣主，妄想天罡對空取。恰似騎牛去覓牛，此等之人何足語。

召將先轟令一聲，令聲驚起我元神。綠何不見元神面，只為時人昧本真。

心印相傳付有綠，今人印木不知玄。祖師心印相同處，顆顆光明徹九天。

書符道妙起工夫，委聚毫端篆作符。著相想存行呪訣，將來只是墨和朱。

號頭用處須天篆，元是皇人按筆書。蒼頡後天塵世字，用之總是惑迷愚。

陰陽吞啖運符中，心腎盈虧黑與紅。一箇乾坤如許大，這些伎倆豈能通。

兩腎中間一點明，癡人守此欲通靈。誰知此處皆陰氣，若此陽晶隔萬程。

人言心下一包空，精氣元神聚此中。何似癡人容易惑，蓋綠不識主人翁。

妄將藏腑作雷霆，怒氣膨膨起震驚。擊破琉璃瓶子後，何曾聞得有雷聲。

一陽生處地雷復，外腎應非雷所居。穢濁聖賢難懺悔，將來必定被雷誅。

心肝脾肺腎膽府，噓呵呬嘻呼吹取。父母後天陰陽氣，如何可以祈晴雨。

涕唾津精氣血液，七件皆陰總無益。身中只有一陰陽，江湖多少無人識。

有言臍下寸三分，作用金光此處存。豈識此中陰濁氣，運成穢濁不堪聞。

妄言一竅在眉心，直入三分可許深。誤殺世人真可笑，如將䃋石作黃金。

臍輪後與腎相連，兩處空空總後天。若問先天玄妙處，除非得遇至人傳。

動雷有用雷霆煞，又等停星日月時。如此天機容易測，雨暘何用法來祈。

幾多道眼不曾明，役將松神輒現形。只為身中無主宰，陰魂假託姓名靈。

一員神將數家法，多是宗師撰造成。更過幾年多是假，行符呪水豈能靈。

道法難忘呪與符，必須道妙兩相扶。先天玄妙工夫到，呪訣符圖可有無。

法行大道合先天，呪訣符圖總是玄。至道杳然無所得，符圖呪訣也徒然。

道生於一復何疑，可以無為可有為。萬法本來歸一處，何分正一與清微。

本質雖殊炁不殊，當於親處下工夫。人身大抵同天地，造化陰陽總屬吾。

無心兀兀坐多年，將謂神仙已有綠。不解龍吟並虎嘯，但知空坐也徒然。

頑石中空藏白玉，縱饒見得光生目。太陰元受太陽精，初八上弦圓十六。

本為同門共指迷，上根一覽悟玄微。若將此向愚癡說，生謗生瞋總是非。