祝融峰，去地高九千七百八十丈，在諸峰之北，最高，擁諸峰而直上。有祝融廟基，及青玉壇、光天壇、白璧壇、雷公池、風穴仙梨樹、上清院基。峰之東南，有李泌書堂。紫蓋峰，去地高四千五百丈九尺。其形嵯峨，有似麾蓋，因以為名。上有仙人池、七真閣，下有紫蓋院基、王氏藥堂。雲密峰，昔夏禹治水，登此峰立碑，紀其山高下丈尺，皆科斗文字。近代樵人，或有遇者，其碑至靈，隱而不見。又有禹溪及隱真平、斷石源、朱陵洞、丹崖仙人石室存焉。天柱峰，其形似柱，因以為名，亦名柱括峰。下有魏夫人石壇，或云魏夫人在此處得道。石廩峰，遠望如倉廩，其上方闊十丈，傳云傍通洞府。昔有洞門觀，胡浮先生常乘白豹遊之。又有小石廩峰，下有舜廟，又有華蓋、岣嶁、擲缽、回雁，皆小峰之數。雲澗，以其通於仙源而多靈藥，是有其名。出紫蓋峰，西逾聖壽觀，合壽澗南下嶽觀，分註平野，及有洞真澗。「五嶽洞天各有上真所治，不可以血食之神，同其雩祀，既協聖旨，爰創清廟。」是嶽也，啟夏之際，潔齋致醮，兼度道士五人，長備焚修灑掃，即開元十五年五月十五日明制也。《五靈經》云：「佐治者九人，従吏三百人，羽衛官三萬人，為國家祈真請命之地。」《上真記》云：太虛真人領南嶽司命，即炎老君也。潛山真人鮑君副治、霍山真人韓君佐治、金華真人黃君初平、天柱真人左君元放、南霍真人鄭君思遠、霍林真人許君暎、丹霍真人周君陽、紫虛元君魏夫人華存，並居佐命之曹，吳越楚蜀之會，皆當司察之。梁天監二年，周真人靜真再加弘葺，武帝賜三百戶莊田充基業。至隋大業八年，詔請蔡天師法濤、李天師法超住觀焚修，興行教法。其衡州府庫田疇什物，並賜觀資用。唐貞觀二年，太宗重書額，請張天師惠朗度道士四十九人，為國焚修。高宗弘道元年，請葉天師法善封嶽，辟方四十里，充宮觀長生之地，禁樵采，斷畋獵，罷獻琛，以為常典。觀內有田先生得道降真堂、劉天師真堂，後有尹真人上升壇。其觀碑文，隋學士曹憲撰，今見存焉。其夜雷電激吼，天地震動。今觀後約一里地，有朝天香壇存焉。唐貞觀二年，蕭天師靈護，廬陵人，時在嶽招仙觀，亂後荒涼。天師素能點化之術，遂點化黃白之物，投外藩，轉錢物而創觀宇。不數年，克致完合。貞觀五年，建尋真閣。「某是南嶽行者，今為本住九真觀殿宇破落，特將茶來募施主耳。」於是力士上聞，玄宗召見，嘉嘆久之，問曰：「爾有願否」對曰：「願郁郁家國盛，濟濟經道興。」上深加禮焉，俾於內殿披度，厚與金帛，津置令歸嶽中，修創觀宇。不數年而完全，道行逾高，聲流上國，尋有詔命，封為天師。乾元二年三月三十日得道。又有薛天師季昌，本綿州綿竹縣尉，在京舍官入道，誌操不群。將歸南嶽，上聞玄宗，玄宗嘉之，亦厚頒金帛。上命筆賦詩送贈，有序曰：「煉師初解簪裾，棲心衡嶽，及登道錄，慨然來茲，願歸舊居，以守虛白。不違雅誌，且重精修，忽遇靈藥誌人，時來城闕也。乃賦詩一首寵行云爾。」詩曰：「洞府修真客，衡陽念舊居。將申金闕要，願奉玉清書。雲路三天近，松溪萬籟虛。猶期傳秘箓，來往候仙輿。」後封天師。天師又師司馬天師，玄宗禮重，呼為道兄。凡是觀中什物，多是恩賜。臨行，又贈金器一百事、銀器二百事，綿帛至多，皆有御劄。天師以乾元二年二月六日得道。自離亂後，焚燒蕩然，雖重修舍宇，竟未完復。唯存恩賜鐘一口，重四千斤。咸通中，有王尊師名因節住持，道行出眾，營緝至多，聲達京師，為王侯所重。今在北嶽，封總教大師。觀後有白雲先生藥堂。又有一小池，名甘泉。其泉味甘，煎茶似乳，舊日亦有甘泉院。《傳》云：「夫人自撫州乘龍飛來至此。夫人，晉太尉舒之女，諱華存，號上真紫虛元君。」有臺閣，儀像儼然。又云：「晉咸和年於此修道。」又北去半裏，有神溪投龍潭，每修齋畢，投金龍於此。尋赴闕庭，詔封為帝師，號廣成先生。卻復茲地，未幾而羽化。今石室有昔時鐫石為醮壇、天寶臺、碓硙、甕缶、棋局、茶竈、燈臺，皆就石而琢成之，今悉存焉。上有朝天壇，昔日張真人曇要上升之處。又下有投龍潭，每修齋畢，投金龍於此也。陳真人興明，居元陽宮，晉武帝大始元年三月一日上升。胡浮先生，姓施，名存，居洞門觀西峰構虛閣，晉惠帝永康九年四月上升。尹真人道全，居嶽觀溪，晉懷帝元嘉元年正月九日上升。徐真人靈期，居上清宮，宋元徽二年九月九日上升。陳真人惠度，居古玉清宮，齊武帝永明二年五月十三日上升。張真人曇要，居招仙觀，齊延興元年七月三日上升。張真人始軫，居九仙宮，梁天監三年七月十三日上升。王真人靈輿，居中宮，梁天監十一年七月十三日上升。鄧真人郁之，字玄寂，居洞門觀，梁天監十年十二月三十日上升。又有雙襲祖、雙子辨二人，相次得道。殷先生景童，天寶十七年七月三日得道。蕭先生靈護，弘道三年八月十五日得道。李天師思慕，天寶十四年八月廿六日得道。何尊師隱其名，天寶二年十月十五日得道。薛天師季昌，乾元二年二月六日得道。王天師仙喬，乾元二年三月三十日得道。傅天師待仙，乾元三年十一月七日得道。董先生秦仙，大歷元年十一月六日得道。玄和張先生太空，大歷七年二月八日上清宮得道。李先生德琳，大歷十二年九月五日中宮得道。田先生良逸，元和六年正月七日在降真院得道。廣成劉先生玄靜，大中五年五月十一日得道。周尊師混汙，會昌二年正月得道。韓威儀，大中元年上清宮得道。田先生有弟子陳徵君、馮徵君、張徵君三人，不就徵，皆於天臺山相次得道。赤松子者，神農時雨師也。服水玉以教神農，能入火自燒。數往昆侖山中，常止西王母石室中，隨風雨上下。炎帝少女追之，亦得俱去。至高辛時，復為雨師焉。王母者，神人之面，蓬發戴勝，虎爪善嘯，巖居，名王母，在昆侖之墟焉。贊曰：渺渺赤松，飄飄少女。接手翻飛，冷然雙舉。縱身長風，俄翼玄圃。妙達坎巽，作範司雨。田先生，實衡之攸民，間世所出，天然真氣，生而知道，醇孝養親，得混樸自然之理，言貌不飾，裘褐垢弊。侯王禮重，我亦不榮，氓隸給輕，我亦不陋。驅役鬼神，意往即至。一入衡嶽，逾五十年，九百門人，皆是軒冕，請為法主，一作帝師，即先生之道，其可知也。儀形可質，圖寫存焉。自始及今，未有稱述，黃承其闕，序以贊云：靈根獨秀，真人間生。仙非積學，道乃天成。汪汪德貌，落落神情。茲形如在，猶可作程。