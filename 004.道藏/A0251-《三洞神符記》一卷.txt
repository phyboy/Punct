《道門大論》曰：一者陰陽初分，有三元五德八會之氣，以成飛天之書，後撰為八龍雲篆明光之章。陸先生解三才，謂之三元。三元既立，五行咸具。以五行為五位，三五和合，謂之八會，為眾書之文。又有八龍雲篆明光之章，自然飛玄之氣，結空成文，字方一丈，肇於諸天之內，生立一切也。按《真誥》紫微夫人說，三元八會之書，建文章之祖，八龍雲篆，是根宗所起，有書之始也。又云：八會是三才五行，形在既判之後。亦書云：靈寶赤書五篇真文，出於元始之先。即此而論，三元應非三才，五德應非五行也。此正應是三寶丈人之三氣。三氣自非五德耳。故《九天生神章》云：天地萬化，自非三元所育，九氣所導，莫能生也。又曰：三氣為天地之尊，九氣為萬物之根。故知此呂兀，在天地未開，三才未生之前也。宋法師解八會祗是三氣五德。三元者，一曰混洞太無元高上玉皇之氣，二曰赤混太無元無上玉清之氣，三曰冥寂玄通元無上玉虛之氣。五德者，即三元所有三五會，即陰陽和，陰有少陰、太陰，陽有少陽、太陽，就和中之和，為五德也。篆者，撰也，撰集雲書，謂之雲篆。此即三元八會之文、八龍雲篆之章。皆是天書，三元八會之例是也。雲篆明光，則五符五勝之例是也。八會本文凡一千一百九字。其篇真文，合六百六十·八字。是三才之元根，生立天地，開化人神，萬物之由。故云有天道、地道、神道、人道，此之謂也。《玉訣》云：修用此法，五篇皆分字數，各有四條：一者，主召九天上帝，校神仙圖籙，求仙致真之法。二者，主召天宿星宮，正天分度，保國寧民之道。三者，攝制酆都六天之氣。四者，勑命水帝，制召龍鳥也。其諸天內音，一天有八字，三十二天合二百五十六字。論諸天度數期會，大聖真仙，名諱位號，所治官府，臺城處所，神仙變化，升降品次，眾魔種類，人鬼生死轉輪因緣。其十三字是五方元精名號，服御求仙、鍊神化形、白日騰空之法。餘一百二十二字闕元音解。二者，演八會為龍鳳之文，謂之龍書。此下皆玄聖所述，以寫天文也。三者，軒轅之時，蒼頡傍龍鳳之勢，採鳥跡為古文，以代結繩，即古體也。四者，周時史籀變古文為大篆。五者，秦時程邈變大篆為小篆。六者，秦後吁陽變小篆為隸書。又云：漢謂隸書曰佐書。或言程邈獄中所造，出於徒隸，故以隸為名。此即為六書也。

又有雲篆明光之章，為順形梵書，文別為六十四種，播于三十六天。今經書相傅，皆以隸字解天書，相雜而行也。

一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八日隸書。王莽時使司徒甄豐校定文字，復有六書：一曰古文，孔子壁中書，二曰奇字，古文異書，三曰篆書，四曰佐書，即隸書，五日繆篆，所以摹印，六曰鳥篆，翻言也。倉頡始書，已應有筆。《詩》云彤管，則是筆也。而言蒙恬造筆者，蓋恬為秦將，三世有名，制削筆精，能獨擅名也。漢和帝時蔡倫始造紙爾。前唯書簡牒。牒者，詮牒語事也。簡者，在簡而不繁也。但知本是天書金簡，餘地書已下，八體六文，皆從真出外，學者自更詳之。又未知何時書於此經在紙作卷。今謂劫初已自有筆，太真所書，何言無也？及以八體六文等耶？以天尊造化，具一切法也。後人承用，自有前後耳。六文，一曰像形，日月是也，二曰指事，上下是也，三曰形聲，河海是也，四曰會意，武信是也，五曰轉注，考老是也，六曰假借，令長是也。

一切萬物，莫不以精氣為用。故二儀三景，皆以精氣行乎其中。萬物既有，亦以精氣行乎其中也。是則五行六物，莫不有精氣者也。以道之精氣布之簡墨，會物之精氣，以卻邪偽，輔助正真，召會羣靈，制御生死，保持劫運，安鎮五方。然此符本於結空，太真仰寫天文，分置方位，區別圖像符書之異。符者，通取雲物星辰之勢；書者，別析音句詮量之旨；圖者，畫取靈變之狀。然符中有書，參似圖像。書中有圖，形聲並用。故有八體六文，更相發顯。

八顯者，一曰天書，八會是也，二曰神書，雲篆是也，三曰地書，龍鳳之像也，四曰內書，龜龍魚鳥所吐者也，五曰外書，鱗甲羽毛所載也，六曰鬼書，雜體微昧，非人所解者也，七曰中夏書，草藝雲篆是也，八曰戎夷書，類於蜫蟲者也。此六文八體，或今字同古，或古字同今，符彩交加，共成一法，合為一用，故同異無定也。此依宋法師所說，未見正文。而三洞經中，符有字者，如古文《尚書》中有古字，與今同者耳。

太上道君於南丹洞陽上綰，為學士王龍賜說此靈文玉字之訣。但未知定是何世所注。學者尋之。又說諸修行符醮五方思存禳災等法，然正是解訣八會之文，而就本文理中復明理，如解真文中更明感通之理。《定志經》又云：出思微之義？事中復有事，如《玉訣》中復明傳經及盟授威儀之事。然諸經中凡有解訣，皆通謂之《玉訣》也。

《三皇經》云：皇文帝書，皆出自然虛無，空中結氣成字，無祖無先，無窮無極，隨運隱見，綿綿常存。

《諸天內音經》云：忽有天書，字方一丈，自然見空，其上文彩煥爛，八角垂芒，精光亂眼，不可得看。天真皇人曰：斯文尊妙，不譬於常。是故開大有之始，而閉天光明。以寶其道，而尊其文。其字宛奧，非凡書之體。蓋貴其妙象而隱其至真也。

《靈寶經》云：赤明開圖，運度自然，元始安鎮，敷落五篇，赤書玉字，八威龍文，保制劫運，使天長存。此之龍章也。

《紫鳳赤書經》云：此經舊文，藏在太上六合紫房之內，有六頭獅子巨獸夾墻，玉童玉女侍衛鳳文。

三元布經，皆刻金丹之書，盛以自然雲錦之囊，封以三元寶神之章，藏於九天之上大有之官，謂之玉牒金書。又云：以紫玉為簡，生金為文，編以金縷，纏以青絲。《太上太真科》云：玉牒金書，七寶為簡，又名紫簡。

《本行經》云：道言：昔禪黎世界隊王有女字絓音，生仍不言，年至十四，主怪之焉，乃棄女於南浮長桑之阿空山之中。女行山周市，忽與神人會於丹陵之舍栢林之下。神執絓音右手，題赤石之上，語桂音曰：汝雖不能言，可憶此也。天為其感，愍其疾，遣朱宮靈童下教絓音治身之衛，授其赤書八字。絓音於是能言。《靈寶玉訣經》云：道告阿丘曾曰：汝前生與南極尊神同在禪黎世界，於丹陵之舍栢林之下同發道意，爾時南極姓皇字度明，執汝右手，俱題赤石，以記姓名，南宮即書汝筆跡題於南軒，今猶尚在，石字亦存，汝憶之不？丘曾心悟，舉目即見南極所主，南壁刻書云：太甲歲七月一日皇度明王阿丘曾同於丹陵栢林下發願，合二十三字，字甚分明。

《五符經》云：五符一通，書以南和之繒，南和，赤色繒也。封以金英之函，印以玄都之章，付震水洞玄之君。《仙公請問經》云：《道德上下經》及《洞真玄經》、《三皇、天文》、上清眾篇詠等，皆是太上所撰，而為文書於南和之繒，故曰題素也。

《內音玉字經》云：天真皇人曰：諸天內音自然玉字，字方一丈，自然而見空玄之上，八角垂芒，精光亂眼，靈書八會，字無正形，其趣宛奧，難可尋詳，皆諸天之中大梵隱語，結飛玄之氣，合和五方之音，生於元始之上，出於空洞之中，隨運開度，普成天地之功。天尊命天真皇人注解其正音，使皇道清暢，澤被十方。皇人不敢違命，按筆注解之曰：形魂頓喪，率我所見，聊注其文五合之義，其道足以開度天人也。和合五方，無量之音，以成諸天內音，故曰五合之義也。

《太平經》云：文者生於東，明於南，故天文生東北，故書出東北而天見其象。虎有文章，家在寅。龍有文章，家在辰。文者生於東，盛於南，是知真文初出在東北也。

《玉清隱書》有帝簡金書、玄玉籙籍，可以傳玄羽玉經也。又云：自非帝圖玉籙者，不得聞見上皇玉慧玉清之隱書、金玄隱玄之羽經也。

《眾篇序》云：元始命太真按筆，玉妃拂筵，鑄金為簡，刻書玉篇，五老掌錄，祕於九靈仙都之宮，雲蘊而授葛仙公之經也。

《金根經》云：太上大道君以大洞真經付上相青童君，掌錄於東華青宮，使傳後聖，應為真人者。此金簡玉札，出自太上靈都之宮，刻玉為之。

《太真科》云：丹簡者，乃朱漆之簡，明火主陽也。墨籙者，以墨書文，明水主陰也。人學長生，遵之不死。故名丹簡墨籙，祕不妄傳。

天皇手執飛仙玉策，人皇手執上皇保命玉策，地皇手執元皇定錄玉策。

《三十九章經》曰：太上有瓊羽之門，合延為胎，命之王玄，一為三氣之尊，元老為上帝之賓，並扶兆身，神臺刊名於福連之簡。又曰：太上金簡玉札，為福連之書。

《飛行羽經》云：金書玉籙，乃琅蚪瓊文也。

《金房度命經》云：太常靈神都宮中，有金房度命迴年之訣，皆鑄金為簡，刻白銀之編，紫筆書文也。

《玉訣經》云：元始赤書五篇真文，置以五帝，導以陰陽，轉輪九天之紐，運明五星之光也。

《本相經》曰：吾昔赤明元年與高上大聖玉帝於此土中鍊其真文，以火瑩發字形爾。時真文火漏，餘處氣生，化為七寶林，是以枝葉成紫書金地銀鏤玉文，其中及諸龍禽猛獸一切神蟲，常食林露，真氣入身，命皆得長壽，三千萬劫當終之後，皆轉化為飛仙，從道不輟，亦得正真無為之道。

《聖紀》云：浮提國獻善書二人，乍老乍少，隱形則出影，聞聲則藏形，時出金壺四寸，上有五龍之檢，封以青泥，壺中有墨汁，若淳漆，灑木石皆成篆隸科斗之字，記造化人倫之始。老君撰道經垂十萬言，皆寫以玉牒，編以金繩，貯以玉函。及金壺汁盡，浮提二人乃欲刳心瀝血，以代墨焉。

《玉清隱書金虎符》云：鬱儀赤文，招日向輿，結璘黃章，與月共居。《上清消魔經》：啟洞門於希林，尋靈跡於丹穴，發元天之朱匱，望上清之瓊札，玄書既刻於玉章，絳名始刊於靈闕，四遇三元於玄宮，六造五老於靈室。

《八素經》云：八素真經玄文生於太空之內，見於西龜之山，玄圃之上，積石之陰。《八素高玄羽章》：靈文鬱乎洞標，紫字煥乎瓊林，神光流輝於九元，金音虛朗於紫天，文威煥赫；氣布紫庭，眾真晏禮，稱慶上清。

《玉帝七聖玄記》云：爾乃迴天九霄，白簡青錄，上聖帝君受於九空，結飛玄紫氣自然之字，玄記後學得道之名，靈音韻合，玉朗稟真，或以字體，或以隱音，上下四會，皆表玄名空生，刻書廣靈之堂。舊文有十萬玉言，字無正類，韻無正音，自非上聖，莫能意通。積七千年而後，崑崙之室，北洞之源，字方一丈，文蔚煥爛，四合垂芒，虛生晻藹，若存若亡。流光紫氣拂其穢，黃金冶鍊瑩其文，遂經累劫，字體鮮明。至中皇元年九月十七日，七聖齊靈清齊長宮，金青盟天，脆誓告靈，奉受靈文。高上解其曲滯，七聖通其妙音，記為迴天九霄得道之篇，刻以白銀之簡，結以飛青之文，藏於雲錦之囊，封以啟命之章，付於五老仙都左仙公掌錄瓊宮也。

《玉帝七聖玄記》云：七聖玄記，迴天上文，或以韻合，或以支類相參，或上下四會以成字音，或標其正諱，或單復相兼，皆出玄古空洞之中，高真撰集，以明靈文。後學之人，若有玄名者，得見此文，青空捒初角切名，四司所保，五帝記名也。

《八素經》云：西華宮有琅簡蘂書，當為真人者，乃得此文。

《三洞珠囊》云：西王母以上皇元年七月於南浮洞室下教，以授清虛真人王君，傳於夏禹，禹封文於南浮洞室石櫃之中。櫃亦有作此碽者。故《<ahref="/wiki/%E5%A4%AA%E4%B8%8A%E6%B4%9E%E7%8E%84%E9%9D%88%E5%AF%B6%E4%BA%94%E7%AC%A6%E5%BA%8F"title="太上洞玄靈寶五符序">五符》云：九天靈書，猶封於石碽是也。今檢諸字類，無此碽字也。《玉訣》下云：五老真文，封題玉碽。亦其例也。孔靈符《會稽記》云：會稽山南有宛委山，其上有石，俗呼為石簣。壁立干雲，累梯然後至焉。昔禹治洪水，厥功未就，齋於此山，發石簣，得金簡字，以知山河體勢，於是疏導百川，各盡其宜也。

收視反聽，攝念存誠，心若太虛，內外貞白，元始即我，我即元始，意到運筆，一炁成符。若符中點畫微有不同，不必拘泥，貴乎信筆而成，心中得意妙處也。但清微中抹筆之法，須分水火。如祈雨雪，行水鍊，治陽病，悉用水筆。祈晴、起電動雷、袪殟、行火鍊、治陰證，悉用火筆。或三天諱，或五帝諱，隨宜用之。

木公扶桑蒼皇君，白元太一左無英。桃康保命衛生根，出入華房混百神。玄中太皇開八門，回度五常運法輪。混沌洞虛無期劫，徊風離合植神靈。祖劫化生明三景，諸天唯道為我身。鬱羅大有妙梵氣，九和十合映始青。普度天人飛五戶，變化自然升上清。青帝護魂無形影，無窮無極蹈玄英。洞景嘯咏馭太霞，金真流響朗雲營。攝氣聚煙執符籙，死魂生身別至真。統御飛雲育九氣，俯研洞惠自然神。

朱陵南昌有帝真，勑制地祇侍送迎。受鍊更生出五戶，永離鬼宮仙道成。逼合鬼羣除罪簿，隨劫輪轉滅惡根。韓司主錄隨所度，諸天嚴校衛形魂。祖劫渺渺運大羅，玉山白石會上京。好生韓君延壽筭，度厄迴骸起死形。時刻升遷超三界，逍遙稽首玉帝尊。空洞自然合梵氣，魂神澄正身光明。生死受賴皆即度，億曾萬祖苦不經。反形遊行太空際，受化更生為貴人。赤帝養氣通營衛，不生不滅使長存。三氣飛騰擲火鈴，赤字凝章聚元精。悟理兼忘體洞真，獨步飛升宴玉京。

飛天煒燦齊天鈞，皓景元老攝黃兵。萬帝設禮諸天唱，河海靜默嶽藏雲。日月停輪合三景，璇璣星斗齊八經。羣魔鬼精滅形爽，迴尸起死骨成人。通玄究微悉其章，流輝感激渺神英。萬道宗祖大乘逸，窈窕瓊華德可勝。金闕玉京陰陽室，鬱羅蕭仞寶臺明。尸解返形窮造化，九宮通徹噏金涬。洞煥三色青黃白，內外蓊冥形氣神。白帝侍魄營固守，碧落懸珠引妙真。禁制龍虎威慶雲，倏欻寂響度天人。遇值經法普得濟，全其本年咸善心。永度三塗五苦難，歷關諸天魔王傾。監舉無拘天門制，三界五帝言上清。

元眇復色無復形，總氣彌羅浩太玄。項負白光成九象，始青開化杳無邊。玄冥公子度真符，太一元君掌列仙。彤輝絳瑞舞胎仙，飛軿玉彩射芝田。九龍驟首吐火珠，玄龜炎迸吐金蓮。國安民富欣太平，土作碧玉與斗連。日月星宿旋玉衡，神風靜默山吞煙。飛天下觀琳琅響，冥慧天真合自然。遊行三界入金門，輪轉不滅灾不干。黑帝通血流脉津，中理五氣貫百川。三十五分回五常，元綱流演箕斗旋。歷度風澤金剛天，綱紀滋生萬氣全。九和十合能變化，飛晨稽首玉帝前。

結精飛英八角芒，鬱勃太空煥景房。百魔隱韻氣靈寶，自然離合植陰陽。無無上真為天根，渺渺劫仞若存亡。大行梵氣周十方，無量玄奧難可詳。總靈上老握五斗，嚴攝北酆掃不祥。溟涬大梵運赤明，遼廓龍漢紀延康。三十二天按節度，故作五篇鎮帝王。統御萬天威八景，回死作生保至陽。三素紫煙循上下，黃帝中主招迴黃。泥丸絳宮合百神，攝魂還魄無滯殃。總監眾靈掌大魁，碧落空歌讚法王。諸天大聖同稱善，全其本年無中傷。濟度垂死絕而生，超凌無色混太皇。萬仙輔翼成至道，宿命因緣始可當。