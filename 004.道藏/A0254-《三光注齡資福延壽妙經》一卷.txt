道言：吾隱六合之內，處明堂之中。守鍊精魄，自然衝衝。明達四遠，萬境咸通。開闢之始，道之先宗。吾陳此因，說子之身。子須祕受，勿施於人。天有七機，亦有三光。半應其機，光應其罡。斗有七孔，來應五臟。安靜怡神，名正修養。耳則不可以亂聽，眼則不可以視惡.鼻則不可以聞臭，口則不可以雜味。虛中三光，周流遍體。頭以爲天，足以爲地。道法濟人，自然之然耳。耳若亂聽，聲色敗人。眼若視惡，真光不明。鼻若聞臭，玉真不清。口若雜味，身多病生。是故，病從口入，福從色敗。子若戒之，命同天在。能服金液，飛仙必尅。能服還丹，堅骨延年。子若有志，但於名山。無爲無欲，安而復遷。莫同凡俗，貪欲爲冤。大道玄聖，在子目前。斗覆子形，光映子精。密而行之，方得道成。