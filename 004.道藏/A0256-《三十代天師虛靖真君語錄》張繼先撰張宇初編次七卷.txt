宇宙之間，鍾光嶽靈淑之氣，惟人。而人之修乎身也。有諸內必形諸外，固凡蘊蓄之素者，其能已於言乎。雖老莊氏之學，墮肢體，黜聰明，凡役乎外者，一切斥絕，務一返乎內。而至於垂世立教之道，亦必因言而後達且著焉。由是觀之，遊方之外者，豈盡以言為無所用者哉。蓋其於言也，若太空行雲，澄淵微瀾，隨其動止而成文，不可以跡見之也。若儒之於言也，達則雄邁，放逸之情肆；窮則羈愁，感慨之語發者，異矣。雖然，其道隆神化之久，與天為徒久，豈必以言之有無，而後謂之至哉。三十代祖虛靖真君，以靈悟宿植，遭熙洽之朝。在崇寧、靖康間，徽廟崇道尤篤，而真仙輩出。與真君上下一時者，若徐神翁、王文卿、林靈素也。凡驅禁祟，平潮孽，驗縈襘，往往有異徵。暨國運艱否，預達灾朕，及致風霆暘雨，特指顧問。其道神行著，誠足以羽儀天朝，澤被含品矣。雖相去數百載，迨今人猶道慕之。豈惟誇一時而後竟浪浪無聞者比哉。舊傳《應化錄》，載述勳行詳矣。凡真君流示世教之語，陶冶性靈之篇，又皆足以警迷啟蔽，非遊神於胚腪坱圠之初，蟬蛻於膠轕塵滓之表，無毫忽足以介其中者，其所造詣，能若是哉。四方傳誦，願見者惜不獲其全。往嘗刊行，久亦遺缺，因采之名山，重鋟諸梓，以廣其傳。庶俾冠褐之士，慕向之流，探索於言外意表，以悟火符之秘，窮鉛汞之妙，有餘師矣。以是而進乎道德之域，若所謂廣漠之野，虛無之濱，當層峰高林之間，風清月霽之夕，哦詠其空歌靈韻，林唱泉答，又焉知其霓旌霞珮之不來降也哉。其可不與老莊氏之言而並傳乎。宇初忝嗣匪才，豈足以盡其讚頌揚美，嘗懼有所逸墜，姑序其槩於首，以俟諸大手筆焉。夫心者，萬法之宗，九竅之主，生死之本，善惡之源，與天地而並生，為神明之主宰。或曰真君，以其帥長於一體也。或曰真常，以其越古今而不壞也。或曰真如，以其寂然而不動也。用之則彌滿六虛，廢之則莫知其所。其大無外，則宇宙在其間，而與太虛同體矣。其小無內，則入秋毫之末，而不可以象求矣。此所謂我之本心，而空劫以前本來之自己也。然則果何物哉？杳兮冥，恍兮惚，不可以智知，不可以識識，強名曰道，強名曰神，強名曰心，如此而己。由是觀之，豈不大乎，豈不貴乎。然而輪迴於三界，出入於生死，而不能自己者，何也？蓋一念萌動於內，六識流轉於外，不超乎善而超乎惡，故有天堂地獄因果之報，六道輪迴無有出期。可不痛哉，可不悲哉。若夫達人則不然也。故齋戒以神明其德，一真澄湛，萬禍消滅。老子曰：致虛極，守靜篤，萬物並作，五口以觀其復。夫物芸芸，各歸其根，歸根曰靜，靜曰復命，復命曰常，知常曰明，不知常妄作，凶。所謂常者，越古今而不壞者是也。所謂妄者，一念繞起者是也。莊子曰:既以為物矣，欲復歸根，不亦難乎。在易也，其為大人乎。自接以往，慎于言語，節飲食，除垢止念，靜心守一，虛無恬恢，寂寞無為，收視返聽，和光同塵。瞥起是病，不績是藥。不怕念起，惟恐覺遲。譬如有髮，朝朝思理。有身有心，胡不如是，行住坐卦，勿使須臾離也。無何有之鄉，華胥氏之國，吾其遊焉。

君不見千丈梯，倚於峻嶺，躡之可至顛峰，臨於陸地，則數尺墻不可越。梯非不及，所立者非。萬斛之舟，安於大川，濟之可涉江海，委於漱水，則數步溪不可渡。舟非不能，所安者非。吾家法鏢，上可以動天地，下可以撼山川，明可以役龍虎，幽可以攝鬼神，功可以起朽骸，修可以脫生死，大可以鎮邦家，小可以却灾禍。然得之在修，失之在墮。故匠者與規繩，不能使必巧;師者與模範，不能使必行。但人之恩情魔阻，名利障難，罪釁日增，未嘗少息。生形無父母，身外誰親？度日不過衣糧，積之何用？榮華富貴，秉燭當風，恩愛妻兒，同枝宿烏。高車大馬，難將長夜之遊。美妾艷妻，寧救九幽之苦。雕堉峻宇，白玉黃金，偶爾屬君，不可長守。茫茫三界，碌碌四生，一逐逝波，永沉苦海。莫待酆都使至，黑簿勾名。到此悔之，何及今日。汝去父母國，來親師匠門，攝驕擔笠，衝霜冒雨，傾肝游膽，來膽太上之真風，費信投名，拜受天師之祕錄。從發己去，革故日新，名雖奏於高穹，身尚拘於世網。從前恩愛，割絕漸休，日後冤憎，相逢莫結。惟是解紛挫銳，濟物救人，養性安恬，存神靜慮。攀緣既斷，火必息於心猿;妄想不生，內自停於意馬。知身是患，見命為真，陽不煦生，陰不幽死。自是大風不動，劫火難燒，念既絕於三尸，性豈著於五慾。瑤臺閥苑，為自己之家鄉;愛海恩山，是他人之活計。人生何定，白首難期，日月迅速，下手猶遲，若更蹉跎，空成涼倒。此生幸到寶山，不得問時空手。伏願皇基永固，聖壽延長，四夷不戰，來王萬國。無私自化，然後十方三界，六道四生，一切有情，俱登道岸。今則玄壇己就，開度俄臨，不敢久立學人。伏惟珍重。

馬休糧來，特承附書，復審已移成都，雖跋涉少勞，所履泰定。法籙且竢盟申，謹須躬臨盟佩，以全儀式。因風聊布于誠，休糧去別奉狀。六月十三日，某上望之太守。

久違冰表，遠損瓊絨，喜聞起居，克臻沖適。欣惟安府侍郎，結髮從道，奮身守儒，浩乎學海之巨波，卓爾文林之偉傑。佇看大用，以副群心，即遂參承，但深欣偉。某上真定府太守。

某啟：久服徽名，阻親玄論，仰斗每勞於夢寐，披風遠隔於烟霞，雲會未遑，瓊絨首辱，荷至誠之尤甚，顧鄙野以何堪。共惟明權，玉闕高仙，瑤臺上客，棄利名之韁鎖，務道德之樞機。罔象存神，探玄珠於赤水。恬和養性，合至理於華胥。更宜拯濟難危，提引愚下，全盡真人之德，發揮太上之風。庶幾羽蓋龍鱗，共訪華陽之境。雲旌霓輦，同遊太極之天。

曩者所授功法，乃得聖師口訣，更在勤行。雖然不白日輕舉，亦得身色無遺，在世延年，長生不死矣。奉祝，奉祝。某上林公道友。

瓢笠無情，雲烟奚取。金門紅霧，漫為天上之遊。白石清泉，方保山中之適。萍模偶成於會合，雲泥各致其逍遙。一隔江山，屢移寒暑，閑名日起，浪跡時餒。靖惟道本自然，神非別有，明月周流碧漠，光本無形；白雲來去青山，色非有跡。一查入繭而蛾去，雀赴水而蛤生。變化斯須，循環影響，趨向不干於模擬，浮沉自得於方圓。萬象有殺有生，春花秋落;一氣互消互息，夜露朝蹄。五湖放浪於扁舟，三島翱翔於玄鶴。升高須遠，就下無難，不昧先機，方為達者。遠承梅驛，徑復華簣，幸閟沖和，適符欺記。

昔三天之後，父往而子來，今諸錢之師，兄辭而弟受。當小臣之披戴，祈太極以鑒知，將儲福於微躬，實難忘於大賜。臣無任。

時不逍人，悮蒙天眷，恩沾同氣，慶洽私門。自愧寵驚實增，欣抃誠惶誠恐。伏念臣頃當總角，獲奉清光，七換歲華，三頒詔節，構漏楶雲眉之宇，以便焚修；賜宣和御禮之經，俾成功行。俄下漏泉之澤，及臣同產之兄，遭遇踰涯，報稱何地。茲蓋伏遇特崇，教範無間，擷蒙義重天倫，推及臣子。雖緣故例，實駭當時。犬馬之心，所當自竭，鳳鷥之宇，何極其榮。中殫香火之誠，上祝岡陵之壽，臣瞻天望聖，激切屏營之至。謹言。

翱翔數仿間，何異九萬里。大道蕩無名，無彼亦無此。停哉元規翁，斯言逍盡矣。一物自太極，志士標高擬。鵬乎與明鳩，涉辯非至理。有形相變化，不出六合里。飛躍涉程途，底用嘲遠遍。廼識逍遙游，深遠發玄旨。講罷四窗間，忘言空隱几。

運使徐中奉，尋李隱者于本部，因臨訪上清，遂得煮茶款話，至夜分乃散。明白悅耳，信有瑰偉崇高，變通之論，山川之秀亦有增。明日分袂。時宣和五年，其略於是篇也。西風初飄飄，白露仍嚷嚷。有人浮大川，東巡抵饒陽。實受九重書，因之訪丹房。山氣龍虎明，青林雲表長。與予適相值，議論清冰霜。已暮更秉燭，坐偶新月涼。玉蟾毆羽烟景，金颷扇天香。影落如鄉屑一云，爛然獻奇祥。六合無異色，五峰同秋光。錦袍誦塵世，騎鯨隔川梁。君期踐玄約，渺渺空中翔。

佳汝久虛淡，有才弗願仕。為犬白雲間，挈家從遊此。所蘊既超特，玄理可坐致。停哉明主命，不以奪我志。一變江海才，總無塵土氣。聞之蛙陽令，拔宅脫凡世。此事在精修，勉旃湯氏子。

一室絕塵埃，和風撼瑤竹。滿几惟琴書，瀟然異塵俗。時時操寸毫，節象數囊錢。或同務玄子，揪梓兩三局。夜對隔林月，膝上奏神曲。更深興未闌，徐徐啟絨軸。好來青城君，雲開遠山線。

纔到巍峨畔，還登翠碧重。調青農白雪，琴靜撫黃鍾。履踐古人道，追遊仙者蹤。自來多福力，相信各疏慵。何處不為樂，此心知所從。還如一片月，掛在萬年松。

一則青城翁，今經數旬朔。天炎春氣闌，山花旋零落。時時與攀慕，西跳步瑤閣。無乃戀人問，笙歌正甜樂。歸來方外傳，踐我綠巖約。回照閃餘輝，芙蓉出金削。

觀君詞語中，具引先賢事。了然道在茲，不行而善至。君今真至矣，奏樂求真知。一言見君子，困難盡於辭。知君貫老莊，亹亹蹈大荒。劇談玄中玄，豁落無邊旁。有學必有待，不與諸魔對。涉景若與知，何嘗訝譎怪。疑論渙己釋，則信為善士。主善以為師，天真坐可致。人問猶論分，仙事宜任運。有命終出倫，盡死即待盡。大道非問象，明明萬物上。使我一間知，應是快神爽。休更論淺深，斯言盡誠心。時哉且落魄，此語吾所欽。傍聽亦噗嗤，不責於仁慈。所幸異流俗，事物中思惟。

食棋不須豐，古人貴量腹。一飽尚何求，人珍非所欲。犀筋散未下，但折平生祿。造物賦人料，多少有數目。更思途中痺，皆緣食不足。莊白又重鴉食，此篇時一讀。

衣服貴適宜，冬裘與夏葛。路茲修行人，初不事精潔。輕紗並麗吊，樣新價亦剔。每謙數千錢，拙工亂裁截。些小未稱身，中心已不悅。曾知有貧者，冬夏皆皮裂。

道不遠，在身中，物則皆空性不空。性若不空和氣住，氣歸元海壽無窮。欲得身中神不出，莫向靈臺留一物。物在身中神不清，耗散精神損筋骨。神敏氣，氣留形，不須雜衛自長生。術則易知道難悟，既然悟得不專行。所以千人萬人學，畢竟終無二一成。神若出，便收來，神返身中氣自回。如此朝朝還暮暮，自然赤子產真胎。

虛空蕩蕩無邊岸，日月東西互賓錢。東賓西錢幾時休，生死場中如掣電。本來真性同虛空，光明朗耀無昏蒙。偶因一念落形體，為他生死迷西束。堪嘆世人全不覺，死即哀兮生即樂。不知生是死根由，只喜東升怕西落。東升西落理當然，休將情識相牽纏。不信但看日與月，朝昏上下常周天。生非來兮死非去，無有相因隨所寓。六道輪迴浪著忙，真人止在虛空住。真人住處無室廳，鄰風伴月同清虛。莫謂靈光只些子，包羅法界無遺餘。法界包羅大無外，密入纖塵小無內。飢寒灾禍不能加，物物頭頭歸主宰。一堆塵土百年形，如舟泛水憑人行。忽朝舟壞人登岸，枯木無主從沉傾。莫腐莫回顧萬水，千江幾番渡這回。到岸好焚舟不須，更說波濤苦有緣。舟居不居終不虞，昨夜風雷撼山嶽。虛空不動常如如，識得真空方不昧。古往今來鎮長在，掀翻世界露全身。盡度衆生超苦海，真空消息非頑空。縱橫變化無終窮，聽我一歌空里曲，鐵蛇飛上崑崙峰。

休休休，歇歇歇，休休歇歇無分別。千般要妙萬般玄，只是教人各休歇。既能休，復能歇，一切情緣皆斷絕。飢准渴飲困時眠，萬死千生沒交涉。古聖賢及明哲，一性綿綿周浩劫。光明相照合真空，休歇之餘更無剔。地獄種，作寬業，六識熾然如火熱。立我爭人昧休歇，甘受碎身並拔舌。休與歇，真口訣，無愚無智無工拙。從上師真只恁修，不遇知心誰肯泄。休非休，歇非歇，大用現前無扭捏。主張元化絕形蹤，囊括虛空超起滅。亦無休，亦無歇，歇歇休休皆強說。欲知真歇與真休，一輪皎潔中秋月。

紅霞映朱欄，白雲隱青山。塵中人不到，雙鶴舞柴關。瑤琴一曲詩數篇，山童煮茗爐無烟。為思塵世去遊樂，一則洞天今幾年。湘江江上月初白，湘浦浦邊風色清。斷腸聲咽玉笛碎，愁殺霜堤多少情。人生總浮玄。仙家依舊春，歸去來兮樂吾真。

任從他，儘教他，莫管他，他是他非奈我何。盡日閑同方外友，高吟落筆如懸河。世上無心結凡累，匣中有劍降陰魔。長生已悟玄關旨，從教烏兔走如梭。塵勞泊投誠堪惡，孰肯飄蕩隨蹉跎。靜處每思喧處事，到頭空白競噓呵。任從他，儘教他，莫管他，但從元氣養沖和。有時恣把丹書讀，亢事閑尋玉珍歌。我心非石不可動，任從俗論生乖訛。松替布褐且自樂，豈戀浮華張綺羅。神爐交購鍊金液，混乎湛湛而日多。功行圓成共歸去，飄飄飛蓋拂霄河。任從他，儘教他，莫管他。

休言大道無為作，須向房中明橐籥。過時不動片時間，紫霧紅光亂灼灼。青龍喜，白虎惡，赤蛇纏定烏龜殼。縱然過得尾閭關，又被曹溪路隔著。兩條直上絜丹田，決言上有三清閣。閣下分明有玉池，內有長生不死藥。依時下手採將來，服了蓬萊受快樂。

吾結草庵山之中，旁人笑我名靖通。都來方寸間田地，大包世界同虛空。我庵非通亦非靖，玲瓏八面無形影。盈虛消息任天機，庵內主人都不省。有時風雪三冬天，山前盡日無人烟。頑空墨黑畫如夜，庵中光耀長周圍。有時風雷平地起，山沉江湧流雲氣。龍吟虎嘯萬形喧，庵內情緣無止起。環淹松竹連天青，冬不悴兮春不榮。人來謾笑庵居苦，徹骨貧來徹骨清。清貧生理十分好，翻億朱門多餓殍。君能認得自家珠，終身豈羨他人賞。庵似身兮主似心，欲明處主須參尋。驢胎馬腹河沙夢，那知鐵礦藏精金。高著眼晴速下手，只今覓取無中有。言窮理絕妄緣空，無毛獅子撩天吼。庵前大廈皆蘧廬，知音有幾同處居。若非捩斷縣崖手，誰解伊邊認得渠。問中有樂無人識，靜處工夫閒里得。自然妙用自然真，向上神仙皆此出。浮生短景甚悠悠，一切淹壞便須休。縛勸吾門諸學者，不昧此處須早修。

四海鯨魚不足釣，縱使上鈎吾不要。三島神仙不足誇，長生不死數如麻。驚人名譽不足恃，萬古英雄一場戲。些些富貴不足欣，何如野軒昏閑情一頁。洞然劫火纖芥盡，此時睡著都不聞。野軒野軒在何處，宇宙茫茫無入路。十千仙子浪中潛，百萬搏鵬地氏度。此一軒，實奇特，神不知，鬼不測，東徹西，南徹北，中心一竅塵沙國。塵沙國界有微塵，一一微塵一真人。一一真人一真源，威儀隊仗數亦然。時人若見野軒吏，正眼一獻皆奔走。呵呵呵，千古萬古野軒歌。

長生門戶誰不愛，只要自己下功夫。九宮臺上黃芽生，白玉池邊播桃在。撞動天關鬼神伏，撥轉地軸陰魔敗。河車搬上九童天，日月鍊成金世界。

思真洞兮雲水深，道人居兮鬼神欽。山花笑兮松竹陰，巖溜潺潺兮千古音。何時一造兮清神襟，攀石蘿兮共笑吟。

喜見石渾淪，忘育意獨真。還尋石橋約，一洗客京塵。香象丹爐靜，詩篇彩筆新。高霞不孤咦，搶手洞門春。

自得逍遙趣，從來樂靜居。水邊紅杏小，烟外翠筆疏。有物真常應，忘形內本處。人間役塵慮，到此盡消除。

傍水絃歌者，當倉執卷人。人心各有趣，天樂一何真。畏日初交夏，閑花尚是春。不隨寒暑變，只有劫初身。

立秋之夕，對酒成章，粗遣清景，以招佳詠。閃閃秋光好，行行萬寶成。松高孤鶴映，竹密一蟬鳴。大醉衣襟濕，空歌風度清。腰琴宜更作，楚澤有餘情。

拂袖麻源景，飄飄逸興清。不辭千里遠。獨步五雲輕。自有琴書樂，應無世俗縈。我慚阻追逐，回首謾馳情。

疏翠擁高軒，虚徐欲出雲。兩楹清蔭共，西有龍變軒故云一陣好風分。偏暎琴書席，難栖燕雀群。主人憐直節，孰敢巧操斤。

元規道人覽予《心說》，作頌見寄，次韻奉答。新文博不繁，披誦已清魂。意在諸緣外，心為萬法源。猶龍誰可測，牧馬自微言口。三復難窮處，重來得細論。

萬物紛然在，渾淪聲不流。昔人絃上取，今我意中求。水激崖邊石，風高島上秋。相看得真樂，天地共優游。

芍藥都零落，山泉遂有聲。盡知春去晚，深喜夜來睛。高柳拂僅一周淨，閑花照塢明。松問携好酒，今日思方清。

鄧程二子傳法於予，清壇事畢，賦詩以遺之。不閉三天道，難回三子誠。露章招有感，裂自巾喜為盟。神劍一日試，法燈千古明。內觀當自悟，至理本無情。

道貌古昂藏，聲名萬里香。紫霞衣飄渺，丹佩玉琳滾。寂寞居巖館，殷勤詠洞章。佇看功行滿，飛蓋上寥陽。

遲日滿高臺，書囊雲錦開。梅蒸陽氣透，林隱景光回。洞究千神恍，高吟萬惡摧。殷勤能啓祕，須仗出群材。

宿烏頻來語，尋巢未得間。小星明更近，高桂冷初攀。拂露松都在，因風信未還。豈無處歇處，青及謝家山。

應到最高處，翹思上古人。風來多柏子，雲去淨囂塵。溽暑不到處，天花自在春。仙蹤欲無著，流俗謾尋津。

優游且消遣，認取本來人。痛苦邊是妄，杳冥中有真。煎煩徒自累，恬恢即長春。君豈知予念，予身非子身。

屢賞中秋月，山堂亦悵哉。暫居行百日，常覺近三台。大木聲深夜，倚筆蔭靜階。倘非能自度，何以見歸來。近戶皆林杪，元非粒點成。山中行不遍，雨後看尤清。桃向天邊種，雲從嶺上生。不通雞犬到，時聽度鷥笙。驟爾升堂者，同乎白日仙。出一示深鄰聖像，超卓愧吾年。微月兼寒露，喬松問野田。宮成方數載，猶使扣鍾錢。正向西窗處，兩峰蒼翠排。白雲清畫入，玄鶴幾時固。剪𤞣如毛竹，鋤嫌繞砌苔。有時不開戶，烟雨蔽陽臺。

翛然元規夜坐，酌余德儒所惠酒。因成。共飲名家酒，三杯亦未辭張。據懷談道妙，舉筆賦新詩石。雖病仍牽率，為歡信渺瀰張。疏星聯遠漠，綠水湛前池石。未及裴君句，慚教樂所知張。倚然清且慧，泰定默如癡石。有美新荷近，無塵皓月隨張。山風來細細，銀燭耿離離石。青眼便為覽，朱簾莫下垂張。睡魔渾散釋，吟思愈清奇石。萬態付一笑，千春總片時張。此情能共適，得志任人嗤石。道重皆相契，心機獨祉為張。瞿曇作良友，老聖是真師石。四海無餘事，諸公足自怡張。仙巖拏釣艇，雲錦種丹芝石。世俗為無謂，吾人還有宜張。紅塵聊應跡，紫府去非遲石。終始懷觀子，友持愧伯慈張。功成當並駕，六合恣傲嬉。

酒厭高陽價，人懷中古情張。把杯聊共樂，對景發新聲石。十二分清氣，三千外世榮張。天真聊所適，俗禮莫相嬰石。蟬韻微微近，松聲宛宛生張。林風侵坐冷，山月照人明石。籟靜神尤爽，宵分氣尚橫張。星文玉燭煥，虎力紫毫輕石。得志非軒冕，游神必海瀛。中元聊醉此，寓意笑虛名。

醉倒尚誇雲液美，吟看尤覺羽毛輕張。松軒悵望情何限，竹檻留連興愈清石。水草遠含青翠色，野花仍吐細微英張。風來畫搧消殘暑，雨過秋蟬送晚聲石。仙境每看天路近，風騷不許世紛繁張。饒君先駕云間鶴，顧我還騎海上鯨石。白帝氣剛群動肅，道人心正百魔驚張。共欣淡泊居林石，翻笑驅馳到市城石。溪上且同三笑樂，飲中要與人仙爭。莫言酒量全輸我，會是詩名數石卿。

興為棲真來，情因昔人動張。昔人道非孤，今人心乃共石。靜有物外樂，清無世間夢恭定。至論超形神，談歌徹巖洞張。野色雜荼甌，松聲入琴弄石。未可賦歸歟，更揭流霞甕恭定。

何以慰黎民，山川朝出雲。精誠動天地，丹懇在詞文張。南敵苗初楠，西郊雨已紛。林巒添鬱鬱，草木共欣欣石。休怪芝田茂，其如羽服勤。穹蒼豈私曲，流俗足妖氛張。途路塵埃息，軒窗暑氣分。學年慰農自叉，盛德謝吾君石。枝潤驚林烏，廚清絕楚蚊張。上真何以報，惟把寶香焚。渾淪庭成，倚然子親慶，因以何字為韻，共酌聯句。作室觀靈境，功成事若何張。琴書百消日月，畊釣老烟蘿石。為羨雲蹤遠，時將酒共過張。東巖開玉洞，西澗瀉銀河石。整珮思天柱，觀碁悟爛柯張。真情敦滄薄，世業信蹉跎石。絕跡求無累，澄心到不波張。渾淪甘宴息，真率謝澆訛石。塵穢千峰隔，風流萬氣和張。乾坤堪比壽，烏兔任如梭石。仙至不無識，鶴來信有他張。正月上旬，白鶴數十群飛至此，盤旋移時乃去。煮荼留客話，種藥救民痾石。竹露延清蔭，蘭風動妙歌張。閑尋仙傳讀，靜把玉經科石。大道猶衣袂，囂塵自網羅張。有生如石火，移世似燈蛾石。欲入高仙調，毋教下鬼嗦張。茅簷無一事，時復動吟哦。

此夜月華如畫，東池不讓西江。月明人靜滿庭芳，酒興詩情貪長張。未忍茅堂歸去，清毫且趁吟狂。燈前高詠對幽窗，却笑青春流宕石。

玉篆金章詠洞真，真中高妙孰能倫。世緣撥去神常靜，精食休來甑己塵。且為聖明常讚化，未應栖遯便終身。自循多幸因君命，得往琳官見一人。

獨坐空廬靜可知，江城意味豈如斯。君看鳳實初成處，自稱蟾華欲妙時。酒興願同雲叟樂，風塵無取慶宗詩。山中林壑虛明境，不得歸吟有所思。

炎蒸時節別家山，霜雪如今却漸寒。恨我虛名徒涉世，憶君高語共憑欄。比因厭客連朝卧，長是援琴終夜彈。已得明春歸去旨，預驚靈鶴整翎翰。

仰慕清聲實積時，前朝因幸拜彤閣。稍瞻風致頻相見，又恨霜天遽告歸。至德謾勞中下笑，高才須信古來稀。自慚功行虧楊許，安得南真(言犬)太微。

敗荷已盡小荷圓，照眼含香尚忍憐。月帝來尋青玉匣，金童立認碧銅錢。已凝重露資清氣，何幸輕風掃淡烟。遠有華峰全美在，花開般捧爛紅鮮。

幾萬人家水繞城，白雲開處見丹青。地連金色三千界，山暎瑤峰六尺屏。曉凭闌干披宿露，夜收簾幙透寒星。淛江風物端無賽，半擬蓬萊半洞庭。

人言青白勝黃白，子有新芽賽舊芽。龍舌急收金鼎火，羽衣爭認雪毆花。蓬瀛高駕應須發，分武微芳不足誇。更重主公能事者，蔡君須入陸生家。

仙去仙人往結廬，我來自喜駐雲車。秋陽今日七月九，花蕊長春千載餘。一泒松前流水出，數行沈約戲題書。圍暮注酒飡蓮實，聊復有無談太初。

七夕風光豈易闌，一年一度巧相干。不驚高處流星過，盡向今宵仰面看。花月有情天闕冷，㬷山隨分酒杯寒。從兹肅肅秋陰後，却恐衣衾未復單。

尋得故年香翠團，共將真賞倚闌干。幾隨白日飛仙變，半為今朝寶黑乾。光冷未粘春物笑，影疏來趁月華看。江南秋景猶繁劇，賴此一襟風月寒。

長年京國甚羈囚，丘壑歸來始自由。流水有聲如共語，閑雲無適可同遊。猿依松影看丹詣，鶴與蘆花入釣舟。如此栖遲良不惡，紅塵何事辱鳴騶。

累年林下意何長，巖谷風霜亦備嘗。俗客不曾交得到，達人應末以為狂。江亭昔造懷寧海，石屋今居似瀨鄉。誰擬上饒新太守，却因朝謁到山陽。

密林崇岫往留連，十載官非上士班。赤帝御龍行末伏，嫦娥分月入深山。關津洞達干戈後，食息將安州里間。今也柳堤真吏隱，清流華薄地寬閑。

養其沖氣以全生，柚息虛堂只數極。南浦道高坊號美，太微風暖木蘭清。百章為愛青林密，三體應書老子成。未有紫宸朝觀日，兩餘幾處白雲輕。

琴齋乃予舊居，以琴名齋，五口為之也。項先生與諸生居之，談莊講老有佳趣。向嘗造焉，而憶往事，建亦有分勝多捄之處。成詩呈項先生者，書其實耳。琴齋高致有真風，山閤延賓未折中。來問死生非碌碌，為談莊老肯匆匆。喜今可與君還往，惜昨曾留客許同。處士或將方寸比，斯人為不殢焦桐。

高齋忽已慶成功，赤石蒼厓入眼中。貞節由來拘世業，稚川隨處是家風。紅金櫃隱書尤祕，碧玉壺清酒不空。崑閬歸期應可展，我來時欲笑歌同。

依然仙遞倚巖闊，真館何年竟草萊。今日梵官方得到，舊時玄鶴也飛來。一條澗水琉璃合，萬疊雲山紫翠堆。禪客夜深能共坐，滿窗明月正徘徊。

萬籟沉沉月滿空，一杆初勝瞀玄翁。金壺飲罷前村酒，玉珍閑歌太古風。羨我無眠神己爽，笑渠貪睡意何濃。回頭為報孤雲道，清濁由來自不同。

試於閑處尋閑境，松竹無言綠滿秋。方外每煩勤下諭，山隅何幸偶來遊。一簾芳草庭前長，千載遺書圯上求。得請南還樂居此，清談深感聖恩優。

有興來登最上山，真風長在可躋攀。世間濁質能相信，雲外清游豈肯閑。怪石欲飛明落落，驚湍直下響潺潺。尋常衆自應難見，雲擁真人暗往還。

紫垣佳客有靈蹤，獨木為橋處處同。一自渾家參太極，更誰連步上青空。檻前怪木冬長碧，巖下靈光夜久紅。真澤不隨時世斬，出塵人世入神功。

昔人己去附龍鱗，神炁猶存錄籍真。洞口記曾三拜日，雲間別是一家春。釣絲無遺龜魚靜，樵客忘機虎豹馴。金井未經新汲引，已無胸次一纖塵。

漢朝人與道翱翔，是處遺蹤屬靜方。烟外桃花非俗種，風前柏實有餘香。杖穿翠靄通深宵，舟駕洪波入渺茫。千八百年三十代，雲臺空碧珮琳琅。

真真相襲養真材，萬木深沉一水迴。珠逞夜明秋浪定，聲含霜韻曉霞開。二仙已遠教誰遇，三粒還能待我來。若遣青童驗輪跡，斷烟無影落蒼苔。

近枕長河即化壇，擬超壇側到河干。丹砂在地經冬暖，玉竹成林入夜寒。水鶴應思冥象外，山翁愁不到眉端。杖頭已指丹霞景，密有塵羅絡我難。

一壇幽古萬松陰，意為尋真特地深。竊聽野雲披綠岸，時時疏雨灑青林。真圖未落前朝手，短褐堪求古聖心。鶴輦近過遊息處，桃花流水尚堪尋。

千松萬竹蔭真祠，多少尋真不記歸。枕石池臺全似古，穿雲溪澗一如飛。玄猿夜久嗚寥闊，黃鶴風高入太微。直自六天渾屏靜，聖功何代不皈依。

映盡朝陽與暮霞，苦無軒冕送塵沙。舊聞靈草千年種，近有幽人一兩家。彩鳳每來尋竹實，靈禽時復啄仙花。偉哉往昔輕騰客，豈有心貪五馬車。

座隅依約有餘香，威喪如存動慷惶。筍石並抽擎天闕，金泉一帶自汪洋。因談妙有開迷逕，直指無何入故鄉。季世孰能稽萬一，日隨諸境愈忙忙。

滿壇明月化宮春，千古依依楊柳津。碧沼不容生俗物，玉毫寧復示儔人。幽尋己與三玄約，靜樂誰知一點親。世外清遊堪准擬，輪蹄無跡輾香塵。

金鼎玄珠夜半功，紛紛五彩滿房中。只為日月交加合，却被龜蛇取次攻。乍見容儀方恍惚，久看相貌即朦朧。態數為報陽人道，此箇真空不是空。假法人間有萬般，君宜求取紫金丹。崑崙山上樓臺聳，北海爐中龍虎攢。此箇藥中為貴寶，將來鍊就作天官。玉皇數下金玄詔，始信雲衢去不難。流俗紛紛不悟真，不知求己却求人。只貪世上無窮色，忘却人間有限身。鼎內藥成堪益壽，水中金盡化輕塵。北郎山下景景土，總是人間不了民。不覺年年燃指過，急如催浪轉長河。鼎中日月知人少，世上陰陽識者多。盡為資財損真性，皆因女色逐流波。��半有歸泉路，忍把真元亂鬼魔。堪笑愚人被色袋，擬將呼吸要留精。神仙清靜方為道，男女腥腫本俗情。穢濁豈堪充上品，還丹方可保長生。房中之術空傳世，迷殺寰中多少人。採陰丹法起何時，後漠劉展亦自迷。不兔輪迴歸復道，豈將淫慾益愚癡。狗猶行狀稱為妙，神鬼陰謀不可欺。爭似無為清靜道，一爐金就養嬰兒。嬰兒頭上栽蓮花，詐偽迷人亂似麻。不道修行從一鼎，却言般運有三車。泥丸有路蒸方透，紫府無涯價莫加。為勸塵，中迷路者，好尋元本莫咨噓。火急尋師指水金，依時用火採浮沉。九回照見如來相，一紀方開處士心。虛駕輒翻鉛易就，龍車推轉汞難禁。自從飲著醍醐酒，便覺身居紫府深。擾擾浮生一夢間，幾人回首鎖三關。黃婆壓定分全易，白虎飛來投下難。朱雀入爐三敵靜，黑龜伏鼎一生閑。昭昭妙理余知得，只欲藏機隱舊山。莫論仙骨莫求丹，此理玄玄有正門。迷者少能知返本，教人藉此以為根。龜蛇大小宜頻給，日月精華且總吞。只自明師分剖後，難為荒野作丘墳。神仙妙用最難窺，學道多因慾道迷。向此若能明水火，這回方得識東西。真鉛莫把凡鉛雜，真婦休將世婦齊。離坎自交身自泰，恁時方見是夫妻。黃芽至寶莫輕論，白雪通玄敢謾言。不是野人藏祕訣，大都仙藥俗難吞。浮沉卯商玄分路，變化龜蛇則有門。萬萬學徒無二一，浪稱道友滿乾坤。存神認取本來身，此理幽玄可學人。無漏實成除有漏，迷津繞出是通津。浮生難保千年壽，仙世輕翻萬劫春。堪嘆茫茫迷路者，甘將神作北郎塵。學佛回心又學仙，兩頭捫摸不能專。大都錯路生迷惑，便見迷途易變遷。得事只烹身上藥，癡心莫望火中蓮。但能求己兼求命，休說三千與大千。炁龍津虎不難分，下手須從神定門。白雪鍊多齊日月，黃芽服久出乾坤。四神鼎內堪逃死，五色漿中可返魂。世上蜉蝣能幾許，莫將財色敗元根。急認浮沉水內金，若能烹鍊鬼神欽。四神守衛神爐固，九轉工夫轉色深。龍虎翻施雙入路，龜蛇騰焰兩邊侵。但知五色紛紛起，滿室榮煌可照心。周天火候証凡人，胎息縈為亦未真。紫府聚金龍火種，崑丘走玉虎泉新。三蓮折處分神力，一子生時出俗塵。為報忙忙求事者，真鉛真汞不離真。崑崙宮里紫金丹，不是仙材不可觀。有分得准延壽命，自然無戀兔飢寒。虎龍鉛汞庚辛鼎，大小龜蛇太乙壇。烹鍊一丸飛五彩，上天消息不為難。勞生擾擾去知梭，火急修真逐鬼魔。好把浮沉翻北海，莫將夢幻戀南柯。甲庚鼎內金非少，卯商壇中土亦多。只自榮煌光二至，齋心服了脫微痾。貪著浮名浮利身，不思光景走頻頻。只貪眼下紅顏好，不覺頭中白髮新。藥鼎堅牢延壽命，情思放恣損天真。勸君求取金丹訣，養箇嬰兒脫俗塵。瞥然光景幾時休，出入輪迴去復收。只為貪癡緣底事，不思清靜學真修。虎龍便是昇天駕，鉛汞元為出世舟。多少神仙哀俗輩，故留丹訣救凡流。乘龍駕鶴不須驚，此是金丹一粒靈。五色雲龍騰海底，九回風虎到天庭。瓊花合處看圭癸，紫府交時藉丙丁。此理要明非下士，除非名是少微星。勞生擾擾疾如風，急殺三彭及五蟲。不使狐狸侵藥竈，須教龍虎守真空。鼎中寶物時添火，腹內嬰兒貌轉豐。善女善男尋此語，莫貪花酒墮迷中。大都奇怪惑人深，一見邪淫便動心。只是欹傾身內寶，何能堅固水中金。天堂有路無人到，地獄無門衆却尋。寄語世間男女道，收蹤火宅隱山林。阿爾多淫上帝嗔，罰為狐獸尾隨身。只言五百年方變，豈謂三千日化神。雷火不知何處用，犬牙同此作教親。冤魔眷屬狐狸肖，變化妖容惑幾人。劉晨阮肇事多非，今日憑君子細推。謾使仙宮由色慾，却將紫府貯姦欺。洞中清冷難容雜，穴裹幽冥易變奇。大是世人迷不悟，幾人喪命為狐狸。子真壇下紫微邊，深夜風光俗好傳。不道求鉛堪益壽，却言藥物可延年。仙丹未必離身內，人意何須立戶前。或是山精迷弄汝，故將雜色等閑看。真鉛真汞最堪憑，此理昭昭却少行。白虎鼎中成玉液，路蛇宮里養金精。坎男離女分三位，日月東西合一程。若向此中尋得路，嬰兒相貌自然成。金丹換骨不相欺，大抵凡流性易迷。若使赤蛇騰海北，自然玉兔走天西。哉蓮使者行真水，種火龍王啓大蹊。好向此中尋搗鍊，飛騰只在一刀圭。幸得修真趣理深，勤勤烹鍊水中金。若知紫府蓮堪種，始信崑崙路可尋。日月合來光上下，白青交後彩浮沉。自從得此真消息，榮辱人問恕不侵。少年何事學詩書，爭似求真保玉壺。更不勞神遊赤水，只知存性養玄珠。鼎中日月何人有，爐內丹砂世所無。人笑此中多寂寞，此中寂寞與人殊。既悟今生與後生，何須苦苦強談禪。華池水號昇天藥，金鼎蓮為出世筌。下乎始知深妙妙，功成方見理玄玄。自從一得明師指，始信雲車出俗鄽。三清門戶出無猜，自是凡夫不肯來。月魄日魂為道路，虎泉蛇火作梯媒。三田勤固元精種，一鼎堅牢後却開。無質自然生有質，真胎能解結靈胎。絳橋行氣總為非，自是凡夫著相迷。北海鼎爐分造化，南溟宮殿合天倪。虛無只就還丹力，恍惚身成妙道齊。若向浮生能見得，浮生只可比醯雞。塵寰道友萬千人，幾箇虛名幾箇真。不悟汞鉛為至寶，却將爐電學燒銀。內中採藥方端的，外裹求丹謾苦辛。何況迷途有迷者，不為自誤誤他人。九真山下有華池，此水延年世不知。金橘生成光色透，彈丸小大彩霞飛。送歸北海深藏密，般上南溟事怪奇。只候此中功力就，黃雲片片擁嬰見。九真山上接樓臺，日月浮生紫氣堆。北海下生金芍藥，南溟宮產玉玫瑰。三清門戶三田奧，九轉工夫九轍回。當此鍊成無價寶，從教人笑我癡騃。擾擾尋師苦苦忙，但求神水是仙鄉。焚煌一鼎鎔金汁，燦爛三田湛玉漿。夜半只知真火焥，房中不覺彩霞光。超凡一粒真堪重，始信蓬萊去路長。鼎中大藥世難知，日月雙投姑不迷。未必妙光方火棗，始思玄理號交梨。溶溶朱粉飛雲遠，湛湛神輝滿室齊。一紀烹煎纔得了，便乘鷥輅上天梯。隱跡人問數十年，不令衆覺種丹田。五行聚會生俄爾，一顆圓明出自然。湛湛神爐開白雪，依依鉛鼎瀉紅蓮。近來不覺浮名起，多被人來叩妙玄。金丹餌了骨毛輕，便覺蓬萊去有程。澄湛藥爐分玉粉，淒涼氣海徹三清。崑崙宮殿年年聳，紫府樓臺日日成。只此便乘雲鶴駕，笑人笑我學長生。學道多多少悟真，真成便見自家身。三田有路縱橫去，萬類無緣變換因。土內養金金色重，鼎中進火火功新。若於財色全無動，便是蓬萊洞裏人。忍辱多多日苦辛，閉門又被鬼偷精。不知牢鎖丹田固，爭奈魂狂紫府傾。陽氣旋衰難保壽，陰邪浸長易消兵。勸君火急尋師去，莫為冤魔破道情。只見神爐當子夜，豈知火力散陰邪。忽於金鼎凝寒玉，做爾真身現彩霞。流產露中分白雪，華池水內養黃芽。此中便見真消息，莫浪驅馳覓鹿車。人有金丹可返魂，常流迷道不知吞。朱禽若啟巖前地，白鹿須投海底門。欲得必先調氣馬，由來宜急鎖心猿。善男善女尋真訣，莫把形容化土墳。靜坐焚香念念中，念中須見已形容。生成本籍鉛中汞，變化端由火里龍。二八莫辭頻採造，一三還用苦交衝。此中有路通天去，可把塵蹤繼赤松。莫嫌野客漏機微，要接仁人至上蹊。悟者便從言下悟，迷途終是意中迷。甲庚一判龍歸左，卯酉雙投虎在西。若見玄玄玄裹事，不離真箇是夫妻。我身我命與天齊，只得金丹便出迷。靈質長來居玉殿，聖胎生就步雲梯。蜉蝣世界何須戀，螮蝀衣裳不必携。烹鍊雖然勞日月，出塵宜假一刀圭。

祐陵問：所帶葫蘆如何不開口？對御作。小小葫蘆，生來不大身材矮。子兒在內，無口如何怪。藏得乾坤，此理誰人會。腰間帶，臣今偏愛。勝掛金魚袋。

蔡師元疑予及神翁、侍裳。師元發問予：如何是修鍊之衡？予走筆成小詞以答之。長生之話口相傳，求丹金液全。混成一物作神仙，丁寧說與賢。休嘸氣，莫胡傳，豈知造化玄。用鉛投汞汞投鉛，分明顛倒顛。白雲堆里採芙蓉，枝枝香艷濃。靈龜岸畔起祥風，樓高十二重。黃金殿，碧雲籠，丹砂透頂紅。神機運處鬼神通，清真達上宮。

鄧恆甫晝六鶴於渾淪庵，請予題。遂作。莫怪精神都素淡，全諳千載松頭。羽人幽意苦相投。殷勤爭點寫，辰轉動吟酬。況有咸陽兄弟事，教人聞見忘憂。我生曾是眷仙標。一從揮洒後，相繼未能休。

劫運將新，天書降恩，聖師命魔。正陰陽錯件，鬼神淆混，依憑城市，綿亘山河。殺氣閉空，陰容奪畫，萬姓摧殃日已多。青城上，現琉璃高座，忽起巍峨。群妖忿怒揚戈，競奔走攻山若舞梭。感神光一瞬，龍摧虎陷，威音一動，電摯霆呵。立治化民，攝邪歸正，生息熙熙享大和。風雲靜，見天連碧漠，月浸澄波。

真一長存，太虛同體，妙門自閉。既混元初判，兩儀布景，復還根本，金籍靈臺。浩氣衝開，谷神澄化，漸覺神光空際來。幽絕處，聽龍吟虎嘯，驀地風雷。奇哉妙道難精，解點化愚還成大材。試與君說破，分明�狀，蚌含淵月，秋兔懷胎。壯志男女，當年高士，莫把身心惹世埃。功成後，任身居紫府，名列仙階。

急急修行，細算人生，能有幾時。任萬般千種，風流好奈，一朝身死，不兔拋離。驀地思量，生死事大，使我心如刀劍揮。難留住，那金烏箭疾，玉兔梭飛。早覺悟莫教遲，我清冷誰能婚少妻。便假饒月里，短娥見任，從他越圈，有貌西施。此箇風流，更無心戀，且�寬懷兔是非。蓬萊仗，三千行滿，獨跨而歸。

蠢動含靈天賦與，逍遙性分元均。莫生異見亂吾真。只今中有主，渾與化為人。那更徽詞清徹底，輕埃欲染無因。惟應得此便凝神。百魔咸息戰，六道、水停輸。

閑里工夫，無中妙用，切休擬議參詳。龍降虎伏，真土自中黃。行動起居寢食，隨緣度、莫動真陽。歸根處，神凝豚住，玉界發天光。風高，鵬翼遠，水深舟運，物理昭彰。但明心是道，專役天里。信口呼神召鬼，祈雨陽、不是顛狂。癡迷者，風霆在手，應用反乖張。

自古清真靈妙降，安妃來就楊君。因緣冥會異常倫。仙風聊設相，真道本無親。惟有元規能訪問，深將此意相聞。大家宜賞綴新文。兔教塵穢士，請笑上天人。

心境雙清，古今同樂，勝緣休道無媒。天門高妙，應伏至人開。豈比尋常意緒，方寸地、不財纖埃。仍須信，金堅石確二志斷無回。真元，真可愛，真師真友，且喜無猜。就中更奪脫灑，不顧形骸。可是正容而悟，憑真趣、改易凡胎。神明會，塵嬰世網，莫共話由來。

孤峰絕頂，更無人能到。萬里虛空沒邊傲。正秋高景靜，霧捲雲收，風露里、惟有月華高照。浮生紛過客，好天良夜，醉舞狂歌錯昏曉。有誰知一性，圓滿恆河，亘萬古、光明不老。競對月、論利與談名，全不想駒陰，暗催年少。

草草開樽資一笑，微生病苦隨緣了。友義交情如地厚。心相照，今人莫遣前人誚。燈火熒熒山悄悄，芝蘭佳氣松筠茂。得便盤桓塵世表。香初透，鄰雞且莫催清曉。

因元精，收�視，物外身無死地。接子謬，季真非，無為翻有為。但心虛，教腹實，密與寥天為一。華陽洞，廣寒宮，人人方寸中。

深源密塢。問牧豎樵章，俱迷方所。蓬蕃縱橫，蛇龍出役，玉峽攪空無路。不戀雁塔榮名，解守魚淵寒素。這勤苦，但堅心自有，神靈呵護。猛悟，無回顧、一點虛明，萬劫無今古。胎息根深，靈泉穴秘，靜裹運調陽火。莫間地久天長，管取收因結果。休輕負，把天谷真基，與君說破。情纏識縛。嘆時人不悟，酒中真樂。縱口招憊，迷心失行，却道為他狂藥。須信醉舞狂歌，也有良知真覺。無依泊，任暖氣周流，三關三絡。落魄，清閑客、醉鄉深處，風月長酬酢。空花消息，光明顯露，人我事皆忘却。不問市醖村醪，盡可淺斟低酌。從鄙薄，競口口談醒，言言成錯。

晚風歇。謾自棹扁舟，順流觀雪。山聳瑤峰，林森玉樹，高下盡無分別。性情澄徹。更沒箇、故人堪說。恍然身世，如居天上，水晶宮闕。萬塵聲影絕。透虛空無外，水天相接。浩氣沖盈，真功深厚，永夜不愁寒洌。愧怜鄙劣。只�解、赴炎趨熱。停橈失笑，知心都付，野梅江月。

玉土平平。正海息波瀾，嶽斂雲烟。三景虛明，八表澄清，一月普照諸天。有流霞洞煥，暎黍珠、徐下空玄。絕形言，見千真拱極，萬衆朝元。當時鶴鳴夜半，感真符寶篆，特地親傳。碧湛龍文，紅凝龜篆，絳衣無鬣蹁躚。計功成果就，垂真教、廓景飛仙。已千年，亘燈燈續焰，光朗無邊。

是和非，雙打過，兔共相魔生火。談有相，損頑空，齊居看望中。聖賢風，行處在，巧智爭如休賣。詩與酒，且乘閑，隨緣發笑顏。

天開景運，記建武中興，炎劉重盛。明良際會，八表風雨調順。甚一時、嶽降生申，正千載、河清誕聖。祥雲擁，流霞映。飛仙拱，魁星炯。佳應。是師真毓瑞，人天交慶。蘅薇香滿元宵景。耀天目神光如鏡。現龍章鳳質，降伏群魔歸正。稟玄元、立教開先，悟至道、心空神領。昌玄嗣，明真境。同無有，恰清靜。綿、水。度三途六道，神仙同證。

深耕易耨寸田中，看真箇英雄。夜來猶上星臺望，全不厭、水綠雲紅。便是清交素友，頻相視笑晴空。玉階瑤贅翠重重，帶萱草葾蔥。流霞盡飲何辭醉，休更數、塵裹千鍾。曉夜朝元去也，怎忍捨大夫松。

虛心勁節爭蕭散，無冬夏鈎欄側畔。霜風雪色沉沉晚，殘不了細枝纖榦。情中意裹塵沙恨，試與聆絃歌急慢。無嫌青翠開青眼，相看似太原家慣。

天先天後，真土藏靈秀。妙用自然循火候，節節黨蒸教透。不分龍麝檀沉，都能入鼻通心。待得煙消息住，渾身變現真金。

先天生，後天久，道有真詮，諦聽當時受。恰是迷天迷望斗，只恐微軀，薄幸隨枯朽。

蓬戶橫開寥寂，寒窗側嘆清暉。竹風偷入五香悴，還有好音相惠。須信毫芒可入，明珠胎里忘機。宵狂夜宴是和非，月府仙人無塊。

無奈這群迷，味色聲中若係羈。儘任改頭兼換面，何悲。不染伊時不管伊。春去又秋兮，莫遣空翰十二時。好把自然真妙旨，修為。塵事勞仍道甚夷。久不上春臺，直待將身跨九坊。懶向人間深有謂，氛埃。難趁邪風觸聖胎。水檻映山齋，賞遍從容首自回。長謝故人書曲意，微哉。爭得腰琴拂袂來。

秋秤靜，黑白兩查勻。山水最宜情共樂，琴書贏得道相親。一局一番新。松影里，經度幾回春。隨分也曾施手段，爭先還恐費精神。長是暗饒人。

某一喜西源，壁立竣峙，無一俗狀，疏松密竹，四通九達，青玉交輝。天作高山地靈若此，常相謂曰：身處真人之墟而不知也。登戲珠峰，以見虎蹲龍躍，遠壁遙本，皆在其下。考室立靖，建名榜之。水中花，園中蔬，山光竹新，日屋逾靜，得其居矣。昔之思歸，見十二篇之曲同聲相應，故和之。西源好，仙構古仙峰。一鶴性靈清我宇，萬龍風雨亂霜空。高靜太疏慵。天地樂，山水靜流通。行坐卦憐塵外景，虛空寂是道家風。非細樂相從。西源好，龍首虎頭高。風雨每欣清宇宙，林巒長似湧波濤。吟詠有詩豪。成大樂，美稱適相遭。瞬間斗清建投羽札，啟元喜會執金刀。身冷隔紛搔。西源好，巖館鑿松庄。五斗洞前斟玉聾，半甜窗外撫金杯。無累自悠哉。青翠色，玉竹自新栽。風到莫來搖老木，雨霖時復洗蒼苔。如此惱詩才。西源好，春日日初長。不看人間三月景，常思天上萬花鄉。幽賞一時狂。歌笑也，空洞大歌章。千業冷來風谷秀，三雲歸後月林光。沉靡似蘭香。西源好，迎夏灑炎風。紅錦石邊伶一派，老張巖上戀群峰。時得化龍錄。琴振玉，曉色倚梧桐。輔敝文章朝內盛，山川林木野亭空。朱火煥明中。西源好，秋景道人憐。時至自然天氣肅，夜深猶喜月華圓。長嘯碧犀巔。須信酒，難別詠歌邊。是處伐薪為炭後，此時嘗稻慶豐年。童子舞胎仙。西源好，冬日雪中松。搶手石壇承愛景，靜觀天地入清宮。恰似大茅峰。襟袂冷，琴裹意濃濃。吹月洞前含碧玉，動人佳趣轉黃鍾。情緒發於中。西源好，幽徑不成斜。山谷隱連無改色，池塘空靜點無瑕。人釣水之涯。仙紡小，人欲時君家。歸綽日回如覽鏡，放船星落似乘搓。風雨亂寒沙。西源好，神洞自相求。傍水墾田流澗急，研山開徑小花浮。蹤跡舊人留。志萬物，爽氣，日雲收。司命暫曾尋寢靜，紫陽真是步條幽。思繼此公游。西源好，人在水晶宮。長願玉津名濯鼎，恰如龍井到天峰。的的好遺風。清徹底，豈件李唐隆。自浸巖前犀石潔，不籠天外嶺雲濃。澄徹瑩懷中。西源好，雨霽斂紅紗。碧水靜招搖釣吏，綠巖寒迫起漁家。携駕會春荼。風浩浩，錦蔭石屏華。濯鼎上方敵翠竹，輾驢西去碎丹砂。休問樂津涯。西源好，還向觀庭西。看晚菊開方丈外，傍寒梅放六花飛。三鶴會同時。清冷宇，虛一責無為。戴月夜中仍是則，御香原上不須迷。於此振衣歸。

誦真經，期萬過，未減無明心火。宜回首，探真空，融恰恢寞中。自古人，何處在，謾記聲名活賣。拋塵累，養清閑，瓊漿白駐顏。

抱孤琴，彈小操。獨坐幽軒，盡日無人到。唯樂烟霞長嘯傲，明月清風，今古長為友。識乾坤，知枕牡，懶共塵勞，洞洞爭奔驟。愛高著眼消白畫，一任他家、玉兔金烏走。

嚴寒冬月，前日陽生幾降雪。松柏凌霄，森聳亭中嘆後凋。昔人猶豫，身入山林深處。今古同符，好趁笙歌且自娛。

調理三關，安和四體，靜無憂撓相煎。太微冥契，元始語諸仙。玉宇重修妙典，西臺南、嶽題篇篇。偏崇好，身田在世，心向太清天。雲邊。曾降聖，金壇夜拜，高駕留連。論瓊華靈液，形與神全。形體須憑妙氣，神來舍、黃關丹田。真精旨，明光輔相，天地保長生。

秋夜事，月里竹亭亭。清續與誰喧地水，微風遣我下第極。圓缺若為情。終南道，累寄笑歌聲。丹闕夜涼通馬去，黃河天曉照舟橫。聯巒去還成。

彩雲樓閣瑞烟平。雨初晴，月籠明。夜靜天風，吹下步虛聲。何處朝元歸去晚，雙鳳小，五雲輕。落花流水兩關情。恨無憑，夢難成。倚遍闌干，依舊楚風清。露滴松梢人靜也，開寶篆，誦黃庭。

神清心妙，山長水遠，有分何年瞻望。晴空一片彩雲飛，又起我、無窮想像。一易門徑，九華恩露，唯願分明指向。竹風頻起紫微烟，似有意，許歸鄉。

師於泗州尸解，後化身青城，作付薩守堅真人。高真留妙訣，達士濟群迷。心清行潔，天人凡聖盡皈依。不在般精運氣，不在飛置攝斗，心亂轉狐疑。但要除邪妄，心地合神祇。悟真空，離世綱，絕關機。養吾浩氣，驅雷役電震天威。混合百神歸一，一念通天徹地，方始了無為。此時生風雨，挾世佐明時。

一更一點一更初，城門半掩行人踩。茅鷹瀟洒一事無，孤燈相對光清虛。蒲團安穩身不拘，蜘跌大坐心如如。月輪微出天東隅，空中露出無名珠。二更二點二更深，官鍾聲絕夜沉沉。明月滿天如寫金，同光共影無昏沉。起來閑操無絃琴，聲高調古驚人心。琴罷獨歌還獨吟，松風澗水俱知音。三更三點三更中，烟開雲斂靜無風。月華遊入水晶宮，四方上下同一空。光明遍轉華胥同，千古萬古無初終。鐵蛇飛舞如流虹，倒騎白風遊蛇啊。四更四點四更長，伏牛送鼠心不忙。丹爐伏火生新香，群陰剝盡回真陽。金娥木父歡相當，醍醐吹進無停觴。主賓倒置情不傷，更闌別去還相忘。五更五點五更殘，青冥風露迫人寒。扶桑推出紅銀盤，城門依舊聲塵喧。明暗二景交相搏，生來死去紛紛換。道人室中天宇寬，日出三竿方啟關。獨自行兮獨自坐，獨自歌兮獨自和。日日街頭走一過，我不識吾誰識我。人間旦暮自四時，玄中消息不推移。覿面相呈知不知，知時齊唱囉囉哩。

況有夷途，正透玄關，衆所共傳。願萬魔披散，諸塵蕩冷;琴心和雅，天性清圓。未信凡流，可回高步，留戀形聲情更延。真消息，定如何喚醒，聊發言口笙。雖由宿命回緣，達世士何曾無慨然。筭靜專為妙，閑多樂少；一成瀟灑，永絕憂煎。影照澄潭，聲流虛谷，業火消亡都瑞蓮。安平泰，看堅完如地，長久如天。一面青銅鏡，數重蒼玉山。恍然船夜發，移跡洞天間。寶殿香雲合，無人萬象閑。西山下紅日，烟雨落潛滑。

鷄德靈居五，峨冠鳳彩新。五更大張口，喚醒夢中人。

鶴來松有客，苔去石無衣。黃金浮世在，白髮故人稀。

落魄正當年，人皆笑我顛。乾坤時運動，滄海渺無邊。

雨過江車淨，風來庭檻清。此君故人好，入夜聽秋聲。

九鸞陪玉獸，八鳳薦金芝。青童歌妙曲，玄女唱清詞。

青城老洞翁，名籍丹臺上。日日誦黃庭，感得祥雲降。

日月雙螢火，乾坤一鵲巢。野軒有涼戶，誰敢等閑敵。此性本無一物，涓水亦自圓明。借問先生足處，軒前月白風清。

貧有清風明月，富無紅粉膏脂。子午鳳朝元始，去來雷電相隨。金晶鑄就斗星懸，掛向瓊樓知幾年。好是五更殘夢里，一聲敲透白雲天。

無意殷勤遮皓月，有心特地隔紅塵。從茲虛室長生白，占得桃源洞裏春。

陶家籬下未開時，曾得西風借力吹。月影夜深籠素艷，分明殘雪兩三枝。

演法觀崇真之院，一方池清泉不竭。昔漢天師嘗濯鼎於此池，故得名焉。比即池傍作小軒，書名以揭之。庶幾幽光不淚，靈景常清，故申之以頌。幾千年浪碧澄澄，對景難忘我祖情。樂就也知曾借力，軒成方見不辜名。

本是子散園里枝，今朝分取手中携。自憐高節虛無物，野外山行得共伊。

神仙抱一養玄微，九載功成白日飛。道在當人須順授，今朝何必祕天機。人間久矣喜相倍，道術參同豈吝哉。他日功成果輕舉，為吾天上作梯媒。

太真宮室上方新，歸去先垂紫詔人。天目洞霄期過處，星冠應不冒風塵。

璧瓦完齊土壁堅，藩籬周匝沒踈穿。人來謾笑無華旆，風雨須教安穩眠。庵前桃李春爭閉，雪里見花惟有梅。莫謂枝梢有分別，根本自異非人栽。春蠶絲盡即生蛾，秋燕雛成不泥案。山維經時藏窟穴，也能龍化入烟波。長松僱賽不依林，枝榦高盤千畝陰。昨夜酒醒風雨急，半空彷彿聽龍吟。南山雨過北山出，昨夜月明今日睛。雲氣自舒還自捲，太虛萬古常清明。莫羨唐居景物清，須知樂自苦中生。山前盡日幽尋客，多說荒蹊不可行。柴門雖設不曾關，賓客從他自往還。連日山寒聲影絕，蒲團危坐更安閒。晴日暖風時出游，冷烟淒雨便歸休。雲還樵斧溪邊牧，不似畸人得自由。鍾聲鼓聲朝夕鳴，荼烟炊烟先後生。雲衣霞珮栖山客，兀兀窮年無一營。

白日未中氣色明，玉壺興入西源行。草臺羨我不共往，竹風為汝致幽清。

淡淡紅生細細香，半閒人折寄山房。只緣清冷超塵垢，須似風流壓衆芳。

昔劫因緣今劫會，昨日顏容今日改。世間滄海盡桑田，慎勿重來呈傀儡。

子欲濟民非為己，我貪修道不憂貧。直須勉強方成業，只恐因循易老人。

道人願力如天縛，度盡衆生方自度。若還纖芥未蒙恩，我終不捨升天路。

步衝晴雪過前灘，鶴跡雲蹤孰可攀。也似來時無一物，却凝歸去是三山。

碧霄澄徹素芒清，一片多情四海明。花院空庭冷香里，羽人心膽欲寒生。

庵里人行庵外路，庵外人來庵里坐。遮頭茅草欠堅牢，年年風雨年年破。