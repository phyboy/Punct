經名：上清道類事相。唐王懸四卷。底本出處：《正統道藏》太平部。仙觀品亦曰道場亦曰玄壇亦日精舍亦曰靖海。《本相經》云：天尊以龍漢之時，於北隴玄丘七寶館內煉其真文，天景大混題館四面也。《三洞科》云：起靖館宮堂，乃引律日安靖，治於天德。天德者，甲乙丙丁地也。民家曰靖，師家曰治，皆長一丈八尺，廣一丈六尺。凡佩仙靈符錄，皆須安靖治也。《法輪經》云：若見臺館，思念無量，普瞻八極，身與我神，洞見幽微。今謂觀則瞻，觀八極。八極者，八方也。人若能安神定志，則通徹微妙，洞見幽玄。幽玄與微妙者，太玄真一之極果也。故五千文上經云：常無欲觀其妙，常有欲觀其微也。今經本微字錯作徽，此則字之相類，傳寫之誤，其來日久矣。《上清變化經》云：西臺之館，二真服御之處，刻錄之所。又云：九玄之館。又云：太極觀，上元上真變化處也。又云：紫上觀，太靈真文祕在其中。《上清經》云：協晨靈觀，玉晨道君居之。《真誥》云：易遷館協晨夫人居之。《三元布經》云：元始天王於明霞之觀，將上真玉檢下授三天玉童也。《靈書經》云：北方鬱單之國有洞靈之館，高與雲齊，其處闇冥，四面無光。別有洞靈之館，朗然而現，四面洞徹，如日中景也。天尊封天文於此館中，故名之為洞靈之館。又云：太上道君時於南丹洞陽上館栢陵舍中，稽首禮問元始天尊，為說《罪根上品經》也。《靈寶隱語》云：合景北靈館，雲上携手飛。又云：常融天有紫微之館，處乎玉清之上，煥乎紫虛之中。又云：過度三界之庭，升入太靈之館也。《太上飛行經》曰：道君逍遙羽陰之館，息乎洞豪之門。《八節謝罪經》云：八節之日，上皇太帝君乃登廣寒上清之境，上清靈宅太空之闕，丹紫之臺，長綿玉樓，群仙集于太微之觀，議定天下萬民之罪福也。《道學傳》云：吳猛，字世雲，登山詩曰：仰瞻列仙館，俯察玉神宅。又云：許玉斧玄孫靈真，梁代在茅山敕為立嗣真館，以褒遠祖之德也。陶隱居所住朱陽館，即是許長史舊宅也。又云：孔靈產，字彥靈，會稽山陰人也。深研道要，遍覽仙籍，宋明帝於禹穴之側，立懷仙館，詔使居焉。又云：陳高祖於義仙館發講。蘭陵人蕭子禕，字虔華，被褐起座，捨所造織成經巾，以充供養。禕後卒，法式經書悉入公家，安國館經巾，至今猶存也。又云：梁世祖於天目山立太清館，招諸道眾同來憩止也。《太洞經》云：元龜山有九靈之玉館，太帝玉妃之所在也。《本相經》云：高陽國中有長樂舍，方圓一丈二尺，其舍表裹悉有天景大混文字，題在四面，營衛此舍也。《皇人守三一經》曰：峨眉山皇人以蒼玉為屋，黃金為局腳狀也，五色為垣也。《登真隱訣》云：燕口山亦名方源館，昔孝明於此合神丹而升玄洲也。又云：古人曾合九鼎丹於此也。《十洲記》云：瀛洲有金鑾之觀，飾以眾瑤，直上峰雲，中有青黎瑤几，覆以雲執之素，刻水碧為倒龍之狀，懸火精為日，刻黑玉為烏，以水精為月，請瑤為蟾兔，於地下為機捩，使昏明弦望不虧，時時有香風泠然而至，張袖受之則歷紀不厭矣。《鳳臺曲素上經》曰：月朗西華館，意合廣寒宮。婆娑紫鳳下，蕭條九嶺峰。流盼無窮野，仰觀劫刃中。《上皇先生紫晨經》曰：金童攀雲而侍輪，玉女躡虛而衛靈。東遊碧水之館，洞淵浩靈，極清之源。《登真隱訣》云：大茅山西立華陽上下二館。又云：方山下有宇幽館，多有學道人居之。又云：宋景王立館，館主王文清也。《上清三天正法》云：清微館，三天頌文出其內。《八術神虎隱文》云：太真之館，太微天帝君受消魔智慧神虎金符處也。《三九素語玉精真訣》云：高上玉館，三九素語隱在其中。《玉帝七聖玄紀經》云：景霄觀上帝君之所處。又云：紫虛玉館，皇人相期處。《三道順行經》云：紫霞內觀，《八素真經》在其中。《玉光八景經》云：玉虛之觀，太上道君反寂之處。《玉精真訣》云：高上玉館在紫虛之天，《三九素語·玉精真訣》封在其內。《大洞真經下》云：映天洞觀，金真玉經在其中。《大洞經下》云：道君登碧水之虛臺觀，滄洲之紫館。《三天正法》云：九玄帝君謌曰：結芒太霞館，流盼無窮齡。又青童君謌曰：藹味上清館，豈覺有餘滯。《大有妙經》云：龍吟絁宅府，鳳嘯太霄館。《大洞玉經注》云：帝君乘丹霄而啟道。太冥披緑霞而明微，煥乎金塘之館也。又云：金琅館在玉清天中，上皇真人治其中。又云：崑崙山上有九靈之館，上接縱璣之輪，下在太室之中，西王母之所治也。《龜山元籙》云：上遊五嶺峰，群翔太華觀。《七轉紫晨君上經》云：上皇先生頤神神州之闕，蕭條無崖之館。《上清八景飛經》云：太上大道君蕭蕭太龜之上，放浪於無崖之外，各反玉虛之館《真誥》云：桐栢真人謌曰：寫我金庭館，解駕三秀畿。夜芝披華峰，咀嚼無長飢。《真誥》云：領略三奇觀，浮景絕翔冥。又云：鬱藹非真墟，太無為我館。《真誥》云：紫闕構虛上，玄館衝絕飈。又云：翳藹紫微館，鬱臺散景飈。又云：受精玄漢，故改容於三陰之館。《昇玄經》云：有浮雲觀，天尊遊行之所也。《大洞真經》云：森朗都有中黃太一上帝之館，始元童子在其內。《龍飛尺素隱訣》云：太真丈人遊賞紫虛之館。又云：藹沫太虛館，靈風散奇香。又云：栢成子、谷希子、廣成子、青真子，遊三素八輪綺異之觀也。《白羽黑翮經》云：太真丈人盤遊紫虛之館，息駕無崖之端。又云：太真丈人，北到朔陰洞玄之館，寒水之鄉。《上清變化經》云：南極長生司命君，遊金洞素靈之館，遇九靈金母。太素三元君，受龜山元籙。又登太一上帝之館，得《太霄琅書》。又云：皇上度紫石於丹靈，刻錄西臺之館，定禮於東華之方，合變於三素之氣，仰披晨登之光。又云：上引紫虛之氣，下觀混混之源，心注九玄之上館，目羅中真之顏也。《飛行羽經上》云：太上道君，昔遊於北天，策駕廣寒，足踐華蓋，手排九元，逸景雲宮，遨戲北玄，息乎洞豪之門、羽陰之館，盻縱璣以召運，促劫會以舞輪，歎萬物，而彫喪，俯天地而長存。《神州七轉七變經》云：紫晨上皇先生怡神神州之闕，蕭條無崖之館，匡制三五之運，拯化承唐之難。又云：明梁之館，變白為青。又云：豁落丹霄觀，幽寥冥運彰。又云：上晏九霄館，蕭登玉清宮。又云：高上儼龍駕，宴景紫霄館。《玉珮金璫上經》云：太上隱玄寶章，處於玉清之館。又云：上清陰景內真之經，處上清之館、太霄之中也。《太霄紫書》云：朝遊西臺館，夕憩扶桑宮。又云：豁落紫虛館，慶雲隨化消。又云：執契太霄館，歸真玄文章。《外國放品經》云：青童君，逍遙紫虛之館也。《上清投詞儀》云：晏寢太常館，峻嶒阿母庭。《空洞靈章》云：虛明天有，梵行大館，元正臨止，司命執筭。《昇玄經》云：太上於崑崙治中，進登天首大治七寶道德觀，上以告張天師云：吾道出於無先太初之前。又云：身居虎豹之藪，心在福德之觀。《洞玄經》云：紫微太靈館，梵度天中內音書其上也。又云：扶桑司靈館，元洞天中內音書其上。又云：北靈上館，翁重天中內音書其上。又云：北靈館，七曜天中內音書其上。又云：紫陽館，文舉天中內音書其上。又云：洞靈元陽館，在太玄都玉京山，元始、靈寶、南天大聖眾至真尊神、無極大道南上赤帝、丹靈老子、太和玉女、長生司馬好生君、司命司錄、南極度世君、萬福君，常以月二十三日會此館，集校天人祿命長短。《洞真經》云：金洞素靈館，九靈金母、太素三元君所居。又云：清微上館，元始天王之所居。又云：蘂珠日闕館，太上高聖玉晨道君所居。《道迹經》云：月上館元始天王出皇民士叫錄於其內。《五煉生尸經》云：昔善忍國有道士晃信然，得道為元靈老君，南官書其道跡在紫微之館也。《內音玉字下》云：紫微館處乎玉清之上，中有陀丘之眾，駐億萬人。陀丘者，是新得度受靈之人也。功德未備，故停散其中。又有太靈之館，梵度天王治其中。《大洞玉經三十九章》云：九天之之上有金墉之館，玉帝之所處也。又云：崑崙山上有靈芝觀，上接璇璣之輪，下在太空之中，西王母之所治也。《後聖道君列紀》云：豁落丹霄觀，清寥冥運彰。《八素陽訝九章》云：放曹太微觀，峻嶒九玄所。中有執寂賢，洞嘯靜冥處。又云：北辰結朱館，疑峙九虛嶺。又云：鬱儀清虛觀，結璘絕煙際。又云：洞遊無名館，龍旅迴瓊輪。《三皇經》云：峨峨皇極觀，赫赫瓊林房。又云：相隨龜山館，謌嘯扶桑林。尹喜《樓觀本記》云：昔周康王聞尹先生有神仙大度之志，乃拜為大夫，因號喜宅為樓觀，在後周穆王為修此觀、召幽逸之人為道士，置其中，自爾相承，至令不絕。《老君聖紀》云：周穆王又為鎬京人杜沖字玄逸修觀，置沖為道士於其中，沖後得為太極真人也。是知人間置觀起自周康王也。若置道士於觀中，又發自周穆王也。若是道士之名，先起自於天地兩判初分之日也。仙觀之號，又先起天地兩判四天之前，在大羅天。大羅天上有玉京之山，玄都之仙觀也。《道學傳》云：宋文帝為陸先生置崇虛館，劉法先為館主，封國師。董率法，彭城人也。宋明帝徵為崇虛館主。又云：梁天臥十五年，為陶隱居建太清玄壇，以均明法教也。又云：張允之，吳郡嘉興人也。少而出家，依隨師友，五年被敕為茅山南洞崇元館主，後館前別地為金陵館，靜隔人物，修習至道焉。薛彪之，晉陵人，齊高帝時往茅山結宇，松餐澗飲，彌歷年歲。齊高帝時，革命訪求道逸，知彪之守志丘壑，不顧榮位，乃敕於此山為金陵館主也。成童孫，字安仁，義興國山縣人也。性識沉敏，獨立不草，少年出家，長齋蔬食，遠近賞揖，莫不增信。梁天監十六年，敕為靜心館上座，儀軌一眾，甚有風德也。孟智周，丹陽建業人也。宋朝於崇虛館講說，作十方懺文。薛彪之，晉陵人也。齊建武二年，停東川，採訪真祕，三年乃反，啟救於大茅山東嶺，立洞天館也。蔣負芻，義興人也。去來茅山，有志棲託，齊高皇帝於山造館，建元二年敕請於宗陽館行道也。負芻又於許長史舊宅立陪真館，應接劬勞，乃以館事付第二息弘素，專修上法也。東鄉宗超，字逸倫，高密黔陬人也。乃捨所居舊宅為希玄道觀，乃蘿草結庵，編蓬捶槿，躬與門徒自運筋力，雖未雕削，不日而就也。梁簡文時，廬陵威王在鎮大為起造房宇，廊廡莫不華壯，供養法具咸悉精奇，唯先生所居茅茨，不改衣服，林帷務存簡率，常坐一圓枯移榻，遂有膝痕，卉冠菅席穿决不換也。又云：道士張法猛。黿潭石渚之陽，立石渚館，請賈稜於館，三年講說。梁帝於石渚館，令嚴寄之於其中，厨醮悉以菜也。見《賈稜傳》也。宋初長沙景王就許長史宅地之東，起道士精舍。梁天監十三年，敕貿此精舍立為朱陽館也。宋明帝召陸先生權住騾騎航扈，客子精舍，勞問相望，是知精舍通在三教稱之也。殷法仁，字玆道，陳郡陽夏人也。少而出家，勤習誦，長齋菜食。有陳文訶，京師富室，起義仙館，請法仁居焉。九真館，晉陵曲阿人王靈璵字善寶之所住，專修上道也。敕給館民二百，館戶金繒香藥，事事豐多。謝暄，字元映，陳郡陽夏人也。長齋菜食專務修道。上虞山剪棘開路，成立山館，有若神功也。苲定，字叔安，信義南沙人也。好神仙，弱年入海虞山師謝暄。暄見其有志，令住元陽館，看視朱公經也。又於元腸館右別立精舍，絕人行也。陸修靜，字元德，吳興東遷人也。於廬山東南瀑布巖下，起觀名曰簡寂，處所幽深，構造壯異，見者肅然，興崑閬之想，後人因以修靜號曰簡寂先生。王僧鎮，梁州晉壽人也。乃於判州安陸起福堂館，還過郢州又起神王館，並極華整。又於衡嶽起九真館。荊州有始興館，穎州庚承仙講道經於其中。褚伯玉，字元璩，吳郡錢塘人也。隱南嶽瀑布山，妙該術解，深覽圖祕，採鍊納御、靡不畢為。齊高祖詔吳會二郡以禮資迎，又辭以疾。俄而高逝，高祖追悼，乃語於瀑布山下立太平館。伯玉好讀《太平經》，兼修其道，故為館名也。孫嶽，字玄達，東陽永康人也。齊永明三年，敕徵為興世館主，遂密修至道、殷勤誘接，伏膺受業者常數百人。又云：太守王亮、縣令顧撝，永明中啟臺於郊，為晉陵人李景遊字慧觀立棲真館，將欲締構之夕，夢見淹成王施柱二十，助立道場，尋至城中水處，即見柟柱滿水，取既滿數便沒。俗言他淹成王是戰國時人也。許明業，扶風赤崗人也。少年出家，長齋蔬食。梁太清中為州刺史南平王請出城北神王館供養，值亂因入武昌青溪山立館，遠近崇仰之也。楊超，字超遠，東海人。梁時入吳包山為林屋館主，門徒盈千人。又為華陽館主，於華陽之東別立招真館焉。馮法先，字法遠，晉陵曲阿人也。陳時茅山起崇元館，莫不壯麗。陳武帝初，晉陵有一僧，死得七日云：天堂有一處正構立大堂，云擬茅山馮先生。此僧更活，欲來山中訪覓，驗其所見於山下見山中人出，訪問知有此公，猶在世也。張裕，天師之十二世孫，少小出家，梁天監中於虞山起招真館居之，能致仙道也。史襲先，字繼道，吳人也。捨妻長齋，起館。梁武帝嘉之，賜名曰大通玄館也。又有徐師子，字德威，東梅人也。出家蔬食，陳武帝立宗虛大館，引師子為其館主也。王遠起，太原人也。善禮懺，領集真館主。三周行道也。淳于普洽，字法洞，吳郡人也，少出家。市北有石名生，捨宅為館、名為崇信，以普洽為館主也。張元妃，字凈明，居曲阿蔡坡村，後出都造至德館於東府城北。梁武時也，又請以後屏迹茅山，復於南洞造玄明館，絕穀休根，專事吐納也。以永定三年往海虞山，於南沙丘館告化，還葬茅山也。又有李令稱者，廬陵女人也。少出家離俗，入廬山，於千福鄉延靜里造精舍，名曰華館。梁元帝時人律曰安靖，治於天德。天德者，甲乙丙丁之地也。民家曰靖也，師家曰治也。長一丈八尺，廣一丈六尺。凡佩仙靈符籙治職，皆須安治法座也。下文仙堂中有七寶莊舍。《洞神經》云：蓬萊山有金樓閣，高六百四十里。《內音》云：登阤樓之上，八望三界之鄉。《大洞玉訣》云：列金門於太素丹樓。《大洞玉經》云：太元在空洞之表，太素在幽玄之上。九空列金門於太素之天，丹樓沓十重於太元之庭也。《太一洞真玄經》云：飛闕天道寶殿之間，內有金房，中有太真，號曰天皇。《玉經》云：諸受仙真玉籙者，皆登此金華之樓也。《大洞真經》云：層樓萬里，三氣成煙。玉闕虛靜，丹門幽深。金牌玉櫃，符籍五篇。又云：有帝圖於紫府，刊仙名於金閣。《洞真經》云：有太一金閣。《七星移度經》云：北帝落死，南闕注生，東華金闕，得上我名，無窮之願，與我齊并。《紫度炎光經》云：骨命以定玄閣錄宇，已有生名仙籍故也。《太一金真記》引《素靈玄洞經》曰：上皇太帝君玉尊陛下，乃上登清靈，宅太虛之闕，丹城紫臺，長綿玉樓，太微之觀，上開九天之門，請諸九天之真、太上三老君、北極諸真乃八海大神，下命五嶽名山諸得仙者，靈尊萬萬，並會于寥陽之殿，共集議天下萬民之罪福，記諸吉凶，學道勤懈也。《飛行羽經上序》云：陽明星上有青城玉樓，據斗真人，號曰九晨君也。陰精星有五色玉樓，攀魁真人，號曰北上晨君也。真人星上黃臺玉樓，真人玉樓真人號曰仙華晨君處之。玄冥星有朱臺玉樓，步斗真人號玄上飛蓋晨君處之。丹元星有素臺金樓，躡紀真人號曰金剛七晨君處之。北極星有玄臺玉樓，步綱真人號曰北辰飛華君處之。天關星有九層玉樓，乘龍真人號曰總靈九元北蓋晨君處之。輔星有紫氣玉樓，遊行三命真人號曰帝尊九晨君處之。《洞神經》云：覽觀元化人，累劫曾息樓。千年臥復起，畢竟無終休。《五勝符》云：東勝之符，祕於玄瑤青林之樓，崇丘蘭瓊之室。九華真妃曰：遠升辰樓，飛星擲光。《本行經》云：胄那國王有百口登樓也。《洞玄經》云：紫微長樓在禁上，天中內音書其上。《洞真經》云：金華樓，仙真玉籙在其中。《洞玄經》云：玄都長樓，皇曾天中內音書其上。又《內音王字下》云：九層之樓，結雲氣而成在，太黃翁重之。夫亦有內音在其中。《太洞玉經·三十九章》：太清天中有金華樓，諸受仙真玉籙者皆在此也。《八素真經》云：玄名碧書，早刻瓊閣。又云：九宮之中，唯有太玄玉書金閣也。又云：九宮之中，住有太玄符。《金書玉字上經》云：骨命已定於玄閣錄字，已有生名仙籍，故八素陽謌。《九章》云：玄臺結九閣，丹棑落翠精。《道學傳》云：陶弘景，字通明，魏郡人也。明帝時棲憩鍾嶺隱居，更造樓，深自潜匿，以修道也。又云：刻州長史柳悅啟，割城西棲霞樓下羅含章臺為國家造館，留梁州晉壽人王僧鎮為館主也。宋世宗明皇帝開嶽以禮真命，築館以招幽逸，乃鑽峰構宇，刊石裁基，聳桂榭於霞巘，架椒樓於煙壑，風閨竚鳳，月戶懷仙，求道望於海隅，簡素德以居之也。又云：王道憐，彭城女人也，志願出家，乃入龍山貨貿衣資，自造館宇，名曰玄曜重閣，連房不日而就，壯而甚速，有若神助也。《南嶽夫人內傳》云：太極已注夫人之名，東華之閣丹文錄籍，應為紫虛元君也。《趙文和傳》有七寶樓閣也。《本相經》云：仙房者，道士服氣之室也。《趙文和傳》有四鎮房舍。案《九華經》云：琅軒朱房內，上德煥絳霞。《太真科上》云：有陰仙房，又有青昇房、萬福房，皆天師教化處。《太真科下》云：有七寶華房，高上太真居之。《玉晨明鏡經》云：有金華洞房，三素元君坐之。《大洞真經》云：有無名之房。《大洞真經》在其中。《真人八素陽歌》有玄丘房，令受當仙之人。《上清經》有蘂珠之房，玉晨道君居之。又有積霄房，扶桑大帝君居之。《道迹經》云：此房在八淳山上清之境。《三元布經》云：元始天王於太霄雲房，以上真玉檢下授三天玉童也。又云：九曲丹房，上元君主之。《大洞雌一篇目》云：讀帝君隱書於三素洞房也。《道迹經》云：盼觀七曜房，朗朗亦冥冥。《靈寶隱語》云：景霄仙人披九玄之房，駕三色之雲，更生法輪之門。《靈寶隱語》又云：披長夜之戶，明九幽之房，度身之界，進入寂庭也。《登真隱訣》：有玉清琳房，玉札紫文在其中也。《元始五老赤書玉篇》云：天尊引眾真入九光華房也。《大洞玉訣》曰：三華之房在玉清之內，陽安元君之所處也。又云：三元元君入流逸之房也。《茅君內傳》云：白玉竈山有朱紫之房，西王母處之。太上黃素方白赤氣之王，入五道之玉房也。《大洞玉訣》云：崑崙山，一曰積石瑤房。王子年《拾遺記》云：崑崙山南有丹密雲房，望之如丹霞也。《洞玄經》云：通真房在皇崖天中，《內音書》在其內。又云：玉房，《五老寶經》及《十二願》、《玄母八門》、《三十九章經》藏其內。素靈房，《三九素語》、《玄丹止化三真洞元之道》藏其內。金房，太微天帝君祕九丹上仙之所，元始五老又祕五篇真文於其內。金華紫房，五老祕文藏其內。朱映房，化應天王治其內。九曲房，波梨答和天王治其內也。《洞真經》云：瓊房，高上玉帝藏《金玄羽章》，《萬神隱音》藏其內。三華房在玉城內，陽安元君之所處。《中書律》：七映紫房，上道寶經藏其內也。《內音第三》云：天有七映之房，道君所都也。太玄都中宮。《女青律文》云：上真寶符，藏於高上七映朱房，瓊林紫戶也。《登真》云：此房在上清境。《南嶽夫人傳》云：若俗中讀《大洞真經》者，則三官北帝微亂其音，不得聲參紫極之靈房也。又云：方諸青童歌曰：盼觀七曜房，朗朗亦冥冥也。又云：清虛真人歌曰：解襟墉房裹，神鈴鳴蒨璨。《登真隱訣》第一：有玉字洞房，上清中真品經在其內也。《三元真一經》云：玄丹洞房，道訣隱其內也。《三元玉檢經》云：紫煙運霄軿，乘風蕩玄房。又云：靈都北房，有天書玉字，方一丈也。《玉光八景經》云：玉寶瓊房，《玉光八景經》封其內。《金根經》云：九老仙都之房，《上清內觀上法》封其內。《大有經上》云：素靈房中，《三九素語》祕在其中。又云：金華洞房，《大洞真經》在其中。《太一帝君真玄經》云：太上六合紫房之內，《太丹隱書》在其中。南極元君主之。《三元布經》又云：雌一洞房，三素元君在其中。又云：金華雌一，洞房所在也。《玉清隱書》云：金華房，太微天帝君閑居之處也。又云：上元禁君超玉虛之天，啟五真之房也。又上皇玉帝君云：寢晏頤緣房，飛步秀玉京也。又云：上皇玉帝盼眸於瓊華之房，又命太微帝君使坐引萬靈於房軒，散香華於玉室，陳天鈞之廣樂。又云：瓊霞房者，《上皇玉慧玉清隱書》、《金玄隱玄羽經》在其內。《玉經注》云：元虛黃房，其晨仙君所治處也。《登真隱訣》引《蘇君傳》云：北極紫房，上帝尊神之房也。又有玉霄琳房，在玉清之境也。又有丹微房，在上清西王母所居。又云：靈射丹闕黃房，在上清境方諸東華山上，青童君所居。《真誥第二》紫清內宮傳妃玉觀香歌云：駕欻遨八虛，徊晏東華房。阿母延軒觀，朗嘯躡靈風。又紫微夫人歌曰：列坐九靈房，叩璈吟太無。《真誥甄命第四》云：方諸宮東華上房，有靈妃歌曲也。《上清九真中經內訣》云：九晨帝君，坐在大極紫房也。又有九天之房，《太上鬱儀赤文》封其內。又有八景上房，珠景赤童在其內，吟玉晨之詞。《漢武內傳》云：紫翠丹房、紫霄絳房，西王母居之。《大洞經》中卷：玉清王咒曰：遂隱上清室羽明帝一房也。又云：明出窮開陰，入精六合房。又云：列坐震靈席，混合五日房。又云：鏡心丹玄熙，紫氣泥丸房。又云：福積丹玄內，發光泥丸房。《大洞真經》：無名房，《大洞真經》在其內。又云：栢成欻生與鼇臺西母，登龍臺，入隱室，飛爵□，酣金液，留連於晨光之房，掇隱芝以薦饌，拾月鳳以俎脯，震檀馥於靈郊，廣樂響乎八海。天津有停徊之波，八風扇神軒之羽。遂芝白欻生而促席矣。《文始內傳》云：流雲七色之房，無上真人之所居。《道學傳第二》云：龍威丈人入洞穴於玉房之中，見一卷素書，字不可解也。《靈寶誡三十六仙內科》云：神童玉女身還太素之房。《九赤斑符上經》云：北嶽恒山君，注我名於紫簡之房。《大洞雌一篇目》云：金晨以冠玉童之顏，煥明暢於積感之房。又云：三素元君在天華之房。《太真科上卷》云：青昇房，天師朝禮處也。《四極明科》：有金華房，又有大有之房，《五帝神訣》祕在其中。又有玄都玉房，《太微黃書》八卷祕在其中。《上清變化七十四方經》云：南極長生司命君登玄瑤之洞，隱巖之房也。又云：《元始寶籙》祕於九折洞房，經三萬劫一傳也。又云：元始天尊乘碧霞九靈流景雲興，上登太空瓊臺寒靈紫殿黃房之中，以授南極長生元君上清變化七十四方解形之道。《三元布經》又云：南極長生元君未能重登玄圃金牖之房也。《飛行珊經上》云：太上大道君登雲景之上丹靈朱房，清齋三月也。《飛行羽經升玄上記》云：上造朱房，役使萬神。《神州七轉七變舞天經》云：丹靈啟碧室，緑庭披五房。又云：無英落雲資，結秀玉陽房。《消魔祕戶訣》云：《太素洞經》藏高上虛皇丹房之裹也。《外國放品經》云：青童君徘徊青華之房也。《赤書玉訣下》云：元始下元天四司真人，常以月二十九日上會高皇天太玄都玉京黃房，以朝天真也。《上清投詞儀》云：朝濟碧海波，飛輪辭緑房。《八術經下》云：金蘭紫房，《真皇道君玉諱》藏其中。《眾為篇經》又云：中演玄洞符，坦明八幽房。《空洞靈章》云：七曜煥上清，鬱儀晞琳房。《道迹經》云：黃華英房，元始天王命五老上真仙都仙公，出解形之道《三元布經》授南極長生司命君之所。又云：九玄玉房，《大洞真經》祕其上。《洞玄經》云：九光華房，元始天尊引眾真入其內。又云：玄都紫房，極風天中《內音書》其上。《道邊經》云：南極紫房，上相青童君藏《七星移度經》於其內。《內音玉字下》云：宛都房，都監神之所治，總眾真黃簡之文。又云：紫微宮中有神纓之童，滅度之戶得神纓之童一歌無量之章，立得反形於三練之房，身受自然之氣，懽樂無窮之齡。《二十四生圖》云：時降金霄人，解袴三素房。《大洞玉經三十九章》又云：三便者，太上金房之名，五老延日以曲照之。又云：上元天有五道之玉房，名書仙簡，入其中。又《後聖道君列紀》云：道君育氣於丹素之房。《金書玉字上經》云：丹瑤玉房，存九星之人，得往其中。《八素陽歌九章》云：朝入希林宇，夕宴丹微房。又云：玄丘房中，神童神女所歌處也。又云：齊驤八落外，高步閶闔房。《奔日月二景隱文》云：《鬱儀赤文》，結璘黃童祕在九天之房也。又云：《玉清隱書》藏瓊瑤之房。《三皇經》云：峨峨皇極觀，赫赫瓊林房。《四極明科》云：《大洞真經三十九章》，祕於高上大有之天九玄玉房之內。又云：《大有妙經》，祕於九天之上大有之宮，金臺玉室素靈房中也。又云：《消魔智慧經》七卷，藏於玉清之闕，高上虛皇丹房也。又云：《飛步天綱》，祕在高靈玉虛紫房之內。又云：《三天正法》，祕於九天之上，玉清金房紫戶之內。又云：《五行祕符》，祕於玉京玄房也。又云：《玉珮金璫太霄隱書》、《七聖玄紀》，祕於九天之上七寶紫映之房也。《本相經第十六》云：七寶玄臺，高於地上一百餘丈，上下九級，周匝八面，級有一治，各有金格玉格，磬八十一枚，晝夜六時自然而唱，八十音同聲而發，微而疏朗，其聲和雅宛利，國土莫不聞聲，一切眾生皆望其音，叉手擎拳，向音而禮。第十一云：黃玉臺，神鈴懸空，自然而鳴也。《法輪經》云：若見臺館，思念無量，普瞻八極，身與我神，洞見幽微。《玉京山經》云：岧岧天寶臺，光明爛流。《日注》云：天寶臺，九層玄臺也。《昇玄第三經》云：八面寶臺，其臺極高妙，種種莊嚴，善勝大士之所乘也。《五勝文》云：南勝之符，祕於玄瓊之臺，鳳林之丘，丹霄之景。又云：駕龍飛騰於西華之臺，謁拜帝真。又云：西勝之符，祕於紫鳳崇臺之室。又云：勝于晨暉，垂曜於順北之臺，謁拜帝真。又云：北勝之符，祕於清玄蘭鹵瓊寶之臺。又云：玄文飄颻玄治崇臺。又云：中央之符，祕於玉京之下，崇臺之中。《赤書玉訣經下》云：元始五老常以正月、三月、五月、七月、九月、十一月會於上上三天靈都宮元陽紫微之臺，集筭天元，推校運度。又云：元始北天大聖，常以月八日上會靈寶玄都，北上玉山陰元臺，以朝天也。又云：元始東南天大聖，常以月十八日會靈寶太玄都玉京山洞靈丹臺，以朝天文也。又云：太玄上宮太素真人，常以春分之日會諸仙官於崑崙瑤臺，校定《靈寶真經》。又云：陽臺真人，常以立冬之日會諸仙官玉女於靈寶陽臺之上，校學道簿錄。《本行經》云：有尋真玉臺，閻浮利國宛王為女度明之所造也。《法輪經》云：法輪藏於太上六合臺。又云：紫蘭臺，瓊文紫字在其中。又云：吾開八門，偈出太上玄臺也。《眾篇經》云：天尊引眾真入太空金臺也。《空洞靈章》云：紫微煥七臺，騫樹秀玉霞。《九天生神章》云：《生神章》祕之大有九重金格紫陽玉臺。亦見《五鍊生尸經》。《本相經第十八》云：至德上樓臺，常樂無上賓。又云：七寶紫金室，淡泊常樂臺。第十九云：紫氣結治合紫氣之臺，金門玉戶開張納眾也。第二十經云：天運當促真文收還大羅之外玉芒玄臺。又云：習仙招魂神臺，南海外阿阤加國王女名好求，學道之處。女於此仙去，王即於其處更起集靈臺、三師堂、說文室，以為廣度，一千人在其中。《金房度命上經》云：南極總司禁君，於洞虛鳳京紫臺，請問天尊度命之方也。《昇玄經》第六云：容預玄都臺，稽首禮太无。《內音玉字》云：九層之臺，處乎玉京之山，煥乎玄都之上。飛天常散百合之香，流五雲之華。臺上有太真玉郎，一日三迴十絕之旛，一周則諸天上朝，繞臺三匝，誦詠洞章。又云：馥朗天中，玉京玄臺之別號，西靈真人常誦無量洞章，遊行其上。又云：升乎玉清之中，上朝紫微之臺。《八節謝罪經》云：上皇太帝君，以八節之日登于丹紫臺，議定萬民之罪福也。《大洞玉經三十九章》云：德刃者，九天之臺名。又云：明真之臺，亦在九天，有三日出焉。地上之音呼明真，曰鳳生也。又云：玉清天中有綺合臺，下有萬津之海也。又云：龍山者，是玉清天中高臺之名，地上之音呼秀朗，為明堂也。又云：西田之夜臺，亦太帝所處，臺臨流汨之池，方圓百里，高仙來遊，三元迴駕，此臺在太初天中。《赤班符》云：元始天王藏九赤班符於上清斑瑤臺也。《茅君內傳》云：玉清天中有散華臺，是四斗七晨道君之所治也。又云：晨中真人帶迎延真符於滄浪之臺。又云：太帝君作扶桑抄會方之臺也。《後聖道君列紀》云:後聖彭君治在靈上光臺也。《金書玉字上經》云：西玄洞臺有金書，《洞房經》也。《太元上經》云：玉景上元大虎符，在太元西瑤臺也。又云：威王之咒，藏於九天玉清之上，太元西靈之臺。《導引三光經》云：三光耀八會，落落九玄臺。又云：定光真人皇曾天絕觀臺中，導引元氣。又云：九變真人在玉貌天誥陽元臺中，導引元氣。又云：導仙真人在何童天華林蔭雲臺中，導引元氣。又云：雲華真人在平育天玄唱寶臺中，導引元氣。又云：陽玉真人在文舉天迴陰太真臺中，導引元氣。又云：法氣真人在摩夷天雲結飛臺中，導引元氣。又云：澤嬰真人在越衡天無量極觀臺中，導引元氣。、又云：流精真人在濛翳天十絕九華臺中，導引元氣。《三光八素陽謌九章》云：玄臺結九閣，丹排落翠精。《奔日月二景隱文》云：隱璘黃章，藏之丹瑤之臺也。又云：高上臺，金柱玉壁，刻《鬱儀結璘經》之篇目也。《本相經第十一》云：扶桑之地，有元始法堂，堂中有七寶經臺，五部尊經苞之其內者，一曰《大洞真經》，苞之於青玉函；二日《靈寶真經》，苞之於赤玉匱；三曰《無量三昧經》，苞之於白玉函；四曰《道德神真經》，苞之於黑玉匱；五曰《本相天景經》，苞之於黃玉臺。神鈴懸空，自然而鳴。仙童玉女，手持花香寶符供養，于今不絕也。《洞真迴元九道經》云：抗轡玄羽臺，飛行九玄所。又云：空生九靈臺，煥精曜太霞。《三百觀身大戒經》云：七寶流霞臺，太上天尊治其中。《起尸度亡人經》云：峨峨紫鳳城，岧岧九天臺也。《道學傳第十八》云：宋長沙王為東海丹徒人倪道存起淳栢經臺也。第二十卷云：傳禮和北地人，漢桓帝外甥侍中傳建之女也。得道度入易遷宮中，為含真臺之主也。《列仙傳》云：脩羊公者，魏人也。置石羊於通靈臺上，云不知所之。《太平經》第一百十四云：靈上光臺，太師彭廣淵治其中。又云：太空瓊臺，太平道君處之。《大洞真經》云：閬風玉臺，總司學道仙籍也。《七十四變化經》云：紫微臺，下元八景符祕在其中。《本行經》云：真君玉臺，高百丈，浮利國宛王女度明處之。《上清經》云：廣桑山始暉庭希林臺，扶桑太帝君居之。又云：靈上光臺，保皇道君居之。六云衡山朱臺，上真君居之。《真誥經》云：方丈室昭靈，李夫人治此臺也。又云：含真臺，協晨夫人居之。《真誥經》云：白玉龜臺，九靈太真元君封於此也。《元始五老赤書玉篇真文序》曰：太空金臺，天尊坐處也。《龜山元籙下》云：元籙在南極之臺也。《本相經》云：太清玉寶臺，法靜真人說《元陽經》處也。又云：天尊於東方大浮黎國中清玄玉臺，說《靈寶真文》也。又云：天尊於無量國中九合玄臺，升於七寶鳳机師子座上，說《本相妙經》。又云：天尊於無量國中，紫氣浩浩，合成六合紫氣之臺，金門玉戶，開張納眾也。又云：於清靈始老國清玉九合玄臺，說《本相經》。又云：東華九合玄臺，累玉而成也。《靈寶隱語》云：九都者，九層之臺，處于玉京之山，煥乎玄都之上。又云：馥朗天，是玉京玄臺之別號，西靈真人常誦《無量洞章》，旋行其傷上也。《五鈴仙上符》曰：太微天帝君登九玄虛生之臺，五符空映，若存若亡。《登真隱訣》有上清仙臺，金書在其中。又云：太極九玄臺，霄碧簡文在其中。又云：方諸拂那臺，刻上生名之所也。又云：玄都丹臺，白玉金名在其中。《三道順行經》云：後學得仙，登九鳳之臺。《元始五老赤書玉篇》云：天尊引眾真入太空臺也。《太丹真經》云：綺合臺，在玉清天中也。《大洞經下》云：《黃老元君經》封素瑤臺及北寒金臺。《本行經》云：通陽之臺，皇妃學道處也。《真誥》曰：朱孺子吳未入赤水山學道，道成乘五色雲車登天，今在積石臺。又云：含真臺，洞天中張微子漢昭帝時人，好道入於此也。《大洞記》云：崑崙山，一曰玄圃臺也。亦見《十洲記》也。《元始寶真經》曰：西王母靜齋龜山，登華瓊臺，朝禮玄文也。《洞玄經》云：始陽臺，在阮樂天中，內音書在其中也。又云：元陽紫微臺，在上上三天，天老尊神、諸天帝皇、妙行真人，一歲六會於其上，集筭天元，推校運度。《洞真經蔥萬：玄靈臺，《五老寶經》及《十二願》、《玄母八問》、《三十九章經》藏其內。金臺者，《三九素語》丶《玄丹化三真洞元之道》藏其內也。又云：高上藏《三元玉格》、《三元布經》於其內也。又云：無鞅玄臺，鬱單無量天王治其內。七寶瓊臺，上上禪善天王治其內朱宮瓊臺，寂然天王治其內。九層玉臺，不驕樂天王治其內。紫瓊玉臺，迦摩天王治其內。又云：九層玉臺，在九天天天關之上，有上皇太真高帝玉名及後聖真人簿錄，太虛玉晨監典之。六層玉臺，在九天天關之上、有金簡玉札及紫鳳丹章十萬篇，太上冥冥玉郎典之。三層玉臺，在九天天關之上，有太清寶經三百卷及真人學仙簿錄簡目，大帝監真玉司郎典之。又云：瑤臺者，高上帝藏《金玄羽章》、《萬神隱音》於其內。又云：七映紫臺，躡步天綱，空常內名藏其內。又云：綺合臺，龍山臺、秀朗臺，地皇上真之所遊處。《洞玄經》云：陽臺者，賈弈天中，內音書其上也。．《四極明科》云：帝譽之時，九天真王駕九龍之輿，降牧德之臺，授帝此真文也。《本行經》云：那林昌玉臺，太上道君所封之處也。《上清三天正法》云：三元玄臺，六天符在其位。《三元玉格》云：三玄臺，《玉格紫文九天真書》在其內。又云：西沙方臺，上真三元之檢在其中也。又云：晨燈之臺，飛天檢文在其中，昭明九天之上也。又云：金墉之臺，《三元玉格》刻題其中。又云：鳳生之臺，太真金書在其內。《金簡玉字經》云：洞天陽臺，《玉珮金璫經》在其內也。《玉光八景經》云：玉寶臺，太空之章封其內。又云：太上道君還登峻嶒之臺，九曲之房。《太上大有經上》云：太玄靈臺，《玄都九真明科》在其內。《玄母八門經》曰：東晨之臺，無極高真之所處也。《大洞經下》云：北寒金臺，龍華玉女在其內。又云：彌梵羅臺，在玉清之天，太上玉皇明上大道君掌高清太無極上道隱之符處也。《洞房經》云：無極高真徘徊九天，高會七虛，乘空洞之流軿，轡太霄之圖車，出安黃房之內，入登東晨之臺，遊戲丹田之下，寢宴陵青之霞也。《大洞玉經》云：歡熙於徊風之交，鳴玉於九靈之臺也。又云：龍山，是玉清天中高臺名也，天帝玉字在其中也。又云：秀朗仙臺者，玉清天中仙臺也，地上呼秀朗為明堂也。《玉經》云：玉真天中有明氣之光，洞照三元之臺也。又云：會方之臺，太帝君之所治也。《茅君傳》云：盈命飛飈之車，詣衡山之朱臺，謁太虛真人也。又云：金臺者，上真內經封其中。《太上金簡內文》曰：玄羽臺者，下有釆真童仰招玉晨侣。又云：九靈臺者，玉霄映北朔，瓊條隱林柯，空生九靈臺，煥精耀太霞。《上清元君道經》云：朱火之臺者，太極元君乘陵羽之車，鳴鐘以升之。《玉京山經》云：仰觀劫仞臺，俯眄紫雲羅。《上皇玉靈君道經》曰：德仞者，天之臺名，地上之音呼德仞曰生華。又云：明真之臺，煥乎九霄之上，有三日出焉，地上之音呼明真曰風生也。《上清八景飛經》云：玉寶臺，三元君之所登也。《登真隱訣》第四云：玄真白龜臺，《明堂玄真經》在其中。又云：崑崙瑤臺，西王母之宮，所謂西瑤上臺，天真祕文盡在其中。《登真隱訣》云：上清之境有丹城紫臺，上皇太帝君玉尊陛下集群真於其中，以定天下萬民之罪福也。七靈臺在上清境，玉晨道君所居。靈上光臺在上清境，太師彭君所居。明真臺在上清境東海八停山上，太帝所居。拂那瑤臺在上清境方諸東華山上，青童君所居。方丈臺在東海方丈山，昭靈李夫人所居。隱元臺在丹龍土南陽洛山內。又云：上清境有希林臺，太帝道君居之。又云：承華臺何元字次道，晉尚書令，有陰德，得道在其中。《真誥第五》云：東海青童君，常以丁卯日登方諸東華臺，四望，向日再拜，曰出行之，可因此服日精也。又云：峨媚臺，涓子受五斗內一之法於此。《真誥第二》云：方丈臺，東宮昭靈夫人李靈飛治之也。《真誥甄命第四》：方丈左臺，昭靈李夫人詩云：飛輪高晨臺，控轡玄龍隅。《真誥》第二云：彈璈北寒臺，七靈紫暉霞。《真誥第七》云：存方臺，仙人蔡天生隱其內。又有積石臺，朱孺子得道居之。《昇玄第六經》云：玉清臺，仙聖上遊行之所。《真誥第十》云：封昭臺，豁落符在方隅山洞間。《上清九真中經內訣》云：太上宮高上臺，有《太上玉晨鬱儀奔日赤玉文》及《太上玉晨結璘奔月黃景玉章》，此二經刻以玉簡，書以金字也。《大洞雌一篇目》云：《大洞真經》祕在九天之上，大有之宮太玄靈臺。《大洞經中卷》云：晨登九景臺，夕入神霄門。又云：長寢羽臺上，固神五老室。又云：斗中真人，散華玉清之臺也。《大洞真經》云：青林千白丘有金毋臺，少野童子在其中。《七星移度經》云：帝君常居朗玄之臺。又云：帝君上登太極瓊臺也。《紫度炎光經》云：太微天帝君，嘯歌九玄臺，崖嶺凝凄端。又云：解衿玄閬臺，適我良願會。又云：太微天帝君受氣之始，玄象初分，登九玄虛生之臺。《太真科上》云：祟玄臺，天師朝禮處也。《四極明科》云：《四極明科》封於金闕紫臺也。又云：東方太明陽臺，青帝玉司君姓梁諱叔度，治其中，主人生死之命。又云：《三華耀景經》祕在九天之上，大有之宮，金映七寶之臺。又云：三寶玄臺，《上清隱書》祕其中。又云：玉京七寶之臺，行紫鳳赤書之人策龍駕虛而昇之。《上清變化七十四方經》云：上清南極長生司命君，藏瑤臺丹靈雲宮，又在蘭庭雲臺。又云：登絕空之中紫碧玄臺。又云：九色煥明，高臺峻嶒。又云：元始天王與南極元君登太空瓊臺，命五老上真、仙都左公開鬱森之笈、雲錦之囊《上清變化七十四方解形之道》、《三元布經》，以授於君。《飛行羽經上卷》云：《太上飛行羽經》，藏之玉清上宮七映紫臺也。又云：控轡玄羽臺，飛行九元所。洞靈深幽邃，雲綱乘空舉。下有採真士，仰招玉晨侣。又云：玉霄映北羽，瓊林翠隱阿。空生九靈臺，煥精曜太霞。又云：若有玄名朱臺，當得知北上晨君內諱，飛行太空。《神州七轉七變經》云：紫晨君南造朱陵太丹極炎流火之鄉，太陽瓊宮九帝玉臺也。又云：上皇七轉之道，絳簡紫書，祕於紫虛元臺也。又云：上皇七轉。《玉珮金璫上經》云：鬱森之笈藏於太素經臺。又云：眾真登太空瓊臺，清齋三月。又云：憶玄寶章處太霄之中，清光純純，洞照三光之臺。《太霄琅書》云：第八梵迦摩夷天.王治紫瓊玉臺也。又云：携衿玉景臺，解憩戲鳳城。太玄都左宮女青。《四極明科》云：赤帝玉司君，姓王諱景度，治南方朱陽之臺，領南嶽霍山仙官也。又云：《雌一玉檢五老寶經》、《靈寶紫文》祕在九天之上大有之宮，太玄靈臺也。又云：《神州七轉七變舞天之經》，祕於紫天元臺也。《南嶽魏夫人內傳》云：丹壠之南有隱元臺，魏夫人得道處此也。又云：夫人遨宴扶桑之臺，總神仙之錄也。諸經中臺名大有，此不具錄之。《清虛真人王君內傳》云：君諱褒，字子登，處靜密之室，隱形清齋也。《內音玉字下》云：《內音》封於南河洞室石櫃之中也。又有諸經櫃作碩也。故《五符》云：九天靈書，猶封於石頊是也。又云：九天靈書，三天真寶，夏禹撰為靈寶文，一通藏石櫃中，一通藏幽洞室中。《玄母八門經》云：散花玉室，三素元君在其內也。《本相經第一》云：超登無上道，清淨長樂室。《三元真一經》云：琳霄之室，東海小童受經處，在上清境方諸東華山上也。《真誥經》云：大有宮，司馬季主隱處也。又云：寢靜之室，涓子坐處也。又云：玉華室，丹景玉文在中也。又云：紫堂金室，有刻石真人。《上清經》云：峻嶒之室，玉晨道君居之。又云：丹幃緑室，太元真人居之。《本相經》云：七寶室，靜老天尊說法處也。又云：玄滋玉室，靜老天尊在此，為尼乾說法也。又云：天尊於赤明國中朱陽之室，說《大洞真經》也。又云：天尊遊法明玉國五色玉室，師子寶榻鳴玉鳳機高座之上，激揚道教度一切也。又云：今聞我師於此七寶紫室，闡揚道教也。《太真科上》云：燕仙室，天師教化處也。《玉晨明鏡》：有太玄玉晨金華雌室，三素元君居之。《靈寶隱語》：有黃房之室，眾龍所掘山也。《玉訣經下》云：南圃丹霍之阿，三元洞室，封題玉碽之也。《三元真一經》云：玄精之室，身中三一尊君棲息處所也。《大洞玉經》曰：有上華之室，室中青氣自生，號為反香之煙，逆風三千里，香氣猶徹紫宮。又云：玉晨大道君解襟帶於玉映之室也。《大洞玉訣》云：三元君入流逸之室也。《大洞經下》云：玄雲羽室，黃老元君經封在其中也。《本相經》云：天尊於赤明國中朱陽之室，說《大洞真經》。《漢武帝內傳》曰：方丈之阜，為理命之室也。《十洲記》云：滄海島上有積石室，多石，象八石，腦石、桂英也。又有紫石宮室，九老仙都治處也。《真誥》云：衡山張禮正、治明期二人學道，乘虛昇天，今在方諸飈室為上仙。《五老寶經》曰：聲馳於五老之室，神舉於三清之上。《大洞玉經》注曰：秀華山，太極真人呼曰圓明丹室，五靈真君所處也。《大洞玉經》注曰：青童君登雲波之山，入東華之室也。又云：青精君登紫空之山，化玉室之內也。《十洲記》云：崑崙有瓊華室，西王母所處。《洞真經》云：玉室者，三九素語玄丹上化三真洞元之道藏於內。又云：高上藏《三元玉檢》、《三元布經》於其內。曲室者，太微天帝君祕九丹上仙文之所，元始五老又祕五篇真文於其內。《四極明科》云：龜山西室，王屋南洞天經備足也。《五千文十緯經》第五云：玄蓋之玄，上聖真人在其中。《上清智慧經》云：協晨靈觀，層陵之室，太上大道君閑居之處。《上清三天正法》云：烏日之室，元始三天正法除六天之文封其內也。《三元真一經》云：琳霄之室者，三真元一之法藏在其內也。又云：黃闕紫戶玄精之室，身中三一尊君常棲息處所也。《玉帝七聖玄記》云：崑崙之室，北洞之源，迴天九霄，白簡青錄在其內也。《三道順行經》云：南洞之室，王君封三道經在其中。《金簡玉字經》云：方諸室，高上太素君住處也。《大洞玉經》云：又有東華之室，青童乘玉彫之耕，御圓殊之氣，而入此室也。又云：太老之室，在上清之天，八皇老君乘廣琅之車而入之也。又云：流剛山上有暉景之室，西王母之所治。《龜山元籙》云：玉華之室，丹景玉文在其內。《神咒第五經》云：中有九合之室，太上在其內，端坐思惟，何國苦樂，劫數近遠，眾生悠悠，何所趣向也。《登真隱訣》云：東海勞盛山北陰之室，有霍林仙人韓眾，撰服御之方也。《真誥第七》云：仙人郭四朝謌曰：高皇齊龍輪，遂迴北華室。四朝為玉臺執蓋郎，故云高皇齊龍輪。又云：方隅山下有洞室名曰方源館，幽人居之。《大洞經》中卷玉清玉咒曰：遂隱上清室，羽明帝一房也。又云：解帶玉映室，乘素入四明。又云：受福東霞室，反胎朱火度。又云：長寢羽臺上，固神五老室。又云：渾合帝一室，五老變孩蒙。又云：上朝帝一室，解帶皇一階。又云：反胎朱大室，更受洞中生。《大洞真經》云：陽山寂洞有元虛三瑤之室，栢成芝高隱處也。又云：世世解結，上生帝房人保飈之室。又云：五帝之氣無於陰極之室。《飛龍隱訣》云：北極真公治於北極廣靈之室。又云：《飛行羽經》封之峨媚山金臺室。《大洞雌一篇目》云：三元君在元虛之室。《上清變化七十四方經》云：南極真人藏上清經於瑤臺丹靈雲宮九折洞室，室有通明自然之光。《飛行羽經》上云：太上飛行空常變化隱文，祕於九洞之室也。《飛行羽經》、《昇玄上記》云：峨眉山金臺之室，飛玄羽經祕其內。《洞神經第十二》云：控量太霞室，齊輪九天庭。《五勝符》云：東勝之符，祕在玄瑤青林之樓，崇丘蘭瓊之室。《本相經》第八云：東方浮黎國，有九合之室，天尊登此燌身形之所。《本相經第十八》云：玄臺六合室，自然登舉行。又云：變化紫氣室，目睹不得入。又云：神弘恒熙悅，七寶紫金室。《第二十經》云：南海外阿阤加國王，有女名好求，仙去，王即於其處起集靈臺，造神仙宮、三師堂、說文室，以為廣度，一千人在其中。《第一經》云：仙人范則子於西那王國浮羅嶽中肅臺室，說太清中品六百卷也。《三皇朝儀》云：列列廣寒庭，遼遼讌山室。《海空經第一》云：習觀三相，明了四意者，則為入智慧室也。《高上虛皇君道經第一》云：羽明帝一房，遂隱上清室。《內音玉字下》云：宗飄天賓黃房之室，一各玉客之堂，真晨道君治其中。《大洞玉經三十九章》云：道君解襟帶於玉狀之室，乘八素八於四明之門。四明之門者，上清玉帝之南門也。又云：化玉室，青精君所遊處也。又云：太虛之天，太霞之中有彭墟之室，結白氣以造構，令九雲而立宇，紫烟重排，神華所聚，故號曰彭墟之室。太虛元君之所處也。又云：青童君登雲波之山，東華之室也。《八素陽訶》九章云：靜翳九靈室，動周二度變。《三皇經》云：既入空洞室，何憂道不成。《起尸度亡人經》云：遼遼玄中堂，窈窕無上室。《三元品戒》云：罪福簡錄封於九源洞室。又云：功過薄錄封於九河洞室。又云：罪福報應封於湯泉洞室。《本際經第四》云：引進我等，令入法墻處，無為室也。諸經中室名大有，此不具錄之也。《本相經第一》云：仙廟者，神仙所居之堂也。《第二十一經》云：東華國王造神仙七政之廟，女人居之修道也。上法二十八宿也，其宮室二十八門也。《大劫經》云：北方玄錄真人，行過玄谷上宅也。又云：魔羅大千宅，眾真三界徊。又云：上相高皇宅，下有沐浴池也。《太真科下治含鐘鼓品》云：凡受籙，治皆有經典，所在號曰道門。立正法，化民行教，號曰道門。治舍之左前經臺之上，皆懸金鐘玉磬。《真誥甄命第四》：玄壟紫微夫人謌云：拂袂雲林宇，結鬢還童嬰。蕭蕭寄無宅，是非豈能營？《莊子·雜篇》云：宇泰定者，發乎天光。《內篇》云：體至一之宅，會乎必然之府。《真誥第四》：右英夫人謌云：風纏空洞宇，靈音觸節生。手携織女舞，併衿瓟瓜庭。西城真人王總真謌云：輪，但苦心猶豫。太元真人詩云：八風纏緑宇，藂煙豁然散。《真誥第二》云：夕宴鬱絕宇，朝採圓景華。《真誥第七》仙人郭四朝謌云：遂造太微宇，挹此金梨漿。逍遙玄陔表，不存亦不亡。《靈書經》云：絳宅曜朱童，萬劫而不凋。《真誥第八》云：凡人臥宇室，當令潔凈。潔今則受靈氣，不净則受故氣。故氣之亂人室宇者，所為不成，所作不立。一身亦爾，當數洗沐澡潔，不爾無異也。《真誥第九》云：仙人丁瑋寧詩曰：形況北塞宇，三神棲九天。又云：所謂室者，一曰茆屋，二曰萬溜屋，三曰環堵也。《真誥第十》中候夫人告云：令種竹於北宇也。《太洞經中卷云：幽寥生帝宇，携此景中人。《大洞真經》云：八風超絕宇，幽藹緑耕間也。又云：解襟玉皇宇，與感會明真。《金書仙志》云：願陵翮以飛仙，朱靈安絳宅也。《紫度炎光經》云：紫煙纏曲宇，丹暉繞綵軿。又云：天為我屋，地為我牀。五嶽山川為我橋梁，玄斗元精為我衣裳。《內真金章經》云：兆常能誦曲素訣詞於寢靜之宇，以攝不祥源澤之神。《上清變化七十四方經》云：浩浩玄虛，金室瓊廬。三元啟運，六氣散敷。《飛行羽經上序》云：九晨不降於靈宇，夫人歡悅於寢席。《神州七轉七變舞天經》云：遺界翳虛輪，絕宅自冥通。又云：妙吹九晨飈，超登仙公廬。《裴君內傳》云：上皇大帝君乃登廣寒上清靈宅，議學道之勤懈。《元陽童子凈土經》云：脩多童城，純以水精為壁，純金為梁柱，蓮華覆樓層，珊瑚為椽，白銀為栿，黃金為檀櫨也。《隱元內文》云：青童君延萬帝於曲宇，講寶訣於妙章。《上清投詞文》云：八風起絕宇，幽藹緑軿間。《本行經》云：有丹陵之舍，神人授維音八字真文之所。《空洞靈章》云：玉阜秀琳宮，生死福德廬。《本相經第十九》云：南土國王造神仙靈廟，周迴房舍，莫不成就也。《第二十經》云：南海之外阤隨加國王有女名好求，年十五學道於習仙招魂神臺，得仙昇于玉清之宮，王即於其得仙舊處，造神仙宮集靈臺、三師堂、說文室，即下詔天下有能出家者，於是國內得一千人來入此廟也。《第一經》云：仙廟者，神所居，非人室也。《第十二經》云：拘尼之界，野馬之池，有聖賢之堂，銅壁鐵柱，銀尅簿上，學士修行之處。《內音玉字下》云：惡緣並盡，逍遙懽樂之舍，與飛天而合真也。《五符》云：皇人在峨媚山北絕巖之下，以蒼玉為屋也。《五號先儀》云：三師遨遊七寶之壁也。《眾真戒第三》云：高振玉宇，携轡秀真，可謂邈乎其奇，落絕之視也。又云：大方諸山，對會稽之東，上有天仙宮室，以金玉瓊瑤雜為棟宇也。《八威召龍經》云：福首三台宅，今號位真悲忘。《八節謝罪經》云：八節之日，上皇大帝君登於上清靈宅，議萬民之罪福也。《二十四生圖》云：身度水火宮，名入九天廬。《大洞玉經三十九章》注云：玉皇之廬者，清虛真人之逸宅也。又云：太霞之中，合九雲而立宇，太靈元君之所處。《導引三元經》云：身入虛跡宅，縱體歸是宗也。《五稱符上經》云：求神仙長生不老於精舍，經圖靜廟中佩靈寶文也。《八素陽謌》九章云：朝入希林宇，夕宴丹微房也。又云：穴絕廣寒宅，至靈道妙同。又云：齊首峻嶒宅，莫檢形與名。又云：朱宇鳳構，明光映軒。《奔日月二景隱文》云：太玄宮、高上臺、蓬萊府，皆金柱玉壁也。《本相經第十一》云：扶桑之地有元始法堂，以白銀為壁，真珠為基，黃金為梁，以銅為柱，五玉為椽，琉璃覆之，水精為階，珊瑚薄之也。又云：法堂東北復有太和舍宅，子孫在其中，傳世不絕也。第二十一卷云：習仙神宮，上下九級，一百二十丈，基面九尺，方圓一百二十步。又有神仙之廟七政者，上法二十八宿也。《變化七十四方經》云：飛霄鬱玄梁，神變無跡庭。《三皇經》云：長棲太一宇，歸命禮三尊。《本相經第三》云：見一天堂，琉璃為壁，黃金為梁，青玉為柱，琉璃覆之。又云：見一天堂，琉璃為壁，紫玉為梁，赤玉為柱，黃金覆之，飛爍周匝也。《本相經第九》云：西方有大堂國，中有長樂之舍，上高三百丈，天景大混之文題館四面。《道學傳第二》云：洞室中有金城玉屋，真文所在也。又云：四方有玉柱，題曰九泉洞庭之墟。《道學傳》云：吳猛，字世雲，登山詩云：仰瞻列仙館，俯察玉神宅。《道學傳》云：萬流屋者，乃項託之所居。《清虛真人王君內傳》云：王君不能棄有竦玄，超登九天，造太空之丘，謁玉皇之廬也。《內真金章》云：兆常能誦曲素訣詞於寢靜之宇者，則五老之賓也。《本相經第四》云：長樂舍，方圓一丈，表．裹悉有天景大混文字也。《靈書經》云：比舍在大福堂國，天尊於此說靈寶真文，出法度人也。《本行經》云：度明於陽丘之嶽，丹陵上舍，栢林之中，朱鳳侍衛，神龍翼軒也。《五符經》云：苞山洞室有金城，玉屋雲廈陵天也。