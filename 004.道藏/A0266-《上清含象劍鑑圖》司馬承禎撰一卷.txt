夫四規之法，獨資於神術，千年之竒，唯求於鳥影，舍光冩貌，雖覩其儀，尚象通靈，罕存其制。而鑑之爲妙也，貞質内凝，湛然惟寂，清暉外瑩，覽焉遂通。應而不藏，至人之心愈顯，照而徵影，精變之形斯復。所謂有貞明之道也，有神靈之正也。捧玩之寳，莫先兹器，旣可以自見，亦可以鑒物。此鑑所以外圓内方，取象天地也。中列爻卦，備著隂陽也。太陽之精，離爲日也；太隂之精，坎爲月也；星緯五行，通七曜也；雷電在卯，震爲雷也；天淵在酉，兌爲澤也；雲分八卦，節運四時也，此表天之文矣。其方周流爲水，以瀉四溟，内置連山，以旌五嶽，山澤通氣，品物存馬，此立地之文也。詞銘四句，理應三才，類而長之，可以意得，此寄言以明人之文也。故曰含象鑑，蓋總其義焉。勒書于匣，評觀制器之象矣。夫陽之精者，著名於景，隂之氣者，發揮於震，故以景震爲名，式備精氣之義。是知貞質相契，氣象攸通，運用之機，威靈有應。撝神以形之義，已覩於眞䂓，收鬼摧邪之理，未聞於竒制，此所以劎面合隂陽，刻象法天地，乾以魁罡爲杪，坤以雷電爲鋒。而天罡所加，何物不伏，雷電所怒，何物不摧。佩之於身，則有内外之衛，施之於物，則随人鬼之用矣。勑得所進明照寳劒等，舍兩矅之暉，禀八卦之象，足使光廷仁壽，影㓕豐城，佩服多情，慙式四韻。寶照含天地，神劎合隂陽。日月麗光景，星斗截文章。冩鑑表容質，佩服爲身防。從兹一賞翫，永徳保齡長。

臣聞川嶽逢時，猶能顯瑞，草木應運，尚或呈样。况臣生遇昌朝，長居比屋，茍有竒物，合進眀庭。臣先收得唐司馬天師爲明皇所鑄含象鑑一面，家傳累世，掌祕多年。其鑑外圓法天，内方則地，配坎離於日月，布雲氣於山川，右則定位於天淵，左則表威於雷電，八卦咸列，四溟克周，包其道於乾坤，震其功於邪魅。故名含象，以應至尊，其圖見祕於玄科，其事顯存於道藏。竊念臣樵漁賤族，樗櫟頑材，濫親鄒魯之風，叨遇陶唐之化，其鑑故難藏隱，式合彰明，謹随狀上進，浼黷天聰。臣無任兢惶殞越激切屏營之至，伏候勑旨。凡鑄劎鏡，須得百鋉眞鐡可鑄。凡鍊鐡既精，無硃砂銀勾鐡，不名精劒。所以太古劎神鏡，自軒轅黃帝受神胥公法，後傳左丘子、鏌鎁干将、吳越奇霄公，皆㑹神鑑靈劎法。後人不得硃砂銀勾添精鐡，難以鑄成，今先火鍊硃砂成銀，次鍊鐡勾添相雜，取年月日時，劒鏡如前法所圖樣，又别作尺寸展様，或大小各有法度也。

上色山澤銀半斤，丹砂半斤，鉛末半斤，汞半斤。右件杵令匀納瓷合中，麵裏一重三指厚，坐沙甑中蒸七日，冷取出成上色銀，復以垍合成固濟入灰池中，養火十四日，日足五斤火鍛，取出𥃆蓋韛之，立成至寶。