右此一條，篆書自佩。本以日月五星為七元，其外復六符，應是《消魔經》中符，但《消魔經》凡有四十九符，其經中皆空處置，而各有廣狹，今此示有數枚，餘皆零落。又一黃符，相傳云是《真誥》中所出。太極真人勅酆都北帝符，在《玉馬經》上者，未詳審是不。七元符，依世經中粗有施用法，而今是佩，本故無說，謂宜且依《真誥》，用雜色書雜綵絹上，受而佩之。勅酆都一符，《真誥》云盛以重紫之囊，佩之頭上。