王母請問太上道君曰：不審靈寶經中符圖，則有文字，其文祕隱，未蒙訓授，夙夜祇仰，難觸靈顏。妾誠猥陋，任居總真，未審符訣，可得便授，開悟未聞，如蒙曉究，則遭啟拔，運遇自然。道君曰：夫靈寶之文，生乎龍漢，至于今日，累經劫運，有若塵沙之數。符圖寶祕，文字幽昧，昔元始火鍊真文，瑩發光芒，文字既顯，吾得曉焉。元始天尊登命五老，輔衛五篇真文符訣，幽藏金闕之內，自非得道成真，莫得知究。昔元始天王於金格玉臺之上，賜授眾符音訣，聽傳有道之人，云一劫之周，當有邈世高賢，白帝西靈之質，請求此文。子今有問，其驗已明，輒不隱藏，演而宣之。子宜寶錄，慎勿輕宣，若有得者，仙道便成。今繕為一卷，先畫真符，訣解其音，唯有太素陽生一十九符，緘祕其文，在大小劫中，來運冀有可期。今傳子靈寶見出真符，解音如左。卷內符並朱書。

音曰：九氣青天，以明正道，攝氣，眾真所寶。宛。十七字。音曰：日月以定，山水以開，三天大慶，羣真徘徊。十六字。右東方二符音。音曰：元始上帝，以開天地。八字。音曰：玉音吐氣，三素以法，保命定仙，玉曆定封。十六字。右南方二符音。音曰：總攝羣仙，制召河源。八字。音曰：總召天地，九元以判，同係王氣，上帝遙觀。黃帝。十八字。右中央二符音。音曰：行真攝氣，正萬神。七字。音曰：策駕五老，西盻九都，億劫同會，明定九河。羅天。十八字。右西方二符音。音曰：玄高玉清，攝召北酆。八字。音曰：北斗定會，九期景散，八極明石，玄滋。十四字。右北方二符。

音曰：天靈步兵，太一升天，在地開曰生天命威命主尸星王地命出月天地度。二十八字。右策板上符音。音曰：慧昌斬開山庭人。七字。

右絳杖中五符音。本命符亦依方用文。

上解上部八符音。每四字為一首，合三十二音。右中部八符音。每四字為一首，合三十二音。右下部八符音。每四字為一首，合三十二音。

右八景籙五方魔王姓諱符音。其文一體，訣有二首。

音曰：上天虛無，玄洞九五，太上阿房，統靈威戶，玉衡攝氣，腦華玄覩，統御上部，通神達古。三十二字，青筆書文。音曰：赤明開真，三天氣和，洞丹陽光，五藏不枯，丹天所保，朱宮扶蘇，納鍊流泉，生元無徂。三十二字，紫筆書文。一云三氣所保。音曰：黃中理氣，元生自在，胃管幽通，六腑俱存，白元公子，桃康德淳，養育朱丹，洞神往還。三十二字，黃筆書文。一云元生自尊。右三部八景三篇玉文符音。合九十六言。

音曰：日月七星，上三天元，合九祖父母，太真科盟，仙人玉女，洞八十一靈寶鎮真師王君，度某甲魂真，生死同盟。右八景籙後符音。

音曰：東方青牙，服食青牙，飲以朝霞。十二字。音曰：南方朱丹，服食朱丹，飲以丹池。十二字。音曰：中央戊己，昂昂太山，服食精氣，飲以醴泉。十六字。音曰：西方明石，服食明石，飲以靈液。十二字。音曰：北方玄滋，服食玄滋，飲以玉飴。十二字。右解五方五牙玉文符音。六十四字。

音曰：東明都官，召錄青天，徘徊星宿，二氣朗分。音曰：南生百遼，三氣乘玄，召真躬伏，莫不輔靈。音曰：西乘佩真，玉道釐素，禁制虎豹，綱維定布。音曰：北玄大神，統乘元綱，七斗迴轉，百魔自藏。音曰：中御八方，豁若龍飛，左佩火鈴，天羅抗輝。右解五方五稱符音。

無死之元，無死之玄，無死始，無死空，無死分，無生上，無生下，無生左，無生右，無生中。氣轉空，生空入空以為盟。生氣左，死氣右，兩半成，一受氣。券約信誓。右解定志兩半初分音。六十字。牒符已出，音訣未出如左：北方黑帝陽九百六三符。右一十九符，音未出。廬山崇玄館北嶽遊玄先生，遼東李玄真敬白同法先生道士：相與天義，共崇至業，接濟三惡，開津五道，導世隆福，陶鈞萬物。夫三洞御運，起乎龍漢，大國幽藏，不備顯行，靈寶一乘符圖旨訣，未悉出世，末代資稟，闕少彌眾，文義舛謬，乖違舊體，既寡明匠，取處莫因。歷觀同法所奉經圖文字，僻誤往往非一，雖復凝真猶固，其文多偽，流俗浮競，柔叨經法，皆謂關盟五帝，與道元始結緣，秉持靈策，佩服仙官，自恃任高，升仙可尅。或遁形幽岫，餌术彌年，志契牧羊，操極道源。但見世上同法之徒，埋身孤鄉，進無明師可範，退無葛氏三真之訓，擅稱超俗，其實頓空。篤尋其理，容非難化，皆由師友知淺，承業不備，欲究明機，限隔闊阻，希濟滄波，事闕舟航，緘慘畢生，涉求路斷，徒銷歲紀，終無感悟。予以猥側，運逢幸際，昔蒙師真，陶漸至化，忝荷推延，七十餘載，未能挹鍊還丹，服御自持，仰尋至文，實忘霜夏，研覽祕籍，粗欲徧周，趣求未見，取畢寸衿。到今庚午年三月八日，於講座令弟子王延真，開先師寶臺，忽於織成蘊中，得此一卷，駭眾互闚，喜慶交深，生來及長，未聞傳見。於是便投黃金三兩，於清泠之淵，仰稟玄師，奉受此文。到丙子歲，踰涉七年，輒以文傳弟子五十八人。夫道由人弘，至化宜均，今遣弟子王延真，宣布未聞，若未盟壇，可於壇授訣。若已受盟，可緗素起此一卷，清齋七日，亦可五日三日，於齋綰啟虔。若授新盟，止於舊信，單受此卷，可以三分一信。天真寶貴，不可空招，人有本行，事出心志，勿逼勸誘適人願也。慎之祕之。