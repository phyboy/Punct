宴盻太霞宮，金闕曜紫清。仙房宴太素，四軒皆朱瓊。擲輪空洞津，控轡舞綠軿。玉華飛雲蓋，西妃運錦旌。翻然塵濁外，鯈欻佳人庭。宿感應期來，所得已在冥。乘風想九霄，共酣丹華安。顧謝世中物，安知無中靈。北登玄冥闕，攜手經高羅。香烟散八景，玄風鼓絳波。仰超琅琅津，俯眄曲嶽阿。嘯歌雲上唱，鳳嗚九洞霞。乘炁浮太空，曷為躡山阿。金節命羽靈，徵兵摧萬魔。漱汲圓晨暉，積春方嬰牙。紛紛趣競中，不解可奈何。北壟欝霄藹，絳樹結紫華。青藥落鳳林，碧㮏秀巖阿。靈閣陵太空，瓊房參太霞。雲興曲室內，八風飛冥沙。九弦彈帝墉，龍嘯唱節和。扇飈五嶽嶺，握節徵萬魔。顧盻須臾頃，忽然椿已過。哀哉朝生者，安知齡紀多。隅景希林宮，運神沖漠幽。至觀映六庭，大小盡逍遙。龍吹纏蓋雲，虎吟駭萬條。三素啟高圖，丹霞蔚晨霄。羽旂橫靈津，紫軿飛華翹。控轡九天外，俯仰自寥寥。塵沫結囂穢，神喪炁亦凋。奚不尋遠御，八千乃一朝。朝濟碧海波，飛輪辭綠房。高唱儔友篇，蓋越滄浪中。三契玉霄賓，五期東華童。羽飈昇帝晨，宴此廣寒宮。八音虛中彈，紫鳳唱靈風。絳霞遏明曜，八景飛太空。咀嚼瓊泉津，浩秀還嬰蒙。至樂歸五神，年積劫刃崇。脫屣將何難，勞憂喪天沖。朝駕晨景暉，逸轡發紫清。浮雲騁太霞，揚蓋廣寒庭。高真禁帝室，宮塘引西靈。十絕五空洞，飛烟繞錦屏。虎扇神風慶，紫雲迴龍軿。倏欻窮八方，一顧椿已頃。簫遙玄競子，奚不尋太生。神圃秀隱芝，昆池灌眄田，仰觀玉清闕，嵯峨臨絳津。紫霞映曲席，五雲曜九玄。八風起絕宇，幽藹綠軒間。三元舍西宮，東華有佳人。北冥唱七嘯，明姬歌南真。撫璈參朱律，玉節揚六絃。合契安非運，俱嚮廣鳳巔。同期命萬魔，宅此群黑千。超然來何難，乃啟不窮年。駕炁眄空洞，乘景憩九天。動欝廣暉羽，玄蓋生无間。八烟飈寥輪，軌滯不許年。撫璈八空響，我馬亦無津。握節入東華，夕宴玄圃巔。束帶携五靈，解拎翹良人。冥感自適運，汎然亦有緣。俱載陵厲翮，一扇動億千。降景浮玄景，紫軒乘雲征。仰超金闕內，俯眄西華城東華啟五暉，神光煥七靈。翳映三汜燭，流任自齊冥。風鼓空洞宇，香烟散玉庭。手攜織女憐，雙衿落錦青。元徊交羽旗，華蓋隨雲傾。宴寢九度外，是非不我營。抱空泥丸內，天姿愈日嬰。豈況洞愆穢，中慘無聊生。扶桑翠空峰，朱雲葩微明。浪臺宥虛上，四觀映高清。飛景控紫輪，三素轡丹軿。寢偃太帝館，崚嶒阿母庭。濯足碧瀨波，提契玉醴甖。曲晨乘風扇，飄飄時下傾。暫適地藹中，迴駕汜良真。玄會自相要，流浪任幽冥。始知榮辱幸，方悟憂促齡。曲室可清靜，願神待日成。何為講當塗，百痾從是生。天庭生金華，內以彰陰邪。玉谷參玄卿，瓊炁互扶羅。天真立遐日，飛藥吐靈沙。清晨案天馬，迴駕神玄家，仙人來入室，又以滅百邪。道以齋為先，勤行登金闕。故設大法橋，普度諸人物。宿世恩德報，道心超然發。六齋禮空洞，十直神感徹。五老刊仙名，雲輿相迎謁。身飛昇玄都，七祖咸解脫。