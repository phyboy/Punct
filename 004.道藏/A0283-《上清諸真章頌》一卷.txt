元始洞空无，三炁精上門。紫翮煥太空，四明植靈根。妙化發東瓊，三便啓西崑。皓映九玄清，五華帶錦雲。離羅煥神燈，七星曜北元。飄飄上法畿，翼翼帝一尊。落落髙上章，羽童何紛紛。流香本無色，洞入萬仙群。左迴三流劫，右轉萬天關。雲華纓玉雲，八鳳舞空輪。四時無停機，青白早明分。九九攺劫運，三三度一椿。天地有終㑹，否激歸在幡。洞明正一法，嚴終六天文。太平反空無，奉翼後聖君。靈風起西門，錦雲生東瓊。二氣煥玉洲，流香乗烟輕。五華披風散，倐忽朗九清。騫林曜朱日，黄華逐月生。中有採芝童，衣羽帶飛青。風景萬嶺峯，逍遥宴緑軿。總御九空輪，運開無稽程。左命三天文，右攝六天兵。檢氣及空洞，天度應運傾。劫運自有㑹，誰測敗與成。洪波淪雲綱，六合無遺形。白尸飄長流，孤魂因復零。悲此去來際，方覺正法明。至學加精修，東華結瓊名。欣有白簡人，相與樂太平。洞闕運天綱，王氣轉三微。紫戸吐瓊簡，金門納神暉。八㑹交真風，晃朗重冥開。天際九清外，落落髙晨廻。三色返空无，四候應玉畿。河俟巳鼓筆，五行潜相推。六度無終劫，運極乗氣歸。萬魔羅天布，群凶競吐威。兆人負災衝，積尸令人悲。妙哉正法文，履劫明不衰。至時相奉迎，契在九天扉。與爾期太平，放身無異飛。

大道洞玄微，髙虚總三輪。金仙啓靈扉，煥若九天分。太華散紫空，八真映素雲。玄母結上願，行簡之八門。萬慶交靈㑹，揚烟唱下元。妙誦感沖虚，得結髙仙群。旋行禮空洞，稽首朝帝君。

結我自然氣，凝化紫鳳城。高臺超九嶺，崚嶒成飛瓊。煥落重虚上，曲折洞八凊。紫蓋曜雲宫，流暉翳五靈。四達無窮野，八氣迴圎明。扶揺運太空，七景轉天經。運來若无相，時去隨化傾。九圓交度内，二象互相征。帝一固中元，四綱不頺靈。南採飛皇寳，北列廣寒庭。玄房交真㑹，虚歌自然生。五帝命靈幡，魔旗徴萬精。魔從空中嘯，道世樂未央。故與曲素辭，慶神欣太平。相與契何許，萬劫爲一齡。迴轉九萬劫，同遊紫鳳軿。空生紫鳳臺，瓊闕參太微。靈風洞八㑹，北牖閶闔開。上有嘯歌兒，常唱運喪衰。朝則乗景遊，暮則附景歸。二景齊一體，常恐失景暉。九炁不常居，天地有傾危。大劫終一椿，百六乗運迴。洪泉湧九嶺，大鳥翔天垂。萬蠢飄長流，顧山不得依。號泣無崖際，能不傷人懹。賢聖勤誦經，故得乗景飛。至時相奉迎，同㑹九天扉。數盡金馬辰，萬癘交横馳。不見學仙人，但能哭屍悲。嗟此愚夫質，持命痛何哀。散憂九玄臺，聚樂偕太空。携契十天真，嘯命東海童。四達八㑹氣，玄運閬臺風。日朗西華館，意合廣寒空。婆娑紫鳯下，蕭條九嶺峯。流眄无窮野，仰觀劫仞中。清歌宫商和，憂樂自相從。二趣諧一契，理背反還同。相與樂未央，持始復持終。酣飲玉池醴，仰飲飛華皇。靈瓜自可宴，味若日月光。七曜流芳暉，斯樂豈可忘。大劫有終運，運交二象傾。龍門斷天河，三五反相征。赤鎭據東井，華蓋伏晨星。玄暉昏八荒，穢氣翳天精。三官相操促，五嶽不固靈。萬癘交横馳，北帝勇魔兵。八綱羅天外，聖主乃能清。是結自然氣，崚嶒九重城。高觀愍萬兆，憂樂從是生。玄歌散神衿，蒙歡反涕零。哀此頑夫輩，恡財貪色榮。欣欣待命至，不顧禍自嬰。賢智逆方來，晨夜勤誦經。禮空念玄虚，以度不窮齡。若能尋道源，八節奏玉名。將免九曜災，令爾見太平。瓊鳳鬱晨飊，紫臺曜玉林。流光拂重玄，嵯峨陵九隂。紫景散未霞，飛烟互相尋。七寳振瓊條，靈獸騁雲岑。萬仙乗空詠，神風揚妙音。上有高晨師，拱靜嘯與吟。八㑹自然容，虚降皆蘭金。瓊嚼彌劫旦，玉漿散沖心。明珠唱靈歌，法容和清琴。玉章至道宗，憂樂解人衿。釋我无終齡，良娛樂何深。自然高仙韻，安能同此欽。朝戯東華宫，夕遊西華堂。取樂二華館，不與樂相逢。但聞玄歌子，悲聲傷天童。哀響流寒庭，撫悼世運窮。天馬踴九河，鳥母乗飛龍。玄津無橋梁，二氣隔不通。登我崚嶒臺，仰觀九難中。穢氣彌三靈，萬兆負災衝。八域無遺民，大小山嶽崩。念此不知學，聞經若癡聾。相與任運生，儵歘得命終。哀哉何期酷，念子傷我胷。紫鳳乗空發，崚嶒九玄嵎。氣結則影見，氣散則神无。飄飄有無際，天樂適我娛。安同八㑹唱，齊我高仙儔。携契十天真，宴我九鳳軀。上登玉京闕，下戯閬風洲。羽騎迅瓊輪，紫烟空相扶。極朝復待旦，偕樂無終憂。流眄任運遷，億椿始一周。歡我自然衿，散我懷世憂。自無玄靈寳，誰能同此遊。哀哉空洞内，與樂復發憂。朝發東蒙嶺，夕觀西龍丘。不見九靈母，北真道相遊。遼問大象度，二氣忽云周。九龍運東井，天馬發西嵎。北帝放天兵，五嶽玄相符。萬魔巳束帶，五行早相謀。兵災羅天布，萬兆巳被拘。上下皆受㑹，蕩除無稽留。哀此五難中，運至無親踈。高登八㑹官，結我㝠中儔。歷觀至學者，福地以相扶。棄家㝷我道，剋得度爾軀。勤心修至經，道成當相須。逍遥觀鳳臺，豈不樂哉遊。大樂㑹中元，中元聚樂庭。上有八㑹氣，婆娑紫鳳生。金條附玉根，七寳結華鈴。龍超極嶺峯，鳳嘯駭萬程。不見離遊賔，但聞鳳雲聲。宫啇自相和，音響自然成。玄歌唱妙曲，憂樂結成音。吾我自相求，誰知真人靈。錦雲帶夜月，紫耀翳飛瓊。三晨洞大暉，七元煥五星。靈幡有威光，流烟靄紫清。自謂西華妙，未若紫鳳城。上有解衿人，一面歡萬齡。偕樂无終劫，因覺天地傾。靈運自有巳，數終自由玄。去來順運迴，何爲憂自纒。散憂八荒外，大象不圭真。逍遥歡樂庭，誰與憂爲親。五難是常㑹，所傷自有人。宫啇雖不和，大歸理自均。故與憂樂曲，以度學道身。苦行研靈文，妙義自然鮮。但佩曲素章，剋入无憂津。乗空登鳳臺，高觀承唐年。此樂將何樂，知憂在何間。髙上玉晨憂樂之曲，空生鳳臺之上，靈文明於五方，金音逸朗於十天。玉京九曲上真，皆鑄金爲簡，紫筆書文，齊聲合唱玄歌憂樂之曲也，其辭深𧷤，妙趣洞淵，自非髙上之儔，莫有能究其篇者。有金名東華，玉字鳳闕，乃得見此文爾。得佩鳳炁玄丘真書命魔靈幡，誦憂樂之曲，則五帝衛真，天魔敬護，保舉上仙，得奉迎聖君於上清宫，遊於鳳臺之堂也。凡受此文，毎以本命、太歳、八節之日，及毎月五日、十五日、二十五日沐浴清齋入室，先東向誦青帝曲二首畢，再禮朝玉真；轉南向誦赤帝曲畢，再朝禮玉真；轉西向誦白帝曲畢，再禮朝玉真；轉北向誦黒帝曲畢，再禮朝玉真；向太歳誦黄帝曲畢，再禮朝玉真；五方都畢，還北向九拜，朝玉晨君，仰咽氣九過止。如此皆施五帝幡於室五方。出《上清高聖玉晨鳳臺曲素上經》。

太上發玄藴，煥爛敷真文。落落散天寳，十方所共尊。不始亦求終，不明亦不昏。仰登玉京臺，逍遙憩崑崙。超度泉曲都，魔王願欲聞。七祖受化生，解我宿世怨。入控飛玄景，出駕浮紫雲。重暉曜玉晨，玄景開圓明。迢迢洞眞殿，晃晃七寳精。一念度八難，長與太上并。纏旋獻黄景，日華虚中生。世知雜俗道，莫聞智慧經。大矣洞眞戒，玄感魔王誠。萬椿若一息，豈擊千億齡。太上體本无，散形度弱喪。務猷宣玄術，天尊並讃揚。有縁文自表，无因經爲藏。若能得此道，首即生圓光。身濟无待津，飄颻逸仙堂。无无竟无永，有有安入妙。天翰蔚无上，玄宗自有要。回轉三寳輪，十方普震曜。太上觀玉京，魔王空中笑。天帝叉手唱，衆眞乗虚嘯。散華正我念，八願自然超。靈仙乗慶霄，駕龍躡玄波。洽眞表嘉祥，濯足八天阿。福應不我期，故爾釋天羅。道德冠三界，地網亦已過。感遇雲眞㑹，淨慧經蓮華。无上覺四輩，芒芒大方外。幽顯諒有由，无幽故无昧。速羅運玄輪，眞仙幸華薈。時遊渺漭間，天人无見際。靈妙寄宣通，天人有津岸。泛舟不測淵，常恐風波渙。其縁有竒力，智勢誰能算。冉冉任玄樞，昭然冥因判。挺頴應眞子，靈琴空中彈。淨思恭十方，玄留不我羡。太上敷洞文，賢賢歸本縁。蕭條三寳囿，繁華秀我因。伯史與入精，質淨生金身。終劫復始劫，愈覺靈顔新。希度禮无上，寳文降至眞。道林蔚天京，下光諸地仙。從容散靈威，洋洋大法宣。太上觀十方，晻藹融風穆。圓光映三辰，眞人披天服。魔王叉手立，司帀酆京側。日月翳行曜，七寳煥无極。一切營此時，禍滅地獄息。渺孚无景天，尊人莫能測。三寳繁十方，亹亹空中澄。宛轉隨化理，一感法輪昇。漠漠皦昧間，四大與時興。空有靡不有，崔嵬多山𡺿。太上无滯念，滅念歸大乗。凡十方廻玄禮頌，先始北方，次東北方、東方、東南方、南方、西南方、西方、西北方、上方、下方。一頌一拜。廻玄品者，出乎自然而然，虚峙九千餘劫，其丈乃見。元始天王學道於太上，後道成，太上命元始天王盛而撰焉，以配大戒。當以本命日，說三百部戒而頌此文。若日中及夜半時修之也，先齋而後行道。不知本命，用甲子日。若十年以後，可正月一日行道爾。

宴眄太霞宫，金闕曜紫清。仙房映太素，四軒皆朱瓊。擲輪空洞津，控轡舞緑軿。玉華飛雲蓋，西妃運錦旌。翻然塵濁外，儵歘佳人庭。宿感應期來，所得巳在冥。乗風想九霄，共酣丹華嬰。顧謝世中物，安知无中靈。北登玄冥闕，携手經髙羅。香烟散八景，玄風鼓絳波。仰超琅琅津，俯眄曲嶽阿。嘯歌雲上唱，鳯鳴洞九霞。乗炁浮太空，曷爲躡山阿。金節命羽靈，徴兵摧萬魔。漱吸圓晨暉，積椿方嬰芽。紛紛趣競中，不解可奈何。北壟鬱霄藹，絳樹結紫華。青蘂落鳯林，碧㮏秀巖阿。靈闕凌太空，瓊房參太霞。雲興曲室内，八風飛冥沙。九彌彈帝墉，龍嘯唱節和。扇飊五嶽嶺，握節徴萬魔。顧盻須㬰頃，忽然椿巳過。哀哉朝生者，安知齡紀多。隅景布林宫，運軸沖漠幽。至觀映六庭，大小盡逍遙。龍吹纒蓋雲，虎今駭萬條。三素啓髙圖，丹霞蔚晨霄。羽旂横靈津，紫軿飛華翹。控轡九天外，俯仰自寥寥。塵誅結囂穢，神喪炁亦凋。奚不㝷遠御，八千乃一朝。朝濟碧海波，飛輪辭緑房。髙唱儔友篇，蓋越滄浪中。三契玉霄賔，五期東華童。羽飊昇帝晨，宴此廣寒宫。八音虚中彈，紫鳯唱靈風。絳霞遏明曜，八景飛太空。咀嚼瓊泉津，浩秀還嬰蒙。至樂歸五神，年積劫刃崇。脫屣將何難，勞憂喪天中。朝駕晨景暉，逸轡發紫清。浮輪騁太霞，揚蓋廣寒庭。髙眞禁帝室，宫墉引四靈。十絶舞空洞，飛烟繞錦屏。虎扇神風慶，紫雲迴龍駢。儵歘盻八方，一顧椿巳傾。蕭蕭玄競子，奚不㝷太生。神圃秀隱芝，昆池灌盻田。仰觀玉清闕，嵯峨臨絳津。紫霞映曲席，五雲曜九玄。八風起絶宇，幽藹緑軒間。三元舍西宫，東華有佳人。北冥唱七嘯，明姬歌南眞。撫璈參朱津，玉節揚六絃。合契安非運，俱響廣鳯巓。同期命萬魔，宅此群黒千。超然來何難，乃啓不窮年。駕炁盻空洞，乗景愬九天。洞鬱廣暉羽，玄蓋生无間。八烟飊寥輪，軌滯不許年。撫璈八空響，我馬亦無津。握節入東華，夕宴玄圃巓。束帶攜五靈，解衿翹良人。冥感自適運，汎然亦有縁。俱載凌厲翮，一扇動億千。絳景浮玄晨，紫軒乗雲征。仰超金闕内，俯盻西華城。東華啓五暉，神光煥七靈。翳映三汜燭，流任自齊冥。風鼓空洞宇，香烟散玉庭。手攜織女儛，雙衿落錦青。元徊交羽旗，華蓋隨雲傾。宴寢九度外，是非不我營。抱空泥丸内，天姿愈日嬰。豈況洞愆穢，中慘无聊生。扶桑翠空峯，朱雲葩微明。浪臺有虚上，四觀映髙清。飛景控紫輪，三素轡丹軿。寢偃太帝館，崚嶒阿毋庭。濯足碧瀨波，提契玉醴甖。曲晨乗風扇，飄飄時下傾。暫適地藹中，迴駕汜良眞。玄㑹自相要，流浪任幽冥。始知榮辱辛，方悟憂促齡。曲室可清靜，頥神待日成。何爲講當塗，百痾從是生。天庭生金華，内以彰隂邪。玉谷參玄郷，瓊炁互扶羅。天眞立遐日，飛蘂吐靈沙。清晨案天馬，迴駕神玄家。仙人來入室，又以滅百邪。道以齋爲先，勤行登金闕。故設大法橋，普度諸人物。宿世恩德報，道心超然發。六齋禮空洞，十直神感徹。五老刊仙名，雲輿相迎謁。身飛昇玄都，七祖咸解脫。