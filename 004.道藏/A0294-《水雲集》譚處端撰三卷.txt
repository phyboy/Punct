經名：水雲集。金譚處端述。三卷。底本出處：《正統道藏》太平部。東牟，古牟子之國，齊之大郡也。戶口浩繁，人性質朴。東連滄海，煙浪雲濤，浩渺無涯，不知其幾萬里。南揖崑箭，層巒壘嶂，峻極于天，不知其幾千丈。海山鍾秀，人傑地靈，異人名士，代不乏人。宜乎真人仙子，相繼而生也。譚公先生，名處端，號長真子，吾鄉大族也。生而穎悟，識度不凡，善草隸書，為人剛正有操行，鄉里敬憚之。大定丁亥歲，重陽憫化妙行真人，飛錫東來，仙遊海上，以往契夙緣，訪尋知友。於吾鄉得丹陽子馬公、長真子譚公，於東萊掖水得長生子劉公，又於登州棲霞得長春子丘公。結為方外眷屬，所謂譚馬丘劉是也。相從真人之遊，西抵夷門。真人付以口訣，囑以後事，厭世而上昇。四子殯葬禮終，挈徒而西，至終南山，即真人之舊隱。傳襲其道，十有餘年。自時厥後，各從所之。長真先生往來於洛川之上，行化度人，從其教者，所至雲集。其述作賦詠，舉筆即成，詩頌詞章，僅數百篇。又述《語錄》，《骷髏落魄歌》，警悟世人。皆包藏妙用，敷暢真風，引人歸善，甚有益於時也。濬州全真菴主王琉輝等，鏤板印行，廣傳四方。值丙午歲，大水漂沒，其板散亡。掖水長生先生劉公，運慈悲心，開方便路，遣門人徐守道、李道微、于悟仙等，詣吾鄉屬余為序，欲再命工發槧以永其傳，可謂仁人之用心也。竊嘗謂長真先生與余同鄉里，年相若而志頗同，幼為兒童之戲，長為朋友之遊。而先生中年遇師學道，蟬蛻登真。余蒼顏華髮，尚區區於名利之場，甘分待終，隨物衰謝，何其愚也。余將掣肘，捐老牛舐犢之愛，去碩鼠畏人之貪，逍遙於自得之鄉，笑傲於真閑之境。學先生之道，誦先生之文，高養天和以寄餘生。未審先生異日有舊遊之念，肯乞飛霞佩乎。嗚呼，先生已羽化矣。後之學者，不能見先生之步趨，聞先生之謦欬。其玄機妙旨，遺範餘風，詳味斯文則可矣。大定丁未歲正月望日，東牟州學正范擇德裕序。宮門寂寂鏁祥煙，古跡靈蹤尚儼然。雲罩連枝烹藥鼎，霞生靈井溉丹泉。日魂煉就華胥國，月魄收將不夜天。紫詔師真歸去後，未知孰繼大羅仙。閑閑雲水訪禪林，密密琅玕映碧岑。玉柱峰高塵不染，靈山寺隱境難尋。媾交白雪勻鋪玉，間隔黃花亂點金。清徹古潭秋靜夜，桂華獨現本來心。衆賢邀我賞芳菲，雨霽晴明獨過扉。倚檻牡丹爭秀麗，繞庭蛺蝶鬥高飛。風吹柳眼無情意，雨洗花心絕是非。萬物盡成春一氣，無私普布吐馡馡。幾人到得白頭翁，生老痾沉是始終。濁穢腥羶除壽筭，怪貪嫉妬轉昏蒙。有憎有愛難超世，無慾無情定脫空。幸有天堂地獄路，聖凡迷悟總由公。修行大畏是頑銅，如著頑銅沒行功。心起妄塵沉地府，意常清靜步天宮。須依貧樂同顏子，莫要慳貪愛鄧通。學取終南師叔馬，赤窮窮地堵環中。捨俗幽居物外菴，潛心滅跡絕論談。妙除濁穢清貧樂，用滌無明淡素甘。蓬戶不扃何所礙，一瓢常飲為忘貪。安神寂默翛然坐，認透星光日月三。崇真起善立玄堂，謹奉朝昏兩炷香。內侍孀親行孝道，外持真正合三光。常行矜憫提貧困，每施慈悲挈下殃。他日聰明如省悟，也應歸去到仙鄉。風子微言啟衆曹，等閑休把氣神勞。欲求海底成多寶，須鍊山頭絕一毫。心逐有情傷氣火，意遊攀愛害神刀。願公早悟虛華境，免向人間再一遭。投玄八十道姑楊，一朵瓊花秋後芳。玉盞滿添清靜水，金爐須熱慧靈香。如今已獲將來福，從此何疑過去殃。寂湛虛堂無罜礙，自然寶鼎現霞光。空門寂寂鏁靈泉，喜趣靈泉玄上玄。僻靜每招閑客至，幽居常共馬風眠。清凉境界超塵路，履此方知別有天。行者肯來低處覓，便教瞥地見神仙。王公吉善愛玄流，勸我勤勤倒玉甌。積善迤於心上起，壘功須向性中求。利他損己通真理，忍辱慈悲達妙幽。平等順和常大道，三人同上大神舟。雲溪高隱臥煙霞，默飲陽晶與月華。霧歛丹臺生瑞草，雲收靈腑結瓊葩。青龍吐火烹金茗，白虎跑泉溉玉芽。龍虎媾交功九轉，刀圭一粒捧丹砂。自慕貧閑探妙機，便知身入白雲飛。逍遙物外超塵網，脫灑懷中解垢衣。恐損陰功搜己過，慮傷道德怯人非。他時九轉丹砂就，同約三仙從我歸。挫銳摧彊作善良，頓然心法兩俱忘。鼎中頻起金剛焰，爐內常燃般若香。玉藥乍芳惟獨採，蟠桃初熟與先嘗。莫言迢遞華胥國，了了空虛路不長。一條捷徑入仙源，洞口靈雲覆翠巔。風浪起時揮慧劍，玄波澄處採金蓮。蛟龍降去離宮臥，猛虎擒來坎戶眠。二物定閑人事盡，功圓行滿產胎仙。為慕仙源景物長，滌除靈地布瓊芳。南宮赤子居涼殿，北海烏龜住絳房。清靜洞中囚白虎，無為山上牧青羊。自從鼎內雲收後，常飲醍醐臥醉鄉。寂寥瀟灑道人家，守弱隨緣度歲華。禦冷麤衣唯紙布，充飢淡飯有虀苽。忘言淡薄人情遠，絕慮幽閑道況賒。著戀妻兒名利者，限臨猛悟悔如麻。天機深遠少人知，一粒刀圭午上持。霧捲古潭秋靜夜，雲收碧嶂月明時。蛟龍捉得囚高鼎，猛虎擒來鏁坎池。煉就仙丹超造化，去奔蓬島禮真師。瑟瑟飄飄風入松，遨遊物外與仙同。性如朗月流青漢，心似閑雲任碧空。猛虎擒來囚坎戶，蛟龍降去鏁離宮。周天頻起金剛焰，鍛鍊爐中一粒紅。光明一點照樓臺，了了無生絕去來。七寶山頭紅焰滅，三宮靈地白蓮開。煙霞紫府應將到，雲路瀛洲去不迴。不夜玉京誰有分，長春仙子四人陪。青蛇三尺袖中携，一粒丹砂結正時。霧罩清溟囚馬子，煙籠碧嶂鏁猿兒。千朝行滿龍投火，九轉功成虎入池。奪得虛無真造化，天機深遠少人知。慾情巧勝染多言，悟此方離種種邊。慾斷情忘通妙理，煙消火滅達幽玄。口張舌舉功難就，意出心生行怎圓。絕了人情無箇事，寂寥孤淡任殘年。真功真行密安排，十載殷勤細細栽。俗境心忘超彼岸，凡情意滅到蓬萊。地埋寶劍光衝斗，蚌隱明珠暗養胎。修鍊須憑真造化，欲窮造化鍊心灰。出得俗家入道家，恰如平地步煙霞。塵寰物裹光陰短，仙境壺中日月賒。落魄水雲真活計，虛無清靜善生涯。常觀無慾人情遠，不覺爐中結大砂。守一真持認內閑，精勤苦行鍊心端。玄元有路非容易，方寸無塵也不難。十二時中常覺察，三千功裹莫欺謾。前程如覓無來去，深作無人無我觀。摧彊挫銳做修行，滅我降心斷世情。默默琢磨除俊辨，昏昏鍛鍊去猩獰。無明起處真靈暗，柔弱生時道眼明。每與無明經鬥戰，一迴忍是一迴贏。滅惡除情作善良，好將名利兩俱忘。山頭潑殺無明火，靈室常添般若香。塵垢盡除明鏡現，荒蕪如去玉蓮芳。修行莫厭華胥遠，了了虛空路不長。修行須要認靈源，認出靈源一點鮮。情慾永除超法界，癡嗔滅盡離人天。休生顛倒貪諸有，莫起塵心染衆緣。空寂性中無罣礙，自然閑裹產胎人。虛堂默默爇心香，便是吾門真道場。走入虛空尋自在，撥除煩惱覓清涼。象憑離坎安爐竈，卦按周天鍊白黃。永永綿綿依此做，功成九轉結鉛霜。修行休向法中求，著法尋求不自由。認取自家心是佛，何須向外苦週遊。靈源慧照塵休昧，應物般般意莫留。兩道清風開玉戶，一條銀?出山頭。從初割愛做修持，守一清貧志不移。竹笠羊皮常作伴，破氈腋袋每相隨。肥羊細酒全無愛，淡飯殘羹且療飢。木椀乞錢新置得，??猶是出家時。雲水遨遊物外仙，刀圭一粒斷塵緣。真空結就三田寶，妙用圓成五葉蓮。火滅煙消因鍛鍊，心清意靜為精專。逍遙放蕩長真子，萬里飄飄般若船。雲水逍遙逐處家，任他烏兔易年華。閑中慧水添金鼎，靜裹靈田種玉芽。海底養成紅芍藥，山頭結就白蓮花。我今說破超塵寶，本有如如即大砂。雲水逍遙物外仙，閑閑靜靜本來天。存心滅我開金鏁，損意忘情折玉蓮。彼岸岸頭搜密妙，靈山山裹得良緣。丹成九轉清風送，解纜飄飄般若船。修行非易亦非難，薄外頤真認內閑。燲炙火坑急出離，清涼道岸早躋攀。常觀無欲通玄理，妙趣虛無絕愛慳。清淨無為全在志，存心弱固寂寥間。受人欽重是譚哥，結罪重重在網羅。省過悔前孽自少，知愆不改罪還多。心生貪好招灾甚，意著浮華積罪過。損損存存低下做，未知賢聖肯饒麼。□袍布素理幽機，□甲金庚鍊玉飛。□氣相交須換殼，□丹運就復更衣。□開真性頭頭是，□悟元初種種非。□姪處名師叔鈺，□蓮四朵步雲歸。□頭浩浩湧靈泉，□湛澄澄照上天。□道要除情與慾，□忘境滅積功千。□分把捉休邪覓，□本元初合自然。□鍛鍊成無價室，□京重會害風仙。□兀騰騰任自然，□中涌出白花蓮。□朝鍛鍊無窮室，□志真修合上天。□道割徐情慾斷，□刀劈破孽因緣。□頭莫向靈源掛，□結神胎管得先。糲食龐衣度歲華，白雲高臥隱煙霞。心香福炷靈源起，定觀蓮峰十丈華。智術多能巧作愚，無為守一養靈珠。翛然頓覺塵勞夢，獨飲無生酒一壺。一竿碧玉出芳叢，直節虛心衆莫同。耐雪欺霜堅歲月，自然時復有清風。緑葉柔莖結翠紅，精神朵朵弄晴風。歲寒堅耐同松竹，盡占年光造化功。停停獨立對秋風，黑白分明造化功。休訝得延千紀壽，為他頂上結丹紅。三教由來總一家，道禪清靜不相差。仲尼直行通幽理，悟者人人跨彩霞。不會搜空向外尋，蛟龍猛虎倒顛擒。朝昏懶慢修香火，十二時中只禮心。昏昏默默深玄玄，清靜無為守自然。真性得凝真氣助，無窮變化可沖天。我今雲水是前期，細細常觀八句詩。若要延齡增壽筭，金精專固認真慈。一月二十九日飲，百年三萬六千場。世間盡不聞吾事，歸去來兮入醉鄉。從前頑惡騁麤豪，今日存心望孽消。十二時中常覺察，知他天地肯相饒。蛾戀燈光焰不知，魚貪香餌亦如斯。蛾焦魚爛君知否，好向衹園寄一枝。譚馬丘劉四箇師，逍遙自在做修持。周天磨鍊無窮寶，一片靈光自得知。古佛靈巖是我家，清涼境界絕憂嗟。道人活計無他做，唯採三光鍊碧霞。如今識破戀燈蛾，愛餌迷魚戲黑波。本是一團腥穢物，塗搽摸樣巧成魔。了了心源萬事休，此玄玄外更何求。便便大肚應無染，且向懷川任意遊。為官清政同修道，忠孝仁慈勝出家。行盡這般功德路，定將歸去步雲霞。雲耕寶陸三千里，月破黃昏十萬家。清夜碧潭澄皎潔，蚌吞銀?產胎砂。百歲光陰如閃爍，殷勤爭似修仙約。假饒一舉狀元歸，正悟黃糧夢裹錯。牙髮重生黑，延齡三事因。至誠遵道友，精謹奉高真。靜意擒猿馬，清心聚氣神。處端聊拜上，稽首壽長人。聽我洗心方，翛然滋味長。無無中妙用，有有內含光。人被慾情染，情生神氣傷。人還情慾斷，步步履仙鄉。學道假除假，修真空鍊空。本源歸一處，明月與清風。酒色氣財盡，憂愁思慮忘。攀緣愛念絕，五葉玉蓮芳。大道常清靜，無為守自然。自心不迴轉，何處覓言傳。獨坐若環菴，孤清味最甘。翛然無一事，默默守三三。採得彼羅蘂，製成般若茶。湯澆清淨水，啜罷見黃芽。常觀慾為苦，瓦礫變黃金。觀身如糞土，明月照瑤岑。心生清爽少，語默氣神和。清淨消諸孽，無為解衆魔。啼落城頭月，呼將日出東。妙哉真德行，喚覺夢中翁。絕筆塵方盡，忘言道可親。擘開真道眼，損了假精神。學道修真與世違，孤身飄逸斷蓬飛。隨緣且過消前過，視死如歸一不歸。垢面蓬頭摧壯銳，麤衣淡飯遠輕肥。常清常淨無為作，十二時中暗察思。把捉詢予付少言，本來無法可相傳。是非絕盡方通妙，人我俱忘始悟玄。清靜貧閑為伴侶，氣財酒色似讎冤。今生若要登雲路，不合虛無不得仙。寶殿玲瓏倚碧空，端嚴慈像瑞雲籠。三千功裹勤香火，十二時中禮聖容。真體垢除因鍛鍊，靈巖煙散為玄風。閑閑鼎內雲收處，一粒丹砂結就紅。十年常默默，今日露玄機。水生赤鳳子，火養黑龜兒。清風吹嶽頂，明月照寒溪。降魔神劍親傳得，捉住蛟龍把尾提。心涼腎熱得修持，悟此方知達妙機。十二時中無作用，馬猿放蕩損靈芝。毛吞大海誰人解，芥納須彌幾箇知。日用居常知損益，功圓行滿見菩提。酒色財氣一大關，意情滅盡出塵寰。絲毫莫向靈源掛，如掛靈諒不結丹。六年鍊盡無明火，十載修成換骨丹。湛湛虛堂無堅礙，已知跳出死生關。恰十年來學得癡，騰騰兀兀任東西。欲詢風子修行事，垢面蓬頭火滅時。野鶴孤雲無伴，幽玄至妙忘談。默默昏昏獨守，湛然秋月寒潭。靈物常閑，假身不病。清淨自然，性停住命。雪山六載，面壁九年。道非容易，成佛成仙。太華山陰穆老仙，專持清靜探幽玄。修補祇陀無漏園，常流慧水溉心田。＇擒猿縛馬翠峰巔，定觀不用買山錢。捨俗投玄心契悟，善惡之由夙世緣。心香福炷起靈源，杳杳冥冥達上天。秋月碧潭真了了，野花啼鳥謾喧喧。鼎中火滅開金蘂，木上無煙結玉蓮。壘功積行滿三千，性圓丹結去朝元。採得玄珠非貨貝，靈山一道香煙快。熏成無漏步無生，五道霞光攢慧蓋。這靈靈，處處在，妙用虛空無內外。無有皆空空亦空，法相果因俱染愛。種種離超三界覺，即如如來頓明解。尋文理義謾區區，說聖談賢還捏怪。不修完，無毀壞，境滅心忘觀自在。恆沙瑩徹則塵埃，出入無疑為妙最。獅子兒，衹園內，怒吼狐狸安敢對。明月堂前玉蘂芳，氛氳結就金蓮會。黜惺惺，祛聰解，本來自有何須買。山頭浩浩涌靈泉，洗出虛空無證背。遇重陽，明教誨，也無進兮也無退。自從入妙認貧閑，便知滅了前來罪。絕討論，去知解，藏伏光輝如暗昧。任他烏兔兩忙忙，且這隨緣寄皮袋。骷髏骷髏顏貌醜，只為生前戀花酒。巧笑輕肥取意歡，血肉肌膚漸衰朽。漸衰朽，尚貪求，貪財漏?不成收。愛慾無涯身有限，至令今日作骷髏。作骷髏，爾聽取，七寶人身非易做。須明性命似懸絲，等閑莫逐人情去。故將模樣畫呈伊，看伊今日悟不悟。我落魄，我落魄，渾身紙布為衣著。擺手行來萬事忘，且喜一身空索索。飢時覓，困時睡，元初本住清涼地。慧劍輝輝奪日光，無限邪魔皆遠離。樂真閑，成真趣，邪逕荒涼我不去。真靈剔正漸分明，超然走上煙霞路。得真修，應了徹，實即得時無可說。水晶宮殿鎮安閑，勘破春花與秋月。我落魄，我落魄，衲布??常恁著。信意飄飄物外遊，到處空空無倚托。或居山，或城郭，不會書符並貨藥。飢即巡門覓一錢，飽來萬事齊拈卻。處閑閑，無用作，人情細細須除削。龍虎嬰姹總不能，默默醍醐常飲酌。不做善，不生惡，坐臥去來空索索。一片清閑冷淡心，從他四大任淪囉。絕關機，無忖度，不望乘雲與跨鶴。逍遙自在趣貧閑，贏得隨緣恁安樂。鐘侶海蟾為宗祖，繫玉鐘兮動金鼓。撞透中間一點明，跳出靈童當西舞。我恁喬，不是喬，喬話其中隱不喬。真正言，無諂語，絕盡塵埃機與慮。提离男，挈坎女，將領黃婆遊淨土。住與行，坐與睡，或披氈，或紙被，靜靜清清常恁地。半如癡，半似俏，癡俏中間還自曉。這般消息少人知，一味清虛寂淡宜。喜是嗔，嗔是喜，顛倒元來我是你。千魔萬鍊見元初，了了了心方到底。凡人輪迴生死不停，只為有心。得山云：心生則種種法生，心滅則種種法滅，若一念不生則脫生死。何為有心？蓋緣衆生有貪嗔癡三毒孽、無明心。師父云：跳出三山口，是也。悟人所以修行，割情?愛，摧強挫銳，降伏除滅衆生不善心，要見本來父母未生時真性，本來面目是也。何為不善心？一切境上起無明心，俚貪嫉妬財色心，種種計較，意念生滅不停。被此孽障舊來熟境，朦昧真源，不得解脫。要除滅盡，即見自性。如何名見自性？十二時中，念念清靜，不被一切虛幻舊愛境界、矇昧真源，常處如虛空，逍遙自在，自然神氣交媾沖和。修行如了此一事，更有何生死可怖，更有何罪孽可懼。如稍生一念，不為清淨，即是里礙、不名自在，如何到得。只要諸公一志如山，不動不搖，向前去逢大魔，盡此一身，永無迴顧，前期必了。晉真人云：心清意淨，天堂之路，心荒意亂，地獄之門。吾門三祖，是鍾呂、海蟾相傳玄奧。師父重陽傳妙語，提挈同超三島。慢慢搜真，靈根固養，漸吐黃芽草。無中還有，慧風時送嘉耗。一點瑩徹無窮，週遊沙界，物物圓明好。種種皆空歸本有，內外般般顛倒。此理幽深，清虛縹緲，行者人須到。昏昏默默，暗中賢聖知道。自然之道，禀根元、真正精神圓聚。一點靈光無內外，明徹輝通玄戶。寂淡偏宜，貧閑最好，物外逍遙處。長長不昧，湛然神室常住。無論妙奧難窮，須憑慷慨，認把元陽固。搜取天真勤鍛鍊，觸處般般迴顧。火裹蓮生，山頭焰滅，端的緣相遇。風仙重會，共遊三島雲路。一靈真性，又因何、漾入凡胎塵域。迤染浮華貪愛戀，展轉昏迷真跡。曠劫難逃，如今又錯，罪孽重重積。本來模樣，怎生分解尋覓。須屏視聽雙泯，捨情雲水，物外搜玄理。寂寞孤清趣妙有，豈顧形軀瘦役。捉住風飈，玲瓏輝煥，默默烹金液。神丹昭著，死生煩惱寧息。玉花漸吐，被清風、催結金蓮光聚。歷劫昏迷齊照破，直透無為門戶。七返迴光，三空覺照，間隔金花處。殷勤鍛鍊，自然嬰姹常住。些子端的幽奇，自從下手，永永基堅固。蓮結瓊芳靈蕙長，深感慈悲頻顧。鼎內雲收，爐中丹結，九轉終重遇。參師雲步，會遊蓬島仙路。愛君嘉秀，對雲菴、親植琅圩叢簇。結翠筠稍津潤膩，葉葉竿竿柔緑。漸胤兒孫，還生過母，根出蟠蛟曲。瀟瀟風夜，月明光透篩玉。雅稱野客幽懷，閑窗相伴，自有清風足。終不凋零材異眾，豈似尋常花木。傲雪欺霜，虛心直節，妙理皆非俗。天然孤淡，日增物外清福。上元佳節，正一輪、西步天渠飛躍。素魄當空澄湛湛，獨現寒光無著。皓彩乾坤，無私遍照，萬古無瑕膜。渾如寶鑑，瑩然懸向寥廓。姑射絳闕瓊樓，群仙赴會，雲墜停鸞鶴。瑞氣祥煙籠寶殿，金碧霞輝交錯。爛醉蟠桃，彩雲歸去，殊袂飄香絡。嵩山逼對，爛銀盤裹期約。杜康得妙，釀三光真秀，清澄醇酎。太白仙才乘興飲，一斗佳篇百首。倒載山翁，襄陽童稚，笑唱齊拍手。陶潛籬下，醉眠門外五柳。東里生死俱忘，待賓截髮，陶母款賢友。文舉無憂樽滿酌，香醋頻開笑口。喜遇堯年，醉鄉豐樂，古所希聞有。玉壺春色，祿延益筭眉壽。譚哥昔日，贍養家緣，積孽有若山丘。因遇仙師東歷，海島三州。勸誘頑愚向善，悟輪迴、捨愛迴頭。隨緣過，守清貧柔弱，雲水閑遊。因過懷州仙府，後閑行貴縣，時遇深秋。迤入嚴冬寒冷，得避無由。不免化些紙布，望諸公、念憶同流。如省悟，結雲朋霞友，物外同修。長真稽首，遍覆諸賢，修行只要心堅。戰戰兢兢日上，常恐生愆。淡素清貧柔弱，未安寧、休做詞篇。真功行，在摧強挫銳，寂寞忘言。無則巡門乞化，對人前休騁，俊雅風顛。藏伏光輝，默默鍛鍊丹田。千朝功夫做就，這些兒暗裹相傳。功行滿，跨祥雲歸去朝元。當初學道，迤入玄門，逍遙物外優遊。占住菴兒日夜，不免尋求。殷勤來來往往，惹塵勞、怎悟真修。這蹤跡，看何時功滿，得赴瀛洲。瞥地廓然猛省，勘元初一點，有甚閑愁。落魄婪躭雲水，恣訪仙儔。有似開籠俊鷂，又還如解鏁猿猴。我去也，把般般打破便休。奔名逐利，愛慾牽纏，昏昏轉轉迷蒙。虛幻浮華不覺，暗易顏童。百歲雲間電閃，限臨頭、那肯從容。不肯悟，到如斯悔懊，箇箇還同。速悟前途險路，早迴頭步步，卻入仙宗。袍布青巾，結交霞友雲朋。休外他搜密妙，認靈源、蓮結丹紅。趣真處，翫山頭明月清風。茫茫苦海，逐浪隨波，便宜識取抽頭。恩愛妻兒都是，宿世冤讎。因循浮華光景，把元陽、拋撒無休。限到也，看賢家著甚，計脫冥幽。不悟如斯巇嶮，騁機關日夜，計較貪求。頃刻輪迴，千生萬劫沈流。猛捨投玄入妙，兔三塗、六道經遊。早下手，與風人物外，結取朋儔。茫茫苦海，逐浪飄淪，癡如蜂蜜蛾燈。一向迷迷妻妾，兒女恩情。遭他恁般擊絆，限臨頭、獨赴泉冥。如省悟，棄浮華恩愛，處靜修行。細細塵情疏減，漸棲心養氣，隱跡埋名。淡飯麤衣，默默保鍊靈明。迤而真人現也，向無中、金玉成形。大丹熟，這一靈真性，永永存存。修行門戶，叙次通知，先須屏子休妻。猛捨塵情寂寞，瀟灑相宜。無則街前展手，禦寒時、紙布為衣。隨緣過，守清貧柔弱，火滅心低。日用擒猿縛馬，處無為清淨，暗契真師。境滅心忘，神凝氣結靈芝。得得逍遙自在，任詩詞、勸誘愚迷。功行滿，指蓬瀛路穩，跨朵雲歸。趙仙入道，猛烈投玄，割除頓悟浮華。對境修持不若，火長蓮花。予今誠言少付，遇戈矛、寬納教他。若有病，便菴中如死，也莫還家。常傚如斯堅志，管聖賢暗裹，昭一鑒無差。火滅煙消，靈腑自吐黃芽。無私性停命住，意心清、玉結丹砂。功行滿，赴蓬萊鶴引，彩仗雲霞。天堂地府，善惡由心，死生迷悟爭先。悟捨家緣忘心，展手街前。淡素清貧柔弱，任雲水、遊歷飄然。持堅志，守天長地久，永永綿綿。舊孽如將消盡，定聖賢玄妙，暗裹相傳。意淨心清，自是寶結丹田。若有分毫故犯，返招殃、罪孽難言。如了了，赴蓬萊三島，做箇神仙。勸人行善，自做修行，兩般於道相宜。須避俗中鄉土，且要相違。妙藥沈痾救護，更不擇、貴賤高低。自然理，傚隴西師父，戒行行持。修鍊須憑猛志，似大川山嶽，安穩無移。外行周圓，他日得處無為。雲水逍遙自在，氣神和、功行雙齊。大丹熟，指蓬瀛穩路，携朵雲歸。處端稽首，上覆劉仙，一別倏忽三年。每遇臨風對月，思渴高賢。忽爾遽承教字，方就審、法候安然。弟且喜，無勞齒録，存念綿綿。自愧塵緣未斷，在磁洛兩郡，且恁隨緣。不果來期，希恕老拙無愆。首春即當拜覲，履高秋、頤素不宣。處端望，師兄通妙几前。欺昧成家，慳貪積富，靜言獨坐思量。養他數口，罪孽自家當。催促光陰似箭，纔青鬢、容改衰蒼。百年裹，誰人盡數，兀兀謾羅張。身強。聞早悟，知愆悔過，速改行藏。向閑中細細，增福消殃。更有高明大志，拋韁鏁、物外飄颺。修行好，遊山翫水，日用爇心香。煙歛雲收，蟾孤秋靜，湛然獨顯希夷。常從坦蕩，默默飲刀圭。寶鼎祥煙攢聚，氣神會、結就靈芝。閑遊好，飄飄雲水，物外訪相知。隨時。緣分過，飢來覓飯，逐處投棲。任忙忙烏兔，物換星移。且恁塵中閑散，功成後、別有師期。將歸去，一輪明月，獨步赴瑤池。咄這憨牛，頑狂性劣，侵禾逐稼傷蹂。鼻繩牢把，緊緊刀須收。舊習無明常亂，加鞭打、始悟迴頭。忘思處，孤峰困臥，默默萬緣休。漸犨。前步穩，芒兒閑散，心意何留。趨雲山自在，真樂謌謳。蓑笠閑堆古岸，短笛弄、新韻悠悠。黃昏後，人牛歸去，唯見月當秋。莫覓東西，休搜南北，玄真只在身中。萬緣齊斷，神氣始和沖。衹要君心慷慨，慧刀舉、劈破昏蒙。還知否，般般撒手，性命可圓容。真空。離色相，閑閑閑裹，慢慢休憁。恁婪躭布素，物外飄蓬。飢則巡門覓飯，飽來後、明月清風。逍遙處，哩唆囉唆，落魄恁西東。蛾戀燈光，蜂貪花蜜，問君終久如何。欲成修鍊，須出黑風波。慧劍攀緣割斷，離鄉土、趙卻娘哥。煙霞客，水雲步穩，隨分養天和。消磨。除舊孽，婪躭布素，信任磨拖。興詩詞吟詠，舌誕唇歌。古往今來達士，自家與、無少無多。神仙話，休論蓬島，似是上高坡。儒業尊高，文章顯貴，筭來世路榮奢。苦心勞志，求望步雲霞。假使登科攀桂，黃糧夢、空悟咨嗟。無常到、相如老杜，著甚理逃趖。浮華。須勘破，塵緣擺脫，物外生涯。趣閑閑雲水，保鍊根芽。得得心清意淨，三光秀、凝結丹砂。功成也，三清舉過，超上大羅家。欲修無上菩提，便合下手須頭段。莫令帶水，拖泥土粘，諾些兒縈絆。生死明來，也全無在，自家決斷。把凡胎濁骨，煙霞路上，輕輕漸，都抽換。步步清涼彼岸。趣閑閑、忘機休筭。煙消火滅，冰凝玉結，長生侶伴。自得真空，妙玄因作，無人我觀。待丹成九轉，重陽再會，遊蓬萊館。本初一點來時，幸然體態淳和好。迤生增愛，緣塵蒙昧，無窮真寶。箇箇人迷，到如斯盡，逐情生老。把仙胎容易，浮沈苦海，隨波浪，成虛耗。速悟輪迴返照，把塵心、須當顛倒。煙消火滅，冰凝玉結，長生芝草。默默志論，討常堅守，自家爐竈。向三千功裹，慇勤鍛鍊，定將來了。世傳海有三山，內藏羽化仙芝草。秦皇信此，使令徐福，東遊蓬島。雲水風濤浩浩，男女舟中成老。望仙源縹緲，煙波杳杳，肝腸斷，何時到。堪嗟人迷顛倒，謾區區、空生煩惱。不知自起，妄塵遮礙，先天真寶。頓悟家緣，掉守清淨，無為功了。得心清意靜，性圓丹結，餌仙芝草。瑞雲捧出三峰，上真下化宸遊地。祥雲深鎖，瓊樓寶殿，琳宮幽邃。萬頃嵐光裹，依稀降、玉泉蓮水。望仙人掌上，彎彎初月，常晶瑩，無瑕翳。碧幛層層蒼翠，亂峰巔、猿叫鶴唳。我來感歎，塵中韁絆，恩情名利。滚滚甘隨，逝波流轉，幾人攀躋。現停停雲漢，安然不動，作陰陽髓。鏡藥收來守拙，不遇知音難說。古鑑要予磨，點處便交光徹。歡悅，歡悅。衮出一輪明月。竹笠竹冠竹椀，與我日常為伴。坐臥去來空，便是清涼彼岸。風漢，風漢。日月輪催不管。只把靈臺頻掃，惜取自家真寶。火裹長蓮花，便是修行玄奧。顛倒，顛倒。境滅心忘了了。一片靈空為伴，因把慾情割斷。日上鍊虛無，常住神堂古觀。風漢，風漢。此外別無手段。隨分養營皮袋，坐臥去來明快。境上樂閑遊，些子無生罣礙。忍耐，忍耐。占得逍遙自在。物外遨遊落魄，步步清涼雲腳。閑裹弄虛空，別有蓬萊期約。這看，這看。細細人情除削。大道無名無說，休想謾生分別。火滅與煙消，便是良辰佳節。宜拙，宜拙。認取春花秋月。大道根元歸素，絕盡人情思慮。火滅與煙消，認取元陽收固。此做，此做。便是長生捷路。因遇重陽師父，引入全真門戶。慧火鍊靈空，不敢胡行一步。一步，一步。一步近如一步。清靜無為做徹，高下休生分別。滅盡我人心，自有真師提挈。提挈，提挈。雲綻家家明月。日用滌除塵垢，擒縛馬猿不走。展手向街前，守一不生貪構。貪構，貪構。怎得功成行就。不染俗情非是，不慢下貧趨貴。不敢受人欽，自在逍遙雲水。雲水，雲水。守一無為徹底。休訝弟兄不喘，只要人情疏遠。不敢受人欽，不喜輕肥杯臠。舒展，舒展。鍛鍊丹砂九轉。落魄無拘野叟，自在逍遙閑走。他日返家山，重會雲朋霞友。知友，知友。共飲蟠桃仙酒。日用靈光內鎖，保護真心木破。金玉得凝澄，生死無由近我。功果，功果。歸去獨携雲朵。傳語濬州道友，休戀隨情花柳。最好逐譚風，保護形軀不朽。不朽，不朽。共飲長生仙酒。欲做俗中修鍊，先滅我人分辯。柔弱守清貧，堅忐始終無變。真善，真善。損己利他方便。入道先生姓賈，日用持心低下。要見本來真，閑裹擒猿捉馬。擒耍，擒耍。須效譚風害瘂。堪歎浮生不久，盡迷氣財色酒。如悟捨塵緣，共結雲朋霞友。知友，知友。保護身軀不朽。深愛賈公吉善，水雲遊歷玄便。他日處無為，得得虎龍交戰。交戰，交戰。丹結永除千變。一點靈光不昧，出入往來無礙。處處現圓明，物物頭頭應解。寧耐，寧耐。萬禍不能侵害。役我盡因心意，滌除般若玄機。不勞南北與東西，方寸些兒便是。寶鑑塵埃蒙昧，須從磨鍊輝輝。光明一點照無為，直入蓬萊幽遽。學道休於外覓，靈苗出自心田。鐵牛耕透見根元，全在殷勤鍛鍊。認證元初面月，端身勿使邪偏。六鈞弓硬拽來圓，箭箭紅心有驗。頓悟輪迴入道，時中鍛鍊綿綿。存存損損恁專專，要免將來流轉。火滅蓮開五葉，煙消玉結三田。欲超無上離人天，了取空虛古殿。欲入全真門戶，行住坐臥寂寥。存心乞化度中朝，塵事般般屏了。莫論黃芽白雪，休搜龍虎嬰嬌。色財無掛火煙消，便是蓬萊三島。堪歎光陰迅速，日生思慮憂愁。憨憨甘作逝波流，迷戀氣財色酒。日月暗催人老，利名不使心休。爭如放下觀山頭，明月家家盡有。寒後添些紙布，飢來展手巡街。殘羹冷飯且充齋，柔弱清貧遠害。萬禍皆因心起，無心無禍無災。自從心定守真胎，雲水逍遙自在。寒後添些紙布，飢來乞覓殘餘。野情喜不擇麤疏，且要遮形楂肚。自歎愚蒙過甚，徒勞設藥防拘。從今放下樂清虛，做箇憨憨暮故。作伴修行未是，飄飄物外行持。孤雲野鶴任東西，何有些兒礙滯。淡飯尋他兩頓，清清淨淨無為。寂寥瀟灑最相宜，別有一般滋味。得得無修，無惑無求。放心閑、無喜無憂。逍遙自在，雲水閑遊。趣空中玄，玄中妙，妙中幽。落魄婪躭，垢面蓬頭。恣陶陶、真樂歌謳。隨緣一飽，真箇風流。這般來無，無來有，有來由。朝也防心，暮也防心。恐心生、熟景來侵。多能術藝，書畫棋琴。更不生貪，不著愛，步瑤岑。善也由心，惡也由心。善心閑、惡意狂尋。心生虛度，日月光陰。便如雲行，如水去，訪知音。匿光輝，認愚鹵。兀兀騰騰，閑裹尋閑步。垢面蓬頭衣繿縷。乞食忘慚，方稱煙霞侶。絕驕矜，趣真素。不受人欽，不擇貧卑處。認正丹陽師父語。了了惺惺，功滿歸蓬路。做修持，休輕侮。認取雲中，細細清清雨。淨淨泠泠靈芽吐。心外尋求，謾了虛辛苦。坐與行，臥與住。閑裹閑搜，閑暇逍遙做。結就金花開玉戶。一道光明，直射無為路。告行人，聽少訴。著假求真，也好迴頭顧。勘驗行藏休慕故。不合虛無，怎得蓬瀛住。認元初，歸瑩素。勤拭靈臺，勿使塵埃污。心上貪瞋癡盡去。暗裹功成，有箇真師度。得得全真真妙理，無為無作無修。自然清淨行功周。祥雲圍絳闕，瑞氣繞瓊樓。心似閑雲無堅礙，身同古渡橫舟。真空空界可相酬。白牛眠露地，明月照山頭。虛幻浮花休苦戀，南辰北斗頻移。暗更緑鬢盡成絲。百年渾似夢，七十古來稀。奉勸人人須省悟，輪迴限到誰知。修行宜早不宜遲。從前冤孽罪，要免速修持。稽首吾門諸道友，降心向外休尋。等閑容易費光陰。修行何是若，不了我人心。滅取無明三孽火，勿令境上相侵。本來一點沒昇沈。真閑如得得，步步上高岑。浮世愚癡輩，一向貪名利。愛海恩山，构繫鎮迷，酒色財氣。筭榮華富貴電中光，好迴心改悔。早早尋出離，默默搜玄秘。寂淡貧閑，隨緣度日，道人活計。守無為清淨行功周，赴瑤池宴會。太原公疾苦，聽予告切。聖賢待把伊提挈，好休歇。筭人生七十，古來云少，看看到也。做箇放下决烈。割攀拽，趣閑閑，歸瑩素，安恬養拙。認靈源，鍊磨明徹。從前孽，向三千功裹，徐徐消滅。青山緑水，五人共賞風月。譚風偏喜王三父，夙世良緣。休更推延。妻惡兒嫌出世廛。修行外用無為作，囚馬擒猿。不返家園。定做逍遙物外仙。修行鍛鍊，休覓嬰和姹。認取本元初，起塵埃、須除莫惹。常生正覺，宜向觸來看，絕人情，去浮囂，俗事般般捨。長行坦蕩，閑裹調和假。空裹做真修，恁清清、泠泠脫灑。日中靜損，真正合虛無，樂逍遙，趣閑閑，步步無生也。塵中碌碌，虛幻名和利。休恁苦勞心，鎮區區，傷神損氣。迴頭是老，悟即便抽身，擠榮華，絕財色，樂道超浮世。恩情愛戀，鼎內如魚戲。休論早修持，甚一日、推他一日。風人低勸，微語破迷癡，早下手，速為之，做箇前程計。師真引入修行路，默默無言句。慢慢持修歸真素。般般返照盡成空，馬兒悟。證內外，無塵慮。真清真淨投真處，細細搜尋妙玄趣。勘破浮華清虛做。降魔劍斷孽緣休，馬兒度。步步入長生戶。陰陽初會一聲雷，靈芽吐細微。玉人製造得玄機，烹時雪浪飛。明道眼，醒昏迷，苦中甘最奇。些兒真味你還知，煙霞獨步歸。閑閑雲水任東西，靈空一片隨。昏昏默默往來飛，前程事已知。真大道，出塵機，般般種種離。重陽許我白牛兒，而今便是誰。四大因緣做，苦海憑船渡。一?清風到岸頭，得上無生路。人歎風貧苦，我步閑閑趣。脫體全空沒一文，勝似石崇富。自入玄門戶，寂淡清虛做。靜裹披搜四假身，勘破塵行路。悟上還重悟，得得真閑趣。收住身中無價真，豈逐人情去。風漢閑中做，彼岸神舟渡。萬里晴空無片雲，月照曹溪路。割斷冤情苦，默默明玄趣。一任傍人笑我貧，肚裹非常富。此詞牌不明。愛欲無涯，有限形軀，休苦苦疲。這宿緣分有，兒和女是，他家衣飯，各自相隨。謾使心機，空生計較，大限臨頭孰替伊。當須悟，早抽身物外，也是便宜。蹉跎下手猶遲，切莫外週遊覓妙微。但塵心起處，皆魔孽認，元初本有，鍛鍊昏迷。真靜真慈，玄波滌蕩，自在逍遙境上持。千朝後，現靈臺一點，光射無為。虛幻浮華，百歲光陰，歎一剎那。謾區區碌碌，爭名利縱，榮華富貴，貪得如何。蜃氣樓臺，虹橋碧落，些子時光長久麼。聞強健，出熬熬苦海，速上高坡。聰明切勿蹉跎，筭世事皆空身莫過。認元初本有，無窮寶染，塵埃蒙昧，慢慢揩摩。保養靈根，頻頻澆灌，水間金花結玉柯。超生滅，這本來一點，無少無多。好沒來由，名利區區，幾時盡頭。筭榮華富貴，名高位顯，妻兒艷女，肯做持修。冷淡玄門，清虛妙道，苦澀難行孰意留。修行路，悟輪迴生死，有分仙流。除身盡是閑愁，猛割斷冤情去便休。頂青巾布素，隨緣度日，逍遙雲水，物外遨遊。閑裹尋閑，損之又損，火滅煙消絕外求。將歸去，這酆都路變，蓬島瀛洲。自古愚賢，日月輪催，盡沉下泉。歎張陳義斷，因名利恣，奢華後主，破壞家園。楚廟江邊，漢陵原畔，勢盡還空皆亦然。英雄輩，盡遺留壞塚，衰草綿綿。嗚呼往事堪憐，染虛幻浮華逐逝沿。又爭如省悟，塵勞夢趣，貧閑歸素，保煉丹田。越過輪迴，超昇苦海，直上清涼般若船。逍遙岸，會玄朋瓊路，同訪桃源。倏忽光陰，四大浮空，是非久堅。這輪迴誰保，朝昏徹被，家緣恩愛，繫絆遷延。一箇真靈，千生萬劫，苦海浮沉逐孽緣。當須悟，在伊家慷慨，生死爭先。聰明切聽微言，好放下閑愁。搜妙玄。認貧閑寂淡，休生惡勘，元初一點，擺出新鮮。直正無私，常行平等，坦蕩逍遙任自然。真功行，向閑中慢慢，積纍成千。全真大道，無為清淨重重障礙堪嗟。每歎自緣，招且不兔，閑遊雲水他趖。無念謗誹邪。願人人早悟，急景浮華。道祖西昇，去尚猶避過流沙。歸地肺復仙家。會雲朋霞友，真樂無涯。虛堂宴賞，蟠桃斕熳，瑤巵共飲流霞。滿坐戴瓊花。得玄玄結正，一粒丹砂。此際功成行滿，同泛渡雲槎。堪嗟浮世，誰能省悟，人人俗景迷遮。顏貌日衰，殘由尚苦，貪求愛戀嬰娃。慾海浪途賒。被二輪催促，易鬢霜華。忽爾無常，限到著甚理逃趖。爭如悟速拋家。屏塵緣外絕，內固根芽。三千密要，陰功八百，真誠鍊行無差。雲水步煙霞。認三光真秀，凝結丹砂。異日功成去也，牛斗泛靈槎。自慕貧閑，來來懶惰。憨憨地、並無灾禍。殘羹冷飯，全無煙火。喫一盤、肚暖則箇。他是他非，於予可可。眼前事、近來識破。騰騰兀兀，隨緣且過。恣逍遙、住行坐臥。頻剔靈明燭，勤磨智慧刀。萬緣一豁絕絲毫。鍛鍊元初，終始莫辭勞。水底霞光超，山頭雪浪拋。虎龍蟠鼎繞週遭。鍊就仙丹，步步上青霄。雲去南山靜，風來渭水寒。凌波凝結一團團。萬里晴空，清爽此時觀。雄劍鳴開匣，人頭落玉盤。一輪明月上欄杆。了了從斯，心意始閑安。活鬼活鬼，日日市廛，爭名競利，為戀他好女嬌兒，把根源輕棄。早早不肯尋出離，大限來何計。想你也沒分昇天，卻有緣入地。慧刀揮處人頭落，虹霓萬道衝雲腳。滅盡我人心，何勞向外尋。白蓮生火裹，法忍無生死。忍辱兩皆空，龜毛兔角同。修行休覓虎龍兒，只要靈明識本機。昏則彌陀成外盜，悟來煩惱是菩提。常搜己過心明顯，唯見他非性轉迷。打破般般休歇去，虛堂深處伴牟尼。修行休覓虎龍兒，火滅煙消財色離。內鍊氣神成九轉，外除清慾卻三尸。居常休話他長短，處淨宜搜自己非。長使靈根無罣礙，自然證果佛菩提。修行頻剔性中燈，照破從來闇裹昏。物物頭頭休染著，昏昏默默絕言論。超凡人聖非由我，地獄天堂總在君。唯有一條真正路，居常牢閉四城門。人人學道慕腥羶，嗜酒迷花罪孽纏。心慕腥羶傷物命，意生貪愛損根源。唯論藥術矜能解，豈信金科秘妙玄。如悟本空休歇去，一齊放下學修仙。修行心鍊似寒灰，放下癡貪氣色財。人我怎生成道果，是非難得產真胎。無明滅盡朝金闕，情慾俱忘拜玉階。修鍊直須煙火滅，為心低處有蓬萊。本來真性是玄機，只在靈明悟得時。火滅煙消成大藥，境忘心盡見菩提。虛閑清淨真仙路，寂寞無為出世梯。一法不生無罣礙，修行唯是這些兒。修行須唱落花蓮，損損閑閑任自然。日上莫談他事短，時中頻整自心偏。休離方寸搜丹藥，莫外週遊覓妙玄。長使靈臺無一物，便成九轉產胎仙。修行非易亦非難，應物慈悲認內閑。意上有塵山處市，心中無事市居山。常耕清淨田三段，定守無為舍一間。地久天長專一志，自然結就紫金丹。莫言容易做修持，損損存存恐礙違。兩飯慮頻侵道友，一錢外恐損希夷。衆中戒口忘矜俊，獨坐防心斷騁馳。十二時中常返照，猶疑暗察有無私。王公幽隱遠佳餐，保護靈根守內閑。意上有情山處市，心中無慾市居山。頤神須要常溫暖，鍊氣功成拒暑寒。專一始終無變異，自然凝結寶琅玕。休心損事養根源，寂淡清虛守自然。積德仁風師孔孟，僻潛高潔傚顏原。定觀明月三秋夜，妙趣玄風九夏天。詩酒琴書誰可並，野夫常許似龍眠。真大道，損損做修持。到處受人欽供養，得便宜是落便宜。步步入青泥。為貧漢，寂淡莫相違。外貌常教人見畏，內容默默採靈芝。指日赴師期。聽咨告，少事要君知。萬事苦求終害己，得便宜是落便宜。伶俐不如癡。真修鍊，心外莫行持。衹墟眼前為見在，自然煩惱不相隨。步步入無為。行大道，認取坎和离。一點來時顛倒處，兩般消息與搜披。玄妙不難知。休外覓，識取自菩提。有相身中成鍛鍊，無為路上證牟尼。指日跨雲霓。全真妙，無我亦無人。無作無為絕視聽，謙和柔弱沒疏親。寂寞守清貧。玄玄處，得得好良因。一點無生真自在，湛然常寂本來真。功滿列仙賓。長真子，日計旋尋求。隨分隨緣消舊業，閑愁閑悶一時休。明月照山頭。常澄湛，無證亦無修。自在不居因果界，逍遙穎脫出沉流。功滿到瀛洲。因師超苦海，捨俗探幽玄。頓居歡喜地，認貧閑。是非人我，豈論與愚賢。步步清涼路，信任遨遊，兀誰知恁恬然。也無心、遠望神仙，到了分隨緣。堯年豐歲稔，謝皇天。水雲活計，只覓一文錢。損損閑閑趣，寂寞無為，任他歲月綿綿。重陽佳節至，雲水寄天涯。玄朋邀共飲，賞黃花。特臨雅會，南望翠煙霞。極目嵐光裹，隱約依稀，瑞雲深處仙家。任陶陶、暢飲喧譁，魷泛笑擎誇。樽前唯對酒，喜何加。浮金瀲灧，默默採靈葩。飲罷還重勸，不醉無歸，月明初上窗紗。上無三瓦舍，下沒一犂田。水雲真活計，且隨緣。街前展手，化箇有緣前。此前字以寓其意。獨步歸來晚，萬里晴空，臥聽虎嘯啼猿。趣閑閑、真樂無邊，一派滚靈泉。鼎中真火降，永凝鉛。虎龍蟠遶，真秀結根源。默默無為坐，獨守孤峰，一輪明月流天。搗練子，具如何。從前罪孽暗消磨。囉哩唆，哩唆囉。從初得，認波羅。色財勘破撲燈蛾。囉哩唆，哩唆囉。聽分剖，這風哥。尋常只恁囉哩囉。囉哩唆，哩唆囉。些兒話，不須多。交賢會得笑呵呵。囉哩唆，哩唆囉。清淨法，越婆娑。神舟穩駕渡沉波。囉哩唆，哩唆羅。早下手，出迷河。伊還不悟轉蹉跎。囉哩唆，哩唆囉。浮華事，夢南柯。流年電閃下輪坡。囉哩唆，哩唆囉。早脫離，出漩渦。兩輸日月疾如梭。囉哩唆，哩唆囉。風人唱，破迷歌。迴心與我見彌陀。囉哩唆，哩唆囉。十搗練，要調和。恩情慾愛是冤魔。囉哩唆，哩唆囉。甲子天元，遇明朝聖代，神仙出世。仙師密遣，故我水雲東歷。山遙路遠，渡難阻、豈辭迢遞。惟念念，人人未悟，虛華戀著家計。輪迴最苦省悟，照前賢作用，如何脫離。塵緣屏絕，漸迤可親玄理。功成氣結，得指日、身超仙位。歸去後，鸞鶴引赴，蓬萊真會。欲入無為，樂閑中閑裹，祇這些兒。惟論目下，未來已往休披。常行坦蕩，遠財色、人是人非。新來恁，怡怡內樂，境上無掛毫絲。昏昏默默得也，向無中捉住，真箇根基。惺惺灑灑，無用無作無持。頭頭返照，自然理、觸處暉暉。誰會得，清風皓月，湛湛兩箇人知。自慕貧閑，便摧強挫銳，柔弱和光。塵緣頓捨，慧燭朗爇靈房。七門返照，用七寶、密密鋪粧。擒猿馬，邪生智巧，鍛鍊列另端行。清淨自然守守，守無為常善，一炷心香。平康宴樂，玉液酬泛瓊觴。雲朋霞友，笑諠譁、金玉玎璫。人去後，雲收霧歛，澄澄月滿虛堂。朝思仙，暮思仙，思憶真師四五年。惟愁功未圓。功須圓，行須圓，功行雙全作大仙。携雲歸洞天。外奔馳，痛鞭持，習性調和路不迷。清溪香草肥。芒兒歸，牛兒隨，明月高空照古堤。人牛不見時。金要多，銀要多，奴馬田園苦要多。臨行孽更多。貧如何，富如何，萬事無心只恁何。將來奈我何。道人心，處無心，自在逍遙清淨心。閑閑雲水心。利名心，縱貪心，日夜煎熬勞役心。何時休歇心。修行心，包容心，一片清虛冷淡心。閑閑無用心。滅嗔心，去貪心，寂寞清貧合聖心。無生現本心。好顏容，似花紅，莫待馨香逐晚風。臨頭始悟空。妙搜窮，脫凡籠，猛烈灰心出世雄。功成三島峰。遇風仙，接幽詮，雲水飄蓬鎮日閑。靈明現本元。結真鉛，溉清泉，須信壺中別有天。逍遙得坦然。得還無，合虛無，湛湛澄澄有若無。元初無更無。理清虛，證空虛，一點靈源實若虛。光明徹太虛。得玄玄，悟三三，火滅煙消風害譚。昏昏保玉男。趣閑閑，認憨憨，一性渾如月正南。澄澄現碧潭。神舟穩駕出沉流，明月輝輝命自周。兩箇先生暗點頭。有來由，萬劫輪迴向此休。修行誰會把心降，赤鳳驅將飲碧江。調引嬰嬌笑舞雙。剔銀缸，物物頭頭現曉窗。從初得得便風流，降伏龜蛇住定州。千日丹成永永收。好因由，自在逍遙萬事休。心中無事氣神和，不覺欣欣言語多。劍用道鋼磨更磨。害風哥，割了舌頭趕退魔。塵寰財色苦相縈，著愛浮華役此身。好悟靈源一點真。絕貪嗔，便是逍逼到岸人。無無無有有無無，悟得無無便不愚。日月年時損壯麤。見元初，萬道霞光攢寶珠。茫茫苦海兩無邊，無限迷魚沉黑淵。我擲金鈎釣有緣。緣兒牽，引上神舟採玉蓮。全真門戶，靜靜清清無作做。非易非難，財色無明盡結丹。真龍真虎，境滅心忘知去處。鉛汞相傳，交媾須離種種邊。逍遙自在，去去來來無罣礙。一片靈空，處處圓明無不通。無分內外，瑩徹周沙含法界。遍照無私，明月高穹秋夜時。心顛意耍，難辨身中真共假。意耍心顛，招得全生罪孽愆。心寧意息，定裹閑閑明慧力。意息心寧，道自歸而神自靈。遇而不悟，可惜惺惺逐慾去。目下蹉跎，教我如今怎柰何。他時若到，悔晚投玄親妙道。早早迴修，免向三塗六道遊。水雲皮袋，似水如雲長自在。自在閑人，閑裹搜尋物外身。任行任住，色外真空閑裹做。欲覓真空，祇在南山盡靜中。塵心起處，隔了逍遙雲水路。不起塵心，色相還空猿馬擒。而今勘破，保守天真閑裹過。欲識天真，白玉黃金鑄就身。□日勸君君不省，□下越貪忙。□識常常內轉傷，□肯恁思量。□養靈根牢固取，□目好迴光。□兀騰騰萬事忘，□內熱仙香。物物不追求，兔有人前寵辱憂。世路巧機齊放下，休休。順著人情不自由。最好把身囚，落魄隨緣雲水遊。乞食存心消舊孽，修修。譬似無常限到頭。飄逸閑行，坦然穩路，任雲任水。落魄婪躭，蓬頭垢面，朝日常如醉。騰騰兀兀，遨遊閑散，去住並無縈繫。覓殘餘、填腸塞肚，到處夜來闓睡。人人未悟，修持都是，自著難為割離。愛慾無涯，煎熬苦海，生滅何時已。一蓑一笠，隨緣且過，便是道人活計。你咱自、迷情未肯，且祇恁地。雲水閑人，婪躭布素。逍遙物外煙霞步。存心乞化度朝昏，巡門喏諾須分付。水定雲閑，不隨他去。煙消火滅清涼趣。此遊聖境又空迴，携筇獨上長安路。屢勸聰明，聰明不悟。尋常相付留詞句。詞中唯是勸迴修，何曾詞裹依他做。早悟輪迴，速尋出路。二輪催促朝還暮。今生榮貴是前緣，來生果報將何去。捨俗修行，超塵歸素。安恬寂淡忘思慮。顛狂猿馬鎖空房，靈源一點常教住。莫覓金翁，休搜龍虎。清清閑暇逍遙做。慧風吹散嶺頭雲，一輪月照曹溪路。步步無生，緣親禪道。明來暗合通莊老。風仙十載去朝元，處端雲路將應早。悟正身中，無窮真寶。因緣漏果何須造。閑閑活計我家風，逍遙坦蕩吾門好。既得修真，須搜玄理。心中事事都忘棄。因師妙旨悟元初，山頭一點光明起。落魄生涯，水雲活計。遨遊坦蕩紅塵裹，諸公休訝這風人，尋常只恁哩囉哩。戆戆憨憨，無言無說。自慚謾設虛分別。從今更不外奔馳，其中尤妙偏宜拙。收捲精神，藏輝跡滅。空生煩惱齊休歇。祇陀園裹種瓊花，芬芳一朵金蓮結。纔見春花，又逢秋月。春花秋月何時徹。勸君速悟勿蹉跎，壺中別有嘉時節。斷愛超塵，當須猛烈。元陽固鍊搜玄訣。神珠磨鍊莫交昏，無來不去超生滅。忍辱常餐，永除濁酒。洗心滌意忘諸有。存存損損了空虛，安安穩穩無他走。靜靜清清，天長地久。春花秋月堅堅守。騰騰兀兀向前行，昏昏默默合著口。一顆玄珠，從來蒙昧。貪嗔癡染難分解。頓修滌蕩不交昏，輪迴生死都無礙。急急行持，休生退怠。綿綿鍛鍊須寧耐。了心何處是歸期，彩雲鶴引蓬萊會。百歲榮華，星移光烈。人身難保朝昏徹。恩情眷愛已收空，不時大限將分別。早悟輪迴，驚生慘切。割情捨愛親玄訣。公還猛烈入清虛，風人許你開心月。方寸靈田，何曾拂掃。塵埃久暗生荒草。神泉散漫不凝澄，如何結得長生寶。雲水尋真，逍遙訪道。離家便是離煩惱。聰明如悟肯休心，孤峰共飲蟠桃老。稽首王公，微言少告。殘年霜鬢君今到。攀緣恩愛幾時休，閑身強健灰心好。深理幽微，世情顛倒。寂寥瀟灑搜玄奧。水雲同步訪丹陽，孤峰共飲蟠桃老。賢兄來到，說公深淺。我聞聽、忽生歎羨。一母三枝背長情，安忍心變。悔前非、改行方便。聰明省會，速來見面。與仁兄、和顏懽宴。稍有違情定風子，决成宛轉。水雲去、更無廝見。雲水飄飄物外遊，垂綸獨釣大神舟。遇迷苦海不吞鈎。卻返碧波歸去後，家山重會馬丘劉。玉壺金液宴仙儔。長生先生作滿庭芳，讚道釋，寄助緣盧公武德。釋氏禪宗，老君道祖，呂鍾海蟾明天。重陽立教，東海闡良緣。唯度丘劉譚馬，分異派、王郝先傳。將來去，十洲仙會，霞友性團圓。成仙。非難易，行修八百，功了三千。待天書紫詔，性命完全。要出陽陰之殼，常無染、萬物無愆。真了了，龜蛇蟠繞，陰盡去朝元。此詞牌應為『轉調踏莎行』。此詞乃劉處玄撰，非譚氏之作。人生天地間，圓首方足，抱識含情，禀五行之秀，為萬物之靈，佛性仙材無不具，藥爐丹竈無不備。若能屏嗜慾，棄浮華，絕貪求，去名利，靜息虛凝，則可以長生久視。長真譚公仙人，以宿緣符契，壯歲得遇重陽祖師，與丹陽、長生、長春同師也。厥後相從真人，西抵汴梁，付以口訣。後至洛川，積功累行，先厭世而登真。有留語錄詞章，僅數百篇，皆包藏妙用，窮達造化，命之曰《水雲集》，傳之四方久矣。值丙午間，濬郡大水，漂沒其板。神仙長生劉公聞之，不勝憫悼，即命工重刊於東萊全真堂。今又值累年兵革，天下無有全者。路鈐高友并其妻孟常善，舉家孜孜慕道，往來於淮楚間，訪尋真人遺藳。乃於門弟子處，疑若神授，得其全帙。恐其斯文泯絕，今復鏤板印行於山陽城西菴。實見高君用心於教門之切也。嗚呼，真人羽化已久，斯文不可再得。及見僕先父所作前序，又屬予為後跋。遂不揆荒蕪，勉述。僕一日編類諸仙降批詞頌《珠壁集》間，忽有高牙大蠢，森擁蓬扉。僕愕然興之而迎其門，乃蕭師故來下盻。相揖而進之，謂予曰：頃有道友張志全，不遠數千里而來，擁斯長真子譚師父平世述作《水雲集》一部，特以見遺某。然而不解文墨，忝於教門，粗欽慕之。柰屢經兵火，將諸全真玄奧之書板集，俱已焚毀殆盡。唯有此集，幸好事者藏諸屋壁，仍存焉。若不再行鏤板，傳於四方，誠恐泯絕，又閡將來慕道者參訪耳。願為重刊之序。僕應之曰：曩者有東牟范學正父子，才高歆向，學富固彪，已序之矣。僕安敢措乎耶。屢辭不獲，聊為散語，以塞雅命云爾。峕己丑年重陽日。