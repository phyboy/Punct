一月腎氣受病，肺臟氣微。宜減咸酸增辛味，助腎補肺，安養胃氣。勿冒冰凍，勿極溫暖，早起夜臥，以緩形神。勿食生蔥，損人津血。勿食生蓼，必為症痼，面起遊風。勿食蟄藏之物，減折人壽。勿食虎豹狸肉，令人神魂不安。此月四日，宜拔白髮，七日宜靜念思真，齋戒增福，八日宜沐浴，其日忌遠行。二月腎氣微，肝當正王。宜減酸增辛，助腎補肝，宜靜膈去痰水，小泄皮膚微汗，以散玄冬蘊伏之氣。勿食黃花菜、陳醋、菹，發痼疾。勿食大小蒜，令人氣壅，關膈不通。勿食葵及雞子，滯人血氣，冱精。勿食兔及狐貉肉，令人神魂不安。此月八日，宜拔白髮，九日忌食一切魚，仙家大畏。十四日不宜遠行。仲春氣正，宜節酒保全真性。三月腎氣已息，心氣漸臨，木氣正王。宜減甘增辛，補精益氣，慎避西風，散體緩形，便性安泰。勿專殺伐，以順天道。勿吃黃花菜、陳醋、菹發症痼，起瘟疫。勿食生葵，令人氣脹，化為水疾。勿食諸脾，脾神當王。勿食雞子，令人終身昏亂。此月三日，忌食五臟及百草心，食之天地遺殃。六日宜沐浴，十二日宜拔白髮，二十七日忌遠行，宜齋戒，念靜思真。四月肝臟已病，心臟漸壯。宜增酸減苦，補腎助肝，調胃氣。勿暴露星宿，避西北二方風。勿食大蒜，傷神魂，損膽氣。勿食生薤，令人多涕唾，發痰水。勿食雞雉肉，令人生癰疽，逆元氣，勿食鱔魚，害人。此月四日，宜沐浴，拔白髮。七日宜安心靜慮，齋戒，心有福慶。其日忌遠行。五月肝臟氣休，心正王。宜減酸增苦，益肝補腎，固密精氣，臥起俱早。每發洩，勿露體星宿下，慎避北風。勿處濕地，以招邪氣。勿食薤韭，以為症痼，傷神損氣。勿食馬肉及獐鹿肉，令人神氣不安。此月五日，宜齋戒，清靜。此日忌見一切生血，勿食一切菜。十六日切忌嗜欲，犯之夭壽，傷神。其日忌遠行。二十七日宜沐浴，拔白髮。六月肝氣微，脾臟獨王。宜減苦增鹹，節約肥濃，補肝助腎，益筋骨，慎東風，犯之令人手足癱瘓。勿用冷水浸手足。勿食葵，必成水癖。勿食茱萸，令人氣壅。此月六日，宜齋戒、沐浴，吉。其日又宜起土興工。二十四日宜拔白髮，其日忌遠行。二十七日宜沐浴，念靜思真，施陰騭事吉。七月肝、心少氣，肺臟獨王。宜安寧情性，增咸減辛，助氣補筋，以養脾胃。無冒極熱，勿恣涼冷，無發大汗。勿食茱萸，無人氣壅。勿食豬肉，損人神氣。此月勿思惡事，仙家大忌。五日宜沐浴，七日宜絕慮，齋戒。九日謝前僭，求祈新慶。二十八日宜拔白髮。二十九日忌遠行。八月心臟氣微，肺金用事。宜減苦增辛，助筋補血，以養心肝。無犯邪風，令人骨肉生瘡，以為鬁痢。勿食小蒜，傷入神氣，魂魄不安。勿食豬肚，冬成嗽疾，經年不差。勿食雞雉肉，損入神氣。此月四日，勿市鞋履附足之物，仙家大忌。十八日宜齋戒，思念吉事，天人興福之時。二十一日宜拔白髮，忌遠行，去而不返。又宜沐浴吉。九月陽氣已衰，陰氣大盛，暴風數起，切忌賊邪之風。宜減苦增鹹，補肝益腎，助脾資胃。勿冒風霜，無恣醉飽。勿食蓴菜，有蟲不見。勿食薑蒜，損人神氣。勿食經霜生菜及瓜，令人心痛。勿食葵，化為水病。勿食犬肉，減算夭壽。此月九日，宜齋戒。十六日宜沐浴，拔白髮。二十七日忌遠行，呼為羅網之日。十月心、肺氣弱，腎氣強盛。宜減辛苦，以養腎臟。無傷筋骨，勿泄皮膚。勿妄針灸，以其血澀，津液不行。勿食生椒，損人血脈。勿食生薤，以增痰水。勿食熊、豬肉、蓴菜，衰人顏色。此月一日，宜沐浴。四日、五日勿責罰，仙家大忌。是月十日忌遠行，十三日宜拔白髮，十五日宜齋戒，靜念思真，必獲福慶。二十日，切忌遠行。十一月腎臟正王，心、肺衰微。宜增苦味絕鹹，補理肺、胃。勿灸腹背，勿暴溫暖，慎避賊邪之風，犯之令人面腫，腰脊強痛。勿食貉肉，傷人神魂。勿食螺蚌蟹鱉，損人元氣，長屍蟲。勿食經夏醋，發頭風，成水病。勿食生菜，令人心痛。此月三日，宜齋戒靜念。十日宜拔白髮，其日忌遠行，不可出，宜念善天與福，去災。十六日宜沐浴，吉。十二月土當王，水氣不行。宜減甘增苦，補心助肺，調理腎臟。勿冒霜露，勿泄津液及汗。勿食葵，化為水病。勿食薤，多發痼疾。勿食黿鱉。