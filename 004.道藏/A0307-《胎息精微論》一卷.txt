老君曰：知道者天不殺，含德者地不害，道德相抱身不衰老。內食太和，元炁為首，清淨自煉，忘身放體，志無念慮，安定藏府，洞極太和，長生久視，諸炁不動，意如流水，行之不休，得道真矣。每入靜室，守玄元炁。玄元者，一炁也。玄中有玄是我命，命中有命是我形，形中有形是我精，精中有精是我炁，炁中有炁是我神，神中有神是我自然。德以形為車，道以炁為馬，魂以精為根，魄以目為戶。形勞則德散，炁越則道叛，精消魂損，目動魄微。是以守靜愛炁，全精寶神，道德凝密，魂魄固守。所謂含道不言，得炁之真；肌膚潤澤，得道之根；手足流汗，精之充溢；不飢不渴，龜龍胎息；綿綿長存，用之不竭；飲於玄泉，登於太清；還年返嬰，道之自然；至道不遠，近在己身；用心精微，命乃永存。今之修道者，或服五牙八方四時日月星辰等炁，並悮但思自頂鼻而入，雖古經所載，為之少見成遂，亦非食榖者所能行致耳。是以修炁者多不得其訣，虛精勤矣。既得其門，復悟其訣，要在精勤無退懈耳。凡胎從炁中結，炁從胎息生，胎因炁中成，胎成即萬病自遣，神靈居之，三一守中，屍蟲亡墜，即漸通仙靈矣。今之學者或傳古方、或受非道，皆閉口縮鼻貴其炁長，而不知五臧壅閉，畜損正炁，殊非自然之息，此繁形勞神，無所益也。道曰：若抑塞鼻口擬習胎息，殊無此理。口鼻炁既不通，則畜損肺臧，有何益哉。餌內炁者，用力雖微而速見功成，全在安神靜思，不煩不擾，即炁道踈暢，關節開通，內含元和，終日不散，肌膚潤澤，手足流汗，長生之道，訣在此矣。內炁滿、無飢渴，初習即小難，久久甚妙。炁即不竭，神真不亂，道亦如炁，至誠修之乃通靈。髮黑齒堅，眼瞳英明，筋骨全實，壯勇胎神，面貌光澤，行步舉輕，心自無欲，神不貪榮，玄父赤子，固際無傾。魂魄守元，三一自真，永寶其道，靜安其神，神自通靈。道曰：永寶胎息，元炁克成，自為真人，胎息之妙，窮於此也。

訣曰：欲得長生，當修所生。所生之本始於精炁，精炁結而成形。形為受炁之本，炁是受形之根，炁不得形則無根而立，形不得炁則無因而成。則元炁所稟之時，伏母臍下，混沌三月，玄牝具焉。玄牝者，口鼻也。玄牝既立，如瓜之有蒂，陰注母炁始於此也。母呼亦呼，母吸亦吸。綿綿十月，炁神備遂，解胎而生。母雖知貪悅於子，當不知形耗體枯，分神減炁為子之用矣。既生七日，情見於外，變嬰而為孩，指頤而能笑。先真議者以爲失道而後喪德，樸之本便終於此。何況十五成童、二十弱冠，目眩五色、耳聽五音，役志運神，間不容息，如此純朴之根蕩然而盡。是故聖人知外用之無益，所以還原返本，握胎息之機得長生不死，其理明矣。中胎經云：形中子母何不守之。且形中以炁為母，以神為子，形炁先立而後有神，神由炁生故為子矣。且聖人不思外事，不視外色，不聽外聲，常使神與炁合合而行，循環於臟腑之間。御呼吸以上下，久久修習，則神自明、炁自和。若神自明，可照徹於五臟，炁自和則通使於四支也。故黃帝三月內視注心，一神則神光化生，纏綿五臟，斯言可推而得也。黃庭經云：仙人道士非有神，積精所致和專仁。皆其事也。今之世人，神與炁各行，子母不相守，炁雖呼吸於內，神常運於外。如此常使炁逐穢濁而神不虛明，神不虛明則元炁漸散。轉而相喻者，以神為主人，身為宅舍，主人不營於內日用於外也。自然令宅舍空虛，漸見危壞矣。況非道之人勞神役炁，無一息而注於形中，而猶冀長生，不亦遠矣。先生曰：若知神炁之所主，子母之運行，則修生之道了然見矣。若炁無所主，但任運呼吸者，唯主通治臟腑消化榖食而已，終不能還陰返陽填補血腦，則知凡人呼吸與聖人之呼吸殊矣。是故南華經云：凡人之息以喉，真人之息以踵。踵猶根也。又云：其息深根，深根固蒂，皆其義也。先生曰：凡人任自然之息至近而役之，其所利唯化食而已。至人以神為宰禦，呼而下流吸而上之，上至泥丸下至莖端，二景相通可為救老殘。至若呼不得神宰，則一息之中不全，吸不得神宰，亦一息之中生病，神氣當不全。若能息息之中神氣常合，則胎從服炁中結，炁從有胎中息。胎息內結，求死不得。尹真人曰：若神能御炁，則鼻不失息。斯言至矣。黃庭經曰：日月布列設陰陽，二神相會化玉英。此謂陰陽二炁會合之時，二景相覿之後，情欲既動，精炁悉降於莖中。若不知道者，精炁皆被情欲所引，求制不得，遂有畎澮之憂，尾閭之患。若為道之士神與炁合行，隨呼吸以上下，不使停壅於下宮，是為神交而精不散。神雖會合，常味於無味。黃庭經云：子丹進饌肴正黃，淡然無味天人糧。又云：意中動靜炁得行，道自持我神光明。以次推之，雖有情欲動於精炁，而精炁以道自持，自然不動。道經云：化而欲作，吾將鎮之以無名之朴。無名之朴，則胎息妙用矣。若習胎息日久則神炁自正，和柔可使。道經曰：專炁致柔，能如嬰兒乎。若胎息未成則真神不禦於精炁，謂精炁無主，自然隨欲而動，情欲既動而精炁自散，雖欲苦制亦終無益。若胎息道成，精炁有主，故使男子莖中無聚精，婦人臍中不結嬰，雖有情欲終不能與神爭也。是謂胎息之真，反精為神，其文畢矣。

損神終日談虛空，不如歸命於身中。綿綿不住道自通，煙升雲降何濛濛。七元三老從此功，我真不西亦不東。常令體裏輕如風，服之以後必騰空。世人見一不識一，一逥存想一神出。隻知一心望一切，不知一日損一日。勸君求真須識真，世上道經多悮人，開圖閱籙並亂神，此法不能留此身。惜哉自有不自親，明昧汩沒於泥塵。夫修真學道者，切在存神固炁、養精保身、骨堅髓實。精神者命之本也，道之源也；元炁者神之根，身者炁之宅，心者神之舍。精大用則竭，炁大用則絕，神大用則衰。是以人之存者神也，神之存者炁也精也。炁衰則神弱，炁壯則神強。倘使神衰炁弱，宅豈能全治。炁養神切須固守，以至魂飛魄落則追悔何為，立招傷敗。此可喻之於燈。燈以油為母，母若既盡，燈何存焉。黃帝內丹七返之門，內丹者，津水涶血精腦炁是也。夫欲養神先須養炁，夫欲養炁先須養腦，夫欲養腦先須養精，夫欲養精先須養血，夫欲養血先須養涶，夫欲養涶先須養水。水者五華之津液、元炁之精華，在人口中牙齒之旁，則名水也。黃庭經曰：灌溉五華植靈根，七液洞流衝顱間。體生光滑氣香蘭，卻滅百邪玉煉顏。此咽津之妙用至此。津液在口中則名水，及咽下到肺即涶，涶色白，故象於金。緣肺中涶屬金，常被心脈來鑠，其涶流入心則化為血，血色赤，象於火。緣心中屬火，常被腎水來尅，其血流入腎，則化爲精，精色滋，故象於水。緣腎中精屬水，常被腦脈來尅，脾炁應腦為泥丸，泥丸是土，有兩條脈下徹腎精，其精在腎，謂精流入泥丸則為腦，腦色黃，故象於土也。腦有兩條脈，夾脊降到臍下三寸，是名炁海。腦實則炁海王，王則元炁盛，盛則清，清則神生，故水能長養萬物。水竭則萬物枯乾，黃庭經云：玉池清水灌靈根，審能修之身長存。此言全論養命之道也。悲夫！世人耽迷嗜欲，任意施泄，黃庭經云：元炁敗喪精神散，大期之內自求短。又曰：若當決海百瀆傾，葉去樹枯失青青。炁亡液漏非己形，長為死作令神泣。房中之術百數，妙在還精補腦，初修道之人元炁未通，難見妙旨。