余少時在燕趙間，聞太古真人之名。然未嘗瞻拜履錫，聆謦欬之音，頗為慊恨。每一思詠風烈，如想蓬萊、瀛州方丈中人也，今適得親見真人法嗣普照。大師範君，君為人聰明，照了八窗玲瓏，其在東平之正一也，道俗贍依，風聲千里，雲集檀施，興建道場，廣殿齋廚，賓寮廩舍，才四三年已不啻數十百楹矣。一日過璧曰：圓曦所以區區成此功德者，亡他政欲推廣先師道，範俾行爾。其先師太古真人舊有《昆侖文集》，當時刊行者，蔑裂訛漏極多。圓曦以謂宗風准的、道學淵源，在則人，亡則書，蓋不可須臾離也。雖甓甃浮圖，增九級之高胄，未若心印書傳，無片言之誤。眾人徒見圓曦營建葺累之勤，孰知于《昆侖文集》補綴闕遺，改正差繆，亦頗有一日之勞焉。書已補完，子盍為之序引。璧曰：少時傾向真人風烈，以不及瞻拜履錫為恨，今得附名于文集間，蓋幸甚也！然向所得，皆傳聞語。大師實為法嗣，親炙日久，知真人之詳莫如大師。請追述真人道德風烈之一二，以實敘引，以信後人。大師因手錄行實，見示其錄。如左師俗姓郝，世居寧海，為州人之首戶。昆季皆從儒學，兄諱俊彥，舉進士第，官至朝列大夫昌邑縣令。師獨幼年穎異，識度夷曠，翛然有出塵之姿。祖師重陽真人，大定丁亥自秦適齊抵寧海，一見師即以神仙許之，後於昆侖山對眾傳衣。師自傳衣之後，亦不以得道自居。蓋自韜晦，往往乞食于真定邢洺間。過趙州南石橋之下，因持不語跌坐，留六年寒暑風雨，不易其處。童子來戲者，見其土木形骸，至以瓦石，周擁其旁，師居之晏如也。昌邑君之季女適真定，少尹郭長倩會郭夫婦偕往真定，車騎甚都道出石橋，問知師在橋下。駐車拜禮，以衣物存，慰者甚厚。師藐然若不相識，一無所受。夫人感泣，長倩嗟異，移時而去。師于世緣堅決乃爾，故能專意於道。歲月浸久，精神感格。一日至灤城南，神人授師大易，忽大開悟，事多前知，名滿天下。大安中，朝廷賜以命書：“廣甯全道太古真人”即其號也。自灤城受易之後，言人禍福，毫髮無差。且自知其壽數當七十有三，至期辭誡門人，無疾而逝。所著書六帙，實錄所載如此，然則囊燕趙所聞，猶未盡真人之所有也。序既竟，大師謂璧曰：子作先師文集序，而載正一，興造得無贅乎？余應之曰：語錄記述以傳心也，功德興建以示跡也。餘年七十有五，回首向來燕趙傳聞，如隔再世。非大師哀集遺文追錄行實，則真人之遺風，餘烈無自發明。況後學晚生，甯易知此。大師憑籍真人道蔭，興建正一功德，照耀東方。今舉之，所以聳動學人俾易知耳。古人有言曰：雖無老成人，尚有典刑在。噫！正一功德，其亦真人道蔭之典型歟。大師曰：唯唯。大師諱圓曦，前宋名相文正公之裔也。前翰林學士馮璧序。癸巳之夏，余自大樑北遷至銅台，聞天平有道士范公大師，道價甚高，且好賢喜事為東洲冠，四方遊士多往依之，師皆振恤不厭，遂欲一識之而未能也。巳而餘還鄉里凡二年，丙甲歲南游，聞其名益甚，因至東原，得一拜下風。其言議宏深，胸懷灑落，飄飄然非塵土中人，余敬且服，遂館于其宮踰兩旬，相與之意甚厚。將別出一編書，曰：此予師郝昆侖太古歌詩，今將重鋟木以傳子，當為我序。餘受而讀之，則已有馮丈內翰題其首。因紬繹再四，歎曰：是亦古之有道者歟，何其言之精，而理之妙也。嘗謂士大夫生而為學，則曰吾欲兼善天下，致君澤民。然志不與時偕，鮮克遂所願，幽憂憤恚，反自傷其身者多矣。所謂兼善不能，而獨善又失，深可歎嗟！彼方外之士，初無濟世心，則決然修煉，惟以壽命為事，精專篤慎，其功日新，雖不能白日飛升，亦保體完神，康強終世，與夫逐逐於外物，為虛名所劫持，耗智刓精而無補吾教者，相去亦遠矣。若今郝公幼而立志，挺挺不衰，其塊處數年，有玉潔松剛之操，一旦談玄論易，神解心融，著書立言傳於身後，而範公能發揚其師之道，使大振于時，而又刊定遺文，以開悟晚學，俱為方外偉人。故余有激而書於予，吾儕之兩失者雲是。秋八月渾水劉祁序。先師廣甯全道太古真人郝君，遇師于寧海。傳衣于昆侖，神人授之以易，大安錫之以號略見於內翰馮公之序，不復容聲。惟是平居製作，若《三教入易論》一卷，《示教直言》一卷，《解心經》、《救苦經》各一卷，《太古集》一十五卷，內《周易參同契簡要釋義》一卷。師西來日，真定諸人已攻木行於代，歸老之後又多所撰述。至於舊集所傳，時有改定，世俗抄錄往往訛舛。欲改新之，蓋未暇也。竊惟先師之道獨得於曠代不傳之妙，粹之以易象廣之，以禪悅精微宏廓遺世，獨立法言遺論，人所願見。乃今魯愚莫辯，真偽交雜，疑惑後學，在於門人弟子寔任其責。圓曦不敏蒙賴道蔭，今得灑掃東原之正一居，多暇日，謹以師後來所正及世所未見者，點校精審，按為定本刻而傳之。敢以蕪辭冠之篇首，夫至人遠觀物無不可，故辭旨所發，務以明理為宗，非必駢四驪六抽青配白，如世之業文者，以聲律意度相誇耳。在禪學則曰粗言及細語皆成第一義，在孔門則曰辭達而已矣，又曰以意逆志為得之矣。學者不志于道，而惟華采是求，豈為道日損，損之又損之道乎向上。諸師聞師一言一句即以神仙許之，至待為方外眷屬。生平教督嚴麾斥公，足為玄門之臨濟，倘今而尚存，必能高提正令，坐斷大千。雖師子象王，且知斂避狐狸野犴，吾知其不能群矣，倒景滅沒可勝浩歎！雖然師之書故在也，試取而讀之意，必有目直而不能視，口呿而不能言者矣。歲次丙申長至日，昆侖野服嗣教範圓曦謹序。大道恍惚從無而入有，乾坤造化自有以歸無，夫有入於無，故無出乎有，元之一氣先天地生，既著三才，浸成萬物，萬物之動有生有克，有利有害，有順有逆，有好有惡，有是有非，方而類聚，物以群分，尊卑有序，泰道將興，上下失節，覓時斯夠，臨事之始而可潛，當事之期而可躍，履霜致堅冰之至，龍戰則其血玄黃，屯利居貞訟孚窒惕，矯世以童蒙而處，申令取毒蠱而明，剛進待需柔而行，有剝出門貴乎同人，禍發基於大過，艮止之兌，說之賁華。而離麗蹇滯，而坎陷睽背也，恒久也，取薪可以固鼎，失律所以覆師，光明則海內可觀，晦跡則山林可遯。非神化靈通，其孰能與於此乎？予嘗研精于周易，刪正義以為：參同畫兩儀、四象、三才、八卦、六律、九宮、七政、五行、星辰，張布日月，度躔有無混成以為圖像述懷，應問詩詞、歌賦共一十五卷，分並三帙，以慕太古之風，目之曰《太古集》。夫太古者，“太”謂太易、太初、太始、太素，“古”謂遠古、上古、遂古、亙古，務使將來慕道君子知其不虛為者也，且夫氣象莫大乎天地，變通莫大乎陰陽，天地之英華，陰陽之根本二氣之謂也，木龍、金虎、赤鳳、烏兔四象之謂也，六、七、八、九其數之謂也，刀圭、鉛汞生成備物之謂也，神遇氣交性命之謂也，紫府、丹宮、靈台、翠宇、瓊樓、絳闕、玉洞珠簾、玄關、陽道、地戶天門、玉液金精、黃芽白雪、真水真火、奼女嬰兒、石人木馬、九蟲三屍、金翁黃婆、芝草丹砂皆五行造化之謂也。大抵動靜兩忘，性圓命固，契乎自然，自然之道甚易知甚易行，而天下莫能和莫能行者，蓋情欲緣想害之謂也。人若去妄，任真超塵，離法混俗而不凡，獨立而不改，抱一而不離，周行而不怠，與仙道其庶乎。顏子有坐忘之德，孟軻有養素之功，蓋亦專於一事也。今舉其大綱，開諸異號，所謂同歸而殊途，名多而理一，示之可以益於後學，能使道心堅固，真正無私。若執志待終，則位標仙籍，永作真人，神通萬變羽化飛升矣。如是則非我門而不入，非我道而不然，然而然，然於不然而然也。大定十八年歲，在戊戌仲冬望後六日自序。