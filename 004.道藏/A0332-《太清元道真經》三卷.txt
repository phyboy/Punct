元道者，玄元之上道，黃老之心秘也。元和中，孟謫仙降世，其胎親皆積至誠醇厚，謫仙又至慈敦孝，先感東山陶大通君，先示死生之變，因命執本根焉。本根即元道也。次感南統樊大君，戊戌歲降之，口授此經。故皆大紀樞要，直指長生久視之道，蓋《黃庭》云至道不煩矣。

元道者，太上老君之无上道也。老君道有三，上、中、下也。黃庭道有三，上、中、下也。又諸道各有三，皆其次也。老君中道與黃庭上道比，諸道又次比之。元道有三，此經又其最上者，故曰无上元道也。此道至高，虛无玄妙，澹泊无為，動合自然，故學者難親焉。若非上士機高候然玄悟，不可學也；非謹懼於死、攀向於生者，不可學也。諸中道、下道多慕上而行者，此道難合，故久不降焉。若機高上士，特然行之，則自得无量也，謂虛恬无量，通易无量，暢適无量也。又諸道皆有師奉，皆明犯罰，此道无諸師奉，故无罰也。諸道皆須擇山處靜，或別處草庵乃可行之，不然有損，唯此道可塵世成之。經日：鼻引口吐，可去浮寒虛熱，不可排積元炁也。注氣可以通百關，理萬病，非養炁復元也。嚥炁可以救飢劣，非自然充積也。行炁可以潤脉悅膚，非常道也。此道歸根復命之道，故曰元道。如堅筋補髓，固護五藏，清利泥丸，安住丹靈，六不妄入，三不妄出，纖濁盡去，真氣倘佯，騰太虛蔚玉清，上為真君者，皆此道也。

人者，萬物之中至靈者也，與天地同生於虛无之始，因元炁結而成形。形體既立，十天之神降入身中，為人神，故能成人也。既與天地同生於虛无之始，則合與天地齊壽。今天地則能長久，人不能長存者，何也？蓋天地能安靜和柔，不移於本性，常守虛无，湛然不勞，得自然之道，元炁不散故也。人不能長存者，緣生妄想，移於本性，不執自然，不守其根，自取其勞，又常求自益，故元炁消散，弗得長存也。因六賊妄生，目妄視，耳妄聽，鼻妄香臭，口妄言目昧，身妄作役，意妄思慮，故終不歸根也。故曰歸根，則可以永存而長生也。夫真一之道，可以永存歸根者，復元炁之本也。復元炁之道，非他也，湛寂而已。人能常歸心湛寂，則元炁自然而復也。復元炁之法，應常以減息為候，心源湛寂，其息漸減。減半息增半壽，從減息至无息，則復元歸根矣，乃可住世。凡人以有息為常。聖人以无息為常，動而有息，靜而无息。故有息无息，自在也。元道之士，常宜以无息為常，有息為妄，无息為是，有息為非，湛然養炁，三靈歡然，三魂暢然，神魂歡暢，則元炁自復矣。黃庭道三十六慎，一應至三十六應，乃為半功。又諸道應慎皆多，此无上道總一慎三應則成功也。一慎者，慎其休止耳。不休止則可至元道。三應者，三轉意也。每一轉意一百日。第一轉意應一百日，有事无事皆可減息，為第一轉意，謂初則有事止，无事乃可，行是則塵慮息減，虛恬日增，為第一轉應也，小功成矣。第二轉意應二百日，忽忽自止，為第二轉意也。至是則不嗜穀昧，无大飢渴，為第二轉應也，中功成矣。第三轉意應三百日，兀然自住，為第三轉意也。至是則飢渴不至，寒暑不侵，死籍永除，天地齊壽，為第三轉應矣，通用三十一周，曰大功成矣。大君曰：有事无事，皆可減者，功萌也。有事无事，皆可減者，元炁漸復也。忽忽自止者，元炁將定也。兀然自住者，元炁歸根而定也。大君曰：從減息至无息，從无息至定。此定不取不捨，无為之定，非執定之定。如得此定者，陰陽自調，四時自離，元炁自滿，衆神自棲，能通玄奧。故陰陽調則百府不生，四時離則无喧涼寒暑，元炁滿則无飢渴，衆神棲則兵虎不能害，慧通玄奧則萬事不生。大君曰：人之思慮不一者，元炁散也。此道功成，无妄發動，所發无不善，所用无不中，故非中不用，非用不發，故有善發、慧發、通發，皆自然而然也。故无喜怒欲爭、哀懼愛惡之發也。大君曰：長生非他也，神全、炁全、形全而已矣。神全者，樂虛无，喜清靜，湛然炁和，而神自全矣。元炁充積，形神永存矣。神炁皆全，故舉形而仙焉。《住炁兼行功經》曰：調炁減息，其功若是，住炁兼行功又倍之。住炁者，候神炁安恬，因而住之，至極為一通，每能雞鳴前可行五六通，漸加至十通，如此行減息之道，功倍速矣。慎吐引大奔，初不能兔，且慎奔吐，終宜俱微。大君曰：住炁可以通百關，開堅滯，理萬疾，導元炁。百關通則疾減之，元炁隨所通則津路流注，元炁津液所及之處，則永不壞矣，則謂之金髓玉骨，長生而仙。大君曰：減息住炁，皆以无息定炁為成功。若獨行減息則功遲，專行住炁則難以至无息，若通百關而兼減息，則元炁成易充盈，其功倍矣。

但示其首篇之目，不見其文，道成將舉乃可見矣。吉其報功耳，其功一其報萬，大約如茅君九錫。此乃上道，又百倍之。學元道者，无辭勤矣。下卷首目約數十篇，後聖所紀者五篇而已。功報一，志報二，不退報三，不妄報四，不須捨報五。元道无他，所慎休止，而不休止，萬非无所措矣。塵世士或難常行，時有休止，休止之中不可不慎。今錄戒慎於後，為暫休止者言矣。又飲食觸忌，寒熱過差，風濕所及，起居失節，言語散雜，思慮煩躁，此皆損元炁，隨所觸犯輕重所減凡言犯減者，皆減其實功耳。元道之士深宜慎之。元炁難積而易散，關節易閉而難通，住炁固不可絕，所得深宜愛惜。此經從太古太上老君傳血脉，相付一十九人而絕，皆已登仙位，品居尊極，其經不留世。至唐開元戊戌歲，南統樊大君口授孟謫仙，孟謫仙又口傳王虛无，虛无為立三篇，參述元道之機要焉。