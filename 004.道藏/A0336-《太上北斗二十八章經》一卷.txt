昔漢明帝遊終南山，見一女人，身著素衣，披髮跣足，端然坐石不起。帝曰：朕為天下兆民之主，卿是何人，見朕失儀？女子答曰：吾是昊天玉皇帝車之臣，北極七元掌籍之星，君是何人，教吾施禮？帝龍顏失色，稽首拜謝：朕為兆民之主，不遇真仙，今幸得遇，稽首再拜，得睹真聖慈采，夙生有緣，即非今日之因。伏願元君慈憫，傳付真訣，將治身命國家，群臣各各信受，伏願元君不惜大淵之寶，重舉雷音，朕將宣布天下，流遍山河，萬民同朕遭遇洪範。稽首再拜，起身進步，以目觀之，見雲霧布頂，身足霞釆，瑞氣騰空五尺，七聖居住其上，二官在後。元君曰：吾非一聖，乃七人也。二星官者，是斗中注人間善惡星官，名號左輔右弼之星。帝曰：七星何名？元君曰：一名貪狼，二名巨門，三名祿存，四名文曲，五名廉貞，六名武曲，七名破軍也。志心皈命禮，消灾解厄洗罪延生大悲大願大聖大慈中天北斗七元星君，中天北斗中列聖高真，延生保命度厄消灾扶衰散禍益筭七官君，啟經教主前聖漢明帝君，天京本命元辰，伏望洪慈俯垂鑒誦。

是時大道元君語聖明曰：今若求吾真道，治身治命治國治家，心行平等，以直中行道，天地鑒之，日月憫之，星辰佐護，鬼神遠退，直臣輔帝，民無煩惱，四海八表歌樂來朝，萬姓無爭，身命增長，延齡益筭，百關調暢，使帝命永固，道炁自然。

元君語聖明日：今若有求吾道法治身，於一日十二時中，不失真道，使汝身命壽算增延。元君曰：若守於道，我命在我不在於天；若失於道，諸星不佑，百禍競起，壽命不長，諸災自然。

元君語聖明曰：今求吾道，去其財色，除卻人我貪嗔，尊上念下，當以智信為本，禮義為先，戒伐生命，休貪娛樂。帝白：朕求道法治家治身，他人亦耳，使民無惱，不聽非言，使君臣不亂，身昌道合，萬民自然。

元君語聖明曰：今求吾之真道，即非小緣，歷劫曾從上天，今日方遇吾眾星君，善哉善哉。萬民後代，善利無窮，世間豐歉苦樂，即非天曹注也，自是人心自造，非干天地所注，子戒之邪淫，不可亂色，即可陰陽正配，使道光輝，天地自然。

元君語聖明曰：人求吾真道，終日十二時中，使左青龍、右白虎各依方位，使龍吟雲起，虎嘯風生，舌柱上腭，叩齒四十九通，兩手摩靈，然後使赤牛耕地九市，應前朱雀、後玄武、六丁六甲在吾左右，天丁力士從吾前後，獨乘白龍黃炁透入頂門，使顏不老，髮不霜凋，齒落再生，上朝金闕，下覆崑崙，使命增延，君臣不亂，萬民無爭，道炁光輝，天地自然。

元君語聖明曰：夫處世為人民之主，志求吾法，賜汝天機之德，益汝身命，使家國和平，人民無爭，壽命增延，於十二時中，少喜、少懼、少樂、多苦，又於人身四大骨血配之五行，金木水火土五行順，萬物生，道炁和。金木相逆，水火相剋，人為之不順，使身命不昌，道炁不和，家宅不寧，灾近民矣，天地不救，亦知為人不順，百禍自然。

元君語聖明曰：夫求上聖之法，亦非難，亦非易，只在人之方寸。破軍問帝曰：還會否？帝曰：難可得遇，未便會解真仙之說。元君曰：圓者方，方者圓，人身四大，有玄妙真法，汝於十二時中，左手握右手，右手握左手，吐氣九轉，大用火，小用水，小用火，大用水，使人身體安健，百禍不生，增筭益祿，世世生生，福壽相承，家國清泰，道炁自然。

大道北斗元君普告人天大眾曰：積萬善之因，積萬惡之苦，造惡之人，常被物使也，流浪生死，沉淪苦海。若夫行道，常為萬物之主，不逐四時凋謝，吾使萬物皆空，不將萬物圍遶著物者，為之貪嗔，如雲霧駛月，舟移岸隨，玩物傷人之致，明知二法是物外之心，不著物也，君臣自樂，萬民無苦，使國土清靜，鬼神恭敬，果木茂盛，五穀成熟，日月佐之，星辰佑之，道炁光輝，乾坤自然。

帝問元君曰：上仙管籍，日夜周遊，管之何事，有多少曹局，朕見日夜光明，星行旬分羅列星宿，未知其道，伏願元君祥雲久駐，鶴步停飛，神光存照，朕若明上仙之道，不忘今日得遇高真，●賜天下宮觀永為宗廟，編集道錄。

元君曰：吾上管諸天列仙，中管五嶽四瀆鬼神，下管地府幽靈酆都獄卒，三界之中，胎卵濕化，盡屬吾管，一日一夜，萬死萬生，貧窮下賤，上下賢愚，鬼神劫數，長短增延，劫殺死傷，獄卒囚徒，龍神行雨，五穀成敗，寡病四民，山河水陸，皆過北元案中三千六百曹君，一日一夜無差，天地無私，善惡自然。

帝又問元君曰：三界之中，蠢動物類，盡是元君管局，朕為人民之主，還屬上仙管否？元君曰：諸天列仙，天羅星帥，吾籍管之，何況於汝乎！況昔當元天，主北方天蓬主帥，於座逆想人間異幻，一念纔生，降下為人之主，今忘夙念，與聖合真，得遇吾眾體道之源，忽然清靜，道炁自然復元本想，若將來天福具足，功滿德就，再遇天蓬，仍位天主。

帝曰：朕得元君容顏喜悅，暢哉，今日羣臣眷屬，盡遇上仙，真詮本末，謹奉教言，十二時中修之萬行，再復道源，恐有人民如何方法增壽滅罪，長福消灾？大道北辰元君曰：吾有神力，吾有神咒，凡有人民危難，病苦、恐怖、冤家，私求其便者，而又或是鵶鳴百怪，魍魎魑魅，倘值孤魂滯魄，及軍陣中亡，投河繫頸傷死，或是田地咒咀，或是天符行病，瘟疫侵凌，或是生產，母子不分，或是城隍社廟，鬼神不正，師巫厭禱，妄行逆法，作諸不祥，又或天地劫數，五穀不熟，或求名利，或求男女之人，香湯沐浴，於庚申甲子，并每月北斗下降之日，面向北方焚香，志誠書吾名字，魁𩲃𩵄䰢魓𩳐魒星，諸魔自滅，百禍自消，皆得吉利，乾元亨利貞，吉祥和平，諸鬼若不從者，頭破七分，勑唵吽斬癹，急急如律令！

元君曰：一切眾生，若有危難病苦，四路閉塞，無門所出，男女眷屬，父母親朋，或親友故舊，或天符時氣，各請清齋沐浴，散髮跣足，於夜半子時，面向北方，或在中庭，書章七封，表奏天曹，念吾名字，於表章上寫吾名字：魁𩲃𩵄䰢魓𩳐魒星，吾在天曹，每一星君有三千六百星官，三萬六千神君，四直功曹，速為上奏金闕門下，諸災厄難，纏綿困苦，悉皆退散，邪鬼磨滅，若不信者，頭破七段。元君勑魔魂魔魂滅，唵吽斬癹，急急如律令！

元君曰：或魍魎魑魅死魂不散，日夜悲啼驚恐，作其災禍，害人身命，採其血肉，驚怖童男童女，百種苦惱，作亂生人，於家清齋沐浴，書吾名字：魁𩲃𩵄䰢魓𩳐魒星，吾勑諸魔自滅，百禍自消，皆得乾元亨利貞吉祥，萬事和平，諸鬼若不信者，頭破七分，勑唵吽斬癹，急急如律令！

元君曰：或有冤家咒咀，埋名禁字，茆木作形，巫師逆法，作諸不祥，怪夢顛倒，或因田地財帛不明，朋友不足，恩愛成害，或因牢獄荼毒，害民官吏抑塞，自此之情，無由解脫，至誠發心，念吾名字：魁𩲃𩵄䰢魓𩳐魒星，當時道炁付身，諸難消散，吾勑天蓬主帥、四目老翁、八萬天兵力士，身長三十六丈，搖鈴勑力，唵吽斬癹，急急如律令！

元君曰：或是國內不寧，四方萬耗競起，或天地劫數，天龍行雨，地不成熟，五穀饑饉，五劫亂世，君王鬥戰，賊發火起水漂之難，五路障閉，君臣民俗等眾各發志誠，清齋沐浴，具朱章七封，各奏本情，於表章上書吾名字：魁𩲃𩵄䰢魓𩳐魒星，於夜半子時，朝吾三三之拜，四直使者速為上奏金闕門下，諸星判斷，吾勑差北方天蓬真武大聖、四目老翁、八萬天兵力士，身長三十六丈，搖鈴勑力，唵吽斬癹，急急如律令！

元君曰：若有住落鄉村曠野之處，或是州縣城郭坊巷，被天符行病，五瘟徒眾行其毒病七十二疫氣，此是吾七元簿籍功曹太歲、直年直月直日直時，方位州縣行病，各有分數，或是朝病暮死，上下不分死符恐怖，無門奏謝，若有清淨道侶，或是信心男女，各各志誠焚香，面北朝禮三三之拜，念吾名號魁𩲃𩵄䰢魓𩳐魒星，四直功曹奏上金闕門下，吾勑差天蓬帥、使四目老翁、八萬天兵力士，直到下方，收吾五瘟天符簿書，速令家家乾元亨利貞和平，門門利益，道炁自然，搖鈴勑力，唵吽斬癹，急急如律令！

元君曰：若有信心道眾，或是凡民，若無後嗣子孫，每遇庚申甲子斗真下降本命之日，焚香清齋，念吾真經，及吾名號：魁𩲃𩵄䰢魓𩳐魒星，十二時中，香燈不絕，時花茶果，供養不絕，或七七四十九日，或一百日，便有降祥乾道之喜，吾在天曹掌籍，詳其分等，注生智慧之男，壽命百歲，無灾無障，清淨道德，佐助人皇，又或當隸坤道，降生有相之女，福德殊勝，此乃神力自在，勑乾元亨利貞，急急如律令！

元君曰：或是父母兄弟妻眷男女等人，遭枷落獄，赴法傷亡，或因財色鬥殺，久沉苦趣，無由超生，或遭生產，子母不分，死傷無托，久在幽冥，孤魂不散，未遇超生，沉於鬼趣，無有出期，全藉信心男女眷屬，於其庚申甲子下降之日，夜半子時，志誠焚香，念吾名號：魁𩲃𩵄䰢魓𩳐魒星，陳說披分本情，面向北方，禮吾三三之拜，吾請金闕門下奏章直事、四目老翕，告示注生功曹，注死元辰，隨其分數，逐業超生，搖鈴勑力，唵吽斬癹，急急如律令！

元君曰：或是軍民戰陣，各負死力，冤牽相撞，不能解脫，可以清淨齋心，去其酒肉五辛，披髮跣足，面向北方，念吾名號：魁𩲃𩵄䰢魓𩳐魒星，吾在天曹勑下天蓬帥，使玄武上將軍真武大聖、四目老翕、天兵力士八萬四千，身長三十六丈，搖鈴勑力，唵吽斬癹，急急如律令！

元君曰：或有商人行船過渡，其江灘之波，難負累財帛，或在海中，不遇風帆，日月不分，邪精蛟蜃，妖怪鬼神，作起障難，速書吾名字：魁𩲃𩵄䰢魓𩳐魒星及符，放在水中，吾勑下天兵力士、當界地分水神地神、河伯水官、城隍廟社諸神，得力扶持，脫離苦難諸魔，不信者頭破七分，勁疾速安，勑疾速寧，勑力唵吽斬癹，急急如律令！帝勑靈靈，中天七真。神符誥命，人船安寧。急急如北極大帝律令！

元君曰：或是信心清净男女，久事齋戒，念吾名字：魁𩲃𩵄䰢魓𩳐魒星，行吾大法，看吾真經，朝拜七七四十九日，併良宵，或一世及累劫行正法，積陰隱，當生上界，天曹簿管，過其坊村社廟，不得頂禮，諸神不安，亦不敢受，令其鬼神，遠去千里，入地千尺，不信者，頭破七分，勑疾速唵吽斬癹，急急如律令！

元君啟告帝曰：凡人朝元拜法，洗蕩身心，消滅宿業，一切妄想顛倒，息心不善，見下愚之輩，如掌上之珠，見清高之人，如眼中之砂，或使心行一切不善，或有三世冤親，或自心不善，妻眷男女死亡，或是自己衣食不充，不遇貴人接引，或是家國不寧，或為庶民，或為他人，或為名利，或是埋墳，起造修方，或是自己，或為妻眷，或為國行兵，或為父母惡病，或是水火之災，及惡人淫亂，或被上官責罰，一切諸惡不詳，各各志誠清齋行道，香湯沐浴，素衣冠裳，朱履，木簡一尺二寸，楠木為案，朱砂塗之，長二尺四寸，高七寸七分香爐，登之高處，面向北方，志誠望吾宮中，直至夜半，念吾名號，朝禮三三之拜，七月一日至七日七夜，虔心志誠，布列香燈，稽首。第一朝元三拜，起身執簡，伸白情意，臣啟北斗元君諸天星宿，昭鑒乾坤，使一切鬼神天龍等眾，普及人民各身道炁長存，天地萬物自然。第二朝元三拜，臣啟北斗元君：臣昔年父母死亡，恐墮冥塗，地獄辛苦，久沉鬼趣，罪掠冥曹，未能超生，無由報答天地之恩，父母所生恩愛，朋友師長教誨。又云：父母見在堂上，臣伏願元君上官真炁慧眼遙觀，賜臣一報，見存獲福，過去超生，長親道教，永離苦趣。第三朝元三拜，臣啟北斗元君，臣值下界凡身凡夫，命係上宮，真仙管籍，四時衣食不足，財帛穀米常生虛耗，所作不成，恐臣夙生罪業，累至今日，無門告謝，今生幸遇真仙典教，一依科法朝拜，伏願元君賜臣百福千祥，萬事乾元亨，萬物利貞，臣稽首再拜。

元君再語帝曰：九月九夜夜半子時，朝元拜法，付常皈依吾法及傳教世間，化治天下人民等眾，開度餓鬼、畜生、胎卵、濕化等，及囚徒地獄，一切苦難，係九月九夜注籍罪福，此是北斗帝車高真定其簿書，注人衣食、福綠、貧富、貴賤、奴婢、雜使等類，皆從此月定錄注籍，善惡無差，吾說此經教法，生靈鬼神萬民四生餓鬼等眾，天下人間國王大臣軍庶一切等類，若依吾法朝拜九夜，吾在元宮端詳注選南方列仙，隨願所生，定其分毫；若求道法，天道聞之，便應所求；若求衣食官爵，便得百福千祿，自身道炁長存，萬物自然。九月一日夜半子時，朝拜北斗第一宮中貪狼星君，文章案內管三百六十星官、三百六十司，三千六百曹官，身披青衣，頭戴青冠，腳踏朱履，手執青簡，又有三千六百童子，身著青衣，手執青旛，持華蓋以應東方甲乙之木，侍右。貪狼星君，判斷陽冥。臣啟北斗貪狼星君，善注人間生死，平等善事，國君萬壽，朝臣盡忠，人事通和，免使徒配誅斬，各各善生善終，不昧道心，清炁長存，萬物自然，其人便得三千六百九十分數功德，罪障漸慚消除，急急如律令！九月二日夜半子時，朝拜北斗第二宮巨門星君，善注人間長壽，案內管三百六十星官、三百六十司、三千六百曹官，頭戴黃冠，身披黃衣，腳踏朱履，手執黃簡，又有三千六百童子，身著黃衣，手執黃旛，以應中央戊己之土，侍右。巨門星君，判斷陽冥。臣啟北斗巨門星君，善注人間平等善事，君王萬壽，賢臣佐國，人事通和，兔其徒配誅斬，各各善生善終，不昧道心，清炁長存，萬物自然，其人當得五千一百七十功德，罪障消滅，急急如律令！九月初三日夜半子時，朝禮北斗第三宮祿存星君，注人間孤寡跛瞶四民，案內管三百六十星官、三百六十司、三千六百曹官，頭戴黑冠，身披黑衣，手執黑簡，腳踏朱履，又有三千六百童子，身著黑衣，手執黑旛，以應北方壬癸之水，侍右。祿存星君，判斷陽冥。臣啟北斗祿存星君，善注人間生死平等，免見囚徒死亡，孤寡貧窮絕滅，不昧道心，清炁長存，萬物自然，其人當得五千一百功德，罪障消除，急急如律令！九月初四日夜半子時，朝拜北斗第四宮文曲星君，注人間成敗，案內管三百六十星官、三百六十司、三千六百曹官，頭戴黑冠，身披黑衣，手執黑簡，腳踏朱履，又有三千六百童子，身著黑衣，手執黑旛，以應北方壬癸之水，侍右。文曲星君，判斷陽冥。臣啟北斗文曲星君，善注人間生死，餘事平等，免見淫亂成敗，囚徒死亡絕滅，不昧道心，清炁長存，萬物自然，其人當得三千三百功德，罪障消滅，急急如律令！九月初五日夜半子時，朝拜北斗第五宮廉貞星君，功曹掌事火星，案內管三百六十星官、三百六十司、三千六百曹官，身披緋衣，頭戴紅冠，手執朱簡，腳踏朱履，又有三千六百童子，身著緋衣，手執紅旛，以應南方丙丁之火，侍右。廉貞星君，判斷陽冥，注人間風火之事。臣啟北斗廉貞星君，善注人間生死之難，免見囚徒，消解火殃，保安郡邑，使家無祆現，人得安康，次願神明護門，公私兩利，更乞常逢好事，不昧道心，清炁長存，萬物自然，其人當得三千三百功德，一切罪咎悉皆消滅，急急如律令！九月初六日夜半子時，朝拜北斗第六宮武曲星君，注人間金銀五穀財帛，案內管三百六十星官、三百六十司、三千六百曹官，身披白衣，頭戴素冠，手執白簡，腳踏朱履，各執文簿，又有三千六百童子，身著白衣，手執白旛，以應西方庚辛之金，侍右。武曲星君，判斷陽冥，臣啟北斗武曲星君，善注人間財帛，善利他人，莫生毒害，免見囚徒死亡交雜，上望斗真賜福，本命降祥，衣祿增崇，元辰共護，仍乞神芘，不昧道心，清黑長存，萬物自然，其人當得二千四百功德，罪障消滅，急急如律令！九月初七日夜半子時，朝拜北斗第七宮破軍星君，注籍人間傷暴誅斬囚徒，案內管三百六十星官、三百六十司、三千六百曹官，身披白衣，頭戴素冠，手執白簡，腳踏朱履，又有三千六百童子，身著白衣，手執白旛，以應西方庚辛之金，及天上地下人間五行造化生旺所屬星宮舍次之分，流布禎祥，侍右。破軍星君，璇璣玉衡，斗樞之府，判斷陽冥。臣總伸奏啟北斗破軍星君，天罡大聖法王天君、內垣帝座尊星君、外垣台輔壽祿君、延生保命君、度厄消灾君、扶衰散禍君、益筭沖和君、七元將軍、九宮天后，先乞赦臣夙生今世千愆萬罪，次乞開度祖彌先亡冤親滯爽，願臣不經苦惱，與善因緣，萬災不干，精靈伏匿，所求者得，所向者亨。再惟破軍宮下善注人間傷暴，囚徒牢獄死亡眾厄不侵，仍乞天芘，不昧道心，清炁長存，萬物自然，坐賈行商，公私萬吉，後昆昌熾，元亨利貞，其人當得三千八百功德，急急如律令！九月初八日夜半子時，朝拜北斗第八宮左輔星君，判斷陽冥，注籍人間奴僕，案內管三百六十星官、三百六十曹官，各執文簿，掌天下僕馬命宮生死分數，臣啟北斗左輔星君，善注人間奴僕之事，兔見囚徒死亡，願不失人身，清炁自然，萬事和合。九月初九日夜半子時，朝拜北斗第九宮右弼星君，判斷陽冥，注籍人間奴婢，案內管三百六十星官，三百六十曹官，各執文簿，掌天下婢使命官生死分數，臣啟北斗右弼星君，善注人間婢使命宮，免見囚徒牢獄，生死不失人身，清炁長存，萬物自然，萬事和合。右奉上帝命降吾勑牒，起天符都天元帥授事真君，十二年分行病鬼王，東方甲乙木精五瘟鬼眾，南方丙丁火精五瘟鬼眾，西方庚辛金精五瘟鬼眾，北方壬癸水精五瘟鬼眾，中央戊己土精五瘟鬼眾，天下雜使行病鬼神，二十四炁神王，七十二候鬼王，盡洞淵三昧所掌行病鬼神等眾，或五行金木水火土之候，金木相剋，人民受誅斬徒配，水火相剋，人民受暴死、虎狼所傷，水土相剋，人民受黃病瘟死，以火燒之，吾勑此鬼，使逐年逐月下降各分州縣，隨方逐家道觀僧寺，察錄罪福，不行善法，使天雷霹除，以火燒之，以水溺之。或是仕宦，或是富豪，不積寸善，常行惡毒，不明賢良，或是官吏、獄卒里首人等，增加王法，將惡凌善，叫天不聞，官長不明，不行其善者，吾勑四目老訪搖鈴斬癹吒統領五瘟徒眾，往來下方，若不信吾法，輕慢笑辱者，磨滅死絕。元君再語帝日：此之九月九日九夜，遇夜半子時，若人至此月此日，自身合家清齋行道，清潔素裳冠履，百和名香砂素表章，奏拜三三之次，各隨願所陳披宣，吾在七元宮中端目視之，天宮金闕門下，有左右年直月直日直時直天一真官、天官直事，獲時與此人合奏何事，披露何言，疾速判斷善惡，定其分數，生人增加壽筭，福祿自然，子子孫孫，代代相承，亡者生天，出離苦趣，受生善道，若求名利，隨其高下，若雪冤讎，送冥府泰山府判，送速報司對照，天地無私，若有一王朝斗蓋之，一國四方寧靜，八表來朝，五穀成熟，果木茂盛，萬民無爭，乾坤祐之，星辰恭敬，若有清靜道心朝斗蓋之，坊境無諸魔難，此人虔誠積功，朝拜一二三年、二九之年，九玄七祖超生善國，見存獲福，若有不信吾法者，頭破七分，絕其命根。

上士忘形，求道之真，道之玄妙，主握天下，隨機而化，以應精龜拆形視物，言其吉凶，天降甘雨，普濟萬物，利世濟人，不言而至，天地包育萬物，故云上士求道也。中士求道，貪其名利，外學也，委其火宅，貪其娛樂，被物所轉，終身之苦，禍及子孫，飲食著衣太過，天地費工，三司配下，致使貧窮，累世受苦，生生世世，死入冥塗，無有出期，故云中士求道也。下士求道，將道為門，貪財貪色，口談今古，心知昧行，貴求衣食，昧道之源，流浪生死，沉淪苦海，三司配下冥曹，墮作牛馬之身，轉轉生生，死入輪迴，永不遇其正道，善業不聞，故云下士求道也。

大道北斗元君重告帝曰：吾在天宮逐季逐月下降之日，統領諸天列仙及四目老翁、十二時辰四直使者，同到下方，檢點王臣州縣官僚士庶、僧尼道俗，及諸山林社廟鬼神、河伯水官、天地山川、江河淮濟、木樹精靈、山巖石穴、橋梁古木，年深成精，作諸魍魎怪魅，及諸般蛟蜃，食生人血，害生人命，及人住宅塚墳，并修方起造，坐宮作向，有犯天星地宿，并一切人民心行一切善念。大道之意，行於平等，救護貧苦，給濟衣食，一切病患，給以湯藥，推問當界神王社令、住宅土地、司命竈君、七十二禁忌之神，住宅人口，善男信女，老幼尊卑，童奴童婢，或外人寄居，發心朝元，恭敬吾斗之法，其人當受衣食無窮，壽命延長，不見刀兵惡事，及一切患苦，賜增一萬一千八百功德，常得善星擁護，其住宅當界一切龍神，亦受三萬二千功德，八萬八千祿位，超出鬼趣，得生上界天邑天宮，受人天快樂，轉於星官真君之位。凡修方注祿，坐宮作向，大獲安寧，隨心所應，天神護祐。又有國王大臣文武官班見聞北斗付囑之法，心生恭敬，遙空望斗朝元，乞保家國安寧之賜。又有生民合家眷愛，齊心信受，沐浴身心，虔誠朝元，便得天曹注福，地府落名，南斗注生，元辰共護，天地水府三官大帝，三府群真同舉，具奏北極大帝積功等數，奏上三天，吾北府斗樞當差四目老翕，領下三千六百案局，具錄進奏昊天金闕玉皇大天帝，吾親奏受平等注生真君之位，共治下界生民，除諸惡毒之氣，見存眷愛，萬靈護祐，子子孫孫，除灾降福，真實不虛。或有生民不行善道，秤尺升斗不平，心行暗毒，廣造惡業，謀害善良，百靈落籍，減除福祿壽命，善籍注罪，送入地獄，永失人身，流浪生死，難遇超生，若出入中，六根不具足，及受諸苦惱，精神暗昧，衣不蓋形，食不充口，或受囚獄困苦連綿之危難。元君復告帝曰：一切生民，心念行善，善果之報；心念行惡，惡緣之報。大道之語，真實不虛。若不信者，吾使逆法治之，勑差天中五雷使者滅隨霹靂絕，勑差五瘟大憲行化惡病絕，勑差南方炎帝烈火星眾焚蕩絕。吾於每年逐季逐月下降，巡轉分野，國郡州縣鎮場管界王神、社廟住宅龍神司命，較量一切善惡，四目老翁檢點城隍土主里域靈祇，及九州社令、十洲社官、司命錄籍諸神，逐月逐時抄錄人間善惡，具奏天曹，禍福無私。又有正月二十五、二十六日，二月初三、初七日，三月念三、念六日，此三月係春季，行天雷天火燒之，五瘟時氣病之死絕，若學道求真，心無二行，吾當注福延命。四月十七、二十七日，五月初五、十三、二十日，六月初四、初八日，此係夏季，分龍行雨，隨行抄錄善惡輕重，積善者十倍全收，積惡者減尅四分。七月初四、二十四日，八月十一、十九、二十七日，九月初三、十八日，此係秋季，收掠人間五穀，分數善惡等分，注簿抄攢，增減禍福，分毫無私。十月初十、二十六日，十一月初一、初九、十七、二十五日，十二月二十日，此係冬季，檢校四天下人民善惡陰隱，而又十二月三十日夜半子時，舊年太歲交換新年太歲點對方位，三煞十二禁忌，若有志心，不拘高下貴賤，陰間鬼神道、畜生道、或地獄道，或女人欲轉男子身，或在床枕久病，或被惡人道路劫掠，或被冤人執賴，或被官灾橫禍，或被鄰里謀執，或被獄囚日久，無門得放，或遭五瘟行病，或被巫師咒詛，或兄弟不和，或夫妻不順，或為名利牽纏，或無男女，或在惡道之中、不仁之所，或被蛟蜃之難，或修方有悮年月日時，坐宮作向有犯凶星惡煞，或行兵入陣一切不明之事，至斗真下降之日，清齋志誠，焚香朝拜，面向北方，一心恭敬，分申情款，吾管案分仙曹靈官，度量善惡等分輕重，除災降福，如業力重者，陰罪降之，恐墜人身，若善力高者，吾當注一萬五千八百善利，道業清靜，功德完成，吾斗府真仙部眾面奏昊天金闕玉皇上帝，乞降勑旨符命頒行，天蓬大聖主帥真武佑聖，帥將及四目老翁神通眷屬部眾，各化法身三十六丈，無時奉勑救護生民，不敢違令。吾說此經，開濟存亡兩道，令死者冤者各遂超升，令生者善者同增福壽，若學仙道，早得仙名，此是誦經朝元禮斗大感應者也。若有鬼神不信、違吾語者，頭破分裂，應滅魔族，吾勑力斬癹，急急如律令！

元君復告帝曰：若於來世，當證高真上仙之位，天蓬大帥，吾勑賜摩頂聖明，合受一萬八千善利，清靜道行上妙功德，廣揚吾法，治教人間生民利益，皆由聖明大種福田。家有北斗經，家國自安寧。家有北斗經，壽命自然長。家有北斗經，亡者得超生。家有北斗經，官灾不能成。家有北斗經，五穀自成熟。家有北斗經，百怪不能侵。家有北斗經，更夜自然安。

元君曰：吾今一一賜與護持，凡此實語，過勝金玉。昊天玉皇上帝之法，祥瑞章句，光如日月，明如星斗，吾今賜與，將治人間，願凡夫人人各歸善道，願箇箇返本朝元。又語帝日：善護人民，永為天地山河教法作主，通世流布，不昧其功，前章一一乃為分別，更無虛也。吾眾今奉上帝勑宣，來詔吾眾，更不久住，各返仙都，凡此經典，不得輕慢，須潔净焚香至誠，身披道服素裳，一心看禮，如對吾面而宣。是時帝聞語已，稽首再拜奉辭，聖駕還返仙宮，大漢明皇聖主，當時勑下省部，直送郡邑名山福地道觀抄錄，傳授人天，信受奉行。