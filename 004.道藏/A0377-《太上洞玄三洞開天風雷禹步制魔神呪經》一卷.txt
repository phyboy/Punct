爾時，昊天玉皇上帝在浩劫天宮玉虛殿內，與諸天諸地、日月星宿、飛天神王、諸大菩薩、天人等，演說《開天風雷禹步制魔神咒經》。爾時，玉帝告水府扶桑大帝曰：爾管下方地水二氣，吾觀水府多有妖龍蛟蜃，妄興風雨，飄蕩人民地界。虎狼、蟲蛇、野犴，壽命年深，變成精怪，不歸正教，逐其本性，妄求淫祀，怪亂人民，以要血食。或強魔惡鬼，橫殺衆生。深可憐憫，汝當救之。於是，扶桑大帝上白天帝，曰：賤臣職主二司，不知衆生以何法救之？上帝曰：吾往昔不就王位，捨其富貴，修行八百劫中，頓悟大乘，果證清淨，自然覺王，如來教諸菩薩，復經如是雨劫。奉元始符命，得證浩劫天宮玉虛帝，主開天理地。是時，日月交蝕，星辰失度，各相吞并，爭其分野。吾召人天雷神，以伏衆星。吾以神通鍊之，制禦魔王星宿，神通莫測。吾能使一雷神，手提太山，移於他方。吾能使一雷神，口吞四大海水，了無涓滴。吾能使一雷神，踊身十八由旬，口吞日月，食諸星宿。吾能使一雷神，口吐猛火，偏諸世界，焚燒妖魔，皆歸正道。所得日月星宿，各安其方，守其分野，星宿朗明，始分晝夜。吾今分付汝三洞經籙，可於凡世，傳修行有道之人。所有雷神，隨其寶籙，聽受符命，密呈速現，擺撼乾坤之驗，張斬妖殺怪之靈。受持經籙之人，常誦此呪，增助雷神威光，付與雷神，合其正道，以契此心。爾時，玉帝即說《開天制魔神呪》，曰：五雷威神，與帝同生。受鍊玉帝，降伏衆星。猛吏萬隊，夜叉千輩。七頭百臂，巨口金精。身長萬丈，吞食鬼精。行有風雨，坐有雷霆。雷公露靂，電母真靈。風雷鼓吹，天地皆驚。誅龍斬怪，日夜無停。千神拱手，萬神咸遵。五嶽五帝，四瀆源君。江河准濟，十二溪真。九地之下，泉曲幽冥。北都羅酆，洞淵太溟。九天之上，日月星辰。飛天神王，一一咸聽。地司水府，明有鬼營。常行正令，育養羣生。敢有作過，符命所召。雷霆奉命，誅斬燒焚。威不可當，罪不可逃。列位九天，玉帝唱謠。神功赫赫，震怒揚威。斬妖殺怪，雷電星飛。婆羅威震，膽利吹輝。復由陳既，卑鑑緋衣。鼓流微妙，南魯擲衣。付煙石義，夜威斗中。須迎太王，阿奴上言。鼓千和母，嗔住阿烏。輪輔明壽，奎避遠圖。福謠真易，雷霆隱諱。誦之萬徧，與神同契。光明日月，威神加備。壬癸亥子，常誦此經。神靈助祐，與道合真。上帝神呪，勿傳非人。輕泄漏慢，殃及子孫。至誠誦之，役使雷霆。上朝帝闕，下濟幽冥。若依吾教，諸天唱名。雷霆護衛，號曰真人。急急一如玉帝律令！爾時，水府扶桑大帝與諸天諸地、日月星宿、飛天神王、諸大菩薩、天人等束，皆大歡喜，信受奉行。於是，扶桑大帝而作誓言：臣於下界，廣傳流行救世之人。是時，玉帝重告扶桑大帝日：若無此經籙，使凡世之人，不能制禦妖邪，役使雷霆。爾當於世，廣隨傳度，勿示非人，令救天民。吾遣三官鼓筆，檢察功過，分毫無失。有功之人，吾遣天符，召之金闕，量功深重，登品仙職。於是，扶桑大帝開具聖旨，仰謝天恩，朝辭而退。