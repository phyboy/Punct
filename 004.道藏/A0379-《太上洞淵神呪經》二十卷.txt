西晉之末，中原亂罹，饑饉既臻，瘟癘乃作。金壇馬跡山道士王纂，常以陰功濟物，仁逮蠢類。值時有毒瘴，隕斃者多，閶里凋荒，死亡枕席。纂於靜室，飛章告天，三夕之中，繼之以泣。至第三夜，有光如晝，照耀庭中，即有祥風景雲紛馥空際。俄而，異香天樂下集庭中，介金執銳之士三千餘人羅列，如有所候。少頃之問，珠幢寶幡，霓旌絳節，紅旗錦旆，相對前迎，白鶴交飛，朱鳳齊舞。又二青衣，持花捧香。又四侍玉女，擎持玉案。地舒錦席，前立巨屏，左右龍虎將軍，侍衛官吏各二十餘人，立屏兩畔，如有備衛焉。復有金甲將軍、諸大神王等，各數十人，次龍虎二君之外，班列肅如也。須臾笙簫駭空，自西北而下，五色奇光灼爍艷溢。有一人執簡佩劍，而前告纂曰：太上道君至矣。於是百寶大座自空而來，即見道君乘五色飛龍蓮花之座，去地丈餘，有二真人、二天師侍立焉。纂遂拜手，跼蹐迎奉。道君曰：子憫生民，形于章奏，刳心泣淚，感動幽明，地司列言，吾得以鑑盻於子矣。纂匍匐禮謝畢。道君曰：夫一陰一陽，化育萬物，禀五行為之用。而五行互有相勝，萬物各有盛衰，代謝推遷，問不容息，是以生生不停，氣氣相績，億劫以來，未始暫輟。得以生者，合於純陽，昇天而為仙。得其死者，淪于至陰，在地而為鬼。鬼物之中，自有優劣、強弱、剛柔、善惡，與世人無異也。玉皇天尊，慮鬼神之肆橫，灾害於人，常命五帝三官檢制部御之律令，刑章罔不明備。然而季世之民，僥偽者衆，淳源既散，妖氣萌生。不忠於君，不孝於親，違三綱五常之教，自投死地。繇是六天故炁魔鬼等，與歷代敗軍死將，聚結成黨，戕害生民，駕雨乘風，因衰伺隙，為種種病，中傷甚多，亦有不終天年，罹於夭枉。昔在杜陽宮中，出《神呪經》，授真人唐平等，使其流布，以救於人。世間無知愚俗，見有王翦、白起之名，謂為虛誕。此蓋從來將領者，生為兵統，死作鬼帥，積功者遷為陰官，殘暴者猶拘魔屬，乘五行敗氣，為札為瘥，然陽威憚之，神呪服之，自當殄戢矣。今以神呪化經，復授於子，按而行之，以拯護萬民也。即命侍童披九光之韞，以經及三五大齋之訣，授之於纂曰：勉而行之陰功，克充仙階可冀也。言訖，道君及侍衛衆真，皆西北而舉。纂遂按經品齋科行於江表，生民康乂，疫毒消弭。自晉及今，蒙其福者，不可勝紀。在乎鐲潔莊敬，惟精惟勤，明誠感通，應猶響答。若息慢輕泄，自惙罪尤。修奉之人，慎遵斯戒伏。况此經浩博，元皇之金口親宣，其理淵深。太上之微言密示，若有冥心諷念，精意誦持，香灶纔然，真靈立感，神兵騎吏應時而電掃姦妖，猛馬天騶隨處而風消毒癘。今此重求敏手，再啟勝因，極彫刻之能，盡濡染之妙，冀施行之不泯，俾流布以無遺。願國祚之延洪，更超周卜。祝聖年之遐永，克廣堯齡。車軌混於普天，正朔覃於率土。贊大道威神之德，助皇朝惠育之恩，洪福玄休，浩浩無極矣。