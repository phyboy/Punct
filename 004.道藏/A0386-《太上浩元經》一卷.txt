老君曰：浩源太眞，君子之身。上下三宮，保營精神。熙融視息，吐吸新陳。修實永固，位爲仙人。洞房玲瓏，上下相通。金鑪玉几鎭其中，郤入三寸哺元穹，還居中田移綘宮。堅守靈關泉淵融，修此三者長雄雄。朱衣靈賓熙且冲，子能修之命無窮。巾金素蓋成堅剛，下益元池漬魄房。中起靈臺堅明堂，調治神効修太倉。精氣周遊五神强，呼吸不輟昇蒼蒼。上元童子神之精，綘衣赤幘居黃庭。南極老人爾修營，存神安性得長生。下元之神名谷元，北極眞人道之先。守帝金神五藏王，常持玉匕坐金牀。攪精哺一生金黃，靈龜玉女居中央。左錄右命挾兩傍，役使六丁驅百殃。削去死籍命延長，醴泉可飲盛玉漿。恬淡無爲志不衰，玉扇金籥靜多扉。呼吸中和生細微，還眞反朴幼子機。絶愛棄欲神自歸，滑澤精液輝常輝。易氣易髓上生肥，道成形化身高飛。心靈倐忽過九圍，安神定魄修此道。鍊思冲神是吾寶，太眞神丹成已久。靈顔幼色常鮮好，三一習氣固靈根。調通通七神之尊，恢廓幽關道眾源。雄雄氣崿修崑崙，上宮朱裹宜以緼。中宮赤幘儼而存，下宮丹衣守精門，審能行之齊乾坤。