夫九要者，乃機要也。以應大丹九轉，故以道分九篇，法顯九門。九門合理，篇篇歸根。難不得親師之旨，得此要如親師訓。得者坐獲天機，悟之者為之心印。若依行者，在欲無欲，居塵出塵，分立九門，還元二儀。學道君子，細意詳之。先序顯用，次要應體，以體兼用，性命備矣。

夫真一者，純而無雜，謂之真，浩劫長存，謂之一。太上曰：“天得一以日月星辰長清，地得一以珠玉珍長寧，人得一以神氣精長存。”一者，本也。本，乃道之體。道無體，強曰體。有體之體，乃非真體。無體之體，日用不虧矣。真體者，一是也。真乃人之神，一者人之氣。長以神抱於氣，氣抱於神，神氣相抱，固於氣海。造化神龜，乃人之命也。神乃人之性也，南方赤蛇。命乃北方黑龜。其龜蛇相纏，二氣相吞，貫通一氣，流行上下，無所不通，真抱元守一也。

夫橐龠者，人之心腎也。心者，神之宅。腎者，氣之府。既一心為宅，以腎為府，豈有造化也。今時學道之人，使心運氣，亂作萬端，屈體勞形，非自然之道。聖人曰：“凡是有相，皆是虛妄。無相之相，謂之真相。”真相者，神氣也。神者，心之主。氣者，腎之本。是以聖人返本還元。還元者，補髓也。補髓之機，還元之道，命乃了矣。聖人立法曰：“假一神調氣，藉一氣定神。”神氣調定，方曉動靜。動者，氣也。氣者，命也。靜者，性也。性，乃神也。神不離氣，氣不離神。神氣不相離，道本自然也。

夫三五者，三陽五行一氣也。三陽者，三火也。以精為民火，以氣為臣火，以心為君火。君火，乃性火也。惟性火不可發，亦不可用性火。若發，如“火生於木，禍發必克”。不用者，必不可動也。蓋是神定則氣定，氣定則精定。三火既定，並會丹田，聚燒金鼎，返煉五行，運氣於一。氣綿綿，一晝一夜一萬三千五百息。按周天三百八十四爻，氣血行八百一十丈，脈行五十度，乃周天，方為火候。其火有二等，分於內外。外火者，有形有象，可煉五金，造化五穀，滋養於人。此火非能煉內丹。煉丹之火，其在內火。內火者，有名無形，藉五穀之氣即生真火。真火既生，返煉其精，精返為神，煉神合道，道本自然，不離一氣。一氣既調，百脈皆順也。

夫三一者，三成一氣也。上有神仙抱一煉神之道，中有富國安民煉氣之法，下強兵戰勝煉精之術。道分三成，不離一氣。一氣者，天也，乃天清虛自然之氣。氣中有神，神抱於氣。因氣抱於一，神煉合道，道本自然。此乃神仙抱一煉神合道也。中有富國安民煉氣之法。中者，人也。以身為國，以氣為民，以心為帝王，帝王愛民，而民自安。帝王者，心不亂也。心不亂，則氣自氣調，氣調則神和，神和則精悅，精悅則身安泰。此乃富國安民煉氣之法也。以重濁而為地，其濁中有清。在欲無欲，為之強兵。心不動而氣不交者，為之戰勝。此乃強兵戰勝煉精之術也。及人之未生時，在乎混沌之間，亦神不曾離氣，氣不曾離神，神氣不相離。精神內守，精散為氣，氣結成神，煉神合道，道法自然，因道建法，法就顯術，分而為三，混而為一。一者，精也。精，乃元氣之母，人之本也，在身為氣，在骨為髓，在意為神，皆精之化也。蓋萬物皆稟一氣，因氣造化五行。五行即五穀也。五穀之氣，入於臟腑，精住丹田。精者，人之本也。是以聖人返其本而還元，此返本還元之道也。

夫日魂月魄者，陰影也。陰影者，日月也。日屬陽，魂月屬陰。魄日中有雞，西方金肺之象，屬陰，乃日魂藏月魄，魄滿於魂，故日以清。月中有兔，東方木肝之象，肝屬陽魂，乃月魄藏日魂，昏滿於魄，故月以明。魂魄者，乃人之鉛汞也。鉛汞有數，鉛八兩乃。一斤之數，十六兩也，凡二十四銖為一兩。按周天三百八十四爻，日月運度之數，天地造化之機。聖人立數，後人依數而行之。其大小之法，因數有定。大者一年之法，小者一時之用。一時正則可奪一年之造化也。密語曰：“凡每月初一日，為首正時，坎卦進汞一兩，離卦進鉛一十五兩。次日，坎卦進汞二兩，離卦進鉛十四兩。至十五日，抽添數足，周而復始。其大小月，細審詳之。”鉛汞者，人之魂魄也。魂魄者，人之神氣也。神者好靜，氣者好動。動靜常在，坎離之間。動靜之訣：上十五日，日魂守魄。下十五日，日魄守魂。一時之用，可奪一年之造化也。

夫日用者，長以神守於氣，氣守於神，神氣相守。聚而不散者，真日用也。神能通應，意到心成。若神定，則行住坐臥晝夜皆同。神伏氣，在氣在神在形。三物皆在，複歸真一，萬事畢矣。又五行者，心主神，肝主魂，脾主意，腎主志，肺主魄，五行聚而化為丹也。聚之訣曰：“專于一，神志於一，意守於魂，魄會于丹田。”魂魄者，人之神氣也。氣乃命也，神乃性也。一性固命，一命固性。性命相固，共成一氣。一氣者，火也。其火無形，發之有焰。此火只可煉丹，不可別用。若能內守，真火聚而不散者，真抱元守一之道也。

夫七返還丹者，天有七星，運斡四時，人有七竅，唯聽視聞。眼觀色者，視之不見，耳聽聲者，聽之不聞，鼻不聞香，口受無味，真七返也一。心歸命，謂之還五氣不散，謂之丹。有二種於內外二丹，超神接氣。超神，在世出世。接氣者，火候無差。其內丹不得，外丹則不成。其外丹不得，內丹則無圭。內丹者，真一之氣。外丹者，五穀之氣。以氣接氣，以精補髓，補接之功，不離陰影二氣。陽氣升即為返，陰氣降即為還，晝夜還返至丹田。陽不得陰而不升，陰不得陽而不降，自然還丹之要秘於此矣。

夫八卦者，以心腎為坎離。坎離為陰陽，陽即魂也，陰即魄也。魂者，以應東方甲乙木，謂之青龍。魄者，以應西方庚辛金，謂之白虎。因坎離生龍虎，乃成四象，內分八卦。八卦者，東方甲乙木。甲主乾，乙主坤，木生丙丁。丙主艮，丁主兌，艮兌合序，為一氣者，火也。火生戊已，戊已無形，分於四季，內生庚辛。庚主震，辛主巽，合而為一者，金也。金生壬癸，壬主離，癸主坎。坎離者，陰陽也。陰陽者，內外也。內氣為陽，外氣為陰。陰陽升降，動靜自然，非神所作，乃天地沖和之氣，常在坎離之間，綿綿晝夜，息息無窮。此乃八卦還元歸根之道也。

夫九者，陽也。還者，聚也。一者，氣也。九陽既聚，性命相守，上則清虛日月行度之數，下則地氣生產萬物之源，中則人身陰陽造化之理。內各有三，故曰三共之道，是名九要也。內各有三者：天有三日月星，以應人之眼耳鼻；地有三高下半，以應人之魂魄精；魂魄精者，以應人之精氣神。神乃精之主，精乃神之本。名則分三，不離一氣。一氣者，胎息也。胎乃藏神之府，息乃胎化元。因息生息，因神為胎。胎不得息，則不成息。不得神則無主，神乃息之主。息乃胎之根，胎乃息之宅。神乃胎之真，在腹中謂之胎。一呼一吸謂之息，故名胎息也。胎者，形中氣之子。息者，形中神之母。形中子母，何不存守。存者，存其神而守其氣。其氣在坎離夾中，圓如杵臼，又象伏龜，故曰神龜。龜含黑水，水中有氣，名曰神氣，又曰碧眼胡僧，號曰真人，人之根蒂俱在此焉。十二時中，天門借氣，緊閉地關，神室內守。自有神龜，呼吸有名，無形有動，無名非所用，升降自然。藉外氣，則升隨氣升，而腹自鼓。外氣升而內氣降，內氣降而腹自納。鼓納之機，天地之橐龠也。橐龠者，天地動作之氣，真陰真陽也。內氣為陽，外氣為陰。內氣不出，外氣不入，神符氣定，外氣符即為至寶，內氣符即成金丹。金丹者，純陽之物，浩然之真，直指天機，歸根之道盡矣。若遇至人，與天盟誓，先付口訣，次傳心印，慎勿輕泄天寶。戒之戒之。