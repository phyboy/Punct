老君西遊將之天竺。以道德二經授關令尹喜。喜受經畢。又請持身奉經之法。老君於是復授喜要戒。普令一切咸持度世。於是說頌三章。樂法以為妻。愛經如珠玉。持戒制六情。念道遺所欲。淡薄正氣庭。蕭然神靜默。天魔並敬護。世世受大福。鬱鬱家國盛。濟濟經道興。天人同其願。飄渺入大乘。因心立福田。靡靡法輪升。七祖生天堂。我身白日騰。大道洞玄虛。有念無不啟。練質入仙真。遂成金剛體。超度三界難。地獄五苦解。悉歸太上經。靜念稽首禮。於是尹喜聞說頌已。稽首而立。請受戒言。老君曰。第一戒殺。第二戒盜。第三戒媱。第四戒妄語。第五戒酒。是為五戒。若清信男與清信女。奉持五戒。畢命不犯。是為清信男清信女。老君曰。戒殺者。一切眾生含氣以上。翻飛蠕動之類。皆不得殺。老君曰。戒盜者。一錢以上。有主無主非己之物。皆不妄取。老君曰。戒媱者。非夫妻。若出家人不妻不娶。若男若女皆不得犯。老君曰。戒妄語者。若不聞不見非心所了。而向人說。皆為妄語。老君曰。戒酒者。非身病非法禮。皆不得飲。老君曰。是五戒者。持身之本。持法之根。善男子善女人。願樂善法。受持終身不犯不毀。是為清信。得經得寶。永成道真。於是尹喜聞受既已。再拜而問。何故有五。老君曰。五者攝一切惡。猶天有五精以攝萬靈。地有五藏以攝群生。人有五行以攝神明。戒者防也。防其失也。失而不防。則三途盈逸。天人虛空。是故五也。尹喜曰。大乎戒也。何故失耶。老君曰。本得無失。既失而得。亦無所失。尹喜曰。敢問其本。老君曰。今當為爾具說其本。諦聽諦聽。受持普為一切之所知也。老君曰。五戒者。天地並始。萬物並有。持之者吉。失之者凶。過去成道。莫不由之。故其神二十五也。經文五千是其義也。老君曰。五戒者。在天為五緯。天道失戒。則見災祥。在地為五嶽。地道失戒。則百穀不成。在數為五行。五數失戒。則水火相薄。金木相傷。在治為五帝。五帝失戒。則祚夭身亡。在人為五藏。五藏失戒。則性發狂。老君曰。是五者。戒於此而順於彼。故殺戒者東方也。受生之氣。尚於長養。而人犯殺。則肝受其害。盜戒者北方之氣。太陰之精。主於閉藏。而人為盜。則腎氣受殃。媱戒者西方也。少陰之質。男女貞固。而人好媱。則肺受其沴。酒戒者南方火也。太陽之氣。物以之成。而人好酒。則心受其毒。妄語戒者中央土德信。而人妄語。則脾受其辱。五德相貴。不可虧缺。老君曰。此五失一。則命不成。是故不殺者。乃至無有殺心。不盜者。乃至無有邪取。不媱者。乃至無有邪念。不酒者。乃至無有勢力。不妄語。乃至無有漏泄。如是可謂成也。老君曰。戒中媱酒能生五惡。戒者戒惡也。惡世之中男女讙媱。羅於骨肉。上慢下暴。毀蔑天德。沈酗爭訟。禍命辱身。妄詐欺誑。罔有所由。六親相盜。非但於他。殺害眾生。利養身口。如此等輩。見生受業。永墜諸苦。備加五惡。無有休限。如有出者。當在邊夷。短命傷殘。夫婦醜惡。及不貞廉。貧窮凍露。在處不安。如有財畜。為人所奪。言說不信。人所不親。意慮昏塞。眾所慢輕。老君曰。清信男清信女。奉持戒行。見世安樂。無有憂惱。眾所恭敬。見者懽喜。常蒙利養。一切歸仰。其智深微。處在清靜。四大完堅。故能修集眾法。以成道真。尹喜再拜曰。敢問受持之法。老君曰。若男子女人聞法生信。歸身三寶。及時稽顙。歸身大道。歸神大道。歸命大道。男子女人。捨世邪法。奉持正戒。盡身盡命。終不毀犯。於是讚誦。恭心而受。老君曰。若復男子女人。受正戒已。進求經法。先當受戒。一一堅淨。然後授與。月修十直。年用三齋。誦經萬遍。白日登晨。若為人敷說宣通妙義。大利眾生。乃拔三途一切諸苦。以是功德。能斷宿命無量諸根。得昇上清。無復退墮。老君曰。清信男清信女。在家出家。受持經法。願樂神仙。日夜誦讀。求諸妙義。去諸諠雜。調心制性。柔顏善氣。勸諸男女。遠離五惡。受持五戒。供養三寶。取令成就。不擇甘苦。若具持大戒。苦行精懃。佈施忍辱。捨身救物。若復離世。獨往幽栖。專想至寂。眾難不驚。必至無為。尹喜曰。奉經有犯乎。老君曰。十有三者也。尹喜曰。何謂也。老君曰。爾諦聽之。十有三者。六塵六識。皆由於心。是故淫貪疾恚。欺盜妄詐。綺言兩舌。諂利持權。溷集破法。非清信也。天網不失。生死無地。如此等人。非其智分。染洿至法。毀廢善根。不為善人之所知識。備眾生身。種於媱慾。無所憎避。常懷怖畏。若在地獄。五痛無間。如此受身。備諸苦惡。物所懷惡。無有救治。生死輪轉。無聞無見。皆由一念中。生至無數念。其對無窮。