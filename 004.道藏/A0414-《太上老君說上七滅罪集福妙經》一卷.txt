爾時，太上老君昔龍漢末劫，在須彌山絕頂峰上，與天仙、地仙、飛仙、神仙、十方來眾，集於頂上，宣說道法，以善眼觀瞻南閻无極眾生，家家盡有瘟氣，官府口舌，破財失職，人口死亡之患，尋時召北斗七真訊問，天下萬姓盡遭其事。是時北斗七真乃整衣冠，端簡向前，瞻禮三拜，上奏老君曰：納臣之言，萬民不信三寶，背正信邪，十惡五逆，不解回心向善，逐月上七，亦無燒奏，懺洗身心，保安骨肉。是時斗口使者，每到上七，抄劄善惡，上奏天曹，滅尅祿壽，致令有此禍害，上奏。老君：善哉善哉！北斗七真善能奏對，利益之事，眾生不知不覺，豈懼災危，北斗七真可先為十大滅罪消災興福助善天尊，若善男子善女人，聞此上七妙經，供養燒香，對聖念誦者，能消開眼合口生身所造罪障業障，即隨聖號消滅一切所作之罪。是時老君即說名曰：貪狼天尊，願我宅舍得安寧，巨門天尊，願我父母保長生，祿存天尊，願我榮業得稱情，文曲天尊，願我闔門盡康健，廉貞天尊，願我子孫保榮盛，武曲天尊，願我眾惡永消減，破軍天尊，願我六畜保興生，輔弼天尊，願我疾病得痊瘥，三台天尊，願我財物不虛耗，華蓋天尊，願我橫事永不起。道言：凡俗無知，上七真聖每月降在人間，可以消灾懺罪，請福延生，隨力章醮，福德增崇。其有上七，善男善女不信香火，此為輕生迷本，不愧人身，天司奪祿減筭，如此之人，身謝之後，漂諸六趣，生禽獸中，永失人身。上七之日，善男子善女人，能修燒香進奏，善達天曹，世世身富聰明，人中殊勝。其有男子女人，生身果薄貧窮，縱知上七，無力修奉，可以酌水獻華，望北斗稽首禮拜，念北斗十大天尊及本命真君名號者，皆得延生注福，擊繫人身，灾厄蠲消，獲福無量，福壽增延，保安家眷，以今轉經功德，先用裝嚴上界諸天十方大聖，國王帝主師尊父母，下為今時轉經弟子一家大小，各乞平安，次及法界眾生，俱離苦源，齊登道果。而作誦曰：於是七元君，大聖善通靈。濟度諸厄難，接出苦眾生。若有咨告者，持誦保安寧。盡憑生百福，皆由奉此經。道言：說經將畢，龍鶴天仙來迎老君還於玉京。是時老君重告北斗七真曰：可以宣揚正教，濟度眾生，福利無邊，同霑上善，若善男子善女人一生恭敬，轉念此經，信受三十年者，天曹有字，地府除名，禄盡壽終，不居幽界，一逕昇天，十王案上，永絕姓名。是時北斗七星成道真人再拜老君，流傳在世，廣行傳度，勿云非人，誠慎之焉。