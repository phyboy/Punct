爾時，太上老君與天師真人，俱遊禪黎國土碧落界中，見諸衆生盡遭橫禍，疾病灾衰，暴厄困苦，夭化者多。於是真人從座而起，上白太上老君曰：如是衆生，未審行何科法，作何功德，可以濟度，今生永壽，無有灾衰？老君曰：是諸衆生，為身各有四大之苦，不明正道，迷惑致此。天師稽首踊躍，請問罪源。一為前生不信道，二為夙世不修行，三為有身不回向，四為立身愛諸纏，致使招灾及衆禍，疾厄衰病便聯綿。若要扶衰禳灾患，無過清齋轉益算，靈符佩帶常擁護，得保長年驅惡緣。老君說是偈已，時上元甲子正月七日。老君乘紫雲之車，與天師俱往蜀都，是月十五日，於赤石城敷座說法，普濟衆生。時有趙昇、王長信奉道法，詣前長跪，乞為弟子。於是老君命天師召集諸天星官、長生司命、六甲將軍、天神地祇，無鞅數衆，俱來就坐，同議靈音，將救衆生，令各免難，時即刻石為信，傳度神符，傳說妙經，流通世間，以為益筭。真人於是再拜啟白：雖蒙開暗，衆生猶未曉了，若乃善男子善女人，依憑齋戒，能遵教法，不負師慈，永脫諸苦，如是毀謗不信之人，復與何說，令得濟度。老君曰：善哉，爾心憫諸衆生，啟問如是。君有世代奉道之者，篤敬不渝，燒香禮拜，轉誦真經，即得身心安泰，壽筭延長，福禄增崇，日臻至道。老君曰：道能覆愛，道能育養，道能生成，道能救護，若有命盡之者，是道能增一萬二千九百九十九筭，與道齊堅，天地合德，萬物滋榮，真君下世，與弟子長生益筭，灾祟咸寧。若有諸迍衰危厄難，一切苦病之者，即命六甲將軍、諸天星官、四萬八千聖衆，俱來救治。甲子將軍王文卿，遣官一百二十人，生弟子某身筭萬二千道，所護人身，為除百病。甲戌將軍展子江，遣官一百二十人，定弟子某心筭等萬二千道，所護人身，為除魔惑。甲申將軍扈文長，遣官一百二十人，添弟子某禄筭萬二千道，所護人身，為除虛耗。甲午將軍衛上卿，遣官一百二十人，為添弟子某福筭萬二千道，所護人身，為除橫害。甲辰將軍孟非卿，遣官一百二十人，保弟子某財筭萬二千道，所護人身，令無衰損。甲寅將軍明文章，遣官一百二十人，永弟子某壽筭萬二千道，所護人身，令無夭折。老君曰：六百甲子三元道泰君，萬生益筭君，大慈曜明等三千五百真人，一時下降，救護人身，得延萬歲，昇入正真。爾時，諸天星宿大聖，為絕冤讎。北斗貪狼星君，主祛惡氣。北斗巨門星君，主祛伏屍。北斗禄存星君，主袪百鬼。北斗文曲星君，主袪惡夢。北斗廉貞星君，主袪口舌。北斗武曲星君，主袪官事。北斗破軍星君，主袪虛耗。北斗左輔星君，主人命筭。北斗右弼星君，主人身形。三台星君共增禄壽，令無禍殃。第一惡星，第二良星，第三辟星，第四熒惑星，第五危星，是諸衆星尊神，各為弟子某消灾度難，辟除天下疫氣疾病、姦婬始妬妨害之鬼，各令速去千里萬里之外，急急如太上神符律令！老君曰：吾今宣傳妙經，廣說道法，以符救人，佩帶之者，當須精勤，心常敬信，無不安寧，千灾萬禍，俱時消化，行藏動靜，善瑞日臻，所求所願，皆得遂心。於是天師受得妙法，而作頌曰：神符神符，泄自太無。生天生地，與道卷舒。佩奉之者，厄難消除。得成真道，身昇玄都。天師說是頌畢，與弟子趙昇、王長稽首奉辭而退。