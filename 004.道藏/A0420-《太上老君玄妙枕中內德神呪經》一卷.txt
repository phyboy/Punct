老君曰：大道無形，常居杳冥，隨機化物，以應精誠，子能寂念，受吾真經，能持受者，口浄神清，然後誦之，萬惡不生，可以治病，可以延齡，百邪不干，群妖束形，所以然者，一切有情，受吾真經，乃得長生。今更於中，苦鍊身形，常靜三業，澄止六情，自然五神守護，三一長存，坐臥安穩，魂魄康寧，旦夕兩時，三徧誦經，耳聰目明，身強體輕，一如後文，子當諦聽。老君曰：子等身中，有三萬六千神，左三魂，右七魄，身有千二百形影，體有萬二千精光，五藏六腑，二十四神，常存念之，勿令離身，有病三呼，即降其真。老君曰：子欲過度三災九厄，應作是言，我以天為父，地為母，吾居其中，常如赤子，日為功曹，月為主簿，雷公使者，在吾左右，風伯雨師，在吾前後，六甲直符，周匝圍繞，青龍扶吾左，白虎侍吾右，朱雀導吾前，玄武從吾後，北斗覆吾頭，天罡指吾首，螣蛇在吾足，為吾滅殃咎。吾居丹房中，太一為吾偶，左三右七，戴九履一，二、四為吾肩，六、八為吾足，吾居中宮以為腹實，今敕千鬼萬神，各還本鄉，當吾者死，背吾者亡，速出奔迸，隱匿深藏，大丁力士，斬滅不祥。急急如律令！老君曰：臨臥之時，當出四獸自衛其身，青龍從吾肝，出在吾左；白虎從吾肺，出在吾右；朱雀從吾心，出在吾前；玄武從吾腎，出在吾後。汝等四獸，磨牙礪齒，在吾左右前後，辟除眾邪妖鬼，不得妄來干吾玉房，令吾坐臥安穩，無惡夢想。急急如律令！老君曰：都念既畢，即當還神，肝主藏魂，肺主藏魄，心主藏神，脾主藏意，腎主藏精。青龍還吾肝，朱雀還吾心，白虎還吾肺，玄武還吾腎，黃龍鎮吾脾，以為腹實，眾邪惡鬼不得下居。急急如律令！老君曰：還神既訖，即鳴天鼓三十六通，咽液三十六過，即閉氣，從一至十，心暗數之，滿九便止。當存心中赤氣，從口而出，狀如火光，輪行四布，周遍室中，定即內想，自然安寢其中。常能如此，永無疾患，千灾萬魅，莫或敢干，與道合真，長生久視，子孫昌樂，富貴日興，金車入門，仕宦高遷，禄位三公，心忠志孝，輔弼帝君。急急如太上女青詔書律令！