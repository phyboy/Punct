爾時尋聲救苦天尊，與諸侍從巡遊十方世界，化度眾生，出離苦海，令歸正道，不入邪宗。觀見西方，于內一國，王號淨梵。此國人民多生淫殺，不造善功，多沉地獄，多失人身。念彼眾生，遂即化身下降。其國王夜夢神報，來日天真，自東而至，何不迎之。王心不寐，坐而待旦，詔眾大臣、後妃天親，及諸市民，遠離本所，迎接天尊。至於城西，有一大園，樓閣嚴整，花太繁盛。是時天尊在七寶殿內金龍座上，天童侍衛，國王大臣、後妃天親，及諸市民，座下圍繞，觀聽演說正一妙法。俄然瑞氣盈園，天花交散，大眾驚異，喜悅難言。時有皇后及諸貴妃，燒香拜禮，跪而告曰：弊居小國，愚魯之邦，未嘗得聞如斯高玄妙道。今日遇值，深為幸矣。有少短意，欲訴道前，伏願洪慈，特賜允許。天尊曰：汝有何言，盡心而說。後告曰：今王年老，子嗣未立。先有所懷，數月之中，遂致損落。其或月滿，所得男女，或一歲二歲，或三歲，或五歲之間，即便死亡。未知前生今世何罪，致得如是。若蒙哀湣，則仰受訣言。天尊曰：是汝前生之中，懷孕不慎，殺落其胎。兒女心內憎嫌，故得今身如此之報。恐汝不信，吾今攝此冤魂，汝當親問。天尊指處，皇后視之，見一夜叉，面如葉藍，眼如怪星。指皇后而言：前生之時，我受陰注，投你為母。你身年幼，全無惜護，隨性作為，因此不慎，殺落我身。今欲還報，緣汝前世生居中國，敬奉天地日月星辰，勤侍翁婆，孝順父母，欽崇三寶，至重善人，塑像造經，略無慳惜，蓋殿修壇，竭力施為，憫憐困苦，濟惠貧寒，積此善功，今生證為小國之后，若非此福，我即殺你，料應多日。皇后叫言，心神懼怕，戰戰兢兢，拜跪道前：我有先身，曾作如是，今日雖知，悔之何及。伏望天尊略示方便，捨自己之財，盡為佈施，願求解釋。天尊曰：善哉善哉．汝雖前生建大功德，廣作福田，即知不曾懺悔身中之冤結。吾昔於正一天尊，受《三生解冤妙經》，汝當隨吾精心誦之，冤業自消。夫人稟天地而生，搆陰陽而成，三月之外，始分男女，可保而不可傷，可養而不可害，命與大人一體無輿。誤損有落，便成冤債。一日造冤，三世報還，豈不怖哉。迷昧眾生，倚恃年壯，懷孕之時。全無將護，恣意而行，登高跳下，負重急走，或跨騎勞形，或陰陽不慎，或撞或隱，或搦或按，或撲或揉，或服藥而損，或針刺而傷，或食毒魚惡肉，或喫硬物冷漿。如斯等事，姙孕多傷。或是自作，或教他殺害之因，焉能盡說。前生所作，今身還報。致使懷孕多病，疼痛纏綿，飲食減少，行立艱難，皮膚腫破，腰似錐鑽，巴明盻夜，一日如年。受此痛苦，啀至月足，臨產多般，或連日不分，或橫逆不順，親姻恐懼，眷屬憂惶。當此之時，冤家來害，苦痛非常。或母活子死，或子活母死，或子母俱亡，皆為橫夭之魂。若得託生，依前再受，若未託生，纏害親姻。若遇此經，志心持念，一切寃業，盡總消除。即說咒曰：晨昏運度，耀明古今。萬類受稟，結化成形。冤業誤染，三世相侵。正一之氣，解免冤魂。聞之即散，聽之離分。天丁甲卒，扶護無傾。速生速免，各得安寧。元皇符命，時刻不停。急急如律令。是時念經七遍，夜叉座前拜謝天尊：我今承斯功德，徑往中土，託生富貴之家。拜謝而去。眾人聞之，皆大歡喜。天尊曰：此經非獨解一人之冤結。汝等各發誠心，誦經百遍，一國之人，應有冤結，悉皆解脫。于會下言，同聲誦之。至於百遍，驀見陰雲四布，黑霧之中，瑞氣垂空，諸多類拜而言：我等待蒙天慈，降賜經法，一國冤結，已生未生、罪無輕重，咸皆解脫。倏忽之間，雲收霧斂，天氣朗清，人民歡慶，讚謝天恩。眾等告曰：然賴道力，普得濟度，雖無即目之冤，慮有他時所犯。作何預修功德，永離此苦。天尊曰：吾今說此《三生解冤妙經》，若有善男子善女人，每日燒香誦經三徧，己身冤結，盡皆消滅。如精心抄一本與人，闔家眷屬，同霑福惠。若復有人胎氣怯弱，或數落不安，轉誦此經，即得安穩，必得智慧男女。如睡夢中間，常見亡過兒女，此是冤業，又待重來。精心每日旦暮燒香，拜禮此經，冤魂自退，普無驚怖。若複有人臨產多難，即於難月之前，請正一道士法師，對三清聖像，焚香誦經，遂感善神護佑，誕育順理，則無冤橫之災，子母全安，各保天年之壽。如行住坐臥，精誠持念，後世為人，富貴聰明，形容端正，子孫榮旺，獲福無量。歎斯因緣，而作偈曰：眾生多結冤，冤深難解結。一日結成冤，三世報不歇。我今傳妙經，解除諸冤業。聞誦志心聽，冤家自消減。是時天尊說經既畢，諸仙大聖來迎天尊，巡遊他方，濟拔群品，再為國王后妃曰：自後依奉正道，即生孝慧之男。吾今付汝靈符三道，朱書吞之。一符保身，一符辟冤魂，一符催速生。汝等可以教世人遵敬奉行。