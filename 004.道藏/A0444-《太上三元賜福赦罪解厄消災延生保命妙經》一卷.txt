凡誦經者，切須齋戒，嚴整衣冠，誠心定氣，叩齒演音，然後朗誦，慎勿輕慢交談接語，務在端肅，念念無違，隨願禱祝，自然感應。太上台星。應變無停。驅邪縛魅。保命護身。智慧明淨。心神安寧。三魂永久。魄無喪傾。急急如律令。丹朱口神。吐穢除氣。舌神正倫。通命養神。羅千齒神。卻邪衛真。喉神虎賁。氣神引津。心神丹元。令我通真。思神鍊液。道氣長存。急急如律令。靈寶天尊。安慰身形。弟子魂魄。五臟玄冥。青龍白虎。隊仗紛紜。朱雀玄武。侍衛身形。急急如律令。元始安鎮。普告萬靈。嶽瀆真官。土地祇神。左社右稷。不得妄驚。回向正道。內外澄清。各安方位。備守家庭。太上有命。搜捕邪精。護法神王。保衛誦經。皈依大道。元亨利貞。急急如律令。天地自然。穢氣分散。洞中玄虛。晃朗太元。八方威神。使我自然。靈寶符命。普告九天。乾羅答那。洞光太玄。斬妖縛邪。殺鬼萬仟。中山神咒。元始玉文。持誦一遍。卻病延年。按行五嶽。八海知聞。魔王束手。侍衛我軒。凶穢消散。道氣長存。急急如律令。道由心學。心假傳香。香熱玉爐。心存帝前。真靈下盼。仙佩臨軒。今生關告。逕達九天。天地玄宗。萬氣本根。廣修萬劫。證吾神通。三界內外。惟道獨尊。體有金光。覆映吾身。視之不見。聽之不聞。包羅天地。養育群生。誦之萬遍。身有光明。三界侍衛。吾帝司迎。萬神朝禮。役使雷霆。鬼妖喪膽。精怪亡形。內有霹靂。雷神隱名。洞慧交徹。五氣騰騰。金光速現。覆護真人。急急如玉皇光降律令敕。天地水府。三界高真。無邊法顯大慈仁。濟度應良辰。福被萬民。拔罪出迷津。皈命三元應感大天尊。寂寂至無奈。虛峙劫仞阿。豁落洞玄文。誰測此幽遐。一入大乘路。孰計年劫多。不生亦不滅。欲生因蓮花。超凌三界途。慈心解世羅。真人無上德。世世為仙家。稽首皈命天地水，三官大帝慈悲主。神功妙德不思議，謹運一心皈命禮志心皈命禮，玄都元陽紫微宮中。部三十六曹。偕九千萬眾。考較大千世界之內。錄籍十方國土之中。福被萬靈。主兼生善惡之籍。恩覃三界。致諸仙升降之司。除無妄之災。解釋宿殃。脫生死之趣。救拔幽苦。群生是賴。蠢動咸康。大悲大願。太聖大慈上元九氣。賜福天官。曜靈元陽大帝。紫微帝君。志心皈命禮，青靈洞陽北都宮中。部四十二曹。偕九千萬眾。主管三界十方九地。掌握五嶽八極四維。吐納陰陽。竅男女善惡青黑之籍。慈育天地。考眾生錄籍禍福之名。法源浩大。而能離九幽浩劫。垂光而能消萬罪。群生父母。存沒沾恩。大悲大願。大聖太慈。中元七氣。赦罪地官。洞靈清虛大帝。青靈帝君。志心皈命體，暘谷洞元青華宮中。部四十二曹。偕九千萬眾。掌管江河水帝。萬靈之事。水災大會劫數之期。芷一法王。掌長夜死魂鬼神之籍。無為教主。錄眾生功過罪福之由。上解天災。度業滿之靈。下濟幽扃。分人鬼之道。存亡皆泰。力濟無窮。大悲大願。大聖太慈。下元五氣。解厄水官。金靈洞陰大帝。暘谷帝君。爾時救苦大仙。在大羅天上。九氣紫微天宮上。白道君曰。集會三元。天地水官。三界四府。眾聖曹官。考較司。同諸仙眾。講說經法。救拔眾生。放大光明。照見天下萬國九州之地。江河湖海之內。閻浮世界之中。受苦眾生。造惡非善。廣結淵讎。多行不足。財交弗明。不敬天地日月三光。呵風罵雨。欺神滅像。瞞天昧地。褻瀆聖賢。不敬父母叔伯六親。姦盜邪淫不忠不孝。非禮非義。斷絕往來恩路。不敬五穀。穢污遭賤。不行正道。大斗小秤。明瞞暗騙。橫言曲語。白日咒詛。怨天恨地。不恤己身。不修片善。天不容。地不載。致生惡毒。多起瘟疫。多招訟非。輕重難逃。故作事因。得此苦報。惡難臨身。無處解釋。於是救苦大仙。端簡上告上元天官曰。善哉善哉。此等眾生。遭刑苦難。若有善男信女。皈依三元。齋戒三年圓滿。命道轉誦此經。三五十遍。千五百遍。踴躍懺悔。悔過愆尤。道君曰。即有天官賜福。地官赦罪。水官解厄。於是告下。三元天尊。即駕五色祥雲。行九氣清風。至都會府。雲臺山上。放大毫光。廣大惠力。無邊法顯濟民救苦。福應萬靈。諸天升降。除無妄之災。解有讎之靈。賜千祥之福。脫九厄之難。離三途之苦。痴蠢康泰。削去原罪。拔除冤根。永消愆尤。父母存亡。沾恩離苦。四生六道。餓鬼窮魂。孤魂野鬼。九玄七祖。未離地獄之中。存亡眾生。杻械枷鎖。囹圄閉塞。於是地官。至七月十五日。即與獄囚地獄受苦眾生。除罪簿。滅惡根。削死名。上生籍。已去提。未去提。已提至。未提至。已結證。未結證。已發覺。未發覺。逢赦除之。地官曰。五刑十惡等罪。永不赦除。天尊言。齷齪齟齬。蛇牙虎口。心如錐刀。惡毒之人。鬼眼鬼心。多計巧言。拱瞞痴愚。蠢子和知。割他肉不念他貧。只念己富。肥家潤身。使心用心。返累已身。心根結成。罪根難滅。貪財利已。天雷霹靂。瘟氣流傳。纏害身體。冤愆相併。併及子孫。於是救苦大仙。再告天官。天官曰。轉誦此經。至滿千遍。天作踴躍悔過愆尤。斷惡修善。即有地官赦罪。所有惡孽愆尤。俱一赦除。心心忐忑。盡一皈正。恍恍惚惚。耳目心定。神魂安靜。精神復舊。罪滅福生。無量功德。其福無邊。道君曰。世間眾生。招瘟惹災。毒氣流行。行。眾生染著。偕是造惡非善。冤讎相併。致生惡疾。淹延未愈。若誦此經。病即痊愈。若誦經者。至端陽中元之日。即有三元追回行瘟等眾。考較輕重等罪。俱一赦除。水官曰。世間夫婦。命犯孤辰寡宿。刑害絕嗣。皆是前生不施。今生受之。若有善男信女。晨夕好靜。沐浴燒香。燃燈誦經。修齋佈施。悔過消刑。便生端正。有相之男。聰明富貴之子。聲鎮五湖四海。宿世今生。故作誤為。謀財負命。今世為兒取命化財。女人妊娠三朝五日。不行分娩。或在身兒亡。生下兒亡。三六九歲兒亡。十一五歲兒亡。一日一夜。萬死萬生。俱是冤愆相臨。化目化財。騙協財物。化為畜生。若有善男信女。發心施財。齋戒沐浴。轉誦此經。悔過愆尤。即使愆尤永釋。人鬼分離。產生無難。母子雙全。關煞無刑。生長成入。利益雙親。經力宏深。祈福福至。禳禍禍消。天尊言。讎入永泮。冤家債主。自消自滅。孤魂等眾。九玄七祖。四生六道。輪迴生死。出離地獄。即往東極天界救苦門庭。救苦地上好修行。只有天堂無地獄。閻王一見。不敢高聲。童子夜叉。擎拳拱手。牛頭馬面。總盡皈依。一十八重地獄。獄獄逍遙。三十三天天宮。宮宮自在。超生天堂之境。即無地獄之聲。出離地獄。永離苦難。徑往人天。超生淨土。快樂無量。一去一來。無掛無礙。水官曰。天下眾生。星辰不順。運限遲留。凶曜衝併。多生疾病。或瘟病相侵。或痢疾瘡毒相侵。或腫毒疥癩相侵。氣候喉疸相侵。咽喉風毒相侵。泄瀉風痰相侵。祖塚瘟氣相侵。住基風水相侵。邪師敗聖相侵。大眼癆瘵相侵。吐血蠱毒相侵。白日咒詛相侵。刀兵火盜相侵。水渰顛狂相侵。吊頸枷鎖相侵。穢門閉瘴相侵。年月日時不利相侵。斫代壇廟樹木相侵。挖坑動土相侵。開基開沼相侵。添新換舊相侵。修前整後相侵。瘧疾疹疾相侵。瘟災瘟氣相侵。官符口舌相侵。致生惡疾來纏。眾生染著致於喪亡。若誦此經。即使惡疾不纏。吉星相護。凶曜退散。萬禍冰消。千祥雲集。經通天界。福臨人間。天尊言。天下眾生。江河湖海。舟航商賈。風波洶湧。驚惶憂懼。若誦此經。皈依天地水官。水府眾聖。即使風恬浪靜。水途安妥。舟航穩載。繩纜堅牢。所謀順遂。諸聖擁護。萬神錫福。於是天尊而說偈曰。九氣青天上。日月星斗真。天地水官帝。雲雷電鼓隨。金童執華旛。玉女捧香花。五色祥雲內。放出白毫光。照一切天下。顯身救眾生。慶雲祥煙護。拔離諸苦難。興雲布洪雨。驅雷掣電行。捲起揚塵土。神氣威猛烈。廣大智慧力。法顯無邊濟。無極無量法。無量度眾生。無極無量光。照出諸魂眾。一切冤家鬼。盡離地獄中。存亡諸眾生。一切離苦難。天尊說經已畢。若誦此經。隨力見功。酌水獻花。其福自應。家有此經。宅舍光明。災難無侵。佩帶此經。萬神擁護。鬼祟永滅。心念不空。福力自然。神力扶持。隨心應口。此經共計一千六百七十五字。字字真詮。句句消愆。行行滅罪。卷卷賜福。一切諸天上帝。三界十方眾聖。聞說此經。皆大歡喜。信受奉行。作禮而退。