爾時，元始天尊救護益算，濟人身命，疾病苦厄。是時，道君長跪稽首，一心除亂，眾惡消滅。甲子將軍，生我益算。天尊所願，願得成就，尋聲往救，夀算天年，世世不休，流通无礙。符破五虛六耗，惡夢妨害，復連咒詛。若能受持此經不相加害，符保百年。若有年厄月厄日時眾厄佩符之後，無有厄忌。若能受此經，延年益算，過度災厄，夀命延長，拔贖年命，簿中斷死，文昌宮中，注上生名。六齋十直，甲子庚申，本命八節，誦念是經，魂神澄正，素髪還靑，身心安定，萬願從心。三河四海九江八極諸眞人等仙童玉女、三界地祇、三官九署、一切神明聞持此經，卽爲消除一切苦惱。頑逆醜惡、無量大罪、輕師罔道、穢藉天經、奸邪偷盗、貪利亡身，皆䝉釋散。日夜六時，誦念是經，五瘟疫毒，永離家門，世上凶魔，奔馳萬里，急急如律令！