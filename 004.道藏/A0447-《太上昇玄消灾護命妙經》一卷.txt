爾時元始天尊在七寶林中，五明宮內，與無極聖衆，俱放無極光明，照無極世界，觀無極衆生，受無極苦惱；宛轉世間，輪迴生死，漂浪愛河，流吹欲海，沉滯聲色，迷惑有無；無空有空，無色有色，無無有無，有有無有，終始暗昧，不能自明，畢竟迷惑。天尊告曰：汝等衆生，從不有中有，不無中無，不色中色，不空中空；非有為有，非無為無，非色為色，非空為空。空即是空，空無定空；色即是色，色無定色；即色是空，即空是色。若能知空不空，知色不色，名為照了，始達妙音。識無空法，洞觀無礙，入衆妙門，自然解悟，離諸疑網，不著空見，清静六根，斷除邪障。我即為汝說是妙經，名為護命，濟度衆生，隨身供養傳教世間，流通讀誦。即有飛天神王、破邪金剛、護法靈童、救苦真人、金精猛獸，各百億萬衆，俱來侍衛是經，隨所供養，捍厄扶衰，度一切衆生，離諸染著。爾時天尊即說偈曰：視不見我，聽不得聞。離種種邊，名曰妙道。