昔天尊於龍漢元年，在浮羅世界中，觀衆生有不信三寶及五悖之人，身謝之後，沉沒三塗，永墮地獄為鬼。或犯天條，檢責下鬼所誣，一切衆生，有諸苦楚，不知解謝之門。果熟之時，致招重病雷擊，身沒之後，永墮餓鬼畜生。致使魂神被考，禍患來鍾，深可悲哉。無由解脫，不知上天檢舉有犯天條，至招雷擊三十六條，世人莫能知之。天尊為說三十六條朝天謝雷真經，令人祈謝，罪惡庶知，果報昭然，明所報也。如此果報，豈不痛哉。為說天條，令使敬重天地日月神靈，忠孝君親。令知宿命善惡因緣延生之路，朝天謝罪必獲感通之理。請正一道士，或於觀宇，或在家庭，隨力章醮，請行法事解謝，祈延生筭。虛空探訪使者。隨即奏告，上達天司，罪惡消除，福祿增崇，善功圓滿，以降吉祥。世人罪福，皆屬天曹所管，為人豈不知之。此經乃上天所寶，不傳下世，天人敬仰，萬聖衛之，金闕靈章。有不信之者，永墮酆都。天尊為說報應靈符及天書篆，明世人有犯天條被雷擊之者，以將此符篆較之，庶凡人則知太上感應，如此立教也。天雷十二條者：不忠君主，不孝父母，不敬三寶，拋擲五穀，訶風罵雨，裸露三光，揚惡掩善，不遵正道，心昧天地，信巫魘祝，滅人福果，毀壞經教。犯此天條，則天雷檢察。為說此十二條，以示下民，庶知解謝。地雷十二條者：穢污水漿，將溷江河，毀罵尊長，疑真不信，輕師忘本，曬露褻衣，淫人妻女，惟惡是增，對聖毀願，怨恨宗親，不賑貪困，對天妄語。此十二條屬地雷所管，以示下民，俾曉懺謝之路。人雷十二條者。糜爛五穀，大秤小斗，荒年起價，米中添水，欺曲昧人，穢語兩舌，寸尺長短，剋剝害人，欺善懼惡，久債不還，謀人女妾，酒肉殺生。此十二條人雷主之，世人莫能知之，以示下民，庶知解謝。天雷十二者：神霄雷公，五方雷公，行雨雷公，行風雷公，行雲雷公，布澤雷公，行雲雷公，行冰雷公，飛砂雷公，食祟雷公，吞鬼雷公，伏魔雷公。此十二雷公係屬天分，犯天令則禳此十二雷公，以免擊罪。地雷十二者：紏善雷公，罰惡雷公，社令雷公，發稻雷公，四序雷公，卻灾雷公，收毒雷公，救病雷公，扶危雷公，太昇雷公，巡天雷公，察地雷公。此十二雷乃屬地分，凡人犯地罪，則燒香祈天請罪，以免災苦之因，禱無不應也。人雷十二者：收瘟雷公，攝毒雷公，除害雷公，卻禍雷公，封山雷公，破廟雷公，打鬼雷公，伏虎雷公，破瘴雷公，滅尸雷公，蕩怪雷公，管魄雷公。此十二雷乃屬人分，凡人犯人罪，可燒香告斗，隨心禱祝，以免此苦戹，乃大道好生之德也。道言：此三十六雷，則能輕重善惡。敬之則不犯條律，以降吉祥。不遵敬禮，故犯條律，則示重罪。陽責貧窮，困苦滿足，轉轉不信，墮落地獄為鬼，復出受生身，遇雷擊之後，北酆為鬼，難求出離苦楚，豈不痛哉。北酆有一百二十獄，其獄各有獄主、獄吏、毒虎、毒蛇、毒犬、刀刃峰山。獄吏以杖逐其罪人，登山履刃，毒蛇纏身，罪人身體皆參刀刃，血流滿身，毒獸食飲其血，萬死萬生，無有晝夜。此皆罪人生前致招，墮于北酆，難可盡述，言不可泄。略垂九種大道，開演此經，令使世上凡人知畏，若有此獲罪之因，獲報陽責，可以隨力燒香，虔心告懇天地，祈謝原愆，以免獲報。若有男女在世貧窮，亦可修心整行，轉誦此經，得謝身惡，以禳困苦，自然天佑之矣。大道立言，凡人不可以為常耳，亦不可輕泄，此文乃上天隱祕之書，凡人可能敬重。此經在處，有衛經元帥六人，靈官一十四人，天兵一萬五百人，土地社令當所管城隍，主宰九州風伯城境天神。護持此經，誦轉此經，魔精滅形。生人受之，身宮康泰。死者得之，度上南宮。及有帝主、國王、后妃、臣宰，為國焚祈豐稔，亦可開轉此經，能禳域境民物盡泰，四序清平，永無勍敵。道言：凡有上士，欲修仙法，採尋藥圃，遇毒蛇虎狼之獸，速誦此經，惡類返歸其元，不能傷害，自然回退。得遇真劑。學道駸進，有會本源，故獲善士同志，心達玄妙，無不應也。亢陽不雨，亦可轉誦此經，以禳缺澤之戹。蟲蝗傷稼，燒香誦持，則滅其類，以消蟲毒。境域水泛不退，浸崩地土，故當速轉真經，其水自退，不能渰陷。其所及有一切瘟疸瘴疫之者，連年不瘥，鬼祟伏尸，魔魅在所為禍，不能除卻，可以燒香轉誦真經，其祟消滅，不能傷害，自然安愈。此經到處，萬神侍衛，精魔潛走，不敢仰視，如此威靈。凡人有昧律法，故當以天篆垂報之，後有獲雷擊之人，天書或在背胸、前脅下、手足之上，將此經中天篆參究，庶知太上之感應，然後焚香，請正一道士轉誦此經。方移其尸，祈天雷宥罪，方可將棺槨盛之以板閉，上留一孔露，天雷不復擊以厝去處，牛馬亦如此乎。敬禮此經，不犯律件，世世為人，衣祿永滋，壽命延長。不敬之者，掠善仙官、錄惡使臣奏呈天府，積業過多，滿足條令，上命一行告下，城隍主者隨即行事，既滅之後，身經北酆，永無出離。當為書篆，以示陽民，可虔心遵信，凡人不可不知也。