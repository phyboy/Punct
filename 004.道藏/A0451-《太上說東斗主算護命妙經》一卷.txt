老君告正一天師曰。天道冥運。文象玄應。昭而不言經。星常宿中外。官品各有司主。凡一百一十八名。積數七百八十二星。二十八宿兩曜五星。皆在璇磯。以齊七政五天。大號靈斗帝君。南北見候。東西均平。光極中央。臨照西方。吾為汝說玄文洞章。世人受誦。變災為祥。志士得之。玄景靈光。吾已為汝說。北斗本命之訣。南斗六司之文。度人無量。劫劫長存。吾今復為汝說。玉靈瑤篇東斗帝君之命主算延年。使傳下世。能度三途五苦八難之厄。能與削死上生大計之令。總監形魂。玄妙真默。無極無窮。老君曰。東方之神以斗為靈。長生大聖。韓君丈人。執我之柄。不死之神。輔我之左。長生之君。弼我之右。司馬大神。行我之政。司命司籙。延壽益算。無量度人。青帝與我護魂。太上與我扶身。巴元醜伯。魔王之真。從我所願。延救天人。急急如律令。咒曰。大道著明。寂默玄真。五斗中通。四時生成。北都萬鬼。遏人年齡。我有洞章。度世長生。供養尊禮。主人精神。玄中有玄。峨峨玉京。急急如律令。老君曰。凡人受誦。必須至誠。齋心東向。扣齒心拜。危坐閉目。存神如見東方無極之鄉。玄靈帝君。至真大聖。無鞅之眾。羅列周匝。如得監度。有災之日。宜於本命生辰。月之朔望。月之九日。或家庭觀宇。以時花珍果。焚香敬念。望東斗帝君。醮謝罪業。求益壽年。大靈所與。獲福無量。至人授度。逍遙上清。此經玄奧。深不可詳。太上說經周竟。於玉局座。謂天師曰。玄文秘法。授非其人。殃及九祖。所以賜汝。流行正道。救度天人。令得長生。天師再拜頂禮。受之如法奉行。自此傳於是矣。