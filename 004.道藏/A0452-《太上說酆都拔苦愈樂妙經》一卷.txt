爾時，拔苦愈樂天尊，在酆都上境東極宮中，放五色圓光，照十方世界，酆都三萬八千獄、二萬七千幽牢之中，見無量受苦眾生，往來刀山之上，萬轉千迴，悶絕哀哭，俱入鑪炭鑊湯之中，展轉輪迴，不捨晝夜，萬生萬死，無有休息。是故天尊慈惠，哀愍衆生，為汝演說酆都普濟妙經。普度受罪窮魂，獲生朱陵，上登仙境，仙化成人，願刀山成寶座，劍樹化騫林，六道與三塗，火化皆消散，無邊諸大罪，普悉化為塵，歷劫河沙界，皇恩得赦除，回心歸正道，縹渺上紫微。