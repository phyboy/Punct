爾時。老君告天師曰。此經乃九天八會之真文。三洞三清之上道。原始天尊。昔經歷於七億萬劫。天地始終。人倫生死。五運變遷。萬彙興衰。天尊於今。猶宴居景雲之上上清之境。修鍊至真。敷洋妙道。愍念群生。大慈不捨。吾昔得傳付是經。今當授之於汝。汝宜選奉道之世。謹修行之人。天陽地陰。一合而生成兩曜。兩曜行度五緯周天。是謂七政。則七星九元北斗也。每以杓隨月建。分指節氣。二十四氣二十八舍。應下土七十二候三十六禽舍。中有斗宿六星。是則號南斗六司。與北斗七政分職。共理三才六合八卦九宮。總轄中外百辟。官品乃紫微太極兩樞都曹也。上係十二分次天真靈神。下統十二分野地祇主。主四瀆五嶽九州八紘。名山大川城隍社廟。中及人民群類萬物。無不計係。其簿籍掌握世人善惡矣。北斗位處坎宮。名同月曜。降神於人。名之為魄也。主司陰府。宰御水源。將濟生聚。功莫大焉。南斗位處離宮。名同日曜。降神於人。名之為魂也。主司陽官。宰御火帝。將濟動用。德莫大焉。洎有天地迄至於今。二司兩極。同共陶鑄萬品。生成萬物。注擬天人之爵秩。增減士庶之奉祿。延保年齡去留災福。莫不尤其與奪也。所以然者。乃知陽日陰月。南北二司。魁斗魒罡。受性水火。稟質陰陽。助天地而育物。體道德而垂光。物得而豐也。非此而孰能乎。人得而生也。非此而孰能乎。是故。天尊殷勤嗟憫。觀爾含靈一如赤子。闡教救護。令保生性。其救護法。使一切善男善女。不以高卑。皆應志心常當恭敬。若或時睹日曜月曜。南斗北斗。則鎮重叩頭。請乞佑護。願賜恩福。上言呼稱。至聖至尊真宰真君。矜哀凡冗。宥赦過咎。及再拜。不得懷於輕慢。反招殃累。老君曰。爾等男女。能依吾所授。奉教而行者。若有所告請。欲消災度厄。曾福延年。保家屬之團圓。祝封疆之寧謐。或欲免息塚訟。削死注生。皆當上章投詞。設醮求請。無不如意也。爾時。老君為為天師重宣言曰。南斗火官除毒害。北斗水神滅凶災。一切所求皆稱遂。萬般滯悶悉通開。能依經法冥心醮。必當隨願契靈臺。凡在有情常頂禮。禍厄無因輒敢來。老君曰。神真之妙。凡世難言。凡夫愚昧。貴遠賤近。近者身也。目見日月星斗。耳聞風雷韶雅。鼻嗅蘭麝腥臊。舌了甘辛酸苦。口宣言語音響。至於手執足行。自生及老。皆不可離水火。今凡夫見之若不見。聞其言如甚聵。殊不知成立生性。皆是天地日月星斗與之。假如四大正茲一氣。生生之生全繫水火。水火比於道之真體。故不可暫離。可離而獲存者。非物非人。吾今叮嚀與在世男女。說此要道。普令發心。求請醮獻。知有神真。信吾教示。更能於四時月旦。八節十二氣。三元三會。五臘本命。是諸良時吉日。皆可上章拜表。投詞獻款。請啟恩福。懺罪消災。然燈獻果。供養禮拜。其福無量也。南斗第一天府司命上相鎮國真君。南斗第二天相司錄上相鎮嶽真君。南斗第三天梁延壽保命真君。南斗第四天同益算保生真君。南斗第五天樞度厄文昌鍊魂真君。南斗第六天機上生監簿大理真君。如是六星真君。六星童子。火鈴將軍。凡人轉誦此經。切須至誠虔心禱祝。無不應驗。唯在精勤拜表上章。真聖自降。必獲延年長生道性。老君曰。此六司真君。神性急速。能傾心求請。無願不從。神真感應人心。隨事皆諧偶也。夫萬行之本一身之根。在乎道氣保固形命。形命保保固在乎教法。教法存乎科儀之細密。聲發響應形動。影隨形從新移。發足動步神靈微妙也。南斗北斗陶魂鑄魄。魂既受鍊。乃遷轉生人。能依吾教法。謝以往之非。補將來之短。洗滌眾災。拜迎百福。唯在嚴潔崇敬。罄志投誠。必獲度世之僊道。共日月之同年。若有深信之士。能修設兩極二斗。同醮一壇。各像斗星立壇。炷列香登。鋪排敬茶。貢獻果實。香花淨水。糖餅油餅。荷蒸乳蒸。棗湯細茶。不須酒脯。此最為要道。以斯迎請神真。真聖歡喜降臨。速得賜其福佑。老君演此真妙經竟。正一天師與弟子王。長座前再拜禮謝。謹奉道旨。廣為傳行。