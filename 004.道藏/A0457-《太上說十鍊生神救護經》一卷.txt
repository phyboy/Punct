爾時，太上老君分形變化，廣歷十方，興隆教法，救度存亡，隨於帝代，為其師範，教諸眾生，常令誦念：老君曰：受吾指教，敬誦十方救苦天尊名號，能為拔贖苦魂，令得悟解。汝等四輩眾生，應有三業六根，殺生偷盜邪淫、貪嗔嫉妬、愚癡顛倒、妄言綺語、惡口兩舌、罵詈呪詛、違天逆地、不孝不義、不仁不直，罪根無量，致招殃咎。若能奉此真經聖號，俱蒙解脫，孤魂滯魄獲生天堂，塵沙罪咎盡使消除，又或見存四輩眾生，能常清靜持誦此經，凡諸厄難，亦得蠲消，壽命延長，身心安泰，稽首歸命天尊，敬信奉行。