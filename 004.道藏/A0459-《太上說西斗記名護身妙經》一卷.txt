爾時。太上老君降蜀都。以永壽二年正月七日。為正一天師說東斗長生經。竟復於是月十五日。又降蜀都。夜半靈景。光照數千里。平地如水。有白玉高臺在空玄之中。老君隱几而坐。詔正一天師而謂曰。吾有玄元大聖西斗真經。乃上天所寶。度人無量。五天司會。靈斗之君。天人有命。闕一不可。吾又觀見。眾生善惡功過。增減死生。無不歷關西斗。大計之司。校錄世人。受度之名。干屬命數。無失毫分。吾所以屢降授汝靈章。危此西斗大計。帝君記人善惡。書人功過。吾今為汝演說。流傳世人。使汝盡得五天之道。天中之文。五元之靈。飛昇自然。普度無窮也。老君告正一天師曰。玄元無形。窮極杳冥。大向無為。五斗尊靈。惟西方大帝。主天之柄。盛猛號令。降魔至神。典司內外伐戮之事。搜察容隱邪鬼之形。下記世人。有善必錄。有惡必記名號。散殊生死之限。常有八百千萬億。輪轉周回。照見三途五苦。十善九泉之境。凡有去來必經方會之籍。巨管琅篇。校錄群靈。受度之名。非此不行。太玄有命。西斗帝君。吾見太靈府中謠歌洞文。天之所寶。秘莫得聞。吾今以汝能尊奉大道。復為汝說西斗大計之經。若能至誠尊敬。轉相受誦。身得玄籍琅篇。書其功勤。上聞諸天。天部監授。聞奏玄元。玄元之上。隨名度世。名有善惡。行有功過。昭然不隱。記於玄籍。吾今受汝。西斗靈音。與世流行。救度幽冥。至真之章。普度無窮。老君曰。天道常象。西斗記名。無寂無響。玄玄上清。太威真帝。萬億神兵。金鉞巨天。孰敢留停。殺伐斬滅。魔靈妖精。吾左有元榮。右有玄英。招搖豐會。統領魔形。世人有命。干及死生。善惡根本。如纏如縈。飛天神王。照吾光明。符籍之上。毫分叮噹。我有洞章。至聖至靈。至人得之時飛昇。世人奉之。通關元庭。冥運真默。大明朗星。急急如太上律令。咒曰。虛明沖寂。以道為根。上極無上。紫微帝君。真中有靈。玄經正神。萬億神兵。森羅糾紛。昭朗威令。總領人身。巨明終始。太皇高真。急急如律令。西斗第一白標真君。西斗第二高元真君。西斗第三典皇靈真君。西斗第四將巨威真君。老君曰。凡誦是經。必須齋戒沐浴。寂默正身。西向而立。扣齒數通。至心拜望。先念西斗大聖帝君二十一遍。然後誦經。凡有請告。醮禳災禍。必於本命之日。或每月七日九日十五日。嚴置壇場。高及七尺。低及七寸。方闊九尺。用通帛七尺為幡。書。大聖西斗帝君之字。標於竿首。或羅列珍寶。或則種種香花勿輕其文。。置於壇上。或在家庭。或在觀宇。於中夜中修設淨醮。迎拜帝君。所有奏請。西望叩頭。密誦真經。無不應驗。長善絕惡。名記諸天。有聞靈音。萬災不干。斯經微妙。無量度人。太上說經周竟。重告天師曰。西斗玄奧。汝盡得之。傳於下世。勿輕其文。信受奉行。斷死續生。吾於曜靈七萬年復與。於此演說玄極。是時老君垂示經畢。寂無遺聲。若有若無。不知所在。天師受之。傳於世矣。