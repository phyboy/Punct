爾時。泰清仙境。太上老君於永壽年中。與徵士張真人。屢慶會於於蜀都。以西斗靈文授之。以其能修謹奉行。於是太上老君復現金身。於清虛中昇玉局座。敷宣正教。而又垂言。金鉞前戮。巨天後沖。降伏魔魅。孰敢不從。執籙把符。玉女金童。延生保命。乘雲御風。生身受鍊。度世無窮。老君是時乃宣咒曰。惟被中央。總領四方。提攝萬象。超卓紀綱。彰善罰惡。琅函玉章。漂落萬鬼。摧折鋒鋩。度世無量。名昭彼蒼。供養尊禮。掃除不祥。至心奉受。昇天翱翔。急急如律令。中斗第一赫靈度世真君。中斗第二斡化上聖真君。中斗第三沖和至德真君。太上曰。惟有中斗位居五天之中。四方拱衛。尊大無極。主天元氣。統領諸天。秘文洞章。天人所寶。吾今告誡叮嚀。用傳下世。濟度群迷。為世津梁。傳非其人。若生忽慢。天真不許。繼世被殃。吾念汝能洗心澄慮。嚴潔崇奉。孜孜不倦。終始一節。確守素志。可不為汝陳敘。說此中斗奧章。正一天師乃稽首作禮。諦聽敬受。老君告正一天師曰。惟彼穹蒼。位處中央。端居靜密。開列混茫。四極輔翼。大赫丕光。七政璇璣。兩曜伏襄。統攝萬象。提振紀綱。嚴校諸天。無極神鄉。三官九署。十二河源。二十八宿。三十二天。普得擁護。降福無殃。蠲除罪簿。落滅惡根。東斗主算。西斗記名。北斗落死。南斗上生。中斗大魁。巍然至尊。天人受度。曠劫長存。三途五苦。八難三迍。承茲正教。昇入金門。老君謂正一天師曰。中斗之氣。生於四斗。成始成終。造化之源。青帝護魂。白帝侍魄。赤帝養氣。黑帝通血。黃帝中主。萬神無越。青天魔王巴元醜伯。赤天魔王負天擔石。白天魔王反山六目。黑天魔王監醜朗馥。黃天魔王橫天擔力。五帝大魔萬神之宗。總領鬼兵。遏除群凶。旌旗寶仗。嚴駕夔龍。驅雷掣電。周遊太空。金鉞前戮。四極歸真。高尊之像。沖靈帝君。至尊大聖。端拱圖列。精神存想。懇禱心願。如得監度延生。但依經法嚴奉供養。於有災之日。或於本命之日。或於三元八會之辰。鋪設淨壇。以時果名花寶香供養。宣告科儀。清靜身心。啟請真聖。醮謝罪業。真聖歡喜。益算延年。無願不從。九祖生天。名籍仙都。逍遙上清。老君告正一天師曰。五方所秘靈音。吾悉傳於下世。濟度眾生。永離沈淪。為世之寶。功莫大焉。老君復告正一天師曰。五斗符相靈文。五斗真君名號。宿有道緣。方得值遇。供養尊禮。威烈靈驗。善惡災祥應猶影響。切在專心無得輕慢。汝宜確守精專。敬之。戒之。勿忘宣布。老君付囑訖。乃昇天而去。天師頂禮拜謝。傳之於世。藏之金匱。化度無窮矣。