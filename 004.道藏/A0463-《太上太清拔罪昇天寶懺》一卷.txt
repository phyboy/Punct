爾時，元始天尊於始青天中，座碧玉寶蓮劫仞之臺，與無鞅音養聖衆，說凝寂含元微妙之法，放大光明，普照十方。無量世界，無量衆生，有緣無緣，悉皆得度。爾時，光明照見北方酆都羅山諸大地獄，一切群生受諸罪苦。始見鑊湯地獄，牛頭獄卒，驅無量罪人，入於鑊中，其湯沸涌，入則糜潰，經其一劫，呼其姓名，是男是女，應聲而出，肢體復完，形狀如初。又被獄卒驅入一獄，名曰鐵床，上有鐵銏所謙切，下有大火，無量罪人悉皆而上，須臾之間，骨肉焦爛，又經一劫，復為獄吏呼其姓名，是男是女，應聲而起，肢體復完，形亦如初。又被獄卒驅入一獄，名曰火城，周匝圍繞，悉是鐵垣，上有鐵網，猛煙毒燄，炎熾其間，銅狗鐵蛇，口吐大火，忽聞其門，火燄流道，罪人悉入，門亦復閉，一切罪人，骨肉焦爛，隨燄上下，飛踴觸網，聲振天地，過於雷霆，又經一劫，獄門又啓，獄吏呼之，完而復出。又被獄卒驅入一獄，名曰鋸解，將此罪人，鐵板夾之，一一鋸解，血流成河，自頂至足，解之為二，又經一劫，獄吏呼之，復合為一。又被獄卒驅于碓下，剉斬萬段，及以鐵叉，叉入磨內，皆成血泥，又經一劫，獄吏呼之，完具如初。又被獄卒驅入一獄，名曰刀山劍樹之獄，有一大山，崔嵬嵯峨，皆是刀尖，上有大樹，枝葉根榦，悉是劍刃，罪人入者，刃鋒刺足，劍刃割身，皮膚異處，流血成河，如斯受苦，又經一劫，復為獄吏，呼其姓名，一一復完。又被獄卒驅之而行。於其衆中，有一罪人，在世之日曾看道典，稍知宿命、因緣、果報，睹此光明，心中默念：我等受苦，皆因前世造諸惡業，招此苦報。於地獄中，經無量劫，冥冥長夜，應無此光，必是元始天尊放大光明，拔度於我。遂謂衆曰：爾等生世惡業深重，不知道典，不識正真，信邪倒見，欺罔幽明，故受此苦，無由出離。爾等幸會，獲膽此光，可隨吾念元始天尊聖號，懇切至誠，願離此苦。一切罪人聞是說己，瞻禮光明，應聲齊念。冥官獄吏不能禁止，牛頭獄卒變成善人。須臾之間，無量罪人，枷鎖自解，乘光明而去，皆生人道。太上曰：衆生造罪，死入北酆，鬼考罪魂，冤對難抵。鐵城猛燄，車裂鑊湯，炮炙刀山，毒蛇碓音對磑音外，寒冰凜冽，劍樹嵯峨，聞者悲酸，那堪自受。冥冥長夜，似蟻循環，常居地獄，若不悟其苦因，預修懺源，則罪垢日深，當罹此苦。萬劫千生，何由解脫。汝等自當一心懇禱，歸依上真，願當來世不墮此中，常聞道典，得悟道法，獲睹慈光，頓蒙超度，稽首虔誠，歸命信禮，太清普慈護世諸尊聖號：弟子某式憑真誥，虔禮上真，懇禱至誠，一心懺悔。原夫湛湛一真，陵谷遷而不易；茫茫二曜，塵劫壞以難停。人生幻影之中，孰免沉淪之苦。嗟乎世人，徇末忘本，逐物縱情。戀釜之蟻，壤壤貪生；撲燄之蛾，悠悠赴死。是則本乎愛慾，無愛慾而無苦輪；造諸罪愆，有罪慾而有地獄。造罪業者，莫不由兹，三業六根，背真取妄，妄識顛倒，終始愚迷，流浪生死，漂沈苦趣，是以目視妖艷之色，耳聽優笑之聲，口習不經之書，居近惡邪之黨，游恣畋獵之樂，唐突上真，輕誣聖典，侮慢君師，不敬尊親，貪取他財，心無厭足，殺害有情，全無側隱，事無依據，有味自心，便於己身，不思他苦，曲取人物，不念他艱，動靜有為，殊虧軌則，恣縱三業，殺生偷盜，穢亂邪婬，慳貪嗔恚，愚癡狠妬，妄語綺言，兩舌惡罵，如是等罪，當墮地獄。今對聖前，誠心發露，已作之罪，不敢覆藏，未來惡業，更不敢作。歸命信禮，普慈護世諸尊聖號：弟子某式憑真誥，虔禮上真，懇禱至誠，一心懺悔。蓋夫熒熒不減，縱之可以焚大麓；涓涓不止，壅之可以浮巨舟。凡夫造罪，源乎一心，若不絕源，終難制止。相近之性，習以為常，日造一二，遂積萬千。始于方寸之情迷，至此罙天之罪業，謂天可罔，謂人可欺。善惡之懲，以為虛誕。日就月將，鬼簿潛錄，惡貫罪盈，人怨神怒。天曹之善記削名，地獄之罪籍添字。人間造罪，陰不赦原，萬劫千生，滿猶受報。或墮餓鬼，或為畜生，饑渴焦勞，鞭撻楚痛，不遇上真聖力拯拔，永淹此苦，終無解脫，雖有勝因，竟何懺悔。弟子某幸生人世，值此聖因，獲安覆載之間，得沐亭育之德，競競自居，日慎無懈，尚恐居近惡鄰，游習惡行，耳聞目視，心念身為，不自省知，暗成罪釁，既昧蠲除之法，難迯墜墮之殃。是以今對道前，特伸懺悔。伏願往愆宿垢，一禮而蕩滌無遺；聖號玉書，一誦而塵勞頓盡。褔自天錫，善假人為，身位清虛，閫閾怡泰。見存者，壽筠長茂，福祿日增；亡逝者，神識不迷，逍遥雲路。削罪名於黑簿，注善字於丹臺。一念所祈，萬靈咸祐。某無任志誠懇禱之至。