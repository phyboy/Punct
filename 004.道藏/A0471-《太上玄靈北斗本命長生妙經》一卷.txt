寂寂至無宗。虛峙劫仞阿。豁落洞玄文。誰測此幽遐。一入大乘路。熟計年劫多。不生亦不滅。欲生因蓮花。超凌三界途。慈心解世羅。真人無上德。世世為仙家。太上老君已永壽元年正月七日。在太清上境太極宮中。觀見眾生億劫漂沈。週迴生死。或居人道生在中華。或生夷狄之中。或生蠻戎之內。或富或貴。或賤或貧。暫假因緣。為無定故。罪業牽纏。魂繫陰司受苦。滿足人道。將違生。居畜壽之中。或生禽蟲之屬。轉乖人道。難復人身。如此沈淪。不知自覺。為先世迷真之故。受此輪迴。乃以哀憫之心。分身教化。化身下降。至於蜀都。地神湧出。扶一玉局。而作高座。於是老君昇玉局坐。授與天師北斗本命經訣。廣宣要法。普濟眾生。老君告天師曰。人身難得。中土難生。假使得生。正法難遇。多迷真道。多入邪宗。多種罪根。多賜巧詐。多恣淫殺。多好群情。多縱貪嗔。多沈地域。多失人身。如此等緣。眾生不悟。不知正道。迷惑者多。我今哀見此等眾生。故垂教法。為說良緣。令使知道。知身。知性命皆憑道生。了悟此因。長生人道。種子不絕。世世為人。不生無道之鄉。不斷人之根本。更能心修正道。漸入仙宗。永離輪迴。超升成道。我故示汝妙法。令度天民歸真知命。可以本命之日修齋設醮。啟祝北斗三官五帝。九府四司薦福消災。奏章懇願。虔誠獻禮。種種香花。時新五果。隨世威儀。清淨壇宇。法天象地。或於觀宇。或在家庭。隨力建功。請行法事。功德深重。不可具陳。念此大聖北斗七元真君名號。當得罪業消除。災愆洗蕩。福壽資命。善果臻身。凡有急難。可以焚香誦經。剋期安泰。於是大聖北斗解厄應驗曰。大聖北斗七元君。能解三災厄。大聖北斗七元君。能解四殺厄。大聖北斗七元君。能解五行厄。大聖北斗七元君。能解六害厄。大聖北斗七元君。能解七傷厄。大聖北斗七元君。能解八難厄。大聖北斗七元君。能解九星厄。大聖北斗七元君。能解夫妻厄。大聖北斗七元君。能解男女厄。大聖北斗七元君。能解產生厄。大聖北斗七元君。能解復運厄。大聖北斗七元君。能解疫癘厄。大聖北斗七元君。能解疾病厄。大聖北斗七元君。能解精邪厄。大聖北斗七元君。能解虎狼厄。大聖北斗七元君。能解蟲蛇厄。大聖北斗七元君。能解劫賊厄。大聖北斗七元君。能解枷棒厄。大聖北斗七元君。能解橫死厄。大聖北斗七元君。能解咒誓厄。大聖北斗七元君。能解天羅厄。大聖北斗七元君。能解地網厄。大聖北斗七元君。能解刀兵厄。大聖北斗七元君。能解水火厄。於是七元君。大聖善通靈。濟度諸厄難。超出苦眾生。若有急告者。持誦保平安。盡憑生百幅。咸契於五行。三魂得安健。邪魅不能停。五方降真氣。萬福自來井。長生超八難。皆由奉七星。生生身自在。世世保神清。善似光中影。應如谷裏聲。三元神共識。萬聖眼同明。無災疫無障。永保道心寧。老君曰。北辰垂象。而眾星拱之。為造化之樞機。作人神之主宰。宣威三界。統御萬靈。判人間善惡之期。司陰府是非之目。五行共稟。七政同科。有迴死注生之功。有消災度厄之力。上至帝王。下及庶人。尊卑雖則殊途。命分俱無差別。凡夫在世迷謬者多。不知身屬北斗。命由天府。有災有患。不知解謝之門。祈福祈生。莫曉歸依之路。致使魂神被繫。禍患來纏。或重病不痊。或邪妖剋害。連年困篤。累歲迍邅。塚訟徵呼。先亡復連。或上天譴責。或下鬼訴誣。若以此危厄。如何救解。須投告北斗。醮謝真君。及轉真經。認本命真君。方獲安泰。已至康榮。更有深妙不可盡述。凡見北斗真形。頂禮恭敬。北斗第一陽明貪狼太星君。子生人屬之。北斗第二陰精巨門元星君。丑亥生人屬之。北斗第三真人祿存貞星君。寅戌生人屬之。北斗第四玄冥文曲紐星君。卯酉生人屬之。北斗第五丹元簾貞罡星君。辰申生人屬之。北斗第六北極武曲紀星君。巳未生人屬之。北斗第七天關破軍關星君。午生人屬之。北斗第八洞明外輔星君。北斗第九隱光內弼星君。上臺虛精開德真君。中臺六淳司空星君。下臺曲生司祿星君。如是真君名號不可得聞。凡有見聞。能持念者。皆道心深重。宿有善緣。得聞持誦。其功德力莫可稱量。若正信男女值此真經。智慧性圓。道心開發。出群迷。逕入希夷門。歸奉真宗。達生榮界。於三元八節。本命生辰。北斗下日。嚴置壇場。轉經齋醮。依儀行道。其福無邊。世世生生。不違真性。不入邪見。持經之人。常持誦七元真君所屬尊號。善功圓滿。亦降吉祥。即說北斗咒曰。北斗九辰。中天大神。上朝金闕。下覆崑崙。調理綱紀。統制乾坤。大魁貪狼。巨門祿存。文曲簾貞。武曲破軍。高上玉皇。紫微帝君。大周天界。細入微塵。何災不滅。何福不臻。元皇正氣。來合我身。天罡所指。晝夜常輪。俗居小人。好道求靈。願見尊儀。永保長生。三臺虛精。六淳曲生。生我養我。護我身形。「鬼畢」「鬼甫」「鬼票」。急急如律令。老君曰。凡人性命五體。悉屬本命星官之所主掌。本命神將。本宿星官。每歲六度降在人間。降日為本命限期。有南陵使者三千人。北斗真君七千神將。本命真官降駕。眾真悉來擁護。可以消災懺罪。請福延生。隨力章醮。福德增崇。其有本命限期將至。自身不知。不設齋醮。不修香火。此為輕生迷本。不貴人身。天司奪祿減算除年。多致夭喪。迷誤之者。雖欲經訣。懷不信心。毀謗真文。如此之人。身謝之後。淪莫三塗。漂沈諸趣。永失人身。深可悲哀。自致斯苦。若本命之日。能修齋醮。善達天司。一世於本命限期間。開轉真經。廣陳供養。使三生常為男子身。富貴聰明。人中殊勝。其有生。身果薄。雖在人中。貧窮下賤。縱知本命無力修崇。能酌水獻花。冥心望北極。稽首禮拜。念本命星君名號者。亦不虛過。本命限期皆得延生注福。繫係人身。災厄蠲除。獲福無量。天師歡喜。踴躍作禮。讚嘆難可。得遇無上法橋。老君重告天師曰。世人罪福善惡皆屬天司。懺罪消災莫越。修奉遇本命生辰。告身中元辰。驛馬削落。三災九厄保見。今眷屬安寧。凡有上士於本命生辰。持此真文者。外伏魔精。內安真性。功霑水陸。善及存亡。悔過虔恭。漸登妙果。重立玄功。證虛無道。乃得聖智。圓通隱顯。出有入無。逍遙雲際。昇入金門。與聖合真。身越三界。永不輪轉。壽量無窮。快樂自在。凡有男女。於本命生辰。及諸齋日。清靜身心焚香。持此真文。自認北極本命所屬星君。隨心禱祝。善無不應。災罪消除。致感萬聖千真。俱來衛護。此文所在之處。千真敬禮。萬勝護持。魔鬼潛消。精靈伏匿。世有災殃。悉皆消滅。是名北斗本命延生。經訣乃修真之逕路。得道逍遙皆因此經。證聖成真皆因此經。出離生死皆因此經。保護男女皆因此經。保命延年皆得自在。永為身寶。福壽可稱。保而敬之。非人勿示。老君說經將畢。龍鶴天仙來迎。還於玉京。是時天師受得妙法。而作是言。誓願流行。以傳善士。若有男女受持讀誦。我當與十戒仙官所在擁護。於是再拜老君而說讚曰。家有北斗經。本命降真靈。家有北斗經。宅舍得安寧。家有北斗經。父母保長生。家有北斗經。諸猒化為塵。家有北斗經。萬邪自歸正。家有北斗經。營業得稱情。家有北斗經。闔門自康健。家有北斗經。子孫保榮勝。家有北斗經。五路自通達。家有北斗經。眾惡永消滅。家有北斗經。六畜保興生。家有北斗經。疾病得痊癒。家有北斗經。財物不虛耗。家有北斗經。橫事永不起。家有北斗經。是保亨利貞。老君曰。善哉善哉。汝可宣揚正教。福利無邊。普及眾生。永霑勝善。天師稽首禮謝。信受奉行。