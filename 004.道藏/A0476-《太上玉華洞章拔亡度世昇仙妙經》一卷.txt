爾時元始天尊在玉清境上玄都山中，登九色碧霞寶座，鳴金響玉，普集聖衆，五老上帝、十極高真、九天主宰、三界元君、十方得道衆真，无量天人，齊同法會。是時有一真人名通玄，從衆中越班而出，執簡長跪，稽首天尊：臣聞下世欲界衆生，不窮正教，各起邪心，竟生貪好、貪高、貪貴、貪榮、貪富、貪財、貪寶、貪業、貪冤、貪傷、貪害、貪愛、貪嗔、貪戀、貪心，欺吝憎嫌，奸詐巧佞，諂曲邪妄，虛偽囂浮，兇頑妬毒，十惡五逆。憑心所棄，棄貧、棄賤、棄修、棄善、棄慈、棄愍、棄性、棄命、棄本、棄真。多貪多棄，无時休息。所為人天難固，鬼道易歸，不睹明耀，落墮陰關，萬劫沉淪，无有出離。忽于衆中貪生懼死者，或以吞霞絕粒，吐故納新，屈伸導引，望達長生之路，及至臨年，以遭輪劫，不免亡身，不係仙籍，將過命終，以歸地府。如此等人，是何異因，不成道果，伏願天尊為衆演說。天尊曰：此等衆生，只求利於己身眷屬，不念濟物救於衆人，志不守於一法，心不除於十事。通玄真人稽首再拜：何為十事？天尊告曰：一曰不敬天地，忠于國主。二曰不孝父母，祭祀先祖。三曰心懷諂曲，妄起憎妬。四曰婬亂敗亡，終身不固。五曰塵情不絕，妄思榮辱。六曰損人安己，虐貧趨富。七曰殺害生命，屠割痛苦。八曰吞啗葷腥，飲食酒肉。九曰輕師慢法，心生嫉毒。十日誑惑至真，指投迷路。缘此十事，不離身心，三業自種，十惡心生，向正法中，盡生分別，所以不得長生之路，脫死之門，失于陽道，落向幽關。通玄真人曰：臣聞幽關長夜之府，在于鬼地深淵，羅酆所主，中有魔王，六洞神君，十二小洞，三官九府，百二十曹，一十八獄，二十四獄，三十六獄，八十一獄，百二十獄，如此大獄，山高三十六萬里，山根入水三十六萬里，向于其下考對罪魂，風雷霹靂，飛戈飄戟，火翳千重，鐵圍萬仞，金槌鐵杖，冰鋒霜刃，銅柱鐵輪，毒蛇猛獸，刀山劍樹，冰池火車，鑊湯碓擣，磑磨黑闇，鋸解犁耕，萬般受苦，无時暫停，永劫幽冥，不捨晝夜，苦痛之聲，衝震天地，不可忍聞，此一境罪魂无有解釋，仰望天尊特垂哀愍之心，普為救拔。天尊曰：幽冥之間，先亡後喪，一境罪人，在于陽道時，死生不避，勞力用心，自迷自執，自頑自愚，自枷自杻，自羅自網，自纏自繳，自繫自縛，自殘自害，自損自壞，自意自行，積孽甚多，數不可窮。死當諸獄，罪刑苦痛，此非地獄所招，皆是衆生自作自受。通玄真人曰：唯願天尊大慈大悲，威光暫放，下徹羅山，赦諸罪魂，出離幽暗，得證人天，歸崇大道，得見仙風。又緣在地衆生，運劫消磨，水旱災荒，兵戈盜賊，疫毒流行，兆民死傷，六道輪迴，无有休息，伏願天尊普施慈惠，廣度沉淪，出離苦趣，睹見光明。天尊曰：吾有玉闕金文，秘于玄都上館，下凡不聞，可以上消天災，中證一身，下禳鬼禍，斷絕統牽，長生久視，脫離長夜，超騰陽天，吾當為汝開釋明通道矣。

有無動靜，化生根源，陰陽混合，恍惚為門，神為化本，氣是生因，剛柔順逆，內外浮沉，含英構精，故乃化生。混沌自然，浩劫圓靈，含霄灌氣，火象開明，動極成灾，靜極成泉，陽噓陰吹，有無合元，四時長育，二氣斡旋，春木孕火，為夏紅炎，秋金育水，為冬清泉，上下相應，復化生源，五運肇闢，離合根元。陽胞陰胎，守固以神，神為化本，氣是生因，神為心本，心以意從，萬神寂靈，真氣彌盈，千原成一，共守玉瑛，陰魄洪化，陽魂秉生，九變十合，金闕翬聯，水為太一，形若含蓮，化生大神，玉好精延，太空九氣，中有玉淵，湛境納象，星斗內躔，赤明開圖，用週自然，箕迴斗歷，真氣上元，八景冥合，杳入玄泉，玄為神母，陰使陽官，有無長育，動靜洪纖，以否調泰，以地合天，左付於右，後極于先，至道之機，太空無關，真一等空，化生之鮮，化極而變，變極而玄，玄中真皇，同一太和，萬氣齊焉，白雲之門，有氣如泉，養育混源，大量玄玄。

天地未生，元氣肇始，九十億劫，三氣混淪，九十大劫，三華始分，五老補胎，三元育魂，道用神化，自然成真，太溟分分，大道隱存，倏忽應化，是生精神，神為物靈，混沌斯成，內外相合，二象淳停，以白付赤，陰陽合併，以赤付黑，胞胎乃凝，中有太虛，耀明三清，神空峨峨，元氣照明，內有靈童，出玄入青，紫胞解帶，瑩然真形，仙玄脫胎，產育神英，威儀同化，杳杳冥冥，冥中之精，至真之神，有神能光，有神能明，有神能立，有神能生，有神能榮，有神能清，建于人物，三華妙庭，紫閣朱官，胎光爽靈，潛伏瓊根，細微泰寧，中有保胎，叔火之君，中有變嬰，和菟之神，中有司男，伯華之君，中有雲房，在庭之真，男呼孟非，女呼子宜，元胎鍊就，百福來綏，保粹成真，無念元為。

太始初生，真中杳冥，无物化就，紫雲來迎，圓化歸真，黃人降靈，元老持符，三界開明，天清地寧，純陽以生，威神以靈，萬物以成，範氣左騫，彌光右盈，天垂彩耀，地踴玉瑛，乾坤靜默，洞慧洞清，景耀現明，赤甲陽旌，參尾警前，育魂利真，飛吸張奏，樂道為儔，九天八極，大劫交周，建植元命，分布九丘，太初極于陽九，太素極于陰六，為變志真，布化无憂，左嘯黃童，右迎地神，陽健陰輝，元精化一，二儀升降，和合自然，四時順德，造育忘愆，百靈協化，萬物咸昌，風俗淳厚，尊崇洞章，五行運泰，其體真常，能冥能光，能存能亡，知而行此，驅陰用陽，外榮恢範，內守天玄，內外忘機，符合真詮，元皇太極，妙道微玄，帝熙持鑰，啟闢天門，金真朗郁，流響雲鸞，玉音攝氣，靈風聚煙，紫芝育秀，結化胎仙。

天地始分，大道要妙，三才運用，五行靈蘊，周天氣者，六期為之大成，終地紀者，五歲為之小成，五行滋茂，瑞氣平正，人無夭傷，得全天年，所為吉昌，正宮正徵為太一，少宮少徵為太素，五行平正，則陰陽無剋，陽法順施，則長生不死，元化馥郁，則生死出入，羽化成仙，默合道體，五星之晶，感降真形，運氣備足，至道騰昇，五氣之運，補缺平騰，續紀延年，運極化源，知生之機，得道之本，五行昌泰，數極于九，九化為一，一化為九，滋而成一，無過不及，金木相生，水火既濟，一氣充盈，慧性生源，合和四象，九載登真，出幽入寂，化育生成，五氣安鎮，永保昇平，高天澄清，大地安榮，心向至真，咸獲登瀛，存亡受慶，十迴度人，太清寥廓，妙範氤氳，同一彌光，照玄深根，神一浮景，太華生音，三玄降伏，有炁有象，瑞相生祥，陰復陽明，太素正一，開度生圖，高上耀榮，普授天恩，碧簡鳳篆，丹策龍書，巍巍玄京，靄靄雲車，太微妙境，真聖之居。

神化無窮，炁化元極，知道顯然，正一神氣，得其妙用，坎離媾合，陰陽和平，神不離身，真氣內榮，神不離體，長生久視，內循靈境，外出塵扃，氣化齊遷，遊宴玉京，神氣相守，結化成嬰，內景調泰，金池玉霟，神識超越，一氣同昇，神乃九真，氣化九宮，元潔太素，同明妙本，得遇元功，為神太妙，為真太靈，得一萬氣，天清地寧，為道之機，為道之生，種種妙庭，真境瑛瑛，子母慶會，朝現三清，陽神為天，陰氣為泉，太極無色，太始藏詮，杳杳冥冥，天地湛然，無形無名，萬象生成，獨立太空，混合萬靈，布化無窮，生育萬有，把握溟濛，坦蕩仙宮，始見春風，朗然自應，名曰至神，三界仙人，諸天雲峰，神化週流，皆由道存，此道秘奧，得之乃真。

鍊炁變仙，最上妙道，識道亡言，太清太明，炁柔炁剛，炁方炁圓，炁沖炁達，炁鮮炁榮，言元華錡，口無惡聲，以氣合道，以道合真，百神會聚，瑞氣綿綿，五臟六腑，出有入無，玄之又玄，淒淒永永，氣化為神，五老侍衛，三元斡旋，滌蕩九醜，炁極通元，太真妙範，我炁非物，能生衆物，我炁無情，能化有情，炁為道母，炁為大神，動而為有，靜而為玄，萬物造化，智蠢賢愚，上宰下官，皆從道育，應時胎仙，洪造胚腪，隨炁所感，炁妙相傳，若亡若存，虹京瑤池，日澤蘂淵，養育贊化，瑞色高懸，神遊靜境，樂道仙源。

道本玄奧，生而不滅，久視不衰，然而無祠，洞照三界，流通死生，視之不見，聽之不聞，搏之不得，乃謂窮乎，無窮極乎無極也，論其至微，而不可欺，得其利用，溉灌天池，長育周濟，生道無遺，水底挑燈，倒行逆施，返老成嬰，達者獨馳，拙於攝養，智難管窺，汎濫淪溺，上聖垂慈，救度傾覆，與脫嶮嶬，善於取用，妙發玄機，陰日添火，五行未虧，火之彌晦，而不可損，至真之火，明粲經躔，及其電爍，光于九天，上善加佑，無黨無偏，身值劫火，火中生蓮，静防躁進，豈與物諠，陽恐陰撓，有害靈詮，達玆至邃，長育齊肩，昧者滋惑，焚和燬安，如蛾自赴，竟不迴瞻。上帝矜憫，糜爛重痊，萬不失一，達觀妙玄，陽時加火，長生自然，知斯二者，潛精內默，洞觀陽天，無生死中，真境自現，道與神合，顯應通玄，道本無為，道本新鮮，迴骸起死，以氣能元，天光入身，永劫幽玄。

妙道玄微，能兔生死，不入流浪，不居艷景，不染凡華，不歸名利，不去貪求，不起憎愛，不生妄想，不生思念，斷除死戶，能起生門，太一通靈，五行氣聚，四象齊生，黃庭大帝，真境清清，玄元真寶，灌頂充盈，浮沉上下，長保利貞，百魔束伏，群妖縮形，靜寂常寂，百神隨行，周天甲子，細審精誠，北府除記，南簡標名，左持金策，右持玉瑛，鸞鶴天仙，來往騰昇，形神安靜，浩渺開明，至道永固，三魂現靈，坎離交泰，養就仙胎，證凡朝聖。通玄真人稽首拜謝：臣等感荷慈恩，開明諦授，衆真敬禮，國泰民豐，酆幽靜默，三界歡欣。通玄真人啟白衆聖：今日幸遇師傳第授，各生虔奉，轉誦真經，功不可窮，若有得遇玉華靈文，轉念者先當清心靜意，齋沐焚香，禮拜十方，各令三過，然後面東平座，集神定志，誦經一遍，兇禍不生，誦經十遍，萬邪歸正，誦經百遍，神鬼欽承，誦經千遍，得保長生，誦經萬遍，上超九祖，下蔭七玄，終證一身，永為天宮，在世不忘，信受奉行。

汾州天寧萬壽觀，本唐之開元觀，乃閻鍊師所居之地也。鍊師發揮至德，演暢玄風，真得道之奇士也。迄今四百餘年，有唐宋批招、閻公歌詠，刊之于石，可考而知。緣兵火之後，羽衣蕭疏，皇統二年冬，道衆相顧而歎曰：寧無愧於先公鍊師乎，近聞孝義西郭有杜長春者，蓋未冠童子，牧羊得遇仙真，一夕豁然頓悟，若夢者覺、醉者醒，談說以幽微，教諭以詩詞，書翰若龍蛇，至于書符呪水以愈疾病，遠近聞其風而悅之，欲請本觀住庵行化，以光先師，使教門復振，不亦可乎！道衆咸喜，及同慕道之士，於觀後創建一庵，延以廊廡，植以松竹，就孝義邀請長春住庵行化。次年上元設醮，趨赴者僅千人，惟杜長春暇日因語道衆曰：余有太上真經一卷，未行於世，今欲傳授爾等，其經讀之，上消天災，中證一身，下禳鬼禍，救苦拔罪，長生久視，乃修真得道之旨也。道衆皆忻抃，願聞其詳，於二月真元節，設醮請經，以為信受，至三月上巳節，設醮傳授經一卷，名曰《太上玉華洞章拔亡度世昇仙妙經》，書于縑帛，約三千餘言，叙以九章，又次真人靈符神呪，付之卷末。是日香華畢集，迎詣太霄殿三清聖位前，傳讀合衆跪聽頂戴，莫不願為終身誦之者，遂命工鏤板，印造作帙，遍呈奉道之士，以廣其傳爾。