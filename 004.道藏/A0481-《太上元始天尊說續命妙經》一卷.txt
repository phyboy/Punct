爾時，元始天尊告太上道君曰：三界衆生，漂流苦海，无有解脫，汝豈忍受，宜須精勤奉行我法，普該救度。太上道君既奉告命，不敢藏情，若有衆生危厄疾病，當誦此經，稱大慈大悲大惠真人，大慈大悲救苦真人，即得離苦，長得解脫，永離嬰纏，長生益壽，老命更延，一切厄難，皆得消滅。大慈二真人，能救三界苦。放光照世間，地獄悉停住。刀山高巍巍，鑊湯飛炎炎。至心念真人，罪魂解宿冤。疾病多苦厄，非灾難可言。痛哉傷五神，真人愍悲辛。清信善男女，歸命須至心。常念二真人，離苦免憂沈。疾病消衆厄，邪魔不敢侵。晝夜心不離，解脫全爾身。勇猛發回向，同歸七寶林。