夫求仙隱遁，伏煉金丹，總有三千七百二十道，俱從此禁門而行之，萬不失一。夫十二穢皆道之所忌，值此辰為之永劫，不成丹也。黃帝幸中華丹穢，辰年、辰月、辰日，是子年、子月、子日，是十二辰，倣此不可為事，造丹不成。紫雲初成龍虎穢，迅雷發日，忌之不可成丹。日月行道穢，日月蝕日，不可掛爐固際，忌之。天龍交會穢，三月上辰日，末下旬辰日，不可為丹，忌之。北斗真行穢，正月平，旦斗批寅十二月可知。又云北斗不見不可作丹，忌之。蒼天神龍交會穢，天有赤雲及有龍形出者，不可作藥封爐，犯之如雲坼。太歲在卯，其神見申不可為丹，忌之。府藏寶器穢，古墓中無泉地、婬女地、產生室、龍居地、古湫地、古城營、古寺基、古市、古神祠、古獄、古窑地比等處不可為，忌之。天地流星穢，古仙聖所居之處不可作丹，忌之。陰陽交會穢，春丁卯、夏甲午、秋庚申、冬壬癸作丹忌之。玉女追遊穢，每六丁日是不可作丹，忌六丁女也。有色穢，日有朝霞，作丹忌之。天魔戰血穢，石鼓鳴如地雷日忌之，地神驚奔不安靜而後鳴七日不得作藥，流入黃泉，化飛盡矣。右件忌穢，無問大小金丹藥物，切宜慎之，又以丹華印，印諸藥泥塗房室，并物無令五辛產女、雞犬入室，慎之又慎。