《易》有漸卦，老氏有漸門，人之修真達性，不能頓悟，必須漸而進之，安而行之故設漸門。一曰齋戒，二曰安處，三曰存想，四曰坐忘，五曰神解。何謂齋戒？曰：澡身虛心。何謂安處？曰：深居靜室。何謂存想？曰：收心複性。何謂坐忘？曰：遺形忘我。何謂神解？曰：萬法通神。故習此五者，曰五漸之門。先了一，則漸次至二；了二，則漸次至三；了三，則漸次至四；了四，則漸次至五，神仙成矣。

齋戒者，非蔬茹飲食而已；澡身者，非湯浴去垢而已。盛其法在節食調中，磨擦暢外者也。夫人稟五行之氣，而食五行之物，而實自胞胎有形也。呼吸精血，豈可去食而求其長生！但世人不知休糧服氣，道家權宜，非永絕粒食之謂也。食之有齋戒者，齋乃潔淨之務，戒乃節身之稱。有饑即食，食勿令飽，此所謂調中也。百味未成熟勿食，五味太多勿食，腐敗閉氣之物勿食，此皆宜戒也。手常磨擦皮膚溫熱，去冷氣，此所謂暢外也。久坐、久立、久勞役，皆宜戒也。此是調理形骸之法，形堅則氣全，是以齋戒為漸門之首矣。

何謂安處？曰：非華堂邃宇、重摑廣榻之謂也。在乎南向而坐，東首而寢，陰陽適中，明暗相半。屋無高，高則陽盛而明多；屋無卑，卑則陰盛而暗多。故明多則傷魄，暗多則傷魂。人之魂陽而魄陰，傷於明暗，則病疾生焉。此所以居處之室，必使之能向天地之氣。若亢陽之攻肌，淫陰之侵體，豈不傷哉！修養之漸，倘不法此，非安處之道。故曰吾所居室，四邊皆窗戶，遇風即闔，風息即開；吾所居座，前簾後屏，太明則下簾以取其內映，太暗則捲簾以通其外曜。內以安其心，外以安其目，心目皆安，則身安矣。明暗尚然，況太多事慮，太多情欲，豈能安其內外哉！故學道以安處為次。

存謂存我之神，想謂想我之身。閉目即見自己之目，收心即見自己之心。心與目皆不離成身，不傷我神，則存想之漸也。凡人目終日視他人。故心亦逐外走；心終日接他事，故目亦逐外視。營營浮光，未嘗複照，奈何不病且夭耶？是以歸根曰靜，靜曰複命，成性存存，眾妙之門。此存想之漸，學道之功半矣。

坐忘者，因存想而忘也。行道而不見其行，非坐之義乎？有見而不行其見，非忘之義乎？何謂不行？曰：心不動故。何謂不見？曰：形都泯故。或問曰：何由得心不動？天隱子默而不答。又問：何由得形都泯？天隱子瞑而不視。或者悟道，乃退曰：道果在我矣！我果何人哉？天隱子果何人哉？於是彼我兩忘，了無所照。

齋戒謂之信解，安處謂之閑解，存想謂之慧解，坐忘謂之定解，信、定、閑、慧四門通神，謂之神解。夫神之為義，不行而至，不疾而速，陰陽變通，天地長久，兼三才而言謂之易，齊萬物而言謂之道德，本一性而言謂之真如。入四真如，歸於無為。故天隱子生乎易中，死乎易中，動因萬物，靜因萬物，邪由一性，貞由一性，是以生死動靜邪貞，吾皆以神而解之。在人謂之人仙，在天曰天仙，在地曰地仙。故神仙之道，同歸一門。