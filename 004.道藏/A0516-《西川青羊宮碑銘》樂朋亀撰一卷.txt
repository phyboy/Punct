原夫八十一天，比太上之半壽。六百萬歲，當元始之初年。道渺邈以難窮，體希夷而莫究。在無象無形之內，居太初太易之前。龍漢之劫再成，鳳紀之文未立。藏萌牙於浩素，隱根榦於龐鴻。二神贔屭以俱來，鑿開造化。三氣氤氳而互進，樸散胚渾。元黃流而未凝，清濁分而乍結。日月星辰之內，化出靈宮。川源山嶽之中，變成洞府。則知道為萬氣之祖，德淡百物之宗。以二儀兩曜為子孫，以五行四象為枝葉。當其洪肇先啟，紫極後成，仰其高而彌高，考其上而無上。八公皓首，當時之未有乾坤。九老白眉，厥後而初生天地。探至真之理，臻大道之元。列仙之境界延洪，上士之齒齡逾遠。以六千春為兩月，尚歎浮生。以七萬歲為二年，仍嗟短景。智者見之謂之智，仁者見之謂之仁。和光而眾曜皆慚，挫銳而攢鍭盡碎。元珠匪纇，真璞無瑕。學而知之者為中，生而知之者為上。三君五老，睹兆人如醯雞。七聖九皇，視百姓為芻狗。煦千古而冰釋，成眾善而泉流。至明若蒙，蒙間而萬物俱照。大巧若拙，拙中而萬事皆成。為於不為，用於無用。黜口爽於五味，杜耳聰於八音。忘象忘言，易脫一時之屣。無關無楗，難開眾妙之門。九萬靈仙，聚集於一毛之孔。三千儒術，荒蕪於獨角之端。故知道儒二門，經綸一揆。立清淨為理，體虛無為師。以上天為大車之輪，以列宿為大車之輻。駕之以乾馬之馬，挽之以坤牛之牛。搬運無為之功，覆載自然之道。光而不曜，養正於蒙昧之中。簡而能廉，修真於仄陋之內。不可得而疏矣，離之而匪遙。不可得而親焉，用之而逾遠。不可退而讓，不可進而求。被褐懷玉之人，美之又美。罔象求珠之士，斯焉取斯。移世界而入壺中，吞維摩方丈之室。縮地形而藏術內，掩悉達王舍之城。有道之根，修作立天之址。無名之樸，標為鎮化之元。三千威儀，恭謹於文風之教。五百戒行，肅清於釋氏之門。張天為弓，調之以陰陽寒暑。直道知矢，激之以春夏秋冬。一夫用之而無餘，兆人用之而不竭。日窟月窟，隱身而曾作穴居。南溟北溟，遁跡而聊遊水府。桃源蓬島，從古有而今存。槐市杏壇，見朝榮而暮落。仙圖秘密，五千載而三傳。聖道靈長，百萬年而一代。容易而學之者，似紐石以為繩。侮慢而求之者，如鑽冰而待火。絕巧棄利，顯微闡幽。坎離震兌之宮，宮內而咸居羽客。東西南北之鬥，鬥中而皆住真仙。身駕德車，輪轉於混茫之外。手持壽柄，指揮於開闢之前。寂爾無營，澹然自得。化其不化，則萬化而皆成。生其不生，則群生而盡遂。虛懷待物，曠意承時。藏泰山於秋毫之中，秋毫仍大。納昆侖於黍米之內，黍米猶寬。大象無形，五嶽空空而立也。大信不約，四時默默而行焉。真宗之教皆成，不宰之功益著。太上金闕元元天皇大帝，則我巨唐之高祖。按《國語》曰：自周平王七載洎於秦，至開元聖文神武皇帝，即三十六代之聖孫，赫赫日苗，布蔭於普天之下。明明國葉，垂芳於率土之濱。當其幽原既開，九氣陶蒸而未已。元化大闡，六虛流轉而勿休。設不二之教門，稽真一之宗本。浩風吹海，三回之重作飛塵。劫火銷山，五度之卻為平地。先逍遙於青運，青運既周。後汨沒於赤明，赤明復畢。九十九萬億歲，貯在彈丸。五千五百重天，藏於卵殼。殷高宗御極之際，周文王演易之初。神光流入於瓊胎，瑞彩結成於金骨。不坼不副，誕彌於八十餘齡。降瑞降祥，過期於二萬餘晝。足蹈不滅之理，手握長生之文。包乾裹坤，把日捉月。額列參午，頂荷圓穹。耳開三門，鼻立雙柱。白血紫腦，蒼肝青脾。項引三十五光，齒含四十八貝。七色青蓮而隨步，千年白鹿以呈休。桑田變而雙檜不彫，江河枯而九井不竭。苦縣賴鄉之裏，靈跡長存。陳國渦泉之濱，神蹤不泯。七百弟子，指扶桑為故林。九五帝君，開日宮為舊館。詳其元始，稽彼厥初。俯窺溟涬之前，下視渾淪之後。隨機設教，作九古之楷模。應變無方，為百王之軌範。若乃歲起攝提，肇開氣象，一十三聖之踐祚，萬八千年之應圖。我太上聖祖應運降跡，與天皇為師。上清下濁之初開，相離未遠。六合八紘之乍坼，相去未遙。正方圓上下之形，定洪荒樸略之狀。川新融而水仍晦，山始結而石未堅。種天上之白榆，初生曆曆。植月中之丹桂，乍出依依。配四海於四神，付五行於五帝。是時乾象猶低，坤形仍薄。立極定位，敷化建功。我太上聖祖屑跡下降，與地皇為師。分配剛柔，制定寒暑。地增博厚，天益高明。聖力難窮，神功靡測。萬木甲坼，萬草勾萌。羽族毛群，區別於兌離之位。介蟲鱗類，支分於坎震之宮。四溟之水皆空，未生魚鱉。五嶽之形俱靜，未吐雲霞。已逾清海之年，又離清海之歲。二聖既理，四表生光。我太上聖祖博施濟眾，與人皇為師。三百六十之川，初分血脈。萬一千五百之策，乍配偶奇。三壬三乙之神，離胎於水木。六丙六辛之將，出孕於火風。一百五十六代，四萬五千餘年。始稱通元天師，再號金闕帝君，三名盤古先生。洎乎庖羲氏之王天下也，我太上聖祖以道宏濟，降跡為師。仰觀圓蓋之文，俯察方輿之理。教之以畫八卦，指之以分三才。助之以造書契之文，制之以代結繩之政。典墳自我而出，經籍自我而生。以佃以漁，蓋取明離之象。一索再索，用乎出震之功。鳳凰呈瑞於帝庭，龍馬負圖於河洛，享國一萬八千歲矣。洎乎連山氏之王天下也，我太上聖祖救時屈已，下為帝師。付之以五運，分之以四時。助之以正萬機，明之以辨百穀。變飲血茹毛之化，移蕢桴土鼓之音。毀穴焚巢，上棟下宇。範金合土，燔黍擘豚。制耒耜以濟兆人，作陶冶以利萬物。天雨粟以呈瑞，地芸稼而彰稔。農食嘉穀，山出器車。洎乎有熊氏之王天下也，我太上聖祖隱身於崆峒之中，放心於杳冥之外。帝乃親降輦路，禮展師資。能摳衣以趨隅，遂屈膝而問道。當是時也，榆罔淩虐，蚩尤作亂。化魚鱉為兵士，以助王師。變雲霧為神祇，潛扶軍陣。能弭兵於涿鹿，致偃戈於阪泉。東遊青邱之鄉，北到洪堤之境。受丹經於王屋，登蒼冥於鼎湖。屈軼既生，螢莢復出。若非大道，孰可致斯。洎乎金天氏之王天下也，承姬水之源，襲熊山之錄。告天類帝，纘緒守文。我太上聖祖乘九龍之輦，降以為師，號太極先生。說莊敬之典，教之以順時迎氣，昭配神明。禋於六宗，秩於群望。乾乾翼翼，得禮之宜。羽族呈休，命之以鳥官為理。分布九鳸，以統八司。景合璧以表靈，鳳銜圖而示貺。悉由至道，彰此帝模。逮至高陽氏之王天下也，我太上聖祖教之以解紛塞兌，治國安民，滌蕩九黎，陟明八凱。有龍野紫髯之凶醜，有蛇身赤髮之巨魁。力拔不周，首觸山碎。天低西北，致日月之西行。地亞東南，使江海而東注。追呼六甲，役禦百靈。訓之以微言之經，教之以大順之道。乘元虯之迅駕，或適幽陵。禦素螭以遐遊，或臻蟠木。觀吾仙柰，萬年而一度開花。睹我靈爪，四劫而一回結實。及乎高辛氏之王天下也，我太上聖祖敷道布化，下濟為師。譚黃庭之妙言，隱日遁月。稱綠圖之嘉號，遷邑移城。制九州之名，作六英之樂。封勾芒以佐蒼帝，敕蓐收以翼白方。示岱嶽而印金泥，照寰區而開玉鏡。飲大活之井，遊不夜之鄉。燔青鸞之膏，充下仙之次饌。擘黃騏之脯，為上客之珍羞。逮至陶唐氏之王天下也，我太上聖祖暫垂至理，下降為師，講元德之經，道已匡於元化。應丹靈之瑞，名冀列於丹邱。和煦清風，不作鳴條之響。雍熙黃髮，時聞擊壤之聲。庖廚之肉脯自生，胾肴失味。山谷之醴泉潛湧，麹蘖無功。達四聰以辟四門，立五事而敷五教。披鹿裘以食糲饌，端拱於土階。掛鶴氅而飲流霞，凝思於瑤圃。有虞氏之王天下也，我太上聖祖譚無為之理，講離合之經。三苗克悛，四罪咸服。百揆時序，五典慎徽。懷明神之珠，賜昭華之玉。眉與發等，表踐祚之嘉祥。壽與天齊，彰延齡之景福。甄一十六相，用二十五臣。致百辟以協和，如魚在水。感兆人之歸湊，如蟻慕膻。化靈氣為天書，何勞筆力。結卿雲為寶殿，不假人工。夏後氏之王天下也，我太上聖祖克匡王道，爰作帝師，譚德戒之經，行為國之法。櫛沐風雨，刊槎山林。成九年理水之功，為四載勤王之業。卑宮陋室，盡力於溝洫之時。襤服縷衣，飾身於黻冕之禮。導馬頰而奔流行箭，鑿龍門而迅激桃花。救兆庶而皆免為魚，濟陸土而永非成海。胸羅玉鬥，掛天文之在躬。手展瑤圖，懸國命之由己。故知大道者三教之冠冕，上德者百聖之宗元。成湯氏之王天下也，我太上聖祖權離左極，下為王師，說長生之經，體自然之道。去三面之網，開一目之羅。獸遠逝而莫縈，禽高翔而不罥。引萬方而罪已，數六事以責躬。話之以八素七真，講之以六虛十訣。千歲桃花之蜜，味掩朱漿。九垓薤葉之蔬，滋沾紅露。乘三光而電轉，駕六氣以煙騰。窺海瀆如涓涔，視嵩衡如繭栗。餐風飲露，跨空攝虛。以十洲為少遊之宮，以六極為暫別之館。驅徭中士，役試上仙。素髮一莖，懸起萬斤之石。綠筠數尺，變成百丈之龍。得之者七祖超昇，失之者一身迷誤。必在堅修慎習，棄苦忘辛。可以陶冶二儀，埏埴九土。青羊肆者，按《本紀》則太上元元大帝第二降生之所。自殷道否閉，周德淩夷，陸海沸騰，百川振動。山鳴穀吼，雨嘯風號。曆藏史以同塵，棄柱下而隱跡。東離魏闕，西度函關。乘青牛宛轉之車，駕白鳳逍遙之輦。徐甲執禦，從仙帝以爰來。尹喜占風，知道君之必至。暫別而三千甲子，曾作赤童。相逢而八百年齡，永依黃老。潛傳妙訣，暗付微言。重為千日之期，再結一時之會。暫朝元始，卻上天中之天。永奉宗師，重歸象外之象。開寒靈之丹殿，登眾寶之瓊台。坐紫金之床，憑碧琳之機。太清仙伯，仗星光錦文之旗。太極仙翁，執月華命神之節。皆拜手稽首，以心觀心。於是敕青帝之青童，化羊於蜀國。乘紫雲於紫府，降瑞於王宮。將停不嗄之聲，須及來斯之乳。俄聞喜至，頓止嬰啼。爰初從赤子之聲，卻變白頭之士。頃刻而身餘十尺，須臾而麵放五光。頭戴七曜玲瓏之冠，肩垂九色離羅之帔。衛士逾億，從仙成群。感十方之眾真，遍滿寥廓。應八表之瑞氣，充塞虛空。香散九微之煙，花飛六出之雪。將離蜀土，欲化胡風。遠適流沙，長移獷俗。及身毒罽賓之國，教頭陀阿柱之王，恣剛強愎戾之心，起烹焚鏨刺之意。巨錡然湯以沸地，我則入之如涼泉。積薪烈火以連天，我則坐之如紺霧。挾白挺者觀如蓬草，持赤刃者視若鉛刀。四天之兵眾俱來，聲喧霆霹。萬里之神威共護，力轉山河。八十一種之獯戎，皆歸清化。二千餘國之獷悍，永革昏風。俗既變矣，道既成矣。分身作佛，濟如來千劫之功。降跡為師，救王者萬機之務。至若銅渾測運，玉曆推禎。天七五而一三，及九乃滿。地八六而二四，到十乃盈。變通陽九之災，窮研百六之數。雖宓羲軒昊之代，無以免斯。高辛唐虞之朝，不能避此。粵以廣明元祀，歲在上章，月當大蠟。巨猾開釁於天邑，渠魁俶擾於國步。兵纏九野，群臣咸議於省方。蛇起陸風，四嶽齊迎於巡狩。長鯨呀口，聞欱灃吐鎬之聲。封豕橫牙，衝列刃攢鍭之隊。牛蛇未搏，食吾黎庶之膏。象蟻未除，穴我樓台之地。塵蒙華蓋，盜梗天衢。九龍齊駕於雲輿，玉輪西轉。萬乘同回於坤軸，金闕南開。涉水則波神捧舟，登陸則地祇扈蹕。太元城內，化出行宮。濯錦江邊，權安正殿。執玉帛者數盈萬國，列鵷鷺者位滿千官。雞林之郡來朝，鼇山解纜。鶴拓之城入貢，象駕來王。當戎夷率服之辰，誠文軌混同之日。苗人未格，方資益讚之謀。扈氏延誅，正賴允師之力。熊韜豹韜之將，俯立軍功。龍角羊角之山，可追聖瑞。二十八化，猶乘白鶴而來。一百六災，必跨蒼虯而救。潛扶宗社，幽讚子孫。赤光照灼於庭台，太平顯兆。紫氣晶瑩於梅篠，元吉尢彰。稽彼變通，明茲感應。尋其靈跡，果獲寶瓶。上有古篆，文曰「太上平中和災」。於是驗其六字，表此百祥。擊之節聲類鳴璆，觀之則狀如宏璧。曆周秦魏漢之代，玉篆仍新。經晉宋梁隋之朝，銀鉤不故。藏諸韞櫝，秘其緘縢。克盛皇猷，顯標青史。歲代綿邈，疆井變移。舊址苔封，古壇蕪沒。仙鄉故里，半落俗家。真境餘風，惟殘瓦礫。枯鬆夜月，稀聞元鶴之聲。暮草秋煙，空聽莎雞之響。當時雲洞，多隱狐狸。昔日芝田，盡生禾黍。遐追靈跡，顯驗休禎。皇帝特下明詔，創造靈宮。恩賜內外，行用庫錢二百萬。爰徵班匠，乃速厥功。於是木神選材，九層重構。地祇獻土，百堵俱興。水伯進泉以為池，山靈走石而作礎。巍峨雲閣，乍似化成。岌嶪霞堂，初疑湧出。簷張羽翼，棟壓虹。粉壁霜凝，丹楹火亙。窗籠倒景，戶辟長霄。塑像新成，儀形乍降。神情欲語，似講五千之文。意貌將行，遠化十方之士。金爐芬馥，寶傘回旋。乍睹出檻之羊，猶疑跪乳。初觀如練之馬，尚慮嘶風。庭翦蓬茅，重生瑤草。園除萱槿，再吐瓊花。岡阜崔嵬，樓台顯敞。齊東溟圓嶠之殿，抗西極化人之宮。牽劍閣之靈威，盡歸行在。簇峨嵋之秀氣，半入都城。煙粘碧壇，風引清磬。故得五老下降，四真俱來。畫地而成其江湖，撮土而作其山嶽。坐致風雨，可以倒洛傾河。立起雲煙，可以反晝作夜。化草木以成軍旅，變士馬以成叢林。如斯出師，豈惟百勝。如斯伐叛，何啻七擒。是以天災流行，盡彼盈虛之理。曆數倚伏，稟其否泰之宜。左慈呼召於神兵，鞭笞群盜。許遜指揮於力士，翦蕩狂妖。所以陰騭兆人，彌綸萬里。祁瞞丹水，累陳馘告之功。牧野昆陽，累獻遺俘之捷。戈甲耀乎八水，營壘塞乎四郊。陣勢雲橫，軍聲雷動。血灑空而驟雨赤，沙漲野而飄雲黃。困獸摧牙，長蛇畏尾。效鄾人之宵潰，觀楚幕以晝空。德均而義士致身，氣直而王師難老。度日而長鳴金鼓，曾不告勞。終年而不解鐵衣，未嘗言苦。既而鳳城光復，龍德昭明。枉矢當弦，穿月之功奚用。長竿在手，撞天之勢何為。遂至修鯢脫泉，狂兕入匣。師道運末，斷領於赤心之徒。祿山數窮，劈腹於蒼頭之輩。況逆巢幹紀，悖氣淩空。鳴螻蟈七百餘齡，聚豺狼數十萬眾。傷殘九土，淩犯二京。蓋因祝天網以緩誅，布仁風而寬戮。遂偷生之五載，並除惡於一時。蚩尤之塚既成，堅埋鐵額。長狄之喉已斷，永戢雕戈。立此神功，實資道力。我太上金闕元元天皇大帝為天地父母，作帝王宗師。曆教三皇，皆萬八千歲。候乎四氣交會，五運合同。國位永付於子孫，聖祚上齊於日月，克紹萬八千之歲矣。我高祖神堯皇帝應天受命，曆數在躬。以鄉觀鄉，去仙鄉之無遠。上德不德，增帝德以彌高。輟九尺之班符，封山印海。追八景之仙輅，輾霧盤雲。負扆垂旒，當陽闡化。我太宗文武皇帝握乾闡坤，修文偃武。大禮無體，百禮而盡執根元。大音希聲，一聲而振動金鼓。天錫勇智，縶虎豹如束芻。神助皇威，跧蛟螭如結蚓。還真返素，遊藝依仁。以無繩為繩，縛六雄與五霸。以不器為器，籠四海與九州。然後爭於不爭，則戰爭而永息。欲於不欲，則嗜欲而長消。方士眾臻，真公來格。安期之棗異狀，大若匏瓜。園客之繭殊形，磊如盆盎。垂衣一百五十代，享國一萬八千年。伏惟聖神聰睿仁哲明孝皇帝陛下克紹丕圖，統茲大業。心懸壽鏡，身享福庭。帝道中興，國根深固。永保神器，長正皇綱。虎牙將軍，領八千之勇士。龍頭元帥，提百萬之精兵。永以鎮定區中，永以削平天下。巨鼇斃而形軀塞海，長鯨戮而鬐鬛插天。或炙或焚，盡千山之木。以烹以飪，竭五湖之泉。紫焰腥膻，青萍膏血。襖日墮落，孛星隕墜。蒼旻開豁，黑氣消亡。獻巨逆之三顱，告行朝之九廟。耀武威於英代，立京觀於神州。歲越大椿，年逾巨浸。天眷北顧，備法駕以返堯庭。帝澤東流，乘仙輿而懷魏闕。集群牧以頒瑞，朝諸侯於明堂。摭逸搜沈，興滅繼絕。八龍雲篆，降禹稷之天書。二武聖文，炳商周之帝德。中階平而國泰，至德正而時雍。成寶祚之神功，由太上之聖力。端拱垂衣，恭已正南面而已矣。劍南西川節度使太尉兼中書令潁川郡王陳敬瑄，夏日高懸，吐赫曦之可畏。德星永聚，實祥瑞以明標。遙辟龜城，遠迎龍駕。獻璿璣以酌大化，如轉碧天。移蓬萊以作行宮，似離滄海。郭琪扇搖於行伍，阡能搔動於山林。韓秀昇聚蚊為雷，陽師古積螢鬥日。生擒者有同縛鼠，誅戮者無異刲羊。舞百獸於庭前，堪標玉牒。役五丁於麾下，可碎鐵山。雖文翁武侯之才，蕭猷王璿之策，未可與儔。昔韋南康鎮成都，二十餘載。郭汾陽為輔弼，二紀在朝。比其勳庸，量其惠化，則請留九閨之儲，一裘之歲，未為多矣。耀陳氏劍南之政，掩裴度淮西之功，具載典彝，永光勳績。行在都指揮使左神策軍中尉十軍軍容田令孜，昆岡玉柱，獨力扶天。大華金蓮，張心捧日。佐聖而出，為國而生。有逾千越萬之才，有聞一知十之智。曖然和氣，助青帝發生之仁。卓爾高情，仰素王垂訓之道。觀帝符而五賊皆見，握人鏡而萬象難逃。聰可聽其無聲，明可察其未關。弼時立德，開國承家。賞罰無私，九土之諸侯懷惠。恩威普度，十軍之將帥歸心。克已推誠，虔心奉道。古原層構，敬之而無異丹台。舊貫規繩，仰之而如昇白日。禮無上之帝主，事威儀之法王。神獸八千，衝犀象如螻蟻。天丁三億，轉海嶽如萍蓬。周尚父之成功，身居第一。漢酂侯之著績，才獨無雙。鏤鼎銘鍾，紀勳頌德。左僕射平章事蕭遘，器業絕倫，神秀貫古。筆海壓淮湖之浪，學山淩衡霍之峰。天植國楨，文滋相業。一匡皇化，八秉洪鈞。函丈之間，布奇兵之億萬。跬步之內，安率土之蒸黎。黃鶴頻鳴，雖召公之可控。青牛不喘，或邴吉以難知。吏部尚書平章事韋昭度，宗廟重器，社稷令臣。當昴位以星懸，鎮台階而山立。蘊珪璋特達之德，植鬆筠貞固之心。窮訓典以立心，正風正雅。調鹽梅以味道，肥國肥家。仲父上公，空就九三之位。大臨檮戭，虛垂二八之名。兵部尚書平章事裴澈，澤馬表瑞，天驥呈祥。雄節貫時，清風滌俗。銀漢橫空而高朗，玉繩垂象之英華。學川則四瀆波瀾，書林則五鬆煙雨。正氣凜於朝野，直道貫於羊腸。自輟職瀛洲，登庸昭代，重持傅說之舟楫，再秉皋陶之鈞衡。皆磨智刃而裁莽腰，盡淬文鋒而刳卓腹。內飛龍使楊復恭，甲門華胄，鼎族令名。三教精通，九流澄澈。體物則左張卻立，緣情則鮑謝推先。論昆仲而八龍掀鬐，談經史而五鹿折角。秉樞衡於累代，貫名氏於百家。稟吳季劄之仙姿，抱孔文子之敏惠。青山蘊玉，發群岫以光輝。綠水懷珠，起一川之晶彩。內樞密使開府儀同三司苗允禮，四瀆比位，五星炳靈。清掩玉壺，義輕金諾。智圓若月，長垂助日之光。辯注如川，每湊為王之海。秉氣正直，執心溫恭。王佐宏才，帝臣重器。當軸而身回地紀，持樞而手正天文。宿稟道門，素欽直教。信言不美，常行質奏之詞。法語可尊，每契和平之理。內樞密使驃騎大將軍李順融，三傑挺生，千山發秀。元禮龍門之峻，慶及令孫。少君鶴駕之高，福茲靈葉。掌萬機之密務，濟一國之黎人。公清而水鏡含虛，正直而朱繩讓美。博學則邱墳著績，操觚則錦繡成文。實腹守真，棄百慮於襟懷之外。虛心待物，納八荒於方寸之間。監軍使驃騎大將軍兼三川制置都監劉景宣，景宿呈祥，卿雲布彩。風骨俊邁，才量宏深。淮南王之瓊林，驂鸞不遠。河上公之蘭友，跨鶴非遙。讚護克勤，勳庸永著。左街威儀明道大師尹嗣元，大仙靈苗，高族茂葉。太上元元之上足，文始真君之哲孫。七歲悟道，十三逢師。紫玉之骨將成，終遊閬苑。黃書之文已窮，即上朱陵。道士李無為，國源清派，天葉芳陰。真訣千里，窮研咸達。仙經萬卷，諷覽無遺。皆同在師門，結為道友。三天鳳璽，化靈氣以成書。一粒龍丹，駐童顏而度劫。星冠月帔，上禮於元皇。虹轡雲輿，前朝於大帝。金蠶五斛，暗吐仙絲。瓊節一雙，遙迎真侶。自昔忠臣明主，咸理國以昇天，應曆運以救時，蘇生靈而畢績。少昊顓頊，皆上紫微之宮。君奭太公，俱乘碧霞之輦。其宮室牖戶，台榭池塘，似雲霧之結成，如丹青之寫出。七十二之福地，三十六之洞天，神仙之窟宅相連，以青城為戶牖。真境之風煙不雜，以嶓塚為壇台。可以濟渡四迷，開宏七部。仙衣非制而自有，豈假紉針。仙車不駕而自行，曾無轍跡。九重天上，白玉為京。知雉城中，黃金作殿。披袞服而身掛日月，戴冕旒而坐鎮乾坤。天綱正而四氣和，國步安而三元序。手執長生之柄，制定白駒。心藏要道之根，控乘赤鯉。況乎代變時遷，綿曆於三千餘歲。建邦立國，崢嶸於四萬餘年。門巷新成，人煙漸熾。當時闤闠，仿佛如存。今日宮庭，精新尢盛。七色鳳輦，駕幸仍頻。九班龍輿，巡禮彌敬。太虛天館，常開不夜之門。天極福堂，永對長春之景。氣連碧落，光掩赤城。臣職忝禁林，身叨詞客。涉儒海而素淺，渡文河而不深。董仲舒五彩之蛟，稀來筆下。楊子雲三清之鷃，少到毫端。愧無黃絹之才，難紀紫煙之瑞。詞曰：洪源肇開，浩劫無際。恍惚大道，希夷象帝。太初既隱，太始來繼。元黃在殼，清濁未蛻。天地之前，億千萬歲。山比我久，如電之逝。海比我大，如絲之細。與釋比較，空門永閉。與儒並功，章甫無勢。昭德塞違，解紛挫銳。設教隨機，應變無滯。三皇益明，五帝增睿。率土皆泰，群生咸濟。樓觀發軔，函關掛彗。罽賓闡化，身毒布惠。無狀之狀，無聲之聲。去莫可送，來莫可迎。強字之字，強名之名。太虛之上，黃金為城。杳冥之外，白玉作京。煥赫六極，牢籠八紘。萬國同酌，百壑咸傾。莫得而竭，莫得而盈。淺而行者，長居利貞。深而行者，永致太平。凜凜烈氣，化作天丁。鬱鬱勁草，變為神兵。火刀電耀，霜劍虹明。莧戮封豕，瓜剖長鯨。地古風變，俗阜時清。年代綿邈，歲月崢嶸。新宮是建，永觀厥成。赫赫高祖，明明聖孫。開鑿造化，刳剔胚渾。把捉日月，包裹乾坤。鸞蹌鳳跱，虎步龍蹲。鳥卵之中，可納穹旻。黍粒之內，能藏五賊。塵波澄澈，智浪淵淪。迷羅自解，瑩鏡難昏。萬象俱盡，惟道獨存。三教爭長，惟道獨尊。心藏五賊，國靜九門。逢逢諫鼓，汛汛衢樽。五方入貢，八表爭奔。車徒川騖，租賦雲屯。巍峨玉皇，煥赫金籙。靈宮八海，水府四瀆。堯湯寶位，舜禹天祿。巨寇梟殄，神州克復。去召千神，來臻百福。天轉碧輪，地旋黃轂。獻玉十玨，貢金九牧。寒暑運行，禎祥倚伏。害蛟斃刃，狂兕殪鏃。軒鏡在握，殷繩當木。瓊台九層，銀蠶五斛。手指青牛，身騎白鹿。洞啟括蒼，天開王屋。皇根國葉，帝宗天族。明堂端拱，元臣啟沃。四海萬方，無思不服。九虯夭矯，雙鳳回旋。鶴駕清漢，鸞驂紫煙。累行盈百，積功滿千。丹瓊樓高，上接九天。碧玉壇峻，下降八仙。犬吠蓬島，龍耕芝田。地有謙道，東走眾川。人居上德，南禦群賢。大活之井，長生之泉。延洪聖祚，萬八千年。鶴涅不緇，烏非染黑。然於自然，得於自得。何以發蒙，內辨其惑。何以開悟，中修其式。如車指南，似星拱北。隱見無常，變化不測。大象難包，二儀益塞。大智難展，六合陋仄。長生之柄，永壽之域。朝服刀圭，暮生羽翼。廟獻三顱，風清萬國。靈觀新構，群仙來格。瓊宮寶台，玉書金策。豐碑嶽立，巨龜鼇逼。詞惟頌美，文匪誕飾。鸞鶴翹蹲，龍蛇騰擲。紫氣氤氳，赤光歙。七聖握圖，九皇執敕。梵宇無光，儒宮失色。端冕明堂，垂旒御極。運齊三五，慶延萬億。開闢寰宇，咸仰道德。永致中興，皆從帝力。