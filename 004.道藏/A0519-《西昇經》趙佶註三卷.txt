老君西升，開道竺乾；號古先生，善入無為；不終不始，永存綿綿。是以升就，道經歷關。關令尹喜見氣，齋待遇賓，為說道德，列以二篇。告以道要，雲道自然；行者能得，聞者能言。知者不言，言者不知；所以言者，以音相聞；是以故談，以言相然。不知道者，以言相煩；不聞不言，不知所由然。譬如知音者，識音以弦；心知其音，口不能傳；道深微妙，知者不言。識音聲悲，抑音內惟，心令口言，言者不知。

道深甚奧，虛無之淵；子雖聞道，心不微丹。所以然者何？書不盡言。著經處文，學以相然；子當寶之，內念思惟；自然之道，不與子期。喜則稽首再拜：敢問學之奈何。

善為書術者，必綏其文；善論達其事者，必通其言。勉而勤之，得道矣。為正無處，正自歸之；不受於邪，邪氣自去；所謂無為，道自然助。不善於祠，鬼自避之；不勞於神，受命無期；無進無退，誰與為謀；為是致是，非自然哉。喜則稽首：今聞命矣。

慎而行之，寶而懷之。吾將遠逝，不期自會。尹喜受言誠深，則于關稱疾棄位，獨處空閒之室，恬淡思道，歸志守一，極虛本無，剖析乙密；覼縷妙言，內意不出；誦文萬過，精誠思徹；行真歸身，能通其玄；論無極之原，故能致神仙。

老君曰：道象無形端，恍惚亡若存。譬如種木未生，不見枝葉根；合會地水火風，四時氣往緣；氣為生者地，聚合凝稍堅；味異行不等，甘苦辛鹹酸；氣行有多少，強弱果不均。同出異名色，各自生意因。從是異性行，而有受形身；含養陰陽道，隨所倚為親；生道非一類，一切人非人；本出於虛無，感激生精神。譬如起音者，掇弦手動傳；宮商角徵羽，口氣呼吸元。身口意為本，道出上首元；本靜在虛靜，故曰道自然；五音所動搖，遂與樂色連。散陽以為明，布氣成六根；從是有生死，道遂散佈分；去本而就末，散樸以澆淳；道變示非常，欲使歸其真。

告子生道本，示子之自然；至於萬物生，情行相結連。如壞複成，如滅複生；以成五行，陰與陽並；輾轉變化，遂為物精。吾思是道，本出窈冥；愚不別知，自謂適生；子無道眼，安知生靈。天地人物，虛無囊盈；一從無生，同出異名；是亦本非，在所用正；所字非字，乃知其誠；當與明議，勿與愚爭。子取正教，勿信邪聽。何以知邪？子為物傾。何以知愚？不察言情。為道問道，為經問經；問不本末，知愚冥冥；但知求福，不知罪嬰；但知養身，不知戮形。嬰兒之姿，貴養厚敦；忽無就形，知非常生；無履大白，可令永存。有何妙意，乃欲相傾；父子恩深，不是相聽，勿複噭慨，遠近笑人；掩惡揚善，君子所宗。

邪教正言，悉應自然；故有凶吉，應行種根；如有所受，種核見分。道別於是，言有偽真；偽道養形，真道養神；真神通道，能亡能存；神能飛形，並能移山；形為灰土，其何識焉。耳目聲色，為子留愆；鼻口所喜，香味是怨；身為惱本，痛癢寒溫；意為形思，愁毒憂煩；吾拘於身，知為大患；觀古視今，誰存形完；吾尚白首，衰老孰年？吾本棄俗，厭離世間；抱元守一，過度神仙。子未能守，但坐榮官；子能不動，神靈得安；子能捐欲，舉事能全；子能無為，知子志堅。今為子說，露見敷陳；散析剖判，真偽別分；子當諦受，重道因勤。道為明出，經為學先；授與能行，不擇富貧；教化與樂，非有疏親；取與能行，文與其人；學爾教爾，不失道真。

天地與人物，本皆道之元；俱出於太素，虛元之始端；仿佛之精光，微妙之上玄。譬如萬里坑，下有淡流泉；視之甚濁微，徹見底沙難；窈窈而冥冥，不知所由然；亦如終逝者，不見其靈魂；淳陰共和合，陽不能顯分。過往與甫來，視譬以見前；尚不能了理，安能知亡存；譬如喑啞者，不能傳人言；為聾彈宮商，其人豈能聞；才辯有其智，受教如語傳；自謂通其情，情衷不能丹；是故失生本，安能知道元。

子若行吾道，當知上慧源；知亦不獨生，皆須對因緣；各有行宿本，命祿之所聞；同道道得之，同德有德根；宿世不問學，今複與失鄰；是以故得失，不樂於道文。貪欲利榮寵，受施念恩勤；更以財相厚，不哀下窶貧；必複多嗔恚，無所處定原；學不得明師，安能解疑難。吾道如毫毛，誰當能明分；上世始以來，所更如沙塵；動則有載劫，自惟甚苦勤；吾學無所學，乃能明自然。華要歸其實，莖葉如本根；為道歸祖首，以知元始端；子當無相啟，勿以有相關。

吾重告子，子當諦受；道以無為上，德以仁為主；禮以義為謙，施以恩為友；惠以利為先，信以效為首。偽世亦有之，雖有以相誘；是以知世薄，華飾以相拊；言出飛龍前，行在跛鱉後；仁義禮信廢，道德荒亡腐；不以道相稽，反以財相輔；譬如鑒中影，可見不可取；言如響中應，風聲豈可聚；偽世教如此，如是迷來久。天下之人物，誰獨為常主；迷迷以相傳，輾轉相授與；邪偽來入真，虛無象如有；自偽不別真，為貪利往守；非常正複亡，癡盲持自咎；如木自出火，還複自燒腐。

聖人之辭云：道當以法觀，如有所生者，故曰為自然。眼見心為動，口則為心言；鼻為通風氣，鼻口風氣門；喘息為宅命，身壽立息端；譬如穀草木，四時氣往緣；氣別生者死，增減嬴病勤。以是生死有，不如無為安；無為無所行，何緣有咎愆；子不貪身形，不與有為怨。五行不相克，萬物悉可全；萬物無有常，成者不久完；三光無明冥，天地常昭然。

觀諸次為道，存神於想思；道氣和三光，念身中所治；仿佛象夢寐，神明忽往來；淡泊志無為，念思有想意；自謂定無欲，不知持念異；或氣尚粗盛，自知尚多事；事興則形動，動則外通謀；謀思危之首，危者將不久；不久將欲衰，衰者將不壽。以身觀聲名，物事難可聚；以名聲稱號，必為是所誘；皆坐於貪欲，貪欲為殃咎；貪者為大病，習貪來已久；合會微漸滋，非針艾所愈。還身意所欲，清靜而自守；大聖之所行，不慕人所主；有常可使無，無常可使有。

經戒所言，法義所推；赫赫興盛，不如微妙；實不如虛，數不如希；邪多卒驗，急不如遲；興者必廢，盛者必衰。聖人絕智，而為無所為，言無所言，行無所施，孰能知此。偶不如奇，多不如寡。孰賢難隨，孰仁難可。其義少依。能知無知，道之樞機。空虛滅無，何用仙飛。大道曠蕩，無不制圍。子能明之，所是反非；經言審諦，孰之能追。

道言深妙，經誡乙密。天地物類，生皆從一。子能明之，為知虛實；子若不照，顯之不別。子志于有，無為所疾；為有所嬰，億載無畢。道言微深，子未能別；撮取於略，戒慎勿失。先捐諸欲，勿令意逸；閒居靜處，精思齋室；丹書萬卷，不如守一。經非不達，中有虛實；言有必無，子未能別；言無必有，子未能決；但當按行，次來次滅。道有真偽，福有凶吉；罪有公私，明有纖密；占往知來，不如樸質。

虛無生自然，自然生道，道生一，一生天地，天地生萬物。萬物抱一而成，得微妙氣化。人有長久之寶，不能守也；而益欲尊榮者，是謂去本生天地之道也。

虛無恍惚道之根，萬物共本道之元，在己不忘我默焉。

老君曰：生我於虛，置我於無。生我者神，殺我者心。夫心意者，我之所患也。我即無心，我何知乎。念我未生時，無有身也。直以精氣聚血成我身耳。我身乃神之車也，神之舍也，神之主也。主人安靜，神即居之。躁動，神即去之。是以聖人無常心者，欲歸初始，反未生也。人未生時，豈有身乎。無身當何憂乎，當何欲哉。故外其身，存其神者，精耀留也。道德一合，與道通也。

老君曰：古之為道者，莫不由自然，故其道常然矣。強然之，即不然矣。夫何故哉，以其有思念，故與道反矣。是以橐籥之器，在其用者，虛實有無，方圓大小，長短廣狹，聽人所為，不與人爭。善人在於天下，譬如橐籥乎。非與萬物交爭，其德常歸焉。以其虛空，無欲故也。欲者，凶害之根；無者，天地之原。莫知其根，莫知其原。聖人者，去欲入無以輔身也。是以善吾道者，即一物中，知天盡神，致命造玄。學之徇異名析同實，得之契同實忘異名。

人皆以聲色滋味為上樂，不知聲色滋味禍之太樸。故聖人不欲，以歸無欲也。

道者，虛無之物。若虛而為實，無而為有也。天者受一氣，蕩蕩而致清，氣下化生於萬物，而形各異焉。是以聖人知道德混沌玄妙同也，亦知天地清靜皆守一也。故與天地同心而無知，與道同身而無體，而後天道盛矣。以制志意而還思慮者也，去而不可逐，留而不可遣。遠者出於無極之外，不能窮也；近在於己，人不見之。是以君子終日不視不聽，不言不食，內知而抱玄。夫欲視亦無所見，欲聽亦無所聞，欲言亦無所道，欲食亦無所味。淡薄寂哉，不可得而味也，複歸於無物。若常能清靜無為，氣自複也。返於未生而無身也，無為養身，形體全也。天地充實，常保年也。

人哀人，不如哀身。哀身不如愛神，愛神不如含神，含神不如守身，守身長久，長存也。

神生形，形成神。形不得神不能自生，神不得形不能自成。形神合同，更相生，更相成。神常愛人，人不愛神。故絕聖棄智，歸無知也。

聖人常安，與天地俱安而鬼神通。眾人皆安其所不安，即不安矣。蓋天道減盈滿，補虛空，毀強盛，益衰弱，損思慮，歸童蒙，塞邪智。聖人之朴也，是以天下尚孝，可謂養母。常能愛母，身乃長久。

身之虛也，而萬物至；心之無也，而和氣歸。故善養身者，藏身於身而不出也，藏人於人而不見也。故君子之治，必先死于國；既死不亡，其國盛也；民不敢散，更複充也。若能知常，施行反也；眾人歡樂，用生生也。動而失之，壽命竭也。夫天下，大物哉，甚綿綿也，冥冥混沌不可知也。知之者去之，欲之者離之，近之者遠之。是以聖人非托于天下，亦非托於鬼神，亦非托於萬物。常以虛為身，亦以無為心。此兩者，同謂無身之身，無心之心。可謂守神，守神玄通，是謂道同。

智士無思慮之變，常空虛無為恬靜，修其形體，而萬物育焉。變者貪天下之珍，以快其情。然後兵革四起，禍生於內，國動亂者，而民勞疲也。夫國以民為本，民勞去者，國立廢矣。所謂出其無極之寶，入賊利斧戟也。是以聖人無為無事，欲安其國民也。故曰：子能知一，萬事畢；無心德留，而鬼神伏矣。

我命在我，不屬天地。我不視不聽不知，神不出身，與道同久。吾與天地分一氣而治，自守根本也。非效眾人行善，非行仁義，非行忠信，非行恭敬，非行愛欲，萬物即利來。常淡泊無為，大道歸也。故神人無光，聖人無名。

夫兵者，天下之大凶事也。非國之寶，寶之者而不用也。用之者，動有亡國失民之患也。是以聖人懷微妙，抱質樸，而不敢有為與天下交爭焉。雖有猛獸，不能據也；雖有蜂蠆蟲蛇，不能螫也；雖有兵刃，不能害也。

天下柔弱，莫過於氣，氣莫柔弱於道。道之所以柔弱者，包裹天地，貫穿萬物。夫柔之生剛，弱之生強，而天下莫能知其根本所以從生者乎。是故有以無為母，無以虛為母，虛以道為母。自然者，道之根本也。

民之所以輕命早終者，民自令之耳。非天地毀鬼神害，以其有知，以其形動故也。是故無有生有，無形生形，何況於成事而敗之乎。人欲長久，斷情去欲，心意以索，命為反歸之，形神合同，固能長久。

人雖在天下，令意莫在天下；人雖在國，令意莫在國；人雖在鄉，令意莫在鄉；人雖在家，令意莫在家；神雖在身，令神莫在身；是謂道人。

患生不意，禍生絲微。善生於惡，利生於害；大生於小，難生於易；高生於下，遠生於近；外生於內，貴生於賤；動生於安；盛生於衰；陰生於陽。是故有無之相生，虛實之相成。是以有歸有，無歸無也。

人在道中，道在人中；魚在水中，水在魚中；道去人死，水幹魚終。故聖人自知反歸未生，捐棄驕奢，絕除憂思。是故形隱神留，天下歸焉。無為無事，國實民富，保道畜常，是謂玄同。

有國者，其根深也。天地覆載，萬物畜養。金玉重寶，不積留也。夫外天地者有天地，外其身者而壽命存也。是以君子善人之所不善，喜人之所不喜，樂人之所不樂，為人之所不為，信人之所不信，行人之所不行，是以道德備矣。

道非獨在我，萬物皆有之。萬物不自知，道自居之。眾人皆得神而生，不自知神自生也。君有德施于百姓，百姓不自知受君之德也。是故聖人藏神于內，魄不出也。守其母，其子全。而民熾盛，保其國也。玄虛積充，壽命長也。人能圖知天地萬物，而不自知其所由生反命歸本，是大不知也。

治身之道，先隱天地，靜居萬物之始。夫聖人通玄元，混氣思，以守其身。俗人以情愛貪欲，以守其身。此兩者，同有物而守其身，其道德各異焉。

道德天地，水火萬物，高山深淵，各有所歸之。夫道非欲於虛，虛自歸之；德非欲於神，神自歸之；天非欲清，清自歸之；地非欲濁，濁自歸之；濕非欲于水，水自歸之；燥非欲於火，火自歸之；萬物非欲見其形，形自見之；高山大澤非欲飛鳥虎狼，飛鳥虎狼自來歸之；深淵河海非欲魚鱉蛟龍，魚鱉蛟龍自來歸之。人能虛空無為，非欲於道，道自歸之。由此觀之，物性豈非自然哉。

百姓行善者，我不知也；行惡者，我不知也；行忠信者，我不知也。是以積善，善氣至；積惡，惡氣至。是以聖人言：我懷天下之始，複守天下之母，而萬物益宗，以活其身。吾意常不知，安能知彼行善惡焉。積善神明輔成，天道猶祐于善人。

吾道淡泊寂。意死者生，靜而複命也。生生積浸潤，滋酌留滯。玄冒沾洽，元氣包之。其根益深，乃四固。中無心，故能致萬物精華。無極之物，自然來歸之。以其空虛無欲故也。

喜，吾重告爾：古先生者，吾之身也。今將返神，還乎無名。絕身滅有，綿綿長存。吾今逝矣，亦返一原。忽焉不見。斯須，館舍光炎，五色玄黃。喜出中庭，叩頭曰：願神人複一見，授以一要，得以守元。即仰睹，懸身坐空中，去地數十丈，其狀金人，存亡恍惚，老少無常，曰：吾重誡爾，爾其守焉。除垢止念，靜心守一。眾垢除，萬事畢，吾道之要也。誡竟複隱。喜不知所之，泣涕追慕，退官托疾，棄念守一，萬事畢矣。