經名：西雲集。元祁志誠撰。三卷。底本出處：《正統道藏》太平部。擺脫名韁利鎖囚，歸來晦跡老林丘。困時坐臥長松下，拂拭莎茵枕石頭。和氣氤氳滿洞天，孕成靈質行功圓。醉眠青幛聞禽語，喚出長生久視篇。兀兀忘機出世籠，飄飄雲水任西東。醉來欹枕松陰下，誰奏笙簧滿太空。一片孤雲到處閑，兩輪日月任循還。道人手段能如是，歸去埋名碧嶂間。一溪緑水遶柴籬，四面青山列翠微。門外無他車馬客，洞中時復野雲歸。山堂終日沒來人，靜夜時經虎撞門。心性湛然居一闕，化成和氣上崑崙。碧嶂巖前與友期，忻然談笑夜忘歸。眼前不見紅塵境，頂上白雲映月輝。林泉養拙人情遠，方寸無塵仙趣佳。信步閑遊山與水，歸來高枕臥烟霞。靜夜興遊山色裹，騰空撒手紫雲中。妙高峰上猿啼月，清淺溪邊虎嘯風。十載身潛碧嶂間，五雲堆裹自由閑。閑人物外無人識，南北東西自往還。厭居塵世樂天真，物外逍遙散誕身。深隱碧霞無伴侶，高山流水作比鄰。行少玄門未出羣，得潜身處且潜身。不求世上功名貴，願作林泉守拙人。洞天風月水和雲，芝秀蓮開玉液醇。昨夜青衣傳聖語，都教分付與閑人。豈倦人來到我齋，恐人帶入是非來。不爭談是談非理，悮卻真閑真樂哉。少年割斷攀緣網，返照潛居老氏家。散誕水雲為活計，清貧柔弱作生涯。心念猶如水上漚，迴光照破沒蹤由。若人知此修行理，和氣通身自運流。不羨人間萬戶侯，忘名棄利百無憂。饑來隨分巡門乞，飽後歸庵學解牛。方寸無塵出世籠，忘言得意本來空。青山有石平如枕，甘作人間打睡翁。識破浮華利與名，圓全性命行功成。叮噹聒耳雲傲響，跨鶴神遊上玉京。紅塵堆裹眼慵開，觸處無情性不埋。雲破碧天秋月朗，携笻獨步上瑤臺。落魄閑遊自在仙，困時高枕臥雲眠。夢中一點塵無染，化作金光滿大千。玄妙機關總不推，全身放下入無為。寂然應物真空體，便是男兒了悟時。一真悟徹萬緣休，更不蹉跎逐意遊。氣滿精盈功行具，騎鯨歸去赴瀛洲。放下全身道可親，心灰不復染凡塵。靈光上下通天地。南北東西自在人。死中又死死中死，休了還休休了休。鶴詔飛來三五次，騎鸞纔縱九霄遊。手提寶劍戰魔軍，戰退魔軍作道民。穩駕白牛遊洞府，閑人渾似不閑人。通天手段人難測，出世機關鬼莫知。蘂闕琳宮朝帝罷，霓裳整頓宴瑤池。心灰形槁罷干戈，骨肉都飛上大羅。俯視紅塵車馬客，區區名利日奔波。物外忘機合聖機，天關撞透赴瑤池。笛吹沒孔誰人解，琴操無弦只自知。觸境心休脫衆魔，忘言得意罷干戈。人間宛轉俱無盡，只向庵中養太和。清貧柔弱做真修，名利浮華事總休。心地了然無別物，清風明月滿瓊樓。修行頓悟絕塵埃，消散迷雲性月開。煅煉洪濛歸我闕，不移一步到蓬萊。清光耿耿絕纖塵，浩氣綿綿養谷神。有事不如無事客，無心維羨有心人。和氣氤氳遍九垓，蒼龍穩駕十洲來。通明殿裹笙簧奏，痛飲醍釀樂快哉。昨夜騎龍狂道士，專來共我話玄風。丹成幾轉光明暗，猶欠人間清淨功。頭頭識破本來無，浩浩清風滿太虛。認得箇中真面目，便將形體作蘧廬。頓捨浮囂絕世情，忘機忘物更忘形。神凝氣結嬰兒就，縱去收來入窈冥。心忘諸境出迷河，意不沉空道行多。雲散碧潭清皎潔，靈光不昧氣神和。竹几蒲團小草堂，翛然無事且韜光。從今更不閑吟咏，免得教人話短長。紅塵夢斷樂無休，應物無生得自由。神氣調和功行滿，蒼鸞穩駕赴瀛洲。從悟全真沒一文，一文不置是全真。怪來布被三冬暖，分得壺中一半春。嫉妬慳貪何日息，氣財酒色幾時休。回頭猛悟都拋卻，撒手歸來儘自由。百年光景四旬過，一事無成兩鬢皤。昨夜猛然心省悟，寓居環堵養沖和。因誦還丹九轉經，十年醉夢一時驚。無心世上爭頭角，有意山間匿姓名。遍遊南北與東西，雲水行藏亦庶幾。俗世生涯從擾聒，仙家活計自幽微。靜坐忘言自忖量，前程進步入仙鄉。仙鄉怎得教人見，陰盡陽全道自彰。靜坐忘言自忖量，前程進步出塵疆。丹田有寶超生滅，方寸無情即道鄉。塵緣頓捨慕修仙，性命圓融得自然。觸境心灰無事客，洞中高枕臥雲眠。兩端善惡出無由，一種塵心不肯休。拚死十年爭鬥戰，了時獨步太虛遊。隱居青嶂暢情懷，高臥雲烟樂快哉。心意忽然塵世去，神機猛省便迴來。緑水青山絕點埃，更於得處覓蓬萊。茆庵草舍雖云陋，無福誰人得到來。回光勘破人情意，返照觀開世態心。世態人情心意盡，不妨高枕臥瑤岑。不趨富貴守貧閑，為甚教人冷眼看。拂袖便歸青嶂裹，騰身高臥白雲端。功名富貴都拋卻，世務人情總棄他。直入雲山深處隱，茆齋細細考玄科。十分拙訥十分靜，一味清貧一味閑。金閣山深無客至，一爐香火掩柴關。憂患叢中憂患遠，是非堆裹是非疏。神機默識行藏理，天上人間信不虛。乾坤拍塞虎和龍，掣電轟雷造化功。天宇爛遊疏散客，世人那有這家風。自入玄門二十年，收心不放馬猿顛。歸來拍手巖前笑，乾漢元來果是乾。蓬頭垢面似憨癡，內箇靈明不放輝。直待青衣傳好語，恁時方信悟玄機。三緘人我是非情，一念歸根道眼明。從此出離因果界，自歌自飲樂無生。譬似無常限到頭，爭如好向死前休。休休休到無為處，方出俗流入道流。奪得陰陽造化權，便為蓬島洞中仙。蛟龍引向山頭臥，猛虎牽來海底眠。一聲鍾響夢魂驚，三唱雞嗚出帝城。獨步崑崙山頂上，俯觀浮世利爭名。神劍自從藏匣裹，魔軍啾唧骨毛寒。十方世界都遊遍，一點靈明觸處安。歷劫輸迴今日悟，頭頭勘破出凡囚。閑觀洪海峰前立，偶遇靈槎天上遊。佩劍騎龍氣勢雄，翱翔適意遍蒼穹。三山夜過天猶早，就宿瑤臺第一峰。一色青山聳碧空，數聲幽烏夕陽中。烏聲山色無人悟，悟者還能造化通。勘破諸緣出世間，碧巖深處樂真閑。臥聆溪水潺潺響，放眼西南更看山。勘破人情世務虛，飄蓬雲水寄天隅。亂山深處藏茆屋，更不人前美幻軀。飽諳世務不牢堅，遯迹林泉養浩然。直待神丹成九轉，倒騎玄鶴上三天。不論天機與世機，松間臥看白雲飛。有人來問修行事，笑指西峰冷翠徹。臨頭境滅自心空，和氣周流滿行功。興即縱吟青嶂裹，倦時高臥白雲中。四圍山色鎖殘陽，一派泉聲遶草堂。可笑世人心太濁，卻於海上覓蓬莊。雲山四面插穹蒼，中有洞明道士堂。好是暮春三月裹，落花狼藉水流香。金閣山藏一洞天，古來招隱出塵賢。一溪雲水環青嶂，萬頃烟霞鎖翠巔。時時刻刻悟重玄，物物頭頭見本元。不語語中機莫測，無為為處理難言。衷情不訴世情機，適意閑吟得意詩。有事爭如無事日，無為勝似有為時。亭下長松四季春，松邊無語立莎茵。夜來行到河堤上，柳絮隨風也撲人。溫凉寒暑四時安，甘苦辛酸一味餐。雖有是非來耳內，並無榮辱到心間。物外忘機坦蕩身，無中認得本來真。天關湧出歸蓬島，此箇家風號谷神。怎得羣情念不興，追思羣念只心生。我心解使生前死，富國安民道自成。修真活計有何憑，心死羣情念不生。精氣沖盈功行具，靈光照耀滿神京。師傳祕語悟心開，物外家風物裹培。走遍世間尋不得，烏從花裹帶將來。忘機兀兀悟真常，法性堂堂滿大方。鉛汞兩般收鼎內，鎔成一片水晶光。神仙元本在人修，念斷形忘出世囚。悟徹豆初無象物，庵門不出到瀛洲。祕語師傳悟本初，來時無欠去無餘。歷年塵垢揩磨盡，遍體靈明耀太虛。跳出凡籠沒過愆，飄飄雲水好因緣。緑沙滿地松陰裹，閑伴幽人一醉眠。視聽忘懷心地靜，悲歡絕念氣神和。元初悟徹無來去，這箇家風會得麼。心休乍作無塵客，頓悟重修又復修。性似遙天秋月朗，清虛影裹伴雲流。緑鬢盡添新白髮，區區名利兩無成。直饒豪貴終何濟，難買輪迴不死生。周秦漢魏今何在，虛幻功名總不堪。肯繼古人張范輩，隨吾歸去老雲龕。是非總付無爭裹，人我都歸忍辱中。若更身心全放下，靈光照耀滿蒼穹。休將玄妙把人籠，玄妙予觀也是空。空跡頓除為進火，丹砂爐內自然紅。日夜經營名利事，朝昏整頓幻軀身。直饒紫綬金章貴，爭及無名閑道人。生死途中人度歲，輪迴路上客流年。可憐錯把身心用，不學長生久視仙。休將幻體為常體，莫得談玄作又玄。無象象中窮實相，不言言處悟真詮。離情去欲真男子，逐利貪名不丈夫。有象形骸為糞土，無名靈質本來軀。除情臧飯去陰魔，睡少神清氣自和。十二時中無暗昧，三千功滿訪烟蘿。人人有分做神仙，只為塵緣苦絆牽。若把塵緣都放下，便能平地步雲天。可笑同流學道人，迷頭認影作天真。修行不解忘言理，畢竟難通象外身。前程子細話叮嚀，荊棘叢中着意行。精進十年方事了，自然九轉大丹成。鉛汞兩般收鼎內，鎔成一片水精光。此端勝景休心得，學者尤宜細審詳。外辟陰魔內固陽，此方方外更無方。純陽煉就陰魔盡，性命端能得久長。四大凡軀不久長，百年終是各分張。心灰始悟真空體，玉韻琅琅滿大方。丘劉妙理人難會，譚馬機關世不傳。此箇家風清浄得，行人方可悟重玄。閑人休作等閑猜，散髮披襟養道才。昨夜夢遊歸我闕，神光變化滿瑤臺。池淺風搖濁浪生，淵深動處水波清。修真行淺心難定，學道功深性易明。請君休苦事奔波，日用修行意若何。善惡到頭全放下，自然神定氣沖和。善惡須知總幻緣，未能超越豈為賢。身心放下還知否，脫體全空象帝先。真仙欲慕斷攀緣，性定方知命自全。此理不須從外訪，區區枉費草鞋錢。匠手當宜造作時，爐中新火舊鉗鎚。打成一段無名物，絕像真人更是誰。騰騰兀兀度平生，得失無驚寵辱輕。此理被誰還點破，捨時即退用時行。靠水偎山構一窩，溪田自種幾千科。人皆笑我生涯事，伎倆別無做甚麼。避世慵夫伎倆無，平生拙訥太愚疏。不須更說人間事，贏得安眠兩腳舒。着我家風上畫幈，瘦藤蓑笠草鞋輕。人間歷遍渾無意，一片孤雲野鶴情。千聞唯有出家難，百計尋閑不得閑。懊惱心機塵事染，幾時歸去臥雲間。休苦研窮說與君，名韁擺脫自由人。不居內外中間裹，遍體虛無總法身。妙語玄言事若何，其中消息本無多。身心放下為閑客，不昧神清氣自和。新愆不造舊愆消，新舊愆無神氣調。煉出靈珠光燦爛，陰陽造化即時超。修真事有何憑據，清浄行持知去處。看取無生路上人，境忘心滅蓬壺住。一回忍過一回閑，境界臨時莫外干。人惱自家心不動，筭來只此是長安。根塵盡處境幽清，那裹人家沒死生。有客若能行到此，無名靈質太虛盈。水飛雲逗上泥丸，形槁心灰性自然。只此便為修煉術，不須窮論汞和鉛。楊氏全家敬上真，朝昏香火極殷勤。今生受者前生積，此世修完來世因。絕欲忘情心自刳，蓬萊咫尺是前途。勸君好把一來守，悟徹元初一也無。心之所化性難量，達者須知了大常。若是渾身全放下，浩然神氣滿穹蒼。一篇拙語寄彭城，百計無如守淨清。興即肆吟青嶂裹，倦時高臥白雲京。十年塵世訪真賢，惟遇弘農一老仙。兩手頓開名利鎖，一身沾得水雲天。俯視靈鼇戲黑波，我來欲釣出迷河。奈他不肯吞香餌，回首空歸赴大羅。名韁擺脫出塵才，閑把絲綸上釣臺。拋餌夜闌魚不食，相邀風月洞中來。區區南北走紅塵，笑殺長安路上人。把似種冤靈府內，爭如吟笑樂天真。虛心照破人間事，實腹包含造化方。應物眼前清淨界，自然肘後有靈章。天地中間任意遊，逍遙落魄度春秋。雖然未得長生趣，境滅心忘死不憂。太原苗裔志精專，方寸無塵情命全。廣度愚迷離世網，縿隨同禮祖師前。着手掣開恩愛鎖，翻身跳下是非臺。亂山深處煙霞客，竚聽松關扣便開。魯彥通有出家之意，無决烈之心。丹田神水已枯乾，鬢禿牙稀眼病殘。來到寶山空手去，前程咫尺受艱難。日久年深識汝心，口談玄理性貪淫。淫情拋卻探玄理，方許隨余住翠岑。得失榮枯事盡諳，歸來寄跡聚陽庵。先生物外應難老，常與迷人作指南。幼稚修仙出俗籠，猶然不悟本元容。在家言了希夷理，笑殺龐公與許公。在欲難通出世機，居塵不許慕希夷。若憑口說成因果，畫餅充齋怎濟饑。進火不離爐竈邊，丹成服卻悟重玄。請君乞取玄中妙，不動鈐鎚誠自然。世態紛華總不堪，韜光晦迹臥煙嵐。不因知友來相訪，更有何人到此庵。緑水青山作近鄰，清風明月可相親。饑餐飯罷無餘事，閑步松巖謁故人。友人以詩覓丹藥，索和其韻休教一物到心間，觸處無情覺性安。牢固自家身內寶，不須他處覓神丹。茆庵水遶竹籬邊，仙友同居講妙玄。別後何年相會遇，駕雲朝禮祖師前。莫問修行事若何，羣魔戰退罷干戈。天宮咫尺非遙遠，方寸無塵即大羅。君還欲慕出塵才，念斷人間絕往來。象外家風休遠覓，分明方寸有瑤臺。不用莊椿壽贈賢，聊將拙語對君傳。殷勤牢固精神氣，自得壺中日月延。含淳抱樸人皆望，政事文章世共傳。君壽不須山野祝，壺中日月自綿綿。身在玄門三十年，無心跳出五行邊。而今擎下皮囊去，卻返從來象外天。勘破般般業漸消，忘機兀兀氣神調。早年了卻長生事，兔向人間受寂寥。割斷從前名利韁，靈光發泄滿寥陽。方知物外家風好，不復神魂夢在鄉。敲開利鎖脫塵韁，雲水參師遇正陽。洞府仙人為伴侣，已知別卻死生鄉。自心有病自心看，行住相隨坐臥閑。千種愛緣都割斷，輪迴免卻在人間。錄水青山不厭看，此身渾似白雲閑。閑中更有些兒事，恍惚神遊閬苑問。茆庵水遠竹籬邊，仙友同居講妙玄。猿馬見前牢固鎖，自然肘後有靈篇。清淨始知塵外境，無為方免死生催。人間萬事都拋卻，笑指雲山歸去來。勸君日夜細思量，絕盡諸緣沒禍殃。斡轉玄關離世網，同歸蓬島禮重陽。修行別沒妙和玄，守一忘形絕愛緣。對境無心真了了，倒騎白鹿上瑤天。萬里無雲萬里夭，心休不論妙和玄。靈臺澄徹真空體，應物猶如寶鑑懸。白雲斷處見青天，黑霧收時性月圓。此理若人還會得，虛無妙體自周全。天道盈虛日月旋，人心無垢亦如然。醍醐半飲昇宵漢，玉韻聲喧慶大年。浮囂捨盡道窮研，物我俱忘始悟玄。撒手長空清淨體，光輝直過斗牛邊。圖榮畢竟終防辱，謀假情知卻喪真。此箇機關還會得，了無縈擊度殘春。晝夜磨刀學解牛，朝昏齊物慕真修。眼前黑霧俱收盡，肘後金精自運流。不在毫端與舌端，只憑真實行功圓。十年行到無心處，一段靈明屬自然。能除假事曰傷真，真假俱除境不侵。道骨煉成簫瑟奏，流霞慶飲醉瓊林。陰陽擣碎安爐裹，進火輕輕滚更煎。大忌是非財色染，服之箇箇定延年。仙風悟徹浄功成，垢面從人不眼輕。心地盡除無別物，窮神惟有道資生。吾齋瓊液滿壺杯，盈眼碧桃花正開。特下山堂邀勝友，奈何不果獨歸來。雲州勝槩追尋遍，金閣山中景最多。流水一溪清浩蕩，危峰四面碧嵯峨。幼稚離家遠世塵，煙霞堆裹樂天真。雖然未得神仙去，且與青山作主人。歸隱林泉考太玄，收心不放馬猿顛。紛紛俗事渾無著，浩浩神光滿洞天。浮世功名絕意研，退藏高枕臥雲煙。無邊閑境都歸我，明月清風不用錢。覺來懶把利名攀，雲水生涯自在閑。體性湛然歸洞府，頓然無慮到人間。事事諳來總不成，退藏高臥白雲京。三光慧照羣魔散，一念無生出五行。有心即究無心體，無事為玄有是非。但願此言人早省，歸來下手亦遲遲。霜落吳江楓葉香，籬邊滿意菊花黃。幾時得見淵明老，共對西風笑一場。更深雲退倍風清，皎潔蟾光分外明。有意醉吟同眾賞，飛仙邀去翫神京。三徑黃花艷夕陽，滿林紅葉醉秋霜。掛冠歸去平生樂，不羨參軍落帽狂。好是重陽逍息近，飄飄紅葉弄西風。西風紅葉無人悟，悟者還通造化功。童子傳宣下玉京，蛟龍出海駕雲行。乾坤便降清凉雨，滋長黃芽滿地生。久旱民荒禱聖祇，蛟龍出海駕雲霓。甘膏大降農夫興，頂笠披簑帶雨犁。金閣山前杜宇啼，一聲聲道不如歸。遊人誰識真歸趣，始悟寰中達者稀。壬子歲，居雲州樂全庵。夏至後五日，急雪滿空，離地丈餘，化而成雨。半隨煙靄半隨風，天上飛來地上融。如似雲溪閑道士，養成元氣滿虛中。暑氣醺人午睡濃，覺來六出滿空凝。陰陽造化知顛倒，一片靈臺冷似冰。一片煙蓑一葉舟，爭如袖手去來休。情知月白風清夜，那箇魚兒肯上鈎。一架酴醾花正開，幽人無語自徘徊。昔年春去方歸去，今歲春來又復來。大隱不須巖下去，城居亦可慕真修。和光混俗還知否，形槁心灰性自由。二儀靉昧難分處，一氣洪濛未判時。回也不違參也魯，此情惟有聖人知。咫尺仙鄉路不長，靈臺無垢悟真常。三焦暑氣穿腸熱，一舉清風透骨凉。龍門晝夜水潺潺，霧鎖煙籠沒淺山。碧洞深藏無限景，孰知蓬島在人間。陰去陽還體自然，雲山深隱洞中天。經今幾度桑田變，鼎內丹砂依舊煎。明真觀後聚陽山，翠聳草峰碧漢間。內隱許多無事客，白雲堆裹自由閑。夢裹歸心到廣寒，覺來依舊客塵寰。西風一夜掀簾急，吹綻黃花滿曲欄。至元癸酉，同奉御史公奉旨降香嶽瀆，過濟南。驛馬??出帝京，水光山色動吟情。山源水谷無窮處，絕慮忘思卻自明。石磴初登怯路難，漸昇雲表覺心安。天風披拂來何遠，身世渾疑到廣寒。三月中旬謁泰山，山行爽氣逼人寒。為觀日出峰頭立，俯瞰塵寰眼界寬。飄飄風袖謁仙壇，壇上無人獨往還。玉夜滿斟時自飲，笙簧誰奏碧霄間。皇都別後到天壇，壇上焚香祝萬安。喜遇仙燈昭瑞應，不防良夜倚欄看。親承君命下丹墀，度水穿林入翠微。王母洞投龍簡日，翩翩鶴伴彩雲飛。水澄風細瑞煙清，敬爇名香禱聖明。拙句偶成聊遣興，洞庭書壁記曾行。世務人情不足看，歸來晦跡掩松關。孤高絕頂無人到，獨駕蒼龍任往還。半年幾過居庸關，誰信閑人卻不閑。白髮垂垂成底事，青山依舊水潺潺。松風啼烏送人歸，小雨初晴路不泥。說與居庸關上客，長春指日到無疑。秋來兩度過龍門，頂踵無非荷聖恩。足躡黃雲歸故國，手提滄海上崑崙。人間別後到蓬山，從此人間更不還。茆舍竹籬青嶂底，悠然相對白雲閑。竹杖芒鞋短布裘，飄蓬雲水過輝州。催詩風雨無佳句，貪看蛟龍戲碧流。琳宮醮罷承天語，龍簡賚來水府投。符瑞暮冬和氣盛，靈龜蕩漾戲清流。敬持龍簡出皇州，濟瀆嵩巖兩處投。天為聖明恢壽域，青山無盡水長流。使星羽客喜同遊，和氣溶溶瑞氣浮。無限好山迎馬首，一峰還秀一峰幽。雨過黃花分外香，風吹紅葉送秋忙。山禽不語情尤遠，野草無名理更長。恰睡泉聲喚覺人，風前月下訪天真。騰身直上南峰頂，返照迴光看北辰。策馬凌晨過井陘，崎嶇長路動吟情。此行若被雞聲管，屢破遊仙夢不成。衮衮寒雲馬足生，馬頭迎翠亂山橫。雲山好景無佳句，貪聽猿啼虎嘯聲。山勢迴環枕涌泉，洞門高啟出雲煙。挽回世態紛華境，占得人間一洞天。渴飲醍醐天地髓，饑餐餚撰虎龍肌。這些受用閑人事，不是閑人未易知。余疇昔甚愛河中永樂純陽宮之西，地勢極佳，嘗擬改葬先師披雲真人。未决，忽一日靜中見先師過門，急從之，已失所在。遂得一絕云。不覺不知可便歸，明明白白也宜時。兩端事理從君用，遠近無為無不為。略將管見對君陳，師授玄言悟本真。雖是未能全了達，無心再作養蒙人。心生種種塵緣起，意滅頭頭合聖機。若是人能知此理，不移一步到瑤池。曲欄幽圃景非常，松檜森森下夕陽。瓊液釀來和月飲，玉簪風送滿庭香。擬將滄海為佳釀，旋解葫瓢作巨杯。尊老敬邀連夜飲，松風竹月喜相陪。十載山居遠世情，年來似覺夢魂輕。夜深無寐欣然坐，明月滿堂風更清。三面危峰列翠屏，巖深樹老瑞雲橫。我來意欲忘歸計，爭奈功虧行未成。院內黃花四季開，雲山水竹遶樓臺。休言好景無人到，風月不邀時自來。倚山臨水建茆齋，門對青松影裹開。咫尺洞天人不到，白雲幽烏去還來。翠屏玉柱與金壺，歷遍諸峰總不如。芝草蕙蘭香滿院，水光山色遶茅廬。忠順堅持忘世態，居喪謹守棄浮華。人間孝子知多少，似此精誠肖幾家。蕪臺見一臨清溪，錦樹屏山四面圍。一段煙霞人跡靜，携笻獨步看雲飛。黃精蒼木為佳釀，瓦鉥磁甌代玉杯。特下蕪臺邀故友，奈何不果獨歸來。南北東西總一天，其中理趣得真傳。萬機不向心頭掛，一段靈明屬自然。至元癸巳夏四月，祕書監丞張君玉，被旨論山野作祠事，以老拙危病不果，故作是詩以謝。喜遇知音話本因，門風敢不盡心陳。自慚濟世無才略，只與青山作主人。重陽佳節人爭賞，蔾杖長拖與眾遊。仙舘問云居甚處，白雲庵近白雲樓。老來林下度殘年，憶得先人詩一聯。寬著吉心消白日，靜開道眼看青天。青白玎璫四角平，依長闊厚兩無爭。如生破壞歸元主，故作荒詩為准憑。萬事從今總不干，十年瀟灑隱林巒。三千功滿朝元去，半夜騎龍到廣寒。和氣周流正性開，煉神合道出塵埃。騰空撒手乘風去，回首人間不再來。