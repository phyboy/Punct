人之所生者神，所託者形。方寸之中，實曰靈府。靜則神生而形和，躁則神勞而形斃。深根寧極，可以修其性情哉！然動神者心，亂心者目，失真離本，莫甚於茲。故假心目而發論，庶幾於遣滯清神而已。且曰：「心希無為，而目亂之。」乃讓目曰：「予欲忘情而隱逸，率性而希夷。偃乎太和之宇，行乎四達之逵。出乎生死之域，入乎神明之極，乘混沌以遐逝，與汗漫而無際。何為吾方止，若且視，吾方清，若且營，覽萬象以汨予之正，悅美色以淪予之精。底我邈邈於無見，熙熙於流眄，搖蕩於春台，悲涼於秋甸。凝燕壤以情竦，望吳門而發變，瞻楚國以永懷，俯齊郊而泣戀。係庶念之為感，皆寸眸之所眩。雖身耽美飾，口欲厚昧，耳歡好音，鼻悅芳氣，動予之甚，皆爾之謂。故為我之尢，職爾之由。非爾之懟，而誰之仇乎？」目乃忿然而應之曰：「子不聞一人禦域，九有承式，理由上正，亂非下忒，故堯俗可封，桀眾可殛。彼殊方而異類，猶咸順乎帝則，統形之主，心為靈府，逆則予舍，順則予取，嘉祥以之招，悔吝以之聚。故君人者制理於未亂，存道者克念於未散，安有四海分崩，而後伐叛，五情播越，而能貞觀者乎？曷不息爾之機，全爾之微？而乃辨之以物我，照之以是非，欣其榮，慼其辱，暢於有餘，悲於不足，風舉雲逝，星奔電倏，紛綸鼓舞，以激所欲。既汨其真而混其神，乖天心而悖天均，焉得不溺於造物之景，迷於自然之律哉！故俾予於役，應爾之適，既嬰斯垢，反以我為咎。嗟乎嗟乎！何弊之有？」心乃愀然久焉。復謂目曰：「顧予與爾，誰明其旨？何隱見之隔，而元同若此？既庶物之為患，今將擇其所履，相與超塵煩之疆，陟清寂之鄉，餐顥氣，吸晨光，咀瑤華，漱瓊漿。斯將期靈化於羽翼，出雲霞而翱翔，上昇三清，下絕八荒，託松喬以結友，偕天地以為常。何毀譽之能及？何取舍之足忘？諒予圖以若茲，其告爾以否臧。」目曰：「近之矣！猶未為至。若然者，所謂欲靜而躁隨，辭埃而滓襲，闇乎反本之用，方邈然而獨立。夫希夷之體也，卷之無內，舒之無外，寥廓無涯，杳冥無對。獨捐茲而取彼，故得小而遣大，忘息陰以滅影，亦何逃於利害？伊虛室之生白，方道德之所載，絕人謀於未兆，乃天理之自會。故元元挫銳以觀妙，文宣廢心而用形，軒帝得之於罔象，廣成契之於杳冥，顏回坐忘以大通，莊生相天而能精，曆眾聖以稽德，非智謀之是營，蓋水息瀾而映澈，塵不止而鑒明，未違世以高舉，亦方寸之所寧。故能泊然而常處，感通而斯出，不光而曜，不秘而密。冥始終而誰異？與萬物其為一，因而靡得，是以罔失，誠踵武於坦塗，可常保於元吉。若棄中而務表，乃微往而不窒，其故何哉？水積而龍蟠，林豐而獸居，神棲於空洞，道集於元虛，苟不刳其所有，焉能契其所無。非夫忘形靜寂，瑕滓鏡滌。元關自朗，幽鍵已辟，曷可度於無累焉？不然，安得駕八景，昇九霄，睹金闕之煌煌，步紫庭之寥寥，同浩劫之罔極，以萬椿為一朝。」予心於是釋然於眾慮，凝澹於前豫，澄之而徐清，用之而不遽，致謝於目曰：「幸我以善道，宏我以至言，覺我以大夢，啟我以重元。昇我以真階，納我以妙門，縱我於廣漠之野，遊我於無窮之源。既匪群而匪獨，亦奚靜而奚喧，協至樂之恒適，抱真精而永存，遣之而無遣，深之而又深，通乎造化之祖，達乎乾坤之心。使我空欲視於目盲之外，塞將見於元黃之林，睹有而如見空寂，聞韶而若聽谷音，與自然而作侶，將無欲以為朋。免驅馳於帝主，保後天之所能，窒欲於未兆，解紛於未擾。忘天壤之為大，忽秋毫之為小。處寂寞而聞和，潛混溟而見曉，應物於循環，含光而閉關，飄風震海，迅雷破山。滔天焚澤，而我自閒，彼行止與語默，曾何庸思於其間哉！」。