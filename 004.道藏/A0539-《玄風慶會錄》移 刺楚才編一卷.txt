國師長春真人，昔承宣召，不得已而後起，遂別中土、過流沙，陳道德以致君，止干戈而救物，功成身退，厭世登天。自太上玄元西去，之後寥寥千百載，唯真人一人而已，其往回事跡載於《西遊記》中詳矣。唯餘對上傳道，玄言奧旨，上令近侍錄而秘之，歲乃踰旬，傳之及外，將以刊行於世，願與天下共知玄風慶會一段奇事云。壬辰至日序。欽奉皇帝聖議，宣請高道長春真人，歲在己卯，正元後一日。敕朝官劉仲祿賚詔尋訪，直至棲霞。適符聖意，禮迎仙馭，不辭遠遠而來，逮乎壬午之冬，十月既望，皇帝畋于西域雪山之陽。是夕，禦行在，設庭燎，虛前席，延長春真人以問長生之道。真人曰：夫道生天育地，日月星辰、鬼神人物，皆從道生。人只知天大，不知道之大也。余生平棄親出家，惟學此耳。道生天地，天地開闢，而生人焉。人之始生也，神光自照，行步如飛。地生菌，自有滋味，不假炊爨，人皆食之。此時尚未火食，其菌皆香且甘，鼻嗅其香，口嗜其味。漸致身重，神光尋滅，以愛欲之深故也。學道之人，以此之故，世人愛處不愛，世人住處不住。去聲色以清靜為娛；屏滋味以恬淡為美。但有執著，不名道德也。眼見乎色，耳聽乎聲，口嗜乎味，性逐乎情，則散其氣。譬如氣鞠，氣實則健，氣散則否。人以氣為主，逐欲動念，則元氣散，若氣鞠之氣散耳。天生二物，曰：動，曰：植。草本之類為植，植而無識，雨露沾濡，自得生榮。人物之屬為動，動而有情，無衣無食何以卒歲？必當經營耳。旦夕雲為，身口為累故也。夫男陽也，屬火；女陰也，屬水。惟陰能消陽，水能克火。故學道之人，首戒乎色。夫經營衣食，則勞乎思慮，雖散其氣，而散之少，貪婪色慾，則耗乎精神，亦散其氣，而散之多。道產二儀，輕清者為天，天陽也，屬火。重濁者為地，地陰也，屬水。人居其中，負陰而抱陽。故學道之人，知修煉之術，去嗜屏欲，固精守神，惟煉乎陽。是故陰消而陽全，則升乎天而為仙，如火之炎上也。其愚迷之徒，以酒為漿，以妄為常。恣其情，逐其欲，耗其精，損其神。是以致陽衰而陰盛，則沉于地而為鬼，如水之流下也。夫學道修真者，如轉石上乎高山，愈高而愈難，跬步顛沛，前功俱廢。以其難為也，舉世莫之為也。背道逐欲者，如擲石下乎峻坡，愈卑而愈易，斯須隕墜，一去無回。以其易為也。故舉世從之莫或悟也。余前所謂修煉之道，皆常人之事耳。天子之說，又異於是。陛下本天人耳，皇天眷命，假手我家，除殘去暴，為元元父母，恭行天罰，如代大匠斫，克艱克難，功成限畢，即升天復位。在世之間，切宜減聲色，省嗜欲，得聖體康寧，睿算遐遠耳。庶人一妻，尚且損身，況乎天子，多畜嬪禦，寧不深損乎？陛下宮姬滿座，前聞劉仲祿中都等揀選處女以充後宮。竊聞道經云：“不見可欲，使心不亂。”既見之，戒之則難，願留意焉。夫人認身為己，此乃假物，從父母而得之者，形骸耳目是也。神為真己，從道中而得之者，能思慮寤寐是也。行善進道，則升天為之仙；作惡背道，則入地為之鬼。夫道生眾生，如金為眾器，銷其像則返成乎金。人行乎善則返成乎道。人間聲色衣食，人見以為娛樂，此非真樂，本為苦耳。世人以妄為真，以苦為樂，不亦悲哉？殊不知，天上至樂，乃真樂耳。余儕以學道之故，棄父母而棲岩穴，同時學道四人，曰丘、曰劉、曰譚、曰馬。彼三人功滿道成，今已升化。余辛苦之限未終，日一食一味一盂，恬然自適，以待乎時。其富者貴者，濟民拯世，積行累功，更為易耳。但能積善行道，胡患不能為仙乎？中國承平日久，上天屢降經教，勸人為善。大河之北，西川江左，悉有之。東漢時，于吉受《太平經》，一百五十卷，皆修真治國之方。中國道人，誦之行之，可獲福成道。又桓帝永壽元年，正月七日，太上降蜀臨邛，授天師張道陵《南北斗經》及《二十四階法籙》，諸經籍千余卷。晉王纂遇太上道君法駕，乘空賜經數十卷。元魏時，天師寇謙之居嵩山，于太上等處，受道經六十余卷，皆治心修道、祈福禳災、掃除持魑魅、拯疾疫之術。其餘經教，不可盡言。降經之意，欲使古今帝王臣民皆行善。經旨太多，謹舉其要。天地之生人為貴，是故人身難得，如牛之角；萬物紛然，如牛之毛。既獲難得之身，宜趨修真之路。作善修福，漸臻妙道。上至帝王，降及民庶，尊卑雖異，性命各同耳。帝王悉天人謫降人間，若行善修福，則升天之時，位逾前職；不行善修福，則反是。天人有功微行薄者，再令下世，修福濟民，方得高位。昔軒轅氏，天命降世，一世為民，再世為臣，三世為君。濟世安民，累功積德，數盡升天，而位尊于昔。陛下修行之法無他，當外修陰德，內固精神耳。恤民保眾，使天下懷安，則為外行；省欲保神，則為內行。人以飲食為本，其清者為之精氣，濁者為之便溺，貪慾好色，則喪精耗氣，乃成衰憊。陛下宜加珍嗇。十宵一度，已為深損，而況恣欲者乎？雖不能全戒，但能節欲，則幾于道矣。夫神為子，氣為母。心為氣經，目為淚經，鼻為膿經，舌為津經，外為汗經，內為血經，骨為髓經，腎為精經。氣全則生，氣亡則死。氣盛則壯，氣衰則老。常使氣不散，則如子之有父母，氣散則如子之喪父母，何怙何怙？夫神氣同體，精髓一源。陛下試一月靜寢，必覺精神情爽，筋力強健。古人云：“服藥千朝，不如獨臥一宵。”藥為草，精為髓。去髓添草，有何益哉？譬如囊中貯之金，旋去金而添鐵，久之金盡，囊雖滿，空遺鐵耳。服藥之理，夫何益乎？古人以繼嗣之故，娶婦而立家。先聖周公、孔子、孟子各有子，孔子四十而不惑，孟子四十而不動心。人生四十以上，氣血已衰，故戒之在色也。陛下聖子神孫，枝葉蕃盛，宜保養戒欲，為自計耳。昔宋上皇，本天人也。有神仙林靈素者，攜之神遊上天。入所居宮，題其額曰“神霄”。不饑不渴，不寒不暑，逍遙無事，快樂自在，欲久居之，無復往人間意。林靈素勸之曰：“陛下天命人也，有天子功限未畢，豈得居此？”遂下人間。自後女真國興，太祖皇帝將厭世，天虜上皇北歸，久而老死於上京。由是知上天之樂何啻萬倍人間？又知因緣未終，豈能遽然而歸也？余昔年出家，同道四人，彼三子先己升化，如蟬蛻然。委此凡骨而去，能化身千百，無不如意，余辛苦萬端，未能去世，亦因緣之故也。夫人之未生，在乎道中，不寒不暑，不饑不渴，心無所思，真為快樂，既生而受形，眼觀乎色，耳聽乎聲，舌了乎味，意慮乎事，萬事生矣。古人以心意莫能禦也，故喻心為猿，意為馬，其難制可知也。古人有言曰：“易伏猛虎，難降寸心。”乃成道升天之捷徑耳。道人修真煉心，一物不思，如太虛止水，水之風息也，靜而清，萬物照之，燦然悉見。水之風來也，動而濁，何能鑒萬物哉？本來真性，靜如止水，眼見乎色，耳悅乎聲，舌嗜乎味，意著乎事，此數者續續而疊舉，若飄風之鼓浪也。道人治心之初甚難，歲久功深，損之又損，以至於無為。道人一身耳，治心猶難，矧夫天子富有四海，日覽萬機，治心豈易哉？但能節色慾，減思慮，亦獲天佑，況全戒者邪？昔軒轅皇帝，造弧矢，創兵革，以威天下。功成之際，請教于仙人廣成子，以問治身之道，廣成子曰：“汝無使思慮營營，一言足矣。”余謂修身之道貴乎中和。太怒則傷乎身，太喜則傷乎神，太思則傷乎氣。此三者，于道甚損，宜戒之也。陛下既知神為真己，身是幻軀，凡見色起心，當自思身假神真，自能止念也。人生壽命難得，且如鳥獸，歲歲產子，旋踵夭亡，壯老者鮮，嬰童亦如之。是故二十、三十為之下壽，四十、五十為之中壽，六十、七十為之上壽。陛下春秋已入上壽之期，宜修德保身，以介眉壽。出家學道之人，惡衣惡食，不積貨財，恐害身損福故也。在家修道之人，飲食居處，珍玩貨財，亦當依分，不宜過差也。四海之外，普天之下，所有國土，不啻億兆，奇珍異寶，比比出之。皆不如中原，天垂經教，治國治身之術，為之大備。屢有奇人，成道升天耳。山東、河北天下美地，多出嘉禾美蔬，魚鹽絲繭，以給四方之用。自古得之者為大國。所以歷代有國家者，惟爭此地耳。今民有兵火相繼流散未集，宜差知彼中仔細事務者，能幹官，規措勾當，與免三年稅賦，使軍國足絲帛之用，黔黎獲蘇息之安，一舉而兩得之。茲亦安民祈福之一端耳。自天佑之，吉無不利也。余萬里之外，一召不遠而來，修身養命之方，既已先言，治國保民之術，何為惜口？余前所謂安集山東、河北之事，如差清幹官前去，依上措畫，必當天心，茍授以匪材，不徒無益，反為害也。初，金國得天下以創起東土，中原人情尚未諳悉，封劉豫于東平，經略八年，然後取之，此亦開創良策也。願加意焉。修身養命要妙之道，傳之盡矣，其治國保民之術，微陳梗概，用之舍之，在宸衷之自斷耳。昔金世宗皇帝，即位之十年，色慾過度，不勝衰憊，每朝會，二人掖行之。自是博訪高道，求保養之方，亦嘗請余，問修真之道，余如前說。自後身體康健，行步如故，凡在位三十年，昇遐。余生平學道，心以無思無慮，夢中天意若曰：“功行未滿，當待時升化耳。”幻身假物，若逆旅蛻居耳，何足戀也？真身飛升，可化千百，無施不可，上天或千歲、萬歲，遇有事，奉天命降世，投脫就舍而已。傳道畢。上諭之曰：“諄諄道誨，敬聞命矣。斯皆難行之事，然則敢不遵依仙命，勤而行之？道之語，已命近臣錄之簡策。朕將親覽，其有玄旨未明者，續當請益焉。”譯語太師尚書令：恒國公阿海。宣差便宜使：劉仲祿。