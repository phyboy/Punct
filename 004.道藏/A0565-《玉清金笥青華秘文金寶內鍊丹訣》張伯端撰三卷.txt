遠師真人正邦叔，不知何許人也。時年十九，侍紫陽真人為弟子。見九年，不知大道之自然，亦不請問。一日侍師至羅浮觀，先生曰：“子之從我，不為不久。于金丹之訣，略不顧及，然而從我何為？”邦叔再拜，曰；“非不顧世，自揣玄微，必無此分。”先生曰：“善！自太極既分之後，一點靈光，人人有之。賢者不加多，愚者不減少。似子所言，是蔽其明也。籲！可哀也哉！”邦叔不覺涕泗交頤，頓首百拜，悲不能起。先生曰：“子去靜室中，思吾此語，有所覺則急來。”邦叔拜辭，逐去幽房靜室中靜思。至夜，紫陽先生再詣其室坐處，叩寢門。邦叔聞之，移而出迎。先生微笑曰：“吾一尋汝，便見頭目。爾兩日尋他，不得其有然。”遂滅所執之燭煬而退。邦叔大窘，坐五鼓，大悟，通體汗流。待旦以頌呈先生：“月照長江風浪息，魚龍遁跡水太平。個中誰唱真仙子，聲滿座空萬籟清。”先生覽之，問曰：“誰唱難聽？”都叔遂答以詩曰：“莫問誰，莫問誰。一聲高了一聲低。阿誰唱，阿誰聽。橫豎大千說不盡。先生有意度迷徒，急撞靈台安寶鏡。鏡明澄靜萬緣空，百萬絲條處處通。斗轉星移人睡定，覺來紅日正當中。”先生逐出金丹圖傳與邦叔，遂止羅浮，後十三年坐化。又十年，眉山大偽和尚沈志靜遇封山，自稱王邦叔，今居蓬萊望海樓也。

不避雷鉞之誅，輒伸卑瀆念。臣處世多慮，無有所為，為必顛躓。年邁三旬，獨于大道有緣焉。回思穹蒼，昔日使我無成者，正祜今日之有成也。感恩至重，銘心戴德，今者切見。嘉爾下民，孰無道器？奔勞塵境，戕伐一元。愈降愈下，棄人就物。就物思人，則不可得而返之矣。物不能修，終乎異類。哀哉！臣之身自弗能度，反憐及此，固無異泥中蛙，而哂籬上雞也。唯某昨傳受青華真人《玉清金笥長生度世金寶內煉丹訣》，簡而易行，詳而不雜。身裹分陰陽之主，壺中立四象之樞。三中常守以為機，一定不離而作用。用中無用，靜裹常存。哲人秀士，一覽無遺，造化在掌中矣。今欲齋沐精思，著為圖論。毫髮無隱，直泄至真之奧首。擇其可傳者而傳之，得接續心燈，流傳萬世，顧美事也。然始傳之際，誓語至嚴。蒙師至囑，輕泄犯刑。數欲作而踟躕，勿記其幾矣。伏惟太上好生，度人為重。是用俯伏塵埃，冥心上界。欲望天慈鑒臣之意，若不允而立彰玄遣。如或諒容，俾臣安靜，庶幾敢踐斯言，複陳天陛：臣無任誠惶誠恐，頓首百拜，懷恩之至。臣邇者表奏天廷，欲將青華真人《玉清金笥長生度世金寶內煉丹決》秘旨畫圖立論，傳諸緣士。俯伏茅廬，恭伺天罰，逾三旬焉。今不至，始敢齋沐焚香，精思著述。三日而成，秘諸法笥，以待賢者。謹錄上奏，伏望天慈俯垂赦宥，伏冀人人依此煉成金寶，超出塵埃。世世相傳，無有泄慢。臣無任誠惶誠恐，頓首百拜以聞。吾自識金丹秘訣之後，累獲罪於天而不自悛。又為玄書，並《悟真篇》等行於世，自心為至矣。忽有客至訪，餘怪其狀貌非凡，靜肅待之。或問曰：“子于金丹之道，訓人亦至矣。但首尾未明，機關尚隱，後學何以為識？”“餘自此亦不得已矣！天機至重，玄律至嚴。子固美言，某敢不奉。”曰：“子但著為一書，盡底洩露，苟有譴焉，某當其責。”餘再拜敬服，遂失所在。餘思此語，故著是書。天機泄則泄矣！傳之者，當以至寶拜受，以有玄律焉。泄慢墮地獄，禍及七祖翁。

心者，神之舍也。心者衆妙之理，而宰萬物。性在乎是，命在乎是。若夫學道之上，先須了得這一個字，其餘皆後段事矣。故為之傳。張子野人，身披百衲。自成都歸於故山，築室於山青水綠之中。萬物罄然，而怡怡然若有所得。客傳於市曰：“遭貶張平叔，歸於山矣。”從游之士，叢然而至。立於庭，且泣且拜曰：“先生固無恙乎？且夫奔涉山川，逾越險阻者，於茲十年。面貌不少衰、形不少疲者，其有術乎？”張子曰：“籲！吾與汝言。人之所以憔悴枯槁者，誰使之然？心也。百事集之，一念末已，一念續之。盡日之中，全無頃暇。宵之寐也，則亦若無心焉，但神不存矣。吾本無他術焉，為能定心。故夫神鬼之所以測度者，吾心之有念耳，心無念，則神之靈不可得而知也。豈神不知吾心，吾亦自不知其為心，乃定之根本也。”弟子曰：“然則金丹之士，其靜心乎？勿靜心乎？”日：“靜之一字，能靜，則金丹可坐而致也，但難耳！”日：“夫子之言，其誤後學多矣！”張子矍然而請其旨。曰：“夫子與人言金丹之道，常使人心中生意。心意為造化之主，心其能靜乎？”曰：“子見偏耳，非吾言之所誤也。君尋其平日用心，為何而動？寂然不動，感而逐通，乃吾心之用也。奔役天涯，了無居止，子之用心也。“夫斗極之北辰，固未始動。其所以為動者，拱辰之星耳。然拱辰之星，故不能不動。其所以動者，辰為之樞而運之耳。“唯其不動之中，而有所謂動者，丹士之用心也。唯其動之中，而存不動者，仁者之用心也。於不動之中，終於不動者，土木之類也。“心居於中，而兩目屬之、兩腎屬之、三竅屬之，皆未可盡其妙用。其所以為妙用者，但神服其令，氣服其竅，精從其召。神服其令者，心勿馳於外，則神反藏於內。氣服其竅者，心和則氣和，氣和則形和，形和則天地之和應矣。故盛喜怒而氣逆者，喜怒生乎心也。精從其召者，如男女媾形而精蕩，亦心使之然也。心清即念清，念清則精止。籲！心惟靜則不外馳，心惟靜則和，心惟靜則清。一言以蔽之，曰：靜，精、氣、神始得而用矣。“精、氣、神之所以為用者，心靜極則生動也。非平昔之所謂動也，用精、氣、神於內之動也。精固精，氣固氣，神亦可謂性之基也。“性則性，而基言之，何也？蓋心靜則神全，神全則性現。又一言以蔽之，曰：靜。“其所以為靜者，蓋亦有理。順水行舟，滔滔騰拔。欲往海島，不日勞形。一旦回家，思鄉安靜。急駕歸帆，求民逆返。還家固靜之道，但久違而始複，久失而始尋，一旦欲靜其可得乎？當思歸靜之由，然後能靜。此悟昨非，當求今是。非固常為，是在何處？”詩曰：自下金梯墮碧崖，回思閻苑幾花開。向來大道今何在？野草不除荊棘堆。口訣：但於—念妄生之際，思平日心不得靜者，此為便耳。急舍之，久久純熟，則自靜矣。夫妄念莫大於喜怒，怒裏回思，則不怒；喜中知抑，則不喜。種種皆然，久而自靜，豈獨坐時？然平日提百萬強兵，但事至則理，退則休，亦可為靜之本。以此靜心應接事物，誰雲誤事？實自靈耳。故日，以事煉心，情無他用。鏡能察形，不差毫髮，形去而鏡自鏡。蓋事至而應之，事去而心自心也。口訣中口訣：心不留事。一靜可期。此便是覓靜底路．又詩曰：得路欲歸休問遠，看看信步莫煩心。雲收將放金烏見，一點靈光眼內明。心之所以不能靜者，不可純謂之心。蓋神亦役心，心亦役神。二者交相役，而欲念生焉。心求靜，必先制服。眼者，神遊之宅也。神游於眼，而役於心。故抑之於眼，而使之歸於心，則心靜而神亦靜矣。目不亂視，神返於心。神返於心，乃靜之本。

心為君者，喻乎人君之在位。一人有慶，兆民賴之。秦皇、漢武為之，則四海瘡痍。堯、舜、禹、湯為之，則天下安逸，民歌太平者。何也？聖人以無為而治天下，則天下安肅。庸人以有為而治天下，則天下擾亂。蓋心者君之位也，以無為臨之，則其所以動者，元神之性耳。以有為臨之，則其所以動者，欲念之性耳。有為者，日用之心；無為者，金丹之用心也。以有為返乎無為，然後以無為而蒞正事，金丹之入門也。夫神者，有元神焉，有欲神焉。元神者，乃先天以來一點靈光也。欲神者，氣質之性也。元神者，先天之性也。形而後有氣質之性，善返之，則天地之性存焉。自為氣質之性，所蔽之後，如雲掩月。氣質之性雖定，先天之性則無有。然元性微而質性彰，如人君之不明，而小人用事以蠹國也。且父母媾形，而氣質具於我矣。將生之際，而元性始人。父母以情而育我體，故氣質之性每逾物而生情焉。今則徐徐剷除。主於氣質盡，而本元始見。本元見，而後可以用事。無他，百姓日用，乃氣質之性勝本元之性。善返之，則本元之性勝氣質之性。以氣質之性而用之，則氣亦後天之氣也，以本元性而用之，則氣乃先天之氣也。氣質之性本微，自生以來，日長日盛。則日用常行，無非氣質。一旦返之矣，自今以往，先天之氣純熟。日月常行。無非本體矣。此得先天制後天，而為之用也。

先天氣，後天氣，得之者，如癡如醉，忘寢失寐。籲！元神見，則元氣生。蓋自太極既分，稟得這一點靈光，乃元性也。元性是何物為之？亦氣凝而性靈耳。故元性複而元氣生，相感之理也。元氣之生，周流乎身，而獨於腎府采而用之者，何也？夫腎府路徑，直達氣穴黄庭者，一也。腎為精府，精至，直引精華而用之，二也。周流於他處則難覓，至精府而可識，三也。心氣透腎，意下則直至，采之者易為力，四也。此四者，故采真陽於腎府。

神有元神，氣有元氣，精得無元精乎？蓋精依氣生。精實腎宮，而氣融之，故隨氣而升陽為鋁者，此也。精失而元氣不生，元陽不見，何益於我哉？元神見而元氣生，元氣生則元精產。

意者豈特為媒而已？金丹之道，自始至終，作用不可離也。意生於心。然心勿馳於意，則可；心馳於意，則未矣。

飲者，腎官也。離者，心田也。坎靜屬水，乃☵也。動屬火，乃⚊也。離動為火，乃☲也。靜屬水，乃⚋也。交會之際，心田靜而腎府動，得非真陽在下而真陰在上乎？況意生乎心，而直下腎府乎？陽生於腎，而直升于黄庭乎？故曰，坎離顛倒。若不顛倒而順行，則心火動而不靜，大地火坑之意明矣。

持心論於前，然後參下手功夫於後。益心始欲靜，而欲念未息。欲念者，氣之性所為也。此性役真性，常切於耳，目次之。修丹之士，心既無事，則彼固無由而役之矣。其所以役神者，以外物誘之耳。靜坐之際，先行閉息之道。閉息者，夫人之息，一息未際，而一息續之。今則一息既生，而抑後息。後息受抑，故續之緩緩焉，久而息定。抑息千萬不可動心，動心則逐於息，息未止而心已動矣。言未既，有笑於旁者曰：“迂哉！此叟教人無法。抑息而又不動心，得非以千鈞之物，責負於人，使之不用力，可乎？”曰：“於且聽。吾雖閉息，而又存心，則心不動，而息亦息矣。”又，“此固閉息之道，安保欲念不生乎？”曰：“至於生，則末矣。念之生也，感物而動耳。定中覺目有所睹，則神役於目矣，急收而返視。耳有所聽，神役於耳矣，急收而內聽。其他皆然。”問者日：“聞一如二，吾並知此理矣。吾雖收神，而又存心，則神收而心本靜矣。”日：“存心者，養性也。性之始見，不存心則無所養。無所養，則終乎不見矣。存心實自收心始，所謂收神者，蓋收心之餘用耳。行之至久，見如不見，聞如不聞，形心相忘，合乎至道，則元性彰露而元氣生矣。”

神者，元性也。餘前所說神為主論，蓋亦盡之矣。今念夫修丹者，多昧凝神之法。凝神之法，不在乎速，故又為之論。而後畫種室圖，並論於後。凝者，以神凝於精氣之內。精氣本相依，而神亦戀之。今獨重於神。何也？神者，精氣之主。丹士交會採取，至於行火，無非以神而用氣精。苟先以神凝於氣之中，則氣未可安，神亦未肯戀氣，而反害藥物矣。且神，元性也。性方尋見尚未定，搖搖颺颺，進退存亡。而子使凝之，性豈能自凝？其所以凝之者，亦氣質之性而凝之也。初雲質性而尋本性，是以質性而逐本性，可乎哉！今之為學者，多為凝神所誤，何也？蓋神仙有下手先凝神之說，故妄引以盲衆。豈知其所謂凝神者，蓋息念而返神於心之道。神歸於心，則性之全體見。全體見而用之，無非神用。念念不離金丹，故丹成而神自歸之，何凝之有？故曰，凝神者，神融於精氣也。精、氣、神合而為一，而陽神產矣。到此際此身，乃始為無用之物也。誰曰不然？吾聞于度師，度師聞于遠師，遠師聞於天。

幻丹者，未靜心田，遽采一陽。故斯時也，一陽奕生，非真陽也。氣非元氣，乃呼吸之氣也。精亦非元精，乃淫泆之精也。神亦非元神，乃情欲之念也。夫人方學道，更欲為仙，得非欲念乎？以欲念而交會陽生，此幻丹之所以有也。精在腎府，而若采之升至於臍上，又無安頃處，故逐氣而息於氣穴之右。臍生於腎之縷，與氣交結而止。即自曰丹。既自曰丹矣，而精、氣、神用著，便是後天底物。先天之物，果安在哉？謂之黄庭、內爐、外爐、泥丸等竅，皆先天立之後始見。當此時在何處？實未之有也。傍風捉影，入海尋蟾，守株待兔，緣木求魚，一旦敗露，精蕩然而去，先天又無所主。嗚呼！非長生之丹，乃促命之法也。又有采氣而上遇心血，氣血凝而為物，亦曰幻丹。若此者衆，故舉以辨惑。

“金丹居內，亦有走失者乎？”曰：“有。然而非丹之走失也，門戶不堅，而被其出也。幻丹則有走失，金丹安有此患？”日：“金丹之出，何以知之？”日：“丹在鼎中，備五行之正氣，吾身五行之氣迫爐，則相感而動。一旦覺氣升鼎外，而內無相感，乃丹不存也。急須放下，一場大靜，並所謂爐鼎，丹之在不在，俱付之無何有。或一日，或一夜，始覺其在何處。或在心，或在肝，或在牌與腎。身中百竅，皆可藏之。知其在彼處，遂綿綿若存而守之，勿使之再去他處。又一日之久，始以意采之，則直降于陽宮。又就陽官，如採取之時。用意，遂從舊逕直升陽於鼎矣。造化玄微，至此誰曰不然？苟有云云者，吾之師也。”

神水者，即木液之謂也。華池者，臍中氣穴之下，兩腎中間一竅。絕肖黄庭，穀氣就此而生精，醫家所謂精穴者是也。斯竅也，少壯之士，陽盛氣融，則神水華池，不過澆灌爐鼎、洗滌脾胃，周流潤澤氣穴而已。元氣衰微，精元枯竭者，皆藉此以為丹本。元氣既衰，非元氣之衰也，乃氣質之氣斷喪已甚。邪欲之性，念念不已，先天既不得見，後天亦不足為用，嬴矹之根，殆起於此。華池之竅，乃生精而降於腎者也。氣壯則精多，精多則華盛，用之如有餘。氣凋之士，精元槁矣。穀氣所臨，不過產一等欷欷之水，流歸腎府耳。然我既靜矣，元氣本無增減，但華池無矣。大藥三品，而欠其一。故陽生之際，未值采之時，以意斡歸尾閭，自夾脊直透至泥丸。故就精穴用精，自然隨氣而升至午宮，遇衆陽融之則精始可用。然後降至於心，就心取汞，依然下至黄庭。即落乎其中。卻用一意封固，即綿綿若存以養之。二者就其中自相吞啖而丹始成。近有浙西一派，雖少壯之士，亦用此法而結丹。但道在邇，求諸遠耳。然各執其是而已。

人之一身，毛竅八萬四千，氣宮三百八十四。毛竅散屬氣宮．臍中氣穴又為三百八十四宮之主，降于陽宮，皆為精。心為中田，頂為上田。舌下為玄膺，目中有銀海，額之中，眉之間，口鼻之衡，耳目之畔，咽喉左側，腰脅中皆竅也。餘所謂丹之出者，若此竅皆可藏也。豈曰人身止有一二竅也。此一二竅，衆之樞紐也，豈曰止乎斯而已矣。此其體也，用，別著說於後。

采者，求真陽於腎府，取者，取真汞于心田。可以采則采，采之必得其用。非其時而來之，則龍不降，虎不升。惟見血氣賓士，衝衝來往，迷者以為交媾矣。抑不知離坎陰中之真陽，陽中之真陰，自兀然耳。至於氣脈為一念所止，則氣疾人脈絡之中，離坎之內，反有傷於鉛汞。雖曰養氣。要之於終，實所以喪元氣也。失元氣之在人，至靜始見，是先天之氣也。後天之氣，時刻迴圈。但人汨於欲而不知詳審耳。至於略定之際，心無他用，則方知其氣之上下，遂錯采以為先天，致返加害。所以近世之學道者，常有奇疾，蓋為此也。夫人之疾病，但氣脈為梗耳。氣本自調，而若役之、使之，升則傷牌、胃、肺、肝、耳、目、口、鼻，降則如決水、如長堤，銳然而下趨，沛乎其不可禦也。至真之物，其能存乎？餘憫此等言丹之士，故畫採取圖為第一。雖直泄天機，但人有志于金丹，而反戕其性命，餘救之以正理，太上好生，必不我罪。故此篇盡以刀圭、玄黄、嬰兒、姹女、……諸般譬設，盡掃而退三舍，使賢者見之而參同，愚者見之泮然水釋。分分朗朗，如寶鑒之察形，洞見毫髮矣。金丹之士，先修明德，以盡人事。然後持前心論，則大藥產而圖形見矣。採取之法生於心。心者，萬化綱維、樞紐，必須志之，而始覓之。忘老，妄心也，覓者，真心也。但於忘中生一覓意，即真心也。恍恍之中，始見真心。真心既見，就此真心生一真意，加以反光內照，庶百竅備陳，元精吐華矣，要在乎無中生有，有中生無。到這境界，並真心俱忘而棄之也。我以無而待已，則真息綿綿。真息綿綿之時，後天之氣以定。後天隱則先天之氣見，故陽生焉。陽生者，先天之氣自氣穴中流出，而至於腎中○，如噴泡然。蓋兩腎中間，有一縷透氣穴，乃父母交媾之後，始生脈絡也。故先天之氣遊之，既覺如斯，則一身百脈，盡若春生。春意融而漸長，此時先天之體始立，先天立而後天愈退藏矣，然後可以微動採取之意。意者，以目垂觀於心，卻以心放下送入陽宮。徐收而又縱，則陽起矣。○采之之意，生於心，心生於目。故老子曰，吾嘗觀心，得道亦至靈。夫真息既定，內光乃神光，此心乃真心。真心生意，神光燭心。故常為之說曰，目機心，心生意．意采鉛。若陽生未融盛，而遽采之，則一念住，采意既萌，後天複起。故曰，了命實關於性地。性者，凡所有相，皆是虛妄。既無著相，則虛妄除而真理顯矣。真理方明而一念生，豈非複為虛妄之相乎？故伺陽長而始采，則勃然而升。先天氣盛，而後天伏不暇矣。采之升也，實有異焉。醺然而上，至於臍而稍上，徐止臍之上，則息方凝。名曰：鉛。鉛，金也。金生水，故汞產於心。雲從龍，風從虎之理兆矣。風平而雨降，自然鉛汞相投，相吞相啖。金生水，水生木，水又生火。木愛金而金戀水，乃交會之道也。夫金克木，反有愛戀之意焉，蓋金木之本性耳。吾以本然之性，亦不過譬喻耳。○乃先天也。五行在何處？但不如是，則不能達其理。採取之道既明，交會之理複露。再有叮囑：採取不可太緩，太緩則老而不可用，而後天之氣雜矣。學人以交會圖參看，則思過半矣。詩曰：醺醺和氣釀春風，一點陽生恍惚中。無自有生無勝有，色從空裏色還空。升於臍上鉛情見，產自心源汞性通。定裏見真真裏定，坎離交會兩濛濛。木為龍芍金為虎，坎戶生男引離女。要知造化有根源，不離真火生於子。恍兮恍兮中有象，杳兮冥兮中有物。古先哲常特此以警學者。蓋恍惚杳冥，定之象也。惟定可以煉丹，不定而陽不生。陽生之後，不定而丹不結。故才以意采鉛，而遽止其意。止有時，而升有刻。蓋始生無過一氣耳，升於臍則為鉛，故止斯意而無用矣。鉛自能引汞，汞自能尋鉛。恍惚杳冥之中，交媾之理畢矣。我得師之口訣並泄之，宜秘宜秘。默而視之，念勿出聲。若有知道之士，宿有善緣，逢此玄機至寶之道，凡遇口訣，記而勿書，書而勿見，則某實戴其德。余從師一十年，凡有所得，盡底陳露，願與同志之士共寶之。此乃《玉清金笥東極青華長生度世上品內煉金丹寶訣》，玄律至嚴，某不識避忌，就撰為此書。前三句，表奉天庭。繼得報應，始敢吐露下筆。下筆之時，心惴惴然而汗落於紙，涕泣交零，但願志士得之，幸勿相累。同成勝果，共征仙階。籲！知我者，為我心優。不知我者，為我何求。幸心心相照，某不勝禱告之至。諸仙幸鑒！

忘裏覓，覓裏忘，忘中見，見中忘，陽生矣。忘中采，采中忘，忘裏升，升裏見，見裏變，鉛成矣。定中起，意中升，忘中用鉛引汞矣。鉛合汞於內，精會神於外，交會矣。鉛汞精神合而為一，卻將一念使之，落黄庭歸鼎矣。口訣中口訣：打合鉛汞，須用一意。動采一陽，須用以靜而生定。或問：“孰為交媾？”曰：“採取圖心下一竅，乃交會之地。不可以有形求，不可以無形取。但鉛升之際，陽氣上為∪。夫自氣穴降，為一陽官○，我采以意○。汞降之際，會氣降為∩。蓋汞鉛生，鉛升於臍上，為精光所燭，故曰鉛。鉛猶表也，汞猶影也。表動影隨，故汞降亦如之。陽鉛之升，不可謂之純陽。中含精光為鉛，蓋亦屬陰。陰汞之降，不可謂之純陰。心生汞，心為神舍。汞遇神光而後可用，蓋亦屬陽。陽中有明，陰中有陽。二氣交感，凝結不散，遂成玄珠○如黍米。”或問：“鉛乃一陽，一陽乃先天一氣耳。汞，何物為之？”曰：“鉛與汞皆先天之物，鉛乃先天氣，汞乃先天靈。此氣乃命之母，此靈乃性之子。可以曰鉛汞、可以曰性命。諸得道之宗師，誰肯直泄至此？”又問曰：“心下一竅，何竅也？”混沌神房者，此也，乃精光、目光之氣。幻而為之，精光華騰為∪，目光垂為。精雖元精，然無日用之精，則元精不見。又如不信，譬如有水，則潮與白氣，未聞白氣興於地也。水乃精也，白氣乃華也。神雖元神，然日用之神而不役，然後元神見。譬之皓月當天，雲收而光始下燭。清淨即無雲也，垂光即照臨也。精雖屬陰，而精華屬陽。目光屬陽而照於內，則亦屬陰。光華相遇而成一竅，以氣感氣，使二物會於其中。⊙物之成也，有精氣焉，有元氣焉。工夫周足，遂為真人。蓋生生之意，寓於此矣。所以能靈兩神者，此也。”或曰：“然則交會之後，安得此珠落于黄庭、歸於鼎內？”曰：“二物聚時情性合，五行全矣。虎歸於山，龍歸於淵，目光還而精氣複。此⊙落于黄庭，歸於鼎內，會關捩了麼？恍恍惚惚，萬孔生春，⊙秘、秘、秘。此數言，非正經原有，乃學者有所得之謂也。”或問；“陽生於上，遽止其意，安保不復降？”曰：“大哉問！黄庭之下，有一丹室之門戶也。意生則上，故陽升，意止則一，故陽則不可得而降矣。爐鼎則在乎一之內，正屬士。故○備五行之正氣，成天地之全形也。或問爐鼎之法。曰：“黄庭之在人身如此，至一陽上升如此，珠落於其中之候如此，即護鼎也，黄庭同屬土也。至於中之中，蓋屬土中之土也。故落于其中，而成鼎器。五行各厚其基，何謂厚其基？夫母求子，子戀母，丹之法也，皆取其本然之性。既歸於鼎而各歸之，如子之戀母。故靜坐之中，神光下垂，則歸於鼎。精華上升，亦如之。至於行住坐臥，如龍養球，如雞抱卵，而氣各歸之。一身之脈絡皆為之，務在乎勿忘而勿助長耳。學道之士，然乎，其不然乎？在某之丹法，若是而已矣。”詩曰：何勞姹女與嬰兒，透徹分明說與伊。身裏乾仰顛倒處，壺中日月運行時。要知一者為陽用，須識一中作氣機。天使紫陽來說盡，後來何必更尋師。

到這田地，知這道理。且莫歡喜，咄！未知如何想。寶劍沉埋古獄邊，虹光夜夜上沖天。虎龍戰罷三田靜，何處求他汞與鉛。嘎嘎嘎，嘻嘻嘻，且休認鹿為馬，一個玄珠在泥底。牛女橋邊路不通，河車遠去杳無蹤。憑誰問得真消息，吹徹重失籍巽風。金丹之圖既成，慮天機之猶秘，且論五行之顛倒，述水火之流行，明藥材之進退，體日月之迴圈，餘前所著三篇之文盡矣。今慮夫學者未明，故為此書。此書者，直地天機，動見毫髮；化頑石而成金，點瓦礫而成玉。不啻過也！夫兩目為役神之舍，顧瞻視聽，神常不得離之。兩耳為送神之地，蓋百里之音聞於耳，而神隨之而去。兩鼻為勞神之位，隨感而辯薰蕕。辯之者誰？神也。使耳、目、口、鼻皆如眉，則神豈不安而全之？夫如是，則不為後天也。亦不勞修煉也。大抵忘於目，則神歸於鼎，而燭於內。蓋綿綿若存之時，目垂而下顧也。忘於耳，則神歸於鼎，而聞於內。蓋綿綿若存之時，耳內聽於下也。忘於鼻，則神歸於鼎，而吸於內。蓋真息既定之時，氣歸元海之理。合而言之，俱忘而俱歸於鼎，而合於內矣。口訣：雞能抱卵心常聽。或問金丹之道。耳、目、口、鼻固亦得聞之矣，心固不言可知也。肝、膽、脾、胃、肺、腎，無用之物也。還亦無用之中，而有功者也？予答之曰，此固已到而後加其理，但餘誓以無隱，夫何隱之有？吾初從師，亦叩矣，師贈我以詩曰：五湖風景闊漫漫，鷺立沙灘宇宙寬。畫出枉勞君指點，異時遊到盡堪看。余初未達此理，後到此田地，始信師言之不我欺也。夫五行之用，不可缺一。故綿綿若存之頃，脾氣與胃氣相接，而歸於心縷。肝氣與膽氣相接，從大小腸接於腎縷。肺氣伏心氣，而通於鼻。是氣也，腎脾定之余，元氣周流，自東而西，自南而北之氣也。而南乃氣之會也，氣合而歸於此。卻自夾脊，直透上、中丹田，而降於腎腑。兩腎中間，有治命橋一帶。故寒山子曰：“上有犧神窟，橫安治命橋”者，此也。氣降至於此，陽氣盛而上沖，與此氣相接於一，則固圍於鼎器之外。日用之，則日增經營之力。故鄞鄂之成，肇於此也。忽然有一物，超然而出，不內不外，金丹之事，不言可知矣。一半玄之，又玄一半者，何也？曰，金丹之上，到此則一半矣。○超然而出者，乃玄關一竅也。其大無外，其小無內。○有形之中也，○無形之中也。先就有形之中，尋無形之中，乃因命而見性也。就無形之中，尋有形之中，乃因性而見命也。先性故難，生命則有下手處。譬之萬里雖遠，有路可通。先性則如水中捉月，然及其成功，一也。先性者，或有勝焉。彼以性制命，我以命制性，故也未容輕議。用力到者至，知其然也。未見，不必存之以有，恐至著相。或又曰：“子畫圖中多有竅，何也？”曰：“斯竅也，非採取交會圖之竅也。蓋一陰一陽之謂道，往來不可窮。用之，則充塞於一身之中，是此物之作用。不用，則歸藏于心田之一，了無形像。然則何物耳？○○，意之主耳。左屬陽，右屬陰。到這裏，方是返太極處。曰，返太易者，自太極。返太極者，自太和。致太和者，自陰陽始。故曰，陰陽和而風雨時，嘉禾生者。譬之若此。大衍五十，天數一，地數二。天三地四，天五地六，天七地八，天九地十。陽奇陰偶。天數二十五，地數三十，合而為五十有五。大衍之數五十，去五以象五行者，後之鼎內外是也。又就其中克一，象太極之不動，其用四十有九。又就其中克一，以為鄞鄂，其用四十有八。學人行爐鼎用火之法，以四卦為主，以六十卦為用，存乾坤坎離也。又以大衍圖求其象，則迴圈之理明矣，周天之法泄矣。如或未明，更請看爐鼎圖論雲。”

太虛廖廓，皓月燦然。雪浪翻騰，金蟆吐耀。人見月之所以明，而曰金格盛，則月明焉。孰知金之所以生者，自月而產也。人見金之產於月，而不知月之明，本出於日也。月者喻元性也。水，喻坎官也。金蟆者，喻一點真陽之竅也。元性喻月，性之用也。性之初見如星大，園陀陀、光爍爍，未足以見性。但氣質之性稍息，而無性略見。如雲開則月見，頃合則亦然耳。至於不時時存之，則可沒，與見未見時無以也。故金丹之士，才見此物分明，便是元氣產矣。遂以而用之，譬之見賊便捉，毋使再逸。然以之收於鼎器之中，而一點元氣之真，終不可得出矣。以丹田為目，以心動中元性為月，目光自返照月。蓋交會之後，寶體乃生金也。月受日氣，故初三生一陽者。丹既居鼎。覺一點靈光，自心常照而無晝夜。一陽生，於月之八日，而二陽產矣。二陽者，丹之金氣少旺，而元性又少現。自二陽生，於望，而三陽純矣。三陽純者，是所謂元性盡現，即前謂無形之中也。一陽純生時，但覺吾身有一物，或明或隱。二陽生時，則遍體生明矣。三陽生者，則光不在內、不在外，但覺此身如在虛空。亦無身，亦無虛空，亦無日，亦無月，常能如此則禪定也。但丹士若生於有，而不能采真空，而以無為用也。既至於此，而金丹且半，何也？且元神見矣，而未歸丹於鼎，混精氣而為一，所以為半矣。更說他後一半底道理。月既望矣，十六而一陰生。一陰者，性歸於命之始也。自一陰生，至於月之二十三而二陰產矣。二陰者，乃性歸於命三之二也。自二陰生於月之三十日，而三陰全矣，三陰乃性盡歸於命也。性之全體見，綿綿若存之時，則性反乎命內矣。方其始也，以命而取性，性全矣。又以性安命，此是性命天機括處。所謂性命雙修者，此之謂也。天機至密，無盡泄矣，到此際則金丹之全世。始于火候，凡一日用度，則一日養之。百日之功，而嬰兒產矣，故吾以月為之喻，取其交會相照之理也。月明實本于金，金之性實出於月。百煉愈堅，萬劫不壞。蓋金，日也。月性也。火，日氣。金入火而複於元性之真，可以煉成至寶，號為金液還丹。故修丹者，始焉取金。為金生水，交合之理顯，而籍土以成之。故城廓基址，元始非托真金藥，而固濟提防之。煉成純金，故曰金丹。

鼎之為器，非金非鐵。爐之為具，非玉非石。黄庭為鼎，氣穴為爐。黄庭正在氣穴上，縷絡相連，是為爐鼎。陰陽為炭，以烹以煉。夫黄庭之在身上，交會之頃，乃元氣立之際。此時正開，而丹落於其中，逐固之。所謂水銀實葫蘆裡，閉塞其口，置深水者也。水銀，鉛汞也。葫蘆，黄庭也．深水者，水猶氣也。閉塞黄庭，隱藏丹母，而置於氣會之地，達者審之，得其趣也。虎嘯風生，龍吟雲起。蟋蟀吟秋，蜉蝣顯陰。萬氣歸鼎，而封固愈密，烹煉愈堅，此爐鼎之所以有也。萬卷丹經要旨，圖畫立象，本使人得象忘言。後之學者，皆泥象尋真，各求詭論。豈知夫至道不繁，樞紐陰陽而已矣。如以天一生水云云之數而言者，此亦不過明水火之流行耳。如以四時八節而言者，此亦不過喻天地、陰陽消長耳。秘其母而言其子，故知之者鮮矣。用成今所以著為此書者，皆棄枝葉，而言本根。本根有而枝葉自芳。蓋古人不欲言，而餘言之。道中君子，宜體此意，毋以小道觀焉。依此而行，神仙可立躋也。或問，爐鼎之體明類，爐鼎之用，亦願聞焉。天地間百卉、草木，萬類散殊。冬至之後，陽動於下。則枯水重榮，百草萌芽。蟄蟲奮發，萬類熙怡。造化豈有心而生萬物？萬物亦何心而望造化？蓋一氣之動，萬類感而然耳。天何心哉？物何心哉？至於百卉，花開結實之際，正藥物迴圈之時。落葉凋芳之際，正藥物歸根複命之時。可喻古人警藥物產、降而成丹，莫有出於此者。但不可泥于無心，使其自浮自沉。亦不可泥于有心，而驅馳逐火。但綿綿若存，知其無，守其有。知其白，守其黑。靜中行火候，定裏結還丹。贈之以中。

神堂者，元神所居之室，鄞鄂是也。人知立鄞鄂之造化，顯然彰露矣。仰不知有室而無主人，何取其為室哉？然主人雖無，而主人之胎，亦在乎一室之中矣。如懷孕然，十月之間，母呼亦呼，母吸亦吸，但氣未足耳。氣足而形完，一點靈光人於其中，則攸然而生。啼哭鏘然，純乎其人矣。此乃鄞鄂成，而神歸於室之時也。神歸其室，則所謂得其一，萬事畢矣。蓋交媾之後，神光垂，而燭乎玄珠矣。精華升，而產于玄珠矣。真鉛則元氣矣。精、氣、神亦先有胚胎在其中矣。火足氣充，則元精、元氣、元神盡合而為一，故嬰兒產矣。嬰兒豈自產焉？火爍盡群陰，而胎始脫，到此方是產嬰兒。吾嘗謂古人畫煉丹之圖像⊙，○固鄞鄂也，此一點安，逐不知安一點於中之道。暫結終散，猛火空燒，而離坎逸矣。夫此一點產於外，而順於後天者。一生二，二生三，三生萬物。皆從此。常人為之，志士反焉。逆之而產於內，則長生久視之道存矣。豈非歸根複命乎？命複歸根之由，深根固蒂也。深根固蒂之道，自澄心、遣欲。澄心之理，屏視去聽。如孔子曰：“非禮勿視，非禮勿言，非禮勿聽，非禮勿動。”此便是真實道理。但德教欲行於世、用於時，故以禮為之防。所為安心者，喜、怒、哀、樂各等耳。忠、恕、慈、順、恤、恭、敬、謹，則為真心。修丹之士，則以真心亦為妄心。混然返其初，而原其始。卻就無妄心中，生一真心。奮天地有為，而終則至於無為也。若釋氏之所謂真心，則又異焉。放下六情，了無一念。性地廓然，真元自見。一見之傾，來往自在。蓋靜之極，至於極之極，故見太極。則須用一言半句之間，如死一場，再生相似。然後可以造化至機，而為不生不死之根本，豈易窺其門戶耶？

《易》之為書，三百八十四交。火之為數，三百八十四銖。故舍乾坤以為鼎器，坎離為藥物。之外，初一、用屯、蒙。初二、用需、訟。初三、用師、比。初四、用小畜、履。初五、用泰、否。初六、用同人、大有。初七、用謙、豫。初八、用隨、蠱。而金計半斤。初九、用臨、觀。初十、用噬嗑、賁。十一、用剝、複。十二、用無妄、大畜。十三、用頤、大過。十四、用鹹、恒。十五、用遁、大壯。十六、用晉、明夷。十七、用家人、睽。十八、用蹇、解。十九、用損、益。二十、用夬、垢。二十一、用萃、升。二十二、用困、井。二十三、用革、鼎。而水半斤。二十四、用震、艮。二十五、用漸、歸妹。二十六、用豐、旅。二十七、用巽、兌。二十八、用渙、節。二十九、用中孚、小過。三十、用既濟、未濟。頃刻而周，周而復始。自日月運行，一寒一暑。天地氤氳，萬物化醇。倒造化，翻乾坤。竊宇宙，盜陰陽。達天地之至道，始可與言此也。或問乾、坤、坎、離之體。曰：“周天火候之時，坎離交矣。坎離交，則乾坤交會矣。夫天道下降，地氣上升，乃乾坤之用也。坎者，乾交坤也。離者，坤交乾也。其他卦象，不過設體耳。亦不可泥象尋爻，而火候之法始見。”又曰；“似子言之，不過範圍天地，運行日月而已。而爐鼎圖又列八卦於鼎中，火侯圖又升五位於泥丸，布平橋於卯酉，何也？”“天機固不容泄言，既至此，隱之何為？且河出圖，洛出書。天尚自泄，況千人乎？”客曰：“止。余聞泄天機而殃及九祖。”“獨不聞度一人，而福及九祖乎？吾以吾之丹法，盡底無隱，而傳於有緣之士。苟有信士，一人為仙，某豈無功乎？”客曰：“子之用心，非某能知及之。”曰：“是爐也，是鼎也，乃進火，進水之理耳。水、火無過一氣耳。氣之升也，吾以心接之，即火也。氣之降也，吾以靜待之，即水也。此綿綿若存之時，子午進用之功也。斯時也，方是偃月爐具之時。夫性見則氣生，氣生則金生，金生則氣多，氣多則金愈旺。此二者交相為用也。金旺於中，燭破浮雲。露出一勾真性，如月之明，乃偃月爐也。存養之義，則金氣盛而全盡，燭見一輪明月，乃全性也。既見全性，又返金性，則吾身皆真性、命為之主。此用火之時也，蓋二者未融為一，而用火煉之，煉作純金也。包含性命，通體皆陽。浮沉自在，愛日戀月，好遊頂門，時至道成。奮厲而脫，霹靂一聲，身非我有。籲嘻！人人可以如此而成功。人而自棄之，若是可哀也哉！余見總篇，方其九轉既周，沐浴已竟。火力終焉，一星不滅。故動，一風以吹之。巽風者，鼎下之片縷耳。闔則為乾，辟則為巽，闔則為噓，辟則為吸。何以能開闢？亦無非一意使之然。”或曰：“巽，西方之位。以子所言，巽乃中宮。毋乃反乎？”曰；“西方者，巽之用也。中宮者，巽之體也。吾自心生一意，而降於巽位，其象始辟，則吾言實兼體用而訓也。繼之以乾。乾：金。而火乃金精，故遇而炎火張設。須坎以抑之，抑之而不能止，則有反攻於下之患。故止以良，而又噓以巽。巽上一畫屬陽，止火非陽不行。故遇震而稍焰，遇離而複炎。又止以坤。坤，水也。火從水起，如遇其兌。兌，又西方之卦也。故自尾閭，徐徐升上，而至泥丸。頂為天門，為正午之地。午屬火，遂加煌。又接之以心。心，火也。接者，神也，乃神火也。又加煌。至卯酉，若直下則刑德臨門，危其大哉！故一立而各為二道。今日之卯酉，昔日之坤、艮也。火，氣也。氣降而複升之理，故歸於腎府，化為真水而用之。蓋文火性柔而難化，遇卯木必克土。遂以火克木，則土不受克矣。武火性強而易化，降自酉。酉屬金，金生水，歸於鼎。”曰：“何謂文，何謂武？”曰：“文火自三關上至於天矣，武火是午宮與心火也。大凡火侯，只此一場，大有危險。丹士宜一戰而勝，則天下定矣。平日周天火候，切不可以為則也。然此亦不可執著，彼亦不可執著。”慶雲開盡現鴻蒙，仿佛空中見祖宗。風定七星還在水，依稀殘韻上飄空。

張子一日坐於幽室，形忘氣化。倏然兩耳風生，始如秋蟬鳴隔岸之翠柳，終焉若聞九天之簫。韶韻恍然，有一人立於旁，耳、目、口、鼻與張子無異。指張子而罵曰；“吾自太易以來，為子所役，略不瞬甯，何罪於汝？”張子不覺失笑而無聲，默謂之曰：“來，吾與爾言。汝言固是，但爾為我苦邪？我為爾苦邪？姑坐以敘。”曰：“我先以來，本無事。與子同居之後，寤寐亦相持。移像累劫，而不自如。置我沙漠、風霜之地，既令我歸東，又令我歸西。種種相魔。自頃以來始蒙慧以室廬，養以調息。美則美矣，但晚也。”張曰：“非吾之過也，乃六欲之賊使之然也。子微而隱，彼顯而彰。否知有彼，而不知有此。譬之瞽者坐舟，但知舟之日去千里，而不知撐者實勞也。使不欲舟行，則撐者暇矣。”似張者欣然曰：“幾失君！吾有百煉之堅刀，可同剿此賊，而去其根後，同入規中時，然後行，獨步金闕。”張子曰：“唯唯。”見黄光四進，五色煥然。觀者聽其言曰：“去賊之道不宜急，急則反受其敵。”始然力不勝，其禍乃可必。縱放任餘心，守之常將息。或作狡詐形，視之常無爾。一戰定三清，萬魔俱屏跡。

夫人之身，大而則可以取象天地，包容萬匯，變化莫測，靈通玄妙。百姓日用而不知，故金丹之道鮮矣。夫金丹之道，貴乎藥物。藥物在乎精、氣、神。神，始用神光，精，始用精華，氣即用元氣。精非氣不盈，神非氣不充。精因氣融，氣憑精用。氣因神見，神憑氣用。且以吾身之天地言之，自太極既分，兩儀判矣。兩儀生四象，四象生八卦。八卦立，而天、地、人之道備矣。天以動為體，地以靜為體。天地之氣，往來不息，而日月行乎其中。蓋父母媾形育我之後，始生脈絡也。自形完之後，始生縷絡。反若元性之虛無，穀道筋條，殆似草茅之鬱茂。此乃之先天氣，為先天之道，此金寶之至言也。宜守之以中，則庶乎道路通暢。蓋人受天地之中氣以生，所謂命也。得天地之中氣以生，遂可為人。我以身為天地，亦宜執其中，而為造化之樞紐。中者，有三中：心中意、臍中鼎，腎中爐。三中之至切者，心中意。臍中鼎次之，腎中爐又次之。此三者，自金丹之始至終，不可須臾離也。大凡金丹之道，學者尋五行。其末矣，當知夫交會之際，恍惚杳冥，癢生毛竅。金之本情也。逸像和暢，肢體柔順，本之本性也。鉛本火體而金情，汞本水體而木性。無他，水火者，鋁汞之體也。金木者，鉛汞之用也。鉛汞凝結，光華會合者，意也，意屬土。五行既全於鼎器之中，物以類聚。五行又壞列於鼎器之外，內外相感而丹始成。形狀黍米相似，非青、非黄、非黑、非白，不可得而名狀也。到此際，又綿綿若存，清淨無為，自然現出百般妙用景象。腎水合精水，目玄膺流下，謂之華池、神水。虛無之中，白雪生而黄芽長。只綿綿若存之頃，亦悉歸於鼎器之內。是大藥不離精、氣、神，要認始用藥材。又精、氣、神之所產也，非便用精氣神也。今有一等旁門，自作自是，而精、氣、神受役之不暇，奚能產藥也？精、氣、神三者，孰為重？曰，神為重。金丹之道，始然以神而用精、氣也。故曰：神為重。神者，性之別名也。至靜之余，元氣方產之際，神亦欲出，急用定以待之。不然，是散而無體之體也。苟誇出入，必為大道，則難不可為？夫神不疾而速，不行而至。師言曰，神之妙用無方而有限。若得其道，可以出入，切不可縱為良深。蓋收於內則可，豈宜縱於外也？夫神出而依林木以成形，陰未盡也。將出之際，多異景。日光燁然，從目出也。鼻氣或吸，從鼻出也。耳聞清音，從耳出也。獨不可從口出入者，何也？夫口，五臟之氣所會也。神棄精氣而竊出，避氣盛之地也。神、氣、精常相戀，神一出，二者無依焉。故神之出也，有害無益。日居月諸，照臨下土。丹士逆之為用，順而為火。夫火迴圈，九轉中九轉。九轉初生，旺於第一轉。伺氣盡，又第二轉。餘亦如之。至於九轉周足，遂迫於鼎。故用前進火工夫，謂之真陽而戰群陰。請明言之：人一身皆屬陰，惟有一點陽耳。我以一點之陽，自遠之近，轉之又轉。戰退群陰，則陽道日長，陰道日消。故《易》曰：“龍戰於野，其血玄黄”。至於陰盡陽純，而丹始能升於泥丸。決然奮厲，真人于斯而始見矣。金丹之道如此而已。更有言不盡底。”丹之初成也，交會之際，未免借陰陽二以成之，後則漸以陽火煉成純陽之體。故自強不息，乾道也。丹成矣，故凝神以成軀而成仙。丹之初成也，籍五行以成其用，後則漸以真金養成純金之體，故通體之光金色也。金變日色，故光。金象日，性故剛。故曰金丹，又曰金仙。幻體雖假合之物，修丹之士須籍以養丹基。譬之地也，城池固，則外邪不能人。故綿綿若存之頃，脾、胃合為一脈，而圍丹穴之左。肺、肝合為一脈，而圍丹穴之右。真氣微至，則環手脈絡之中。故近丹，而氣可得之以化至寶。舉其一，可知二。然亦無為自然始，舉是以明矣。夫無為，無有力也。夫人之一氣在身，由念而動。譬之握拳，念欲開而五指伸，了無掛礙。學人達此，於采先天一氣之時，行一真念，采一真氣。按圖觀象，落在黄庭，其理一也。窮冬調剝，必得陰陽交泰之後，乃生萬象。學人達此，當知交會之後，不期藥物之產而自產矣。金之在水，其耀奪目。金之在上，土能藏之。蓋產於幽處，而隱其明處也。丹之居鼎，猶人君之在位，百官稱職，其國自安。火侯藥物，各得其宜。第一轉，產藥於東，而降於西。以心為斗柄，斡旋其機。故行二十度而魄滿，又斡之二十度而魂滿。則火之魂，而水之魄立，而神用大矣。他轉如之，舉其要以明學者。言曰：斗極建四時，八節無不順。斗極實兀然，魁杓自移動。只要兩眼皎，上下交相用。須向靜中行，莫就忙裏送。要無形圖與他看，一氣周流歸故宅。金丹何事卻成功？至道本不繁，庸人自生事。我本遇師傳，三囑令深秘。何故盡圖並立論，毫釐說盡鬼神驚。咄！地獄不囚傳道者，教存經籍度三師。

坐靜打頑空，抑息，守己生時。聞命氣沖和，待氣動，方可如下行。存歸，然後就上二竅，直沖五星。候見地，則放靜，又觀心。放下了一段，候再見明，一陽真氣產矣。採取交媾，綿綿若存。小光透，用機出入，開道一回，然後方行子午。大光透，用機出入，破頂一回。此是後上前下，此後並系尾閭五星。於三十日見，用機出入。上弦十五日足見機。大凡三遭望、七十日左右見機。下弦日數足，只下明鼎，內晦用機，再朝天徑。乙太和返太極。以太極返無極。動靜之機，氣盛則仰之以靜，氣弱則助之以意。

丹居鼎內，上水下火。心動屬火，靜屬水，乃水鼎也。○靜屬水，動屬火，乃火鼎也。陽在鼎下，曰水鼎。升於鼎上，則火鼎也。陽火是外爐，外爐起火，存於氣穴。黄庭正在氣穴之上，氣穴乃內爐也。內爐有火，近鼎常烹，此綿綿若存也。火長進於下，則不可坐。至於子午二時，午進火，於進水。陽生，不以心憂，接之以意，斡歸於右，轉降于左，存入，反是則進火。或曰：“敢問九轉之功。”曰；“三月火候乃九轉。”初自脅邊左右，存為火道。自陽宮起，自右邊，到肩橫過正中凝住，卻自左邊送下。逐綿綿若存，宜靜不宜動，宜徐不宜急。曰，扇火急則傷丹。此每日子時之功也。自肋邊進一寸二分，目前法。此丑時之用功也。白肋邊進五分，用法如前法。此寅時之用功也。卯時火起，取丹計四寸，有縷二條，止為火道。脈透鼎中，故火起不用目，不用心，以意斡之右轉。取橫與鼎齊，正縷地也。遂大靜火，遂為水而歸於鼎。丹逐沐浴，綿綿若存。進一寸，用法如前。此辰時之用也。進五分，用法如前。此巳時之用功也。進五分，火自下與午時心火頂火俱旺，故陽生，小抑之，抽也。再生，則火微矣。直上于左而橫過，恰值心。遂逢心火而共降於右，若下火不抽。上逢心火。過五分，用如前法。此未時之用功也。行左降右，取丹方一寸。未時之火道，皆是陰之道也。火力過而衰，值申道，亦陰道。無他，心上道，陽道也。心下道，陰道也。二時火皆從陰過，至酉而始。金旺。故靜以待之，火為金液而歸於鼎，丹遂沐浴。卯沐浴乃益汞，酉沐浴乃益鉛。取金丹五分而已，頃刻用而即定以待。用巽風起火，行運火之法，見火候之圖。”

托秋毫之末，大宇宙之總者，神也。運一元之母，成萬物之形者，氣也。本靈源之液，潤八荒之津者，精也。三元混而回生轉殺，一極立而返本還元者，天君之妙也。天君者，心之謂矣。玉清金笥寶篆金寶內煉丹決之書，此青華君之神文、《悟真篇》之扃鑰、張紫陽剖玄露妙之心傳。誦之者，得之於心，忘其心，得之於神，忘其神，得之於太虛。誠三光之領、五氣之綱。能死能生，能無能有。含赤子之德，宰萬化之宜。先天先地之妙，於是存焉。是妙也，志不遷於物，形不老於人間。超生死無干之地，了鬼神莫知之機。斯文之要哉！故跋。