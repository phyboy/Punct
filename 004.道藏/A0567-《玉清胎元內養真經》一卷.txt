爾時太上老君因朝元始上帝，告太上曰：精虛則炎上，氣虛則下走，陰陽各行於水火，金木不成於夫婦，是致下上之人，真氣日衰，陰邪日戾，殘其本壽，精神不全，淪為下鬼。我當授汝胎元妙道，以外玄牝合內玄牝，以外真神補內真氣，聚集天之萬寶，養我胎之元精，使神生於胎，氣戀於神，心君濳禦，氣息調勻，萬神敬禮，群魔束形。汝當教其兆民，先學定心，心定氣住，氣住神全，神全形固，綿綿若存而不息，用之不窮而見功，穀神不死，合我真宗。我湣世人外為酒色之所賊，內為思慮之所縈，惟貪名利，消落精神，戀著粉屍，巧笑蛾眉，逐外亡本，崩我靈基，使坎離之壤散，致魂魄之流離，兒女成列，形骸漸衰，為一棺之聚土，失天地之真機，良可悲乎！汝勸世人先持小戒，以至大戒，先學息心；漸入無為，因定生明，因明悟道，上品之人，以麄易細，成光明身，居清淨天，壽命無量。中等之人，延年住世，補復胎元，不致夭傷。下品之人，遠離情慾，淡薄利名，歸向真風，順行聖教。汝當以我妙語，分千萬形，周流教化，漸漸接引，捨邪歸正，去濁留清，證無上道。是時太上老君恭奉聖訓，即與紫光天母，各化其形為塵沙眾，分身世界，普度有情，未久之間，上界萬二千天，於蓮華中化生無量天人，各各乘空詣玉清境，面對真尊，而說頌曰：無上神父，開大方便。戒敕太上，紫光天母。化形下方，廣度我輩。並因戒定，鹹得上生。獲意生身，證無上道。我等變化，百千萬身。身具萬舌，讚揚玄德。百千萬劫，亦未能盡。巍巍功德，不可窮請。我等信受，將何補報。誓發大願，於未來劫，復度有情。惟此一心，是名報德。無量天人說是妙頌，各以天華寶香散虛空中，而為貢奉，遙望真尊，百禮而退。