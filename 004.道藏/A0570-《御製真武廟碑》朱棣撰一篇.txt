朕惟凡有功德於國者，無間於幽冥，必有酬報之典，天人之際，理一無二。惟北極玄天上帝真武之神，其有功德於我國家者大矣。昔朕皇考太祖高皇帝，乘運龍飛，平定天下，雖文武之臣克協謀佐，實神有以相之。肆朕肅靖內難，雖亦文武不二心之臣，疏附先後，奔走禦侮，而神之陰翊默贊，掌握樞機，斡運洪化，擊電鞭霆，風驅雲駛，陽降左右，流動揮霍，濯濯洋洋，繽繽紛紛，翕欻恍惚，迹尤顯著。神用天休，莫能紀極。今夫臣鄰之功，揆厥上下，凡近易見，故報之亦易。若夫神之宏功偉烈，行乎天地，統乎陰陽，充周普遍，幽深玄遠，窈乎莫測，浩乎難窮，而報之為實難。不有為永久之圖，則亦無以稱朕之心焉。嘗以武當山神之修真凝道，超舉升化之地，己命創建宮觀，永永祀神。上以資薦皇考、皇妣在天之靈，下為天下生靈祈豐年綏福。履自經始，至于告成之日，神顯靈應，嘉生屢臻。異睹殊觀，千態萬狀。言難罄述，筆莫殫紀。雖有善巧者，亦莫能形容其彷彿也。稽諸載籍，曠乎前聞。夫以神之昭貺於朕者又若此，抑朕復何以為神之報哉，其不尤難矣乎。顧惟北京，天下之都會，乃神常翊相予於艱難之地，其可無廟宇為神攸棲，與臣民祝祈倚庇之所。遂差吉創建崇殿，脩無締構，維新亢爽，高明規模，弘邃神靈，感孚來遊來止。星麾颷馭，飄颻旖旎。儼然視瞻，歲時蠲潔。以虔祀事，庶幾朝夕神保無數。雖然神之佑相於朕者，固不係乎報不報，而朕心之拳拳不己者，故無所用其至，惟盡其誠而已。然則神之為貺，亦豈啻此而止。覆而為雲，澤而為雨，鼓之為雷霆，明之為日月，驅祅殄沴，無水旱札瘥，以生夫萬物者，其廕庇於吾民，又豈有窮乎。於是為文以記之，并系以詩曰：先天始氣五靈君，玄老太陰實化成。察微知遠生神靈，修真內鍊心志寧。潛契太虛感玉清，功滿道備乘龍行。歸根復位以顯名，天地悠久日月并。神昭功德翊我明，手握化機佐運興。武當毓秀何崢嶸，琳官仙館敞瑤瓊。用報神貺表孝情，神敷嘉錫備休徵。翼翼寢廟建北京，人徼貺兮神幪帡。晨鍾暮鼓聲鏗鍧，神之來兮風泠泠。駕飛龍兮驅流星，飄翠蓋兮翳霓旌。八鸞九鳳先後迎，候而來兮忽而升。劍光吐納陰陽精，焱為電兮擊為霆。陶鑄萬彙無留停，祥風甘雨宣和平。高宜黍兮下宜杭，祛祅蕩札民物亨。清酤進兮肴核馨，報萬祀兮毖一誠。