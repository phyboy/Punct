不得而名道之初，可得而形道之餘，知初者合元始之祖，知餘者契陰陽之樞，混而一之可與天地符。混沌之初，中含太虛，玄玄之不可測，妙妙之何以元，肇判之已餘，恍惚有真中之居。谷虛神之存，出入于生死之門，修之煉之可不勤，保之慎之以固根。玄牝之合和其炁交，其神以成其子身，安得就疏而棄親，得不捨妄而從真。知造化之津可以化吾之民，天降地升，環之以日月，發之以雷霆，誰測機緘之運行，不言可以利羣生，斯其用以公天下之情。恍恍惚惚，火中生神，杳杳冥冥，水中生精，火炎於上，七返生神，水流就下，六居生精，神會精以通天地之靈。聞交響者損其虛，視美色者奪其精，知者逆之，以神不順于情，可以守而不更，全汝形，抱汝生，毋使爾思慮營營。思慮營營，則忘汝形，勞汝生，可不慎于真，以存其誠。陽動陰靜，上下應而成萬物之靈，靜不動而何以生，動不靜而何以寧，剛柔相兼，不為而成。虛而不實，所以火生，靜而不動，所以水清，知此道者，性定可以通吾之神，心寧可以使吾炁之流行，大哉言之，明人之守身不若守神，以神會炁，以炁合真，是謂至人，猶子母不離其親。以始合終，以萬物會一，夫聚散之妙，可以通天地之虛實，火不以焚，水不以溺。