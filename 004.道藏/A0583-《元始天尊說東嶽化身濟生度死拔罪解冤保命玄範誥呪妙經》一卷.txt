爾時，元始天尊在大羅天上金闕之內、玉清聖境天宮，陞九光寶座，舉五明如意、會集諸天帝君、日月星宿無鞅真仙聖眾，羅列道前。是時元始天尊發大弘音，演說無上至真妙法，天花繽紛，瓊香繚繞。於是會中有四大真人，名曰大慈大悲金華真人，大慈大悲玉清真人，大慈大悲妙行真人，大慈大悲救苦真人，俱各出班長跪，上告啟奏天尊曰：臣等觀見下方世界之內，九幽地獄之中，或男或女，老少不同，雖豦人世世，貧寒困苦、疾病纏綿、鬼魅精邪，冤愆咒詛，凶禍官非，連年毒害，橫遭夭傷；又見地獄之內，餓鬼窮魂孤幽等眾晝夜受刑，刀輪劍樹，炎熾火焚，寒冰凍體，無有休息；復見血湖獄中，許多女人受諸苦惱，不捨晝夜。兩途眾生是何異因，惟願天慈大開方便之門，廣示進脩之路。是時元始天尊曰：汝等復位，諦聽妙音，我為汝等一一演說。世間眾生不信因縁善惡果報，或不敬天地，不忠君王，不孝父母，不尊師長，欺負神理，忤逆兄弟親朋鄰友，背前面後，口是心非，一切過咎，已被嶽府之神曹官聖眾晨夕考較，紀録罪咎，檢察是實。致令在世之日，貧乏困苦，惡病瘡毒，瘟疫疾疢，灾禍橫生，官司牢獄，妖邪剋害，累歲經年，不能安泰，家門啾唧，每遇凶喪。或遭時歲刀兵水火，虫蝗饑饉，盜賊侵臨，希見太平。身歿之後，永墮地獄，餓鬼沉淪，屠割支體，鑊湯沸潰，寒冰受苦，千萬劫後，方脫輪迴，託生畜類，仍受殺傷，種種業報，無有盡期。於是四大真人聞是說已，各各含悲，啟叩天尊曰：願垂慈憫，平等救濟。是時元始天尊仍白真人曰：昔混沌未判，太極之先，有混元道母，授太上彌羅教主赫天玄英祖炁金輪少海宗源，夢日光誕辰月二十八之降生，乃紫府東華聖人之弟，長白建功，羲皇受號，初則泰華真人，漢明泰山元帥，累朝節封東嶽大生天齊仁元聖帝。炁應青陽，位尊震位，獨居中界，統攝萬靈，掌人間善惡之權，司陰府是非之目，案判七十二曹，刑分三十六嶽，懲奸罰惡，録死注生，化形四嶽四天聖帝，撫育六合萬物群生。世間若有善男子善女人，但遇三元五臘、四時八節、甲子庚申，每月三七，斗降本命、朔望吉旦之辰，能施財帛設立壇場，廣陳供養，焚香燃燈，虔心懇禱，皈命東華上相東嶽大生天齊仁元聖帝威權自在天尊者，即得國平民樂，兵息穀登，宮壺清寧，皇圖鞏固。下及士庶男女罪業消除，灾衰洗蕩，福果臻身，延年益算，家門昌盛，子嗣綿長，出入起居吉無不利；過去亡者，不經地獄，罪罹蠲消，冤仇和釋，苦惱痊平，九幽罷對，五苦停刑，上生天堂，逍遙自在，快樂無邊，與道合真，一切有情均登無上。即說咒曰：東嶽蒼天，衮州司權。上應房宿，下統震元。發生萬物，與天齊年。玄靈之館，字録青篇。濟生度死，祚國綿延。南嶽丹天，衡州司權。上應星宿，下照離元。陶鑄萬品，俾熾長年。陽正玉闕，字録朱篇。焚爇妖惡，永滅風烟。中嶽黃天，岱州司機。斡旋四宿，獨制酆山。總尊萬有，億劫斯年。玄都玉闕，字録玉篇。五靈安鎮，殺鬼萬千。西嶽皓天，華州司權。上應昴宿，下定兌元。資成萬彙，保命延年。金關玄窓，字録素篇。安邦立業，備守三邊。北嶽玄天，恒州司權。上應虛宿，下徹坎元。滋榮萬稿，益壽增年。鬱絕元臺，字録黑篇。拔杇上生，度品成仙。赫天玄英之祖，金輪少海之宗，彌仙母夢日光，生紫府聖人東華弟，昔建功於長白，始受封於羲皇，初號泰華真人，漢明泰山元帥，唐會崇恩聖帝，聖朝勑字上主位鎮坤，維功叅乾，造仁以德，仁回陽手於掌上，聖心益聖，麗日月於天中，五嶽稱讚於東方，三界獨尊於中界，仰奉行於大令，俯斜察於陰司，掌人間善惡之權，字天下死生之柄，懲姦惡而獄分三十六，主司吉凶而案判七十二曹，行善者注生天堂，沉迷者尋聲救度，示慈尊垂慈之相，門眾生生化之門，福與天齊，功高無量，大悲大願大聖大慈，中界至尊東嶽聖帝慈光救苦威權自在天尊。乾元配位，坤德合形。淑氣明明、婉春融於三界，德慈育育，澄秋明於萬方。與聖同明，普天共仰，大慈大惠大淑大明東嶽正宮淑明坤德皇后。職贊天齋，股肱仁聖。布青陽之號令，掌泰岱之權衡。黼黻斯文，列嶽庭之上相，宣揚帝德，司塵世之下民。察公忠正直之心，察善惡姦邪之事。大悲大願大智大聰東嶽上相司命鎮國真君。靈分三炁，質託九陽，木火相生，乃化成於本始，乾坤配位，育秀氣於靈根。體性炎炎，降福降祥降福祉，正心耿耿，廣文廣武廣仁慈。遵父威權，體天行道，大悲大願大孝大仁東嶽上殿太子至聖炳靈仁惠王尊神。泰山頂上東嶽內宮，曩時現玉女之身，根本即帝真之相，應九炁而垂慈示相，冠百靈而智惠圓融，行滿十方，恩周億劫，位正天仙之號，冊顯碧霞之封，掌嶽府之神兵，管人間之善惡，尋聲赴感，護國安民，大聖大慈至仁至孝天仙玉女廣靈慈惠恭順普濟保生真人、護國庇民宏德碧霞元君。唯二神真，乃一統屬、善膺其福，賜金珠書略福之篇，忠註其祥，加厚祿集增福之字，丹篇紀善，玉府登庸，大悲大願大聖大慈嶽府掌增福略福之神。東嶽子孫。案九天監生司結秀成胎，稟兩儀之造化送生保產，乃二聖之綱維，燮理陰陽，散行痘疹，九天稱慶，一視同仁，大悲大願大聖大慈普濟普度九天監生明素真君、多男多女九天衛房聖母元君。本生閩地，立業南方，學道問道，授親傳於五祖，求仙得仙，使草人於三耕，護聖駕於洋子江心，顯神通於明君舡上，威名昭著，聖德難量，大悲大願大忠大勤江東忠祐崇惠之神。獄庭猛將，都副統兵，朱髮青顏，冠三山之鐵帽，皂袍束帶，提九節之鋼鞭，攝魄追魂，捉生落死，掌善罰惡，察過紏非，大悲大願大顯大靈嶽府顯應太保攝魂朱將軍都副統兵大元帥。七十五司。案東廊西廡神，十大太保，聽令於殿前，龍虎神君，鎮護於左右，速報見報，分善惡於兩途，陽曹陰曹，判儒釋之三教，註宰官將相之功勳，斷生老病死之苦趣，人鬼精邪之異類，胎卵濕化之生靈，事事悉歸於案掾，般般各屬於冥官，者對無停，詮量不息，大悲大願大寬大仁嶽庭州職曹僚岱嶽諸司官典。爾時，元始天尊說是咒及十號已，諸天眾真普皆讚仰，咸稱善哉。時天尊復白四真人云：凡有國王帝主后妃宮眷、州縣鎮宰官僚人民，或遇兵戈競起，盜賊興行，蟲蝗旱澇，赤鼠遊城，瘟疫流盛，若誦此經，即得天下太平，風調雨順，五穀豐登，人民樂業。若復有人牢獄枷鎖，久繫囹圄，若誦此經，即得赦宥，傳宣脫離枷鎖。若人凶星臨照，疾病纏綿，若誦此經，即得吉星絢彩，災患消除。若人求官進職，欲顯功名，若誦此經，即得祿位遷轉，榮任高騰。若人貧寒苦楚，祈求財帛殷富，若誦此經，即得財物豐盈，衣食自然。若人刑害絕嗣，鰥寡孤獨，但誦此經，即得九天稱慶，抱送嬰兒，寄胎誕育，得生智惠秀麗之男，傳流後代，綿綿不絕。若人家門衰，邪祟侵凌，若誦此經，即得門闌昌盛，妖邪濳形。若人興造卜築，莫遇良辰，觸犯土部歲神，致令雞犬作怪，灾禍橫生，若誦此經，即得土禁還宮，家室安泰。又若有人冤愆咒詛，消解魘屏斥，若人出入，行商坐賈，營謀事理，若誦此經，即得動止和平，水陸康吉，仕路亨通，營謀遂意。若人能為亡過父母祖儞姻親孤魂等眾，若誦此經，是其亡者得生淨生，永享逍遙。若誦經者，必須齋戒沐浴，着新淨衣，端坐朗誦，即感五嶽善神保舉，十天眾真護持。是此經者，又若有善男子善女人虔心懇禱，請正一道士，或于宮觀廟宇之所，或就家庭燃燈獻果，請誦此經，十遍乃至數十百遍，俾令隨心求請，咸得如意。若復有人能捨命財，心無悋惜，印造此經千卷或百千萬卷，隨力建功，散施十方，流通讀誦，咸使知聞，即感五嶽聖帝，令下七十二曹文武公卿大夫、嶽府聖宮寶眷，或令護持，印施經人賜福延壽，消禳厄晦，宿世今生愆非悉解，國本綿延，歲時豐熟，生人安泰，過去超生。此經功德，利益無窮，玄範開張，不可輕泄，慎之。於是天尊重宣嶽聖宗源，使汝開悟，而說偈曰：無象無名無極祖，杳冥恍惚太虛靈。至真無二自然尊，默運玄元居上品。統領十方於黍米，周流八極總群倫。虛皇妙道玉宸尊，演說傳經開玄範。璇斗歷箕遊日月，光明普照廣無邊。混元上帝降凡間，無量度人三教主。西化金僊流沙界，東訓尼父亘古今。三千二百劫修行，清靜覺王如來佛。億劫至尊彌羅祖，無邊無量大天尊。太玄無極與真空，過去未來同現在。三十六天天帝主，恒河沙界等真仙。或居天上或人間，或在群仙山隱跡。濟死度生無罣礙，隨機赴感妙難量。他方此境每尋聲，九地三途常救苦。隱顯變化難可測，仙凡佛聖莫能知。慈悲現相作規模，無數有情皆濟度。拔枍上生無量劫，除灾卻禍不思議。毫光遍照法筵中，六趣九幽皆解脫。瑞氣氤氳乘寶輦，祥光晃耀降瑤壇。我今皈命禮嶽神，三界十方咸利益。是時天尊說是偈已，各各稽首皈依，頂禮：東嶽大生天齊仁元聖帝，四嶽四天聖帝岱嶽文武公卿，東嶽正宮淑明坤德皇后，東嶽上卿司命鎮國真君，東嶽上殿太子炳靈仁惠王尊神，東嶽泰山天仙玉女碧霞元君，東嶽掌增福略福之神，東嶽子孫安監生衛房聖母元君，江東忠祐崇惠之神，嶽府太尉朱將軍都副統兵元帥，嶽庭七十五司冥官朝班官典。爾時，元始天尊重白諸天帝真曰：眾生既懇皈依過咎，盡誠懺悔，一切有情，均沾利益，是四真人俯蒙開示而獻頌曰：蒼帝五嶽尊，長養育群靈。司權七十二，萬物賴生成。中界為帝主，統領眾仙真。能消一切罪，存歿盡沾恩。獻是頌畢，惟見法雲縹緲，駕返丹霄，諸天仙眾莫不歡喜踊躍，稽首頂禮而退，信受奉行。