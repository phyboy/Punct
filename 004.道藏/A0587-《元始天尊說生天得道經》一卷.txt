爾時元始天尊在大羅天上玉京山中，為諸天仙衆說此《生天得道真經》。告諸仙曰：吾今為汝略啓身心，明宣道要。十方得道神仙，皆從此經修行而通微奧。善男子、善女人，依憑齋戒，作是津梁，一切有為，顯諸真路，體此法相，乃可受持。能屏衆緣，永除染著，外想不入，內想不出，於正念中，皆得五臟清涼，六腑調泰。三百六十骨節之間，有諸滯礙，十惡之業，百八十煩惱之業，衆苦罪源，悉皆除蕩。即引太和真炁注潤身田，五臟六腑，心目內觀，真炁所有，清靜光明，虛白朗耀，杳杳冥冥，內外無事，昏昏默默，正達無為，古今常存，總持淨念，從兹解悟，道力資扶，法藥相助。仍節飲食，驅遣鬼尸，安寂六根，淨照八識，空其五蘊，證妙三元，得道成真，自然昇度。爾時諸天仙衆白天尊言：自從無始以來，至于今日，未聞如是大乘經典。我等緣茲幸會，廣及一切，道果圓明，而說偈曰：杳杳冥冥清靜道，昏昏默默太虛蹤，體性湛然無所住，色心都寂一真宗。