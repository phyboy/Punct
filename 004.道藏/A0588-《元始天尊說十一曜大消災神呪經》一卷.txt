爾時元始天尊在大羅天上、玉京山中、騫林樹下，鳴大法鼓，扣大法鐘，普集十方三界諸天諸地，日月星宿，一切聖眾，為說過去未來一切眾生善惡報應、災福因緣。時於座中有一真人，名曰青羅，即於座起瞻仰尊顏，稽首再拜，長跪而言:弟子夙生慶幸，得遇人天，伏遇天尊大慈，設大法橋，廣為眾生說諸因緣，令得開悟，普入法門。臣今下觀慾界眾生，以何因緣，四時之中，橫遭刑獄，一生之內，疾病纏綿，或分野州縣，水火災荒，兵戈競起，疫疾流行，臣今未悟，幸望天尊特開慈憫，以釋愚蒙。天尊隱幾而言:奇哉，青羅能為眾生問諸緣業，切以慾界眾生，輪迴生死，沈溺愛河，唯務貪生，不修正道，不知有五行推運，十一曜照臨，主其災福，至如土火留伏，金木凌犯，羅計勃逆，日月薄蝕，致以州縣播遷，人民災難，水火蟲蝗，刀兵相犯，悉皆由也。凡以眾生託蔭為人，皆稟陰陽造化，或貴或賤，或富或貧，定分雖殊，災福一矣。至如帝王國主，后妃臣僚，係於紫微垣中，各有品位，五嶽四瀆，乃如分野一切人民，屬於日月五星臨照。吾今示汝下觀星斗，看其行度，如有五星不順，凌犯宮宿，照臨帝土及諸分野，災難競起，疫毒流行，兆民死傷。速令塑繪十一曜形儀，於清淨處建立道場，嚴備香花燈燭，請命道士，或自持念《十一曜大消災神咒經》，一七日，二七日，或三七日，修齋行道，禮念懺悔，即得上消天災，保鎮帝土，下禳毒害，以度兆民，汝宜聽信，轉轉教人受持讀誦。青羅真人叩頭再拜，上告天尊，伏願大慈廣為宣說。是時，天尊即說十一曜大消災神咒:九曜順行，元始徘徊。華精瑩明，元靈散開。流盻無窮，降我光輝。上投朱景，解滯豁懷。得馭飛霞，騰身紫微。人間萬事，令我先知。五星列照，煥明五方。水星卻災，木德致昌。熒惑消禍，太白闢兵。鎮星四據，家國利亨。名刊玉簡，字錄帝房。乘飆扇景，飛騰太空。出入冥無，遊宴十方。五雲覆蓋，招神攝風。役使萬靈，上衛仙翁。東望扶桑宮，稽首朝鬱儀。太陽洞明景，寥寥何所思。令我拜金色，候天望英姿。皇華將玉女，臨軒降此時。仰望顧八表，惟月孕陰精。中有太素皇，夫人駕綠鮄。耀華光二極，混明照三清。慇懃求至道，五色下來迎。歲星乘木德，展轉耀束鄉。凌天姿潤澤，正色滉明皇。尋花歌浩漾，擲水詠芝房。經時頻禱祝，獲福自然長。芒角森龍鳳，威光叱十方。丹罡耀五夜，朱火焰三邊。晶明符正氣，劍戟煥兵權。攙搶應滅跡，孛彗敢當前。太白凌清漢，騰霜耀素英。亭亭浮瑞彩，皎皎盛長庚。鋒高能禦寇，色潤每降兵。推窮符曆數，合道與長生。妙哉符五氣，彷彿見辰門。嵯峨當醜位，壬癸洞靈君。分輝凝皎潔，肸蠁赴思存。仙歌將舞蹈，良久下金天。高穹符戊己，藏陸起重霄。五行尊暗耀，九土見光昭。甘石推留伏，陶巫算泬寥。上仙垂雨露，伏地禮空搖。神首循黑道，冥冥超至靈。暗明期朔望，陽德晦陰精。高鎮黃旛闕，矛戟耀霜鈴。志心俟多福，稽首諷真經。處暗表陰德，豹尾鎮星宮。怒指摧山嶽，權雄暝太空。龍蛇生怪狀，變異忽昏朦。主人長壽福，禳應在恪恭。授制宗元帝，含精耀紫微。陰陽乘運極，幽顯閩靈機。玉輿登廣漢，金鈴步斗飛。四宿循周度，九土尊天威。太陰光玉緯，精魄育群生。青桂黃華輔，鬱羅保素靈。毛頭分怪狀，彗尾或潛經。捨次流災福，齋修洞杳冥。妙哉三洞響，寥寥何鈴鈴。尋聲若無有，運之不見形。響音洞十方，聽之不聞聲。大道須人弘，遊心歸太空。朝禮運十方，昇度乘九龍。飄飄超三界，亦由雲中崇。吾師天中尊，超超無上皇。仰觀地維表，彷彿紫炎堂。巍峨玄都室，但見仙人房。天尊告青羅真人曰:此諸神咒，若能虔心諷誦，即得星辰順度，疾病消除，社稷安寧，人民道泰。青羅真人稽首再拜，及諸仙眾聞說經咒，皆大歡喜，作禮而退。於是青羅真人下傳世間，推窮曆數，信受奉行。