爾時元始天尊，在鬱明天宮玉京山內，結成五色彩雲之蓋，領諸天仙眾，日月星辰輝煌晃曜，山川鬼神拱手讚嘆，咸曰:吾等生居混濁塵凡之世，希遇天慈，廣為開悟。時梓潼帝君雍容進步，再拜帝前，長跪而言:弟子從劫劫中，萬失本身，謫在蜀地，念下凡受諸雜劫，或生禽獸之中，或處蠻戎之內，富貴有別，貧賤有殊，受水火刀兵之災，罹輪迴生死之苦，不知有天地日月星辰，毀謗教門，不敬三寶師資父母，致令生雖快樂，不免墮五趣三塗，劫劫輪迴，不知覺悟，見此等人民，受報非一，今遇天尊下臨，願為宣說，以開愚昧。爾時元始天尊即現毫光，輝耀萬里，諸天仙眾，暨諸天上地下水瀆獄司神祇，各居瑠璃五色之內，以聽宣法。元始天尊曰:奇哉，帝子憫念眾生，說是因緣，心為開悟，陰陽遷迭，日月推移，星辰流伏，地土崩裂，皆屬上天變遷。凡民受天地中生，稟陰陽炁，五行成就，二炁結成，不知人身難得，中土難生，嫉妬貪婪，未知懺悔，致受兵戈疫癘，水火災殃，悉皆由也。臣從前稽首告天尊曰:民受災禍，竟莫憫聞，何以解謝？天尊憑幾而言:汝居昊天之佐，齊太乙之尊，名高南極，德被四方，掌混元之輸迴，司仕流之桂祿，六籍並考，五嶽具聞，念此凡民，當為救濟。天尊即說讚曰:於是元始尊，座居瑠璃內。憫念眾生惡，三塗從五趣。茫茫不知覺，常同日月晦。不知稟五行，星辰為遷運。時有梓潼君，從座宣慈愛。分身行變化，筆中顯三昧。解禳並開門，玉京幾宣對。下觀世間人，受苦無耆艾。不覺不知悟，今為汝懺悔。眾生聽指迷，五嶽無罣礙。輪迴司救苦，地獄無馳背。福禍並通傳，吉兇先與暨。好生奉大道，慈悲為除害。永開仙教門，依教永為最。桂祿籍汝司，文章為汝全。若要登仕徑，賴汝為衡權。善惡是禍福，通達在因緣。把筆為直書，榮枯豈偶然。有福必有報，無善亦無偏。諸天稱曰善，何由得昇遷。於是元始天尊說是經畢，謂梓潼帝君曰:汝居西蜀之中，鳳凰山上，顯靈凡土，俱有象成，察九十四化之行藏，顯億千萬劫之變化，掌救苦之一職，司禍福於四方，聆吾片辭以裨寸善，尚加謹畏以答慈悲。梓潼帝君即為跪謝，重白天顏而作禮:臣今逢慈憫，誓願濟人，筆根無一事之不書，分身無一民之不救，同為大道以感好生，尚冀天顏以開方便。於是諸天仙眾，各生讚嘆。重白天尊，願將付與世人讀誦，以釋災禍。天尊曰:善哉善哉，誦之，則百福來臻，子孫榮慶，終身顯達；謗之，殃及九祖，禍延汝身。於是天仙等眾，即說讚曰:寂寂玄玄為人道，昏昏杳杳是凡愚。今朝得睹天尊教，凡愚從此免嗔癡。說是頌畢，諸天仙眾、梓潼帝君再拜天顏，作禮而退，信受奉行。