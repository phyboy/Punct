承安丁巳，受第三宣，於六月二十五日到都下天長觀。七月初三日宣見，賜坐。帝問《清淨經》。師解之。次問北征事。師答云：戊午年即止。後果應。次問全真門戶。師一一對答。帝深嘉歎。留連抵暮方出。翌日賜紫衣，號體玄大師。仍差近侍傳旨，賜崇福、修真二觀，任便住坐。每月給齋厨錢二百鏹。時在修真觀，作此一篇。寄呈老母洎聖水道衆。修真觀下信逼通，往復祥光透碧空。昔遇明師開正教，今蒙聖帝助玄風。玉陽自此權行化，法衆從玆好用功。稽首慈親毋少慮，皇恩未許返鄉中。天生天長順天修，不論塵寰俗骨骰。四假豈能朝鳳闕，三尸那得赴瀛洲。悟真內照忘新觸，達本灰心滅舊憂。無色真空超彼岸，穩乘自在大神舟。大悟威光朗太空，先天真瑞信匆匆。虛無清淨全今古，至道流傳正祖宗。三界十方通一致，千經萬論子無窮。忘情自現天元主，透出陰陽造化中。有誰遭遇活神仙，的養靈明透碧天。玉藏抽添真水火，瑤宮凝結瑞雲煙。形神俱妙人難會，空色都除理怎傳。四海迴光齊奉教，自然功德滿三千。深謝吾門廣助緣，始終如一苦精研。存神默默塵無染，養氣綿綿道自然。開闡本元清淨主，化生玄象舞胎仙。遊璣斡運真三寶，不動慈光滿大千。固窮守道道無名，全在人心運志誠。一氣循環清宇宙，三光會合聚神明。玉壇瑞象埋仙跡，寶鼎祥輝隱化生。說破內丹真口訣，妙功舞住自圓成。師之舊隱璕嵒朱北玉清觀，號曰小聖水，實為勝地。故有是詩。此嵒勝地古今稀，緩步煙霞晝景遲。三界聖賢垂顧盼，一方道德盡精持。雙雙童子擎花節，對對祥鸞舞玉墀。鍊就大丹歸不久，有緣相伴到瑤池。綿綿細細養沖和，寂寂修心出愛河。增長谷神常不漏，流傳血脉永無痾。全真發道忘生滅，見性通靈絕障魔。劫劫蓋因功德正，萬神齊捧出娑婆。好同我處覓清涼，聚結靈砂天外香。四大回還清氣候，雙泉灌灑玉容光。調神不動灾為福，遇物無私陰復陽。別有生涯閑度日，寶經披論兩三行。順天功德化生來，法體光明徧九垓。慧目澄澄無稍著，神珠朗朗絕纖埃。五方靈耀衝天出，一朵心花拂日開。浩劫真容重顯現，始知處處是蓬萊。脫離世網沒縈纏，已得丹成道自然。紫府飄飄飛玉雪，瑤臺漸漸吐金蓮。神宮段段圓明結，法性虛虛照耀全。內外鍊成金玉體，蓋因一遇大羅仙。濁酒狂歌數十年，空身放蕩夢遊仙。存心救拔通三界，全體光明徹九天。世外生涯唯我曉，壺中珍寶有誰憐。東方雲海玉陽子，度脫愚迷不妄傳。我當開化混三陽，屯疊煙霞滿十方。鍊出寶珠含法界，化生靈耀接穹蒼。虎龍蟠繞攢金鼎，日月飛騰照玉堂。比及乘鸞歸紫府，太平國裹且和光。咄假搜真若琢磨，體天法道養沖和。三光影裹搏心印，萬法門中悟蜜多。兩道清風穿紫府，六天如意出娑婆。無無有有成圓相，指日升騰上大羅。輝輝玉性晃晴霄，本是無為福慧招。玄理通融真自在，妙光澄徹恣逍遙。一聲仙樂朝金闕，兩道靈泉灌瑞苗。認正本來真面目，依師且作度人橋。遇師決破好因緣，與物無私合上天。五道光明攢慧性，萬般霞彩簇丹田。清音空外傳真趣，苦海波中運法船。無證無修真了了，本來功行自周全。虛無凝秀結靈胎，雖在塵寰道眼開。酒色氣財佗活計，精神血脉自根荄。都教元海同居住，任使崑崙恣往迴。此箇因緣真得得，無為清淨到蓬萊。東方雲海小風風，終日無為話苦空。一點圓明真了了，兩迴遭遇性融融。三田鍛出留年藥，九載修成越世功。每向朝元仙路看，全真光徹大羅宮。鉛汞相投結大丹，服之立可變童顏。色身混徹陰陽數，真性超離生死關。八脉通流元氣海，萬神攢聚玉京山。周而復始重羅列，無極天真自往還。特為同流指勝緣，始終如一志常堅。清閑暗使真真濟，飽暖須教事事蠲。更向人間為實行，還同火裹長青蓮。雲霞引步朝元去，功滿三千及大千。一切高明共結緣，沈沈苦海種金蓮。出塵香艷離諸穢，照體光明射九天。開闡從初真道眼，修成無上大羅仙。騰今跨古真靈性，了了都無一法傳。仙境巍巍世莫猜，滿空異馥雜瓊埃。霓旌絳節朝金闕，羽蓋雲旗暎寶臺。三界聖真同際會，五方童子久徘徊。古今不改誰能見，除是通靈道眼開。我師弘道立全真，始遇純陽得祕文。性滿虛空凝皓彩，丹成表裹結祥雲。頓超法界留玄教，傳化人天贊聖君。救拔羣生諸苦難，自然寰海普知聞。我嘗遭遇活神仙，的養靈明透碧天。心入絳宮冥照耀，氣噓丹鼎自迴旋。形神俱妙煙霞鎖，動靜都忘性命全。普願塵寰通此理，一時同泛度人船。清貧柔弱喜顏紅，本性翛然慕正宗。更願全神投內補，便當棄假悟真空。靈源固濟無諸漏，神劍揮騰殺九蟲。鍊熟丹砂明火候，坐看烏兔任西東。天和地理與人安，三教三才共一般。性燭光明常不昧，靈童踴躍自追歡。浮雲消散禪天淨，外事含容覺海寬。放蕩逍遙觀自在，本來模樣永相看。虛無大道全真訣，富國安民沒可越。解脫靈宮萬化生，沖和氣海千痾滅。定超無漏大神舟，輥出長空秋夜月。一性圓明道自成，周而復始重羅列。迴頭欲覓長安道，內外全空心上掃。絕盡機關達杳冥，抽添水火明顛倒。鍊烹四象與三才，咄出七情并六耗。一性輝輝晃太虛，玉京自有金書報。勸化行緣志在堅，盡心皆與我同然。金關啟鎖玄風透，鐵樹開花大道傳。威攝萬靈齊慶賀，報通三世沒灾愆。十方衆友宜搜獲，一悟真空總了仙。天然一境實恢洪，應合希夷理自同。生育無名清淨體，變通不壞杳冥宗。旌幢閃閃排雲漢，環珮珊珊下太空。接引圓明真了了，法輪常轉運玄風。妙行真功滿十年，普同法道鍊真仙。溫溫鉛鼎神光綻，赫赫靈砂火候全。兩賡玄風通嶽頂，一溪寒玉降芝田。擘開混沌觀無極，豁達靈根養浩然。保身清雅虎龍吟，寂寂真慈轉古今。太極本宗開造化，始清玄象走浮沈。神收五臟邪難入，性滅三彭道自尋。一粒大丹成熟後，寶華圓滿出瑤岑。玉京仙眷我心交，福注興隆禍不招。地獄變成傳道會，火坑化作度仙橋。閑聽法鼓喧靈嶽，便整雲輿泛紫霄。元始垂光弘救濟，混元三界恣逍遙。前驅紫鳳舞雲光，後引青鸞入帝鄉。七寶洞天常不夜，九清科法普傳方。五行四象明交泰，萬劫千生滅禍殃。二物混成無漏體，一靈真性達穹蒼。跳出輪迴入道來，玄機默默滿胸懷。頓超內外諸塵網，不落周圍衆苦崖。一點靈光無缺漏，四般假物任沈埋。佗時跨鶴朝元去、復返天宮步玉堦。本是虛無一點真，降臨中國作賢臣。威加遠塞無邊事，忠佐清朝用至仁。不外玉陽同慶會，每於福地結良因。百年定作神仙客，善德從今日日新。聖帝傳符出洞天，金門演教慶無邊。大興妙供因緣普，永保洪基海嶽堅。欣樂太平齊慶賀，尊崇道德悉周全。太清宮下同參事，應是皇恩第四宣。聞說諸公廣化緣，莫辭寵辱苦精研。頤神和暢同修鍊，養志安恬合自然。開闡清虛觀性月，斡旋造化舞胎仙。了真默默俱無漏，不動慈光滿大千。立志寧心普化緣，各酬洪願爇香煙。宜搜道理重開悟，好把塵情一併蠲。五臟輝輝生玉蘂，三田湧湧吐金蓮。十方靈寶騰空起，一性通朝不夜天。藉形託化仗前緣，宿孽推臨事逼煎。寶鑑神珠遭汨沒，風燈石火不牢堅。諸公好把輪迴咄，一志宜將性命全。收拾光明投內補，悟真達本復周圓。子母修真同出家，體天法道作生涯。化綠處處神明助，勸善重重福壽加。俗眷恩情都不論，玄門道德永無差。內靈昇化投真?，異日功成蓬島誇。內趓輪迴外救忙，外持內照兩無妨。助緣助教功勳著，扶困扶危壽命長。一朵金蓮離垢穢，兩般玉貌出崑岡。隨時慶賀昇平主，密布慈雲滿十方。往昔重重結勝緣，心香裊裊透諸天。塵中養就真如體，火裹長開不謝蓮。普願搜真登彼岸，各須弘誓滅前愆。丹圓果滿神光聚，總達無為契自然。好生濟物道心濃，不必浮華錯用功。自己琢磨心垢淨，佗時留駐內顏紅。常行忠孝無私曲，應有神明指正宗。不覺脫離生死海，十方三界顯家風。洪恩不斷古今稀，悟徹塵情總不為。積德歸依無上道，累功去了自心欺。萬神湧湧超生滅，一性如如弗動移。佗日乘鸞遊紫府，六銖衣挂受天禧。同道知音任往還，經遊聖水涉千山。洗心妙論通玄趣，絕慮迥光究內閑。金玉堂前烹鳳髓，煙霞洞裹鍊陽關。清風皓月真空體，悟理明宗頃刻間。咄盡塵根一物無，清清冷冷下功夫。素光渺渺開心月，紅艷輝輝覆性珠。既得元初真了幹，任他四大散無拘。將來功滿承天詔，穩駕祥雲赴玉都。修真道衆囑丁寧，休逐輪迴死復生。一切物情皆可絕，萬般塵事不堪爭。身心和暢千痾散，神氣沖融四序平。了了了時無可了，玄玄玄處證圓成。精修黃籙啟真詮，無限官民祝萬年。普運丹誠須薦福，同行真孝必通天。香煙裊裊超三界。功德巍巍貫大千。一切有情登道岸，太平圻樂遇良緣。壽卿貴族莫辭難，仁義通開生死關。大藏因緣非小可，玄門消息好追攀。增添福祿憑具行，保養形神使內閑。一志無私天地順，善根光結古容顏。來住清朝法梅中，去遊蓬島不空空。飢餐內寶真元秀，渴飲丹霞玉性紅。一氣周流清淨體，萬神齊會絳霄宮。迴顏換質無衰老，開化人天正祖宗。惠仙能辯古今文，師曠深聞性不昏。學我逍遙觀寶月，願君猛烈斷根塵。兩朝聖帝開仙路，一舉玄科享道恩。四大隨緣遊陸地，闡揚清淨好家風。水車灌出道芽新，漸吐靈光透紫宸。二氣根元成造化，滿天枝葉拂星辰。玲瓏霞彩通三界，踴躍圓明出六塵。結就本來真面目，因師開發悟全真。安丘山水最清明，特感忠良治此城。和睦人民天地喜，豐收田斛廪倉盈。因公正直無私曲，是處歌歡樂太平。助國愛民功就日，好窮道德了前程。公姑皆說道心濃，不可奢華謾落空。且悟真修忘彼我，勿令外覓走西東。氣神欲得朝元海，猿馬須教鎖絳宮。統攝羣魔無障礙，逍遙自在了仙功。彥充仁美各高明，起建丹霞志轉新。東海文山真古跡，西秦師祖舊良因。周全外行含空界，混合玄功出世塵。更把浮華都一擎，迴頭便作箇中人。清居寧海列冠裳，絕頂蓬壺是故鄉。密考丹經窮造化，安存靈物免悲傷。焚香祝壽功無失，報德酬恩道自昌。動靜應和天地理，他時雲步禮虛皇。書寄萊陽宋二仙，舊人用事必精專。邇因幾處修齋醮，速可同來結勝緣。莫把勤勞如世務，須知清淨種金蓮。全真內外功圓聚，萬里迴光透碧天。東方雲海訪諸公，各願丹成立祖宗。三界十方通一化，普天衆聖演真空。皇天后土垂洪福，吉事遐齡表善功。拯救人倫弘大道，遞相開度好家風。修真法會信深洪，布祝先天大道通。無內化生閑活計，有中變鍊好家風。清音歷歷衝雲漢，玉性靈靈話正宗。傳報世間明子細，東方雲海證圓融。既叩吾門訪道流，勿令愚昧度春秋。日魂月魄依時取，汞髓鉛精用力收。都集神明朝玉帝，重開慧目賞瓊樓。丹成內外齊升降，有箇無為笑點頭。清心內鍊一輪光，演道開真滿十方。積德任教神鬼敬，頤真休被物情傷。陰陽顛倒人難見，性命圓成世莫量。法界靈明俱透徹，亘容天外自飛揚。體天法道做修行，天地人倫一化平。若運肯心常不退，决明玄理悟無生。葛洪萬卷終歸道，惠子千箱謾數程。爭似一超真實地，本來功德自圓成。清淨身心養氣神，烹金鍊玉出迷津。三田暗種留年藥，一旦欣逢不死人。五道天光明閃爍，六陽地氣發逡巡。熏蒸關節透肌骨，定是朝元謁紫宸。初入吾門衆盡欽，誰知無分作知音。青霄路遠年光近，黑簿名高地獄深。范蠡張良非易學，鑊湯劍樹不難尋。將來受著無情苦，悔縱顛狂一片心。一氣昇沈合大丹，始知靈物自迴還。收藏寶壁歸中位，剔撥天機注內顏。光綻九宮觀世界，道成永劫列仙班。青鸞穩跨騰空去，從此清標鎮海山。推窮天理甚分明，特與時人决困程。解察陰陽時否泰，能通日月數虧盈。順行九曜災難及，復變三陽禍不侵。莫待無常天限至，和賢盡總落深坑。商河真遇自迴光，步步玄風貫故鄉。雲路交參天浩渺，陰魔消散性昭彰。清音歷歷驚山鬼，靈耀團團滿玉堂。一旦出離塵世外，蓬萊永永得清凉。靈明納在性懷中，固蔕探根謹用功。有寶莫令他物盜，無心且與世塵同。包藏微密真如顯，補惜精華法海空。瑞跡仙蹤無斷絕，了然直赴大羅宮。一棹空舟越世間，飄飄雲路列仙班。運持靈秀攢金鼎，把握陰陽轉玉環。永出洪波離愛海，就揮利劍劈恩山。蓬壺閬苑仙遊處，一念心灰盡可攀。曠劫根源子細搜，須知此箇好因由。千祥丹谷收真彩，萬派銀霞注逆流。金木河車搬鳳髓，癸丁鑪竃鍊霜毬。周天數足神丹結，五色威光簇十洲。圓融性命不為難，孽盡光生道往還。定息綿綿通正理，安神默默鎖玄關。收藏真秀丹須結，打破虛空性自閑。一顆靈光超造化，雲車搬載玉京山。念身四大足虛浮，藉假修真別有由。至道希微無斷滅，元神脫灑不淹留。溫溫鉛鼎金光綻，寂寂靈宮玉焰收。有箇主人當面立，相逢拍手笑無休。虛无清淨立金壇，撥剔輪迴生死關。情性調和如止水，氣神交結若回環。靈珠燦燦騰雲外，鶴駕飄飄出世間。直到大羅天界上，憑時歸正好容顏。書寄賢有孫四訪，微微鍛鍊我家風。澄澄察察身心淨，冷冷清清事物空。細細綿綿還大孝，惺惺了了返雲宮。願公齊力弘真教，普化人人悟正宗。法眷知音任往還，雲游聖水涉羣山。暫離百結塵埃網，時叩重玄祕密關。性上發生真智慧，壺中認得古容顏。全身放下無諸念，便是逍遙自在閑。請公目下細斟量，既遇良緣便可當。家道興隆因建德，福星臨注必除殃。願人有幸扶玄教，學我無為達上蒼。四海存亡都一化，立教地獄變天堂。信香不斷累相招，自肯存心養瑞苗。禁制姦邪因德政，恤憐老幼顯謌謠。常蒙帝闕恩光降，足表忠心福行昭。伏望功成名遂日，也來林下論逍遙。心靈神喜悟真常，日日無私達上蒼。休殢儒門求外顯，好搜道理惜元陽。萬塵根斷超三界，一舉功成貫十方。試把前程相比校，為官何似到仙鄉。雲蹤不斷瑞陽開，悟徹塵緣心自灰。但覺身中清一氣，漸看鼎內聚三才。青龍白虎鳴哮吼，赤鳳烏龜戰往來。羅列周天同際會，道成自有紫書催。助緣諸物順時來，都下光明轉轉開。不憚辛勤成好事，須逢吉慶遠非灾。舊菴坼了重修葺，善氣將殘復接栽。深謝聖恩功德力，願祈洪祚等天台。清晨目下別相知，普化人天處處齊。若解壺中交日月，便超空外步雲霓。未歸蓬島朝真聖，聊向塵寰度執迷。好惡是非都不挂，任他烏兔走東西。厨下清河志的端，莫令拋撒謹修完。精嚴每感諸仙喜，節儉能招百行攢。既向福田常潤益，自然心地永舒寬。他時功滿離塵土，一顆神珠始得看。□開法眼內無憂，□肯精持百行周。□吉遇遭金口訣，□言叮囑道宜修。□田上下通來往，□氣循環任自由。□載仙班雲外列，□圭服了恣遨遊。□昇火降內觀修，□是人非物物休。□性卻臨金地旺，□魂還向月宮囚。□傳丹訣真師見，□顯靈光玉液周。□慶無涯真得得，□絲不昧任優遊。□友纔聞真道德，□田不覺悟清涼。□山玉璞離塵土，□性芬芳天外香。□裹金雞常顯瑞，□頭丹鳳每呈祥。□年成就無為理，□篆金書度五郎。□□來問古真宗，□□相知盡始終。□□子居塵世裹，□□我離有無中。□□信受明真理，□□三光話苦空。□□垃超真造化，□□出現赴蓬宮。

徐福店小宮姑毀容截鼻，虔志慕道，贈之。毀容截鼻志彌堅，為脫塵緣結道緣。一著根源超等輩，兩通盟誓透青天。三光密照開靈慧，四大沖和道漸傳。光綻五明常不夜，六波羅密吐金蓮。七情除滅圓明聚，八洞神仙同受宣。九曲明珠穿頂過，十方世界任周旋。暫別東牟，西遊登郡，漸叩古黃西皋，遇海市垂光顯異，乃與道合真也。故曰：皇天發泄，大道舒張，披三光而下降，禀一氣而上昇，萬化人間，莫知其道也。是乃長養諸天，大地沖和，四序炎涼，洞煥太空，化生玄象，混同萬法之根源，符合大羅之眼目。因借東坡韻述懷。水晶宮殿鎖晴空，萬象澄澄碧海中。月裹姮娥觀寶鑑，日中仙子翫珠宮。乾坤斡運明真理，混沌重開越勝工。萬道毫光攢坎虎，千條赤氣罩離龍。滿空聖眾扶圓蓋，玉女金童策主翁。紫霧紅霞纔綻處，玲瓏七寶現威雄。神風靜默驚山鬼，萬化參差世莫窮。光壓水天無勢力，吾真三界得沖融。放心天下無違礙，四大神洲飲幾鍾。雖說東坡真上士，足知大定勝元豐。古今諸勝釣鼇手，不論泥沙碎鐵銅。以道治身功行滿，大羅天上一家風。混元三界俯觀空，隱隱仙山巨海中。和氣流傳生瑞象，清風明月透靈宮。天男天女從空有，絳闕瓊樓匪世工。滚滚波心生玉虎，炎炎火裹走朱龍。泥丸公子鳴天鼓，紫府真人舞醉翁。聚集萬靈同慶會，飛騰八極示清雄。掣開今古神方秀，劈碎虛空理不窮。永永長生超造化，明明無相自圓融。上令百代登霄漢，遂享洪恩過萬鍾。助闡玄門扶內教，方今清世樂真豐。仙胎道骨居塵境，恰似良金混錫銅。直待紫書親詔喚，恁時顯出我家風。

金精玉髓結神胎，夾脊光明兩道開。灌頂醍醐生萬象，二輸日月射瑤臺。認得虛无動靜功，流精寶璧賞無窮。周而復始重羅列，仙韻琅琅聒太空。本源無漏定長生，千葉金蓮耀日明。心性了然同一體，希夷大道自圓成。一氣清虛攝萬靈，萬靈都會見圓明。明明內外天光結，决證蓬萊沒死生。純陽開化上衝天，放出神光養瑞蓮。道氣周流通子午，桂花吐焰照無邊。兩腎堂間風雨吼，龍虎爭馳烏兔走。刀圭入腹鬼神驚，大地草魔齊拱手。五色天光聚本容，虛無運度杳冥中。玉陽到處仙歌聒，隨步金蓮晃太空。順氣流行觀自在，迎風歌曲醉沖融。清涼境裹神光燦，漸轉虛无大道通。虛无元氣結神丹，開闢輪迴生死關。拔度十方三界苦，一靈真性自歸還。大道不離開化數，迅雷無失自然功。推窮此理皆同體，應變人天弗落空。修行拍碎我人山，脫俗超凡絕往還。平等常持心正直，他時昇入碧霄間。達道空無一物形，隨機應感度羣生。重逢浩劫天元主，了了輪迴十萬程。閑觀山水遊蓬島，滿地白雲風自掃。暗想浮生極苦辛，誰能修此無衰老。烏飛兔走入中央，恍惚靈源得妙方。一粒刀圭通九轉，昇騰變化滿穹蒼。悟來切切認真歡，灌頂醍醐一氣寬。大道沖和通子午，內靈光輥出泥丸。清濁浮沈復往來，昏昏默默口難開。雙眸不欲觀乾象，耳鼻通靈吸秀胎。顛倒循環似醉人，不憂不喜內全真。精神動處靈波滚，三界清虛絕點塵。悟徹根源一點深，靈臺頤養紫芝金。金光湧湧超生滅，玉性輝輝了古今。會救空身一大灾，輪迴生死不能該。靈源神水透玄谷，四序仙花火裹開。昔年東海會初真，多謝明公管顧恩。欲返仙都聽紫詔，斡開玉戶入金門。功圓行足自朝元，莫越清時結衆緣。普願愚迷歸至道，助修真福滿無邊。衆立丹陽顯異碑，端文仙跡妙雄威。包藏微密超今古，補惜先天造化機。虛心實腹志精專，捉馬擒猿覓了仙。清淨無為行大道，不須苦苦問青天。十二時中善惡童，錄抄名件覆天公。校量功行無虧失，決補仙階不落空。搜詳日用苦精研，觸目迴光百行全。損己鍊真弘大道，前程自可滅諸愆。七寶金蓮瑞氣濃，玉華平等我家風。三清上帝通真德，一派光明處處同。深蒙寵召布橋梁，講論無生不死方。七寶金蓮同結秀，諸天慶會滿空香。全身光結紫金丹，須得靈明認內閑。會合玉田真口訣，聚神一撞過三關。法會因由道自然，沈沈苦海種金蓮。溫溫鉛鼎神光綻，輥出丹砂射碧天。復本還元達自然，虛無清淨變金蓮。通融四大心丹結，萬道霞光出洞天。黃金藏裹翻身出，玉秀瑤池一點開。風月飄飄天外境，住行坐外是蓬萊。今古真慈設大功，三天始遇信忽忽。欣榮漸漸通玄妙，得一方知道合同。大定十五年，有門人初志，常欲往關西參丹陽公。師曰：何必遠去，他日此處相見。然不可慢汝之志，作是一絕，寄呈丹陽公。到彼展視，言泄天機，後果東還。山東東路有真修，木德為鄰自兔愁。一二二三連一二，九陽光滿向東流。道行仙功心上求，莫隨波浪逐輪流。愛河苦海翻身出，一點靈光達岸舟。天地虛無生育恩，出家須認道之根。龍吟虎嘯明真秀，女姹嬰嬌惜至尊。宿無靈骨謾修仙，達本方知道自然。緘口忘機絕視聽，亘初面目可周全。始初守護日精華，暗種芝田養瑞芽。漸透玄關衝頂過，滿空光結紫金砂。三教同興仗衆緣，真空無語笑聲連。放開法眼全玄理，蓮葉重重作渡船。絕盡塵情一點無，自然無相下功夫。明收四序先天景，混沌三光結六銖。日月精華結瑞苗，玄光真氣內含包。能滋五臟生金液，暗補全身肌骨牢。星壇月殿溢香風，走鳳飛鸞間玉龍。讚動三天諸聖降，度魂皆得步仙蹤。神農本草非為貴，天上芝蘭味莫窮。好把神丹超世藥，山頭醫取主人翁。一點靈明認的端，一輪皓月永相看。一身神氣呈祥瑞，一性騰騰萬化安。出家道衆謹叅詳，皆可蓬壺認故鄉。攢聚精神離苦海，放開心月養和光。上騰和氣徹三台，下布祥雲徧九垓。化出空中清雨降，道橫四海一聲雷。到滄州無棣縣新豐村，皇親四官人道菴盤桓。續奉聖旨，委天長觀大德。宣至十七日，復委棣州七駙馬，支起發錢二百貫。臨行贈衆。諸天仙眷滿空浮，帶我容光西北流。統攝萬靈澄浩渺，翠光撥弄紫雲頭。入得天長正位宮，交參殿宇映重重。金壇玉壁朝元像，七寶玲瓏顯聖容。香散雲霞接太空，祝延震動絳霄宮。羣仙共集煙深鎖，大德清朝講正宗。法門玄教鎖雲空，四大和光靜位中。門化諸天真妙道，收神明月與清風。恭惟悚息定神光，閉目祈聞聖語詳。伏願天皇萬萬歲，迴心三寶結嘉祥。天恩不斷尺宣差，特賜靈童運聖懷。仰謝吾皇功德力，敕修道院謹修齋。飛龍走虎下天來，光滿金壇紫宴開。入洞瑤池空裹降，昇沉天地一齊迴。戊申八月告暇還山，復經滄州，皇親四官人請為黃錄濟度。恰如殘雪遇春光，一切諸靈罪已亡。萬物欣榮逢道化，瑞雲洋溢滿穹蒼。在聖水本觀，夢中得此一絕。後經七日，重宣。紫府真人玉路催，諸仙雲集走輕雷。滿空光顯瓊瑤象，策命金書自往迴。世宗寢疾，因憶，特差近侍內族詣聖水玉虛觀傳宣，令乘駟馬車速來。八月中秋得暇迴，洞天遊賞恣徘徊。戊申臘月重宣至，駟馬輕車晝夜催。至己酉正月初三日到都，世宗已於初二日崩，少主即位，宣使不敢奏見，遂乃還故。先帝昇霞泣萬方，洪恩厚德豈能忘。公卿不敢當今奏，卻返雲蹤入故鄉。清廉正直應仙方，福注興隆壽自長。一一雲收心月現，寶光攢聚紫芝香。性靈空界別行香，上祝皇恩徹萬方。欣樂太平齊設教，寶華圓滿自清凉。亡者生天更不疑，見存姻眷受洪禧。既知真聖垂加護，莫作欺謾度歲時。清時一氣靜乾坤，萬壽無疆祝至尊。四海盡修無上道，普天俱報聖明恩。萬般方術都歸假，千種機關總是空。唯有靈明常不壞，百年隨手一團風。東華悟得謹修持，契遇方能種紫芝。目下不離清淨境，將來一會赴瑤池。一點靈明自得知，莫從外假恣驅馳。住行坐臥心無病，有箇真人緊廝隨。三人同志叩玄關，認徹無為鍊大還。功滿脫離生死海，各携雲朵赴仙山。仙語靈靈報下方，想知央是馬丹陽。飛神救拔諸州難，滿國欣榮坐道場。龍轉洪波去便休，虎奔巖下是程頭。凡人證果神仙位，行滿功成沒戀留。遞相隨處廣抄靈，正直無私絕愛憎。孝子順孫同薦福，拔亡解苦盡超昇。咄假搜真自琢磨，精持無漏養沖和。萬愆滅盡靈珠現，穩躡祥雲上大羅。哀書一到痛悲傷，千里區區返故鄉。我即昌陽當濟度，不能攀送亦回惶。買酒乞錢四十六，通流五藏潤玄谷。三田滋養妙精華，般運周天萬顆玉。脫塵仙路好追尋，背境觀心絕外音。業盡道生通祕密，周天閑採紫芝金。無限機籌總是空，先天真瑞不相同。本源覺性成拋廢，謾打輪迴一夢中。輪迴苦海何時徹，即可迴頭持猛烈。愛子憐妻度歲華，百年冤苦空凄切。父母元陽謹謹留，休教潑水再難收。探根固蔕無生滅，暗解黃泉萬古愁。一點真陽混始初，仙家還有世人無。神光萬象皆羅列，日月飛騰大藥鑪。晨參夜禮轉金經，雪白蓮花心土生。更願悟真投內補，進修百行證圓成。修真暫請別雲輪，無質心香噴九天。光發內靈除染滯，玄功妙行滿三千。救生戒殺契真修，百禍消亡福注留。心上化成玄妙理，自然神氣得通流。支收諸物細區分，處正無私沒一文。養浩又能通祕密，始知內外總超羣。聚集靈煙入玉壺，鍛迴鉛錫出神鑪。剔開玄道金關節，火候仙丹過尾閭。悟真暗把內丹燒，寂寂玄風養瑞苗。漸透靈臺穿頂過，了知平地上青霄。紅芳映日賞桃花，此是人間景沒加。奉勸諸公歸物外，洞天深處更堪誇。支收買覓事紛紜，各體無私抱正真。內外都教忘懈怠，存亡方得出沈淪。會染青紅皂與黃，其餘雜綵壓同行。不如內鍊真顏色，赫赫天光晃十方。大定癸卯季冬二十二日，丹陽蛻質昇霞。故題。走電飛雷擊太空，先天大器恣威雄。妖精魔怪隨風散，獨顯圓成道德功。不露玄機不出家，出家心冗像塵沙。本源覺海空拋廢，怎得沖和發道芽。玄元大道不難通，橫志清剛萬法空。一氣包含天地髓，了真直赴大羅宮。物物洪纖總合真，都緣方寸得良因。從教混跡浮華境，透體金光不染塵。虛閑境裹種芝田，撮集精華結瑞蓮。萬化內投清淨主，洞觀無礙了真仙。欲脫輪迴生死關，始初一點絕迴還。忘情內鍊真三寶，贏取逍遙出世閑。仙藥蓬壺不遠深，時時內鍊水中金。寶光發散衝三界，便是靈明了古今。虛无元氣結成胎，清淨光明轉往來。會合三田無漏泄，遇真一點可迴骸。米麥精華發道芽，玉堂烹煮紫金砂。三才四象空輪轉，九載携雲蓬島誇。事物洪纖總必知，官司堆裹縱旋為。前程若到身危險，悔不學他張令資。令資乃唐時吏人，遇純陽出家了道是也。貪愛欺謾不歇心，心無真用禍須臨。本來神氣都消散，虛打輪迴戰古今。深藏內秀朝仙闕，敗散靈根落土丘。兩路教君知損益，了身方術細尋搜。結成大怨如山嶽，萬禍臨頭猶不覺。累子害孫坑祖先，輪迴苦海爭頭角。倏忽經年二紀餘，外容臧乏內精枯。無常催逼頭如雪，悔不修完大藥鑪。悄悄心停萬事休，凄凄無相把根收。澄澄觀察無中有，穩穩孤乘般若舟。搬精載髓過關來，夾脊光明萬道開。灌頂醍醐生瑞象，二輪日月射瑤臺。這箇靈明不外求，玉堂絕學萬神留。烏光兔靜重羅列，赤鳳青鸞笑點頭。醉臥高空翫大羅，誰人會我養沖和。瑤宮紫府親曾到，玉印常持勦萬魔。將軍遭遇活神仙，返禍成恩福慧遷。更願收神投內補，本源清淨得延年。丹陽致鍊無上道，東海西秦通受教。復返雲宮度歲華，這迴了了全真效。頓拋俗海慕仙風，掃蕩塵緣萬法空。道遇先天清淨主，如如不動自威雄。物物般般盡打迴，勿思寵辱自心灰。情忘愛絕瓊花綻，靈寶光明一點開。玉田靈寶結神胎，天地光明內往來。四大無生真了了，方知處處是蓬萊。固窮守道苦叮寧，觸目無私絕愛憎。一切女男如父母，自然心地得澄澄。三界空虛一主人，脫離天地俏難倫。常垂萬化欽玄德，普釣鯨鼇出苦津。學道猶如火鍊金，真金鍊出紫光深。玄宮運用身三寶，一顆圓明了古今。各悟浮華到底空，三人同志積真功。通誠內論希夷趣，以道相傳正祖宗。人人不悟道根基，日用張羅沒盡期。耗散圓明無倚託，死生灾厄緊相隨。萬般塵境任鋪張，千種浮華莫論量。正己存心行大道，性靈何處沒三光。聖水周圍奉道流，好於法會細搜求。修成內寶仙無老，洗滌身乘般若舟。禀邀真聖祝三光，發散祥煙滿十方。攝化本源無有性，虛无浩浩自馨香。始青縣象在其間，聚散三神一粒丹。元是大羅天上得，有時相會各欣歡。二氣沈沈在混冥，五光浩浩運無停。剛風搖動紅鑪熾，鑄就人間萬物形。九朝法事謹宣揚，供獻諸天禮十方。士庶官僚同薦福，立身行道墾心香。濟南西北藥山間，陽氣昇騰合大丹。何不故鄉餐玉秀，卻來我處覓芝蘭。本無衰老與來生，只為塵寰染俗情。惹絆精神留苦海，性靈無路得圓成。玉洞收藏真玉髓，金鑪鍛鍊紫金丹。三田既濟誰能悟，五臟通明自得看。公書香果已親收，迴奉俱無闕拜酬。有相因緣當絕盡，無形富貴好搜求。金蓮七寶我封栽，光貫清朝處處開。非是玉陽無道德，靈山尚不重如來。清淨斡開壺內境，無為踏碎洞中天。靈明混合諸天地，大道空無一法傳。二氣炎涼萬物昌，三秋鍛鍊去皮傍。玲瓏五色騰空起，滅盡塵緣性骨剛。三界雲輿聒洞天，經於耳目不凡然。慧人把握玄鉤線，釣出輪迴决了仙。心是諸塵大法王，莫教顛倒逐飄颺。自然內外真空結，卻反蓬萊認故鄉。清淨仙功决不難，損心物物事休干。神宮運度真三寶，七返圓融換骨丹。黜辯藏輝道自生，內停真遇性靈靈。氣神交結還元海，寂寂無形出有形。保持精秀骨中砂，引虎調龍養瑞芽。無相寶瓶晶火聚，沖和四大步煙霞。汝可頻頻進飲湯，滿懷貧樂絕悲傷。苦緣受盡天開眼，有分徐聞仙路香。寬著肚皮弘大教，放開心月轉虛空。任從一點空昇降，不打輪迴無有中。修真劫劫劫重修，累積玄功得岸舟。大志衝天無堅導，漸通仙路任悠悠。妙道真空塞世間，俗流不認是還丹。生身立性因元氣，養浩都離萬苦端。吾官福德已清高，更接雲根固濟牢。海底火行天上水，虎龍交媾列仙曹。鹿?會衆莫沈埋，內照三光性燭栽。真化自生無苦厄，寶華圓滿上天來。幼慕清虛學軟柔，無心世路問蹤由。只憂生死無門趓，獨倚空山覓徹頭。驀聞高道抵山州，三教通連一路搜。萬法塵情俱絕盡，草衣木食契真修。宿契心交見便休，了真師弟勿言留。玉堂同會無生忍，不露玄機笑點頭。大道元無一法傳，悟來拍手指青天。性靈密與虛空合，始覺光明滿大千。化生天道恣逍遙，玄谷嘉祥舞六么。日用循環清宇宙，了知平地上青霄。奔迸玄光宇宙空，大丹一粒醉雲峰。仙兄今日朝元去，圖畫昌陽顯異蹤。黃河泛溢接諸方，隨處生靈盡被傷。即赴朝元同會話，急修黃籙禱穹蒼。孤心一點結知交，方外清名轉轉高。通闡內丹光滿後，道成宗祖出天曹。大丹光滿自通天，守假盈軀待聖宣。三界之上玉帝宣也。外濟十方三界苦，內朝無上大羅仙。清音妙行無私曲，滴水之恩難忘足。密向仙宮遷紫陌，姓名預備雲中錄。透骨綿綿道進程，靜中時遇性靈靈。兼修百行無迴轉，獨舞胎仙宴玉庭。心生心滅在心休，心上光明謹謹收。心性了然同一體，虛无大道自圓周。了心心外顯真修，敢把紅塵一拂休。搜正本源清淨主，同乘法海大神舟。昨霄來日與今朝，催促輪迴福禍招。不若澄心常默默，依時養種玉芝苗。先天之道細精搜，全體光明上下流。鍊就圓成遭濟度，便乘丹鳳入瀛洲。孝無不順上天和，更爇心香透骨肌。救拔陰囚離苦厄，志誠自得道扶持。一氣潛通萬化榮，滿空吹散紫霞輕。摸開天地真心藥，拍碎虛无道自成。仙韻琅琅出洞庭，桂花香散滿空馨。迴顏換質無他事，服了刀圭自有靈。人天之道立身難，莫與兇邪共往還。百行不離真孝道，未明如隔萬重關。蓬島蓮宮沒託生，亘初一物怎通靈。三田九鼎光難聚，七寶金容豈見形。透骨流光心月香，心香流注結真祥。三灾五苦隨風散，百鍊沖和晝夜涼。扶持內教性靈靈，五色金蓮葉葉榮。日用脫離諸苦厄，道芽仙福自然生。黑水紅雲化度真，沖盈血脉益精神。龍蛇蟠繞光明聚，白馬嘶鳴身外身。三寶騰輝出土來，暗中換卻舊形骸。仙風道骨端嚴秀，有分朝元步玉階。勿違國法莫欺心，三寶光明自照臨。認正本來無相物，一輪圓耀出瑤岑。日落西山性命枯，速修速鍊下功夫。灰心漸得無衰老，陰盡陽純藥一鑪。本來面目向心開，黑白金精盡點迴。顛倒循環真火候，無中自覺產嬰孩。一團頑礦未曾磨，雪刃冰鋒講蜜多。臭爛皮囊呼不二，腥膻臟腑作天和。不在頻頻問玉陽，大家性命自搜詳。玄宮仙藥朝元訣，法海心珠了道方。登萊濰密謾稱揚，悟達賢明在裹厢。日用進修真大道，普宣教法滿諸方。時時用意細看詳，心友無過擇善良。參透玄關真實事，立身行道免灾殃。業通三世罪冤深，急急修真小著心。禍滅九陰除外假，福生十地善緣臨。保生鍊出水中金，迸擲神光妙行深。抱一無離澄正覺，九陽都會盡除陰。超世清閑自得知，了心同達上天梯。虛无靈寶圓光現，照破昏衢永不迷。教門喜事一重重，法會因由漸漸通。信士往來常不斷，遞相傳授演真空。玉鼎金鑪鍊道芽，翻騰今古小仙家。萬神集向無生路，異日功成蓬島誇。市民不住送名香，薦福祈恩降言祥。昔日真仙留古跡，引人登此望仙鄉。每年季春三月三日，聖水聚會。是日道友請說教，遂作。聖水三三聚貴豪，志誠祈福不辭勞。為憂生死同參論，演大因緣化一遭。欲把枯根復接栽，世間萬事便心灰。從前邪氣離身去，無限神光入腹來。深蒙頒惠好香茶，同願迥光養瑞芽。雷震一聲分造化，瓊漿玉掖溉丹砂。三紀迴還訪故人，十無八九可傷神。光光水泳重明秀，道化依前日日新。身心內外結真祥，杳杳玄科透骨凉。凡聖同源真喜慶，人天寬布降仙方。功臣內族格清高，無限天恩同遇遭。孝道雙全人罕及，他時林下訪仙曹。古今立法莫虧公，念念無私演正宗。澄察本來真面月，不違天理道相同。長春高薦請書來，便可奔馳免復催。官吏市民同會話，莫知心印有誰開。吾鄉信士遞相傳，札率名公結勝緣。孝子順孫同薦福，新亡遠化盡生天。擲鈎曾釣大鯨鼇，播蕩滄溟滚怒濤。但願有緣相濟會，從之無不列仙曹。第一須親德行人，慇戀進道勿辭辛。爭功奪行存終始，方可通靈悟本真。存忠竭力發威雄，一撞麾關顯大功。收得江山歸聖主，嘉名稱讚滿寰中。傳報清音滿故鄉，文牟法會愈恢張。遞相弘闡真空理，七寶金蓮處處香。戒付關西王遇真，好憑妙理養靈根。有緣靠著真師範，代代流傳道德恩。出家彼此福星臨，爭柰頑愚不盡心。一點俗情無斷制，故違天道罪根深。興修須假衆因緣，故向人間立福田。更願迴光搜密妙，方知內外普風全。都月精持道念深，教門有分做知音。添神補壽光明聚，退志違余禍必臨。真禪真道發真功，真善真慈真苦空。真樂真閑真自在，真修真鍊顯真風。真心真覺得真歡，直行真功做一攢。真悟真玄真了了，真空真化永真安。他方緣厚迴程晚，到處因深起發遲。大抵不離弘教化，此身行止任推移。八月中秋晝夜凉，周而復始本真常。明開天地無瑕寶，一氣清寧顯玉陽。秋雲消散碧天晴，一顆寒光海內生。照透玉壺神彩結，三田流注自圓成。了真決作大羅仙，卻向人問普化緣。搜覓鲲鼇朝上帝，蕩搖浮世降重宣。陰陽精秀發神光，得法調和一味長。普勸人間依此做，若還食了永清涼。塵緣物物莫推窮，用度千般總是空。搜正本源清淨主，翛然猶見自家風。忽起狂心覓出家，愚頑乖劣度年華。因何恣縱難調伏，都為根源福不加。萬法皆空莫亂猜，元初一點絕塵埃。還同出水青蓮朵，時吐幽香遠遠來。道化三才天地人，誰能達本復全真。休迷陋舍空衰老，下手修完身外身。出世登真本不難，萬緣無礙肚皮寬。三宮運度留年藥，七寶圓成換骨丹。志堅心穩住嶸山，華蓋古時真人曾玆鍊大丹。無限峰巒深掩映，自然塵事不相干。古今生育道之常，爭奈人皆背此方。不惜本來清淨主，色身那復得安康。大道無形生育我，運行玄理出崑岡。三光潑潑流真彩，一氣炎炎化玉陽。無無有有道真常，寸步香花貫十方。大悟靈明滿天地，住行坐臥睹三光。一點靈光空裹開，空來空去沒輪迴。懷包日月通今古，混沌無名任去來。浩劫容光不動移，體天法道道無為。自然變鍊真三寶，生育乾坤萬化垂。頓覺沖和發道芽，漸凝真氣結丹砂。三才四象通顛倒，方信蓬萊是我家。載般靈物體真閑，把握圓明認內顏。躍出元神超造化，飄然一撞過三關。無相容光內照真，先天先地作良因。清心裹面神明會，一顆金丹出六塵。跳出輪迴造化間，滿空真聖列雲端。十方三界堪遊賞，隨步天光輥玉壇。認得元初一點靈，無修無作了無生。混同大道真空體，步步逍遙赴玉京。本源覺海聚神靈，萬物同歸一化生。要復本源歸覺海，無為功滿自圓成。光明攢簇一神靈，千葉金蓮襯足生。出離十方三界苦，不勞修習自圓成。悟真達本慧根通，應化丹誠演苦空。般若波羅無罣礙，希夷大道悉圓融。寶光圓滿欲情枯，一切浮華過眼空。鍊就金丹無打筭，神仙何處不如如。七竅玲瓏凑玉泉，法橋大度我同然。搬今載古誰能悟，為向人間接有緣。真空境內現青霄，寶鑑何曾有動搖。若解憑斯為體用，方知神性本昭昭。昔日雲光鍊大丹，丹成頃刻變童顏。上祈浩劫天元主，下拔輪迴生死關。日月交飛射紫霞，清虛朗朗徹天涯。明開道眼人難識，頓覺蓬萊是我家。金花玉蘂結神胎，橫志清剛別有階。金骨鍊開真玉性，化生無相不沈埋。一點真空沒處猜，箇人心上把芝栽。周圍種下金蓮子，自有良時道眼開。輕骨迴顏立本初，清音妙行達無餘。還元一點開真性，躍出神靈晃太虛。白龍入腹化生來，萬振天光浩劫開。日月昇沈當目下，坐觀依約見蓬萊。庚午年，師在薊州玉田縣，因醮罷，謂衆曰：北方道氣將迴，空中有神明往來，刀劍擊觸之象，莫非生靈將受苦邪。作詩與官民為別，繼乃北邊有事。大道光明一併迴，十方雲陣走星靐。皇天后土垂真象，世務浮華一點灰。世凡不悟道根基，生化乾坤應物機。會得此般玄妙趣，自然神氣達幽微。一炷心香達上清，無為妙道漸圓成。高縣寶鑑塵難昧，照透前程萬劫明。虛無一氣化生來，天地陰陽結秀胎。浩劫真容超造化，碧空縣象絕纖埃。大衆皆當赴浴池，脫離塵垢絕昏疑。各持精爽成修鍊，千古如如不動移。脫垢明清出浴時，人人方表沒瑕妣。滌除內外身心淨，一點真空步步隨。苦海奔波出離難，了真隨處布香壇。登山涉水無辭訴，拔度存亡此願寬。灑頂醍醐一粒丹，滋開千古好容顏。芳華鬱暢靈明顯，撞透輪迴生死關。古往今來幾變更，難逃生滅契無爭。無爭自是人稀悟，若悟無爭道即成。出家一片始終心，褊體光明照古今。漸透靈臺衝過頂，迴還妙道罕知音。玲瓏玉焰一丸丹，都出心田萬化關。補足仙功通道行，太平端坐赤城山。喘息沖和萬化通，真空迥出有無中。冥符道德真常理，都在巍巍一性宗。雲收霧卷好閑遊，已人圓成又復周。明有大羅真指示，便承此理別登州。脫俗搜玄自得知，亘初一點合天機。吾門自有修仙訣，顯武先生依不依。證明三寶作生涯，天地沖和養日華。蓋世功名都絕念，玄霜結就紫金砂。日月流光秀結成，補添肌骨漸輕清。能收四季神光聚，奪得仙丹變化生。萬塵漸斷志剛刀，真行真功造物饒。鍊就寶珠超世網，大羅天上恣逍遙。無論老幼作真修，各闡清閑到岸舟。光滿十方離苦厄，永居天外最風流。心目澄澄內校量，物情堆裹別真祥。收神養氣為功行，塵事般般任短長。欲覓長生換骨丹，旋除塵事放心閑。閑中認得真消息，脫了輪迴生死關。修齋設教復抄靈，拔罪消愆自有憑。普濟亡魂資道力，盡離冤苦得超昇。縹渺雲霞空復空，內師天道本源宗。依空又被空漫昧，從有還遭有蔽蒙。東來西去覓真詮，自己靈明總未全。萬法萬緣如萬象，須知同是一般天。一點無生混杳茫，託胎順化養和光。緣深悟得全真理，法道開宗處處香。百行樞機總五常，不言之教滿空香。潛心觀察真玄妙，默默昏昏理最長。鶴馭雲軿信不通，幾時迴步玉虛中。松窗雨過琴書靜，終日無人話本宗。一心孝道順三光，苦志精研滅舊殃。今古昏魔都絕盡，鍊真去假變清涼。雅命相邀入本州，醮筵預備廣圓周。志誠修累真功德，同往蓬壺看十洲。清廉孝道鬼神驚，上祝諸天攝萬靈。聖水甘膏同普濟，沈魂滯魄出幽冥。佑德興隆總不難，預觀和氣已回環。始終如一功圓就，有分仙階列上班。併力齊心勿訴難，興修福地會仙壇。爭功奪行遷雲職，觸目無私暗結丹。都目先生厭世塵，丹誠佑德結良因。其間供養蒙周備，福慶從來賜吉人。十類羣生苦海中，痛嗟誰肯立仙功。指迷幸有全真理，隨處修完道合同。無相無為一點真，普同供養大羅尊。萬靈慶悅承超度，出離陰囚五苦門。透體光輝照室明，一輪圓相沒虧盈。方知便是真元祖，永脫沈淪應化生。捨俗投玄悟道常，迴心保護內容光。鍊開萬古真靈性，不謝仙花處處香。古之三寶氣精神，都會元田別有因。光滿十方丹就也，大羅天上列仙真。道本無名絕外求，靈臺丹谷細精搜。五情六欲都消散，萬道光明顛倒流。大悟賢明事事除，脫離塵網達元初。三田靈寶光圓聚，一派清歌聒太虛。物情堆裹絕沈埋，正覺心珠漸漸開。照見本源清淨體，悟真達本應仙材。全體光明合大丹，沖和返老變童顏。逍遙自在真歡樂，便覺昇騰碧落間。德靜心清樂出家，頓更凡骨養丹砂。玉堂結聚真三寶，產箇靈童天外誇。千古雲收朗太空，先天真瑞信忽忽。內靈光散丹無漏，一指清虛大道通。生生世世善根芽，悟理明真度歲華。功行無虧通道德，他時歸去步雲霞。宋州海陽縣張二郎，出己錢物，買觀額度牒，告立知觀。遂令門人魏志明充當。戒付灤州魏志明，體天布德順緣行。清心建立諸方所，救物哀人道自成。心香芬馥接青霄，法海通光養瑞苗。若悟真空清默默，千灾萬禍一齊消。玉鼎金鑪鍊日華，飛騰真秀走河車。萬神集向泥丸裹，撞透天門未足誇。慧燈明射古容光，悟理通真達上蒼。今日重重叮囑爾，別聞天外紫芝香。心地光明變化深，盡隨緣業極升沈。人人不悟無生理，謾打輪迴戰古今。人間若要識仙方，休縱塵心向外狂。愛念憂愁都絕盡，全身永永得安康。大安己巳七月，師在北京華陽觀。時久旱，在城官民懇禱於師曰：苗將槁矣，安得重蘇。師乃閉目良久，復謂衆曰：虛空許雨一尺，降於來日。衆未純信，翌日果驗。官民政謝，作此絕以示之。騰騰瑞氣接穹蒼，化育羣生大道昌。光變十方常不夜，一時普濟滿空香。無作無為出洞天，普天法道薦良緣。東方雲海玉陽子，特授皇恩第五宣。只倦心拘身不安，百骸上下聚成團。這迴不話人間事，全體光明都內觀。通真萬事喜顏紅，養氣全神不落空。海納百川諸罪滅，自然地獄變天宮。保惜雲霄火一團，一身全德四肢安。溫溫鉛鼎神光綻，萬古靈明悉併攢。悄悄心停福注留，冥冥無相把根收。澄澄悟徹無中有，穩穩孤乘般若舟。心是菩提大法王，莫成顛倒逐波忙。自然一點靈空結，卻返蓬萊入故鄉。倦隨塵俗恣矜驕，一志清剛別立標。內蘊靈光含慶悅，功成天外永逍遙。大道元和莫損傷，萬靈真秀競芬芳。自然滋益精神別，百味玲瓏透骨香。不捨塵情去又來，拔亡救苦免凶灾。化緣濟度開心月，四序金蓮火裹栽。青鸞赤鳳火雲飛，集向玄宮飲玉池。奪得陰陽真造化，方知脫了死生危。□生大道自然香，□有真師細校量。□路上通仙信息，□灰方得性舒長。□傳要訣道懷包，□覺心田真遇遭。□日化公休隱跡，□登雲步轉清高。□人空裹禀真搜，□把靈煙玉露收。□喜神丹俱內結，□系不斷道圓周。□公切切認予交，□母恩深萬古牢。□絆馬牽難苦海，□恬浪淨運風騷。心地光明變化深，深窮內鍊水中金。金鉛玉汞真三寶。寶滿朝元因了心。天然妙理不能傳，傳化人間外結緣。緣福合和真大道，道生光滿大羅天。仙友初知大道源，源流神彩結芝田。田圓盡是三光秀，秀氣燒丹決了仙。立德崇三寶，修真括萬方。化生真水火，攢聚內容光。混沌明交泰，塵凡任短長。他時功行足，歸去赴仙鄉。四海搜真趣，三山擇妙玄。禀持心解悟，和合道因緣。浩浩升仙職，明明出洞天。玉虛通一化，隨步結金蓮。人事都除盡，修真賞一陽。運行常道德，變現舊嘉祥。性月輝三界，神珠耀八方。妙玄通正覺，浩劫噴天香。功德迴將去，李公早早來。道恩無斷絕，仙位穩栽培。法性通天悟，玄光拂日開。闡弘真大教，處處是蓬萊。金容超造化，白首跨青羊。大道因緣普，玄門況味長。三才歸鼎器，一點出崑岡。浩劫仙花綻，隨風處處香。道判行慈孝，吾心恰一般。若能明運度，全勝外相看。悟理精神爽，通真道德安。光輝無不徧，歸去跨青鸞。熟境重重滅，靈光漸漸生。清神除罪苦，靜性補圓明。玉液時時潤，心花葉葉榮。了真超造化，風月滿蓬瀛。謹設三元醮，同興祝聖筵。香煙騰碧落，法事禮諸天。薦福遵黃籙，修真步白蓮。存亡皆快樂，功德普周全。一點真空性，虛無自往還。根源深洞達，動靜悉安閑。處世頭頭悟，迴光事事刪。飄然歸物外，端坐上方山。累世無邊業，今生入道場。魔軍皆潰散，心地現嘉祥。四海騰金液，三山發紫光。鍊成真玉體，雲步泛穹蒼。法法盡歸空，心真萬化通。棲神虛曠裹，付性杳冥中。升入圓明藏，完全無漏功。度生超萬類，了道體皆同。四大任天然，真空妙東傳。二儀分造化，一氣自周旋。赤鳳窺金鼎，青鸞飲玉泉。前程明了了，撞透九重天。一顆清心鏡，光明塞兩間。度生緣且立，悟理事都剛。消盡多生業，唯存浩劫顏。時時堪內賞，龍虎正交關。大道無移變，生成自有時。三花空裹結，一點世難知。寶鼎存真性，瓊漿滿玉池。指迷還悟解，只此更何疑。認取此良因，空飛日月輪。玄關通造化，寶藏積珠珍。混沌潛真火，崑崙出至神。一時超世外，萬劫景長春。玉樹瓊花綻，青童笑語傳。結成真慶會，占得好因緣。一鼎光明聚，三身智慧全。碧天風月下，證果大羅仙。靈靈無相物，悄悄獨歌歡。默默重玄悟，停停萬化安。盈盈離九地，了了入三壇。浩浩朝元去，騰騰跨彩鸞。先祖皆修德，兒孫必定賢。善根隨氣長，家道逐時遷。吉慶常招集，神明暗報傳。昨朝真聖過，今日復迎仙。物物了然休，般般絕外求。虛名皆是妄，實行最堪修。鍊氣超雲外，頤神到岸頭。靈芽穿紫府，心月輥空流。隨物捉心鬼，觀空入妙玄。調神投內補，見性滅前愆。默默流瓊液，冥冥綻碧蓮。全真功德備，光耀滿無邊。宿賦玲瓏性，清虛絕點埃。純陽明運度，天道化生來。玉洞傳真秀，金壇發迅雷。片時分造化，萬劫不輪迴。辛公曾出家，日望跨雲霞。爭柰俗緣重，翻成道理差。速回前過犯，再接善根芽。達者無先後，功圓蓬島誇。正直神仙會，皆逢化誘權。惡緣宜省减，善事好周圓。秉住三光秀，修成一點鮮。遇師親决破，迤邐道相傳。法鼓會羣仙，人天喜化緣。身心同捨施，福德自升遷。響拔阿毗獄，聲開大洞天。顯揚真孝道，功滿步雲軿。養道千痾散，修真萬法空。氣神交結處，性命杳冥同，光發玄元體。精持罔極功，撮收真造化，明月與精風。十方諸道契，清信布香齋。正念時時接，真功密密排。百靈含慶悅，千載起枯骸。了了超生滅，朝元步玉階。達道超生死，輪迴自執迷。瑤花開紫府，仙藥滿曹溪。龍沼存金虎，蟾宮看日鷄。些兒還悟得，只此上天梯。堂下諸局次，精持日用功。內真須灑落，外行亦圓融。老幼相提挈，朝昏各敬崇。盡能弘孝道，揭諦悟真空。蓋造玉虛觀，須當各用功。同流心至懇，施主力深洪。段段如鋪錦，層層遠接空。共揚真正道，方外顯家風。一點古容光，人人不忖量。生身因造化，迴首是無常。悟道心神秀，開真壽命長。運期天地淨，物外紫芝香。頓曉希夷趣，無為守內顏。飛騰浮世外，混合大羅間。日月攢金鼎，精神聳玉山。道同師弟訓，一撞萬重關。出伏漸秋凉，清神轉骨剛。一靈寬自在，二氣順舒張。四大俱調攝，三關結瑞祥。五明重運度，六臟自安康。有箇妙玄方，諸般罪業亡。神丹俱同結，出世更和光。表裹無形跡，虛空顯道常。本來真面目，法界自清涼。玄元傳大道，靈寶結芝田。水火符升降，乾坤合倒顛。澄神觀性月，隨步舞胎仙。千日真功就，光明射九天。

趙州團正覺，商水讚希夷。玉陽不能去，長春自得知。萬事都休想，千魔總是空。布修真德行，仙佛體皆同。一就上元節，消灾拔苦亡。照臨天地靜，福祿自然昌。既作出家兒，功行莫延遲。盡心真復實，勤苦道相隨。側近諸堂下，相煩共救忙。建興真古跡，磨鍊內容光。世世善根芽，生生福力加。神天同救助，功滿步雲霞。書信忽忽急，真心不轉移。雅懷無彼我，雲外作交知。來迎三島客，去送五湖賓。教遇重陽會，嬉遊四序春。公宅改仙菴，清心絕外談。內靈含慶悅，知命不貪婪。正覺悟心王，情枯萬慮忘。神光穿紫府，丹熟滿空香。心善性舒寬，包容內化安。靈空清默默，忘假得真歡。法界同真會，齋餘歇晚涼。千門簪瑞菊，萬戶慶重陽。舊友重重喜，真容漸漸開。昏魔宜遣去，靜性可收來。好繼丹陽業，了真四大安。九玄登上會，一點跨祥鸞。七寶金蓮子，三光從玉華。常持平等行，步步是仙家。精持真大道，達理性飛騰。一點通今古，金光自降升。一壺藏萬化，二物鍊神丹。悟得超生減，携雲步玉壇。印經買紙墨，結冬在長直。補接日精華，搜藏玄妙理。老幼一般看，扶緣道德寬。始終無變異，所履自平安。五色祥雲裹，三天聖衆詮。神明側耳聽，勸化謹修仙。捨破塵勞網，跳出是非坑。寶鼎存真秀，心花吐月明。補惜真空體，炎精鍊玉堂。倒顛高坎位，續續紫芝香。認正本元道，般般心上掃。靈明透肌骨，寶鼎祥光罩。此果美甘香，靈空真味長。虛心非冷淡，惟願眾仙嘗。大道不難通，心灰丹自紅。抽添木上火，補塞蘂珠宮。收神定命基，方可應玄微。進火添丹鼎，朝元指日歸。無生真妙道，達本體同然。吾教冥歸一，通融理自全。販骨如山嶽，時來暫託生。保朝不保暮，出離是前程。百不如意處，茅盧土穴潛。靜清消舊業，一味道中恬。一氣號玄精，全真自降靈。迴還無漏泄，步步到天庭。巧使千端計，陰公暗折磨。不施平等行，迴首夢南柯。頓忘天下欲，漸赴大羅鄉。日月交光綻，靈明滿十方。逐處有凶吉，心乖趕避難。百年隨手過，覺則道中看。處世如虛空，浮生似夢間。悟真超造化，步步出塵寰。壺中一粒丹，心腎兩相關。水火真加减，服之見本顏。平等元神定，逍遙玉性閑。心空觀自在，一脫萬重關。性若金剛利，心如大藏寬。結攢元氣髓，和合紫金丹。七寶丹霞觀，通光結勝緣。萬靈同慶會，百福自周圓。寧海龍祥觀，金蓮順化生。福星都結聚，道德自然成。悟達真空體，無生自往還。物情俱喪滅，唯現亘初顏。天堂非路遠，俗眷豈能長。悟道歸真理，全神納伯祥。存心養道芽，尤勝度仙槎。聚合真三寶，丹成步彩霞。催行真大道，遇理起生涯。一片清虛境，逍遙度歲華。善惡兩還報，賢愚不並酬。百年隨手過，都在眼前頭。歸依無上道，守得水銀紅。性命還元主，清音聒太空。善性崇三寶，真恩徹九霄。全家重志慶，似我樂逍遙。大海無根樹，令余苦接栽。捨身難用力，石火豈迴來。混元一氣主，化生天地人。明真超法界，濟物妙通神。恢恢天道大，不與物情同。悟達真如理，歸源卻返空。東海西秦去，南京北闕來。客塵都不染，端坐是蓬萊。放蕩真如性，逍遙養內丹。寸靈無彼我，百草變芝蘭。太古郝公昇霞，門人送道袍，不受。以此贈之。彼物迴將去，分文沒往還。一靈真性在，脫盡死生關。亘初無相物，默默獨歌歡。動靜還元主，玄風幸得觀。三寶興緣地，諸公可察詳。不唯身富貴，更得性清涼。萬事信天然，隨方結善緣。一壺藏造化，四序景新鮮。好事如山嶽，精持每用功。立身弘大道，法性自圓融。姦懶心機巧，頑情不順天。教門真患害，地獄苦因緣。一點真如性，居塵不染塵。虛無元體段，脫灑度天人。

昔在牟平縣沽水莊遲二翁宅，說教大露天機，全家跪聽，皆如聾者。及見遲公壽數不長，故以言警之。休把黃泉戲弄，全體內懷珍重。違天百禍臨身，達道萬靈感動。欲趓生老病苦，叮囑宜修仙舉。忘情絕了塵緣，萬化還歸本主。朝元子劉公精誠奉道，施惠過多。欲因此頌，激勵出塵之心。欲求長生之因休心，欲了自然之道拂袖。欲修真實福田濟人，欲作扶緣演教和光。異哉王禀全家，各修清靜根芽。分別爭逃死路，鍊烹日月精華。昔日區區守道，今時真聖應報。大羅玉簿名句，後學修仙早早。大道開闢以來，無相化生萬類。人還物我同觀，返照深根固蔕。失馬虛空一化，的望朝元清雅。懽心體用仙機，別有祥鸞穩跨。為官王事所拘，學道虛空掌管。四民各藝爭忙，達者不論長短。悟真全然去假，縛住心猿意馬。寶宮虎鬥龍蟠，赤鳳青鸞穩跨。內鍊本容變化，一氣沖和上下。脫塵認得圓明，皓月清風會話。稽首東方法會，道要真心不退。各懷一志精專，照破萬緣無昧。小兒尖唇利舌，不欲人前分別。皆因泯絕是非，故得出離生滅。緣玆加遇三宣，獨步清風明月。莫待拂袖雲歸，的有含悲哽噎。既作同流，莫學奇怪。四序炎涼，三光否泰。清淨教風，勿令懈怠。道弟道兄，洗心寧耐。竭力奉公，事緣洪大。外謝神天，內持真戒。全體光明，併除陰債。絕盡舊業，洞觀無礙。入衆妙門，鍊真無壞。箇箇投真，人人悟解。昇入無形，徧含法界。一點靈光，古今常在。龍虎坎離，鉛汞嬰姹。異像無窮，一氣自在。龍行雨施，拂座香隨。人懷道德，萬化扶持。大道本宗，天地否泰。出離我身，混元三界。靈寶金丹，顛倒循環。壺中日月，輕骨迴顏。伏望諸公，好事推窮。一心齊力，大教興洪。無形無相，化生心上。趁有著空，本來模樣。學道同初，抱守神珠。證明三寶，不動如如。心是汝師，莫放東西。其中一點，蓮出青泥。獨坐茅盧，般若靈虛。手傳日月，安在鼎鑪。世事一撥，推窮本末。物外全真，心死命活。修真體道，洪護正宗。三教萬法，普濟無窮。心是道，道是心。心合道，古今通。心辦道，性然香。真一點，出崑岡。心了悟，性靈明。真自在，達圓成。心無影，性無形。神光綻，輥金精。心守道，性持齋。行與俚，是蓬萊。心了了，性休休。真無漏，住悠悠。人我死，物情休。真大道，了無憂。

酒色財氣絕，世事般般徹。三尸陰魄消，六賊十惡滅。魔山竭底摧，都休亂扭捏。乞食紙布衣，頓把心猿歇。一意不真常，慧刀分兩截。動靜兩俱忘，不得誇清潔。性命穩栽排，深藏精氣血。萬神自歡諧，靈風透骨節。上賡朱靈宮，下通龍虎穴。保養氣精神，慎勿輕心泄。四海發雲光，三山落白雪。際會玄元宮，綿綿無斷絕。水火自抽添，周天自擺列。神氣自然靈，真師自提挈。百骸自豁暢，容貌自然別。日月自循環，金丹自然結。嬰兒自然欣，姹女自歡悅。五氣自朝元，四大俱調攝。玄理自然通，萬神自超越。大道自然成，陸地自然別。定正箇中真，暗把心香爇。光散化成神，神光如電掣。鍛鍊大丹成，現出家家月。一撞過三關，仙班雲外別。開廓天地清，陰靈飄蕩徹。日月交光轉，參羅碧凛冽。圓光滿世間，說中非有說。九轉大丹成，永永超生滅。清歌聒太空，浩浩朝金闕。混元三界中，囑付叮嚀切。東牟王一書，傳此金丹訣。

靈寶堂，金剛纂，不假浮沉空漫漫。默運天心不動移，投神一點空無絆。輥金精，自澆灌，凑聚煙霞天外伴。開關純陽運化生，玄宮法界都穿貫。喜顏紅，真無亂，萬古精魂都著岸。混沌重開顯正宗，玄元寶壁時堪翫。感皇恩，明詔喚，兩帝三宣功德案。紫衣師號朝聖明，萬靈慶會都來竄。透三光，昭洞煥，一體通融無間斷。杳杳虛空道自然，五明攢罩清涼館。走雲光，金雷散，諸地諸天呈手段。赫赫神光晃太虛，亘容浩浩超雲漢。皓月堂，圓明觀，玉象金獅遊內院。下振黃泉竭底清，太平湧湧神交換。歸去來，無打筭，三界十方光漸滿。四大空無一點塵，留傳大道誰當管。會真歌，會真歌，宿骨靈光事若何。不論物情真富貴，無窮無漏道根科。真一點，沒言多，空色色空莫問他。心滅情忘離幻境，撮挐性命上高坡。真妙用，養沖和，抱一無離謹琢磨。混洞赤文超造化，無形水火出娑婆。真內寶，絕沈痾，暗度清琳九曲河。二十四鎚金鎖骨，尾閭關節枕鼇哦。頻烹鍊，莫蹉跎，日月流光出黑波。顛倒循環清宇宙，須知迴首看南柯。重清爽，滌昏魔，一顆圓明世莫過。守殼盈軀隨分飽，不親世上假僂儸。金雷吼，玉人呵，脫體全空一剎那。無極諸天洪正教，十方三界普周羅。□□三人遭大遇，□□性命安閑處。□□清裹得真歡，□□相投真實語。真實語，□□鉛散漢鍾呂。□□結就紫金丹，□□汞中得真趣。□□神氣永綿綿，□□明中自歌舞。自歌舞，□□重陽居環堵。□□道論量仁馬，□□出現真龍虎。□□回光三界中，□□下方來濟度。□□我度出幽冥，□□從此離塵土。□□鍾聲更莫言，□□問之歸紫府。歸紫府，□□信受沒為拒。□□聞說我宗風，□□天人無譬譽。

自從一得長生訣，萬里天光如電掣。日月精華補漏源，真空水火凝交結。運行真氣結靈砂，道骨仙風碧凛冽。七寶金蓮晃太虛，三宮朗照秋天月。頓開萬法沒言詮，浩劫之家莫可越。蓋古騰今一點真，諸天濟會同參謁。虛無一氣浩然新，四假包羅無價珍。仙命莫令塵惹絆，苦空不得話艱辛。頤真養性存精秀，聚汞烹鉛守谷神。一氣昇騰超造化，二儀變鍊會初真。周天加减留年藥，全道滋榮妙色身。斡運內丹憑火候，載般烏兔走蟾輪。三田應化靈宮雪，五臟沖和甘露津。內寶完全無漏果，純陽混合古今因。清音歷歷動山鬼，雲宴喧喧聒海濱。會遇諸天弘大教，時逢聖帝御嚴宸。惟祈忠佐千秋歲，仰祝皇基萬萬春。大德大功成大道，大羅重會舊交親。普化清心公，清心道合同。般般心上掃，物物莫推窮。定性存今古，頤神續祖宗。遇師親說破，默默步雲蹤。妙物騰空起，玄珠落絳宮。綿綿調玉虎，細細運朱龍。赤鳳舒金翅，青鸞舞太空。神鑪烹玉貌，金鼎鑄朱容。表裹光明結，丹臺雪暖紅。了真超造化，明月與清風。無為清淨內修完，始遇天元道不難。自得無生相混合，玄都靈物鎖幽關。炎炎大氣空昇降，赫赫天光輥玉壇。寂寂萬神空裹墜，亭亭元寶接崑山。攢攢玉姹投玄谷，聚聚金嬰列瑞班。處處青蓮開滿日，空空玄象始歸還。騰騰五色圓光颱，燦燦流霞萬化攢。細細神風輕縹緲，靈靈金相自粧鑾。清清寶璧盤桓住，淨淨靈砂透骨歡。默默了真非有說，明明全道事都刪。玄玄守護真三寶，妙妙功成一顆丹。浩浩銀霞常覆罩，輝輝玉性自追攀。飄飄舞袖超三界，混混朝元顯內顏。朗朗閑如秋夜月，煒煒常在玉霄間。惺惺了了仙家樂，湛湛澄澄道性閑。曠劫真容離苦海，古今圓象出波瀾。大羅一會同歸去，悟理明真子細看。芸芸懸象滿空飛，應報人天萬化機。絕妙神仙留祕訣，須知父母未生時。陰陽造化全真理，一點靈光總不知。混沌變通超物外，內靈隨步躡雲梯。先天圓覺真空體，性命含光天地齊，百骨通靈心悅樂，無情童子笑微微。洗心法雨明澆灌，開道光明出污泥。般運珠珍通上下，抽添水火併東西。玄元四大開心印，祕典靈文越世奇。句句只敲心髓病，言言直指達無為。逍遙叮囑長生理，暗合天真不動移。傳道洪緣玉陽子，濟危拔苦度愚迷。真孝真慈真校量，真心真遇聚真凉。真師真訣通真鍊，真行真功真道場。真靜真清真大道，真玄真妙結真祥。真明真悟真無漏，真語真言合上蒼。真虎真龍真造化，真山真水養和光。真閑真樂真無染，真聖真賢滿十方。真性真容真灑落，真禪真道顯真常。真天真地布真德，真聖真仙處處香。寂寂寥寥一醉中，蕭蕭灑灑喜顏紅。清清靜靜全真理，默默虛虛守內容。細細綿綿吞紫瑞，澄澄察察飲霞風。盈盈聚聚天光結，杳杳冥冥立祖宗。遇遇遭遭超彼岸，端端的的話真空。靈靈俏俏仙家樂，喜喜歡歡度歲豐。告暇得回歸，修真不動移。化緣離苦厄，賢友作交知。隨處同參論，人天度衆迷。六塵通舊塞，三寶妙精持。空外玄光聚，神明不敢欺。清風貫四大，皓月整容儀。白首全今古，金身括四維。儒童皆拱手，真相等頭齊。法本空無住，真功自不虧。運朝天地靜，烏兔任東西。變化真靈性，朝元自有期。諸天來稽首，三界悉歸依。悟者投真趣，修仙絕妙機。無生出混沌，道俗顯尊卑。宣住真仙院，情乾絕外非。恩童賜一小童侍奉作伴供兩飯，靈物飲刀圭。四大俱調攝，三光不暫離。六塵無染著，八脉自通微。一句金丹訣，都超萬化機。七明通一聚，九轉不難知。十地圓明結，真空話祖基。大通觀自在，一點鎮無為。放曠天衣祿，逍遙絕世羈。化生真水火，日月兩交飛。悟徹先天理，昇騰自有期。沖融明了了，道德實希夷。師遊東海道方行，從此玄門日日興。至教人天扶聖化，法言空外契黃庭。壺中密鍊全今古，斡運遊璣宇宙清。氣化本源無漏體，神真一點碧霞精。衝開玉藏通三賓，放出圓光射五明。洞達虛空方自在，迴還養拙漸神靈。慧風飄蕩千痾散，真一沖和萬化生。寶璧流輝投玉海，真祥變鍊結朱嬰。純陽加减天光綻，水火浮沉道進程。灌頂醍醐人怎曉，出塵手段世皆驚。山嗚谷吼連天喜，揭地轟雷發笑聲。得道無為真了了，周而復始自圓成。浩然無極真空體，落在迷囚不辨真。酒色氣財摧本柄，憂愁思慮喪元真。悟來掣碎眉間鎖，省後修完性內真。玉洞雲封堪養浩，丹臺雪暖漸全真。千重寶焰攢神室，萬道天光罩本真。皓月清風同一體，無為無漏自朝真。大道留傳小小真，下方雲海遇良因。仲尼蘊行同成侶，白首金容可作鄰。三界十方歸一化，千門萬法妙通神。蓋因緘口清心地，運轉精光日日新。萬萬靈明常守護，千千鸞鶴自相親。諸天諸地皆通徹，未肯輕傳與世人。真一善人，唯德是輔。廣演慈悲，拔亡濟苦。養浩通靈，真祥反哺。積慶無涯，福星臨注。俗契恩深，投胎父母。化成身體，補修根祖。苦行實心，包懷今古。接衆指迷，百靈加護。內鍊真空，普施甘露。混世光陰，瑩然而住。萬變定基，俱無作做。地獄天堂，從人所慕。解脫羈韁，誓無回顧。日月流光，每遭真遇。養火投玄，祥光敷布。透入晴空，展開雲路。法界周旋，萬神攢聚。跳出輪迴，滿空歌舞。洞煥太空，我之門戶。玉簿書名，一聞千悟。上達諸天，下開冥府。法道通真，皇天后土。金液還丹，洗心堅固。擬學神仙，莫存能所。自遇真師，專憑養素。皓月知音，清風伴侶。朗照無邊，欣逢正主。四大五常，迴光返補。了了無為，盡朝元去。此詩原本竄亂，難以卒讀。以上參考《洞玄金玉集》卷六所載馬鈺同名歌詩，整理校讀成篇。

予自七歲，遇東華帝君於空中警唤，不令昏昧。至大定戊子，復遇重陽師父，因作此詞，用紀其實云。元禀仙胎，隱七歲玄光混太陽。感東華真跡，飄空垂顧，悟人間世夢，復遇重陽。密叩玄關，潛施高論，皓月清風煉一陽。神丹結，繼璇璣斡運，羽化清陽。欣欣舞拜純陽，又虛妙天師同正陽。命海蟾引進旌陽。元妙古任安，尹喜關令丹陽。大道橫施，驅雲天下，絕蕩冤魔顯玉陽。諸仙會，講無生天理，空外真陽。俯視滄溟，屏山掩映，萬重松檜森然。金波滚滚，雲鎖翠峰巔。晝對清光浩渺，更闌顯、月印新鮮。圓明聚，紅霞影裹，捧出洞中仙。元初真面目，如今了了，高臥雲軒。為丹鑪無漏，頤養三千。聖祖垂光下降，諸天舉、嬰子朝元。功成也，金書紫詔，常在玉皇前。一點靈光，無中顯現，太平高步煙霞。清風皓月，流注玉京砂。五氣三元結秀，升騰處、雲輅交加。蓬瀛會，瑞光縹渺，盈座散香花。堪誇。真妙用，仙丹一粒，洞煥東華。滿太虛寥廓，清境無涯。認得元初至性，因修鍊、清淨根芽。圓成也，玉蟾影裹，穩赴大羅家。四大容儀，三田靈秀，鍊成九轉丹砂。虛無自在，以道作生涯。淨土祥光瑞彩，玲瓏貫、天外煙霞。沖和處，烏飛兔走，同運紫河車。真仙開妙趣，菩提佛果，一理無差。指玉清境界，此際何賒。竚聽金書紫詔，人間事、元沒交加。當歸去，慶霄高會，風景向誰誇。日裹金雞，月中玉兔，變通玄象盈虧。無形斡運，三界現慈悲。長養諸天大地，資三教、天下歸依。真明了，觀天之道，清淨更無為。十方諸道衆，迴頭猛悟，拂袖雲歸。養神胎靈骨，鍛滅陰尸。定是回顏易質，通玄奧、物外精持。丹圓滿，根源了了，皆作度人師。心爇真香，神排妙供，滿空逼送丹方。收藏靈寶，嘉瑞自呈祥。一點穿聯浩劫，兩儀內、反復陰陽。全真樂，團團性月，光散滿空香。搜詳玄妙理，根源無漏，道德芬芳。聚神砂玉液，無致傾亡。結果真仙妙道，超三界、無極清涼。全家悟，頤神養浩，皆得到蓬莊。今古相傳，昌陽勝地，好修六度三壇。休心絕慮，頤養紫金丹。玉洞收歸萬化，崑岡上，風月珊珊。雲光聚，三田結秀，返老變童顏。玄關牢鎖閉，金嬰玉姹，仙詔追攀。挂六天如意，復採芝蘭。杳杳長天高舉，飄飄聚、羅列仙班。君知否，緣深行廣，達道本非難。因福山縣王遠村北丹竈山，道友聚話，論及此山乃方平修煉之處，話間空中忽有報應，遂作。丹竈為岡，清洋蟠繞，昔居王遠家莊。八山聳翠，四水聚賢良。五彩祥雲覆罩，三天上、仙韻琅琅。金童報，九霄傳送，無外我容光。空生初請問，真如善應，大法空王。演苦空般若，左右圓方。立教分乘引度，通十地、諸聖行藏。虛空裹，希夷大道，浩劫永無疆。米麥精華，沖和恬惔，自然造化成神。無生妙道，迆邐變良因。既得長生久視，明顛倒、月伴風鄰。先師教，頤真了性，富國更安民。清新。騰朗耀，天威掃蕩，馘滅祆氛。布大慈甘露，廣被人倫。卻返生前混沌，重加遇、枯朽逢春。方知道，三田寶滿，一性免沉淪。三宣到都，住持天長觀，復敕修新道院，乃作。詔赴天長，敕修堂宇，道弘一布歸真。我師玄化，譚馬並加恩。七朵金蓮顯異，清朝喜、優渥惟新。重宣至，車乘駟馬，祝謝聖明君。皆成。諸法會，親王宰職，裹外忠臣。遇太平真樂，道德洪因。更望參玄衆友，遵三教、千古同欣。齊回向，吾皇萬壽，永永御楓宸。久宦東牟，清門高廣，自然別有行藏。呂真遺訓，一指遇重陽。拂袖西秦順化，真功就、復返吾鄉。朝元去，迴顏換質，處處顯嘉祥。昌陽。留異跡，普天設教，勸爇心香。得靈源開悟，獨處清涼。寶鼎丹成九轉，明顛倒、返照迴光。同成道，稱揚盛德，呈上滿庭芳。黃縣久旱，請作黃籙醮，得飽雨，作二首。暫別東牟，西遊登郡，萬靈遙列金鄉。無窮仙眷，空外總呈祥。休道蓬萊路遠，諸直聖、都會芝陽。星壇下，涼天靜夜，雲宴禮虛皇。十方同法會，丹誠對聖，出罪行香。度九幽離苦，悉覩三光。見在俱蒙福祐，霑甘露、同免灾殃。逍遙樂，圓壇罷散，齊唱滿庭芳。龍轉西江，金光搖曳，踴身飛上穹蒼。興雲吐霧，威力大施張。槁稼俄逢飽雨，人心盡、欣喜洋洋。將何喻，如收瑞寶，恰似到仙鄉。真陽。勝朗耀，虛无象外，剔現容光。住混元三界，永劫無央。深荷三清降福，為東南、雲海行香。休言破，太平隨喜，以道證真常。寸步西流，衝開牛斗，清風皓月容光。滿空聖衆，把我好相將。俯賜鸞驂鳳駕，獻金鼎、丹藥馨香。天河轉，星壇月殿，端的景非常。老來雲漢去，皮囊脫下，一別吾鄉。返玉京金闕，仙路悠揚。穩挂天衣可體，靈風散、環珮玎璫。朝元會，十方三界，齊唱滿庭芳。彭李劉哥，三人一志，能和滿縣知交。寧心效力，相助各堅牢。今日文山去也，設貧會、無論卑高。嚴冬苦，迎風冒雪，認取莫辭勞。搬柴并運水，依時救濟，粒米休拋。禀合堂高意，寵辱含包。滅火須憑法忍，除陰鬼、全仗禪刀。真陽動，烹金鍊玉，永永列仙曹。海郡行緣，贛榆闡化，良因復顯諸王。謹修黃籙，特地召嘉祥。萬里雲收霧卷，微風息、燈燭熒煌。星壇上，步虛聲舉，月下正悠揚。頻頻施拜跪，虔誠仰徹，列聖聞香。降無邊恩惠，普救存亡。從此皆成快樂，離陰府、升上天堂。開雲宴，保生接壽，齊唱滿庭芳。杳杳窮魂，冥冥長夜，沉沉莫辨年齡。全無知識，何處問親情。一自飄零浩散，空愁苦、寧得超升。同垂救，巡門拜覆，乞紙復抄經。明公宜省察，慈悲願廣，福利咸增。感三天諸聖，悉副微誠。火翳翻為蓮沼，恩光射、枯骨迴靈。皆遭遇，永除愆過，悉得悟圓明。苦海奔波，刻山勞役，欲求寶璧嘉祥。周而復始，瞥地悟真常。兩凑玄關運度，升靈曜、飛出扶桑。迴光看，璇璣萬象，一一現明堂。人還窮此理，塵緣悉屏，世夢都忘。覺身心和暢，無限清涼。萬化收歸鼎內，紅光進、丹熟馨香。吞服了，還童返老，出自滿庭芳。的祖純陽，隨時顯異，密傳師父仙宗。重陽憫化，遺教馬扶風。斡運玄機順應，真功就、三界圓融。垂光降，亡靈濟度，都在碧霄中。諸公還悟解，頓拋俗海，體道皆同。聚玄珠丹寶，返老還童。定是超凡入聖，騰雲外、光滿山東。真無妄，汞成九轉，直赴大羅宮。厭貴辭榮，甘貧慕道，謙和柔弱行藏。通真內鍊，隨步變清凉。一點靈空頓曉，明顯現、千古嘉祥。因緣濟，玉陽自此，同保見重陽。心香。通內外，氤氳遍徹，三界十方。感大羅仙衆，俯降恩光。總救九玄七祖，離幽夜、高赴仙鄉。天元會，萬神慶悅，齊唱滿庭芳。聖訣仙方，玄機妙理，無文口口相傳。幸蒙師誨，說破未生前。默把周天斡運，見參羅、萬象推遷。成造化，真龍真虎，真汞與真鉛。黃庭交會處，五行顛倒，八卦穿連。仗玉鑪金鼎，巨火烹煎。九轉功夫數足，丹成也、陰盡陽全。長生道，非遙非近，非缺亦非圓。□□三光，□□從道，□□神守清涼。□□悟正，遙唱滿庭芳。□□上朝歸去，□□性、□□光泛純陽。□□覷，□□聞者，同我證真常。□□我開化，□□信順，福壽延長。□□仁丹結，四大圓方。□□明中叫笑，□□出、通闡嘉祥。□□語，□□道德，隨步飄颺。石中隱玉，蚌內藏珠，須憑匠手功夫。裹面真光顯現，恰似元初。欲要明心識性，把般般、打破空虛。清淨處，見天如玉案，秋夜蟾孤。自是十方明徹，握陰陽樞要，塵垢難拘。古往達人因此，妙入無餘。諭甚千枝萬葉，與儒門、釋道同居。常歸一，證圓成了了，得赴仙都。普天諸道衆，的可認真修。九關無漏果，萬神留。金鉛玉汞，水火自添抽。三田雲浪滚，般載金丹，玉人穩駕神舟。乾坤淨、日月交流。功行悉圓周。一靈真性在，任遨遊。滿空仙眷，接引按雲頭。浩然超法界，應化人間，大羅玉簿名收。文山崇七寶，寧海涌金蓮。三光同照耀，玉華天。能持平等，結果好因緣。五方清雅致，和氣盈盈，化成瑞靄祥煙。吐仙花、四季新鮮。光焰射雲軒。收藏天地髓，上朝元。金嬰玉姹，不語內傳言。萬神皆伫聽，都會龍祥，大金東土神仙。深蒙頻見召，驚悚可奔馳。三州緣未盡，不能離。諸方主醮，叨忝度羣迷。忽承佳翰至，不久親來，再同一話玄微。善稱揚、大道根基。開發衆心疑。前程關要處，謹精持。玄珠收得，時復飲刀圭。寶華圓滿後，透過晴空，玉京別有嘉期。仙花常爛熳，不减四時榮。因憑真水火，鍛金精。功圓丹結，步步彩雲輕。滿頭風月爽，一粒刀圭，太虛仙路親行。任消除、萬劫塵情。別有好前程。這迥無老死，得長生。仙風道骨，自覺太孤清。萬派銀河轉，撥弄天關，大羅真性圓明。恣逍遙豁暢，乃容膝小金山。用妙力加持，興洪大醮，真聖臨壇。恩光徧施下界，救存亡、離苦列仙班。明貫從容法體，宴居一味蕭閑。迴還誘演幽深，將內外事都刪。聚五菔清涼，天寧地靜，撞透三關。皇天助弘大道，度羣生、萬類不為難。指日金書語下，永辭俗海塵寰。普勸門中友，妙藥時人有。先師親說下，與君修。一味真心，擊縛休教走。柔弱為引子，低下服之，論甚食前食後。大忌氣財並色酒。鬧處稀開口。忘情恩愛斷，罷憂愁。依方修合，更不傷懷袖。謹服三五載，返老還童，管得長生不朽。清信出寬懷，都莫亂參猜。累蒙施惠宴重開。又百無回奉，相酬賽，春深去，夏歸來。齋會好編排，增福更消灾。始終如一不生乖。守無為清淨，真功滿，離塵世，赴蓬萊。奉宣請住天長觀，聖語何曾斷。特賜恩童為管伴。隨機賞宴，百端嚴備，舉上雲霞喚。玉樓金殿空中滿，萬象相交貫。一顆明珠光燦爛。瑤池仙會，萬神都聚，永永居霄漢。自從得遇真空伴，獨把頑心鍛。現出天如青玉案。神宮起火，內丹光滿，了性真無亂。三宣賜紫天長觀，一闡清風岸。掃蕩妖靈無打筭。十方三界，化生清淨，天外無拘管。上天容許清貧漢，隨處香風散。萬禍千灾真不亂。寧心行教，普開心月，了悟迴光看。太清宮下重遊翫，萬事俱無絆。仰答皇恩酬本願。逍遙迴步，密州安化，復隱元居觀。謝師提挈沉淪外，生死難交代。不墮輪迴超法界。諸天運度，化生無相，一點圓明在。蕩搖浮世常安泰，閑把瓊芝採。護法神君威力大。流鈴擲火，掃塵千里，摒盡諸魔害。出塵同結逍遙伴，更不爭長短。自有元初真容面。增延福壽，妙通玄奧，品位重遷換。靜調龍虎常交戰，靈寶攢心轉。四大光明同一煉。昇煙降霧，電馳雷震，瞥地神童現。玉陽一遇疑雲斷，不落昇沉絆。試問青州雲侶伴。俱懷妙用，每持齋施，步步心香爨。福星空外明昭煥，應化真無亂。寶璧瑤花通內觀。金丹結就，紫書來詔，指日登雲漢。隨緣順化行方便，豈敢微生倦。唯望英豪皆向善。遵崇內教，外施洪行，各把頑心鍊。兩肩童子相攀戀，報應頭頭顯。家道興隆多喜宴。同躋福壽，永除灾障，勿昧修真願。須知塵世光陰短，當種福興仙觀。浩劫長存功德案。添名注壽，補還愆過，出了陰司管。慶雲繚繞恩無斷，霞友雲朋喚。共賞仙花香爛熳。流霞泛飲，醉歸何處，宴息蓬萊館。福山仁壽堪予羨，各各施方便。感得天公垂照管。遷恩布德，滅愆消過，福祿隨年轉。搜真去假心無變，漸漸通修鍊。俱得挐雲親手段。先亡往逝，盡令超度，滿卻平生願。大都七寶真如體，不可空拋棄。玉藏常收無根水。純陽鍛鍊，滴成珠露、變化真祥瑞。三般妙物騰空戲，雪暖金花麗。無色神容方顯異。鸞驂鳳駕，一昇霄漢，占斷清涼位。三冬凛冽彤雲布，六出飄飛絮。地涼天寒難進步。滿途冰雪，喚回童稚，且向茅菴住。貴州大醮無推訴，必要功圓聚。遠逝新亡皆濟度。加持妙道，展舒雲宴，一會朝元去。好兒好女心頭氣，生死難相替。不側無常先到你。皮囊臭爛，骨骸分散，空惹冤家淚。悟來不使心猿戲，慧劍磨教利。六賊三尸都趁離。炎炎紫焰，載般丹寶，上獻三清帝。市民官吏同興觀，立志皆無倦。起建丹霞功不淺。修真養浩，絕除貪愛，一點重明顯。混元三界光輝滿，了了登雲漢。下拔存亡都著岸。施弘正道，永超無礙，有箇靈童喚。保身功德須圓滿，認取元初面。早把前程同了幹。三田運度，二儀交泰，上下光明貫。知音推舉相邀喚，此理誠幽遠。皆作天元真法眷。神超雲外，更留名姓，記在丹霞觀。神光欲列真仙位，道德休輕棄。默養玄珠無玷類。五般光彩，一輸圓相，見了生慚愧。兩條玉路分天地，箇內呈嘉瑞。躍入雲霄朝玉帝。永無生滅，到玆方契，般若經中偈。就中偏許通音耗，一例誰能曉。有箇人人靈復俏。攢星步斗，暗符顛倒。金書報，升降朝元道。碧虛仙眷重遷號，方喜圓明了。皓月堂前天風掃。晴空來往，我從玄教。仙無老，超越蓬萊島。青天為被地為氈。覆靈源，照心田。玉汞金鉛，兩脉吐流泉。自是道芽橫碧漢，頻澆灌，再新鮮。雲朋霞友暗相傳。意綿綿，運胎仙。密銷玄關，光透九重天。丹就萬神齊慶賀，真靈性，復朝元。神光涌涌透穹蒼。奏靈陽，悟真常。般運三車，都會聚明堂。撞過天門歸紫府，無衰老，免危亡。寄身浮世效風狂。性芬芳，骨堅剛。了了圓成，不假暗遮藏。八表飛騰無罣礙，隨萬物，顯圓方。本源真性靜寥寥。任飄飄，恣逍遙。便是虛空，天外顯靈苗。獨樂閑閑無彼我，呼皓彩，吸清飆。青蓮池上瑞光搖。赴層霄，玉名標。慧劍揮空，除怪斬羣妖。開闡古今清淨道，洪普濟，法輪橋。出離苦海，須要明修鍊。漸漸滅塵情，默默神功斡旋。虛无造化，丹鼎紫芝香，金花結，玉泉流，全體神光滿。千灾不染，萬病都消散。七竅總沖和，通八脉飛升內院。九宮十地，六賊杳無形，三光顯，二童傳，一性無移變。都城吾輩，辦道休生退。百行勿相違，常體三光不昧。天玄地妙，真慧撮靈明，親益友，論長生，此理應無賽。太平逸樂，亘古真無壞。一粒化生珠，兩道光明作對。人天法界，隨處爇心香，超造化，越娑婆，穩赴瑤池會。青山渌水，獨我為生計。百病總消除，一性圓明不諱。丹成果滿，都會玉虛壇，觀自在，樂逍遙，別有神仙位。公還猛悟，萬事俱拋棄。細細數前程，速速超離濁世。結成仙眷，積累大功深，通妙理，脫凡籠，永永無傾逝。清心靜坐，自是天加護。處處鬼神欽，復感仙賢救助。善星羅罩，黑部絕尸各，常快樂，永安閑，千載成遭遇。心香不斷，丹懇重敷露。目下顯嘉祥，貴子賢孫雲聚。若還迴首，別有好生涯，清養浩，靜頤神，決得真師度。欲通微妙，聽取些兒活。性定乃神留，一顆圓明運化。靈宮起火，深鼎玉泉流，噴紫焰，輥金丹，表裹光明射。銀河灌頂，滿面天風灑。空外走蟾輪，擺弄周天八卦。雙關撞過，真性達穹蒼，忘世夢，出陰陽，自在逍遙也。業盡神生光一簇。頤養長生真面目。心明還似月當天，神清有若風搖竹。醉唱仙部曲。更令般載瑤臺玉。透崑宮、星壇月殿，日射噴紅緑。不向人間貪福祿。時得諸天常整覆。五方霞彩結成雯，洪波裹面金丹漉。燦爛明勝燭。七寶九宮光透熟。轉玲瓏、刀圭入腹，不論驚榮辱。四大圓光攢一簇。明月清風開慧目。法身養就道根芽，仙童手執天花竹。會彈弦外曲。本性瑩若刻山玉。樂真歡、閑昤碧洞，閃出祥煙緑。苦盡甘來天賜祿。日月交官真反覆。無中別有好家風，兔投胎舍重撈漉。性燈常照燭。應化太虛通純熟。箇靈明、包羅萬象，出離生死辱。玉姹金嬰圍繞簇。玉蘂金蓮清骨目。金光籠罩玉鱗龍，玉泉澆灌金稜竹。玉鋒鳴勝曲。玉樓金殿金間玉。玉金交、玉鑪金鼎，焰迸青黃緑。玉飯金漿非世祿。玉兔金烏常往覆。玉山玉海玉乾坤，玉人玉性無淋漉。玉蟾明匪燭。玉樹蟠桃仙果熟。玉京丹、玉陽服了，不被諸仙辱。無限神光常圍簇。瑞靄祥雲盈滿目。青鸞赤鳳舞仙宮，不投塵世棲凡竹。性珠明九曲。靜中鍊金并鍊玉。做生涯、坐觀浮世，幾度黃河緑。天女天男天衣祿。仙語仙言仙禀覆。謝天謝地謝神祇，免教玉性拖泥漉。聖真常照燭。不虧功行丹漸熟。透晴空、太玄之外，無寵還無辱。羽蓋霓旌滿空簇。暗合朝元真數目。逍遙自在樂真歡，何須一振喧絲竹。洞仙歌雅曲。珮環時響清韻玉。做奢華、瓊漿玉醴，不讓金盃緑。宴罷高真重陽祿。從此靈明無蓋覆。迴嗟塵世謾貪饕，皆將根本成波灑。不知昏性燭。蓋因那邊光景熟。怎超昇、復投幽暗，刻地遭凌辱。一得沖和，重觀幽勝。烏飛兔走交相應。化成天理任縱橫，丹鑪萬道金光迸。開度諸天，祝邀真聖。升騰發顯如如性。福生無量見元初，這迴了了無修證。普化行緣，心清步穩。通玄路上同參論。丹誠修鍊滅兇頑，建成大福相資潤。拔度昏迷，點開心印。十方父母皆巡問。今生既得遇全真，歸期自有神仙引。箇箇修真，人人辦道。玄機妙理須尋討。時時常爇寶瓶香，朝朝每把心田掃。步步清涼，神光覆罩。十方賢聖加恩報。紫霞堆裹玉容光，長春境界無衰老。神氣沖和，光明集聚。三日上下流瓊素。閑中時復飲刀圭，金鉛玉汞攢然住。女姹嬰嬌，雲朋霞侶。無生無滅乘空步。教傳四海奉全真，功成有箇師來度。咫尺蓬萊，三山相叩。金波玉浪鳴哮吼。翠光搖曳接穹蒼，清風皓月籠星斗。萬派銀蟾，圓光並凑。玲瓏七寶真祥鬥。人還似此作修持，玄元大道皆成就。四海雲膏，三山靈秀。採芝須要忘形友。充飢濟渴養瓊苗，添神益筭光明透。鸞鳳翱翔，虎龍戰鬥。金獅玉象鳴哮吼。已曾携去獻高真，人還服了無衰朽。塼瓦高行，冶鑪妙性。琴棋書畫粧鑾並。鏨鎚繩墨與熏縫，接栽出藥俱邀請。速踏雲行，驀山溪嶺。長思仙路重相等。西江月下望蓬萊，逍遙樂處全真省。定八年間，得遇重陽。感真慈、訣破心王。清中誘化，靜裹斟量。見紫霞生，祥風至，聚雲光洞也。抱一無離，應物圓方。喚東牟、得道嬰郎。丹成果滿，披挂霓裳。便見三清，朝玉帝，普行香。有箇真方，誰肯承當。聚煙霞、馥郁清凉。沖盈法體，補益神光。定本根源，無生忍，返嘉祥。元氣充飡，渴飲霞漿。混玄精、與道為常。碧蓮自綻，瓊萼芬芳。結紫金丹，清真果，滿穹蒼。獨倚蓬門，作箇行香。讚虛無、道德清涼。穿金透石，空外呈祥。便飲刀圭，添丹鼎，鍊真陽。廓散長空，得遇仙方。謝諸公、頒賜衣糧。重開道宴，補惜靈光。自享霞齡，增福慧，遠悲傷。無相容光，莫放飄颺。散玄珠、寶顆真祥。隨情流轉，定落空亡。更道難成，功難就，業難當。處志精誠，把握陰陽。遍靈宮、寶殿行香。金童作對，玉女成行。得五門開，雙關透，出崑岡。欲趓灾凶，心喜顏紅。把般般、萬事休窮。當持淨念，欽慕玄風。每樂真歡，搜真趣，悟真空。朗月當胸，照破邪蹤。有雲朋、霞侶相逢。同超法界，共返仙宮。禮大羅尊，諸天聖，玉虛宗。悚息回惶，廣啟心香。謝清頒、檀髓沉香。金鑪篆起，法界飄香。獻玉虛尊，諸天帝，普聞香。仰祝吾皇，稽首焚香。讚金枝、玉葉馨香。一人布德，萬國傳香。顯本來真，元初性，自然香。一點圓光，妙洞真香。恣逍遙、三界行香。沖和道體，浩瀚天香。得大良因，長生果，性靈香。清淨仙香，無價名香。遇清朝、遠近欽香。太平逸樂，花卉偏香。願大功成，朝元去，滿空香。苦海茫茫，深可悲傷。箇風風、稍悟真常。衣冠不整，俗業消亡。乃了真功，忘彼我，沒參詳。身入圓光，寶現嘉祥。瑞煙籠、七朵蓮芳。重開玉蘂，復結銀霜。透太虛中，無衰老，永清涼。真樂閑閑，口過刪刪。養沖和、屏蕩愚頑。圓融法性，復變童顏。便出三乘，超十地，不為難。五彩回環，烹鍊金丹。看仙鑪、虛繞龍蟠。陰陽數足，撞透天關。就躡祥雲，朝元去，列仙班。出家兒，須決斷。自己搜尋，不論他人短。性命休令塵惹絆。謹謹修持，獨把頑心鍊。養沖和，神不亂。點滴靈砂，般載登雲漢。玉姹金嬰呈手段。無作無為，物外真空伴。五明宮，三光照。八脉嬰兒，九轉通玄妙。七寶林中常舞跳。十地玲瓏，一箇真歡笑。杳冥冥，冥杳杳。今古諸仙，永永同相召。外道天魔都未曉。方喜圓成，了了還重了。我風狂，真九百。豁蕩乾坤，爽氣猶嫌窄。大道通融非有隔。地靜天清，寸步輕輕驀。晚雲收，秋月白。萬象參羅，燦燦流清色。休道東牟無羽客。妙用玄機，得得真常得。彥明姜，鍾子政。文舉先生，三友於中省。各發丹誠用得正。助闡玄門，轉化昌陽境。玉陽王，為袖領。外誘諸公，結果全真行。工匠同流須至敬。感動扶風，專向蓬萊等。鍾守中，姜守靜。接引丹陽，濟度諸靈性。志懇心堅人盡敬。遠近聞風，一布欽真聖。到如今，誰復聽。工匠艱難，倒把鋒芒騁。多少良材皆棄屏。先要交錢，不敢違他命。守靈芽，般瑞果。七寶金蓮，應結長生果。無作無為成道果。出離凡籠，决證真仙果。老來修，難成果。透漏真元，敗壞祇園果。拍手空迴沒因果。譬似無常，速鍊全真果。嘆乖夫，違正道。巧使機謀，讒佞姦邪狡。敗壞宗風無處告。破鏡鴟鳶，和我難分曉。到如今，誰敢保。密裹藏砒，反辱全真教。東海西秦皆被惱。曹賈萊為，須有天神報。李張梁，聽少告。休恁躊躇，縱得心顛倒。每恨玉陽無答報。似此修行，何日歸蓬島。大唐僧，九度老。萬種艱辛，一志終須到。東進佛經弘釋教。相契如來，證果真常道。我生來，元怕死。固蔕深根，方證長生位。一切含靈無稍異。普願安全，此是天公意。運慈悲，呈雅瑞。赫赫雲霞，萬道祥光起。三界高真興法喜。祐護人人，各各無灾沴。嘆迷人，如大醉。敢使機謀，爭眼譊天地。殺盜邪淫咒神理。一向無知，不顧臨時罪。氣歸空，形委廢。性識區區，走入幽牢裹。無限冤魂誰放你。鞭棒摧身，蛇狗爭吞噬。勸諸公，當發誓。網罟休施，善處尋生計。自有神明照察你。福壽重增，別享甘甜味。得真歡，除濁穢。一性圓明，萬法都捐棄。靜看靈源生雅致。返老還童，占斷清涼地。識三田，通八脉。九轉光明，一點無塵隔。放蕩真慈通杳默。丹寶靈芽，般載青黃白。透崑宮，仙桂宅。進出神珠，空外呈紅赫。奉勸塵寰寄宿客。早早收心，了取真功德。做修行，須體究。把握靈源，莫遣丹砂漏。此箇功夫世罕有。內得神全，外得身長壽。辨沖和，明交媾。玉液瓊漿，吞嚥三光秀。上下循環通九九。撞過天門，永作煙霞友。白蓮池，金液沼。龍戲明珠，紫霧常圍繞。虎撞羣羊山下闌。驚起白牛，九曲江邊跳。赤鸞飛，朱鳳嘯。海底嬰兒，抱定龜蛇笑。長就黃芽通節要。陰裹生陽，幾箇人知道。說修行，蒙見許。端的迴心，戀甚妻兒女。好漢不教人數賦。苦海奔波，覓箇前程路。脫塵寰，出幽府。七祖先亡，救拔升雲步。既沒輪迴真漸悟。行滿功成，决應三清舉。遇行緣，逢知友。法水澆心，滴滴靈明透。收在鑪中無外走。二氣升騰，顛倒祥輝凑。貫泥丸，通肘後。晝夜慇懃，不許纖毫漏。奪得玄珠呈好手。雲步青霄，大道方成就。朝元子，偏共道相親。宿契良因今日現，未來妙果再鋪陳。日日轉清新。通造化，空外走蟾輪。認正本來清淨主，瑤臺閬苑四時春。方稱箇中人。修真子，物外細搜求。既得出家須惜福，各增功行度春秋。諸事一齊休。持內照，心月按雲頭。二物沖融成大藥，三關流轉旋添抽。元海把根收。諸童稚，謹意學文章。萬事不令心散亂，忘情緘口養和光。開悟內丹方。添清爽，一性轉溫良，大抵儒風并道理，若能運用兩無妨。了了赴仙鄉。天之道，妙用不虛傳。一點生成真法性，二儀鍊就出塵仙。隨步結金蓮。明了了，顛倒顯根源。四大扶持真水火，五光照徹九重天。七祖盡朝元。