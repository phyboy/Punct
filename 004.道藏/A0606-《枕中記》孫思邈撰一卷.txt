開元七年，道士有呂翁者，得神仙術，行邯鄲道中，息邸舍，攝帽弛帶隱囊而坐，俄見旅中少年，乃盧生也。衣短褐，乘青駒，將適於田，亦止於邸中，與翁共席而坐，言笑殊暢。久之，盧生顧其衣裝敝褻，乃長歎息曰：“大丈夫生世不諧，困如是也！”翁曰：“觀子形體，無苦無恙，談諧方適，而歎其困者，何也？”生曰：“吾此苟生耳，何適之謂？”翁曰：“此不謂適，而何謂適？”答曰：“士之生世，當建功樹名，出將入相，列鼎而食，選聲而聽，使族益昌而家益肥，然後可以言適乎。吾嘗志於學，富於遊藝，自惟當年青紫可拾。今已適壯，猶勤畎畝，非困而何？”言訖，而目昏思寐。時主人方蒸黍。翁乃探囊中枕以授之，曰：“子枕吾枕，當令子榮適如志。”其枕青甆，而竅其兩端，生俛首就之，見其竅漸大，明朗。乃舉身而入，遂至其家。數月，娶清河崔氏女，女容甚麗，生資愈厚。生大悅，由是衣裝服馭，日益鮮盛。明年，舉進士，登第釋褐，秘校，應制，轉渭南尉，俄遷監察禦史，轉起居舍人知制誥，三載，出典同州，遷陝牧，生性好土功，自陝西鑿河八十里，以濟不通，邦人利之，刻石紀德，移節卞州，領河南道采訪使，征為京兆尹。是歲，神武皇帝方事戎狄，恢宏土宇，會吐蕃悉抹邏及燭龍莽布支攻陷瓜沙，而節度使王君毚新被殺，河湟震動。帝思將帥之才，遂除生禦史中丞、河西節度使。大破戎虜，斬首七千級，開地九百里，築三大城以遮要害，邊人立石於居延山以頌之。歸朝冊勳，恩禮極盛，轉吏部侍郎，遷戶部尚書兼禦史大夫，時望清重，群情翕習。大為時宰所忌，以飛語中之，貶為端州刺史。三年，征為常侍，未幾，同中書門下平章事。與蕭中令嵩、裴侍中光庭同執大政十餘年，嘉謨密令，一日三接，獻替啟沃，號為賢相。同列害之，複誣與邊將交結，所圖不軌。制下獄。府吏引從至其門而急收之。生惶駭不測，謂妻子曰：“吾家山東，有良田五頃，足以禦寒餒，何苦求祿？而今及此，思短褐、乘青駒，行邯鄲道中，不可得也！”引刃自刎。其妻救之，獲免。其罹者皆死，獨生為中官保之，減罪死，投驩州。數年，帝知冤，複追為中書令，封燕國公，恩旨殊異。生子：曰儉、曰傳、曰位，曰倜、曰倚，皆有才器。儉進士登第，為考功員，傳為侍禦史，位為太常丞，倜為萬年尉，倚最賢，年二十八，為左襄，其姻媾皆天下望族。有孫十餘人。兩竄荒徼，再登臺鉉，出入中外，徊翔臺閣，五十餘年，崇盛赫奕。性頗奢蕩，甚好佚樂，後庭聲色，皆第一綺麗，前後賜良田、甲第、佳人、名馬，不可勝數。後年漸衰邁，屢乞骸骨，不許。病，中人候問，相踵於道，名醫上藥，無不至焉。將歿，上疏曰：“臣本山東諸生，以田圃為娛。偶逢聖運，得列官敘。過蒙殊獎，特秩鴻私，出擁節旌，入升臺輔，周旋內外，錦歷歲時。有忝天恩，無裨聖化。負乘貽寇，履薄增憂，日懼一日，不知老至。今年逾八十，位極三事，鐘漏並歇，筋骸俱耄，彌留沈頓，待時益盡，顧無成效，上答休明，空負深恩，永辭聖代。無任感戀之至。謹奉表陳謝。”詔曰：“卿以俊德，作朕元輔，出擁藩翰，入贊雍熙。升平二紀，實卿所賴，比嬰疾疹，日謂痊平。豈斯沈痼，良用憫惻。今令驃騎大將軍高力士就第候省，其勉加針石，為予自愛，猶冀無妄，期於有瘳。”是夕薨。盧生欠伸而悟，見其身方偃於邸舍，呂翁坐其傍，主人蒸黍未熟，觸類如故。生蹶然而興，曰：“豈其夢寐也？”翁謂生曰：“人生之適，亦如是矣。”生憮然良久，謝曰：“夫寵辱之道，窮達之運，得喪之理，死生之情，盡知之矣。此先生所以窒吾欲也。敢不受教！”稽首再拜而去。