丹陽先生系出扶風大辯之宗親也，家資巨萬，子孫詵詵。自幼業儒不為利祿，謹性好恬澹，樂虛無。嘗謂其人曰：“我因夢遇異人笑中得悟。”大定丁亥秋，果有重陽真人，別終南遊海島，欲結知友同赴蓬萊，共禮本師之約。東抵寧海，首往范明叔之遇仙亭，丹繼至參謁。真人一見，驥然昔傾蓋目擊而道存，知丹陽夙有仙契，遂叮嚀勸以學道修真。丹陽識其諄誨，敬請真人諧至郡城，居之南庵。命其名曰：“全真。”日夕與之講道，於其中必欲丹陽夫婦速修持，棄家緣、離鄉井、為雲水遊。其初夫婦易從也。真人誓鎖庵百日，是孟冬初，吉賜渾梨，令丹陽食之。每十日，索一梨分送于夫婦自兩塊，至五十塊。每五日，又賜芋栗各六枚。及重重入夢，以天堂地獄十犯大戒罪，警勸之。每分送，則作詩詞，或歌頌隱其微旨，丹陽悉皆酬和，達天地陰陽奇偶之數，明性命禍福生死之機。由是屏俗累；改衣冠，焚誓狀，夫婦信響而師焉。逮已醜歲從真人西歸，至梁汴間居。閱歲真人蟬蛻仙去，丹陽盡傳，其道乃興。其徒西走終南，訪真人舊隱，築環堵而居之十稔。宗開其教，徒弟雲集不可勝數。歲在壬寅，丹陽飛錫東來，複還鄉邦，一日語諸門人曰：真人乎，昔著述已有全真前後集，又其游吾鄉時，所著類皆玄談妙理。帙集得三百餘篇，分為三帙。上曰：《下手遲》。中曰：《分梨十化》。下曰：《好離鄉》此集關西雖已刊印，然傳到鄉者何其罕邪！門人共對曰：“真人向至海甯化師父，寔其根始，他處尚且刊行，況鄉中乎？當重加校登編次，亦作三帙，命工縷板，以廣其傳。”丹陽門人靈真子，朱抱一攜是集，訪余謂餘曰：“鄉老先生范、趙、劉三公亦作總序，每帙別求為序引。”餘答曰：“僕方且對登窗，事雕篆以謀進身，繼箕裘之緒，得無愧於忘名利，出塵世者乎！”然自謂為兒童時素識。丹陽有慕道之心，又親睹真人鎖庵勸化之，事不能以淺陋辭。因留其分梨十化一帙，故樂出是言，庶使四方向道之士，知全真之教有利於人也。大矣！若夫二先生戒勸之文，神異之跡，其他記序歌詩載之已詳。姑敘其丹陽夫婦，出家入道之本末。雲時大定癸卯歲，寧海州東牟鄉貢進士馬大辯謹序。且住且住，十月小春當宜鎖戶。一百日煉就重陽，也並無作做，渾身要顯唯真素。掛靈明紙布，信任他走玉飛金，自恬然不顧。

不住不住，火院當離深宜別戶。害風仙化我扃門，這修行須做，腥膻戒盡常餐素。掛體唯麻布，待百朝鎖鑰開時，效吾師內顧。

成一今朝正一時，渾梨噬味怎生知。若能會飲西江水，直與王風緊廝隨。

風仙成日鎖庵時，賜我渾梨味頗知。心已離家雲水去，道通密奧虎龍隨。

玉性玉性，玉鎖緊嚴金關牢釘。玉房深百日，清清玉輝光一併，玉匙開關通仙徑。玉門中傳令，玉童來便許全真，玉皇宣已定。

玉性玉性，玉戶牢封金門緊釘。玉房中見個，驪龍玉虎來吞併，玉關能啟通捷徑。玉童傳宣令，玉皇天至矣無私，玉詔令番定。

唯公芋栗兩般餐，道味應同此味甘。六六正當呼十二，前三三與後三三。

芋栗今朝喜得餐，滋味如同玉液甘。個內修完三十六，世上爭知十有三。

二婆猶自戀家業，家業誰知壞了錢。若是居家常似舊，馬公無份做神仙。

十一離分馬秀才，直須欸欸認頭回。三塗苦楚安排放，兩塊泥團總不猜。棚下冷言無活計，樓頭暗應沒家財。願惺願悟休相喚，便是教賢出得來。

風仙得道稟高才，落筆成章釣我回。一性不教塵裏昧，三光須向個中猜。真心悟後忘人我，慧眼開時棄色財。今日又知離子味，有緣拂袖不歸來。

背上葫蘆酒滿沽，無中卻有有中無。清光滑瓣般般識，月裏瓊林永不枯。

瓊漿玉液不須沽，舌上甘津不暫無。傳得風仙澆灌法，靈苗慧草永難枯。

栗子前來看芋頭，二人共食過重樓。三三便得三三味，六六須知六六由。用劍能揮身外影，將針會捉水中漚。饒君用盡千般計，怎免荒郊一土丘！

從今垢面更蓬頭，不憶歌歡舊酒樓。趖避家中冤業債，追陪物外好因由。嗟身有似風前燭，歎命還如水上漚。得遇修真生正覺，免教一性臥荒丘。

思筭思筭，四假凡軀幹甚廝玩，元來是走骨行屍，更誇張體段。靈明慧性真燦爛，這骨骸須換。害風子不籍人身，與神仙結伴。

思筭思筭，妻妾兒孫休來戲玩，這冤親系腳繩兒，宜一刀兩斷。靈源悟徹元燦爛，這一番更換。馬風子辭別家鄉，與風仙作伴。

三塊滅三塗，人人一二哺。味能枯北海，香會透西湖。玉浪溶溶滾，金波密密鋪。恰如文義顯，全在者之乎。

一遇出泥塗，沖和味得哺。龍吟震山谷，虎嘯透江湖。欲要金丹結，須教玉篆鋪。通斯咸變化，何況於人乎。

坐殺王風立殺扶風，只因伊貪戀家風。爭如猛舍認取清風，好同行好同坐共攜風。我即真風你即佯風，小春天總賴溫風。將來雪下怎奈寒風，窗兒裏門兒外兩般風。

此個扶風幼習儒風，遇風仙傳得清風。風狂便做總笑餘風，這風風風風得煞似心風。脫俗宜風離境牧風，向玄關要捉雲風。香風不斷悅我松風，待好風來靈風至便乘風。

芋栗遺賢往不還，休心何用在機關。常憐家計為縈絆，怎得身軀暫處閑。一對塵球頻輥轉，兩團貓食最癡頑。若教會得清涼語，也許隨餘住好山。

便尋出計不思還，打破氣財酒色關。滅火消煙求遇藥，立身行道放心閑。須教己後成功行，豈敢依前放軟頑。大抵男兒憑志氣，將來決定住三山。

若要修行須當仔細，把金關玉門牢閉。上下沖和位交溉濟，得來後惺惺又同猜謎。輥入虛空卻投根蒂，毫光在爛銀霞際。五彩新鮮真靈瑩膩，分明徹淨清闃然細細。

二氣綿綿調來細細，向瓊壺裏頭封閉。子午宮前玉金周濟，這玄妙分明免教商謎。天上靈苗海中根蒂，霞光布燦無涯際。忽見真容如同玉膩，通元始修行在乎仔細。

害風遊歷水和雲，六葉輪回鐵板分。敲遍世間俱不曉，心知唯有個人聞。

寶瓶宮裏看祥雲，雲去雲來邪正分。分劈心琴成曲調，調高聲韻自然聞。

一個渾梨作四分，翁婆共啖莫紛紛。梨分不為分離事，果結須看結裏文。水湧頻教烏兔飲，火來休把赤心焚。若通水火成顛倒，冷淡清閒自喜聞。

分梨悟到四離分，漸覺心灰性不紛。妙妙虎龍寧有說，玄玄金玉豈關文？靈苗宜向火中溉，慧草堪于水裏焚，直待大丹丹不漏，真消真息自然聞。

金關叩戶，玉鎖扃門。閑裏不做修持。杳然昏冥，誰會舞弄嬰兒？睡則擒猿捉馬，醒來後，複采瓊芝每依時。這功夫百日只許心知。自在逍遙做就，唯舒展，紅霞光彩敷披。罩定靈明方見本有真慈。一粒神丹結，正三重焰，緊緊相隨，過瑤池，透青霄頂，上無為。

風仙鎖戶，馬鈺辭巢。寂然澹乎自持。了幹根源，豈肯攀戀妻兒？識破氣財酒色，憑清清，固養靈芝當下手。暗修完功行不許人知。隱秘藏機蓄響，便須當，做個玉裼懷披。潑殺無明火燭自是心慈。忍辱得何味，況善芽生，仙佛常隨，通玄妙，這真功，卻是無為。

栗與芋，芋與栗，兩般滋味休教失。性與命，命與性，兩般出入通賢聖。都要知，都要知，便是長生固蒂時。休想瑤台並閬苑，六家珍寶出天池。

重陽仙，設芋栗，贈我夫妻莫前失。要知命，要知性，從此超凡要入聖。妙玄知，妙玄知，身中子午到顛時。水鄉無漏金丹結，自然雲步赴瑤池。

便把門戶安鎖鑰，內更蘊最奇略。安爐龜，鍛煉金精，養元神修完丹藥，一粒圓成光灼灼。虛空外往來盤礴。五彩總扶持。也無施無作。冥冥杳杳非投托，占盈盈赴盟約，蓬萊路永結前期，定長春瑤芳瓊萼。等接清涼光偏燦，放馨香自然雯作，裏面禮明師，現真歡真樂。

酒色氣財關遠鑰，事務簡當而略。方堪可，水裏尋金，回元初修持仙藥，鍛煉須教明更灼。祥煙嫋自然磅礴。這個好功夫，並無些為作。昏昏默默無依託，湛澄中有期約，真消息只在靈台，對雲霞瓊林花萼。燦爛光輝真燦爛，性靈靈有何佳作，闡大道清吟，顯清歡真樂。

今辰誰曉五分裁，陰二陽三口各開。知味不遭三界苦，通甘免卻九幽災。乾坤未判何方住，父母生前甚處來。悟得此因成大覺，從今欸欸煉靈台。

攀緣斷制自心裁，心地開時性亦開。返照只知家業苦，回光頓覺火坑災。志隨靈鶴先歸去，意在林泉不復來。物外逍遙功行累，丹成捧出上瑤台。

這個王風自小胎風，大來後變做心風。遍行遊歷正是狂風，每閑閑處詩曲作似長風。謁馬儒風說與仁風，唬他成急急驚風。亂為下手鎖了防風，便怎生醫治得你破傷風。

此個扶風不會祥風，遇風仙傳得玄風。奇哉風味清靜家風，這一般風風得好屏淫風。施布仁風闡出祥風，教風行處處聞風。知風妙趣舍俗如風，補破傷風風光好得真風。

這番這番芋頭栗，這回須要知詳悉，恰恰似餳和蜜。五穀中來花蕊出，甜則一般甜般甜，熱冷兩般怎生詰。又似膠與漆，皮膚中來樹裏汁，粘則一般粘，陽陰兩般如何述。築個環牆上有蓋，四面無門何處入。三歲孩兒娶了妻，六十老翁無家室。若能會得此機關，摩訶般若波羅蜜。省省省吉吉吉，沒口婆婆長叫屈。頌曰故將亂道惑公心，惑去惑來直到底，惑動時你是我，惑不動時我是你。

風仙五次賜芋栗，夫婦同餐各知悉，大道如同餳與蜜。攀戀宜乎家跳出，清清滋味忒甘甜，難說難言不可詰。俗情恰似膠與漆，攀戀無異飲銅汁，猛悟回頭無(糹若)粘，物外超然閑著述，不羨榮華車與蓋，眾妙之門深走入。無中嬰姹結夫妻，日月交光晃神室。從今達達玉玄關，般若波羅蜜中蜜，省省省吉吉吉，一靈真性無沉屈。頌曰凡心滌盡見真心，澆灌靈根雲腳底。自然陡頓忘人我，始覺元初父母你。

要知端的，默默細想。須憑因果，致令喜悅。投歸玄妙便把門兒鎖。惺惺了了，真堪可有。自然香火，淨中寂聞。分明一個師父來看我。

得其真遇，怎敢怠慢。勤修功果，緊擒意馬。無令顛劣便把心猿鎖。逢魔逢難，全然可蓋。謂無煙火，本師說破。元初這個爭甚閒人我。

今則與公照燭，無夢令中詳錄。古聖富春詩，六白螢光如玉，叮囑叮囑，三塊個人知足。

師父今朝傳燭，塵事不堪齒錄。離別富春姑，各自烹煉金玉，聽囑聽囑，了了真如願足。

謔號王風，實有仙風，性通禪釋貫儒風，清談吐玉落筆如風，解著長篇揮短句，古詩風。襟運成風，鵬化博風，恣雲遊列禦乘風，冬寒閉戶念見高風，更坐無爐眠無被，任霜風。

仙侶王風，來化扶風，啟虔誠特顯家風，出神入夢跨鶴乘風，要馬風風風取信，便隨風。見景投風，籍甚儒風，脫家緣故做心風，不迷假相直認真風，更捉風飆乘風馬，駕雲風。

你待堅心走，我待堅心守。栗子甘甜美芋頭，翁母同張口。開取四時花，綻取三春柳。一性昭然全得他，玉液瓊漿酒。

不敢心狂走，極謝師真守。芋栗今番六次餐，美味常甘口。不作東牟叟，不戀東風柳。參從風仙物外遊，共飲長生酒。

根固源澄宜鎖戶，清清堅守深洞。轉加溫暖，悉屏嚴凝寒凍。別是風流雅致，頓知得超升管中，得自然開悟，長生遇，玉花正好拈弄。元初本有真靈，明明處，這回搜見鉛汞，便令結就，一粒金丹堪貢。顯現祥光瑞耀，更來往，隨鸞引鳳，十州三島，神仙喜慶，迎共羾。

師父專專封閉戶，非幹固濟雲洞。亦非誇銜，能受三冬饑凍。為我愚頑戀俗，用機化玄言必中，等待子自悟，知其遇，舍家物外拿弄。怡然頓覺元初，捐塵累，便烹鉛更烹汞，於澄湛中，保養神珠為貢。直待功成行滿，恁時節，攜雲跨鳳，赴蓬萊島，仙童遠遠，來迎羾。

分明七寶更休論，七座門開各有門。一四一三各彼吞，返陽魂，便是長生保命存。

風仙師父妙談論，說透無為清靜門。舌上甘津味得吞，溉精魂，陰裏陽生萬劫存。

失笑迷陰化不來，頑愚心鎖硬怎生開。直饒富貴沒殃災，天年限終究落輪回，鬼使早相催，兒孫難替得，有何推？恁時悔恨哭聲哀，方知道，學道是仙才。

慷慨男兒跳出來，名韁並利鎖豁然開。宜乎了幹死生災，超彼岸休望再頭回，師父教言催，道裝當結裏，沒心推。任教妻子哭哀哀，關西去，做個駕雲材。

栗子味招全道子，芋頭滋味引回頭。各人吃了並無憂，四三通十二個個下重樓。吃得過時冰是水，水中兩點浮漚，一來一去幾時休。若教同我願，管取得真修。注：真人訓馬先生法名通一、字全道、道號無憂子。

大悟立身蓑笠好，遇師相投應回頭。訓予全道號無憂，慧眸觀玉洞雲步上瓊樓。赤雁頭鑽清晏地，白鷗足捧浮漚，兩般混合最休休，要除三界苦，堪把一靈修。

九曲黃河分九轉，洪波大浪清靜，九江共同，合就俱來歸正。九鼎中間顯現，九宮闡端流一定，玉翻金潑盈盈處，到侵九曜開影。九霄翠碧相濟，九皋有鶴鳴迎接精瑩，九光洞明返照靈輝堪並九曲，神珠跳躍九仙至，如然游泳，湛殫澄澈，成功行，九天通聖。

九曲黃河流轉九，陽陰逆順清靜，九池之內，湧出龍泉端正。九會亙初湛寂，九關現靈波永定，美芝祥瑞天然秀，九莖自是無影。九霞覆鼎澄輝，九還火煉神丹轉光瑩，九玄祖先要救攀仙肩並九九，重陽口訣暗傳得，非凡游泳，累真功行，將來去，九霄參聖。

八卦分明鋪擺定，二人各四陽陰，中間玄妙細搜尋。若能知此味，便是得真金。恬淡隱藏清與淨，甜甘卻顯佳音，八都山上出高岑，正當堪眺望，方是好登臨。

八識通知心已定，遍觀物物皆陰，不如留意則追尋。水中閑養火，玉內要生金。直待陽純丹不漏，恁時可稱知音，超然雲步上瑤岑，不勞極目望，自見好光臨。

百日扃門意已授，定須堪可作朋儔。馬猿返性緣攀戀，桃杏為人也害羞。從此果能成決斷，斷然真個好因由。撐篙已在中流裏，難下逍遙得岸舟。

今朝誓狀謹相投，做個灰心物外儔。煉氣頤神常有樂，上街展手略無羞。劈開世網歸真趣，跳出樊籠得自由。參從本師雲水去，逍遙坦蕩駕神舟。

謾說修行學大道，切須先向身中考。勸公第一莫多情，天若有情天也老。

得遇明師歸正道，迴光返照心頭考。自然開悟絕塵情，個內修完仙不老。

栗子味堪收，更出馨香是芋頭。今後吃時思想定，追求為甚般般，各六籌。細認細尋搜，芋有青苗栗有(艹耶)。空外地中歸一處，休休說破玄玄，你越愁。

意馬下功收，不放心猿暫出頭。一點靈明歸太素，何求通六幽微，罷運籌。芋栗更閑搜，知味聞香識破芻。須向空中尋響亮，無休真樂真歡，散盡愁。

在家只是二婆呼，出得家緣沒火爐。若會修行成鍛煉，教人永永喚仙姑。

逢九變逢九變，需用寶刀裁，陰魄莫隨魔鬼轉，陽魂合趕好梨來，今已免輪回。公聽取公聽取，道眼正堪開，四假身軀宜鍛煉，一靈真性細詳猜，有分看蓬萊。

通真九通真九，個內下功裁。便使龍蛇騰地去，卻教雲鶴下天來，晨看暮潮回。白蓮綻白蓮綻，自有碧蓮開。清靜門中通出入，無為路上免博猜，定是到蓬萊。丹陽問：“餘不住飲冷水何故？”答曰：“我自甘河得遇純陽真人，因飲水焉，故作是詞：害風飲水知多少，因此通玄妙。白麻衲襖布青巾，好模好樣真個好精神。不須鏡子前來照，事事心頭了。夢中識破夢中身，便是逍遙達彼岸頭人。

馬風得遇心塵少，通得玄中妙。自然恥戴皂羅巾，真息綿綿營養不神神。慧燈不住通天照，性命須當了。金爐便是煉丹身，坦蕩逍遙做個散閒人。

栗子二三個，這芋頭的端六個。分付清閒唯兩個，尋思個甘甜味，怎生個。五臟明明個，又六腑不差些個。更有金丹此一個，十二個請翁婆，會則個。

芋栗分六個，遇投三謂懷真個。立子三人總忘個，細搜尋就中認，個中個。性月圓圓個，真歡樂不愁些個。或問扶風因甚個，報君知舍那個，得這個。芋者，遇也。投三者，真人乃三官人也。栗者，立也。予子三人皆長立，故有是句。

莫慮王風冷，王風自不寒。百朝歘地過，出路你咱看。

有漏常愁冷，無情不覺寒。要通雲外境，舍俗慧眸看。

百日鎖庵門分梨十化。閑澄中淨養真假，個人歎問直受如斯瀟灑，我咱知得也誠清雅。別有一般分明好畫。頻頻親擎出暫懸掛，那懣要看萬斛珍珠酬價，恁時傳說下些兒話。

鐘呂遣風仙專行教化。故鎖庵門即非假，用機誘我暗剔靈明惺灑，脫家風狂做棄儒雅。真個內容難描難畫。六銖衣光彩體披掛，手擎丹顆瑩瑩光明無價，蓋因傳得些非常話。

為何不倦寫詩詞，這個明因只自知。一筆書開真正覺，三田般過的端慈。迴光返照緣觀景，固蒂深根恰及時。密鎖玄機牢閉戶，喚來便去赴瑤池。

今朝跪領本師詩，秘密玄機喜得知。堪破萬緣忘假相，滌出六欲起真慈。男婚女嫁休心日，意滅情忘舍俗時。恭從吾師雲水去，將來決定到天池。

酒初醒，夢初驚。月初明，性初平。如覺悟，是前程。

醉中醒，睡中驚。暗中明，個中平。心開悟，得前程。

子孫入道，七祖出離地獄。子孫得道，九祖生天。如退道，累祖先。

芋栗今番徹，賢愚兩共餐，一能陽氣做團團。一個沉淪，陰魄愈摧殘。來者歸清淨，迷人俗冗盤，通全跳出好仙壇。恰恰同居，吉吉永相看。

立遇心通徹，清香味得餐，水中紅焰結成團。雪裏瓊花，爛漫不凋殘。性燭明金闕，神丹晃玉盤，齊修六度與三壇。出自吾師，內景自然看。

二婆只識世間居，不識蓬瀛有玉壺。若肯回頭修覺悟，名傳永永喚仙姑。

玉性金真人人皆可化，玉液金丹頻頻迎迓。玉兔金烏光光相次亞，照玉欄杆種玉芽。玉蕊金莖長長生不謝，玉女金童常常看舍。玉鎖金匙門門開闡下，賞玉堂春對玉花。

玉悟金通心心從教化，玉虎金龍時時相迓，玉豔金波澄澄成次亞，見玉溪中產玉芽。玉葉金枝榮榮無朽謝，玉姹金嬰閑閑看舍。玉戶金闕明明開上下，唱玉堂春賞玉花。