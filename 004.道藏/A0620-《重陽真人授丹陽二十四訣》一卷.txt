馬丹陽問重陽祖師曰：甚是論祖宗、性命、根蒂、龍虎、鉛汞、刀圭、金公、黃婆、嬰兒、奼女、龍蛇、心猿、意馬、賓主、覺照、太上、三寶、九星、五剛、三才、抽添火候、金丹、出離三界、七返、行住坐臥？祖師答曰：宗者，是性也；祖者，是命也。名曰祖宗。丹陽又問：何名見性命？祖師答曰：性者是元神，命者是元氣，名曰性命也。丹陽又問：何名爲根蒂？祖師答曰：根者是性，命者是蒂也。丹陽又問：何者是龍虎？祖師答曰：神者是龍，氣者是虎，是性命也。丹陽又問：何者爲鉛汞？祖師答曰：鉛者是元神，汞者是元氣也，名曰鉛汞。丹陽又問：何者名是金公、黃婆？祖師答曰：金公是心，黃婆是脾。丹陽又問：何者名爲嬰兒、奼女？祖師答曰：嬰兒是肝，奼女是肺，名曰嬰兒、奼女也。丹陽又問：何者是心猿、意馬？祖師答曰：心是猿，意是馬也。丹陽又問：何者名爲賓主、覺照？祖師答曰：賓者是命，主者是性也。悟識真假，爲覺照者，是自己伶俐聰明爲覺照也。丹陽又問：何者名爲龍蛇？祖師答曰：龍者，是性，腎也；蛇者，是心中嘉炁也，是不離性也。丹陽又問：何者名爲三寶？祖師答曰：有內外三寶。是道、經、師者，爲外三寶也；內三寶者，精、炁、神也。丹陽又問：何者名爲太上祖師？答曰：太者是大之極也，上者是至重高之極也，名曰太上。丹陽又問：何者名爲出家？祖師答曰：出家者，萬緣不掛，自己靈明，乃是出家。丹陽又問：何爲修行？祖師答曰：修者，真身之道；行者，是性命也。名爲修行也。丹陽又問：何者名爲長生不死？祖師答曰：是這真性不亂，萬緣不掛，不去不來，此是長生不死也。丹陽又問：何名是道？祖師答曰：性命本宗，元無得失，巍不可測，妙不可言，乃爲之道。丹陽又問：何者名爲清靜？祖師答曰：有內外清靜；內清靜者，心不起雜念；外清靜者，諸塵不染着，爲清靜也。丹陽又問：何者爲三命？祖師答曰：《黃庭經》云：存精，是元始天尊；存神，是太上道君；存炁，是太上老君。名曰三命也。然後再尋三命，枉費工夫。神炁相同。太上再留方便之門，轉化人道，常有也。在三者，東華帝君是心也，化十方諸靈大帝是腎也，除此外不可尋也。天有九星，人有九竅；天有四時，人有四大。天有地、水、火、風，人有心、精、氣、身。天有五剛，地有五剛，人有五剛。天有三才，人有三才。丹陽問：何名爲九星？祖師答曰：是北斗七元星、左輔右弼二星，名九星。丹陽問：何名九竅？何者名爲地有五剛？祖師曰：恆、衡、岱、華、嵩，五岳是也。人有五剛，肝、膽、脾、肺、腎，是也。丹陽問：何者天有四時，春、夏、秋、冬也；人有四時，四肢四大是也？丹陽問：何名天有地水火風，人有地水火風？師曰：天有地水火風者，金木水火土也；人有地水火風者，心爲火、精爲水、氣爲風、身爲土，乃是地水火風也。丹陽問：天有三才日、月、星，地有三才乙、丙、丁，人有三才精、神、炁是也。又曰：眼爲窗，口爲門戶，心腎爲日月，除此一身之外，不可外求。丹陽問：何名爲抽添火候？祖師答曰：除一切塵垢、一切雜念。又，神、氣常存於本性不昧，名曰添火候也。丹陽曰：何名爲出家？老君曰：人能常清靜，天地悉皆歸。有功、行、修真之德者，爲出家。丹陽問：何名太上七返？師曰：一者，少言語，養內炁；二者，戒心性，養精炁；三者薄滋味，養血氣；四者，戒嗔怒，養肺氣；五者，美飲食，養胃氣；六者，少思慮，養肝氣；七者，寡嗜欲，養心氣。是也。徐神翁注：但精神無惱，睡少爲中，修行人也，乃三孝聖人之意。凡人出家，絕名棄利，忘情去欲，則心虛；心虛則氣住，氣住則神清，神清則德合道生矣。孔子曰：仁、義、禮、智、信，若修行之人，仁者不棄，義者不污，禮者不自高，智者不爭，信者不妄言。《金剛經》云：無諍三昧，人中最爲第一也。修行之人，澄其心而神自清。晉真人云：心清意靜天堂路，意亂心荒地獄門。丹陽師云：要知上天入地，好弱由心。孟子曰：我善養吾浩然之氣，故不動心。太上云：出家若不降心，百年之後無得中處。重陽真人云：出家若不降心，返接世緣，道德損矣。性命書云：洗心對越，乃萬物之根蒂。經云：心生則性滅，心滅則性現也。心滅者是寶。經云：諸賢先求明心。心本是道，道即是心；心外無道，道外無心也。