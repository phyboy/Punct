《金書玉字上經》云：暮臥常密三七叩齒，三七咽液。陰祝曰：九星太精，北極真君，益我精胎，彊我三魂。左引日華，右拘月津。辰中黃景，元虛黃真，使我飛仙，上登紫煙。神虛玉符，常守生門，萬邪伏法，受形斗君。平旦欲起，常密二七叩齒，嚥液二七。陰祝曰：天元上一，斗中七童，上清紫精，在兆身中。華辰紫蓋，太素玄宮，後聖靈氣，下入洞房，使我飛仙，得行太極金堂。《五符》云：俯漱五華液，還復反童顏。仰挹三辰精，保身永長安。夫叩齒以命神，嚥氣以和真。納和嚥六液以運入，制神須鳴鼓而行列也。此名呼神。《真誥》第五云：夜行常當啄齒，啄亦无正限數也，殺鬼邪。鬼常畏啄齒聲，是故不得犯人。若兼以漱液、祝語，益善也。仙人劉京語皇甫隆曰：夫朝睡起未澡洗之前，平坐，漱口中唾曰玉泉，令滿口嚥之，即叩齒二七止。又更漱唾如前法，又更叩齒如前法。夫叩齒者，召身內神，令其安之，又令人齒不朽。夫嚥液者，令人身體光澤津潤，力壯有顏色，去三尸蟲，名曰鍊精，使人長生，若能終身行之得仙也。《洞神太上隱書經》云：夫學道之人，須鳴天鼓以召眾神。夫為正觀之道，欲使邪氣不侵，必須集會群神，以自匡輔也。左相叩為天鍾，右相叩為天磬，中央上下相對叩為天鼓。或三十六上應三十六天，中應三十六國，下應三十六地。或三十二通以應三十二天，或二十七通以應於九天三九之數，以成二十七也。或二十四通，以應於三八二十四神，或十二通以應十二辰，或九通以應於九元，或七通以應於七元，或三通以應於三元，隨數所應，而叩召之也。若卒遇凶惡不祥，當打天鍾三十過，若經山辟邪，威神大祝，當椎天磬。若存思念道，感致招靈，當鳴天鼓。嚥塞則為亂志之由，亂志之由，故須嚥液以溉灌百神，然後恬心以守三一之神。其嚥液之數所應者，亦具如鳴天鼓之數也。《登真隱訣第四》云：服玉女津液，存日月在口中，日色赤，月色黃，日有紫光九芒，月有白光十芒也。芒直如弦，以入於口，嚥服光芒之液，常密行之无數。前服食品通有此嚥液語也。《真誥第五》引《太素丹景經》曰：一面之上，常欲得兩手摩拭令熱，高下隨形，皆使極币，令人面有光澤，皺斑不生。行之五年，色如少女。先當摩擦兩掌令熱，然後拭面目，順手摩髮如理櫛之狀，兩臂亦更互，以手摩之，使髮不白，脉不浮外。《大洞真經精景按摩篇》曰：臥起當平氣正坐，先叉兩手，乃復以揜、項後，因仰面視上，使項與兩手爭為之三四止，使人精和血通，風氣不入。能久行之，不死不病。畢，又屈動身體，申手四極，反張，宣搖百關，為之各三。臥起先以手巾若厚帛拭項中四面及耳後，使圓币，熱溫溫然也。順髮摩項，若理櫛之無在也。良久，摩兩手以摩治面目。久行之，使人目明而邪氣不干，體不垢膩以生穢也。都畢，乃嚥液三十過，以導內液。《消魔上靈經》曰：若體中不寧，當反舌塞喉，漱漏嚥液无數。須臾，不寧之痾自即除也，其時亦當覺體中寬軟也。《消魔經上篇》曰：耳欲得數按抑其左右，互令无數，令人聽徹。所謂營治城郭，名書皇籍。又曰：鼻亦得按其左右，唯令无數也，令人氣平。所謂灌溉中嶽，名書帝錄。《太上錄渟發華經上》按摩法：常以生氣時嚥液二七過。畢，按體所痛處，向王而祝曰：左玄右玄，三神合真。左黃右黃，六華相當。風氣惡疾，伏匿四方。玉液流澤，上下宣通，內遣水火，外辟不祥。長生飛仙，身當休彊。畢，嚥液二七過。常如此，則無疾。當急按所痛處三十一過。《丹字紫書三五順行經》曰：坐常欲閉目，內視五藏腸胃。久行之，自得分明了了也。《石景赤字經》曰：常能手揜口鼻，臨目，微氣，久許時，手中生液，遂以摩面目。常行之，使人體香。《紫度炎光經.內視中方》曰：常欲閉目而臥，安身微氣，使如臥狀，令傍人不覺也。乃內視遠聽四方，令我耳目注萬里之外。久行之，自見萬里之外事。精心為之，乃見百萬里外。又耳中亦恆聞金玉之音、絲竹之聲，此妙法也。《太上天關三圖經》曰：常欲以手按目近鼻之兩訾，間氣為之，氣通輒止，吐而復始。恒行之，眼能洞觀。道曰：恒以手按兩眉後小穴中三九過，又以手心及指摩兩目顏上，以手旋耳行三十過，摩唯令數，无時節也。畢，輒以手逆乘額三九過，從眉中始乃上行入髮際中口傍，嚥液多少无數也。如此常行，眼目清明，一年可夜書。亦可於人中密為之，勿語其狀也。目下傾上是訣眼保室歸嬰至道。以手旋耳行者，探明映之術也。於是理開血散，皺兆不生，月華玄照，精和神盈矣。夫人之將老，鮮不先始於耳目也。又老形之兆，亦發始於目際之左右也。以手按額上，內存赤子，日月雙明，上元歡喜，三九始眉。數畢乃止。此謂手朝三元，固腦堅髮之道也。頭四面以兩手乘之，順髮就髻，唯令多也。於是頭血流散，風濕不凝也。都畢，以手按目四訾二九，覺令見光分明，是檢眼神之道。久為之，得見百靈也。勤而行之，使手不離面乃佳。已成真人，猶不廢也。夜臥覺，常更叩齒九通，嚥液九過。畢，以手按鼻邊，左右上下數十過，微祝曰：太上四明，九門發精。耳目玄徹，通真達靈。天中之臺，流氣調平。嬌女雲儀，眼童英明。華聰炅朗，百度眇精。保合上元，徘徊九城。五藏植根，耳目自生。天臺鬱素，柱梁不傾。七魄澡鍊，三魂安寧。赤子携景，輒與我并。有敢揜我耳目，太上當摧以流鈴。萬凶消滅，所願必成。日月守門，心藏五星，真皇所祝，群響敬聽。《真誥》云：櫛頭理髮欲得多過，通流血氣散風濕也。數易櫛，更番用之也。亦可不須解髮也。《太極緑經》曰：理髮欲向王地，既櫛髮之始而微祝曰：泥丸玄華，保精長存。左為隱月，右為日根。六合清鍊，百神受恩。祝畢，嚥液三過。能常行之，髮不落而日生也。當數易櫛，櫛之取多而不使痛，亦可令侍者櫛，取多也。於是血液不滯，髮根常堅。夜臥先急閉目向上，以手大指後掌各左右按拭，使兩掌俱交會於頂中，三九過，存目中當有紫青絳三色氣出目前。此是內按三素雲，以灌合童子也。陰祝曰：眼童三雲，兩目真君。英明注精，開通清神。太玄靈儀，靈嬌翩翩，保利雙關，啟徹九門，百節應響，朝液泥丸，身昇玉宮，列為上真。凡四十八字。祝畢，嚥液五十過。畢，乃開目。以為常，坐起可行之，不必夜也，要當以生氣時。一年許，耳目便精明。久為之，視徹千里，羅映神靈，聽於絕響也。此亦真仙之高道，不但明目開耳而已。夫欲學道者，皆當不欲令人知見所聞每事盡爾山世遠受孟先生法。暮臥先讀《黃庭內景經》一過乃眠，使人魂魄自制鍊。恒行之，二十一年亦仙矣。是為合萬過也，夕得三四過乃佳。北嶽蔣夫人云：讀此經亦使人无病。是不死之道也。注云：此二十一年夕一過，不得萬遍。一，恐應為七或八字。不爾，夕則三四過也。凡研味至道及讀誦神經者，十言二十言中，輒當一二過舐脣嚥液，百言五十言中輒兩三過叩齒，以神會靈元，和血氣，使虛津凝滿，帝一欣宅，所謂沖氣不勞啟、血不洩也。學生之法不可泣淚，及多唾洩，此皆為損液漏津，使喉腦火竭，是以真人道士常吐納嚥味以和六液。常以本命之日向其方面叩齒三通，心存再拜而微祝曰：太一鎮生，三氣合真。室胎上景，母玄父元。生我五藏，攝我精神。下灌玉液，上朝泥丸。夕鍊七魄，朝和三魂。右命玉華，左嘯金晨。令我神仙，役靈使神。常保利津，飛行十天。祝畢，又心拜四方，叩齒三過。此名為太上咒生隱朝胎元之道。常能行之，令人魂魄保守，長年神仙。《真誥第八》云：昔鮑助者，濟北人也，都不學道，亦不知法術，年四十餘，忽得迴風，口目不正，風氣入口而兩齒上下恒相切拍，甚有聲響。如此晝夜不止，得壽年百二十七歲，後乃遇大水墮長壽河中死也。北帝中間亦比遣殺鬼及日遊地殃使取之，而此數殺鬼終不敢近助。鬼官當問其故，天殺答云：此人乃多方以制於常，叩齒鳴打天鼓以警身中神，神不得散，鬼氣不得入，是以无有緣趣得殺之也。以此論之，若助不行水度河，亦或可出千歲，壽不啻當是，偶大寒凍，步行水中，口噤不能復叩齒，是故遇因溺著河也。患風病而齒自叩動者，猶尚辟死卻殺鬼也，何况道士真叩齒鳴天鼓具身神耶！仙方云常吞液叩齒，使人返少也。《紫度炎光經》云：嚥液還容保牙。求仙上法云：常以平旦二氣未分之始玄暉以映形神，形神並降，上會泥丸，精液咸生。故是其時嚥而服之，將來三年面生玉澤，返形變顏，項華固根，柯齒方生，必能長修，五老降房，神仙昇玄，壽齊三光。不死之道，非真勿傳。至其時，安心定意，令五神靜寧，叩齒十二通，思東方青要玉女，齎少陽之氣，青芝玉漿，灌漱我身，流溢紫微宮中。祝曰：東方青牙，飲以朝華，玉漿醴泉，滋液滂沱。流潤六府，玄注如河，身輕體昇，上躡太霞。畢，以舌舐上齒之外九過，咽之。次思南方赤圭玉女，齎太陽之氣，絳芝玉漿灌液我身，流溢絳宮之中。祝曰：南方赤牙飲以醴泉、絳芝玉漿，流溢如川，布潤絳府，骨化生神，服食太虛，舉體皆仙，乘雲駕霄，上造帝前。畢，便以舌舐下齒之外八過，嚥之。次思西方太素玉女，齎少陰之氣、素芝玉漿，灌溉我身，流溢華蓋宮中。祝曰：西方白牙，飲以靈液。玉水洪流，玄芝奕奕，灌我六府，鎮魂固魄，神安胃管，名言金格。畢，以舌舐上齒之內六過，嚥之。次思北方太玄玉女，齎太陰之氣、玄芝玉水，灌溉我身，流溢太倉之宮。祝曰：北方黑牙，服食玄滋，飲我飛泉，哺我玉飴。神府光逸，如丹如芝。壽傾天地，億萬同期。畢，以舌舐下齒之內五過，嚥之止。次思中央黃素王女，齎中和之氣、黃水月華之丹，溉灌我身，流溢玉堂宮中。祝曰：中央黃牙，白石峨峨。饑食玉飴之丹，渴飲黃水月華。五藏充盈，流潤如河。壽同三晨，萬無傾徂。形昇九玄，控御飛霞。畢，便以舌舐上下內外四面，反舌刺玄膺，取芝液十二過，嚥之也。嚥液保牙之道，中央黃老君、太極真人常所修學，色如童子，膚如玉澤，體充氣盈，髮白反黑，牙齒根固，无有朽落，遂致玄降，名書仙籍，位登清虛，與帝同席，子若修之，當於金闕尋名。玉閣无有仙緣，不得披繹也。《內音玉字上》云：以舌撩口上下中央，令玉液滿口，而三嚥之，令人長生益壽也。若服東方青牙，服食青牙，飲以朝華。畢，便以舌撩上齒之裹，舐脣三過，令玉泉滿口而嚥之。