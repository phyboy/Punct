嘉祐壬寅歲，新巢始□功。仍分道德里，更近帝王宮。檻仰端門峻，軒迎兩觀雄。窗虛響瀍澗，臺迥璨伊嵩。好景尤難得，昌辰豈易逢。無才濟天下，有分樂年豐。水竹腹心裹，鶯花淵藪中。老萊歡不已，靜節興何窮。嘯傲陪真侣，經營賀府公。丹誠徒自寫，匪報是恩隆。多病筋骸五十二，新春猶得共銜盃。踐形有說常希孟，樂內無功可比回。燕去燕來徒自苦，花開花謝漫相催。此心不為人休慼，二十年來已若灰。伊嵩有客欲無言，進退由來盡俟天。好靜未能忘水石，樂閑非為學神仙。休嗟紫陌難為客，且喜清風不用錢。枉尺直尋何必較，此心都大不求全。隨分亭欄亦弄妍，不妨閑傍酒壚邊。夜簷靜透花間月，晝戶寒生竹外煙。事到悟來全偶爾，天教閑去豈徒然。壺中日月長多少，爛占風光十二年。春來小圃弄羣芳，誰居貧居富貴鄉。門外柳陰浮翠潤，堦前花影溜紅光。梁間新燕未調舌，天末歸鴻已著行。自問心源何所有，答云疏懶味偏長。細等人間千萬事，皆輸花底共開顏。芳菲大率一春內，爛漫都無十日間。亦恐憂愁為齟齬，更防風雨作艱難。莫教此後成遺恨，把火蹲前尚可攀。鬢毛不患漸成霜，有託琴書子一雙。既乏長才康盛世，無如高枕卧南窗。明知筋力難為強，猶說雲山未樹降。多謝故人相愛甚，轍魚幸免困西江。行年五十二，老去復何憂。事貴照至底，話難言到頭。上有明天子，下有賢諸侯。飽食高眠外，自餘無所求。百病筋骸一老身，白頭今日愧因循。雖無紫詔還朝速，卻有青山入夢頻。風月滿天誰是主，林泉遍地豈無人。市沽酒味難醇美，長負襟懷一片春。人間相識幾無數，相識雖多未必知。望我實多全為道，知予淺處卻因詩。升沉休問百年事，今古都歸一局棋。乘馬須求似麒驥，奈何騏驥未來時。百慮謀猶拙，一言迷自開。世間無大事，天下有雄才。唯恐人難得，寧憂道未恢。忌心都去盡，何復病塵埃。愛重寄文房，慇懃謝遠將。兔毫剛且健，筠管直而長。靜錄新詩藳，閑抄舊藥方。自餘無所用，足以養鋒鋩。天地有常理，日月無遁形。飽食高眠外，率是皆虛名。雖乏伊呂才，不失堯舜氓。何須身作相，然後為太平。漢室嬋娟雙姊妹，天台嫖妙兩神仙。當時盡有風流過，謫向人間作瑞蓮。意仲尼言正性，子輿言踐形。二者能自得，殆不為虛生。所交若以道，所感若以誠。雖三軍在前，而莫得之凌。無位立事難，逢時建功易。求全自有毀，舉大須略細。去惡慮傷恩，存惡憂害義。徒有仁者心，殊無仁者意。卿相一歲俸，寒儒一生費。人爵固不同，天爵何嘗匱。不有霜與雪，安知松與桂。雖無官自高，豈無道自貴。耳目所聞見，且言三十春。纔更十次閏，已換一番人。圯族綺執故，朱門車馬新。從來皆偶爾，何者謂功勳。忽忽閑拈筆，時時樂性靈。何嘗無對景，未始便忘情。句會飄然得，詩因偶爾成。天機難狀處，一點自分明。當年計過之，今日事難隨。天命不我祐，雲山聊自怡。無何緣淡薄，遂得造希夷。卻欲嗤真宰，勞勞應不知。天子舊神州，葱葱氣象浮。園林閑近水，殿閣遠橫秋，浪雪暑猶在，橋虹晴不收。人間無事日，此地好淹留。子家洛城裹，況復在天津。日近先知曉，天低易得春。時光優化國，景物厚幽人。自可辭軒冕，閑中老此身。洛水近吾廬，潺湲到枕虛。湍驚九秋後，波急五更初。細為輕風背，豪因驟雨餘。幽人有玆樂，何必待笙竽。閑坐更已深，就寢夜尚永。展轉不成寐，卻把前事省。奠枕時昏昏，擁衾還耿耿。西窗明月中，數葉芭蕉影。夏日到天宮，凭欄望莫窮。古人用心遠，天子建都雄。樓觀深雲裹，山川暮靄中。行人漫來往，此意有誰同。琴宜入夜聽，別起一般情。纔覺哀猿絕，還聞離鳳鳴。青山無限好，白髮不須驚。會取坐忘意，方知太古心。雲輕日淡天津暮，風急林疏洛水秋。獨步獨吟人莫會，時時鷗鷺下汀洲。寵辱事多今不見，興亡時去止堪哀。請觀今日長安道．抵暮行人猶往來。鳳樓深處鏁雲煙，一鏁雲煙又百年。痛惜汾陰西祀後，翠華辜負上陽天。誰引長河貫洛城，鑾輿東去此為輕。洪濤不服天津束，日夜奔騰作怒聲。陽烏西去水東流，今古推移歲度秋。四面遠山長斂黛，不知終日為誰愁。忙忙負乘兩何殊，往復由來出此途。爭似不才閑處坐，平時雲水遶衣裾。人言垂釣辯浮沉，辯著浮沉用意深。吾耻不為知害性，等閑輕動望魚心。自古別都多隙地，參天喬木亂昏鴉。荒垣壞堵人耕處，半是前朝卿相家。鳳凰樓觀冷橫秋，橋下長波入海流。千百年來舊朝市，幾番人向此經由。輪蹄交錯未嘗停，去若相追來若爭。料得中心無別事，苟非干利即干名。煙樹盡歸秋色裹，人家常在水聲中。數行旅鴉斜飛去，一簇樓臺峭倚空。渌水悠悠際碧天，平蕪更與遠山連。白頭老叟心無事，閑凭欄干看洛川。去年橋上凭欄人，今歲橋邊騎馬身。橋上橋邊不知數，於今但記十三春。堤邊草色長芊芊，陌上行人自往還。渌水欲淨不得淨，春風未放柳條閑。水流任急境一作景常靜，花落雖頻意自閑。不似世人忙裹老，生平未始得開顏。溪邊閑坐眼慵開，波射長堤勢欲摧。多少水禽文彩好，幾番飛去又飛來。名利從來本任才，行人不用苦相猜。壺中日月長多少，閑步天津看往來。地勢東南一槩傾，水流何日得安平。天津更在急流處，無限高深併此聲。三千里外名荒服，一百年來號太平。爭似洛川無事客，何須列土始為榮。遶堤楊柳輕風裹，隔水樓臺細雨中。酒放半醺重九後，此時情味更無窮。著身靜處觀人事，放意閑中鍊物情。去盡風波存止水，世間何事不能平。隋唐而下貴公卿，近世風波走利名。借問天津橋下水，當時湍激作何聲。前朝無限貴公卿，後世徒能記姓名。唯此天津橋下水，古今都作一般聲。雲無一縷干明月，橋有千尋臥渌波。料得人間無此景，中秋對月興如何。郊鄏城中同德友，鳳凰樓下會中秋。芳蹲倒盡人歸去，月色波光戰未休。了生始可言常事，知性方能議大猷。只此長川無晝夜，為誰驅逼向東流。孔子生知非假習，孟軻先覺亦須脩。誠明本屬吾家事，自是今人好外求。有水善平難善直，唯繩能直不能平。如將繩水合為一，世上何憂事不明。辛酸既不為中味，商徵如何是正音。舉世未能分曲直，使誰為主主心平。當默用言言是垢，當言任默默為塵。當言當默都無任，塵垢何由得到身。一點天真都不耗，千鍾人祿是難來。太平自慶無他事，有酒時時三五盃。竹雨侵人氣自涼，南窗睡起望瀟湘。茅簷滴瀝無休歇，卻憶當初宿夜航。初晴月向松間出，盛暑風從水面來。己比他人多數倍，況能時復舉罇壘。堂上慈親八十餘，堦前兒女笑相呼。旨甘取足隨豐儉，此樂人間更有無。清歡少有虛三日，劇飲未嘗過五分。相見心中無別事，不評興廢只論文。花木四時分景致，經書千卷號生涯。有人若問閑居處，道德坊中第一家。小閣凭虛看洛城，滿川雲物拱神京。風從萬歲山頭至，多少煙嵐併此清。小閣於吾有大功，清涼冠絕洛城中。自慙虛薄誠多幸，襟袖長涵萬里風。小閣清風豈易當，一般情味若羲皇。洛陽有客不知姓，二十年來享此涼。人苦天津遠，來須特特來，閑餘知道泰，靜久覺神開，悟易觀棋局，談詩捻酒盃，世情千萬狀，都不與裝懷。江天無少異，幽烏下晴沙。路去山形斷，川迴渡口斜。龕巖千萬空，店舍兩三家。清景四時好，都城況不賒。買石尚饒雲，買山當從水。雲可致無心，水能為鑑止。性以無心明，情由鑑止己。二者不可失，出彼而入此。天氣冷涵秋，川長魚正遊。雖知能避網，猶恐悮吞鈎。已絕登門望，曾無點額憂。因思濠上樂，曠達是莊周。