作官休用歎奚為，未有升高不自卑。君子屈伸方為道，吾儒進退貴從宜。即今彭澤歸何地，他日東門去未遲。痛恨伊嵩景無限，一名佳處重求資。二蜀至三吳，中間萬里餘。去年方北望，今歲復西驅。劍閣離天日，秦川限帝都。臨風相憶處，能飲一盃無。正當老輩過從日，況值高秋搖落天。一把黃花一罇酒，故人西去又經年。人言人事危冠冕，吾愛吾生遠市朝。野面不堪趨魏闕，閑身唯稱訪楊寥。殊無紀律詩千首，富有雲山酒一瓢。預惜軒車又東去，自玆風月恐難招。二十年來住洛都，眼前人事任紛如。形同草木何勝野，心類鐘彝不啻虛。已沐仁風深骨髓，更驚詩思劇瓊琚。莊周休道虧名實，自是無才悅眾狙。清世文章日月懸，無才唯幸樂豐年。遊山太室更少室，看水伊川又洛川。古有孟軻難語覺，時無顏子易為賢。讀書每到天根處，長懼諸公問極玄。非有非無是祖鄉，都來相去一毫芒。人人可到我未到，物物不妨誰與妨。失即肝脾為楚越，得之藜藿是膏粱。一言千古難知處，妙用仍須看呂梁。天津南畔是吾廬，時荷夫君枉乘車。始為退來忘檢束，卻因閑久長空疏。與其功業通青史，孰若雲山負素書。一片丹誠最難狀，庶幾長得類丹虛。瓊苑羣花一夜新，瑤臺十二玉為塵。城中竹葉湧增價，坐上楊花盛學春。時會梁園皆墨客，誰思姑射有神人。餘糧豈止千倉望，盈尺仍宜莫厭頻。竹達長松松遶亭，令人到此骨毛清。梅梢帶雪微微坼，水脈連冰湱湱鳴。殘臘歲華無奈感，半醺襟韻不勝情。誰憐相國名空在，吾道如何必可行。不憤曹公跨許昌，苟非梁益莫爭王。三分區宇風雷惡，橫截西南氣勢強。行客往來閑指點，史官褒貶浪文章。後人未識興亡意，請看江心舊戰場。為士幸而居盛世，住家瓦復在中都。虛名浮利非我有，渌水青山何處無。選勝直宜尋美景，命儔須是擇吾徒。樂閑本屬閑人事，又與偷閑事更殊。六尺眼前安樂身，四時爭忍負佳辰。溫涼氣候二八月，道義賓朋三五人。量力盃盤隨草具，開懷語笑任天真。勸君似此清閑事，雖老何須更厭頻。莫將真氣助憂傷，憤死英豪世更長。陌上雖多馬跳躍，天邊亦有鳳翱翔。三千賓客磨圭角，百二山河擁劍鋩。等是一場春夢過，自餘惡足更悲涼。南窗睡起望春山，山中霏霰煙靄間。千里難逃兩眼淨，百年未見一人閑。情如落絮無高下，心似遊絲自往還。又恐幽禽知此意，故來枝上語綿蠻。誰將造化屬東風，一屬東風事莫窮。殘臘也宜先作策，新正其那便要功。柳梢借暖渾搖軟，梅萼偷春半露紅。安得曏時情意在，輕衫撩亂少年中。桃李因風花滿枝，因風桃李卻離披。慘舒相繼不離手，憂喜兩般都在眉。泰到盛時須入蠱，否當極處卻成隨。今人休愛古人好，只為今人生較遲。不知何鐵打成針，一打成針只刺心。料得人心不過寸，刺時須刺十分深。手足情深不可忘，割心猶未比其傷。急難疇昔爾相濟，終鮮如今我遂當。韡韡棣開無並萼，邕邕鴈去破初行。自玆明月清風夜，蕭索東籬看斷腸。二弟殯東籬下，後得渠重九詩云：衣如當月白，花似昔年黃。擬問東籬事，東籬事眇茫。語類讖。腸斷東籬何所尋，東籬從此事沉沉。差肩行處皆成往，吊影傷時無似今。清淚已乾情莫極，黃泉未到很非深。不知何日能消盡，三十二年雍睦心。兄既名雍弟名睦，弟兄雍睦情何足。居常出入留一人，奉親教子如其欲。慈父享年七十九，四人稚子常相逐。其問同戲彩衣時，堂上愉愉歡可掬。慈父前年忽傾逝，爾弟今年命還促。獨子奉母引四子，日對几筵相向哭。不知腸有幾千尺，不知淚有幾千斛。斷盡滴盡無奈何，曏日恩光焉可贖。手足恩情重，塤箎歡樂長。要知能忘處，墳草兩荒涼。嘗憶去年初夏時，與爾同聽杜鵑啼。杜鵑今年又復至，還是去年初夏時。禽烏亦知人意切，一聲未絕一聲悲。腸隨此聲既已斷，魂逐此禽何處飛。後乎吾來，先乎吾往。當往之初，殊不相讓。南園之南草如茵，迎風晚步清無塵。不得與爾同歡欣，又疑天上有飛雲。一片世間來作人，飄來飄去殊無因。天無私覆古今同，手足情多驟一空。五七年來併家難，六十歲許更頭風。常情不兔順世俗，私計固難專僕童。安得仙人舊查在，伊川雲水樂無窮。雖老仍思鼓缶歌，庶幾都未喪天和。明夷用晦止于是，無妄生災終奈何。似箭光陰頭上去，如麻人事眼前過。中間若不自為計，所損其來又更多。自從終鮮罷吟哦，聊為臨風一浩歌。別易會難情不己，登高望遠興如何。百年可惜時無再，千里相思事更多。今日罇罍真北海，況君雅重幾人過。不把憂愁累物華，光陰過眼疾如車。以平為樂忝知分，待足求安恐未涯。食罷有時尋蕙圃，睡餘無事訪僧家。天津風月勝他處，長是思君共煮茶。仁者難尋思有常，平居慎勿恃無傷。爭先徑路機關惡，近後語言滋味長。爽口物多須作疾，快心事過必為殃。與其病後能求藥，不若病前能自防。為愛消梅勝早梅，數枝先發日徘徊。若教嶺表臘前盡，安有洛陽正後開。香逐暖風初出谷，艷隨芳酒正浮醅。佳賓會取東君意，莫負乘春此際來。春色融融滿洛城，莫辭行樂慰平生。深思賢友開眉笑，重惜梅花照眼明。況是山翁差好事，可憐芳酒最多情。此時不向罇前醉，更向何時醉太平。宇宙中和氣，清泠無比方。與時蠲疾病，為歲造豐穰。起自青蘋末，來從翠樹傍。得逢明月夜，便入故人鄉。密葉搖重幄，殷花舞靚粧。兩三聲迥笛，千萬縷垂楊。細度絲桐韻，深傳蘭蕙香。樓臺臨遠水，軒檻近脩篁。盛夏驅煩暑，初晴送晚涼。輕披緑荷芰，緩透薄衣裳。浪走翩翻袂，波生瀲灩觴。閑愁難著莫，幽思易飛揚。快若乘天馬，醒如沃蔗漿。面前遊閬苑，坐上泛瀟湘。不可將錢買，焉能用斗量。依憑全藉德，收貯豈須倉。無患兼并取，寧憂寇盜攘。以玆為樂事，未始有憂傷。垂柳有兩種，有長有短垂。唯玆長一種，偏與靜相宜。院宇深春後，亭臺晚景時。不勝煙冪冪，無奈日遲遲。霢霂雨初過，清泠風乍吹。章臺街左右，華表柱束西。起眼出牆樹，拂頭當路枝。翩翻綠羅帶，縹緲縷金衣。蕩颺飄晴絮，繽紛舞暖絲。絲牽寸腸斷，絮入萬家飛。婀娜王恭韻，婆娑趙后姿。脩妍張緒少，柔軟沈侯贏。濯濯青拖地，毿毿翠遶池。般添花灼灼，引惹草萋萋。鬱鬱籠山館，疏疏映酒旗。贈人人自泣，駐馬馬還嘶。影裹咿啞去，陰中轣轆歸。淒涼裝暝靄，淡薄掛斜暉。懊惱輕攀折，憂愁重別離。早衰緑傍道，先茂為臨溪。樓外蟬纔噪，橋邊鶯又啼。生憎遮望眼，死恨學粧眉。遠客莫知數，長條曾繫誰。經霜儘憔悴，來歲卻依依。以酒戰花穠，花穠酒更濃。花能十日盡，酒未百壺空。尚喜裝衣袂，猶憐墜酒鐘。多情唯粉蝶，薄倖是遊蜂。減卻牆頭艷，添為徑畔紅。飄零深院宇，點綴靜簾櫳。又恐隨流水，仍憂嫁遠風。水流猶委曲，風遠便西東。狼籍殘春後，離披晚照中。亭臺雖有主，軒騎斷無蹤。劍去擁妃子，兵來圍石崇。馬鬼方戀戀，金谷正怱怱。曹植辭休切，襄王夢已終。謬稱尋洛浦，浪說數巫峰。燕訴冤還在，鶯傳信莫通。苔錢如可買，柳線自能縫。悵望尤真宰，淒凉殢化工。放教成爛熳，不使略從容。命掃心爭忍，言收計遂窮。異香銷骨髓，絕色死英雄。任詫回天力，饒矜蓋世功。奈何時既往，到了事難重。開謝形相戾，興衰理一同。天機之淺者，未始免忡忡。芳草更休生，芳罇更不傾。草如生不已，罇豈便能停。雨後閑池閣，春深小院庭。是時簾半卷，此際酒初醒。密密嫩方布，茸茸緑已成。送迴殘照淡，引起曉寒輕。靜襯花村薄，閑裝竹塢清。溪邊微水浸，原上未春耕。莫遣香車輾，休教細馬行。藉餘無限意，望久不勝情。臺迥眉初歛，樓危眼乍明。低低暮雲碧，隱隱遠山青。翠接鴛鴦浦，萋連楊柳汀。江潭夜帆落，海渚晚舟橫。戍壘角一弄，牧童笛數聲。沙頭雙鷺下，渡口亂鴻驚。蓊鬱出征地，芋綿奉使程。遠披來往路，遍遶短長亭。苒苒秦皇墓，離離漢帝城。荒涼故銅雀，破碎舊金陵。霧鏁前朝事，煙昏後世名。枯猶藏狡兔，腐亦化流螢。縱剗奚由盡，纔燒又卻榮。徒能蔽京觀，仍願且升平。春在水自渌，春歸泳遂休。清非不逮渌，春奈勝于秋。渌向陽中得。清於冷上求。加於清一等，用是渌為優。薄薄冰初浮，微微雨乍收。渺瀰新島嶼，瀲灧舊汀洲。荷芰低猶卷，菰蒲嫩已抽。蘋蘩雖漸出，藻荇未全稠。日暖鴛鴦浴，煙晴翡翠遊。波平躍雙鯉，風靜戲羣鷗。西蜀遨爭舉，東甌褉競修。武陵花再識，漢曲珮還投。臺下溶溶過，堤邊漫漫流。檻前纔泚泚，天外更悠悠。泛濫情懷惡，潺湲意思幽。遠山遮不斷一作住，別浦去難留。二月溪橋畔，三吳野渡頭。依前橫兩槳，特地送孤舟。畫手方停筆，騷人正倚樓。長江飛絮外，只是動離愁。少年貪讀兩行書，人世樂事都如愚。而今卻欲釋前憾，奈何意氣難如初。每逢花開與月圓，一般情態還何如。當此之際無詩酒，情亦願死不願甦。花逢皓月精神好，月見奇花光彩舒。人與花月合為一，但覺此身遊蘂珠。又恐月為雲阻隔，又恐花為風破除。若無詩酒重收管，過此又卻成輕辜。可收幸有長詩篇，可管幸有清酒壺。詩篇酒壺時一講，長如花月相招呼。有花無月愁花老，有月無花恨月孤。月恨只憑詩告訴，花愁全仰酒支梧。月恨花愁無一點，始知詩酒有功夫。些兒林下閑疏散，做得風流罪過無。洛城二月春搖蕩，桃李盛開如步障。高花下花紅相連，垂楊更出高花上。閑陪大尹出都門，邙阜真宮共尋訪。不見翠華西幸時，臨風盡日獨惆悵。浪種閑花占地生，未嘗容易暫留情。奈何苦愛凌霜節一作物，配是猶存鏤管名。待鳳至時當有實，學龍吟處豈無聲。幽人願乞數枝種，得自君家又更榮。看即青山與白雲，尋思沒量大功勳。未知樂處緣何事，豈止飢時會茹葷。千首拙詩難著怨，一罇芳醑別涵春。壺中日月長多少，能老紅塵幾輩人。秪恐身閑心未閑，心閑何必住雲山。果然得手情性上，更肯埋頭利害間。動止未嘗防忌諱，語言何復著機關。不圖為樂至于此，天馬無蹤自往還。我儂非是惜黃金，自是常娥愛負心。初未上時猶露滴，恰纔圓處便天陰。欄干倚了還重倚，芳酒斟迴又再斟。安得深閨與收管，奈何前後誤人深。三千宮女衣宮袍，望幸心同各自嬌。初似綻時猶淡薄，半來開處特妖饒。檀心未吐香先發，露粉既垂魂已銷。對此芳罇多少意，看看風雨騁麤豪。造化從來不負人，萬般紅紫見天真。滿城車馬空撩亂，未必逢春便得春。滿園桃李正離披，更被狂風非意吹。長是憂愁初謝處，卻須思念未開時。奈何紅艷易消歇，不似青陰少改移。九十日春都去盡，罇前安忍更顰眉。花間水畔緑如茵，興廢曾經漢與秦。占了山川無限地，愁傷今古幾何人。嚴霜殺盡還逢雨，野火燒殘又遇春。不那路傍多此物，農家長是費耕耘。臨溪拂水正依依，更被狂風來往吹。薄暮不勝煙冪冪，深春無奈日遲遲。誰家縹緲青羅帔，何處蹁驅金縷衣。猶恐離人腸未斷，滿天仍著亂花飛。雪消冰泮泳盈溝，翡翠鴛鴦得志秋。長恨遠山遮不斷，又疑別浦去難留。遶堤楊柳輕輕拂，近岸新蒲細細抽。滿眼煙波杳無際，三吳特地送孤舟。清風興配未全衰，豈謂天心便棄遺。長具齋莊緣讀易，每慙疏散為吟詩。人間好景皆輸眼，世上閑愁不到眉。生長太平無事日，又還身老太平時。年年長是怕春深，每到春深病不任。傷酒情懷因小會，養花天氣為輕陰。歲華易革向來事，節物難迴老去心。唯有前軒堪靜坐，臨風想望舊知音。緑楊深處囀流鶯，鶯語猶能喜太平。人享永年非不幸，天生珍物豈無情。牡丹謝後紫櫻熟，芍藥開時班等生。林下一般閑富貴，何當更肯讓公卿。世態其如與願違，必須言進是無知。遍將底事閑思處，不若西街極論時。設有奇才能動世，奈何雙鬢已如絲。天邊新月從來細，不為人間愛畫眉。來書云：願先生自愛，恐不容久居林下矣。