多慙吾亦未知音，天樂雖聞不許尋。惠子相時情自好，莊生遊處意能深。閑來略記一春事，老去難志千里心。洛社交朋每相見，為吾因掉白頭吟。生平不作皺眉事，天下應無切齒人。斷送落花安用雨，裝添舊物豈須春。幸逢堯舜為真主，且放巢由作外臣。六十病夫宜揣分，監司無用苦開陳。卻恐鄉人未甚知，相知深後又何疑。貧時與祿是可受，老後得官難更為。自有林泉安素志，死無才業動丹墀。荀楊若守吾儒分，免被韓文議小疵。造物工夫意自深，從吾所樂是山林。少因多病不干祿，老為無才難動心。花月靜時行水際，蕙風香處臥松陰。閑窗一覺從容睡，願當封侯與賜金。東山有石若瓊玖，匠者追琢可盛酒。君子得之惜不用，慇懃遠寄林下叟。林叟從來用瓦盞，驚惶不敢擎上手。重誡兒童無損傷，緘藏復以待賢友。未知賢友何時歸，男子功名未成就。朝廷先從憂者言，方今莫如二虜醜。漢之六郡限遼西，唐之八州隔山後。自餘甘沙甘與涼，中原久而不能有。奈何更餌以金帛，重困吾民猶掣肘。若非堂上出奇兵，安得閫外拉餘朽。直可逐去此腥羶，西出玉門北逾口。城下狐狸既不存，路上豺狼自無走。太陽烜赫耀天衢，氛妖接變匿塵垢。功成不肯受上賞，印解黃金大于斗。乞洛辭君出國門，歸鞍暖拂天街柳。千官如壁遮道留，仰面弄鞭不回首。鄉人夾路迎大尹，醉擁旌幢錦光溜。下車拜墓還政餘，不訪公門訪親舊。始知此器用有時，吾當為君獻眉壽。浩浩長空走日輪，何煩苦苦辨根塵。鵬程萬里非由駕，鶴筭三千別有春。鉛錫點金終屬假，丹青畫馬妄求真。請觀風急天寒夜，誰是當門定腳人。六尺殘軀病復羸，配堪日日更添衰。滿懷可惜精明處，一語未能分付時。沙裹有金然索揀，石中韞玉奈何疑。此情牢落西風暮，倚遍欄干人不知。太華中峰五千仞，下有大道人往還。當時馬上一迴首，十載夢魂猶過關。生平愛山山未足，由此看盡天下山。求如華山是難得，使人消得一生閑。無學又無謨，胸中一向虛。枯腸忻飲酒，病眼怕看書。洛浦經風裹，天津小雨餘。故人千里隔，相望意何如。佐命三朝為太宰，名垂千古號元功。栽培桃李滿天下，出入風濤半海中。虎帳夜寒心益壯，鳳池波暖位猶空。君王鼎盛子儀在，萬里河湟不足攻。秋入山河氣象雄，不堪閑望老年中。金蘭契重思無限，手足情多感未終。半局殘棋消白晝，一簪華髮亂西風。唯君父子相知久，松桂心同色更同。長憶當年掃弊廬，弟兄同受策名初。一生不記尋常事，千里猶通咫尺書。風月遙知四明好，江山況是九秋餘。片帆未得閑飛去，徒見嚴君問起居。先幾能識是吾儕，慎勿輕為世俗哈。把似眾中呈醜拙，爭如靜裹且詼諧。奇花萬狀皆輸眼，明月一輪長入懷。似此光陰豈虛過，也知快活作人來。遶欄種菊一齊芳，戶牖軒窗總是香。得意不能無興詠，樂時屍復遇豐穰。深秋景物隨宜好，向老筋骸粗且康。飲罷何妨更登眺，爛霞堆裹有斜陽。洛陽城裹任西東，二十年來放盡慵。故舊人多時款曲，京都國大體雍容。池平有類江湖上，林靜或如山谷中。不必奇功蓋天下，閑居之樂自無窮。二公詩美過連城，欲報才非禰正平。本謂柏舟終不遇，卻驚華衮重為榮。岷峨雨後方知峭，風月霜餘始見清。前有古人稱寡和，陽春白雪豈虛名。緣木求魚固不能，緣魚求炙恐能行。與其病後求良藥，不若醉時辭大觥。芝草無根休用種，蟠桃有實豈難生。荷君見愛情非淺，一芥還同一芥榮。集大成人不肯模，卻行何異棄金車。便言天下無難事，豈信人間有丈夫。天意順時為善計，人情安處是良圖。天人之際只些子，過此還同隔五湖。一別光陰二紀餘，歲華如箭止堪吁。東西契闊久經難，前後慇懃兩得書。故國山川皆夢寐，舊家人物半丘墟。何時重講當時事，笑對西風坼酒壺。風吹木葉不吹根，慎勿將根苦自陳。天子舊都閑好住，聖人餘事冗休論。長年國裹神仙侣，安樂窩中富貴人。萬水千山行已遍，歸來認得自家身。長憶當年掃弊廬，未嘗三徑草荒蕪。欲為天下屠龍手，肯讀人間非聖書。否泰悟來知進退，乾坤見了識親疏。自從會得環中意，閑氣胸中一點無。投吳走越覓青天，殊不知天在眼前。開眼見時猶有病，舉頭尋處更無緣。顏淵正在如愚日，孟子方當不動年。安得功夫遊寶肆，愛人珠貝重憂錢。買卜稽疑是買疑，病深何藥可能醫。夢中說夢重重妄，牀上安林疊疊非。列子御風徒一本作猶有待，夸夫逐日豈無疲。勞多未有收功處，踏盡人間閑路岐。人言物外有煙霞，物外煙霞豈足誇。若用較量為樂事，但無憂撓是仙家。百年光景留難住，十日芳菲去莫遮。對酒有花非負酒，對花無酒是虧花。緑樹成陰日，黃鶯對語時。小渠初瀲灧，新竹正參差。倚杖閑吟久，携童引步遲。好風知我意，故故向人吹。敦篤情懷世所稀，昔年今日事難追。雪霜未始寒無甚，松桂何嘗色暫移。洛邑士人雖我信，天津風月只君知。夢魂不悟東都遠，依舊過從似舊時。洛下園池不閉門，洞天休用別尋春。縱遊只卻輸閑客，遍入何嘗問主人。更小亭欄花自好，儘荒臺榭景纔真。虛名誤了無涯事，未必虛名總到身。夜來清夢過城東，溪水分流徑路通。全似乘查上天漢，但無嚴子驗行蹤。洛城官滿振衣裾，塵土何由浼遠途。道在幸逢清日月，眼明應見舊江湖。知行知止唯賢者，能屈能伸是丈夫。歸去何妨趁殘水，三吳還似嚮時無。草有可嘉者，莫將蕭艾儔。扶疏全類竹，蒼翠特宜秋。風雨聲初入，江湖思莫收。無功濟天下，藉此一淹留。吾道本來平，人多不肯行。得心無厚味，失腳有深坑。若未通天地，焉能了死生。向其間一事，須是自誠明。人生憂不足，足外更何求。吾生雖未足，亦也卻無憂。天和將酒養，真樂用詩勾。不信年光會，催人早白頭。夜入安樂窩，晨興飲太和。窮神知道泰，養素得天多。日月任推盪，山川徒琢磨。欲求為此者，到了是誰何。何事感人深，求之無處尋。兩儀長在手，萬化不關心。石裹時藏玉，砂中屢得金。分明難理會，須索入沉吟。相去一毛間，千山復萬山。雖能忘寢食，未肯去機關。不是責人備，奈何開口難。天心屍非遠，既遠遂無還。每度過東鄰，東鄰愈覺懃。既來長自愧，相見只如親。飲食皆隨好，兒童亦自听。吾鄉有是樂，何必更求仁。每度過東街，東街怨暮來。只知閑說話，那覺太開懷。我有千般樂，人無一點猜。半醺歡喜酒，未晚未成迴。君子與人交，未始無驚惕。小人與人交，未始無差忒。秪此真喜歡，也宜重愛惜。他年雲水疏，亦恐難尋覓。唯天有二氣，一陰而一陽。陰差產蛇竭，陽和生鸞凰。安得蛇竭死，不為人之殃。安得鳳凰生，長為國之祥。無客迴天意，有人資盜糧。日中屢見斗，六月時降霜。有書不暇讀，有食不暇嘗。食況不盈缶，書空堆滿牀。惡死而好生，古今之常情。人心可生事，天下自無兵。草木尚咸若，山川豈不寧。胡為無擊壤飲酒樂昇平。纖鮮不足留，此失一生休。放爾江湖去，寬渠鼎鑊遊。更宜深避網，慎勿悮吞鈎。天下多庖者，無令落庶羞。日日步家園，清風不著錢。城中得野景，竹下弄飛泉。自顧無嗟若，何妨養浩然。卻慙天下士，語道未忘筌。洛人好種花，唯我好種竹。所好雖不同，其心亦自足。花止十日紅，竹能經歲緑。俱霑雨露恩，獨無霜雪辱。經難憶浮丘，吾鄉足勝遊。風前驚白髮，雨後喜新秋。仕宦情雖薄，登臨興未休。人間浪憂事，都不到心頭。乍涼天氣好，何處不堪遊。鴻鴈來賓日，鷹顫得志秋。忘形終夕樂，失腳一生休。多少江湖上，舟船未到頭。安之不疑中美。洛中詩有社，馬上句如神。白首交情重，黃花節物新。見過心可荷，知愧道非淳。寂寞西風裹，身閑半古人。一別星霜二紀中，升沉音問不相通。林間談笑須歸我，天下安危宜繫公。萬乘几前常賽諤，百花洲上略從容。不知月白風清夜，能憶伊川舊釣翁。天津風月一何孤，似我經秋相憶無。每仗晴波寄聲去，不知曾得到東都。洛陽官滿歸吳會，男子雄圖志未伸。若到江山最佳處，舉盃無惜望天津。庭梧葉半黃，籬菊初受霜。向晚意不快，把酒西南望平聲。望君不見君，但見鴻南翔。正欲思寄書，自成書數行。近來多病不堪言，長欲醺醺帶醉眠。新酒乍逢重九日，好花初接小春天。自知命薄臨頭上，不願事多來眼前。唯有天津橫落照，水聲仍是舊潺湲。人情見了多，世態諳來久。事過憂噬臍，物傷防掣肘。水濁更澄濾，衣塵須抖擻。必欲論主衡，何人為好手。事出一時間，時過事莫還。當時深可愛，過後不堪看。夏去休言暑，冬來始講寒。人能知此理，憂患自難干。今歲重陽日，凭欄氣候遲。雲煙雖已淡，林木未全衰。天地開懷處，山川快眼時。欄干空倚遍，此意有誰知。百萬貔貅動塞塵，朝廷委寄不輕人。胡兒生事雖然淺，國士盡忠須是純。隴上悲歌應憤椀，林間酣飲但酸辛。欲陳一句好言語，只恐相知未甚真。富貴多傲人，人情有時移。道德不傲人，人情久益歸。道德有常理，富貴無定期。蒿萊霜至萎，松柏雪更滋。世人多附炎，炎歇人自去。君子善處約，約久情自固。炎歇勢不迴，情固人不去。路人或如親，親人卻如路。心跡貴相親，相親善惡分。世間頂有物，天下豈無人。既見薰蕕臭，當思玉石焚。如何得時態，長似洛陽春。昔日不鍊物，嘗為物所誤。今日不鍊人，又為人所怒。物誤亦可辯，人怒難往訴。我對人稱過，人亦為我恕。自從新法行，嘗苦罇無酒。每有賓朋至，盡日閑相守。必欲丐于人，交親自無有。必欲典衣買，焉能得長久。歸去來兮任我真，事雖成往意能新。何嘗不遇如斯世，其那難逢似此人。近暮特嗟時翳翳，向榮還喜木欣欣。可憐六百餘年外，復有閑人繼後塵。