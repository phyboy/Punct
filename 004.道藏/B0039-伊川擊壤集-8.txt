中秋天氣隨宜好，來訪南園會隱家張氏園名。貪飲不知歸去晚，水精宮裹宿煙霞。生平有癖好尋幽，一歲龍山四五遊。或往或還都不計，蓋無榮利可稽留。數朝從款看伊流，夜卜香山宿石樓。會有涼風開遠意，更和煙雨弄高秋。乘興龍山訪盡幽，恰如人在畫圖遊。恨無美酒酬佳景，正欲留時不得留。初秋微雨造輕寒，倚遍東岑閣上欄。不謂是時煙靄裹，松齋人作畫圖看。松齋，安之弟所居，在水西。做了三公更引年，人間福德合居先。結茅未盡忘君處，正在嵩高萬歲前。嚴親出守劍門西，色養歡深世表儀。唐相規模今歷歷，蜀民遨樂舊熙熙。海棠洲畔停橈處，金鴈橋邊立馬時。料得預憂天下計，不忘君者更為誰。當年志意欲橫秋，今日思之重可羞。事到強圖皆屑屑，道非真得盡悠悠。靜中照物精難隱，老後看書味轉優。談塵從容對賓客，薦章重疊誤公侯。已蒙賢傑開青眼，不顧妻孥怨白頭。谷口鄭真焉敢望，壽陵餘子若為謀。鼎間龍虎忘看守，棋上山河廢講求。一枕晴窗睡初覺，數聲幽烏語方休。林泉好處將詩買，風月佳時用酒酬。三百六旬如去箭，肯教襟抱落閑愁。行年六十一，筋骸未甚老。己為兩世人，便化豈為夭。況且粗康強，又復無憂撓。如何不喜歡，佳辰自不少。花前靜榻閑眠處，竹下明窗獨坐時。著甚語訃名宇泰，林間自有翠禽知。蛇頭蜴尾不相同，毒殺人多始是功。風月四時無限好，莫將閑事撓胸中。三川地正得中陽，氣入奇葩亦自王。善識好花人不遠，好花無恡十分芳。人事紛紛積有年，何煩顰蹙向花前。萬般計較頭須白，饒了胸中不坦然。無限有情風月間，好將醇酒發酡顏。奈何人自生疑阻，利害嫌輕更設關。雖貧無害日高眠，人不堪憂我自便。煅鍊物情時得意，新詩還有百來篇。天心復處是無心，心到無時無處尋。若謂無心便無事，水中何故卻生金。酒涵花影滿巵紅，瀉入天和胸臆中。最愛一般情味好，半醺時與太初同。許大秦皇定九州，九州纔定卻歸劉。他人莫謾誇精彩，徒自區區撰白頭。芳酒一樽雖甚滿，故人千里奈思何。柳拖池閣條偏細，花近簷楹香更多。太學先生善識花，得花精處卻因茶。萬紅香裹烹餘後，分送天津第一家。三月初三花正開，閑同親舊上春臺。尋常不醉此時醉，更醉猶能舉大盃。花前把酒花前醉，醉把花枝仍自歌。花見白頭人莫笑，白頭人見好花多。賞花全易識花難，善識花人獨倚欄。雨露功中觀造化，神仙品裹定容顏。尋常止可言時尚，奇絕方名出世間。賦分也須知不淺，筭來消得一生閑。三月春歸留不住，春歸春意難分付。凡言歸者必歸家，為問春家在何處。春歸必竟歸何處，無限春冤都未訴。欲託流鶯問所因，子規又叫不如去。春來愁去只因花，春去愁來翻殢酒。長恨愁多酒力微，為春成病花知否。物如善得終為美，事到巧圖安有公。不作風波於世上，自無冰炭到胸中。災殃秋葉霜前墜，富貴春華雨後紅。造化分明人莫會，枯榮消得幾何功。春在對花飲，春歸花亦殘。對花不飲酒，歡意遂闌珊。酒向花前飲，花宜醉後看。花前不飲酒，終負一年歡。樸散人道立，法始乎犧皇。歲月易遷革，書傳難考詳。二帝啟禪讓，三王正紀綱。五伯仗形勝，七國爭強良。兩漢驤龍鳳，三分走虎狼。西晉擅風流，羣凶來北荒。東晉事清芬，傳馨宋齊梁。逮陳不足筭，江表成悲傷。後魏乘晉弊，掃除幾小康。遷洛未甚久，旋聞東西將。北齊舉爝火，後周馳星光。隋能一統之，駕福于巨唐。五代如傳舍，天下徒擾攘。不有真主出，何由奠中央。一萬里區宇，四千年興亡。五百主肇位，七十國開疆。或混同六合，或控制一方。或創業先後，或垂祚短長。或奮于將墜，或奪于巳昌。或災興無妄，或福會不祥。或患生藩屏，或難起蕭牆。或病由脣齒，或疾亟膏育。談笑萌事端，酒食開戰場。情慾之一發，利害之相戕。劇力恣吞噬，無涯罹禍殃。山川纔表裹，丘壠又荒涼。荊棘除難盡，芝蘭種未芳。龍蛇走平地，玉石粹崑崗。善設稱周孔，能齊是老莊。奈何言己病，安得意都忘。眾人之所樂，所樂唯囂塵。吾友之所樂，所樂唯清芬。清芬無鼓吹，直與太古鄰。太古者靡他，和氣常絪紜。里閑舊情好，有才復有文。過從一日樂，十月生陽春。洛陽古神州，周公嘗縷陳。四時寒暑正，四方道里均。代不乏英俊，號為多縉紳。至于花與木，天下莫敢倫。而逢此之景，而當此之辰。而能開口笑，而世有幾人。清衷貫金石，劇談驚鬼神。天地為一指，富貴如浮雲。明時緩康濟，白晝閑經綸。莫如陪歡伯，又復對此君。商於六百里，黃金四萬斤。不能買玆樂，自餘惡足論。接籬倒戴時，蟾蜍生海垠。小車倒戴時，山訪歸天津。美物須絕代，異人須不世。造化生得成，諒亦非容易。曠世耳可聞，同時目能視。陳子同時人，奈何聞諸耳。久旱幾逾冬，川守祈未得。鴈行聯鑣來，佳雪遽盈尺。酒面生紅光，客心喜何極。半夜離天津，天津陡岑寂。舊雪未及消，新雪又擁戶。堦前凍銀牀，簷頭冰去聲鍾乳。清日無光輝，烈風正號怒。人口各有舌，言語不能吐。萬樹瓊花一夜開，都和天地色皚皚。素娥腰細舞將徹，白玉堂深曲又催。甕牖書生方挾策，沙場甲士正銜枚。幽人骨瘦欲清損，賴有時時酒一盃。喜醉豈無千日酒，惜春還有四時花。小車行處人歡喜，滿洛城中都似家。宦路尋知已得真，可堪輕負洛城春。江湖相望三千里，休使鄉朋想望頻。小園雖有四般梅，不似江南迎臘開。長恨東君少風韻，先時未肯放春來。一年一度見雙梅，能見雙梅幾度開。人壽百年今六十，休論閑事且銜盃。痛惜梅開易得殘，既殘憔悴不堪看。年年長被清香誤，爭似閑栽竹數竿。門前垂柳正依依，更被東風來往吹。忘了自家今已老，卻疑自是少年時。至靈之謂人，至貴之謂君。明則有日月，幽則有鬼神。既不能事人，又焉能事鬼。人鬼雖不同，其理何嘗異。生平與人交，未始有甘壞。己亦無負人，人亦無我害。目見之謂識，耳聞之謂知。奈何知與識，天下亦常稀。風林無靜柯，風池無靜波。林池既不靜，禽魚當如何。僕奴凌主人，夷狄犯中國。自古知不平，無由能絕得。林下居雖陋，花前飲卻頻。世間無事樂，都恐屬閑人。路上塵方室，壺中花正開。何須頭盡白，然後賦歸來。盡道之謂聖，如天之謂仁。如何仁與聖，天下莫敢倫。世路如何若大東，相逢不待語言通。觀君自比諸葛亮，顧我殊非黃石公。講道汙隆無巨細，語時興替有初終。出人才業尤須惜，慎勿輕為西晉風。人言別有洞中仙，洞裹神仙恐妄傳。若俟靈丹須九轉，必求朱頂更千年。長年國裹花千樹，安樂窩中樂滿懸。有樂有花仍有酒，卻疑身是洞中仙。好物足艱難，都來數日間。既為風攪撓，又被雨摧殘。富貴醉初醒，神仙夢乍還。遊人不知止，依舊倚朱欄。花行竹逕緊相挨，每日須行四五迴。因把花行侵竹種，且圖竹逕對花開。花香遠遠隨衣袂，竹影重重上酒盃。誰道山翁少溫潤，這般紅翠卻長偎。自有吾儒樂，人多不肯循。以禪為樂事，又起一重塵。大達誠無礙，人人自有家。假花猶入念，何者謂真花。一般顏色正蒼蒼，今古人曾望又作叫斷腸。日往月來無少異，陽舒陰慘不相妨。迅雷震後山川裂，甘露零時草木香。幽暗巖崖生鬼魅，清平郊野見鸞凰。千花爛為三春雨，萬木凋因一夜霜。此意分明難理會，直須賢者入消詳。真工造化豈容私，拙者為謀亦甚微。安樂窩深初起後，太和湯釅半醺時。長年國裹籃昇往，永熟鄉中杖策歸。身似升平無一事，數莖髭白任風吹。老年軀體索溫存，安樂窩中別有春。萬事去心閑偃仰，四支由我任舒伸。庭花盛處涼鋪簟，簷雪飛時軟布裀。誰道山翁拙於用，也能康濟自家身。有物輕醇號太和，半醺中最得春多。靈丹換骨還如否，白日升天得似磨。儘快意時仍起舞，到忘言處只謳歌。賓朋莫怪無拘檢，真樂攻心不奈何。相招相勸飲流霞，鬢亂秋霜髮亂華。所記莫非前甲子，凡經多是老官家。共誇今日重孫過，更說當時舊事呀。言語丁寧有情味，後生無笑太周遮。生來未始事田疇，無歲無時長有秋。隨分盃盤俱是樂，等閑池館便成遊。風花雪月千金子，水竹雲山萬戶侯。欲俟河清人壽幾，兩眉能著幾多愁。不向紅塵浪著鞭，唯求寡過尚無緣。虛更蘧緩知非日，謬歷宣尼讀易年。髮到白時難受彩，心歸通後更何言。至陽之氣方為玉，猶恐鑽磨未甚堅。不用丹楹刻桶為，重重自有翠陰垂。後人繼取天真意，種蔭增華非所宜。庵後庵前盡植花，花開番次四時好。主人事簡常燕休，不信歲華能撰老。