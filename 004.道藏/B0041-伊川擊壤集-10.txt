年老逢春春莫猜，老年方自少年迴。人情少悅酒不解，天氣卻寒花未開。堤外有風斜送柳，牆陰經雨半生苔。去年波水東流去，舊渌奈何新又來。年老逢春春正妍，春妍況在禁煙前。纔寒卻暖養花日，行去聲雨便晴消酒天。進退罇罍宜有主，栽培桃李豈無權。清談已是歡情極，更把狂詩當管絃。年老逢春雨乍晴，雨晴況復近清明。天低宮殿初長日，風暖園林未囀鶯。花似錦時高閣望，草如茵處小車行。東君見賜何多也，又復人間久太平。年老逢春莫厭春，住家況復在天津。既將水竹為生計，須與風花作主人。故宅廢功除瓦礫，新畦加意種蘭薰。未知去此閑田地，何地更能容此身。年老逢春始識春，春妍都恐屬閑身。能知青帝工夫大，肯逐後生撩亂頻。酒趁嫩醅嘗格韻，花承曉露看精神。大凡尤物難分付，造化從來不負人。年老逢春春意多，波光誰染柳誰搓。池亭正好愛不徹，草木向榮情奈何。便把罇罍通意思，須防風雨害清和。千紅萬翠中間裹，似我閑人更有麼。年老逢春春莫厭，春工慎勿致猜嫌。紅芳若得眼前過，白髮任從頭上添。雨後艷花零淚顆，風餘新月露眉尖。輕醇酒面斟來凸，舉盞長憂不易拈。年老逢春春莫慳，春慳不當世艱難。四時只有三春好，一歲都無十日閑。酒盞不煩人訴兔，花枝須念雨摧殘。卻愁千片飄零後，多少金能買此歡。年老逢春莫厭頻，更頻能見幾回春。須將酒盞強留客，卻恐花枝解笑人。世態不堪新間舊，物情難免假疑真。誰云梁鸞多言語，此箇深冤都未伸。年老逢春興未收，願春慈造少遲留。既稱好事愁花老，須與多情秉燭遊。酒裹功勞閑汗馬，詩中罪過靜風流。東君不奈人嘲戲，僝僽花枝惡未休。年老逢春莫惜狂，惜狂無那興難當。園林恰到惡明媚，風雨便多閑中傷。花等半開宜速賞，酒聞纔熟便先嘗。大都美物天長惜，非是吾儕曲主張。年老逢春春不任，不任緣被老來侵。一身老去惡足惜，滿眼春歸何處尋。紅日墜時風更急，落花流處水仍深。流鶯不悟芳菲歇，猶向枝頭送好音。年老逢春認破春，破春不用苦傷神。身心自有安存地，草木焉能媚惑人。此日榮為他日瘁，今年陳是去年新。世間憂喜常相逐，多少酒能平得君。君家梁上年時鷰，過社今年尚未回。請罰誤君凝竚久，萬花深處小車來。天啟夫君八斗才，野人中路必須回。神仙一句難忘處，花外小車猶未來。樓外花深礙小車，難忘有德見思多。欲憑桃李為之謝，桃李無言爭奈何。賞花高閣上，負約罪難回。若許將詩贖，何時不可陪。滿洛城中將相家，廣栽桃李作生涯。年年二月凭高處，不見人家只見花。行年六十有三歲，齒髮雖衰志未衰。恥把精神虛作弄，肯將才力妄施為。愁聞刮骨聲音切，悶見吹毛智數卑。珍重至人嘗有語，落便宜是得便宜。陳希夷先生嘗有是言。古人不見面，止可觀其心。其心固無他，而多顧義深。今人不見心，止可觀其面。其面顧無他，而多顧利淺。顧義則利人，顧利則害民。利人與害民，而卒反其身。其身幸而免，亦須殃子孫。天生萬物，各遂其一，唯人最靈，萬物能并。芝蘭芬芳，麒麟鳳凰，此類之人，鮮有不臧。狼毒野葛，梟鳩蛇竭，此類之人，鮮有不孽。藏唯思安，孽唯思殘。日夜無息，相代于前。天無私覆，地無私載。俱能含養，始知廣大。蛙蜢泥中走，鳳凰雲外飛。蕾買泥相去遠，自是難相知。二味相和就甕頭，一般收口效偏優。同斟秪卻因無事，獨酌何嘗為有愁。纔沃便從真宰辟，半醺仍約伏犧遊。人間盡愛醉時好，未到醉時誰肯休。歲寒松柏共經秋，叢到無端蔽翳稠。遍地冗枝都與去，倚天高榦一齊留。應龍吟後聲能效，儀鳳來時功可收。未說其他為用處，此般風格最難儔。天意無他只自然，自然之外更無天。不欺誰怕居暗室，絕利須求在一源。未喫力時猶有說，到收功處更何言。聖人能事人難繼，無價明珠正在淵。祖兄同甲中，二十七日長。無怨可低眉，有歡能抵掌。交情日更深，道義久相尚。但欠書丹人，黃金八百兩。擇之葬其親也，書誌用予名姓。把酒囑兒男，吾今六十三。處身雖未至，講道固無慙。世上榮都謝，林間樂尚貪。語其貪一也，且免世猜嫌。花枝照酒巵，把酒囑花枝。酒盡錢能買，花殘藥不醫。人無先酩酊，花莫便離披。慢慢對花飲，況春能幾時。天道有消長，地道有險夷，人道有興廢，物道有盛衰。興廢不同世，盛衰不同時，奈何人當之，許多喜與悲。林下一般奇，俗人那得知。乍圓明月夜，纔放好花枝。美酒未斟滿，佳賓莫放歸。世間優我輩，幸有這些兒。日日是春陰，春陰又復沈。養花雖有力，愛月豈無心。月滿方能看，花開始可吟。奈何花與月，殊不諒人深。花好難久觀，月好難久看。花能五七日，月止十二圓。圓時仍齟齬，開處足摧殘。風雨尋常事，人心何不安。把酒囑花枝，花枝亦要知。花無十日盛，人有百年期。據此銷魂處，寧思中酒時。若非詩斷割，難解一生迷。半記不記夢覺後，似愁無愁情倦時。擁裊側臥未忺起，簾外落花撩亂飛。君子小人正相反，上智下愚誠不移。野葛根非連靈芝，奈何生與天地齊。老而不歇是一惑，安而不樂是二惑，閑而不清是三惑，三者之惑自戕賊。一喜長年為壽域，二喜豐年為樂國，三喜清閑為福德，四喜安康為福力。立身須作真男子，臨事無為淺丈夫，料得人生皆素定，空多計較意何如。自古言花須說鶯，鶯花本合一時行。因何花謝鶯纔至，浪得鶯花相與名。輒欲問春春不應，私於蜂蝶有何情。流鶯不伏春辜負，啼了千聲又萬聲。有客常輕平地春，夫春不得不云云。能安陋巷無如我，既上高樓還憶君。滿眼雲林都是緑，萬花煙瓦半來新。凭欄須是心無事，誰是凭欄無事人。所失彌多所得微，中間贏得一歔欷。人榮人悴乃常理，花謝花開何足追。偶爾相逢卻相別，乍然同喜又同悲。只消照破都無事，何必區區更辯為。頭上花枝照酒巵，酒巵中有好花枝。身經兩世太平日，眼見四朝全盛時。況復筋骸粗康健，那堪時節正芳菲。酒涵花影紅光溜，爭忍花前不醉歸。閑居須是洛中居，天下閑居皆莫如。文物四方賢俊地，山川千古帝王都。絕奇花畔持芳醑，最軟草間移小車。只有堯夫負親舊，交親殊不負堯夫。八載相逢恨未平，如何別酒又還傾。雖慙坦率珠多類，卻識清和玉有聲。處世當為天下士，賞花須是洛陽城。也知今古真男子，造化工夫不易生。寫象丹青未易偕，丹青雖寫象情懷。覽君十首詩三遍，勝我再遊鄉一回。故國不知新想望，家山如見舊崔鬼。功名時事人休問，只有兩行清淚揩。日月星辰天之明，耳目口鼻人之靈。皇王帝伯音霸由之生，天意不遠人之情。飛走草木類既別，士農工商品自成。安得歲豐時長平，樂與萬物同其榮。春至已將詩探伺，春歸更用酒追尋。酒因春至春歸飲，詩為花開花謝吟。花謝花開詩屢作，春歸春至酒頻斟。情多不是彊年少，和氣衝心何可任。多情潘佑羨楊花，出入千家復萬家。少日壯心都失去，老年新事不知他。詩中罪過人多恕，酒裹功勞我自誇。猶有一般牢落處，交親太半在天涯。等候人間七十年，便如平子賦歸田。知時所得誠多矣，養志其誰曰不然。況有林泉情悅樂，卻無官守事拘牽。小車近日曾馳謁，正值夫君春晝眠。自古有才思奮飛，夫君何故獨知時。平生懷抱未少屈，盛世掛冠良得宜。入格柳按風細細，壓春花笑日遲遲。傳呼震地門前過，更不令人問是誰。車從賞春來北京，耿君先期已馳情。此時殞霜奈何重，今歲花開徒有聲。既辱佳章仍墜刺，寧無累句代通名。天之才美應自惜，料得不為時虛生。生身有五樂，居洛有五喜。人多輕習常，殊不以為事。吾才無所長，吾識無所紀。其心之泰然，奈何能了此。一樂生中國，二樂為男子，三樂為士人，四樂見太平，五樂聞道義。一喜多善人，二喜多好事，三喜多美物，四喜多佳景，五喜多大體。歡喜又歡喜，喜歡更喜歡。吉士為我友，好景為我觀。美酒為我飲，美食為我餐。此身生長老，盡在太平間。天道不難知，人情未易窺。雖聞言語處，更看作為時。隱几功夫大，揮戈事業卑。春秋賴乘興，出用小車兒。一室可容身，四時長有春。何嘗無美酒，未始絕佳賓。洞裹賞花者君實也宅中有洞，天邊泛月人君職也宅中有樓。相逢應有語，笑我太因循。冠蓋紛紛塞九衢，聲名相軋在前呼。獨君都不將為事，始信人間有丈夫。風背河聲近亦微，斜陽淡泊隔雲衣。一雙白鷺來煙外，將下沙頭又卻飛。洛陽宮殿鏁晴煙，唐漢以來書可傳。多少升沉都不見，空餘四面舊山川。去歲春歸留不住，今年春色來何處。洛陽處處是桃源，小車漸轉東街去。天下太平日，人生安樂時。更逢花爛漫，爭忍不開眉。滿川桃李弄芳妍，不忍重為風所殘。忍使一年春遂去，儘凭高處與盤桓。寒食風煙錦幈下，凭高把酒興何如。滿川桃李方妍媚，不忍重為風破除。無涯桃李待清明，經歲方能開得成。不念化工曾著力，狂風何故苦相凌。春半花開百萬般，東風近日惡摧殘。可憐桃李性溫厚，吹盡都無一句言。歲歲羣芳正爛開，錦幈山下賞春來。兩年不得陪仙躅，洞裹仙人出未回。牡丹一株開絕倫，二十四枝嬌娥顰。天下唯洛十分春，邵家獨得七八分。牡丹一株開絕奇，二十四枝嬌娥圍。滿洛城人都不知，邵家獨占春風時。三月洛城春半時，鞦韆未拆楊花飛。小車不出閑春泥，亂紅翻處流鶯啼。安樂窩中軄分脩，分脩之外更何求。滿天下士情能接，遍洛陽園身可遊。行己當行誠盡處，看人莫看力生頭。因思平地春言語，使我嘗登百尺樓。司馬君實有詩云：始知平地上，看不盡青春。安樂窩中事事無，唯存一卷伏犧書。倦時就枕不必睡，伙後携筇任所趨。准備點茶收露水，隄防合藥種魚蘇。苟非先聖開蒙吝，幾作人間淺丈夫。安樂窩中弄舊編，舊編將紀又重聯。燈前燭下三千日，水畔花間二十年。有主山河難占籍，無爭風月任收權。閑吟閑咏人休問，此箇工夫世不傳。安樂窩中萬戶侯，良辰美景忍虛休。已曾得手春深日，更欲放懷年老頭。曉露重時花滿檻，暖醅浮處酒盈甌。聖人喫緊些兒事，又省工夫又省憂。安樂窩中春夢回，略無塵事可裝懷。輕風一霎座中過，遠樂數聲天外來。日影轉時從杖屨，花陰交處傍罇罍。人間未若吾鄉好，又況吾鄉多美才。安樂窩中春不虧，山翁出入小車兒。水邊平轉緑楊岸，花外就移芳草堤。明快眼看三月景，康強身歷四朝時。鳳凰樓下天津畔，仰面迎風倒載歸。安樂窩中三月期，老來纔會惜芳菲。自知一賞有分付，誰讓萬金無孑遺。美酒飲教微醉後，好花看到半開時。這般意思難名狀，只恐人間都未知。安樂窩中春暮時，閉門慵坐客來稀。蕭蕭微雨竹間霽，嘒嘒翠禽花上飛。好景盡將詩記錄，歡情須用酒維持。自餘身外無窮事，皆可掉頭稱不知。安樂窩中甚不貧，中間有榻可容身。儒風一變至於道，和氣四時長若春。日月作明明主日，人言成信信由人。唯人與日不相遠，過此何嘗更語真。安樂窩中設不安，略行湯劑自能痊。居常無病不服藥，就使有災宜俟天。理到昧時須索講，情於盡處更何言。自餘虛費閑思慮，都可易之為晝眠。安樂窩中春欲歸，春歸忍賦送春詩。雖然春老難牽復，卻有夏初能就移。飲酒莫教成酩酊，賞花慎勿至離披。人能知得此般事，焉有閑愁到雨眉。安樂窩中三月期，老年才會惜芳菲。酒防酩酊須生病，花恐離披遂便飛。飲酒莫教成酩酊，賞花慎勿至離披。離披酩酊惡滋味，不作欣只作悲。生為男子偶昌辰，安樂窩中富貴身。大宇寫詩誇壯健，小盃飲酒惜輕醇。山川澄淨初經雨，草木暄妍正遇春。造化工夫精妙處，都宜分付與閑人。安樂窩中雖不拘，不拘終不失吾儒。輕醇酒用小盞飲，豪壯詩將大字書。花木暄妍春雨後，山川澄淨九秋餘。閑中意思長多少，無忝人間一丈夫。願君莫愛金花梨，願君須愛紅消梨。金花紅消兩般味，一般顏色如煙脂。紅消食之甘如飴，金花食之先顰眉。似此誤人事不少，未食之前宜辯之。疊巘如幈四面開，可堪虛使亂雲堆。已曾同賞花無限，須約共遊山幾迴。未老秋光詩擁筆，乍涼天氣酒盈盃。輕風早是得人喜，更向芰荷深處來。