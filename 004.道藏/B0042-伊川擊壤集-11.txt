上巳觀花花意穠，今年正與昔年同。當時同賞知何處，把酒猶能對遠風。近年好花人輕之，東君惡怒人不知。直與增價一百倍，滿洛城春都買歸。一株二十有四枝，枝枝皆有傾城姿。又恐冷地狂風吹，盛時都與籍入詩。予家有牡丹一株，名曰添色紅，開二十有四枝。遷喬固有之，出谷未多時。正嫩簧為舌，初新金作衣。替花言灼灼，代柳說依依。柳外晚猶囀，花前曉又啼。啼多因雨過，囀少為春歸。莫遣行人聽，行人路正迷。人不善賞花，只愛花之貌。人或善賞花，只愛花之妙。花貌在顏色，顏色人可效。花妙在精神，精神人莫造。人不善飲酒，唯喜飲之多。人或善飲酒，唯喜飲之和。飲多成酩酊，酩酊身遂痾。飲和成醺酣，醺酣顏遂酩。慮少夢自少，言稀過亦稀。簾垂知日永，柳靜覺風微。但見花開謝，不聞人是非。何須尋洞府，度歲也應遲。一春九十日，風雨古幾半。花好不成觀，心狂未能按。舉世自紛紛，誰為無事人。吾生獨何幸，臥看洛陽春。春水渌成波，成波無奈何。難將染他物，止可染輕羅。春雨細如絲，如絲霢霂時。如何一霶霈，萬物盡熙熙。可惜熙熙一片春，未多時節覓無因。眼前園苑知何限，只見鶯啼不見人。簪花猶且強年少，訴酒固非佯小心。花好酒嘉情更好，奈何明日病還深。春去休驚晚，夏來還喜初。殘芳雖有在，得似緑陰無。多情大尹辭春去，正是羣芳爛漫時。自古英豪重恩意，羣芳慎勿便離披。去歲嘗蒙遠寄詩，當時已歎友朋希。如今存者殆非半，不縱歡遊待幾時。竹間水際情懷好，月下風前意思多。洛社過從無事日，非吾數輩更誰何。胸中日月時舒慘，筆下風雲旋合離。老去無成尚如此，不知成後更何為。年老逢春春莫疑，箋云：物理窺開後，人情照破時。且無形不見，只有意能知。老年纔會惜芳菲。箋云：一歲正榮處，三春特盛時。是花堪愛惜，況見好花枝。自知一賞有分付。箋云：羣卉爭妍處，奇花獨異時。東君深意思，亦恐要人知。誰讓千金無孑遺。箋云：白日偏催處，黃金欲盡時。侈心都用了，始得一開眉。美酒飲教微醉後，箋云：瓮頭噴液處，盞面起花時。有客來相訪，通冬曰伏犧。好花放到半開時。箋云：風輕如笑處，露重似啼時。只向笑啼處，濃香惹滿衣。這般意思難名狀，箋云：陰陽初感處，天地未分時。言語既難到，丹青何處施。只恐人間都未知。箋云：酒到醺酣處，花當爛漫時。醺酣歸酩酊，斕漫入離披。道堂閑話儘多時，塵外盃觴不浪飛。初上小車人已靜，醉和風雨夜深歸。有時自問自家身，莫是犧皇已上人。日往月來都不記，只將花卉記冬春。一字詩中義未分，少微今已應星文。閑人早是無憑據，更與閑人開後門。窩名安樂直堪咍，臂痛頭風接續來。恰見安之便安樂，始知安是道梯階。客問人間事若何，堯夫對曰不知他。居林之下行林下，無事無求得最多。經綸事業須才者，燮理工夫有巨臣。安樂窩中閑偃仰，焉知不是打乖人。得自苦時終入苦，來從哀處卒歸哀。既非哀樂中間得，此樂直從天外來。和詩韓國老，見比以宣尼。引彼返魯事，指予來西畿又作遷洛時。日星功共大，麋鹿分同微。華衰承褒借，將何答所知。仲尼天縱自誠明，造化工夫發得成。見比當初歸魯事，堯夫才業若為情。嘗走狂詩到座前，座前仍是洞中仙。無涯風月供才思，清潤何人敢比肩。曹王八斗才，今日為余催。錦繡佳章裹，芝蘭秀句開。煩痾熸軀體，溽暑爍樓臺。宜把君詩諷，清風當自來。詩成半醉正陶陶，更用如椽大筆抄。儘得意時仍放手，到凝情處略濡毫。魯陽卻日功猶淺，宗慤乘風志未高。寫出太平難狀意，任他天下頌功勞。為人能了自家身，千萬人中有一人。雖用知如未知說，在乎行與不行分。該通始謂才中秀，傑出方名席上珍。善惡一何相去遠，也由資性也由勤。先苦頭風已病軀，新添臂痛又何如。無妨把盞只妨拜，雖廢梳頭未廢書。不向醫方求效驗，唯將談笑且消除。大凡物老須生病，人老何由不病乎。世上偷閑始得閑，我生長在不忙間。光陰有限同歸老，風月無涯可慰顏。坐外遶身唯水竹，登臨滿目但雲山。醉眠只就花陰下，轉破花陰夢始還。丹山誰道鳳為巢，筆下吾能見九苞。逸句得時如虎變，大篇成處若神交。千端蜀錦新番樣，萬樹春華暖弄梢。天馬無蹤周八極，但臨風月蹬相敲。安有太平人不平，人心平處固無爭。棋中機械不願看，琴裹語言時喜聽。少日掛心唯帝典，老年留意只犧經。自知別得收功處，松桂隆冬始見青。松桂隆冬始見青，蒿萊盛夏亦能榮。光陰去後繩難擊，利害在前人必爭。萬事莫於疑處動，一身常向吉中行。人心相去無多遠，安有太平人不平。近日衰軀有病侵，如何醫藥不求尋。軒前密葉自成幄，砌下黃花空散金。閑看蜜蜂收蜜意，靜觀巢鷰累巢心。非關天下知音少，自是堯夫不善琴。自是堯夫不善琴，非關天下少知音。老年難做少年事，年少不知年老心。將養精神便靜坐，調停意思喜清吟。如何醫藥不尋訪，近日衰軀有病侵。近日頭風不奈何，未妨談笑與高歌。人才相去不甚遠，事體所爭能許多。閉目面前都是暗，開懷天外更無他。若由智數經營得，大有英雄善揣摩。說者從來太過乎，道須能卷又能舒。人間好事不常有，天下奇才何處無。年近縱心唯策杖，詩逢得意便操觚。快心亦恐詩拘束，更把狂詩大字書。老去無成不入時，中年養病只吟詩。因乘意思要舒放，肯把語言生事治。世上閑愁都一致，人間何務更能為。携筇晚步天津畔，為報沙鷗慎勿飛。行年六十有三歲，二十五年居洛陽。林靜城中得山景，池平坐上見江鄉。賞花長被盃盤苦，愛月屢為風露傷。看了太平無限好，此身老去又何妨。人行一善已為優，何配夫君百行修。曩日慈闈貪眷戀，多年宦路不追求。官纔少列孤清德，軄異上庠尊白頭。洛社逾時阻相見，許多歡意卻還休。曉物情人為曉事，知時態者號知人。知人失後卻成害，曉事過時還不淳。生不爭名與爭利，夫君何故鮮歡意。以道自重固有之，非理相干是無謂。白日升天恐虛傳，金貂換酒何曾醉。誰云憂撓大于山，亦是人間常式事。病作因循一月前，豈期為苦稍淹延。朝昏飲食是難進，軀體虛贏不可言。既勸嘉賓持酒盞，更將大筆寫詩篇。始知心者氣之帥，心快沉痾自釋然。半醉上車兒，車兒穩碾歸。輕風迎面處，翠柳拂頭時。意若兼三事，情如擁九麾。這般閑富貴，料得沒人知。半醉小車行，世間無此榮。涼風迎面細，垂柳拂頭輕。意若兼三事，情如擁萬兵。這般閑富貴，料得沒人爭。凌晨覽照見皤然，自喜繙然一叟仙。慷慨敢開天下口，分明高道世間言。雖然天下本無事，不奈世間長有賢。自問此身何所用，此身唯稱老林泉。人壽百年間，其間多少難。予今六十三，何止于一半。骨瘦固非清，髮白豈謂筭。便化不為夭，況且粗康健。身老太平間，身閑心更閑。非貴亦非賤，不飢兼不寒。有賓須置酒，無日不開顏。第一條平路，何人伴往還。長隨書與棋，貧亦久藏之。碧玉琢為軫，黃金拍作徽。典多因待客，彈少為求知。近日僮奴惡，須防煮鶴時。始則求人信，有知有不知。既而求自信，人或多知之。今我不求信，何人更起疑。無可無不可，安往不熙熙。蛇毒遠于生，蝎毒近于死。蛇蝎雖不同，其毒固無異。蛇以首中人，蝎以尾用事。奈何天地間，畏首又畏尾。心不過一寸，兩手何拘拘。身不過數尺，兩足何區區。何人不飲酒，何人不讀書。奈何天地間，自在獨堯夫。心安身自安，身安室自寬。心與身俱安，何事能相干。誰謂一身小，其安若泰山。誰謂一室小，寬如天地間。何故謂之詩，詩者言其志。既用言成章，遂道心中事。不止鍊其辭，抑亦鍊其意。鍊辭得奇句，鍊意得餘味。人之為善事，善事義當為。金石猶能動，鬼神其可欺。事須安義命，言必道肝脾。莫問身之外，人知與不知。事到患來頻，何由得任真。就新須果敢，從善莫因循。盜亦自有道，人而或不仁。義緣無定體，安處是行身。日為萬象精，人為萬物靈。萬象與萬物，由天然後生。言由人而信，月由日而明。由人與由日，何嘗不太平。人生固有命，物生固有定。豈謂人最靈，不如物正性。或聞陰有鬼，善能致人死。致死設有由，死外何所求。又況人之命，擊天不擊他。陰鬼設有靈，獨且奈天何。和氣四時均，何時不是春。都將無事樂，變作有形身。靜把詩評物，閑將理告人心雖然無鼓吹，此樂世難倫。欲作一男子，須了四般事。財能使人貪，色能使人嗜，名能使人矜，勢能使人倚。四患既都去，豈在塵埃裹。盛夏久不雨，滿天下愁苦。安得一片雲，救取人間否。久旱偶成雨，方喜慰愁苦。雖能歛塵土，不能救禾黍。小人固無知，唯以利為視。君子固不欺，見得還思義。思義不顧死，見利或忘生。二者之所起，平之與不平。金帛一種物，所用固不常。聘則謂之弊，燼則謂之將，貿則謂之貨，積則謂之藏，賂則謂之賄，竊則謂之賊。盜伯窺財物，其心不慮他。取時唯恐少，敗後只嫌多。盜伯窺財物，其心只慮添。安得取時貪，卻似敗時嫌。待物莫如誠，誠真天下行。物情無遠近，天道自分明。義理須宜顧，才能不用矜。世間閑緣飾，到了是虛名。天下目為目，謂之明四目。天下耳為耳，謂之達四聰。前歲與黈纊，所貴無近情。無為無不為，知此非虛生。蟲蠹書害少，人蠹書害多。蟲蠹曝已去，人蠹當如何。這般事業人難繼，此箇工夫世莫傳。窺牖知天乃常事，不窺牖見是知天。正要雨時須不雨，已成災處更成災。如何百穀欲焦爛，遍地止存蒿與萊。人間萬事若磨持，叢入枯榮利害機。秪有一般無對處，都如天地未分時。清風正藹如，小閣枕通衢。不欲久獨擅，能來同享無。心足而家貧，體疏而情親。開襟知骨瘦，發語見天真。詩成大字書，意快有誰如。巨浪銀山立，風檣百尺餘。酒喜小盃飲，詩伙大字書。不知人世上，此樂更誰如。俗阜知君德，時和見帝功。瓦吾生長老，俱在太平中。