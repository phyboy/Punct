夢裹常言夢，誰知覺後思。不知今亦夢，更說夢中時。日中為噬嗑，交易是尋常。彼各不相識，何復更思量。月到梧桐上，風來楊柳邊。院深人復靜，此景共誰言。林罅天尤碧，風餘月更明。人間無事日，得向此中行。人間事有難區處，人間事有難安堵。有一丈夫不知名，靜中只見閑揮塵。林下閑言語，何須更問為。自知無紀律，安得謂之詩。曏日所云是，如今卻是非。安知今日是，不起後來疑。曏日所云我，如今卻是伊。不知今汨我，又是後來誰。月到天心處，風來水面時。一般清意味，料得少人知。不逢聖人時，不見聖人面。聖人言可聞，聖人心可見。君子存大體，小人無常心。於人不求備，受恩唯恐深。安分身無辱，知幾心自閑。雖居人世上，卻是出人間。四海三江與五湖，只通舟楫不通車。往來無限平安者，豈是都由香一爐。一般情意惡難羈，長怕登高望遠時。今日凭欄異常日，幾迴將下又遲遲。憶昔初書大字時，學人飲酒與吟詩。苟非益友推金石，四十五年成一非。可必人間唯善事，不由天地只由衷。莫嫌效遠因而止，更勉其來更有功。恍惚陰陽初變化，氤氳天地乍迴旋。中間些子好光景，安得工夫入語言。人說崑崙多美玉，世傳滄海有明珠。世傳人說恐無據，今我家藏乃不虛。好勇能過我，當仁豈讓師。勇須仁以濟，仁必勇為資。親莫如父子，遠莫如蠻夷。蠻夷和亦至，父子失須離。仁莫如父子，義莫如君臣。二者尚有失，自餘惡足論。君臣守以義，父子守以仁。義失為敵國，仁失為路人。里□閑過從，太平之盛事。吾鄉多吉人，況與他鄉異。太平之盛事，天下之美才。人間無事日，都向洛中來。欲見心無已，久違情奈何。雲煙雖咫尺，不得屢相過。忠信于人最有情，平居非是鬼神輕。何須只在江湖上，患難切身然後行。老年前事怕追思，更見曾悲先德詩。卻有斷章聊自慰，如今冢嗣弱於誰。樂國久容人避乖，非窩何以狀清懷。則予豈敢窺高躅，天險能升不用階。白羊玉屑誠佳物，臂痛頭風正苦時。酒放半醺詩思動，窩中何用更呼醫。錦幈山下好安棲，花月風煙未改移。聞說近來長袖過，林前立馬儘多時。古事參今事，今人乃古人。只應情未浹，情浹自相親。梅因何而酸，鹽因何而鹹，茶因何而苦，薺因何而甘。天聽寂無音，蒼蒼何處尋，非高亦非遠，都只在人心。五福雖難備，三殤卻不逢。太平無事日，得作白頭翁。人能言語自能窺，天意無言人莫欺。莫道無言便無事，殆非流俗所能知。西南有山高崔嵬，亂峰圍透如蓬萊。中間有地可容止，泉甘木茂無塵埃。諸君之意一何厚，協謀判給如風雷。天津八月水波定，便可乘查觀一迴。安之殊不棄堯夫，亦恐傍人有厚誣。開叔當初言得罪，希淳在後說無辜。誚然情意都如舊，剗地盃盤又見呼。始信歲寒心未替，安之殊不棄堯夫。自從三度絕韋編，不讀書來十二年。大□子中消白日，小車兒上看青天。閑為水竹雲山主，靜得風花雪月權。俯仰之間俱是樂，任他人道似神仙。晚步上陽堤，手携筇竹枝。靜隨芳草去，閑逐野雲歸。月出松梢處，風來蘋末時。林間此光景，能有幾人知。物為萬民生，人為萬物靈。人非物不活，物待人而興。男女天所生，夫妻人所成。天人相與外，率是皆虛名。竹影戰棋罷，閑思安樂窩。曠時稱不見，聯轡幸相過。寵莫兼金比，裒逾華衮多。從來有詩癖，使我遂成魔。八月小春天，如人強少年。偷生誠有謂，卻老固無緣。既有神仙術，能迴草木妍。安知太平日，平得似堯天。終歲都無事，四時長有花。小車乘興去，所到便如家。中秋光景好，況復月團團。大抵眾所愛，奈何兼獨難。天晴仍客好，酒美更身安。四者若闕一，不能成此歡。草軟沙平風細溜，雲輕日淡柳低捼。狂言不記道何事，劇飲未嘗如此盃。景好只知閑信步，朋歡那覺太開懷。必期快作賞心事，卻恐賞心難便來。草色連雲色，山光接水光。危樓一百尺，旅鴈兩三行。春看洛城花，秋翫天津月；夏披嵩岑風，冬賞龍山雪。未見希夷真，未見希夷蹟；止聞希夷名，希夷心未識。及見希夷蹟，又見希夷真。始知今與古，天下長有人。希夷真可觀，希夷墨可傳。希夷心一片，不可得而言。占得幽棲一片山，都離塵土利名間。四時分定所遊處，不為移文便往還。客說何州事，經營杳未涯。訝予獨無語，貪嗅杏香花。芝蓋久稀疏，暮雲空坱北。千年舊都城，一片閑宮闕。禁籞尚連延，觚稜猶嶻嶭。橋勢橫雌霓，堤形偃初月。纏澗岸已深，漢唐時既歇。危亭獨坐人，浪把興亡閱。日往月來，終則有始。半行天上，半下地底。照臨之間，不憂則喜。予何人哉，歡喜不已。松桂操行，鶯花文才。江山氣度，風月情懷。借爾面貌，假爾形骸。弄九餘暇，閑往閑來。九謂太極。侈不可極，奢不可窮。極則有禍，窮則有凶。天下居常，害多于利，亂多于治，憂多于喜。奈何人生，不能免此。奈何予生，皆為外事。人有正性，事事皆齊。人無正性，事事皆隳。失于用恩，以非為是。失于用威，以是為非。恩威既失，畏愛何知。不知畏愛，何用恩威。喜怒不節，鮮不至斯。婦人男子，宜用戒之。秋閣一凭欄，人心何悄然。乾坤今歲月，唐漢舊山川。淡泊霜前日，蕭疏雨後天。丹青空妙手，此意有誰傳。浮生曉露邊，且喜又添年。動悔須有悔，求全未必全。處人心上事，道物性中言。寰宇雖然廣，其誰曰不然。以少為多，以無為有。力外周旋，不能長久。長莫長于天，大莫大于地。天地尚有極，自餘安足計。世態非一朝，人情止于是。以至立殊功，無非借巨勢。適會在其間，慎勿強生事。雖嚴似雪霜，無改如松桂。方惜久離闊，卻喜由道義。相別二十年，猶能記憔悴。一片兩片雪紛紛，三盃五盃酒醺醺。此時情狀不可論，直疑天地纔絪縊。欽之謂我曰：詩欲多吟，不如少吟；詩欲少吟不如不吟。我謂欽之曰：亦不多吟，亦不少吟，亦不不吟，亦不必吟。芝蘭在室，不能無臭，金石振地，不能無聲。惡則哀之，哀而不傷；善則樂之，樂而不淫。因隨芳草行來遠，為愛清波歸去遲。獨步獨吟仍獨坐，初涼天氣未寒時。仲尼生魯在吾先，去聖千餘五百年。今日誰能知此道，當時人自比于天。皇王帝伯中原主，父子君臣萬世權。河不出圖吾已矣，修經意思豈徒然。覽公詩十首，起我意何多。似藥驅疑疾，如茶滌睡魔。月當松皎潔，山隔水嵯峨。明日如無事，天津可再過。傳者堪名席上珍，都緣當日得師真。是知佚我無如老，惟喜放懷長似春。得志當為天下事，退居聊作水雲身。胸中一點分明處，不負高天不負人。陸海臥龍收爪甲，遼天老鶴戢毛衣。難攀騏驥日千里，易足鷦鷯巢一枝。最好朋儕同放適，儘高臺榭與登躋。雲山勝處追尋遍，似我清閑更有誰。四方多善人，予善未毫分。有意空求志，無功漫愛君。閑行觀止水，靜坐看歸雲。老向太平裹，朝廷正右文。