重謝諸公為買園，買園城裹占林泉。七千來步平流水，二十餘家爭出錢。嘉祐卜居終是僦，熙寧受券遂能專。鳳凰樓下新閑客，道德坊中舊散仙。洛浦清風朝滿袖，嵩岑皓月夜盈軒。接籬倒戴芰荷畔，談塵輕搖楊柳邊。陌徹銅駝花爛熳，堤連金谷草芋綿。青春未老尚可出，紅日已高猶自眠。洞號長生宜有主，窩名安樂豈無權。敢於世上明開眼，會向人間別看天。盡送光陰歸酒盞，都移造化入詩篇。也知此片好田地，消得堯夫筆似椽。東風一夜坼梅枝，舞蝶遊蜂都不知。插了滿頭仍漬酒，任他人道拙於時。折來嗅了依前嗅，重惜清香難久留。多謝主人情意切，未殘仍許客重遊。清香冷艷偏多處，猛雨狂風未有前。賞意正濃紅日墜，如何既去遂經年。紅日墜時情更切，玉山頹處興還深。攀條時揀繁枝折，不插滿頭孤此心。梅臺賞罷意何如，歸插梅花登小車。陌上行人應見笑，風情不薄是堯夫。酒中漬後香尤烈，笛裹吹來韻更清。此韻此香來處好，此時消得一凝情。春早梅花正爛開，生平不飲亦銜盃。城南盡日高臺上，恰似江南去一迴。梅花四種或黃紅，顏色不同香頗同。更遠也須重一到，看看隨水又隨風。五嶺雖多何足觀，三川縱少須重去。臺邊況有數千株，仍在名園最深處。人間好物尤宜惜，天下奇才非易得。他日相逢他處時，始知此會重難覓。誰道閑人無事權，事權唯只是詩篇。四時雪月風花景，都與收來入近編。初春洛城梅開時，賞梅更吟梅花詩。梅花雖開難遠寄，唯寄梅詩伸所思。春風吹雪亂飄颻，林下如何更寂寥。霜憲威稜正難犯，小人當貺是難消。江夏尚能悲墜履，少原唯解泣遺簪。一刀所失安足繫，不那久經人用心。八品山蔬盡藥萌，何山採得各標名。山翁驚受霜臺貺，即命山妻親自烹。霜臺何處得奇葩，分送天津小隱家。初訝山妻忽驚走，尋常只慣插葵花。自得花枝向遠鄰，只憂輕負一番春。無何寵貺酒雙榼，少室山人遂不貧。洛陽最得中和氣，一草一木皆入看。飲水也須無限樂，兄能時復舉盃盤。洛陽花木誇天下，吾輩遊勝庶士遊。重念東君分付意，忍於佳處不遲留。洛陽交友皆奇傑，遞賞名園只似家。卻笑孟郊窮不慣，一日看盡長安花。南園一色栽桃李，春到且圖花早開。多謝主人情意厚，天津客不等閑來。大凡人意易為驕，雙梳何如水一瓢。亦恐孟光心漸侈，自玆微厭紫芝苗。林下居常睡起遲，那堪車馬近來稀。春深晝永簾垂地，庭院無風花自飛。十五年前初見君，見君情意便如親。雖然林下無他事，不那心間思故人。萬物比之論至底，丹誠到了總輸真。過從洛社勝諸處，何日能來共卜鄰。安莫安于王政平，樂莫樂于年穀登。王政不平年不登，窩中何由得康寧。城裹住煙霞，天津小隱家。經書為事業，水竹是生涯。恨為雲遮月，愁因風損花。恨愁花月外，何暇更知他。吳起初辭魏，張儀乍入秦。西河蒙惠久，南楚受欺頻。君子學道則務本，小人見利則忘生。務本則非理不動，見利則非賄不行。人之所學，本學人事。人事不修，無學何異。何者為君子，君子固可修。是知君子途，使人從之遊。與義不與利，記恩不記讎。揚善不惕惡，主喜不主憂。仲尼再思，曾子三省。予何人哉，敢忘修整。物情誰道爾無知，秋去春來不失期。今歲新雛又成就，去時寧不重依依。鄒田二忌不相能，買卜之言惡足明。利害傷真至于此，姓田人去恨難平。孫臏伏兵稱有法，龐涓鑽火一何愚。兵家詭詐盡如此，利害今人自不殊。為女不嫁，為士不官，齊人一言，田子辭焉。時去三王，事歸五霸。七雄既爭，四子仍詫。孟常居先，信陵居亞，平原居中，春申居下。賜酒于君，飲不知味。執法在前，恐懼無既。當此之時，一斗而醉。宗族滿堂，既孝且悌。尊卑以親，少長以齒。當此之時，二斗而醉。賓之初筵，蹌蹌濟濟，獻酬百拜，升降有禮。當此之時，三斗而醉。里□過從，如兄如弟，時和歲豐，情懷歡喜。當此之時，五斗而醉。朋友往還，講道求義，樂事賞心，登山臨水。當此之時，八斗而醉。男女雜坐，盃觴不記。燈燭明滅，衣冠傾圮。當此之時，一石而醉。東海有大魚，罔罟無能近。碭然一失水，螻蟻得而困。土木偶人，慎無相笑。天將大雨，止可相弔。田單功蓋國，貂勃語迴君。謗者古來有，猶能殺九人。三皇之世正熙熙，烏鵲之巢俯可窺。當日一般情味切，初春天氣早晨時。五帝之時似日中，聲明文物正融融。古今世盛無如此，過此其來便不同。三王之世正如秋，權重權輕事有由。深谷為陵岸為谷，陵遷谷變不知休。五伯之時正似冬，雖然三代莫同風。當初管晏權輕重，父子君臣尚且宗。七國縱橫事可明，蘇張得路信非平。當初天下如何爾，市井之人為正卿。管晏治時猶有體，蘇張用處更無名。三皇五帝從何出，掃地中原俟太平。犧軒堯舜雖難復，湯武桓文尚可循。事既不同時又異，也由天道也由人。兔犬俱斃，蚌鷸相持。田漁老父，坐而利之。騏驥壯時，千里莫追。及其衰也，駑馬先之。時與事會，談笑指揮。時移事去，雖死奚為。治不變俗，教不易民。甘龍之說，亦或可循。常人習俗，學者溺聞。商鞅之說，異乎所云。言不失仁，行不失義，自天祐之，吉無不利。言與仁背，行與義乖，天且不祐，人能行哉。有商君者，賊義殘仁，為法自弊，車分其身。始知行義脩仁者，便是延年益壽人。財利為先，筆舌用事，饑饉相仍，盜賊蜂起。孝悌為先，日月長久，時和歲豐，延年益壽。老者得其養，幼者得其仰，勞者得其餉，死者得其葬。商鞅得君持法處，趙良終日正言時。當其命令炎如火，車裂如何都不知。能懷天下心，肯了人間事。豈止求于今，求古亦未易。并吞天下九千日，一統寰中十五年。坑血未乾高祖至，驪山丘壠已蕭然。作偽少陰德，飾非多隱情。人心雖曖昧，天道自分明。手足既皆露，語言安足憑。用九，見羣龍首，能出庶物。用六，利永貞因，乾以為利。四象以九成，遂為三十六。四象以六成，遂成二十四。如何九與六，能盡人間事。天地如蓋軫，覆載何高極；日月如磨蟻，往來無休息。上下之歲年，其數難窺測。且以一元言，其理尚可識。一十有二萬，九千餘六百，中間三千年，迄今之陳迹，治亂與廢興，著見于方策。吾能一貫之，皆如身所歷。龍者陽類，與時相須，首出庶物，同遊六虛，能潛能見，能吸能呼，能大能小，能有能無。何處是仙鄉，仙鄉不離房。眼前無冗長，心下有清涼。靜處乾坤大，閑中日月長。若能安得分，都勝別思量。毛如霜雪眼如朱，耳角方齊三尺餘。狀異口將耕曠土，性馴宜用駕安車。水邊牧處龍能擾，月下牽時兔可驅。從此洛陽圖幀上，丹青人更著工夫。六老皤然鬢似霜，縱心年至又非狂。園池共選何妨勝，樽俎相歡未始忙。杖屨爛遊千載運，衣巾濃惹萬花香。過從見率添成七，況復秋來亦漸涼。六老相陪卿與郎，閑曹饒卻不清狂。過從無事易成樂，軄局向人難道忙。煙柳嫩垂低更緑，露桃紅裛暖仍香。乘春醉臥花陰下，恰到花陰別是涼。六翁誰讓少年場，老不羞人任意狂。同向靜中觀物動，共於閑處看人忙。天心月滿蟾賒動，水面風微菡蓞香。肯信人間有憂事，新醅正熟景初涼。六人相聚會時康，著甚來由不放狂。遍地園林同已有，滿天風月助詩忙。文章高摘漢唐艷，騷雅濃薰李杜香。水際竹邊閑適處，更無塵事只清涼。六客同遊一醉鄉，又非流俗所言狂。追遊共喜清平久，唱和爭尋警策忙。薦酒月陂林果熟，發茶金谷井泉香。千年松下麾談塵，襟袖無風亦自涼。見率野人成七老，野人唯解野疏狂。編排每日清吟苦，趁辦遞年閑適忙。夏末喜嘗新酒味，春初愛嗅早梅香。問君何故須如此，不奈心頭一點涼。林下狂歌不帖腔，帖腔安得謂之狂。小車行處鶯花鬧，大筆落時神鬼忙。門掩柴判闤闠遠，牆開瓮牖薜蘿香。一般天下難尋物，洛浦清風拂面涼。文房三物品皆精，報謝愁無秀句成。欲狀升平在歌頌，奈何才不逮升平。寵辱見多惡足驚，出塵還喜自誠明。閑中氣象乾坤大，靜處光陰宇宙清。素業經綸無少愧，全功天地不虛生。野人何幸逢昌運，一百餘年天下平。安樂窩前小江曲，新蒲細柳年年緑。眼前隨分好光陰，誰道人生多不足。瓮破已甘棄，言收用有方。用時須藉口，照處便安牀。不假軒窗力，能迴日月光。清平臥其下，自可比羲皇。人生長有兩般愁，愁死愁生未易休。或向利中窮力取，或于名上盡心求。多思唯恐晚得手，未老已聞先白頭。我有何功居彼上，其間攘臂獨無憂。天下更無雙，無知無所長。年顏李文爽，風度賀知章。靜坐多茶飲，閑行或道裝。傍人休用笑，安樂是吾鄉。一年一度中秋夜，十度中秋九度陰。求滿直須當夜半，要明仍候到天心。無雲照處情非淺，不睡觀時意更深。徒愛古人詩句好，何堪千里共如今。春暖秋涼兼景好，年豐身健更時和。如茵草上輕輕輾，似錦花間慢慢花。夢裹到鄉關，鄉關二十年。依稀新國土，隱約舊山川。身已煙霞外，人家道路邊。覺來猶在目，一餉但蕭然。晚步洛河灘，河灘石萬般。青黃有長短，大小或方圓。考彼多無數，求其用實難。琅玕在何處，止可使人歎。一雨洗觚稜，三川氣象清。林風傳顥氣，木葉送商聲。忽忽蓮生的，看看菊吐英。太平時裹老，何以報虛生。徑小新經雨，庭幽遍有苔。風前閑意思，堦下靜徘徊。不分筋骸老，難甘歲月催。時時藉芳草，賴有酒同盃。王金秋已至，爍石景方闌。直養能希孟，閑居肯讓潘。竹間風葉葉，松罅月團團。洛社多賢友，人人可共歡。池畔拖垂柳，欄邊笑晚花。敗荷傾弊蓋，老檜露枯槎。歲暮驚時態，年高惜物華。東陵風未替，解憶故園瓜。日腳雲微淡，林梢葉漸黃。可堪須變色，徹了為侵霜。酒到難成醉，風來易得涼。老年何所欲，唯願且平康。堯夫何所有，一色得天和。夏住長生洞，冬居安樂窩。鶯花供放適，風月助吟哦。竊料人間樂，無如我最多。長憶乍能言，朝遊父母前。方行初下膝，既老遂華顛。在昔四五歲，于今六十年。卻有兒女戲，又喜又潸然。何者名為善處身，非為能武又能文。可行可止存諸己，或是或非擊在人。遍數古來賢所得，歷觀天下事須真。吉凶悔吝生乎動，剛毅木訥近於仁。易地皆然休計較，不言而信省開陳。雖居蠻貊亦行矣，無患鄉閭情未親。天告自丁寧，人多不肯聽。四時皆有景，萬物豈無情。禍福眼前事，是非身後名。誰能事閑氣，浪與世人爭。天意自分明，人多不肯行。鶯花春乍暖，風月雨初晴。靜坐澄思慮，閑吟樂性情。誰能事閑氣，浪與世人爭。意未萌于心，言未出諸口。神莫得而窺，人莫得而咎。君子貴慎獨，上不愧屋漏。人神亦吾心，口自處其後。郊鄏城中，鳳凰樓下；風月庭除，鶯花臺榭。時和歲豐，閑行靜坐；朋好身安，清吟雅話。皤然一老翁，凡百事皆慵。舊物不盡記、故人難得逢。幽花渾在霧，殘夢半隨風。只且願天下，時和與歲豐。此物鐵為之，何嘗肯妄持。長隨大□子，永伴小車兒。擊碎珊瑚處，敲殘牙齒時。誰能學此輩，纔始入鞭笞。道家儀用此衣巾，只拜星辰不拜人。何故堯夫須用拜，安知人不是星辰。道家儀用此巾衣，師外曾聞更拜誰。何故堯夫須用拜，安知人不是吾師。安車塵尾道衣裝，里□過從乃是常。聞說洞天多似此，吾鄉殊不異仙鄉。如知道只在人心，造化工夫自可尋。若說衣巾便為道，堯夫何者敢披襟。目時然後視，耳時然後聽，口時然後言，身時然後行。前不見厚祿，後不見重兵，惟其義所在，安知利與名。壯歲苦奔馳，隨分受官職。所得唯錙銖，所喪無紀極。今日度一朝，明日過一夕。不免如路人，區區被勞役。會有四不赴，時有四不出。無貴亦無賤，無固亦無必。公會、生會、廣會、醵會，大寒、大暑、大風、大雨。里□閑過從，身安心自逸。如此三十年，幸逢太平日。