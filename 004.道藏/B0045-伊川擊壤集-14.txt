美食無使饜，饜則不能受。善人無使倦，倦則不能久。官小拜人喜，官高拜人耻。官職自外來，中心何若此。才高命寡，耻居人下。若不固窮，非知道者。賢德之人，所居之處，如芝如蘭，使人愛慕。凶惡之人，所居之處，如虎如狼，使人怕怖。妻強夫殃，奴強主殃，臣強君殃。尾大于身，冰堅于霜，辯之不早，國破家亡。銅雀或常聞，未嘗聞金雀。始愧林下人，識物不甚博。金雀出何所，必出自靈岳。剪斷白雲根，分破蒼岑角。既為之巨硯，遂登于綸閣。水貯見溫潤，墨發知瀺濯。窗下喜鑑開，案前驚月落。見贈何慇懃，欲報須和璞。胡為不且留，洪化用斟酌。胡為不且留，賢人用選擢。胡為不且留，姦人用誅削。胡為不宜留，生靈用安泊。則予何人哉，拜貺徒驚矍。須是筆如椽，方能無厚怍。硯名金雀世難倫，用報慙無天下珍。國士有詩偏雅處，晴窗氣暖墨花春。范邵居洛陽，希夷居華山。陳邵為逸人，忠獻為顯官。邵在范之後，陳在范之前。三人貌相類，兩人名相連。時有代謝，物有枯榮。人有衰盛，事有廢興。美酒豈無留客飲，好花猶解向人開。多情不忍阻花意，未醉何須辭滿盃。意不若義，義不若利。利之使人，能忘生死。利不若義，義不若意。意之使人，能動天地。慇懃見贈用長篇，里□過從積有年。歲事報成還報始，春華相次又暄妍。心在人軀號太陽，能於事上發輝光。如何皎日照八表，得似靈臺高一方。家用平康貧不害，身無疾病瘦何妨。高吟大笑洛城裹，看盡人間手腳忙。富貴傲人人未信，還知富貴去如何。常觀靜處光陰好，亦恐閑時思慮多。日出自然天不暗，風來安得水無波。世間大有平田地，因甚須由捷徑過。請將調鼎問于君，調鼎工夫敢預聞。只有鹽梅難盡善，豈無薑桂助為辛。和羹必欲須求美，眾口如何便得均。慎勿輕言天下事，伊周殊不是庸人。閑讀古人詩，因看古人意。古今時雖殊，其意固無異。喜怒與哀樂，貧賤與富貴。惜哉情何物，使人能如是。形狀類于魚，其心好蠹書。居常遊箧筍，未始在江湖。為害千般有，言烹一物無。年年當盛夏，?了卻如初。歲儉心非儉，家貧道不貧。誰知天地內，別有好乾坤。下有黃泉上有天，人人許住百來年。還知虛過死萬遍，都似不曾生一般。要識明珠須巨海，如求良玉必名山。先能了盡世間事，然後方言出世間。人無鑑流水，當求鑑止水。流水無定形，止水有定體。人無鑑于水，當求鑑于人。水鑑見人貌，人鑑見人神。飽食豐衣不易過，日長時節奈愁何。求名少日投宣聖，怕死老年親釋迦。妄欲斷緣緣愈重，儌求去病病還多。長江一片常如練，幸自無風又起波。天地有潤澤，其降也瀼瀼。暖則為湛露，寒則為繁霜。為露萬物悅，為霜萬物傷。二物本一氣，恩威何昭彰。可委者命，可憑者天。人無率爾，事不偶然。踐形治性，踐跡治情。賢人踐跡，聖人踐形。聖人了心，賢人了跡。了心無窮，了跡無極。物不兩盛，事難獨行。榮瘁迭起，賢愚並行。思慮未起，鬼神莫知。不由乎我，更由乎誰。少日治文章，亦曾觀國光。山林雖不返，畎畝未嘗忘。廪鹿寧無志，鵷鴻自有行。還知今日事，大故索思量。冬非不欲出，欲出苦日短。年老恐話長，天寒怕歸晚。山翁頭有風，鄉友情非淺。必欲相招延，春光況不遠。地以靜而方，天以動而圓。既正方圓體，還明動靜權。靜久必成潤，動極遂成然。潤則水體具，然則火用全。水體以器受，火用以薪傳。體在天地後，用起天地先。邪正異心，家國同體。邪能敗亡，正能興起。賢人好正，姦人好邪。好邪則競，好正則和。君子尚義，小人尚利。尚利則亂，尚義則治。人作者事，天命者時。時來易失，事去難追。恩深者親，義重者君。恩義兩得，始謂之人。何者謂知音，知音難漫尋。既無師曠耳，安有伯牙琴。雖逼桑榆景，寧忘松桂心。獨行月堤上，一步一高吟。萬化備于身，直須資養深。因何為寶鑑，只被用精金。酒少如茶飲，詩多似史吟。顏淵方內樂，天下事難任。旨酒嘉肴與管絃，通宵鼎沸樂豐年。侯門深處還知否，百萬流民在露天。予家洛城裹，況在天津畔。行年六十五，當宋之盛旦。南園臨通衢，北圃仰雙觀。雖然在京國，卻如處山澗。清泉篆溝渠，茂木繡霄漠。涼風竹下來，皓月松間見。面前有芝蘭，目下無冰炭。坐上有餘歡，胸中無交戰。冬夏既不出，炎涼徒自變。榮辱既不入，富貴徒自衒。惡聞人之惡，樂道人之善。不行何趑趄，勿藥何暝眩。誰謂金石堅，其心亦能斷。誰謂鬼神靈，其誠亦能貫。昔人乘車是常，今見乘車倉皇。既有前車戒慎，豈無覆轍兢莊。將出必用茶飲，欲登先須道裝。軫邊更掛詩帙，轅畔仍懸酒缸。輪緩為移芳草，蓋低因礙垂楊。水際尤宜穩審，花間更要安詳。朝出頻經履道，晚歸屢過平康。春重縱觀明媚，秋深飫看豐穰。五鳳樓前月色，天津橋上風涼。金谷園中流水，魏王堤外脩篁。靜處光陰最好，閑中氣味偏長。所經莫不意得，所見無非情忘。或見農人擁耒，或見蠶女求桑。或見蘼蕪遍野，或見蒺藜滿牆。或見刻棘茂密，或見芝蘭芬芳。或見雞豚狗負，或見鵰鶚鸞凰。惡者既不見害，善者固無相傷。華嶽三峰岌業，黃陂萬頃汪洋。不為虛作男子，無負閑居洛陽。天地精英多得，堯夫老去何妨。安樂先生，不顯姓氏，垂三十年，居洛之淚。風月情懷，江湖性氣，色斯其舉，翔而後至。無賤無貧，無富無貴；無將無迎，無拘無忌。窘未嘗憂，飲不至醉。收天下春，歸之肝肺。盆池資吟，瓮牖薦睡。小車賞心，大筆快志。或戴接籬，或著半臂；或坐林間，或行水際。樂見善人，樂聞善事；樂道善言，樂行善意。聞人之惡，若負芒刺；聞人之善，如佩蘭蕙。不佞禪伯，不諛方士。不出戶庭，直際天地。三軍莫凌，萬鍾莫致。為快活人，六十五歲。有客無知，唯知自守。自守無他，唯求寡咎。有屋數間，有田數畝。用盆為池，以甕為牖。牆高于肩，室大于斗。布被暖餘，藜羹飽後。氣吐胸中，充塞宇宙。筆落人間，暉映瓊玖。人能知止，以退為茂；我自不出，何退之有。心無妄思，足無妄走；人無妄交，物無妄受。炎炎論之，甘處其陋。綽綽言之，無出其右。犧軒之書，未嘗去手。堯舜之談，未嘗虛口。當中和天，同樂易友。吟自在詩，飲歡喜酒。百年升平，不為不偶。七十康強，不為不壽。有客無知，唯知不為。不為無他。唯求不欺。我有人是，人無我非。因開甕牖，遂鑿盆池。都邑地貴，江湖景奇。能遊澤國，不下堂基。簾外青草，軒前黃陂。壺中月落，鑑裹雲飛。既有荷芰，豈無□茨。既有蝌蚪，豈無蛟螭。亦或清淺，亦或渺瀰。亦或渌淨，亦或漣漪。風起蘋藻，涼生袖衣。林宗何在，范蠡何歸。密雪霏霏，輕冰披披。垂柳依依，細雨微微。可以觀止，可以忘機。可以照物，可以看時。不樂乎我，更樂乎誰。吾于是日，再見伏犧。有客無知，唯知有家。有家能歸，其歸非遐。靈臺瑩靜，天壤披葩。書用大筆，出乘小車。身為男子，生于中華。又居洛陽，為幸何多。天地中央，帝王真宅。漢唐遺烈，氣象自佳。聖賢區宇，士人淵藪。仁義場圃，聞見無涯。里巷相切，親朋相過。人疑日馭，我謂星查。或遊金谷，或泛月波。或經履道，或過銅駝。進退雲水，舒卷煙霞。揄揚風月，擡貼鶯花。性喜飲酒，飲喜微酡。飲未微酡，口先吟哦。吟哦不足，遂及浩歌。浩歌不足，無可奈何。有客無知，為性太質。不忮不求，無固無必。足躡天根，手探月窟。所得之懷，盡賦于筆。意遠情融，氣和神逸。酒放微醺，綃鋪半匹。如風之卒，如雲之勃。如電之欻，如雨之密。或住或還，或沒或出。滌蕩氛埃，廓開天日。鸞鳳翱翔，龍蛇盤屈。春葩暄妍，秋山崪屼。三千簪裾，俯循儒術。百萬貔貅，仰聽軍律。松桂成林，芝蘭滿室。蜀錦初翻，朝霞乍拂。白璧一雙，黃金百鎰。羲之來求，牧之來乞。物外神交，人間事畢。觀者析醒，收之愈疾。