一物其來有一身，一身還有一乾坤。能知萬物備於我，肯把三才別立根。天向一中分體用又云造化，人於心上起經綸。天人焉有兩般義又云事，道不虛行只在人。吁嗟四代帝王權，盡入區區一舊編。或讓或爭三萬里，相因相革二千年。唐虞事業誰能繼，湯武工夫世莫傳。時既不同人又異，仲尼惡得不潸然。愛君難得似當時，曲盡人情莫若詩。無雅豈明王教化，有風方識國興衰。知音未若吳公子，潤色曾經魯仲尼。三百五篇天下事，後人誰敢更譏非。堂堂王室寄空名，天下無時不戰爭。滅國伐人唯恐後，尋盟報役未嘗寧。晉齊命令炎如火，文武資基冷似冰。唯有感麟心一片，萬年千載若丹青。許大乾坤自我宣，乾坤之外復何言。初分大道非常道，纔有先天未後天。作法極微難看蹟，收功最久不知年。若教世上論勳業，料得更無人在前。進退肯將天下讓，著何言語狀雍容。衣裳垂處威儀盛，玉帛脩時意思恭。物物盡能循至理，人人自願立殊功。當時何故得如此，只被聲明類日中。一片中原萬里餘，殆非孱德所宜居。夏商正朔猶能布，湯武干戈未便驅。澤火有名方受革，水天無應不成需。善能云觀仁義為心者，肯作人間淺丈夫。刻意尊名名愈虧，人人奔命不勝疲。生靈劍戟林中活，公道貨財心裹歸。雖則愾羊能愛禮，奈何鳴鳳未來儀。東周五伯餘年內，歎息唯聞一仲尼。當其末路尚縱橫，仁義之言固不聽。肯謂破齊存即墨，能勝坑趙盡長平。清晨見鬼未為怪，白日殺人奚足驚。加以蘇張掉三寸，扼喉其勢不俱生。轟轟七國正爭籌，利害相磨未便休。比至一雄心底定，其如四海血橫流。三千賓客方成夢，百二山河又變秋。謾說罷侯能置守，趙高元不是封侯。秦破山河舊戰場，豈期民復見耕桑。九千來里開封域，四百餘年號帝王。剝喪既而遭莽卓，經營殊不念高光。當時文物如斯盛，城復何由更在隍。桓桓鼎峙震雷音，絕唱高蹤沒處尋。簫鼓一方情未暢，弓刀萬里力難任。論兵很石寧無意，飲馬黃河徒有心。雖曰天時亦人事，誰知慮外失良金。承平未必便無憂，安若忘危非善謀。題品人材憑雅誚，雌黃時事用風流。有刀難剖公閭腹，無木可梟元海頭。禍在夕陽亭一句，上東門嘯浪悠悠。溥天之下號寰區，大禹曾經治水餘。衣到弊時多蟣蝨，瓜當爛後足蟲蛆。龍章本不資狂寇，象魏何嘗薦亂胡。尼父有言堪味處，當時欠一管夷吾。方其天下分南北，聘使何嘗絕往還。偏霸尚存前典憲，小康猶帶舊腥羶。洛陽雅望稱崔浩，江表奇才服謝安。二百四年能並轡，謾將夷虜互為言。始謀當日已非臧，又更相承或自戕。螻蟻人民貪土地，泥沙金帛悅姬姜。征遼意思摩荒服，泛汴情懷厭未央。三十六年都掃地，不然天下未歸唐。天生神武奠中央，不爾羣凶未易攘。貞觀若無風凛凛，開元安有氣揚揚。凭高始見山河壯，入夏方知日月長。三百年間能混一，事雖成往道彌光。自從唐季墜皇綱，天下生靈被擾攘。社稷安危懸卒伍，朝廷輕重擊藩方。深冬寒木固不脫，未旦小星猶有光。五十三年更五姓，始知除掃待真王。紛紛五代亂離間，一旦雲開復見天。草木百年新雨露，車書萬里舊山川。尋常巷陌猶簪紱，取次園亭亦管絃。人老太平春未老，鶯花無害日高眠。吾曹養拙賴明時，為幸居多寧不知。天下英才中遁跡，人間好景處開眉。生來只慣見豐稔，老去未嘗經亂離。五事歷將前代舉，帝堯而下固無之。一事：革命之日市不易肆；二事：克服天下在即位後；三事：未嘗殺一無罪；四事：百年方四業；五事：百年無腹心患。幾何能得鬢如絲，安用區區鑷白髭。在世上官雖不做，出人間事卻能知。待天春暖秋涼日，是我東遊西泛時。多少寬平好田地，山翁方始會開眉。執卷何人不讀書，能知性者又何如。工居天下語言內，妙出世間繩墨餘。陶治有無天事業，權衡治亂帝工夫。大哉贊易脩經意，料得生民以後無。缾錫相從更一巾，一巾曾拂十州塵。心通佛性久無礙，口道儒言殊不陳。吳越江山前日事，伊嵩風月此時身。閑行閑坐松陰下，應恃眼明長笑人。知盡人情天豈異，未知何啻隔天地。少時氣銳未更諳，不信人間有難事。知盡人情與天意，合而言之安有二。能推己心達人心，天下何憂不能治。錦幈山下有家園，每歲家園遇禁煙。早是三春天氣好，那堪百里主人賢。同於一派水邊飲，醉向萬株花底眠。明日歸鞍遂東指，上陽風景更暄妍。四時唯愛春，春更愛春分。有暖溫存物，無寒著莫人。好花方蓓蕾，美酒正輕醇。安樂窩中客，如何不半醺。日月無異明，晝夜月異體。人鬼無異情，生死有異理。既未能知生，又焉能知死。既未能事人，又焉能事鬼。鶯蟬體既分，安用苦云云。氣盛有餘力，聲銷無異聞。時來由自己，勢去屬他人。莫作傷心事，傷心不益身。古今情一也，能處又何難。識事事非易，知人人所艱。多疑虧任用，輕信失防閑。堯舜其猶病，何嘗無大姦。人之耳所聞，不若目親照。耳聞有異同，目照無多少。併棄耳目官，專用口舌較。不成天下功，止成天下笑。人貴有精神，精神反不醇。有精神而醇，為第一等人。不醇無義理；是非隨怒喜。怒以是為非，喜以非為是。怒是善人疏，喜非小人比。敗國與亡家，鮮有不由此。娶妻娶柔和，嫁夫嫁才美。安得正婦人，作配真男子。貴於丘園，束帛戔戔。義既在前，利在其間。捨爾靈龜，觀我朵頤。義既失之，利何能為。尚義必讓，君子道長。尚利必爭，小人道行。物外洞天三十六，都疑布在洛陽中。小車春暖秋涼日，一日止能移一宮。留都三判主人翁，大第名園冠洛中。又喜一年春入手，萬花香照酒巵紅。紛紛又過一年春，牢落情懷酒浸醇。滿眼暄妍都去盡，罇前唯憶舊交親。相違經歲意何如，漫說為鄰德不孤。咫尺洛陽春已盡，過從能憶舊時無。名園相倚洛陽春，巷陌無塵羅綺新。何處青樓隔桃李，樂聲時復到天津。有意楊花空學雪，無情榆莢漫堆錢。窮愁不服春辜負，酒病依還似去年。因甚年來可作詩，奈何人老又春歸。流鶯不忍花離披，啼到黃昏猶自啼。年來因甚可吟詩，桃李無言鶯有辭。啼到黃昏猶自啼，奈何人老又春歸。前年車從過天津，花底當時把酒頻。此日錦城花爛漫，何嘗更憶洛陽春。乙未闔廬凌楚歲，戊辰勾踐破吳時。屈如當日乘虛事，三十四年人不知。夫差丁未曾囚越，勾踐戊辰還滅吳。二十二年時返復，一如當日卻乘虛。鷦鷯分寄一枝巢，不信甘言便易驕。當力尚難超北海，去威何足動鴻毛。願將情意分明謝，肯把恩光取次燒。天寵居多為幸久，春花無奈正夭饒。孫陳李三人，亡國體相似。雖然少有文，何復語英氣。曹劉孫三人，興國體相似。雖然小有才，何復語命世。既為文士，必有武備。文武之道，皆吾家事。瞽鯀有子，堯舜無嗣。餘慶餘殃，何故如是。堯舜無子，瞽鯀有嗣。福善禍淫，何故如此。不為十分人，不責十分事。既為十分人，須責十分是。無疾之安，無災之福。舉天下人，不為之足。財色名勢，為世所親。四者不動，然後見人。人之常情，無重于死。恩感人心，死猶有喜。怨結人心，死猶未已。恩怨之深，使人如此。當時馬上過秦川，倏忽于今二十年。因見夫君話家住，依稀記得舊風煙。秦川兩漢帝王區，今日關東作帝都。多少聖賢存舊史，夕陽唯只見荒蕪。為郎得絳分銅虎，見寄詩中非浪誇。地土尚傳唐草木，山川猶起晉雲霞。園池富有吟供筆，風俗淳無訟到衙。太守下車民受賜，一心殊不負官家。月明星自稀，日出月亦微。既有少正卯，豈無孔仲尼。堯水九年，湯旱七載。調燮之功，此時安在。九年洪水，七年大旱，非堯與湯，民死過半。使吾卻十歲，亦可少集事。奈何天地間，日無再中理。吾今六十六，衰老何可擬。志逮力不逮，人共知之矣。索鍊無如事，難知莫若人。人情隨手別，事體到頭均。求者不得，辭者不能。二者相去，其遠幾程。貪人之惡，其過莫大。貪人之善，是亦為罪。月新與月殘，形狀兩相似。奈何人之情，初見自歡喜。雖未似神仙，能逃暑與寒。何嘗無水竹，未始離林巒。道不同新學，才難動要官。時和歲豐後，亦自有餘歡。歲豐時又康，為邑在南陽。不廢吏民事，得遊雲水鄉。春輸桃李艷，風薦蕙蘭香。太守兼賢傑，且無奔走忙。內鄉有園名天春，春時桃李如綵雲。邑民携觴連帟幕，或歌或舞何歡欣。縣尹中間意自若，直謂前世無古人。牡丹百品紅與紫，華而不實徒紛紜。兼隱詫來書，於時特起予。民淳無訟聽，縣僻類山居。簿領盃盤外，官聯談笑餘。不知當此際，傍邑更誰如。洛城春去會仙才，春去還驚夏卻來。微雨過牡丹初謝，輕風動芍藥纔開。緑楊陰裹擁罇罍，身健時康好放懷。年年當此際，酒病掩柴扉。早是人多感，那堪春又歸。花殘蝴蝶亂，晝永子規啼，安得如前日，和風初扇微。有讓豈無爭，無沿安有革。爭讓起于心，沿革生于跡。羲軒讓以道，堯舜讓以德。湯武爭以功，桓文爭以力。西齋前後半松筠，萬慮澄餘始見真。不謂天光明淨處，又能時憶舊交親。王侯貴盛不勝言，圖畫中山得一觀。不似夫君行坐看，貪嵩又更愛天壇。高樓百尺破危空，天淡雲閑看帝功。更上一層情未快，思君不見見喬嵩。辭麾來此住雲霄，聞健登臨肯憚勞。紫陌事多都不見，家山圍遶是嵩高。