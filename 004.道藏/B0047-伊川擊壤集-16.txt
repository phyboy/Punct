筋骸得似當年否，氣血能如舊日無。卻喜一般增長處，罇前談笑有工夫。松栢入冬看，方能見歲寒。聲須風裹聽，色更雪中觀。夫君惠我逍遙枕，恐我逍遙蹟未超。形體逍遙終未至，更和魂夢與逍遙。子產何嘗辭鄭小，晏嬰殊不願齊衰。二賢生若得其地，才業當為王者師。周王八駿走天涯，爭似君家四寶奇。鄭洛風煙雖咫尺，恨無由往一觀之。焦勞九夏餘，一雨物皆蘇。蛙鼓不足聽，蚊雷未易驅。非唯仰歲給，抑亦了官輸。林下閑遊客，何妨儘自愉。自度無能處世間，經冬經夏掩柴關。青雲路穩無功上，翠竹叢疏有分閑。猶許艷花酬素志，更將佳酒發酡顏。年來老態非常甚，長懼英才未易攀。清而不和，隘而多鄙。和而不清，慢而鮮禮。既和且清，義無定體。時行則行，時止則止。俊快傷滅裂，厚重傷滯泥。趨造隨所尚，不免有同異。異己必為非，同己必為是。是非戰異同，終身不知義。生求媚于人，死求媚于鬼。媚人幸富貴，媚鬼免罪戾。生死雖殊途，人鬼豈異理。哀哉過用心，妄意何時已。耳目聰明男子身，洪鈞賦與不為貧。因探月窟方知物，未躡天根豈識人。乾遇巽時觀月窟，地逢雷處看天根。天根月窟閑來往，三十六宮都是春。淳厚之人少秀慧，秀慧之人少審諦。安得淳厚又秀慧，與之共話人間事。有酒時時泛一甌，年將七十待何求。齒衰婚嫁尚未了，歲旱田園纔薄收。客去有時閑拱手，日高無事靜梳頭。霜毛不止裝詩景，更可因而入畫休。一番春了未多時，雲外征鴻又報歸。節物眼前來若此，歲華頭上去如斯。當年志意雖然在，今日筋骸寧不衰。賴有寸心常自喜，聖人難處卻能知。春夏而來可作詩，雖然可作待何為。屢空濫得同顏子，歷物固難如惠施。風月情懷無奈處，雲山意思不勝時。一歌一詠聊酬唱，敢詎安之與靜之。張少卿湍，字靜之。後房深出會親賓，樂按新聲妙入神。紅燭盛時翻翠袖，畫橈停處占青蘋。早年金殿舊遊客，此日鳳池將去人。宅冠名都號蝸隱，邵堯夫敢作西鄰。秋霖積久泥正滑，念念何日天開晴。親朋延望固已甚，衰軀怯寒難遠行。一程相去雖不遠，兩次講行終未成。二事交戰乎胸中，隱几愁坐無由平。升沉惡足論，事體到頭均。一片蓬蒿地，千年雲水身。收成時正好，寒暖氣初勻。自此過從樂，諸公莫厭頻。儒家所尚者，行義與文章。用捨何嘗定，枯榮未易量。干求須□勉，得失是尋常。外物不可必，其言味甚長。天道無長春，地道無常珍。須禀中和氣，方生粹美人。良田多黍稌，薄地足荊榛。樗櫟蓬蒿類，正能充惡薪。既為萬物靈，須有萬物粹。既無萬物靈，徒分萬物類。欲出至珍言，須有至珍意。欲彰至美名，須作至美事。濟時為美事，悟主為珍意。奈何此二者，我獨無一與。父慈子孝，兄友弟恭。家給人足，時和歲豐。筋骸康健，里□過從。君子飲酒，其樂無窮。漢室開基第一功，善哉能始又能終。直疑後日赤松子，便是當年黃石公。用捨隨時無分限，行藏在我有窮通。古人已死不復見，痛惜今人少此風。柳性至柔軟，一年長丈餘。雖然易得榮，奈何易得枯。百穀仰膏雨，極枯變極榮。安得此甘澤，聊且振羣生。亂多于治，害多于利，悲多于喜，惡多于美。一陰一陽，奈何如此。中原一片閑田地，曾生三皇與五帝。三皇五帝子孫多，或賤或貧或富貴。精義入神以致用，利用出入之謂神。神無方而易無體，藏諸用而顯諸仁。火能勝水，火不勝水，其火遂滅。水能從火，水不從火，其水不熱。夫能制妻，夫不制妻，其妻遂絕。妻能從夫，妻不從夫，其妻必孽。天能生而不能養，地能養而不能生。火能烹而不能沃，水能沃而不能烹。天地尚猶無全功，水火何由有全能。得用二者交相養，反為二者交相凌。比三十年前，今日為艱難。比三十年後，今日為安閑。治久人思亂，亂久人思安。安得千年鶴，乘去遊仙山。身之有病，當求藥醫；藥之非良，其身必虧。國之有病，當求人醫；人之非良，其國必危。事之未急，當速改為；事之既急，雖悔難追。今年花似昔年開，今日人開昔日懷。煩惱全無半搯子，喜歡常有百來車。光陰已過意未過，齒髮雖頹志未頹。人問堯夫曾出否，答云方自洞天來。春暖秋涼人半醉，安車塵尾閑從事。雖無大德及生靈，且與太平裝景致。君子去事，民有餘祥。小人去事，民有餘殃。策杖南園或北園，春來尤足慰衰年。初晴天氣上元後，乍暖風光寒食前。池岸微微粧嫩草，林梢薄薄單輕煙。東君此際情何厚，非象之中正造妍。不願朝廷命官職，不願朝廷賜粟帛。惟願朝廷省榣役，庶幾天下少安息。量力動時無悔吝，隨宜樂處省營為。須求騏驥方乘馬，亦恐終身無馬騎。邵堯夫者是何人，歲歲春秋來謁君。車小半年行一轉余春秋一出，非如駿馬走香塵。臯陶遇舜，伊尹逢湯，武丁得傅，文王獲姜，齊知管仲，漢識張良，諸葛開蜀，玄齡啟唐。一歲之事勤在春，一日之事勤在晨。一生之事勤在少，一端之事勤在新。利輕則義重，利重則義輕。利不能勝義，自然多至誠。義不能勝利，自然多忿爭。聖在人中出，心從行上修。金於沙裹得，玉向石中求。見風而靡者草也，見霜而殞者亦草也。見風而鳴者松也，見霜而凌者亦松也。見風而靡，見霜而傷，焉能為有，焉能為亡。自下觀上，無限富貴。自上觀下，無限賤貧。自心觀物，何物能一。自物觀心，何心不均。吾廬雖小粗容身，且免輕為僦舍人。大有世人無屋住，向人簷下索溫存。瀍河東看杏花開，花外天津暮卻回。更把杏花頭上插，圖人知道看花來。人之娶妻，容德威儀，儻或生子，不臯則夔。好事固難將力取，賢人須是著心求。浮生日月無多子，時過千休復萬休。春無再至，花無再開。人無再少，時無再來。誰剪毛頭謝陸沉，生靈肌骨不勝侵。人間自有回天力，林下空多憂國心。日過中時憂未艾，月幾望處患仍深。軍中儒服吾家事，諸葛武侯何處尋。憂國心深為愛君，愛君須更重於身。口中講得未必是，手裹做成方始真。妄意動時難照物，俗情私處莫知人。厚誣天下凶之甚，多少英才在下塵。眼能識得，耳能聽得，口能道得，手能做得，身能行得，心能放得。六者盡與，天地同德。飲食起居，出處語默。不止省心，又更省力。勢盛舉頭方偃蹇，氣衰旋踵卻嗟吁。厚誣天下稱賢者，天下何嘗可厚誣。大舜與人同好惡，以人從欲得安乎。能知富貴尋常事，富貴能驕非丈夫。耳無安聽，目無妄顧，口無妄言，心無妄慮。四者不妄，聖賢之具。予何人哉，敢不希慕。人善不趨、己惡不除，謂之知道，不亦難乎。春暖遊園廼是常，域中殊不異仙鄉。竹間日日同真侶，水畔時時泛羽觴。雨後鳥聲移樹囀，風前花氣觸人香。林間富貴一般樂，更縱其來更不妨。人言為信，日月為明。止戈為武，羔美為羹。芝蘭種不榮，刻棘剪不去。二者無奈何，徘徊歲將暮。窮不能卷，達不能舒，謂之知道，不亦難乎。宇宙在乎手，萬物在乎身。綿綿而若存，用之豈有勤。久旱望雨，久雨思晴。天之常道，人之常情。成性存存，用志不分。又何患乎，不到古人。面前路徑無令窄，路徑窄時無過客。過客無時路徑荒，人間大率多荊棘。天道遠，人道邇。盡人情，合天理。一片先天號太虛，當其無事見真腴。胸中美物肯自衒，天下英才致厚誣。理順是言皆可放，義安何地不能居。直從宇泰收功後，始信人間有丈夫。為善大宜量力分，知機都在近人情。人情盡後疑難入，力分量時事自平。理順面前皆道路，義乖門外是榛刑。何人肯認此言語，此語分明人不聽。何者謂知機，惟神能造微。行藏全在我，用捨擊於時。每恨知人晚，常憂見事遲。與天為一體，然後識宣尼。利名都不到胸中，由此胸中氣自沖。既愛且憎皆是病，靈臺何日得從容。誰將酷烈千般毒，變作恩光一派深。惆悵先民不復見，更凭高處儘沈吟。意盡於物，言盡于誠。矯情鎮物，非我所能。憂愁與喜歡，相去一毛間。治亂不同體，山川無兩般。笛聲方遠聽，草木正遙看，何處危樓上，斜陽人凭欄。嘉善既難投，先生宜罷休。履霜猶可救，滅木更何求。獸困重來日，鴻飛遠去秋。民飢須是食，食外盡悠悠。君子溫良當責備，小人情偽又須知。因驚世上機關惡，遂覺壺中日月遲。君子與義，小人與利；與義日興，與利日廢。君子尚德，小人尚力；尚德樹恩，尚力樹敵。君子作福，小人作威；作福福至，作威禍隨。君子樂善，小人樂惡；樂惡惡至，樂善善歸。君子好譽，小人好毀；好毀人怒，好譽人喜。君子思興，小人思壞；思興召祥，思壞召怪。君了好與，小人好求；好與多喜，好求多憂。君子好生，小人好殺；好生道行，好殺道絕。先天天弗違，後天奉天時。弗違無時虧，奉時有時疲。爽口之物少茹，爽心之行少慮，爽意之言少語，爽身之事少做。不多求故得，不離學故明。欲得心常明，無過用至誠。它山有石能攻玉，玉未全成老已催。有限光陰隨事去，無涯衰朽逐人來。陶鎔情性詩千首，燮理筋骸酒一盃。六十六年無事日，心源方始似昭回。林下閑言語，何須要許多。幾乎三百首，足以備吟哦。聖人難處口能宣，何止千年與萬年。心靜始能知白日，眼明方會看青天。鬼神情狀將詩寫，造化工夫用酒傳。傳寫不干詩酒事，若無詩酒又難言。何人頭不白，我白不因愁。只被人多欲，其如我不憂。不憂緣不動，多欲為多求。年老人常事，如何不白頭。仲尼始可言無意，孟子方能不動心。莫向山中尋白玉，但於身上覓黃金。山中白玉有時得，身上黃金無處尋。我輩何人敢稱會，安知世上無知音。