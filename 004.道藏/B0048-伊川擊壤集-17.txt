人破須至護，物破須至補。補護既已多，卒歸于敗露。人有人之情，物有物之理。人物類不同，情理安有異。林間無事可裝懷，晝睡功勞酒一盃。殘夢不能全省記，半隨風雨過東街。一氣纔分，兩儀已備。圓者為天，方者為地。變化生成，動植類起。人在其間，最靈最貴。七國之時尚戰爭，威強知詐一齊行。廉頗白起善用兵，蘇秦張儀善縱橫。朝為布衣暮公卿，昨日鼎食今鼎烹。范睢謝相何心情，蔡澤入秦何依憑。始皇奮袂天下寧，二世乞為垊不能。三千賓客憤未平，百二山河漢已興。所存舊物唯空名，殘陽衰草山川形。都似一場春夢過，自餘惡足語威獰。切玉如泥劍不虛，誰知世上有昆吾。能言未是真男子，善處方名大丈夫。士老林泉誠所願，民填溝壑諒何辜。然非我事我心惻，珍重羲皇一卷書。萬物有精英，人為萬物靈。必先詳事體，然後論人情。氣靜形安樂，心閑身太平。伊耆治天下，不出此名生。用藥似交兵，兵交豈有寧。求安安未得，去病病還生。湯劑未全補，甘肥又卻爭。何由能壽考，瑞應老人星。萬物道為樞，其來類自殊。性雖無厚薄，理亦有精麤。未若人為盛，還知物有餘。我生于此日，幸免作庸夫。曾聞不若見，曾見不如經。既用心經過。何煩口說行。改詩知化筆，醒酒識和羹。料得人間事，無由出此情。前有億萬年，後有億萬世，中間有壽人，未過百來歲。出口無善言，行身無善事。徒有人之身，殊無人之貴。何代無人振德輝，眾賢今日會西畿。太平文物風流事，更勝元和全盛時。見善必為，不見則已。量力而動，力盡而止。如鸞如鳳，意思安詳，所生之人，匪忠則良。如鼠如雀，意思驚躩；所生之人，不凶則惡。王公大人，天下具瞻；輕流傳習，重損威嚴。此尚未了，彼安能兼。非為失道，又復起貪。頂戴儒冠，心存象教。本圖心寧，復使心鬧。譬如生子，當求克肖，不教義方，教之竊盜。老去無成齒髮衰，年將七十待何為。居常無病不服藥，間或有懷猶作詩。引水更憐魚並至，折花仍喜蝶相隨。平生積學無他效，只得胸中惡坦夷。畫工狀物，經月經年。軒鑑照物，立寫于前。鑑之為明，猶或未精。工出人手，平與不平。天下之平，莫若于水。止能照表，不能照裹。表裹洞照，其唯聖人。察言觀行，罔或不真。盡物之性，去己之情。有德之人，而必有言。能言之人，未必能行。大驚不寐，大憂不寐，大傷不寐，大病不寐，大喜不寐，大安能寐。何故不寐，湛於有累。何故能寐，行於無事。人間重者是黃金，誰道黃金無處尋。不著閑辭文雅意，更將何事悅良心。遠山四面供清潤，幽烏千般送好音。無限春光都去盡，請君聽唱鷓鴣吟。翠竹叢深啼鷓鴣，鷓鴣聲更勝提壺。江南江北常相逐，春後春前多自呼。遷客銷魂驚夢寐，征人零淚濕衣裾。愁中聞處腸先斷，似此傷懷禁得無。若問先天一字無，後天方要著工夫。拔山蓋世稱才力，到此分毫強得乎一作無。麟鳳何嘗不在郊，太平消得苦譊譊。纔聞善事心先喜，每見奇書手自抄。一瓦清泉來竹下，兩竿紅日上松梢。窩中睡起窩前坐，安得閑辭解客嘲。民情既樂，和氣為祥。民情既憂，戾氣為殃。祥為雨露，天下豐穰。殃為水旱，天下凶荒。牡丹花品冠羣芳，況是其間更有王。四色變而成百色，百般顏色百般香。金須百鍊始知精，水鑑何如人鑑明。不棄既能存故舊，久要焉敢忘平生。經綸事體當言用，道義襟懷只論誠。草木面前何止萬，歲寒松桂獨青青。病淺之時人不疑，病深之後藥難醫。勞謙所以有終吉，迷復何嘗無大虧。物我中間難著髮，天人相吉豈容絲。能知古樂猶今樂，省了饒橈多少辭。詩狂書更逸，近歲不勝多。大半落天下，未還安樂窩。平生無苦吟，書翰不求深。行筆因調性，成詩為寫心。詩揚心造化，筆發性園林。所樂樂吾樂，樂而安有淫。萬物備于身，乾坤不負人。時光嗟荏苒，事體落因循。既感青春老，還驚白髮新。胸中若無有，未免作埃塵一云走埃塵。月窟與天根，中間來往頻。所居皆綽綽，何往不申申。投足自有定，滿懷都是春。若無詩與酒，又似太虧人。大象自中虛，中虛真不渝。施為心事業，應對口工夫。仗量千般有，憂愁一點無。人能知此理，勝讀五車書。百病起於情，情輕病亦輕。可能無系累，卻是有依憑。秋月千山靜，春華萬木榮。若論真事業，人力莫經營。春暖未苦熱，秋涼未甚寒。小車隨意出，所到即成歡。擊壤三千首，行窩十二家。樂天為事業，養志是生涯。出入將如意，過從用小車。人能知此樂，何必待紛華。買宅從來重見山，見山今直幾何錢。奇峰環列遠隔水，喬木俯臨微帶煙。行路客疑經洞府，凭欄人恐是神仙。長憂暗入丹青手，寫向鮫銷天下傳。洛下誰家不買居，買居還得似君無。風光一片非塵世，景物四時真畫圖。後圃花奇真閬苑，前軒峰好類蓬壺。人生能向此中老，亦是世間豪丈夫。數日之間秋遂盡，百思無以慰蹉跎。園林正好愛不徹，草木已黃情奈何。雖老筋骸行尚健，儘高臺榭望仍多。終朝把酒未成醉，又欲臨風一浩歌。不肖之人，志在遊蕩，身在屋下，心在屋上。不肖之子，志在浮誇，身尚不保，焉能保家。君子之去，亦如其來。小人之來，亦如其去。既有恩情，且無怨怒。既有憎嫌，且無思慕。小人無節，棄本逐末，喜思其與，怒思其奪。富貴把手，貧賤掣肘。貧賤把手，富貴掣肘。金石之交，死且不朽。市井之交，自難長久。天地定位，否泰反類。山澤通氣，損咸見義。雷風相薄，恆益起意。水火相射，既濟未濟。四象相交，成十六事。八卦相盪，為六十四。久欲罷吟詩，還驚意忽奇。坐中知物體，言外到天機。得句不勝易，成篇豈忍遺。安知千萬載，後世無宣尼。身上有黃金，人無走陸沈。求時未必見，得處不因尋。辯捷非通物，涵容是了心。會彈無絃琴，然後能知音。事體一番新，纔新又卻陳。新陳非利物，義理不由人。歲月休驚晚，鶯花續報春。餘罇幸無恙，宜唱鷓鴣頻。閑中氣味長，長處是仙鄉。富有林泉樂，清無市井喧。爛遊千聖奧，醉擁萬花香。莫作傷心事，傷心易斷腸。閑中氣味真，真處是天民。富有林泉樂，清無市井塵。爛遊千聖奧，醉擁萬花春。莫作傷心事，傷心愁殺人。閑中氣味全，全處是天仙。富有林泉樂，清無市井宣。爛觀千聖奧，醉擁萬花妍。莫作傷心事，傷心事好旋。人人共戴天，我戴豈徒然。須識天人理，方知造化權。功名歸酒盞，器業入詩篇。料得閑中樂，無如我得全。如鑑又如鈎，回旋莫記秋。難窮天上理，易白世間頭。團處人人喜，虧時物物愁。有生無不喘，何必待吳牛。見別一年餘，歲殘相憶初。重煩君款密，遠寄我空疏。衰朽百端有，憂愁一點無。閑吟四十字，聊用答來書。胸中風雨吼，筆下龍蛇走。前後落人間，三千有餘首。行年六十六，不去兩般事。用詩贈真宰，以酒勸象帝。面未發酡顏，心先動和氣。俯仰天地間，自知無所愧。羲軒堯舜，湯武桓文；皇王帝伯，父子君臣。四者之道，理限于秦，降及兩漢，又歷三分。東西淑擾，南北紛紜。五胡十姓，天紀幾焚。非唐不濟，非宋不存。千世萬世，中原有人。君子知人出于知，小人知人出于私。出于知，則同乎理者謂之是，異乎理者謂之非。出于私，則同乎己者謂之是，異乎己者謂之非。能言未是難，行得始為艱。須是真男子，方能無厚顏。三百六旬有六日，光陰過眼如奔輪。周而復始未嘗息，安得四時長似春。閑與賓朋飲酒盃，盃中長似有花開。清談纔向口中出，和氣已從心上來。物外意非由象得，坐間春不自天回。施之天下能如此，天下何憂不放懷。此物近來貧，時時得數斤。如茶辜老朽，似藥負交親。未飲先憂盡，雖斟不敢頻。何由同九日，長有白衣人。未去交爭意，難忘黑白心。一條無敵路，徹了沒人尋。未去交爭意，難忘黑白情。一條平穩路，痛惜沒人行。老去無成鬢已斑，縱心年幾合清閑。如何得意雲山外，更欲遊心詩酒間。大字寫詩酬素志，小盃斟酒發酡顏。春雷驚起千年蟄，筆下蒼龍自往還。天津多亂石，石裹閑尋覓。全玉固難求，似玉亦難得。徒有碌碌青，亦有磷磷白。奈無清越聲，亦無溫潤色。未有一分功，先立十分敵。所得無分毫，所喪無紀極。未有一分讓，先有十分爭。所喪者實事，所得者虛名。至寶明珠非有纇，全珍良玉自無瑕。為珠為玉尚如此，何況為人多過差。有過不能改，知賢不肯親；雖生人世上，未得謂之人。周孔不足法，軻雄不足師。還同棄常饍，除是適蠻夷。道不遠于人，乾坤只在身。誰能天地外，別去覓乾坤。胡越同心日，夫妻反目時。人間無大小，得失在須斯。善處憂難作，能持事自修。腹心無外物，蠻貊亦懷柔。百年嗟荏苒，千里痛蕭條。忍逐東流水，無期任所飄。一日去一日，一年添一年。饒教成大器，其那已華顛。志意雖依舊，聰明不及前。若非心有得，亦恐學神仙。誰言博奕尚優遊，利害相磨未始休。初得手時宜顧望，合行權處莫遲留。二年乃正三監罪，七日能尸兩觀四。天下太平無一事，南陽高臥更何求。安樂窩中樂，媧皇笙萬攢。自從閑借出，客到遂無歡。何止千年與萬年，歲寒松桂獨依然。若無楊子天人學，安有莊生內外篇。已約月陂尋白石，更期金谷弄清泉。誰云影論紛紜甚，一任山巔復起巔。人人誰不願封侯，及至封侯未肯休。大得卻須防大失，多憂元只為多求。規模焉敢比才士，度量自知非飲流。少日何由能強此，況今年老雪堆頭。