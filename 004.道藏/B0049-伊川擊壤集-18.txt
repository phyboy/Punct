何者謂之幾，天根理極微。今年初盡處，明日未來時。此際易得意，其間難不辭。人能知此意，保事不能知。林下盃盤大寂寥，寂寥長願似今朝。君看擊鼓撞鐘者，勢去賓朋不易招。揚善不揚惡，記恩不記讎。人人自歡喜，何患少交遊。良如金玉，重如丘山，儀如鸞鳳，氣如芝蘭。事苟非，自有異。事苟是，安有二。天雖不語人能語，心可欺時天可欺。天人相去不相遠，只在人心人不知。人心先天天弗違，人身後天奉天時。身心相去不相遠，只在人誠人不推。堯夫吟，天下拙，來無時，去無節。如山川，行不徹，如江河，流不竭。如芝蘭，香不歇；如簫韶，聲不絕。也有花，也有雪，也有風，也有月。又溫柔，又峻烈；又風流，又激切。事出意外，人難智求。自非妄動，惡用多愁。既有誤中，寧無暗投。能知此說，天下何憂。斷以決疑，疑不可緩。當斷不斷，反受其亂。至人無夢，聖人無憂。夢為多想，憂為多求。憂既不作，夢來何由。能知此說，此外何修。人達人情，無寡無廣。天下之事，如指諸掌。人無取次，事莫因循。因循失事，取次壞人。人無率爾，事貴丁寧。率爾近薄，丁寧近誠。未知道義，尋人為師。既知道義，人來為資。尋師未易，為資實難。指南嚮道，非去非還。師人則耻，人師則喜。喜耻皆非，我獨無是。好為人師，與耿何異。天學修心，人學修身。身安心樂，乃見天人。天之與人，相去不遠。不知者多，知之者鮮。身主于人，心主于天。心既不樂，身何由安。樂毅事燕時，其心有深旨。破齊七十城，迎刃不遺矢。豈留即墨莒，卻與燕有二。欲使燕遂王，天下自齊始。豈意志未申，昭王一旦死。惠王固不知，使人代其位。強燕自此衰，何復能振起。自古君與臣，際會非容易。重惜千萬年，英雄為流涕。所謂十分人，須有十分真。非謂能寫字，非謂能為文。非為眉目秀，非謂衣裳新。欲行人世上，直須先了身。所謂十分人，須有十分事。事苟不十分，終是未完備。事父盡其心，事兄盡其意。事君盡其忠，事師盡其義。人壽百來年，其過豈容易。雖然瞬息間，其間多少事。號為能了事，必先能了身。身苟未能了，何暇能了人。辛亥年，辛丑月，甲子日，甲戌辰。日辰同甲，年月同辛，吾于此際，生而為人。鷄能警旦，馬能代行，犬能守禦，牛能力耕。人票天地，萬物之靈，妬賢嫉能，不如不生。天地有常理，日月有常明。四時有常序，鬼神有常靈。聖人有常德，小人無常情。世上紛華都不見，眼前唯見讀書尊。百千難過尚驚惕，三十歲前尤苦辛。少日只知難險事，老年方識太平身。家風幸有兒孫繼，足以無心伴白雲。一片春天在眼前，眼前須識好春天。春秋冬夏能無累，雪月風花都一連。能用真腴為事業，豈防他物害暄妍。我生其幸何多也，安有閑愁到耳邊。以聖責人，固未完備。以人望人，自有餘地。責人無難，受責非易。其殆庶幾，猶望顏子。人盛必有衰，物生須有死。既見身前人，乃知身後事。身前人能興，身後事豈廢。興廢先言人，然後語天地。昨日炙手，今日張羅。人間常事，何詫何嗟。自古禦戎無上策，唯憑仁義是中原。王師問罪固能道，天子蒙塵爭忍言。二晉亂亡成茂草，三君屈辱落陳編。公閭延廣何人也，始信興邦亦一言。若聖與仁吾豈敢，空言猶足慰虛生。明開教勸用常道，永使子孫持善名。此日貽謨情未顯，他時受賜事非輕。庶幾此意流天下，天下何由不太平。悲哉不善人，禀此凶戾德。非為敗人家，又能敗人國。多事招憂，多疑招悶，多與招吝，多取招損。君子處身，寧人負己，己無負人。小人處事，寧己負人，無人負己。千萬年之人，千萬年之事，千萬年之情，千萬年之理。唯學之所能，坐而爛觀爾。居暗觀明，居靜觀動，居簡觀繁，居輕觀重。所居者寡，所觀則眾，匪居匪觀，眾寡何用。洛陽城裹一愚夫，十許年來不讀書。老去情懷難狀處，淡煙寒月映松疏。樂靜豈無病，好閑終有心。爭如自得者，與世善浮沈。是短非長，好丹非素。一生區區，未免愛惡。愛惡不去，何由是非。愛惡既去，是非何為。人多求洗身，殊不求洗心。洗身去塵垢，洗心去邪淫。塵垢用水洗，邪淫非能淋。必欲去心垢，須彈無絃琴。見物即謳吟，何常曾用意。閑將筐筍詩，靜看人間事。春時耕種，夏時耘耨，秋時收治，冬時用受。雨露不愆，既苗既秀，水旱為災，尚罹其咎。六十有六歲，暢然持酒盃。少無他得志，老有此開懷。往往英心動，時時秀句來。尚收三百首，自謂敵瓊瓖。寬則民慢，猛則民殘。寬猛相濟，其民自安。藝雖小道，事亦擊人。苟不造微，焉能入神。人有賢愚，事無巨細。得不艱難，失必容易。善惡之間，薰猶可究。近薰必香，近蓿必臭。惡死好生，去害就利，天下之人，其情無異。此情人不知，亦嘗歎遲暮。雖則歎遲暮，奈何難分付。此情人不知，亦嘗歎遲久。雖則歎遲久，奈何人不受。輕得易失，多謀少成。德無盡利，善無近名。由聽而失，以聽為賓。而今而後，何復信人。畫筆善狀物，長于運丹青。丹青入巧思，萬物無遁形。詩書善狀物，長于運丹誠。丹誠入秀句，萬物無遁情。詩者人之志，言者心之聲。志因言以發，聲因律而成。多識于鳥獸，豈止毛與翎。多識于草木，豈止枝與莖。不有風雅頌，何由知功名。不有賊比興，何由知廢興。觀朝廷盛事，壯社稷威靈。有湯武締構，無幽厲歌傾。知得之艱難，肯失之驕矜。去巨蠹姦邪，進不世賢能。摘陰陽粹美，索天地精英。籍江山清潤，揭日月光榮。收之為民極，著之為國經。播之于金石，奏之于大庭。感之以人心，告之以神明。人神之胥悅，此所謂和羹。既有虞舜歌，豈無臯陶賡。既有仲尼刪，豈無季札聽。必欲樂天下，捨詩安足憑。得吾之緒餘，自可致升平。史筆善記事，長于炫其文。文勝則實喪，徒增口云云。詩史善記事，長于造其真。真勝則華去，非如目紛紛。天下非一事，天下非一人。天下非一物，天下非一身。皇王帝伯時，其人長如存。百千萬億年，其事長如新。可以辯庶政，可以齊黎民。可以述祖考，可以訓子孫。可以尊萬乘，可以嚴三軍。可以進諷諫，可以揚功勳。可以移風俗，可以厚人倫。可以美教化，可以和疏親。可以正夫婦，可以明君臣。可以贊天地，可以感鬼神。規人何切切，誨人何諄諄。送人何戀戀，贈人何懃懃。無歲無嘉節，無月無嘉辰。無時無嘉景，無日無嘉賓。罇中有美祿，坐上無妖氛。胸中有美物，心上無埃塵。忍不用大筆，書字如車輪。三千有餘首，布為天下春。萬事入沈吟，其來味更深。雖然曾過眼，須是更經心。過跟未盡見，經心肯儘尋。儘尋能得見，方始是真金。何者是真金，真金入骨沈。飽曾經煆鍊，足得不沈吟。到手何須眼，行身敢放心。放心然後樂，天下有知音。何者謂知音，知音只在心。肝脾無效驗，鐘鼓漫搜尋。既若能開物，何須更鼓琴。來儀非為鳳，只是感人深。何者謂來儀，來儀意不低。有身皆衎衎，無物不熙熙。一國若一物，四方猶四肢。巍巍乎堯舜，何得而名之。史筆善記事，畫筆善狀物。狀物與記事，二者各得一。詩史善記意，詩畫善狀情。狀情與記意，二者皆能精。狀情不狀物，記意不記事。形容出造化，想像成天地。體用自此分，鬼神無敢異。詩者豈于此，史畫而已矣。人無好勝，事無過求。好勝多辱，過求多憂。憂辱並至，道德弗遊。不止人患，身亦是仇。心親于身，身親于人。不能治心，焉能治身。不能治身，焉能治人。吾亦愛吾廬，吾廬似野居。性隨天共淡，身與世俱疏。遍地長芳草，滿床堆亂書。自從無事後，更不著工夫。天地生萬物，其間人最靈。既為人之靈，須有人之情。若無人之情，徒有人之形。紛紛過眼不須驚，利害相磨卒未平。伎倆雖多無實效，聰明到了是虛名。溫涼寒熱四時事，甘苦辛酸萬物情。除卻此心皆外物，此心猶恐未全醒一作未惺惺。災自外來，猶可消除。災自內來，何由支梧。天人之間，內外察諸。目耳鼻口，人之戶牖。心膽脾腎，人之中霤。內若能守，外自不受。內若無守，外何能久。重之以名，見人之情。厚之以利，見人之意。情意內也，內重則外輕。名利外也，內賤則外貴。內無是實，外有是名，小人故矜。外無是名，內有是實，君子何失。君子任性，小人任情。任性則近，任情則遠。人無忽略，事貴丁寧。忽略近薄，丁寧近誠。人無輕信，事無多疑。輕信招釁，多疑招離。君子小人，亦常相半。時止時行，或治或亂。龍不冬躍，螢能夜飛。小人君子，而皆有時。小人斯須，君子長久。斯須傾邪，長久忠厚。十二月將終，還驚歲律窮。藏冰方北陸，解凍未東風。草昧徒尋緑，花梢強覓紅。探春春不見，元只在胸中。今日已前事，知非心可憑。虛言安足道。實行又何矜。無藥醫衰老，有詩歌聖明。縱然時飲酒，未肯學劉伶。冬至子之半，天心無改移。一陽初起處，萬物未生時。玄酒味方淡，大音聲正希。此言如不信，更請問庖犧。頭白已多時，況能垂白髭。不如猶甚幸，竊此未全衰。潤屋雖無鏹，承家卻有兒。敢言貧淨潔，似我亦應稀。詩者人之志，非詩志莫傳。人和心盡見，天與意相連。論物生新句，評文起雅言。興來如宿構，未始用雕鎸。水能平而不能直，繩能直而不能平。安得繩水為人情，而使天下都無爭。君子多近名，小人多近刑。善惡有異同，一歸於任情。陽行一，陰行二，一主天，二主地。天行六，地六四；四主形，六主氣。人有去就，事無低昂；跡有疏密，人無較量。能此四者，自然久長。衣冠嚴整，謂之外修。行義純潔，謂之內修。內外俱修，何人不求。衣冠不整，謂之外惰。外義不修，謂之內惰。內外俱惰，何人不唾。克肖子孫，振起家門。不肖子孫，破敗家門。猗嗟子孫，盛衰之根。學仙欲不死，學佛欲再生。再生與不死，二者人果能。設使人果能，方始入于情。賞哉林下人，不為人所惜。哀哉公與卿，重為人所惑。三萬五千日，伊子享此身。當時纔作物，此際始為人。久負陰陽力，終虧父母恩。一盃為壽酒，林下列兒孫。時之來兮，其勢可乘。時之去兮，其事遂生。前日之事兮，今日不行。今日之事兮，後來必更。時久則患生，事久則弊生。弊患相仍，人何以寧。不知陰陽，不知天地，不知人情，不知物理。強為人師，寧不自愧。水火得其御，交而成既濟。水火失其御，焚溺可立至。不止水與火，萬事盡如此。只知用水火，不知水火義。中原之師，仁義為主。仁義既無，四夷來侮。堯夫喜飲酒，飲酒喜全真。不喜成酩酊，只喜成微醺。微醺景何似，襟懷如初春。初春景何似，天地纔絪縊。不知身是人，不知人是身。只知身與人，與天都未分。人生無定準，事體有多端。客宦危疑處，家書子細看。既曾憂險阻，方信喜平安。男子平生事，須于痛定觀。時止則須止，時行則可行。時行與時止，人力莫經營。太平時世園亭內，豐稔歲年村落間。情味一般難狀處，風煙草木盡閑閑。草色依烯緑，花稍隱約紅。一般難道說，如醉在心中。冬夏遠難出，止行南北園。如逢好風景，亦可至三天。西行至天街二百步，北行至天津三百步，東行至天宮四百步。