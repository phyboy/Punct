不良之人，禀氣非正，蛇蝎其情，豺狼其性。至良之人，禀氣清明，金玉其性，芝蘭其情。君子之人，與己非比，聞善則樂，見賢則喜。小人之人，與己非惡，聞善則僧，見賢則怒。時難得而易失，心雖悔而何追。不知老之已至，不知志與願違。痛矣時難得，悲哉道未傳。今年年已盡，明日是明年。半百已華顛，如今更皓然。自知為士子，人訝學神仙。風月難忘酒，雲山不著錢。行年六十六，明日又添年。窗晴氣和暖，酒美手柔軟。興逸情撩亂，筆落春花爛。性在體內，影在形外。性往體隨，形行影會。體性不存，形影安在。影外之言，曾何足怪。大喜與大憂，二者莫能寐。二者若能寐，何憂事不治。物理窺開後，人情照破時。一身都是我，瘦了又還肥。物理窺開後，人情照破時。能將函谷塞，只用一丸泥。物理窺開後，人情照破時。正如携寶劍，切玉過如泥。物理窺開後，人情照破時。渴多逢美酒，病後遇良醫。物理窺開後，人情照破時。能將一箇字，善解百年迷。物理窺開後，人情照破時。情中明事體，理外見天機。物理窺開後，人情照破時。可嗟兼可唾，堪鄙又堪嗤。物理窺開後，人情照破初。不堪將勸誠，止可與嗟吁。物理窺開後，人情照破前。止堪今執筆，不可使持權。物理窺開後，人情照破休。止堪初看望，不可久延留。物理窺開後，人情照破時。欲知花爛漫，須是葉離披。物理窺開後，人情照破時。有權能處置，更狡待何為。物理窺開後，人情照破間。敢言天下事，到手又何難。平生喜飲酒，飲酒喜輕醇。不喜大段醉，只便微帶醺。融怡如再少，和煦似初春。亦恐難名狀，兩儀仍未分。擊自我者，可以力行。繫自人者，難乎力爭。貴為萬乘，亦莫之矜。賤為匹夫，亦莫之凌。在未定之時，當難處之地。方事之危疑，見人之措置。事無巨細，人有得失。得之小心，失之費力。人無不老理，日有再中時。不老必無也，再中應有之。執別而來二十春，忽飛書意一何懃。四方豈是少賢士，千里猶能思故人。世態見多知可否，物情諳久識疏親。我今老去甘衰朽，無補明時臥洛濱。君子喜淳誠，小人喜欺罔。淳誠歲時長，欺罔日月短。君子改過，小人飾非。改過終悟，飾非終迷。終悟福至，終迷禍歸。未生之前，不知其然。既生之後，廼知有天。有天而來，正物之性。君子踐形，小人輕命。明有日月，幽有鬼神。日月照物，鬼神依人。明由物顯，幽由人陳。人物不作，幽明何分。事曾經見，物曾持鍊。天地之間，俯仰無靦。語言須中節，義理貴從宜。可革仍三就，當行必再思。身生天地後，心在天地前。天地自我出，自餘何足言。可勉者行，可信者言，可委者命，可託者天。言不可妄，行不可隳，命不可忽，天不可違。屋新人喜居，屋弊人思去。主若善修完，何時不能住。小人無耻，重利輕死，不畏人誅，豈顧物議。其骨爽，其神清，其祿薄，其福輕。一身如一國，有病當求醫。病愈藥便正，節宣良得宜。林下故無知，唯知二月期。酒嘗新熟後，花賞半開時。只有醺酣趣，殊無爛漫悲。誰能將此景，長貯在心脾。滿城盡日行春去，言會行春還有數。真宰何嘗不發生，遊人其那無憑據。梨花著雨漫成啼，柳絮因風爭肯住。一片清明好意多，奈何意好難分付。欲出第一等言，須有第一等意。欲為第一等人，須作第一等事。成敗須歸命，興衰各有時。小人縱多欲，真宰豈容私。只此浪喜歡，便成空慘悽。請觀春去後，遊者更為誰。四方景好無如洛，一歲花奇莫若春。景好花奇精妙處，又能分付與閑人。洛陽人慣見奇葩，桃李花開未當花。須是牡丹花盛發，滿城方始樂無涯。桃李花開人不窺，花時須是牡丹時。牡丹花發酒增價，夜半遊人猶未歸。光陰不肯略從容，九十日春還又空。多少落花無著莫，半隨流水半隨風。春歸花謝日初長，鷰語鶯啼各自忙。何故遊人斷來往，緑陰殊不減紅芳。十日好花都去盡，可憐青帝用功深。遊人莫便無憑據，未必紅芳勝緑陰。春歸必竟歸何處，無限春冤都未訴。欲託流鶯問所因，子規又叫不如去。用盡四時周一歲，唯春能見好花開。十千買酒未為貴，既去紅芳豈再來。六十有七歲，生為世上人。四方中正地，萬物備全身。天外更無樂，胸中別有春。萬紫千紅處處飛，滿川桃李漫成蹊。狂風猛雨日將暮，舞榭歌臺人乍稀。水上漂浮安有定，徑邊狼籍更無依。流鶯不用多言語，到了一番春已歸。花開春正好，花謝春還暮。不意子規禽，猶能道歸去。春來蝴蝶亂，春去子規啼。安得如前日，和風初扇時。禽不通人情，唯知春已暮。亦或叫提壺，亦或叫歸去。名為泉布者，無足走人間。善發難言口，能開不笑顏。償道小續命，賙急大還丹。唯有商山老，非干買得閑。一般顏色一般香，香是天香色異常。真宰工夫精妙處，非容人意可思量。秦句山河半域中，精英孕育古今同。古來賢傑知多少，何代無人振素風。堯夫自處道如何，滿洛陽城都似家。不德於人焉敢異，至誠從物更無他。眼前只見羅天爵，頭上誰知換歲華。何止春歸與春在，胸中長有四時花。為人須是與人羣，不與人羣不盡人。大舜與人焉有異，帝堯親族亦推倫。人心齟齬一身病，事體和諧四海春。心在四支心是主，四支又復遠于身。先天事業有誰為，為者如何告者誰。若謂先天言可告，君臣父子外何歸。眼前伎倆人皆曉，心上工夫世莫知。天地與身皆易地，己身殊不異庖犧。性亦故無他，須是識中和。心上語言少，人間事體多。如霖回久旱，似藥起沉痾。一物尚不了，其如萬物何。彥國之言鋪陳，晦叔之言簡當，君實之言優遊，伯淳之言調又作條惕。四賢洛陽之觀望，是以在人之上。有宋熙寧之間，大為一時之壯。歲華頭上不能驚，唯有交親眼更明。皓皓月常因坐看，深深酒不為愁傾。苟於心上無先覺，卻似人間小後生。欲約何人為伴侶，江湖泛去一舟輕。天人之際豈容鍼，至理何煩遠去尋。凶焰熾時焚更烈，恩波流處浸還深。長征戍卒思歸意，久旱蒼生望雨心。禍福轉來如反掌，可能中夜不沉吟。民于萬物已稱珍，聖向民中更出羣。介石不疑何盡日，知幾何患未如神。若無剛果難成善，既有精明又貴純。禍福兆時皆有漸，不由天地只由人。玉不自珍人與珍，人珍何謝玉之純。然如粹美始終一，更看清光表裹真。韜報有名初在石，琢磨成器卻須人。古人已死不復見，被褐之言不謬云。詐者固疑人，天下盡行詐。不信天下人，其間無真話。時時醇酒飲些些，頤養天和以代茶。無雨將成大凶歲，負城非有好生涯。身居畎畝須憂國，事委兄男尚恤家。人問老來何長進，鑑中添得鬢邊華。物有聲色氣味，人有耳目口鼻。萬物于人一身，反觀莫不全備。小園新葺不離家，高就崗頭低就寇。洛邑地疑偏得勝，天津人至又非賒。宜將閬苑同時語，莫共桃源一道誇。聞說一軒多種藥，只應猶欠紫河車。一軒名野非塵境，嵩少煙岑送好風。日月歲時都屬已，更於何處覓壺中。許由為計未為深，洗耳何如不動心。到此灑然如世外，何嘗更有事來侵。山裹藥多人不識，夫君移植更標名。果能醫得人間病，紅紫何妨好近楹。高亭新建礙煙霞，暮景能留是可嘉。最近賞春來往路，遊人應間是誰家。水雨霖，火雨露，土雨濛，石雨雹。水風涼，火風熱，土風和，石風冽。水雲黑，火雲赤，土雲黃，石雲白。水雷雲，火雷虩，土雷連，石雷霹。晝睡工夫未易偕，羲皇以上合安排。心間無事飽食後，圍裹有時閑步回。未午庭柯鶯屢囀，已殘花徑客稀來。請觀世上多愁者，枕簟雖涼無此懷。進退兩途皆日賓，何煩坐上苦云云。低眉坐處當周物，掉臂行時莫顧人。齒髮既衰非少日，林泉能老是長春。行於無事人知否，寵辱何由得到身。忽憶南秦為客日，洛陽東望隔秦川。雲山去此二千里，歲月于今十九年。柳色得非新婀娜，江聲應是舊潺湲。衰軀設使能重往，疇昔情懷奈杳然。忽憶東胸為客日，壯心初見水雲鄉。島夷居處鄰荒服，潮水來時雜海商。臥看蒼溟圍大塊，坐觀紅日出扶桑。虛生虛死人何限，男子之稱不易當。忽憶東吳為客日，當年意氣樂從遊。登山未始等閑輟，餘酒何嘗容易休。萬柄荷香經楚甸，一帆風軟過揚州。追思何異鄧鄲夢，瞬息光陰三十秋。忽憶太原為客日，經秋縱酒未成歸。遠山近水都成恨，高閣斜陽盡是悲。年少不禁花到眼，情多唯只淚沾衣。如今老向洛城裹，更沒這般愁到眉。握固如嬰兒，作氣如壯士。二者非自然，皆出不容易。心為身之主，志者氣之帥。沉珠于深淵，養自己天地。堯夫三月病，憂損洛陽人。非止交朋意，都如骨肉親。薦醫心懇切，求藥意慇懃。安得如前日，登門謝此恩。安樂五十年，一旦感重疾。仍在盛夏中，伏枕幾百日。砭灸與藥餌，百療效無一。以命聽于天，於心何所失。天生此身人力寄，人力盡兮天數至。天人相去不毫芒，若有毫芒卻成二。有命更危亦不死，無命極醫亦無效。唯將以命聽於天，此外誰能閑計較。上天生我，上天死我。一聽於天，有何不可。天自得一天無既，我一自天而後至。唯天與一無兩般，我亦何嘗與天異。世上重黃金，伊予獨喜吟。死生都一致，利害漫相尋。湯劑功非淺，膏肓疾已深。然而猶灼艾，用慰友朋心。生于太平世，長于太平世，老于太平世，死于太平世。客問年幾何，六十有七歲。俯仰天地間，浩然無所愧。