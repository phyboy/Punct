思仙問曰：『夫修養之士，何物所宜食之充飢，得不傷矣？』真人曰：『酸、鹹、甘、苦各歸其時，春、夏、秋、冬順之勿逆。其藏所食大過，成疾亦深節戒作，方延益無限。其傷損之事前已具言，延益之宜，今爲子說。勿令脫畧，子宜志之。』八素云：春宜食辛辛能散也，夏宜食鹹鹹能潤也，長夏宜食酸酸能收也，秋宜食苦苦能堅也，冬宜食甘肥甘能綏中而長肌肉，肥能密理而補中，皆益五藏而散邪氣矣。此四時之味，隨所宜加之，食皆能益藏而除於邪，養生之道可不移矣。《禮記內則》云：凡和春多酸，夏多苦，秋多辛，冬多鹹，調以滑甘。