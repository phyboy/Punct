曰：二無一。曰：二無右。曰：二無左。曰：不可。曰：不可。曰：可。曰：謂變非不變，可乎？曰：可。曰：右有與，可謂變乎？曰：可。曰：變只。曰：右。曰：右苟變，安可謂右？苟不變，安可謂變？曰：二苟無左，又無右，二者左與右奈何？羊合牛非馬，牛合羊非雞。曰：羊與牛唯異，羊有齒，牛無齒；而牛之非羊也、羊之非牛也，未可。是不俱有，而或類焉。羊有角，牛有角；牛之而羊也、羊之而牛也，未可。是俱有而類之不同也。羊牛有角，馬無角；馬有尾，羊牛無尾。故曰：“羊合牛非馬也。”非馬者，無馬也。無馬者，羊不二，牛不二，而羊牛二。是而羊而牛，非馬可也。若舉而以是，猶類之不同。若左右，猶是舉。牛羊有毛，雞有羽。謂雞足一，數足二；二而一，故三。謂牛羊足一，數足四；四而一，故五。羊牛足五，雞足三，故曰：“牛合羊非雞。”“非”，有以非雞也。與馬以雞，甯馬。材不材，其無以類，審矣。舉是謂亂名，是狂舉。曰：他辯。曰：青以白非黃，白以青非碧。曰：青白不相與而相與，反對也。不相鄰而相鄰，不害其方也。不害其方者反而對，各當其所，若左右不驪。故一於青不可，一于白不可，惡乎其有黃矣哉？黃其正矣，是正舉也，其有君臣之于國焉，故強壽矣。而且青驪乎白，而白不勝也。白足之勝矣而不勝，是木賊金也。木賊金者碧，碧則非正舉矣。青白不相與，而相與，不相勝，則兩明也。爭而明，其色碧也。與其碧，甯黃。黃，其馬也，其與類乎！碧，其雞也，其與暴乎！暴則君臣爭而兩明也。兩明者昏不明，非正舉也。非正舉者，名實無當，驪色章焉，故曰“兩明”也。兩明而道喪，其無有以正焉。