故法言曰：無遷令，無勸成，過度益也。遷令勸成殆事，美成在久，惡成不及改，可不慎與。且夫乘物以遊心，託不得已以養中，至矣。何作為報也，莫若為致命。此其難者。到此又引古書之言，就奉使事上結。令，君命也，無遷移其令即所謂傳其常情也。若受其命令而私欲圖成，或至遷改其說，則不可事之。成不成亦聽其自然，不可強欲其成，故曰無勸成。益，求多也。纔於平常心上起箇過當之念，便是有求益之心，此便不可。過度者過其常度，即過當也。遷令勸成皆是過度之念，則其謀事也必危，故曰殆事。人之相與要好極難，初非一日可成，必須悠久而後定，故曰美成在久。一言之不相投，一事之不相順，有不轉步而便成惡者，故曰惡成不及改。此意蓋謂要相惡甚易，要相好甚難，所以尤當慎也。我若乘事物之自然而遊其心於自然，托不得已而應之，意以養其中心則此為極至矣，又何必有所作為而後歸報邪。報，反命也。作為過度以求益也。致命者，言以真實而致君命於衛也。言汝之行也，莫若只以真實政其君之命而已，不可過為思慮，論其成與不成也，即此真實致命便是難能之事。汝須要能盡此方可。就此又著一難字，蓋謂處此亦難矣。所謂遊於彀中，中央者，中地也。此篇名以人間世者，正言處世之難也。看這一段曲盡世情，非莊子性地通融，何以盡此曲折。說者以莊老只見得道心惟微一截，無人心惟危一截，此等議論果為如何，但讀其書未子細爾。顏闔將傅衛靈公太子而問於蘧伯玉曰：有人於此，其德天殺，與之為無方則危吾國，與之為有方則危吾身。其知適足以知人之過而不知其所以過，若然者，吾奈之何。蘧伯玉曰：善哉問乎。戒之慎之，正汝身哉。形莫若就，心莫若和。雖然之二者有患，就不欲入，和不欲出。形就而入且為顛為滅，為崩為蹶；心和而出且為聲為名，為妖為孽。彼且為嬰兒，亦與之為嬰兒。彼且為無町畦，亦與之為無町畦。彼且為無崖，亦與之為無崖。達之入於無疵。顏闔將為太子之傅而求教於伯玉。有人於此者，指太子也。其德天殺猶言天奪其鑒也。殺猶銷鑠也，隕霜殺草之殺，言其德性為造物所銷鑠也。無方，無法度也，言彼為敗度敗德之事。縱而不問，則將來必危吾國，若欲救正之，則其禍必先及我。太子之智，能知人之過，而自為過惡則不知改。奈之何者，吾無如之何也。正汝身者，言且就自家身上理會起。就，從也，隨順之也。和，調和也，誘導之也。外為恭敬隨順之形，而內則盡我調和誘導之心，故曰：形莫若就，心莫若和。莫若者，言求其方法無出於此也。雖然一轉又妙。之二者，和與就二者也隨順而與之為一，則是就而入也；有誘導之心而圭角稍露，則是和而出也。就而至於入，則和自家都放倒了，故曰：為顛為滅，為崩為蹶。和而至於聲名出，則彼必忌害，必成殃禍，故曰：為聲為名，為妖為孽。此處文最奇。嬰兒者，如無知小兒然也；無町畦者，無畔岸也，言其跌蕩而無繩準也。無崖者，無涯際也，言為事不思到盡處如何也。嬰兒、無町畦、無崖，皆是形容無知妄為之人。彼方如此無知，如此妄為，我且順之，故曰亦與之。到其有可覺悟處就加點化，使之躍然醒悟，或可以入無疵之地。達之者，覺悟之也。無疵者，無過也。昔艾軒於此嘗言：莆中舊有人父死不葬，蕩其田業以恣所欲。田且盡，親戚憫之，斂錢以給其葬。彼陽相許，又以其錢行前所為。眾親皆忿之，有族人焉出而與之遊，任其所為力一夕酣飲至于極歡，撫其背曰：人不堪其憂，回也不改其樂。其人翻然而悟，慟哭而歸，遂葬其父，卒為善人。正此處道理。汝不知夫螳蜋乎。怒其臂以當車轍，不知其不勝任也。是其才之美者也。戒之慎之，積伐而美者以犯之幾矣。汝不知夫養虎者乎，不敢以生物與之，為其殺之之怒也，不敢以全物與之，為其决之之怒也。時其飢飽，達其怒心，虎之與人異類而媚養己者，順也。故其殺者逆也。夫愛馬者以筐盛矢，以蜄盛溺，適有蚊虻，僕緣而拊之不時，則缺銜毀首碎胸。意有所至而愛有所亡，可不慎邪。此下又說幾箇譬喻。螳蜋恃其才之美，欲以其臂當車轍，此喻小才自矜，以當大事，鮮不敗者。積，屢也，伐，誇也，幾，危也。屢誇其才美以犯世之忌者，必危其身，故曰：積伐而美者以犯之幾矣。虎之性易怒，故養之者必調和去其怒心。以虎而於養己者亦有媚愛之意，此無他，只是順之而已，若逆之則必為所傷矣。故曰：其殺者逆也。筐，竹器也，蜄，灰泥之器也，以此盛其屎溺可謂愛之。忽有蚊虻聚於其身，不能隨時搏拊而去之，則其馬必至次去銜勒，毀碎其身首上轡絡月題之類，此其中心之怒忽然而至，則前日之，愛皆忘之矣。僕緣者，僕僕然緣聚也。亡與忘同。此蓋美成在久，惡成不及改之意。人之相處有終身從遊而一語至於為仇者，此言處世之難也。看葉公子高與顏闔二段，便見此篇名作人間世分曉。匠石之齊，至乎曲轅。見櫟社樹，其大蔽牛，絮之百圍；其高臨山，十仞而後有枝，其可以為舟者旁十數。觀者如市，匠伯不顧，遂行不輟。弟子厭觀之，走及匠石曰：自吾執斧斤以隨夫子，未嘗見材如此其美也。先生不肯視，行不輟，何邪。曰：已矣，勿言之矣。散木也，以為舟則沈，以為棺槨則速腐，以為器則速毀，以為門戶則液構，以為樹則蠹，是不材之木也，無所可用，故能若是之壽。匠石歸，櫟社見夢曰：汝將惡乎比予哉。若將比予於，文木邪，夫柤梨橘柚果蓏之屬，實熟則剝則辱，大枝折，小枝泄，此其以能苦其生者也。故不終其天年，而中道夭。自掊擊於世俗者也，物莫不若是。且予求無所可用久矣，幾死乃今得之，為予大用。使予也而有用，且得有此大也邪。且也若與予也，皆物也，奈何哉其相物也。而幾死之散人，又惡知散木。曲轅，山名也，櫟，木名也，社之中有此櫟木也。論語曰：夏后氏以松，周人以栗，古者社中皆必以大木為主。絮之，以手量之也，兩手合而圍之為一圍。百圍，大也；十仞，高也。枝可為舟則其身可知矣。厭觀者，言觀至於厭足而後已也。散木者，言無用散棄之木也。液樠，其液出而樠樠然也。樹，柱也，立木以為柱，故曰樹。文木者，言木之可觀而可為用者也。櫟社見於匠石之夢曰：汝以我為散木，則是以文木而比量我也。柤梨橘抽果蓏皆文木之可食者，故為人摧折，是以其能而害其生。能者，可用之才也。吾之求無所用久矣，而汝乃今知之。幾死，馬匠石之言也。猶今人馬人以半死漢也。為予大用者，言我之無用乃我之大用，所以全其生也，我若有用則人伐之久矣，又安能至此大乎。且也只是且字之意，添箇也字。若與予皆物者，匠石雖人，我雖櫟樹，皆天地間一物，汝何獨以物相譏，故曰：若與予也，皆物也，奈何哉其相物也。一句之中四箇也字，一箇哉字，此皆莊子文奇處。汝亦無用之人，何譏我無用之木，故曰：幾死之散人，又惡知散木。匠石覺而診其夢。弟子曰：趣取無用則為社；何邪。曰：密若無言，彼亦直寄焉，以為不知己者詬厲也。不為社者，且幾有翦乎。且也彼其所保與眾異，而以義譽之，不亦遠乎。診，占也。弟子聞其夢中之言乃曰：此木之志趣，若取於無用，則何必用而為社。密者，猶言汝閉口勿言也。彼，指櫟也。其所以為社者亦直寄寓而已，豈料今日又為汝不知己之人以為社而詬厲之。詬，罵，厲，責辱也。使其縱不為社，亦豈有人翦伐之。彼之所保自與眾人不同，而汝乃以義理求其毀譽，相去遠矣。所保猶言所守也。且幾有翦乎，此幾字與殆字同意。南伯子綦遊乎商之丘，見大木焉有異。結駟千乘，隱將芘其所籟。子綦曰：此何木也哉。此必有異材夫。仰而視其細枝，則拳曲而不可以為棟梁；俯而視其大根，則軸解而不可以為棺槨；咶其葉則口爛而為傷；嗅之則使人狂酲三日而不已。子綦曰：此果不材之木也，以至於此其大也。嗟乎神人，以此不材。宋有刑氏者，宜揪栢桑，其拱把而上者，求狙猴之杙者斬之；三圍四圍，求高名之麗者斬之；七圍八圍，貴人富商之家求禪傍者斬之。故未然其天年而中道夭於斧斤，此材之患也。故解之以牛之白顙者，與豚之亢鼻者，與人有痔病者，不可以適河。此皆巫祝以知之矣，所以為不祥也。此乃神人之所以為大祥也。此段與前段同，但就中又紬繹數句別說話。見大木焉有異者，言其大有異於尋常也。雖有千乘之駟馬隱於此樹之下，而求其所陰藾亦能芘之，故曰隱將芘其所藾。飽，自我芘物也。藾，彼求蔭於我也。軸解，不實也，如今芋莖然。咶，食紙反。以舌咶之則爛人之口，以鼻嗅之則著人如醉，言其臭也。此木惟其不材，所以能全其生，至於如此其大。古之神人所以全其生者，亦以此不才而已。故曰：神人以此不才。嗟乎，歎美而言之也。荊氏，地名也。揪栢桑三者，可用之木也。前言可食之木，此言可用之木。宜，地氣所宜也。杙，樁也；麗，屋棟也。高名，大家也。高明之家，鬼瞰其室。二字本同，但明字音同而字異耳。禪傍，為棺用也。言此地所宜之木，或拱把而見伐，或三圍四圍而見伐，或八圍七圍而見伐，言不可得而留。惟其有可用，所以自禍如此。解，古巫祝者書名也。解之中有曰：牛白顙者，豚額折而鼻高者，皆不可祭祭河。古者或以人祭河，如西門豹之事，故添痔病一句。莊子好奇，專要添此等說話。適者往也，言不可以之往祭於河也。此三者之不可用，巫祝之人皆以為不祥，而不知惟其不祥，所以免殺身之禍。其在神人觀之，則此不祥乃大祥也。凡此二段，皆言處世之難，若求以自見於世，必招禍患，故以此譬之。支離疏者，頤隱於齊，肩高於頂，會撮指天五管在上，兩髀為脅。挫鍼治繲足以糊口，鼓莢播精足以食十人。上徵武士則支離攘臂於其間，上有大役則支離以有常疾不受功，上與病者粟，則受三鍾與十束薪。夫支離其形者，猶足以養其身，終其天年，又況支離其德者乎。支離，身體無收拾之貌。疏，其名也。頤下而至臍，其身曲也，肩反出於頂上。會撮，椎髻也，五臟之管皆屬於背，背曲則管向上也。兩髀，腿兩邊也，背曲身下則髀似其脅也。此形容一廢疾之人爾。挫鍼，縫衣也，治繲，浣衣也。以此為糊口之計。鼓莢，以箕簸米也，播去其粗而得精米，故曰播精足以食十人，言其速也。徽召武士，選戰者也，攘臂於其間，言選擇不及已也。大役，工役也，不受功，不以此事貴之也。功如左氏，晉人城祀。賦功於諸侯，戰役之事，既皆得免，而又以病得粱與薪，此亦以不才自全之意。支離其德，言至人之德亦如此支離者，以無用為大用也。此與不才之木亦同意。孔子適楚，楚狂接輿遊其門曰：鳳兮鳳兮，何如德之衰也。來世不可待，往世不可追也。天下有道，聖人成焉，天下無道，聖人生焉。方今之時，僅免刑焉。福輕乎羽，莫之知載，禍重乎地，莫之知避。已乎已乎，臨人以德；殆乎殆乎，畫地而趨。迷陽迷陽，無傷吾行，吾行卻曲，無傷吾足。山木自寇也，膏火自煎也。桂可食，故伐之，漆可用，故割之。人皆知有用之用，而莫知無用之用也。此段因論語所有，借以譏侮聖門也。來世既不可待已，往之世又不可追。既生斯世而為斯人，時既不可為則當自晦而已，於，此而強懷救世之意，非知時者也。故曰：德衰，天下有道，則聖人可以成其功；天下無道，則聖人全其生而已。方今之時，亂世也，但以苟免於刑為幸耳，又何敢他求乎。故曰：方今之時，僅免刑焉。處亂世而僅免刑以全其生，此特一羽之福而汝亦不知有之。載，受而有之也。亂世之禍苟及其身，常至殺戮，是重於地也，而汝亦不知避之。韓詩曰：榮華不滿眼，殃禍大如屋。即此意也。已乎已乎，猶言休休也，以德自尊而下臨他人，取禍之道也。殆乎，危乎也。畫地而趨，言其自拘束以自苦如畫地而行焉。陽，明也。人之本性本來光明，汝迷而失之，則叉至行於世而有傷。郤曲者，言回護避就也，不能任真直道而行，如此回護避就，則必至於傷吾足。傷吾足者言，其不可行也。山木以有用而招斤斧之禍，是自取寇傷也。膏火以明而可用，自取煎熬。桂因可食而後人伐之，漆因可用而後人割之。此皆不能自隱，求於世以招禍患者之譬也。故曰：人知有用之用，不知無用之用。