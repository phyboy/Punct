達生之情者，不務生之所無以為。達命之情者，不務知之所無奈何。養形必先之物，物有餘而形不養者有之矣。有生必先無離形，形不離而生亡者有之矣。生之來不能卻，其去不能止，悲夫世之人以為養形足以存生，而養形果不足以存生，則世奚足為哉。雖不足為而不可不為者，其為不免矣。夫欲免為形者，莫如弃世，奔世則無累，無累則正平，正平則與彼更生，更生則幾矣。事奚足弃，而生奚足為。弃事則形不勞，遺生則精不虧。夫形全精復與天為一，天地者，萬物之父母也。合則成體，散則成始，形精不虧，是謂能移。精而又精，反以相天。生之所無以為者，言身外之物也，如人生幾兩屐，一口幾張匙是也。知之所無奈何者，言人力所不及也。養形必以物，有生必全其形，此世人之見也。然物常有餘而形豈長在，形雖能全而生者有盡，故曰物有餘而形不養者有之矣，形不離而生亡者有之矣。雖不足為而不可不為者，即前所謂物莫足為而不可以不為是也。其為不免者，言為與不為之中皆不免於自累，欲免於自累，非弃世不可也。弃世者，非避世也，處世以無心，感而後應，迫而後動，不得已而後起，則我自我而世自世矣。正平者，心無高下决擇也，猶佛氏曰是法平等也。更生者，與之為無窮也，彼者造物也，與造物俱化，日新又新，故曰與彼更生。至於此則盡矣，幾，盡也。能知此意則身外之事與其生者，不待遺弃而自遺弃矣。精復者，精神不散於外也。合則成體，言四大假合而後成身，散則復其初也。初者，無物之始也。形精即形神也。形神不虧則能變化，故曰能移。移即變化也。體道至此，精而又精，則可以贊造化矣。相天，贊天也。此兩精字與形精字不同。反猶還，以事之之還也。子列子問關尹曰：至人潜行不窒，蹈火不熱，行乎萬物之上而不慄。請問何以至於此。關尹曰：是純氣之守也，非知巧果敢之列。居，予語汝。凡有貌象聲色者，皆物也。物與物何以相遠，夫奚足以至乎先，是色而已。則物之造乎不形而止乎無所化，夫得是而窮之者，物焉得而止焉。彼將處乎不淫之度，而藏乎無端之紀，遊乎萬物之所終始。壹其性，養其氣，合其德，以通乎物之所造。夫若是者，其天守全，其神無卻，物奚自入焉。夫醉者之墜車，雖疾不死，骨節與人同而犯害與人異，其神全也。乘亦不知也，墜亦不知也，死生驚懼不入乎其胸中，是故●物而不慴。彼得全於酒而猶若是，而況得全於天乎。聖人藏於天，故莫之能傷也。復讎者不折鏌干，雖有忮心者，不怨飄瓦，是以天下平均，故無攻戰之亂，無殺戮之刑者，由此道也。不開人之天而開天之天，開天者德生，開人者賊生。不厭其天，不忽於人民，幾乎以其真。潜行不窒，嘿運而無所障礙也。行乎萬物之上而不慄，如御風而行是也。純氣之守，守元氣而純一不雜也。知巧，容心也。果敢，容力也。言此事非容心容力所可為也。此語似為迂闊而實有此理。看今伏氣道人，便可見。貌象色聲，謂有形迹也。萬物之物皆拘於形，我若有迹則與物同耳，則何以至乎未有物之先。人之局於一身而不能見乎萬物之始者，皆是以迹自累，故曰是色而已，色即述也。貌象聲色，上面本有四字，到此即舉其一，文法也。造物者無形，故曰物之造乎不形。無終無始，一而不二，故曰止乎無所化，化，易也，言其無所變易也。得是而窮之者，造化之理也。言得此造化之理而窮盡其妙，則去乎有物之物遠矣，故曰物焉得而二焉。淫，亂也，不定也。不淫之度，一定之法度也。無端之紀，無物之初也。紀即理也。萬物之所終始，造化也。壹其性，純一不雜也。合其德，渾全不離也。與造物為一，故曰通乎物之所造。曰天曰神，即此理之在我者也。無部，無間也。在內者既全而無間，則外物奚自入焉。●物而不慴，言雖為物所●觸而其神不動，故不懼也。醉者墜車之喻極為精密。藏於天，故莫之能傷，即前篇不以物害己一段，所謂無為是也。鏌干傷人，飄瓦中人，而人不怒之者，以其物之無心也。此二句即是無心之喻，其言極有理。天下平均者，言行於天下無好惡也。爭則有攻戰殺戮之事，我無心矣，無所爭矣，又安有此事哉。人之天猶有心也，夭之天無心也。開，明之也。德生者，自然之德也。開人之天，心猶未化，心未化則六根皆為六賊，況外物乎。不厭其天，言不奔其天理也。不忽於人者，言人事之有為者未嘗忽之而不為，但為之而無容心耳。如此則近於真實之理，幾，近也。仲尼適楚，出於林中，見痀僂者承蜩，猶掇之也。仲尼曰：子巧乎，有道邪。曰：我有道也。五六月累九二而不墜，則失者錙銖。累三而不墜，則失者十一。累五而不墜，猶掇之也。吾處身也若橛株拘，吾執臂也若槁木之枝。雖天地之大，萬物之多，而唯蜩翼之知。吾不反不側，不以萬物易蜩之翼，何為而不得。孔子顧謂弟子曰：用志不分，乃凝於神。其痀樓丈人之謂乎。承蜩，持竿而拈蟬者也。累九於竿首自二至五而不墜，則其凝定入神矣。郭象下兩箇停審字亦自好。橛株拘，今所謂木樁也，根，樁也，株，木之名也，拘，定也。想古時有此三字。不反不側，止是凝定也。當承蜩之時，其身如木橛而不動，其臂如槁木，然其心一主於蜩而不知有他物，純一之至也。用志不分，其志不二也。凝於神，凝定而神妙也。此雖借喻以論純氣之守，而世間實有此事，今世亦有之，但以為技而不知道，實寓焉。痀僂，背曲者也。顏淵問仲尼曰：吾嘗濟乎觴深之淵，津人操舟若神。吾問焉曰，操舟可學邪。曰，可，善遊者數能。若乃夫沒人則未嘗見舟而便操之也。吾問焉而不吾告，敢問何謂也。仲尼曰：善遊者數能，忘水也。若乃夫沒人之未嘗見舟而便操之也，彼視淵若陵，視舟之覆猶其車卻也。覆卻萬方，陳乎前而不得入其舍，惡往而不暇。以瓦注者巧，以鉤注者憚，以黃金注者殙，其巧一也，而有所矜則重外也。凡外重者內拙。觴，深淵名也。遊，拍浮者也。沒人，泅而入水也。善沒之人視水如平地，則不學而能操舟矣。覆卻萬端而不動其心，故曰不入其舍。心者，神明之舍也。注，射也。射而睹物曰注。王欽若曰，以陛下為孤注，即此注字。以瓦為注，則全無利害輕重之心；以鉤帶為注，則已有顧惜之意矣；以黃金為注，則愛心愈重而易殙矣。矜，恰惜之意也。射者之巧，其心本一，而有所顧惜，則所重在外而內惑矣。惑則雖巧有時而拙矣。既答其問，又以此喻結之，不特二喻皆極天下之至理。看他文勢起結，亦自奇特。田開之見周威公，威公曰：吾聞祝腎學生。吾子與祝腎遊，亦何聞焉。田開之曰：開之操，拔篲以侍門庭，亦何聞於夫子。威公曰：田子無讓，寡人願聞之。開之曰：聞之夫子曰，善養生者若牧羊然，視其後者而鞭之。威公曰：何謂也。田開之曰：魯有單豹者，巖居而水飲，不與民共利，行年七十而猶有嬰兒之色，不幸遇餓虎，餓虎殺而食之。有張毅者，高門縣薄無不走也，行年四十而有內熱之病以死。豹養其內而虎食其外，毅養其外而病攻其內，此二子者，皆不鞭其後者也。拔篲，掃箒也。拔猶根拔之拔，操拔篲以持門庭，供弟子酒掃之職也。牧羊本聽其自然，若行者在後，而不逐其羣，則鞭之。此意便謂循天理而行，亦必盡人事也。單豹隱者，而見殺於虎，張毅往來富貴之家，雖無虎傷之患，而胸中狂燥以內熱而自殞，皆在人有未盡者，不可委之天。此段於學道者已分上最為親切，推此則知莊子前後說天道人道之意。先設喻後以二事實之，文勢亦奇。仲尼曰：無入而藏，無出而陽，柴立其中央。三者若得，其名必極。無入而藏，不專於主靜也。無出而陽，不一於動也。柴立，無心而立之貌，其形如槁木是也。動靜無常，不倚一偏，故曰立其中央。三者言上三句也，盡此三句則可名為至人矣。故曰三者若得，其名必極，極，至也。夫畏塗者十殺一人，則父子兄弟相戒也，必盛卒徒而後敢出焉，不亦知乎人之所取畏者。衽席之上，飲食之間，而不知為之戒者，過也。以畏塗喻衽席，即蛾眉伐性之斧之意，此示人窒慾之戒。莊子此語雖聖賢聞之，亦必為之首肯。此豈異端之學乎。祝宗人玄端以臨牢筴，說彘曰：汝奚惡死。吾將三月犧汝，十日戒，三日齊，藉白茅。加汝，肩尻乎彫俎之上，則汝為之乎。為彘謀曰不如食以糠糟而錯之牢筴之中，自為謀則苟生有軒冕之尊，死得於腞循之上、聚僂之中則為之。為彘謀則去之，自為謀則取之，所異彘者何也。玄端，冠也。●，芻養之也。尻，猪之後也。腞猶篆也，楯，机也。机之有文者曰豚楯。樓，曲也。曲而可以聚物者，畚筥之屬也。前篇編薄曰編曲，則知此亦竹器也。左宣公二年牢夫腼熊蟠，不熟殺之寘畚，即此類也。生有軒冕之貴，或以刑戮而死，置其身於趺躓之上，畚薄之中，亦甘心焉，即退之所謂處汙穢而不羞，觸刑辟而誅戮是也。為彘謀如彼，而自為乃如此。此語可謂善喻。桓公田於澤，管仲御，見鬼焉。公撫管仲之手曰：仲父何見。對曰：臣無所見。公反，誤論為病，數日不出。齊士有皇子告敖者曰：公則自傷，鬼惡能傷公。夫忿滀之氣散而不反則為不足，上而不下則使人善怒，下而不上則使人善忘，不上不下，中身當心則為病。桓公曰：然則有鬼乎。曰：有。沈有履，竈有髻。戶內之煩壤，雷霆處之。東北方之下者倍阿鮭蠪躍之。西北方之下者則泆陽處之。水有罔象，丘有峷，山有夔，野有方皇，澤有委蛇。公曰：請問委蛇之狀何如。皇子曰：委蛇其大如轂，其長如轅，紫衣而朱冠，其為物也惡，聞雷車之聲則捧其首而立，見之者殆乎霸。桓公辴然而笑曰：此寡人之所見者也。於是正衣冠與之坐，不終日而不知病之去也。此一段與柸蛇之說相類，但此說較奇特。誒詒，猶今嘔噥之聲，氣逆之病也。忿滀即鬱結也。病在身之中而當其心，今人所謂中管之病也。沈，溝泥之中也。履，神名也，髻亦神名也。煩壤，糞壤也。雷霆亦鬼名也。倍阿鮭蠪，屋中東北方之鬼名也。泆，陽，屋中西北之鬼名。此以上言人家中所有鬼物之名。罔象，水中之神名也。峷，小丘垤之神宅也。夔，山之神名也。徬徨，野中之神名也。委蛇，大澤中之神名也。桓公所見者在澤，故獨問委蛇之狀。桓公始疑為妖，故懼而為病，今曰見者必霸，故喜而病自去矣。辴然，笑之貌也。此事之喻，又與見豕負塗載鬼一車者不同，然聖人既以此語入之爻辭，則是世間必有此事，亦不足怪也。紀消子為王養鬥鷄，十日而問：雞已乎。曰：未也，方虛僑而侍氣。十日又問，曰：未也，猶應嚮景。十日又問，曰：未也，猶疾視而盛氣。十日又問，曰：幾矣，鷄雖有鳴者，已無變矣，望之似木鷄矣，其德全矣。異鷄無敢應者，反走矣。聞響而應，見影而動，則是此心猶為外物所動也。疾視而盛氣，言其神氣已旺。疾視而不動，初言虛憍而恃氣，則其氣猶在外，此言疾視而盛氣，則氣在內矣。疾字有怒之意，即直視也，卻與匹夫按劍疾視不同。望之似木鷄則神氣俱全矣，此言守氣之學，借鷄以為喻。孔子觀於呂梁，縣水三十仞，流沫四十里，黿鼉魚鼈之所不能游也。見一丈夫游之，以為有苦而欲死也。使弟子並流而拯之，數百步而出，被髮行歌，而游於塘下。孔子從而問焉曰：吾以子為鬼，察子則人也。請問蹈水有道乎。曰：亡，吾無道。吾始乎故，長乎性，成乎命。與齊俱入，與汩偕出，從水之道而不為私焉。此吾所以蹈之也。孔子曰：何謂始乎故，長乎性，成乎命。曰：吾生於陵而安於陵，故也。長於水而安於水，性也。不知吾所以然而然，命也。此段亦與前言操舟意同。並流，●流也。故，本然也，孟子曰，言性者故而已矣。性命，自然之理也。齊者，水之旋磨處也。汩，湧汩處也。出入，隨水上下也。從水之道而不為私，順而不逆之意。生於陵則安於陵，長於水則安於水，皆隨其自然而不知其所以然。故性命三字初無分別，但如此作文耳。若以生長字強求意義，則誤矣。梓慶削木為鐻，鐻成見者驚猶鬼神。魯侯見而問焉曰：子何術以為焉。對曰：臣工人，何術之有。雖然，有一焉。臣將為鐻，未嘗敢以耗氣也，必齊以靜心。齊三日而不敢懷慶賞爵祿，齊五日不敢懷非譽巧拙，齊七日輒然忘吾有四枝形體也。當是時也，無公朝，其巧專而外滑消。然後入山林觀天性，形軀至矣。然後成見鐻，然後加手焉，不然則已。則以天合天，器之所以凝神者，其是與。鐻似夾鍾，此雖注家之說，然鍾以金為之，豈削木所能成。愚按大觀類篇曰，鐻，鍾鼓之扮也，是乃筍●之類，所以縣鍾鼓也。筍●之形為鳥為獸，刻木為之極其精巧，考工記中可見。驚猶鬼神，言精絕非人所能為也。耗氣者，氣不定也。齊以靜其心而後定。不懷爵祿，不懷非譽，忘其四枝，謂純氣自守而外物不入也。無公朝者，亦不知有朝廷矣。唯其如此，故我之巧心專而外物之可以滑亂吾心者，皆消釋而不留。入山林觀天性，觀木之性也。木之形軀各有成象，皆若見成者，然後取而用之。加手，取也。以我之自然合其物之自然，故曰以天合天。東野稷以御見莊公，進退中繩，左右旋中規，莊公以為文弗過也，使之鉤百而反。顏闔遇之，入見曰：稷之馬將敗。公密而不應，少焉果敗而反。公曰：子何以知之。曰：其馬力竭矣，而猶求焉，故曰敗。六轡如組織而成文也，御之巧如織然，故曰文弗過。鉤，御馬而打圍也。鉤百而反，言百轉也，馬力竭而馳之不已，御者雖巧必敗，人之自用又豈可過勞其神乎。此一喻極為的切，極為端正。工倕旋而蓋規矩，指與物化而不以心稽，故其靈臺一而不桎。到此又散說數句。倕為共工，故曰工倕。旋，轉也，以手旋轉畫而為圓也，言工倕制器之時，旋轉其手，其圓便如蓋然，自中規矩。考工記云，蓋之圓以象天地，蓋乃至圓之物，故取以為喻，非謂其實為蓋也。如吳道子畫佛像，圓光只一筆便成，遂入神品，即此類也。器圓不用規，只以手畫之，其技入神矣。指，手指也。指與物化，猶山谷論書法曰，手不知筆，筆不知手是也。手與物兩忘而略不留心，即所謂官知止神欲行也。故曰不以心稽。稽，留也。或曰圓則中規，何以曰矩，殊不知圓之中自有矩，圓而不中矩，非圓矣。今匠者削木為圓，必先取方，便見規矩不相離之意，所以曰規圓生矩。靈臺，心也。一，純一也。不桎，不拘礙也。忘足，履之適也；忘要，帶之適也。知忘是非，心之適也。不內變，不外從，事會之適也。始乎適而未嘗不適者，忘適之適也。適，安也。足安於屨，要安於帶，若無物然，故曰忘足忘要。會，猶造也。造道而至於適，則內境純一而無所變，雖與物應接乎外而亦不知其所從事者矣。始乎適而未嘗不適者，言久則併與適亦忘之。譬如足初躡履，見其恰好，則知有屨之適，著之既久不復有初時見其恰好之意，是忘適也。此以人之常情而喻乎道，須自體究，便見得莊子盡物理處。有孫休者，踵門而詫子扁慶子曰：休居鄉，不見謂不脩，臨難不見謂不勇。然而田原不遇歲，事君不遇世，賓於鄉里，逐於州部，則胡罪乎天哉，休惡遇此命也。扁子曰：子獨不聞夫至人之自行邪。忘其肝膽，遺其耳目，茫然彷徨乎塵垢之外，逍遙乎無事之業，是謂為而不恃，長而不宰。今汝飾知以驚愚，脩身以明汙，昭昭乎若揭日月而行也。汝得全而形軀，具而九竅，無中道天於聾盲跛蹇而比於人數、亦幸矣、又何暇乎天之怨哉。子往矣。孫子出，扁子入，坐有間，仰天而歎。弟子問曰：先生何為歎乎。扁子曰：向者休來，吾告之以至人之德，吾恐其驚而遂至於惑也。弟子曰；不然，孫子之所言是邪，先生之所言非邪，非固不能惑是。孫子所言非邪，先生所言是邪，彼固惑而來矣，又奚罪焉。扁子曰：不然，昔者有鳥止於魯郊，魯君說之，為具太牢以饗之，奏九韶以樂之，鳥乃始憂悲眩視，不敢飲食，此之謂以己養養鳥也。若夫以鳥養鳥者，宜棲之深林，浮之江湖，食之以委蛇，財平陸而已矣。今休，款啟寡聞之民也，吾告以至人之德，譬之若載鼷以車馬，樂鴳以鍾鼓也。彼又惡能無驚乎哉。賓於鄉里，擯弃於鄉里也。明汙，自別於汙俗也。飾知驚愚，修身明汙，言其有心求名以自異也。若揭日月，著其名也。彼固惑而來矣，彼之來本自惑，非先生惑之，又何罪於我。款啟，小孔竅也，言其所見之小也。寡聞，學之淺也。其見本淺，吾語之太高，彼安得不驚疑自惑乎。此意蓋譏當時之學者，以其所見者小而未知大道也。食以委蛇，言使之自得而食也。委蛇，自得也。鳥養之喻，已見至樂篇。