莊子行於山中，見大木，枝葉盛茂，伐木者止其旁而不取也。問其故，曰：無所可用。莊子曰：此木以不材得終其天年。夫子出於山，舍於故人之家，故人喜，命堅子殺鴈而烹之，豎子請曰：其一能嗚，其一不能鳴，請奚殺。主人曰：殺不能鳴者。明日，弟子問於莊子曰：昨日山中之木以不材得終其天年，今主人之鴈以不材死。先生將何處。莊子笑曰：周將處夫材與不材之間，材與不材之間，似之而非也，故未免乎累。若夫乘道德而浮游則不然，無譽無訾，一龍一蛇，與時俱化，而無肯專為。一上一下，以和為量，浮遊乎萬物之祖，物物而不物於物，則胡可得而累邪。此神農黃帝之法則也。若夫萬物之情，人倫之傳，則不然。合則離，成則毀，廉則挫，尊則議，有為則虧，賢則謀，不肖則欺，胡可得而必乎哉。悲夫，弟子志之，其唯道德之鄉乎。不材全其天年，前此屢言之矣，今添鴈以不材見殺之說，又自一意。蓋言材與不材，皆猶有形迹，故未免於自累，必至於善惡俱泯，無得而名，斯為全其天也。乘道德者，順自然也。一龍一蛇，猶東方朔曰，用之則為虎，不用則為鼠也。用捨隨時，我無容心，故無毀亦無譽。專為則有心矣，無肯專為即無心也。上下，進退也。和，順也。量，則也，度也。以順自然為，則或上或下皆可。萬物之祖，萬物之始也。此神農黃帝之所能，故曰神農黃帝之法則也。萬物之情，此私情也。傳，習也。人倫之傳，人類之傳習也。此以下數句，曲盡人情。有合則有離，所謂世間無不散筵席也。有成則有毀，言不有所廢，君何以興也。露圭角者必至於自摧挫，居人上者必為人所指議。有心於事，為其名必虧。人之惡其成，樂其敗者，眾賢者於此將為全身之計，則必有計度思慮，故曰賢則謀。小人患失，無所不至，則為奸為欺而已矣，故曰不肖則欺。處乎世間事，不曰人何可自必，故曰胡可得而必哉。悲夫者，欺世俗之不美，人事之無常，危機之可畏也。此語切於人身，故囑其弟子識之勿忘。唯順乎自然則可以自免，故曰其唯道德之鄉乎。市南宜僚見魯侯，魯侯有憂色，市南子曰：君有憂色，何也。魯侯曰：吾學先王之道，修先君之業，吾敬鬼尊賢，親而行之，無須央離居，然不免於患，吾是以憂。市南子曰：君之除患之術淺矣。夫豐狐文豹棲於山林，伏於巖穴，靜也；夜行晝居，戒也；雖飢渴隱約，猶且胥疏於江湖之上，而求食焉，定也。然且不免於罔羅機辟之患，是何罪之有哉。其皮為之災也。今魯國獨非君之皮邪。吾願君劍形去皮，灑心去欲，而遊於無人之野。居然，安然也。於此用之有無因而得患之意，謂不應有憂患而不免於憂患也。隱約，僻處也。居於深僻之中，雖有飢渴，出而求食於江湖之上，猶且避人，而與之相疏遠也。胥，相也。此退之所謂倪而啄，仰而四顧，深居而簡出者也。以皮自累，言有名有位於世，皆能惹禍也，此言甚切，人心涉世深者，方知之。南越有邑焉，名為建德之國。其民愚而朴，少私而寡欲，知作而不知藏，與而不求其報，不知義之所適，不知禮之所將，猖狂妄行乃蹈乎大方。其生可樂，其死可葬，吾願君去國捐俗，與道相輔而行。前言無人之野，即無物之始也，此又以建德之國名之。看此一段，今人禮凈土，其源流在此戰國之時。南越未通中國，故借其地以為名，初無他義。知作而不知藏，言耕作以自食而無私蓄也。未有禮義之名，故曰不知義之所適，不知禮之所將。將，行也。猖狂妄行，從心所欲，皆合乎道，故曰蹈乎大方。與道相輔而行，謂以慕道之心自相勉勵，而欲至於此國也。君曰：彼其道遠而險，又有江山，我無舟車，奈何。市南子曰：君無形倨，無留居，以為君車。君曰：彼其道幽遠而無人，吾誰與為鄰。吾無糧，我無食，安得而至焉。市南子曰：少君之費，寡君之欲，雖無糧而乃足。君其涉於江而浮於海，望之而不見其崖，愈往而不知其所窮。送君者皆自崖而反，君自此遠矣。無形倨，不有其身也。無留居，不有其國也。能辦此心，則可以往，故曰以為君車。心無所求則無所不足，故曰少費寡欲，雖無糧而乃足。涉江浮海，望而不見其崖，愈往而不知其所窮，保是進無窮三字，如此敷演。送君者皆自崖而反，君自此遠矣，此句最為深妙。言學道之人既悟之後，向之所資以自悟者，如人之餞送登舟至于一海崖，皆已反歸矣。擊竹而悟，捲簾而悟，皆其送者也。譬如見舞劍而善草書，始因劍而悟之，既悟則劍為送者矣。讀書亦資送者也。故有人者累，見有於人者憂。故堯非有人，非見有於人也。吾願去君之累，除君之憂，而獨與道遊於大莫之國。方舟而濟於河，有虛船來觸舟，雖有褊心之人不怒。有一人在其上，則呼張歙之，一呼而不聞，再呼而不聞，於是三呼邪，則必以惡聲隨之。向也不怒而今也怒，向也虛而今也實。人能虛己以遊世，其孰能害之。有人者，以我而役物也。見有於人，我為物所役也。二者皆非自然之道。若堯則不以己役物，亦不為物所役，故曰堯非有人，非見有於人也。大莫之國，沖漠太虛之地，即無人之野、建德之國也。以此結上章也，語意既足，乃以譬喻繼之。方舟，兩舟相並也。我舟方行而為虛舟所觸，舟既虛而無人，故雖觸我而不怒。忽有一人而在虛舟之上，則必呼其人使之張歙之。張，撐開也，歙，劍退也，呼而不應至於三度，則必叫罵之。無人虛也，有人實也，向也無人則不怒，今也有人則不能不怒，人情然也。此喻極佳。蓋言我若無心則與物自無忤，遊於斯世而虛其心，又何患害之有。既說一大段，卻把比譬喻結，便是文字首尾起結之法。列子有同此段。北宮奢為衛靈公賦，斂以為鍾，為壇乎郭門之外，三月而成上下之縣。王之慶忌見而問焉曰：子何術之設。奢曰：一之間無敢設也。奢聞之，既彫既琢，復歸於朴。侗乎其無識，儻乎其怠疑，萃乎芒乎，其送往而迎來，來者勿禁，往者勿止，從其強梁，隨其曲傅音附，因其自窮。故朝夕賦斂而毫毛不挫，而况有大塗者乎。歛民之財以鑄其鍾，先祭而後鑄，故曰為壇三月而成。鍾有架，所以懸鍾也，架有兩層，故曰上下縣，此言編鍾也。何術之設者，言用何術而成此之速。一，純一也。循自然之理，終始純一而無所維於其間，故曰之間無敢設。猶言此間別著不得一件也。既彫既琢，復歸於朴，言去圭角而歸於自然也。侗乎，無識之貌。儻乎，若怠若疑，無容心之狀也。或往或來，無將無迎，故曰萃乎芒乎。萃，塊然之意。芒，無物之狀。來者勿禁，往者勿止，言順其自然而無迎無送也。強梁去而不順者曲傅，回而附我者，我皆隨之聽之，任其如何也。自窮者，自至也。言或順或逆，要終皆不求而自至，故曰因其自窮。我雖賦斂而於人無一毫之傷，故曰毫毛不挫。大塗者，言此是順事坦然而行，但以無心處之，故能速辦也。孔子圍於陳蔡之間，七日不火食。太公任往弔之曰：子幾死乎。曰：然。子惡死乎。曰：然。任曰：予嘗言不死之道。東海有鳥焉，其名曰意怠。其為鳥也，翂翂翐翐而似無能，引援而飛，迫脅而棲，進不敢為前，退不敢為後，食不敢先嘗，必取其緒。是故其行列不斥，而外人卒不得害，是以免於患。直木先伐，甘井先竭，子其意者飾知以驚愚，修身以明汙，昭昭乎如揭日月而行，故不免也。昔吾聞之大成之人曰，自伐者無功，功成者隳名。成者虧，孰能去功與名而還與眾人。道流而不明，居得行而不名處。純純常常，乃比於狂。削迹捐勢，不為功名，是故無責於人，人亦無責焉。至人不聞，子何喜哉。孔子曰：善哉。辭其交遊，去其弟子，逃於大澤，衣裘褐，食杼栗，入獸不亂羣，入鳥不亂行，鳥獸不惡，而况人乎。子惡死乎，言處此瀕死之患難，其心亦厭惡之乎。不死之道，言自得而無禍患也。意怠，今之燕也。翂翂翐翐，飛之貌也。引援，羣飛也。迫脅而棲，近人而為巢也。進不為前，退不為後，言其往來不爭也。緒，棄餘也。取蟲而食，世所弃餘也。不斥，不多也。雖為行列，而不如烏鴈為羣之多；各依人家，外人亦不害之。直木甘井，以聲名自見之喻也。大成之人，大道之士也。自矜伐者必不能成功，以功名自喜者終必自在隳戲，皆自損也。還與眾人，言退而與眾人同也。順道而行，黯然自晦，故曰道流而不明。所居之時，雖得行其志，而不以聲名自高，故曰居得行而不名處。不處，不有之也。純純常常，一也。比於狂，若無心也。削迹捐勢，不以功名為，意謂無迹而化也。我不責人，人亦忘我，此至人也。至人則欲無聞於世。子又何以名為喜乎。末後數語，便與食豕如食人處同。借孔子之名以申其說，此重言也。孔子問子桑雩曰：吾再逐於魯，伐樹於宋，削迹於衛，窮於商周，圍於陳蔡之間。吾犯此數患，親交益疏，徒友益散，何與。子桑雩曰：子獨不聞假人之亡與。林回棄千金之璧，負赤子而趨。或曰，為其布與，赤子之可寡矣；為其累與，赤子之累多矣。棄千金之璧，負赤子而趨，何也。林回曰，彼以利合，此以天屬也。夫以利合者，迫窮禍患害相棄也；以天屬者，迫窮禍患害相收也。夫相收之與相棄亦遠矣。且君子之交淡若水，小人之交甘如醴，君子淡以親，小人甘以絕。彼無故以合者，則無故以離。孔子曰：敬聞命矣。徐行翔佯而歸，絕學捐書，弟子無挹於前，其愛益加進。子桑雩，雩即戶也。假人，假國之人也。棄璧負子，此喻最佳。天合者必常相收聚，利合者必相棄背。君子之交淡而親，小人之交甘而易絕，皆說盡人世情狀。此語雖入之語孟亦得。無故以合則無故以離，氓詩便可見也。此一句又是一箇好條貫。無挹於前者，不拘目前。挹，拜之禮。而其相愛之意愈加進也。異日桑雩又曰：舜之將死，真泠禹曰，汝戒之哉，形莫若緣，情莫若率。緣則不離，率則不勞，不離不勞則不求文以待形，不求文以待形，固不待物。泠音零，曉也。以真實之道而告之禹，故曰真泠。緣，因其自然之意。率，循其自然之意。不離，與道為一也。形，我也。文，身外之物也。不以身外之物而待我，故曰不求文以待形。今人宴客曰待客，此待字之意也。不以身外為文華，則無所資於物矣。故曰固不待物。此待字又是不用之意。三箇待字自作兩義。莊子衣大布而補之，正緳苦絃反係履而過魏王，魏王曰：何先生之憊邪。莊子曰：貧也，非憊也。士有道德不能行，憊也；衣弊履穿，貧也，非憊也。此所謂非遭時也。王獨不見夫騰猿乎。其得柟梓豫章也，攬蔓其枝而王長其間，雖羿逄蒙不能睥睨也。及其得柘棘枳枸之間也，危行側視，振動悼慄，此筋骨非有加急而不柔也，處勢不便，未足以逞其能也。今處昏上亂相之間而欲無憊，奚可得邪。此比干之見剖心徵也夫。大布，麤者也。緳，帶也。正帶，中結也。系履，履弊而以索穿之也。憊，病也。攬，把之也；蔓，纏繞之也，此兩字狀猿之在木自是不苟。王長，言其志盛意得也。柘棘枳枸，有刺之木也。振動，恐也。不柔之上著箇加急字自是好。醫書有頭項強直之證，是加急而不柔也，以之狀猿尤精神。徵也夫，言以比干之事比之，則見其證驗。此三字亦奇。孔子窮於陳蔡之間，七日不火食，左據槁木，右擊槁枝，而歌焱氏之風，有其具而無其數，有其聲而無宮角。木聲與人聲，其無有常於人之心。顏回端拱還目而窺之，仲尼恐其廣己而進大也，愛己而造哀也，曰：回，無受人損易，無受人益難。無始而非卒也，人與天一也。夫今之歌者，其誰平。槁木，几也。槁枝，策也。齊物篇所謂策技是也。以槁技擊槁木，故曰有其具。雖擊而無節奏，故曰無其數。無宮商，言不合五音也。木聲，擊者也；人聲，歌者也。犁然端的之意。廣己，尊我也。以尊我之意而求之，則所造者無畔岸，故曰恐其廣己而造大也。以愛我之意而思之，則必至於哀傷，故曰愛己而造哀也。造音挫。人與天一也，言在我者皆天理也。今之歌者非我也，故曰其誰乎。回曰：敢問無受天損易。仲尼曰：飢渴寒暑，窮桎不行，天地之行也，運物之泄也。言與之偕，逝之謂也。為人臣者不敢去之，執臣之道猶若是，而況乎所以待天乎。何謂無受人益難。仲尼曰：始用四達，爵祿並至，而不窮物之所利，乃非己也，吾命有在外者也。君子不為盜，賢人不為竊，吾若取之何哉。故曰，鳥莫知於鷾鴯，目之所不宜處不給視，雖落其實，棄之而走，其畏人也而襲諸人間。社稷存焉爾。何謂無始而非卒。仲尼曰：化其萬物而不知其禪之者，焉知其所終，焉知其所始。正而待之而已耳。何謂人與天一邪。仲尼曰：有人，天也；有天，亦天也。人之不能有天，性也。聖人晏然體逝而終矣。天損，窮時也。無受者，貧而樂也。人益者，富貴之也。無受者，富貴而不淫也。尋常之論，則以處富貴而不淫為易，貧而樂為難。莊子卻如此反說，極有意味。言天損之時，事不由己，雖欲不受，如之何而不受，不容不安貧也，故曰易。人益者，如富之日至，名位之日高，日增月益，我欲辭而不能。所以貴不期驕而自驕，富不期侈而自侈，故曰無受難。窮桎，窮塞也。不行，推不去也。運物，運氣也。泄，發也。運物之泄，氣數之往來，天也。吾亦與之俱行，亦與之俱泄，故曰偕逝。即所謂與時偕行，與時偕極也。君命其臣且不得違，天之命人何可違乎。此無受易之意。四達，謂意之所向無所窒礙也。始用，謂此意纔萌則事隨以集而無窒礙也，並至而不窮，交至而不已也。我不求物之利而利自至，故曰非己也。爵祿皆自外而至，時命使然，故曰吾命其在外者也。無功而祿，君子恥之，視之如盜竊，吾雖欲不取之而有推不去者，公孫賀拜相而哭，非無受人益難乎。鷾鴯即意怠也，不給視者，不足視也。非其所宜處之地，雖目有見亦以不足視而去之。果實之落，必懼而飛，恐害己也，故曰棄之而走。其志雖畏避於人而乃與人相近而居，故曰襲諸人間。襲，入也。社稷，祭祀之地，雖無可畏亦無可取，人自敬而存留之，如燕在人家，雖無益亦無害，而人亦容之。言處富貴之人若能如鷾鴯之無益亦無害，則亦無譏惡之者。然既曰富貴矣，安能無益而無害，故曰難。無始而非卒者，言不知其始，不知其終也。萬物之變化，更相禪代，孰知其終，孰知其始，但居中以待之而已。正，中也，謂處造化之中也。何謂人與天一邪。人者，天所生，故曰有人，天也。天亦造化為之，故曰有天，亦天也。性者，天命之性也，此性字與生字同。在人之性，生而有者皆得於天，豈人所得而預之。聖人惟知人之所不能有，故處之安然，盡吾身而已。孟子曰，是性也，有命焉。君子不謂性也，即是人之不能有天性也。晏然，安然也。安時而處順以終其身，故曰體逝而終矣。莊周遊乎雕陵之樊，睹一異鵲自南方來者，翼廣七尺，目大運寸，感周之顙而集於栗林。莊周曰：此何鳥哉，翼殷不逝，目大不睹。褰裳躩步，執彈而留之。睹一蟬方得美蔭而忘其身，螳蜋執翳而搏之，見得而忘其形，異鵲從而利之，見利而忘其真。莊周怵然曰：噫，物固相累，二類相召也。捐彈而反走，虞人逐而誶之。莊周反入，三月不庭，簡且從而問之：夫子何為頃間甚不庭乎。莊周曰：吾守形而忘身，觀於濁水而迷於清淵。且吾聞諸夫子曰，入其俗，從其俗，今吾遊於雕陵而忘吾身，異鵲感吾顙，遊於栗林而忘其真，栗林虞人以吾為戮，吾所以不庭也。雕陵，地名也。樊，園之蕃籬也。感周之顙，飛從額前過也。殷，大也。逝，往也。翼大而不能往，目大而不能睹，逐物而自迷之狀。執彈而留之，將以取之也。螳蜋因蟬，意在一得，而忘其形，異鵲又利螳蜋而忘其真，故有不逝不睹之狀。螳蜋與雀，異類而相召也，皆忘其形，忘其真，相累也。虞人，守園者。誶，罵之也。不庭，不出其居之庭也。守形，養生者也。我為養生之學，忽因逐鵲而忘其身，是以慾而汩其理也。濁水，喻人慾也。清淵，喻天理也。夫子，老子也。入國問俗，問禁也，故曰入其俗從其俗。他人之園而我誤入，是違禁也。以吾為戮，言為虞人所辱也。此段蓋言物無大小，有所逐者，皆有所迷。此乃學者受用之語。陽子之宋，宿於逆旅。逆旅人有妾二人，其一人美，其一人惡，惡者貴而美者賤。腸子問其故，逆旅小子對曰：其美者自美，吾不知其美也；其惡者自惡，吾不知其惡也。陽子曰：弟子記之，行賢而去自賢之行，安往而不愛哉。美者自美，自矜誇也。惡者自惡，慊然自以為不足也。行賢而去自賢之行，謂有賢者之德而無自矜之行，則隨所往而人皆愛樂之。此一節亦是受用親切處。看此數篇，或以外篇為非莊子所作，果然乎哉。