堯以天下讓許由，許由不受。又讓於子州支父，子州支父曰：以我為天子，猶之可也。雖然，我適有幽憂之病，方且治之，未暇治天下也。夫天下至重也，而不以害其生，又况他物乎。唯無以天下為者，可以托天下也。舜讓天下於子州支伯，子州支伯曰：予適有幽憂之病，方且治之，未暇治天下也。故天下大器也，而不以易生，此有道者之所以異乎俗者也。幽憂者，猶今言暗疾也。無以天下為者，言不欲為天子者，方可託之以天下，是有天下而不與者也。異於俗者，言其與世俗不同也。舜以天下讓善卷，善卷曰：余立於宇宙之中，冬日衣皮毛，夏日衣葛絺。春耕種，形足以勞動；秋收斂，身足以休食。日出而作，日入而息。逍遙於天地之間，而心意自得。吾何以天下為哉。悲夫，子之不知余也。遂不受，於是去而入深山，莫知其處。舜以天下讓其友石戶之農，石戶之農曰：捲捲乎后之為人，葆力之士也。以舜之德為未至也，於是夫負妻戴携子以入於海，終身不反也。捲捲，音權自勞之貌。葆力，勤苦用力也。德為未至者，言非自然之德。二人皆逃而去之，妻以首戴，夫以背負，共携其子而逃。此二段無斷語者，即與前意同。大王直父居邠，狄人攻之，事以皮帛而不受，事之以犬馬而不受，事之以珠玉而不受，狄人之所求者，土地也。大王亶父曰：與人之兄居而殺其弟，與人之父居而殺其子，吾不忍也。子皆勉居矣，為吾臣與為狄人臣奚以異。且吾聞之，不以所用養害所養。因杖莢而去之，民相連而從之，遂成國於岐山之下。夫大王直父，可謂能尊生矣。能尊生者，雖富貴不以養傷身，雖貧賤不以利累形。今世之人，居高官尊爵者，皆重失之。見利輕亡其身，豈不惑哉。所用養者，謂資之以自養者也，即土地也。所養，百姓也。尊生者，以身為重，以外物為輕也。此譏當時患失之士。越人三世弒其君，王子搜患之，逃乎丹穴而越國無君。求王子搜不得，從之丹穴，王子搜不肯出，越人薰之以艾，乘以玉輿。王子搜援綏登車，仰天而呼曰：君乎，君乎，獨不可以舍我乎。王子搜非惡為君也，惡為君之患也。若王子搜者，可謂不以國傷生矣。此固越人之所欲得為君也。君乎君乎，言以我為國君乎。惟無意於為君者；方可托以國，故曰越人所欲得為君也。韓魏相與爭侵地，子華子見昭僖侯。昭僖侯有憂色，子華子曰：今使天下書銘於君之前，書之言曰，左手攫之則右手廢，右手攫之則左手廢。然而攫之者必有天下，君能攫之乎。昭僖侯曰：寡人不攫也。子華子曰：甚善。自是觀之，兩臂重於天下也，身亦重於兩臂。韓之輕於天下亦遠矣。今之所爭者，其輕於韓又遠，君固愁身傷生以憂戚不得也。僖侯曰：善哉。教寡人者眾矣，未嘗得聞此言也。子華子可謂知輕重矣。攫，拏取之也。銘，猶契約也。廢，斷而去之也。攫其銘而可以有天下，愛其身者且不攫之，况以韓國比之天下則輕矣。以不得為憂戚，乃至於愁身傷生將以自喪，又重於失一臂矣。故曰知輕重。此喻甚有益於世俗，此段文似內篇。魯君聞顏闔得道之人也，使人以幣先焉。顏闔守陋閭，直布之衣而自飯牛。魯君之使者至，顏闔自對之，使者曰：此顏闈之家與。顏闔對曰：此闈之家也。使者致幣，顏闔對曰：恐聽者謬而遺使者罪，不若審之。使者還，反審之，復來求之則不得已。故若顏闔者，真惡富貴也。故曰：道之真以治身，其緒餘以為國家，其土直以治天下。由此觀之，帝王之功，聖人之餘事也，非所以完身養生也。今世俗之君子，多危身棄生以殉物，豈不悲哉。凡聖人之動作也，必察其所以之與其所以為。今且有人於此，以隨侯之珠彈千仞之雀，世必笑之。是何也。則其所用者重而所要者輕也。夫生者豈特隨侯之重哉。苴布，粗布也。聽者謬，言誤聽也。土苴，上音撦，下知雅反，糟粕也。意謂帝王治天下國家之功，其在聖人之道，皆餘事耳。身者天下國家之本，脩身則可以治天下國家。此聖賢之論也。莊子之言如此分別，人皆謂其以精粗分作兩截，殊不知其意只謂知道之人，不以外物累其本心。如堯之非心黃屋，如舜禹之有天下不與，如此方可以盡無為之治。但其言抑揚太甚耳。緒餘土苴四字，只就餘事上生，亦猶曰塵垢粃糠可以陶鑄堯舜也。其造語過當處皆此類。荊公之學，真箇把做兩截看了，卻欲以此施用，多舉緒餘上苴之語，所以朱文公深辯之。莊子立言之過，或語後世似亦可罪，然其心實不然也。危身棄生以徇和，便是以外物累其心也。所以之，所以往也。所以之所以為兩句只一意。以珠彈省，人必不肯；以物累身，人則不知。此譬喻甚明切，此一段文似內篇。子列子窮，容貌有飢色。客有言之於鄭子陽者曰：列禦寇，蓋有道之士也。居君之國而窮，君無乃為不好士乎。鄭子陽即令官遺之粟。子列子見使者，再拜而辭。使者去，子列子入，其妻望之而拊心曰：妾聞為有道者之妻子，皆得佚樂。今有飢色，君過而遺先生食，先生不受，豈不命邪。子死子笑謂之曰：君非自知我也。以人之言而遺我粟，至其罪我也又且以人之言。此吾所以不受也。其卒，民果作難而殺子陽。鄭國之相曰子陽。列子，鄭人也。以人言而遺粟，言其非真知己，既非真知己，則譽者可信，毀亦可信矣。此說亦甚切當，此段與列子同。楚昭王失國，屠羊說走而從於昭王。昭王反國，將賞從者，及屠羊說，屠羊說曰：大王失國，說失屠羊；大王反國，說亦反屠羊。臣之爵祿已復矣，又何賞之有。王曰：強之。屠羊說曰：大王失國，非臣之罪，故不敢伏其誅；大王反國，非臣之功，故不敢當其賞。王曰：見之。屠羊說曰：楚國之法，必有重賞大功而後得見。今臣之知不足以存國而勇不足以死寇，吳軍入郢，說畏難而避寇，非故隨大王也。今大王欲廢法毀約而見說，此非臣之所以聞於天下也。王謂司馬子綦曰：屠羊說居處卑賤而陳義甚高，子其為我延之以三旌之位。屠羊說曰：夫三旌之位，吾知其貴於屠羊之肆；而萬鍾之祿，吾知其富於屠羊之利也。然豈可以貪爵祿而使吾君有妄施之名乎。說不敢當，願復反吾屠羊之肆。遂不受也。大王反國，說反屠羊，言各得其本分事也。三旌，三公也。三公之車服各有旌別，故曰三旌。此段亦佳。原憲居魯，環堵之室，茨以生草，蓬戶不完，桑以為樞，而甕牖二室，褐以為塞，上漏下濕，匡坐而弦。子貢乘大馬，中紺而素裳軒，車不容巷，往見原憲。原憲華冠縱履杖華而應門，子貢曰：嘻，先生何病。原憲應之曰：憲聞之，無財謂之貧，學而不能行謂之病。今憲貧也，非病也。子貢逡巡而有愧色，原憲笑曰：夫希世而行，比周而友，學以為人，教以為己，仁義之慝，輿馬之飾，憲不忍為也。茨者，苫也，以草蓋屋也。夫妻二室皆以甕為牖，故曰甕牖二室。壁中鑿而取明者曰牖。以舊衣而塞其牖，抵風雨也，故曰褐以為塞。絃，拊琴瑟也。匡坐，正坐也。紺，深青赤色也。表素者，以白色為外衣也。軒車不容巷，言巷小而車大也。華冠，華皮為冠也。縱履，曳其履也。希世而行，言其所以行媚世也。比周而友，所交非人也。學不為己而為人，教人非為道而為利，假仁義以文姦，故曰仁義之慝。曾子居衛，縕袍無表，顏色種噲，手足胼胝。三日不舉火，十年不製衣。正冠而纓絕，捉衿而肘見，納屨而踵决。曳縱而歌商頌，聲滿天地，若出金石。天子不得臣，諸侯不得友。故養志者忘形，養形者忘利，致道者忘心矣。縕袍，今之絮衣也。無表者，外破而露其絮也。種噲，虛浮也。正冠而纓絕，方欲正其冠而纓又絕，纓所以維其冠也。肘見，衿之袖已破也。踵决，履之後已破也。曳縱，扶曳而行也。商頌，所歌之曲也。若出金石，有節奏也。養志者忘形，不以養身者累其心也。養形者忘利，不逐外物以勞其身也。致道者忘心，無心則近道也。孔子謂顏回曰：回，來。家貧居卑，胡不仕乎。顏回對曰：不願仕。回有郭外之田五十畝，足以給飦粥；郭內之田十畝，足以為絲麻。鼓琴足以自娛，所學夫子之道足以自樂也。回不願仕。孔子愀然變容曰：善哉，回之意。丘聞之，知足者不以利自累也；審自得者失之而不懼；行脩於內者無一位而不怍。丘誦之久矣，今於回而後見之。是丘之得也。郭外，田也；郭內，園也。顏子未必有此，莊子之言亦未必可信。所學夫子之道足以自樂，樂者何物也。故二程每教人求顏子樂處，此不可草草看過也。知足者不以利自累，言足乎已者無待於外也。審，信也。在我者真有以自得，則外物之失不足喜懼也。無位而不怍，不以人不知為愧也。誦之久矣，於今見之，謂昔聞其語，今見其人也。某之得者，言真得友也。中山公子牟謂贍子曰：身在江海之上，心居乎魏闕之下，奈何。贍子曰：重生。重生則利輕。中山公子牟曰：雖知之，未能自勝也。贍子曰：不能自勝則從，神無惡乎。不能自勝而強不從者，此之謂重傷。重傷之人，無壽類矣。魏牟，萬乘之公子也，其隱岩穴也，難為於布衣之士。雖未至乎道，可謂有其意矣。心居魏闕者，未能忘富貴也。重生則輕利，知本心之可貴則外物輕也。雖知之未能自勝者，理未能勝欲也。不能自勝則從者，謂此心未能自己則且聽而順之。此言在江海之間而時起此念，不必強為抑遏也。若強為抑遏則能內傷其神，亦或至於致病，故曰不得自勝則從。從，順之也。順之則於神無傷，故曰神無惡乎。不能自勝，一傷也，此念動時也；若於念起之時強抑遏而不順之，則苦於自制，是二傷也。故曰重傷。此非自壽之道。無壽類者，不入壽者之類也。魏牟以公子而為隱者，故其自勝愈難。雖所學未至於道，亦有向道之意矣。此語即中庸勉而行者之事。孔子窮於陳蔡之間，七日不火食，藜羹不糝，顏色甚憊而弦歌於室。顏回擇菜。子路子貢相與言曰：夫子再逐於魯，削迹於衛，伐樹於宋，窮於商周，圍於陳蔡。殺夫子者無罪，藉夫子者無禁。弦歌鼓琴未嘗絕音，君子之無恥也若此乎。顏面無以應，入告孔子，孔子推琴喟然而歎曰：由與賜，細人也。召而來，吾語之。子貢子路入，子路曰：如此者，可謂窮矣。孔子曰：是何言也。君子通於道之謂通，窮於道之謂窮。今丘抱仁義之道以遭亂世之患，其何窮之為。故自省而不窮於道，臨難而不失其德。天寒既至，霜雪既降，吾是以知松栢之茂也。陳蔡之隘，於丘其幸乎。孔子削然反琴而弦歌，子路扢然執干而舞。子貢曰：吾不知天之高也，地之下也。古之得道者窮亦樂，通亦樂，所樂非窮通也。道德於此則窮通為寒暑風雨之序矣。故許由娛於穎陽而共伯得乎丘首。藜羹不糝，言有菜而無米也。藉，陵轢之也。無禁者，不以為罪也。天寒既至，知松栢之茂，即所謂歲寒而後知松栢也。因陳蔡之厄，而後聖人固窮之道可以自見，可以為法於後世，故曰於丘其幸乎。削然，音消瀟酒之意。反琴者，再取琴而彈也。扢然，躍然也。子路聞此言而喜也。子貢以下數句，謂子貢因此而悟也。丘首，山名也。所謂共伯未必為共和，大抵皆寓言，難以實求之。其意蓋謂子貢喜而有言，遂稱許由之徒所以能終隱者，亦是窮而樂其道也。許由共伯皆託子貢之言。商周者，周之都有商之舊地民也。舜以天下讓其友北人無擇，北人無擇曰：異哉，后之為人也。居於畎畝之中而遊堯之門不若是而已。又欲以其辱行漫我，吾羞見之。因自投清冷之淵。不若是而已，言舜之所為已自不是，汝之自失止在一身，可以已矣。而又欲汙我，遂投淵而死。此事他無經見，亦只寓言也。辱行，猶曰穢德也。湯將伐桀，因卞隨而謀，卞隨曰：非吾事也。湯曰：孰可。曰：吾不知也。湯又因務光而謀，務光曰：非吾事也。湯曰：孰可。曰：吾不知也。湯曰：伊尹何如。曰：強力忍垢，吾不知其他也。湯遂與伊尹謀，伐桀尅之。以讓卞隨，卞隨辭曰：后之伐桀也謀乎我，必以我為賊也；勝桀而讓我，必以我為貪也。吾生乎亂世，而無道之人再來漫我以其辱行，吾不忍數聞也。乃自投稠水而死。湯又讓務光曰：知者謀之，武者遂之，仁者居之，古之道也。吾子胡不立乎。務光辭曰：廢上，非義也；殺民，非仁也。人犯其難，我享其利，非廉也。吾聞之曰，非其義者不受其祿，無道之世不踐其土。况尊我乎。吾不忍久見也。乃負石而自沈於瀘水。強力，有作為之意。忍垢，耐世俗汙辱之事。武者遂之，言戰伐者成功也。仁者居之，以務光為仁者也。卞隨務光皆古之隱者，但其自沈一節，亦不可考，或亦寓言而已。昔周之興，有士二人處於孤竹，曰伯夷叔齊。二人相謂曰：吾聞西方有人，似有道者，試往觀焉。至於岐陽，武王聞之，使叔旦往見之，與盟曰：加富二等，就官一列，血牲而埋之。二人相視而笑曰：嘻，異哉。此非吾所謂道也。昔者神農之有天下也，時祀盡敬而不祈喜，其於人也，忠信盡治而無求焉。樂與政為政，樂與治為治。不以人之壤自成也，不以人之卑自高也，不以遭時自利也。今周見殷之亂而遽為政，上謀而下行貨，阻兵而保威，割牲而盟以為信，揚行以悅眾，殺伐以要利，是推亂以易暴也。吾聞古之士，遭治世不避其任，遇亂世不為苟存。今天下闇，周德衰，其並乎周以塗吾身也，不如避之以潔吾行。二子北至於首陽之山，遂餓而死焉。若伯夷叔齊者，其於富貴也苟可得已則必不賴。高節戾行，獨樂其志，不事於世，此二士之節也。叔旦，叔者，弟之稱也。加富二等者，言倍其祿也。就官一列，極其品也。殺牲而取其血以盟，而後埋之。舉神農而言，謂上古之世不如此也。時祀，祭以時也。不析喜者，祀而不求福也。盡治而無求者，無求名之心也。與政為政，治為治，雖有為而無容心也。遽為政者，汲汲然脩其善政也。下行貨者，言以爵祿而招誘天下之士也。阻兵，行險也。保威，立武也。揚行，揚其名也。以亂易暴，言與紂同惡也。其並乎周者，我若與周同乎斯世。是塗辱吾身也，猶曰如衣朝衣朝冠坐於塗炭也。不賴者，不取以為資也。后山云親年方賴祿，是用此賴字。戾，行亢也。刻意曰為亢而已矣，即戾行也。言伯夷叔齊非欲為高節戾行，使於富貴，稍有可受之義則必受之矣，亦不至為此高亢之舉，惟其於義無可受之，理所以如此。天下闇，商亂也。周德衰者，謂周方興而其所為又如此也，惡其以智謀取天下，故曰德衰。此篇不全似莊子之筆，但隋珠彈雀，兩臂重天下，說反屠羊數段猶佳。然終不及他篇矣。若盜跖、說劍、漁父，則又甚焉。