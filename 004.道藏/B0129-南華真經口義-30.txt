孔子與柳下季為友，柳下季之弟名曰盜跖。盜跖從卒九千人，橫行天下，侵暴諸侯。穴室樞戶，驅人牛馬，取人婦女。貪得忘親，不顧父母兄弟，不祭先祖。所過之邑，大國守城，小國入保，萬民苦之。孔子謂柳下季曰：夫為人父者必能詔其子，為人兄者必能教其弟。若父不能詔其子，兄不能教其弟，則無貴父子兄弟之親矣。今先生世之才士也，弟為盜跖，為天下害而弗能教也，丘竊為先生羞之。丘請為先生往說之。柳下季日：先生言為人父者必能詔其子，為人兄者必能教其弟。若子不聽父之詔，弟不受兄之教，雖今先生之辯，將奈之何哉。且跖之為人也，心如涌泉，意如飄風，強足以距敵，辯足以飾非。順其心則喜，逆其心則怒，易辱人以言。先生必無往。孔子不聽，顏回為馭，子貢為右，往見盜跖。盜跖乃方休卒徒太山之陽，膾人肝而餔之。孔子下車而前見謁者曰：魯人孔丘聞將軍高義，敬再拜謁者。謁者入，通盜跖。聞之大怒，目如明星，髮上指冠，曰：此夫魯國之巧偽人孔丘非邪。為我告之。爾作言造語，妄稱文武，冠枝木之冠，帶死牛之脅，多辭謬說，不耕而食，不織而衣，搖唇鼓舌，擅生是非，以迷天下之主。使天下學士不反其本，妄作孝悌，而徽倖於封侯富貴者也。子之罪大極重，疾走歸。不然，我將以子肝益晝餔之膳。孔子復通曰：丘得幸於季，願望履幕下。謁者復通，盜跖曰：使來前。孔子趨而進，避席反走，再拜盜跖。盜跖大怒，兩展其足，案劍瞋目，聲如乳虎，曰：丘來前。若所言順吾意則生，逆吾心則死。孔子曰：丘聞之，凡天下有三德。生而長大，美好無雙，少長貴賤見而皆說之，此上德也；知維天地，能辯諸物，此中德也；勇悍果敢，聚眾率兵，此下德也。凡人有此一德者，足以南面稱孤矣。今將軍兼此三者，身長八尺二寸，面目有光，唇如激丹，齒如齊貝，音中黃鍾，而名曰盜跖。丘竊為將軍恥不取焉。將軍有意聽臣，臣請南使吳越，北使齊魯，東使宋衛，西使晉楚。使為將軍造大城數百里，立數十萬戶之邑，尊將軍為諸侯。與天下更始，罷兵休卒，收養昆弟，共祭先祖，此聖人才士之行而天下之願也。盜跖大怒曰：丘，來前。夫可規以利而可諫以言者，皆愚陋常民之謂耳。今長大美好，人見而悅之者，此吾父母之遺德也。丘雖不吾譽，吾獨不自知邪。且吾聞之好面譽人者，亦好背而毀之，今丘告我以大城眾民，是欲規我以利而恆民畜我也，安可長久也。城之大者莫大乎天下矣。堯舜有天下，子孫無置錐之地；湯武立為天子，而後世絕滅。非以其利大故邪。且吾聞之，古者禽獸多而人民少，於是民皆巢居以避之，晝拾橡栗，暮栖木上，故命之曰有巢氏之民。古者民不知衣服，夏多積薪，冬則煬之，故命之曰知生之民。神農之世，臥則居居，起則于于，民知其母不知其父，與麋鹿共處。耕而食，織而衣，無有相害之心。此至德之隆也。然而黃帝不能致德，與蚩尤戰於涿鹿之野，流血百里。堯舜作，立群臣，湯放其主，武王殺紂。自是之後，以強凌弱，以眾暴寡，湯武以來皆亂人之徒也。今子脩文武之道，掌天下之辯以教後世，縫衣淺帶，矯言偽行以迷惑天下之主而欲求富貴焉。盜莫大於子，天下何故不謂子為盜丘，而乃謂我為盜跖。子以甘辭說子路而使從之，使子路去其危冠，解其長劍，而受教於子。天下皆曰孔丘能止暴禁非。其卒之也，子路欲殺衛君而事不成，身值於衛東門之上，是子教之不至也。子自謂才士聖人邪。則再逐於魯，削迹於衛，窮於齊，圍於陳蔡，不容身於天下。子教子路菹此患，上無以為身，下無以為人，子之道豈足貴邪。世之所高，莫若黃帝，黃帝尚不能全德而戰涿鹿之野，流血百里。堯不慈，舜不孝，禹徧枯，湯放其主，武王伐紂，文王拘羑里。此六子者，世之所高也，孰論之，皆以利惑其真而強反其情性，其行乃甚可羞也。世之所謂賢士伯夷叔齊，伯夷叔齋辭孤竹之君而餓死於首陽之山，骨肉不葬。鮑焦飾行非世，抱木而死。申徒狄諫而不聽，負石自投於河，為魚鼈所食。介子推至忠也，自割其股以食文公，文公後背之，子推怒而去，抱木而燔死。尾生與女子期於梁下，女子不來，水至不去，抱梁柱而死。此四子者，無異於磔犬流豕，操瓢而乞者，皆離名輕死，不念本養壽命者也。世之所謂忠臣者，莫若王子比干、伍子胥。子胥沉江，比干剖心，此二子者，世謂忠臣也，然卒為天下笑。自上觀之，至于子胥比干，皆不足貴也。丘之所以說我者，若告我以鬼事則我不能知也，若告我以人事者，不過此矣，皆吾所聞知也。今吾告子以人之情。目欲視色，耳欲聽聲，口欲察味，志氣欲盈人。上壽百歲，中壽八十，下壽六十。除病瘦喪死憂患，其中開口而笑者，一月之中不過四五日而已矣。天與地無窮，人死者有時，操有時之具而託於無窮之間，忽然無異麒驥之馳過隙也。不能悅其志意，養其壽命者，皆非通道者也。丘之所言，皆吾之所棄也。亟去走歸，無復言之。子之道狂狂伋伋，詐巧虛偽事也，非可以全真也。奚足論哉。孔子再拜趨走，出門上車，執轡三失，目芒然無見，色若死灰，據軾低頭不能出氣。歸到魯東門外，適遇柳下季。柳下季曰：今者闕然，數日不見。車馬有行色，得微往見跖邪。孔子仰天而歎曰：然。柳下季曰：跖得無逆汝意若前乎。孔子曰；然。丘所謂無病而自灸也。疾走料虎頭，編虎須，幾不免虎口哉。入保者，閉門自守也。心如涌泉，言其氣方旺也。意如飄風，虛驕輕颺之意也。妄稱文武，言妄稱文王武王之道以自名。枝木，削木枝之皮以為冠。牛脅，牛皮也。得幸於季，言與下季得相親也。望履慔下，言一見於慔下而望其履也，此再通謁之辭。知維天地，知可以包羅天地，天地不能出其知之外也。能辯諸物，才能可以辯名諸物也，謂其無不知也。其卒之也，要其終也。禹偏枯，言其胼胝也。孰論之，詳論之也。磔犬流豕，言其身之自殺如殺犬豕也。操瓢而乞，有求於人也。離，麗也，泥著於名也，故曰離名。不念本，不知其本真之性。伋伋即汲汲也。執轡三失，言轡屢落也，車馬有行色，言其似有所往而方歸也。微，無也，得無往見跖乎。若前乎者，若我前日之所言也。子張問於滿苟得曰：盍不為行。無行則不信，不信則不任，不任則不利，故觀之名，計之利，而義真是也。若棄名利，反之於心，則夫士之為行，不可一日不為乎。滿苟得曰：無恥者富，多信者顯。夫名利之大者，幾在無恥而信。故觀之名，計之利，而信真是也。若棄名利，反之於心，則夫士之為行抱其天乎。子張曰：昔者桀紂貴為天子，富有天下，今謂臧聚曰，汝行如桀紂，則有怍色。有不服之心者，小人所賤也。仲尼墨翟窮為匹夫，今謂宰相曰，子行如仲尼墨翟，則變容易色。稱不足者，士誠貴也。故勢為天子未必貴也，窮為匹夫未必賤也。貴賤之分在行之美惡。滿苟得曰：小盜者拘，大盜者為諸侯，諸侯之門，義士存焉。昔者桓公小白殺兄入嫂，而管仲為臣；田成子常殺君竊國，而孔子受幣。論則賤之，行則下之，則是言行之情悖戰於胸中也。不亦拂乎。故書曰，孰惡孰美，成者為首，不成者為尾。子張曰，子不為行，即將疏戚無倫，貴賤無義，長幼無序，五紀六位將何以為別乎。滿苟得曰：堯殺長子，舜流母弟，疏戚有倫乎。湯伐桀，武王殺紂，貴賤有義乎。王季為適，周公殺兄，長幼有序乎。儒者偽辭，墨者兼愛，五紀六位將有別乎。且子正為名，我正為利，名利之實不順於理，不監於道，吾日與子訟於無約，曰：小人殉財，君子殉名，其所以變其情，易其性，則異矣。乃至於棄其所為而殉其所不為，則一也。故曰：無為小人，反殉而天；無為君子，從天之理。若枉若直，相為天極。面觀四方，與時消息。若是若非，執而圓機。獨成而意，與道徘徊。無轉而行，無成而義，將失而所為。無赴而富，無殉而成，將棄而天。比干剖心，子胥抉眼，忠之禍也。直躬證父，尾生溺死，信之患也。鮑子立乾，申子不自理，廉之害也。孔子不見母，匡子不見父，義之失也。此上世之所傳、下世之所語以為士者，正其言必其行，故服其殃離其患也。盍不為行者，言何不脩其德行也。觀之名，計之利，而義真是者，言欲求名利惟脩義為是也。人若棄名利則反逆其心，無以自樂必欲求之，非行義不可。此學干祿之意也。多信者顯，言多為可信之言以求榮顯。此言假信之名以自利者。子張言以義求利，滿苟得則曰今之求名利者詐而已矣。若謂棄名利而反逆其心，必欲得之則縱吾心之所欲，以為苟得自滿之計，猶為天真而無矯揉，故曰抱其天也。小盜者拘，大盜者為諸侯，即前胠篋篇之論。言行之情，悖戰於胸中，謂其行不顧言，言不顧行也。成者為首，不成者為尾，即前所謂得其時者為義之徒，失其時為篡夫。此意蓋以仁義之行皆為詐偽而非天真也。五紀，五常也；六位，三綱也，君臣父子夫婦也。子正為名者，謂汝以仁義之名求得，我則但為利而已，不假矯偽之名也，為名為利皆非真實道理，故曰名利之實，不順於理不監於道。無約，無拘束而聽其自然也。曰滿苟得，曰無約，此又寓意於其名者。如前篇知無為之類。棄其所為者，捨其所當為而不為，謂不能存生保性也。徇其所不為者，謂為利為名乃其所不當為者也。循天理自然則無君子小人之名矣，故曰，無為小人，反循而天；無為君子，從天之理。言亦不為君子，亦不為小人，則可以徇從汝天理之自然矣。而，汝也。無曲無直，相而視之，皆自然至極之理，故曰若枉若直，相而天極。東西南北各有其方，而春夏秋冬屬焉，消息往來皆一氣也，故曰面觀四方，與時消息。執圓機則無是非，故曰若是若非，執而圓機。信意而行，獨得於我，則從容體道矣，故曰獨成而意，與道徘徊。轉，背也。背道而行，自名以義以求成功，則失其所謂本真者矣，故曰無轉而行，無成而義，將失而所為。而，汝也。趨赴於富而求殉其成功，則將失其自然之天矣，故曰無赴而富，無殉而成，將棄而天。凡曰無者，言莫如此也，禁止之意也。正其言，謂以忠信康義之言為實也。必其行者，謂必為忠信康義之行也。服，被也，離，麗也。言必遭其殃害也。子張欲行義以求富責，因干祿之語而借其名也。滿苟得則以苟得而滿其欲為自然之道，故設為問答之辭。意謂矯飾以求利達，不如直情之為愈。蓋矯孟子天爵、人爵之說也。無足問於知和曰：人卒未有不興名就利者，彼富則人歸之，歸則下之，下則貴之。夫見下貴者，所以長生安體樂意之道也。今子獨無意焉。知不足邪。意知而力不能行邪。故推正不忘邪。知和曰：今夫此人，以為與己同時而生，同鄉而處者，以為夫絕俗過世之士焉。是專無主正，所以覽古今之時，是非之分也。與俗化世，去至重，棄至尊，以為其所為也。此其所以論長生安體樂意之道，不亦遠乎。慘怛之疾，恬愉之安，不監於體；怵惕之恐，欣懼之喜，不監於心。知為為而不知所以為，是以貴為天子，富有天下，而不免於患也。推正不忘者，言汝之無意於富貴，豈其智不足邪。意，度也。度汝亦知此而力有不及邪。故推正理以遏求富貴之心而不能忘邪。此人，富貴之人也。言此等富貴之人皆與我同生斯世，同處此鄉，豈是絕俗過世之士，言其非有甚高而不可及也。其意蓋謂此亦眼前人耳，我豈不知之。此人其心全無所主，全失其性命之正，但知趨時以求己分之益，而為流俗所化，言其所為皆俗人也。是非之分者，言以他人為非，以己為是，自求其身之益也。古今，久近也。前一時如何，今一時如何，覽察其時之向背，以自求利也。至重至尊者，天理之自然也。皆棄而去之，獨為其所謂求富貴之事，此豈長生安身養心之道也。求富貴之人，其身其心或安或否，或悲或喜，迷而不覺，不能自見，故曰不監於體，不監於心。為為者，為其所為，乃人為也。所以為者，天理也。知有人為而不知有天理，雖為天子猶不免於損身之患害，况其下者乎。無足曰：夫富之於人，無所不利。窮美究勢，至人之所不得逮，賢人之所不能及，俠人之勇力而以為威強，秉人之知謀以為明察，因人之德以為賢良，非享國而嚴若君父。且夫聲色滋味權勢之於人心，不待學而樂之，體不待象而安之，夫欲惡避就固不待師，此人之性也。天下雖非我，孰能辭之。知和曰：知者之為，故動以百姓，不違其度，是以足而不爭，無以為故不求。不足故求之，爭四處而不自以為貪；有餘故辭之，棄天下而不自以為廉。廉貪之實，非以迫外也，反監之度。勢為天子而不以貴驕人，富有天下而不以財戲人，計其患，慮其反，以為害於性，故辭而不受也，非以要名譽也。堯舜為帝而雍，非仁天下也，不以美害生也；善卷許由得帝而不受，非虛辭讓也，不以事害己。此皆就其利，辭其害，而天下稱賢焉，則可以有之，彼非以興名譽也。此又不言貴，只言富。窮美者，可以盡求其所好也；究勢者，可以盡權勢之事也。雖至人賢人亦有不及焉，言其力量之可以自用也。使人因人、秉人，皆言其富可以使人也，即十萬通神之意。欲，欲富也；惡，惡貧也。避貧而就富，不待教而後能，故曰不待師。此出於天性之自然也。天下之人雖皆以為非，而我安能辭避之，此設為貪者之言。無足，貪而不知足也，故名以無足、滿苟得之類也。動以百姓者，言智者之所為，每以百姓之同得於天者為主，故不敢自違於法度。百姓所同得，有物有則者也，度即則也。足而不爭，德足於己而無所爭也。無以為故不求為，不在人而在天，人力無所與，故曰無以為。知人力之無所與，則不求矣。使其在我有所不足，則窮極四方而爭求之亦不以為貪，此求德也，求在內者也。德足而有餘則身外之物皆辭之，雖辭天下亦不為康。此食康二者之實非以為人也，非務外也，而皆反求諸天理之法度而監之，故曰反監之度。以財戲人，鼓舞天下也。慮其反，反身而慮之也。雍，黎民於變時雍也。不以美害生者，言其無為而為，不以美名而害其身，有天下而不與也。可以有之，言天下之賢名可以自有而無愧也。其為道為德出於中心之誠，非求以興名譽也。此又把堯舜與許由皆作好說。無足曰：必持其名，苦體絕甘，約養以持生，則下久病長阨而不死者也。知和曰：平為福，有餘為害者，物莫不然，而財其甚者也。今富人耳營鍾鼓管籥之聲，口賺於芻豢醪醴之味，以感其意，遺忘其業，可謂亂矣。侅溺於馮氣，若負重行而上也，可謂苦矣。貪財而取慰，貪權而取竭，靜居則溺，體澤則馮，可謂疾矣。為欲富就利，故蒲若堵耳而不知避，且馮而不舍，可謂辱矣。財積而無用，服膺而不舍，滿心戚醮，求益而不止，可謂憂矣。內射疑刦請之賊，外則畏寇盜之害，內周樓疏，外不敢獨行，可謂畏矣。此六者，天下之至害也，皆遺忘而不知察。及其患至，求盡性竭財單以反一日之無故而不可得也。故觀之名則不見，求之利則不得，繚意絕體而爭此，不亦惑乎。必持其名者，言必欲求名而不求富貴之利，則徒然自苦其身，雖存如大病然。絕甘，去美味也。約養，儉以自奉也。父病長阮而不死，即易所謂貞疾常不死也。平為福，有餘為害，物莫不然，財其甚。此篇文字枝葉太粗，比之讓王漁父又不及，但如此一句亦好語也，豈可泯沒。嗛，塞滿其口也。猿猴之頷曰嗛。感其意者，動其意也，言役其心也。遺忘其業，失其所當為也。馮氣，怒其氣而不得通也。侅，溺，不自在也，若人行負重物而登高然。取慰，取足也。取竭，用盡也。今諺云有勢莫盡用是也。靜居則溺，言不耐閑而自沒溺於嗜慾也。體澤則馮者，其身充肥悅澤則馮滿有驕漲之意也。滿若堵者，言積財而高於堵，所謂阿堵物是也。不知避，不知足，趨求而未已也。馮，恃也。恃此以為誇而不能舍，服膺念念不忘也。念念不忘，但見憔憔戚戚之意滿於胸中，故曰滿心戚醮。不自得如此，猶求益而不止。剎請，劫取也。藏於屋內者，恐有刦盜，故為樓疏周環其室；運而出外，恐有大盜，必盛其徒旅而不敢獨行。疏，窗也，樓墻上之樓也。六者，曰亂、曰苦、曰疾、曰辱、曰憂、曰畏是也。遺忘而不察者，言皆失檢點而不自覺也。單，獨也。但也，故事也。反，復也。及其病患已成，雖欲求全其生，去其財，但求一日復如貧居無事之初而不可得也。盡性，全生也。竭，去也。反願，去富而就貧也。及至於此，則名亦何在，利亦何在。繚意絕體，纏縛其身心也。爭利之時，徒纏縛其身心，反以成此禍患，非愚乎。東坡謂讓王以下四篇，非莊子所作，此見極高。四篇之中盜跖尤甚，而太史公莊子傳但謂作漁父、盜跖、胠篋以詆譏孔子之徒，略不疑其文字精粗異同。何也。豈子長之意。且以其非議夫子為言，不暇及其文字乎。不然，則此書此篇在漢而後，或因散軼，為人所竄，易亦猶今列子也。

昔趙文王喜劍，劍士夾門而客，三千餘人。日夜相擊於前，死傷者歲百餘人。好之不厭，如是三年國衰，諸侯謀之。太子悝患之，募左右曰：孰能說王之意止劍士者，賜之千金，左右曰：莊子當能。太子乃使人以千金奉莊子，莊子弗受，與使者俱往。見太子曰：太子何以教周，賜周千金。太子曰：聞夫子明聖，謹奉千金以幣從者。夫子弗受，悝尚何敢言。莊子曰：聞太子所欲用周者，欲絕王之喜好也。使臣上說大王而逆王意，下不當太子則身刑而死。周尚安所事金乎。使臣上說大王下當太子，趙國何求而不得也。太子曰：然。吾王所見，唯劍士也。莊子曰：諾。周善為劍。太子曰：然吾王所見劍士，皆蓬頭突鬢垂冠，曼胡之纓，短後之衣，瞋目而語難。王乃悅之。今夫子必儒服而見王，事必大逆。莊子曰：請治劍服。治劍服三日乃見太子，太子乃與見王。王脫白刃待之。莊子入殿門不趨，見王不拜。王曰：子欲何以教寡人，使太子先。曰：臣聞大王喜劍，故以劍見王。王曰：子之劍何能禁制。曰：臣之劍十步一人，千里不留行。王大悅，曰：天下無敵矣。莊子曰：夫為劍者，示之以虛，開之以利，後之以發，先之以至。願得試之。王曰：夫子休。就舍待命，令設戲請夫子。王乃校劍士七日，死傷者六十餘人，得五六人，使奉劍於殿下，乃召莊子。王曰：今日試使士敦劍。莊子曰：望之久矣。王曰：夫子所御杖，長短何如。曰：臣之所奉皆可。然臣有三劍，唯王所用，請先言而後試。王曰：願聞三劍。曰：有天子劍，有諸侯劍，有庶人劍。王曰：天子之劍何如。曰：天子之劍，以燕谿石城為鋒，齊岱為鍔，晉魏為脊，周宋為鐔，韓魏為鋏。包以四夷，裹以四時，繞以渤海，帶以常山。制以五行，論以刑德，開以陰陽，持以春夏，行以秋冬。此劍直之無前，舉之無上，案之無下，運之無旁。上决浮雲，下絕地紀。此劍一用，匡諸侯，天下服矣。此天子之劍也。文王芒然自失，曰：諸侯之劍何如。曰：諸侯之劍，以知勇士為鋒，以清廉士為鍔，以賢良士為脊，以忠聖士為鐔，以豪傑士為鋏。此劍直之亦無前，舉之亦無上，案之亦無下，運之亦無旁。上法圓天，以順三光，下法方地，以順四時，中知民意，以安四鄉。此劍一用，如雷霆之震也，四封之內無不賓服而聽從君命者矣。此諸侯之劍也。王曰：庶人之劍何如。曰：庶人之劍，蓬頭突鬢垂冠，曼胡之纓，短後之衣，瞋目而語難。相擊於前、上斬頸領，下决肝肺。此庶人之劍無異於鬥雞，一日一命已絕矣，無所用於國事。今大王有天子之位而好庶人之劍，臣竊為大王薄之。王乃牽而上殿，宰人上食，王三環之。莊子曰：大王安坐定氣，劍事已畢奏矣。於是文王不出宮三月，劍士皆服斃其處也。喜劍者，喜劍鬥之戲也。夾門，擁門也。以劍術之士而客於王之門者，三千餘人。以幣從者，言以此為從者之奉也，猶今人言犒從也。蓬頭突髮，露其髮與鬢也。垂冠，不高其冠，如今包巾也。纓，繞於項下者也。曼胡，粗魯也。短後，不襜也。語難者，欲鬥之時以語相詰難也。示以虛開，以利與其進也。後發而先至，鷙鳥將擊必匿之勢也。設戲，設劍戲也。敦劍者，敦斷也，以劍相擊也。御杖，御，用也，杖，執也。鋒，劍首也。鍔，刃也。鐔，劍口也。鋏，劍把也。裹以四時，言用之有時也。制以五行，順五行之理也。日為德，月為刑，日月陰陽，春夏秋冬，皆順造化自然之意。直之舉之，案之運之，上决下絕，皆形容其所用廣大之意。芒然自失者，聞其所言之大，覺其所好之淺，故自失也。上法天，下法地，中和民意，即天時地利人和也。四鄉，四方也。牽而上殿者，挽之而上也。三環者，不坐而行，環所食之地三匝也。此自愧之意也。服與伏同，王既不用此戲，劍士皆退伏自斃於其所居之處也。