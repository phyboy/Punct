孔子遊乎緇帷之林，休坐乎杏壇之上。弟子讀書，孔子弦歌鼓琴，奏曲未半，有漁父者下舡而來，鬢眉交白，被髮揄袂。行原以上，距陸而止，左手據膝，右手持頤以聽。曲終而招子貢子路，二人俱對，客指孔子曰：彼何為者也。子路對曰：魯之君子也。客問其族。子路對曰：族孔氏。客曰：孔氏者何治也。子路未應，子貢對曰：孔氏者，性服忠信，身行仁義，飾禮樂，選人倫，上以忠於世主，下以化於齊民，將以利天下，此孔氏之所治也。又問曰：有土之君與。子貢曰：非也。侯王之佐與。子貢曰：非也。客乃笑而還，行言曰：仁則仁矣，恐不兔其身。苦心勞形以危其真，嗚呼遠哉，其分於道也。子貢還報孔子，孔子推琴而起曰：其聖人與。乃下求之，至於澤畔。方將杖挐而引其船，顧見孔子還鄉而立。孔子反走，再拜而進。客曰：子將何求。孔子曰：曩者先生有緒言而去，丘不肖未知。所謂竊待於下風，幸聞咳唾之音，以卒相丘也。客曰：嘻，甚矣，子之好學也。孔子再拜而起曰：丘少而脩學以至於今，六十九歲矣。無所得聞至教，敢不虛心。客曰：同類相從，同聲相應，固天之理也。吾請釋吾之所有，而經子之所以。子之所以者，人事也。天子、諸侯、大夫、庶人，此四者，自正治之美也。四者離位而亂莫大焉。官治其職，人憂其事，乃無所陵。故田荒室露，衣食不足，徵賦不屬，妻妾不和，長少無序，庶人之憂也。能不勝任，官事不治，行不清白，羣下荒怠，功美不有，爵祿不持，大夫之憂也。廷無忠臣，國家昏亂，工技不巧，貢職不美，春秋後倫，不順天子，諸侯之憂也。陰陽不和，寒暑不時，以傷庶物，諸侯暴亂，擅相攘伐，以殘民人，禮樂不節，財用窮匱，人倫不飾，百姓淫亂，天子有司之憂也。今子既上無君侯有司之勢，而下無大臣職事之官，而擅飾禮樂，選人倫，以化齊民，不泰多事乎。且人有八疵，事有四患，不可不察也。非其事而事之謂之總；莫之顧而進之謂之佞；希意導言謂之諂；不擇是非而言謂之諛；好言人之惡謂之讒；析交離親謂之賊；稱譽詐偽以敗惡人謂之慝；不擇善否，兩容顏適，偷拔其所欲，謂之險。此八疵者，外以亂人，內以傷身，君子不友，明君不臣。所謂四患者，好經大事，變更易常，以挂功名，謂之叨；專知擅事，侵人自用，謂之貪；見過不更，聞諫愈甚，謂之狠；人同於己則可，不同於己，雖善不善，謂之矜。此四患也。能去八疵，無行四患，而始可教已。緇帷，林名也。愉袂，揚袂也。選人倫者，柬選其理以教人也。行言者，不告子貢子路而去，行且言也。遠哉其分於道者，言其離於道遠也。挐，船篙也。反走，退行數步而後進也。緒言，微言也，謂其略言而未盡也。卒相某者，言終以教助某也。同類相從，同聲相應者，言此理人人同得之也。釋吾之所有者，言釋去吾所有之道也。經子之所以者，條陳世人之所宜知也。釋，放下不說也。經，條陳也。四者自正，各任其職也；四者離位，相侵其事也。一官各治其一職，人人各憂其所事。憂，思也。詩曰職思其憂是也。乃無所陵，乃不相陵奪也。徵賦不屬，不屬，不繼也。功美不有，無功也。不持，不能持守也。春秋後倫，朝覲失序也。天子有司，天子之公卿也。非其事而事之謂之總，非己事而強為之自兜攬也。莫之顧而進之，不使之言而強進其言，逞口才也，佞，口才也。析，離他人之交親。賊，害之也。稱譽詐偽者，譽其所不當譽，私為欺詐也。敗惡，猶毀辱也。毀其所不當毀也。毀譽出於私意，為姦而已矣。匿，姦也。以顏色投人之好曰顏適。無善無惡皆欲其悅已，故曰兩容。揣人意之所欲而潛引拔之，長其惡也，此險人也。八疵者，言八者皆大疵病。君子不友者，君子不當與之友也。明君不臣者，小人勿用，必亂邦也。好經大事，喜經理國家大事也。紛更變異，以易其常法，自欲高立功名，挂，高也。叨，忝也。專用其私智，獨擅其事任，侵人之權而喜於自用，貪者也。狠，狠戾而不受諫也。他人雖有善，以其不同己亦以為不善，自矜誇也。此四者，人之大息也。能去此疵患，方可學道，故曰始可教已。凡此皆子處人世所宜用者，故曰子之所以。以者，用以自檢點也。孔子愀然而歎，再拜而起曰：丘再逐於魯，削迹於衛，伐樹於宋，圍於陳蔡。丘不知所失而離此四謗者，何也。客悽然變容曰：甚矣，子之難悟也。人有畏影惡迹而去之走者，舉足愈數而迹愈多，走愈疾而影不離身，自以為尚遲，疾走不休，絕力而死。不知處陰以休影，處靜以息迹，愚亦甚矣。子審仁義之間，察同異之際，觀動靜之變，適受與之度，理好惡之情，和喜怒之節，而幾於不免矣。謹修而身，慎守其真，還以物與人，則無所累矣。今不脩之身而求之人，不亦外乎。不知所失者，言不知何過也。四謗，魯衛宋陳蔡四辱也。處陰處靜，道之喻也。審仁義之間，辯說仁義不同之理也。同異之際，是非之分也。動靜之變，隨時之宜也。受與之度，辭受之節也。好惡之情，喜怒之節，講明情性之理也。漁父之意，謂夫子之為此，皆為人而非為己，所以不免於四謗。若脩其身而守其本真自然之道，而無物我之對，則無所累矣。還以物與人者，言以外物還之於人而一歸之自然，則物我不對立也。今不求之於身，而汲汲於為人，是務外而不務內也。孔子愀然曰：請問何謂真。客曰：真者，精誠之至也。不精不誠，不能動人。故強哭者雖悲不哀，強怒者雖嚴不威，強親者雖笑不和。真悲無聲而哀，真怒未發而威，真親未笑而和，真在內者神動於外。是所以貴真也。其用於人理也，事親則慈孝，事君則忠貞，飲酒則歡樂，處喪則悲哀。忠貞以功為主，飲酒以樂為主，處喪以哀為主，事親以適為主。功成之美，無一其似乎矣；事親以適，不論所以矣；飲酒以樂，不選其具矣；處喪以哀，無問其禮矣。禮者，世俗之所為也；真者，所以受於天也，自然不可易也。故聖人法天貴真，不拘於俗。愚者反此，不能法天而恤於人，不知貴真，祿祿而受變於俗，故不足。惜哉，子之早湛於人偽而晚聞大道也。不精不誠，不能動人，即至誠感神之意也。強哭強怒強親，真悲真怒真親，此六句甚精切。真在內者，神動於外，言有諸中必形諸外。神動者，精神感動於外也。事親以適者，適親意也。功成之美，無一其迹者，成而不有，無一事而有其迹也。不選其具者，不擇其味也。無問其禮，與其易也，寧戚也。禮者，文飾於外，故曰世俗之為。真者，天命自然之理也。法天貴真而不拘於俗者，不以非世俗之所好為拘也。恤於人者，憂不與人合也。不知天爵之貴，故曰不知貴真。以世俗之祿為祿，而甘為流俗所化，故曰祿祿而受變於俗。如此之人，但見其不足，言常慊然也。湛於人為，溺於務外之學也。孔子又再拜而起曰：今者丘得遇也。若天幸然，先生不羞而比之服役，而身教之，敢問舍所在，請因受業而卒學大道。客曰：吾聞之可與往者，與之至於妙道；不可與往者，不知其道，慎勿與之，身乃無咎。子勉之，吾去子矣，吾去子矣。乃刺船而去，延緣葦間。顏淵還車，子路授綏，孔子不顧，待水波定不聞挐音而後敢乘。子路旁車而問曰：由得為役久矣，未嘗見夫子遇人如此其威也。萬乘之主，千乘之君，見夫子未嘗不分庭伉禮，夫子猶有倨傲之容。今漁父杖挐逆立而夫子曲要磬折，再拜而應，得無大甚乎。門人皆怪夫子矣，漁父何以得此乎。孔子伏軾而歎曰：甚矣，由之難化也。湛於禮義有間矣，而樸鄙之心至今未去。進，吾語汝。夫遇長不敬，失禮也；見賢不尊，不仁也。彼非至人不能下人，下人不精不得其真，故長傷身。惜哉，不仁之於人也。禍莫大焉，而由獨擅之。且道者，萬物之所由也。庶物失之者死，得之者生。為事逆之則敗，順之則成。故道之所在，聖人尊之。今漁父之於道可謂有矣，吾敢不敬乎。比之服役，言比之弟子也。舍所在，問其居也。延緣葦間，以橈撐舟沿岸而去也。此四字畫筆也。水波定，舟去遠也。如此其威者，言如此其敬畏之也。逆立，對面立也。拜而應者，手揖曰拜也。湛於禮義有間者，言汝浸潤於禮義之學亦有時矣。彼非至人不能下人者，彼漁父若非至人豈能使人如此降下而尊敬之也。下人不精不得其真者，推誠自屆以求教於人，庶幾可聞真實之誨也。此一句乃為學之本。故長傷身者，言不如此則無益於身而有損也。萬物之死生皆在一道之中，漁父有道者也，吾尊其道所以敬之。自讓王以下四篇，其文不類莊子所作。讓王篇中猶有一二段，漁父篇亦有好處，盜跖篇比之說劍又疏真矣。鋸盜跖篇今謂宰相曰，戰國之時，未有稱宰相者，此為後人私撰明甚。前漢藝文志，莊子五十二篇，其篇數與今不同。唐書只四十卷，即今行於世者，不知所謂五十二篇者，更有讓王說劍之類乎。抑猶有莊子所作而不傳者乎。

列御寇之齊，中道而反，遇伯昏瞀人。伯昏瞀人曰：奚方而反。曰：吾驚焉。曰：惡乎驚。曰：吾嘗食於十漿而五漿先饋。伯昏瞀人曰：若是則汝何為驚已。曰：夫內誠不解，形謀成光，以外鎮人心，使人輕乎貴老，而●其所患。夫漿人特為食羹之貨，多餘之嬴，其為利也薄，其為權也輕，而猶若是，而况於萬乘之主乎。身勞於國而知盡於事，彼將任我以事而效我以功，吾是以驚。伯昏瞀人曰：善哉觀乎。汝處己，人將保汝矣。無幾何而往，則戶外之屨滿矣。伯昏瞀人北面而立，敦杖蹙之乎頤，立有間，不言而出。賓者以告列子，列子提屨，跣而走，暨乎門，曰：先生既來，曾不發藥乎。曰：已矣。吾固告汝曰人將保汝，果保汝矣。非汝能使人保汝，而汝不能使人無保汝也，而焉用之，感豫出異也。必且有感，搖而本性，又無謂也。與汝遊者又莫與告也，彼所小言，盡人毒也。莫覺莫悟，何相孰也。巧者勞而智者憂，無能者無所求，食而遨遊，汎若不繫之舟，虛而遨遊者也。奚方而反，言在何所而回也。食於十漿而五漿先饋，其人敬己不待買而績之。和順積中，英華發外，此聖門之言。內誠不解，誠積於中而未化也。解，化也。謀，動也。形謀，形容舉動也。成光者，有光儀也，即積中發外之意，而此以為有迹之學。外鎮人心者，鎮服也。言我未能無迹，故人得而見之，所以心服而敬我也。趙州曰，老僧修行無力，為鬼神觀破即此意也。貴者老者，則人所敬我，今非老非貴，其人反輕彼而敬我，言敬己在於貴老之上也。●，聚也，積也。此等事積而久之必成患害，言名迹愈露則不能逃當世之患也。多餘之嬴，言其求利惟欲多，欲有餘而已贏利也。世之有力量者，則能輕重人。賣漿，微者也，初無權力可以輕重人也，而能敬我如此，况為君者。身方勞而智已竭，必將求我而用，使我效其成功，此所謂●其所患也。效，獻也。香人喜之，故曰善哉觀乎。言汝於此具一隻眼也。又曰汝止矣，謂不必出游矣，人將歸向，守汝而為師矣。處，止也。已，助字也。保，守也，歸者，眾而守其門也，此一保字便已有不足之意，蓋瞀人之見又高一層也。戶外之屨滿，從學者眾也。敦杖蹙之乎頤，堅立其杖而拄之於頤也。蹙，拄也。賓者，主賓客者也。提屨而走，古人坐於席必脫屨而後入，急於善瞀人，故不及穿屨也。發藥者，言教誨開發而藥石之。已矣，休言之意。我前此已言人將守汝矣，汝不能使人無保汝者，即所謂忘我易，使人忘我難也。而焉用之者，言汝之所為何以至此者。人之感動而悅豫於汝者，必汝不能自吃，使乖異出見乎其外而致然也，故曰感豫出異也。汝既如此，非惟形見於外者不能自隱，必且感觸搖動汝之本性，其於身尤無益也。無謂即無益也。又，尤之意也。與汝遊者，汝之朋友也，所學未至，其言淺近，故曰小言。其言皆能為人之毒害，又無以與汝相規正者，則汝終無所覺悟，誰復問汝為如何也。相孰，相誰何也，相借問之意也。凡世之人，其巧者必自勞，其智者必自苦，唯體道自然而不用其能者，則於外物無所求，但飽食嬉遊而已。泛乎若不繫之舟，言其心無所係著也。其歸結即在一虛字上。虛則與大虛為一，而遊於物之初矣。無能，即無為之意也。鄭人緩也呻吟喪氏之地。祇三年而緩為儒，河潤九里，澤及三族，使其弟墨。儒墨相與辯，其父助翟。十年而緩自殺，其父夢之曰：使而子為墨者，予也。闔胡常視其良，既為秋栢之實矣。夫造物者之報人也，不報其人而報其人之天。彼故使彼。夫人以己為有以異於人，以賤其親，齊人之井飲者相捽也。故曰今之世皆緩也。自是，有德者以不知也，而況有道者乎。古者謂之遁天之刑。呻吟，歌詠也。祗三年，恰三年也。河潤九里，以此喻其澤及人之廣也。以其餘資，使其弟從墨者而學之。緩為儒而弟翟為墨，學既不同，遂有辯論之異。父愛其弟而助之，緩怨其父而自殺。遂見夢於其父曰，資給汝子以為墨者，我之餘澤也，今兄弟既爭而自殺，我之墳上松栢已成而生實矣。言其死之久也。良或作垠，音浪，冢也。闔胡嘗視其良者，言何不視吾冢也。闔與胡皆何也。舉此舊事，莊子遂從而斷之曰，緩以為使其弟學墨者我也，而不知造物之於人自有報應之理，不以人之能者為應，而以其人之所得於天者為應。彼之學墨而能墨，是造物以其天應之，非汝以人力資給之而能也。彼故使彼，上彼字造物也，下彼字指其弟翟也。夫人，指緩也。以己為有以異於人，謂以其學儒而澤及三族，有過人也。以賤其親者，怒其父也。言天實使彼能墨而緩乃以為己能而怨其親，是不知天也。井泉，出於自然者也。捽，相爭扭也。齊人飲於自然之水而因水相爭，此水豈汝之私有邪，其所見亦與緩同。今世之人皆不知天，而以私意自爭，故曰今世之人皆緩也。看彼故使彼，井飲以下，言語便是莊子文章。讓王而下四篇，安得此語。有德者且以造物為不可知，而況得道者乎。莊子之言，每謂一層之上更有一層，故以有道有德為分別。遁天，遁棄其天理。刑者，得罪於造物也。此句責緩之徒也。聖人安其所安，不安其所不安：眾人安其所不安，不安其所安。莊子曰：知道易，勿言難。知而不言，所以之天也；知而言之，所以之人也。古之人天而不人。所安者，自然之理也。所不安者，人為也。勿言難者，謂難於忘言也。知道而至於忘言，則與天為徒矣；知道而未免於言，則未離於人為，猶有迹也。古人則純乎天而不人矣。之，即也，往也。之天之人，歸於天歸於人之意。朱泙漫學屠龍於支離益，單千金之家，三年技成，而無所用其巧。單，殫也，言竭其千金之資也。學雖成而無龍可屠，此意蓋自喻。莊子之道，廣大而未有所施也。聖人以必不必，故無兵；眾人以不必必之，故多兵。順於兵，故行有求；兵，恃之則亡。不必者，不可知者也。以不必者為必，即知其所不知也。無兵，無爭也。眾人以不可必之事而自為可必，故多爭競也。用兵爭之，大者，故舉其大者言之。人若順其爭競之心，則其行於世者常有求敵之意，言物我不能忘也，故曰順於兵故行有求。以知力之爭而自恃，而必至於亡其身而後已，故曰兵恃之則亡。小夫之知，不離苞苗竿牘，敝精神乎。蹇淺，而欲兼濟導物，太一形虛。若是者，迷惑于宇宙，形累不知太初。彼至人者，歸精神乎無始，而甘瞑乎無何有之鄉。苞苴，饋遺也。竿牘，往來相問勞者也。此皆蹇淺不足道之事。彼小夫者敝其精神，以此為智，而欲兼濟天下，輔導萬物，以合於太一之始，無形之妙，豈可得邪。形虛即無形也。其所見若是，則上下之宇，古今往來之宙，且迷惑而不知，蓋為形迹所累而不知有太初自然之理也。惟至人則歸其精神致於無物之始，而安處乎無為之地。甘，美也。瞑，睡也。以美睡喻安處也。水流乎無形，發泄乎太清。悲哉乎，汝為知在毫毛而不知大寧。水之流也，人皆見其有形，而不知其實出於無形，言自無而有也。及其發泄而去也，人又不知其歸於太清也。太清即太虛也。此意蓋以庸人不知事物之終始，如觀水然，故曰知在毫毛。言其所見者小也。大寧，大安也，即無為自然之理也。悲哉乎三字，在下句汝為之上，歎其見小也。宋人有曹商者，為宋王使秦。其往也得車數乘，王悅之，益車百乘。反於宋，見莊子曰：夫處窮閭阨音隘巷，困窘織屨，槁項黃馘者，商之所短也；一悟萬乘之主而從車百乘者，商之所長也。莊子曰：秦王有病召醫，破癕潰座者得車一乘，舐痔者得車五乘，所治愈下，得車愈多。子豈治其痔邪，何得車之多也。子行矣。困窘織屨，言貧匱而自織屨也。槁項黃馘，言其老也。項槁，瘦而無肉也。黃馘，髮黃而被耳也。座亦癕類也。癕座在上，痔疾在下，醫愈下而賞愈厚也，以舐痔得車鄙之，言其污辱不足貴也。魯哀公問於顏闔曰：吾以仲尼為貞幹，國其有廖乎。曰：殆哉圾乎。仲尼方且飾羽為畫，從事華辭，以支為旨，忍性以視民而不知不信。受乎心，宰乎神。夫何足以上民。彼宜汝與，予頤與，誤而可矣。今使民離實學偽，非所以視民也。為後世慮，不若休之。貞固足以幹事。詩曰為邦之幹。貞幹猶賢輔也。有瘳者，言國之弊病可得而醫也。圾危也，殆亦危也。殆哉圾乎，危之甚也。畫，采色也。物既加以采色而又以羽飾之，言其文飾之甚也。華辭，華靡之言也。以支為旨，謂其所主之意不知本也。忍性，矯激也。視民，臨民之上也。不知不信也，自不知其不真實也。受乎心者，其心著乎此也。宰乎神者，其神識以此為主宰也。夫何足以上民者，言不足以長民也。彼指夫子，汝指哀公也。言謂彼有益於汝乎，故曰彼宜汝歟。頤，養也。言汝若以彼為賢而養之，無益於汝，必誤於汝。誤而可者，猶言誤則有之也。今若使國中之民皆離真實而學詐偽，非所以教民也。視，教示之也。若為後世而慮，不若已之。休，已也。難治也。施於人而不忘，非天布也。商賈不齒，雖以事齒之，神者弗齒。為外刑者，金與木也；為內刑者，動與過也。宵人之離外邢者，金木訊之；離內刑者，陰陽食之。夫免乎外內之刑者，唯真人能之。民可以不治，治若有心於治之，則難治矣，故曰難治也。施於人而不忘，有心而治者也。施，施政也。布，陳也。天布即天經也。有心於施政教，則非天經矣。譬如商賈之人，為士者必不肯與之為齒，縱因事偶然相與聚會而為齒列，而其胸中之神亦有不樂之意，。譬彼有為之人，有道者亦不肯與之齒矣。此蓋以商賈喻仁義之學者。外刑者，刀鋸三木；內刑者，動與過。言人身之舉動過失，與刑戮同也。訊，鞠問也。陰陽食之者，有造物之譴也。食如日食之食，病之也。外刑一句形下句也。離，麗也。孔子曰：凡人心險於山川，難於知天；天猶有春秋冬夏旦暮之期，人者厚貌深情。故有貌願而益，有長若不肖，有順懷而達，有堅而縵，有緩而釬。胡旦反又音干故其就義若渴者，其去義若熱。故君子遠使之而觀其忠，近使之而觀其敬，煩使之而觀其能，卒然問焉而觀其知，急與之期而觀其信，委之以財而觀其仁，告之以危而觀其節，醉之以酒而觀其則，雜之以處而觀其色。九徵至，不肖人得矣。厚貌深情，言矯飾之貌未易見，隱伏之情未易測。有貌雖朴願而情實求益利者，有胸中亦抱所長而外不似有能者。不肖，不似也。有柔順懷急而反達理者，縵纏繞也。有似堅剛而實歡弱纏繞者，詩云昔為百鍊剛，化作繞指柔，縵，繞指也。釬，急也。有若寬緩而實褊急者。此皆言人之不可知也。其就義若渴者，言其進銳；其去義若熱者，言其退速也。即是進銳退速一句，如此下得便奇特。相去遠者易至相欺，故以遠而觀其忠。近而親者，易至於褻慢，故以近而觀其敬。剸煩劇者才易困，故以頓使之而觀其能。見未明者對答必遲，故卒然問之觀其智。期約之急易至於失信，故急與之期而觀其信。臨財易至於苟得，故委之以財而觀其仁。此仁字與道字同。患難易至於苟免，故告以危而觀其節。酒能昏人，故以醉而觀其威儀，則，儀則也。色能惑人，故以雜處之而觀其自守。徵者，驗也。以此九者而驗之，則賢與不賢可見矣。此一段議論甚正，乃借為孔子之言，可知莊子非不敬孔子也。正考父一命而傴，再命而僂，三命而俯，循墻而走，孰敢不軌。如而夫者，一命而呂鉅，再命而於車上舞，三命而名諸父，孰協唐許。傴，背曲也。僂，腰曲也。俯身，伏於地也。言爵愈高而身愈下也。循墻而走，不敢當正路而行謙也。世有此賢者，則人孰敢不以為法，軌，法也。而夫者，彼丈夫也。呂鉅，驕矜之貌也。車上舞者，言輕掀也。名諸父者，驕其宗族，呼叔伯之名也。唐，堯也，許，許由也。堯讓天下於許由而且不受，此等小人所得能幾，便驕矜如許，豈知有唐堯許由之事乎。協，合也。以我與唐堯許由合而觀之，則可見輕重。孰協者，言彼又孰能合而觀之也。賊莫大乎德有心而心有眼，及其有眼也而內視，內視而敗矣。此數語於學道人分上最為親切。禪家所謂滲漏心，又曰第二念，便是此意。德，為德也。為德而知其為德，則是有心矣，此最為學道者之害，故曰賊莫大乎德有心。於其有心之中而又有思前算後之意喻，如心又開一眼也，此謂之滲漏，謂之第二念。以此有眼之心而視其內，則千差萬別，紛紛擾擾，不復知有渾然者，則無緣可以成道矣，故曰敗。敗，不成也。凶德有五，中德為首。何謂中德。中德也者，有以自好也而吡匹爾反其所不為者也。凶德有五，心耳目鼻口也。中德，心也。言耳目鼻口之害不如在心之害，故曰中德為首。有以自好，言我有所能也。吡，訾也，誚也。以我之能而誚人所不能，則此心不可學道矣。圓覺云不重久習，不輕初學；大慧云切不得道，我會他不會，便是此意。窮有八極，違有三必，形有六府。美髯長大壯麗勇敢，八者俱過人也，因以是窮。緣循偃佒，困畏不若人，三者俱通達。知慧外通，勇敢多怨，仁義多責。達生之情者傀，達於知者肖；達大命者隨，達小命者遭。窮有八極，言有所恃者必至於窮。達有三必，言悚然不足者有時而必達。美，貌美也。髯，有鬚也。房玄齡云李緯如鬚髯是也。長，身長也。大，腰圍大也。壯，有力也。麗，有華采也。勇，氣盛也。敢，志堅也。此謂八極，言八者皆過人。必以此自恃，而其終也至於窮。緣循，柔順不得已於事之意。偃佒，隨倒隨起之意。困畏，有所困厄而憂畏也。此三者，比之他人皆不如。人而必至於通達，言其與世無競，人必喜之也。此皆莊子矯亢之論。形有六府，言人身之中有此六箇蘊畜也。府，藏蓄之地也。知慧，一府也。外通者，以其知慧用於外而求達也。勇敢，一府也，恃力者必多怨。仁義，一府也，以仁義求名必多憂責。傀音魁。達生，一府也，違有生之理必傀然自高。達知，一府也，達眾人之智見，必每事而消詳之。肖音消。達命，一府也，在天者為大，在己者為小，達在天者則隨順之，聽自然也，達在己者則隨時所遭皆歸之命。遭者猶有得失，委命之心隨則無容心矣。此二者自有分別。所言六府而末後命字抽繹為兩句，此亦文法也。人有見宋王者，錫車十乘，以其十乘驕穉莊子。莊子曰：河上有家貧恃緯蕭而食者，其子沒於淵，得千金之珠。其父謂其子曰，取石來，鍛之。夫千金之珠，必在九重之淵而驪龍頷下，子能得珠者，必遭其睡也。使驪龍而寤，子尚奚微之有哉。今宋國之深，非直九重之淵也；宋王之猛，非直驪龍也。子能得車者，必遭其睡也；使宋王而寤，子為●粉夫。驕穉者，驕矜而有孩拊莊子之意也。緯，織也。蕭，盧草也。與編曲字同。恃此而食，以此為貨也。取石鍛之，惡其珠而毀之也。此意蓋喻人之求富貴者，皆危道也，皆欺君也。其君覺悟則必遭誅戮。奚微之有，殘食無遺也。或聘於莊子，莊子應其使曰：子見夫犧牛乎。衣以文繡，食以芻菽，及其牽而入於太廟，雖欲為孤犢，其可得乎。與前篇龜曳泥中意同。莊子將死，弟子欲厚葬之。莊子曰：吾以天地為棺槨，以日月為連璧，星辰為珠璣，萬物為齎送，吾葬具豈不備邪。何以加此。弟子曰：吾恐鳥鳶之食夫子也。莊子曰：在上為鳥鳶食，在下為螻蟻食。奪彼與此，何其偏也。此意蓋譏當世厚葬之人。奪鳥鳶而與螻蟻，見之偏也，此言雖過，非真達理者未易及。以不平平，其平也不平；以不徵徵，其徵也不徵。明者唯為之使，神者徵之。夫明之不勝神也久矣，而愚者恃其所見入於人，其功外也，不亦悲乎。萬物之理本平，我以不平之心而欲平其平，則其平者亦不平矣。萬物之理，一一可驗，我以不驗之心而驗之，則其可驗者亦不驗矣。故曰以不平平，其平也不平；以不徵徵，其徵也不徵。徵，驗也。唯為之使者，言其莫之為而以為或之使者，則是以無心為有心也。明者之自累每如此，至於神則聽其自應驗而已。明之不勝神，言人之有為不能勝無為也。愚者恃其私見而入於人為，每每求功於外，不亦悲乎。