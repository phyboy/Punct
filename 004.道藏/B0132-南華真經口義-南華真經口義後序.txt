南華一書，今古之奇筆也。然尊之者或流於清虛，譏之者或疑其怪誕，雖文字之妙不容泯沒，而箋得不明，為書之累久矣。余少侍樂軒陳先生，聞其緒餘之論，頗知好之而未能盡通其章句。其後與竹溪共遊而學，時取而共讀之，喜其剖析之明，而離合不常所聞，無幾然而好之，益甚矣。既成進士南歸，閑居之日久，遂得究力於諸經，其於此書也愈讀愈好，而愈疑之。蓋此書之所以難通者，字義多異於吾書，言論或違於先聖，旨趣之不可詰如憑虛捕象同而赤手搏蛟螭，會歸之不可定，如窮三江而昧支流，●九河而迷故道。每一開卷，未嘗不躍然以喜，亦未嘗不惕然以惑。戊午，訪竹溪於溪上，因語而及，溪忽謂我曰：余嘗欲為南華老仙洗去郭向之陋，而逐食轉移，未有閉戶著書之日，憂患廢退以來，遂以此紆憂而娛老，今書幸成矣。余喜而就求之，歸而亟讀之，則見其條分而縷析，支斷而節解，章無虛句，句無虛字，縱橫捭闔，鼓舞變化，若無津涯。而字字句句，各有著落，恍然如醒得醒，如縶得釋。然後知其自立於一家，而不可拘以字義，雖縱懷於幽眇而不遺於世事，非不知聖賢之可尊而恥於尚同，非不知詭譎之為過而主於抗俗，今人古人信誦雖異，要皆徒窺其藩而未逮其奧也。朅來試邑，雖簿書填委，日力窘束，而清旦之初，吏圍未合，必張燈諷誦之，或竟一篇，或終一卷，手舞足蹈，如見其人。於是作而言曰：南華之書，斯世所不可無；竹溪之解，亦南華所不可無者也。蓋竹溪之學，得於樂軒，樂軒得之網山，網山得之老艾，歷三世之傳而無旁出者。竹溪既盡其師之傳，又蒐獵釋老諸書於六經子史之外，故能究此老之隱微，盡此老之機解，使南華而可作，必以竹溪為知我者也。讀此書者，今可以無憾矣。吾邑雖陋，以其好之篤，又欲廣其傳，縮節裘餁，幸而集事，因識其所以好，所以得，所以喜者，如此。竹溪林氏，名希逸，字肅翁，嘗為文字官矣。今以寶謨直主玉局觀，鬳齋，其書室也。其頗文頗似莊子。此書以口義名者，謂其不為文，雜俚俗而直述之也。景定改元中和節宣教郎知邵武軍建寧縣林經德序莊子雄豪宏肆以神行萬物之上，以心遊宇宙之表，至樂極指，古無斯人。其言辭蕩汨變化，凌薄日月，疏决雲河，妙密流動，鱗麗羽爛，天昭海溟，左縟而不環，遷雄而不肆，又文之傑立宇宙者也。鬳翁著此書解，若江海之浸，膏澤之潤，情其情而思其思，夢其夢而覺其覺，故能言其言而指其指，聲音笑貌身親出之，而人親覿之。然則是詎可以幸取力致哉。鬳翁學精識絕，淵源深而練習熟，其悟發之境，戛摩之地，高曠則無有與攖，靜深而穎然上達。吾觀鬳翁，歸然抱負，體用於天地之間，充足明偉，有以自伸，其猶鯤鵬耶。而又沈浸於其書，如彼則其言，非鬳翕孰能得之哉。今鬳翁所著卓然，起莊子於朽骨，發千古之寶藏，鬳翁亦傳大弘偉豪傑鉅儒哉。余始得是，讀之輒書奇遇，於編末以傳子孫，非敢曰能知鬳翁之是書也。景定辛酉十一月己巳三衢徐霖景說跋漆園老仙之作是書也，其見道精，其憤世甚。亦惟其隱放之跡足以行之，奇崛之又足以發之，至於茫昧浩渺之莫窮，鼓舞變化之不測。蓋亦信其眼力之所及，筆力之所至。有不自知其過於激鄰於誕者，其初心豈曰，吾欲以此而垂世立教哉。又豈曰，吾欲以此而崇老抑儒哉。奈之何，讀之者之不之察也。非以虛無宗之，則以異端闢之，見既出塵，語又驚世，往往句讀之未盡通，字義之未盡明，則又以疑辭闕之，脫簡諉之，彼其心亦豈欲得此於後之人哉。鬳齋先生玉堂林公得聖人之道於樂軒，樂軒之視漆園，所謂後世之子雲。鬳齋之於樂軒，則太玄之侯芭也。於是出而為之著其篇焉，分其章焉，析其句焉，明其字焉。使篇無不解之章，章無不解之句，句無不解之字，向之虛者以實，異者以同，疑者以信，脫者以完，而南華一經歷幾千百載，始得為天地間全書。豈惟老仙將雀躍於九萬里之上，樂軒亦必且手舞足蹈於瞻前忽後之間矣。或曰以性命之書，加訓詁之學，若朱夫子所謂集大成者，其自易經以至騷詞，莫不有釋，乃獨闕然於莊書者，將無不可哉。同曰上規姚姒，下逮莊騷，非韓公之言乎。晉宋人未足盡莊老實處，非朱子之言乎。不然，豈其猶有所未盡耶，抑果有所待而然耶。鬳齋之功，當不在朱子下矣。同懼夫學者忘昔之難，樂今之易，而或至於忽之也。故重言焉。