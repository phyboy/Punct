堯以天下讓許由，許由不受。又讓於子州支父，子州支父曰：以我為天子，猶之可也。雖然，我適有幽憂之病，方且治之，未暇治天下也。疏堯許事迹，具載《內篇》。姓子，名州，字支父，懷道之人，隱者也。堯知其賢，讓以帝位。以我為帝，亦當能以為事，故言猶之可也。幽，深也。憂，勞也。言我滯竟幽深，固心憂勞，且欲修身，庶令合道，未有閑暇緝理萬機也。夫天下至重也，而不以害其生，又況他物乎。疏夫位登九五，威跨萬乘，人倫尊重，莫甚於此，尚不以斯榮貴損害生涯，況乎他外事物何能介意也。唯无以天下為者，可以託天下也。疏夫忘天下者，無以天下為也，唯此之人，可以委託於天下也。舜讓天下於子州支伯。子州支伯曰：予適有幽憂之病，方且治之，未暇治天下也。疏舜之事迹，具在《內篇》。支伯，猶支父也。故天下大器也，而不以易生，此有道者之所以異乎俗者也。疏夫帝王之位，重大之器也，而不以此貴易奪其生，自非有道，孰能如是。故異於流俗之行也。舜以天下讓善卷，善卷曰：余立于宇宙之中，冬日衣皮毛，夏日衣葛絺；春耕種，形足以勞動；秋收斂，身足以休食；日出而作，日入而息，逍遙於天地之間而心意自得。吾何以天下為哉。疏姓善，名卷，隱者也。處於六合，順於四時，自得天地之間，逍遙塵垢之外，道在其中，故不用天下。悲夫，子之不知余也。遂不受。於是去而入深山，莫知其處。疏古人淳樸，唤帝為子。恨舜不識野清，所以悲嘆。舜以天下讓其友石戶之農，石戶之農曰：捲捲乎后之為人，葆力之士也。疏戶字亦有作戶者，隨字讀之。石戶，地名也。農，人也，今江南喚人作農。此則舜之友人也。葆，牢固也。言舜心志堅固，力動苦，腰背捲捲，不得歸休，以此勤勞，翻來見讓，故不受也。以舜之德為未至也，於是夫負妻戴，携子以入海，終身不反也。疏古人荷物，多用頭戴，如今高麗猶有此風。以舜德化，未為至極，故攜妻子，不踐其土，入於大海州島之中，往而不反也。大王亶父居邠，狄人攻之；疏亶父，王季之父，文王之祖也。那，地名。狄人，獫狁也。國鄰戎虜，故為狄人攻伐。事之以皮帛而不受，事之以犬馬而不受，事之以珠玉而不受，狄人之所求者土地也。大王直父曰：與人之兄居而殺其弟，與人之父居而殺其子，吾不忍也。子皆勉居矣。為吾臣與為狄人臣奚以異。疏事，奉也。勉，勵也。奚，何。狄人貪殘，意在土地，我不忍傷殺，汝勉力居之。且吾聞之，不以所用養害所養。因杖筴而去之。民相連而從之，遂成國於岐山之下。疏用養，土地也。所養，百姓也。本用地以養人，今殺人以存地，故不可也。因柱杖而去，民相連續，遂有國於岐陽。夫大王亶父，可謂能尊生矣。能尊生者，雖貴富不以養傷身，雖貧賤不以利累形。今世之人居高官尊爵者，皆重失之。見利輕亡其身，豈不惑哉。疏夫亂世澆偽，人心浮淺，狥於軒冕以喪其身，逐於財利以殞其命，不知輕重，深成迷惑也。越人三世弒其君，王子搜患之，逃乎丹穴。而越國无君，求王子搜只得，從之丹穴。王子搜不肯出，越人薰之以艾。乘以玉輿。疏搜，王子名也。丹穴，南山洞也。玉輿，君之車輦也。亦有作王字者，隨字讀之，所謂玉輅也。越國之人，頻弒君主，王子怖懼，逃之洞穴，呼召不出，以艾薰之。既請為君，故乘以玉輅。王子搜援綏登車，仰天而呼曰：君乎，君乎，獨不可以舍我乎。王子搜非惡為君也，惡為君之患也。若王子搜者，可謂不以國傷生矣，此固越人之所欲得為君也。疏援，引也。綏，車上繩也。辭不獲免，長歎登車，非惡為君，恐為禍患。以其重生輕位，故可屈而為君也。韓魏相與爭侵地。子華子見昭僖侯，昭僖侯有憂色。疏僖侯，韓國之君也。華子，魏之賢人也。韓魏相鄰，爭侵境土，干戈既動，勝負未知，怵惕居懷，故有憂色。子華子曰：今使天下書銘於君之前，書之言曰：左手攫之則右手廢，右手攫之則左手廢，然而攫之者必有天下。君能攫之乎？疏銘，書記也。攫，捉取也。廢，斬去之也。假且書一銘記投之於前，左手取銘則斬去右手，右手取銘則斬去左手，然取銘者必得天下，君取之不？以取譬諭，借問韓侯也。昭僖侯曰：寡人不攫也。疏答云：不能斬兩臂而取六合也。子華子曰：甚善。疏歎君之言，甚當于理。有是觀之，兩臂重於天下也，身亦重於兩臂。韓之輕於天下亦遠矣，疏自，從也。於此言而觀察之，則一身重於兩臂，兩臂重於天下，天下又重於韓，韓之與天下，輕重之遠矣。今之所爭者，其輕於韓又遠。君固愁身傷生以憂戚不得也。疏所爭者疆畔之間，故於韓輕重遠矣，而必固憂愁，傷形損性，恐其不得，豈不惑哉。僖侯曰：善哉。教寡人者眾矣，未嘗得聞此言也。子華子可謂知輕重矣。疏頓悟其言，歎之奇妙也。魯君聞顏闔得道之人也，使人以幣先焉。疏魯侯，魯哀公，或云魯定公也。姓顏，名闔，魯人，隱者也。幣，帛也。聞顏闔得清廉之道，欲召之為相，故遣使人齎持幣帛，先通其意。顏闔守陋閭，直布之衣而自飯牛。疏苴布，子麻布也。飯，飼也。居疏陋之閭巷，著粗惡之布衣，身自飯牛，足明貧儉。魯君之使者至，顏闔自對之。使者曰：北顏闔之家與？顏闔對曰：此闔之家也。使者致幣，顏闔對曰：恐聽者謬而遺使者罪，不若審之。疏遺，與也。不欲授幣，致此矯辭以欺使者。使者還，返審之，復來求之，則不得已。故若顏闔者，真惡富貴也。故曰，道之真以治身，其緒餘以為國家，其土苴以治天下。由此觀之，帝王之功，聖人之餘事也，非所以完身養生也。疏緒，殘也。土，糞也。苴，草也。夫用真道以持身者，必以國家為殘餘之事，將天下同於草土者也。今世俗之君子，多危身棄生以殉物，豈不悲哉。凡聖人之動作也，必察其所以之與其所以為。疏殉，逐也。察世人之所適往，觀黎庶之所云為，然後動作而應之也。今且有人於此，以隨侯之珠彈千仞之雀，世必笑之。是何也？則其所用者重而所要者輕也。夫生者，豈特隨侯之重哉。疏隨國近濮水，濮水出寶珠，即是靈蛇所街以報恩，隨侯所得者，故謂之隨侯之珠也。夫雀高千仞，以珠彈之，所求者輕，所用者重，傷生徇物，其義亦然也。子列子窮，容貌有飢色。客有言之於鄭子陽者曰：列御寇，蓋有道之士也，居君之國而窮，君无乃為不好士乎？疏子陽，鄭相也。御寇，鄭人也，有道而窮。子陽不好賢士，遠辭之客譏刺子陽。鄭子陽即令官遺之粟。子列子見使者，再拜而辭。疏命召主倉之官，令與之粟。禦寇清高，辭謝不受也。使者去，子列子入，其妻望之而拊心曰：妾聞為有道者之妻子，皆得佚樂，今有飢色。若過得遺先生食，先生不受，豈不命邪。疏與粟不受，天命貧窮，嗟悅拊心，責夫罪過。故知禦寇之妻，不及老萊之婦遠矣。子列子笑謂之曰：君非自知我也。以人之言而遺我粟，至其罪我也又且以人之言，此吾所以不受也。其卒，民果作難而殺子陽。疏子陽嚴酷，人多怒之。左右有誤折子陽弓者，恐必得罪，因國人逐猘狗，遂殺子陽也。楚昭王失國，屠羊說走而從於昭王。疏昭王，名軫，平王之子也。伍奢伍尚遭平王誅戮，子胥奔吳而耕於野，後至吳王闔閭之世，請兵伐楚，遂破楚入郢以雪父之讎。其時昭王窘急，棄走奔隨，又奔於鄭。有屠羊賤人名說，從王奔走。奔走之由，置在下文。昭王反國，將賞從者，乃屠羊說。屠羊說曰：大王失國，說失屠羊，大王反國說亦反屠羊。臣之爵祿已復矣，又何賞之有。王曰：強之。屠羊說曰：大王失國，非臣之罪，故不敢伏其誅；大王反國，非臣之功，故不敢當其賞。王曰：見之。屠羊說曰：楚國之法，必有重賞大功而後得見，今臣之知不足以存國而勇不足以死寇。吳軍入郢，說畏難而避寇，非故隨大王也。今大王欲廢法毀約而見說，此非臣之所以聞於天下也。正謂司馬子綦曰：屠羊說居處卑賤而陳義甚高，子其為我延之以三旌之位。疏三旌，三公也。亦有作珪字者，謂三卿皆執珪，故謂三卿為圭也。屠羊說曰：夫三旌之位，吾知其貴於屠羊之肆也；萬鍾之祿，吾知其富於屠羊之利也；然豈可以貪爵祿而使吾君有妄施之名乎。說不敢當，願復反吾屠羊之肆。遂不受也。原憲居魯，環堵之室，茨以生草；蓬戶不完，桑以為樞；而甕牖一室，褐以為塞；上漏下濕，匡坐而弦。疏原憲，孔子弟子，姓原，名思，字憲也。周環各一堵，謂之環堵，猶方丈之室也。以草蓋屋，謂之茨也。褐，粗衣也。匡，正也。原憲家貧，室唯環堵，仍以草覆合，桑條為樞，蓬作門扉，破甕為牖。夫妻二人各居一室，逢雨濕而弦歌自娛，知命安貧，所以然也。子貢乘大馬，中紺而表素，軒車不容巷，往見原憲。疏子貢，孔子弟子，名賜，能言語，好榮華。其軒蓋是白素，裹為紺色，車馬高大，故巷道不容也。原憲華冠縱履，杖藜而應門。疏縱，躡也。以華皮為冠，用藜藿為杖，貧無僕使，故自應門也。子貢曰：嘻，先生何病？原憲應之曰：憲聞之，无財謂之貧，學而不能行謂之病。今憲，貧也，非病也。子貢邊巡而有愧色。疏嘻，笑聲也。逡巡，卻退貌也。以儉繫奢，故懷慙愧之色。原憲笑曰：夫希世而行，比周而友，學以為人，教以為己，仁義之慝，輿馬之飾，憲不忍為也。疏慝，姦惡也。飾，莊嚴也。夫趨世侯時，希望富貴，周旋親比，以結朋黨，自求名譽，學以為人，多覓束脩，教以為己，託仁義以為姦慝，飾車馬以衒矜夸，君子恥之，不忍為之也。曾子居衛，緼袍无表，顏色腫噲，手足胼胝。疏以麻縕袍絮，復無表裹也。腫噲，猶剝錯也。每自力作，故生胼胝。三日不舉火，十年不製衣，正冠而纓絕，捉衿而肘見，納屢而種決。疏守分清虛，家業窮窶，三日不營熟食，十年不製新衣，繩斕正冠而纓斷，袖破捉衿而肘見，履敗納之而根後决也。曳縱而歌《商頌》，聲滿天地，若出金石。天子不得臣，諸侯不得友。疏歌《商頌》響，韻吁突商，察其辭理，雅符天地，聲氣清虛，又諧金石，風調高素，超絕人倫，故不與天子為臣，不與諸侯為友也。故養志者忘形，養形者忘利，致道者忘心矣。疏夫君子賢人，不以形挫志；攝衛之士，不以利傷生；得道之人，忘心知之術也。孔子謂顏回曰：回來。家貧居卑，胡不仕乎？顏回對曰：不願仕。回有郭外之田五十畝，足以給飦粥；郭內之田十畝，足以為絲麻；鼓琴足以自娛，所學夫子之道者足以自樂也。回不願仕。孔子愀然變容曰：善哉回之意。丘聞之，知足者不以利自累也，審自得者失之而不懼，行修於內者無位而不怍。丘誦之久矣，今於回而後見之，是丘之得也。疏飦，麋也。怍，羞也。夫自得之士，不以得喪駭心；內修之人，豈復羞慙無位。孔子誦之，其來已久，今勸回仕，豈非失言。因回反照，故言丘得之矣。中山公子牟謂瞻子曰：身在江海之上，心居乎魏闕之下，奈何？疏瞻子，魏之賢人也。魏公子名牟，封中山，故曰中山公子牟也。公子有嘉遁之情而無高蹈之德，故身在江海上而隱遁，心思魏闕之下榮華，既見賢人，借問其術也。瞻子曰：重生。重生則利輕。疏重於生道則輕於榮利，榮利既輕則不思魏闕。中山公子牟曰：雖知之，未能自勝也。疏雖知重於生道，未能勝於情欲。瞻子曰：不能自勝則從，神无惡乎？疏若不勝於情欲，則宜從順心神，亦不勞忘生嫌惡也。不能自勝而強不從者，此之謂重傷。重傷之人，无壽類矣。疏情既不勝，強生抑挫，情欲已損，抑又乖心，故名重傷也。如此之人，自然夭折，故不得與壽考者為儕類也。魏牟，萬乘之公子也，其隱巖穴也，難為於布衣之士；雖未至乎道，可謂有其意矣。疏夫大國王孫，生而榮貴，遂能巖棲谷隱，身履艱辛，雖未階乎玄道，而有清高之志，足以激貪勵俗也。孔子窮於陳蔡之間；七日不火食，藜羹不糝，顏色甚憊，而弦歌於室。疏陳蔡之事，《外篇》已解。既遭飢餒，營無火食，藜菜之羹，不加米糝，顏色衰憊而歌樂自娛，達道聖人，不以為事也。顏回擇菜，子路、子貢相與言曰：夫子再逐於魯，削迹於衛，伐樹於宋，窮於商周，圍於陳蔡，殺夫子者無罪，藉夫子者無禁。弦歌鼓琴，未嘗絕音，君子之無恥也若此乎？疏仕於魯而被放，游於衛而削迹，講於宋樹下而司馬桓魋欲殺夫子，憎其坐處，遂伐其樹。故欲殺夫子，當無罪咎，凌藉之者，應無禁忌。由賜未達，故發斯言。顏回無以應，入告孔子。孔子推琴喟然而歎曰：由與賜，細人也。召而來，吾語之。子路、子貢入。子路曰：如此者可謂窮矣。疏喟然，嗟歎貌。由與賜，細碎之人也。命召將來，告之善道。如斯困苦，豈不窮乎。孔子曰：是何言也。君子通於道之謂通，窮於道之謂窮。今丘抱仁義之道以遭亂世之患，其何窮之為。故內省而不窮於道，臨難而不失其德，天寒既至，霜雪既降，吾是以知松栢之茂也。陳蔡之隘，於丘其幸乎。疏夫歲寒別木，處窮知士，因難顯德，可謂幸矣。孔子削然反琴而弦歌，子路扢然執干而舞。疏削然，取琴聲也。扢然，奮勇貌也。既師資領悟，彼此歡娛也。子貢曰：吾不知天之高也，地之下也。古之得道者，窮亦樂，通亦樂。所樂非窮通也，道德於此，則窮通為寒暑風雨之序矣。疏夫陰陽天地有四序寒溫，人處其中，何能無窮通否泰邪。故得道之人，處窮通而常樂，譬之風雨，何足介懷乎。故許由娛於穎陽而共伯得乎丘首。疏共伯，名和，周王之孫也，懷道抱德，食封於共。厲王之難，天子曠絕，諸侯知共伯賢，請立為王，共伯不聽，辭不獲免，遂即王位。一十四年，天下大旱，舍屋生火，卜曰：厲王為祟。遂廢共伯而立宣王。共伯退歸，還食本邑，立之不喜，廢之不怨，逍遙於丘首之山。丘首山，今在河內。穎陽，地名，在襄陽，未為定地是也。故許由娛樂於穎水，共伯得志於首山也。舜以天下讓其友北人無擇，北人無擇曰：異哉后之為人也，居於畎畝之中而遊堯之門。不若是而已，又欲以其辱行漫我。吾羞見之。因自投清泠之淵。注孔子曰：士志於仁者，有殺身以成化，無求生以害仁。夫志尚清遐，高風邈世，與夫貪利沒命者，故有天地之降也。疏北方之人，名曰無擇，舜之友人也。后，君也。壟上曰畝，下曰畎。清泠淵，在南陽西崿縣界。舜耕於歷山，長於壟畝，游堯門闕，受堯禪讓，其事迹豈不如是乎？又欲將恥辱之行汙漫於我。以此羞慙，遂投清泠也。湯將伐桀，因卞隨而謀，卞隨曰：非吾事也。湯曰：孰可？曰：吾不知也。湯又因務光而謀，務光曰：非吾事也。湯曰；孰可？曰：吾不知也。湯曰：伊尹何如？曰：強力忍垢，吾不知其他也。疏姓卞，名隨，姓務，名光，並懷道之人，隱者也。湯知其賢，因之謀議。既非隱者之務，故答以不知。姓伊，名尹，字贄，佐世之賢人也。忍，耐也。垢，耻辱也。既欲阻兵，應須強力之士；方將弒主，亦藉耐羞之人；他外之能，吾不知也。湯遂與伊尹謀伐桀，尅之，以讓卞隨。卞隨辭曰：后之伐桀也謀乎我，必以我為賊也；勝桀而讓我，必以我為貪也。吾生乎亂世，而無道之人再來漫我以其辱行，吾不忍數聞也。乃自投稠水而死。疏漫，汙也。稠水，在穎川郡界。字又作桐。湯又讓務光曰：知者謀之，武者遂之，仁者居之，古之道也。吾子胡不立乎？務光辭曰：廢上，非義也；殺民，非仁也，人犯其難，我享其利，非廉也。疏享，受也。廢上，謂放桀也。殺民，謂征戰也。人犯其難，謂遭誅戮也。我享其利，謂受祿也。吾聞之曰，非其義者，不受其祿，無道之世，不踐其土。況尊我乎。吾不忍久見也。乃負石而自沈於廬水。注舊說曰：如卞隨務光者，其視天下也若六合之外，人所不能察也。斯則謬矣。夫輕天下者，不得有所重也，苟無所重，則無死地矣。以天下為六合之外，故當付之堯舜湯武耳。淡然無係，故汎然從眾，得失無槩於懷，何自投之為哉。若二子者，可以為殉名慕高矣，未可謂外天下也。疏廬水，在遼西北平郡界也。昔周之興，有士二人處於孤竹，曰伯夷叔齊。二人相謂曰：吾聞西方有人，似有道者，試往觀焉。疏孤竹，國名，在遼西。伯夷叔齊，兄弟讓位，聞文王有道，故往觀之。夷齊事迹，《外篇》已解矣。至於岐陽，武王聞之，使叔旦往見之，與盟曰：加富二等，就官一列。血牲而埋之。疏岐陽是岐山之陽，文王所都之地，今扶風是也。周公名旦，是武王之弟，故曰叔旦也。其時文王已崩，武王登極，將欲伐紂，招慰賢良，故令周公與其盟誓，加祿二級，授官一列，仍牲血釁其盟書，埋之壇下也。二人相視而笑曰：嘻，異哉。此非吾所謂道也。昔者神農之有天下也，時祀盡敬而不祈喜，其於人也忠信盡治而無求焉。疏祈，求也。喜，福也。神農之世，淳朴未殘，四時祭祀，盡於恭敬，其百姓忠誠信實，緝理而已，無所求焉。樂與政為政，樂與治為治，不以人之壞自成也，不以人之卑自高也，不以遭時自利也。疏為政順事，百姓緝理，從於物情，終不幸人之災以為己福，願人之險以為己利也。今周見殷之亂而遽為政，上謀而下行貨，阻兵而保威，割牲而盟以為信，揚行以悅眾，殺伐以要利，是推亂以易暴也。疏遽，速也。速為治政，彰紂之虐，謀模行貨以保兵威，顯物行說以化黎庶，可謂推周之亂以易殷之暴也。吾聞古之士，遭治世不避其任，遇亂世不為苟存。今天下間，周德衰，其並乎周以塗吾身也，不如避之以絮吾行。二子北至於首陽之山，遂餓而死焉。若伯夷叔齊者，其於富貴也，苟可得已，則必不賴。高節戾行，獨樂其志，不事於世，此二士之節也。注《論語》曰：伯夷叔齊餓于首陽之下，不言其死也。而此云死焉，亦欲明其守餓以終，未必餓死也。此篇大意，以起高讓遠退之風。故被其風者，雖貪冒之人，乘天衢，入紫庭，猶時慨然中路而歎，況其凡乎。故夷許之徒，足以當稷契，對伊呂矣。夫居山谷而弘天下者，雖不俱為聖佐，不猶高於蒙埃塵者乎。其事雖難為，然其風少弊，故可遺也。曰：夷許之之安在？曰：許由之弊，使人飾讓以求進，遂至乎之噲也；伯夷之風，使暴虐之君得肆其毒而莫之敢亢也，伊呂之弊，使天下貪冒之雄敢行篡逆，唯聖人無迹，故無弊也。若以伊呂為聖人之進，則伯夷叔齊亦聖人之迹也；若以伯夷叔齊非聖人之迹邪？則伊呂之事亦非聖人矣。夫聖人因物之自行，故無迹。然則所謂聖者，我本無迹，故物得其迹，迹得而強名聖，則聖者乃無迹之名也。疏塗，汙也。若與周並存，恐汙吾行，不如逃避，餓死於首山。首山，在蒲州城南近河是也。