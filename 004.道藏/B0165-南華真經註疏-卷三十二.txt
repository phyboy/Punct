昔趙文王喜劍，劍士夾門而客三千餘人，日夜相擊於前，死傷者歲百餘人，好之不厭。如是三年，國衰，諸侯謀之。疏趙惠王，名何，趙武靈王之子也。好擊劍之士，養客三千，好無厭足。其國衰弊，故諸侯知其無道，共相謀議，欲將伐之也。太子悝患之，募左右曰：孰能說王之意止劍士者，賜之千金。左右曰：莊子當能。疏悝，趙太子名也。厭患其父喜好干戈，故欲千金以募說士。莊子大賢，當能止劍也。太子乃使人以千金奉莊子，莊子弗受，與使者俱，往見太子曰：太子何以教周，賜周千金？太子曰：聞夫子明聖，謹奉千金以幣從者，夫子弗受，悝尚何敢言。疏欲教我何事，乃賜千金？既見金多，故問。太子曰：聞莊子賢哲聖明故，所以贈千金以充從車之幣帛也。莊子曰：聞太子所欲用周者，欲絕王之喜好也。使臣上說大王而逆王意，下不當太子，則身刑而死，周尚安所事金乎？使臣上說大王，下當太子，趙國何求而不得也。太子曰：然。吾王所見，唯劍士也。莊子曰：諾。周善為劍。太子曰：然吾王所見劍士，皆蓬頭突鬢垂冠，曼胡之纓，短後之衣，瞋目而語難，王乃悅之。今夫子必儒服而見王，事必大逆。疏髮亂如蓬，鬢毛突出，鐵為冠，垂下露面。曼胡之纓，謂屯項項抹額也。短後之衣，便於武事。瞋目怒眼，勇者之容，憤然真胸，故語聲難瀝。斯劍士之形服也。莊子曰：請治劍服。治劍服三日，乃見太子。太子乃與見王，王脫白刃待之。莊子入殿門不趨，見王不拜。疏夫自得者，內無懼心，故不趨走也。王曰：子欲何以教寡人，使太子先？疏汝欲用何術以教諫於我，而使太子先言於我乎？曰：臣聞大王喜劍，故以劍見王。王曰：子之劍何能禁制：曰：臣之劍，十步一人，千里不留行。王大悅之，曰：天下無敵矣。疏其劍十步殺一人，一去千里，行不留住，銳快如是，寧有敵乎。莊子曰：夫為劍者，示之以虛，開之以利，後之以發，先之以至。願得試之。疏夫為劍者道也，是以忘己虛心，開通利物，感而後應，機照物先，莊子之用劍也。王曰：夫子休就舍，待命令設戲請夫子。疏辭旨清遠，感動王心，故令休息，屈就館舍，待設劍戲，然後邀延也。王乃校劍士七日，死傷者六十餘人，得五六人，使奉劍於殿下，乃召莊子。王曰：今日試使士敦劍。疏敦，斷也。試陳劍士，使考教使斷以定勝劣。莊子曰：望之久矣。疏企望日久，請早試之。王曰：夫子所御杖，長短何如？曰：臣之所奉皆可。疏御，用也。謂莊實可擊劍，故問之。然臣有三劍，唯王所用，請先言而後試。王曰：願聞三劍。曰：有天子劍，有諸侯劍，有庶人劍。王曰：天子之劍何如？曰：天子之劍，以燕谿石城為鋒，齊岱為鍔，疏鋒，劍端也。鍔，刃也。燕谿，在燕國；石城，塞外山；此地居北，以為劍鋒。齊國岱岳在東，為劍刃也。晉魏為脊，周宋為鐔，疏鐔，環也。晉魏二國近乎趙地，故以為脊也。周宋二國近南，故以為環也。疏錸，把也。韓魏二國在趙之西，故以為把也。包以四夷，裹以四時；.疏懷四夷以道德，順四時以生化。纔以渤海，帶以常山；疏渤海，滄州也。常山，北岳也。造化之中，以山海鎮其地也。制以五行，論以刑德；疏五行，金木水火土。刑，刑罰；德，德化也。以此五行，匡制區宇，論其刑德，以御群生。開以陰陽，持以春夏，行以秋冬。疏夫陰陽開闢，春夏維持，秋冬肅殺，自然之道也。此劍，直之無前，舉之無上，按之無下，運之無旁，上央浮雲，下絕地紀。此劍一用，匡諸侯，天下服矣。疏夫以道為劍，則無所不包，故上下旁通，莫能礙者；浮雲地紀，豈足言哉。既以造化為功，故無不服也。此天子之劍也。文王芒然自失，疏夫才小聞大，不相承領，故芒然若涉海，失其所謂，類魏惠王之聞韶樂也。曰：諸侯之劍何如？曰：諸侯之劍，以知勇士為鋒，以清廉士為鍔，以賢良士為脊，以忠聖士為鐔，以豪桀士為鋏。此劍，直之亦無前，舉之亦無上，案之亦無下，運之亦無旁；上法圓天以順三光，下法方地以順四時，中和民意以安四鄉。疏四鄉，猶四方也。夫能法象天地而知萬物之情，謂諸侯所以為異也。但能依用此劍而御于邦國，亦宇內無敵。此劍一用，如雷霆之震也，四封之內，無不賓服而聽從君命者矣。此諸侯之劍也。疏易以震卦為諸侯，故雷霆為諸侯之斂也。王曰：庶人之劍何如？曰：庶人之劍，蓬頭突鬢垂冠，曼胡之纓，短後之衣，瞋目而語難。相擊於前，上斬頸領，下决肝肺。此庶人之劍，無異於鬥雞，一日一命已絕矣，無所用於國事。今大王有天子之位而好庶人之劍，臣竊為大王薄之。疏莊子雄辮，冠絕古今，故能說化趙王，去其所好，而結會旨歸，在於此矣。王乃牽而上殿。宰人上食，王三環之。疏環，繞也。王覺己非，深懷慚惡，命莊子上殿以展愧情，繞食三周，不能安坐，氣急心懣，豈復能飧乎。莊子曰：大王安坐定氣，劍事已畢奏矣。於是文王不出宮三月，劍士皆服斃其處也。疏不復受賞，故恨而致死也。