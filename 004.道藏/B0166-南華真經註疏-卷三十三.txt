孔子遊乎緇帷之林，休坐乎杏壇之上。弟子讀書，孔子弦歌鼓琴，奏曲未半。疏緇，黑也。尼父游行天下，讀講詩書，時於江濱，休息林籟。其林鬱茂，蔽日陰沈，布葉垂條，又如帷幕，故謂之緇帷之林也。壇，澤中之高處也。其處多杏，謂之杏壇也。琴者，和也，可以和心養性，故奏之。有漁父者，下船而來，鬢眉交白，被髮揄袂，行原以上，距陸而止，左手據膝，右手持頤以聽。曲終疏漁父，越相范蠡也；輔佐越王勾踐，平吳事訖，乃乘扁舟，游三江五湖，變易姓名，號曰漁父，即於原所逢者也。既而汎海至齊，號曰鴉夷子；至魯，號曰白珪先生；至陶，號曰朱公。晦迹韜光，隨時變化，仍遺大夫種書云。揄，揮也。袂，袖也。原，高平也。距，至也。鬢眉交白，壽者之容；散髮無冠，野人之貌。於是遙望平原，以手揮袂，至子高陸，維舟而止，拓頤抱膝，以聽琴歌也。而招子貢子路，二人俱對。客指孔子曰：彼何為者也？疏詢問仲尼是何爵命之人。子路對曰：魯之君子也。疏答云是魯國賢人君子也。客問其族。子路對曰：族孔氏。疏問其族，答云姓孔。疏又問孔氏以何法術修理其身。子路未應，子貢對曰：孔氏者，性服忠信，身行仁義，飾禮樂，選人倫，上以忠於世主，下以化於齊民，將以利天下，此孔氏之所治也。疏）率性謙和，服行聖迹，修飾禮樂，簡選人倫，忠誠事君，化物齊等，將欲利群品，此孔氏之心乎。又問曰：有土之君與？子貢曰：非也。侯王之佐與？子貢曰：非也。疏為是有茅土五等之君？為是王侯輔佐卿相乎？皆答云非也。客乃笑而還，行言曰：仁則仁矣，恐不免其身；苦心勞形以危其真。嗚呼，遠哉其分於道也。疏夫勞苦心形，危忘真性，偏行仁愛者，去本迢進而分離於玄道也，是以嗤笑徘徊，嗚呼歎之也。子貢還，報孔子。孔子推琴而起曰：其聖人與。乃下求之，至於澤畔，方將杖拏而引其船，顧見孔子，還鄉而立。孔子反走，再拜而進。疏拏，撓也。反走前進，是虔敬之容也。客曰：子將何求？孔子曰：曩者先生有緒言而去，丘不肖，未知所謂，竊待於下風，幸聞咳唾之音以卒相丘也。疏曩，向也。緒言，餘論也。卒，終也。相，助也。向者先生有清言餘論，丘不敏，未識所由之故。竊聽下風，庶承聲欬，卒用此言，助丘不逮。客曰：嘻，甚矣子之好學也。孔子再拜而起曰：丘少而脩學，以至於今，六十九歲矣，無所得聞至教，敢不虛心。疏嘻，笑聲也。丘少年已來，脩學仁義，逮乎耆艾，未聞至道，所以恭謹虔恪虛心矣。客曰：同類相從，同聲相應，固天之理也。吾諸釋吾之所有而經子之所以。疏夫虎嘯風馳，龍興雲布，自然之理也，固其然乎。是以漁父大賢，宣尼至聖，賢聖相感，斯同聲相應也。故釋吾之所有方外之道，經營子之所以方內之業。子之所以者，人事也。天子諸侯大夫庶人，此四者自正，治之美也，四者離位而亂莫大焉。官治其職，人憂其事，乃無所陵。疏陵，亦亂也。夫人倫之事，抑乃多端，切要而言，無過此四者。若四者守位，乃教治盛美，若上下相冒，則亂莫大焉。是以百官各司其職，庶人自憂其務，不相陵亂，斯不易之道者也。故田荒室露，衣食不足，徵賦不屬，妻妾不和，長少無序，庶人之憂也。疏田畝荒蕪，屋室漏露，追徵賦稅，不相係屬，妻妾既失尊卑，長幼曾無次序，庶人之憂患也。能不勝任，官事不治，行不清白，群下荒息，功美不有，爵祿不持，大夫之憂也；疏職任不勝，物務不理，百姓荒亂，四民不勤，大夫之憂也。廷無忠臣，國家昏亂，工技不巧，貢職不美，春秋後倫，不順天子，諸侯之憂也；疏陪臣不忠，苞茅不貢，春秋盟會，落朋倫之後，五等之憂也。陰陽不和，寒暑不時，以傷庶物，諸侯暴亂，擅相攘伐，以殘民人，禮樂不節，財用窮匱，人倫不飭，百姓淫亂，天子有司之憂也。疏攘，除也。陰陽不調，日時愆度，兵戈荐起，萬物夭傷，三公九卿之憂也。今子既上無君侯有司之勢而下無大臣職事之官，而擅飾禮樂，選人倫，以化齊民，不泰多事乎。疏上非天子諸侯，下非宰輔卿相，而擅修飾禮樂，選擇人倫，教化蒼生，正齊群物，乃是多事之人。且人有八疵，事有四患，不可不察也。非其事而事之，謂之摠；疏摠，濫也。非是己事而強知之，謂之叨濫也。莫之顧而進之，謂之佞；疏彊進忠言，人不采顧，謂之佞也。希意導言，謂之諂；疏希望前人意氣而導達其言，斯謟也。不擇是非而言，謂之諛；疏苟且順物，不簡是非，謂之諛也。好言人之惡，謂之讒；疏聞人之過，好揚敗之。析交離親，謂之賊；疏人有親情交故，輒砍離而析之，斯賊害也。稱譽詐偽以敗惡人，謂之慝；疏與己親者，雖惡而舉，與己疏者，雖善而毀；以斯詐偽，好敗傷人，可謂姦慝之人也。不擇善否，兩容顏適，偷拔其所欲，謂之險。疏否，惡也。善惡二邊，兩皆容納，和顏悅色，偷拔其意之所欲，隨而佞之，斯險詖之人也。此八疵者，外以亂人，內以傷身，君子不友，明君不臣。疏外則惑亂於百姓，內則傷敗於一身，是以君子不與為友朋，明君不將為臣佐也。所謂四患者；好經大事，變更易常，以挂功名，謂之叨；疏伺侯安危，經營大事，變改之際，建立功名，謂叨濫之人也。專知擅事，侵人自用，謂之貪；疏事己獨擅，自用陵人，謂之貪也。見過不更，聞諫愈甚，謂之狠；疏有過不改，聞練彌增，狠戾之人。人同於己則可，不同於己，雖善不善，謂之矜。疏物同乎己，雖惡而善，物異乎己，雖善而惡，謂之矜夸之人。此四患也，能去八疵，無行四患，而始可教已。孔子愀然而歎，再拜而起曰：丘再逐於魯，削迹於衛，伐樹於宋，圍於陳蔡。丘不知所失，而離此四謗者何也？疏愀然，慙竦貌也。罹，遭也。丘無罪失而遭罹四謗，未悟前旨，故發此疑。客悽然變容曰：甚矣子之難悟也。人有畏影惡邇而去之走者，舉足愈數而迹愈多，走愈疾而影不離身，自以為尚遲，疾走不休，絕力而死。不知處陰以休影，處靜以息迹，愚亦甚矣。子審仁義之間，察同異之際，觀動靜之變，適受與之度，理好惡之情，和喜怒之節，而幾於不免矣。疏留停也義之間以招門徒，伺察同異之際以侯機宜，觀動靜之變，晞其僥倖，適受與之度，望著功名，理好惡之情，而是非堅執，和喜怒使節，用為達道，以己誨人，矜矯天性，近於不免也。謹脩而身，慎守其真，還以物與人，則無所累矣。疏饉慎形體，修守真性，所有功名，還歸人物，則物我俱全，故無患累也。今不脩之身而求之人，不亦外乎。注不能脩其身而求之他人者，豈非疏外乎。疏自竦也。曰：請問何謂真？客曰：真者，精誠之至也。不精不誠，不能動人。疏夫真者不偽，精者不雜，誠者不矯也。故矯情偽性者，不能動於人也。故彊哭者雖悲不哀，彊怒者雖嚴不威，彊親者雖笑不和。真悲無聲而哀，真恕未發而威，真親未笑而和。真在內者，神動於外，是所以貴真也。其用於人理也，事親則慈孝，事君則忠貞，飲酒則歡樂，處喪則悲哀。疏夫道無不在，所在皆通，故施於人倫，有此四事。四事之義，以列下文。忠貞以功為主，飲酒以樂為主，處喪以哀為主，事親以適為主，功成之美，無一其迹矣。疏貞者，事之幹也。故以功績為主；飲酒陶蕩性情，故以樂為主。是以功在其美，故不可一其事迹也。事親以適，不論所以矣，飲酒以樂，不選其具矣；處喪以哀，無問其禮矣。疏此覆釋前四義者也。禮者，世俗之所為也；真者，所以受於天也，自然不可易也。疏節文之禮，世俗為之，真實之性，稟乎大素，自然而然，故不可改易也。故聖人法天貴真，不拘於俗。疏法效自然，寶貴真道，故不拘束於俗禮也。愚者反此。不能法天而恤於人，不知貴真，祿祿而受變於俗，故不足。疏恤，憂也。祿祿，貴貌也。愚迷之人，反於聖行，不能法自然而造適，貴道德而逍遙，翻復溺人事而憂慮，滯囂塵而遷貿，徇物無厭，故心恒不足也。惜哉，子之早湛於人偽而晚聞大道也。疏惜孔子之雄才，久迷情於聖迹，耽人間之浮偽，不早聞於玄道。孔子又再拜而起曰：今者丘得遇也，若天幸然。先生不羞而比之服役，而身教之。敢問舍所在，請因受業而卒學大道。疏尼父喜歡，自嗟慶幸，得逢漁父，欣若登天。必其不恥訓誨，尋當服動驅役，庶為門人，身稟教授，問舍所在，終學大道。客曰：吾聞之，可與往者與之，至於妙道；不可與往者，不知其道，慎勿與之，身乃無咎。疏從迷適悟為往也。妙道，真本也。知，分別也，若逢上智之士，可與言於妙本，若遇下根之人，不可語其玄極，觀機吐照，方乃無疵。子勉之，吾去子矣，吾去子矣。乃刺船而去，延綠葦間。疏戒約孔子，令其勉勵。延緣上蘆葦之間。重言去子，殷勤訓勗也。顏淵還車，子路授綏，孔子不顧，待水波定，不聞拏音而後敢乘。疏仲尼既見異人告以至道，故仰之彌甚，喜懼交懷，門人授綏，猶不顧盻，船遠波定，不聞橈響，方敢乘車。子路旁車而問曰：由得為役久矣，未嘗見夫子遇人如此其威也。萬乘之主，千乘之君，見夫子未嘗不分庭伉禮，夫子猶有倨傲之容。今漁父杖拏逆立，而夫子曲腰磬折，言拜而應，得無太甚乎？門人皆怪夫子矣，漁父何以得此乎？疏天子萬乘，諸侯千乘。伉，對也。分處庭中，相對設禮，位望相似，無階降也。伸尼遇天子諸侯，尚懷倨傲，一逢漁父，盡禮曲腰，并受言詞，必拜而應，漁父威嚴，遂至於此。孔丘重方外之道，子路是方內之人，故致驚疑，旁車而問也。孔子伏軾而歎曰：甚矣由之難化也。湛於禮義有間矣，而樸鄙之心至女未去。疏湛著禮義，時間固久，嗟其鄙拙，故兌軾歎之也。進，吾語汝。夫遇長不敬，失禮也；見賢不尊，不仁也。彼非至人，不能下人。下人不精，不得其真，故長傷身。惜哉，不仁之於人也禍，莫大焉，而由獨擅之。疏召由令前，示其進趨。夫遇長老不敬，則失於禮儀，見可貴不尊，則心無仁愛。若非至德之人，則不能使人謙下；謙下或不精誠，則不造於玄極。不化不愛，乃禍敗之基。惜哉仲由，專擅於此也。且道者，萬物之所由也，庶物失之者死，得之者生，為事逆之則敗，順之則成。故道之所在，聖人尊之。今漁父之於道，可謂有矣，吾敢不敬乎。注此篇言無江海而間者，能下江海之士也。夫孔子之所放任，豈直漁父而已哉？將周流六虛，旁通無外，蝡動之類，咸得盡其所懷，而窮理致命，固所以為至人之道也。疏由，從也。庶，眾也。夫道生萬物，則謂之道，故知眾庶從道而生。是以順而得者則生而成，逆而失者則死而敗，物無貴賤，道在則尊。漁父既其懷道，孔子何能不敬邪。