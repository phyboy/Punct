乾坤者，易之門戶，眾卦之父母。坎離匡廓，運轂正軸，牝牡四卦，以為橐蒼。覆冒陰陽之道，尤工御者准繩墨，執銜轡，正規距，隨軌轍，處中以制外，數在律歷紀。月節有五六，經緯奉日使，兼并為六十，剛柔有表里。朔旦屯直事，至暮蒙當受，晝夜各一卦用之依次序。即未至晦爽，終則復更始，日月為期度，動靜有早晚。春夏據內體，從子到辰巳，秋冬當外用，自午訖戌亥。賞罰應春秋，昏明順寒暑，爻辭有仁義，隨時發喜怒，如是應四時，五行得其理。