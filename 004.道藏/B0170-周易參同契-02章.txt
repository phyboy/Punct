天地設位，而易行乎其中。天地者，乾坤之象也﹔設位者，列陰陽配合之位也﹔易謂坎離者，乾坤二用。二用無爻位，周流行六虛，往來既不定，上下亦無常，幽潛淪匿，變化于中，包囊萬物，為道紀綱，以無制有，器用者空，故推消息，坎離沒亡。言不苟造，論不虛生，引驗見效，校度神明，推論結字，原理為証。坎戊月精，離巳日光，日月為易，剛柔相當，土旺四季，羅絡始終，青赤黑白，各居一方，皆秉中宮，戊巳之功。