子午數合三，戊己號稱五。三五既和諧，八石正綱紀。呼吸相含育，佇思為夫婦。黃土金之父，流珠水之子。水以土為鬼，土鎮水不起。朱雀為火精，執平調勝負。水盛火消滅，俱死歸厚土。三性即合會，本性共祖宗。巨勝尚延年，還丹可入口。金性不敗朽，故為萬物寶。朮士伏食之，壽命得長久。土游于四季，守界定規矩。金砂入五內，霧散若風雨。熏蒸達四肢，顏色悅澤好。髪白皆變黑，齒落生舊所。老翁復丁壯，耆嫗成吒女。改形免世厄，號之曰真人。