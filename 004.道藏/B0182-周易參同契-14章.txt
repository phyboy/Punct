以金為隄防，水入乃優遊。金數十有五，水數亦如之。臨爐定銖兩，五分水有餘。二者以為真，金重如本初。其土遂不離，二者與之具。三物相含受，變化狀若神。下有太陽炁，伏蒸須臾間。先液而後凝，號曰黃輿焉。歲月將欲訖，毀性傷壽年。形體為灰土，狀若明窗塵。擣治並合之，持入赤色門。固塞其際會，務令致完堅。炎火張於下，龍虎聲正勤。始文使可休，終竟武乃成。候視加謹密，審察調寒溫。周旋十二節，節盡更須親。氣索命將絕，體死亡魄魂。色轉更為紫，赫然還成丹。粉提以一丸，刀圭最為神。