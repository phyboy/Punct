朔旦為復，陽炁始通。出入無疾，立表微剛。黃鐘建子，兆乃滋彰。播施柔暖，黎蒸得常。臨爐施條，開路正光。光耀漸進，日以益長。丑之大侶，結正低昂。仰以成泰，剛柔并隆。遠游交接，小往大來。輻輳于銀，運而趨時。漸歷大壯，俠列卯門。榆莢墮落，還歸本根。刑德相負，晝夜始分。夬陰以退，陽升而前。洗滌羽翮，振索宿塵。乾健盛明，廣被四鄰。陽終于己，中而相干。媾始紀序，履霜最先。井底寒泉，午為蕤賓。賓伏于陰，陰為主人。遁世去位，收斂其精。懷德俟時，棲遲昧冥。否塞不通，萌芽不生。陰申陽屈，沒陽姓名。觀其權量，察眾秋情。任畜微稚，老枯復榮。薺麥牙孽，因冒以生。剝爛肢體，消減其形。化炁既竭，亡失至神。道窮則返，歸乎坤元。恆順地理，承天布宣。玄幽遠眇，隔閡相連。應度育種，陰陽之元。廖廓恍惚，莫知其端。先迷失軌，后為主君。無平不陂，道之自然。變易更盛，消息相因。終坤復始，如復連環。帝王承御，千載常存。