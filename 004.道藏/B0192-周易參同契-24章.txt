太陽流珠，常欲去人。卒得金華，轉而相因，化為白液，凝而至堅。金華先唱，有傾之間，解化為水，馬齒瓓玕，陽乃往和，情性自然。迫促時陰，拘蓄禁門，慈母養育，孝子報恩，嚴父施令，教敕子孫。五行錯王，相據以生，火性銷金，金伐木榮。三五與一，天地至精，可以口訣，難以書傳。子當右轉，午乃車旋，卯酉界隔，主客二名。龍呼于虎，虎吸于精，兩相飲食，具相貪便，遂相銜咽，咀嚼相吞。熒惑守西，太白經天，殺氣所臨，何有不傾。狸犬守鼠，鳥雀畏鸇，各有其功，何敢有聲。不得其理，難以妄言。竭殫家產，妻子飢貧，自古及今，好者億人，汽不諧遇，希有能成。廣求名藥，與道乖殊。