河上姹女，靈而最神，得火則飛，不見埃塵，鬼隱龍匿，莫知所存。將欲制之，黃芽為根。物為陰陽，違天背元，牝雞自卵，其雛不全。夫何故乎？配合未連，三五不交，剛柔離分。施化之精，天地自然，火動炎上，水流潤下，非有師導，使其然也。資使統正，不可復改。觀夫雌雄交媾之時，剛柔相結而不可解，得其節符，非有工巧以制御之。男生而伏，女偃其軀，秉乎胞胎，受炁之初，非徒生時，著而見之，及其死也，亦復效之，此非父母教令使然。本在交媾，定置始先。