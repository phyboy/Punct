坎男為月，離女為日，日以施德，月以舒光，月受日化，體不污傷。日失其契，陰侵其明，晦朔薄蝕，掩冒相傾，日消其形，陰凌災生。男女相胥，含土以滋，雌雄錯雜，以類相求。金化為水，水性周章，火化為土，水不得行。男動外施，女靜內藏，溢度過節，為女所拘。魄以鈐魂，不得淫奢。不寒不暑，進退和時，各得其和，俱吐政符。