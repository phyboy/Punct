關關雎鳩，在河之洲，窈窕淑女，君子好逑。雄不獨處，雌不孤居。玄武龜蛇，蟠虯相扶，以明牝牡，意當相須。假使二女共室，顏色甚姝，蘇秦通言，張儀合媒，發辯利舌，奮舒美辭，推心調諧，合為夫妻，弊發腐齒，終不相知。若藥物非種，名類不同，分刻參差，失其綱紀，雖黃帝臨爐，太公執火，八公□擣煉，淮南調合，立宇崇壇，玉為階陛，麟脯鳳脂，把籍長跪，禱祝神祗，請哀諸鬼，沐浴齋戒，冀有所望，亦猶和膠補釜，以硇涂瘡，去冷加冰，除熱用湯，飛龜舞蛇，愈見乖張。