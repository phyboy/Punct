惟昔聖賢，懷玄抱真，伏煉九鼎，化跡隱淪，含精養神，通德三光，津液腠理，筋骨致堅，眾邪辟除，正氣長存，積累長久，變形而仙。憂憫后生，好道之倫，隨傍風采，指畫古文，著為圖集，開示后昆，露見枝條，隱藏本根，托號諸名，覆謬眾文，學者得之，韞櫝終身。子繼父業，孫踵祖先，傳世迷惑，竟無見聞，隨使宦者不仕，農夫失耘，商人棄貨，志士家貧。吾甚傷之，定錄此文，字約易思，事省不繁，披列其條，核實可觀，分兩有數，因而相循，故為亂辭，孔竅其門，智者審思，用意參焉。