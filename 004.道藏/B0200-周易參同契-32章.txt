法象莫大乎天地兮，玄溝數萬里。河鼓臨星紀兮，人民皆驚駭。晷影妄前卻兮，九年被凶咎。皇上覽視之兮，王者退自改。關鍵有低昂兮，害炁遂奔走。江淮之枯竭兮，水流注於海。天地之雌雄兮，徘徊子與午。寅申陰陽祖兮，出入復終始。循斗而招搖兮，執衡定元紀。升熬于甑山兮，炎火張設下。白虎導唱前兮，蒼液和于后。朱雀翱翔戲兮，飛揚色五彩﹔遭遇羅網施兮，壓之不得舉﹔嗷嗷聲甚悲兮，嬰兒之慕母﹔顛倒就湯鑊兮摧折傷毛羽。漏刻未過半兮，魚鱗狎鬣起。五色象炫耀兮，變化無常主。潏潏鼎沸馳兮，暴涌不休止。接連重疊累兮，犬牙相錯距。形似仲冬冰兮，瓓玕吐鐘乳。崔嵬而雜廁兮，交積相支柱。陰陽得其配兮，淡薄而相守。青龍處房六兮，春花震東卯。白虎在昂七兮，秋芒兌西酉。朱雀在張二兮，正陽雜南午。三者具來朝兮，家屬為親侶。本之但二物兮，末而為三五。三五并與一兮，都集歸二所。治之如上科兮，日數亦取甫。先白而后黃兮，赤黑達表里。名曰第一鼎兮，食如大黍米。自然之所為兮，非有邪偽道。山澤炁相蒸兮，興雲而為雨，泥竭遂成塵兮，火滅化為土。若檗染為黃兮，似藍成綠組。皮革煮成膠兮，蘗化為酒。同類易施工兮，非種難為巧。惟斯之妙朮兮，審諦不誑語。傳于億世后兮，昭然自可考。煥若星經漢兮，如水宗海。思之務令熟兮，反覆視上下。千周粲彬彬兮，萬遍將可睹。神明或告人兮，心靈乍自吾。探端索其緒兮，必得其門戶，入道無適莫兮，常傳于賢者。