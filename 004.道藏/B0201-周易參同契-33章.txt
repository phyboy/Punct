圓三五，寸一分，口四八，兩寸唇，長尺二，厚薄均。腹齊三，坐垂溫。陰在上，陽下奔。首尾武，中間文。始七十，終三旬，三百六，善調均。陰火白，黃芽鉛。兩七聚，輔翼人。贍理腦，定玄升。子處中，得安存？來去游，不出門。漸成大，性情純。卻歸一，還本原。善愛敬，如君臣。至一周，甚辛勤。密防護，莫迷昏。途路遠，復幽玄。若達此，會乾坤。乃圭沾，淨魄魂。得長生，居仙村。樂道者，尋其根。審五行，定銖分。諦思之，不須論。深藏守，莫傳文。御白鶴，駕龍鱗，游太虛，謁仙君，錄天圖，號真人。