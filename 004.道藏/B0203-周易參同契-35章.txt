會稽鄙夫，幽谷朽生，挾懷朴素，不樂權榮，棲遲僻陋，忽略利名，執守恬淡，希時安寧，晏然閑居，乃撰斯文。歌敘大易，三聖遺言，察其旨趣，一統共論。勿在順理，宣耀精神。神化流通，四海和平。表以為歷，萬世可循。序以御政，行之不繁，引內養性，黃老自然，含德之厚，歸根返元。近在我心，不離己身，抱一毋舍，可以長存。配以伏食，雄雌設陳。挺除武都，八石棄捐。審用成物，世俗所珍。羅列三條，枝莖相連。同出異名，皆由一門。非徒累句，諧偶斯文，殆有其真，礫硌可觀。使予敷偽，卻被贅愆。命參同契，微覽其端，辭寡意大，后嗣宜尊。委時去害，依托丘山。循游寥廓，與鬼為鄰。化形而仙，淪寂無聲。百世而下，遨游人間。敷陳羽翮，東西南傾。湯遭厄際，水旱隔并。柯葉萎黃，失其華榮。吉人相乘負，安穩可長生。