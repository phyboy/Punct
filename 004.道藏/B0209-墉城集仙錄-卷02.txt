上元夫人者，道君弟子也，亦云玄古以來得道證仙，位總統真籍，亞於龜臺金母。金母所降之處，多使侍女相聞，以為賓侶焉。漢孝武皇帝好神仙之道，禱醮名山以求靈應，元封元年辛未七月七日夜二唱之後，西王母降於漢宮，帝拜迎，稽首侍立久之，王母呼帝命坐，設以天廚，言宴粗，悉命駕將去，帝下席叩頭，請留殷勤，王母復坐，乃命侍女郎密香邀上元夫人焉，帝不知夫人何真也，云：「王九光母敬謝，但不相見，四千餘年，天事勞我，致以愆面。劉徹好道，適來視之，見徹了了似可成進，然形慢神穢，腦血淫濁，五臟不淳，關胃空索，骨無津液，脈浮反升，肉多精少，童子不移，三屍狡亂，玄白移時，雖當語之以至道，殆恐非仙才也。吾久不在人間，人間實為臭濁，然復時可遊，望以寫細念。客主對坐，悒悒不樂，夫人可暫來否？若能屈駕，當停相須。」帝見侍女下殿，俄失所在。一時頃侍女至，夫人又遣一侍女答問，云：「阿環再拜上問起居，遠隔絳河，擾以官事，遂替顏色，近五千年，仰戀光潤，情系無違，密香至，奉信承降尊於劉徹處，聞命之際，登當命駕。先被太帝君敕，使詣玄洲校定天元，正爾暫往。如是當還，還便來席，願暫少留。」帝因問王母：「不審上元何真也？」王母未答，夫人已至矣。來時亦聞雲中簫鼓之聲，既至，從官文武千餘人並是女子，年皆十八九許，形容明逸，多服青衣，光彩耀日，真靈官也。夫人年可二十餘，天姿清耀，靈眸艷絕，服赤霜之袍，雲彩亂色，非錦非繡，不可名字，頭作三角髻，餘髪散垂至腰，戴九靈夜光之冠，帶六山火玉之佩，結鳳文琳華之綬，腰流黃揮精之劍，上殿向王母拜，王母坐止之，呼帝坐北向。夫人設廚，亦乃精珍，與王母所設者相似，王母敕帝曰：「此真元之母，尊貴之神，汝當起拜。」帝拜問寒溫，還坐，夫人笑曰：「五濁之人，耽酒榮利，嗜味淫色，固其常也，且徹以天子之貴，其亂目者倍於凡人焉，而復於華麗之墟拔根，願無為之事，良有誌矣。」王母曰：「所謂有心哉。」夫人謂帝曰：「汝好道乎？聞數招方術，祭山嶽靈祠，禱河川亦為勤矣，勤而不獲，實有由也。汝胎性暴，胎性淫，胎性奢，胎性酷，胎性賊，五者恒舍於榮衛之中，五臟之內，雖獲鋒芒良針，固難愈也。暴則使氣奔而攻神，是故神擾而氣竭；淫則使精漏而魂疲，是故精竭而魂銷；奢則使真離而魄穢，是故命逝而靈臭；酷則使喪仁而攻目，是故失仁而眼亂；賊則使心鬥而口乾，是故內戰而外絕。五事皆是截身之刀鋸，刳命之斧斤矣。雖復汝好於長生，不能遣茲五難，亦何為損性而自勞乎？然由是得此小益以自扌耆拄耳。若從今已去寫汝五惡，反諸柔善明，務察下慈，務矜寬惠，務濟窮賑，務施勞念，務存姑息，務及愛身，恒為陰德，救濟危難，旦夕孜孜，不泄精液，於是去諸淫，養汝神，放諸奢，處至儉，勤齋戒，節飲食，絕五穀，去臭腥，鳴天鼓，飲玉漿，蕩華池，叩金梁案而行之，當有冀耳。今阿母遷天尊之重，下降於惠蛄之戶，屈宵虛之靈而詣狐鳴之俎。且阿母至誠，妙唱玄音，其敬勖節度，明修所奉。比及百年，阿母必能致汝於玄都之墟，迎汝於昆閬之中，位以仙官，遊於十方，吾言信矣，子勵之哉！若不能爾，無所言矣。」帝下席跪謝：「臣受性凶頑，生長亂濁，面墻不啟，無由開達，然貪生畏死，奉靈敬神，今受教，此乃天也，輒戢聖命以為身範，是小醜之臣當獲生活，唯垂哀護，賜其玄玄。」夫人使帝還坐，王母謂夫人曰：「卿之為誡，言甚急切，更使未解之人思於誌意。」夫人曰：「若其志道，將以身投餓虎，忘軀被誡，跡火履難，故於一誌也，必無憂也，若其無誌，則心疑真信。嫌惑之徒，不畏急言，急言之發，欲成其志耳。阿母既有念故來，必當賜與屍解之方耳。」王母曰：「此子勤心已久，而不遇良師，遂欲毀其正誌，當疑天下必無仙人，是故我發閬宮，暫舍塵濁，既欲堅其胎誌，又欲令向道不惑也。今日相見，令人念之，至於屍解下方，吾甚不惜，復三年，吾必欲賜，以成丹半劑，石象散一具，正爾授之，則徹不得停當。今凶奴未弭，邊陲有事，何必令其倉卒寫天下之尊，而便入林岫耶？當問篤向畢卒，何如？如其回改，吾方數來。」王母因拊帝背曰：「汝當用上元夫人至言，必獲長生，可不勖勉耶。」帝跪曰：「輒書金簡以為身模式焉。」帝又見王母巾器中有一卷書，盛以紫錦之囊，帝問：「此書是仙靈方耶？不審其目可得瞻眄否？」王母出以示之曰：「此五嶽真形圖也，昨青城諸仙就吾請求，今當過以付之，乃三天太上所出文秘禁重，豈汝穢質所宜佩乎！今且與汝靈光生經，可以通神勸誌也。」帝叩頭請求不已，王母曰：「昔上皇清虛元年三天太上道君下觀六合，瞻海河之長短，察丘山之高卑，立天柱而安於地理，植王嶽而擬諸鎮輔，貴昆陵以含靈仙，尊蓬山以館真人，安火神乎極陰之源，棲太帝乎扶桑之墟，於是方丈之阜為理命之室，滄浪海島養九老之堂，祖瀛玄炎長元流生鳳，麟聚窟各為洲名，並在滄流大海玄津之中。水則碧黑俱流，波則震蕩，群精諸仙玉女聚居滄溟，其名難測，其實分明，乃目山源之規矩，睹河嶽之盤曲，陵回阜轉，山高隴長，周旋逶迤，形似書字。是故因象制名，定名實之，號書形，秘於玄臺而出為靈真之信，諸仙佩之皆如傳章，道士執之經行山川，百神群靈尊奉親近。汝雖不正，然數詣山澤扣求之志不忘於道，欣子有心，今以相與，當深奉，慎如事君父，泄失示人，必禍考也。」夫人語帝曰：「阿母今以瓊笈珠韞發紫臺之文賜汝，八會之書五嶽真形，可謂至珍且貴，上帝之玄觀矣。子自非受命合神，弗見此文矣。今雖得其形觀其妙理，而無五帝六甲左右靈飛之符，太陰六丁通真逐靈玉女之，太陽六戊招神天光策精之書，左乙混洞東蒙之文，右庚素招攝殺之律，壬癸六遁隱地八術，丙丁入火九赤班符，六辛入金致黃水月華之法，六已石精金光藏景化形，子午卯酉八稟十決，六靈威儀醜辰未戍，地真曲素，訣辭長生紫書。三五順行寅己申亥紫度炎光內視中方，凡闕此十二事者，當何以召山靈，招地神，攝萬精，驅百鬼，來虎豹，役蛟龍乎？子所謂適知其一，未見其他。」帝下席叩頭曰：「徹下土濁民，不識清真，今日聞道，是生命遇會聖母，今當賜與真形，修以度世。夫人方今告徹應須六甲六丁六戊致靈之術，既蒙啟發，弘益無量，唯願誥誨，濟臣饑渴，使已枯之木蒙雲陽之潤，焦火之草幸甘雨之溉，不敢多陳。」帝啟陳不已，王母又告夫人曰：「適真形寶文，靈官所貴，此子守求不已，誓以必得，故虧科禁將以與之，然五帝六甲通真招神，此術渺邈，必須精潔至誠，殆非流濁所宜施行。吾今既賜，徹以真形，夫人當授之矣。吾當憶與夫人共登玄隴羽野及曜真之山，視王子童子，就吾所請太上隱書。吾以三九秘言不可傳泄於中仙，夫人時亦有言見守助子童之至矣。吾既難違來意，不獨執惜，至於今日之事，有以相似。後來朱陵食靈瓜，味甚好，憶此未久而已，七千歲矣。夫人既已告徹篇目十二事，必當匠而成之，何緣令主人稽首請某乙流血耶？」夫人曰：「環若茍惜，向不持來耳。此是太虛群文真人赤童所出，傳之既自有男女之別耳，又宜授得道者，恐徹下才，未應用此耳。」王母色不平，乃曰：「天禁漏泄犯違明科，傳必其人，授必知真者，夫人何向下才而說靈飛之篇目乎？妄說則泄說而不傳，是謂天道，此禁乃重於傳耶？別敕三宮司直推夫人之輕泄也。吾五嶽真形文乃太上天皇所出，其文寶妙而為天仙之信，豈復下授於劉徹也。直以徹孜孜之心數請川嶽，勤修齋戒，以求仙之應，志在度世，不遭明師，故吾等有下眄之意耳。至於教仙之術，不復限惜而傳之，夫人但有致靈之方，能獨執之乎？吾今所以授徹真形文者，非謂其必能得道，欲使其精神有驗求仙之感，不惑可以誘進向化之徒，又欲令悠悠者知天地間有此靈真之事，足以卻不信之狂夫耳，吾意在此也。子性氣淫暴，眼睛不紅，何能得成真仙，浮空參差乎？勤而行之，適可庶於不死耳。明科云：『非長生難也，聞道難；非聞道難也，行之難；非行之難也，終之難。』良匠能與人規矩，不能使人巧也，必何足隱之耶？」夫人曰：「謹受命矣，但環昔蒙倒景君、無常先生二君傳靈文，約以四千年一傳，女授女男授男，太上科禁以表於照生之符矣。環所授以來，並賢大女郎抱蘭凡傳六十八女子，固不可授男也，頃見扶廣山青真小童，受六甲靈飛於太微中元君，凡十二事，與環所受者同，青真是環入室弟子所受，六甲未聞別授於人，彼男官也。今正敕取之將以授徹也，先所以告其篇目者，亦是湣其有心，特欲堅其專氣，令且廣求，他日與之，亦欲與男授男承科而行，使勤而方獲，令知天真之珍貴耳，非徒茍執泄天道矣，願不罪焉。阿母真形之貴，湣於勤誌，亦以授之，可謂太不宜矣。王母笑曰：「亦可恕乎！夫人即命侍女紀羅容促到扶廣山，敕青真小童出左右六甲靈飛致神之方十二事。當以授劉徹也。」須臾侍女還，捧八色玉笈鳳文之韞，以出六甲之文曰：「弟子阿昌言，向奉使絳河攝南真七源君檢校群龍猛獸，事畢過門受教。承阿母相邀，詣劉徹家，不意天靈至尊下降於臭濁，不審起居，此來何如？」侍女紀羅容至云：『尊欲得金書秘字六甲靈飛左右策精之文十二事，欲授劉徹，輒封一通付信，且徹雖有心，實非仙才，詎宜以此傳泄於行屍乎？昌近在帝處見有上言之者甚眾，云：「山鬼哭於叢林，孤魂號於絕域，興師歸而族有功，妄兵勞而縱白骨，奢擾黔首，淫酷自恣，罪已彰於太上，怨已見於天氣，囂言玄聞，必不得度世也。值尊見敕，不敢有違耳。」王母笑曰：「言此子者誠多，然帝亦不必推也。夫好道慕仙者精誠誌念，齋戒思愆，輒除遇一百，克已反善，奉敬真神，存真守一，行此一月，輒除過一千。徹念道累年，齋亦勤矣，累禱名山，願求度脫，校計功過，殆已相掩。但自今已去，勤修誌誠，奉上元夫人之言，不宜復奢淫暴虐，使萬兆勞殘怨魂窮鬼破掘之訴，流血之屍忘功賞之辭耳。」夫人乃下席起立，手執八色玉笈鳳文之韞，仰天向帝而咒曰：「九天浩洞，太上耀靈，神照玄微，清虛朗明。清虛者，妙守氣者，生至念道，臻寂感真，成役神形，辱安精年，榮授徹，靈飛及此六丁左右招神天光策精可以步虛，可以隱形，長生久視，還白留青，我傳有四萬之壽，徹傳在四十之齡，違犯泄漏，禍必族傾。反是天真必沈幽冥，爾其慎禍。敢告劉生，爾師主是青真小童，太上中黃道君之司直，元始十天王入室弟子也，姓延名陵，陽字庇華，形有嬰孩之貌，仙官以青真小童為號，其為器也，玉朗洞照，聖周萬變，玄鏡幽覽，才為真俊，遊於浮廣。推此始運館於玄圃，治仙職分，子存師君，爾後所願，不存所授，命必傾淪。」言畢，夫人一一手指所施用節文以示帝焉。凡十二事都畢，又告帝曰：「夫五帝者，方面之真精，六甲者，六位之通靈，佩而尊之，可致長生。此書上帝封於玄景之臺，子其寶秘焉。」王母曰：「此三天太上之所撰，藏於紫陵之臺，隱以靈壇之房，封以華琳之函，韞以蘭簡之帛，約之以北羅之索，印以太帝之璽，受之者四十年傳一人，如無其人，八十年可類受二人，得道者四百年一傳，得仙者四千年一傳，得真者四萬年一傳，得升太上者四十萬年一傳。傳非其人，謂之泄天道，得人不傳，是謂蔽天寶，非限妄傳，是謂輕天老，受而不敬，是謂慢天藻。泄蔽輕慢四者，取死之刀斧，延禍之車乘也。泄者身死於道路，受土刑而骸裂，蔽者盲聾於來世，命雕枉而卒歿，輕則禍鐘於父母，詣玄都而受罰，慢則暴終而墮惡，生棄疾於後世，皆道之科禁，故以相戒，不可不慎也。」王母因授以五嶽真形圖，帝拜受俱畢，夫人自彈雲琳之敖，歌步玄之曲，王母命侍女田四妃答歌，歌畢，乃告帝從者姓名，及冠帶執佩物名，所以得知而紀焉。至明，王母與上元夫人同乘而去，龍虎車馬導從，音樂如初來時，雲彩郁勃，盡為香氣，西南而去，良久乃絕。帝既見王母及夫人，乃信天下有神仙之事，但不精勤，久得屍解而去，不能升天。王母夫人青真小童皆云帝無仙才，斯固玄察之矣。然仙桃靈果天膳靈酒，帝皆得而食之，但至誠求道之感應亦非凡骨矣。不然者，何以茂陵之物出於人間，亦聊示神變之跡，知神仙之不可誣也。其後孝宣帝地節四年乙卯，咸陽茅盈字叔申，受黃金九錫之命，為東嶽上卿司命真君太元真人，是時五帝君授冊既畢，各升天而去。茅君之師總真王君、西靈王母與夫人降於句容之山金壇之陵華陽天宮以宴茅君焉。」時茅中君名固，字季偉，小茅君名衷，字思和，王母王君授以靈訣，亦授錫命紫素之冊，固為定錄君，衷為保命君，亦侍真會。王君告二君曰：「夫人乃三天真皇之母，上元之高尊，統領十方玉童玉女之籍，汝可自陳。」二君下席再拜，求乞長生之要，夫人憫其勤誌，命侍女宋辟妃出紫錦之囊，開綠金之笈，以《三元流珠經》、《丹景道精經》、《隱地八術經》、《太極錄景經》，凡四部以授二君。王母復敕侍女李方明出丹瓊之函，披雲珠之笈，出《玉珮金璫經》、《太霄隱書經》、《洞飛二景內書》，傳司命君各授書畢，王母與夫人告去，千乘萬騎升還太空矣。

方丈臺東宮昭靈李夫人者，即北元中玄道君李慶賓之女，太保玉郎李靈飛之妹也。以湯時得道，白日升天，受書為東宮昭靈夫人，治方丈臺第十三朱館中。東晉哀帝丕興寧三年乙丑八月二十二日夜，降於真人楊羲之家，夫人著紫錦衣，帶神虎符，握流金鈴，年可十三四許。有兩侍女，年可二十一二，侍女名隱暉，皆青綾衣，捧白玉箱二枚，青帶絡之，題曰太上帝章。一曰太上玉文。夫人帶青玉色，綬如世人帶，章囊狀隱章，當長五丈許，大三四尺，與上元夫人、紫微夫人、右英夫人諸真同降。臨去，作詩曰：「雲墉帶天構，七氣煥神馮。瓊扉啟晨鳴，九音絳樞中。紫霞興朱門，香煙生綠窗。四駕舞虎旗，青軿擲玄空。華蓋隨雲倒，落鳳控六龍。策景五嶽阿，三素眄君房。適聞臊穢氣，萬濁汙我胸。臭物薰精神，囂塵德相沖。明玉皆璀爛，何獨盛五躬。高揖苦不早，坐地自生蟲。」臨去又吟曰：「心勿欲亂神勿淫役，道易不順，災重不逆，永喪其真，遂棄我適，復往許家否？我當復來，爾勤之而已。」其年九月三日復降，又歌曰：「縱酒觀群慧，倏四落周。不覺所以然，實心有待遊。相遇皆歡樂，不遇亦不憂。縱影玄空中，兩會自然疇。」十二月一日夜，又吟寄許玉斧曰：「飛輪高晨臺，控轡玄隴隅。手攜紫皇袂，倏忽八風驅。玉華翼綠帷，青裙扇翠裾。冠軒煥崔嵬，珮玲帶月珠。薄入風塵中，塞鼻逃當塗。臭腥雕我氣，百こ令心徂。何不飈然起，蕭蕭步太虛。」。

三元夫人者，姓馮名雙禮珠，乃上清高真也。亦主監盟初仙及證度得道，當為真人元君者也。以晉穆帝聃永和五年己酉，夫人與西王母、南極元君、九微元君、紫陽左仙公石路成、太極高仙伯延蓋童子、西城總真王方平、太虛真人南嶽赤松子、桐柏真人右弼王王子喬，會於小有清虛上宮絳房之內，宴南嶽，紫虛元君魏夫人華存設以神肴，奏以鈞樂，九靈合節，八音玲璨，王母起舞，乃擊節而歌，歌畢，夫人自彈雲敖而答歌曰：「玉清出九天，神館飛霞外。霄臺煥嵯峨，靈廈秀郁翳。五雲興翠華，八風扇綠氣。仰吟銷魔詠，俯研智與慧。萬真啟神景，唱期絳房會。挺穎德音子，神映乃拂沛。天嶽淩空構，洞臺深幽邃。遊海悟井願，履真覺世穢。舞輪宴重空，筌魚自然廢。回我大椿羅，長謝朝生世。」歌畢，眾真各奏陽歌陰歌之辭，皆內修證道之旨，或敘積功累行之美，或歌金液霜華之要，與洞神陽歌之曲小異，蓋天真之微辭也。

南極王夫人者，王母第四女也，名林字容真，一號紫元夫人，或號南極元君，理太丹宮，受書為金闕聖君上保司命。漢平帝時，降於陽洛山石室之中，授清虛真人小有天王王褒字子登《太上寶文》等經三十一卷。夫人年可十六七許，著錦帔青羽裙，左佩虎書，右帶揮靈，形貌真正，天姿ㄙ藹，乘羽蓋之車，駕以九龍女騎九千，居渤陽丹海長離山中主教，當為真人者，晉興寧三年乙丑降真人楊羲之家，與八真同會，因吟授羲曰：「控飈扇太虛，八景飛高清。仰浮紫晨外，俯看絕落。玄心空同間，上下弗流停。無待兩際中，有待無所營。體無則能死，體有則攝生。東賓會高唱，二待何足爭。」又曰：「命駕玉錦輪，舞轡仰徘徊，朝遊朱火宮，夕宴夜光池。浮景清霞杪，八龍正參差。我作無待遊，有待輒見隨。高會佳人寢，二待互是非。有無非有定，待待各自歸。」是歲六月二十三日，又吟授楊君曰：「林振須類感，雲郁待龍吟。玄數自相求，觸節皆有音。飛軿出西華，總轡忽來尋。八遐非無娛，同詠理自欽。悼此四羅內，百變常在心。俱遊北寒臺，神風開爾襟。」夫人昔授王子登實經既畢，告之曰：「我道飛空八景，浮虛上清，子勤修之，吾不相欺也。」於是西城王君攜子登北觀玄洲，拜謁太上丈人及二十九真主仙道君。道君，即太上公子勒伯黎也，道君即命侍女範運華、趙峻珠、王抱臺發瓊笈綠蘊出上清隱書《龍文八靈真經》二卷，以授子登，又以雲碧陽水晨飛丹腴二升賜之。子登拜受，還西城宮，精修九年，日行三千里，視見萬里之外，坐在立亡，役使群神，乘飛飈之車，遊觀天下。東度啟明之宮，廣桑之山，謁見太帝，受紫鳳赤書。南渡丹海長離之山，朝南極元君紫元夫人，再受太丹書。又詣赤臺童子，受雲瑯水霜。夫人曰：「昔日之言，豈負舉哉！」子登稽首謝恩訖，西渡庾丘巨海沈羽之泉，登麗農之嶽，詣三皇道君紫蓋華晨夫人，受玉道綠字太真隱書。又北遊雕柔玄海，登廣野之山，遇高上虛皇大道君、玄清六微元君，賜以絕玄金章絳和雲芝。子登拜而服之，還升中嶽龜臺昆陵，朝太真金母，乃受冊為太素清虛真人，領小有天王三元四司左保上公，主領洞府三洞寶文，出入上清，受事太極，乃夫人之弟子也。