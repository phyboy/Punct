盱母者，豫章人也，外混世俗而內修真要耳。嘗雲：「我千年之前曾居西山，世累稍息，當歸真彼中。」其子名烈，字道微，少喪其父，事母以孝聞，蒸蒸翼翼勤於色養，家貧而營侍，甘旨未嘗有闕，鄉裏推之。西晉武帝時，同郡吳猛許遜精修通感道化宣行，居洪崖山，築壇立靖。猛既去世，遜即以寶符真拯俗救民，遠近宗之。遜仕州為記室，後每朔望還家朝拜，人或見其乘龍往來，徑速如咫尺耳。唯盱君純篤忠厚，許君委用之，即與母結茅於許君宅東北八十余步，旦夕侍養許君，謹願恭肅，未嘗有怠。母常於山側采擷花果以奉許君，君惜其誌誠，常欲拯而度之。以惠帝元康二年壬子八月十五日，太上命玉真上公崔文子、太玄真卿瑕丘仲，冊命拜許君為九州都仙大使高明主者，雲車羽蓋白日升天，許君謂道微及母曰：「我承太帝之命，不得久留，汝可繼隨仙舉，期於異日。」母子悲喜不自勝，再拜，告請願侍雲輦君，乃許之。即賜靈藥服之，躬稟真訣，於是午時從許君升天，今壇井存焉。鄉人不敢華繕蓋表，盱君母子儉約故也。世號為盱母壇靖焉。

九天玄女者，黃帝之師，聖母元君弟子也。黃帝世為有熊國之君，佐神農為理。神農之孫榆岡既衰，諸侯相伐，幹戈日尋，各據方色，自稱五行之號。太之後，自為青帝，榆岡神農之後，自號赤帝，共工之族，自號白帝，葛天之後，自號黑帝。帝起有熊之墟，自號黃帝，乃恭己下士，側身修德，在位二十二年。而蚩尤肆孽弟兄八十一人，獸身人語，銅頭鐵額，啖砂吞石，不食五谷，作五虎之形以害黎庶，鑄兵於葛爐之山，不稟帝命。帝欲征之，博求賢能以為己助，得風後於海隅，得力牧於大澤，以大鴻為佐，天老為師，署三公以象三臺，風後為上臺，天老為中臺，五聖為下臺，始獲寶鼎，不爨而熟。迎日推，以封胡為將，以夫人費修之子為太子，用張若、隰朋、力牧、容光、龍紆、倉頡、容成、大撓、屠龍眾臣以為翼輔，戰蚩尤於涿鹿，帝師不勝。蚩尤作大霧三日，內外皆迷，風後法鬥機作大車，以杓指南，以正四方。帝用憂憒，齋於太山之下，王母遣使披玄狐之衣以符授帝曰：「精思告天，必有太上之應。」居數日，大霧冥冥晝晦，玄女降焉，乘丹鳳，禦景雲，服九色彩翠之衣，集於帝前，帝再拜受命，玄女曰：「吾以太帝之教，有疑可問也。」帝稽首頓首曰：「蚩尤暴橫，毒害蒸黎，四海嗷嗷，莫保性命，欲萬戰萬勝之術，與人除害，可乎？」玄女即授六甲六壬兵信之符，靈寶五帝策使鬼神之書，制妖通靈五明之印，五陰五陽遁元之式，太一十精四神勝負握機之圖，五兵河圖策精之訣，復率諸侯，再戰蚩尤於冀州。蚩尤驅魑魅雜妖以為陣，雨師風伯以為衛，應龍蓄水以征於帝，帝畫之，遂滅蚩尤於絕轡之野，中冀之鄉，分四冢以葬之，由是榆岡拒命，又誅之阪泉之野，北逐獯鬻。大定四方，步四極，凡二萬八千里，乃鑄鼎立九州，置五行九德之臣，以觀天地祠，萬靈垂法設教，然後采首山之銅，鑄鼎於荊山之下，黃龍來迎，乘龍升天。

孫夫人者，三天法師張道陵之妻也，同隱龍虎山，修三元默朝之道積年，累有感降。天師得黃帝龍虎中丹之術，丹成服之，能分形散景，坐在立亡。天師自鄱陽入嵩高山，得隱書制命之術，能策召鬼神。時海內紛擾，在位多危，又文道雕喪，不足以拯危佐世，年五十方修道，及丹成，又二十年。既術用精妙，遂入蜀遊諸名山，率身行教夫人，棲真江表，道化甚行。以沖帝永嘉元年乙酉到蜀，居陽平，化煉金液九丹，依太一元君所授黃帝之法，積年丹成，變形飛化，無所不能。以桓帝永壽二年丙申九月九日，與天師於閬中雲臺化白日升天，位至上真東嶽夫人。子衡字靈真，繼誌修煉，世號嗣師，以靈帝光和二年歲在己未正月二十三日於陽平化白日升天。孫魯字公期，世號系師，當漢祚陵夷中土紛亂，為梁益二州牧鎮南將軍，理於漢中。魏祖行靈帝之命，就加爵秩，旋以劉章失蜀，先主舉兵，公期托化，歸真隱景而去。王子安陽平化碑雲：「嗣師歸真有會，證道茲山，反霧移煙，玄霄亙地，馳鴻驛鳳，白日升天，靈衛肅而上騰，神儀杳而長鶩。西川耆舊攀鳳翼而無階，南國英靈仰龍髯而無逮。即以上升之日，遂為齋祭之辰是也。初夫人居化中，遠近欽風，禮謁如市，旋以方調爐鼎，務在精嚴，人物喧闐，必慮褻瀆，遂於山趾化一泉，使禮奉之人先以其水盥沐，然後方詣道靖，號曰解穢水，至今存焉。天師垂法，令人探石井水，男女皆有應驗，以為種子之法焉。山有三重，以象三境，其前有伯陽池，即太上老君遊宴之所，後有登真洞，與青城、峨嵋、青衣、西玄、羅浮、洞庭諸仙山洞室徑邃潛通，故為二十四化之首也。」。

蠶女者，乃是房星之精也。當高辛之時，蜀地未立君長，唯蜀山氏獨王一方，其人聚族而居，不相統攝，往往侵噬，恃強暴寡。蠶女所居，在今廣漢之部，亡其姓氏，其父為鄰部所掠，已逾年，唯所乘馬猶在。女念父隔絕，廢飲忘食，其母慰撫之，因告誓於其部之人曰：「有能得父還者，以此女嫁之。」部人雖聞其誓，無能致父還者。馬聞其言，驚躍振迅，絕絆而去，數月其父乘馬而歸。自此馬晝夜嘶鳴，不復飲，父問其故，母以誓眾之言白之，父曰：「誓於人也，不誓於馬，安有人而配偶非類乎？馬能脫我於難，功亦大矣。所誓之言，不可行也。」馬嘶跪愈甚，逮欲害人，父怒射殺之，曝其皮於庭中，女行過側，馬皮蹶然而起，卷女飛去。旬日復棲於桑樹之上，女化為蠶，食桑葉，吐線成{爾蟲}，用織羅綺衾被，以衣被於人間，蠶自此始也。父母悔恨，念之不已。一旦蠶女乘彩雲駕此馬，侍衛數十人自天而下，謂父母曰：「太上以我孝，能致身心不忘義，授以九宮仙嬪之任，長生矣，無復憶念也。」言訖沖虛而去。今其冢在什邡、綿竹、德陽三縣界，每歲祈蠶者四方雲集，皆獲靈應。蜀之風俗，諸觀畫塑玉女之像，披以馬皮，謂之馬頭娘，以析蠶桑焉。俗雲閣其屍於樹，謂之桑樹，恥化為蟲，故謂之蠶。《稽聖賦》雲：「爰有女人，感彼死馬，化為蠶蟲，衣被天下，是也陰陽。」《書》雲蠶與馬同類，乃知是房星所化也。

彭女者，彭祖之女孫也。祖姓，名鏗，帝顓頊之玄孫，陸終氏之子。舜舉之於堯，臣能調羹，進雉羹於堯，堯以其善調味必能養生，善養生必能養民，遂封於彭城。其道可祖，彭人世世見之，故謂之彭祖，言彭地之祖也，其地在徐州。而彭祖得道，不樂沖天，周遊四海，居蜀多年，子孫繁眾，故有彭山天彭門之名，俱在蜀焉。《禮》經雲：「微瀘彭濮皆蜀地也，導江有天彭山，兩峰如闕，相去四十余步，謂之彭門祖嘗隱焉，因以為號。」彭女亦得養生之道，隨祖修行，亦數百歲，朝拜勤誌，晨夕不倦。今彭女山有禮拜石，有彭女五體肘膝拜痕及衣髻之跡，深有僅寸，每往來比平洞及此山，並建為彭女化。一旦，彭女於此升天，其後置縣，因山為號。元和丁酉歲前，進士湛賁立碑以紀其事，《蜀紀》詳載焉。若豐沛之彭城，即彭祖始封之地。大彭之國，雄為五霸之一也。唐光化三年庚申五月，有三鶴飛來共巢於彭女觀檜樹之上，巢廣六尺，刺史司空張琳具狀聞於蜀主，西平王香燈致醮營修觀宇，其夕神燈千炬，飛照林嶺，畫圖上奏，下詔褒美，仍編入唐史也。

弄玉者，秦繆公之女也，好吹簫。時有簫史者善吹簫，公以弄玉妻之，築臺以居焉。弄玉吹簫十余年，能作鳳鳴，鳳來止其臺上。夫婦居臺上數年不下，一旦，隨鳳飛去，於是秦公於雍宮作鳳女祠，時有簫聲焉。

園客妻者，神女也。園客者，濟陰人也，美姿貌而良色，人多欲以女妻之，客終不娶，常種五色香草，積數十年，服食其實。忽有五色蛾集於香草上，客收而薦之以布，生華蠶焉。至蠶時，有一女自來助客養蠶，亦以香草飼之，蠶女養蠶既壯，得繭百二十枚，繭大如甕，每一繭繰六七日乃盡，繰訖，此女與園客俱去。濟陰今有華蠶之祠宇焉。

昌容者，商王之女也，修道於常山，食蓬{艹累}根二百余年，顏如二十許。能致紫草，賣與染家，得之者色加倍好，得錢以救貧病者。往來城市，世世見之，遠近之人奉事者千余家，竟不知其所修之道。常行日中，不見其影，或雲昌容能煉其形者也，忽乃沖天而去。

漢中關下酒婦者，不知何許人也，亦不知姓氏，忽遇卜師呼子先者，不知何許人也，年可五十余，雲已數百歲。酒婦異之，每加禮敬，忽一旦來謂婦曰：「急裝束與汝共應中陵王去。」是夜，果有二人來持二茅狗，一與子先，一與酒婦，俱令騎之，乃龍也，相隨上華陰山上，常大呼雲：「子先酒母在此。」比日題有仙聖之道矣。

女幾者，陳市上酒婦也，作酒常美。仙人過其家飲酒，即以素書五卷質酒錢，幾開視之，乃仙方養性長生之術也。幾私寫其要訣，依而修之三年，顏色更少，如二十許人。數歲質酒，仙人復來，笑謂之曰：「盜道無師，有翅不飛。」女幾遂隨仙人去，居山歷年，人常見之，其後不知所適，今所居即女幾之山也。

河間王女者，乃玄俗之妻也。玄俗得神仙之道，來往河間已數百年，鄉人言常見之，日中無影，唯餌巴豆雲母，亦賣之於都市，七丸二錢，可愈百病。河間王有病，買服之下蛇十余頭，問其病意，答言：「王之所病，乃六世余殃所致，非王所招也。王昔嘗放乳鹿，即麒麟母也，仁心感天，固當遇我耳。」王家老舍人雲：「常見父母雲玄俗日中無影。」王召而視之，果驗。王女幼絕葷血，清靜好道，王以女妻之，居數年，與女俱入常山中，時有見者。

采女者，商王宮女也，少得養神之道，年二百七十余，視之如十五六歲耳。初，王聞彭祖有道，拜為大夫，封之於彭，每稱疾，閑居不預政事，服雲母粉、麝鹿角、雲母、水桂，常有少容，性沈靜，不自言有道。王詣問訊，競莫之告，遺以珍玩，皆受，以恤貧乏，略無所留。王於掖庭立華屋紫閣，飾以金玉，使祖居之，令采女乘輜問道於彭祖。采女再拜，請問延年益壽之法，答曰：「舉形登天上補仙官者，當服元君太一金丹，白日升天也，此道至大，非君王所為。其次，當愛精養神，服食草藥，可以長生，但不能役使鬼神，乘虛飛行耳。其次陰陽運氣，導引屈伸，使百節氣行，關機無滯，此可以無疾痛所侵。而後思神念真，坐忘練液，皆可以令人久壽。若二氣交接之道，激流補腦之要，此甚難行，有懷棘履刃之危，又非王之所為也。吾所聞淺薄，道止於此，不足宣傳也。大宛中有青精先生，千歲而色如童子，或終歲不食，或一日九餐，可以問其道也。」采女曰：「青精先生何仙也？」答曰：「此乃得道耳，非仙人也。仙者，或竦身入雲，無翅而飛；或駕龍虎，上造太階；或為鳥獸，浮遊青霄』或潛行江海，翺翔名山；或服元氣，或茹芝英，或出入人間，或隱跡林莽，面生異骨，體有奇毛，戀好深僻，不交流俗者也。若以人之修身，當食甘珍，服輕麗，處官秩，通陰陽，耳目聰明，骨節堅強，顏色神澤老而不衰，延年久視，長在世間，寒濕風溫不能傷，鬼神眾精不能害，五兵百蟲不能中，憂喜毀譽不能累，此乃可貴耳。人生於世，但養之，得宜可至百二十歲，不及此者，皆傷之也。大醉大飽大喜大怒大溫大寒大勞大極，皆傷也；至樂至憂至畏至怖至撓至躁至奢至淫，皆傷也；甚饑甚渴甚思甚慮，亦傷也；久坐久立久臥久行，亦傷也。寒溫得節，饑飽適宜，無思無為，惟清惟靜，此可與言修身耳。已得其壽，復養之，得宜可二百四十歲、四百八十歲，但莫傷之也。冬溫夏涼，不失四時之和者，所以適身也。美色淑姿，不至思欲之惑者，所以通神也。車服威儀，知足不求者，所以一其誌也。八音五色，不至於耽溺者，所以遵心也。凡此之物，本以養人，人之不能斟酌得中，反以為患，故聖賢垂戒懼，下才溺之、流遁忘返，用之失所，故修道之士皆令禁之，欲以檢制之易也。故曰：上士別床，中士異被，服藥百裹不如獨臥。色使目盲，聲使耳聾，馨令鼻塞，欲致心蕩，味令口爽，茍能節宣得所。用之得宜，不減年壽，必得其益。此者譬猶水火，用之過當，反為害耳。人不知經脈損傷，血氣不足，內理空疏，髓腦不實，體己先病，故為外物所犯，因風寒酒色以發之耳。若本充實，豈有病耶！凡遠思羨願傷人，憂恚悲哀傷人，情樂過差傷人，忿怒不解傷人，汲汲所愛傷人，戚戚所患傷人，寒暖失節傷人，陰陽不交傷人，所傷者眾，而獨責房室為傷，可謂惑矣。是以男女相成，猶天地之相生也，所以導養神К，使人不失其和。夫天地晝離而夜合，一歲之中三百六十交，故四時均而萬物生，生生成成，不知窮極，所以天不失其動，地不失其靜，氣不失其和，物不失其生，而能長久也。夫人不能法天地之常而獨執一隅，單景孤形，減衣絕食，自取死病，愚之甚也。去此修攝節宣之外，則有服元和之К，得其道則邪神不能入，此理身之本也。余含景思神歷藏導引、吞餌服禦之事千七百余條，及四時首向、責己謝過、臥起早晏之法，可以教初學之士，引進向善之門，漸正其心而徐息其罪咎，非便能致人得道也。若血脈枯竭，神К雕敗，豈思神念真而能守之？固未知其益矣！此由愚人為道而求其末，不務其本也，又內不養神，外則勞形，元精漸虛，神К困竭而晝夜伏勤，誦讀經訣，此亦無益也。既久不蒙效，則怨道無驗，恨古人欺我，此又非也。我師雲：『節解韜形無為九室諸經萬三千首，皆示以始涉之門庭耳，」采女具受諸要以教王，王試為之，皆有驗。王行彭祖之道，亦壽三百余歲，但不能戒其妖淫耳。」其後采女亦不知所之，蓋是得道者也。

太陽女者，姓朱名翼，得內修之要，吐納之益，敷演五行之道，用之深妙，行之甚驗。年二百八十歲，顏如桃花，口如含丹，肌膚充澤，眉鬢如畫，光彩射人，視之如十七八者，奉事絕洞子。絕洞子姓李名修，能寅龍申虎之術，著書四十篇，名曰《道源》，在人間已數百歲。翼事之甚勤，盡得道要，戒之曰：「我之所修，以柔勝剛、弱制強。行之者，謹敬為本，如臨深履危，禦奔乘驚，差之毫厘，喪爾之榮，勤而守之，可以長生矣。」其後煉金液之丹，丹成服之，而俱得升天。

太陰女，姓嬴名金，為人聰達，智慧過群。學玉子之道，雖得其法，未能精微明。無其師，乃當道沽酒，密訪其師焉。會太陽子過之，飲酒於其肆，見女詞旨閑雅，禮節恭謹，乃嘆曰：「彼行白虎騰蛇，我行青龍玄武。天下悠悠，知者為誰？」女聞之喜，使妹問客，土數為幾，對曰：「南三北五東九西七中一耳。」妹還報，曰：「客大賢者，至得道人也，我始問一，已知五矣。」遂請入道室，進名饌嘉饈而享之，以問長生之要，太陽子曰：「共事天帝之朝，俱飲神光之水，登玉子之魁綱，禮五行之秘寶，唯賢是親，豈有所吝。」遂教以補導之要，授以蒸丹之方，合服得仙，時已二百歲矣，有小童之容也。太陽子姓禹名明，與王子為親友。玉子得道，太陽子師而事之，曲盡服勤之禮，玉子門徒三千余人，唯太陽子終日昏醉，三百余年竟不精煉，玉子謂之曰：「汝當理身養命，為眾賢之師，而低迷大醉，功業不修，大藥不合，雖得千年，猶不免死，此凡庸所不為，況於達者乎？」乃改節煉丹，丹成服之，仙去。在世五百余年，常有少容。玉子姓章名震，南郡人也，周幽王知其有道，征之，不出，遂隱山得道也。

太玄女，姓顓名和，少喪父，或相其母子皆曰不壽，惻然為憂。嘗曰：「人之處世，一失不可復得，一死不可復生，況聞壽之限促，非修道不可以延其生也。」遂行訪明師，洗心求道，得玉子之術，行之累年，遂能入水不濡，盛寒之時，單衣冰上而顏色不變，身體溫暖，可至積日。又能徙官府宮殿城市屋宅於他處，視之無異，指之即失所在。門戶櫝櫃有關鑰者，指之即開，指山山摧，指樹樹折，更指即如故。將弟子行，所到山間，日暮以杖叩石，即石開，入其中，屋室床機幃帳廚廩供酒食如常。雖行萬里，所在常爾。能令小物忽大如屋，大物忽小如毫芒。或吐火漲天，噓之即滅，又能坐炎火之中，衣履不燃。須臾之間，或為小兒，或為車馬，無所不作，行三十六術，甚有其效，起死回生，救人無數，不知其何故，所服食亦無得其術者。顏色益少，鬢如鴉，忽白日升天而去。

樊夫人者，劉綱之妻也。綱字伯鸞，仕為上虞令，亦有道術，能檄召鬼神禁制變化之道，亦潛修密證，人莫能知。為理尚清靜簡易，而政令宣行，民受其惠，無旱漂墊之害，無疫毒鷙暴之傷，歲歲大豐，遠近所仰。暇日與夫人較其術用，俱坐堂上，綱作火燒客碓舍從東而起，夫人禁之，火即便滅。庭中兩株桃，夫妻各咒一株，使之相鬥擊，良久，綱所咒者不勝數走出於籬外。綱唾盤中即成鯽魚，夫人唾盤中成獺，食其魚。綱與夫人入四明山，路值虎，綱禁之，虎伏不起，適欲往，虎號之，夫人徑往其前，虎以面向地，不敢仰視，夫人以繩縛虎，牽歸系於床腳下。綱每共試術，事事不勝。將升天，縣廳側先有大皂莢樹，綱升樹數丈，力能飛舉，夫人即平坐床上，冉冉如雲氣之舉，同升天而去。

東陵聖母者，廣陵海陵人也，適杜氏，師事劉綱學道，能易形變化，隱見無方。杜不信道，常恚怒之，聖母或行理疾救人，或有所之詣，杜恚之愈甚，告官訟之雲：「聖母奸妖，不理家務。」官收聖母付獄，頃之已從獄窗中飛去，眾望見之，轉高入雲中，留所著履一糸兩在窗下，自此升天。於是遠近立廟祠之，民所奉事禱祈立效。常有一青鳥在祭所，人有失物者，乞問所在，青鳥即集盜物，人之上路不拾遺，歲月稍久，亦不復爾。至今海陵海中不得為奸盜之事，大者即風波沒溺，虎狼殺之，小者即病傷也。

西河少女者，神仙伯山甫外甥女。山甫雍州人，入華山學道，精思服食，時還鄉裏省覲親族，二百余年容狀益少。每入人家，即知其家先世已來善惡功過，有如目擊，又知將來吉兇，言無不中。見其外甥女體常多病，將藥與之，女服藥時，年已七十，稍稍還少，色如嬰兒。漢帝遣使者行經西河，於城東見一女子笞一老翁，翁頭鬢皓白，跪而受杖。使者怪而問之，女子答曰：「此子是妾兒也。昔妾舅氏伯山甫得神仙之道，隱居華山，湣妾多病，以神藥授妾，妾服之漸復少壯。今此兒妾令服藥，不肯，致此衰老，行不及妾，妾乃恚之，故與杖爾。」使者問女及兒年各幾許，女子答曰：「妾年二百三十歲，兒年七十矣。」女亦入隱華山，得仙而去。