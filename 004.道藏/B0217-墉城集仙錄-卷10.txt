驪山姥，不知何代人也。李筌好神仙之道，常歷名山，博采方術，至嵩山虎口巖石室中，得黃帝陰符本，絹素書，緘之甚密，題雲：「大魏真君二年七月七日，道士寇謙之藏之名山。」用傳同好，以糜爛，筌抄讀數千遍，竟不曉其義理。因入秦，至驪山下，逢一老母，鬢髻當頂，余半垂，弊衣扶杖，神狀甚異，路旁見遺火燒樹，因自言曰：「火生於木，禍發必克。」筌聞之驚，前問曰：「此黃帝陰符秘文，母何得而言之？」母曰：「吾受此符，已三元六周甲子矣。三元一周，計一百八十年，六周共計一千八十年矣，少年從何而知？」筌稽首載拜，具告得符之所，因請問玄義，使筌正立，向明視之曰：「受此符者，當須名列仙籍，骨相應仙，而後可以語至道之幽妙，啟玄關之鎖鑰耳，不然者，反受其咎也。少年顴骨貫於生門，命輪齊於月角，血脈未減，必影不偏，性賢而好法，神勇而樂智，真吾弟子也。然四十五歲，當有大厄。」因出丹書符一通，貫於杖端，令筌跪而吞之。曰：「天地相保！」於是命坐，為說陰符之義曰：「陰符者，上清所秘，玄臺所尊，理國則太平，理身則得道，非獨機權制勝之用，乃至道之要樞，豈人間之常典耶！昔雖有暴橫，黃帝舉賢用能，誅強伐叛，以佐神農之理，三年百戰，而功用未成，齋心告天，罪己請命。九靈金母命蒙狐之使，授以玉符，然後能通天達誠，感動天帝，命玄女教其兵機，賜帝九天六甲兵信之符，此書乃行於世。凡三百余言，一百言演道，一百言演法，一百言演術；上有神仙抱一之道，中有富國安民之法，下有強兵戰勝之術，皆出自天機，合乎神智。觀其精妙，則黃庭八景，不足以為玄；察其至要，則經傳子史，不足以為文；較其巧智，則孫吳韓白，不足以為奇。一名黃帝天機之書，非奇人不可妄傳，九竅四肢不具、慳貪愚癡、驕奢淫佚者，必不可使聞之。凡傳同好，當齋而傳之，有本者為師，受書者為弟子，不得以富貴為重、貧賤為輕，違之者奪紀二十，每年七月七日寫一本，藏名山石巖中，得加算，本命日誦七遍，益心機，加年壽，出三屍，下九蟲，秘而重之，當傳同好耳。此書至人學之得其道，賢人學之得其法，凡人學之得其殃，職分不同也。經言君子得之固躬，小人得之輕命，蓋泄天機也。泄天機者沈三劫，得不戒哉！」言訖，謂筌曰：「日已晡矣，吾有麥飯，相與為食。」袖中出一瓠，令筌於谷中取水，既滿，瓠忽重百余斤，力不能制而沈泉中，卻至樹下，失姥所在，惟於石上留麥飯數升，悵望至夕，不復見姥。筌食麥飯，自此不食，因絕粒求道，註陰符，述二十四機，著太白陰經，述中臺誌閫外春秋，以行於世，仕為荊南節度副使仙州刺史。

楊正見者，眉州通義縣民楊寵女也，幼而聰悟仁憫，雅尚清虛。既笄，父母娉同郡王生，王亦鉅富，好賓客。一旦舅姑會親故，市魚，使正見為膾，賓客博戲於廳中，日昃而盤食未備，正見憐魚之生，盆中戲弄之，竟不忍殺。既晡矣，舅姑促責食遲，正見懼，竄於鄰裏，但行野徑中，已數十里，不覺疲倦，見夾道花木，異於人世，至一山舍，有女冠在焉，具以其由白之。女冠曰：「子有湣人好生之心，可以教也。」因留止焉，山舍在蒲江縣主簿化側。其居無水，常使正見汲澗泉，女冠素不食，為正見故，時出山外求糧，以贍之，如此數年。正見恭慎勤恪，執弟子之禮，未嘗虧怠，忽於汲泉之所，有一小兒，潔白可愛，才及年余，見人喜且笑，正見抱而撫憐之，以為常矣，由此汲水歸遲者數四。女冠疑怪而問之，正見以事白，女冠曰：「若復見，必抱兒徑來，吾欲一見耳。」自是月余，正見汲泉，此兒復出，因抱之而歸，漸近家，兒已僵矣，視之尤如草樹之根，重數斤，女冠見而識之，乃茯苓也，命潔甑以蒸之。會山中糧盡，女冠出山求糧，給正見一日食，柴三小束，諭之曰：「甑中之物，但盡此三束柴，止火可也，勿輒視之！」女冠出山，期一夕而回，此夕大風雨，山水溢，道阻，十日不歸。正見食盡饑甚，聞甑中物香，因竊食之，數日俱盡。女冠方歸，聞之嘆曰：「神仙固當有定分，向不遇雨水壞道，汝豈得盡食靈藥乎！吾師常雲：『此山有人形茯苓，得食之者白日升天。』吾伺之二十年矣，汝今遇而食之，真得道者也。」自此正見容狀益異，光彩射人，常有眾仙降其室，與之論真宮天府之事。歲餘，白日升天，即開元二十一年壬申十一月三日也。常謂其師曰：「得食靈藥，即日便合登仙，所以遲回者，幼年之時，見父母揀稅錢輸官，有明凈圓好者，竊藏二錢玩之，以此為隱藏官錢過，罰居人間更一年耳。」其升天處，即今邛州蒲江縣主簿化也，有汲水之處存焉。昔廣漢主簿王興，上升於此。

董上仙，遂州方義女也，年十七，神姿艷冶，寡於飲膳，好靜守和，不離於世。鄉裏以其容德，皆謂之上仙之人，故號曰上仙。忽一旦紫雲垂布，並天樂下於其庭，青童子二人，引之升天。父母素愚，號哭呼之不已，去地數十丈，復下還家，紫雲青童，旋不復見。居數月，又升天如初，父母又號泣，良久復下。唐開元中，天子好尚神仙，聞其事，詔使征入長安。月余，乞還鄉裏，許之，中使送還家，百余日復升天，父母又哭之，因蛻其皮於地，乃飛去。皮如其形，衣結不解，若蟬蛻耳，遂漆而留之，詔置上仙、唐興兩觀於其居處，今在州北十餘里，涪江之濱焉。

謝自然者，其先兗州人。父寰，居果州南充，舉孝廉，鄉裏器重，建中初，刺史李端，以試秘書省校書表為從事，母胥氏，亦邑中右族。自然性穎異，不食葷血，年七歲，母令隨尼越惠，經年以疾歸。又令隨尼日朗，十月求還，常所言多道家事，詞氣高異。其家在大方山下，頂有古像老君，自然因拜禮，不願卻下，母從之，乃徙居山頂，自此常誦道德經、黃庭內篇。年十四，其年九月，因食新稻米飯，雲：「盡是蛆蟲。」自此絕粒，數取皂莢煎湯服之，即吐痢困劇，腹中諸蟲悉出，體輕目明，其蟲大小赤白，狀類頗多，自此猶食柏葉，日進一枝。七年之後，柏亦不食。九年之外，仍不飲水。貞元三年三月，於開元觀詣絕粒道士程太虛，受五千文紫靈寶。六年四月，刺史韓佾至郡，疑其妄，延入州北堂東閣，閉之累月，方率長幼，開鑰出之，膚體宛然，聲氣朗暢，俏即使女自明師事焉。先是，父寰旅遊多年，及歸，見自然修道不食，以為妖妄，曰：「我家世儒風，五常之外，非先王之法，何得有此妖惑！」因鎖閉堂中四十余日，益加爽秀，寰方驚駭焉。七年九月，韓佾輿於大方山，置壇，請程太虛具三洞。十一月，徙自然居於州郭。貞元九年，刺史李堅至，自然告雲：「居城郭非便，願依泉石。」堅即築室於金泉山，移自然居之。山有石嵌竇，水灌其口中，可澡飾形神，揮斥氛澤。自然初駐山，有一人年可四十，自稱頭陀，衣服形貌，不類緇流，雲：「速訪真人。」合門皆拒之，雲：「此無真人。」頭陀但笑耳。舉家拜之，獨不受自然拜，施錢二百，竟亦不受，乃施手巾一條，受之，雲：「後會日當以此相示。」須臾出門，不知所在，久之，當午有一大蛇，圍三尺，長丈余，有兩小白角，以頭枕房門，吐氣滿室，斯須雲霧四合，及霧散，蛇亦不見。自然所居室，唯容一床，四邊才通人行，白蛇去後，常有十余小蛇，或大如臂，或大如股，旦夕在床左右，或黑或白，或吐氣，或有聲，各各盤結，不相毒螫。又有兩虎，出入必從，人至則隱伏不見，家犬吠虎凡八年。自遷居郭中，犬留方山，上升之後，犬不知所在。自然之室，父母亦不敢同坐其床，或輒詣其中，必有變異，自是呼為仙女之室。常晝夜獨居，深山窮谷，無所畏怖，亦雲：誤踏蛇背，其冷如冰，虎在前後，異常腥臭。兼言常有天使八人侍側，二童子青衣戴冠，八使衣黃，又二天神衛其門屏。如今壁畫諸神，手執槍鉅，每行止，則諸使及神，驅斥侍衛。又雲：某山神姓陳名壽，魏晉時人，並說真人位高，仙人位卑，言己將授東極真人之任。貞元十年三月三日，移入金泉道場，其日雲物明媚，異於常景，自然雲：「此日天真群仙皆會。」金泉林中長有鹿，未嘗避人，士女雖眾，亦馴擾。明日，上仙送白鞍一具，縷以寶鈿，上仙曰：「以此遺之，其地可安居也。」五月八日，金母元君命盧使降之，從午止亥，六月二十日聞使，從午至戌。七月一日，崔張二使，從寅至午，多說神仙官府之事，言上界好弈棋，多音樂，語笑率論至道玄妙之理。又雲：「此山千百蛇蟲，悉驅向西矣，盡似龍鎮其山。」道場中常有二虎五麒麟兩青鸞，或前或後，或飛或鳴，麟如馬形，五色有角，紫麟，げ尾白者常在前，舉尾苕帚。七月十一日，上仙杜使降石壇上，以符一道，丸如藥丸，使自然服之，十五日，可焚香五爐於壇上，五爐於室中，至時真人每來。十五日五更，有青衣七人，內一人稱中華，雲：「食時上真至。」良久盧使至，雲：「金母來。」須臾金母降於庭，自然拜禮，母曰：「別汝兩劫矣。」自將幾案陳設，珍奇溢目，命自然坐，初盧使侍立久，亦令坐，盧雲：「暫詣紫極宮。看中元道場。」官吏士庶鹹在，逡巡盧使來雲：「此一時全勝以前齋。」問其故，雲：「此度不燒乳頭香，乳頭香天真惡之，唯可燒和香耳。」七日，崔張二使至，問自然：「能就長林居否？」答雲：「不能。」二使色似不悅。二十二日午前，金母復降雲：「為不肯居長林，被貶一階，長林仙宮也。」戌時金母去。崔使方雲：「上界最尊金母。」賜藥一器，色黃白，味甘，自然餌不盡，卻將去。又將衣一副，朱碧綠色相間，外素，內有文，其衣縹緲，執之不著手，且卻將去，已後即取汝來。又將桃一枝，大於臂，上有三十桃，碧色，大如碗，雲：「此猶是小者。」是日金母乘鸞，侍者悉乘龍及鶴，五色雲霧，浮泛其下，金母雲：「便向州中過群仙。」後去，望之皆在雲中。其日州中馬坊廚戟門皆報雲：「長虹入州。」翌日李堅問於自然，方驗之，紫極宮亦報虹入，遠近共見。八月九日、十日、十一日。群仙日來，傳金母敕，速令披發四十日，金母當自來。所降使或言姓崔名某，將一板，闊二尺，長五尺，其上有九色。每群仙欲至，墻壁間悉熒煌似鏡，群仙亦各自有幾案隨從，自然每被，則黃雲繚繞其身。又有七人，黃衣戴冠，侍於左右。自八月十九日已後，日誦《黃庭經》十遍，誦時有二童子侍立，丹一遍即抄錄。至十遍，童子一人便將向上界去。九月一日，群仙又至，將桃一枝，大如鬥，半赤半黃半紅，雲：「鄉裏甚足此果，割一臠食，余則侍者卻收。」九月五日，金母又至，持三道符，令吞之，不令著水，服之覺身心殊勝，金母雲：「更一來則不來矣。」又指旁側一仙雲：「此即汝同類也。」十五日平明，一仙使至，不言姓名，將三道符，傳金母敕，盡令服之，又將桃六臠令食，食三臠，又將去，其使至暮方還。十月十一日，入靜室之際，有仙人來召，即乘麒麟升天。將天衣來迎，自然所著衣留在繩床上，卻回，著舊衣，置天衣於鶴背將去，雲：「去時乘麟，回時乘鶴也。」十九日，盧仙使來，自辰至未方去。每天使降時，鸞鶴千萬，眾仙畢集，位高者乘鸞，次乘麒麟，次乘龍，鸞鶴每翅各大丈余。近有大鳥下長安，鸞之大小，幾欲相類，但毛彩異耳，言下長安者名曰天雀，亦曰神雀，每降則國家當有大福。二十五日，滿峰毛孔中出血，沾漬衣裳，皆作通帔山水橫紋，就溪洗濁，轉更分明，向日看似金色，手觸之如金聲。二十六日、二十七日，東嶽夫人並來，勸令沐浴，兼用香湯，不得令有乳頭香，又雲：「天上自有神，非鬼神之神，上界無削之人，若得道後，悉皆戴冠，功德則一。凡齋食切忌嘗之，尤宜潔凈，器皿亦爾。上天諸神，每齋即降而視之，深惡不精潔，不唯無福，亦當獲罪。李堅常與夫人於幾上誦經，先讀外篇，次讀內篇，內即魏夫人傳中本也，大都精思講讀者得福，粗行者招罪立驗。」自然絕粒，凡一十三年。晝夜寐，兩膝上忽有印形，小於人間官印，四ヂ若有古篆六字，粲如白玉。今年正月，其印移在兩膝內，並膝則兩印相合，分毫無差。又有神力，日行二千里，或至千里，人莫知之。冥夜深室，纖微無不洞鑒，又不衣綿纊，寒不近火，暑不搖扇，人問吉兇善惡，無不知者。性嚴重深密，事不出口，雖父母亦不得知，以李堅崇尚至道，稍稍言及，雲：「天上亦欲遣世間奉道人知之，俾其尊明道教。」又言凡禮尊像，四拜為重，三拜為輕。又居金泉道場，每靜坐則群鹿必至，又雲：「凡人能清凈一室，焚香諷黃庭道德經，或一遍，或七遍，全勝布施修齋。凡誦經在精心，不在遍數多，事之人，中路而退，所損尤多，不如元不會者，慎之慎之！人命至重，多殺人則損年夭壽，來往之報，永無休止矣。」又每行常聞天樂，皆先唱步虛詞，多止三首，第一篇、第五篇、第八篇，步虛訖，即奏樂，先撫雲敖，雲敖形圓似鏡，有弦。凡傳道法，必須至信之人，魏夫人傳中，切約不許傳教，但令秘密，亦恐乖於折中。夫藥力只可益壽，若升天駕景，全在修道服藥，修道事頗不同，服柏便可絕粒，若山谷難求側柏，只尋常柏葉，但不近丘墓，便可服之，石上者尤好，曝乾者難將息，旋采旋食，尚有津潤，易清益人，大都柏葉、茯苓、枸杞、胡麻，俱能常年久視，可試驗。修道要山林靜居，不宜俯近村柵，若城郭不可，以其葷腥，靈仙不降，與道背矣。煉藥飲水，宜用泉水，尤惡井水。仍須遠家及血屬，慮有恩情忽起，即非修持之行。凡食米體重，食麥體輕，辟谷入山，須依眾方，除三蟲伏屍。凡服氣，先調氣，次閉氣，出入不由口鼻，令滿身自由，則生死不能侵矣。是年九月，霖雨甚，自然自金泉往南山省程君，淩晨到山，衣履不濕，詰之，雲：「旦離金泉耳。」程君甚異之。十一月九日，詣州與李堅別，雲：「中旬的去矣。」亦不更入靜室，二十日辰時，於金泉道場白日升天，士女數千人，鹹共瞻仰。祖母周氏，母胥氏，妹自柔，弟子李生，聞其訣別之語曰：「勤修至道。」須臾五色雲遮亙一川，天樂異香，散漫彌久，所著衣冠簪帔一十事，脫留小繩床上，結系如舊。刺史李堅表聞，詔褒美之。李堅述金泉道場碑，立本末為傳雲：「天上有白玉堂，老君居之，殿壁上高列真仙之名，如人間壁記。」時有朱書註其下雲：「降世為帝王或為宰輔者。」又自然當升天時，有堂內東壁上書記五十二字雲：「寄語主人，及諸眷屬，但當全身，莫生悲苦。自可勤修功德，並諸善心，修立福田，清齋念道，百劫之後，冀有善緣，早會清原之鄉，即與相見。」其書跡存焉。

戚玄符者，冀州民妻也，三歲得疾而卒，父母號慟方甚，有道士過其門曰：「此可救也。」抱出示之曰：「此必為神仙，適是氣蹶耳。」衣帶中解黑符以救之，良久遂活，父母致謝，道士曰：「我北嶽真君也，此女可名玄符，後得升天之道。」言訖不見，遂以為名。及為民妻，而舅姑嚴酷，侍奉益謹，常謂諸女曰：「我得人身，生中國，尚為女子，此亦所闕也。父母早喪，唯舅姑為尊耳，雖被楚，亦無所怨。」夜有神仙降之，授以靈藥，不知其所修何道，大中十年丙子八月十日升天。==。

王氏女者，徽之侄也。父隨兄入關，徽之時在翰林，王氏與所生母劉及嫡母裴，寓居常州義興縣湖γ渚桂巖山，與洞靈觀相近。王氏自幼不食酒肉，攻詞翰，善琴，好無為清靜之道。及長，誓誌不嫁，常持大洞三十九章道德章句，戶室之中，時有異香氣，父母敬異之。一旦小疾，裴與劉於洞靈觀修齋祈福，是日稍愈，亦同詣洞靈佛像前，焚香祈祝，及曉歸，坐於門右片石之上，題絕句曰：「玩水登山無足時，諸仙頻下聽吟詩。此心不戀居人世，唯見天邊雙鶴飛。」此夕奄然而終。及明，有二鶴棲於庭樹，有仙樂盈室，覺有異香，遠近驚異，共奔看之，鄰人以是白於湖γ鎮吏詳驗，鶴已飛去，因囚所報者。裴及劉焚香告之曰：「汝若得道，卻為降鶴，以雪鄰人，勿使其濫獲罪也。」良久，雙鶴降於庭，旬日又降，葬於桂巖之下，棺輕，但聞香氣異常，發棺視之，止衣舄而已。今以桂巖所居為道室，即乾符元年也。==。

周爰友者，汝南安城人也，漢河南尹周暢女也。暢平生多陰德。爰友小好道，餌茯苓四十年，後遇石先生，教其遁化及隱景之道，解形而去。

太玄玉女者，帝少昊時人也。居蜀之長松山，修長生之道。遇山中人，授以八天隱文，使之修佩，謂曰：「修道之要，以無為為本。八天之書，真無為也，而道自成。然而瑯曲晨之液，八瓊尤華之丹，使煉而餌之，即太極所秘，可以入侍帝宸，下覽萬化。」授九華方於江上，煉丹江畔有金砂泉，是其遺跡。==。

又曰薛女真者，不知何許人也。晉室亂離，人多棲寓林藪，服餌避世，因居衡山尋真臺。外出行，常有黃鳥、白猿、曰豹隨之，不知所修何道。

又曰玉姜者，毛女也，居華山，自言秦人。始學食松葉，不饑寒，止巖中。其行如飛，今號其處為毛女峰。

江妃二女出遊江濱，皆麗服華裝，佩十兩明珠，大如荊雞之卵。鄭交甫見而與語，求之，解其佩與交甫，交甫懷之，去數十步，俱無見焉。又《韓詩內傳》雲：「昔鄭交甫將之南楚，適彼漢高臺下，乃遇二女佩二珠，大如雞卵，交甫與言曰：『欲子之佩號。』二女解佩與之，交甫既行，二女忽不見，佩亦失之。」。