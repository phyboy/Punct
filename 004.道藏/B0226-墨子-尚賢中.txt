子墨子言曰：今王公大人之君人民，主社稷，治國家，欲脩保而勿失，故不察尚賢爲政之本也？何以知尚賢之爲政本也？曰：自貴且智者爲政乎愚且賤者，則治；自愚且賤者爲政乎貴且智者，則亂。是以知尚賢之爲政本也。故古者聖王甚尊尚賢，而任使能，不黨父兄，不偏貴富，不嬖顏色。賢者，舉而上之，富而貴之，以爲官長。不肖者抑而廢之，貧而賤之以爲徒役，是以民皆勸其賞，畏其罰，相率而爲賢者。以賢者衆，而不肖者寡，此謂進賢。然後聖人聽其言，迹其行，察其所能而愼予官，此謂事能。故可使治國者，使治國。可使長官者，使長官。可使治邑者，使治邑。凡所使治國家、官府、邑里，此皆國之賢者也。賢者之治國也，蚤朝晏退，聽獄治政，是以國家治而刑法正。賢者之長官也，夜寢夙興，收斂關市、山林、澤梁之利，以實官府，是以官府實而財不散。賢者之治邑也，蚤出莫入，耕稼、樹藝、聚菽粟，是以菽粟多而民足乎食。故國家治則刑法正，官府實則萬民富。上有以絜爲酒醴粢盛，以祭祀天鬼。外有以爲皮幣，與四鄰諸侯交接。內有以食飢息勞，將養其萬民，外有以懷天下之賢人。是故上者天鬼富之，外者諸侯與之，內者萬民親之，賢人歸之。以此謀事則得，舉事則成，入守則固，出誅則彊。故唯昔三代聖王堯、舜、禹、湯、文、武之所以王天下、正諸侯者，此亦其法已。旣曰若法，未知所以行之術，則事猶若未成，是以必爲置三本。何謂三本？曰：「爵位不高則民不敬也，蓄祿不厚則民不信也，政令不斷則民不畏也。故古聖王高予之爵，重予之祿，任之以事，斷予之令。夫豈爲其臣賜哉？欲其事之成也。《詩》曰：「告女憂卹，誨女予爵。孰能執熱，鮮不用濯？」則此語古者國君諸侯之不可以不執善承嗣輔佐也，譬之猶執熱之有濯也，將休其手焉。古者聖王唯毋得賢人而使之，般爵以貴之，裂地以封之，終身不厭。賢人唯毋得明君而事之，竭四肢之力，以任君之事，終身不倦。若有美善，則歸之上，是以美善在上，而所怨謗在下，寧樂在君，憂戚在臣。故古者聖王之爲政若此。今王公大人亦欲效人以尚賢使能爲政，高予之爵，而祿不從也。夫高爵而無祿，民不信也。曰：「此非中實愛我也，假藉而用我也。」夫假藉之民，將豈能親其上哉？故先王言曰：「貪於政者，不能分人以事；厚於貨者，不能分人以祿。」事則不與，祿則不分，請問：天下之賢人將何自至乎王公大人之側哉？若苟賢者不至乎王公大人之側，則此不肖者在左右也。不肖者在左右，則其所譽不當賢，而所罰不當暴。王公大人尊此以爲政乎國家，則賞亦必不當賢，而罰亦必不當暴。若苟賞不當賢，而罰不當暴，則是爲賢者不勸，而爲暴者不沮矣。是以入則不慈孝父母，出則不長弟鄉里，居處無節，出入無度，男女無別。使治官府則盜竊，守城則倍畔，君有難則不死，出亡則不從，使斷獄則不中，分財則不均，與謀事不得，舉事不成，入守不固，出誅不彊。故雖昔者三代暴王桀、紂、幽、厲之所以失措其國家，傾覆其社稷者，已此故也。何則？皆以明小物而不明大物也。今王公大人有一衣裳不能制也，必藉良工。有一牛羊不能殺也，必藉良宰。故當若之二物者，王公大人未知以尚賢使能爲政也。逮至其國家之亂，社稷之危，則不知使能以治之，親戚則使之，無故富貴、面目佼好則使之。夫無故富貴、面目佼好則使之，豈必智且有慧哉？若使之治國家，則此使不智慧者治國家也。國家之亂，旣可得而知己。且夫王公大人，有所愛其色而使之，其心不察其知，而與其愛。是故不能治百人者，使處乎千人之官。不能治千人者，使處乎萬人之官。此其故何也？曰：「若處官者，爵高而祿厚，故愛其色而使之焉。」夫不能治千人者，使處乎萬人之官，則此官什倍也。夫治之法將日至者也。日以治之，日不什修，知以治之，知不什益。而予官什倍，則此治一而棄其九矣。雖日夜相接以治若官，官猶若不治。此其故何也？則王公大人不明乎以尚賢使能爲政也。故以尚賢使能爲政而治者，夫若言之謂也。以下賢不使能爲政而亂者，若吾言之謂也。今王公大人中實將欲治其國家，欲修保而勿失，胡不察尚賢爲政之本也？且以尚賢爲政之本者，亦豈獨子墨子之言哉？此聖王之道，先王之書，距年之言也。傳曰：「求聖君哲人，以裨輔而身。」《湯誓》曰：「聿求元聖，與之戮力同心，以治天下。」則此言聖王之不失以尚賢使能爲政也。故古者聖王唯能審以尚賢使能爲政，無異物雜焉，天下皆得其利。古者舜，耕歷山，陶河瀕，漁雷澤。堯得之服澤之陽，舉以爲天子，與接天下之政，治天下之民。伊摯，有莘氏女之私臣，親爲庖人。湯得之，舉以爲己相，與接天下之政，治天下之民。傅說，被褐帶索，庸築乎傅巖。武丁得之，舉以爲三公，與接天下之政，治天下之民。此何故始賤卒而貴，始貧卒而富？則王公大人明乎以尚賢使能爲政。是以民無饑而不得食，寒而不得衣，勞而不得息，亂而不得治者。故古聖王以審以尚賢使能爲政，而取法於天。雖天亦不辯貧富貴賤，遠邇親疏，賢者舉而尚之，不肖者抑而廢之。然則富貴爲賢以得其賞者，誰也？曰：若昔者三代聖王堯、舜、禹、湯、文、武者是也。所以得其賞，何也？曰：其爲政乎天下也，兼而愛之，從而利之，又率天下之萬民，以尚尊天事鬼、愛利萬民。是故天鬼賞之，立爲天子，以爲民父母，萬民從而譽之曰「聖王」，至今不已。則此富貴爲賢以得其賞者也。然則富貴爲暴以得其罰者，誰也？曰：若昔者三代暴王桀、紂、幽、厲者是也。何以知其然也？曰其爲政乎天下也，兼而憎之，從而賊之，又率天下之民，以上詬天侮鬼、賊殺萬民。是故天鬼罰之，使身死而爲刑戮，子孫離散，室家喪滅，絕無後嗣。萬民從而非之曰「暴王」，至今不已。則此富貴爲暴而以得其罰者也。然則親而不善以得其罰者，誰也？曰：若昔者伯鯀，帝之元子，廢帝之德庸，旣乃刑之于羽之郊，乃熱照無有及也。帝亦不愛。則此親而不善以得其罰者也。然則天之所使能者，誰也？曰：若昔者禹、稷、皋陶是也。何以知其然也？先王之書《呂刑》道之，曰：「皇帝清問下民，有辭有苗。曰：『羣后之肆在下，明明不常，鰥寡不蓋。德威維威，德明維明。』乃名三后，恤功於民。伯夷降典，哲民維刑。禹平水土，主名山川。稷隆播種，農殖嘉穀。三后成功，維假於民。」則此言三聖人者，謹其言，愼其行，精其思慮，索天下之隱事遺利，以上事天，則天鄉其德。下施之萬民，萬民被其利，終身無已。故先王之言曰：「此道也，大用之，天下則不窕；小用之，則不困；修用之，則萬民被其利，終身無已。」《周頌》道之曰：「聖人之德昭於天下，若天之高，若地之普，若山之承，不坼不崩。若日之光，若月之明，與天地同常。」則此言聖人之德章明博大，埴固以修久也。故聖人之德，蓋總乎天地者也。今王公大人欲王天下、正諸侯，夫無德義，將何以哉？其說將必挾震威彊。今王公大人，將焉取挾震威彊哉？傾者民之死也？民，生爲甚欲，死爲甚憎。所欲不得，而所憎屢至，自古及今，未嘗能有以此王天下、正諸侯者也。今大人欲王天下、正諸侯，將欲使意得乎天下，名成乎後世，故不察尚賢爲政之本也？此聖人之厚行也！