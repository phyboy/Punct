聖人為政一國，一國可倍也；大之為政天下，天下可倍也。其倍之，非外取地也，因其國家去其無用之費，足以倍之。聖王為政，其發令興事、使民用財也。無不加用而為者，是故用財不費，民德不勞，其興利多矣。其為衣裘何？以為冬以圉寒，夏以圉暑。凡為衣裳之道，冬加溫、夏加清者，芊�不加者去之。其為宮室何？以為冬以圉風寒，夏以圉暑雨。有盜賊加固者，芊�不加者去之。其為甲盾五兵何？以為以圉寇亂盜賊，若有寇亂盜賊，有甲盾五兵者勝，無者不勝，是故聖人作為甲盾五兵。凡為甲盾五兵，加輕以利堅而難折者，芊�不加者去之。其為舟車何？以為車以行陵陸，舟以行川谷，以通四方之利。凡為舟車之道，加輕以利者，芊�不加者去之。凡其為此物也，無不加用而為者。是故用財不費，民德不勞，其興利多矣。有去大人之好聚珠玉、鳥獸、犬馬，以益衣裳、宮室、甲盾、五兵、舟車之數，於數倍乎？若則不難。故孰為難倍？唯人為難倍。然人有可倍也。昔者聖王為法曰：「丈夫年二十，毋敢不處家。女子年十五，毋敢不事人。」此聖王之法也。聖王既沒，於民次也。其欲蚤處家者，有所二十年處家；其欲晚處家者，有所四十年處家。以其蚤與其晚相踐，後聖王之法十年，若純三年而字，子生可以二三年矣。此不惟使民蚤處家而可以倍與？且不然已。今天下為政者，其所以寡人之道多。其使民勞，其籍斂厚，民財不足，凍餓死者不可勝數也。且大人惟毋興師以攻伐鄰國，久者終年，速者數月，男女久不相見，此所以寡人之道也。與居處不安，飲食不時，作疾病死者，有與侵就�橐、攻城野戰死者，不可勝數。此不令為政者所以寡人之道數術而起與？聖人為政特無此。不聖人為政、其所以眾人之道亦數術而起與？故子墨子曰：去無用之費，聖王之道，天下之大利也。