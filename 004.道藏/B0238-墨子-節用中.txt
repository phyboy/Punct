子墨子言曰：古者明王聖人所以王天下、正諸侯者，彼其愛民謹忠，利民謹厚，忠信相連，又示之以利，是以終身不饜，歿世而不卷，古者明王聖人，其所以王天下、正諸侯者，此也。是故古者聖王制為節用之法，曰：凡天下群百工，輪、車、鞼、匏、陶、冶、梓匠，使各從事其所能。曰：凡足以奉給民用，則止。諸加費不加於民利者，聖王弗為。古者聖王制為飲食之法，曰：足以充虛繼氣，強股肱，耳目聰明，則止。不極五味之調、芬香之和，不致遠國珍怪異物。何以知其然？古者堯治天下，南撫交阯，北降幽都，東西至日所出入，莫不賓服。逮至其厚愛，黍稷不二，羹胾不重，飯於土塯，啜於土形，斗以酌。俯仰周旋威儀之禮，聖王弗為。古者聖王制為衣服之法，曰：冬服紺緅之衣，輕且暖，夏服絺綌之衣，輕且清，則止。諸加費不加於民利者，聖王弗為。古者聖人為猛禽狡獸暴人害民，於是教民以兵行。日帶劍，為刺則入，擊則斷，旁擊而不折，此劍之利也。甲為衣則輕且利，動則兵且從，此甲之利也。車為服重致遠，乘之則安，引之則利，安以不傷人，利以速至，此車之利也。古者聖王為大川廣谷之不可濟，於是利為舟楫，足以將之則止。雖上者三公諸侯至，舟楫不易，津人不飾，此舟之利也。古者聖王制為節葬之法，曰：衣三領，足以朽肉，棺三寸，足以朽骸，堀穴深不通於泉，流不發洩，則止。死者既葬，生者毋久喪用哀。古者人之始生未有宮室之時，因陵丘堀穴而處焉。聖王慮之，以為堀穴，曰：冬可以辟風寒。逮夏，下潤濕，上熏烝，恐傷民之氣，於是作為宮室而利。然則為宮室之法將奈何哉？子墨子言曰：其旁可以圉風寒，上可以圉雪霜雨露，其中蠲潔，可以祭祀，宮牆足以為男女之別，則止。諸加費不加民利者，聖王弗為。