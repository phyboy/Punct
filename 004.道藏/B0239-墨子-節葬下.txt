子墨子言曰：仁者之為天下度也，辟之無以異乎孝子之為親度也。今孝子之為親度也，將奈何哉？曰：親貧則從事乎富之，人民寡則從事乎眾之，眾亂則從事乎治之。當其於此也，亦有力不足，財不贍，智不智，然後已矣。無敢捨餘力，隱謀遺利，而不為親為之者矣。若三務者，孝子之為親度也，既若此矣。雖仁者之為天下度，亦猶此也。曰：天下貧則從事乎富之，人民寡則從事乎眾之，眾而亂則從事乎治之。當其於此，亦有力不足，財不贍，智不智，然後已矣。無敢捨餘力，隱謀遺利，而不為天下為之者矣。若三務者，此仁者之為天下度也，既若此矣。今逮至昔者，三代聖王既沒，天下失義。後世之君子，或以厚葬久喪以為仁也義也，孝子之事也。或以厚葬久喪以為非仁義、非孝子之事也。曰二子者，言則相非，行即相反，皆曰：「吾上祖述堯、舜、禹、湯、文、武之道者也。」而言即相非，行即相反。於此乎後世之君子，皆疑惑乎二子者言也。若苟疑惑乎之二子者言，然則姑嘗傅而為政乎國家萬民而觀之。計厚葬久喪，奚當此三利者？我意若使法其言，用其謀，厚葬久喪實可以富貧眾寡、定危治亂乎？此仁也義也，孝子之事也，為人謀者不可不勸也。仁者將興之天下，誰賈而使民譽之，終勿廢也。意亦使法其言，用其謀，厚葬久喪實不可以富貧眾寡、定危理亂乎？此非仁非義、非孝子之事也，為人謀者不可不沮也。仁者將求除之天下，相廢而使人非之，終身勿為。且故興天下之利，除天下之害，令國家百姓之不治也，自古及今，未嘗之有也。何以知其然也？今天下之士君子，將猶多皆疑惑厚葬久喪之為中是非利害也。故子墨子言曰：然則姑嘗稽之。今雖毋法執厚葬久喪者言，以為事乎國家。此存乎王公大人有喪者，曰棺槨必重，葬埋必厚，衣衾必多，文繡必繁，丘隴必巨。存乎匹夫賤人死者，殆竭家室。乎諸侯死者，虛車府，然後金玉珠璣比乎身，綸組節約，車馬藏乎壙，又必多為屋幕，鼎鼓幾梴壺濫，戈劍羽旄齒革，寢而埋之，滿意。若送從，曰天子殺殉，眾者數百，寡者數十。將軍、大夫殺殉，眾者數十，寡者數人。處喪之法將奈何哉？曰：哭泣不秩，聲翁縗絰垂涕，處倚廬，寢苫枕塊。又相率強不食而為饑，薄衣而為寒。使面目陷阝最，顏色黧黑，耳目不聰明，手足不勁強，不可用也。又曰：上士之操喪也，必扶而能起，杖而能行，以此共三年。若法若言，行若道，使王公大人行此，則必不能蚤朝。五官六府，辟草木，實倉廩。使農夫行此，則必不能蚤出夜入，耕稼樹藝。使百工行此，則必不能修舟車，為器皿矣。使婦人行此，則必不能夙興夜寐，紡績織紝。細計厚葬，為多埋賦之財者也。計久喪，為久禁從事者也。財以成者，扶而埋之。後得生者，而久禁之。以此求富，此譬猶禁耕而求獲也，富之說無可得焉。是故求以富家而既已不可矣。欲以眾人民，意者可邪？其說又不可矣！今惟無以厚葬久喪者為政。君死喪之三年，父母死喪之三年，妻與後子死者，五皆喪之三年。然後伯父、叔父、兄弟、孽子其，族人五月，姑姊甥舅皆有月數，則毀瘠必有制矣。使面目陷阝最，顏色黧黑，耳目不聰明，手足不勁強，不可用也。又曰：「上士操喪也，必扶而能起，杖而能行，以此共三年。」若法若言，行若道，苟其饑約又若此矣。是故百姓冬不仞寒，夏不仞暑，作疾病死者，不可勝計也。此其為敗男女之交多矣。以此求眾，譬猶使人負劍而求其壽也，眾之說無可得焉。是故求以眾人民，而既以不可矣。欲以治刑政，意者可乎？其說又不可矣。今唯無以厚葬久喪者為政。國家必貧，人民必寡，刑政必亂。若法若言，行若道，使為上者行此，則不能聽治，使為下者行此，則不能從事。上不聽治，刑政必亂。下不從事，衣食之財必不足。若苟不足，為人弟者求其兄而不得，不弟弟必將怨其兄矣。為人子者求其親而不得，不孝子必是怨其親矣。為人臣者求之君而不得，不忠臣必且亂其上矣。是以僻淫邪行之民，出則無衣也，入則無食也，內續奚吾，並為淫暴，而不可勝禁也。是故盜賊眾而治者寡。夫眾盜賊而寡治者，以此求治，譬猶使人三睘而毋負己也，治之說無可得焉。是故求以治刑政，而既已不可矣。欲以禁止大國之攻小國也，意者可邪？其說又不可矣。是故昔者聖王既沒，天下失義，諸侯力征，南有楚、越之王，而北有齊、晉之君，此皆砥礪其卒伍，以攻伐並兼為政於天下。是故凡大國之所以不攻小國者，積委多，城郭修，上下調和，是故大國不耆攻之。無積委，城郭不修，上下不調和。是故大國耆攻之。今唯無以厚葬久喪者為政，國家必貧，人民必寡，刑政必亂。若苟貧，是無以為積委也。若苟寡，是城郭溝渠者寡也。若苟亂，是出戰不克，入守不固。此求禁止大國之攻小國也，而既已不可矣。欲以幹上帝鬼神之福，意者可邪？其說又不可矣。今唯無以厚葬久喪者為政、國家必貧，人民必寡，刑政必亂。若苟貧，是粢盛酒醴不淨潔也；若苟寡，是事上帝鬼神者寡也。若苟亂，是祭祀不時度也。今又禁止事上帝鬼神，為政若此，上帝鬼神始得從上撫之曰：「我有是人也，與無是人也，孰愈？」曰：「我有是人也，與無是人也，無擇也。」則惟上帝鬼神降之罪厲之禍罰而棄之，則豈不亦乃其所哉！故古聖王制為葬埋之法，曰：「棺三寸足以朽體，衣衾三領足以覆惡。以及其葬也，下毋及泉，上毋通臭，壟若參耕之畝，則止矣。」死則既以葬矣，生者必無久哭，而疾而從事，人為其所能，以交相利也。此聖王之法也。今執厚葬久喪者之言曰：厚葬久喪，雖使不可以富貧、眾寡、定危、治亂，然此聖王之道也。子墨子曰：不然。昔者堯北教乎八狄，道死，葬蛩山之陰。衣衾三領，穀木之棺，葛以緘之，既氵犯而後哭，滿埳無封。已葬，而牛馬乘之。舜西教乎七戎，道死，葬南己之市。衣衾三領，穀木之棺，葛以緘之。已葬，而市人乘之。禹東教乎九夷，道死，葬會稽之山，衣衾三領，桐棺三寸，葛以緘之，絞之不合，通之不埳。土地之深，下毋及泉，上毋通臭。既葬，收餘壤其上，壟若參耕之畝，則止矣。若以此若三聖王者觀之，則厚葬久喪果非聖王之道。故三王者，皆貴為天子，富有天下，豈憂財用之不足哉？以為如此葬埋之法。今王公大人之為葬埋，則異於此。必大棺、中棺，革闠三操，璧玉即具，戈劍、鼎鼓、壺濫、文繡、素練、大鞅、萬領、輿馬、女樂皆具，曰：必捶土余差通，壟雖凡山陵。此為輟民之事，靡民之財，不可勝計也。其為毋用若此矣。是故子墨子曰：鄉者吾本言曰，意亦使法其言，用其謀，計厚葬久喪，請可以富貧、眾寡、定危、治亂乎？則仁也，義也，孝子之事也。為人謀者，不可不勸也。意亦使法其言，用其謀，若人厚葬久喪，實不可以富貧、眾寡、定危、治亂乎？則非仁也，非義也，非孝子之事也。為人謀者，不可不沮也。是故求以富國家，甚得貧焉。欲以眾人民，甚得寡焉。欲以治刑政，甚得亂焉。求以禁止大國之攻小國也，而既已不可矣。欲以幹上帝鬼神之福，又得禍焉。上稽之堯、舜、禹、湯、文、武之道，而政逆之。下稽之桀、紂、幽、厲之事，猶合節也。若以此觀，則厚葬久喪，其非聖王之道也。今執厚葬久喪者言曰：厚葬久喪，果非聖王之道，夫胡說中國之君子為而不已、操而不擇哉？子墨子曰：此所謂便其習而義其俗者也。昔者越之東，有輆沐之國者，其長子生，則解而食之，謂之宜弟。其大父死，負其大母而棄之，曰鬼妻不可與居處。此上以為政，下以為俗，為而不已，操而不擇。則此豈實仁義之道哉？此所謂便其習而義其俗者也。楚之南，有炎人國者，其親戚死，朽其肉而棄之，然後埋其骨，乃成為孝子。秦之西，有儀渠之國者，其親戚死，聚柴薪而焚之，熏上謂之登遐，然後成為孝子。此上以為政，下以為俗，為而不已，操而不擇，則此豈實仁義之道哉？此所謂便其習而義其俗者也。若以此若三國者觀之，則亦猶薄矣。若以中國之君子觀之，則亦猶厚矣。如彼則大厚，如此則大薄，然則葬埋之有節矣。故衣食者，人之生利也，然且猶尚有節；葬埋者，人之死利也，夫何獨無節於此乎？子墨子制為葬埋之法，曰：棺三寸，足以朽骨；衣三領，足以朽肉。掘地之深，下無菹漏，氣無發洩於上，壟足以期其所，則止矣。哭往哭來，反從事乎衣食之財，佴乎祭祀，以致孝於親。故曰子墨子之法不失死生之利者，此也。故子墨子言曰：今天下之士君子，中請將欲為仁義，求為上士，上欲中聖王之道，下欲中國家百姓之利，故當若節喪之為政，而不可不察此者也。