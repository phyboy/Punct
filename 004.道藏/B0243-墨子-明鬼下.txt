子墨子言曰：逮至昔三代聖王既沒，天下失義，諸侯力正。是以存夫為人君臣上下者之不惠忠也，父子弟兄之不慈孝弟長貞良也，正長之不強於聽治，賤人之不強於從事也。民之為淫暴寇亂盜賊，以兵刃、毒藥、水火，退無罪人乎道路率徑，奪人車馬、衣裘以自利者，並作由此始，是以天下亂。此其故何以然也？則皆以疑惑鬼神之有與無之別，不明乎鬼神之能賞賢而罰暴也。今若使天下之人，偕若信鬼神之能賞賢而罰暴也，則夫天下豈亂哉！今執無鬼者曰：鬼神者，固無有。旦暮以為教誨乎天下，疑天下之眾，使天下之眾皆疑惑乎鬼神有無之別，是以天下亂。是故子墨子曰：今天下之王公大人士君子，實將欲求興天下之利，除天下之害，故當鬼神之有與無之別，以為將不可以不明察此者也。既以鬼神有無之別，以為不可不察已。然則吾為明察此，其說將奈何而可？子墨子曰：是與天下之所以察知有與無之道者，必以眾之耳目之實知有與亡為儀者也。請惑聞之見之，則必以為有。莫聞莫見，則必以為無。若是，何不嘗入一鄉一里而問之，自古以及今，生民以來者，亦有嘗見鬼神之物，聞鬼神之聲，則鬼神何謂無乎？若莫聞莫見，則鬼神可謂有乎？今執無鬼者言曰：夫天下之為聞見鬼神之物者，不可勝計也。亦孰為聞見鬼神有無之物哉？子墨子言曰：若以眾之所同見，與眾之所同聞，則若昔者杜伯是也。周宣王殺其臣杜伯而不辜，杜伯曰：「吾君殺我而不辜，若以死者為無知，則止矣。若死而有知，不出三年，必使吾君知之。」其三年，周宣王合諸侯而田於圃田，車數百乘，從數千，人滿野。日中，杜伯乘白馬素車，朱衣冠，執朱弓，挾朱矢，追周宣王，射之車上，中心折脊，殪車中，伏弢而死。當是之時，周人從者莫不見，遠者莫不聞，著在周之春秋。為君者以教其臣，為父者以讠敬其子，曰：「戒之！慎之！凡殺不辜者，其得不祥，鬼神之誅，若此之憯遫也！」以若書之說觀之，則鬼神之有，豈可疑哉！非惟若書之說為然也，昔者鄭穆公當晝日中處乎廟，有神入門而左，鳥身，素服三絕，面狀正方。鄭穆公見之，乃恐懼，奔。神曰：「無懼！帝享女明德，使予錫女壽十年有九，使若國家蕃昌，子孫茂，毋失。」鄭穆公再拜稽首，曰：「敢問神名？」曰：「予為句芒。」若以鄭穆公之所身見為儀，則鬼神之有豈可疑哉！非惟若書之說為然也，昔者燕簡公殺其臣莊子儀而不辜，莊子儀曰：「吾君王殺我而不辜。死人毋知亦已，死人有知，不出三年，必使吾君知之。」期年，燕將馳祖。燕之有祖，當齊之社稷，宋之有桑林，楚之有雲夢也，此男女之所屬而觀也。日中，燕簡公方將馳於祖塗，莊子儀荷朱杖而擊之，殪之車上。當是時，燕人從者莫不見，遠者莫不聞，著在燕之春秋。諸侯傳而語之曰：「凡殺不辜者，其得不祥，鬼神之誅，若此其憯速也！」以若書之說觀之，則鬼神之有，豈可疑哉！非惟若書之說為然也，昔者宋文君鮑之時，有臣曰礻後觀辜固嘗從事於厲，祩子杖揖出與言曰：「觀辜！是何珪璧之不滿度量？酒醴粢盛之不淨潔也？犧牲之不全肥？春秋冬夏選失時？豈女為之與？意鮑為之與？」觀辜曰：「鮑幼弱，在荷繈之中，鮑何與識焉？官臣觀辜特為之。」祩子舉揖而槁之，殪之壇上。當是時，宋人從者莫不見，遠者莫不聞，著在宋之春秋。諸侯傳而語之曰：「諸不敬慎祭祀者，鬼神之誅，至若此其憯速也！」以若書之說觀之，鬼神之有豈可疑哉！非惟若書之說為然也，昔者齊莊君之臣，有所謂王里國、中里徼者，此二子者，訟三年而獄不斷。齊君由謙殺之，恐不辜；猶謙釋之，恐失有罪。乃使之人共一羊，盟齊之神社。二子許諾。於是泏洫，扌惡羊而灑其血。讀王里國之辭既已終矣。讀中里徼之辭未半也，羊起而觸之，折其腳，祧神之而槁之，殪之盟所。當是時，齊人從者莫不見，遠者莫不聞，著在齊之春秋。諸侯傳而語之曰：「諸品先不以其請者，鬼神之誅至，若此其憯速也！」以若書之說觀之，鬼神之有，豈可疑哉！是故子墨子言曰：雖有深溪博林、幽澗毋人之所，施行不可以不董，見有鬼神視之。今執無鬼者曰：「夫眾人耳目之請，豈足以斷疑哉？奈何其欲為高士君子於天下，而有覆信眾之耳目之請哉！子墨子曰：若以眾人耳目之請，以為不足信也，不以斷疑，不識若昔者三代聖王堯、舜、禹、湯、文、武者，足以為法乎？故於此乎自中人以上皆曰：「若昔者三代聖王，足以為法矣。」若苟昔者三代聖王足以為法，然則姑嘗上觀聖王之事。昔者武王之攻殷誅紂也，使諸侯分其祭，曰：「使親者受內祀，疏者受外祀。」故武王必以鬼神為有，是故攻殷伐紂，使諸侯分其祭。若鬼神無有，則武王何祭分哉！非惟武王之事為然也，故聖王其賞也必於祖，其僇也必於社。賞於祖者何也？告分之均也。僇於社者何也？告聽之中也。非惟若書之說為然也，且惟昔者虞、夏、商、週三代之聖王，其始建國營都日，必擇國之正壇，置以為宗廟。必擇木之修茂者，立以為菆位。必擇國之父兄慈孝貞良者，以為祝宗。必擇六畜之勝腯肥倅，毛以為犧牲，珪璧琮璜，稱財為度。必擇五穀之芳黃，以為酒醴粢盛，故酒醴粢盛與歲上下也。故古聖王治天下也，故必先鬼神而後人者，此也。故曰：官府選效必先祭器祭服畢藏於府，祝宗有司畢立於朝，犧牲不與昔聚群。故古者聖王之為政若此。古者聖王必以鬼神為其務鬼神厚矣。又恐後世子孫不能知也，故書之竹帛，傳遺後世子孫。咸恐其腐蠹絕滅，後世子孫不得而記，故琢之盤盂，鏤之金石，以重之。有恐後世子孫不能敬莙以取羊，故先王之書，聖人一尺之帛，一篇之書，語數鬼神之有也，重有重之。此其故何？則聖王務之。今執無鬼者曰：「鬼神者，固無有。」則此反聖王之務。反聖王之務，則非所以為君子之道也。今執無鬼者之言曰：先王之書，慎無一尺之帛，一篇之書，語數鬼神之有，重有重之，亦何書有之哉？子墨子曰：《周書‧大雅》有之。《大雅》曰：「文王在上，於昭於天。周雖舊邦，其命維新。有周不顯，帝命不時。文王陟降，在帝左右。穆穆文王，令聞不已。」若鬼神無有，則文王既死，彼豈能在帝之左右哉？此吾所以知《周書》之鬼也。且《周書》獨鬼而《商書》不鬼，則未足以為法也。然則姑嘗上觀乎《商書》。曰：「嗚呼！古者有夏，方未有禍之時，百獸貞蟲，允及飛鳥，莫不比方。矧隹人面，胡敢異心！山川鬼神，亦莫敢不寧；若能共允，隹天下之合，下土之葆。」察山川、鬼神之所以莫敢不寧者，以佐謀禹也。此吾所以知《商書》之鬼也。且《商書》獨鬼而《夏書》不鬼，則未足以為法也。然則姑嘗上觀乎《夏書》。《禹誓》曰：「大戰於甘，王乃命左右六人，下聽誓於中軍。曰：『有扈氏威侮五行，怠棄三正，天用剿絕其命。』有曰：『日中，今予與有扈氏爭一日之命。且爾卿大夫庶人，予非爾田野葆士之欲也，予共行天之罰也。左不共於左，右不共於右，御非爾馬之政，若不共命。是以賞於祖，而僇於社。」賞於祖者何也？言分命之均也。僇於社者何也？言聽獄之事也。故古聖王必以鬼神為賞賢而罰暴，是故賞必於祖，而僇必於社。此吾所以知《夏書》之鬼也。故尚者《夏書》，其次商、周之書，語數鬼神之有也，重有重之。此其故何也？則聖王務之。以若書之說觀之，則鬼神之有，豈可疑哉？於古曰：「吉日丁卯，周代祝社方，歲於社者考，以延年壽。」若無鬼神，彼豈有所延年壽哉！是故子墨子曰：當若鬼神之能賞賢如罰暴也，蓋本施之國家，施之萬民，實所以治國家、利萬民之道也。若以為不然，是以吏治官府之不絜廉，男女之為無別者，鬼神見之。民之為淫暴寇亂盜賊，以兵刃、毒藥、水火退無罪人乎道路，奪人車馬、衣裘以自利者，有鬼神見之。是以吏治官府不敢不絜廉，見善不敢不賞，見暴不敢不罪。民之為淫暴寇亂盜賊，以兵刃、毒藥、水火，退無罪人乎道路，奪人車馬、衣裘以自利者，由此止，是以莫放幽閒，擬乎鬼神之明顯，明有一人，畏上誅罰，是以天下治。故鬼神之明，不可為幽閒廣澤、山林深谷，鬼神之明必知之。鬼神之罰，不可為富貴眾強、勇力強武、堅甲利兵，鬼神之罰必勝之。若以為不然，昔者夏王桀貴為天子，富有天下，上詬天侮鬼，下殃傲天下之萬民，祥上帝伐元山帝行。故於此乎天乃使湯至明罰焉。湯以車九兩，鳥陣雁行。湯乘大讚，犯遂下眾人之蟲高遂，王乎禽推哆、大戲。故昔夏王桀，貴為天子，富有天下，有勇力之人推哆、大戲，生列兕虎，指畫殺人。人民之眾兆億，侯盈厥澤陵。然不能以此圉鬼神之誅。此吾所謂鬼神之罰，不可為富貴眾強、勇力強武、堅甲利兵者，此也。且不惟此為然，昔者殷王紂貴為天子，富有天下，上詬天侮鬼，下殃傲天下之萬民，播棄黎老，賊誅孩子，楚毒無罪，刳剔孕婦，庶舊鰥寡，號咷無告也。故於此乎天乃使武王至明罰焉。武王以擇車百兩，虎賁之卒四百人，先庶國節窺戎，與殷人戰乎牧之野。王乎禽費中、惡來，眾畔百走，武王逐奔入宮，萬年梓株，折紂而系之赤環，載之白旗，以為天下諸侯僇。故昔者殷王紂貴為天子，富有天下，有勇力之人費中、惡來、崇侯虎，指寡殺人。人民之眾兆億，侯盈厥澤陵，然不能以此圉鬼神之誅。此吾所謂鬼神之罰，不可為富貴眾強、勇力強武、堅甲利兵者，此也。且《禽艾》之道之曰：「得璣無小，滅宗無大。」則此言鬼神之所賞，無小必賞之；鬼神之所罰，無大必罰之。今執無鬼者曰：意不忠親之利，而害為孝子乎？子墨子曰：古之今之為鬼，非他也，有天鬼，亦有山水鬼神者，亦有人死而為鬼者。今有子先其父死，弟先其兄死者矣。意雖使然，然而天下之陳物，曰先生者先死。若是，則先死者非父則母，非兄而姒也。今絜為酒醴粢盛，以敬慎祭祀，若使鬼神請有，是得其父母姒兄而飲食之也，豈非厚利哉！若使鬼神請亡，是乃費其所為酒醴粢盛之財耳。自夫費之，非特注之污壑而棄之也，內者宗族，外者鄉里，皆得如具飲食之。雖使鬼神請亡，此猶可以合歡聚眾，取親於鄉里。今執無鬼者言曰：「鬼神者，固請無有，是以不共其酒醴、粢盛、犧牲之財。吾非乃今愛其酒醴、粢盛、犧牲之財乎？其所得者巨將何哉？」此上逆聖王之書，內逆民人孝子之行，而為上士於天下，此非所以為上士之道也。是故子墨子曰：今吾為祭祀也，非直注之污壑而棄之也，上以交鬼神之福，下以合歡聚眾，取親乎鄉里。若神有，則是得吾父母弟兄而食之也，則此豈非天下利事也哉！是故子墨子曰：今天下之王公大人士君子，中實將欲求興天下之利，除天下之害，當若鬼神之有也，將不可不尊明也，聖王之道也。