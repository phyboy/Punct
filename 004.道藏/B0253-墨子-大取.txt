天之愛人心，薄於聖人之愛人也；其利人也，厚於聖人之利人也。大人之愛小人也，薄於小人之愛大人也；其利小人也，厚於小人之利大人也。以臧為其親也而愛之，愛其親也；以臧為其親也而利之，非利其親也。以樂為利其子，而為其子欲之，愛其子也；以樂為利其子，而為其子求之，非求其子也。於所體之中，而權輕重之謂權。權非為是也，亦非為非也。權，正也。斷指以存腕，利之中取大，害之中取小也。害之中取小也，非取害也，取利也。其所取者，人之所執也。遇盜人，而斷指以免身，利也；其遇盜人，害也。斷指與斷腕，利於天下相若，無擇也。死生利若，非無擇也。殺一人以存天下，非殺一人以利天下也。殺己以存天下，是殺己以利天下。於事為之中，而權輕重之謂求。求，為之非也。害之中取小，求為義，非為義也。為暴人語天之為是也，而性，為暴人歌天之為非也。諸陳執既有所為，而我為之陳執，執之所為，因吾所為也；若陳執未有所為，而我為之陳執，陳執因吾所為也。暴人為我為天之以人非為是也，而性。不可正而正之。利之中取大，非不得已也；害之中取小，不得已也。所未有而取焉，是利之中取大也；於所既有而棄焉，是害之中取小也。義可厚，厚之；義可薄，薄之，謂倫列。德行、君上、老長、親戚，此皆所厚也。為長厚，不為幼薄。親厚，厚。親薄，薄。親至，薄不至。義，厚親不稱行而顧行。為天下厚禹，為禹厚也。為天下愛禹，乃為禹之愛人也。厚禹之加於天下，而厚禹不加於天下。若惡盜之為加於天下，而惡盜不加於天下。愛人不外己，己在所愛之中。己在所愛，愛加於己。倫列之愛己，愛人也。聖人惡疾病，不惡危難。正體不動，欲人之利也，非惡人之害也。聖人不為其室，臧之故，在於臧。聖人不得為子之事。聖人之法，死亡親，為天下也。厚親，分也，以死亡之，體渴興利。有厚薄而毋倫列，之興利為己。語經：語經也，非白馬焉，執駒焉說求之，無說非也。殺犬之無大，非也。三物必具，然後足以生。臧之愛己，非為愛己之人也。厚不外己。愛無厚薄，譽己，非賢也。義，利，不義，害。志功為辯。有友於秦馬，有友於馬，也智來者之馬也。愛眾世與愛寡世相若。兼愛之有相若。愛尚世與愛後世，一若今之世人也。鬼，非人也，兄之鬼，兄也。天下之利驩。聖人有愛而無利，俔日之言也，乃客之言也。天下無人，子墨子之言也。猶在。不得已而欲之，非欲之也，專殺臧。非殺臧也。專殺盜，非殺盜也。小圜之圜，與大圜之圜同。不至尺之不至也，與不至千里之不至不異，其不至同者，遠近之謂也。是璜也，是玉也。意楹，非意木也，意是楹之木也。意指之人也，非意人也。意獲也，乃意禽也。志功，不可以相從也。凡譽愛人，利人也，為其人也。富人，非為其人也。有為也以富人。富人也，治人有為鬼焉。為賞譽利一人，非為賞譽利人也。亦不至無賞譽於人。智親之一利，未為孝也，亦不至於智不為己之利於親也。智是世之有盜也，盡愛是世。智是室之有盜也，不盡惡是室也。智其一人之盜也，不盡是二人。雖其一人之盜，苟不智其所在，盡惡其朋也。諸聖人所先為，人效名實。實不必名。苟是石也白，敗是石也，盡與白同。是石也唯大，不與大同，是有使謂焉也。以形貌命者，必智是之某也，焉智某也。不可以形貌命者，唯不智是之某也，智某可也。諸以居運命者，苟入於其中者，皆是也，去之，因非也。諸以居運命者，若鄉里齊、荊者，皆是。諸以形貌命者，若山丘室廟者，皆是也。智與意異。重同，俱同，連同，同類之同，同名之同，同根之同，丘同，鮒同，是之同，然之同。有非之異，有不然之異。有其異也，為其同也，為其同也異。一曰乃是而然，二曰乃是而不然，三曰遷，四曰強。子深其深，淺其淺，益其益，尊其尊。察次由比因至，優指得，次察聲端名，因情得。匹夫辭惡者，人有以其請得焉。諸所遭執，而欲惡生者，人不必以其請得焉。聖人之拊瀆也，仁而無利愛，利愛生於慮。昔者之慮也，非今日之慮也；昔者之愛人也，非今之愛人也。愛獲之愛人也，生於慮獲之利，慮獲之利，非慮臧之利也，而愛臧之愛人也，乃愛獲之愛人也。去其愛而天下利，弗能去也。昔之知嗇，非今日之知嗇也。貴為天子，其利人不厚於匹夫。二子事親，或遇孰，或遇凶，其親也相若。非彼其行益也，非加也。外埶無能厚吾利者。藉臧也死而天下害，吾持養臧也萬倍，吾愛臧也不加厚。長人之與短人也同，其貌同者也，故同。指之人也與首之人也異。人之體，非一貌者也，故異。戕劍與挺劍異，劍以形貌命者也，其形不一，故異。楊木之木與桃木之木也，同。諸非以舉量數命者，取之盡是也。故一指，非一人也，一人之指，乃是一人也。方之一面，非方也，方木之面，方木也。夫辭以故生，以理長，以類行也者。立辭而不明於其所生，妄也。今人非道無所行，唯有強股肱，而不明於道，其困也，可立而待也。夫辭以類行者也，立辭而不明於其類，則必困矣。故浸淫之辭，其類在鼓栗。聖人也，為天下也，其類在于追迷。或壽或卒，其利天下也指若，其類在礜石。一日而百萬生，愛不加厚，其類在惡害。愛上世有厚薄，而愛上世相若，其類在蛇蚿。愛之相若，擇而殺其一人，其類在院下之鼠。小仁與大仁，行厚相若，其類在申。凡興利除害也，其類在漏甕。厚親不稱行而類行，其類在江上井。不為己之可譽也，其類在獵走。愛人非為譽也，其類在逆旅。愛人之親若愛其親，其類在官苟。兼愛相若，一愛相若，一愛相若，其類在死也。