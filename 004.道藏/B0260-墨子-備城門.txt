禽滑釐問於子墨子曰：「由聖人之言，鳳鳥之不出，諸侯畔殷周之國，甲兵方起於天下，大攻小，強執弱，吾欲守小國，為之柰何？」子墨子曰：「何攻之守？」禽滑釐對曰：「今之世常所以攻者：臨、鉤、衝、梯、堙、水、穴、突、空洞、蟻傅、轒轀軒車，敢問守此十二者柰何？」子墨子曰：「我城池修，守器具，樵粟足，上下相親，又得四鄰諸侯之救，此所以持也。且守者雖善，而君不用之，則猶若不可以守也。若君用之守者，又必能乎守者，不能而君用之，則猶若不可以守也。然則守者必善而君尊用之，然後可以守也。凡守圉城之法，厚以高，壕池深以廣，樓撕脩，守備繕利，薪食足以支三月以上，人眾以選，吏民和，大臣有功勞於上者多，主信以義，萬民樂之無窮。不然，父母墳墓在焉；不然，山林草澤之饒足利；不然，地形之難攻而易守也；不然，則有深怨於適而有大功於上；不然則賞明可信而罰嚴足畏也。此十四者具，則民亦不宜上矣。然後城可守。十四者無一，則雖善者不能守矣。故凡守城之法，備城門為縣門沈機，長二丈，廣八尺，為之兩相如；門扇數令相接三寸，施土扇上，無過二寸。塹中深丈五，廣比扇，塹長以力為度，塹之末為之縣，可容一人所。客至，諸門戶皆令鑿而慕孔。孔之。各為二幕二，一鑿而繫繩，長四尺。城四面四隅皆為高樓磿撕，使重室子居亓上，磿適，視亓態狀，與亓進左右所移處，失磿斬。適人為穴而來，我亟使穴師選士，迎而穴之，為之且內弩以應之。民室材木瓦石，可以益城之備者，盡上之。不從令者斬。皆築，七尺一居屬，五步一壘。五築有銕。長斧，柄長八尺。十步一長鎌，柄長八尺。十步一斲，長椎，柄長六尺，頭長尺，兌亓兩端。三步一大鋌，前長尺，蚤長五寸。兩鋌交之置如平，不如平不利，兌亓兩末。穴隊若衝隊，必審如攻隊之廣狹，而令邪穿亓穴，令亓廣必夷客隊。疏束樹木，令足以為柴摶，貫前面樹，長丈七尺一以為外面，以柴摶從橫施之，外面以強塗，毋令土漏。令亓廣厚，能任三丈五尺之城以上。以柴木土稍杜之，以急為故。前面之長短，豫蚤接之，令能任塗，足以為堞，善塗亓外，令毋可燒拔也。大城丈五為閨門，廣四尺。為郭門，郭門在外，為衡，以兩木當門，鑿亓木維敷上堞。為斬縣梁，令穿，斷城以板橋，邪穿外，以板次之，倚殺如城報。城內有傅堞，因以內堞為外。鑿亓閒，深丈五尺，室以樵，可燒之以待適。令耳屬城，為再重樓。下鑿城外堞內深丈五，廣丈二。樓若令耳，皆令有力者主敵，善射者主發，佐以厲矢。治裾諸，延堞，高六尺，部廣四尺，皆為兵弩簡格。轉射機，機長六尺，貍一尺。兩材合而為之轀，轀長二尺，中鑿夫之為通臂，臂長至垣。二十步一，令善射者佐之，令一人下上之勿離。城上百步一樓，樓四植，植皆為通舄，下高丈，上九尺，廣、袤各丈六尺，皆為文。三十步一突，九尺，廣十尺，高八尺，鑿廣三尺，袤二尺，為文。城上為攢火，矢長以城高下為度，置火亓末。城上九尺一弩、一戟、一椎、一斧、一艾，皆積絫石、蒺藜。渠長丈六尺，夫長丈二尺，臂長六尺，亓貍者三尺，樹渠毋傅堞五寸。藉莫長八尺，廣七尺，亓木也廣五尺，中藉苴為之橋，索亓端；適攻，令一人下上之，勿離。城上二十步一藉車，當隊者不用此數。城上三十步一礱灶。持水者必以布麻斗、革盆，十步一。柄長八尺，斗大容二斗以上到三斗。敝綌、新布長六尺，中拙柄，長丈，十步一，必以大繩為箭。城上十步一鈂。水缶，容三石以上，小大相雜。盆、蠡各二財。為卒乾飯，人二斗，以備陰雨，面使積燥處。令使守為城內堞外行餐。置器備，殺沙礫鐵，皆為坏斗。令陶者為薄缶，大容一斗以上至二斗，即用取，三祕合束。堅為斗城上隔。棧高丈二，剡亓一末。為閨門，閨門兩扇，令可以各自閉也。救闉池者，以火與爭，鼓橐，馮埴外內，以柴為燔。靈丁，三丈一，犬牙施之。十步一人，居柴內帑，柴半，為狗犀者環之。牆七步而一。救車火，為熛矢射火城門上，鑿扇上為棧，塗之，持水麻斗、革盆救之。門扇薄植，皆鑿半尺，一寸一涿弋，弋長二寸，見一寸，相去七寸，厚塗之以備火。城門上所鑿以救門火者，各一垂水，容三石以上，小大相雜。門植關必環錮，「以錮金若鐵鍱之。門關再重，鍱之以鐵，必堅。梳關，關二尺，梳關一莧，封以守印，時令人行貌封，及視關入桓淺深。門者皆無得挾斧、斤、鑿、鋸、椎。城上二步一渠，渠立程，丈三尺，冠長十丈，辟長六尺。二步一荅，廣九尺，袤十二尺。二步置連梃、長斧、長椎各一物；槍二十枚，周置二步中。二步一木弩，必射五十步以上。及多為矢，即毋竹箭，以楛、桃、柘、榆，可。蓋求齊鐵夫，播以射衝及櫳樅。二步積石，石重千鈞以上者，五百枚。毋百，以亢疾犁、壁，皆可善方。二步積苙，大一圍，長丈，二十枚。五步一罌，盛水有奚，奚蠡大容一斗。五步積狗屍五百枚，狗屍長三尺，喪以弟，瓮亓端，堅約弋。十步積摶，大二圍以上，長八尺者二十枚。二十五步一灶，灶有鐵鐕容石以上者一，戒以為湯。及持沙，毋下千石。三十步置坐侯樓，樓出於堞四尺，廣三尺，廣四尺，板周三面，密傅之，夏蓋亓上。五十步一藉車，藉車必為鐵纂。五十步一井屏，周垣之，高八尺。五十步一方，方尚必為關籥守之。五十步積薪，毋下三百石，善蒙塗，毋令外火能傷也。百步一櫳樅，起地高五丈，三層，下廣前面八尺，後十三尺，亓上稱議衰殺之。百步一木樓，樓廣前面九尺，高七尺，樓囪居坫，出城十二尺。百步一井，井十罋，以木為繫連。水器容四斗到六斗者百。百步一積雜稈，大二圍以上者五十枚。百步為櫓，櫓廣四尺，高八尺。為衝術，百步為幽竇，廣三尺高四尺者千。二百步一立樓，城中廣二丈五尺二，長二丈，出樞五尺。城上廣三步到四步，乃可以為使鬥。俾倪廣三尺，高二尺五寸。陛高二尺五，廣長各三尺，遠廣各六尺。城上四隅童異高五尺四尉舍焉。城上七尺一渠，長丈五尺，貍三尺，去堞五寸，夫長丈二尺，臂長六尺。半植一鑿，內後長五寸。夫兩鑿，渠夫前端下堞四寸而適。鑿渠、鑿坎，覆以瓦，冬日以馬夫寒，皆待命，若以瓦為坎。城上千步一表，長丈，棄水者操表搖之。五十步一廁，與下同圂。之廁者，不得操。城上三十步一藉車，當隊者不用。城上五十步一道陛，高二尺五寸，長十步。城上五十步一樓，樓撕必再重。土樓百步一，外門發樓，左右渠之。為樓加藉幕，棧上出之以救外。城上皆毋得有室，若也可依匿者，盡除去之。城下州道內百步一積薪，毋下三千石以上，善塗之。城上十人一什長，屬一吏士、一帛尉。百步一亭，高垣丈四尺，厚四尺，為閨門兩扇，令各可以自閉。亭一尉，尉必取有重厚忠信可任事者。二舍共一井爨，灰、康、秕、秠馬矢，皆謹收藏之。城上之備：渠譫、藉車、行棧、行樓、到，頡皋、連梃、長斧、長椎、長茲、距、飛衝、縣口、批屈。樓五十步一，堞下為爵穴，三尺而一為薪皋，二圍長四尺半必有潔。瓦石：重二升以上，上。城上沙，五十步一積。灶置鐵鐕焉，與沙同處。木大二圍，長丈二尺以上，善耿亓本，名曰長從，五十步三十。木橋長三丈，毋下五十。復使卒急為壘壁，以蓋瓦復之。用瓦木罌，容十升以上者，五十步而十，盛水，且用之。五十二者十步而二。城下里中家人，各葆亓左右前後，如城上。城小人眾，葆離鄉老弱國中及也大城。寇至，度必攻，主人先削城編，唯勿燒寇在城下，時換吏卒署，而毋換亓養，養毋得上城。寇在城下，收諸盆罋，耕積之城下，百步一積，積五百。城門內不得有室，為周官桓吏，四尺為倪。行棧內閈，二關一堞。除城場外，去池百步，牆垣樹木小大俱壞伐，除去之。寇所從來若昵道、傒近，若城場，皆為扈樓。立竹箭天中。守堂下為大樓，高臨城，堂下周散，道中應客，客待見，時召三老在葆宮中者，與計事得先。行德計謀合，乃入葆。葆入守，無行城，無離舍。諸守者，審知卑城淺池，而錯守焉。晨暮卒歌以為度，用人少易守。守法：五十步丈夫十人、丁女二十人、老小十人，計之五十步四十人。城下樓卒，率一步一人，二十步二十人。城小大以此率之，乃足以守圉。客馮面而蛾傅之，主人則先之知，主人利，客適。客攻以遂，十萬物之眾，攻無過四隊者，上術廣五百步，中術三百步，下術五十步。諸不盡百五步者，主人利而客病。廣五百步之隊，丈夫千人，丁女子二千人，老小千人，凡四千人，而足以應之，此守術之數也。使老小不事者，守於城上不當術者。城持出必為明填，令吏民皆智知之。從一人百人以上，持出不操填章，從人非亓故人，乃亓稹章也，千人之將以上止之，勿令得行。行及吏卒從之，皆斬，具以聞於上。此守城之重禁之，夫姦之所生也，不可不審也。城上為爵穴，下堞三尺，廣亓外，五步一。爵穴大容苴，高者六尺，下者三尺，疏數自適為之。塞外塹，去格七尺，為縣梁。城笮陜不可塹者，勿塹。城上三十步一聾灶，人擅苣長五節。寇在城下，聞鼓音，燔苣，復鼓，內苣爵穴中，照外。諸藉車皆鐵什，藉車之柱長丈七尺，亓貍者四尺；夫長三丈以上，至三丈五尺，馬頰長二尺八寸，試藉車之力而為之困，失四分之三在上。藉車，夫長三尺，四二三在上，馬頰在三分中。馬頰長二尺八寸，夫長二十四尺，以下不用。治困以大車輪。藉車桓長丈二尺半，諸藉車皆鐵什，復車者在之。寇闉池來，為作水甬，深四尺，堅慕貍之。十尺一，覆以瓦而待令。以木大圍長二尺四分而早鑿之，置炭火亓中而合慕之，而以藉車投之。為疾犁投，長二尺五寸，大二圍以上。涿弋，弋長七寸，弋閒六寸，剡亓末。狗走，廣七寸，長尺八寸，蚤長四寸，犬耳施之。」子墨子曰：「守城之法，必數城中之木，十人之所舉為十挈，五人之所舉為五挈，凡輕重以挈為人數。為薪樵挈，壯者有挈，弱者有挈，皆稱亓任。凡挈輕重所為，吏人各得亓任。城中無食則為大殺。去城門五步大塹之，高地三丈下地至，施賊亓中，上為發梁，而機巧之，比傳薪土，使可道行，旁有溝壘，毋可踰越，而出佻且比，適人遂入，引機發梁，適人可禽。適人恐懼而有疑心，因而離。」。