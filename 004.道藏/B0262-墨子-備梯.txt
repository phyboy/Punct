禽滑釐子事子墨子三年，手足胼胝，面目黧黑，役身給使，不敢問欲。子墨子其哀之，乃管酒塊脯，寄于大山昧葇坐之，以樵禽子。禽子再拜而嘆。子墨子曰：「亦何欲乎？」禽子再拜再拜曰：「敢問守道？」子墨子曰：「姑亡，姑亡。古有亓術者，內不親民，外不約治，以少閒眾，以弱輕強，身死國亡，為天下笑。子亓慎之，恐為身薑。」禽子再拜頓首，願遂問守道。曰：「敢問客眾而勇，煙資吾池，軍卒並進，雲梯既施，攻備已具，武士又多，爭上吾城，為之柰何？」子墨子曰：「問雲梯之守邪？雲梯者重器也，亓動移甚難。守為行城，雜樓相見，以環亓中。以適廣陜為度，環中藉幕，毋廣亓處。行城之法，高城二十尺，上加堞，廣十尺，左右出巨各二十尺，高、廣如行城之法。為雀穴煇鼠，施荅亓外，機、衝、錢、城，廣與隊等，雜亓閒以鐫、劍，持衝十人，執劍五人，皆以有力者。令案目者視適，以鼓發之，夾而射之，重而射之，披機藉之，城上繁下矢、石、沙、炭以雨之，薪火、水湯以濟之，審賞行罰，以靜為故，從之以急，毋使生慮。若此，則雲梯之攻敗矣。守為行堞，堞高六尺而一等，施劍亓面，以機發之，衝至則去之，不至則施之。雀穴三尺而一，蒺藜投必遂而立，以車推引之。裾城外，去城十尺，裾厚十尺。伐裾，小大盡本斷之，以十尺為傳，雜而深埋之，堅築，毋使可拔。二十步一殺，殺有一鬲，鬲厚十尺，殺有兩門，門廣五尺。裾門一，施淺埋，弗築，令易拔。城希裾門而直桀。縣火，四尺一鉤樴，五步一灶，灶門有鑪炭。令適人盡入，煇火燒門，縣火次之。出載而立，亓廣終隊。兩載之閒一火，皆立而待鼓而然火，即具發之。適人除火而復攻，縣火復下，適人甚病，故引兵而去。則令我死士左右出穴門擊潰師，令賁士、主將皆聽城鼓之音而出，又聽城鼓之音而入。因素出兵施伏，夜半城上四面鼓噪，適人必或，有此必破軍殺將。以白衣為服，以號相得，若此，則雲梯之攻敗矣。」。