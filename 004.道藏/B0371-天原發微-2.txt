此章言太極動靜而陰陽分，太極無象，陰陽有氣，動靜氣也，理乘氣而行也。奇耦變化，牝牡相御，得其陽氣者，乾道成男，得其陰氣者，坤道成女。氣聚成形，形交氣感，陰陽綜錯，所以為易。天地間只有箇動靜循環不已，此外更無餘事。或問：陽動為用，陰靜為體。今周子說太極動而生陽，卻自動處說起，則用在體先。且道未動以前是如何，愚曰：未動以前則是理，所謂無極而太極是也。理不當對動靜言，未動則是靜，未靜則是動，未動則又是靜。然則理無對，理不可以動靜言，理則因動靜而見也。若夫邵子謂：用起天地先。朱子謂：太極之用所以行，皆指用處說爾，益謂動而生陽，以上更不容說者其意深矣。○周子曰：太極動而生陽，動極復靜，靜而生陰，靜極復動，一動一靜，互為其根，分陰分陽，兩儀立焉。朱子釋此章，極為精妙。曰：太極之有動靜，是天命之流行也。所以一陰一陽之謂道，誠者聖人之本，物之終始而命之道也。其動也，誠之通也。繼之者善、萬物之所以資始也。其靜也，誠之復也。成之者性，萬物各正性命也。動極而靜，靜極復動，一動一靜，互為其根，命之所以流行而不已也。動而生陽，靜而生陰，分陰分陽，兩儀立焉。分之所以一定而不移也。益太極者本然之妙。動靜者所乘之機。太極形而上之道也。陰陽形而下之器也。愚謂：太極理也，動靜氣也，所乘之機是動靜乘載。此理在氣上，不覺動了又靜，靜了又動。故曰：太極猶人，動靜猶馬，馬以載人，人以乘馬，馬一出一入，人亦與之出入，所以太極乘此氣之動靜而生陰陽也。動時便是陽之太極，靜時便是陰之太極。從陰陽處看，陰陽只在太極裹，謂之太極在陰陽裹，亦得物則滯於已定之形，或流於動而無靜，或淪於靜而無動，物則不通也。神則不離於形而不囿於形，動中有靜，靜中有動所謂神妙萬物也。由五行二氣而上則根於太極之一，動而靜，陽而陰是萬為一性之原也。由二氣五行而下則散為庶物之萬。靜而動，陰而陽一實萬分，命之行也。靜則太極混合而歸于一，動則太極開闢而散於萬。或曰：如此則太極亦有分裂乎，曰：本一太極爾。萬物各有稟受，又自各全一箇太極，如月在天一而已，及其散在江湖，影隨處而見渠，可謂月分乎一本萬殊，萬殊一本無間然也。○程子曰：動靜無端，陰陽無始。動而生陽，其初本是靜。靜之上，又須動，動前又有靜，推而上之，其始無端此天道也。始於陰，成於陽，本於靜，流於動人道也。然陽復本於靜，靜復根於動，其動靜亦無端。○又曰：動靜互為其根，根字最宜玩味。蓋有已定之動靜，有可見之動靜，而未定不可見者，動靜之根也。此一根字難說，謂動根於靜，靜根於動，亦只說得箇互換往來，無問客主爾。意味未永不若朱子說得圓活。其曰：元亨誠之通動也。利貞誠之復靜也。元者動之貞本乎靜。貞者靜之質著乎動，是貞也者萬物之所以成終而成始也。故人不能不動而立乎人。極者必主乎靜，則著乎動者，自無不中節而不失本然之靜矣。靜者性之所以立。動者命之所以行，其實一動一靜皆命之行，而行乎動靜者乃性之貞也。故曰：無極之貞包動靜而言未發之中止，以靜言此似指箇貞字，為動靜之根也。愚謂：動而生陽非自動也。根於太極而動，出而賦予萬物也。靜而生陰亦非自靜也。根於太極而靜，入而各正性命也。是則太極者天地之根，所以御陰陽動靜之氣，以行能生成萬物也。其為根也，豈易言哉。○又曰：如百尺之木，自根本至．枝葉皆是一貫不可分。動靜為兩段事，漸安排引入來。太極如一木生上，分為枝榦，又分而生花生葉，生生不窮。到得成果子箇裹，又自有生，生不窮之理。生將出去，又是無限箇太極。更無停息，只是到成果時，自合少止。易曰：終始萬物，莫盛乎艮，艮止是生息之意，造物自然如此，豈待人安排哉，皆本末一貫之理。○朱子曰：動靜亦有兩儀。一是變易便是流行底，一是交易便是對待底。動靜生陰陽，繼善成性，是流行底。分陰分陽兩儀立焉，是對待底。太極之動是流行也。動而靜則為陰陽之對待，對待則復動而為流行。如寒暑往來，一箇橫一箇直是也，流行復靜而為對待，如天地四方東陽西陰，南陽北陰是也。對待是體，流行是用，體靜而用動，此動靜兩端，所以變化不窮，其曰變易者如陽變陰，陰變陽，老陽變為少陰，老陰變為少陽，此是占筮之法，屈伸往來之類是也。其曰交易者是陽交於陰，陰交於陽，卦圖上天地定位之類是也。○又曰：思軻以後無人識性，始自濂溪說動靜陰陽五行之變不齊，二程因此推出氣質之性來。人未生時只有此理，受得這理而生方喚作性。天地之性純乎此理而無雜，纔到陰陽五行處便是氣質。以理與氣雜言之，於是有昏明厚薄之殊。故曰：五性感動而善惡分，性是形而上者全是天理，氣是形而下者便是查滓，至於形又是查滓至濁者也。○又曰：眾人具動靜之理，而常失之於動。聖人全動靜之德，而常本之於靜。動靜二字相為對待，乃天理之自然。若不與動對則不名為靜。不與靜對則不名為動。但眾人之動流於動而無靜。眾人之靜淪於靜而無動。所以欲動情勝，利害相攻，從懷如流，其違禽獸不遠矣。惟聖人則不然。其動也靜之理未嘗亡，其靜也動之理未嘗息，是以其行之也中，處之也正，發之也仁，裁之也義。一動一靜莫不有以全。夫太極之道而無所虧焉。則向之所謂，欲動情勝，利害相攻者於此乎定矣。未至此而修之。戒饉恐懼而靜者，常為主君子所以吉也。不知此而悖之，放辟邪侈而無不為，小人所以凶也。○邵子曰：天生于動，地生于靜。動之始則陽生，動之極則陰生。靜之始則柔生，靜之極則剛生。陰陽之中又有陰陽，故有太陰、太陽、少陰、少陽，剛柔之中又有剛柔，故有太剛、太柔、少剛、少柔。愚按：邵子所說，由太極而動靜則一生二，由動靜而分陰陽剛柔，而二生四。又從而分太少，則四生八卦，自此畫數，自此推舉，天地萬物不能逃矣。於渾然太極之中，井然有條如此，先儒謂康節自陰陽相接處，看得分曉信哉斯言。此章言動根於靜也。天地四時流行不息，然常著箇靜做本。若無夜則做得晝不分曉。若無冬則做得春夏秋不能生長成實。如人終日應接須少休息，便精神較健。如四時無冬，只管一向生去，元氣也有竭時。易曰：闔戶之謂坤，先於闢戶之謂乾，是由靜而動也。坤自夏至以一陰右行，萬物從以入，故曰闔。乾自冬至以一陽左行，萬物從以出，故曰闢。坤闔則陽變而陰，乾闢則陰變而陽，故一闔一闢謂之變。闔往闢來，萬變不息，在一歲為寒暑，在一日為晝夜，在一身為出入生死。無靜則無動，人乃世之以首坤歟．陰雖夏至方生，不到那亥上六陰獨處，則未可言靜極則動。○易繫曰：無思也，無為也，寂然不動，感而遂通天下之故。程子曰：中者言寂然不動，和者言感而遂通，其寂然者無時而不感，其感通者無時而不寂，是乃天命之全體，人心之至正其未發也，見其感通之體其已發也，見其寂然之用人心天理一也。○邵子曰：一動一靜之間，天地人之至妙至妙者歟。陽闢而動，陰闔而靜，一動一靜也。不役乎動，不滯乎靜，非動非靜，而主乎動靜者，一動一靜之間也。或曰：太玄謂陽氣潛乎黃鍾之宮，信無不在其中，信者誠而已矣。周子通書曰：元亨誠之通，利貞誠之復，一通一復之間，有箇真實之理在，其殆元亨利貞之貞是也。後乎貞為利，前乎貞為元，由利而貞則天地人之妙歸藏于此。由貞而元則天地人之妙發越於此。正而固誠實而不妄，所謂萬變不息，而貞實者在此，無極而太極之妙，所以貫通天人之際，聖人用之主靜以立人，極者正在乎此。謂之至妙至妙者，益極言其莫可得而形容也。這箇妙處大開造化，動極復靜便是死，靜極復動便是生，陽極生陰便是化，陰極生陽便是變，人能識一動一靜之問者，便能知變化死生也。○又曰：無極之前陰含陽也。有象之後陽分陰也。朱子曰：自姤至坤，自陰含陽。自復至乾，是陽分陰。復姤之間為無極，自坤反姤是無極之前。朱子曰：此只就圖上說循環之意，坤陰收斂已盡，復陽包含未露，乃是本然之靜，不與動對而為動靜之根本。先儒謂不與動對之靜，即無極而太極也。至靜之時但有能知能覺者，而無所知所覺之事。此於易為純坤，無陽之象，而有貞至不可磨之，理在其間。若論復卦則須以有所知覺，不得合為一說矣。邵子有言：一陽初動處萬物未生時，恐是此意。若以人心觀之，此是欲動未動之間。如休惕惻隱於赤子入井之初，此時此意須虛心靜慮方見得。今以圖之左右推之，圖右屬陰陰主闔，陰中有陽言自巽消以至坤翕靜之妙也，是無極之前陰含陽也。圖左屬陽陽主闢陽去分陰言自震長而至乾分，是有象之後陽分陰也。乾生一陰，故曰父生長女而為姤。坤生一陽故曰母孕長男而為復，此合乾陽坤陰舉一圖而通論也。若單論無極，只在復姤中間，卻不可指有象之後泛言之也。故曰：自坤反姤是無極之前。又曰：復姤之間為無極其間謂何無動靜而包動靜，無陰陽而含陰陽，有是理而不見其進，無聲無臭至微至妙，周子謂無極而太極是也，不可以形容盡矣。忽然半夜一聲雷，萬戶千門次第開，若識箇中元有象，許君親見伏羲來，朱子其得之矣。○又曰：元有二；有生天地之始者太極也。有生萬物之始者生之本也。先天反本，復靜曰坤，在一日則亥時，在一年則十月，在一元則太極，未動之際有一未形，後天陽動於中為復。在一日則子中，在一年則冬至，在一元則太極之始。以卦氣論復又為先天，欲觀萬古一元是也。冬至者天之元一之一，春分者物之元二之一，一者元之體，二者元之用，先閉後開者春也。純開者夏，先開後閉者秋也。冬則閉而無聲，冬雖收藏之終，實是施生之始，元而亨利收藏於貞，閉固得密則春陽發舒，必正一年，造化實基於此，故冬暖無霜雪，則來歲五穀不登，正以陽氣發泄之故也。○朱子曰：靜中有動見天地心，正如大黑暗中有一點明。三陽盛萬物蕃，此時只見物之盛不見其心，惟是萬物未生，冷冷靜靜，一陽生物之心，動於積陰之下，自藏掩不得此，天地之心所以於此可見。一邵子謂：天心無改移，正是年年歲歲，月月日日，皆如此無差忒。愚嘗曰：復之一陽動於坤下，善端初發，見天地心。大壯四陽，震在乾上，發於顏色，見天地情。坤之六陰，一主乎靜，寂然不動，見天地性。○又曰：靜可救得動，此以靜為主也。靜在這裹虛明洞徹，便從這裹應去自然透徹。心若有私便都差了。其心湛然純一只在這裹，無一毫私意，雜之則物來能名，動靜便一齊當理。嘗聞延平李先生，教人大抵令人於靜中體認，大本未發時，氣象分靜動，處事應物自然中節，此龜山門下相傳指訣也。人之一心當如明鑑止水，不當如槁木死灰，鏡明水止，其體雖靜可以鑑物，是靜中函動，體中藏用，人心之妙如此。若槁木不可生，死灰不可然，是乃無用之物，心者具眾理而應萬事委之無用可乎。○又曰：靜也不是閉門獨坐塊然自守，事物都不應如艮其止，止是靜所以止之便是動，此又靜中涵動，不流於一偏之說。老氏之學則於靜中有動。蘇張之學流於動而無靜，是故有一般人，專要就寂然不動上理會。及其應事卻七顛八倒，又牽動他寂然不動底。又有一般人專要就事上理會，卻於根本上全無工夫。須是徹上徹下表裹一貫，如居仁便能由義，由義便能居仁，直內便能方外，方外便能直內始得。○又曰：敬貫動靜則求放操存皆在裹，非塊然默守之謂靜也。君子內外一貫之學，不可分為二，若只說涵養於未發，而已發之失乃不能制，是有得於靜而無得於動，只知制其已發，而未發時不得涵養，則是有得於動，而無得於靜。存養是靜時工夫，靜時是中無所偏倚，省察是動時工夫，動時是和無所乖戾，靜時知覺不昧，復之見天地心，靜中之動也。動時發皆中節止於其則乃艮之，不獲其身，不見其人，動中之靜也。前章以動靜名者，以見太極動而生陽，是用起天地先也。此章以靜動名者，以見靜翕動闢，體先天而用後天也。故曰：龍蛇不蟄，則無以奮天，蠖不屈則無以伸，是亦天理之必然者。君子藏器於身，待時而動益亦審諸。北方壬癸亥子皆水王之地，其卦為坎，一陽陷二陰中，為險、為勞、為隱伏，其方曰幽都，又曰朔方，朔之為言蘇也。萬物至此死而復蘇，猶月之晦而有朔，日行至是則淪於地中，萬象幽暗。先天圖乾南坤北，乾來交坤成坎，坤去交乾成離，陽生子中，陰生午中，坎離交媾，子與午對。陽為主而陰為臣，天與人皆背北面南，故南見北潛。辰極居北眾星環共而數四方者，皆以北為尊南為對，而後次東次西，宜太玄以罔冥為北，康節以太極居坤復之間也。○程叔子曰：朔初也，謂陽初始生之方也。如彼北方終其陰而始其陽。邵子曰：朔易以陽氣自北方而生，至北方而盡謂變易循環也。堯典三方皆言東西南，獨北方言朔。易三方皆言平秩，獨北方言平在，月令曰：散將幾終歲且更始。伊川又曰：既成今歲之終，又慮來歲之始。曰終、曰始、曰今歲、曰來歲皆成兩儀。又坤變坎，一卦變成兩卦，去歲陽氣至此而終，今歲陽氣又自此生起。○朱子曰：天地間有箇局定底，如四方是也。有箇推行底，如四時是也。屬北方便有二義，如冬至前四十五曰屬今年，後四十五曰屬明年，子時前四刻屬今日，後四刻屬明日，艮終始萬物，青龍白虎朱雀皆一物，惟龜蛇二物。天有春夏秋冬氣候不齊，地有東西南北一定不易，故為西北之地，既有朔方，又有北方，天之東南有君火有相火，日月者陰陽之真精，是生水火，故七曜有日復有火，有月復有水。人之五臟心有包絡，腎有命門，水火各有二，君火真精實相通，真火有氣無形，所謂心奇而腎耦。朱鳥一，而龜蛇二。夫心奇一而腎耦二，乾坤之畫象之北方有龜有蛇，坎之易離有龜象，又有甲胃，龜有甲也，損益頤皆言龜，互體有離也。息氣於內，如陽伏地中之象，背上中心有五條文，出外又成八卦，外面又成二十四氣，取象於此固切，但不知其何屬於十二辰，為已不當位北。坎之記與書傳，俱不之及何也？意者玄字，曲逵而走，有蛇之狀化則龍也。震為龍伏坤下，為復義或近，是當別坎。或曰：玄陽屬蛇，武陰屬龜。王氏云：腎有兩龜蛇亦兩，所以朔易屬貞，貞有兩義正而固也。智字亦有兩義，智前一半方收藏屬陰，後一半復開發屬陽，周禮龜蛇四遊，以象營室，龜有甲能捍禦，故曰武，水色黑故曰玄。魏氏曰：雄不獨處，雌不孤居。玄武龜蛇，蟠蚪相扶。牝雞自卯，其雛不全。觀雌雄交媾之時，剛柔相結而不可解，得其符節，非有工巧以制御之。若男生而伏，女偃其軀，本胞胎受氣之初而然，死復效之。此非父母教令其然，皆造化自然之妙。○西山蔡氏曰：一奇一耦，對待者陰·陽之體，陽三陰一，一饒一乏者陰陽之用，故四時春夏秋生物，而冬不生物。天地東西南可見，而北不可見。人之瞻視亦前與左右可見，而背不可見。皆造化自然之妙。楊子雲以北方為玄而統三方，有罔有冥意正在此。今以太玄考之，其文曰：罔直蒙酋冥，罔北方也，萬物藏黃泉中無可名，故萬物罔乎北，直乎東，蒙乎南，首乎北。罔者有之舍有生於無，冥者明之藏明以幽自藏，罔舍其氣陽氣含內，冥反其奧物在黃泉出冥入冥，新故更代新故相代出入冥昧中。將來者進，功成者退，罔之時玄矣哉，有形入無形，無形出有形故玄。罔之時可制也，八十一家由罔者也無形時可制。又曰：天以不見為玄，地以不形為玄，人以心腹為玄，天奧西北鬱化精也。十月純坤用事，陽氣積地下。地奧黃泉憶魄榮也，人奧思慮含至精也。詳味此章則北方罔冥之義斷可識矣。蓋萬物入乎北，則有化於無故謂之冥。萬物出乎北，無化于有故謂之罔。張氏謂：冥當不用之一，三者之所息藏乎密也。愚謂：此是冬至前一半，屬今年事也。又曰：罔當無體之一，四者之所生出乎虛也。此又是冬至後一半，屬明年事也。先入乎冥，後出乎罔，冥當為北，罔當為中，故天之中在北是為辰極，冥罔始息而後生有本者如是。故曰：天有四時冬不用，地有四方北不用，人有四體背不用。一正不動，三用無窮，天地之玄奧於北，其深矣哉。或曰：冥是玄德，居中不動。而罔直蒙酋，即乾之元亨利貞也。此說甚當。○朱漢上曰：坎本坤體位居北方，主天地鬼神之事也。北方入冥天形也。坎為鬼神之府，斗為天廟危，又主廟堂祭祀之事。此一說也。況先天位坤於北，以對乾於南，是兼天上地下之事，文王又易之以坎者無他，以乾中一陽來交坤體是名為坎。以坎對離為水火既濟，推以濟生民之曰用也。中藏互體為艮，西北陰美，既於此而止。盡東南陽和又有伏震，自此發生，坤有伏坎，坤上六文言曰：天玄而地黃，天玄即指坎中一陽之色，地黃即其外之四陰也。是以冬至日月五星，皆起牽牛之一度，牽牛星紀也，水位也，坎卦也。故卦氣起於中孚，太玄始於中首者亦以此也。