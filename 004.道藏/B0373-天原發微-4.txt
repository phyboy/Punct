唐孔氏曰：陰蔭也，陰氣在內奧蔭。陽揚也，陽氣在外發揚，陽奇為氣，氣混沌為一，又為日，體常明，無虧盈之殊。陰偶為形，形分彼此，又為月，有晦朔之別。伏羲見陰陽之數，畫一奇以象陽，畫一偶以象陰，陽一而施，陰兩而承本一氣也。生則為陽，消則為陰，二者一而已。陽來則生陽去則死，萬物生死主乎陽則歸之于一也。蓋天地是劈初陰陽之氣結成，立其大者以為之主，便是箇胚樸子。然後為父為母，生人生物，千變萬化，千條萬緒皆不出此。所以充塞宇宙，何莫非陰陽之氣，都走那兩箇物事不得。造化之初以氣造形，故陰陽生天地。以形寓氣故天地轉陰陽，漢董仲舒始推陰陽為儒者宗，儒者不可不知陰陽也。○周子曰：水陰根陽，火陽根陰。水陰也，而生於一則本乎陽。火陽也，而生於二則本乎陰。故張子曰：陰陽之精互藏其宅。朱子曰：周子之書不出陰陽二端，始是生生之理，終是已定之理。始有處說生，已定處說死，太極未判前則陰含陽。太極已判後則陽分陰，陽陷於陰為水，陰陷於陽為火。○張子曰：氣怏然太虛，升降飛揚，未嘗止息，虛實動靜之機，陰陽剛柔之始。浮而上者陽之精，降而下者陰之濁，其感遇聚結為風雨、為霜雪。山川之融結，糟粕煨燼無非教也。游氣紛擾，合而成質者生人物之萬殊，其陰陽兩端，循環不已者立天地之大義。朱子曰：遊氣橫看，陰陽直看。陰陽如扇，游氣如扇出風。陰陽如磨，游氣如磨出鈣，陰陽如木根，游氣如開花結子。非陰陽外，別有游氣。虛空即氣，能升降，飛揚以生萬物，但人不見爾。如望氣龍成五色之類，氣撒出來，其中有精有贏，故人物有偏有正。感遇聚結，以上說二氣，以下說游氣。始之一字只是說箇生物底母子，精底都是從贏底上面發出，贏底事上無非天之道理，所以為至教，二氣在天地間只管運轉，不知不覺生出許多物，各得一箇性命，各有一箇形質皆此氣合而成之，雖是如此而所謂陰陽兩端，成片裒裒將出來者固自若也。○又曰：造物所成無一物相肖者，以是如萬物雖多，其實無一物無陰陽者，以是知天地變化二端而已。看他日月男女牝牡處，若見得無一物無陰陽，雖至微之物，有箇背面，若說行處是一氣。故朱子曰：獨陽不生，獨陰不成。造化周流，須是並用。如東西南北並立以位相對。只是一般動對靜，屈對伸，一對二，道對器。有背有面，有上有下，有中有外，無一物無對者。形則有影，聲則有響。蔡氏淵曰：生物之時，陰靜陽動，靜者常偏居，動者常去來。來者息也。息者為陽去者消也。陽消則陰，消息之間，隨其陰陽多少而為變化，此流行之陰陽也。物形之後有天地、日月、男女、雌雄之類，此類待之陰陽也。流行之陰陽，惟陽為用。對待之陰陽，則其用均。雖日用均，其所謂陰非流行之陰矣。故几動植之微而能生息者，雖陰亦待陽而得也。惟槁木死灰，乃為陰爾。又曰：兩不立，則一不可見。一不可見，則兩之用息。又曰：一故神兩故化。兩者陰陽消長進退。朱子曰：橫渠此語極精，非一則陰陽消長，無自而見。非陰陽消長，則一亦不可得而見。蓋陽不獨立，鈴得陰而後立。故陽以陰為基，陰不能自見，必待陽而後見。故陰以陽為偶，一動一靜，一往一來，一寒一暑，皆陰陽之所為，而非有為之者也，亦無兩立之理。非陰勝陽則陽勝陰，無物不然無時不然，陰陽只是一箇消息，進便喚做陽，退便喚作陰，陽之退便為陰之生，不是陽退了，又別有箇陰生，陰陽做一箇看，亦得做兩箇看，亦得大抵發生，都是一箇陽。陽長一分，下面陰生一分。不是討箇陰來陽消處，便是陰。故陽來為復，是本來物事，陰生為姤，姤是偶然相遇，陰陽是陽中之陰陽，陰陽以氣言，剛柔是陰中之陰陽，剛柔以質言，是有箇物了見得，是剛底柔底。程子曰：陰陽消長之際無截，然斷絕之理，然其升降生殺之大分不可無也。又曰：陰陽之運，升降盈縮，未嘗少息，陽常盈，陰常虧。一參差不齊，而萬變生焉。譬如磨既行，齒都不齊，既不齊便生出萬變。朱子曰：陰陽者造化之本，不能相無而消長有常，亦人所不能損益也。然陽主生陰主殺，則其類有淑慝之分。故聖人作易於其不能相無者，既以健順仁義之屬，明之而無所偏主，至於消長之際，淑慝之分，則未嘗不致其扶陽抑陰之意，以天地自然之氣言之則不可相無，以君子小人之象言之，則未嘗不欲天下之盡為君子而無一小人也。有以善惡言者，如履霜堅冰至則一陰之生，便如一賊，陽善陰惡，君子小人，天理人慾，互相勝負。又曰：陰何比小人，平看之卻好，以類言之亦只是皮不好，骨子卻好。伊川云：十月謂之陽月，疑其無陽陰亦然，聖人不言爾。蔡季通以為不然。曰：陰不可以抗陽，猶地不足以配天。朱子謂其所以不言者，這便是一箇參贊裁成之道。蓋抑陰進陽，長善消惡，用君子退小人，這便可見。陽化為陰只您地消縮去無痕邇，故謂之化陰變為陽。其勢浸長，便較有頭面，故謂之變陰少於陽，氣理數皆如此，用全用半所以不同。○邵子曰：陽者道之用，陰者道之體，陽用陰陰用陽，以陽為用則尊陰，以陰為用則尊陽。張氏曰：陽動陰靜，陽貴陰賤，陰終不可與陽並言。及至隨時變易，則陽中有陰，陰中有陽，迭相為用。陽盡陰純坤為主，陰盡陽純乾為主。愚曰：子月之巳月尊陽，午月之亥月尊陰。以分而言，乾尊坤卑，不可並也。以家言之父母固是尊，然母終不可並乎父，尊無二上也。蔡氏謂：陽非陰不成，陰非陽不生，陰陽又相須為用。然在氣則陽為用，故陽動陰靜。在形則陰為用，故陰疾陽舒。○朱子曰：太極分開只是兩箇陰陽，都括盡天下事物，易不離陰陽，千變萬化，只是他兩箇陰氣流行則為陽，陽氣流行則為陰。只這一氣消長進退，做出古今天地問無限事來，如晝夜寒暑，一箇橫，一箇直。橫看是一般道理，直看是一般道理，橫堅皆可見。橫看則左陽右陰，前陽後陰，背陽面陰，進陽退陰，動陽靜陰，東南為陽，西北為陰，春夏為陽，秋冬為陰，都是一般。堅看則上陽下陰，仰陽覆陰，升陽降陰，清陽濁陰，以至大陽小陰，高陽卑陰，妍陽醜陰。以類推之，靡物不然，無時不然。愈析愈微，愈窮愈遠。陰陽之精，互藏其營。陰陽之氣，循環迭至。陰陽之質，從橫曲直，莫或使之，莫或禦之。在天則陰陽成象，在地則剛柔成質，在人則仁義成德，莫匪陰陽也。邵子曰：陰以陽為體，陽以陰為體。陽得陰而凝，虛賴實以立。陰待陽而發，實從虛而出。陰至坤而成體，乾之十二陽託焉。故陽以陰為體。復自坤出三十一變而夬，為春為夏則陰以陽為用。陽至乾而成體，坤之十二陰託焉。故陰以陽為體。姤自乾出三十一變而剝，為秋為冬則陽以陰為用。在天則陽動而消陰，在地則陰動而消陽。極陰之際坤餘十二陽，其終成乾而得三十六陽。極陽之際乾餘十二陰，其終成坤而得三十六陰。以坤之陽而生震坎艮二十陽，以乾之十二陰而生巽離兌二十陰。散一為三生之始也。并為三十二陰陽各得八位之半。以巽離兌之二十八陽而生乾之三十六陽，以震坎艮之二十八陰而生坤三十六陰。會三歸一生之極也。并而為六十四，陰陽各得八位之全。所以立春至立秋，陽數并之皆六十四，陰數皆三十二。立秋至立春，陰數并之皆六十四，陽數皆三十二。四八三十二者四卦之全，八八六十四卦八卦之全也。圖左三十二陽，右三十二陰分天地之體，并之皆六十四卦者陽極無陰，陰極無陽也。○邵子曰：離東坎西，當陰陽之半，為春秋晝夜之門。又曰：陽侵陰，陰侵陽，故坎離當半也。先天六十四卦氣，皆中起以八卦配十二辰，子午卯酉為四中，乾當午，坤當子，離當卯，坎當酉。故曰：乾坤定上下之位，坎離列左右之門得其正矣。四維之卦則兌辰巳震，丑寅巽未，申艮戌亥也。而邵子又曰：坎離陰陽之限，離當寅，坎當申，數常踰之者，陰陽之溢也。蓋謂用數不過乎中，以寅申巳亥居四孟之首，乾當巳而生於巳，坤當亥而生於亥，離當寅而限於三陽之半，坎當申而限於三陰之半，中則踰其限而溢矣。況氣盈朔虛其餘各六。易曰：日中則反，月盈則蝕，亦邵子怕處其盛之意，而退一位以居之，則卯辰兌也，子丑震也，午未巽也，酉戌艮也。皆處數之不及，而不踰乎中也。是故以坎離之半，而當陰陽之半也。若以坤為子半，推之則卯酉中矣。故卯為日門而居左太陽所生，酉為月門而居右太陰所生，為春秋晝夜之門者，春分陽中，秋分陰中。故曰：日中宵中晝夜均也。非若夏至則晝數多，冬至則夜數多也。非但日月之出入於此，而萬物亦出生入死於其中也。翁氏曰：天地雖始於寅，而開物至卯，而門彌辟。雖始於戌，而閉物至酉，而門已閉。一歲而春夏秋冬，一月而弦望晦朔，一日而旦晝暮夜。雖皆坎離，日月之功，而莫不由乎門之左右矣。張氏曰：離當卯而終申晝之分也。坎當酉而終寅夜之分也。又曰：離當寅未卯而已明，坎當申巳酉而未昏。天克地以為餘分，晝常多夜五刻者，離陽侵坎陰，晝陽侵夜陰也。愚以大數言之，開物於驚蟄後，閉物於立冬前，陰陽互相侵也。故乾全用，坤全不用，坎離用半也。坎離二卦，是乾坤中爻之交，先天位坎離，以卯酉而為日月，後天位坎離，以子午而為水火。只此四位極好，陽中有陰，陰中有陽，是皆羲文之微意。其他卦不偏則雜矣。○朱子曰：五行相為陰陽，又各自為陰陽。春為少陽，夏為老陽，秋為少陰，冬為老陰。此以流行於四時而言也。自一歲言，六箇月陽，六箇月陰。一日亦然，晝陽夜陰，午前陽，午後陰。一月言；望前陽，望後陰。六甲言；甲子陽，乙丑陰。分言之；則甲陽子陰。從古至今只恁裒去，屈伸往來，循環不已。孰使然哉。天地是一箇大陰陽，一年一月一日一時，皆自其中流出，又春為陽始，夏為陽極。秋為陰始，冬為陰極。陽始則溫，陽極則熱。陰始則涼，陰極則寒。溫則生物，熱則長物。涼則收物，寒則殺物是一氣之變為之也。陽生自下而上則進而生物。陰生自上而下則退而成物。陽居東南，主春夏以生，陰居西北，主秋冬以殺，此其大略也。邵子曰：太陽為日，太陰為月，少陽為星，少陰為辰，其變則為暑寒晝夜、雨風露雷。或問：雷霆風雨，雪霜雲露。張子對曰：陰氣凝聚，陽在內不得出，則奮擊而為雷霆。陽在外者不得入，則周旋不舍而為風。其聚有遠近虛實，故風雷有大小暴。緩和而散為雪霜雨露，不和而散為戾氣陰霾。陰常散受交於陽，則風雨調寒暑正。又曰：陽為陰累，則相持為雨。而降陰為陽，得則飄揚為雲而升。故雲物班布太虛者，陰為風驅斂聚而未散者也。又有問雨風雲雷於邵子者。答曰：陽得陰為雨，陰得陽為風。剛得柔為雲，柔得剛為雷。無陰不能為雨，無陽不能為雷。雨柔屬陰，待陽而後興。雷剛屬陽，待陰而後發。張氏釋之曰：陽倡陰從流為雨，陰格陽薄散為風。剛倡柔從蒸成雲，柔蓄剛動激成雷。客主後先，陰陽逆順不同也。風雨自天降，故言陰陽。雲雷自地升，故言柔剛。天陽無陰，不能為雨。地陰無陽，不能成雷。雨陰形柔，本乎天氣之陽。雷陽聲剛，出乎地體之陰。陰陽互相用也。又有以八卦爻象問於蔡節齋者。答曰：坎陰為陽所得，則升為雲，陽淺則為霧。坎陽為陰所累，則條為雨，陰淺則為露。陰在外陽不得出則為雷。陰固則為地動震也。陰在內陽不得入則為風。陰固則為大風巽也。陽包陰則離為霰，陽和陰則為雪，離交坎也。陰包陽則坎為雷，陰入陽則為霜，坎交離也。陰陽之精，互藏其宅則離為日、坎為月，陰陽相戛則為電，陰陽失位則為霓。又曰：氣自子至午為升，自午至子為降。子至寅地中升于地上，卯至巳地中升于天中。午至申天中降于地上，酉至亥地上降于地中。愚按：子午各六有地以限之。陽生於子至寅，則十一月至正月，陽氣升于地上。少陽數七陰中陽也。卯至巳，二月至四月，地中升于天中。老陽數九陽中陽也。又自一陰生午以至于申，五月至七月，陰氣自天中降于地上。少陰八陽中陰也，酉至亥八月至十月，地上降于地中，老陰數六陰中陰也。一日一月亦然，大抵寅申巳亥當乾坤泰否之交，三陽三陰皆為天之用，震為少至乾則老，巽為少至坤則老，坎離又以四陰四陽生物于中，三陰三陽泰與否對，六陰六陽乾與坤對，如水數六雪片也，六不是人做將出來，物物造化皆是如此，可以見陰陽之妙處。○又曰：太柔為水，太剛為火，少柔為土，少剛為石，其化則為走飛草木色聲氣味。陽生動物，陰生植物。朱子曰：本是一理，而消息盈虛，便生陰陽。雖至微至細，草木鳥獸皆然。如鯉魚上有三十六鱗陰數，龍背上有八十一鱗陽數，龜背中間五段五行也。兩邊各四段八卦也。周圍二十四段二十四氣也。至於草木、雌雄、銀杏、桐楮、牝牡、麻竹皆然。張子曰：糟粕煨燼無非教也。愚嘗以皇極經世書推之，謂有飛飛之物，飛木、飛草、飛走之物，又有走飛、走木、走草、走走之物，又有木飛、木走、木草、木木之物，又以。草飛、草走、草木、草草之物。又有陰陽推之，飛陽走陰，動陽植陰，馬陽牛陰，角陽尾陰，皆不逃乎陰陽之數，大抵色聲氣味，目耳鼻口，物各有之，但或偏而不全，全而不能，如人之靈耳。○程子曰：近取諸身百理皆具，屈伸之氣只鼻息見間之。鼻竅為天門，氣由以出入也。朱子曰：以氣言之，呼為陽便是發達底，吸為陰便是收斂底。如鼻息無時不吸，無時不噓。噓盡生吸，吸盡生噓。胡文定公曰：人一晝一夜，有一萬三千五百六十息。橫渠張氏曰：魂交成夢，百感紛紜。對寤而言，一身之晝夜也。氣按為春，萬物錯揉。對秋而言天地之晝夜也。朱子謂：太極是性動靜陰陽是心，金木水火土是仁義禮智信，軀體血肉便是五行，所以開眼不是陰便是陽，不是仁便是義，進便是陽退便是陰，處己一爻是陰，應事接物是陽。爻又曰：事之未定者屬陽，已定者屬陰。邵子曰：天有四時，地有四方，人有四肢，指節可以觀天，掌文可以察地，天地之理具于掌矣。釋者曰：手仰本乎天親上，足方俯乎地親下，手可翻覆足不可者，陽能兼陰，陰不可兼陽也。掌後高前下，東南多水，西北多山，聚為川澤，掌中之文，如川象手。自掌腕肘至肩足，自趾至經，股胯各三節應十二次，四肢應天四時應地四方，四指各三節應十二辰，合之應二十四氣，拇指三節二為陰陽，隱者為太極掌大物也。合之而三十二應天卦，并手足六十四兼地卦，地體極于十六一，一手有十六數，而顯者十五。一者太極隱于大物之問也。人之四肢各一脈應四時也。一脈三部應一時三月，一部三候應一月三旬乾策也。素問言十二節氣皆通天氣，十二節氣應人之十二經脈，謂手足各三陰三陽三候，謂沈浮中陰陽有太過不及也。又曰：天地一氣而已，分陰分陽便是兩物，故陽為仁而陰為義，然陰陽又各分為二。故陽之初為木為春為仁，陽之盛為火為夏為禮，陰之初為金為秋為義，陰之極為水為冬為智，兼三材而兩之也。陰陽作一氣看，亦得作二氣看，亦得隨時分出看，亦得大處有大闔闢大消息，小處有小闔闢小消息。大而十二萬九千六百年，小而一年一月一日一時皆然，於其中雖有萬變不同，而其理則一定不易也。故曰：一陰一陽之謂道，繼之者善，成之者性也，學得其究心焉。