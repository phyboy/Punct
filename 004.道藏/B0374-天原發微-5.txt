鄭氏引白虎通云：行者為天行氣，水訓準，水在黃泉，養物平均有準，火化也，陽氣用事，萬物變化。金禁也，秋時萬物，陰氣禁止。木觸也，陽氣動躍，觸地而出。土吐也，土居中央，總吐萬物。生物者木火七八之數，成物者金水九六之數，易精氣為物注云七八，游魂為變注云九六。朱子曰：太極列五者於陰陽之下，五常是理陰陽是氣，有理無氣則理無所立，故五行次陰陽。又曰：義智屬陰，仁禮屬陽。陰陽是氣，五行是質。有這質又有五行之氣，所以做得物事出來。愚曰：五行後天也。若問先天一事，無一者太極也。自一分二則有陰陽，陰陽者五行之氣，五行者陰陽之體質，一三五七九為天之五行。二四六八十為地之五行。二五一十陰陽合而為一，則能生成萬物故上。日一五行而已，一中有二甲陽乙陰為木，丙陽丁陰為火，戊陽己陰為土，庚陽辛陰為金，壬陽癸陰為水天也。亥陰子陽，北寅陽卯陰，東巳陽午陰，南申陽酉陰，西辰戌陽丑未陰位中央地也。木神主仁，金神主義，火神主禮，水神主智，土神主信，人也。貫三才而一之，氣行理亦行。○周子曰：陽變陰合而生水火木金土。朱子曰：五行質具於地，而氣行於天，以質而語其生之序則水火木金土，而水木陽也，火金陰也。以氣而語其行之序則木火土金水，而木火陽也，金水陰也。蓋其變至於不可窮，無適而非陰陽之道。又曰：水陰根陽，火陽根陰，錯綜而生，到運行處便水生木，木生火，火生土，土生金，金生水，水生木，循環旺相。又如甲乙丙丁戊己庚辛壬癸都是這箇物事。黃勉齋曰：圖說云：水陰盛，火陽盛，乃行之序，非生之序。如作建子時看則水木是陽，火金是陰此生之序。又曰：太極圖有一處可疑，圖以水陰盛居右，火陽盛居左。金陰稺故次水，木陽稺故次火，此是說生之序。下文卻說水木陽也，火金陰也，卻以水為陽火為陰，論來物之初生，自是幼嫩，如陽始生為水尚柔弱，到生木已強盛，陰始生為火尚微，到生金已成質。如此則水為陽稺，木為陽盛，火為陰稺而金為陰盛也。○又曰：五行之生，各一其性。就氣質言之，水性冷，火性熱，木性溫，金性凉，土性中和，人之生也亦各隨其氣質所稟，有智愚強弱之不同，然自本求之，則各一其性，所謂渾然太極之全，無不各具於一物之中此人也，所以獨得五行之秀，而其心為最靈。○程子曰：坎水也，一始於中，有生之最先者也。天一生水，故水居五行之先。物之初生其形皆水，水者萬物之一源，皆根於天一之造化也。如金石之產，其初亦乳，一陽之氣一日之時，一年十一月，冬至皆肇於子，子者水位也。夫水生於陽而成於陰，氣始動而陽生，氣聚而靜則成水觀，呵氣可見。蓋生水之初屬一故微至，成水時則六矣。或問曰：天一生水，亦有物可證乎？曰：人之一身可證矣。食心動則津生，哀心動則淚生，愧心動則汗生，欲心動則精生，方人心寂然不動之時則太極也。此心之動則太極動而生陽也。所以心一動而水生，即可以為天一生水之證，神為氣主，神動則氣隨，氣為水母，氣聚則水生。○朱子曰：五行之序，木為之始，水為之終，而土為之中，以圖書之數言之，則水一木三土五，皆陽之生數而不可易，故得以更迭為主，而為五行之綱。五行：春始於東方之木，冬終於北方之水，中主於中央之土，是始中終三者行之序也。而其生之序則皆始於天，水能利澤萬物，天一打初便生水，水有貞靜之性，剛而有力，包藏於冬，木能溫燠萬物，天三便生木，木有發生之性，充鬯莫禦，條達於春。土能持載萬物，至天五生土。土為包育之母，直方以大居中而旺四方，三者既生，生生不已，各居其方而不可易。於以見上天好生之心，源頭既正，骨子又好，皆是天生。火之與金乃是五行中相資以變化，不可一日無者卻是地生，火生於地二其性炎上，或自有而無，或自無而有，位可以居南，亦可以居西。金生於地四其性從革，或方可為圓，圓可為方，位可以居西，亦可以居南，故圖與書有更置之說，不似水木土，皆天所生而有定序。然而於定序之中，五行生生，相為融貫，則序雖定而氣未嘗不相通也。故朱子曰：得以更迭為主，而為五行之綱。○又曰：木之包五行也，以其流通貫徹，而無不在也。饒雙峰曰：氣運於天以生為主，故朱子以春為四時之首，而貫乎夏秋冬。其在人則惻隱為四端之首，而貫乎羞惡辭遜是非，以春能生萬物，而惻隱能兼眾善故也。安氏曰：一在木下為本，是歸根復命而合於五也。一在本上為末，是分枝布葉而散於萬也。以一知萬天一生水而為木共此一爾。○又曰：水之包五行也，以其歸根反命而藏於此也。木無水則枯，火無水則燥，金無水則宿，以水包之則流通四時，活動萬物功成則退藏二陰之中，伏於黃泉之底，所以能歸根復命於此，及其出也則又元而亨，雷域中雨天下也。其在人則腎精所藏，百體皆潤。○又曰：土則水火之所寄，金木之所資，居中而應四方，一體而載萬類也。雙峰饒氏曰：質具於地以養為主，故土居五行之中，而統乎水火木金。其在人則脾居五臟之中，而統乎心肝肺腎。以土能養萬物，脾能養眾形。夏季未月，土為最王，故能生秋金。又寄王四季，每季皆十八日共計七十二日。其他四行分四時，亦各得七十二日，共成三百六十日。翁氏謂：五行離土則不能各成一器。一得五便成水。二得五便成火。三得五便成木。四得五便成金。五得五便成土。五者土居中央。一二三四五纔得五，便成水火木金土，謂之六七八九十也。○又曰：天地者陰陽對待之定體，一二三四五六七八九十者，陰陽流行之次序，對待非流行不能變化，流行非對待不能自行，此五行所以流行於天地中以為用。變化者一變六，化而成水，二變七化而成火，三變八化而成木，四變九化而成金，五變十化而成土，天地其對待之大者，其次五行亦各自為對，是為交易之易，火與水對，金與木對，對待則二，是有定體。行者流通，流通則一，是為變易之易也。五行相生為水木火土金，金復生水，對峙者各半體。流通者皆全體，對待流行各有次序，以一氣言則息極而消，消極而息。以二氣言則陽極生陰，陰極生陽。以四時言則所克者為夫婦，所生者為母子。夫取妻而夫之血氣日以耗，故夏化為秋，母生子，而子之血氣日以充，故冬變為春，以五行戊己問乎十干，辰戌丑未問乎十二支，中央間乎四方，坤問乎離兌。火生土，土生金也。○朱子曰：陽變陰合，初生水火，水火氣也。流動閃爍，其體尚虛，其成形，猶未定，次生金木則確然有定形矣。天地生物先輕清，以及重濁，水火二物在五行最輕清，金木次之土最重濁。張子曰：水火氣也。故炎上潤下，與陰陽升降，土不得而制焉。木之為物，水清則生火，然而不離也。朱子曰：正蒙只說金與木之體質屬土，水與火卻不屬土。問火附水而生，莫亦屬土否？曰：火是箇虛空中物。問：只溫與熱之氣，便是火否？曰：然。如火中虛暗，離中之陰也。水中虛明，坎中之陽也。火中有黑，陽中陰水。外黑內明者，陰中之陽。故水謂之陽，火謂之陰亦得。張子又曰：陽陷於陰為水，附於陰為火。木金者土之華實也，其性有水火之雜，故木水漬則生火，然而不離益得土之浮華於水火之交也。金得火之精於土之燥，得水之精於水之濡。故水火相持而不害，爍之反流而不耗，益得土之精實於水火之際也。勉齋黃氏曰：以人物之初生驗之，天一生水，水便有形，人生精血，奏合成體，亦若造化之有水也。地二生火，火便有氣。人有此體便能為聲。聲者氣之所為，亦若造化之有火也。水陰而火陽，貌亦屬陰，而言亦屬陽也。水火雖有形質，然乃造化之初。故水但能潤火，但能炎其形質，終是輕清。至若天三生木，地四生金則形質已全具矣。亦如人身耳目既具則人之形成矣。木陽金陰，亦猶視陽而聽陰也。造化之初，天一生水，而三生木，地二生火，而四生金。天得一奇而生水，一之極為三，故三生木。地得二偶而生火，二之極為四，故四生金。六之成水猶坎，以一陽居中，天一生水也。地六包於外，陽少陰多，而水始盛成。七之成火猶離，以一陰居中，地二生火也。天七包於外，陰少陽多而火始盛成。豈曰：一生水而未成水，二生火而未成火，叉待五行俱足，方待六與七而成水火，如此則全不成造化矣。益水火之氣，一濕一燥。水濕極而生木，火燥極而生金。人物始生，亦精與氣聚而為之耳。精濕而氣燥，精沉而氣浮，故精為貌而氣為言。精之盛者濕之極，故為目、為肝、為視。氣之盛者燥之極，故為金、為肺、為聽。大抵貌與視屬精，故精衰而目暗。言與聽屬氣，故氣塞而耳聾。此曉然易見也。醫家以耳屬腎，以肺屬金。與此比配各有不同。雲莊劉氏曰：陰陽互為其根。水居子位，極陰之方，而陽已生於子。火居午位，極陽之方，而陰已生於午。若木生於天三專屬陽，故其行於春亦屬陽。金生於地四專屬陰，故其行於秋亦屬陰，不可以陰陽互言，蓋水火未離乎氣。陰陽交合之初，其氣自有互根之妙。木則陽之發達，金則陰之收斂而有定質矣。此所以與水火不同也。○朱子曰：樂聲是土金木水火，洪範是水火木金土。樂辨五聲十九八七六。範分四方一二三四五。又曰：範言一二三四五，而不及六七八九十。月令言八七五九六，而不及一二三四十。太玄言三八四九二七一六五五，而不言十。範以水火木金土為序，禹以水火金木土為序，劉向、班固以木火土金水為序，範曄以木金火土水為序。○又曰：五行質具於地，而氣行於天者也。蔡九峰曰：在天而流布四時日五行，在地為人所取用日五村。唐孔氏曰：五行以微著為次，水最微為一火漸著為二，木形實為三，金體固為四，土實大為五，今以洪範推之。蔡氏曰：潤炎曲直，從革以性言，稼穡以德言，水潤而又下，火炎而又上，木曲而又直，金從而又革，土兼四方而具生之德。故言其所重在稼穡，而民以食為天也。馮氏曰：種曰稼苗也，穫曰穡穗也。蔡傳言稼而又穡者，言其生生不已也。又曰：鹹苦酸辛甘者，五行之味也。五行有聲色氣味，而獨言味者，以其切於民用也。五味以五穀為主。以月令推之可見五殼之配五行者，麥為木，黍為火，稷為土麻為金，菽為水。以五畜言，鵝為木，羊為火，牛為土，犬為金，豕為水。以五果言，則栗水、李木、杏火、桃金、棗土。是數者皆質具於地而切於民之生養，不可一日無也。其運此氣而在天則為五行，其凝此質而在地則為五材。天有日故地有火。天有月故地有水，天有雨暘寒燠風，故地有水火木金土。天而地，地而天，充塞宇宙，何莫非五行者。況人稟五行之秀氣以生，孰不資五行以為用。○邵子曰：火生於無，水生於有，火內暗而外明，故離陽在外，火之用，用外也。水外暗而內明，故坎陽在內，水之用，用內也。火用外，目象水，用內，耳象火。內為體，外為用，水外為體內為用，陽者用也。朱子曰：陰以陽為質，陽以陰為質，水內明而外暗，火內暗而外明，陰陽之精互藏其宅也。西山真氏曰：日火外景，金水內景，本淮南子，蓋清明者內景金水也。濁明者外景日火也。或曰：日火揚光於外，故日有蝕，火有滅。金水潛光於內故無窮，以此收視反聽，潛神不耀，此理故妙可以養生。又於治道不相關，孰若吾儒，當明則為離晉，當晦則為明夷。又曰：火日外光，能直而施，所應無窮，金水內光，能闢而受，隨才各得神與形，天與地之道歟，張氏曰：火託木而木生水，神乘氣而生精。先天以神生精一生二，後天以精集神二生一。愚嘗推其說曰：水陰根陽，故為少陽，春至夏而老，火陽根陰，故為少陰，秋至冬而老。乾坤具坎離之體，乾以九二交坤成坎。坎中一陽生子，是為真水，乃陰中之真陽也。坤以六二交乾成離。離中一陰生午，是為真火，乃陽中之真陰也。二多一少，坎一離二。少者為主則多者為用，少為主故坎為冬。所生之歲月日辰，自子至巳六辰皆陽。多者為用故離為夏。所生之歲月日辰，自午至亥六辰皆陰，天地之間，無往而非水火之用，所以乾坤付正性於坎離，坎離為乾坤之用也。○又曰：雲有水火土石之異，地類亦然。張氏曰：水火土石地之體也，凡物皆具地之體。先生曰：水雨霖，火雨露，土雨濛，石雨雹，水風涼，火風熱，土風和，石風冽，水雲黑，火雲赤，土雲黃，石雲白，水雷玄，火雷願，土雷連，石雷霹，故一物鈴通四象。天有日月星辰，地有水火土石，首有目耳口鼻，身有骨肉血髓，髓為火，血為水，肉為土，骨為石，是為動物四象。液為水，華為火，枝為土，根為石，是為植物四象。凡人之吹噴吁呵呼，應天之風雨雲霧雷。○易有陽貞陰貞，朱漢上曰：乾貞於十一月子左行陽時六。陰貞六月未右行陰時六。陽貞取陽卦，乾生三男，震坎艮也。陰貞取陰卦，坤生三女，巽離兌也。乾一陽生於子，始於坎，至離而乾終。坤一陰生於午，陰不敢當午位，故退一辰而貞於未，至坎而坤終。陽自左行，間時以治六辰。陰自右行，亦間時以治六辰。順成其歲功，陰陽二貞既定，然後可以推四時之節氣。愚考之孔疏，數之所起，起於陰陽。陰陽往來於日道。冬至日南極，陽來而陰往，冬水位也。一陽生為水數一，故乾貞於十一月，子而左行，夏至日北極，陰進而陽退，夏火位也。當以一陰為火數，但陰不名奇數必以偶，故六月二陰生為火，數二故坤貞於未而右行。冬至以及於夏至當為陽來。故正月建寅。三陽生為木數三。夏至以及於冬至，當為陰進。故八月建酉。四陰生為金數四。三月建辰，居四季之首為土位。五陽生為土數五也。水在北從盛陰之氣，故潤下者從陰也。火在南從盛陽之氣，故炎上者從陽也。木東金西，陰陽相半，柔可曲直，剛可從革，土含養萬物，以為五行之主。○朱子曰：京房因卜筮推出許多道理，其說謂：大衍五十，其一不用者，天之生氣，將以虛來實，故用四十九焉。十日十二辰二十八宿，共五十，其一不用，今只取生氣一句為說。一者為天之生氣。愚曰：天之數不用五，一由五出故。大衍之數不用一者，一乃天之神也。一入于北，則變坤成坎而生水其數一。一入于南則變乾為離而生火其數二。一入于東則天始交地而生木成震，其數三。一入于西則陰說於陽而生金成兌其數四。其終也一復歸藏於五，而為萬化本。存一不用者是為生氣。太初氣之始是也。五十五數存五以為五行之本。大衍五十，又存一以為太極之本。太極而五行，以一分五，以五分十。其四十九者，又五行之細數。五十者五其十。十者兩其五。兩者一也。一者水也。五行之始生氣之出也。十者土也。五行之終生氣之入也。是故十日十二辰二十八宿散在天。三百六十是為度數散在地。萬有一千五百二十，是萬物之盈數，其一不用者退歲於密，故木旺則水退火王則木退，土王則火退，金王則土退，水王則金退。此五十五退五不用者，所以去衍之盈數。五十又退一不用者，所以虛衍之本數。故曰：抑其盈虛，其一萬本於五，五本於一，天地盈虛與時消息。天以一變四，四有體，一無體也。此一在人為心，在德為仁，在易為乾，在時為春，無往而不為天之生氣，豈特四十九著，賴此以為神哉。天地萬物，皆倚此以為立命之地。故曰：不用之一，群用之所攸宗。○朱子曰：有八卦之金木水火土，有五行之金木水火土，乾金易卦金也。兌金五行金也。巽木是卦中取象，震木是東方屬木，以土寄王四季，故止言四時。唐孔氏謂：五行去土亦曰四象，謂金木水火土，震木離火兌金坎水各主一時，又巽同震木，乾同兌金，加以坤土，又日七八九六之謂。在一一物為木火金水，在人為仁義禮智，在方為東西南北，在易為元亨利貞，在象為龍虎鶉龜，在月為弦望晦朔，在日為日一晝暮夜，在首為目耳鼻口，在身為骨肉血髓。理也有此四段，氣也有此四段，事事物物都相離不得，春子丑寅為少陽，夏卯辰巳為太陽，秋午未申為少陰，冬酉戌亥為太陰。邵伯溫曰：水火土石本體也，五行在其中矣。金木水火土致用也，五材出焉。金出於石，木生於土，有石後有金，有土後有木。四象四體先天也。五行後天也。○又曰：天下道理只是一箇生兩箇，易說到八數住，洪範說到十數住，卦八而數十，八是陰陽·數，十是五行數。一陰一陽便是二。以二乘二便是四，以四乘四便是八。五行本是五，而有十者，一箇包兩箇。木包甲乙，火包丙丁，土包戊己，金包庚辛，水包壬癸。又曰：甲乙是兩箇木，丙丁是兩箇火，戊己是兩箇土，金水亦然。兼三才而兩之，是陰陽五行之相克也，所以相成，而五常之德亦然。莫大於仁木德也。仁或失於弱，故以義斷之。義金德也。義或失於剛，故以禮節之。禮火德也。禮或失於拘，故以智通之。智水德也。智或失於詐，故以信正之。五常之德乃五行相克之理，老蘇之說為然。金克木剛勝柔也。水克火柔勝剛也。又曰：有互相發者。王氏曰：水言潤則火燥，土得木敷金斂可知。火言炎則水洌土，蒸木溫金清可知。水言下火言上，則木左金右土中央可知。木言曲直則土園金方火銳水平可知。金言從革則木變土化水因火革可知。土言稼穡則井洫火爨木與金器械可知。所謂木變者何？炳為火，斕為土。土化者何？能燥能潤，能敷能斂。水因者何？因甘而甘，因苦而苦，因蒼而蒼，因白而白。火革者何？革生為熟，革柔為剛，革剛為柔。金亦能化，可園可平，可銳可曲直。然非火革，則不能自化，故命之日從革。又曰：得五行之秀者，為人只言五行，不言陰陽。做這人須是五行方做得成。五行一陰陽也，舍五行別無討陰陽處。如甲木陽乙木陰之類。朱子曰：數只是算氣之節候，大率只是一箇陰陽。播而為五行，五行各有陰陽。甲乙木，丙丁火，春木夏火，年月日時，無非五行之氣。甲乙丙丁，又屬陰屬陽，只是二五之氣。人生適逢其氣，參差不齊，貴賤壽夭皆然。聖賢在上，則其氣中和。不然則氣偏。五行有得其氣清者，聰明而無福祿，有得其氣濁者，有福祿而無智慧，皆其氣數使然。堯舜禹湯文武周召得其正，孔孟齊魯得其偏。五代極亂，卻生許多聖賢，如祖宗時，如大睡一覺，醒時卻有精神。五行有理有氣有數，其行於十干十二支之中。可得而數，天一與地六合，生成水居北。子數一亥數六，壬為陽水一癸為陰水六也。地二與天七合，生成火而居南。巳數二，午數七，丙為陽火，七丁為陰火二也。天三地八生成木而居東，寅數三，卯數八，甲為陽木，三乙為陰木八也。至於土位乎中央，則五與十合而生成土。戊與辰戌麗於十而屬陽，巳與丑未亦麗於十而屬陰也。西方虎位成金，庚干申支數既為九而屬陽，辛干酉支數又為四而屬陰矣。又曰：一陰一陽之謂道，道非數不行，數非道不立列於十干者。如此布於十二支亦如此。陰中有陽，陽中有陰，奇中有偶，偶中有奇，上入蒼天，下入黃泉，大含元氣，細入無倫，皆莫能逃此數矣。六經言五行者，月令四時所紀，相生之數爾，虞書六府所救相克之數爾。至於天地生成之數，惟易與洪範言之。箕疇孔繫，皆有得於河洛之傳矣。