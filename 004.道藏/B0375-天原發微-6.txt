易曰：兩儀生四象。又曰：四象所以示也。王輔嗣以下，伊川以上，所說多有不同。獨邵子傳先天之學，一見而次可以破千載之惑矣。朱子啟蒙一書，示人至矣，或者未徹。愚曰：君若看得其中八字，則此一卷書，皆荃蹄爾。奚用多言，識者題之。易言：天數五，地數五，存一以為本，用四以為變，用之於著則曰七八九六。用之於地則曰水火土石。用之以觀天象則日日月星辰，其在卦則分為八焉。特所指地頭不同爾。○邵子曰：物之大者無若天地，天之大陰陽盡之，地之大剛柔盡之，陰陽盡而四時成，剛柔盡而四維成。乾陽物，坤陰物，天地亦物之大者爾。天不過一陰一陽之消長，一寒一暑而四時成天下道也。地不過一剛一柔之交錯，一夷一險而四維成地之理也，著於天為四象，列於歲為四時，形於地為四體，布於方為四維，皆乾陽坤陰二物為之。○程子曰：四象謂陰陽剛柔，陰陽生天，剛柔生地。朱子曰：邵子說數也從一陰一陽起頭。他做陰陽太少，乾之四象，剛柔太少，地之四象，陰交陽，陽交陰，生天之四象。所謂四象者天有陰陽，又就其中分為太陽太陰少陽少陰，天之四象日月星辰是也。地有剛柔，又就其中分為太剛太柔少剛少柔。地之四象水火土石是也。其實元初只有一箇太極。一分為二，二分為四，四又分為八。天得一箇四，地得一箇四。各有一箇太極行乎其中，便是兩其五行而已。○日月為易。易之一字，上面從日為陽，下面從月為陰。故莊子曰：易以道陰陽也。○邵子曰：太陽為日，太陰為月，少陽為星，少陰為辰，日月星辰交，而天之體盡，太柔為水，太剛為火，少柔為土，少剛為石，水火土石交，而地之體盡。邵伯溫曰：皇極經世舍金木水火土，用水火土石何也？曰：日月星辰，天之四象，水火土石，地之四體，金木水火土謂之五行，四象四體先天也，五行後天也。先天者後天所自出，水火土石者五行所自出，金出於石，木生於土，五行行乎天地之間，水火土石在其中矣。經世用水火土石本體也。洪範用水火木金土致用也。日為陽精先天圖以乾為日，乾之位在正南，月為陰精先天圖以兌以月，兌之位在東南。少陽為星屬離位在正東。少陰為辰屬震位在東北。太柔為水月象，先天圖坤為水位在正北。太剛為火日象，先天圖艮為火位在西北，少柔為土辰象，先天圖坎為土位在正西。少剛為石星象，先天圖巽為石位在西南。日陽月陰，星剛辰柔天有地也。水陰火陽，土柔石剛地有天也。在天成象為日，在地成形為火。火與日本一體，故陽燧取於日而得火，在天成象為月，在地成形為水，水與月本一體，故方諸取於月而得水，在天成象為星，在地成形為石。石與星本一體，故傳言星隕為石。在天成象為辰，在地成形為土。辰與土本一體，故自日月星辰之外，高而蒼蒼者皆辰也。自水火土石之外，廣而茫茫者皆土也。蓋日月星辰，猶人之有耳目口鼻。水火土石，猶人之有血氣骨肉，故謂之天地之體，陰陽剛柔則猶人之精神，而所以生耳目口鼻血氣骨肉者也。○又曰：日為暑，月為寒，星為晝，辰為夜，暑寒晝夜交，而天之變盡，水為雨，火為風，土為露，石為雷，雨風露雷交，而地之化盡，暑變物之性，寒變物之情，晝變物之形，夜變物之體，性情形體交，而動植之感盡，雨化物之走，風化物之飛，露化物之草，雷化物之木，走飛草木交，而動植之應盡。日月星辰變乎暑寒晝夜，水火土石化乎雨風露雷，暑寒晝夜天之變而唱乎地。雨風露雷地之化而和乎天。一唱一和而後物生，暑寒晝夜變乎性情形體，雨風露雷化乎走飛草木，性情形體本乎天而感乎地，走飛草木本乎地而應乎天，一感一應而後物成，一唱一和，一感一應天地之道，萬物之情也。天類屬陽，地類屬陰。陽為動，陰為植。陽之陽為飛親上，陰之陽為走親下。天有至粹，地有至精。人為明哲，飛為鸞鳳，走為麒麟，介為龜龍，草為芝蘭，木為松相，石為金玉。天有至戾，地有至幽。人為妖孽，飛為梟鴆，走為虎狼，介為虺場，草毒木青石彊礫。有數則有物，數盡則物窮。有物則有數，物窮則數盡。天地生物，萬殊不同，所以感應交錯而變化出焉。邵子曰：日起於一，月起於二，年起於三，辰起於四。一者一元也，二者十二會也，三者三百六十日也，四者四千三百二十時也。舉一歲言之。○又曰：日隨天而轉，月隨日而行，星隨月而見，故星法月，月法日，日法天，天半明半暗，日半盈半縮，月半盈半虧，星半動半靜，陰陽之義也。日雖右行然隨天左轉，月雖行疾然及日而會常在其後，星隨月者見於夜也。一陰一陽之謂道。天法道故半明半晦，日法天故半盈半縮，月法日故半盈半虧，星法月故半動半靜，有一又有二獨陰獨陽不能自立，半盈半縮者，在陽度則盈，在陰度則縮。半動半靜者，在緯星則動，在經星則靜也。蔡氏曰：日者正纏度，月者定晦朔，星者經星緯星也。辰者日月所會十二次。○又曰：天晝夜常見，日見於晝，月見於夜而半不見，星半見於夜貴賤之等也。天雖半晦半明而晝夜常見，日當晝時必在天上，月當夜時有在地下，故半不見星，又不及乎月，貴賤之分。上得兼下大能包小。星半見者五緯二十八宿，皆迭見故也。○又曰：月晝可見也，故為陽中之陰，星夜可見也，故為陰中之陽。先天以日月星辰，配乾兌離震。日為陽中陽，月為陽中陰，星為陰中陽，辰為陰中陰，月晝可見，故為陽中陰，星夜可見，故為陰中陽，星亦隨月，故為錯綜而互用，辰不可見，故為陰中陰，辰天也，日月星辰託焉。辰雖不可見，天晝夜可見，故不用之一用之所宗。○朱子曰：兩儀始為一晝，以分陰陽四象者，次為二晝以分太少。兩儀者一畫陰，一畫陽，於畫上各加一奇一偶而為二畫者四是謂四象，其位則太陽一，少陰二，少陽三，太陰四。其數則太陽九，少陰八，少陽七，太陰六。以一二三四，含九八七六。以河圖言之則六者一而得於五，七者二而得於五，八者三而得於五，九者四而得於五。以洛書言之則九者十分一之餘，八者十分二之餘，六者十分四之餘。周子所謂：水火木金。邵子所謂：二分為四，四象之上，各生一奇一偶。而為三畫者八，於是三才略其而有八卦之名，其位則乾一、兌二、離三、震四、巽五、坎六、艮七、坤八。或疑易有四象。唐孔氏以為金木水火，莊氏以為實象、義象、用象，謂之七八九六者又不指為陰陽老少。張子云：龍虎鶉龜，乾四德四時。朱子發云：四方四維，諸儒皆不以為天之四象。而子爻以是為言，似與朱子畫卦次序不同。愚曰：朱子之言，即本之邵子先天之學也，第先儒未之及爾。先天無所不包，以四象無往不在也。在易為七八九六，在天為日月星辰。老陰變為少陽，老陽變為少陰。少陰少陽則不變，待老陰老陽而變。推是以古則可知吉凶、悔吝、進退、存亡之兆。日為太陽則有寒暑晝夜之變。而少陽為星則分日之光而無變象，月為太陰則有晦朔弦望之變。而少陰為辰則為天之體，而無變形。天象在天，顯然之爻象也。卦爻在易隱然之天象也。伏羲仰觀天象以畫八卦，夫子仰觀天文而知幽明，一以貫之可也。孰謂占易者不可以占天。太陽說卦曰：離為日為火，唐孔氏曰：日取南方而行，積陽之熱氣生火，火氣之精者為日，火無形麗物而有形。生於地二王於南方，其神在天為日，在地為火，胡氏曰：日離體陰用陽，離陰故行舒，用陽故昱乎晝。堯典曰：日中日永，宵中日短，舉四仲之日言之。月令其日甲乙，其日丙丁，其日戊己，其日庚辛，其日壬癸，舉四季之日言之。愚曰：日在于子，夜半方升。升則向生，海宇俱清，日在于午，午後為降，降則向死，萬物皆鬼，鬼神之機，升降而已。元命包云：日形圓，望之廣天，以應千里，故王畿象之。○程子曰：天地日月一也。月受日光日不為虧，然月之光乃日之光也。邵子曰：陽抱陰為陽。朱子曰：乾乾不息者，體日月寒暑往來者用，有體則有用，不可分先後說，天包地外，地形小，日光大，從地四面光起，月在天中則受日光而圓，月遠日則其光盈，近日則其光損。朱漢上曰：天地以坎離相濟，以日言日降則月升，以月言日交則月合，以歲言寒來則暑往，皆既濟也。坎上離下水火之極，則反其初，故既濟之極，未濟藏焉。漢張衡曰：日陽精之宗，積而成烏。有三趾陽數奇也。蓋雞屬酉陽中之陰，離中虛火氣宿焉。又曰：月陰精之中積而成兔，陰偶數屬卯。蓋陰中之陽坎中滿也，天一之水氣宿焉。晉杜預曰：日之質赤月之質白。元命包曰：日之為言實也。大明盛實，日人君之象，行有道之國則光明，日有五色其政泰平。○邵子曰：夏則日隨斗而北，冬則日隨斗而南。夏至熱極日自此隨斗而北，冬至寒極日自此隨斗而南。愚嘗攷邵子之言，其有合於太玄之說乎，請條之。其曰：日一南而萬物死，日一壯而萬物生，蓋夏至日在井，日窮南陸，群陰漸長，故萬物向死，冬至後日在牽牛，一返北道，群陽漸長，故萬物向生。玄又曰：斗一北而萬物虛，斗一南而萬物盈。蓋立冬後斗杓建亥，陰氣藏物故曰虛，立夏建巳陽氣發物，故曰盈。又曰：日之南也，左行而右旋，斗之南也，右行而左旋，蓋日迎天右行，春始行自西方歷七星而南，故云右行，秋行回自東方歷七星而北，故云左旋。斗隨天左行，春指東歷三辰而南始指東方，故云：左行。秋指西歷二辰而北還從西方，故云右旋。又曰：冬至及夜半以後者近玄之象，蓋冬至斗建子，夜半時加子，謂其進而未極，往而未至，虛而未滿。時則天道左行，斗柄隨天左指。日雖違天右行，每與月會則與斗柄相應。玄卦自中至應四十一首以奇為主，一百八十二日半，日行其中是陽行陽中，行陽度則盈至巳成乾而生物也。夏至及日中以後者遠玄之象，蓋夏至斗建午，日中時加午，謂其進極而退，往極而還，已滿而損，時則天道右轉，斗柄亦隨天右指日。雖違天左行每與月會，則與斗柄右指相應。玄卦自迎至養四十首陰偶用事，一百八十二日是陰行陰中，日行陰度則縮至亥成坤收藏萬物。南北者陰陽之定位，故日為經。東西者陰陽之通氣，故日為緯。日在天一日則分晝夜，一歲則分南北，於萬物則分生死。故曰：陽來則生，陽去則死。注云：上文共三百六十四日半，益以崎疏二贊得一日，通三百六十五日令二十分。其二十分在一日，即得三時成三百六十五度四分度之一。漢上曰：劉昭云：日行北陸謂冬，西陸謂春，南陸謂夏，東陸謂秋。世言南北陸是矣。至言東西陸不誤則疑，隋志言東陸日春，西陸曰秋。又當別考不可混而言之也。蓋南北為經，子午相對。冬至一陽生子，神靈合論天地，以并一年造化。日月星斗皆自此始。故曰：行北陸日冬，行南陸日夏。方與時皆不可易，由是天自北而東，左旋以生物，日則自北而西，右轉以為之緯。孟春日在營室北宿也。是為正月建寅，會于課訾之亥。仲春日在奎西宿也。二月建卯，會于降婁之戌。季春日在胃三月建辰，會于大梁之酉，以西緯東，故曰：日行西陸謂之春以至四月，巳與申合會于實沈。日行南陸一陰生午，造化收功摯斂萬物。於是天道自南而北，從西右旋以成物。日則自南而東，左行以為之緯。孟秋日在翼申合巳，日鶉尾。仲秋日在角，酉合辰，日壽星。季秋日在房，戌合卯，日大火。以東緯西，故曰：日行東陸謂之秋，所以東不言春而言秋，西不言秋而言春，以見南北之經不可變，東西之緯互相備也。日為陽，陽用事，故自東至夜半而發南。日進而北晝進而長，陽進故為溫為暑。陰用事，故自夏至日中而發北，日退而南晝退而短，陰勝故為寒為涼。二至之中道齊景至，春秋分焉。日則有中道，月則有九行，朔會陸行鄰於所交，虧奪生焉，日為寒為溫，冬至日南極晷長，南不極則溫為害，夏至日北極晷短，北不極則寒為害。○邵子曰：天行所以為晝夜，日行所以為寒暑。夏淺冬深，天地之交。左旋右行，天日之交。天一日一周日行一度，為天之所轉日隨之，夏出寅入戌，冬出辰入申，春秋出卯入酉，出為晝入為夜，雖係乎日之出入，其行也則係乎天。日在地下則寒，日在天上則暑。冬行北陸為寒，日行地下深。夏行南陸為暑，日行地下淺。春行西陸，秋行東陸，為寒暑之中。日行所以為寒暑，天道向南則自深之淺，向北則自淺之深，天地之交也。或謂夏則南極仰，冬則南極俯，引人首為喻，為夏淺冬深之說，此不知日有黃道也。夏至日在午而正于午，冬至日在子而正于子，隨天運而然。故以淺深為天地之交，冬至日起星紀右行而日移一度，天左旋一周而過十度，日巡六甲與斗相逢，此天日之交也。冬至之夜如夏至之日，夏至之夜如冬至之日，冬之夜僅如春秋之晝者，晝侵夜五刻也。日出本有常時，所以然者未出二刻半而明也，入二刻半而後昏矣。又曰：朝東夕西隨天之行，夏北冬南隨天之交，天一周超一星應日之行也。春酉正，夏午正，秋卯正，冬子正應日之交也。冬至夜半子日起星紀，日右行一度天亦左移一度，故夜半日常在。所以朝必出東，夕必入西。天之行而非日之行也。夏則日行隨一在北，冬則日行在南，日最北去極最近，故影短而日長，日最南去極最遠，故影長而日短此隨天之交也。日日行一度，天日一周而過一度，一度者星之一度也，故為應日之行也。冬至日在子，夏至日在午，春分日在酉，秋分日在卯天之移也。冬至子日正在子，夏至午日正在午，春秋二分日，或正于酉，或正于卯。東西迭緯所以為春夏陰陽之交，此應日之交也。愚稽之古志矣。冬至日在牽牛初度，春分日在婁四度，夏至日在東井二十一度，春分日在角十度。隋志曰：日去極近，則景短而日長。言其時為夏至。日行內道去極近則晝極長。八尺之表尺有五寸之景。若春分在婁秋分在角晝夜等，故立八尺之表七尺五寸之景，隋志又曰：日去極遠則景長而日短，言其時為冬至。日行外道去極遠則晝極短。八尺之表一丈三尺之景。就中去一尺五寸則餘一丈一尺五寸之景，是冬夏往來之景也。故曰：日有中道，北至牽牛去極近為夏至，南至牽牛去極遠為冬至，東角西婁去極中。故南至角，東至婁，為春秋分。鄭曰：春分日在婁，月上弦於東井，圓於角，下弦於牽牛。秋分日在角，上弦於牽牛，圓於婁，下弦於東井。亦以其景知氣至否。春秋冬夏氣皆至，則四時序正。冬夏致日者，日實也。故於長短極時，政之極則氣至，冬無愆陽夏無伏陰，致日之時日中視其景如度者歲美人和，不如度者歲惡人偽，若人君政教得則四時景依度。晷進則水者謂晷長於度，日之行黃道外則晷長，晷長者為陰勝故水，晷退則旱者謂晷短於度，日之行入進黃道內故晷短，食者為陽勝故旱，進尺二寸‘晷短則月，月以十二為數也。退尺二寸則日食，日數備于十也。晷進為盈，晷退為縮，亦以其景知氣至與不而得之也。又曰：聖人仰觀日月之運，配以坎離，而八卦之義著矣。繫辭曰：縣象著明莫大乎日月。朱子曰：如納甲法。坎納戊，離納己，乾之一爻屬戊，坤之一爻屬己。留戊就己方成坎離，蓋乾坤是大父母坎離是小父母也。漢上曰：虞日日月縣天成八卦象，晦夕朔旦則坎象，水流戊日中則離象，火就己成戊，己土位象見於中，日月相催而明生。乾坤二五交則生坎離，而日月出焉。三日震象月出庚。八日兌象月見丁，十五日乾象月盈甲壬。十六日巽象月退辛，二十三日艮象月消丙。三十日坤月滅乙，合而論之則坎離為日月，生明於震，生魄於巽，上弦於兌，下弦於艮，盈於乾而滅於坤，甲至癸十日具於八卦中也。記曰：大明生於東，月生於西。詩曰：東方之日，東方之月。月之始則生於西，其盛則生於東，日之所出乃在東方，未旦則己行於地中，特未出地之上耳。古者訓日字實也。月字缺也。日常實是如此。天行有差日月星辰又遲，趕他不及，惟日之行鐵定是如此，故日實也。又曰：天地之大寤在夏，人之神存乎合心午則日隨天在南，子則日隨天在北，一日之寤寐也。夏則日正在午，冬則日正在子，一年之寤寐也。故夏日昊天，而離為萬物相見之卦。日者天之神也。人之神，晝在心夏也，夜在腎冬也。晝相應夜，藏密也。玄曰：藏心于淵神不外也。謂棲心氣腑所以存神也。天地之交十之三。夏至之晝日在天上七分，冬至之夜，在地下亦七分。自天言之，在地上者十之七，在地下者十之三。故陽數盈于七也。日與天不同者，日行有南北道故也。又曰：日入地中，構精之象。一日之夜猶一歲之冬，天神地靈陽魂陰魄，冬至子半夜至子半，相與會合於黃泉之官，所以胎育元造，萌芽萬物也。故曰：男女會精氣而後生人，日以場精交地氣而後生物，知此則知性命之學。又曰：日者天之陽魂，陽抱陰為日以魂制魄，陰抱陽為月以魄拘魂也。朱子曰：日月出水乃升于天，其西下又入于水。或有問渾天於朱夫子者曰：天外是水，所以浮天而載地。答曰：天外無水，地下是水載。孟子曰：水由地中行。蘇子曰：地中無往而非水，知此則知地下有水，天外是氣明矣。陽金為水母，水為萬物母，天只是一箇純剛清明之氣，地平著乎其中。天之日每夜周地下一匝而過一度，天一之氣既生水，以為萬物利，日為陽精，又能涸地下之水而不為萬物害，水豈沃焦尾閒之所能洩哉。蓋天一之神是為氣母，出雲多水滔天雲蒸霧淪，日夜流轉則水珠流出，使水盛而無日以涸之山奮，則時雨以降天地。陰陽二氣自然有許多氣也。有許則浩浩下民昏墊，史載堯時十日出雖不足信，然天之哀念下民有是理，日為火而常明日以為之進退也，易曰：明入地中轉也。天在水中為需也。日為陽而水為陰而陰氣無不散。水氣無不消。出則為晝宇宙之間，天實有之行爾。是亦造化扶陽之意。然則天體正圓絡天腹如內郭月為水而有盈虧，隨言天一生水故日一升天日一從地下轉,而容並驗之潮汐可見，明夷日從地下入則為夜，其可一日無陽明之象哉，隋天文志說：日涸水極好。○又曰：天有黃赤二道，沈存中云：特曆家說色，以記日月之行爾。天體正圓如兩蓋之相合，赤道橫如兩蓋之交處，赤道之北如上覆蓋，赤道之南如外郭，如下仰蓋，皆以圖心為極。赤道而北為北極，自赤道而南為南極。朱子云：黃道是那匣子相合縫處在天之中。又云：赤道正在天之中，如合子縫模樣，黃道是橫過在那赤道之問。又曰：赤道一半在黃道內，一半在黃道外。東西兩處與黃道相交度，卻是將天橫分為許多度數。會時是那黃道赤道十字路頭相交處廝撞著望，時在月與日正相向，如一箇在子，一箇在午，皆同一度。如月在畢十一度，日亦同在此度，卻南北相向。日所以食朔者月常在下，日常在上。既是相會，日被月在下面遮了。故曰：食望時月食，故陰敢與陽為敵也。日有中道，一曰黃道。或曰：中央戊己土，應之星辰，四時有四游。春西秋東夏北冬南，與日春東秋西夏南冬北行道不同。及四季辰戌丑未之月皆屬土，是為黃道之正，其時星辰亦屬黃道，還復正位日常依行黃道中。鄭注洪範云：四時之問，合於黃道問者何？愚謂：冬春之間，春夏之間，秋冬之間即四季屬土之月，每季寄王十八日，通計七十二日，而末居火金之間，其位在坤以時言也。黃道居中亦曰中道，青赤白黑四分為八并為九月，佐日以生成萬物也。故天文志曰：日之所由謂之黃道，月有九行者黑道二出，黃道北，赤道二出，黃道南白道二出，黃道西青道二出，黃道東并黃道而九，立春、春分月東從青道，立秋、秋分月西從白道，立冬、冬至月北從黑道，立夏、夏至月南從赤道黃正色。又曰：青赤出陽道，白黑出陰道，月失節而行，出陽道則旱風，出陰道則雨水，在黃道為正。故星備云：明王在上則日月五星皆乘黃道。月之行雖有白黑赤青，道不同然不過在黃道之東西南北耳。日行黃道之中，又其內為北，自奎至軫亥至巳也。外為南自角亢至室壁辰至戌也。東方角其間天門又房為天街，黃道經其中七曜之所行也。○邵子曰：日月之相食數之交也。日望月則月食，月掩日則日食，猶水火之相剋，是以君子用智，小人用力。日月相對日望，相會日晦。日食朔是月近日，無光為晦，故小人狎比之時多能危君，月食望是月敵日而尤盛。如小人在外雖盛必自危。如水剋水掩而克之，小人用力也。火克水必隔物焉，君子用智也。日月一年十二會，十二望交則食，不交則不食。故日行黃道，月行九道亦有交而不食者。其合朔時日月同在一度。其望日則日月極遠而相對，其上下弦則日月近一而遠三。如日在午月或在卯酉之類。合朔時日月東西，雖同在一度，而月道南北，或差遠於日則不食。或南北雖日相近，而日在內，月在外則不食。○朱子曰：日月之食皆非其常也，而以月食為常。日食為不臧者，以陰勝陽而掩之不可言也。故春秋日食必書，而月食無紀焉，亦以此爾。日月一歲十二會，方會月光都盡而為晦，已會則月光復蘇而為朔，朔後晦前各十五日，日月相對，月光正滿而為望，望而日月之對，同度同道，則日亢月而月為之食，晦朔而日月之合，東西同度南北同道，則月掩日而日為之食，是皆有常度矣。然王者修德用賢去邪，陽盛而陰不能侵，則月常避日。雖參差不齊亦當食而不食也。不然德政不修，臣子背君父，小人侵君子，夷狄亂中國。陰盛陽微，當食必食，實為非常之變，穀梁子書日食有四種：日有食晦日者隱三年是也。有食既朔者次日也，相十七年是也。日有食之既者相三年也。他如夜食者則莊十八年也。一日一夜為一日，日不食而夜食則日在地下，人不見其形，至朔日日始出，如見其有虧傷之處，日光未復故知其夜食也。夜食亦屬前月之晦，夜食星無光也。詩：十月之交。朱子取孔註說得甚詳，今掇其說于此。古曆及周髀皆言周天三百六十五度四分度之一，日月皆右行於天，日日行一度，月日行十三度十九分度之七，是日遲月速，二十九日有餘，而月行一周，追及於日而與之會是之謂交，每月交會而月或在日道表，或在日道裹，故不食其食要於交會，又月與日同道乃食，周十月夏八月也。日月交會而日食，陰侵陽，臣侵君之象，以日食者月食之也。何休曰：不言月食之者其形不可得而睹，故疑言日有食之，從甲至癸為日。甲剛乙柔其中有五剛五柔，十日皆為干故日為君。子至亥為臣。子陽丑陰其中有六陽六陰以對，十日皆為支，故辰為臣。卯比臣，辛比君，金應勝木。今臣反侵君，是五行相逆。以辛王在秋，臣以休廢之，時侵當王之幼君也。古今天度一也。日月之食本無常時，曆家為日月交會之衍，大率以百七十三日有奇為限。日月行天各自有道，雖至朔相逢而道有表裹，若月先在裹依限而食者多，若月先在表雖依限而食者少。杜預見其參差乃云：日月動物雖行度有大量，不能不少有盈縮。故雖有交會而不食者，唯正陽之日君子忌之。是日月食無常時，非分至之月必相食也。正以二分晝夜等，有類同道，二至長短極似。若相過因名示義非實然也。其實日食皆為異矣。若人君改過修善，雖正陽之月，禍亦可消。若長惡遂非，雖分至之月，亦將有咎，安得二至二分，獨為不災。夫以昭昭大明，臨照下土。忽爾纖亡，俾晝作夜，其為怪異，莫斯之甚，故有伐鼓用幣，貶勝去樂之典，皆所以重天變警人君也。而天道深遠有時而驗。或亦人之禍釁，偶與相逢，故聖人因其變，常假靈神，以為勸戒，使智達之士，識先聖之深情，中下之士，信妖祥以自懼。但神可以助教，不可以為教。神之則惑眾，去之則害宜。故其言若有若無，其事若信若不信，期於大通而已。杜預曰：日光以望時奪月光故月食，日月相會，月掩日故日食。蘇氏曰：仲尼修春秋二百四十二年，日星之變必書，而月食不紀。解之者云：月諸侯道也，夷狄象也。彼有虧王者中國之政勝，故不為災。○左氏卜楚丘曰：日之數十，故有十時亦當十位。晉杜氏曰：日中當王食時當公，平旦為卿，雞鳴為士，夜半為阜，人定為輿，黃昏為隸，日入為僚，哺時為僕，日映為臺，隅中日出，闕不在弟，尊王公也。禺中巳也，日出卯也皆闕。亦如一月五卦，初侯二大夫三卿四公五辟之類。愚曰：易崇陽抑陰之書也。日為君象故尊之崇之，上經三十卦而終於離，離在天為日則蒼生無不仰照，下經三十四卦而終於既未濟，離皆在其中，民無此則不生活，所以濟生民之日用也。乾君象也，坤來交乾成離。臣事君以忠之義，是故以離升天上則日大有，而柔得尊位。反是則下之為同人，離出地上則日晉，而晝日三接，反是則入地中為明夷，皆所以崇陽抑陰，而惟恐陽明一息之不升于天也。其餘散入諸卦各盡其用，或為烹飪之鼎，或為人文之貴，或為日中之豐，或為治歷明時之革，若夫睽噬旅家人則離之反矣。名其象曰：太陽者所以為群物之宗，月星且分其光而麗天，況萬物乎。文王入美里而為明夷文王之不幸也。又能演易以啟夫子十翼之傳，然則仲尼之日與文王相繼而代明，晝夜有經其又天下後世之大幸歟。