說卦曰：坎為水為月，月水之精也。河圖·帝覽云：金之精，坎一陽居內，內明外暗，在天為月，在地為水。胡氏曰：月體坎，陽用陰，陽故行速，陰故昱乎夜。曆本議曰：日朝見日朒，夕見日朓。五行傳云：晦而月見西方謂之跳，朔而月見東方謂之側，匿亦名朓朒，朓則侯王其舒，側匿則侯王其速。太玄注云：朓側變之貌，朓見也。朔月見東方曰側，晦見西方曰朓，日雄月雌經於天而無已也。司天考云：月離朓朒隨曆校定，日纏朓朒，臨用加減。又曰：日纏月離，朓朒定數，朓減朒加。周髀云：月生於日所照，魄生於日所蔽。當日則光盈，就日則光盡。京房云：有形無光，日照之乃光，日照處明，不照處則閤。月闕也，滿則闕也。先天乾一兌二月自兌起者，月行不及日之數也。日月皆有盈縮，日盈月縮則後中而先朔，月盈日縮，則先中而後朔。○張子曰：月陰精反乎陽者也。月所位陽故受日之光，不受日之精，相望中弦則光之為蝕，精之不可以二也。又曰：日月之精互藏其宅。朱漢上曰：泰言天地交而萬物通，否則不交不通，泰當坎九五水氣上行，坎坤體坎中之乾二五也。乾陽流於坤陰，故月以速為退，月體不明待日而明，明者乾也。乾言日月合明者坎離互用也。豫言日月不過者坎為月伏離為日，日月會于北方也。怛言日月得天者，乾九四之五變離坎也。小畜上九中孚六四，歸妹六五，月幾望者小畜四有伏坎，巽有伏震，月在東日在西望也。孚訟坎變震，月在東亦望也。歸妹六五，月在東日在西亦望也。小畜中孚，坎在四，歸妹六五爻在五，坎在四五則中矣。是故日望月則月食，月掩日則日食，坎離交勝也。或曰：坎水離火，火麗乎水何也？曰：離非水則明，無自而託，坎非離則明無自而生，水聚則精聚，精聚則神生，焚薪為炭，枯拚成灰。朽木夜明，濕盡光暗。血為走燐，見於暮夜陰雨之時。故曰：離者麗也。坎水盡則離亦無所麗矣。橫渠言：日月五星逆天而行并包乎地，月陰精反乎陽，故其右行則速，日質本陰，月質本陽，故於朔望之際，精魄反交則光為之，食虧盈法，月於人為近，日遠在外，故月受日光，常在於外，人視其終，初如鈞之曲，及其中天，如半璧然，此虧盈之驗也。金水內光能闢而受陰陽之精，互藏其宅各得所安，故日月之形萬古不變。○或問程子曰：月有定魄，而日遠於月。月受日光，以人所見為有虧盈否？曰：日月一也豈有日高於月之理。月若無虧盈，何以成歲。蓋月一分光，則是魄虧一分也。月不受日光故食，不受日光者月正相當陰亢陽也。鼓者所以助陽，然則日月之青皆可鼓也，月不下日與日正相對故食日，月薄食而旋復者不能奪其常也。日之與月有陰陽尊卑之辨，近君則威損，遠君則勢盛，故月遠日則其光盈，近日則其明缺，未望則出西，既望則出東，揚雄曰：月未望載魄于西，月既望終魄于東。言月方生則以日之光，加被于魄之西而滿其東，以至望而後圓，既望則以日之光，終守其魄之東，而漸虧其西，以至於晦而後盡，月邈日以為明，未望則日在其右，既望則日在其左，故各以其所在受光，朱子日子雲兩句亦錯說了。書曰：一月壬辰旁死魄，又曰：厥四月哉生明，禮曰：三五而盈，三五而闕。蔡九峰曰：一月建寅正月也。不日正而日一者，以商建丑故。此云一月當是一月，二日死魄朔也。旁死魄二日也。始生明月三日也。曆志曰：凡月朔而未見日死魄，夕而成光則謂之絀。陳氏曰：或以生明為月三日。唐孔氏以為生明死魄俱在月初，如何日朔日、月以生明，但明處極微昧明生則魄死矣。故為始死魄，魄死明生矣哉。生明月一日也，旁死魄月二日也。至望日則明全生而魄全死。自望後一日則月生魄，魄生則明死矣。至晦日則明全死而魄全生，故月終謂之晦，以其魄全晦，月始謂之朔以其明初見，以晦朔觀之，當以穎達為正，諸儒以哉生魄為十六日，夫望後一日魄始生，而望或在十五日，與十六日，與十四日不可指定，十六日為生魄也。考亭夫子曰：月小大只是以每月二十九日半九百四十分日之二十九計之，觀其合朔為如何？明之徑時大盡則初三，小盡則初二，生明上弦至十五日，望其光滿生魄。下弦又至十五日晦其光，缺日為魂。月為魄，魄是黯處，魄死則明生。或言：載營魄，載如車之載人，魂加於魄，魄載魂也。月受日之光常全，人在下望之，故見其虧盈不同。西山真氏曰：和而后月生者，陰陽和合，而月始生明月本無光，以受日光之多少而為虧盈，朔則日月合，三日明生，八日上弦其光半，望日十五其光滿，三五而盈也。既望漸虧，二十二日下弦其虧半，三十日而晦其光盡，此三五而闕也。方晦為純陰，故魄存而光泯，至日月合朔而明復生。○邵子曰：月體本黑，受日之光而白，月者日之影也。又曰：陽中之陰月也。以陽之類故能見于晝。月體黑者陰也。受日光而白者得陽之氣也。朱子言：天包地外地形小，日在地下則月在天中，日光大從地四面光起，地礙日之光，月中之影即山河地影也。王普曰：日月在天如兩鏡相照，地居其中四旁皆空水。故月中微黑處，乃鏡中大地之影，非真有桂樹蟾兔之說。斯言有理，足以破千古之惑，月中黑精，只在地形一塊實物隔住，故微有礙。西山真氏曰：月如圓毬，只有一面受光。望日日在酉，月在卯。正相對，受光為盛。天積氣上面勁，只中問空為日月往來地。有時月在天中央，日在地中央，則光從四旁上受光於日。其中暗處，便是地之影，望以後日與月行，便差背向一半，相去漸漸遠，其受光面不正，至朔又相遇，日與月正緊相合，日便食無光，月或從上過，或從下過，非不受光，受日光但小耳。○朱子曰：月無盈闕，人看得有盈闕，晦日則月與日相疊了，至初三方漸漸離開去，人在下面側看見，則其光闕，日行遲月行速，一夜一夜漸向東，便可見月退處。日月相會時日在月上，光都載在上面一邊故地上無光，到得日月漸漸相遠時，月光漸漸見於下。望時月光渾在下面一邊，望後又漸漸光向上去。又曰：下弦至晦則月與日相杳，月在日後光盡體伏，魄加日之上則日食，在日之後則無食，晦朔則日月相並也。楚詞云：夜光何德死則又育，厥利維何而顧菟在腹，此問月有何德，乃能死而復生。月何利而顧望之，菟常居其腹乎？答曰：曆家舊說月朔則去日漸遠，故魄死明生，既望則去日漸近，故魄生明死，至晦而朔則又遠日而明復生，所謂死而復有也。此說誤矣。若果如此則未望之前，西近東遠而始生之明，當在月東。既望之後東近西遠，而未死之明卻在月西矣。安得未望載魄于西，既望終魄于東，而邈日以為明乎？故為沈括之說乃為得之。其曰：月本無光，猶一銀丸，日耀之乃光，爾光之初，生日在其旁，故光側而所見，才如鈞日漸遠則斜照而光稍滿。大抵如一彈九而粉塗其半，側視之則粉處如鈞，對視之則正圓也。近世王普又申其說，曰：月生明之夕，但見一鈞，至日月相望，人處其中方得見其全，不知弦晦之時亦與望夕無二，人自不見爾。以此見月光常滿，其有盈有虧者，由人所立所見之有偏正，非死而復生也。月陰精形圓而質清，日光照之則見其明，不照則魄爾。至日月相望，人居其間則盡睹其明而其形圓。上下弦則日照其側，人觀其旁，故半明半魄也。晦朔之日，日照其表，人在其裹故不見也。○又曰：月至明，中有暗虛，其暗至微。望時月與日正對，無分毫差。月為暗虛所射故蝕，雖是陰勝陽畢竟不好，若陰有退避之意則不至，相對而蝕之矣。漢張衡曰：火外光水含景，月光生於日之所照，魄生於日之所蔽。當日則光盈，就日則光盡，眾星被耀，因水轉光。當日之衝光常不合者蔽於地也，是謂暗虛在星星微月，遇則食日之舊地。其明曰：由暗視明，明無所屈，是以望之若火。方於中天，天地同明，絲明視閤，閤還有奪故望之若水。火當夜而揚光，在晝則不明。愚曰：暗虛之說本此。所謂暗虛者陰抱陽為月。坎為月坎中一畫陽，本是離中一畫陰。乾入坤中為月，坤入乾中為日，望時日月相對，貞精相會故離日以乾體，欲吸取月中一畫之陽，故月為之食。其所謂暗虛者即離中一畫之也。此是眼前事只是古中無人曾說來。又曰：月去日近則光露一眉，漸遠則光漸大。如日在午月在酉則是近一遠三為弦。至望則日在西，月在東，人在下望之，見其光之全。渾儀略說曰：月行速而日行舒，當以二十九日強而相及。故一歲周而十有二會。會而為晦，晦而復蘇，明於是乎生焉。是之謂朔月之行速漸遠於日。以周天言之其近日九十一度有奇。其遠於日也，三百七十四度有奇。是謂近一遠三為弦此謂之上弦也。其行甚遠而與日對去，日百八十二度六十二分有奇，是謂相與為衡。分天之中而為望，日與月相望故也。其行過中遠於日也，二百七十四度有奇。其謂近一遠三為弦此謂下弦也。上弦在於八日，下弦在於二十二日，望在於十五日此其常也。上弦或退則是七日，進則九日，下弦或退則是二十一日，進則二十三日，望日或退則在於十四，進則日之十六此其變也。上弦是月盈及一半，如弓之上弦。下弦是月虧了一半，如弓之下弦。又曰：先天圖有一月之象，自復而震。初三日月生明，至兌初八日月上弦，十五至乾月之望也。至巽則月之始虧十八日也。至艮則月之下弦，二十三日也。至坤則月之晦而三十日。一息之間，便有晦朔弦望，上弦者氣之方息，自上而下也。下弦者氣之方消，自下而上也。望者氣之盈日況于下，而月圓于上也。晦朔之間者日月之合乎上。所謂舉水以滅火，金來歸性初之類是也。甲乙丙丁庚辛者，乃以日之昏旦出沒言之，非以分六卦之方也。○又曰：明魄弦望晦朔，皆以向背於日而得名。生明至上弦皆由日入於酉，而月隨以生。魄中生魂，俯以接日，明自下生。以至於平分，安得不為弦上，而在望前。自望後以至下弦，皆由日出於卯而月隨以死。魂中生魄，仰以邈日。望前之光，悉變為魄。明自下退而死，及其又弦而金水，平分如前安得不為弦下，而在望之後。又曰：震一、兌一不乾三、巽四、艮五、坤六，每五日為一節。朔旦始用事，為日月陰陽交感之初。二十六日已後，至初二為坤。日行至震則月生光一分，至兌月生光二分，至乾月全體皆光。十六已後至巽，月光漸虧，至晦朔之間，日月相杳全無光。日與月會而分晦朔，月掩於見其背，故陰體全見而為晦象坤，其時月在乙方，而日在乙以其合也，故坤合乙。月至于晦則自東而北乃與日會。東乙也；北癸也；消乙入癸，會于乾壬。壬癸北方氣之所歸。十有二會，萬物畢昌，而月復見于震兌矣。天地交而後有震。震者天地之始交而萬物興。夫坤終乙癸，則乾始震庚。望晦朔終始相續而不已也哉。明第一節，初三日純陰。中一陽初交，始生一線之明，則月作震象。其時月昏見於西方庚地，日方入於地面，故震納庚，六日後第二節日二陽生明，半於魄為上弦。畫巡莖翌立上返鱷坐巡麵逢二又作兌象，昏見于南方辛地。又六日第三節之中，十五日盛滿為純陽，則月又作乾象。昏見東方甲地，受光日與地面平。望後十六日四節之始，乾體始受下一陰為巽而生魄。月作巽象，以平日一而沒於西方辛地。又六日下弦第五節之中，二十二一復生。中一陰為艮，月作艮象，以平旦而沒於南方丙地。三十日第六節終，全變三陽而光盡體伏於西北。一月六節，六節既盡，禪於後月，復生震卦云。參同契十四章曰：艮直於丙南，下弦二十三。坤乙三十日，東北喪其明。節盡相禪與繼體，復生龍以此。納甲者乾父納甲子、壬午。震長子繼父體，納庚子、庚午。子午同乾也。坤母納乙未、癸丑。巽長女繼母體，納辛丑、辛未。丑未同坤也。坎中男，戊寅、戊申。艮少男，丙戌、丙辰。離中女，己卯、己酉。兌少女，丁巳、丁亥。壬癸庚辛戊己丙丁甲乙，從下生上。乾坤各用二，包六子于中，所以能生化也。戊己中央土，坎陽納戊，離陰納己，陰陽各得其類居中。壬為陽精，甲為陽首，癸為陰血，乙為陰始。二老包藏，坎離居中用事天地之造化神矣。三百八十四爻為一周天之數。一爻直一日四卦，二十四爻以候二十四氣。一月便是弦望晦朔，一日便是子午卯酉。以一日言之，則一月一歲皆在其中。子至巳生明，上弦至望在其中。午至亥生魄，下弦歸晦在其中。十二時應十二辟卦，七十二爻應七十二候。以一月言之，上下兩弦應陰陽二八，三百六十時應三百六十爻，蓋又應三百六十日。以一歲言之，納甲六爻分十二辟卦，而兩之。歲功一成，一歲之功，縮於一月之內。以日觀月，以月觀年，日中用時，時中用刻。一刻工夫，自有一年之氣侯，造化之可細推者又如此。○邵子曰：陰抱陽為月，月者陰中陽也。陽消則陰生，故日下而月西出，陰盛則敵陽，故日望而月東出。天為父日為子，故天左旋，日為夫月為婦，故日東出月西生也。月遠日則明生而遲，近日則魄生而疾，君臣之義也。日雖右行然隨天左轉，月雖行疾然及月而會，常在其後。星隨月者見於夜也。諸家曆說：月一日至四日最疾，日夜行一十四度餘。自二十四日至於晦又最疾行度亦然。自五日至八日行次疾，日行十三度餘。自二十日至二十三日又小疾行度亦然。自九日至十九日行遲，日行十二度餘。以一月均之，則日行十三度十九分度之七也。遠日則明生而行遲，近日則魄生而行疾，有君臣之義焉。月本無光，借日以為光。及其盛也，遂與陽為敵，為人君者可不慎哉。天左旋日右行。日東出月西生。父子夫婦陰陽之義也。月望亦東出者敵陽也，非常道也。愚為之說，曰：天為大，日次之，月又次之。所以日行不及天，月行不及日。一尊一卑，各有分劑天之所以教也。文王演易於坎，言習於象，言月一陽居中，二陰環之。一年十二會，月皆後於日而不敢先陽者其意深矣。陰佐陽以成歲功，固不可無月以為之助。陰亢陽以侵君子，尤不可無以為之防。是以乾·言日月，而叉日合明。稼言日月，而鈴日不過。怛言日月，而叉日得天。又以日月並言，而終不以月先日，皆所以寓崇陽抑陰之意。至於獨取月以為戒者，其意為尤切。小畜月幾望而征凶者，以其四有伏坎，巽有伏震。月在東，日在西。小畜以一陰亢上九之．陽而凶也。歸妹六五，亦月幾望而吉者，以坎月在東，離日在西。陰陽居中，雖日月相望，幾於盈而不相亢。所以吉也。是故月可當夜，不可當晝天道然也，而況人乎。日望月則月食，月掩日則日食。陰不可以亢陽，臣不可以亢君，婦不可以亢夫，小人不可以亢君子。程子曰：臣居尊位莽、卓是也，猶可言。婦居尊位，女媧氏、武氏是也，非常之變不可言也。漢志言：月從右轉，與先天圖八卦合。律曆志：日有晦朔，月有弦望，日陽月陰，陰氣常為，陽為氣消爍。朔後月從右行，漸離日而明生。初七八間為上弦，半明十五日，月去日最遠。全明月半後，漸近左畔，明復漸消。二十二三間，月又半明，是謂下弦。三十日，日月相合，月為日消盡謂晦。諸說不同，獨此可信。愚以卦及十二辰參之，晦日卦在坤，日月會于子，月光消盡。晦朔之間，又從坤右轉，其卦為艮一陽生明於外。辰在戌亥間，又轉正西坎卦，一陽居中，遠日半天是謂上弦。夜半在酉，日升于東，照半規之酉，故曰：其中有雞。酉與卯相對也。又進而巽卦，二陽外明，魄僅內存。以夜半臨未申之間，在弦望中間。·日照漸正，月轉乾當午，日正在坤子上下，相對正照，所以全明。故謂之望月。又離午左轉辰巳之間，昔對戌亥而生明者，今生魄矣。以日照偏一陰外生，故作兌象。兌轉而離，月在正東，距日半天，魄歸於中，是為下弦。夜半在卯，月生於西，照半規之卯，故曰：其中有兔。至震，則又與巽對。巽則一陰漸消而月圓，震則二陰漸壯而月晦。日漸逼近，明僅內存，以夜半臨丑寅之間，在弦晦中，至坤則月盡矣。夫取卦自北而西者，以月行退度而右轉也。取爻自外而內者，以月受日光自外而內。此說頗與漢志及先天卦合。或曰：測日以午，測月以子，測星宿以昏旦。彼作參同契者，不悟月行退度與受光自外之法，故摭坎離居中，以震為生明兌為上弦左矣。一切反先儒之說，自以為發老月千古之一快，愚謂此亦得易中之一義爾。然朱子於參同契考驗精矣。況魏伯陽所傳，自漢至今千有餘歲，前賢未有非之者渠容輕議。