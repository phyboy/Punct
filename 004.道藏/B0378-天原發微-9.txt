春秋傳晉侯問伯瑕曰：何謂辰？對曰：日月之會是謂辰、辰時也。愚謂：自十一月至十月子至亥也。言日月聚會有時，故以辰言之，在天為二十八宿，舉目可見故以星言之，但其流行於四時八節，有氣無形散布於太空，似有形而無可執著者皆辰為之也。○邵子曰：辰是那天上星，分為十二段底即十二辰天壤也。日月星辰自是四件，此說辰者，謂一辰各有幾度，謂如日月宿於角幾度、月即所宿處是辰。故曰：日月所會謂之辰，為相氏曰：若指星體而言謂之星，日月會於其星則名宿、名辰、名次、名房、名合。若不據會宿則指星體而言星也。尚書精義曰：天極謂之北辰，五緯有辰星，又有十二次日辰。○又曰：辰數十二，日月交會謂之辰，辰天之體也，無物之氣也。張氏曰：辰十二從地數也。無物之氣不可見，因日月之會而見，以不可見故為陰，天之陰者，天之體，天之所以立也，從地數者天之地也。○又曰：陰中之陰辰也、天壤也。氣一而已，主之者乾也。辰者無物之氣天之體，故曰天壤，辰之於天是也。辰者天之體，土者地之體，辰者無物之氣不可見，以星觀焉，知其廓然太虛能容物也。土者有形之物可見，以山觀焉，益知其能負物也。土為大物辰為太虛，日月星辰託焉。辰雖不可見，天晝夜常見，故不用之一，用之所宗也。○又曰：辰至日為生，日至辰為用，蓋順為生而逆為用。辰至日者言天左行為順，布氣生物。日至辰者言日右行為逆，變氣用時。故時可逆推，物又順成。子雲曰：巡乘六甲，與斗相逢，言天日之相應也。○又曰：星為日餘，辰為月餘。日為陽精天之靈魂，月為陰精天之氣魄，星為陽之餘精，辰為陰之餘氣，故星者天之神，辰者天之體。日月在天，如人之真心命門，陰陽之本也。五星如人五臟，諸星如人支骸精血，辰之於天則人之體魄是也。○又曰：天有日月星辰與天為五，地有五行金木水火與地為五，辰陽中陰不可變，故一日十二辰，不可見也。辰者天之體，辰之於天猶土之於地，天主用有神焉？辰不可以盡天，非若土即可以盡地。辰之外別名天，土即所以為地也。漢上曰：月生於日之所照，眾星被耀，因水轉光，三辰同形，陰陽相配，其體則辰也。○又曰：天以一而變四，四者有體而一者無體。張氏曰：日月星辰以成天體，四成則太極之體，退藏於四者之間而不可見，所以日月星辰與天而五，除日月星辰則無天，四者有體所以成形。一者無體退藏於密，言五者必歸之天，言十者必歸之地，五當無極，十當為有之極。亦曰：除一而無四也。天之體數四，不用者一。天辰不見者，辰為天體，而不可見也。其色蒼蒼，其形渾渾，四者之中惟日月星粲然可見。是知五者存一以為體故用四，四又存一以為體故用三，如此則五為無體之一以況自然。辰為不用之一以況道。太玄以一元統三方，曰天地人亦此意也。一時止三月，一月止三十日，皆去其辰數，一時本四月也止用三，一月本四十日也止用三十，皆去其辰之一，三用一不用。天有三辰，天三地四，天兼地之餘，地有四行，分而用七。所以天辰不見，地水常潛。○朱子曰：空無星處謂之辰。愚按：易係言天數五，邵子言天象者四，四自何來，本於一陰一陽而已，一陽分為二則有太陽少陽之象，是為日星，一陰分為二則有太陰少陰之象，是為月辰，日月星辰所以為天之四象缺一不可。今邵子既謂辰為天體，朱子又謂辰是無星處而不動。如此則一辰而分兩用，既為少陰，又為天體可乎？曰：非也。天數本有五，一為無極，四為四象，四象之中，又體一而用三，少陰反為體，而日月星所由麗也。其曰：辰空無星者，辰本渾淪無逵不可窺度，是為體之極，聖人因其日月所會之處，而以辰名之爾。故無體之中，無象不包，其不動而在北為極星之樞者，則曰北辰。然則少陰為辰，固為天體。而北辰居天體之中，又為十有二辰之主也。故以辰辨方，曰十二次。以辰兼星土曰十二野，以辰兼十二子十二歲，十有二月係焉皆辰也。舉宇宙之間洪纖高下，莫不各囿於其中矣。詳見下篇。維北有辰，為紐為樞，居中不動，旋斗杓於外，以建四時齊七政也。西志曰：中宮天極星，其一明者太一之常居也。愚謂：一者氣數之始物無然，既常居者居中不動之義也。東志曰：北辰星合元垂曜建帝形，運機授度張百精，三階九列斗衡太微，攝提之屬百二十官，二十八宿各布列下應十二子，天地設位星辰之象備矣。愚謂：曰合、曰垂、曰建、曰運、曰授、曰張、曰屬、曰布與應九字爾最宜玩味，蓋言辰極無不包括天地星辰之象於其中，故曰備矣。舍為元氣散為星曜，張為百精建為斗衡，班固曰攝提，直斗杓所指以建時節，故亦曰天樞焉。二十八宿即布列於十二辰者十二辰，即統於北辰者。故曰：居其所而眾星共之。爾雅疏謂：斗杓所建以正四時，故謂之辰。北辰即總十二辰在其中，斗杓即指十二辰者，傳記多言北斗，不言北辰者，以辰居中無為藏諸用也，故無迸可指。可指而言者，斗杓所建而已，其言北斗則北辰可知。程子曰：北辰自是不動，便為氣之主，為星之最尊也。故眾星四面環繞而歸向之。愚嘗參酌先師之論，而得其說曰：北辰不動為天之樞。朱子曰：綠人取此為極，不可無箇記認。所以就其旁取一小星謂之極星。問：極星動不動？曰：也動，只是他近那辰處雖動不覺，今以管窺極星見其動去，只在管裹面不動出去，向來人說北極不動，至宋時人方推得是北極只在北辰邊頭，而極星依舊動。舊說皆以絲星即天極，在正北為天心不動。今驗天極亦晝夜運轉，其不移處乃在天極星內一度有半，故渾象扛轂正中，置之不動以象天心也。愚按：北極五星在紫微垣中，北頭一星在天心，四方去各九十一度，九十一度天者四九三百六十五度四分度之一。四方輻奏將來，辰星居中即北頭一星之內，無星處是也。眾星咸共者北辰在天為天之心，猶心在人為身之主，手足耳目，血詠膚體，無一不關也。世無非人也，而人君南面以為之主，天體無非辰也，北辰居中以為之主，以至周天之度萬有之夥，莫不脈絡於是，是則不動之辰，以為韋動之本。故曰：無形者有形之統，不用之一即無極之極，降而在我者也。嗚呼、精矣。朱子曰：北極為天之樞，以其居中故曰北極，南極在地下中處，南北相對，天雖轉地卻在中不動。天形如鸚子旋轉，極如一物橫亙其中，兩頭抨定。一頭在北上是為北極，一頭在南上是為南極，太一如帝座在紫微者故有北辰之號，是中間無星處些子不動，綠人要取此為極。如輪之轂，如磴之臍，天圓繞地，左旋不息。惟此其樞軸不動之處，則在南北之兩端焉。南極低入地下三十六度，故周回七十二度之中，常隱不見。唐書說：有人至海上，見南極下有數大星甚明，亦在七十二度之內，北極高出地上三十六度故周回七十二度，常見不隱。北極之星正在常見不隱七十二度之中，常居其所不動，其旁則經星隨天左旋。日月為緯，右轉更迭，隱見若環繞而歸向之。唐一行謂：大約南北相去八萬餘里，南林邑國北極高十七度，安南都護府北極高二十一度，其餘州不同。大史南說等至海中，南望老人星下，眾星燦然，皆古所未名。或問：南極見老人壽星則是南極也。解見朱子答曰：南極不見，是南邊自有一箇老人星，南極高時解浮得起來。太一是帝座如人主之居北極，如帝都在紫微者在七十二度，常見不隱之中故有北辰之號。前志言：天極其一明者太一常居，太一天皇大帝北辰，以起節度亦為紫微官，天帝居中，紫之言此中之言官，此官之中天神圖法，陰陽開闔皆在其中。朱子曰：此辰常居其所，天形運轉，晝夜不息，而此為之樞。如輪轂磴臍，雖欲動而不可得，非有意於不動也。朱漢上曰：辰為天樞而不動之處猶在，極星之下，聖人言居其所日北辰，而占天者必曰極星之下者詳略異也。○或問：北辰之為天樞何也？曰：天圓而動，包乎地外，地方而靜，處乎天中，故天之形，半覆地上，半繞地下而左旋不息，惟此為不動而謂之樞焉，其他諸星則與二十八宿同一運行。朱子答曰：若太微之在翼，天市之在尾，攝提之在亢，其南距赤道也甚近，其北距天極也甚遠。則固不容於不動，不免與經星同其運行。故其或東或西，或隱或見，各有度數，仰而觀之蓋無頃刻之或停也。今曰：與其在紫微者，皆居所而為不動者，四則是一天而四樞，一輪而四轂，一磴而四臍，分寸一移，則其為輻裂而瓦碎也，無日矣。若之何而運動之無窮哉，胡五峰說：有三箇極星不動，殊不可曉，若以天運，譬如極盤，則極星只是中間蒂子，所以不動。若是三箇不動則不可轉矣。○西山蔡氏問曰：極星只在天中，東西南北皆取正於極，而極星皆在其上何也？朱子無以答。後思之曰：只是背坐極星，極星便是北而南則無定位。公羊傳曰：北辰曰大辰常居其所，迷惑不知東西者視此，永嘉鄭氏曰：北極居天之中，而常在人北，以天形北傾也。或曰：斗杓可指東西，而辰則無為曰觀。其所指則知辰之所在。書傳曰：日月天之使也，星辰天之期也。一左一右更有經緯，蓋自斗杓之所如言之則謂之建，自日月之所會言之則謂之辰，斗柄左移日月右徙，故辰與建常相合焉。月行及日會而為辰，辰本無體兼星而見，故天正之吉，辰在星紀自北而西，則地正之於天，玄枵以正之於豕韋，而西陸之降婁大梁實沈，南陸之鶉首鶉火鶉尾，東陸之壽星大火析木，其朔月可知也。春秋外傳所謂：日月底于天廟者言建寅之月，辰在娵訾建亥之月，辰在天漢日月會于龍朧。蓋因朔月之所在以知辰，因辰之所合以知斗之建焉。愚按：斗杓與北辰相脈絡，北辰為十二辰之統，斗杓則指十二辰者也。又公羊傳謂：大火為大辰，此則夾鍾生於房心之氣，為天帝之明堂亦曰天官，非北辰之大辰比也。如正月建寅辰在東北，日月卻會西北之亥，氣便相應者以寅與亥合也。日月都是如此。斗每月所指辰日建斗，第一星為魁，四為衡，七為杓，用昏建者杓屬陰，夜半建曰衡，居平三建者魁屬陽，歷家以建除滿平定執破危成收開閉凡十二日，周而復始觀所值以定吉凶，每交一月節必疊兩值日，如正月寅日值建、二卯、三辰之類與斗杓所指相應。易傳曰：大衍之數五十，其用四十有九，一者太極也。漢馬季長云：易有太極謂北辰也。太極生兩儀，兩儀生日月，日月生四時，四時生五行，五行生十二月，十二月生二十四氣北辰居中不動。或難之曰：如此則太極有此北辰之可指，周子無極而大極恐無此。愚應之曰：太極無聲無臭，是至微之中而有至顯之理，北辰至中至極，是有象之中而寓至微之理，體用一原顯微無間，故北辰居中不動，而能生兩儀，日月四時五行十二月二十四氣也。太極靜極而動，而能生兩儀四象八卦，一物各具一太極也。天之北辰微有象，象夫子之太極。夫子之太極故無象而象，天之北辰，北辰為氣之宗，而理行其中，太極為理之宗，而氣行其中是或一道也。邵子曰：天渾渾於上而不可測也，故觀斗數以占天，斗之所建天之行也。魁建子、杓建寅星以寅為晝也。斗有七星是以晝夜不過七分。張氏曰：星以寅為晝者中，星以寅為旦、戌為昏。日以卯酉為中則十二分而用七，星以寅戌為限，則十分而用七矣。愚演之曰：天道左旋以辰為體，無物之氣不可見已，渾渾之中惟星可指，日月五星從地右行，斗杓所建四時以平，大衍五十一為太極，四十有九是為七七分而用之，各有所入。一為天體，一為七政，一居中央，是為北斗，四列四方是為七宿，蓋天地四方以斗為樞，天運四時自斗而指，斗正則時正，時正則斗正，故歷有差法，斗無差度，善治歷者質諸斗而已矣。北斗七星在太微北魁四星為璇璣，杓三星為玉衡。斗人君之象號令之主也。輔星輔于開陽，佐斗成功，丞相象也。一至四為魁，五至七為杓。一曰天樞，二曰璇，三曰璣，四曰權，五曰玉衡，六曰開陽，七曰搖光。樞為天、天子象陽德也。城為地、女主象陰刑也。璣為人曰令星主火。權為時曰伐星主水。玉衡為音曰殺星主土。開陽為律曰危星主木，主天倉五穀。搖光為星亦曰應星主金。輔一星輔于開陽，所以佐斗成功，主危正矯不平。或問曰：斗有七星并輔星為八，星家又謂斗有九星主九州何耶？或又謂：天官書言孟諏攝提，攝提者星名，隨斗杓所指以建十二月，以此星而足為九可乎？曰此無明證不可從也。張平子妙於知天，言北斗與四官星共為五七，則七星為斗，確乎不可增也。瞽史之學易流於誕，吾儒寧缺疑可也。歐陽子曰：天人之際遠矣。使一藝之士布算積分，舍經從史，以求合焉不亦艱哉。天官書曰：所謂璇璣玉衡以齊七政，杓携龍角，衡殷南斗，魁枕參首。前志曰：用昏建者杓，杓自華以西南，夜半建者衡，衡殷中州河濟之間，旦建者魁，魁海岱以東地也、携連也、龍角天田也。東七宿共為龍形殷中也。玉衡居中南北之斗相殷也。杓斗之尾星第七也，尾為陰，昏陰位故主西南。衡星居中昏杓建於寅，夜半衡亦建於寅也。魁斗之首星屬陽，故主東北，所以斗杓連東方龍角之星。要義曰：斗所建，地上辰，辰所會，天上次，斗與辰合。按：斗柄所建十二辰而左旋日體十二月，與月合宿而右轉。但斗之所建，建在地上十二辰，故言子丑之等。辰者日月之會，會在天上十二次，故言諏訾降婁之等，以十二律是候氣之管，聲之陰陽各有合，如黃鍾十一月建子，合大呂十二月建丑之類，是斗與辰合宿而成日月之會。斗星亦隨天運轉。孔氏曰：斗星一日一夜，亦隨天轉過一周而行天一度。聖王觀斗所建命其四時，以分十二月之會。詩曰：維北有斗，西柄之揭。朱子曰：北斗常見不隱者也。南斗柄固指西。若北斗而西柄則亦秋時也。董氏曰：斗四星其方為斗，三星為柄垂而下揭，斗隨天旋轉四時各有吵界。故春秋傳曰：斗有環域是也。李子堅曰：北斗為天喉舌，斟酌元氣運平四時。太玄亦曰：陰質北斗，夜則測陰，言陰夜質，正於北斗，以歷日月，定時成歲也。又北極與南極相對是為樞星，南隱北見，人多舉其見者言之，以其居天之中故也。北斗之星七其數奇，對南斗之星六其數偶，是天亦如此巧也。傳曰：辰在斗柄，日月會南斗是也。其星亦分南北。南二星日大梁，中二星日天相，北二星日天府庭也。斗星盛明，王道和平。劉向曰：北斗貴星君象也。