卦氣起於中孚，京房傳於焦贛，焦贛得之隱者，言四正卦，分主四方，為方伯監司之官，用坎離震兌者，是二至二分之日，四時專主之氣，春木夏火秋金冬水，各卦主時，其占各以其日觀其善惡，其餘六十四卦爻，別主一日，凡三百六十日，餘有五日四分日之一者，每日分為八十分，分起於夜半，五日分為四百分，四分日之一，又為二十分，六十卦分之六七四十二卦，別各得七分。剝卦陽氣之盡在九月末，十月當純坤用事，坤卦有六日七分，坤卦之盡，則復卦陽來，是從剝盡至陽氣來復，隔坤一卦，六日七分舉成數言，故曰七日也。愚謂以月卦言剝至復隔坤一卦，以侯卦言，每月各有五卦，已上見易緯圖。京傳以消息卦為君，息卦曰太陰，消卦曰太陽，其餘卦曰少陰、少陽。○西山蔡氏曰：康節亦用六日七分，揚子雲放之以作太玄。太玄去坎兌離震，經世去乾坤坎離，皆去四正卦，用六十卦六日七分之說。子夏曰：極六位而反於坤之復，其數七，七爻在初，故稱七日。胡安定曰：凡歷六爻，一爻為一日，六十卦爻當三百六十日，而兩卦相去皆以七日，且卦有以爻為歲者，有以爻為月者，有以爻為日者，復言七日，明卦氣也。以消息言立冬十月節，至大雪十一月節，坤至復卦凡歷七日。諸儒說皆源於子夏。兩漢諸儒傳經皆用六日七分之說，至宋王昭素、王沬、宋咸始著論駁之。昭素曰：注疏並違夫子之義，十月純坤猶有陽氣在內，故薺麥先生坤上六猶有龍戰，若用六日七分為坤卦之盡，則十月節終，一陽便來據其節，去冬至尚十五日，則知七日之義，難用易緯之數。胡旦難之曰：西漢京房以卦氣主事皆驗，東漢郎顥六日七分之學最為精妙。夫六日七分卦爻實數也。歲之日虛數也。月不盡之日，必加算以為閏焉。昭素未明閏數之妙，故有去冬至十五日之疑也。惜緯文喪失，京郎已亡。朱子發曰：昭素知其大綱爾，豈知四正卦主四方六十卦，主一期之日，節氣皆統於四正則餘五日，四分日之一積而成閏，每卦六日七分，氣之進退推盪而成。如九月剝也，有艮既濟噬大過，凡五卦而後成坤。十月卦也，又有未濟蹇頤孚，凡五卦而後成復。剝復相去三十日，復主冬至，冬至中氣起於中孚，自中孚之後七日而復。故曰：天行也。歷代先儒，惟玄得其旨，故玄一、中二、羨三、從四、更五、脺六、廓七、減八、沉九成中象。中孚冬至節，日起牛宿一度，斗建子，律中黃鍾，夏后之十一月也，其入牛宿五度為周，周象七五一復，七日來復是也。自揚雄、馬融、鄭玄、宋、虞、陸、范並傳此學，而昭素非之奈何。王沬既駁孔穎達釋王傳之非矣，宋咸又貶京郎關朗輩假易以行壬遁卜祝陰陽衍數之學，聖人之旨無有焉。何如以是卦直是月，以是爻直是日，氣何不起他卦，而獨起中孚。朱氏難之曰：穎達王傳易緯消息之卦不可非也。六壬參時日而得易之坎離。遁甲分九宮而得易之河圖。皆得易之一端，而不能盡。又謂：諸儒假壬遁言易以籠天下，不知壬遁實出於易，而言易者亦何假夫壬遁哉，聖人推陰陽消息之理，以明得失存亡之象，咸信剛柔進退，而不信消息易緯之學，而謂卦氣不起於中孚，是終日數十而不知二五也。豈得為善觀書乎。元貞乙未冬至日，虛谷方先生以書抵予。曰：朱子發冬至起牛宿一度此古法也。漢文帝三年甲子，冬至日在牛二十二度，至唐興元元年甲子，冬至日在斗九度。九百六十一年間差十二度。今元貞元年十一月初七，冬至日在箕八度，又退十二度。冬至後五日，在斗三度。如何尚執舊說，為冬至日入牛宿為周象復乎？愚曰：稽之往古，難玖盡同。曆謂：堯時冬至日在虛一度，何承天卻云在女十度。宋元嘉曆冬至日在斗十七度，月令要義卻云在斗十四度。唐開元大衍曆冬至日在斗十度，至宋統元曆冬至日在斗二度。至如古曆分日起於子半，淳風卻以子初為朔，遂差二刻，當時亦伏其精。蓋陰陽二氣，參差不齊，推盪而成一歲。其盈縮進退，自是如此，不過箕斗牛女之間而已。太玄謂入牛宿象復者，亦本太初曆法。舉當時已效者言之，約其大數以為之準爾，末流雖異，其本則同，未敢輕訾也。朱子曰：善為曆者要必立虛寬之大數以包之，斯言是已，若夫六日七分之說，諸儒辯之詳矣，焉用贅。○革之象曰：澤中有火革，君子以治曆明時。朱氏子發曰：冬至日起牽牛一度，右行周十二次，盡斗二十六度，復還牽牛之一度而曆更矣。牽牛火位，星紀水位，日月交會于此，澤中有火之象也。此上元太初起曆之元，在卦氣為三月，太玄準之，以更史氏日革，居序卦之四十九當太衍之數節，居序卦之六十當周天之度。六十卦三百六十爻，一爻主一日。上經乾起甲子，泰甲戌，噬甲申，至離三十卦一百八十日而三甲盡。下經咸起甲午，損甲辰，震甲寅，至節癸亥而終，亦三十卦一百八十日而年一周。所以京焦用以直日，節曰天地節，而四時成革，亦曰天地革，而四時成是，或一道節後、繼以中孚小過既未者，所以分坎離震兌四卦，應子午卯酉為春夏秋冬，四時兩之以為八節，是為分至啟閉，每爻直十五日以應七十二侯，先儒言卦起中孚非也。中孚起於甲子爾。乾十一月起甲子，陽氣至巳而終節，十月卦而得癸亥，是陰生於午，至亥而終巳，結算一年了畢。今又曰：中孚亦為十一月，卦起甲子，至未濟而終者，蓋以卦氣皆自前月中氣而起。太玄以中準中孚配坎之初六為十一月，中氣一場始生以應上元。太初十一月朔旦，冬至為起數之元算曆之首也。中孚巽上兌下，小過震上艮下，併既未濟坎離之體為六子。少陽、少陰六子之氣，分布四時以成一年之候。○邵子曰：洛下閎改顓曆為太初曆，子雲準太初曆作太玄，凡一隔五卦，氣起於中心，故首中卦參天兩地，倚數非天地正數，擬天地正數而然也。康節曰：太玄其知天地之心乎？心者坤極生乾，始於冬至之時，此律曆之元也。其鉤深致遠，與神契合有如此。故其詩曰：若無楊子天人學，安有莊生內外篇，一陽初動萬物未生，聖人以此見天地心。卦起中孚，七日應焉。以其中虛象心也，與漢太初曆相應。顓帝曆以十月為首，連山經以艮為首。子雲參之八十一首，每首九贊，通七百二十九贊，贊爻也。兩贊直一日，每贊直六時，一時得六策，一贊得三十六策，與六十卦氣之爻合。每卦六日七分，玄每首四日有半，一首四日分則有餘，兩首九日分則平，陰首以陰數為主，陽首以陽數為主，以五居二四之中五土也，一二三四生數居五之前，六七八九成數居五之後。○朱子曰：太玄都是學焦延壽推卦氣。焦氏諸家說不同，文王八卦乾在西北，十二卦在東南，坤在西南，十二卦在西北位置迥然不同。易卦震東、兌西、離南、坎北為一說，十二辟卦分屬十二辰為一說。及焦延壽為卦氣直日之法，乃合二而一之，既以八卦之坎離震兌，二十四爻直日時，又以十二辟直十二月，且分為四十八卦，為公侯卿大夫，而六日七分之說生焉。太玄放之卦氣，以中孚為冬至之初，頤上九為大雪之末。太玄亦以中為陽氣開端，冬至初也。養有崎贏二贊，大雪末也。皆以易卦氣為次序，而變其名稱，卦氣以坎離震兌主二十四氣，玄則自中將四而六之，以主二十四氣。其取數也，一本之河圖，一與六共宗，二與七共朋，三與八成友，四與九同道，五與十相守，蓋合生成之數，以睨擬之，衣裳之示，取諸三八，甲戟之威，取諸四九，君臣之制，取諸二七，鬼神之祀，取諸一六，酒食之養，取諸五五，其不言五者，以五五為十也。○又曰：揚雄太玄全是模倣易，他全用三數，易卻用四數。他本是模易，故就他模底句上看易也，可略見得意思。太玄準易者，周準復，童準蒙，增準益，交準泰，頤準養，皆就易卦上取名，或一首準一卦，二首三首準一卦，所以明分秒之法也。玄衝者序卦也。玄錯者雜卦也。玄數者說卦也。玄文者文言也。繫辭之於攡瑩棿圖告也。皆準易也。易以一生二，二生四，四而八之，八八六十四而止。玄以一生三，三生九，九而九之，九九八十一而止。易有六爻，金木水火為一分上為二。六六相乘，六十四卦而三百八十四爻生。玄有九贊，分金木水火之生成為八，并土之守一為九。九九相乘，至於七百二十九贊而備。易與玄皆同一五行也。易以二乘四，四乘八，八乘六十四，六十四乘三百八十四，蓋本於河圖之天三數而乘地四數也。故以四為地體，而天以三數用之。此伏羲所以重三爻而為六爻，以成一卦。玄之數起於黃鍾之律。，寸空圍九分，三其一為三才，三其天三為九疇，三其地四為十二辟卦，三其天五為十五日之一氣，三其地六而為十有八變而成卦。黃鍾起於子天之一，故參子之一，於丑為三。參丑之三，於寅為九。參寅之九，於卯為二十七。參卯之二十七，於辰為八十一。參辰之八十一，於巳為二百四十三。參巳之二百四十三，於午而為七百二十九，由午以及未申酉戌亥五辰，則得十七萬七千一百四十七。此乃京房六十律相生之數，而見於東西律曆志之注云。玄三百六十五日，每一日以八十一乘之，為二萬九千五百六十五分。又益以四分日之一二十分少，合二萬九千五百八十五分少。每贊每氣算之皆合。故曰：下飲上飲，出入九虛，玄者神之魁也。○又曰：子雲為人思沉，會去思索。如陰陽消長之妙，他直是去推求。張平子謂其妙極道，數使人論難陰陽之事，漢家得天下二百歲之書，與五經相擬。如曰：天日錯行、陰陽更迭、死生相繆、萬物乃纏，此言明生魄死，魄死明生，死生相授，萬物纏綿而成就也。如曰：察龍虎之文，觀烏龜之理。立天經曰陰與陽，立地緯曰縱與橫，立人行曰晦與明，此言天為經，地為緯，南北為經，東西為緯，晦明賢愚之分，在其中矣。如曰：一晝一夜，然後作一日，一陰一陽，然後生萬物。此言夏晝六十刻，冬夜六十刻。夜長無過冬至，晝長無過夏至。冬至之夜不如夏至之晝，故晝數多。又如曰：生陽莫如子，生陰莫如午，西北則子美盡，東南則午美盡，此言陽起子終午，陰起午終子，西南尚有微陽，故至西北而美盡，東北尚有微陰，故至東南而美極，至於陽道常饒，陰道常乏，言陽全用，陰半用也。南北定位，東西通氣。言子午定位者陰陽之府，東木旺則西金死，氣應而相通也。其論日月也，曰：日有南有北，不南不北則無冬夏，月有往有來，不往不來則晦朔不成，聖人察乎跳側匿之變，而律乎日月雌雄之序。蓋日南至牽牛，北至東井。南為太陽，北為太陰，陽精至太陽為夏，陰精至太陰為冬，晦而月見西日跳，朔而月見東日側匿。其論陰陽數也，曰：子午數九、丑未八、寅申七、卯酉六、辰戌五、巳亥四故律四十二呂三十六，或還或否凡七十有八，甲己數九、乙庚八、丙辛七、丁壬六、戊癸五，聲生於日，律生於辰，聲以情質，律以和聲，聲律協而八音生。蓋以黃鍾起子，乾始初九，午為子宮，故數俱九。以子丑寅卯辰巳月，對午未申酉戌亥月。分四五六七八九之數，甲與己合隨子稱九。乙庚隨丑稱八，丙辛隨寅稱七，六五之數亦如之。陽律九七五而倍之，故四十二。陰呂八六四而倍之，故三十六，并之七十八。八則丑未還，得呂而不得律。五聲生於十干，甲乙角也，丙丁徵也，庚辛商也，壬癸羽也。十二律生於十二時，律所出也。八音者金石絲竹匏土革木也。此聲律之源五行之數，後世托是以談康節之數者，豈知其實出於此。太玄數始於三，太玄即太極也，以象君位，三方即天地人也，以象三才，曰天玄、地玄、人玄，三方象三公，一方有三州、凡九州象九卿，一州有三部、凡七十二部象大夫，立天道曰始中終，立地道曰上中下，立人道曰思禍福。易占以變，玄占以通，玄之首贊，皆本五行。自中而周，以至於養。中為一水，周為二火，瓚為三本，閑為四金，少為五土，戾又為六水。上又為七火，干又為八木，守又為九金，數止於九，自羨而起，又為一水，此以後皆然。每首九贊，九贊之中，初一亦屬水，次二屬火，次三屬木，次四金，次五土，次六又屬水，次十又屬火，次八又屬木，次九又屬金，諸首中以五為君。一首之主，亦如易卦，以五爻為主也。玄中首一陽生，對應首一陰始。八十一首皆相對待，奇首陽，偶首陰，奇對奇，偶對偶，所主不同而相反。○玄序曰：巡乘六甲，與斗相逢。此玄起曆之大旨，玄有奇滿，猶斗有閏月也。八十一首自中而起，每首必指月旦日入之度，而皆以斗為主。蓋時之易正而可見者，斗曆之難明而易差者。閏氣侯與斗相迎，既無差忒，則閏正而曆正矣。又曰：太玄晝測之日，夜測之斗，而不及於月，謂其常滿以御虛也。玄晝日及斗所指者，以其常滿常指故也。月有盈虛大小，疾遲無常，故不書也。圖中二十八宿之度，非天盤二十八宿也，乃節侯所至。每月旦日日入之度，與月令日入之度大略相似。○玄圖曰：自子至辰，自辰至申，自申至子，冠之以甲，而章會統元與月蝕俱沒，玄之道也。鬱林吳績釋曰：太初上元正月甲子朔旦，冬至無餘分，後千五百三十九歲甲辰朔旦，冬至無餘分。又千五百三十九歲甲申朔旦，冬至無餘分。十九歲為一章，二十七章五百一十三歲。一會者日月交會一終也。八十一章千五百三十九歲為一統。從子至辰，自辰至申，凡四千六百一十七歲為一元。元有三統，統有三會，會有二十七章。九會二百四十三章沒終也。置一元之數，以章會三統。凡九會統數，除之終盡焉。一章閏分盡，一會月食盡，一統朔分盡，一元六甲盡玄之道。玄起於天元，甲子朔旦。冬至始於牽牛之初，自咫八寸及步運行不息。周乎三百六十五度四分度之一，三十日為月，十二月為歲，加閏以定四時，成三百六十五日四分日之一不周。顓曆四分日之三不周，太初曆日之半。所以不周者陽數盈，陰數虛。故為錡贏二贊，以滿玄數，以合天度。猶歲有閏月，以合歲之日而行律曆也。愚謂：康節經世曆與此雖不同，亦觸類而進，以造神妙爾。○邵子先天卦氣。乾坤坎離，分配四時，主二十四氣。坎盡子中交離，初爻冬至，上爻驚蟄。離盡卯中交乾，初爻春分，上爻芒種。乾盡午中交坎，初爻夏至，上爻白露。坎盡酉中交坤，初爻秋分，上爻大雪。春夏秋冬，各用六十四卦氣，皆中起子午卯酉，為四中二至二分。當之寅申巳亥，為四孟四立。當之經世曆，以冬至為天地之元，元之元也。故去四正卦，而用三百六十。卦氣圖以春分為人物之元，亦元之元也。故用六十四卦，而四之為二百五十六位。卦氣圖以冬至子中為世之元，春分卯中為元之元，夏至午中為會之元，秋分酉中為運之元，各六十四卦，各以氣運而更迭。直事開物於寅中，而起於驚蟄者二月初氣也。閉物於戌中，而終於立春者，十月初氣也、何也？曰：寅中戌中，雖主月會而言其用，則實由乎節氣。地之生物，以氣為機。天之氣先至，而後地之物應之。氣之來常先半月，氣以舒而常盈，月以疾而常縮。故關子明云：當期之數，過者謂之氣盈，不及者謂之朔虛。氣朔有盈，虛之不齊。積微之久，中氣或有居於月晦者，必閏以置之，乃復乎初。經世本於先天，故中朔同起卦氣。因先天本數，取中氣以主月。元會運世皆從中起，所謂舉正於中也。卦圖曰：大運法當依經世，數起於星甲辰子。小運法當依卦氣圖，起於甲巳孟日。天統乎體、氣之體生於四中，故大運甲子當冬至，而二十四氣之首，皆得子午卯酉之四中也。氣之用行於四立，故小運甲寅當立春，而二十四氣之首，皆得寅申巳亥而王乎四孟也。○朱子曰：先天圖左方自震初為冬至，離兌中為春分，至乾之末而交夏至。右方自巽初為夏至，坎艮中為秋分，至坤之末而交冬至。圖之逆順左右行先儒詳矣。乾一兌二離三震四，已生之卦，其序自南而北。若卦氣運行，則自北而南。一場生於震始，故邵子以冬至子之半為復，十一月中也，十二月丑初小寒，其卦為坎、屯。益月半大寒，則震、噬嗑、隨正月寅初立春，其卦為無妄、明夷。月半雨水，則賁、既濟、家人。二月卯初驚蟄，其卦為豐、離、革。月半春分，則同人、臨。三月辰初清明，其卦為損、節、孚。月半穀雨，則妹、睽、兌。立夏巳初，其卦為履、泰。月半小滿，則大畜、需、小畜。五月午初芒種，其卦為壯、大有、夬。至乾之末，交夏至焉，即午之半也。此三十二卦屬陽以當春夏。巽五坎六艮七坤八未生之卦也。圖自西而北，若卦氣之行，則自一陰生於巽始，故夏至午之半為始。五月中也，六月未初小暑，其卦為大過、鼎、恆。月半大暑，則巽井蠱。七月申初立秋，其卦為升、訟。月半處暑，則困、未濟、解。八月酉初為白露，其卦為渙、坎、蒙。月半秋分，則師遁。九月戌初寒露，其卦為咸、旅、小過。月半霜降，則漸、蹇、艮。十月亥初立冬，其卦為謙、否。月半小雪，則萃、晉、豫。十一月子初大雪，其卦為觀、比、剝。至坤之末，交冬至焉，即子之半也。此三十二卦屬陰，以當秋冬。子至巳，乾兌離震。六陽月其節有四，冬至立春春分立夏也。午至亥，巽坎艮坤。六陰月，其節亦四，夏至立秋秋分立冬也。一年八節。二之計一十六卦，外有十六氣，三之而計，四十八卦并之則六十四，以當一期之氣候。所以定時成歲，行鬼神成變化也。今朱子以二至二分舉其綱，愚因卦氣以推其目。