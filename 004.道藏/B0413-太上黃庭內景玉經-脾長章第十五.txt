脾長一尺掩太倉，中部老君治明堂，厥字靈元名混康，治人百病消榖粮，黃衣紫帶龍虎章，長精益命賴君王。三呼我名神自通，三老同坐各有朋，或精或胎別執方，桃核合延生華芒。男女徊九有桃康，道父道母對相望，師父師母丹玄鄉，可用存思登虛空，殊途一會歸要終。閉塞三關握固停，含漱金醴吞玉英，遂至不飢三蟲亡，心意常和致欣昌。五嶽之雲氣彭亨，保灌玉盧以自償，五形完堅無灾殃。