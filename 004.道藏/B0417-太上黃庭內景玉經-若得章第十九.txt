若得三宮存玄丹，太一流珠安崑崙，重中樓閣十二環，自高自下皆真人。玉堂絳宇盡玄宮，璇璣玉衡色蘭玕，瞻望童子坐盤桓，問誰家子在我身？此人何去入泥丸，千千百百自相連，一一十十似重山。雲儀玉華俠耳門，赤帝黃老與我魂，三真扶骨共房津，五斗煥明是七元，日月飛行六合間，帝鄉天中地戶端，面部魂神皆相存。