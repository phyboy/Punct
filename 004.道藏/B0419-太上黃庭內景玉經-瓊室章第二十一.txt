瓊室之中八素集，泥丸夫人當中立，長谷玄鄉繞郊邑，六龍散飛難分別。長生至慎房中急，何為死作令神泣？忽之禍鄉三靈歿。但當吸氣錄子精，寸田尺宅可治生，若當決海百瀆飲，葉去樹枯失青青，氣亡液漏非己形。專閉御景乃長寧，保我泥丸三奇靈，恬淡閑視內自明，物物不干泰而平，愨矣匪事老復丁，思詠玉書入上清。