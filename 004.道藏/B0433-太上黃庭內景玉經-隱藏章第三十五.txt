隱藏羽蓋看天舍，朝拜太陽樂相呼，明神八威正辟邪，脾神還歸是胃家。耽養靈根不復枯，閉塞命門保玉都，萬神方胙壽有餘，是謂脾建在中宮。五臟六腑神明主，上合天門入明堂，守雌存雄頂三光，外方內圓神在中。通利血脉五臟豐，骨青筋赤髓如霜，脾救七竅去不祥，日月列布設陰陽。兩神相會化玉英，淡然無味天人糧，子丹進饌肴正黃，乃曰琅膏及玉霜。太上隱環八素瓊，溉益八液腎受精，伏於太陰見我形，揚風三玄出始青。恍惚之間至清靈，戲於飆臺見赤生，逸域熙真養華榮，內盼沉默煉五形。三氣徘徊得神明，隱龍遁芝雲琅英，可以充飢使萬靈，上蓋玄玄下虎章。