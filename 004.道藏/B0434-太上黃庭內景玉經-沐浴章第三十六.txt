沐浴盛潔棄肥薰，入室東向誦玉篇，約得萬遍義自鮮，散髮無欲以長存。五味皆至正氣還，夷心寂悶勿煩冤。過數已畢體神精，黃華玉女告子情，真人既至使六丁，即授隱芝大洞經。十讀四拜朝太上，先謁太帝後北向，黃庭內經玉書暢。授者曰師受者盟，雲錦鳳羅金鈕纏，以代割髮肌膚全，携手登山歃液丹，金書玉景乃可宣。傳得審授告三官，勿令七祖受冥患，太上微言致神僊，不死之道此其文。