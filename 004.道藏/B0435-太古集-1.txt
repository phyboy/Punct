教者道之所以生也，道本無名，強名曰道。教本無形，假言顯教。教之精粹備包有無。故以“無”言之，存乎道體；以“有”言之，存乎器用。體之以為無，用之以為利。若曰有形生於無形，則乾坤安從而生？用教化於無知，則真知安從而出？若夫太極肇分三才，定位布五行于玄極，列八卦於空廓，發揮七政躔次紀綱，垂萬象于上方，育群靈於下土，是故聖人仰觀俯察，裁成輔相，信四時而生萬物，通變化而行鬼神，通精無門，藏神無穴，寂然不動，感而遂通。至於修真達道之士，用之德化十方，慧超三界，升沉而龍吟虎嘯，消息而蛇隱龜藏，一往一來神號而鬼哭，一伸一屈物我以俱忘，當斯時電激而八表騰輝，雷動而三山動色，鶴飛鳳舞，鹿返羊回，沖氣盈盈，瑞雲密密，萬神羅列，群魔遁形，玄珠迸落於靈台，芝草齊生於紫府，覺花綻放法海，淵深直入玄都，永超陸地，所謂毛吞大海，芥納須彌，木馬嘶鳴，石人唱和，此皆開悟後覺，不得已而為言是道也。用之以順兩儀，序而百物和，行之以逆六位，傾而五行亂。非夫至極玄妙，其孰能與於此乎，於是略述玄文，刪為節要雲耳。時大定十八年歲次戊戌孟夏十有九日序。易之道以乾為門，以坤為戶，以北辰為樞機，以日月為運化，以四時為主宰，以五行為變通，以虛靜為體，以應動為用，以剛柔為基，以清靜為正，以雲雨為利，以萬象為法，以品類為一，以吉凶為常，以生死為元，以有無為教，故知教之與化必在乎人，體之善用必在乎心，變而又通必在乎神，以一神總無量之神，以一法包無邊之法，以一心統無數之心，自古及今，綿綿若存，是謂周易參同契簡要釋之義也。清虛廣遠，純陽不雜運行不息，應化無窮會合群靈，通理物性協和濟利，堅固貞正法此行道，隨時變通規矩後人，光澤天下眾象之宜，資取乾用雲氣流行，雨澤施布，總及萬靈，無有壅蔽克明萬物，終始之道。始則潛伏，終則飛躍。可潛則潛，可飛則飛，是明達乎始終之道。陽有六則，陰有六則，健用隨時，始終如一。若不以時而用者，應潛則飛，應飛則潛，應生而殺，應殺而生，六位不以時秉，而反害矣！陰伏陽飛，陽生陰殺。升降不怠，運轉無窮。應用之道畢，故從新為之，以漸謂之變。一有一無，忽然而改，謂之化言。乾之為道，使物漸變者，使物卒化者，莫非資始生養萬物，總統隱顯之功。乾之為用，見乎變化。變化之功，使物各正性命。性者天生之質，若剛柔遲速之別。命者人所稟受，若貴賤壽夭之屬。故知無形生於有形，有形之所累也。惟天道有形能健，而不為所累者，蓋謂秉變化而禦大器，靜專動直，不失大和。乾之為體，靜住之時，則專一不轉移也，其運動之時，正直不傾邪也。不失大利，豈非正性命之情者？邪乾能正，定物之性命。物之性命各有情也，所稟生者謂之性，隨時念慮謂之情，故以真言之存乎其性，以邪言之存乎其情，情去性存，命自歸而輔之。乾之為用，純陽剛暴。若無和順，則物不得利又失其正。若能保安合會太和之道，乃能永固，使物各正性命而久長也。貞固幹用，利益於物。內則存乎剛健，專一不移轉也。外則用乎柔弱，正直不傾邪也。君子所以能行此道，匠成萬物，教化無窮者也。運用不休，終而複始，強而又壯，君子之道備矣。君者主也，子者愛也，主臨上位，愛人濟物。學道之者，通乾用而行大利，晝夜不息，無有虧退。君子之人自強，勉力不有止息，惟施於眾。此明君子之人體道，用事內剛外順，靜專動直，若雲行雨施四時，以序萬物，以生一切，群品無不周普。沉寶純厚，無所不載。柔和厚載，包容眾垢以順群生，通理物情猶乾之德，其德隆大。長養利益群靈品類，始生萬有，各得通暢。順時待物，屈己伸人。柔順幹正，嘉美之功。不為事始，待唱乃和，謙尊卑光，己若進人，必人進己，先雌而化雄也。陰柔不立，物有所害。志意和同，性行柔弱，臨事決斷，不有私曲，正此義也。得正順志，利保守常。惟政是從，隨時渝變。妙用宏闊，無所疏遠。行不違禮，柔順不邪。至順包承不亂群也。居中得正，任其自然。和光同眾，俯仰不獨。和氣充滿，物得生存，言善則遷，道歸群品，始終不懈，君子之正。依尊履正，行命有功，返視內觀，相實非有，非相之實，實非相故。不居任，不造為，空真不存，不空之真，真不空故。質素不奢，修仁守正。清淨精潔，固志在一，恢弘博施，中正不偏，安乎得失，變通隨時，成其道果。