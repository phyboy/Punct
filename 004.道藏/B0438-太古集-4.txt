虛無之神，統禦萬靈。先天地祖，運日月精。列光垂象，造物變形。推遷歲紀，應用生成。旁通恍惚，鼓蕩杳冥。乾坤布化，導引群情。幽玄奧妙，賢劫聖因。

宇宙之中幾丈夫，惟神惟聖法規模，無為善入群生性，獨立能開造化爐。不逐東風吹柳絮，休教秋月照冰壺，金丹運至泥丸穴，名姓元來記玉都。

五五純陽足有功，大圓乾象以為宗，降形直入蒼溟窟，混融攸躋竅漠中。有遇坎男騎白虎，無為離女跨青龍，當期一夠三千日，鶴化烏龜石化松。

紅鼠黑蛇越世奇，神仙此際泄天機，雷聲一震三山裂，日出同光四海知。見說老人呈皓首，又聞赤子掛青衣。先生謂彼敷真理，寶刀郎君來得遲。

黃羊化作白猿猴，猛虎留蹤待赤牛，兔在穴中狸在火，玄通妙處道根由。誕靈降跡推遷運，十二春還六十秋，道氣歸身逢至友，蓬萊會上約瀛州。

一七元中九六年，始知我命不由天，炎風鼎內消紅雪，偃月爐中煉瑞蓮。斜枕曲江方睡覺，海經三度變桑田，南柯昔日黃樑夢，說與昆侖太古仙。

恒星不現即如來，靜止安恬別立階，四變艮宮成妙體，返形革命達真胎。學人悟此通心印，覺者知之理性才，解得個中弧矢意，千經萬論一齊開。

三月雷轟一二聲，始知天下鬼神驚，風來乘雲勢三千，虎假龍威九萬程。萬化門中為主宰，八紘境裏作經營，震之內象爻俱動，上德皇君具姓名。

鼎器從來六有三，一欹一側一安環，金鉉玉質通嘉致，供聖養賢煉瑞丹。風火家人能返照，變形易體改容顏，須知烹飪成新法，傳得鍾離道不難。

兌家有卦號歸魂，返老延齡別有門，少女聘時須待命，長男交日見重孫。口中安口如何說，身外有身豈可論，休道神仙無覓處，蛻形忘跡道常存。

三千甲子一仙人，天地之根造化神，把握陰陽都一指，斡旋萬象統微塵。多應父少兒還老，料想邪魔卻是真，解得神機顛倒理，壺中長是笑欣欣。

蒼龍鬥虎不曾閑，少女驅回六長男，會向黃庭頻俯仰，寧知玉戶默包含。寶瓶頻綻紅蓮朵，獅子潛行黑玉潭，力士擒將歸洞府，萬神羅列兢來參。

八卦相乘定主賓，五行生克驗君臣，青鸞撞入火龍窟，赤鳳飛吞金虎身。夫婦相交調律呂，父男和順得中純，皆因神氣能常守，一息沖融一寸真。

欲識丹砂分兩齊，西南北位配三奇，九陽宮裏開金戶，陰六堂前攬玉池。銖別三百八十四，斤分十六兩須知，午前子後隨時用，萬道霞光罩玉輝。

鉛汞須分陽與陰，半斤銀合半斤金，火雲飛入牛郎鼻，霜月穿開織女心。神水儲藏金井滿，道源澄照玉泉深，升沉顛倒明離坎，未悟之人何處尋。

日精東畔月華西，正是丹天壯盛時，二八佳人呈雅態，九三君子騁容儀。水晶簾掛珍珠砌，瑪瑙幢懸翡翠帷，試問本來歸甚處，七星樓上不曾離。

刀圭元屬甚人家，赤鳳端眸看落霞，岸上草逢添瑞色，灘頭石遇結靈砂。北溟幾度鋸犀角，南浦屢曾摘象牙，更有一般堪賞處，天池裏面放金花。

問雲何是最相宜，奪得神功造化時，虎踞碧潭風呼呼，龍蟠朱洞雨麻麻。雲英散卻雷霆息，露滴成須星斗移，直待東方橫素練，彩霞捧出一輪曦。

淳風高曠世非同，不達幽微止謂空，得意詩情唯自樂，知心道話幾人通。都緣執性迷真性，盡散淳風昧教風，一粒金丹爐內有，料無仙骨卒難窮。

陽九宮中大覺僧，擎拳端坐誦黃庭，神光射透虛空藏，瑞氣清凝聚寶瓶。遊宴洞天呈手段，遍資法界騁威靈，從茲解得西來意，混沌之前豈有形。

學仙須是桎金丹，鉛汞將來鼎內安，用火周天依次敘，添功歲月莫盤桓。存神先使心頭靜，養氣休令舌下幹，十二時中無懈怠，自然性命保全完。

五氣同宮共一家，相資運斡務生涯，河車不離長安道，寶貨常留桂月華。鉛汞混融成上瑞，神氣靈慧結丹砂，全真妙用符玄用，爛飲流霞穎彩霞。

如何得得飲刀圭，無血羊兒是可刲，山澤氣通雲出穀，地天交泰木生梯。坎離匹配知顛倒，龍虎回還顯悟迷，解得個中消息理，管教平地踏雲霓。

常聽壺中金石聲，凡情除去道情生，陽神全後渾無寐，陰魂消時更覺清。火裏生蓮猶是可，水中搏塊決然成，圓融二物常相會，穩駕雲車赴玉京。

閑引金烏宴月宮，偶然會合便圓融，神光照徹靈空體，妙道衝開造化籠。心識始知蝸舍客，慧眸方見主人翁，從茲啟悟身為患，不執虛名是大通。

學道先須絕外華，修真養素屬仙家，忘情蓋為烹金液，息慮都緣桎紫砂。一性朝元攢五氣，萬神聚頂放三花，從茲得達長生路，永向清霄混彩霞。

出家稟意望求仙，必在真師口訣傳，爐內飛鉛常固濟，鼎中結汞永新鮮。流金作屑銷龍骨，滴露為霜長玉涎，心鏡一磨明照徹，本來面目自然圓。

修行休強做逍遙，莫向空房守寂寥，紫府不令群虎鬥，丹宮能使萬神朝。游山每達青霄路，渡水常登刳木橋，采得靈芝頻服餌，何須林下掛簞瓢。

三一壺中景異常，長眉翁坐看松篁，六銖絳彩裝金相，十二重樓飲玉漿。白鶴樹邊頻府仰，烏龜池畔任低昂，靈童款步前來立，獻與先生續命湯。

元氣混成清靜體，彩雲突出五方霞，金丹結就純陽子，玉液澆開不夜花。無相門中堆白雪，虛空藏裏產黃芽，長生路上行人少，祗是仙家與道家。

天風吹綻洛陽花，六合同途意不差，閑采牡丹烹嫩蕊，靜收芍藥桎英華。調和二物清神氣，溉濟三田餌麥麻，攜酒宴闌乘興逸，坐騎白鹿入雲霞。