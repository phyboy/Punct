太平金闕帝晨後聖帝君師輔歷紀歲次、平氣去來、兆候賢聖、功行種民、定法本起。問曰：“三統轉輪，有去有來，民必有主，姓字可得知乎？”善哉！子何為復問此乎？”“明師難遭，良時易過，不勝喁喁，願欲請聞。愚暗冒味，過厚懼深。”“噫！非過也。天使子問，以開後人，今悟者識正，去偽得真。吾欲不言，恐天悒悒，亂不時平。行安坐，當為子道之，自當了然，無有疑也。昔之天地與今天地，有始有終，同無異矣。初善後惡，中間興衰，一成一敗。陽九百六，六九乃周，周則大壞。天地混齏，人物糜潰，唯積善者免之，長為種民。種民智識，尚有差降，未同浹一，猶須師君。君聖師明，教化不死，積煉成聖，故號種民。種民，聖賢長生之類也。長生大主，號太平真正太一妙氣、皇天上清金闕後聖九玄帝君，姓李，是高上太之胄，玉皇虛無之胤，玄元帝君時太皇十五年，太歲丙子兆氣，皇平元年甲申成形，上和七年庚寅九月三日甲子卯時，刑德相制，直合之辰，育於北玄玉國天岡靈境人鳥閣、蓬萊山中李谷之間。有上玄虛生之母，九玄之房，處在谷陰。玄虛母之始孕，夢玄雲日月纏其形，六氣之電動其神，乃冥感陽道，遂懷胎真人。既誕之旦，有三日出東方。既育之後，有九龍吐神水。故因靈谷而氏族，用曜景為名字。厥年三歲，體道凝真，言成金華。五歲，常仰日欣初，對月嘆終。上觀陽氣之煥赫，下睹陰道以虧殘。於是斂魂和魄，守胎寶神，錄精填血，固液凝筋。七歲，乃學吞光服霞，咀嚼日根。行年二七，而有金姿玉顏，棄俗離情，擁化救世，精感太素，受教三元，習以三洞，業以九方。三七之歲，以孤棲挫銳。四七之歲，以伉會和光。五七之歲，流布玄津，功德遐暢。六七之歲，受書為後聖帝君，與前天得道為帝君者，同無異也。受記在今，故號後聖，前聖後聖，其道一焉。上升上清之殿，中遊太極之宮，下治十方之天，封掌億萬兆庶，鑒察諸天河海、地源山林，無不仰從。總領九重十疊，故號九玄也。七十之歲，定無極之壽，適隱顯之宜，刪不死之術，撰長生之方。寶經符圖，三古妙法，秘之玉函，侍以神吏，傳受有科，行藏有候，垂謨立典，施之種民。不能行者，非種民也。今天地開辟，淳風稍遠，皇平氣隱，災厲橫流。上皇之後，三五以來，兵疫水火，更互競興，皆由億兆，心邪形偽，破壞五德，爭任六情，肆兇逞暴，更相侵淩，尊卑長少，貴賤亂離，致二儀失序，七曜違經，三才變異，妖訛紛綸。神鬼交傷，人物雕喪，眚禍薦至，不悟不悛，萬毒恣行，不可勝數。大惡有四：兵、病、水、火。陽九一周，陰孤盛則水溢；百六一匝，陽偏興則火起。自堯以前，不復須述，從唐以後，今略陳之，宜諦憶識，急營防避。堯水之後，湯火為災，此後遍地小小水火，罪重隨招，非大陽九、大百六也。大九六中，必有大小甲申。甲申為期，鬼對人也。災有重輕，罪福厚薄，年地既異，推移不同。中人之中，依期自至。中之上下，可上可下，上下進退，升降無定。為惡則促，為善則延。未能精進，不能得道。正可申期，隨功多少。是以百六陽九，或先或後，常數大歷，準擬淺深。計唐時丁亥後，又四十有六，前後中間，甲申之歲，是小甲申，兵病及火，更互為災，未大水也，小水遍沖，年地稍甚。又五十五，丁亥，前後中間，有甲申之年，是大甲申，三災俱行，又大水蕩之也。凡大小甲申之至也，除兇民，度善人，善人為種民，兇民為混齏。未至少時，眾妖縱橫互起，疫毒沖其上，兵火繞其下，洪水出無定方，兇惡以次沉沒。此時十五年中，遠至三十年內，歲災劇，賢聖隱淪。大道神人更遣真仙上士，出經行化，委曲導之，勸上勵下，從者為種民，不從者沉沒，沉沒成混齏，兇惡皆蕩盡。種民上善，十分余一。中下善者，天滅半余，余半滋長日興，須聖君、明師、大臣於是降現。小甲申之後，壬申之前，小甲申之君聖賢，嚴明仁慈，無害理亂，延年長壽，精學可得神仙，不能深學太平之經，不能久行太平之事。太平少時姓名，不可定也。行之司命註青錄，不可司錄記黑文。黑文者死，青錄者生。生死名簿，在天明堂。天道無親，唯善是與。善者修行太平，成太平也。成小太平，與大太平君合德。大太平君定姓名者，李君也。以壬辰之年三月六日，顯然出世。乘三素景輿，從飛軿萬龍。舉善者為種民，學者為仙官，設科立典，獎善杜惡，防遏罪根，督進福業之人。不怠而精進，得成神真，與帝合德；懈退陷惡，惡相日籍，充後齏混也。至士高士，智慧明達，了然無疑，勤加精進，存習帝訓，憶識大神君之輔相，皆無敢忘。聖君明輔，靈官佑人，自得不死，永為種民，升為仙真之官，遂登後聖之位矣。後聖李君太師姓彭，君學道在李君前，位為太微左真，人皇時保皇道君，並常命封授兆民，為李君太師，治在太微北塘宮靈上光臺，二千五百年轉易名字，展轉太虛，周旋八冥，上至無上，下至無下，真官希有得見其光顏者矣。後聖李君上相方諸宮青童君。後聖李君上保太丹宮南極元君。後聖李君上傅白山宮太素真君。後聖李君上宰西城宮總真王君。右五人，一師四輔，輔者，父也，扶也。尊之如父，持之得行，總號為輔。分而別之，左輔右弼，前疑後承。承者，發言舉事，拾遺充足，制斷宣揚，即是宰也。疑者，向思未得，啟發成明，即是傅也。弼者，必定猶預，即是保也，扶君順師，周匝入道，即是相也。四五占候，俱詳可否，贊弘正化，總曰輔師。閑居之時，前向有疑，問之傅。後顧慮遺，問之承。右有所昧，問之弼。左有未明，問之輔。咨詢四輔，相、保、傅、宰，成功在師，不可闕也。聖帝垂範，使後遵行。入有保，保用事也，陰屬右，靜寶真也。出有師，師用事也，陽屬左，動歸寂也。至此最難。故略輔相而言師也。望有傅，傅在前，敷說議趣也。顧有宰，宰在後，決斷是非也。其余公卿有司、仙真聖品，大夫官等三百六十一，從屬三萬六千人，部領三十六萬，人民則十百千萬億倍也。常使二十四真人，密教有心之子，皆隸方諸上相，不可具說，但諦存其大，自究其小也。”“善哉！今日問疑，更聞命矣。”問曰：“李君何所常行，而得此高真？太師四輔，學業可聞乎？”“善哉！子為愚者，迷不信道，學不堅固，進退失常，墮卑賤苦，故勤勤問之乎？今為子說之。夫無始中來，積行久久，一善一惡，不可具言，言之無益。今取近所行，得成高貴者，《靈書紫文》為要。東華玉保高晨師青童大君，大君清齋寒靈丹殿、黃房之內三年，上詣上清金闕，金闕有四天帝，太平道君處其左右，居太空瓊臺、洞真之殿、平玉之房、金華之內，侍女眾真五萬人。毒龍電虎，玃天之狩，羅毒作態，備門抱關。巨蚪千尋，衛於墻堓。飛龍奔雀，溟鵬異鳥，叩啄奮爪，陳於廣庭。天威煥赫，流光八朗，風鼓玄旌，回舞旄蓋；玉樹激音，琳枝自籟；眾吹靈歌，鳳鳴玄泰；神妃合唱，麟儛鸞邁；天鈞八響，九和百會。青童匍匐而前，請受《靈書紫文》、口口傳訣在經者二十有四：一者真記諦，冥諳憶；二者仙忌詳存無忘；三者采飛根，吞日精；四者服開明靈符；五者服月華；六者服陰生符；七者拘三魂；八者攝七魄；九者佩皇象符；十者服華丹；十一者服黃水；十二者服回水；十三者食镮剛；十四者食鳳腦；十五者食松梨；十六者食李棗；十七者服水湯；十八者鎮白銀紫金；十九者服雲腴；二十者作白銀紫金；二十一者作鎮；二十二者食竹筍；二十三者食鴻脯；二十四者佩五神符。備此二十四，變化無窮，超淩三界之外，遊浪六合之中，災害不能傷，魔邪不敢難，皆自降伏，位極道宗，恩流一切，幽顯荷賴，不信不從，不知不見，自是任暗，永與道乖，塗炭兇毒，煩惱混齏，大慈悲念，不可奈何，哀哉！有誌之士，早計早計，無負今言。”曰：“善哉！善哉！今日問疑，更聞命矣。”甲部第一雲：“學士習用其書，尋得其根，根之本宗，三一為主。”甲部第一又雲：“誦吾書，災害不起，此古賢聖所以候得失之文也。”又雲：“書有三等，一曰神道書，二曰核事文，三曰浮華記。神道書者，精一不離，實守本根，與陰陽合，與神同門。核事文者，核事異同，疑誤不失。浮華記者，離本已遠，錯亂不可常用，時時可記，故名浮華記也。”又雲：“澄清大亂，功高德正，故號太平。若此法流行，即是太平之時。故此經雲，應感而現，事已即藏。”又雲：“聖主為治，謹用茲文；凡君在位，輕忽斯典。”《太平部》卷第八《老子傳授經戒儀註訣》雲：“老子者，得道之大聖，幽顯所共師者也。應感則變化隨方，功成則隱淪常住，住無所住，常無不在，不在之在，在乎無極，無極之極，極乎太玄，太玄者，太宗極主之所都也。老子都此，化應十方，敷有無之妙，應接無窮，不可稱述。近出世化，生乎周初，降跡和光，誕於庶類，示明胎育，可以學真，雖居下賤，無累得道。周流六虛，教化三界，出世間法，在世間法，有為無為，莫不畢究。文王之時，仕為守藏史。或雲，處世二百余載，至平王四十三年，太歲癸丑十二月二十八日，為關令尹喜說五千文也。”