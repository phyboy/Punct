“大頑頓曰益暗昧之生再拜，今更有疑，乞問天師上皇神人。”“所問何等事也？”“請問此書文，其凡大要，都為何等事生，為何職出哉？”“善哉善哉！子之問事，可謂已得皇天之心矣。此其大要，之為解天地開辟以來，帝王人民承負生，為此事出也。”“今乃為此事出，何反皆先道養性乎哉？”“然，真人自若真真愚昧，蒙蔽不解。向者見子陳辭，以為引謙，反真真冥冥昧昧，何哉？諾，真人更明開耳聽。然凡人所以有過責者，皆由不能善自養，悉失其綱紀，故有承負之責也。比若父母失至道德，有過於鄰裏，後生其子孫反為鄰裏所害，是即明承負之責也。今先王為治，不得天地心意，非一人共亂天也。天大怒不悅喜，故病災萬端，後在位者復承負之，是不究乎哉！故此書直為是出也。是故古者大賢人，本皆知自養之道，故得治意，少承負之失也。其後世學人之師，皆多絕匿其真要道之文，以浮華傳學，違失天道之要意，令後世日浮淺，不能善自養自愛。為此積久，因離道遠，謂天下無自安全之術，更生忽事反鬥祿，故生承負之災。子解意，豈知之耶？”“善哉善哉！見天師言，昭若開雲見日無異也。”“行，子可謂已得道意矣。”“愚生蒙恩，已大解，今問無足時，唯天師丁寧重戒之。”“然，夫人能深自養，乃能養人。夫人能深自愛，乃能愛人。有身且自忽，不能自養，安能厚養人乎哉？有身且不能自愛重而全形，謹守先人之祖統，安能愛人全人？愚哉！子寧深解不耶？”“唯唯，善哉善哉！”“行，子以為吾書不可信也。試取上古、人所案行、得天心而長吉者書文，復取中古、人所案行、得天心者書策文，復取下古、人所思務行、得天意而長自全者文書，宜皆上下流視考之，必與重規合矩無殊也，乃子蒙且大解，乃後且大信吾書言也。今天疾人後生者日益輕易，鬥命試才，下愚乃言天無知，道天不效也。夫地尚不欺人，種禾得禾，種麥得麥，其用功力多者，其稼善，何況天哉！今故天積怨下愚無知者，更相教輕事，為愚後生者日益劇，故生災異變怪，非一也。是天與人君獨深厚，比若父子之恩則相教。愚者見是，不以時報其君，反復蔽匿，斷絕天路，天復益忿忿，後復承負之，增劇不可移，帝王雖有萬人之善，猶復無故被其害也，故使為善者不明，若無益也。令使下愚言天無知，固有以乎哉！”“今見天師言，心解與更生無異也，善哉善哉！弟子雖多愁天師，冒死問事，始若有過，已問得解，意大喜，不悔之也。”“夫無知而不問，無由得通達。子言是其意也。行，書多悉備，頭足腹背，表裏悉具，自與眾賢共案之，勿復問。”“唯唯。”蔽暗弟子再拜言：“夫大賢見師說一面，知四面之說；小賢見師說一負，知四負之說，故易為說也。其愚暗蔽頓之人，不事見為說之，猶復心懷疑，故敢具問天師。師既為皇天解承負之仇，為後土解承負之殃，為帝王解承負之厄，為百姓解承負之過，為萬二千物解承負之責。”又言：“下愚弟子乃為天問事，不敢不冒過悉道之，願具聞其意何等也。”“平言。”“今帝王人民有承負，凡事亦皆自有承負耶？”“善哉！子為天問事，誠詳且謹。”“今每與天師對會，常言弟子乃為天問疑事，故敢不詳也。”“善哉！子有謹良之意，且可屬事。行，今子樂欲令吾悉具說之耶？不惜難之也，但恐太文，難為才用。具說天下承負，乃千萬字尚少也，難勝，既為子舉其凡綱，令使眾賢可共意，而盡得其意，與券書無異也。”“唯天師語。”“明開兩耳，安坐定心聽。”“唯唯。”“然，天地生凡物，無德而傷之，天下雲亂，家貧不足，老弱饑寒，縣官無收，倉庫更空。此過乃本在地傷物，而人反承負之。一大凡事解，未復更明聽。今一師說，教十弟子，其師說邪不實，十弟子復行，各為十人說，已百人偽說矣；百人復行，各為十人說，已千人邪說矣；千人各教十人，萬人邪說矣；萬人四面俱言，天下邪說，又言者大眾，多傳相征，不可反也，因以為常說。此本由一人失說實，乃反都使此凡人失說實核，以亂天正文，因而移風易俗，天下以為大病，而不能相禁止，其後者劇，此即承負之厄也，非後人之過明矣。後世不知其所由來者遠，反以責時人，故重相冤也，復為結氣不除，日益劇甚，故凡二事解，真人復更明聽。令一人為大欺於都市中，四面行於市中，大言地且陷，成涵水，垂泣且言。一市中人歸道之，萬家知之，老弱大小四面行言。天下俱得知之，乃使天下欺，後者增益之，其遠者尤劇。是本由一人言，是即承負空虛言之責也。後人何過乎？反以過時人。三事解，然真人復更明聽。夫南山有大木，廣縱覆地數百步，其本莖一也，上有無訾之枝葉實，其下根不堅持地，而為大風雨所傷，其上億億枝葉實悉傷死亡，此即萬物草木之承負大過也。其過在本不在末，而反罪未，曾不冤結耶？今是末無過，無故被流災得死亡，夫承負之責如此矣，寧可罪後生耶？四事解，然責人復更明聽。南山有毒氣，其山不善閉藏，春南風與風氣俱行，乃蔽日月，天下彼其咎，傷死者積眾多。此本獨南山發泄氣，何故反使天下人承負得病死焉。時人反言猶惡，故天則殺汝。以過其人，曾不冤乎哉？此人無過，反承負得此災，魂神自冤，生人復就過責之，其氣冤結上動天。其咎本在山有惡氣風，持來承負之責如此矣。五事解，然真人復更危坐，詳聽吾言。本道常正，不邪偽欺人。人但座先人君王人師父教化小小失正，失正言，失自養之正道，遂相效學，後生者日益劇，其故為此。積久傳相教，俱不得其實，天下悉邪，不能相禁止。故災變萬種興起，不可勝紀，此所由來者積久復久。愚人無知，反以過時君，以責時人，曾不重被冤結耶？天下悉邪，不能自知，帝王一人，雖有萬人之德，獨能如是何？然今人行，豈有解耶？若食盡欲得之，而病人獨不能食，乃到於死亡，豈有解耶？今交陰陽，相得盡樂，有子孫祭神求吉，而自若不能生子，豈有解耶？夫人生盡樂好善而巨壯，而固反不肖且惡，豈有解哉？此盡承負之大效也。反以責時人，故不能平其治也。時人傳受邪偽久，安能卒自改正乎哉？遂從是常冤，因為是連久，天憐之。故上皇道應元氣而下也，子勿怪之也。”“以何為初？以思守一。何也？一者，數之始也；一者，生之道也；一者，元氣所起也；一者，天之綱紀也。故使守思一，從上更下也。夫萬物凡事過於大，末不反本者，殊迷不解，故更反本也。”欲解承負之責，莫如守一。守一久，天將憐之。一者，天之紀綱，萬物之本也。思其本，流及其末。是以古者聖人，將有可為作，皆仰占天文，俯視地理，明其反本之明效也。真人解未？”“唯唯。”“今訾子悒悒，已舉承負端首，天下之事相承負皆如此。豈知之耶？”“唯唯。今天師都舉端首，愚生心結已解。”“行，語真人一大要言，上古得道，能平其治者，但工自養，守其本也。中古小失之者，但小忽自養，失其本。下古計不詳，輕其身，謂可再得，故大失之而亂其治。雖然，非下古人過也，由承負之厄會也。行文已復重，吾不復言，百言百同，無益也。可毋增書為文，今天辭已通囑於真人。”“唯唯。”“行，歸思其要，以付有德君，書要為解承負出。”“唯唯。”