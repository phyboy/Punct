真人稽首再拜：“唯唯。請問一疑事解。”“平言，何等也？”“天師前所與愚昧不達之生策書，凡九十字。謹歸思於幽室，閑處連日時，質性頑頓，晝夜念之，不敢懈怠，精極心竭，周遍不得其意；今唯天師幸哀不達之生，願為其具解說之，使可萬萬世貫結而不忘。”“善哉，子之難問乎，可謂天人也。諾，真人詳聆聽，為子悉解其要意。”真人請問神人：“前所賜不達之生策書九十字，未知趨向，義理所歸，願為一一解，以遺後世，貫結而不忘。”神人言：“為子直解之。”師曰：“吾字十一明為止：師者，正謂皇天神人師也；曰者，辭也，吾乃上辭於天，親見遣，而下為帝王萬民具陳，解億萬世諸承負之謫也；吾者，我也，我者，即天所急使神人也。今天以是承負之災四流，始有本根，後治者悉皆隨之失其政，無從得中斷止之，更相賊傷，為害甚深，今天以為重憂；字者，言吾今陳列天書累積之字也。十者，書與天真誠信洞相應，十十不誤，無一欺者也，得而眾賢，各自深計，其先人皆有承負也，誦之不止，承負之厄小大，悉且已除矣。一者，其道要正當以守一始起也，守一不置，其人日明乎，大迷解矣。明為止，止者，足也，夫足者為行生，行此道者，但有日益昭昭，不復愚暗冥冥也。十一者，士也。明為止者，赤也，言赤氣得此，當復更盛，王大明也。止者，萬物之足也，萬物始萌，直布根，以本足生也。行此道，其法乃更本元氣，得天地心，第一最善，故稱上皇之道也。丙午丁巳為祖始：丙午丁巳，火也，赤也；丙午者，純陽也，丁巳者，純陰也；陰陽主和，凡事言陰陽氣，當復和合天下而興之也。為者，為利帝王，除兇害出也。祖者，先也，象三皇德也。始者，反本初也，故行是道，當得反上皇也。四口治事萬物理：四而得口者，言也，能日習言吾書者，即得天正經字也，令得其至意，乃上與天心合，使萬物各得其所，而不復亂，故言萬物理也。子巾用角治其右者：誦字也，言誦讀此書而不止，凡事悉且一旦而正，上得天意，歡然而常喜，無復留倍也。潛龍勿用坎為紀：潛龍者，天氣還復初九，甲子歲也，冬至之日也，天地正始起於是也；龍者，乃東方少陽，木之精神也，故天道因木而出，以興火行；夫物將盛者，必當開通其門戶也。真人到期月滿，出此書，宜投之開明之地。開者，辟也，通也，達也，開其南，更調暢陽氣，消去其承負之厄會也。潛者，藏也，道已往到，反隱藏也。勿者，敢也，未也，先見文者，未知行也。用者，治也，事也，今天當用此書除災害也，玄甲歲出之。其時君未能深原書意，得能用之也。故言勿用者，見天文未敢專信而即效案用之也。信用之者，事立效見響應，是其明證也，乃與天合，故響應也。坎為紀者，子稱坎；甲，天也，綱也，陽也；坎者，子也，水也，陰也，紀也；故天與地常合，其綱紀於玄甲子初出，此可為有德上君治綱紀也，故言坎為紀也。乃謂上皇天書，下為德君出真經，書以繩斷邪，以玄甲為微初也。凡物生者，皆以甲為首，子為本，故以上甲子序出之也。人得見之壽長久：人者，正謂帝王一人也，上德易覺知行道書之人也。據瑞應文，不疑天道也，深得其意，則壽矣。壽者，竟其天年也；長者，得無窮也；久者，久存也。居天地間活而已：居者，處也，處天地間活而已者，當學真道也，浮華之文不能久活人也，諸承負之厄會，咎皆在無實核之道故也，今天斷去之也。治百萬人仙可待：治者，正也，天以此書正眾賢之心，各自治病，守真去邪。仙可待者，言天下聞之，真道翕然悉出，往輔佐有德之君。治真道者，活人法也，故言仙可待也。善治病者勿欺殆：凡人悉愚，不為身計，皆以邪偽之文，無故自欺殆，冤哉！反得天重謫，而生承負之大責，故天使其棄浮華文，各守真實，保其一旦夕力行之，令人人各有益其身，無肯復自欺殆者也。樂乎長安市：樂者，莫樂於天上皇太平氣至也。乎者，嗟嘆其德，大優無雙也。長者，行此道者，其德善長，無窮已也。安者，不復危亡也。得行此道者，承負天地之謫悉去，乃長安曠曠恢恢，無復憂也。市者，天下所以共致聚人處也，行此書者，言國民大興雲雲，比若都市中人也。使人壽若西王母：使人者，使帝王有天德好行正文之人也。若者，順也，能大順行吾書，即天道也，得之者大吉，無有咎也。西者，人人棲存真道於胸心也。王者，謂帝王得案行天道者，大興而王也，其治善，乃無上也。母者，老壽之證也，神之長也。比若四時周反始：比者，比也，比若四時傳相生、傳相成，不復相賊傷也，其治無有刑也。九十字策傳方士：九者，究也，竟也，得行此者，德乃究洽天地陰陽萬物之心也。十者，十十相應，無為文也。字者，言天文上下字，周流遍道足也。傳者，信也，故為作委字符信以傳之也。方者，大方正也，持此道急往付歸有道德之君，可以消去承負之兇，其治即方且大正也。士者，有可克誌一介之人也，一介之人者，端心可教化屬事，使往通此道也。吾策之說，將可睹矣，真人豈曉解未乎？”“唯唯，善哉善哉！見天師言，大樂已至矣。”“子可謂已知之矣。”“愚生每有所問，自知積愁天師，向不問，何從得知之？”“然，子言是也，賢聖有疑，皆問之，故賢聖悉有師也。不可茍空強說也，夫強說適可一言，不能再轉也。”“唯唯，是以愚生不敢強說也。”“子言是也，大儒謙，亦不失之也。”“今天師事事假其路，為剝解凡疑，遂得前問所不及。今欲有可乞問，甚不謙，不知當言邪？不邪？”“疑者平言，勿諱。”“唯唯。古今賢聖皆有師，今天師，道滿溢復當師誰乎？”“善哉善哉！子之問也，可謂睹微意矣。然吾始學之時，同問於師，非一人也，久久道成德就，乃得上與天合意，乃後知天所欲言，天使太陽之精神來告吾，使吾語，故吾者乃以天為師。雖喻真人，向天不欲言，吾不敢妄出此說，天必誅吾，真人亦知此誠重耶？子誡慎之！”“唯唯。愚生問疑於天師，無不解者，心喜常不能自禁言，願復乞問一事。”“行道之。”“唯唯。今天師比為暗蒙淺生具說承負說，不知承與負，同邪？異邪？”“然，承者為前，負者為後。承者，乃謂先人本承天心而行，小小失之，不自知，用日積久，相聚為多，今後生人反無辜蒙其過謫，連傳被其災，故前為承，後為負也，負者，流災亦不由一人之治，比連不平，前後更相負，故名之為負。負者，乃先人負於後生者也；病更相承負也，言災害未當能善絕也，絕者復起，吾敬受此書於天，此道能都絕之也，故為誠重貴而無平也。真人知之邪？”“唯唯，可忄亥哉！可忄亥哉！”“行去，勿復問。”“唯唯。”“真人前。凡天下事何者是也，何者非也？”“試而即應，事有成功，其有結疾病者解除，悉是也；試其事而不應，行之無成功，其有結疾者不解除，悉非，非一人也。”“善哉！子之言真是也。言雖少，斯可解億萬事，吾無以加子之言也。夫欲效是非，悉皆案此為法，可勿懷狐疑，此即召信之符也。”“何謂也？”“夫凡事信不信，何須必當考問之也。古者聖賢，但觀人所行證驗也，知之矣，明於日月。子說積善，不可變易也。欲知吾書，悉取信效於是。真人知邪？”“唯唯。”“行去，名此為真券，慎勿遺，無投於下方，以為訣策書章。”