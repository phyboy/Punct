“真人前，天下之人凡有幾窮乎？”“何謂也？”“謂平平無變，人有幾迫窮乎？”“所窮眾多。”“其所窮，獨無有名字邪？”“不可名字也。”“子未知也。天下之人有四窮。”“何謂也？”“謂子本得生於父母也，既生，年少之時，思其父母不能去，是一窮也。適長，巨大自勝，女欲嫁，男欲娶，不能勝其情欲，因相愛不能相離，是二窮也。既相愛，即生子，夫婦老長，顏色適不可愛，其子少可愛，又當見養，是三窮也。其子適巨，可毋養身，便自老長不能行，是四窮也。四窮之後，能得明師，思慮守道尚可。高才有天命者或得度，其次或得壽，其次可得須臾樂其身，魂魄居地下，為其復見樂。”“何謂也？”“地下得新死之人，悉問其生時所作為，所更，以是生時可為，定名籍，因其事而責之。故事不可不豫防，安危皆其身自得之也。真人慎之，見此誡耶？”“唯唯。天師乃敕以不見之言。”“然，所以敕教子者，見子常有善意，恐真人懈倦，故明示敕之耳。”“唯唯。”“真人今學，以何自期乎？”“以年窮盡為期。”“善哉子誌，可謂得道意矣。然凡人行，皆以壽盡為期，顧有善惡盡耳。”“何謂也？願聞之。”“然，守善學，遊樂而盡者，為樂遊鬼，法復不見愁苦，其自愁苦而盡者為愁苦鬼，惡而盡者為惡鬼也。此皆露見之事，凡人可知也，而人不肯為善，樂其魂神，其過誠重。”“何謂也？”“人生乃受天地正氣，四時五行，來合為人。此先人之統體也。此身體，或居天地四時五行。先人之身，常樂善無憂，反復傳生，後世不肖，反久苦天地四時五行之身，令使更自冤死，尚愁其魂魄。是故愚士不深計，不足久居也，故令欲使其疾死亡，於其死不復恨之也。精神但自冤憐，無故得愁恚於此下士。是故古者大賢聖，深計遠慮知如此，故學而不止也。其為人君者，樂思太平，得天之心，其功倍也，魂神得常遊樂，與天善氣合。其不能平其治者，治不合天心，不得天意，為無功於天上，已到終，其魂神獨見責於地下，與惡氣合處。是故太古上聖之君，乃知此，故努力也。愚人不深計，故生亦有謫於天，死亦有謫於地。”“可駭哉！弟子愚暗，不欲聞也。”“善哉！子既來學，不欲聞此，即且努力為善矣。”“唯唯。天師處地，使得知天命，受教敕深厚，以何得免於此哉？”“善乎！子但急傳吾書道，使天下人得行之，俱思其身，定精念，合於大道，且自知過失所從來也，即承負之責除矣。天地大喜，年復得反上古而倍矣。”“善哉善哉！”“行，辭小竟，真人努力勉之，異日復來。”“唯唯。”“得書詳思上下，學而不精，名為惚恍。求事不得無形象，思念不致精神，無從得往。”“善哉善哉！”“真人前，子既來學，當廣知道意，少者可案行耶？多者可案行耶？”“然，備足眾多者，可案行也。”“噫！子內未廣知道要意也。今天，一也，反行地二。其意何也？今地，二也，反行人三，何也？”“愚生願聞其相行意”。“然，夫地為天使，人為地使，故天悅喜，則使今年地上萬物大善。天不喜悅，地雖欲養也，使其物惡。地善，則居地上者人民好善，此其相使明效也。故治亂者，由太多端，不得天之心，當還反其本根。夫人言太多，而不見是者，當還反其本要也，乃其言事可立也。故一言而成者，其本文也；再轉言而止者，乃成章句也；故三言而止，反成解難也，將遠真，故有解難也；四言而止，反成文辭也；五言而止，反成偽也；六言而止，反成欺也；七言而止，反成破也；八言而止，反成離散遠道，遠復遠也；九言而止，反成大亂也；十言而止，反成滅毀也，故經至十而改，更相傳而敗毀也。夫凡事毀者，當反本。故反守一以為元初。是故天數起於一，十而終也，是天道自然之性也。是故古者聖人問事，初一卜占者，其吉兇是也，守其本也，乃天神下告之也；再卜占者，地神出告之也；三卜占者，人神出告之也；過此而下者，皆欺人不可占，故卦數則不中也，人辭文多則不珍。”“善哉善哉！今緣天師常哀憐其不及，願復更乞一言。”“平行。”“數何故止十而終？”“善哉！子深執知，問此事法。然，天數乃起於一，終於十，何也？天，初一也，下與地相得為二，陰陽具而共生萬物。始萌於北，元氣起於子，轉而東北，布根於角，轉在東方，生出達，轉在東南，而悉生枝葉，轉在南方，而茂盛，轉在西南，而向盛，轉在西方，而成熟，轉在西北，而終。物終，當更反始，故為亥，二人共抱一為三皇初，是故亥者，核也，乃始凝核也，故水始凝於十月也。壬者，任也，已任必滋日益巨，故子者，滋也，三而得陰陽中和氣，都具成而更反初起，故反本，名為甲子。夫天道生物，當周流俱具，睹天地四時五行之氣，乃而成也，一氣不足，即輒有不足也，故本之於天地，周流八方也，凡數適十也。真人寧解知之不乎？”“唯唯，善哉善哉！誠受厚恩。”“子勿謝也。”“何乎？”“夫師弟子功大重。比若父母生子，不可謝而解也。”“何謂也？”“父母未生子之時，愚者或但投其施於野，便著土而生草木，亦不自知當為人也。洞洞之施，亦安能言哉？遂成草木。及乃得陰陽相合，生得成人，何於成草木乎哉？夫人既得生，自易不事善師，反事惡下愚之師，乃教人以惡，學入邪中，或使人死滅，身尚有余罪過，並盡其家也。人或生而不知學問，遂成愚人。夫無知之人，但獨愁苦而死，尚有過於地下，魂魄見事不得遊樂，身死尚不得成善鬼。今善師學人也，乃使下愚賤之人成善人，善善而不止，更賢；賢而不止，乃得次聖；聖而不止，乃得深知真道；守道而不止，乃得仙不死；仙而不止，乃得成真；真而不止，乃得成神；神而不止，乃得與天比其德；天比不止，乃得與元氣比其德。元氣乃包裹天地八方，莫不受其氣而生，德乃復覆蓋天地八方，精神乃從天地飲食，天下莫不共祭食之，尚常恐懈，不能致之也。是至善師生善弟子之功也，寧可謝不乎？”“可駭哉！愚生觸忌諱，過言耳。”“何謙不置？真人也。行，覺子使知可謝不耳。”“唯唯。”“真人前，凡人之行，君王之治，何者最善哉？”“廣哀不傷，如天之行最善。”“子言可謂得道意矣，然治莫大於象天也，雖然，當有次第也。”“何謂也？愚生勤能一言，不復再言也，唯天師陳之耳。”“然，凡人之行，君王之治也，人最善者，莫若常欲樂生，汲汲若渴，乃後可也。其次莫若善於樂成，常悒悒欲成之，比若自憂身，乃可也。其次莫若善於仁施與，見人貧乏，為其愁心，比若自憂饑寒，乃可也。其次莫若善為設法，不欲樂害，但懼而置之，乃可也。其次人有過，莫善於治而不陷於罪，乃可也。其次人既陷罪也，心不欲深害之，乃可也。其次人有過觸死，事不可奈何，能不使及其家與比伍，乃可也。其次罪過及家、比伍也，願指有罪者，慎毋盡滅煞人種類，乃可也。夫人者，乃天地之神統也。滅者，名為斷絕天地神統，有可傷敗於天地之體，其為害甚深，後亦天滅煞人世類也。為人先生祖父母，不容易也，當為後生者計，可毋使子孫有承負之厄。是以聖人治，常思太平，令刑格而不用也。所以然者，乃為後生計也。今真人見此微言耶？”“唯唯。”問：“帝王諸侯之為治，何者最善哉？”曰：“廣哀不傷，如天之行最善。”“夫治，莫若大象天也，雖然，當有次第。”“何謂也？”“夫人最善莫如樂生，急急若渴，乃後可也。其次樂成他人善，如己之善。其次莫若人施，見人貧乏，謂其愁心，比若憂饑寒，乃可也。其次莫若設法，但懼而置之可也。其次人有大罪，莫若於治，不陷於罪過，乃可也。其次人有過觸犯，事不可奈何，能不使及其家與比伍，乃可也。其次罪及比伍，願指有罪者，慎無絕嗣也。人者，天地神明之統，傷敗天地之體，其為禍深矣。無為子孫承負之厄，常思太平，以消刑格也。”“真人前。”“唯唯。”“真人真人，不及說乎？但引謙耶？一言之！”“然吾統乃系於地，命屬昆侖。今天師命乃在天，北極紫宮，今地當虛空，謹受天之施，為弟子當順承，象地虛心，敬受天師之教，然後至道要言，可得□□□□□□□。無有師弟子之義，但名為交□□□□□□其才，是名為亂學不純也。□□□□□□□□敕教，使道不明，一是一非，其說不可傳於為帝王法，故不敢有言不也。”“何謙！吾願與真人共集議之為善，亦無傷於說也。□□□□也。何乎？”“生有先後，知有多少，行有尊卑，居有高下。今吾可說，不若天師所雲也。小人之言，不若耆老之睹道，端首之明也。天師既過覺愚不及之生，使得開通，知善惡難之，何一卒致也，願毋中棄，但為皇天後土。”“然，今既為天語，不與子讓也。但些子悒悒常不言，故問之耳。”“不敢悒悒也，今見天師說，積喜且駭。”“何也？”“喜者，喜得逢見師也；駭者，恐頑頓學不遍而師去也。今欲問汲汲，常若大渴欲得飲。”“何乎？”“願得天師道傳弟子，付歸有德之君能用者。今陰陽各得其所，天下諸承負之大病，莫不悉愈者也。”“善哉！子之言也。詳案吾文，道將畢矣。次其上下，明於日月，自轉相使。今日思行之，凡病且自都除愈，莫不解甚，皆稱嘆喜。”“唯唯。”