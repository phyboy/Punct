“日益愚暗曚不闿生謹再拜，請問一事。”“平言。”真人乃曰：“自新力學不懈，為天問事。”“吾職當主授真人義，無敢有所惜也，疾言之。”“唯唯。今小之道書，以為天經也；拘校上古、中古、下古聖人之辭，以為聖經也；拘校上古、中古、下古大德之辭，以為德經也；拘校上古、中古、下古賢明之辭，以為賢經也。今念天師言，不能深知其拘校之意，願天師闿示其門戶，所當先後，令使德君得之，以為嚴教也；敕眾賢，令使各得生校善意於其中也。”“然，精哉真人問事，常當若此矣，善哉善哉！諾，吾將具言之真人自隨而記之，慎毋失吾辭也。吾乃為天地談，為上德君制作，可以除天地開辟以來承負之厄會，義不敢妄語，必得怨於皇天後土，又且負於上賢明道德之君，其為罪責深大也，真人知之耶？”“唯唯。”“然，所言拘校上古、中古、下古道書者，假令眾賢共讀視古今諸道文也，如卷得一善字，如得一善訣事，便記書出之，一卷得一善，十卷得十善，百卷得百善，千卷得千善，萬卷得萬善，億卷得億善，善字善訣事，卷得十善也，此十億善字；如卷得百善也，此百億善字矣。書而記之，聚於一間處，眾賢共視古今文章，竟都錄出之，以類聚之，各從其家，去中復重，因次其要文字而編之，即已究竟，深知古今天地人萬物之精意矣。因以為文，成天經矣。子知之乎？”“善哉善哉！”“子已知之矣。拘校上古、中古、下古聖經中善字訣事，卷得一善也，十卷得十，百卷得百，千卷得千，萬卷得萬，億卷得億；如卷得十善字也，已得十億矣；卷得百善字也，已百億矣。賢明共記書，聚一間善處，已都合校之，以類相從，使賢明共安而次之，去其復重，即成聖經矣。真人知之乎？”“唯唯。”“子已知之矣。拘校上古、中古、下古之賢明辭，其中大善者卷記一，十卷得十，百卷得百，千卷得千，萬卷得萬，億卷得億；卷得十，十億矣；卷得百，百億矣。已畢竟，復以類次之，使相從，賢明共安之，去其復重，編而置之，即成賢經矣。真人知之耶？”“唯唯。”“子已知之矣。如都拘校道文經書及眾賢書文、及眾人口中善辭訣事，盡記善者，都合聚之，致一間處，都畢竟，乃與眾賢明大德共訣之，以類更相微明，去其復重，次其辭文而記置之，是名為得天地書文及人情辭，究竟畢定，其善訣事無有遺失，若絲發之間。此道道者，名為洞極天地陰陽之經，萬萬世不可復易也。”“善哉善哉！”“行諸！真人可謂已覺矣。”“愚生不及，今願復問一疑。”“行言。”“今天地開辟以來久遠，河洛出文出圖，或有神文書出，或有神鳥狩持來，吐文積眾多，本非一也。聖賢所作。亦復積多，畢竟各自有事。天師何疑、何睹、何見？而一時示教下古眾賢明，共拘校古今之文、人辭哉！”“然，有所睹見，不敢空妄愁下古賢德也。今吾乃見遣於天，下為大道德之君解其承負、天地開辟以來流災委毒之謫。古今天文聖書賢人辭，已備足，但愁其集居，各長於一事耳。今案用一家法也，不能悉除天地之災變，故使流災不絕，更相承負後生者，曰得災病增劇，故天憐德君復承負之。天和為後生者，不能獨生比積災諸咎也，實過在先生賢聖，各長於一，而俱有不達，俱有所失。天知其不具足，故時出河洛文圖及他神書，亦復不同辭也。夫大賢聖異世而出，各作一事，亦復不同辭，是故各有不及，各有短長也。是也明其俱不能盡悉知究洞極之意，故使天地之間，常有余災，前後訖不絕，但有劇與不耳。是故天上算計之，今為文書，上下極畢備足，乃復生聖人，無可復作，無可復益，無可復容言，無可復益於天地大德之君。若天復生聖人，其言會復長於一業，猶且復有余流災毒常不盡，與先聖賢無異也。是故天使吾深告敕真人，付文道德之君，以示諸賢明，都並拘校，合天下之文、人口訣辭，以上下相足，去其復重，置其要言、要文訣事，記之以為經書。如是乃後，天地真文正字善辭，悉得出也，邪偽畢去，天地大病悉除，流災都滅亡，人民萬物乃各得居其所矣，無復殃苦也，故天教吾拘校之也。吾之為書，不效言也，乃效征驗也。案吾文而為之，天地災變怪疾病、奸猾詙臣、不詳邪偽。悉且都除去，比與陰日而除雲無異也。以此效吾言與吾文，□□萬不失一也；如不力用吾文也，吾雖敬受天辭下語，見文不用，天安能空除災哉？自若文書內亂，人亦內亂，災猶無從得去也。真人知之耶？”“唯唯。”“行，子已知之矣。”“願請問一疑事。”“平言之。”“今天地開辟以來，神聖賢人皆為天所生，前後主為天地語，悉為王者制法，可以除災害而安天下者。今帝王案用之，不失天心陰陽規矩，其所作文書，各有名號，今當名天師所作道德書，字為等哉？”“善哉！真人之問事也。然，名為大洞極天之政事。”“何故正名為大洞極天之政事乎？”“然，大者，大也，行此者，其治最優，大無上。洞者，其道德善惡，洞洽天地陰陽，表裏六方，莫不響應也，皆為慎善，凡物莫不各得其所者。其為道，乃拘校天地開辟以來天文、地文、人文、神文，皆撰簡，得其善者，以為洞極之經。帝王案用之，使眾賢共乃力行之，四海四境之內，災害都掃地除去，其治洞清明，狀與天地神靈相似，故名為大洞極天之政事也。真人知之耶？”“唯唯，可駭哉！可駭哉！”“行，子已覺知之矣。”