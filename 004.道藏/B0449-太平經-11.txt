真人稽首言：“愚生暗昧，實不曉道，今既為天視安危吉兇，乃敢具問道之訣。今世神祇，法豈亦有諫正邪？唯天師教敕，示以至道意。”“子之所問，何其妙要深遠也！”“吾伏見人有相諫正，故問天亦有相諫正不？”“善哉，子之所問，已得天道實核矣。天精已出，神祇悅喜矣。今且為子具說其大要意今使可萬萬世不可忘也。”“唯唯。”“然，天者小諫變色；大諫天動裂其身，諫而不從，因而消亡矣。三光小諫小事星變色，大諫三光失度無明，諫而不從，因而消亡矣。地也小諫動搖，大諫山土崩地裂，諫而不從，因而消亡矣。五行小諫，災生，大諫，生東行蟲殺人，南行毒殺人，西行虎狼殺人，北行水蟲殺人，中央行吏民克毒相賊殺人，諫而不從，因而消亡矣。四時小諫，寒暑小不調；大諫，寒暑易位，時氣無復節度，諫而不從，因而消亡矣。六方精氣共小諫，亂復數起，中有生蟲災，或飛或步，多雲風而不雨，空虛無實，大諫，水旱無常節，賊殺傷萬物人民，諫而不從，因而消亡矣。飛步鳥獸小諫災人，大諫禽獸食人，蝗蟲大興起，諫而不從，因而消亡矣。鬼神精小諫，微數賊病吏民，大諫裂死滅門，諫而不從，因而消亡矣。六方小諫，風雨亂發，狂與惡毒俱行傷人，大諫橫加絕理，瓦石飛起，地土上柱皇天，破室屋，動山阜，諫而不從，因而消亡矣。天地音聲之小諫，雷電小急聲，大諫人多相與汙惡，使霹靂數作，諫而不從，因而消亡矣，吏民小諫，更變色，大諫多相賊傷，諫而不從，因而消亡矣。天地六方八極大諫，俱欲正河洛文，出天明證，天下瑞應書見，以諫正君王，天下莫不響應，諫而不從，因而消亡矣。天道經會當用，復以次行，是故古者聖賢見事，輒惟論思其意，不敢懈忽，失毛發之間，以見微知著，故不失皇天心，故能存其身，安其居，無憂患，無危亡。兇不得來者，計事校B77A，實乃天心意同也。”“善哉善哉！愚生已解。今唯明天師既陳法，願聞其因而消亡意，黨開之。善哉善哉，子之心也。然，天道乃佑易教，佑至誠，佑謹順，佑易曉，佑易敕。將要人君厚，故教之。不要其厚者，不肯教之也。其象效，猶若人相與親厚，則相教示以事；不相與至厚，不肯教示之也。教而不聽，忿其不以時用其言，故廢而置之，不復重教示之也，於是災變怪便止，不復示敕人也。如是，則雖賢聖，聾暗無知也。聰明閉塞，天地神祇不肯復諫正者也，災異日增不除，人日衰亡，失其職矣。天之所佑者，佑易教，佑至誠，佑謹順，佑易曉，佑敕。天之於帝王最厚矣，故萬般誤變以致之。不聽其教，故廢而致之。天地神明不肯復諫正也，災異日增，人民日衰耗，亡失其職。故古者聖賢，旦夕垂拱，能深思慮，未嘗敢失天心也。故能父事皇天，母事皇地，兄事日，姊事月，正天文，保五行，順四時，觀其進退，以自照正行，以深知天得失也。唯天地自守要道，以天保應圖書為大命，故所行者悉得應若神。是乃獨深得天意也，比若重現合矩，相對而語也，故神靈為其動搖也。如逆不肯用其諫正也，乃要天反與地錯，五行四時為其亂逆，不得其理，故所為者不中，因而大兇矣，此之謂也。子寧曉未？”“唯唯。”“故天地之性，下亦革諫其上，上亦革諫其下，各有所長短，因以相補，然後天道凡萬事，各得其所。是故皇天雖神聖，有所短，不若地之所長，故萬物受命於天，反養體於地。三光所短，不若火所長，三光雖神且明，不能照幽寢之內，火反照其中。大聖所短，不若賢者所長。人之所短，不若萬物之所長。故相諫及下，極小微，則不失道，得天心。故天生凡事，使其時有變革，悉皆以諫正人君，以明至德之符，不可不大慎也。夫天地萬物變革，是其語也。”“唯唯，皇天師既示曉，願效於人。”“諾，子詳聆吾言，而深思念之。臣有忠善誠信而諫正其上也，君不聽用，反欲害之，臣駭，因結舌為喑，六方閉不通。賢儒又畏事，因而蔽藏，忠信伏匿，真道不得見。君雖聖賢，無所得聞，因而聾盲，無可見奇異也，日以暗昧。君聾臣喑，其禍不禁；臣昧君盲，奸邪橫行；臣喑君聾，天下不通，善與惡不分別，天災合同，六極戰亂，天下並兇，可不慎乎哉？”“唯唯。”“故古者聖賢重災變怪，因自以繩正，故萬不失一者，實乃與要文大道同，舉事悉盡忠，無復兇。子重誡之，謹慎吾言。”“唯唯。”“然，夫天高且明，本非一精之功德也；帝王治得天心，非一賢臣之功。今吾之言，但舉其綱見始，凡事不可盡書說也，子自深計其意。”“唯唯。”“行去矣，說何極乎？勿復有可問也。”“唯唯。”