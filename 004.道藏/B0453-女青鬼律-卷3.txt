天師曰：視天下男女，日用不忠，行善不報，災害日興。天考鬼賊，五毒流行，皆生於不信不念。守一行善，身招其禍，念子不得久世長生。吾受太上教勑嚴切，令以示天民，令知禁忌，不犯鬼神靈書《女青玄都鬼律》。令使汝曹，皆悉知聞，逆者還順，惡者還善，改往修來，當依鬼律令。一者，不得自東自西，自南自北，出入去來，去無所關，還無所白，任意從心，皆負律令，除筭三十二。二者，不得呼天無神，言道師旨，敗刑亂政，自言己是道人，言非皆負鬼律，天奪筭一十三。三者，不得持真入偽，姦亂聖明，飲酒食肉，呼嗟無道，奪筭千三百。四者，不得傳宣惡語，道說他人，妄作一法，不信天道，虛言元實，天奪筭千二百。五者，不得傳虛兩舌妄語，喜怒無常，專行逆煞，不慎陰陽，天奪筭百三十二。六者，不得輕慢老人，罵詈親戚，夫妻呪詛，自相煞害，毒心造凶，不孝五逆，天奪算一百八十。七者，不得受道不知輕慢，傳非其人，貪財受利，取人自益，借物不還，以為私寶，天奪算一千八百。八者，不得鬥爭言語，因醉淫色，假託大道，妄言鬼語，要結男女，飲酒食寅，天奪筭三百。九者，不得遊行東西，周合男女，消災不解，因成邪亂，天奪算萬三千，死殃流七世。十者，不得傳道童女，因入生門，傷神犯氣，逆惡無道，身死無後：不得反男為女，陰陽倒錯，天奪筭三百。十一者，不得露合陰陽，觸犯三光，因酒往還，承威相接，天奪三百。十二者，不得一人氣生，一人氣死，逼犯真人，天奪筭三十三。十三者，不得一父子別居，室家離散，天奪筭二十二。十四者，不得嗜慾惡失，男女聚集，妄道邪言，天奪筭百二十。十五者，不得同法相●，更相道說，不信三五，評論天氣長短，天奪筭八百二十三。十六者，不得逃遁父母，遊行四方，位立真氣，自相收合，天奪筭三百二十。十七者，不得滅天所生，妄煞走獸，彈射飛烏，指南作北，任心所從，不依鬼律，天奪算三千。十八者，不得干知人事，宣布他家，藏善出惡，姦人婦女，謀圖人壻，逆戾三光，陰賊呪詛，不孝五逆，天奪筭千二百二十。十九者，不得行道之日，貪色淫心，行氣有長，自解不已，私共約誓，因生不孝，姦心五內，無道之子，天奪筭三萬。二十者，不得思神不報，因行生氣，取降元炁，貪淫愛色，手足不離，彌日竟夕，如此無道，天奪筭三百四十二。二十一者，不得以赤炁妄傳俗人，口手胸心，更相交接，委道自叛，師主無法，天奪筭三百。二十二者，不得妄以經書授與俗人，道父母名諱，泄漏真要訣語俗人，天奪算三百。天師曰：吾受太上旨教，禁忌甚重，汝男女憒憒生來，至今不知禁制，自作一法，與天相違。考至主者，天奪子算訖，恐將可痛，不見太平。生者及祭酒道士，宣化有功，功過相贖，民若不用，故有宣化之心，可自改往修來，專一養性，可度天三災九厄。子唯行惡逆，不行忠孝，恐子年命不自保，念子可傷，幸復重囑丁寧甚也。天師曰：天下男女，見善戒之文，不能從用，唯欲從其所欲，教人行非，走作口舌，專作鬼教。老小凶凶，天下一時之樂，千年之禍，伐身之斧，滅命之殳也。子已知道，及未知者，見吾鬼律，新故科文，皆可從用。三五七九之日，慎行生炁。子依吾圖局，不犯三炁，如可仙，化民一千。不知道父母真名，故為俗人。道士雖知黃書契令，不知二十四神人，故為偽人。道極數訖，天有三五，子自不知，何得言道不神？子不知道，何得言炁不明？百聞不如一見，子何不自改心易腸，入吾生炁，得為真人，太平之日飛舉上天。子只復不飛，壽終不死，便為地仙，得見太平。子日一日，憤悶憤悶，不信不忠，唯行無道，不見太平，念子自衰，吾當何苦。天師曰：天下男女已知三五七九長生大道，子不依吾法，行惡婬亂，恐子死沒惡人之先，幸復告想可勤之。天師曰：制節行道，謹慎科文，目不妄視，口不妄言，心不妄念，足不妄遊，親善遠惡，與體自然，故不重教，幸復可思之。