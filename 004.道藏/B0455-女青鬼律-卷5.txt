道曰：天下憤憤，常如浮雲。君圖其臣，婦謀其夫。熒惑太白變作人，專作苟語小兒邊。走作邪偽相交連，撲子喉咽不得吞。治進道路更相傳，念子死亡不出年。一則大樂後相恐，天地運會故令然。受任主者當令勤，盡當守一修長存。勿得任意唯捉心，不行三五唯邪淫。言天大道而不禁，三官主者擇種民。取合炁者萬八千，從來至今有幾人。大限未足子勤身，改心易腸道真人。師受口訣以見賢，佩吾券契一為先。得見太平神仙君，五帝主者傳秘言。三五七九道炁尊，治在清微崑崙山。近見三天入人身，解脫綱羅拜老君。安心定意行至仙，長短須已勿半身。可至契令思元辰，七九之運別真人。天下人民各頑愚，見世憤憤不知憂。寒鬼入來與子遊，太白流橫長六朱。老公道上更相扶，饑餓搏頰輒叩頭。米穀金貴不可求，災兵大厄庚子年。念子命運與此堅，方外故州胡夷人。交頸腫領惡逆民，化生風毒身奉天。大小皆來至此間，餘有胡鬼億萬千。食人血性逆毛遷，今來入國汝何緣。兵馬浩亂不可言，念子一旦與相連，入步不進屈輒申。子若不信庚子年，自當思吾今日言。日月冥冥恐無光，五穀不生逆鬼行。是庚子歲約不亡，若有餘人如飛蜂。大小更互道相從，三五相逐一合雙。念子一旦不值逢，未至此年當死亡。百不遺一柰何從，天日與月當更生。唯留下地太平中，種民在天見母親。不信大道念可言，非不慈孝道不存。一旦如此豈可言，何不少學得神仙。大平過度為真人，日月列布如流星。三五七九道黑明，分布九州若父兄。皆同一契心合并，義各如一道引經。黃赤大要守長生，上部太紫人數并。萬萬之紀合神靈，託愚作癡不言聲。以守三一從道經，千黑不失事見明。天道蕩蕩信自有，日來暮去天地久。以日為夫月為妻，天氣交接等何如。神壟大山依神居，自見元化不安廬。束手真實不發舒，超王之教故可胥。北斗中有太白星，三角浩浩象人形。遊走天下化不平，有知者悟愚者驚。誰正此道有姓名，木子三台常與并。約在大會天下平，五行列布金木生。火水父母土為營，道出元炁從老經。合景內外神真形，羅縷紫機上天庭。遠望八極登太清，八八之數從一生。子心不解口語名，天地陰陽人為先。五體骨節皆有神，樂人長生俱飛仙。除辟大厄卻災患，少知三五以治身。長行七九真炁分，太平度世為種民。天下男女合如雲，會於太一仙道人。三日不摩徊復還，一心兩口上應天。子之長生出子心，三五七九一為親。唯炁大正為種民，解脫羅網具身神。白日高飛入天堂，千年出一丈六軀。五嶽四漬出九州，合成海水不復流。故出女青鬼律書，傳行天下樂何如。有智自來謁真儔，元者自去太山居。白骨縱橫鬼暗惡，喻啊不止奈何餘。仙童玉女依神居，望見斯輩當何如。切切天下真欲弊，庚子之年其運至。千無一人可得脫，有心相遇世道清。遠惡從善不求榮，塵垢之衣以蔽形。心在太一詠誦經，白日修善暮守生。被髮而行在黃庭，上啟太上道姓名。一出玄都入太清，口授異訣過災殃。念世愚子不知生，何當合會隨邪靈。太一來下條姓名，恐子一身不久停。發願不死從吾經。天師曰：大道垂律，女青所傳，三五七九，長生之本，謹以奉行，世世相傳。子有心分，來入吾炁，自當思行仁義，六合守忠，專一養性，以道為家，不得負違。太上真言，師老太一。今故以元年正月七日奉行，從者千人之中，有王長、趙昇二人，可以道炁化度，令畢得長生大義。不得犯男女神靈，不得呼天引地，不得祠祭故炁，不得指鬼呼神，不得淫色違慢，不得言炁不明，不得兩心不正，不得妄傳鬼教，不得犯五靈七政，不得與鬼通同，不得干亂神衹，不得入俗勝真，不得行來出入。以急有厄，呼嗟鬼神。