天師曰：自頃年以來，陰陽不調，水旱不適，災變屢見者，皆由人事失理使其然也。人為中才，法地則天，動靜以時，通而不爭，利而無害，故能神仙。末世廢道，急競為身，不順天地，伐逆師尊。尊卑不別，上下乖離。善惡不分，賢者隱匿。國無忠臣，亡義違仁。法令不行，更相欺詐。致使寇賊充斥，洿辱中華，萬民流散，荼毒飢寒，被死者半，十有九傷，豈不痛哉！豈不痛哉！亂不可久，狼子宜除，道運應興，太平期近。今當驅除，留善種人，男女祭酒，一切生民，急相核實，搜索忠賢，恭慕道德，按名列言，自然者寡，督厲宜勤。若能改過，即為勳人。人無尊卑，不遵貴賤。唯惡為真，不得私飾。所舉叅錯，不直之人，此者坐之，無望久活。帝王牧守，長吏百僚，若信吾言，舉善而教，不能則勸，流刑行仁，祭酒領錄，條列上天，有勞顯報，位登神仙。有不用心，憚勞迴避，不肯著名，奉行善者，即還惡人，陷於驅除，直符疏記，毫分不差。百姓樂善，得為善人，時還本鄉，以安國土。人人念善，天下太平，禍亂不作，災害不生，豈不快乎，豈不快乎。今遣五主，各領萬鬼，分布天下，誅除凶惡，被誅不得稱狂，察之不得妄救。鬼若濫誤，謬加善人，主者解釋，祐而護之。鬼若不去，嚴加收治，賞善罰惡，明遵道科。東方青炁鬼主姓劉，名元達。領萬鬼，行惡風之病。南方赤炁鬼主姓張，名元伯。領萬鬼，行熱毒之病。西方白炁鬼主姓趙，名公明。領萬鬼，行注炁之病。北方炁炁鬼主姓鐘，名士季。領萬鬼，行惡毒霍亂心腹絞痛之病。中央黃炁鬼主姓史，名文業。領萬鬼，行惡瘡癱腫之病。右五方鬼主，諸欲著名生錄為種民者，按此文書，隨病呼之，知領鬼姓名，病即差矣。人人各寫一通，繫身讀之，令罹災害皆消。東方青溫鬼名咎遠。南方赤溫鬼名士言。西方白溫鬼名堯。北方黑溫鬼名天遐。中央黃溫鬼名太黃奴。第六溫鬼名誅女。第七溫鬼名伯陵。祖父名梁州。祖母名交成。父名延年。母名出中。右五方溫鬼，兄弟七人，合祖父母、父母十一，形能飛，隨月行毒，以誅惡人。一蠱鬼名釋渠。二蠱鬼名咎。三蠱鬼名禮咎。四蠱鬼名成晏。五蠱鬼名不釋。六蠱鬼名烏悟。七蠱鬼名綠支。八蠱鬼名育夷。九蠱鬼名石千。右九蠱之鬼，行諸惡毒，妖媚蠱亂天下，與五溫鬼太黃奴等，共行毒炁也。正月溫鬼名惟。二月溫鬼名腫。三月溫鬼名劉。四月溫鬼名存。五月溫鬼名壘。六月溫鬼名●。七月溫鬼名半。八月溫鬼名懷。九月溫鬼名農。十月溫鬼名卑。十一月溫鬼名贏。十二月溫鬼名堅。右十二月溫鬼，各隨其月，放逸天下，傷害群生。子日溫鬼名根。丑日溫鬼名蕩。寅日溫鬼名怡。卯日溫鬼名疑。辰日溫鬼名厄。巳日溫鬼名愛。午日溫鬼名悟。未日溫鬼名奴長。申日溫鬼名未。酉日溫鬼名石。戌日溫鬼名志。亥日溫鬼名憂。右十二日溫鬼，各各直其日。從十二時支干上來疾病民人，日月鬼蠱並順劉元達等，毒害五方，不得道戒，皆受其殃。行善精戀，存道遵教，能知名，皆共降伏。法應去者，各自遠迸，制應留者，卻其凶黨，更相約束，不犯善人。昊時病人之鬼名文通。金精鬼名因兌。木精鬼名倚震。火精鬼名附離。水精鬼名託坎。土精鬼名乘坤。五精鬼名嬌乾。遊噶鬼名獲張。血食鬼名刃方。虎狼鬼名咳蓻。蛇龍鬼名甲子。狐狸鬼名勾舉。黿鼉鬼名地殃。露死鬼名天殃。傷死鬼名真果。獄死鬼名史蘇煁。餓死鬼名伏藏。客死鬼名逆千。男傷鬼名●悟千。女傷鬼名艾赤丹。冢訟鬼名害知。丘丞鬼名地令。墓伯鬼名土下侯。冢下鬼名二千石。右二十四鬼，放縱下羅截四方，充塞六合，擅筭五行，更相署置。官府列陣，出入導從，兵馬權強，殺害無辜，瓷意快心。寡福之人，悉逢其苦。志士學道，方術厭禳，符章禁斷，乃保利貞。斬死之鬼。故死之鬼。喪車之鬼。●●●●●●之鬼。天殃之鬼。殃注之鬼。雌雄之鬼。寄死之鬼。行客之鬼。地殃之鬼。天凶之鬼。地凶之鬼。天殺之鬼。地殺之鬼。日月玄符鬼。三十六殺鬼。百二十殃注鬼。千殃萬魅鬼。魍魎精邪鬼。迷惑不利鬼。火逆惡注鬼。逆道醜賊鬼。大道邪精千炁之鬼。千二百官逆之鬼。地上千師萬醫鬼。天地水三官轉逆魅鬼。著耳角之鬼。自稱皇天上帝土玉鬼。狐狸老精自號之鬼。宅中強●奸詐聲之鬼。宅中魔邪恐怖人之鬼。宅中靈林古痙之鬼。宅中光怪之鬼。宅中虛耗之鬼。宅中鄙辱離怨之鬼。宅冢訟逮之鬼。右三十六鬼，皆遊行世間，乘人衰隙，伺侯有惡，助佐凶殃，造作禍害，敢形易象，隨便陵人。學士知之，立功建德，啟告太上，一切收治，年初章奏，列名斷之，眾鬼畏懾，悉自逃亡。不告者，一如律令。