子華子反自郯，遭孔子於途，傾蓋而顧，相語終日，甚相親也。孔子命子路曰：取束帛以贈先生。子路屑然而對曰：由聞之，士不中間見。女嫁無媒，君子不以交禮也。有間又顧謂子路，子路又對如初。孔子曰：固哉由也，詩不雲乎，有美一人，清風婉兮，邂逅相遇，適我願兮。今程子天下之賢士也，於斯不贈，則終身弗能見也。小子行之！子華子曰：惟道無定形，虛凝為一氣，散布為萬物。宇宙也者，所以載道而傳焉者也。萬物一者也，夫孰知其所以起，夫孰知其所以終。凝者主結，布者營散，一開一斂，萬形相禪。太古之時，淡泊恬愉，鹿聚而麇居，其知徐徐，其樂於於，夫是之謂宇，有無以相反也，高下以相傾也，盛盈鼢息以相薄也，寵洪蘆符以相形也。由是以生，由是以紀，由是以虧，由是以成。夫是之謂宙。宇者情相接也，宙者理相通也。是故惟道無定形，虛凝為一氣，散布為萬物。宇宙也者，所以載道而傳焉者也。子華子曰：夫言之所以感為響，響欲絕而感已，移意之所以將為思，思未革而事前輟。何則？精神之所弗包焉故也。七十九代之君，法制不一，號令不齊，而俱王於天下，明旌善類而誅鋤醜厲者，法之正也。其所以能行焉，精誠也。精誠不白，則無以王矣。其在後世，以急刻而責，恕以訛偽，而課忠言，非其願意，非其真而保人之弗叛。悲夫，是旦坐於夕室也，是白之懸而黑之募也，是縱桌於陸而發軔於川也。其亦不可以幸而幾矣！是以欲治之君，將以有為於是者，必先正其本術，定其精而不搖，保其誠而弗虧，夫然後出言以副情，端意以明指，世雖亂也，俗雖汙也，而曰感不效於影響者，吾斯之未能信。子華子居於苓塞，趙簡子將用之，使使者將幣於閭曰：寡大夫乏使，使下臣敬修不腆，以勤先生之將命者。子華子反幣再拜以肅使者，而進之於庭，又拜而授，辭曰：主君之民某，如獲罪戾，其敢逃刑，以其弗嗇之故，而適抱薪□之憂疾且有間，則我請造於朝，其敢重辱我主君之命？使者曰：寡大夫且有緒言，使下臣敬致諸執事。惟是晉國之寵靈，願與先生共之。先生不違勤，而貺以行請，祿從者以爵執圭。子華子沒階而進，再拜而言曰：主君之民某，未有職業於朝也。且有惡疾，不堪君之命。弗敢以與聞。再拜而送使者於門，反其室，聚帑將行。其子弟族立而疑，北宮子曰：意聞之，身修於私名升於公，曰古今之通誼也。主君國之宗卿也，政所自出，以禮交而弗答，無乃不可乎？子華子曰：意，吾以爾為可以忘言也，而猶有萌焉。夫萌於中，必瞢於外，其意之謂矣。且彼召我者，夫豈徒然哉？必有以處我者矣。為人之所處者，不得安其所自處矣。是故古之人慎於其所以處也。昔者吾反自郯，聞語於孔子，屬屬焉不忘於心。孔子之所誌，其過人者遠矣。日者主君之召也，孔子轍環於河滸，而弗肯以濟，援琴而寫誌，命之曰臨河之操。其亂曰：河之水洋洋兮，丘之不濟此命也。夫孔子之所以弗至，是乃我所以行之也。意，吾以爾為忘言也，而猶有萌焉？夫以小人之所察，而量君子之心，意爾其殆矣！北宮子遂強以見趙簡子，簡子聞子華子至，再拜而迎曰：不谷得奉社稷之靈，以撫有四封之內，先君有禮，所以貺賓客而交際之，紀廬人實典治之。吾子辱而在於敝邑有日矣，以歲之不易，而隸人有朝夕之虞，願致戎邑方三四十裏若五六十裏，以為芻秣之共，吾子其曲意以臨之？子華子曰：臣也不武，年運而往矣，顛毛種種，懼不任君之事，以為司敗憂也。君有四圉以捍四方，臣弗堪也。明日子華子行，食於茭亭之口，北宮子曰：秦未有失也，絕人之善意而又剖跡以去之。夫子所以責人者太察矣。子華子曰：然非爾所及也。夫秦君之誌大而求遠，其所以望於我者厚，則吾無以甚其求矣。且爾亦聞牧野之事乎？周之六師壓郊，而陳武王襪系解焉，有五臣者將受誓事於前王，顧而使之系。五臣者相目而對曰：臣之所以事君王，非為系襪者也。王不得已，乃釋旄鉞而親系之。夫人君能致其君，能有所不為，然後可以責之以有為。人臣能有所不為，然後能無不為也。本也未能無不為者也，能有所不為矣。子華子違趙，趙簡子不悅，燭過典廣門之左，簡子召而語之以其故。燭過對曰：彼庶人也而傲侮公上，法所弗置也，且無以為國矣。簡子曰：而士以兵之。燭過至苓塞，子華子之行者三日矣。燭過反命曰：無及也。簡子悔之，使使者於齊，而使董安於寓書以招之。子華子稽首而來，再拜以肅使者於庭而授之，辭曰：主君之亡臣某，不能束修越在諸侯，以為主君憂。臣聞之，物扃於所甘，士扃於所守。主君之亡臣不佞，而有四方之誌，其敢以為執事者之所辱？夫丘陵崇，而穴成於上，狐貍藏矣；溪谷深，而淵成於下，魚鱉安矣；松柏茂，而陰成於材，塗之人則蔭矣。主君之亡臣不佞實有隱衷，唯執事者昭明其所存，如日月之升，以光燭於晉國，將四海之士重繭狎至，以承主君之令聞，夫豈惟亡臣？亡臣雖復野死以窴溝圳，其敢忘主君之賜？惟執事者財幸焉。簡子得書，召無恤而戒之曰：燭過小人也，實使我獲罪於本。吾且死，汝必灰之慎不忘也。襄子曰：諾。