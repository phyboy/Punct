子華子謂晏子曰：天地之間有所謂隱戮者，而莫之或知。知之者其幾於道乎？晏子曰：何謂也？子華子曰：天地之生才也實難，其有以生也，必有所用也。如之何其將擁之蔽之，而使之不得以植立也？天地之所大忌也，日月之所燭燎也，陰陽之所杌移也，鬼神之所伺察也，是以帝王之典，進賢者受上賞，不薦士者罰及其身。善善而惡惡，其實皆衍於後。嘗試觀之，夫物之有材者，其精華之蘊，神明之所，固護而秘，惜不可以知力窺也。蒙金以沙，固玉以璞，珠之所生漩桓之淵而隈澳之下也，豫章楩楠之可以大斫者，必在夫大山窮谷孱顏嶇峿之區，抉剔之，掎摭之，剝削之，茍不中於程度，則有虎狼蛟噩虺蜴之變，雷霆崩墜覆壓之虞。何以故天地之生才也實難，其有以生也，必有所用也。如之何其將壅之蔽之，而使之不得以植立，是謂之違天而黷明。違天而黷明，神則殛之，雖大必折，雖炎必撲，荒落而類，圯敗而族。夫是之謂隱戮。隱戮也者，陰騭之反也。如以匙勘鑰也，如以璽印塗也，必以其類，其影如響。晏子曰：駭乎哉，吾子之言也。嬰也願遂其所以聞。子華子曰：大夫無甚怪於余之所以言也。余之所以言，其有以雲也。今夫人之常情，為惡其毀也，成惡其虧也。於其所愛焉者，則必有恪固之心。恪固之心萌於中虛，卒然而攻其所甚愛，則必曹起而爭。爭而不得，則必氣沮而誌奪。氣沮而誌奪，則拂然而怒填乎膺，拂然而怒填乎膺則將無與為蔽者矣。天地之所以生材也，甚愛之甚惜之，則其所以有恪固之心，曾何以異夫人之常情？世之人莫之或知也，徒恃其胸腹之私，與其佼譎變詐之數，翕翕而訿訿，巧抵而深排，規以幸人不已勝也。夫人之勝人也，何有天地之鑒也，神明之照也，甚可畏也，甚可怖也，如使之氣沮而誌奪，拂然而怒，以充塞乎兩間，偏俱尪蹶，聚而為陰陽之罰。其中於人也，必慘矣。是必至之勢，而無足經怪者。悲夫，世之人莫之或知，知之者其幾於道矣。本晉國之鄙人也，嘗得故記之所以道者矣，昔先大夫欒武子之在位也，夙夜靖共，矯枉而惠直，不忘其職守，而以從其君，厥有顯聞，布在諸侯之冊書。逮其嗣主則不然，弗類於厥心，放命以自賢，怙寵專權，翦棄人士，圖以封殖於厥躬，國人疾視之如目有瞇焉。日移其誌以速厥罰。欒氏以亡。昔先大夫隨武子之在位也，明睿以博識，晉國之雋老也。然且慆焉而不自居，惟曰余有所不見，惟曰余有所不知，惟曰余有所不聞。瞑有所誌，旦而升諸公，是以晉國之士無遺其材者，用能光融昭著以有立朝，父子兄弟以世及也，而為晉宗卿。逮其嗣主則不然，嚚嚚自庸而巧持其非心，毀本塞原甚於虺蜮，日惟諛佞之小夫是匿是用，潔然知者遠之，灑然善者伏藏以在下，日移其誌以速厥罪，範氏以亡。昔先大夫中行文子之在位也，拔職俊良，振其滯淹，人之有技能如出於厥躬，恪謹弗解，惟力是視，是以能相其君，以尋盟諸侯。逮其嗣主，以苛為察，以欺為明，以刻為忠，以計多為善，以聚斂為良，崩角摘齒，恐人之軋巳也。門如鬧市，惟利是視，憸人乘間而會逢其惡，極其回邪，如鬼如蜮，日移其誌以速厥罰，中行氏以亡。凡此三主者，晉國之世臣也，所謂崇蘊窮窿，而不遷之宗也。而又其先大夫皆有玄德以媚於上下神祗，其在嗣主荒墜厥訓，用以覆宗滅緒，餒其先靈而不得以血食於晉國，無他故也，恃其盛強昌庶而蔑棄於理，憑人而勝天，藏忮於中而以之違天地之所恪固，是以其酷如是也。而況於單族後門之士，竊人之爵祿，而邀覬於一時之幸，虛憩而恫疑，且懼人之出於其上也？疑似之跡未明，同異之誌未講，而壅之蔽之，使之不得以植立也，則其得禍也必有深於晉之三主者矣。夫築垣墉者務其高而不務其實，高不隱仞而基傾之矣，以兩手而掩人之聰明，自以為得也，而不知其聾瞽之疾已移於已也。悲夫，夫豈不為之大哀矣乎！晏子曰：駭乎哉言也。微吾子，嬰無所聞之。嬰也請刻諸佩觿，以誌其不忘也。晏子問於子華子曰：齊之公室懼卑奈何？子華子曰：夫人之有欲也，天必隨之。齊將卑是求，夫何懼而不獲？昔者軒轅二十五宗，故黃祚衍於天下。子今未忘也，宗周之王也，姬姓之封者凡七十夫，指之不能率其臂，猶臂之不能運其體也。今齊自襄桓以來斬斬焉，朝無公姓，野無公田，帶甲橫兵，挾轂而能戰非公士也，結綬纚纚位列而籍居非公臣也，公族之子若其孫，散而之於四方，惟童隸是伍。公所以與俱者，自有肺腸者也。於詩有之，豈無他人，不如我同姓，何以是踽踽而以臨於人上也。齊將卑是求，夫何懼而不獲。今之人分財一賄而設鉤策焉，非以夫鉤策者為能，均也，使善惡多寡無所歸其怨也。是以聖人窮造物以為識量，然且龜卜筮蓍以為決，所以立言於公也。聲出而應律，身出而協度，然且權量尺石以為器，所以立正於公也。義識而理訓，舉天下無敢以容其議，然且書契章程以為式，所以立信於公也。德澤汪濊威制宏遠，盡四海之大無不面納，然且法度禮籍以為準，所以立義於公也。今齊則不然，所以為國舉出於私矣，非止卑此而已也，而又公斂其怨私受其福矣，公竊其名私享其實矣，齊之忘於公室也非一日也，故齊將卑是求，夫何懼而不獲。子華子曰：昔先主之制法也，有本衍焉，有末度焉。因而弗作守而弗為去羨去慕，與四時分其敘，與寒暑一其度，不言而民以之化，不令而民以之服，是以能因則大矣。能守則固矣。夫有心於作法之細也，作而刻其真法之原也。法也者，制世之粗跡也，而且不可以容心焉，而況於營道術乎？於傳有之，循道理之數，而以輔萬物之自然，六合不足均也。七十九代之君，其為法不同而俱王於天下，用此道也。