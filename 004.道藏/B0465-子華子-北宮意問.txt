北宮意問曰：上古之世，天不愛其寶，是以日月淑清而揚光，五星循晷而不失其次，鳳凰至，蓍龜兆，甘露下，竹實滿，流黃出，朱草生。敢問何所修為而至於是也？子華子曰：異乎吾所聞，夫禎祥瑞應之物，有之足以備其數，無之不缺於治也。聖王不識也，君子不道也，治世所無有也。上古之世，居有以虛，宰多以少，所以同於人者，用舍也；所以異於人者，神明也。神明之運，其由也甚微，其效也甚徑，與變相蕩遷，與化相推移，陰陽不能更，四序不能虧。洞於纖微之域，通於恍惚之庭，挹之而不沖，註之而不滿。彼其視鳳凰麒麟也豢牢之養爾，彼其視澧液甘露也圳澮之寫爾，彼其視芝房竹實凡草木之異者，畦圃之疏爾。彼其視玉石瑰怪凡種種之族者，篋襲之藏爾。故曰聖王不識也，君子不道也，治世所無有也。昔者有虞氏彈五弦之琴以歌南風之詩，而光被四表，格於上下；周公之佐成王也，希膳不徹於前，鐘鼓不解於懸，而歌雍詠勺六服承德。凡禎祥瑞應之物，有之足以備其數，無之不缺於治。聖王已沒，天下大亂，父子失性君臣失紀，未有甚於今日也，然且日月星辰衡陳於上，與治世同焉而已矣。故曰天道遠，人道邇，待蓍龜而襲吉，福之末也，顛蹶望拜而謁焉，其待則薄矣。故聖王不識也，君子不道也，治世所無有也。吾恐後世之人主，方且睢睢盱盱唯此之事，而為人臣者巧詐誕譎以容悅於其君，舍其所當治而責成於天，借或氣然而數繆也，忽有鐘其變者，色澤狀貌非耳目之所屬也，於是奉以為祥，君臣動色，士庶革聽，以至作為聲歌而薦之於郊廟，錯采繢畫而以誇諸其臣民，奄然以為後世莫我之如也。彼其卻數於上世，其所謂豢牢之養也、圳澮之寫也、畦圃之疏也、篋襲之藏也，章章焉如日星之在上也，乃始矜跂而以為希有之事，夷世而不可以幸冀者也。甚矣，其亦弗該於帝王之量者矣！子華子居於苓塞，北宮意、公仲承侍，縱言而及於醫。子華子曰：醫者理也，理者意也，藥者瀹也，瀹者養也，腑臟之伏也，血氣之留也，空窾之塞也，關鬲之礙也，意其所未然也，意其所將然也。察於四然者而謹訓於理，夫是之謂醫，以其所有余也而養其所乏也，以其所益多也而養其所損也，反其所養則益者彌損矣，反其所養則有余者彌乏矣。察於二反者而加疏瀹焉，夫是之謂藥。故曰醫者理也，理者意也，藥者瀹也，瀹者養也。北宮意曰：正惟是世俗之醫所不能為也。雖然，意聞之也有所資於意，不如無意之為愈也；有所待於養，不如無養之為愈也。敢問人有精神也，其升降上下，與晝夜相通也，與天地相灌註也，其為種凡有幾？子華子曰：意，善哉而之問也。觸類以演之，進乎此，則與知道者謀矣。吾次其所以學也而擇取之矣。夫天降一氣，則吾氣隨之，寄備於陰陽，合氣而成體，故有太陽有少陽有太陰有少陰，陰中有陽，陽中有陰，故陽中之陽者火是也，陰中之陰者水是也，陽中之陰者木是也，陰中之陽者金是也，土居二氣之中間以治四維，在陰而陰，在陽而陽，故物非土不成，人非土不生。北方陰極而生寒，寒生水。南方陽極而生熱，熱生火。東方陽動以散而生風，風生木。西方陰止以收而生燥，燥生金。中央陰陽交而生濕，濕生土。是故天地之間六合之內，不離於五。人亦如之。血氣和合，榮衛流暢，五藏成就，神氣舍心。魂氣畢具，然後成人。是故五藏六腑各有神主，精稟於金火，氣諧於水木，精氣之合，是生十物，精神魂魄心意誌思智慮是也。生之所自謂之精，兩精相薄謂之神，隨神往反謂之魂，並精出入謂之魄，所以格物謂之心，心有所憶謂之意，意之所存謂之誌，誌之所造謂之思，思而有所顧慕謂之慮，慮而有所決釋謂之智。夫於智，十累之上也，至於智則知所以持矣，知所以持則知所以養矣。榮衛之行無失厥常，六腑化殺津液布湯，故能久長而不弊。流水之不腐，以其逝故也；戶樞之不蠹，以其運故也。是以精止則滯，神惛則伏，魂拘則沈，魄散則耗，心忮則惑，誌郁則陷，意營則罔，思澀則殆，慮殫則蒙，智礙則愚。故所謂持者，持此者也。所謂養者，養此者也。意，善哉而之問也。觸類以演之，進乎此，則與知道者謀矣。公仲子曰：夫子之言也而之問也，承也得所未之嘗聞，如發蔀焉。願夫子益其說，而稽征其所以解也。子華子曰：然，言固不可以一而足也。夫心也，五臟之主也，精神之舍也，心之精為火，其氣為離，其色赤，其狀如覆蓮，其神為朱鳥，其竅上通於舌。肝之精為木，其氣為震，其色青，其狀如懸瓢，其神為蒼龍，其竅上通於目。肺之精為金，其氣為兌，其色白，其狀如懸磬，其神為伏虎，其竅上通於鼻。腎之精為水，其氣為坎，其色黑，其狀如介石，其神為玄龜，其竅上通於耳。脾之精為土，其氣為戊巳，其色黃，其狀如覆缶，其神為鳳凰，其竅上通於口。是故脾腎心肝肺五官之司，口舌鼻耳目五官之候，脾之藏意，腎之藏精，心之藏神，肝之藏魂，肺之藏魄，金木水火土五精之總也。寒熱風燥溫五氣之聚也。水以潤之，火以熯之，土以溽之，木以敷之，金以斂之，此以其性言也。水之冽也，火之炎也，土之蒸也，木之溫也，金之清也，此以其氣言也。水在下，火在上，土在中，木在左，金在右，此以其位言也。水之平也，火之銳也，土之圜也，木之曲直也，金之方也，此以其形言也。水則因，火則革，土則化，木則變，金則從革，此以其材言也。水並洫也，火文焚治也，木金器械也，土爰稼穡也，此以其事言也。夫盈於天地之間而充物者，惟此五物也，凡五物之有不可無也，其所無不可有也。微者養之使章，弱者養之使強，損者養之使益，不足者養之使有余，無物不養也，無物不備也。夫是之謂和。喜怒哀恐思不能汩也，視聽言猊思不能奪也，夫是之謂大。和之，國無待於意而為醫；大和之，俗無待於養而為藥。不以物滑，和不以欲亂情，中無載則道集於虛矣。心無累則道載於平矣。安平恬愉，吐故納新，靜與陰同閉，動與陽俱開。若是者，由人而之天，合於太初之三氣矣。以之正心修身治國家天下，無以易於此術也。五之說盡於此矣。二子拱而退，書以識之。