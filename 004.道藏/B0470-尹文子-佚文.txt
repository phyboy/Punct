1.尹文子見齊宣王，宣王不言而嘆，尹文子曰：「何嘆？」王曰：「吾嘆國中寡賢。」尹文子曰：「使國悉賢，孰處王下。」王曰：「國悉不肖，可乎？」尹文子曰：「國悉不肖，孰理王朝。」王曰：「賢與不肖，皆無可乎？」尹文子曰：「不然，有賢有不肖，故王尊於上臣卑於下，進賢退不肖，所以有上下也。」《意林二》、《藝文類聚二〇》、《太平御覽四〇二》2.虎求百獸食之，得狐，狐曰：「子無食我也！天帝令我長百獸，今子食我是逆天帝命也。子以我言不信，吾爲子先行，子隨我後觀百獸之見，我不走乎。」虎以爲然，故遂與行，獸見之皆是，虎不知獸之畏己而走，以爲畏狐也。《太平御覽四九四》3.世俗之人，聞譽則悅，聞毀則戚，此眾人之大情。同己則喜，異己則怒，此人之大情。故佞人善為譽者也，善順從者也。人言是，亦是之；人言非，亦非之。從人之所愛，隨人之所憎。故明君雖能納正直，未必能親正直；雖能遠佞人，未必能疏佞人。故舜、禹者，亦能不佞人，亦未必憎佞人。語曰：「佞辯惑物，舜、禹不能得憎。」可不察乎？《群書治要》4.田子曰：「人皆自為，而不能為人。故君人者之使人，使其自為用，而不使為我用。」魏下先生曰：「善哉，田子之言！古者君之使臣，求不私愛於己，求顯忠於己。而居官者必能，臨陣者必勇。祿賞之所勸，名法之所齊，不出於己心，不利於己身。語曰：「祿薄者，不可與經亂；賞輕者，不可於入難。」此處上者所宜慎者也。」《群書治要》5.瞽者無目，而耳不可以𥉻察，視也精於聽也。《太平御覽七四〇》6.聾者不歌，無以自樂，盲者不觀無以接物。《太平御覽七四〇》7.凡數：十、百、千、萬、億。億、萬、千、百、十，皆起於一，推之億億無差矣。《太平御覽七五〇》8.千人曰俊，萬人曰傑。《史記屈原列傳》索引、《時汾沮洳》疏9.以智力求者，喻如奕棋，進退取與，攻劫放舍，在我者也。《藝文類聚七四》、《昭明文選博弈論》注、《太平御覽七五三》10.博者，盡關塞之宜，得周通之路，而不能制齒之大小，在遇者也。《昭明文選策秀才文》注、《藝文類聚七四》、《太平御覽七五四》11.堯為天子，衣不重帛，食不兼味，土階三尺，茅茨不翦。《藝文類聚八二》、《太平御覽九九六》12.堯德化布於四海，仁惠被於蒼生。《昭明文選勸進表》注13.兩智不能相使，兩貴不能相臨，兩辨不能相屈，力均勢敵故也。《意林》14.專用聰明，則功不成；專用晦昧，則事必悖。一明一晦，眾之所載。《意林》15.四方上下曰宇。《後漢書馮衍傳》注16.將戰，有司讀誥誓，三令五申之，既畢，然後即敵。《昭明文選東京賦》注17.鐘鼓之聲，怒而擊之則武，憂而擊之則悲，喜而擊之則樂。其意變，其聲亦變。意誠，感之達於金石，而況於人乎？《北堂書鈔一〇八》。