三聖相師，大易光著，天地之功立矣，經傳之功生焉。輔成一德，謂之六學。漢收秦業，其道方興，置講習訓授之官，明君臣父子之體。雖禮樂文缺，亦足以新忠孝仁義之大綱。至如曾、孔、荀、孟之述，其蓋數百千家。皆發揮隱微，羽翼風教；祖儒尊道，持法正名；縱橫立權，變通其要。崇儉而有別，即農而得序，傍行而不流小說，去泥而篇簡繁夥，罕備于士大夫之家。有梁穎川庾仲容略其要，會為《子書抄》三十卷，將以廣搜採異，而立言之本，或不求全。大理評事扶風馬總元會，家有子史，幼而集錄，探其旨趣，意必有歸。遂增損庾書，詳擇前體，裁成三軸，目曰《意林》。上以防守教之失中，以補比事之闕，下以佐屬文之緒。有疏通廣博、潔淨符信之要，無僻放拘刻、譤蔽邪盪之患。當篇籍散缺，人所未見之時，而先識其名，又得其語，斯足以廣見聞，助發揮，何止嘗鼎臠、啖雞蹠也哉！陸機氏曰︰「傾羣言之瀝液，漱六藝之芳潤。」唐韋展《日月如合璧賦》云︰「獵英華於百氏，漱芳潤於六籍。」是庶幾焉。君子曰以少為貴者，其是之謂乎！余元會之摯友，故序而記之。貞元二年五月二十一日也，撫州刺史戴叔倫撰。

子書起于鬻熊，六韜盛于春秋。六國時，莊老道宗起覆載之功，擴日月之照，高視六經，為天下式，故絕于稱言矣。墨翟大賢，其旨精儉，教垂後世，名亞孔聖，至矣。□□□管、晏文荀，議論閎肆；《淮南鴻烈》，詞章華贍；皆纚纚數萬言，可謂庶矣！而部帙繁廣，尋覽頗難。梁朝庾仲容抄成三帙，汰其沙石，簸其秕糠，而猶蘭蓀雜于蕭艾，璠璵隱于璞石。扶風馬總，精好前志，務于簡要，又因庾仲容之抄，略存為六卷，題曰《意林》。聖賢則糟粕靡遺，流略則精華盡在，可謂妙矣！隋代博陵李文博攓掇諸子，編成《理道集》十卷；唐永興公虞世南亦採前史，著《帝王略論》五卷；天后朝宰臣朱翼祖，則又述《十代興亡論》一帙；洎扶風《意林》，究子史大略者，蓋四人意矣。予扁舟塗水，留滯廬陵，扶風為余語其本尚，且曰︰「編錄所取，先務于經濟，次存作者之意，罔失篇目，如面古人。」予懿馬氏之作，文約趣深，可謂懷袖百家，掌握千卷。之子用心也，遠乎哉！旌其可美，述于篇首，俾傳好事。貞元丁卯歲夏之晦，文廢瞍河東柳伯存重述。