後漢中興初，汝南有應樞者，生四子，而盡見神光照社。樞見光，以問卜人。卜人曰：「此天祥也。子孫其興乎！」乃探得黃金。自是子孫宦學，並有才名。至瑒，七世通顯。車騎將軍巴郡馮緄，字鴻卿，初為議郎，發綬笥，有二赤蛇，可長二尺，分南北走。大用憂怖。許季山孫憲，字寧方，得其先人秘要，緄請使卜。云：「此吉祥也。君後三歲，當為邊將，東北四五里，官以東為名。」後五年，從大將軍南征，居無何，拜尚書郎，遼東太守，南征將軍。常山張顥為梁州牧，天新雨後，有鳥如山鵲，飛翔入市，忽然墜地。人爭取之，化為圓石。顥椎破之，得一金印，文曰：「忠孝侯印。」顥以上聞，藏之秘府。後議郎汝南樊衡夷上言：「堯舜時舊有此官。今天降印，宜可復置。」顥後官至太尉。京兆長安有張氏，獨處一室，有鳩自外入，止於牀。張氏祝曰：「鳩來，為我禍也，飛上承塵；為我福也，即入我懷。」鳩飛入懷。以手探之，則不知鳩之所在，而得一金鉤。遂寶之。自是子孫漸富，資財萬倍。蜀賈至長安，聞之，乃厚賂婢，婢竊鉤與賈。張氏既失鉤，漸漸衰耗！而蜀賈亦數罹窮厄，不為己利。或告之曰：「天命也。不可力求。」於是賚鉤以反張氏，張氏復昌。故關西稱張氏傳鉤云。漢征和三年三月，天大雨，何比干在家，日中，夢貴客車騎滿門。覺，以語妻。語未巳，而門有老嫗，可八十餘，頭白，求寄避雨，雨甚，而衣不沾漬。雨止，送至門，乃謂比干曰：「公有陰德，今天錫君策，以廣公之子孫。」因出懷中符策，狀如簡，長九寸，凡九百九十枚，以授比干，曰：「子孫佩印綬者，當如此算。」魏舒，字陽元，任城樊人也。少孤，嘗詣野王，主人妻夜產，俄而聞車馬之聲，相問曰：「男也？女也？」曰：「男。」書之。「十五，以兵死。」復問：「寢者為誰？」曰：「魏公舒。」後十五載，詣主人，問所生童何在？曰：「因條桑，為斧傷而死。」舒自知當為公矣。賈誼為長沙王太傅，四月庚子日，有鵩鳥飛入其舍，止於坐隅，良久，乃去。誼發書占之，曰：「野鳥入室，主人將去。」誼忌之，故作鵩鳥賦，齊死生而等禍福，以致命定志焉。王莽居攝，東郡太守翟義，知其將篡漢，謀舉義兵。兄宣，教授諸生，滿堂。群鵝雁數十在中庭，有狗從外入，齧之，皆死。驚救之，皆斷頭。狗走出門，求，不知處。宣大惡之。數日，莽夷其三族。魏司馬太傅懿平公孫淵，斬淵父子。先時，淵家數有怪：一犬著冠幘，絳衣，上屋。欻有一兒，蒸死甑中。襄平北市，生肉，長圍各數尺，有頭、目、口、喙，無手、足，而動搖。占者曰：「有形不成，有體無聲，其國滅亡。」吳諸葛恪征淮南，歸，將朝會之夜，精爽擾動，通夕不寐。嚴畢趨出，犬銜引其衣。恪曰：「犬不欲我行耶？」出，仍入坐，少頃，復起，犬又銜衣。恪令從者逐之。及入，果被殺。其妻在室，語使婢曰：「爾何故血臭？」婢曰：「不也。」有頃，愈劇。又問婢曰：「汝眼目瞻視，何以不常？」婢蹷然起躍，頭至於棟，攘臂切齒而言曰：「諸葛公乃為孫峻所殺。」於是大小知恪死矣。而吏兵尋至。吳戍將鄧喜殺豬祠神，治畢，懸之，忽見一人頭，往食肉。喜引弓射中之，咋咋作聲，繞屋三日。後人白喜謀叛，合門被誅。賈充伐吳時，嘗屯項城，軍中忽失充所在。充帳下都督周勤時晝寢，夢見百餘人，錄充引入一逕。勤驚覺，聞失充，乃出尋索。忽睹所夢之道，遂往求之。果見充行至一府舍，侍衛甚盛，府公南面坐，聲色甚厲，謂充曰：「將亂吾家事者，必爾與荀勗。既惑吾子，又亂吾孫，間使任愷黜汝而不去，又使庾純詈汝而不改。今吳寇當平，汝方表斬張華。汝之暗戇，皆此類也。若不悛慎，當旦夕加誅。」充叩頭流血。府公曰：「汝所以延日月而名器若此者，是衛府之勛耳。終當使係嗣死於鍾虞之間，大子斃於金酒之中，小子困於枯木之下。荀勗亦宜同然。其先德小濃，故在汝後。數世之外，國嗣亦替。」言畢命去。充忽然得還營，顏色憔悴，性理昏錯，經日乃復。至後，謐死於鍾下，賈後服金酒而死，賈午考竟用大杖終。皆如所言。庾亮，字文康，鄢陵人，鎮荊州，登廁，忽見廁中一物，如「方相」，兩眼盡赤，身有光耀，漸漸從土中出。乃攘臂，以拳擊之。應手有聲，縮入地。因而寢疾。術士戴洋曰：「昔蘇峻事公，於白石祠中祈福，許賽其牛。從來未解。故為此鬼所考，不可救也。」明年，亮果亡。東陽劉寵字道弘，居於湖熟，每夜，門庭自有血數升，不知所從來。如此三四。後寵為折衝將軍，見遣北征，將行，而炊飰盡變為蟲。其家人蒸炒，亦變為蟲。其火愈猛，其蟲愈壯。寵遂北征，軍敗於壇邱，為徐龕所殺。