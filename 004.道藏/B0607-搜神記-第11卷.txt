楚熊渠子夜行見寢石，以為伏虎，彎弓射之。沒金，鎩羽。下視，知其石也。因复射之，矢摧，無跡。漢世复有李廣，為右北平太守，射虎，得石，亦如之。劉向曰：「誠之至也，而金石為之開，況于人乎！夫唱而不和，動而不隨，中必有不全者也。夫不降席而匡天下者，求之己也。」楚王游于苑，白猿在焉；王令善射者射之，矢數發，猿搏矢而笑；乃命由基，由基撫弓，猿即抱木而號。及六國時，更羸謂魏王曰：「臣能為虛發而下鳥。」魏王曰：「然則射可至于此乎？」羸曰：「可。」有頃聞雁從東方來，更羸虛發而鳥下焉。齊景公渡于江、沅之河，黿銜左驂，沒之。眾皆惊惕；古冶子于是拔劍從之，邪行五里，逆行三里，至于砥柱之下，殺之，乃黿也，左手持黿頭，右手拔左驂，燕躍鵠踊而出，仰天大呼，水為逆流三百步。觀者皆以為河伯也。楚干將莫邪為楚王作劍，三年乃成，王怒，欲殺之。劉有雌雄，其妻重身，當產，夫語妻曰：「吾為王作劍，三年乃成；王怒，往，必殺我。汝若生子，是男，大，告之曰：『出戶，望南山，松生石上，劍在其背。』」于是即將雌劍往見楚王。王大怒，使相之，劍有二一雄，一雌，雌來，雄不來。王怒，即殺之。莫邪子名赤，比后壯，乃問其母曰：「吾父所在？」母曰：「汝父為楚王作劍，三年乃成，王怒，殺之。去時囑我：『語汝子：出戶，往南山，松生石上，劍在其背。』」于是子出戶，南望，不見有山，但睹堂前松柱下石砥之上，即以斧破其背，得劍。日夜思欲報楚王。王夢見一儿，眉間廣尺，言欲報讎。王即購之千金。儿聞之，亡去，入山，行歌。客有逢者。謂：「子年少。何哭之甚悲耶：」曰：「吾干將莫邪子也。楚王殺吾父，吾欲報之。」客曰：「聞王購子頭千金，將子頭与劍來，為子報之。」儿曰：「幸甚。」即自刎，兩手捧頭及劍奉之，立僵。」客曰：「不負子也。」于是尸乃仆。客持頭往見楚王，王大喜。客曰：「此乃勇士頭也。當于湯鑊煮之。」王如其言。煮頭三日，三夕，不爛。頭踔出湯中，躓目大怒。客曰：「此儿頭不爛，愿王自往臨視之，是必爛也。」王即臨之。客以劍擬王，王頭隨墮湯中；客亦自擬己頭，頭复墮湯中。三首俱爛，不可識別。乃分其湯肉葬之。故通名三王墓。今在汝南北宜春縣界。漢武時，蒼梧賈雍為豫章太守，有神術，出界討賊，為賊所殺，失頭，上馬回營中，咸走來視雍。雍胸中語曰：「戰不利，為賊所傷。諸君視有頭佳乎？無頭佳乎？」吏涕泣曰：「有頭佳。」雍曰：「不然。無頭亦佳。」言畢，遂死。渤海太守史良姊，一女子，許嫁而不果，良怒，殺之，斷其頭而歸，投于灶下。曰「當令火葬。」頭語曰：「使君我相從，何圖當爾。」后夢見曰：「還君物。」覺而得昔所与香纓金釵之屬。周靈王時，萇弘見殺，蜀人因藏其血，三年，乃化而為碧。漢武帝東游，未出函谷關，有物當道，身長數丈，其狀象牛，青眼而曜睛，四足，入土，動而不徙。百官惊駭。東方朔乃請以酒灌之。灌之數十斛，而物消。帝問其故。答曰：「此名為患憂气之所生也。此必是秦之獄地，不然，則罪人徒作之所聚。夫酒忘憂，故能消之也。」帝曰：「吁！博物之士，至于此乎！」后漢，諒輔，字漢儒，廣漢新都人，少給佐吏，漿水不交，為從事，大小畢舉，郡縣斂手。時夏枯旱，太守自曝中庭，而雨不降；輔以五官掾出禱山川，自誓曰：「輔為郡股肱，不能進諫，納忠，荐賢，退惡，和調百姓；至令天地否隔，万物枯焦，百姓喁喁，無所控訴，咎盡在輔。今郡太守內省責己，自曝中庭，使輔謝罪，為民祈福；精誠懇到，未有感徹，輔今敢自誓：若至日中無雨，請以身塞無狀。」乃積薪柴，將自焚焉。至日中時，山气轉黑，起雷，雨大作，一郡沾潤。世以此稱其至誠。何敞吳郡人，少好道藝，隱居，里以大旱，民物憔悴，太守慶洪遣戶曹掾致謁，奉印綬，煩守無錫。敞不受。退，歎而言曰：「郡界有災，安能得怀道！」因跋涉之縣，駐明星屋中，蝗蝝消死，敞即遁去。后舉方正博士，皆不就，卒于家。后漢，徐栩，字敬卿，吳由拳人，少為獄吏，執法詳平。為小黃令時，屬縣大蝗，野無生草，過小黃界，飛逝，不集。刺史行部責栩不治。栩棄官，蝗應聲而至。刺史謝令還寺舍，蝗即飛去。王業，字子香，漢和帝時為荊州刺史，每出行部，沐浴齋素，以祈于天地，當啟佐愚心，無使有枉百姓。在州七年，惠風大行，苛慝不作，山無豺狼。卒于湘江，有二白虎，低頭，曳尾，宿衛其側。及喪去，虎踰州境，忽然不見。民共為立碑，號曰：湘江白虎墓。吳時，葛祚為衡陽太守，郡境有大槎橫水，能為妖怪，百姓為立廟，行旅禱祀，槎乃沈沒，不者，槎浮，則船為之破坏。祚將去官，乃大具斧斤，將去民累。明日，當至，其夜聞江中洶洶有人聲，往視之，槎乃移去，沿流下數里，駐灣中。自此行者無复沈覆之患。衡陽人為祚立碑，曰「正德祈禳，神木為移。」曾子從仲尼在楚，而心動，辭歸，問母，母曰：「思爾，嚙指。」孔子曰：「曾參之孝，精感万里。」周暢，性仁慈，少至孝，獨与母居，每出入，母欲呼之，常自嚙其手，暢即覺手痛而至。治中從事未之信。候暢在田，使母嚙手，而暢即歸。元初二年，為河南尹，時夏大旱，久禱無應；暢收葬洛陽城旁客死骸骨万余，為立義冢，應時澍雨。王祥，字休征，琅邪人，性至孝，早喪親，繼母朱氏不慈，數譖之，由是失愛于父。每使掃除牛下。父母有疾，衣不解帶。母常欲生魚，時天寒，冰凍，祥解衣將剖冰求之，冰忽自解，雙鯉躍出，持之而歸。母又思黃雀炙，复有黃雀數十，入其幙，复以供母。鄉里惊歎，以為孝感所致。王延，性至孝；繼母卜氏，嘗盛冬思生魚，敕延求而不獲，杖之流血；延尋汾叩凌而哭，忽有一魚，長五尺，躍出冰上，延取以進母。卜氏食之，積日不盡。于是心悟，撫延如己子。楚僚，早失母，事后母至孝，母患癰腫，形容日悴，僚自徐徐吮之，血出，迨夜即得安寢。乃夢一小儿，語母曰：「若得鯉魚食之，其病即差，可以延壽。不然，不久死矣。」母覺而告僚，時十二月，冰凍，僚乃仰天歎泣，脫衣上冰，臥之。有一童子，決僚臥處，冰忽自開，一雙鯉魚躍出。僚將歸奉其母，病即愈。壽至一百三十三歲。蓋至孝感天神，昭應如此。此与王祥，王延事同。盛彥，字翁子，廣陵人，母王氏，因疾失明，彥躬自侍養。母食，必自哺之。母疾，既久，至于婢使數見捶撻，婢忿恨，聞彥蹔行，取蠐螬炙飴之。母食，以為美，然疑是异物，密藏以示彥。彥見之，抱母慟哭，絕而复蘇。母目豁然即開，于此遂愈。顏含，宇弘都，次嫂樊氏，因疾失明，醫人疏方，須蚺蛇膽，而尋求備至，無由得之。含憂歎累時，嘗晝獨坐，忽有一青衣童子，年可十三四，持一青囊授含，含開視，乃蛇膽也。童子逡巡出戶，化成青鳥飛去。得膽，藥成，嫂病即愈。郭巨，隆慮人也，一云河內溫人，兄弟三人，早喪父，禮畢，二弟求分，以錢二千万，二弟各取千万，巨獨与母居客舍，夫婦佣賃以給公養。居有頃，妻產男，巨念舉儿妨事親，一也；老人得食，喜分儿孫，減饌，二也；乃于野鑿地，欲埋儿，得石蓋，下有黃金一釜，中有丹書，曰：「孝子郭巨，黃金一釜，以用賜汝。」于是名振天下。新興劉殷，字長盛，七歲喪父，哀毀過禮，服喪三年，未嘗見齒。事曾祖母王氏，嘗夜夢人謂之曰：「西篱下有粟。」寤而掘之，得粟十五鐘，銘曰：「七年粟百石，以賜孝子劉殷。」自是食之七歲，方盡。及王氏卒，夫婦毀瘠，幾至滅性。時柩在殯，而西鄰失火，風勢甚猛，殷夫婦叩殯號哭，火遂滅。后有二白鳩來巢其樹庭。楊公伯，雍雒陽縣人也，本以儈賣為業，性篤孝，父母亡，葬無終山，遂家焉。山高八十里，上無水，公汲水作義漿于阪頭，行者皆飲之。三年，有一人就飲，以一斗石子与之，使至高平好地有石處种之，云：「玉當生其中，」楊公未娶，又語云：「汝后當得好婦。」語畢，不見。乃种其石，數歲，時時往視，見玉子生石上，人莫知也。有徐氏者，右北平著姓女，甚有行，時人求，多不許；公乃試求徐氏，徐氏笑以為狂，因戲云：「得白璧一雙來，當听為婚。」公至所种玉田中，得白璧五雙，以聘。徐氏大惊，遂以女妻公。天子聞而异之，拜為大夫。乃于种玉處四角，作大石柱，各一丈，中央一頃地名曰「玉田。」衡農，字剽卿，東平人也。少孤，事繼母至孝。常宿于他舍，值雷風，頻夢虎嚙其足，農呼妻相出于庭，叩頭三下。屋忽然而坏，壓死者三十餘人，唯農夫妻獲免。羅威，字德仁，八歲喪父，事母性至孝，母年七十，天大寒，常以身自溫席而后授其處。王裒，字偉元，城陽營陵人也。父儀，為文帝所殺。裒廬于墓側，旦夕常至墓所拜跪，攀柏悲號，涕泣著樹，樹為之枯。母性畏雷，母沒，每雷，輒到墓曰：「裒在此。」鄭弘遷臨淮太守，郡民徐憲在喪，致哀，有白鳩巢戶側。弘舉為孝廉。朝廷稱為「白鳩郎。」漢時，東海孝婦養姑甚謹，姑曰：「婦養我勤苦，我已老，何惜餘年，久累年少。」遂自縊死。其女告官云：「婦殺我母。」官收，系之。拷掠毒治，孝婦不堪苦楚，自誣服之。時于公為獄吏，曰：「此婦養姑十餘年，以孝聞徹，必不殺也。」太守不听。于公爭不得理，抱其獄詞哭于府而去。自后郡中枯旱，三年不雨。后太守至，于公曰：「孝婦不當死，前太守枉殺之，咎當在此。」太守實時身祭孝婦冢，因表其墓，天立雨，歲大熟。長老傳云：「孝婦名周青，青將死，車載十丈竹竿，以懸五旛，立誓于眾曰：『青若有罪，愿殺，血當順下；青若枉死，血當逆流。』既行刑已，其血青黃緣旛竹而上，极標，又緣旛而下云。」犍為叔先泥和，其女名雄，永建三年，泥和為縣功曹，縣長趙祉遣泥和拜檄，謁巴郡太守，以十月乘船，于城湍墮水死，尸喪不得。雄哀慟號咷，命不圖存，告弟賢及夫人，令勤覓父尸，若求不得，吾欲自沈覓之。時雄年二十七，有子男貢，年五歲，貰，年三歲，乃各作繡香囊一枚，盛以金珠，環，預嬰二子，哀號之聲，不絕于口，昆族私憂。至十二月十五日，父喪不得，雄乘小船于父墮處，哭泣數聲，竟自投水中，旋流沒底。見夢告弟云：「至二十一日，与父俱出。」至期，如夢，与父相持并浮出江。縣長表言郡太守，肅登承上尚書，乃遣戶曹掾為雄立碑，圖象其形，令知至孝。河南樂羊子之妻者，不知何氏之女也。躬勤養姑。嘗有他舍雞，謬入園中，姑盜殺而食之。妻對雞不食而泣。姑怪問其故。妻曰：「自傷居貧，使食有他肉。」姑竟棄之。后盜有欲犯之者，乃先劫其姑，妻聞，操刀而出。盜曰：「釋汝刀。從我者，可全；不從我者，則殺汝姑。」妻仰天而歎，刎頸而死。盜亦不殺姑。太守聞之，捕殺盜賊，賜妻縑帛，以禮葬之。庾袞，字叔褒，咸宁中大疫，二兄俱亡，次兄毗复殆，癘气方盛，父母諸弟皆出次于外，袞獨留，不去。諸父兄強之，乃曰：「袞性不畏病。」遂親自扶持，晝夜不眠。間复撫柩哀臨不輟。如此十餘旬，疫勢既退，家人乃返。毗病得差，袞亦無恙。宋康王舍人韓憑娶妻何氏，美，康王奪之。憑怨，王囚之，論為城旦。妻密遺憑書，繆其辭曰：「其雨淫淫，河大水深，日出當心。」既而王得其書，以示左右，左右莫解其意。臣蘇賀對曰：「其雨淫淫，言愁且思也。河大水深，不得往來也。日出當心，心有死志也。」俄而憑乃自殺。其妻乃陰腐其衣，王与之登台，妻遂自投台，左右攬之，衣不中手而死。遺書于帶曰：「王利其生，妾利其死，愿以尸骨賜憑合葬。」王怒，弗听，使里人埋之，冢相望也。王曰：「爾夫婦相愛不已，若能使冢合，則吾弗阻也。」宿昔之間，便有大梓木，生于二冢之端，旬日而大盈抱，屈体相就，根交于下，枝錯于上。又有鴛鴦，雌雄各一，恒栖樹上，晨夕不去，交頸悲鳴，音聲感人。宋人哀之，遂號其木曰「相思樹。」「相思」之名，起于此也。南人謂：此禽即韓憑夫婦之精魂。今睢陽有韓憑城，其歌謠至今猶存。漢末零陽郡太守史滿，有女，悅門下書佐；乃密使侍婢取書佐盥手殘水飲之，遂有妊。已而生子，至能行，太守令抱儿出，使求其父。儿匍匐直入書佐怀中。書佐推之仆地，化為水。窮問之，具省前事，遂以女妻書佐。鄱陽西有望夫岡。昔縣人陳明与梅氏為婚，未成，而妖魅詐迎婦去。明詣卜者，決云：「行西北五十里求之。」明如言，見一大穴，深邃無底。以繩懸人，遂得其婦。乃令婦先出，而明所將鄰人秦文，遂不取明。其婦乃自誓執志登此岡首而望其夫，因以名焉。后漢，南康鄧元義，父伯考，為尚書僕射，元義還鄉里，妻留事姑，甚謹。姑憎之，幽閉空室，節其飲食，羸露，日困，終無怨言。時伯考怪而問之，元義子朗，時方數歲，言：「母不病，但苦饑耳。」伯考流涕曰：「何意親姑反為此禍！」遺歸家，更嫁，為華仲妻。仲為將作大匠，妻乘朝車出，元義于路旁觀之，謂人曰：「此我故婦，非有他過，家夫人遇之實酷，本自相貴。」其子朗，時為郎，母与書，皆不答，与衣裳，輒以燒之。母不以介意。母欲見之，乃至親家李氏堂上，令人以他詞請朗。朗至，見母，再拜涕泣，因起出。母追謂之曰：「我幾死。自為汝家所棄，我何罪過，乃如此耶！」因此遂絕。嚴遵為揚州刺史，行部，聞道傍女子哭聲不哀。問所哭者誰。對云：「夫遭燒死。」遵敕吏舁尸到，与語，訖，語吏云：「死人自道不燒死。」乃攝女，令人守尸，云：「當有枉。」吏曰：「有蠅聚頭所。」遵令披視，得鐵錐貫頂。考問，以淫殺夫。漢，范式，字巨卿，山陽金鄉人也，一名泛，与汝南張劭為友，劭字符伯。二人并游太學，后告歸鄉里，式謂元伯曰「后二年，當還。將過拜尊親，見孺子焉。」乃共克期日。后期方至，元伯具以白母，請設饌以候之。母曰：「二年之別，千里結言，爾何相信之審耶！」曰：「巨卿信士，必不乖違。」母曰：「若然，當為爾醞酒。」至期，果到。升堂，拜飲，盡歡而別。后元伯寢疾，甚篤，同郡到君章殷子征晨夜省視之。元伯臨終，歎曰：「恨不見我死友。」子征曰：「吾与君章盡心于子，是非死友，复欲誰求？」元伯曰：「若二子者，吾生友耳。山陽范巨卿，所謂死友也。」尋而卒。式忽夢見元伯，玄冕，垂纓，屣履，而呼曰：「巨卿！吾以某日死，當以爾時葬。永歸黃泉。子未忘我，豈能相及！」式恍然覺悟，悲歎泣下。便服朋友之服，投其葬日，馳往赴之。未及到而喪已發引。既至壙，將窆，而柩不肯進。其母撫之曰：「元伯！豈有望耶？」遂停柩移時，乃見素車，白馬，號哭而來。其母望之，曰：「是必范巨也。」既至，叩喪，言曰：「行矣元伯！死生异路，永從此辭。」會葬者千人，咸為揮涕。式因執紼而引柩。于是乃前。式遂留止冢次，為修墳樹，然后乃去。