昔高陽氏，有同產而為夫婦，帝放之於崆峒之野。相抱而死。神鳥以不死草覆之，七年，男女同體而生。二頭，四手足，是為蒙雙氏。高辛氏，有老婦人，居於王宮，得耳疾，歷時，醫為挑治，出頂蟲，大如繭。婦人去，後置以瓠籬，覆之以盤，俄爾頂蟲乃化為犬。其文五色，因名盤瓠，遂畜之。時戎吳強盛，數侵邊境，遣將征討，不能擒勝。乃募天下有能得戎吳將軍首者，贈金千斤，封邑萬戶，又賜以少女。後盤瓠銜得一頭，將造王闕。王診視之，即是戎吳。為之奈何？群臣皆曰：「盤瓠是畜，不可官秩，又不可妻。雖有功，無施也。」少女聞之，啟王曰：「大王既以我許天下矣。盤瓠銜首而來，為國除害，此天命使然，豈狗之智力哉。王者重言，伯者重信，不可以女子微軀，而負明約於天下，國之禍也。」王懼而從之。令少女從盤瓠，盤瓠將女上南山，草木茂盛，無人行跡。於是女解去衣裳，為僕豎之結，著獨力之衣，隨盤瓠升山，入谷，止於石室之中。王悲思之，遣往視覓，天輒風雨，嶺震，雲晦，往者莫至。蓋經三年，產六男，六女。盤瓠死，後自相配偶，因為夫婦。織績木皮，染以草實。好五色衣服，裁制皆有尾形。後母歸，以語王，王遣使迎諸男女，天不復兩。衣服褊褳，言語侏禽，飲食蹲踞，好山惡都。王順其意，賜以名山，廣澤，號曰「蠻夷」。蠻夷者，外癡內黠，安土重舊，以其受異氣於天命，故待以不常之律。田作，賈販，無關繻，符傳，租稅之賦。有邑，君長皆賜印綬。冠用獺皮，取其游食於水。今即梁漢、巴蜀、武陵、長沙、廬江郡夷是也。用糝，雜魚肉，叩槽而號，以祭盤瓠，其俗至今。故世稱「赤髀，橫裙，盤瓠子孫。」槀離國王侍婢有娠，王欲殺之。婢曰：「有氣如雞子，從天來下，故我有娠。」後生子，捐之豬圈中，豬以喙噓之﹔徙至馬櫪中馬復以氣噓之。故得不死。王疑以為天子也，乃令其母收留之，名曰東明。常令牧馬。東明善射，王恐其奪己國也，欲殺之。東明走，南至施掩水，以弓擊水。魚鱉浮為橋，東明得渡。魚鱉解散，追兵不得渡。因都王夫餘。古徐國宮人娠而生卵，以為不祥，棄之水濱。有犬，名鵠蒼，銜卵以歸。遂生兒，為徐嗣君。後鵠蒼臨死，生角而九尾，實黃龍也。葬之徐里中。見有狗壟在焉。鬥伯比父早亡，隨母歸在舅姑之家，後長大，乃奸妘子之女，生子文。其妘子妻恥女不嫁而生子。乃棄於山中。妘子遊獵，見虎乳一小兒，歸與妻言，妻曰：「此是我女與伯比私通生此小兒。我恥之，送於山中。」妘子乃迎歸養之，配其女與伯比。楚人因呼子文為「谷烏菟」。仕至楚相也。齊惠公之妾蕭同叔子見御，有身，以其賤，不敢言也，取薪而生頃公於野，又不敢舉也。有狸乳而鸇覆之。人見而收，因名曰無野，是為頃公。袁釰者，羌豪也，秦時，拘執為奴隸，後得亡去，秦人追之急迫，藏於穴中，秦人焚之，有景相如虎來為蔽，故得不死。諸羌神之，推以為君。其後種落熾盛。後漢定襄太守竇奉妻生子武，并生一蛇。奉送蛇於野中，及武長大，有海內俊名。母死，將葬未窆，賓客聚集，有大蛇從林草中出，逕來棺下，委地俯仰，以頭擊棺，血涕並流，狀若哀慟，有頃而去。時人知為竇氏之祥。晉懷帝永嘉中，有韓媼者，於野中見巨卵。持歸育之，得嬰兒。字曰撅兒。方四歲，劉淵築平陽城，不就，募能城者。撅兒應募。因變為蛇，令媼遺灰志其後，謂媼曰：「憑灰築城，城可立就。」竟如所言。淵怪之，遂投入山穴間，露尾數寸，使者斬之，忽有泉出穴中，匯為池，因名金龍池。元帝永昌中，暨陽人任谷，因耕，息於樹下，忽有一人著羽衣就淫之。既而不知所在。谷遂有妊。積月，將產，羽衣人復來，以刀穿其陰下，出一蛇子，便去。谷遂成宦者，詣闕自陳，留於宮中。舊說：太古之時，有大人遠征，家無餘人，唯有一女。牡馬一匹，女親養之。窮居幽處，思念其父，乃戲馬曰：「爾能為我迎得父還，吾將嫁汝。」馬既承此言，乃絕韁而去。逕至父所。父見馬，驚喜，因取而乘之。馬望所自來，悲鳴不已。父曰：「此馬無事如此，我家得無有故乎！」亟乘以歸。為畜生有非常之情，故厚加芻養。馬不肯食。每見女出入，輒喜怒奮擊。如此非一。父怪之，密以問女，女具以告父：「必為是故。」父曰：「勿言。恐辱家門。且莫出入。」於是伏弩射殺之。暴皮於庭。父行，女以鄰女於皮所戲，以足蹙之曰：「汝是畜生，而欲取人為婦耶！招此屠剝，如何自苦！」言未及竟，馬皮蹷然而起，卷女以行。鄰女忙怕，不敢救之。走告其父。父還求索，已出失之。後經數日，得於大樹枝間，女及馬皮，盡化為蠶，而績於樹上。其蠒綸理厚大，異於常蠶。鄰婦取而養之。其收數倍。因名其樹曰桑。桑者，喪也。由斯百姓競種之，今世所養是也。言桑蠶者，是古蠶之餘類也。案：《天官》：「辰，為馬星。」《蠶書》曰：「月當大火，則浴其種。」是蠶與馬同氣也。《周禮》：「教人職掌，票原蠶者。」注云：「物莫能兩大，禁原蠶者，為其傷馬也。」漢禮皇后親採桑祀蠶神，曰：「菀窳婦人，寓氏公主。」公主者，女之尊稱也。菀窳婦人，先蠶者也。故今世或謂蠶為女兒者，是古之遺言也。羿請無死之藥於西王母，嫦娥竊之以奔月，將往，枚筮之於有黃。有黃占之曰：「吉。翩翩歸妹，獨將西行。逢天晦芒，毋恐毋驚。後且大昌。」嫦娥遂托身於月，是為「蟾蠩」。舌埵山帝之女死，化為怪草，其葉鬱茂，其華黃色，其實如兔絲。故服怪草者，恒媚於人焉。滎陽縣南百餘里，有蘭巖山，峭拔千丈，常有雙鶴，素羽皦然，日夕偶影翔集。相傳云：「昔有夫婦隱此山，數百年，化為雙鶴，不絕往來。」忽一旦，一鶴為人所害，其一鶴歲常哀鳴。至今響動岩谷，莫知其年歲也。豫章新喻縣男子，見田中有六七女，皆衣毛衣，不知是鳥。匍匐往得其一女所解毛衣，取藏之，即往就諸鳥。諸鳥各飛去，一鳥獨不得去。男子取以為婦。生三女。其母后使女問父，知衣在積稻下，得之，衣而飛去，後復以迎三女，女亦得飛去。漢靈帝時，江夏黃氏之母浴盤水中，久而不起，變為鼋矣。婢驚走告。比家人來，鼋轉入深淵。其後時時出見。初，浴，簪一銀釵，猶在其首。於是黃氏累世不敢食鼋肉。魏黃初中，清河宋士宗母，夏天於浴室裡浴，遣家中大小悉出，獨在室中。良久，家人不解其意，於壁穿中窺之。不見人體，見盆水中有一大鱉。遂開戶，大小悉入，了不與人相承。嘗先著銀釵，猶在頭上。相與守之。啼泣無可奈何。意欲求去，永不可留。視之積日，轉懈。自捉出戶外。其去甚駛，逐之不及，遂便入水。後數日，忽還，巡行宅舍如平生，了無所言而去。時人謂士宗應行喪治服﹔士宗以母形雖變，而生理尚存，竟不治喪。此與江夏黃母相似。吳孫皓寶鼎元年六月，晦，丹陽宣騫母，年八十矣。亦因洗浴化為鼋，其狀如黃氏。騫兄弟四人，閉戶衛之，掘堂上作大坎，瀉水其中。鼋入坎遊戲。一二日間，恒延頸外望，伺戶小開，便輪轉自躍入於深淵。遂不復還。漢獻帝建安中，東郡民家有怪﹔無故，甕器自發訇訇作聲，若有人擊。盤案在前，忽然便失，雞生子，輒失去。如是數歲，人甚惡之。乃多作美食，覆蓋，著一室中，陰藏戶間窺伺之。果復重來，發聲如前。聞，便閉戶，周旋室中，了無所見。乃闇以杖撾之。良久，於室隅間有所中，便聞呻吟之聲，曰：「哊！哊！」宜死。開戶視之，得一老翁，可百餘歲，言語了不相當，貌狀頗類於獸。遂行推問，乃於數里外得其家，云：「失來十餘年。」得之哀喜。後歲餘，復失之。聞陳留界復有怪如此。時人咸以為此翁。