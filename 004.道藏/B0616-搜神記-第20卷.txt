晉魏郡亢陽，農夫禱於龍洞，得雨，將祭謝之。孫登見曰：「此病龍，雨，安能蘇禾稼乎？如弗信，請嗅之。」水果腥穢。龍時背生大疽，聞登言，變為一翁，求治，曰：「疾痊，當有報。」不數日，果大雨。見大石中裂開一井，其水湛然，龍蓋穿此井以報也。蘇易者，廬陵婦人，善看產，夜忽為虎所取，行六七里，至大壙，厝易置地，蹲而守，見有牝虎當產，不得解，匍匐欲死，輒仰視。易怪之，乃為探出之，有三子。生畢，牝虎負易還，再三送野肉於門內。噲參，養母至孝，曾有玄雀，為弋人所射，窮而歸參，參收養，療治其瘡，愈而放之。後雀夜到門外，參執燭視之，見雀雌雄雙至，各銜明珠以報參焉。漢時，弘農楊寶，年九歲時。至華陰山北，見一黃雀，為鴟梟所搏，墜於樹下，為螻蟻所困。寶見，愍之，取歸置巾箱中，食以黃花，百餘日，毛羽成，朝去，暮還。一夕，三更，寶讀書未臥，有黃衣童子，向寶再拜曰：「我西王母使者，使蓬萊，不慎，為鴟梟所搏。君仁愛，見拯，實感盛德。」乃以白環四枚與寶曰：「令君子孫潔白，位登三事，當如此環。」隋縣溠水側，有斷蛇邱。隋侯出行，見大蛇被傷，中斷，疑其靈異，使人以藥封之，蛇乃能走，因號其處斷蛇邱。歲餘，蛇銜明珠以報之。珠盈逕寸，純白，而夜有光，明如月之照，可以燭室。故謂之「隋侯珠」，亦曰「靈蛇珠」，又曰「明月珠」。邱南有隋季良大夫池。孔愉，字敬康，會稽山陰人，元帝時以討華軼功，封侯，愉少時嘗經行餘不亭，見籠龜於路者，愉買之，放於飲不溪中。龜中流左顧者數過。及後，以功封餘不亭侯，鑄印，而龜鈕左顧，三鑄，如初，印工以聞，愉乃悟其為龜之報，遂取佩焉。累遷尚書左僕射，贈車騎將軍。古巢，一日江水暴漲，尋復故道，港有巨魚，重萬斤，三日乃死，合郡皆食之。一老姥獨不食。忽有老叟曰：「此吾子也。不幸罹此禍，汝獨不食，吾厚報汝。若東門石龜目赤，城當陷。」姥日往視。有稚子訝之，姥以實告。稚子欺之，以朱傅龜目；姥見，急出城。有青衣童子曰：「吾龍之子。」乃引姥登山，而城陷為湖。吳富陽縣董昭之，嘗乘船過錢塘江，中央，見有一蟻，著一短蘆，走一頭，回覆向一頭，甚惶遽。昭之曰：「此畏死也。」欲取著船。船中人罵：「此是毒螫物，不可長，我當蹋殺之。」昭意甚憐此蟻，因以繩繫蘆，著船，船至岸，蟻得出。其夜夢一人，烏衣，從百許人來，謝云：「僕是蟻中之王。不慎，墮江，慚君濟活。若有急難，當見告語。」歷十餘年，時所在劫盜，昭之被橫錄為劫主，繫獄餘杭。昭之忽思蟻王夢，緩急當告，今何處告之。結念之際，同被禁者問之。昭之具以實告。其人曰：「但取兩三蟻。著掌中，語之。」昭之如其言。夜，果夢烏衣人云：「可急投餘杭山中，天下既亂，赦令不久也。」於是便覺。蟻齧械已盡。因得出獄，過江，投餘杭山。旋遇赦，得免。孫權時李信純，襄陽紀南人也，家養一狗，字曰黑龍，愛之尤甚，行坐相隨，飲饌之間，皆分與食。忽一日，於城外飲酒，大醉。歸家不及，臥於草中。遇太守鄭瑕出獵，見田草深，遣人縱火爇之。信純臥處，恰當順風，犬見火來，乃以口拽純衣，純亦不動。臥處比有一溪，相去三五十步，犬即奔往入水，濕身走來臥處，周回以身灑之，獲免主人大難。犬運水困乏，致斃於側。俄爾信純醒來，見犬已死，遍身毛濕，甚訝其事。睹火蹤跡，因爾慟哭。聞於太守。太守憫之曰：「犬之報恩，甚於人，人不知恩，豈如犬乎！」即命具棺槨衣衾葬之，今紀南有義犬葬，高十餘丈。太興中，吳民華隆，養一快犬，號的尾，常將自隨。隆後至江邊伐荻，為大蛇盤繞，犬奮咋蛇，蛇死。隆僵仆無知，犬彷徨涕泣，走還舟，復反草中。徒伴怪之，隨往，見隆悶絕。將歸家。犬為不食。比隆復甦，始食。隆愈愛惜，同於親戚。廬陵太守太原龐企，字子及，自言其遠祖，不知幾何世也，坐事繫獄，而非其罪，不堪拷掠，自誣服之，及獄將上，有螻咕蟲行其左右，乃謂之曰：「使爾有神，能活我死，不當善乎。」因投飯與之。螻咕食飯盡，去，頃復來，形體稍大。意每異之，乃復與食。如此去來，至數十日間，其大如豚。及竟報，當行刑，螻咕夜掘壁根為大孔，乃破械，從之出。去久，時遇赦，得活。於是龐氏世世常以四節祠祀之於都衢處。後世稍怠，不能復特為饌，乃投祭祀之餘以祀之，至今猶然。臨川東興有人入山，得猿子，便將歸，猿母自後逐至家。此人縛猿子於庭中樹上以示之。其母便摶頰向人欲乞哀，狀直謂口不能言耳。此人既不能放，竟擊殺之。猿母悲喚，自擲而死。此人破腸視之，寸寸斷裂。未半年，其家疫死，滅門。馮乘虞蕩夜獵，見一大麈，射之。麈便云：「虞蕩！汝射殺我耶？」明晨，得一麈而入，實時蕩死。吳郡海鹽縣北鄉亭里，有士人陳甲，本下邳人，晉元帝時寓居華亭，獵於東野大藪，欻見大蛇，長六七丈，形如百斛船，玄黃五色，臥岡下。陳即射殺之，不敢說。三年，與鄉人共獵，至故見蛇處，語同行曰：「昔在此殺大蛇。」其夜夢見一人，烏衣，黑幘，來至其家，問曰：「我昔昏醉，汝無狀殺我。我昔醉，不識汝面，故三年不相知；今日來就死。」其人即驚覺。明日，腹痛而卒。邛都縣下有一老姥，家貧，孤獨，每食，輒有小蛇，頭上戴角，在牀間，姥憐而飴之。食後稍長大，遂長丈餘。令有駿馬，蛇遂吸殺之，令因大忿恨，責姥出蛇。姥云：「在牀下。」令即掘地，愈深愈大，而無所見。令又遷怒，殺姥。蛇乃感人以靈言，瞋令：「何殺我母？當為母報讎。」此後每夜輒聞若雷若風，四十許日，百姓相見，咸驚語：「汝頭那忽戴魚？」是夜，方四十里，與城一時俱陷為湖，土人謂之為陷湖，唯姥宅無恙，訖今猶存。漁人採捕，必依止宿，每有風浪，輒居宅側，恬靜無他。風靜水清，猶見城郭樓櫓畟然。今水淺時，彼土人沒水，取得舊木，堅貞光黑如漆。今好事人以為枕，相贈。建業有婦人背生一瘤，大如數斗囊，中有物，如繭栗，甚眾，行即有聲。恒乞於市。自言：「村婦也，常與姊姒輩分養蠶，己獨頻年損耗，因竊其姒一囊繭焚之，頃之，背患此瘡，漸成此瘤。以衣覆之，即氣閉悶；常露之，乃可，而重如負囊。」。