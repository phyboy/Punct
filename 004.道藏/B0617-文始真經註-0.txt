關令尹喜，周大夫也。老子西遊，喜望見有紫氣浮關，知真人當過，候物色而邊之，果得老子。老子亦知其奇，為著書。喜既得老子書，亦自著書九篇，名《關尹子》。今陝州靈寶縣太初觀，乃古函關候見老子處。終南宗聖宮，乃關尹故宅，周穆王修其草樓，改號樓觀，建老子祠，道觀之興，實祖于此。老子授經後，西出大散關，復會于成都青羊肆，賜號文始先生，所著書，後為《文始真經》。

皓月圓明，普見千江之水，真空妙有，該通萬卷之經，因水見圓明，由經悟妙有。圓明以皓月為本，妙有以真空為源，本末是同，源流非異，既循末以歸本，仍沂流而還源，源即真空，乃是不容思議，流為妙有，爰非專一無言，無言之言以為經，無說之說以為妙，無說之說以薦言前，無言之言以明意外。言前洞奧，意外幽深，非由直解以難通，不假詳箋而莫曉，因指見月忘指，而真月昭彰，因解悟經忠解，而真經洞徹，見千江之月影，知一月之維綱，究掌經之真詮，悟一真之統攝，見知雙泯，究悟俱忘，天眼龍睛，詛可窺於彷彿，神靈聖智，豈可測於依稀，意外難思，言前莫議也。