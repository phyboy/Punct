洪體存蒿艾之質，偶好喬松之壽，知道之士，雖微賤必親也，雖夷狄必貴也。後遇鄭君思遠，鄭君多玉岌瓊筍之書，服餌開我以至道之良藥，呼吸洗我以紫清之上味，後屬洪以尹真人《文始經》九篇，洪愛之誦之，藏之拜之。宇者，道也，柱者，建天地也，極者，尊黑人也，符者，精神魂魄也，鑑者，心也，匕者，食也，釜者，化也，籌者，物也，藥者，雜治也。洪每味之，泠泠然若躡飛葉，而游乎天地之混俱，茫茫乎若履橫杖，而浮乎大海之渺漠，超若處金碧琳琅之居，森若握鬼魅神姦之印，倏若飄鸞鶴，怒若鬥虎兕，清若浴碧，慘若夢紅，擒縱大道，渾淪至理，方士不能到，先儒未嘗言，可仰而不可攀，可玩而不可執，可鑒而不可思，可符而不可言，其忘物遺世者之所言乎，其絕跡去智者之所言乎，其同陰陽而冥彼此者之所言乎！何如此之尊高，何如此之廣大，又何如此之簡易也。洪親受之。