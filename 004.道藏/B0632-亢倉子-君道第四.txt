始生之者天也，養成之者人也。能養天之所生，而勿攖之，謂之天子。天子之動也，以全天為。故此官之所以自立也。立官者以全生也。今世之惑主多官而反以害生，則失所以為立官之本矣。草郁則為腐，樹郁則為蠧，人郁則為病，國郁則百慝並起，危亂不禁。所謂國郁者，主德不下宣，人欲不上達也。是故聖王貴忠臣正士，為其敢直言而決郁塞也。克已復禮，賢良自至；君耕后蠶，蒼生自化。由是言之，賢良正可待不可求，求得非賢也；蒼生正可化不可刑，刑行非理也。堯舜有為人主之勤，無為人主之欲，天下各得濟其欲；有為人主之位，無為人主之心，故天下各得肆其心。士有天下人愛之而主不愛者，有主獨愛之而天下人不愛者，用天下人愛者，則天下安用主。獨愛者則天下危，人主安可以自放其愛憎哉。由是重天下愛者，當制其情。所謂天下者，謂其有萬物也；所謂邦國者，謂其有人眾也。夫國以人為本，人安則國安，故憂國之主，務求理人之材。玉之所以難辨者，謂其有怪石也；金之所以難辨者，謂其有鍮石也。今夫以隼翼而被之鷃視，而不明者，正以為隼明者視之乃鷃也。今夫小人多誦經籍方書，或學奇技通說，而被以青紫章服，使愚者聽而視之，正為君子也；明者聽而視之，乃小人也。故人主誠明，以言取人理也，以才取人理也，以行取人理也；人主不明，以言取人亂也，以才取人亂也，以行取人亂也。夫聖主之用人也，貴耳不聞之功，目不見之功，口不可道之功，而百姓暢然自理矣。若人主貴耳聞之功，則天下之人運貨逐利而市譽矣；貴目見之功，則天下之人懨形異藝而爭進矣；貴可道之功，則天下之人習舌調吻而飾辭矣。使天下之人市譽爭進飾辭見達者，政敗矣。人主皆知鏡之明己也，而惡士之明已也。鏡之明己也功細，士之明己也功大，知其細失其大，不知類矣。於呼，人主清心省事，人臣恭儉守職，太平立致矣。而世或難之，吾所不知也！若人主方寸之地不明不斷，則天地之宜，四海之內，動植萬類，咸失其道矣！以耳目取人者，官多而政亂；以心慮取人者，官少而政清。是知循理之世，務求不可見不可聞之材；澆危之世，務取可聞可見之材。嗚呼，人主豈知哉！以耳目取人，人皆勷敚以買譽；以心慮取人，人皆靜正以勤德。吏靜正以勤德，則不言而自化；吏勷敚以買譽，則刑之而不畏，世主豈知哉！