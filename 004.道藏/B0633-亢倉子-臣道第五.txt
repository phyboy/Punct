夫國之將興也，朝廷百吏，或短或長，或醜或美，或怡或厲，或是或非。雖聽其言，觀其貌，有似不同，然察其誌、征其心，盡於為國，所以剛訐不怨，黜退不愕，得其中無違乎理。故天不惑其時，墜不乏其利，人不亂其事，鬼神開贊，蠻夷柔同，保合太和，萬物化育。國之將亡也，朝廷百吏姿貌多美，顏色諧和，詞氣華柔，動止詳潤，雖觀其貌、聽其言，有若歡洽，然察其誌、征其心，盡在竟位。所以聞奇則怪，見異必愕，狙嫉相蒙，遂喪其道。故天告災時，墜生反物，人作兇德，鬼神間禍，戎狄交侵，喪亂弘多，萬物不化。夫不傷貨財、不妎人力、不損官吏而功成政立，下阜百姓，上滋主德，如此者忠賢之臣也。若費財煩人，危官茍效，一時功利，規賞於主，不顧過後貽災於國，如此者奸臣也。至理之世，官得人；不理之世，人得官。邾龍覰問事君，亢倉子曰：既榮名而臣人者，心莫若公，貌莫若和，言莫若正。公不欲露，和不欲雜，正不欲犯。古之清勤為國修政，今之清勤為身修名。夫為國修政者，區處條別，動得其宜，合於大體；為身修名者，區處條別，致遠不通，拘於小節。是知心以道為主，抵事得其所；心以事為主，抵物失其所。臣居上位不諫，下位不公，不合贍其祿。君不嚴敬，大臣不彰信，小臣不合官其朝。有才者不必忠，忠者不必有才。臣不患不忠，適恐盡忠而主莫之信；主不患不信，適恐信之而莫能事。事上等之人得其性，則天下理；中等之人得其性，則天下亂。明主用上等之人，當委以權宜便事，肆其所為；用中等之人，則當程課其功，示以賞罰。