賢良所以屢求而不至，難進而易退者，非為愛身而不死王事，適恐盡忠而主莫之信耳。自知有材識之人，外恭謹而內無憂。其於眾也，和正而不狎，親之則彌莊，疏之則退去而不怨，窮厄則以命自寬，榮達則以道自正。人有視其儀賢也，聽其聲賢也，征神課識，或負所望。夫賢人其見用也，入則諷譽，出則龔默，職司勤辨，居室儉閑。其未見用也，藏身於眾，藏識於目，藏言於口，飽食安步，獨善其身，貞而不怨。智者不疑事，識者不疑人。有識之士行危而色不可疏，言遜而理不可拔。凡謂賢人不自稱賢，效在官政，功在事事。太平之時，上士運其識，中士竭其耐，小人輸其力。齊有掊子者，材可以振國，行可以獨立，事父母孝，謹鄉黨恭。循念居貧無以為養，施信義而遊者久之矣。所如寡合，或為乘時誇毗者所蚩。紿於是，負杖步足問乎亢倉子，曰：吾聞至人忘情，黎人不事情。存情之曹，務其教訓而尊信義。吾乃今不知為工受不信為信，信而不見信為信；為勤慕義為義，人義而不俟義為義。然則信義之士，常獨厄隨退。胡以取貴乎？時而教理之所上也。亢倉子俯而循衽，仰而譆，超然而歌曰：時之陽兮信義昌，時之默兮信義伏。陽與默、昌與伏，汩吾無誰私兮，羌忽不知其讀。夫運正性以如適，而物莫之應者，真不行也。夫真且不行，謂之道喪。道喪之時，上士乃隱。隱之為義有可為也、莫可為者也，有可用也、莫可用者也。邦有道則智，邦無道則愚。故莫可用者也。祭公問賢材何從而不致，亢倉子曰：賢正可待不可求，材慎在求不慎無。若天子靜、大臣明、刑不避貴、澤不隔下，則賢人自至而求用矣。賢人用則四海之內明，目而視清，耳而聽坦，心而無郁矣。天自成，地自寧，萬物醇化，鬼神不能靈，故曰賢，正可待不可求。若天子勤明，大臣和理，之求士也，則懨弘方大、公直靖人之才至；若天子苛察，大臣躁急，之求士也，則曲心巧應、毀方破道之才至；若天子疑忌，大臣巧隨，之求士也，則奇姓異名、仄媚怪術之才至；若天子自賢，大臣固位，之求士也，則事文逐譽、貪濁浮麗之才至；若天子依違，大臣回佞，之求士也，則外忠內僻、情毒言和之才至。故曰才慎在求不慎無若者。黃帝得常仙封鴻鬼容丘，商王得伊尹中興得甫申，齊桓得寧籍，皆由數。君體道邁仁，布昭聖武，思輯光明，寬厚昌正，而眾賢自至而求用，非為簡核而得也。祭公曰：夫子云賢人不求而自至，亦有非賢不求而自至者乎？亢倉子曰：夫非賢不求而自至者，固眾矣。夫天下有道，則賢人不求而自至；天下無道，則非賢不求而自至。人主有道者寡，無道者眾，天下賢人少，不肖者多。是知非賢不求而自至者多矣。祭公曰：賢固濟天下，材亦能濟天下，俱濟天下，賢與材安異耶？亢倉子曰：窘乎哉，其問也！夫功成事畢，不徇封譽，恭退樸儉之謂賢；功成事畢，榮在祿譽，光揚滿誌之謂材。賢可以鎮國，材可以理國。所謂鎮者，和寧無為，人不知其力；所謂理者，勤率其事，人知所於德。一賢統眾材則有余，眾材度一賢猶不足。如是賢材之殊域，有居山林而喧者，有在人俗而靜者，有喧而正者，有靜而邪者也。凡視察其貌鄙俗而能有賢者，萬不有一；視察其貌端雅，而實小人者十而有九失。夫不煉其言而知其文，不責其儀而審其度，不采其譽而知其善，不流其毀而斷其實，可謂有識者也。