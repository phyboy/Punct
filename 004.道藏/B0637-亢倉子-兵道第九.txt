秦景主將視強兵於天下，使庶長鮑戎必致亢倉子，待以壤邑十二，周實迫之。亢倉子至自榮泉，賓於上館，景主三日弗得所問。下席北首頓珪曰：天果無意恤孤耶！亢倉子油然覷眄，曰：朕以主為異之問，而寧弊弊焉以斫剌為故抑者，亦隨丌欲而得正焉？無如可矣。景主一拜再舉，斂黼衽，端珪抑首而坐，曰：實惟天所命。亢倉子仰榱而噓，俯正顏色曰：原兵之所起與始，有人俱夫。凡兵也者，出人之威也。人之有威，性受於天故。兵之所自來上矣。嘗無少選之不用，貴賤長少賢愚相與同察兵之兆：在心懷恚而未發兵也，疾視作色兵也，傲言推捘兵也，侈鬥攻戰兵也。此四者鴻細之爭也。未有蚩尤之時，人實揭材木以鬥矣。黃帝用水火矣，共工稱亂矣，五帝相與爭矣，一興一廢，勝者用事。夫有以咽藥而死者，欲禁天下之醫非也；有以乘舟而死者，欲禁天下之舩非也；有以用兵喪其國者，欲禁天下之兵非也。夫兵之不可廢，譬水火焉。善用之則為福，不善用之則為禍。是故怒笞不可偃於家，刑罰不可偃於國，征伐不可偃於天下。古之聖王有義兵而無偃兵。兵誠義以誅暴君而振苦，人人之悅也。若孝子之見慈親，餓隸之遇美食，號呼而走之。若強弩之射深谷也。勝負之決勿征於他，必反人情。人之情欲生而惡死，欲榮而惡辱，死生榮辱之道一，則三軍之士可使一心矣。凡軍欲其眾也，心欲其一也，三軍一心，則令可使無敵矣。古之至兵，蓋重令也。故其令強者其敵弱，其令信者其敵詘。先勝之於此，則勝之於彼。誠若此，則敵胡足勝也。凡敵人之來也，以求利也，令來而得死，且以走為利。敵皆以走為利，則刃無所與接矣。此之謂至兵。傲虐奸詐之與義理反也，其勢不俱勝、不兩立，故義兵之入於敵之境，則人知所庇矣。兵至於國邑之郊，不踐果稼，不穴丘墓，不殘積聚，不焚室屋，得人虜厚而歸之，信與人期以敚敵資，以章好惡、以示逆順。若此而猶有愎狠淩傲、遂宕不聽者，雖行武焉可也。先發聲出號令，曰兵之來也，以除人之讎，以順天之道。故克其國，不屠其人，獨誅所誅而已矣。於是舉選秀士賢良而尊封之，求見孤疾長老而拯救之，發府庫之財，散倉廩之谷，不私其物，曲加其禮。今有人於此，能生死人，一人則天下之人爭事之矣。義兵之生，一人亦多矣。人孰不悅？故義兵至，則鄰國之人歸之若流水，誅國之人望之如父母。行地滋遠，得人滋眾。辭未終，景主興，稽首曰：孤獲聞先生教言，不覺氣盈宇宙，誌知所如也。而心滋益龔。於是步前稱觴，為亢倉子壽。拜居首，列師位，嚴於齋室。又月涉旬，辰加天關，白晝行道。行弟子禮。