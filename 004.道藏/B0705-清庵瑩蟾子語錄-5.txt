丹道立基處，休教外境侵。一心纔靜定，二物互相任。離火燒鉛汞，雷車運水金。調和藉坤土，灌溉必天壬。白雪凝金鼎，黃芽長玉簪。這些真種子，本不是玄參。會得潜心妙，從他上鼠侵。有人信得及，無箇力難任。慈誓弘如海，機鋒利似金。窮通內子午，掀倒外丁壬。善閉無關鍵，勿疑朋盍簪。玄之又玄處，一唯契曾參。這箇吕老，面善心黑。兀兀騰騰，飄飄逸逸。劍佩青蛇，丹傳紫極。校勘將來，分明奇特。奇特一句，又作麼生。咄，袖中神劍，不露鋒鋩，宇宙縱橫，了無人識。這箇和尚，拗服背棒。三十六場，做盡模樣。咦，直待擘破面皮，露出裹頭端相。這箇胖漢，慣會做賊。布袋中藏，了無人識。咦，自是賊人心下虛，笑中露出真消息。箇樣鬍漢，是何像態。兀兀騰騰，捏捏怪怪。寄迹紅塵，遨遊物外。既到這裹，私臟盡敗。且道賊在甚處？咄，袖內隱青蛇，粟中藏世界。這箇老叟，形容大醜。髮少如鬚，眼大似口。自稱是五祖兒孫，人喚作七真師友。且道如何，即是看口。更問如何，劈脊便摟。祖師清庵，黃胖黃胖，全不似像。百無一能，受人供養。還識真底麼？為伊劈破面皮，卻與虛空一樣。潔庵措大指大，千喬百怪。讀五車書，一字不會。且道云何不會？咄，脫卻鮑老戲衫，博箇金剛不壞。了蟾頌曰：心月圓明，性天朗耀。進出了蟾，乾坤普照。嘿庵頌曰：嘿庵境界，無內無外。廣納包容，含弘光大。丹蟾頌曰：丹為蟾用，蟾為丹體。丹成蟾蛻，功齊元始。一蟾頌曰：禪天瑩靜，慧海澄清。一蟾突出，普照無情。咄乾坤百拶碎，獨露大光明。頤庵頌曰：頤庵境界，無罣無礙。九轉功成，靈胎脫蛻。咦，頂門放大光明，遍照三千世界。剔聰正容，披雲修月。向上工夫，一切漏泄。咦，至士面前呈手段，到頭萬法一齊通。玉掠撥開雲，金刀修出月。上頭些子機，一切都通徹。咦，面前消息子，不聞中露泄。看這一箇拙漢，全無些子果斷。分明半死半活，猶自廝纏斯絆。咦，連忙急走回來，也只救得一半。這箇畜生，顛劣忒煞。突出眼睛，野性猶在。咄，直須爛了皮毛，物外縱橫無礙。咄這毛團，是何相態。一味顛狂，千般捏怪。既到這裹，和臟捉敗。且道臟在甚處。咦，瞑心瞑目坐山巔，全炁全神遊物外。虛空為紙，須彌作筆。盡就靈符，神出鬼沒，試問煞活如何壍。殺人刀子，橫拈倒舉。逢佛殺佛，逢鬼殺鬼。水麫和成一塊，做出圓陀陀地。不因火候工夫，爭得箇般真味。咄，信手拈出向君，不用牙關嚼碎。絞出黃芽汁，煎熬憑火力。黏如鸞鳳膠，甜似彼羅蜜。懵懂拙漢，黏卻牙關。大力量人，開口不得。禀賦先天一炁，成就箇般道器。拈來信手劈開，渾淪圓陀陀地。咦，舉起分明，切忌錯會。又云：只－這一箇把柄，妙用神功莫測？舉起蓋日遮天，放下風恬浪息。髼頭髼頭，有甚風流。橫拖拄杖，倒騎鐵牛。這箇面觜，不傍道理。那箇尚非，何嘗有你。咦，喚作李清庵，便是眼見鬼。圓陀陀地一片，直下森羅影現。舉起明月當天，搖動清風拂面。且道見也不見。咦，休問見也不見，為伊略通一線，搧一扇。亘古此物，無形無質。無欠無餘，無休無息。其利斷金，其圓勝日。釋曰玄珠，儒曰太極。道曰金丹，名三體一。只在目前，時人不識。○只這便是，休更疑惑。元神鍊形，鍊形保精。保精禦氣，禦氣神存。神存定性，定性明心。明心悟本，悟本神靈。神靈氣住，氣住精凝。精凝形固，形固長生。長生久視，久視丹成。丹成脫蛻，脫蛻元神。右此頌乃煉神之要也。欲煉其神，先煉其精。欲煉其精，先禦其炁。欲禦其炁，必先存守。存守得定，則心所以明，神所以靈，炁所以住也。炁住而後精凝，精凝而後形固，形固而陽神脫蛻，長生久視之道盡矣。丹書所謂金液煉形，金液還丹，並不外乎此。八金釜內煉丹時，八者，木之成數也。木，性也。金，情也。以性攝情，入于中宮，喻曰土釜。然後加火煉之，愈煉愈堅固，愈煉愈圓明，故喻之曰金丹也。戶火爐中要謹持。火者，神也。戶者，室也。元神入室，如藥在爐，切宜謹謹固濟，勿令差失。鈆汞二物，惟好飛走，可不謹乎。毫髮差殊，不作丹者是也。欠土坎宮壬癸走，土者，坤也。坤屬身，身不動則虎嘯，身動則虎走。虎嘯則精凝，虎走則精洩。欠土者，身不定也。壬癸走者，精洩也。學者不可不謹。心生性地丙丁飛。丙丁，火也，屬心。心定則龍吟，心不定則龍奔。龍吟則炁固，龍奔則炁散。心生者，火炎也。丙丁飛者，氣散也。此二句喻鈆飛汞走之意也。主人住處陰魔伏，主人者，本來真如之性也。歷劫不壞，元神也。住者，元神入室也。陰魔伏者，情欲絕也。學道底人，身心既不動，則神凝氣固矣。日月明時至寶輝。日月，喻身之精華也。明者，精華凝結也。功深力到，煉成一塊至寶，放光輝照天爍地也。天一生水，精也。地二生火，氣也。天三生木，神也。精氣神煉成一塊，三五合一，返本還元。金公鉍死抱嬰兒。金邊着箇公字，鈆也。鈆死者，欲海竭也，情念絕也，聖胎成也，嬰兄顯象也。一鉍二汞會三宮，一者，水之生數，喻精也，強名曰鈆。二者，火之生數，喻氣也，強名曰砂。三者，木之生數，喻神也，強名曰汞。三宮者，三元所居之宮也。東海，喻性也。金公，喻情也。即是鈆汞之異名，情來歸性以火煉。百煉工夫方為至寶。身內本元為體用，自家身內有天然種子，向外求之者謬矣。身內元精，金丹之用也。心中元氣，金丹之體也。艮宮木液是根宗。艮宮即土也，木液即汞也，總名曰砂中汞，金丹之母也。恐學者無以取則，故強名云。日居月窟真明了，日居月窟者，陽來陰舍也，取坎填離也，抽鈆添汞也，嬰兒交姹女也，金木併也，水火交也。心死神生慧性通。心死則神生，神生則慧通，故學道之人，身如朽木，心若死灰，寂然不動。工夫純熟，慧性圓明。工備水乾鉍汞結，工夫周竟，則欲海自竭。性情混融，則汞鈆交結。火候功成，則形神超越。然後金丹形兆也。大丹者，大至圓也。非假外物，由本來真如之本而煉成。人還得餌，果證金仙矣。三二一者，即神炁精也。即非交合之精，呼吸之炁，思慮之神，乃元精元炁元神也。不可不明。行工莫縱性生心。行工之際，不可縱心。心生則火炎上，心定則無明息。十二時中，常常檢攝。時人若信吾言語，學道之人，執文泥象，終不自明。老子云：吾言甚易知甚易行，世人莫能知莫能行，信不及也。打併乾坤住主人。乾坤，身心也。信得及底打併身心，認本來面目。苟或覿面相逢，决定無來無去也。坎水揚波因欠土，坎水揚波者，精不住也。欠土者，身不定也。丹書云：真土制真鈆。即此也。性天起念為生心。性天起念者，情動於中也。生心者，散亂也。丹書云：真鈆制真汞。即此也。汞爐立定須工水，安爐立鼎，必先固其精，故曰先工水也。精固則炁凝。鈆汞自結也。丹書云：鈆汞歸土釜。釜內調和煉八金。八金者，情性也。釜為黃中也。性情歸中，身心湛寂。丹書云：身心寂不動。即此也。垂目睡時工水汞，行工之際，睡魔相撓，水中取火而攻之。自心息定煉東金。身心不動，金木交併。一性圓明萬緣息。車由軸動吾心悟，車動由軸，人動由心。人明此理即全真。一二三宮日月明。三元合一，二物圓成。明如日月爍乾坤。蒙庵曰：清庵師作此疊字藏頭二圖，非尚奇巧也。蓋欲發明金丹之體用，顯微無間也。疊字頌，謂丹體也，藏頭詩，謂丹用也。藏頭之意，表丹道之微密也。自釋其詳，表丹旨之顯明也。苟有觀圖得旨者，金丹之能事畢矣。於是模之于集後，與同志共之。