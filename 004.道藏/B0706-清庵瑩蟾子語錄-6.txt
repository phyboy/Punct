師曰：前代祖師高真上聖，有無上正真之道，留傳在世度人，公還知否？定庵曰：弟子初進玄門，至愚且蠢，蒙師收留，千載之幸也。無上正真之道誠未知之，望師開發。師曰：無上正真之道者，無上可上，玄之又玄，無象可象，自然而然，至極至妙之謂也。聖人強名曰道。自古上仙，皆由此處了達，未有不由是而修證者。聖師口口，歷代心心所傳所授金丹之旨，乃無上正真之妙道也。定庵曰：無上正真之妙，喻為金丹。其理云何？師曰：一金者，堅也。丹者，圓也。釋氏喻之為圓覺，儒家喻之為太極。太極初非別物，只是本來一靈而已。本來真性，永劫不壤，如金之堅，如丹之圓，愈煉愈明。釋氏曰：○此者，真如也。儒家曰：○此者，太極也。吾道曰：○此者，乃金丹也。體同名異。《易》曰：易有太極，是生兩儀。太極者，虛無自然之謂也。兩儀，一陰一陽也，天地也。人生於天地之間，是謂江才之道，一身備矣。太極者，元神也。兩儀者，身心也。以丹道言之，太極者，丹之母也；兩儀者，真鉛真汞也一所謂鉛汞者，非水銀、朱砂硫黃、黑錫、草木之類，亦非精津涕唾、心腎氣血，乃身中元精，心中元神，身心不動，精炁凝結，喻之曰丹。所謂丹者，丹身也。○此真性也。丹中取出○者，謂之丹－成。所謂丹者，非假外物而造作，由所生之本，而成正真也。世鮮知之，今之修舟之士，多不得正傳，皆是向外尋求，隨邪背正，所以學者多而成者少。或煉五金八石，或煉三避五假，或煉雲霞外炁；或煉日月精華，或採星曜之光，或想空中丸塊而成丹者。或想丹田有物而為丹，或肘後飛金精，或存想眉間，或還精補腦，或運炁歸臍。乃至服牘吞津，納新吐故，八段錦，三字法，摇夾脊，絞轆轤，閉尾閭，守臍蒂，採天癸，煅秋石，曲伸導引，按摩消息，默朝上帝，舌柱上腭，三田返還，閉塞行炁，大火聚於膀胱，五行鑽於苦海。如斯小法，何啻千門。縱有勤功採取，終不能成其大事。經云：正法難遇多迷，真路多入邪宗，此之謂也。夫至真之要，至簡至易，難遇而易成。若遇至人點化，無不成就。定庵曰：弟子夙緣有幸，得遇老師，幸沾法乳，金丹之要，望賜點化。師曰：汝今諦聽，當為演說。夫煉丹者，全在奪天地造化。以乾坤為鼎器，以日月為水火，以陰陽為化機，以烏兔為藥物，仗天罡之斡運，憑斗柄之推遷，採炁有時，運符有則，進火退符，和合四象，追二炁歸黃道，會三性於元宮，返本還元，歸根復命，功圓神備，凡脫為仙，謂之丹成也。定庵曰：天地造化，誠恐難奪。師曰：無出一身，奚難之有。天地，形體也；水火，精炁也；陰陽，身心也；烏兔，性情也。所以形體為鼎爐，精炁為水火，情性為化機，身心為藥材。聖人恐學者無以取則，遂以天地喻之。人身與天地造化，無有不同處。身心兩箇字，是藥也，是火也。所以天魂地魄，乾馬坤牛，陽鈆陰汞，坎男離女，日烏月兔，無出於身心二字。天罡斡運者，天心也。丹書云：人心若與天心合，顛倒陰陽止片時。又云：以心觀道，道即心也；以道觀心，心即道也。斗柄推遷者，玄關也。夫玄關者，至玄至妙之機關也。今之學者多泥形體，或云眉間，或云臍輪，或云兩腎中間，或云臍後腎前，或云膀胱，或云丹田，或云首有九宮為玄關，或指產門為生身處，或指口鼻為玄牝，都皆非也。但着於形體上，都不是。亦不可離此身，向外尋求。諸丹經皆不言，正在何處。此所以難形筆舌，亦說不得，故曰玄關二字。所以聖人只書一箇中字。示人此中字，玄關明矣。所謂中者，非中外之中，亦非四維上下之中，不是在中之中。釋氏云：不思善，不思惡，正於恁麼時，那箇是自己本來面目。此禪家之中也。儒曰：喜怒哀樂未發之謂中。道教曰：念頭不動處謂之中，此道教之中也。此乃三教只用一箇中也。《易》曰：寂然不動，中之體也；感而遂通，中之用也。老子云：致虛極，守靜篤，萬物並作，吾以觀其復。《易》云：復，見天地之心。且復卦一陽生於五陰之下。陰者，靜也。陽者，動也。靜極生動。只這動處，便是玄關也。公但向二六時中，舉心動念處着工夫，久久玄關自然見也。若得見玄關，藥物火候，抽添運用，乃至脫胎神化，並不出此一竅。採藥者，採身中真鉛真汞也。藥生有時。夫時者，非冬至，非月生，非子時。師云：煉丹不用尋冬至，身中自有一陽生。又云：鈆到癸生急須採，金逢望遠不堪嘗。以此尋身中癸生時，是一陽也，便可下手採之。二氣交合之後，要識持盈，不可太過，望遠不堪嘗。進火退符，無以取則，遂一年節候，寒暑往來，以為火符之則。又以一月盈虧，以明抽添之指。且如冬至陽生，復卦，十二月；二陽臨卦，正月；三陽泰卦，二月；四陽大壯卦，三月；五陽夬卦，四月；六陽，純陽乾卦，陽極陰生，五月；一陰姤卦，六月；二陰遁卦，七月；三陰否卦，八月；四陰觀卦，九月；五陰剥卦，十月；純陰坤卦，陰極陽生，周而復始。此火符進退之機。奈何學者執文泥象，以冬至日下手進火，夏至日退符，二八月沐浴，由不知其要也。聖人見學者錯用心志，又以一年節候，促在一月之內，以朔望象冬夏二至，以兩弦比二八月，以兩日半準一月，以三十日準一年。學者又着在月上用工夫。又以月虧盈促在一日，以子午體朔望，以卯酉體二弦。學者又着在一日上做工夫。近代真師云：一刻之工夫，自有一年之節候。又曰：父母未生前，焉有年月日時。此聖人誘喻學者勿錯用心。奈何泥着之徒，不窮其理，執文泥象，徒爾勞心。余今直指與公，身中癸生時，便是一陽也；陽升陰降，便是三陽也。陰陽分，便是四陽，體二月，如上弦，比卯時，為沐浴，然後進火。陰陽交，神炁合，六陽也。陰陽相交，神炁混融之後，要識持盈。不知止足，前功俱廢。故曰：丹金逢望遠不堪嘗。然後退符，象一陰，乃至陰陽分，象三陰，陰陽伏位，宜沐浴，象八月，比下弦，如酉時也。然後運至六陰，陰極陽生，頃刻之間，一周天也。公但依而行之，久久工夫漸凝漸結，無質生質，結成聖胎，謂之丹成也。定庵曰：下手工夫，周天火候之用，已蒙師開發，種種異名不能盡知，望師指示。師曰：異名者，只是譬喻，無出乎身心二字。下工之際，凝耳韻，含眼光，緘舌炁，調鼻息，四大不動。使精、神、魂、魄、意，各安其位，謂之五炁朝元。運入中宮，謂之攢簇五行。心不動，龍吟；身不動，虎嘯；身心不動，謂之降龍伏虎也。以精炁喻之為龜蛇，以身心喻之為龍虎。龍虎龜蛇打成一片，謂之和合四象。以性攝情，謂之金木併。以精御炁，謂之水火交。木與火同源，兩性一家，東三南二同成五。水與金同源，北一西方四共之。土在中宮屬自己，五數戊己，還從本生數。心身意打成一片，三家相見結嬰兒，總謂三五混融也。煉精化炁，煉炁化神，煉神還虛，謂之三花聚鼎，又謂之三關。今之學者多指尾閭，夾脊、玉枕為三關者，只是功法，非至要也。舉心動念處為玄牝，今之人指口鼻者，非也。身、心、意為三要。心中之性謂之砂中汞，身中之炁謂之水中金。金本生水，乃水之母，金返居水中，故曰母隱子胎。外境勿入，內境勿令出，謂之固濟。寂然不動，謂之養火。虛無自然，謂之運用。存誠篤志，謂之守城。降伏內境，謂之野戰。真汞謂之姹女，真鈆謂之嬰兒。胎意謂之黃婆。性情謂之夫婦。澄心定意，性寂神靈，二物成團，三元輻輳，謂之成胎。愛護靈根，謂之溫養。溫養者，如龍養珠，如雞覆子，謂之護持。勿令差失，毫髮有差，前功俱廢也。陽神出現，謂之脫胎。歸根復命，還其本初，謂之超脫。打破虛空，謂之了當。定庵曰：金丹成時，還可見否？答曰：可見。再問：有形否？答曰：無形。再問：既無形，如何可見？答曰：金丹只是強名，豈有形乎？所以可見者，不可以眼見。釋氏云：於不見中親見，親見中不見。道經云：視之不見，聽之不聞，期謂之道。視之不見，未嘗不見。聽之不聞，未嘗不聞。所謂可見可聞，非耳目所及也，乃心見意聞而已。譬如大風起，入山撼木，入水揚波，豈得謂之無？觀之不見，搏之不得，豈得謂之有？金丹之體，亦復如是。所以煉之初，有無互用，動靜相隨，乃至成功。諸緣頓息，萬法皆空，動靜俱忘，有無俱遣，始得玄珠成象，太一歸真也。性命雙全，形神俱妙，出有入無，逍遙雲際，果證金仙也。所以經典丹書，種種異名，接引學人，從粗達妙，漸入佳境，乃至見性悟空，真事卻不在紙上。譬如過河之舟，濟度斯民，既登彼岸，則舟船無用矣。前賢云：得兔忘蹄，得魚忘筌，此之謂也。且余今之此集，卻不可執在紙上，但只可細嚼熟玩其味，窮究本源。或一言之下，心地開通，直入無為之境，是不難也。更有向上關捩，未易輕述，當於言下之外求之，待公工夫好向如何，別有心傳口授，且篤力而行之。玄科深戒，乃為頌曰：授汝金丹一卷書，且宜篤意返求諸。若能宜解書中意，妙用圓通體太虛。性理之學，本無次序。或謂窮理盡性，以至於命，儘有次序。或謂三事一時都了。今之學者不知孰是，我今分明說與公。中下之士，須從漸入，先窮物理，窮盡始得盡性，纔有一物不盡，便有室得處。須先一一窮盡，得見自己性，然後至於命也。上智人則不然，但窮得一理盡，萬理自通，盡性至命，一時都了。如禪家戒、定、慧一同也。下根下器人，忘情絕念謂之戒，寂然不動謂之定，默識潛通謂之慧。上根器人則不然。上根器人，戒則自定，定則自然慧通，三事一時都了。鍊金丹者，漸教起手之初，鍊精化炁，漸次鍊炁化神，然後鍊神還虛。頓教則不然，以精炁神謂之元藥物，下手一時都了。如此求之，性理之學有甚次序，若是有志氣男兒，三事一時都了。且道如何是三事一時都了？咦，一握亂絲鍋，一斬一齊斷。頤庵詹公者，興化賢宰也。仁風及物，心目臨民，雖混迹於紅塵，實存心於玄境，真所謂居塵出塵之士也。一日訪予於蟾窟，請益於予。略舉工夫則語扣之，其應對不俗，不容緘默。故撰此命基九事而贈之，以合九還之理。其中所述金丹造化，以禪宗奧旨引證。觀是書而熟玩其味，曲求其旨，自然絕物我之殊，無異同之見也。若夫登真躡境之要，無出乎此，故以《登真捷徑》而名之焉。都梁清庵瑩蟾子李純素撰。欲煉金丹，先明下手處，若不知下手工夫，萬般扭捏，千種杜撰，都不濟事。紫陽真人曰：饒君聰慧過顏閔，不遇明師莫強猜。須是要真師指破安手下腳處。既知下手處，又要知時節。所謂時者，一陽時也。今人多指子時為一陽時，非也。但着在時辰上，都不是，若云無時，亦非也。豈不聞呂真人云：鍊已待時。又不聞紫陽真人云：鈆見癸生須急採，經中道時至神知。以此窮之便知道，身中癸生，便是一陽時也。且道如何是癸生時？咦，行到水窮處，坐看雲起時。下手既知時節，要識真鈆真汞。鈆汞者，不是凡鈆、黑錫、硃砂、水銀，是自己身中本來二物也。強名藥物，二物感合之妙，故喻之為鈆汞。蓋鈆性好飛，汞性好走。鈆見汞不飛，汞見鈆不走。身中藥物，亦復如是。要見藥麼。咦，雲起南山與北山。識得不為奇，會採方為妙。夫採藥物者，不離動靜中。動靜中採得來，送入無為造化爐內，用進三昧真火，鍊成紫粉，結成玄珠，取而食之，可以長生久視。結就玄珠一句，作麼生會？咦，捉住青山萬頃雲，撈取碧潭一輸月。會得煉藥，要識抽添。所謂抽添者，抽有餘而補不足也。一切世間天人、阿修羅人、非人等，情常有餘，性常不足；念常有餘，心常不足；精常有餘，炁常不足。忘精養性，攝念歸心，煉精化炁已上，謂之抽添。且如抽得有餘，補了不足，未為奇特。更有向上事在，須是到不抽不添處始得。如何是不抽不添。咦，也不剩兮也不少，信手拈來正恰好。若到無抽無添處，正好行火候。又道：真火本無候。又道：不將火候着於火。呵呵，只這兩句子，瞎了多少人眼，開了多少人眼。我今直指與君。火者，心也。候者，念也。以心煉念，謂之火候。至於心定念息，火候用也。雖然恁麼道，卻不可著在心念上，亦不得離了心念。離了心念便是妄，着了心念便是物。在心念又不是，離心念又不是。畢竟作麼生？咦，寒來暑往，秋收冬藏。行功之際，要識持盈，不識持盈，前功俱廢。紫陽真人云：若也持盈未已心，不免一朝遭殆辱。太上云：保此道者，不欲盈。此之謂也。且道如何是持盈？咦，滿而不溢，所以長守富也。既識持盈，尤當固濟。固濟者，牢封土釜也。毫釐有差，天地懸隔。所以火候既周，周天數足，含光默默，真息綿綿，十二時中常切照顧，直待藥熟，方得自如。且道藥熟有何效驗？咦，此夜一輸滿，清光何處無。金丹成象，更要溫養工夫。如何是溫養？如婦人懷胎相似。二六時中，行住坐臥，兢兢業業，如牛養黃，如龍養珠，常守其中，勿令間斷，直待分胎，方得腳踏實地。還會分胎麼？咦，瓜熟蒂落。分胎之后，調神出入，更要子細，如母愛護嬰兒相似。興居服食處，常要懷抱，及至會行，便要看守。若不看守，墮坑落塹，直待立事，方可離母。調神工夫，亦復如是。鍾離公曰：孩兒幼小未成人，全藉娘娘養育恩。三年九載人事盡，縱橫天地不由親。此之謂也。雖然恁麼道，不可作境會。只要時時刻刻防危慮險，直待和爐鼎一齊掀翻，方見逍遙自在，出入無拘，遨遊物外，與太虛同體。如何掀翻爐鼎？一句家破人亡(囗十力)，虛空百雜碎，獨露一丹蟾。至道無言說，神功妙莫量。本來具足，添之無得减無妨。不在多聞廣學，只要潛通默會，定裹細叅詳。箇中端的意，元不離中黃。圓陀陀，光爍爍，現堂堂。無餘無欠，通身無象合真常。只這而今默識，便是當來彌勒，直下要承當。開放頂門眼，遍界不能藏。大道無言，無言不能顯其道。金丹無象，無象何以見其丹。故聖人法天象地，以道化人，立種種名，設種種象，著丹書經典，誘喻羣品。奈何今之學者，執象泥文，又生見解，異端並起，三教殊途，不能合一，蓋因不知其源也。余今以金丹造化秘要，述成三十五頌。明彰至理，直指異名，目之曰金丹祕要，以贈退庵居士，使其易為曉了。苟或因言而解義，自然抱本以歸虛，直造希夷之妙境耳。元始真如謂之性，先天一炁謂之命。性本神通大，因身便不靈。只今全放下，依舊放光明。法天象地謂之體，負陰抱陽謂之用。天地為立基，陰陽運化機。這些關捩子，料得少人知。心中元炁謂之龍，身中元精謂之虎。性定龍歸水，情忘虎隱山。性情和合了，名姓列仙班。太一靈泉謂之鈆，朱陵火府謂之汞。欲煉南山汞，先抽北海鈆。身閑心不動，至寶便凝堅。乾宮真金謂之鼎，坤宮真土謂之爐。鼎用乾金鑄，爐須坤土包。身心端正後，爐鼎自堅牢。一靈真性謂之丹，四大假合謂之竈。幻體為丹竈，真如是藥材。工夫常不間，定裹結靈胎。繫風抱影謂之有，掬水弄月謂之無。會得離交坎，方知有即無。有無成一片，煉作夜明珠。以炁攝情謂之藥，以心煉念謂之火。採藥元容易，烹煎亦不難。心頭無一事，真火透三關。虛無之谷謂之玄，歸根之竅謂之牝。虛谷氣歸根，斯為天地門。自從通闔闢，金鼎鎮湯溫。寂然不動謂之中，感而遂通謂之正。心靜方為正，神清總是中。湛然常不動，天理感而通。百神不散謂之靈，萬炁常存謂之寶。自己身中寶，施為便有靈。誠能含畜得，放出大光明。靈源浪息謂之清，性地無塵謂之淨。神水本來清，隨流便不澄。只今還不動，慧日自西東。忘情絕念謂之抽，煉情養性謂之添。養性謂添汞，忘情是减鈆。形神俱妙後，無臧亦無添。揩磨心地謂之沐，洗滌塵勞謂之浴。要得狂猿伏，先將劣馬擒。纖毫塵不染，神炁合乎心。陰極陽生謂之復，陽極陰生謂之姤。陰極陽來復，陽生姤又侵。學人明此趣，一定見天心。二物混融謂之交，三元輻輳謂之合。姹女安東室，金公住在西。黃婆相會合，匹配作夫妻。真息綿綿謂之溫，含光默默謂之養。胎內嬰兒就，便加溫養功。時時常照顧，脫殼顯神通。炁來合神謂之返，情來歸性謂之還。欲要金歸性，先教火返心。兩般成一塊，徧地總黃金。入希夷門謂之收，出羣迷徑謂之放。亘古靈童子，神通妙莫量。放開周法界，收則黍珠藏。有無不立謂之虛，內外皆空謂之徹。着有終成幻，云無又不中。有無俱不立，內外悉皆空。悟本知源謂之靈，廓然無得謂之通。識破娘生面，都無佛與仙。廓然無所得，一任海成田。全歸太極謂之圓，爍破真空謂之明。力到丹成象，功圓寶至堅。性蟾形兆也，照破未生前。掀翻萬幻謂之覺，獨露真常謂之照。一炁還元始，元神返太初。萬緣掀倒也，獨露一真如。純一不雜謂之全，太虛同體謂之真。一致而百慮，同歸而殊途。達得全真理，身心混太初。無為好向無中作，自有瓊蟾照碧崖。盡夜下工常不問，氣圓神備產嬰孩。潔庵識破世炎凉，鏟彩埋光自養恬。最有一般真樂處，碧潭掬水弄瓊蟾。庵兄潔淨元無物，只箇瓊蟾養在中。功備煉成三五一，光輝南北與西東。儒窮天理釋叅禪，道煉金丹法自然。惟有瓊蟾通一貫，頂門具眼法身全。先生本是通儒學，又得神仙正派傳。透得真空成大覺，瓊蟾形兆獨坤乾。除卻玄關竅，其他總不真。無為終贈蹬，有作枉勞辛。性定離交坎，心澄木併金。四般歸一處，全在潔庵成。肝肺非龍虎，心腎豈坎離。性情還混合，烏兔自交持。意要常中守，心休向外迷。潔庵常定一，胎就養嬰兒。河上牛郎立，橋邊織女過。一時纔會遇，兩意自諧和。海底生紅焰，山頭起白波。潔庵歡樂處，時聽木人歌。鼎立懸胎鼎，爐安太一爐。但知生樂處，便好下工夫。頃刻虛通實，須臾有入無。潔庵工成也，獲得夜明珠。無藥休輕舉，生鉛急下工。駕車須坎虎，起火仗玄風。二物情交合，三關路透通。性天雲起處，光照潔庵紅。說破無為趣，玄關奧且深。欲求天上寶，光覓水中金。靈地無纖翳，潔庵無點塵。瓊蟾圓皎皎，光透九天明。一二三四五，束西南北中。五行鑽一處，只是靠金公。得一萬事畢，一居何所安。更能忘卻一，即此是金丹。罔象先天地，無形混沌先。先天交混沌，玄外更無玄。存誠終入聖，致敬便通玄。動静了無得，逍遙樂自然。物物包含太極微，存誠致敬便知機。無聲無臭無蹤跡，體物昭然理莫違。誠明靜定道之宗，動靜相因罔不同。日用平常存一正，自然天理感而通。可歎世人太執迷，隨聲逐色轉傾危。若能返理窮諸己，性定身安神自怡。道在凡人日用中，顯仁藏用發神功。無餘無欠時時在，爭奈凡人眼自瞢。天心體用妙玄機，捨妄從真便造微。精義入神惟定一，功深力到達希夷。得造玄微篤力行，堂堂大道坦然平。縱橫妙用中心定，危者安而微者明。存誠至要先窮理，窮理神功在盡誠。誠極理窮天大本，性天發露太光明。樂天知命真君子，盡理窮微大聖人。只要厥中為大本，全明大本便通神。責人之心惟責己，恕己之心惟恕人。忠恕兩全方達道，克終克始不違仁。羣陰剥盡一陽生，牢閉玄關莫妄開。靜極極中觀一動，天心瑩徹悟元來。世間物物全天理，自是時人鮮克知。原始返終全太極，窮神知化入無為。先天太易理幽深，廣大精微妙莫評。玩味探玄玄在己，洗心藏退極於誠。觀之不見聽無聲，隱顯幽微常盡誠。應用神機人莫測，堂堂天意自昭明。一物自有一太極，機緘造化體坤乾。窮通一貫全天理，抱本還元合自然。無極極中全太極，太極形而分兩儀。萬物三才皆備我，復元無極聖人基。法身清浄本無形，有象何名圓滿身。假使化身千百億，不能合一不全真。三心本一一元無，捏聚分開只是渠。見在更能無染着，未來過去總歸虛。莫誇口鼓學談禪，但只澄心絕萬緣。學解見知俱放下，迷雲消散月華圓。見了還如未見時，不能含蓄返成迷。藏身韜晦無綜跡，纔是金毛獅子兒。着有着無總難通，兩下俱損又落空。無有兼資終是幻，執中方可合神功。動中不動為真戒，真定方能合祖宗。慧既升騰周法界，情緣妄幻悉消鎔。叅禪求法性全迷，離法求玄事轉違。會得法從心上出，法空心寂見牟尼。虛心靜定通玄牝，徹骨清貧入道基。靈地瑩然心月現，禪天獨露大光輝。真性元來本自圓，如如不動照中天。光明瑩徹無遮障，照破鴻濛未判前。頤神養志慕清虛，終日逍遙任卷舒。最是定中真樂處，禪天獨露瑩如如。朝陽補衲假粧么，補了肩頭又補腰。補了破時重又補，到頭爭似赤條條。天外銀蟾纔一半，癡人要了末後段。忽然些子黑雲來，兩眼依然似瞎漢。分明一座無縫塔，強被傍人硬撞開。八面四方都是眼，中間現出活如來。清清淨淨本無言，纔有施為不自然。默識通玄關竅透，性靈神化寶凝堅。無為好用法乾坤，上下中間認本根。正定始能通此趣，真如透出爍天門。莫著無心與有心，無心爭得悟天心。有心必竟為心累，有無俱捐覺性純。艮兌交重山澤損，戒人懲忿絕嗔癡。損之又損無懲窒，絕學無為入聖基。先天大道理難尋，終日乾乾抱一真。三返工夫為日用，玄關透徹出陽神。學解見知皆是垢，聲聞圓覺總為塵。洗心礦慮禪天浄，凡聖齊瞻慧日明。抽鉛只是絕塵綠，添汞工夫本性天。情性混融仙道畢，汞鉛凝結大丹圓。玄關牝戶道之門，闢則從乾闔則坤。迷者忙忙推口鼻，如何本命復歸根。拋名奔利樂清虛，萬幻諸緣盡剪除。性海波澄舟到岸，一輪皎月出雲衢。三關透了達真玄，真造無為本自然。舉步便超無色界，抬頭身在大羅天。千經萬論講宗風，可歎迷途見不同。大辯高談誇俊銳，到頭終是落頑空。說妙談玄了不通，爭如默默守其中。不偏不倚玄關透，不易方能合聖功。立鼎燒乾四大海？安爐煉碎五須彌。金丹成象包三界，方是男兒得志時。真常之道無言說，有說分明是背宗。若向不言中會意，不勞餘力備全功。此篇又見《中和集》卷三，題名『趙定菴問答』。不同。