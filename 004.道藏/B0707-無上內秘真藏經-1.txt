爾時，元始天尊遊行法界，至靈解山八騫樹下、七寶林中，變諸色像，顯奇特心，殊光普照，遍入微塵，無量國土皆得惠潤，無量眾生善能信向，無量真仙了達大乘，無量上士悟空非空，無量中士解離存亡，無量下士覺迷知反；如諸法界，具足莊嚴，功德普薰，自然踊見，瑞相芬芳，各各自視，絕諸他念，無有漏想。爾時，天尊告諸四眾及大弟子：汝等所居嚴淨國土、真藏法中，無憂無惱，斷生死際，入大乘轅。諸仙弟子聞是說已，歡喜作禮，上白天尊：久聞《真藏妙經》，未曾睹音。今日所說，今日所聞，歎希有法，奇特難言，不可思議。唯願慈尊決了真性。愚蒙受潤，自不覺知，雖在真藏，猶處漏塵，身受末生，五形各染，染情觸著，遂睹色身，智力不明，云何顯了？天尊答曰：善哉善哉。真藏深奧，統攝眾經，為法舟航，濟沉溺苦，功德深遠，非可言譬。諦聽善思，吾當為說。眾兆異形，趣情各別，種種施為，取捨紛紜，皆為其實。若如是者，眾生無因無果，無去無來，亦無眾生，亦無真道，云何說眾生而云業果？唯願大慈，曉發愚蒙。天尊曰：真藏法中，眾兆本身，非空非有，非真非實，眾生苦樂，非空非有，種種施為，無非真實。非空非有，見在眾生，等天尊性，非空非有；未來眾生，等天尊性，非空非有；過去眾生，等天尊性，非空非有。云何有差，而生分別。無生無滅，無因無果，而為真果。諸法名字，大道施為。但自思惟，反看舊地。諸善男子，閉目諦聽。須臾之頃，忽見四方嚴浄國土獅子座下，千葉蓮華，散滿虛空，眾仙妓樂，無鞅數眾，各各具足，功德裝嚴，不盈瞬間，閉天光明。大眾哽咽，泣涕交流、願我神尊開朗光明，決重昏網。言詞未訖，光明洞照，非色象光，非相好光。大眾歡喜，各各自視，地變為金，樹為珠玉，眾惡毒草，悉成甘露。諸來會眾，慧力奇特，一相無相，等眾相故，融淨自在；無障礙故，能轉換故。以轉換故，一切悉轉，轉無所轉。善男女等，一向師宗，勿生異見，起疑惑心，謂無因果。夫因果者，不起本心，以為妙因，以無得故，而為妙果。所以者何？心為善惡因，意為善惡果。心性寂滅，無學無會，謂之妙因；意根不動，善惡俱喪，故名妙果。智慧解脫，無果無想；因不礙果，果不礙因；因為道果，果為道因；因果一相，一無所相；真道寂滅，滅無所滅。進虛空故，所以不起。本心以為妙因，以無得故，而為妙果。若依此法，名為道行。以不起為順通，以無得為照寂。通寂無二，名發道行，則無想無念。無想無念，不住生源。生源既忘，三界果喪。杜心滅意，緣動俱寂，名發道行。道行絕空，無心無意，無覺無觀，無波無動，萬物同源，是為真道。思惟深達，體解自然，晃朗內照，通天徹地，一切相盡，究竟自在，解脫無為。是時大眾聞深法已，悉會道真，皆得解脫。得解脫已，得道心，得道意，得道眼，得道聲，得道香，得道味，一切悉通達。復次，仙靈童子從座而起，伏地閉目，上白天尊：一切諸法，皆具十二種印。唯願大慈開演法藏，令眾得明。天尊於是重告仙靈童子：汝之所問，廣大利益。末代眾生，聞便融寂，變易果喪。何以故？悟道心者，心如道心。見諸種類無量眾生，是非得失，彼此分別，皆是道心，名為正印。悟道意者，意如道意；一切眾生、雜物之類，是非得失，顛倒分別，一切不善，皆是道意，名為正印。悟道眼者，眼如道眼；一切眾生，種種諸見，皆是道見，名為正印。悟道聲者，聲如道聲；一切眾生，種種雜類，禽獸之聲，皆是道聲，名為正印。悟道香者，香如道香；一切眾生，種種薰香，皆是道香，名為正印。悟道味者，味如道味；一切眾生，雜物之類，種種臭香，皆是道味，名為正印。此十二印者，合為六印，通印諸法，名為一印。說是法時，仙靈童子復白天尊：何故說十二印，用非以為是？天尊告曰：善哉善哉，快問是義。今當為汝分別解說。譬如大醫，觀諸草木，皆入醫方，種種方便，救治疾病，皆得差愈。弟子尋師，學諸道術，三年欲成，師故試之，示病臥床，語學醫者：我今患重，須無用草與我服之，病便得差；若不得者，我今當死。我有好馬，隨意即到。汝當馳之。弟子受師之命，裝飾駿馬，縱情尋求，隨意即到。不盈旬日，天下地上，悉皆周普，求無用草，終不能得。行泣歸家，而啟師曰：遍歷天下，求無用草，而不可得。今當奈何？師即蹙然而起，語諸弟子：我實不患，故試汝耳。汝今藥成，堪能救物。隨汝方便，在外救疾，得識病源，悉皆差愈。當知此經最為第一，無上醫王。以此證者，悟法之人周遍虛空，上至九天，下通九地，求覓非法之物，了不可得。當知悟十二印者，神通無礙，恬然寂泊，等一無為。爾時，仙靈等眾聞此譬諭，顯深法性，皎然明了，無復疑滯，六根漏盡，直至大乘，入平等道。座中徒眾銜荷而已。於是仙靈等眾以偈頌曰：大慈廣顯無邊身，眾生普聞皆悟解，真藏奧中千葉華，華飄遍滿諸國土。放光動地悉成金，平等大乘皆周普。性真微妙無形假，正印隨形終不睹。眾生臥地不知起，冥然長夜無依止。大師巧說方便慧，誘引群迷趣真理。大眾哀號皆哽咽，天閉光明絕情視。說此頌已，上白天尊：唯願大慈，賜垂哀慾，諸仙童子，歡喜無量，一切眾生，皆得利益，壽命長遠，無生無滅，悉悟大乘，平等無礙，各自具足，光明晃曜，非可譬諭。於是諸仙童子還復初座，諦聽善思。

爾時，座中有童子名曰獨脫，勇猛精進，為眾騰疑：不審三寶為是道寶、法寶、師寶為當，眾生分內自有三寶。若分內無者，一切眾生寧神無所，迷悶殞絕，轉增塵累。何以故？一切眾生所有行行，無量方便，皆從內發。若外有三寶者，即非分內；既非分內，即是無常。愚蒙不曉，猶如醉人，眠睡臥地，而無動起。唯願大慈，哀愍救護，解除疑網，令得開悟。爾時，元始天尊聞是問已，甚大歡喜，即放五色光明，含笑而言：善哉善哉，汝大慈悲，哀戀無量，為開未悟，如是問者，寧神大寂，更莫外緣。何以故？聽若不審，法不染神，微慮浮動，為漏所牽。向云三寶為是道寶、法寶、師寶為當，眾生分內自有三寶。又復難云，若外有三寶者，即非分內；既非分內，即是無常。何以故？復作此疑。夫三寶者，貪、嗔、癡是。何以故？貪性寂滅，塵累無染，戒行不虧，名為法寶；嗔性不起，不憤外塵，定無生轉，是名師寶；癡性無取，無惱無患，慧通無礙，是名道寶。此三寶者，非內非外，非聲非色，非香類觸，非長非短；示有三名，實無三體；非三非一，是為真實。真實不生不滅，無貪相，無嗔相，無癡相，諸法自在，清涼和雅，等一無為。獨脫童子復白天尊：大慈所說，一一根中，甚深法寶。下根眾生，愚癡障重，雖有法寶，了不覺知，長夜流轉，妄行邪道，輪迴三界，何由得曉？天尊曰：妄行邪道，名為外求，無返照力。汝言真實不滅，湛然常存者，但眾生流動，動性常一，一一生中，而無染汙。但行方便，善自思惟，方睹妙軌，悟道不遙。往古來今，千賢萬聖，悉歸真道。眾生業趣，一一根中，悉歸真道，遍滿虛空，業趣悉歸真道。悟真道者，進如朗日，無形無相，無惡業趣，無善業趣，無貪嗔趣，遍滿虛空、無虛空趣，悉歸真道。無真道趣，了了清淨。不失機緣，諸根異趣，各自歸本。獨脫等眾悚然毛竪，上白天尊：法體清淨，顯三寶源。不審三寶為是貪嗔癡，為諸根中各有三寶。若諸根中各有三寶，不應顯三。天尊曰：向云示有三名，實無三體；無三體故，云何指有三名？一切眾生，六情所趣，四大運為，皆名三寶。何以故？諸根性空，性無染著；無染著故，名為法寶；法寶清淨，各自在故，名為師寶；法通無礙，悉成就故，名為道寶。一一塵中，名為三寶；禽獸之中，名為三寶；魚龞之中，名為三寶；蟲蟻之中，名為三寶；草木之中，名為三寶。三寶無量無邊，不可思議。諸善男子，勿泄漏心而遺三寶。但自內思，勤行供養，巧使心力，直趣本源。一念有虧，諸根悉斷，塵境擊縛，塞三寶源，永絕真道，雖在道中，而迷不識。不識道故，慧力不強，而嬰苦惱。諸善男子，諦聽善思。於是獨脫童子歡喜無量，而作頌曰：天尊慈悲開寶藏，普施眾生甘露藥。一切根中皆受潤，自然無生受大樂。三毒性淨真寶門，智力慧力能排卻。群迷曉悟大乘宗，蠢動昆蟲皆踊躍。廣說三寶通明路，一一塵中非譬諭。真道究竟煩惱中，生生寂滅無來去。業相消融入性海，滌蕩無邊絕思慮。眾生不信三寶源，二心取捨懷猶豫。大師遍入五無間，纖介分毫無不被。殷勤勸請守心源，覺悟大乘歸一處。我等徒眾皆歡喜，慶此群迷得依止。大師畢竟無棄心，猶如父母視兒子。父母念子猶不恒，我師决定真可擬。說此頌已，上白天尊：下仙微劣，蒙沾惠潤，宣示三寶，究竟真源，微妙義趣，歡喜踊躍，不能自勝。非是下愚所能譬諭，顯其功德。一切眾生皆蒙利益，悟三寶門，入真藏道。各各稽首，而復本位。

復次，獨脫童子上白天尊：如上所說，眾生身有三寶等一切法。如是說者，眾生身中應有四真。天尊曰：甚善甚善，如汝所問。一切眾生，四真為本，行動坐臥、食息嬉戲，皆依四真。天尊曰：玄精妙氣為四真，變下通生。冷氣非冷，熱氣非熱，動氣非動，靜氣非靜。四氣虛寂，而無罣礙，無嗔無喜，無貪無捨，無去無來，故曰四真。又問：一切眾生，悉具四真，應無罪果，亦無業報。修善行者，應入地獄；造惡業者，應生天堂。如是說者，悉壞因果，斷眾生行，而無修道。一切眾生，智根淺薄，聞如是者，必生謗心。唯願慈尊，顯令悟解。天尊曰：譬如有人行路，拾得遺篋，開篋視鏡，自見其影，謂是篋主，心地惶怖，稽首而謝，棄之而去。眾生迷惑，捨真取偽，棄本尋末，亦復如是。又云：修善行者，應入地獄；造惡業者，應生天堂。如是疑者，悉入地獄，苦惱嬰身。何以故？我顯真者，眾生性淨，無染無著，亦無天堂，亦無地獄。諸法一相，非因非果，何壞之有？眾生肉眼，終不自覺，猶如盲人，雖在人間，日月之下，而竟不知日月光明。何以故？日光皎然，盲者不見。眾生本性，亦復如是。行動坐臥，常相隨逐，自無見者。譬如室中宿有寶藏，貧窮忍餓，終無見寶。忽有明師，地鏡占之，自知有寶，鑿深四丈，便即得寶。廣作功德，遍救眾生，皆得利益。獨脫童子重白天尊：大慈廣遠，譬諭甚深。今蒙利益，諸疑頓盡。眾仙玉女，各各受潤，無量無邊，皆得具足，功德圓滿。爾時，天尊重告諸仙及善男女等：真道非言非說。向雖譬諭，隨機為顯。何以故？一切眾生，淺根微弱，不可直說。若直說者，群迷倒惑，轉生不信。若證法者，非譬諭說，亦非直說，隨法即證，逕入大乘，入功德本，入無所入，證無所證。獨脫等眾復白天尊：眾生業行，有精有麤，有長有短，諸行差別，云何得等？若不等者，譬諭說之，而非證法，亦非大乘。云何有益？譬如枝條，風飄即動，其根安靜。枝不離根，根不離枝，要須得根，風飄不動。眾生不離大乘，大乘不離眾生，要須證入。若不證者，飄浪生死，何由得止？慈尊譬諭，即非大乘。云何反令眾生顛倒？天尊曰：諦聽吾言，分明為說。眾生行業，有精有麤，有長有短，皆由業因，證道果者，無精無麤，無長無短。又復難云，譬諭說者，則非大乘，云何反令眾生顛倒？善男子，莫著語言。若悟譬諭說者，無非大乘，無非真實，無非一相，無非寂滅，云何強生分別。天尊於是而作頌曰：仙靈妙解真實性，訣問開宗悟眾生。眾生諸根本來淨，聾盲跛躃不能行。雖復方便多譬諭，終歸內行絕恩情。真藏皎皎遍虛空，六根根中皆滿盈。三寶非為三處顯，萬物性海皆等平。唯須巧積方寸力，日夜鑽求無堅硬。豁朗寂然證慈父，變化去來無有爭。愚蒙冥昧常臥地，不覺死生恒清淨。四真為本成形象，眾生外求虛嗟詠。獨脫為此而决疑，我今廣開諸法藏。一一塵中甘露藥，眾生慧解無惆悵。日日竟夜真君前，四魔永滅無災障。三業究竟清淨果，萬法歸宗無有妄。天尊說此頌已，告諸仙童子及諸大眾：澄神真境，慎勿外緣。吾今分明解說，開真法藏，等一切法，一一沙塵而為真實，眾生雜想而為真實，眾生顛倒而為真實。真實性空，不生不滅，不一不異，無去無來。一切形質，苦樂不同，種種業報，皆悉真實，不生不滅。諸善男子，勿生異見。若得身相，而有去來者，是為謗法，是為滅法，不見大乘。眾生謗法者，不信根中而有三寶，不信去來而為真實，不信大乘而為根本，不信眾生等天尊性，不信諸法寂滅無相，無因無果，不信眾生從無量劫種種示形，而無生滅。如此不信，是名謗法，是名毀法，是名滅法。法不可滅；障法不見，名為滅法。既滅法已，而得身相，是為生死，輪迴不絕，必墮地獄，無緣得出。諸善男子，怒力歸家，勤行供養，慎勿外求，而生謗法。說是法時，無量國土皆放光明，同入真藏，坐寶蓮華，獅子白鶴，散滿虛空，諸天伎樂，無鞅數眾，皆入真藏，無有迫迮，不壞身相，而為真藏；不壞身相，遍滿諸國；不壞身相，滿虛空界；不壞身相，不生不滅；不壞身相，坐獅子座；不壞身相，出千葉華。諸善男子，諦聽善思。非離眾生，而出相好；非離眾生，遍滿國土；非離眾生，坐獅子座；非離眾生，出千葉華；非離眾生，滿虛空界；非離眾生，有真藏寶；非離眾生，見諸光明。諸善男子，勿生不信，起疑惑心。金口演說，更無虛謬。若有諱說，讀誦此經，修行供養，功德甚重，非可譬諭，皆得解脫，一切眾生、蠢動之類，悉蒙利益。真仙童子歡喜受命，稽首而去，各還本所。