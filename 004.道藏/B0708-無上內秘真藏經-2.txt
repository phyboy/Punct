爾時，元始天尊與諸眷屬及大弟子住靈解山，顯諸法相，示奇特身，微妙第一。諸仙童子充塞虛空，圍繞千匝；百億獅子，備衛左右；猛獸毒蟲，各獻奇寶；諸天發瑞，自然音樂，種種殊妙，不可思議。爾時，天尊散本微華，其華飄飄，遍滿法界，非青非白，非赤非黑，非長非短，非大非小，非廣非狹，入於細微，離諸色像。華中有自然之果，其果圓淨，具一切味，非一切味；具一切聲，非一切聲；具一切色，非一切色；具一切香，非一切香；具一切觸，非一切觸；具一切法，非一切法；具一切智，非一切智。其果名具慈甘泉，得此泉味，自然飽滿，無饑無渴，姿容端正，妙麗希有。到靈解山，不生不滅，湛然常住，證無生果。爾時，四座見此神變，散本微華，顯未來事，歡喜無量，不可思議。眾中疑惑，未了斯事：不審天尊所會之處，地皆瑠璃，光明普照，地獄咸寧。其華飄飄，遍滿法界，非青非白，非赤非黑，非長非短，非大非小，非廣非狹，入於細微，離諸色像。又云，華中有自然之果，其果圓淨，具一切法，非一切法。得此泉味，自然飽滿。到靈解山，不生不滅。唯願慈尊，告所未悟。天尊曰：善哉善哉，子之所問，要如是乎，要如是乎。諦聽善思，吾今為汝顯本微華。此華玄妙，終劫說之，亦不能盡；略其機要，示以一源。我分身法界，遍滿虛空，無大不覆，無小不入。悟此華者，舉目便正。眾生迷惑，信心淺薄，耽著恩愛，不敬三寶，富貴自在，輪迴生死，冥冥長夜，無曉無出，苦惱相縈，習諸惡業，報生貧病，或饑或渴，或寒或熱。如是苦惱，非可能說；種種因緣，隨其業報。爾時，眾中有一童子名曰善達，座而起，上白天尊：不審本微之華，華中有自然之果，散滿法界，盡諸微塵，無大不覆，無小不入，為青為白，為赤為黑，為長為短，為大為小，為廣為狹，為見為聞，為來為去，為天為地。如是華果，浩博周普，遍成法界，不可思議。不審一切眾生同稟一華，云何諸緣各有差別，善惡不同，生死業對，苦樂殊形，返覆往還，受生各異，或生邊夷，或生中國，或生奴婢，或生人王，或生貧賤，或生富貴，或生跛躃，或生具足，或生愚癡，或生智慧，或生慳貪，或生布施，或生好殺，或生慈悲，或生五逆，或生孝順，或生受苦，或生受樂，或生聾盲，或生聰哲，或生禽蟲，或生魚龞。如是業報，種種不同。唯願慈尊，分別解釋。天尊曰：善哉善哉，子之所問，甚得機緣。吾今為汝顯諸因緣。一切諸法，相好不同，苦樂殊別，皆有因緣。由其業行，信心不等，造惡行好，受報無差，如影隨形，如響應聲。一切諸法，生皆從一，一本微華，種種相好。眾生迷惑，不自覺知，於實相中，橫生顛倒。顛倒法成，受苦見徵，自生不孝，慈愛遠離，失本求末，冥冥不曉，長處闇中，無有解脫。我懷慈愍，種種濟度，顯法因由。眾中疑惑，不了業緣。諸法空寂，畢竟無我。推問東方生物，有邊崖不？南方顯照，有極源不？西方衰殺，有情變不？北方冥昧，有窮通不？色聲香味觸，有香聲觸不？貪嗔癡縛，有貪嗔癡縛不？善惡行業，有行業可修不？不也，大慈所顯，推問諸法行業，並無所得，云何差別、苦業不同？天尊曰：諸法幻生，幻生幻滅；諸法幻滅，幻滅幻生。如是幻相生滅，幻無生滅；幻相去來，幻無去來；幻相貪癡，幻無貪癡；幻相取捨，幻無取捨；幻相煩惱，幻無煩惱；幻相恩愛，幻無恩愛；幻相差別，幻無差別。一切眾生，業緣端正，生滅無幻，去來無幻，貪癡無幻，取捨無幻，煩惱無幻，恩愛無幻，差別無幻，如是空寂，究竟道場。善達聞之，忽然覺悟，端坐內思，伏地嘿然，不起于坐。四眾嚴整，各各歛容，須臾之間，天尊變現本微之華，從地踊出，遍滿法界，無大不覆，無小不入，一一華中各有寶座，座方一丈，諸天雲集，無有迫迮。一一座中，各有天尊，一一尊所，各說諸法、秘密真藏，一切諸法，無不自在，非空非有，非長非短，非去非來，非高非下。具一切法，非一切法，是名真法；具一切色，非一切色，是名真色；具一切聲，非一切聲，是名真聲；具一切香，非一切香，是名真香；具一切味，非一切味，是名真味；具一切觸，非一切觸，是名真觸；具一切智，非一切智，是名真智。如是諸法，本微玄妙，能生法界；法界之中，能生眾聖；眾聖能為法母，通達無礙。不生不滅，無內無外，無長無短，無去無來，是名道母。道母能生惠因，惠因能生惠果。以惠果故，諸法淨；諸法淨故，無因無果。云何有眾生差別？云何有眾生取捨？云何有眾生貪欲？云何有眾生業報？云何有眾生持戒？云何有眾生破戒？云何有眾生得道？云何有眾生失道？如是秘密真藏、大乘經典，世所希有。眾生狹劣，自生顛倒，聞此秘密真藏大乘，反生誹謗，自招罪業，迷沒闇中，如盲者不睹光明，聾者不聞鐘鼓。善達，汝今悟解，由未盡源；雖悟諸相，心都未了，於實相中，浩博窅然，反成迷惑。善達聞之，郎然覺悟，歎喜踊躍，歎未曾有。四眾茫然，各各思惟，稽首伏地，須臾之間，有一童子，名曰達相，從座而起，稽首天尊：一切眾生，生皆從一。既得從一，何好何惡？若從一者，心亦從一；心既從一，種種施為，造好作惡，皆心所作；既是心作，皆一所為；若一所為，何有苦樂？既有苦樂，即是因緣、業行所為，苦樂報對。一若有對，不名為一；既名一已，即無有對。云何有善惡苦樂殊別？天尊曰：如是如是。一切眾生，生皆從一，一生無相。生既無相，心亦無相；心既無相，種種施為，造好作惡，皆是空寂，何好何惡？眾生愚闇，千思萬慮，不止一源；源既不止，諸行競受，善惡殊形，自招業對，於一相中受諸苦惱。眾生懷惡，貪有所纏，不能了達；既不了達，積惡日深，冥冥長夜，何能識本？既本識本，離大慈源。源既遠離，迷失父母。既失父母，兄弟怨憎，更相讎鬩，種種懷惡，心恒察察，不顧死生。惡業既成，無明障重，遂至煩惱。煩惱所牽，飄浪生死，強生恩愛。恩愛著身，如魚失水，豈能得久？恩愛既集，罪業日臻，不久之間，業緣各至，隨分報對，受諸惡業，輪迴三界，墮落諸苦，遂成差別。復告惠力童子曰：眾生受業，可推求不？眾生心數，可推求不？眾生煩惱，可推求不？眾生業報，可推求不？眾生顛倒，可推求不？眾生虛妄，可推求不？地水火風，可推求不？過去未來見在三世，可推求不？不也，大慈天尊所顯推問，實無所得，實有所得？天尊曰：諸法微妙，非幻非非幻，非妄非非妄，非長非非長，非短非非短，非去非非去，非來非非來，非外非非外，非內非非內。一切眾生，業緣解脫，具三世身，非三世身，是名真身；具三寶相，非三寶相，是名真相；具三毒業，非三毒業，是名真業。如是深奧經典，小乘眾生永不聞見；縱使聞見，終不信向，反生謗毀，自招罪業。惠力童子，汝等徒眾勤行大乘，絕諸漏想，非心觀心，滅一切心，是名真心；非身觀身，滅一切身，是名真身；非色觀色，滅一切色，是名真色；非聲觀聲，滅一切聲，是名真聲；非香觀香，滅一切香，是名真香；非味觀味，滅一切味，是名真味。如是行行，證無生法，非無生法，名為證法，是名大乘。善男子，汝等徒眾作如是修，作如是行，勿生懈怠，起疑惑心，墮諸邪見。爾時，惠力童子曰：不審非心觀心，滅一切心，是名真心；非身觀身，滅一切身，是名真身；如是等行，是大乘不？天尊曰：非大乘也。大乘之道，離一切相，離一切行，離一切觀，離一切智，離空有心，離真實際，名為大乘。惠力童子曰：不審離一切相，離一切行，離一切觀，離一切智，離空有心，離真實際，如是等行，是大乘不？天尊曰：非大乘也。大乘之道，無離無無離，無行無無行，無觀無無觀，無空無無空，無真無無真，名為大乘。善男子，汝等徒眾聞此秘密真藏大乘經典，宿緣有幸，得遇真經。汝等徒眾各發弘願，修行大乘，勿生懈怠。於是，惠力童子及諸眷屬與大弟子俱發願言，修習大乘，誓無退轉，了諸法性，得到邊底，無有罣礙，利益一切，并及後學，愛樂深法，達重玄理，一湛凝照，窮源盡空，悟解大乘，成無上道，到靈解山，究竟圓滿，功德具足，證果無為。復次，寶明童子聞說秘密真藏大乘經典，發弘願心，講大乘法，誓度眾生，到解脫處，成無上道。如是誓願，功德深遠，非可譬諭。復次，山際童子聞此願已，勇猛精進，發弘誓心，學大乘道，修四大城，决五逆賊，除七惑鬼，殺七礙魔，刳無明障，刻三賊心，堅硬不退，到靈解山，不生不滅，湛然常住，究竟清淨。爾時，天尊見諸童子發此願已，歎未曾有：我從昔來，見諸眾生，唯習小道，不信大乘，無發願者。汝諸童子，甚為希有。天尊於是分形散體，遍滿法界，一一毛孔放大光明，照無邊底，盡虛空界，無極眾生，承道威光，不覺而去，俱到道前，自在神力。爾時，眾中忽有童子，名曰金燈，從座而起；敢問天尊，如是光瑞，由何所起，因何而興？天尊形貌，云何散滿法界？諸大眾等，有何因緣，神通而至？唯願天尊分別為釋，令得悟解。爾時天尊聞金燈童子問此瑞相，歎未曾有：善哉善哉，汝等四眾，伏聽訣言，以無聽無不聽而聽受之，以無說無不說而說授之。今當略說瑞相因緣。我懷大慈，放神通力，遍諸法界，普雨甘露，盡諸微塵，以無起無不起而起因緣。大眾來者，皆是宿世久遠，已曾聞說秘密真藏經典，故承光集會，樂聞大乘，神通自在，得無畏力。不集會者，不信大乘，宿緣淺薄，雖被慈光，不能悟解。譬如採寶，無有導師，了無識者。法性深奧，覺無所覺，無所覺而覺，是名真覺；得無所得，無所得而得，是名真得。如是秘密小乘眾生，不能聞，不能見，不能修，不能行，不能信。今為聞解，令無量眾悟解道真。爾時，大眾聞是語已，踊躍歡喜，得神通力，承道威光，以偈頌曰：慈尊顯真藏，住在靈解山。諸仙並雲集，示現本微華，飄飄滿世界，玄妙難思議。一一華中果，自然清淨圓。非青非色像，非長非短因。具一切智法，微妙莫能尋。眾生到迷惑，耽著恩愛親；富貴懷自在，死入長夜門；相牽習諸惡，業報生貧窮；常懷饑渴想，苦惱莫能通；信心不淳厚，跛躃生盲聾；離道甚遙遠，不見日月光。天尊顯真藏，非幻亦非真。諸法得自在，善惡無不均。座中方丈室，容眾巨沙塵。去來無迫迮，說法度天人。眾中歡喜悅，各悟大乘因。了了見法性，無非功德林。勇猛發弘願，誓度於眾生，證成無上道，究竟為法城。我等徒眾無量劫，學小迷闇不能行。離身尋求求覓道，辛苦逐疑失山間。忍苦饑寒無報應，不覺方寸寸能生。諸法從心心證道，悟解倏忽忽神靈。爾時，大眾說此頌已，重誡身心，顯天尊力，功德無量，不可思議，終劫說之，亦不能盡。唯願天尊開示未聞，顯因緣相，一切眾生，令得悟解，了達大乘。爾時，天尊聞諸徒眾說此偈頌，歎未曾有：善哉善哉，快能顯了，深問其義，本末未袪。汝今四座以無聽無不聽而聽受之，我今以無說無不說而說授之。爾時大眾聞是語已，悟解法性，了真藏源，證無生果。天尊於是重宣是義而說頌曰：真藏微妙無形假，無狀無名不腐壞。隨流混合常自然，寂靜惠光照無礙。圓法究竟為軌式，常湛清淨善能貸。無量賢聖由此悟，萬劫淡然不移度。軌法消伏功德林，滅除三毒貪嗔路。和柔大力道眼開，五情豁爾無留固。我今慈愍救一切，普施甘露真妙藥。自然流入性海中，勇勢降伏諸魔賊。我以無量功方便，曉示本微甚奇特。萬相玄注實性中，出入去來常軌則。眾生迷惑不信真，愚癡世間無厭足。我今自歸真性海，諸法寂泊亦復然。六情受納常無染，虛空法界是道身。眾生妄惑來日久，念念逐樂習業因。冥冥闇獄處無窮，苦痛難聞難可臨。汝等徒眾各努力，絕想因緣各內尋。方寸自在金剛力，成真證果不勞心。天尊說此頌已，諸仙童子驚怖喪忙，自便改革，各悟大乘，歡喜無量：不審天尊所說，經法即顯。一切眾生，身為法聚。若一切眾生身為法聚者，唯願天尊慈哀為說，令無量大眾，及下方一切諸眾生達解自身究竟法聚，息於外求，見其知識。天尊重告諸仙童子：一切眾生，身無邊相，名為經法，亦名法聚。何以故？解惑立名，不同體解，究竟名為祕密真藏。迷惑立名，同體相解，名為眾生，亦名生死，亦名苦聚，亦名顛倒，亦名外求。何以故？眾生不解，名之為惑，以是緣由，不識自身，自身之中，有無量法聚，具三清境。眾生迷惑，遂使外求，不信正法，不求善友，名為眾生，將法逐法，迷沒世間，從劫至劫，終無曉了。若遇善知識者，名為宿緣，種其福德。何以故？昔因今果，得遇天尊，為其說法，顯無上真藏秘密重玄，了達昔因，證今生果。善男子，汝等若欲求者，先當自求；若自求者，秘密法現，廣開真藏，顯三寶源。以此法藏，統收諸法，盡無邊底。惠力童子白天尊言；大師所說，教諸眾生，若求法者，先當自求，若自求者，祕密法現，廣開真藏，顯三寶源。雖聞聖說，不能解了。不知何者為道？何者為法？何者為師？何者為聚？何者為內？何者為外？以不知故，願為說之。天尊告惠力童子：諸善知識，汝所問者，問於自求真藏法現。汝今澄神靜處，吾今廣為說之。一切眾生，身性清淨，天真正道，隱在其中，名為真藏。此真藏者，無內無外，無法聚，無眾生聚，無道德聚，究竟寂滅，名為秘密。隱為冲寂，顯為應妙，廣示多途，能開物障，利益深遠。諸仙童子及諸眷屬、天仙地仙、無量等眾，歡喜歎曰：善哉善哉，天尊功德普照無窮，潤益蒼生，平等無礙。天尊告諸四眾及大弟子：當來眾生，若有讀誦、受持講說《真藏經》者，此人功德，不可思議，則見我身成無上道。何以故？此經說諸法根本，利益處深，功德廣遠，難可譬喻。若有眾生信心讀誦，捨諸他念，即得道眼，照三世因緣，平等無礙，悟因非因，悟果非果；達身心相。非心不心，亦不不心，是真心相；相無所相，無相之心，遍周法界。法界之相，不生不滅，前際不去，後際不來，今不往古，古不來今，今古一相，一無所相，隨分解脫，湛寂無為，功德具足。爾時，四座同聲唱言，歎法微妙，真藏大乘，功德希有，奉辭尊顏，泣涕還國。