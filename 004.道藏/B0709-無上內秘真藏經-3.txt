是時，元始天尊遊居濟生國土檀林園中，與諸眷屬，四方雲集，無量等眾，各各莊嚴，到檀林園，聽天尊說。爾時天尊在虛空中端然不動，莊嚴妙麗，坐師子座，宣揚正法。時善明童子在大眾中，忽然而起，稽首道前，上白天尊：大慈希有，善度羣生，念諸徒眾，令發善心，修無上道，不審行何行，觀何法，調理身心？天尊曰：善哉善哉，如汝所問，濟生國土，宣揚正法，度諸眾生。汝今諦聽，吾為汝說。善男女等，各發善心，修無上道，調伏其行，滅諸魔賊，守一濟生，平等無二。作如是行，作如是觀，一切羣生，有識無識，有形無形，皆悉正慧，成無上道。如是成道，無量法界、諸天品類，羣生實無羣生、得成道者，何以故？若有羣生，可行可觀，有身相者，有滅度者，有成道者，有失道者，即壞世法。所謂入諸法界而行智慧，入諸煩惱而行智慧，入諸生死而行智慧，入諸貪愛而行智慧，入諸國土而行智慧，入諸山林而行智慧，入諸異類而行智慧，入諸非法而行智慧，入諸無間而行智慧。一切諸法，微妙深遠，無入而入，此之功德，不可思議。善明童子，汝等云何五色、六情、四惑，可求得不？可以有身，證成道不？可以有相，求無相不？可以眾生求道性不？不也，天尊。天尊曰：一切法相，皆非法也。若鑒諸法，寂滅無生相，無住相，無滅相，則見道果。諸善男女，聞如是大乘秘密經典，而生不信，此人從無量劫來，受六畜身，致生我慢，不信三寶，不信真經。我說秘密真藏，有大弟子修行讀誦，講說尊經。於此真藏能生信心，常行不怠，當知是人於諸天尊所施行功德，而種福田，無量劫來，遵行大乘。今遇此經，生諸信心，不住空有而求道者，不住非空非有，而求道者，不住非非有，非非空，而求道者，不住色聲而求道者，不住非色、非聲而求道者，不住非非色、非非聲而求道者，不住智慧而求道者，不住非智、非慧而求道者，不住非非智、非非慧而求道者。復告善明童子：我之圓應，悉知悉見，了達眾生，知其根性，照三世因。何以故？見知眾生有心取相者，則生煩惱，則生顛倒，則生死壞。若非心而取非相，而取非法，而取非著，而取非見，則壞世法，斷諸善相。汝不應取有捨無，取無捨有，取以是義故，我常顯法，法法常明，明法無相，無非法相，無非非相。汝等徒眾，知我說意。譬如虛舟，汎浮濟溺，無意而浮，任人東西，到所岸者，捨舟便去，況非舟耶？天尊曰：一切諸法，無有定相，亦無定法，究竟空寂。若言我所說者，則謗我法；若言有法證成道者，則壞世法。何以故？諸法微妙，無有非法、非非法，盡為功德，無有差別。所以爾者，一切眾生，習業不同，皆從微妙而有差別。當知差別非差別。善明童子，汝等云何，若人行是功德於五惑世界，金玉重寶，並悉捨施。此人所得功德，以為多不？善明童子，甚多天尊所說功德，奇特希有。若人於此經講說書寫，受持供養，此人所得功德，勝彼百千萬倍。何以故？一切僊真上聖皆從此經而成道果。若無此經而成道者，終無有是。當知此經功德非可格量。所謂道果，即非道果，而為道果；所謂三空、四惑，皆有所受，即非道果，而為道果。何以故？我行一行，絕諸有漏，於法相中最為第一。善明童子，汝等徒眾各淨國土，離色香觸，莊嚴妙麗，以為法界，瑩飾其心，是心非心，名為大心，是名功德，不可思議。若有善男女等，盡心供養，講說讀誦，當知是人功德第一，成就羣生，希有之法。此經所在之處，皆有道慧，神通妙力，善救法幢。金剛童子隨處涌出，護持法藏，不得輕泄。爾時，善明童子上白天尊：當何修此經？我等徒眾，云何受持？天尊曰：修此經者，無文無字，斷諸漏行，證真法藏。此經名為慧力法城，善護羣生，除邪惑障。我說一切諸法，即非諸法，故名為法城。我說一切微塵，即非微塵，非微塵故，名為法城。我說一切異類、國土，即非異類、國土，非國土故，名為法城。善男子，汝等若於真藏法中能行一字，或他方界為人講說，其福廣大，不可稱量。若於半法修行證全法者，功德甚重，與彼無量。善明童子聞說是經，悟解其義，涕洟泣淚，恨不早聞希有天尊說如是真藏深法，度諸眾生：我昔以來，學小乘行，所得法眼，達理未深，不曾得聞如是秘密大乘經典。今遇天尊，授我妙藥，令得受持，信心定志，莊嚴功德，希有第一。天尊曰：所說功德實相，即非功德實相，非相非非相，是名功德實相。若能微思達解功德實相者，證法不足為難。何以故？離一切微塵相故，則是一切諸正真法。善男子，若有人得聞此經，此人即得金剛力，得無畏心。當知此人無量劫來，修習此經，勤行不懈。復告善明童子：一切眾生，非有非非有，非無非非無，非心非非心，是名悟解，是名真實，是名功德。善男子，我非誑說，非妄說，非惑說，非異說。若有法可修可受，可住可去，可為可得，則壞正真，縛諸法性，失諸功德，不見道源，不慈不孝，冥冥闇室，無解無出。復次，善明童子，若有人忽聞此經，心念不逆，當知此人功德無量，況書寫讀誦，為人講說，功德不可思議。善男子，在在處處，皆有此經。何以故？不受聞見，不受香味觸，達諸法性，是人悉見此經，則得功德，名為供養，名為受持。善男子，應須恭敬，應須供養，功德甚重。復次，善男女，若有人常行大心，勸人修善，讀誦此經，功德廣遠，不可格量。復次，諸善知識，各各自慎，慎勿輕泄。輕泄之者，其罪甚重，難可譬喻，終劫說之，亦不能盡。其人無根，宿無善念，唯罪是務，或聞善法，心則狂亂，狐疑不信。當知此人難可勸化、生死罪報，無有限量。爾時，善明童子復白天尊：一切眾生，善男女等，發心求無上道，云何發心？云何行行？云何調理？云何證道？云何滅眾生行而成道果？天尊曰：一切眾生，善男女等，發心求無上道者，云何所疑而作此問？我本無生，而無有滅。一切眾生，亦復如是，無生無滅，無住無去，無人無我，究竟平等，實無有法。發心求無上道者，我於大慧之所，所有一切棲聚皆是大慧之本。善明童子，汝解如是前，解如是義。善明童子，所解天尊說義，於大慧之所者，實無眾生可求道者，亦無眾生而得道者。天尊曰：無說無聽，以無說而無聽受之，以無眾生而無眾生受之，以無法而無法受之，不壞世法而為道果。為道果者，無得無失，無生無減，無憂無苦，無顛無倒，一切諸法，皆是正道。所言正道者，無一切法，亦無正法，是名真法。非真非真，而名道果。天尊答曰：實具大慧，有肉眼，有法眼，有慧眼、有功德眼，有道眼。何以故？肉眼即是法眼、慧眼、功德眼，名為道眼。眾生即是法身、慧身、功德身，名為道身。何以故？一切法界，名為道身。恒沙之眾，數不能盡。一切眾生，異國殊心，種種色相，類聚羣分，道眼悉知。何以故？天尊所顯，色相殊心，即非有心，非色相心；非心不心，亦非不心；非相不相，亦非不相；非過去心，亦非非心；非未來心，亦非非心；非現在心，亦非非心。當知法力甚深，功德微妙，祕密真藏難可譬喻，得其邊底。善明童子歡喜歎曰：善哉善哉。四眾各各伏地，同聲讚歎，而說頌曰：天尊顯法王，微妙無虛假。功德隨心王，慧源無不普。種種色相好，大心平等土。度脫諸眾生，消滅三塗苦。四眾各得法，法城自然睹。迷者不信真，沉淪擊在五。天尊善方便，說法無偏普。道跟一時照，狐疑無不洗。五陰豁朗開，六情不相染。方寸堅得道，思微志可顯。爾時，大眾說此頌已，歎大慈尊顯諸法性，自在神力，我等徒眾不能顯了。何以故？天尊所說法，即非說法，若言天尊說者，即是壞法，即是毀法，即是謗法，即是滅法。何以故？不解天尊意故。惟願天尊，隨機為說。天尊曰：我得成無上道者，為無所得，覺法空寂，覺無所覺，寂無所寂，無覺而覺，無寂而寂，證法理故，名無上道。無法可證，無道可顯，故名得道。復次，善男子等，諸法平等，無高無下，無生無滅，無去無來，是名無上道果。我今所說非法，名為法王，悉為自在。若有人於此經中，修行一句，為人講說，勸人受持讀誦，所得功德，億千萬倍，非可譬喻，恒沙筭數不能盡。或有捨身毀碎，或有投身餓虎，或有火焚身命，或有繫業因果，捨施求福，如此功德甚薄，法力不成。何以故？無慧解故，無通達故，自證自求，自得自我，如是自縛，墮無明障。假使碎身如恒河沙塵，塵成灰土，終無有盡。以無盡故，繫業不除，業業相牽，云何解脫？汝諸徒眾，各自思惟，勿生懈怠，勤行智慧，證果須臾。天尊於是而說頌曰：法王遍法界，濟度諸眾生。慈恩惠澤普，斷惑為法城。寶珠非內外，照曜甚分明。汝等諸徒眾，迷惑不能行。徒勞修苦行，萬劫亦無榮。忘身自無我，功德坦然平。常行不懈怠，魂神無有驚。我今顯法王，了了常清淨。悟解由方寸，緣緣等無病。功德遍法界，何假虛嗟詠。汝等須努力，勤行無堅硬。天尊說此頌已，告諸徒眾：汝等深心伏聽，告示諸法，非外非內，非長非短，非去非來，非虛非假，微妙宛約，百寶莊嚴，功德具足，非可顯名。所說功德，非功德，是名功德；所說證果，非證果，是名證果；所說得道，非得道，是名得道。悟解深解，名為大乘。所說大乘，非大乘，是名大乘；所說法界，非法界，是名法界。遍入沙塵，非沙塵，是名沙塵。如是微妙功德，非可譬喻。諸僊等眾聞如是說，驚怖振惶，汗流至踵，各各自思。俄頃之間，遂經一劫，得悟大乘，證無上道。天尊曰：不以具足智慧而得成道，不以具足相好而得成道，不以具足煩惱而得成道，不以具足諸塵而得成道，不以具足法寶莊嚴而得成道，不以具足法界而得成道，不以具足布施而得成道。若有善男女等，能悟一切諸法大自在王，平等究竟，此人功德不可思議。諸得道者，不受功德，不受智慧，不受諸行，不受慈悲，不受忍辱。善明童子上白天尊：云何諸僊學道不受功德，不受智慧，不受諸行，不受慈悲，不受忍辱？天尊曰：大乘法印，諸漏永斷，云何貪受功德？云何有貪受智慧？若有善男女等，說言天尊，應見有來有去者，此人迷惑，不解我說。當知天尊平等無二，故名天尊。若有人於法界以為微塵，此塵之數，以為多不？諸僊等：甚多。天尊曰：如我說法，百億日月，百億星宿，數未及其一。何以故？我說法界，非法界，而為法界；我說眾生，非眾生，而為眾生；我說得道，非得道，而為得道。眾生貪著，事事取捨，生死變易，迷惑神魂，失平等性。若有男女等，捨身盡諸世界所有珍寶布施，此之功德以為多不？諸僊等：甚多。若有人受持此經，為人演說，不著諸相，不著諸相，不證我人，不一諸理，此之功德，不可稱量，勝彼百千萬億，此之功德，百千萬億分亦不及其一。當知此經功德甚重，不可稱量。爾時，四座於靈解山及諸天等眾，悉皆悟解，僉然稱善，稽首讚歎：天尊廣演大乘，濟無邊眾，各各自願，報我國王，思天尊力，由我國王覆育我等，致得尋真，求學聖道。我等隨緣得悟，難可思議。善男女等，人身難得，努力勤行，勿生懈怠。一失善道，萬劫無期。天尊曰：善哉善哉，諸徒眾等，並有宿緣，根機易解。聞此大乘，信此勤行，玄心遠念，離空有相，證法無生。汝等四眾，各率眾緣，隨機化導，勿滯一方，悟諸緣理。我顯真藏大乘經典，付屬國王并大弟子，留傳宣布，濟沉溺苦。大乘甘露，其味希有。得此味者，無生無滅，無去無來，湛然常住，究竟道場。若有毀謗，不信此經，此人見世惡業所種，死入酆都中府，風刀之考，鬼神謫役一十四曹，曹一考官，百二十考吏，一千二百考兵，一萬二千考主，三河九江，四瀆溟波，死魂作役，如是考對，痛毒難勝。天尊於是重說苦魂而作頌曰：為人不信法，毀謗於賢良。受死酆都報，劍樹碎形傷。萬劫劫無期，魂神痛斷腸。叫聲聲不絕，獄卒淬鑊湯。受報無休息，嗔眼四邊張。誰能受此苦，迷惑亂猖狂。寄語修行子，修福永無殃。天尊說此頌已，告諸四眾；善男子等，各各勤行，禁諸四患，行平等心，學大乘道，三便永畢，六通智慧，得無畏心。善明童子及諸四眾歡喜無量，頂戴不勝，慧心定志，受教奉行，從身至身，從劫至劫，誓無退轉，稽首作禮，各還本國。