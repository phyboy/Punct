爾時，真藏童子於大眾中庠序雅步，往詣天尊，諮請問道，為眾決疑：不審下方所有外道眾生甚難教化，不信正真無上大道，云何誘引，令得信向？又云：我所說者，文字分明，世所希有。干忤大乘，自是為實。復有諸鬼、雜神、祆魔惑正，大識大道。復有小乘行者，計功立位，不信真經，虛玄寂靜。復有下根眾生，聞而誹謗，云何化度？天尊所云，無大不包，無細不入，法性平等。何故迴向不同，諸法差別。眾中疑惑，所照不深。願為隨根顯令悟解。天尊曰：汝等徒眾，諦聽善思，當為汝說。天高地卑，等無差別，丘山河海，等無差別；一切雜類，等無差別；三清境界，下土眾生，等無差別；邪言惑正，等無差別；眾生經教，等無差別。一切諸法，為大空本，無等為等。若受塵累，名行邪道，亦名謗法，不名迴向。若信大乘，乖小乘行，是行邪道，亦名謗法，不名迴向。若信小乘，乖大乘行，是行邪道，亦名謗法，不名迴向。若受眾生，祛於三惑，是行邪道，亦名謗法，不名迴向。若有眾生不信大乘，是行邪道，亦名謗法，不名迴向。若有眾生不信經教，是行邪道，亦名謗法，不名迴向。若有眾生說人短長，是行邪道，亦名謗法，不名迴向。如是謗法，有深有淺。若受塵累，煩惱未盡，不見道源。若信大乘，乖小乘行，心源不明，貪善無已。若信小乘，乖大乘行，取捨不停，心闇多惑。若受眾生，祛於三惑，有心求心，念念無已。若有眾生不信大乘，迷途顛倒，失孝慈母。若有眾生不信經教，愚癡闇塞，不聞法音。若有眾生，說人長短，自揚己善，貪愛在懷，罪業深重，終劫說之，亦不能盡。又問：邪正眾生，信行不等。行邪道者，是名謗法；行正道者，為是謗法，為非謗法。又云：道本虛寂。若虛寂為道者，眾生誹法，亦是虛寂而為道本。云何名為謗法？若非道本，名為邪行。行正道者，亦是邪行，名為謗法。何以故？眾生即是道體，行業不同。云何即有差別？若有差別，邪正不同，眾生即非道體，邪正皆為謗法。云何天尊勤行正道？天尊曰：何故復作如是疑？邪正共同，一根解脫。由是一門，雖同一體，非無二源。何以故？行邪道者，顛倒競起，煩惱纏懷，則乖正道。行正道者，無待無對，無寂無滅，假名寂滅。眾生取捨，有待有對，妄生為有，即是待對。生死業對，報應業對，善惡業對，輪轉業對，業報無極，邪緣不絕。又問：道生萬物，即是萬物之母，母與眾生，顛倒與眾生，分別與眾生，妄想與眾生，邪見與眾生，取捨與眾生，輪轉與眾生，業報種種，云為皆是道與？若如是者，則無善惡可，故有眾生顛倒差別。若有顛倒差別者，天尊所說大乘，無人無我，無大無小，無高無下，無長無短，無五常行，無六識轉，如是說者，則是謗法，誑惑眾生。天尊含笑，應諸十方，各見天尊，一時舍笑，諸天境界，亦復如然；雜類眾生，普皆歡樂，真藏等眾，歎未曾有，微妙第一。雖知道妙，猶不盡其妙源，不審妙道難窮，未知眾生是妙道不？若是妙道，則無眾生；既有眾生，則無妙道。四眾皆疑。天尊曰：妙法無妙，云何有眾生可顯？又問：無眾生可顯，云何天尊說法誘引？若有誘引，則有眾生，云何說云無眾生相？信心眾生，不達法性，猶自有疑，況諸眾生，寧得信乎？唯願天尊隨根曉示。天尊曰：我說一字，舒善十方。一切法界沙塵之數，盡然顯了。汝等徒眾難悟難聞，眾生一相二行而行，行之一相；眾生一相三行而行，行之一相；眾生一相四行而行，行之一相；眾生一相五行而行，行之一相；眾生一相六行而行，行之一相；眾生一相七行而行，行之一相；眾生一相八行而行，行之一相；眾生一相九行而行，行之一相；眾生一相十行而行，行之一相。如是行行，達了慧源，悉皆解脫，名為上樂。名為上樂，到靈解山，不生不滅。復次，非心不心，亦不不心；非色不色，亦不不色；非我不我，亦不不我。非緣不緣，亦不不緣；非慮不慮，亦不不慮。如是行行，道眼清淨，故具足一切無量功德，智慧成就，到靈解山，常住安樂。樂生三業，煩惱益纏，正性不顯，倒惑甚深。種種譬諭，不自覺知。何謂三業？一者貪愛，思慮百端，計劃無已，貪性一發，遂惑迷途，六情馳騁，不可制御，自乖行戒；二者瞋恚忿發，外觸動情，瞋恨無已，自乖定行；三者癡闇，冥冥不曉，五情纏繞，惡業相連，億劫無已，自乖慧解。此三業受，能滅道種。復此三業行，能種道果。何以故？一者捨離世間，心棲域外，行業遍通，斷貪心種，直至道場，名大乘戒；二者，諸行無深，不受不觸，慈愛眾生，歡喜無量，善根解脫，名大乘定；三者，達了眾生，五情六觸、煩惱業緣，顯發無礙，逕入道場，名大乘慧。復次，諸善男子，此三業者，惑成惑敗，皆由心發。一切諸法，心則為本；善否由心。心不在內，亦不在外，不近不遠，不麤不妙，無大無小，無長無短，不圓不方，善否自在，為惡業者，業報立至，過去亦縛，未來亦縛，見在亦縛，沙塵劫數悉是冤家，斷諸道種。為善業者，道果立至，過去亦解，未來亦解，見在亦解，沙塵劫數悉是善因，斷諸惡種。又問：心既非內非外，非長非短，非大非小，絕無有相，亦無非相，云何善惡立至，善至則解，惡至則縛？唯願天尊慈恩見念，眾得明了。天尊曰：譬如鏡像，像形分明。如言有者，取而不得；如言無者，像見分明。當知非有非無，妍醜立見。前心後心，心心相續。雖無相貌善惡，則由分別二見，誹謗是非，毀善譽惡，皆是心作，名為凡夫。在得失中，以失為失。行人修行，照本實情，無分別相，無善惡相，無人我相，不名凡夫。在真實中，以得為得。略說心行，得失差殊，況諸凡計，千差萬別，殊雖萬途，得之者一。又問得一之時，為是一邪？為非一邪？若有一者，應有二法；若一非一，一無所得。云何得一？天尊曰：猶如足字，百一非二，非縛非解，非空非不空。所言得一者，證虛空理，證無所正，名為得一；不壞諸法，名虛空相；虛空之相，是名道體，亦名功德。如是廣說功德因緣，無邊眾。真藏等眾稽首敢問：本迹二途，云何有二？為本中有迹，為迹有本。若本中有迹，有迹應無有本；若迹中有本，有本應無有迹。譬如空有，有有無空，有空無有，云何一時顯其本迹？天尊曰：實無二義。開方便門，即迹是本，本無有迹，無迹無本，名為真本。一切諸法，不離本故，故名諸法。諸法性離，故名道本。心水澄清，見真實本，非真非假，了了分明。真藏等眾各悟大乘，歡喜無已，而說謁言：大乘無虛假，廣布於天人。利益無邊眾，非果亦非因。眾生聞悉悟，自然解脫身。我等勤精進，積劫勞苦辛。三業定慧本，文字裏追尋。凡夫迷日久，分別失天津。天尊往往說，方便度眾生。三業各各受，法內有天經。因果微妙相，遂成功德林。我等諸徒眾，未曾聞此音。應變諸國土，物類盡歡欣。冥功不可測，心見實難陳。寄語悠悠子，努力尋道真。世間非非實，離相得遊神。真藏功德力，破惑慳貪瞋。四眾皆歡樂，證法盡方圓。爾時，真藏童子及諸四眾說是偈已，歡喜天尊功德方便，說微妙法，廣度眾生，濳功不宰。敢問眾生差殊，諸行不等，根機淺深。云何天尊說言足字？未審眾生是足字不？若是足字，根機應等，應悉悟解；若非足字，天尊說之，有何利益？唯願天尊不簡雜言，隨緣為說。天尊答言：我說足字，諸法共之。一切眾生，皆是足字，悉皆平等。雖復千差萬類，無非畢竟。凡夫迷惑，不自覺知。教迹漸多，方便誘說。下根眾生，為說有法，睹相生善。中相眾生，為說空有，若聞空有，即生信向。上根眾生，為說非空，非有亦空，亦有非非，空非非有。聞此說者，虛心了悟。說雖不同，隨緣布德，皆是足字，應病與藥，悟足字者，無言無教，若病不眼藥者，終無差損。眾生不信大乘，終無悟解。是故此經能破眾生煩惱、無明闇障，能滌眾生，離惡垢塵，能調眾生生死苦惱，能令眾生妻子安樂，能令眾生孝事君父，能令眾生長命富貴，能令眾生得金剛力，能令眾生甚多智慧，能令眾生慈愛孝順，能令眾生不生怖畏，能令眾得法自在，能令眾生不生不滅。此經功德力重，非可譬諭得其邊際。又問：三乘經教隨化三根，稱機布德。不審愚癡最下眾生不解布施，不識人禮，云何化度？天尊答言：雖指三乘，化途無量。若能信心恭敬，幡花供養，抄寫受持，功德甚重，亦不可量。用此捨施，功德百千、萬分不及其一。又問：若能如是受持供養者，則是上根智慧之士，不名愚癡眾生，四座顒顒，祛疑未了。天尊又言：有耳有目者，悉可提撕，非止三乘，種種方便。愚蒙本性，悉在靈解，迴向即至。此經深妙，為眾經第一。先示餘行，斷截外魔。外魔消滅，內行調伏。城塹堅固，眾賊永斷。功德莊嚴，具足圓滿，一切種智，自在解脫。十方天尊得一切智，慧解無方，到靈解山，成無上道，究竟清淨，斷諸漏道。一切諸法，皆為實相；一切煩惱，皆為種智。是行人行處，是功德本。汝等四眾證微妙身，入秘密藏，出離生死。入五濁中化度眾生，隨三業行，示方便惠。所以爾者，十方大聖證入妙身，皆是煩惱內發，不由外來，自然微妙，無形無相。復次，一切諸法，非造作法，非生滅法，非昔有法，非今無法，湛寂自然，與天尊合德。一切眾生聞如是語，反生謗心，便更起惑。雖然，要在逆俗，功德甚深，利益廣遠。復次，正行修道，離一切相，印無生理，虛妄自斷，與道為一，不生不滅，無去無來。何以故？妙道寂滅故。寂滅能生生滅，能生去來，能生動轉，能生業行。一切諸法、悉能生育，生育之法，相好不同，或優游自在，或常生苦惱，或處富貴，或居貧賤，或姿容婥約，或形貌醜陋，千差萬別，種類不同，皆是妙道，寂滅無為。凡夫不能解了，自生顛倒。天尊爾時欲顯大乘真藏妙典，說偈頌曰：本體不生滅，法相自玄通。諸受常清淨，無為性自空。十方天尊德，眾生等共同。汝等咸恭敬，修行立大功。五廕香圍宅，窅然無始終。三業戒定慧，無去亦無來。道相不可測，示見無不該。我說方便慧，妙法絕三才。顯揚功德本，世孕是瓊胎。能修無上道，六識自然開。悟法端正慧，三毒靡不迴。於法得自在，萬劫不逢災。眾生長苦夜，不覺年命摧。轉輪無窮極，欲樂不知哀。歎汝愚癡輩，不信大乘經。棄離真父母，習惡為因緣。不逢善知識，無由作福田。能行此經者，悟解諸法前。爾時，天尊說此偈已，讚揚功德，顯諸法相，示大乘經無大不包，無細不入，度諸眾生，令入法寶。一切眾生，善知識等，勤行精進，習讀此經。此經功德最大，為諸法本，為法舟航，為法梯橙，能疾能速，能救諸病，為大醫王，種種救治，隨病與藥，無不差愈。汝等徒眾廣化眾緣，觀其業趣，勿生機宜，得性順從。夫性違戾，得性恬愉，失性憂惱。又問：不審恬愉之性，云何修行？天尊答言：五常之行，皆悉恬愉，實無相剋。眾生顛倒，貪欲取捨，失恬愉行，皆悉相剋。情深外塵，失恬愉行，名為相剋；五陰不通，失恬愉行，名為相剋。能行布施，名為恬愉；能行持戒，名為恬愉；能行智慧，名為恬偷；能行讀誦，名為恬愉；能行書寫，名為恬偷；能行供養，名為恬愉；能行受持，名為恬愉；能行講說，名為恬愉；能行觀行，名為恬愉；能行遠離，名為恬愉。我說布施，非布施，名為恬愉；我說持戒，非持戒，名為恬愉；我說智慧，非智慧，名為恬愉；我說讀誦，非讀誦，名為恬愉；我說書寫，非書寫，名為恬愉；我說供養，非供養，名為恬愉；我說講說，非講說，名為恬愉；我說諸行，非諸行，名為恬愉；我說諸法，非諸法，名為恬愉；我說修道，非修道，名為恬愉；我說一二，非一二，名為恬愉；我說真藏，非真藏，名為恬愉；我說本性，非本性，名為恬愉；我說譬諭，非譬諭，名為恬愉；我說小乘，非小乘，名為恬愉；我說大乘，非大乘，名為恬愉。恬愉之行，非大非小，非長非短，非廣非狹，非去非來，亦非色相，亦非聲相，亦非觸相。又問：恬偷之體，是道體否？天尊答言：一切諸法，皆是道體；一切諸法，皆是恬愉。雖有二名而為一體。我說一體，非一體，名為一體。善男女等，勿取文字，勿著語言。文字性離，離相修行；言語道斷，斷相修行；心識處滅，滅相修行，五蔭性空，空相修行；三業性淨，淨相修行；六識常住，住相修行；四大常通，通相修行。能如是行，功德廣博，濟無邊眾，度生死海，到靈解山，神通自在。爾時，真藏童子及諸四眾稽首讚歎：善哉善哉，天尊深智，聞顯大乘微妙之義。我等徒眾各恬心源，哀念深遠，冥功濟度，非是二乘之所能知。又於諸法相中顯大慧源，成無上道，被諸來生，悉令易悟。大乘平等，等一切相，不偏不黨，授與能行，無賤無貴。當知天尊為眾生父母，為眾生橋梁，廣施布教，開決耳目，紹隆三寶，輪轉無極。我等徒眾各發大意，宣揚妙法，示來眾生，令聞正法。得正法已，父子妻孥安樂無已。天尊又曰：此經從無量劫來，不終不壞，度人無量，終劫說之，亦不能盡。得道之人，相傳不絕，要須此經而得道果。若無此經，終無有是。此經神驗，疾於影響。若在急難，讀誦此經，難即消滅，自然擁護。昔有玉印童子燒香供養，讀誦此經，忽有仙童玉女遍滿虛空，一時來至，燒反風名香，讚詠靈文，驚動一國，玉印童子安然不恐，遂無輟音。真藏等眾寂默無言，稽首而去。