爾時，天尊領諸徒眾，在靈解山顯揚功德，無量國土皆受慧潤，無量眾生悉得度脫，無量法界並悉聞知，無量小乘皆得悟解，無量真仙能顯功德，無量眷屬能受持經，無量童子能說真藏，無量上士能體大乘，無量中士能行供養，無量下士能生信心，無量師子衛護法城，無量金剛斷邪魔惑。爾時，天尊放慧光明，遍照東方，無量國土，各隨形類，而得受潤，見此神變，尋光而來，不動本國而睹天尊，稽首無上尊，稽首無上法，歸依無上師。又照南方無量國土，各隨形類而得受潤，見此神變，尋光而來，不動本國而睹天尊，稽首無上尊，稽首無上法，歸依無上師。又照西方無量國土，各隨形類而得受潤，見此神變，尋光而來，不動本國而睹天尊，稽首無上尊，稽首無上法，皈依無上師。又照北方無量國土，各隨形類而得受潤，見此神變，尋光而來，不動本國而睹天尊，稽首無上尊，稽首無上法，皈依無上師。又照上方無量諸天，各隨形類而得受潤，見此神變，尋光而來，不動分度而睹天尊，稽首無上尊，稽首無上法，皈依無上師。又照下方無極世界，各隨形類，而得受潤，見此神變，尋光而來，不動本所而睹天尊，稽首無上尊，稽首無上法，皈依無上師。又照地獄，幽徒楚痛，各隨業報而得解脫，見此神變，尋光而出，不動其所而睹天尊，稽首無上尊，稽首無上法，皈依無上師。爾時，天尊告諸來者：吾為汝等猶居幻中，妄生業縛，生死憂惱，不能悟解。又有諸仙行小乘行，雖得長年，終皈變易。何以故？業受累故。汝今迴向，皈命大乘，諦聽善思，吾為汝說。我發神光，遍照十方無量國土。汝等各見神光殊妙，希有第一，不識所由。此光非外非內，非青非白，非赤非黑，脫諸色像，而得自在。汝等各有此光，非近非遠，變見在物，能為五聲，非五聲；能為五色，非五色；能為五味，非五味；能為物像，非物像；能為智慧，非智慧；能為解脫，非解脫；能為微妙，非微妙；能為清淨，非清淨；能為不動，非不動；能為取捨，非取捨；能為去來，非去來；能為寂滅，非寂滅；能為是非，非是非。略示此光，千分萬分，未顯其一。善男子等，汝勿驚疑，自生退悔。我累劫來修行大乘，坐觀行觀，四宜不失，遂經劫載，艱辛備經而成道果。汝等眷屬，聽受不等，多有疑惑。何故不問？我今最後顯深妙理，令汝易解，勿懷不信，迷情不已。須臾之間，汝自當見。言語未訖，忽然神變，空中發聲，震天動地，迴易日月，驚駭眾生，蠢蠕之類，一時變易，莫知所在，五苦囚徒，咸得解脫。眾仙等眾乘空而來，到靈解山，一時稽首，瞻視天尊，欣慶無已，俱發聲言，歎大慈尊，顯揚妙德，異相威嚴，種種方便，能成能壞，能妙能麄，能長能短，不可思議。不審為法自有殊妙，奇特變見，非諸色像，為當天尊神德迴易。天尊答言：善哉巧問。諸法自在，非麄非妙，亦非自有，亦非我作，我與汝等；更無差別；汝與我等，亦無差別。我等眾生，眾生我等。所變動者，皆是正慧，法性自顯。自顯非相、非非相，非法、非非法，清淨自在，解脫無為。爾時，四眾聞此瑞相，非內非外，非真非假，各在本性，寂然無照。四眾皆至，不動本國而見他方，不壞法相而法相自在，不壞煩惱而煩惱清淨，不壞生死而生死解脫，不壞去來而去來無我，不壞是非而是非無主，不壞智慧而智慧寂滅。我等徒眾，久習諸經，未聞此法。又經履歷，名山洞府，諸仙宮殿，各有仙經、無量部袠，略披尋讀，遂經數劫，種種教方，學長生術，修善外求，內懷人我，無方便慧，自顯功能，強化他緣，自緣不曉。我等昔日徒勞辛苦，不遇真經。今睹天尊示我妙藥，顯《真藏經》，決生靈旨。我等宿緣，種福淳厚，得聞此經，不踰旬月，無進無退，覺悟大乘，至靈解山，豁然無滯。天尊又告諸大弟子及諸來眾：此經無量劫來常存不壞，神德微妙，廣布威嚴，生天立地，造化無端。汝等勸化，受持供養，書寫流通，功德甚重，福報無窮。若有誹謗，不信此經，見世招禍，祆邪惡鬼，不意而生。汝善觀察，惑貧惑賤，惑疾惑病，惑苦惑惱，惑聾惑盲，惑瘖惑瘂，皆由緣業，報應不差。惑前惑後，宜各慎之。修身立行，有五福德。何謂五福德？勤行恭敬，勤行慈悲，勤行忍辱，勤行精進，勤行布施。何謂恭敬？恭敬有二：一者睹相，恭敬外形，人見則信；二者當照，本性皎然，等真道法。行此恭敬，名為正解。何為慈悲？慈悲亦有二：一者憐愍，哀念眾生；二者慈能，破有樹立。行此慈悲，名為度物。何謂忍辱？忍辱亦有二：一者惡業外來觸己，心能懷忍，不生怨恚；二者無我，外無塵累，得法自在。行此忍辱，名為等性。何謂精進？亦有二種：一者專精，定心執志，欲人敬己；二者內行，照物妙心，無人我相，無去來相，常行常照，證果不差，名為精進。何謂布施？亦有二法：一者財施，受用不周，功德不具；二者法施，懷在胸中，慧無不普。此之功德，心行不等，有深有淺。若印法者，觀理則住，名為大乘，最勝功德，希有難聞。若有不印者，縛在色聲，名為小乘，辛苦累劫，證因受果，雖得少分，終無解脫。復有最下愚癡眾生，不知恭敬，不知慈悲，不知忍辱，不知精進，不知布施，如此等類，難可化諭，不可思議。汝等聽受而聽受之。是時，真藏等眾聞此妙說，利益甚深，難可譬諭，而說偈言：無上天尊慧無窮，顯法隨方皆得度。逗機萬行不差殊，巨細淺深歸正路。放光動地見諸像，非巧言辭能譬諭。我等積劫習小乘，勤苦艱辛終不悟。今聞天尊顯真藏，不盈日月了深趣。慈悲究竟真道場，壞忍受生端正果。我師巧說無虛假，救濟蒼生無不可。眾生不信善因緣，誹謗大乘懷自我。天尊法母慈受深，布德遍周無不普。我今曉了大乘經，內行思惟自然睹。天尊善離於世間，方寸受納諸國土。示見微妙奇特身，不生不死非今古。是時，真藏等眾說偈讚歎：天尊希有，愍傷一切，廣布大乘，顯真藏法，開化愚蒙，教導利益，使未見者見，未聞者聞，未悟者悟，未解脫者令得解脫。我等眷屬普入法門，悟無上道。復有下根眾生，不能曉達本性探微，迷情不到，云何可顯？唯願天尊重宣委示。天尊答言：一切眾生，不聞法寶，不信大乘，不行正法，未入定位。當審其行，隨心為說。我得道已，無量劫來，常住世間，濟度諸法，無時捨離。若得度者，則見我身，非外非內，非青非白，非赤非黑。彼土眾生，業緣感對。汝等徒眾，各取所宜，而隨物化。我今反入無間，汝等肉眼不能見我妙相法身，謂言我滅。汝自觀身，當得見我圓滿具足。汝未體空，迷途倒惑，要憑文字，執繫其心。汝等受持真藏妙經，功德立至，當見我身。見我身者，無文無字，無去無來，亦無我相，無非我相，非相、非非相。何以故？經微妙故，連法不二；法微妙故，連眾生不二；眾生妙故，連我不二；我等妙故，連一切法、非法非非法。復告四眾：我初學行，遂經數劫，種種尋求，學長生業，餐芝服餌，吐納導養，遂得長生，雖壽千齡，終必變易。乃復進修，學中乘行，尋文記事，外相求真，執著語言，謂言是實。後遇本師，逢善知識，曉示真源，決無為理。我稟受形，四妙為本，五廕成相，遣我行行。先觀四妙，遊歷五成，五成之相，窅窅冥冥，變化出沒，不住生生，反源守一，照理明明。此時覺悟諸法平等，一相無相，究竟寂滅。無初中後，汝等四眾廣開法門，除五垢行，斷四緣愛，三惑得除，一慧能通，六聰明徹，映照內外。如琉璃山，無表無內，皎然明淨，慧解無窮。眾生不曉，自懷我慢，煩惱覆蔽，不能顯了。猶如泥中，玉處不見，終無汙染。汝等四眾，各勸修行，勿生外想。眾生顛倒，迷惑世間，躭著五慾，以此為樂，謂言不死，須臾之間，百病具生，或頭眩風病，或內疾充心，或手腳不遂，或瘖瘂聾盲。如此病至，求死不得，苦惱自嬰，妻子看守，經年累月，復無孝心，如此怨報，苦痛切身，不可歎說。若身死後，名係三官，魂神被縛，考對幽牢，長夜之中，不見日月，受苦報對，永無期限。妻子欣然，不知不覺。汝等觀察前後因緣，明瑩身心，達三世因，了三世果，善知眾生根性差別，隨分自在，從無量劫受身定位，不生不滅，與我同身，與道同根。一切諸法，亦復如是。汝等要須先習此經，悟諸緣理。何以故？此經正印，通印諸法，顯物妙心，真實不二，無虛假說，是一相門，圓滿具足。修行至此，堅固不退，滌蕩無為，外道羣邪，自然磨滅。此經神力，為大法輪，運載眾生，輪轉不絕。猶如日月，懸照四方，盲者不睹。真經妙性，亦復如是。眾生顛倒，煩惱覆蔽，不見正經，自生誹謗，失愛慈母。真藏等眾稽首伏地，上白天尊：眾疑不了，敢問眾生等天尊性，無差無別；為眾生性，等天尊相；為眾生相，等天尊性。若相等者，眾生應見；若見尊相，則無顛倒，亦無煩惱，亦無誹謗，亦無是非，亦無生死，云何眾生顛倒不了？若性等者，相則不等，性相則別。眾生有相，則無有性；天尊有性，則無有相。若相即性，性即是相，眾生即是天尊圓應，天尊即是眾生執著。如此疑惑，願垂誨示。天尊歡喜讚歎：善哉，巧能問義，於眾得聞。譬如種樹，根深枝盛，離枝無根，離根無枝。眾生性相，亦復如是。離相無性，離性無相。性不可見，則相非相，非非相；相不可見，則性非性，非非性。等我性者，則是等相，等無所等，云何難言？相則可見，性不可見，分別二途，失真實道。我說此經，名大醫王，能療諸疾。應病與藥，能服之者，無不差愈；不能服者，病則不廖，徒嗟大醫，終無有損。此經亦復如是。眾生顛倒，不信大乘，而生誹謗，不行恭敬，不肯受持，自生顛倒惑。此經能破煩惱重病，能破貪欲愛網結縛，能破瞋恚愚癡障惱，能令眾生得無畏心，能令眾生得不死術，能令眾生智慧方便，能令眾生慈仁孝順，能令眾生長命富貴，能令眾生安樂自在，能令眾生成無上道。此經功德，廣遠遍周，非言可顯。汝能方便，功積修行，到靈解山，入真實際，證大乘轅，平等無礙。若無方便，不曉真宗，反成執滯，更增煩惱，失大慈母，失平等心，失無為理，失解脫慧，失功德本。諸行皆失，自然禍殃。天尊於是說偈讚揚，重宣功德，令諸四眾反照身心。說偈頌云：大乘廣分布，隨分教眾生。我顯真藏本，正印證分明。能行此經者，智慧自然成。汝等諸徒眾，廣化勤修行。證法得自在，了達無上經。我今說譬諭，近聞令易解。小乘人得信，漸證無生果。究竟功德林，非人復非我。最後殷勤說，所言無不可。巨細各相容，神力隨行坐。大乘不可顯，反覆在環堵。天尊說此偈已，告四眾及諸眷屬：我說法訖，當還本所。此經委付國王聖主，次及大臣、王侯子弟、我大弟子共傳宣布，經法流通，功德廣達，不可格量。何以故？猶如良井，遍給眾渴，井泉不竭。此經功德，亦復如是。廣宣分布，眾人皆得，本猶不失。若不流通，此經不行，功德斷絕，塞諸智慧，斷眾生行，斷解脫源，斷因緣業，其罪深重，非可譬諭。汝諸四眾勤行大行，勿生分別。我當反神，不沉不浮，離諸色像。四眾顒顒，聞此語已，哀號哽咽，涕淚不勝，齊聲唱言，留請天尊垂恩住世。天尊答言：我遊諸國、崑崙九土，思法教化，令彼眾生迴向大道。我別汝當不易時。汝等各居嚴淨國土，鬱蕙名香，在靈解山，自當見我。忽然冉冉昇空而去。真藏等眾瞻視無已，莫知所在，各還本所。