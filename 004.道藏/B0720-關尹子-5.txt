心蔽吉凶者，靈鬼攝之，心蔽男女者，淫鬼攝之；心蔽幽憂者，沈鬼攝之；心蔽放逸者，狂鬼攝之；心蔽盟詛者，奇鬼攝之；心蔽藥餌者，物鬼攝之。如是之鬼，或以陰為身，或以幽為身，或以風為身，或以氣為身，或以土偶為身，或以彩畫為身，或以老畜為身，或以敗器為身。彼以其精，此以其精，兩精相搏，則神應之。為鬼所攝者，或解奇事，或解異事，或解瑞事，其人傲然。不曰鬼於躬，惟曰道於躬，久之，或死木，或死金，或死繩，或死井。惟聖人能神神而不神於神，役萬物而執其機，可以會之，可以散之，可以禦之，日應萬物，其心寂然。無一心，五識並馳，心不可一；無虛心，五行皆具，心不可虛；無靜心，萬化密移，心不可靜。借能一，則二偶之；借能虛，則實滿之；借能靜，則動搖之。惟聖人能斂萬有於一息，無有一物可役我之明徹；散一息於萬有，無有一物可間吾之雲為。火千年俄可滅，識千年俄可去。流者舟也，所以流之者是水非舟；運者車也，所以運之者是牛非車；思者心也，所以思之者是意非心。不知所以然而然，惟不知所以然而然，故其來無從，其往無在。其來無從，其往無在，故能與天地本原，不古不今。知心無物，則知物無物，知物無物，則知道無物，知道無物，故不遵卓絕之行，不驚微妙之言。物我交，心生；兩木摩，火生。不可謂之在我，不可謂之在彼，不可謂之非我，不可謂之非彼，執而彼我之則愚。無恃爾所謂利害是非，爾所謂利害是非者，果得利害是非之乎？聖人方且不識不知，而況於爾。夜之所夢，或長於夜。心無時生於齊者，心之所見皆齊國也，既而之宋之楚之晉之梁，心之所存各異心無方。善弓者師弓不師羿，善舟者師舟不師奡，善心者師心不師聖。是非好醜，成敗盈虛，造物者運矣，皆因私識執之而有，於是以無遣之猶存，以非有非無遣之猶存，無曰莫莫爾無曰渾渾爾猶存。譬猶昔遊再到，記憶宛然，此不可忘不可遣。善去識者，變識為智。變識為智之說，汝知之乎？曰：想如思鬼，心栗思盜，心怖曰識。如認黍為稷，認玉為石者，浮游罔象，無所底止。譬睹奇物，生奇物想，生奇物識。此想此識，根不在我。譬如今日，今日而已，至於來日想識殊未可卜，及至來日，紛紛想識，皆緣有生，曰想曰識。譬如犀牛望月，月形入角，特因識生，始有月形，而彼真月，初不在角，胸中之天地萬物亦然。知此說者，外不見物，內不見情。物生於土，終變於土，事生於意，終變於意。知夫惟意，則俄是之，俄非之，俄善之，俄惡之。意有變，心無變，意有覺，心無覺。惟一我心，則意者，塵往來爾，事者，欻起滅爾。吾心有大常者存。曰：情生於心，心生於性。情波也，心流也，性水也。來幹我者，如石火頃，以性受之，則心不生物浮浮然。賢愚真偽，有識者，有不識者。彼雖有賢愚，彼雖有真偽，而謂之賢愚真偽者，系我之識。知夫皆識所成，故雖真者，亦偽之。心感物，不生心生情，物交心，不生物生識。物尚非真；何況於識；識尚非真，何況於情。而彼妄人，於至無中，執以為有；於至變中，執以為常。一情認之，積為萬情；萬情認之，積為萬物。物來無窮，我心有際，故我之良心受制於情，我之本情受制於物。可使之去，可使之來，而彼去來，初不在我。造化役之，固無休息。殊不知天地雖大，能役有形，而不能役無形；陰陽雖妙，能役有氣，而不能役無氣。心之所之，則氣從之，氣之所之，則形應之。猶如太虛，於至無中，變成一氣，於一氣中，變成萬物，而彼一氣，不名太虛。我之一心，能變為氣，能變為形，而我之心無氣無形。知夫我之一心無氣無形，則天地陰陽不能役之。人之平日，目忽見非常之物者，皆精有所結而使之然。人之病日，目忽見非常之物者，皆心有所歉而使之然。苟知吾心能於無中示有，則知吾心能於有中示無，但不信之，自然不神。或曰厥識既昏，孰能不信。我應之曰：如捕蛇師，心不怖蛇，彼雖夢蛇，而不怖畏。故黃帝曰：“道無鬼神，獨往獨來。”我之思慮日變，有使之者，非我也，命也。苟知惟命，外不見我，內不見心。譬如兩目，能見天地萬物，暫時回光，一時不見。目視雕琢者明愈傷，耳聞交響者聰愈傷，心思元妙者心愈傷。勿以我心揆彼，當以彼心揆彼。知此說者可以周事，可以行德，可以貫道，可以交人，可以忘我。天下之理，小不制而至於大，大不制而至於不可制，故能制一情者，可以成德，能忘一情者，可以契道。