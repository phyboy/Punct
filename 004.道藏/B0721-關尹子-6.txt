世之人，以我思異彼思彼思異我思分人我者，殊不知夢中人亦我思異彼思。彼思異我思，孰為我，孰為人。世之人，以我痛異彼痛彼痛異我痛分人我者，殊不知夢中人亦我痛異彼痛，彼痛異我痛，孰為我，孰為人。爪發不痛，手足不思，亦我也，豈可以思痛異之。世之人，以獨見者為夢，同見者為覺，殊不知精之所結，亦有一人獨見於晝者，神之所合，亦有兩人同夢於夜者。二者皆我精神，孰為夢，孰為覺。世之人以暫見者為夢，久見者為覺，殊不知暫之所見者，陰陽之氣，久之所見者，亦陰陽之氣。二者皆我陰陽，孰為夢，孰為覺。好仁者多夢松柏桃李，好義者多夢兵刀金鐵，好禮者多夢簠簋籩豆，好智者多夢江湖川澤，好信者多夢山嶽原野。役於五行，未有不然者，然夢中或聞某事，或思某事，夢亦隨變，五行不可拘。聖人禦物以心，攝心以性，則心同造化，五行亦不可拘。汝見蛇首人身者，牛臂魚鱗者，鬼形禽翼者，汝勿怪，此怪不及夢，夢怪不及覺，有耳有目有手有臂，怪尤矣。大言不能言，大智不能思。有人問於我曰：“爾何族何氏何名何字何食何衣何友何僕何琴何書何古何今？”我時默然，不對一字，或人扣之不已，我不得已而應之曰：“尚自不見我，將何為我所？”形可分可合，可延可隱。一夫一婦，可生二子，形可分；一夫一婦，二人成一子，形可合。食巨勝則壽，形可延；夜無月火，人不見我，形可隱。以一氣生萬物，猶棄發可換，所以分形，以一氣合萬物，猶破唇可補，所以合形。以神存氣，以氣存形，所以延形，合形於神，合神於無，所以隱形。汝欲知之乎，汝欲為之乎？無有一物不可見，則無一物非吾之見；無有一物不可聞，則無一物非吾之聞。五物可以養形，無一物非吾之形；五味可以養氣，無一物非吾之氣。是故吾之形氣，天地萬物。耕夫習牛則獷，獵夫習虎則勇，漁夫習水則沈，戰夫習馬則健。萬物可為我，我之一身，內變蟯蛔，外烝虱蚤，瘕則龜魚，瘺則鼠螘，我可為萬物。我之為我，如灰中金，而不若礦砂之金。破礦得金，淘沙得金，揚灰終身，無得金者。一蜂至微，亦能遊觀乎天地；一蝦至微，亦能放肆乎大海。土偶之成也，有貴有賤，有士有女。其質土，其壞土人哉。目自觀目，無色；耳自聽耳，無聲；舌自嘗舌，無味；心自揆心，無物。眾人逐於外，賢人執於內，聖人皆偽之。我身五行之氣，而五行之氣，其性一物，借如一所，可以取水，可以取火，可以生木，可以凝金，可以變土。其性含攝，元無差殊。故羽蟲盛者，毛蟲不育，毛蟲盛者，鱗蟲不育。知五行互用者，可以忘我。枯龜無我，能見大知；磁石無我，能見大力；鐘鼓無我，能見大音；舟車無我，能見遠行。故我一身，雖有智有力，有行有音，未嘗有我。蜮射影能斃我，知夫無知者亦我，則溥天之下，我無不在。心憶者猶忘饑，心忿者猶忘寒，心養者猶忘病，心激者猶忘痛。苟吸氣以養其和，孰能饑之；存神以滋其暖，孰能寒之；養五藏以五行，則無傷也，孰能病之；歸五藏於五行，則無知也，孰則痛之。人無以無知無為者為無我。雖有知有為，不害其為無我。譬如火也，躁動不停，未嘗有我。