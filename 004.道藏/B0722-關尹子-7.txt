道本至無，以事歸道者，得之一息；事本至有，以道運事者，周之百為。得道之尊者，可以輔世，得道之獨者，可以立我。知道非時之所能拘者，能以一日為百年，能以百年為一日；知道非方之所能礙者，能以一裡為百里，能以百里為一裡；知道無氣能運有氣者，可以召風雨；知道無形能變有形者，可以易鳥獸。得道之清者，物莫能累，身輕矣，可以騎鳳鶴；得道之渾者，物莫能溺，身冥矣，可以席蛟鯨。有即無，無即有。知此道者，可以制鬼神；實即虛，虛即實，知此道者，可以入金石；上即下，下即上，知此道者，可以侍星辰；古即今，今即古，知此道者，可以卜龜筮；人即我，我即人，知此道者，可以窺他人之肺肝；物即我，我即物，知此道者，可以成腹中之龍虎。知象由心變，以此觀心，可以成女嬰；知氣由心生，以此吸神，可以成爐冶。以此勝物，虎豹可伏；以此同物，水火可入。惟有道之士能為之，亦能能之而不為之。人之力，有可以奪天地造化者，如冬起雷，夏造冰。死屍能行，枯木能華，豆中攝鬼，杯中釣魚，畫門可開，土鬼可語，皆純氣所為，故能化萬物。今之情情不停，亦氣所為。而氣之為物，有合有散，我之所以行氣者，本未嘗合，亦未嘗散，有合者生，有散者死。彼未嘗合未嘗散者，無生無死，客有去來，郵常自若。有誦咒者，有事神者，有墨字者，有變指者，皆可以役神禦氣，變化萬物。惟不誠之人，難於自信，而易於信物，故假此為之，苟知惟誠，有不待彼而然者。人之一呼一吸，日行四十萬里，化可謂速矣，惟聖人不存不變。青鸞子千歲而千歲化，桃子五仕而心五化。聖人賓事去物，豈不欲建立於世哉。有形數者懼化之不可知也。萬物變遷，雖互隱見，氣一而已，惟聖人知一而不化。爪之生，發之長，榮衛之行，無頃刻止。眾人皆見之於著，不能見之於微，賢人見之於微，而不能任化。聖人任化，所以無化。室中有常見聞矣，既而之門之鄰之裡之黨，既而之郊之山之川，見聞各異，好惡隨之，和競從之，得失成之，是以聖人動止有戒。譬如大海，變化億萬蛟魚，水一而已。我之與物，蓊然蔚然，在大化中，性一而已。知夫性一者，無人無我無死無生。天下之理，是或化為非，非或化為是，恩或化為讎，讎或化為恩，是以聖人居常慮變。人之少也，當佩乎父兄之教；人之壯也，當達乎朋友之箴；人之老也，當警乎少壯之說。萬化雖移，不能厄我。天下之理輕者易化，重者難化。譬如風雲須臾變滅，金玉之性歷久不渝。人之輕明者，能與造化俱化而不留，殆有未嘗化者存。二幼相好，及其壯也，相遇則不相識；二壯相好，及其老也，相遇則不相識。如雀鴿鷹鳩之化，無昔無今。