具位臣姓某先據某鄉貫入齋意，至福佑見存臣據詞難抑，已於某月某日預告，先颺寶旛，上聞齋意。今按下元黃籙簡文靈仙品格，建立靈壇，崇修齋法。恭依次第，宣演真科。進拜天官濟度諸章，頒行元始符命、金籙白簡、救苦真符，太上敕赦生天寶籙，玉清拔幽魂、破地獄真符，青宮九龍符命，神虎玉劄。赦拔亡故某乙在會係薦等魂，及十方九幽、囚徒苦爽，出離長夜，祗受齋功。謹取某月某日開啟齋壇，召攝亡魂，赴壇受度。某日清旦為始，正齋行道，三日九朝。某日夜普設清凈，無礙斛食，夜齋鍊度，六道四生，孤魂滯魄。某日夜水火變鍊，係薦亡魂。傳授九真妙戒，告行元始符命。金籙白簡，長生靈符，給籙破券，保舉超昇。事畢，拜表言功，解壇滿散。某日夜祗設三界高真，清醮三百六十分位，仰答洪恩，投龍進簡。除具事由，備奏諸天帝尊，請降睿旨。申三界真司，牒合屬去處。將所薦亡魂姓名、生死年月，別具帳狀，申三天門下上清天樞院，伺候救旨，乞與頒行外。臣尚慮所薦，一切亡魂，宿纏業垢，永閉幽途。非假天恩，無由濟拔。及有元始符命，寶籙真符，開度一宗，靈文祕篆。并監衛齋壇，靈寶官屬，宣通召命，諸司將吏，所合請降，依式宣行，須至奏聞者。右臣謹籙狀，上奏玉清上帝元始天尊陛下。恭望道慈，允臣所奏，頒降符命，付臣奉行。特賜敕旨，普告諸天、日月星宮、璇璣玉衡、四司五帝、司命司錄、韓君主錄南昌上宮、諸地諸水、五嶽靈山、三官九署、十二河源，長夜之府，九幽之中，無極世界，一切神靈。各令照應，赦拔亡故某乙在會係薦等魂，暨修齋弟子家，億曾萬祖，歷劫種親。十方九幽，苦魂罪魄。深愆重過，宿對惡根。咸與惟新，悉從開宥。得出幽夜，來詣齋壇。沐浴形神，參真聽法。懺除罪業，受鍊更生。更乞頒下南北兩宮、陽精陰魄主者，十方神王典者，靈官玉女，上章曹治，玄都蛟龍驛吏，察命童子，護法威神，龍虎騎吏，三元將軍，監衛齋壇。靈寶官屬，南昌鍊度官君，神虎追攝將吏，各令知委，應臣請召，分形降氣，顯助宣行。俾魔障不生，齋功成就。先亡超化，見在利安。家國霑恩，幽明蒙福。建齋之日，伏願三光朗耀，四炁和平。俯賜恩光，證明修奉。冒犯天威，臣誠惶誠恐，稽首頓首，死罪謹具狀，上奏以聞。謹狀。奏為某人，乞蒙建無上黃籙大齋正薦亡故某乙普薦在會眾魂及十方九幽，苦魂罪魄。今欲頒行符命，請降官將。追攝赴壇，依科開度。乞降救命，頒下三界十方施行事。伏候救旨。乞降付三界真司施行。可漏，方函並同預告門太清大帝道德天尊此二位，各一奏狀。並與玉清狀，起結相同。先據某鄉貫，同三清狀，至投龍進簡除具事由，備奏上帝，乞降救命。及奏諸天帝尊，請降睿旨，申三界真司，牒合屬去處。後同三清狀，至奏聞者。右臣謹錄狀，上奏太上開天執符御曆含真體道昊天玉皇上帝陛下，恭望道慈，同三清狀，至幽明蒙福冒犯天威。臣誠惶誠恐，稽首頓首，死罪。謹具狀，上奏以聞。謹狀。先據某鄉貫，同三清狀，至投龍進簡除具事由，備奏上帝，乞降敕命。及奏諸天帝尊，請降睿旨，申三界真司，牒合屬去處。將所薦亡魂，生死年月，別具帳狀，申三天門下上清天樞院，伺候敕旨頒行外。臣尚慮所薦亡魂，及十方九幽，囚徒罪爽，宿纏業垢，永閉幽途，非假恩光，無由濟拔。及有開度一宗符命并南北兩宮、合屬官吏，欲得頒降，依式宣行。須至奏聞者。右臣謹錄狀，上奏勾陳星宮天皇大帝陛下，恭望天慈，允臣所奏，特降睿旨，下三界十方、九幽重陰、冥曹幽獄一切去處。各令照應，赦拔亡故某乙在會係薦等魂，暨建齋弟子家，億曾萬祖，歷劫種親。十方九幽，苦魂罪魄。特與消除罪錄，落滅惡根。令詣齋壇，普受開度。叅真聽法，受鍊更生。仍乞頒下南北兩宮、陽精陰魄、水火二司主者，監衛齋壇靈寶官屬，南昌鍊度官君，神虎追攝將吏，咸令知委，應臣請召。分形降炁，顯助宣行。俾魔障不生，齋功圓就。先亡超化，見在利安。家國霑恩，幽顯蒙福。冒犯天威，臣誠惶誠恐。同三清狀式，結至謹狀。貼黃同三清，至依科開度，乞降睿旨，頒下三界十方施行倚黃同三清狀，后土至三十二天、木公金母諸狀，貼黃倚黃，並相同北極此一狀起結，與天皇狀並相同紫微中天北極大帝。今據某鄉貫，同天皇狀，至伺候敕旨頒行外須至奏聞者。右臣謹錄狀，上奏承天效法厚德光大后土皇地祇殿下，恭望宸慈，允臣所奏，特降睿旨，下三界十方、九幽重陰、冥曹幽獄合屬去處，各令照應。特與係薦亡魂，幽途滯爽，解除罪對，赦拔冤愆。得睹光明，普承開濟。叅真聽法，受化更生。上願國祚綿長，寰區靜謐。雨暘時若，災沴潛消。普及含生，同臻道果。冒犯宸威，臣誠惶誠恐。同天皇狀，結至謹狀。奏為某人，乞崇建無上黃籙大齋正薦亡魂某乙普薦在會眾魂。及十方九幽，苦魂罪魄。今欲開壇，依科修奉。乞降睿旨，頒下三界十方施行事。具法位臣姓某先據某鄉貫，同昊天狀，至伺侯敕旨頒行外，臣尚慮羅酆幽遠，泉曲重深。不假慧光，無由通濟。所薦亡魂，無邊罪爽。業緣報對，神識沉淪。欲得救拔冤愆，返生魂魄。及有開度生化，一宗符命，未敢擅便告行，須至奏聞者。右臣謹錄狀，上奏東極宮中大慈仁者尋聲赴感太乙救苦天尊御前，恭望道慈，允臣所奏，特降睿旨，宣告救苦真人，九光童子，奉青官符命，秉威神慧光，照燭三途，開明五道。北都泉府，出受苦之眾生；南極朱官，下鍊魂之仙眾。特與亡故某乙在會係薦等魂，及十方九幽，苦魂罪魄，除愆宥過，解結滌瑕。水注陰符，火飛陽候。起朽骸而復秀，使枯骨以成人。昭顯形儀，庶彰道法。叅朝太上，度品南宮，永處福齡，閉封債業。九朝啟奏，五日告盟。恭乞證明，濟甦亡歿。庶使沈沈五道，普霑生育之私；寂寂九幽，咸沐慈悲之化。全依洪造，成就齋功。冒犯天威。同昊天狀，結至謹狀。奏為某人，乞崇建無上黃籙大齋正薦亡魂某乙等普薦在會眾魂及十方九幽，苦魂罪魄。今欲頒行符命，追攝赴壇。依科關奏，乞降睿旨，頒下三界十方施行事。今據某鄉貫，同昊天狀，至伺候敕旨施行外，臣尚慮朔獄幽途，泉酆土壘。拘擊罪魂去處，未即放釋前來。有妨開度，須至奏聞者。右臣謹錄狀，上奏九幽拔罪天尊御前，恭望天慈，特降恩命，下三官九署、五嶽九州、北陰酆都、內外宮洞、冥關幽治、長夜泉扃、十方九幽、一切諸獄，效職主司，考官掾吏，各令照應。特與亡故某乙在會係薦等魂，及九幽一切苦魂罪魄，勾消生前歷劫罪考之名，削除歿後無窮冤報之目。焚燒業簿，落滅惡根。俾離幽關，獲霑齋法。更乞慈光下燭，照破重泉。使受苦眾生，永離惡趣。無邊滯爽，咸沐善緣。幽夜開光，羅酆罷對。冒犯天威，臣誠惶誠恐，稽首頓首。同昊天狀，結至以聞謹狀。今據某鄉貫，同昊天狀，至伺候敕旨頒行外，臣尚慮所薦亡魂，久淪幽夜，迷失本真。必假陽精，陶形易質。除已建立水火華池，依科鍊度，欲得南昌一行官吏，如期下臨，及有鍊度生化，一宗符命，未敢擅便告行，須至奏聞者。右臣謹錄狀，上奏南極長生大帝御前，恭望天慈，特降睿旨，下三界十方，合屬去處，照應赦拔亡魂，開明罪爽。仍乞頒下丹天世界、南宮水火二司，朱陵火府、南昌上宮，洞陽之館、流火之庭，一切真司鍊度官將，至期下降，顯助行持。俾在會係薦等魂，受化更生，隨果超度。四生六道，滯爽窮魂，俱承變鍊之功，永離沉淪之苦。齋功成就，幽顯蒙恩。冒犯天威，同昊天狀，結至謹狀。貼黃二狀，並與天皇狀同。今據某鄉貫，同天皇狀，至伺候敕旨頒行外，臣尚慮所薦亡魂，無邊罪爽。有多生之業障，及積世之愆尤。萬劫沉淪，終天無解。恭依上聖垂科，九朝懺謝，求哀悔首，釋負除冤。欲得諸天神仙，靈官聖眾，隨詞謄奏，恩許原除，須至奏聞者。右臣謹錄狀，上奏東方無極太上靈寶天尊御前，恭望天慈，允臣所奏，特降睿旨，下十方無極世界、地水冥司、一切去處。照應赦宥亡魂，開明罪爽。更乞威神慧力，散影分形，遍十極之中，徹九幽之內。無邊地獄，悉睹天容，拔度亡故某乙在會係薦等魂，暨修齋弟子家，億曾萬祖，歷劫種親。十方九幽，苦魂罪魄。出離幽夜，落滅惡根。獲詣齋壇，普受開度。建齋之日，仍乞敕勒十方神仙、靈官聖眾，下臨壇席，上奏齋誠。俯賜恩光，證盟修奉。俾建齋弟子，永處福齡，各安正命。陽間有識，陰界無依。俱承懺悔之功，並脫輪迴之苦。恩覃家國，澤及存亡。冒犯天威，臣誠惶誠恐，稽首頓首，死罪，謹具狀，上奏以聞。謹狀。奏為某乙乞崇建無上黃籙大齋正薦亡故某乙普薦在會眾魂，今欲開壇，依科修奉，九朝懺謝，首露愆瑕，欲仗靈官，啟奏齋誠，原赦超度。乞降睿旨，頒下三界十方施行事。此九位天尊，各一奏狀，起結並與東方天尊相同。此五位帝君，各一奏狀，起結並與十方天尊相同。