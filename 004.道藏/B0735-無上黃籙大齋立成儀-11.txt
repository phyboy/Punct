具法位臣某誠惶誠恐，稽首頓首，再拜，上言太上無極大道至真自然金闕下。臣等猥以下愚，繆叅上法。功無塵露，過積丘山。俯仰慚惶，形魂罔真。臣誠惶誠恐，稽首頓首。臣實以凡微，幸藉前福。叨逢妙化，欣荷玄恩。既忝真司，職當濟度。雖稟性庸瞽，誓罄丹衷，追尋慈風，服膺妙訓。見義思勇，日夜在心。因緣所值，敢不以聞。今有某鄉貫，入齋意，至未曾湔洗伏聞，無上正法黃籙大齋，解除生死，洗身心口意罪。上資帝祚，下及羣生。保國寧家，禳災却害。超拔九玄七祖、一切幽爽，濟度存段，慧澤普加。謹齎十方金龍鎮信、本命紋繒、香火油燭、齋醮物儀，奉詞投臣。乞就某處，開建無上黃籙大齋三晝夜，滿散祗設謝恩清醮三百六十分位。所資功德，總用追薦亡親某乙等，普為在會係薦等魂洎門中，先遠眷屬親緣，旁及十方九幽、囚徒罪爽，解除業累，超證生方。仗此殊因，上資家國，利安品物，福佑見存。臣據詞懇切，不敢抑違。除已奏告十天、關盟三界，謹率法籙道士某等若干人，依下元黃籙簡文靈仙品格，設玄科之式，法天像地，建立靈壇。以某所齎金龍繒綵，施鎮十方。祈天請地，救存拔亡，共相罄勵，洗心凈念，塗炭稽顙，歸命至真，以祈所願。三日三夜，九朝行道，預依次第，宣演真科。拜奏天官濟度諸章，持誦太上真經睿號。頒宣符命，開赦九幽，然燈續明，請光破獄。普施無礙，斛食攝召、預薦亡魂，沐浴朝壇，聞經聽法，傳符授戒，鍊度超生。廣集善功，總資超度。以今月某日啟齋為始，訖某日某時事畢。謹即言功解壇，投龍於山水；丹書槿劄，以奏言於靈壇。伏地拜黃素朱表一通，上聞九天。伏惟太上無極大道元始天尊、太上道君、太上老君、太上丈人、無上玄老十方自然靈寶天尊，已得道大聖眾、至真諸君丈人，大帝天帝，天師君、玄中大法師。曲映所奏，垂愍丹心。如蒙上御，乞赦典者。宣告十方五老上帝、五嶽真仙、三官九府、十界真靈，拔度亡故某乙在會係薦等魂，及建齋弟子家，億曾萬祖，歷劫種親，六道四生，苦魂罪魄，有緣無緣，冤親平等，並令開度，得出長夜。九幽之中，昇入南宮。冠帶枯骨，返骸生華。輪轉漏盡，化生福門。所在土地營衛尸形，須神返舊，與景冥合。弟子某家前世今生，一切罪咎，並乞蕩除人解滅刑害。度厄消災，延生保命。存亡開泰，眷屬安寧。上願七曜高明，二儀永固。陰陽調和，五穀歲稔。國富民安，天下太平。六合清凈，帝祚延長。疫毒消殄，善瑞日臻。克保元吉，永銜道恩。謹遷所請天仙兵馬、地仙兵馬、飛仙兵馬、真人兵馬、神人兵馬、日月星辰兵馬、九宮五帝兵馬、三河四海兵馬、五嶽四瀆兵馬，各九億萬騎。三十二天監齋直事、侍香金童、散花玉女、五帝直符、傳言奏事、飛龍騎吏，臣等身中所佩受法籙內外真仙、靈寶官屬、三寶威神、玄都金龍驛吏、九龍使者、察命童子，護法威神龍虎騎吏、三元將軍、南昌鍊度官君、神虎追攝將吏、城隍社令、此間土地里域真官、三界神祇監壇某神係當庭香火，威靈顯著，曾請監壇者。諸係監臨護衛，宣通君命，營衛齋事，有功勤者，一切嚴裝，隨臣今表，上詣玄都，列受功賞。謁言真宮，進品上仙。加爵帝秩，隨品署真。高下等級，皆令崇達，一如太真之儀。臣等學法未備，俯仰失格。進止犯科，不合儀式。恐為四司所糾，五帝所執。千愆萬罪，並蒙赦宥。哀原未悟，不見罪罰。臣等身中五體真官，受功事訖。各還宮府，使臣等學道得道，求仙得仙，永為真人。齊三光朗曜，與五氣長存。恩惟太上眾尊，分別哀原。臣愚謹因三官飛仙直使，正一功曹，左右官使者，陰陽神决吏、科車直符吏、剛風騎置吏、驛馬上章吏、飛龍騎吏、天仙騎吏，各二十四人。操臣謹為某官某乙啟建黃籙大齋，露請事訖，解壇遷職。復諸天位，重明功德。拜黃素朱表一通，上詣太上某曹，伏須告報。臣某誠惶誠恐，稽首頓首，再拜以聞。杜儀云，此聖號，臨時法師自書，二寸四分取盡。如不能止，作一行細書。朱表，用黃絹一丈二尺。輕黃紙背過，裁高一尺二寸，書之每行二十四字。若依古法，二寸四分為一行。恐寫不過，量詞多寡，為行數可也。表稱黃素，則當用生黃絹。田先生用之，第柔軟不堪操露，不如用薄紙背過為妙。聖號二十四字，無三字。見靈寶真一自然經訣。可漏，方函，並同章法。亦以黃絹為之。發表，不用關子。具法位臣姓某誠惶誠恐，稽首頓首，再拜。右臣謹瀝丹誠，上干天聽。臣謹據入齋意，至未曾湔洗，乞取某月日，就某處開建無上黃籙大齋，三晝夜滿散，修設謝恩清醮，三百六十分位。願憑道力，俯拔亡魂。乞按真科，宣行鍊度。返形易質，受化更生。臣以凡微，獲叅上法。濫司濟度，職在宣謄。既奉皈投，理難抑絕。謹具表上奏祖師北極紫微大帝、祖師南極長生大帝陛下，恭望天慈，特賜睿旨，頒告水火二司、五嶽總領真君。乞降陰陽靈根，真水真火。即日今時，下降壇場，鍊度亡過某乙等。使其神魂澄正，萬炁俱存。身有光明，魔無干犯。遷神北府，度品南宮。仰賴威光，曲垂洞鑒。臣謹俯伏，以俟天恩昭報。冒犯天威，臣誠惶誠恐，稽首頓首，死罪。謹具表，上奏以聞。謹奏。本壇，今發奏表一函，重封印全。上詣三天門下，請進須至關發者。右關某日當直功曹使者，請分明交管，前去依時，請進雲程之中，不許住滯時刻，有所遏截。攝赴近獄，依律施行。維大明國某年歲次甲子某月某朔某甲子，某府州縣，居具官位臣姓名，謹罄哀丹誠，上干天聽。各入齋意。正薦，自臣伏為亡親起。普薦，自臣等幸因宿起，並至未曾湔洗。謹齎法信，投靈寶大法司，乞請道士一壇，就某處宮觀，取某月日為始，開建無上黃籙大齋，三日三夜，九時行道。預依次第，宣演真科。拜奏寶章，頒行符命。遷拔罪爽，開赦幽沉。然燈續明，請光破獄。普施無礙，斛食攝召，預薦亡魂，沐浴更衣，朝真聽法，傳符授戒，鍊度超生。滿散，拜表言功，投龍進簡，祗設清醮三百六十分位，上謝洪恩。各再入齋意。正薦，自仰仗道慈起。普薦，自所資功德起，並至福佑見存誠惶誠恐，稽首頓首，再拜上啟太上無極大道、至真無上、三十六部尊經、真文寶符、太上三尊十方眾聖玄中大法師銜前。臣伏以入詞文，臣下情無任瞻天，望聖激切屏營之至。謹詞。內封用黃紙三寸，腰封臣某，係法師名謄奏謹封狀紙，依青詞紙，高低以狀。裹青詞，入方函內發。本壇今月某日為黃籙大齋主某人，正薦亡親某乙普薦在會眾魂崇建黃鐮大齋。所有進拜，青詞一通。已恭對太上御前宣讀訖，合行申發前去，須至申聞者。右謹具狀，申三天門下省。伏乞引進，徑為通奏施行。謹具申聞，伏候昭報。謹狀。如在亥時發，則關兩日當直功曹。同朱表，焚於天門上。本壇今月某日，奉為黃錄大齋主某人，正薦亡故某乙普薦在會眾魂崇建無上黃籙大齋。所有進拜，青詞一通，已對太上御前宣讀訖。本壇用重封印全，須至關發者。右關某日當直功曹使者，請疾速齎捧，上詣三天門下省，投進雲程。不得稽滯時刻，有所遏截。攝付天一北獄，依律治罪，以明天憲。故關。應青詞，須用上等青紙，勿令稍有點污、穿破。如紙薄，即將兩幅背之，高一尺二寸。只許用一幅。通前後，不過十七行。行密無妨，當令後空紙半幅。自維字之後，平頭寫之。上空八分，下通走蟻。逐行不拘字數，但真謹小楷為妙。如啟聖後下文，不得過十六句。當直指其事，務在簡而不華，實而不蕪。切不可眩文贍，飾繁藻。惟質朴為上。書詞紙，不得令飛落床席及地上，仍不得令衣袖等沾拂詞文。凡書詞之時，當入靜室。几案敷今巾，朱筆朱盞，勿用曾經殗穢之物。口含妙香，閉氣書之，不得以口氣衝文。寫未乖，不得落筆，及與他人言語。仍不許隔日書下。臣字不得在行頭，行內不得拆破人姓名。此為書詞之格，或稍有違，不惟不達，反招釁爾。右出任仲昇齋儀黃壇，節目頗多，文亦難省。添數行，蓋亦無妨。但要後令空紙多爾。