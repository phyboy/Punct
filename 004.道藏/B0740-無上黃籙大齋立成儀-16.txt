法師坐堂，弟子九禮三伏。眾官具威儀，贊引高功法師出堂，上五帝、三師、監齋、三官、天師幕香畢。悉詣玄師幕序立。次齋官再拜、上香、執詞函於玄師前，自述修齋意詞，再拜。次齋官回身，捧詞函，跪授法師，師受詞訖，齋官再拜。法師退立于右。次高功三禮上香告齋杜光庭曰：舊儀令齋主，每日投詞，如告齋之法。既初建齋時已投詞祈告，若每日重疊，即於禮為煩。今止一度，餘日並停。具法位姓某上啟，三天化主玄中大法師。今有大道弟子某官某乙，伏為某事，就某處修建無上黃籙大齋，三日三夜，投詞列欵，關告真靈。今為依按典儀，建齋為始，當乞虛空監察、直日直時、傳言侍香、香官騎吏，關盟三界，普告十方，證明功德。使啟奏御達，齋功成就，存亡受度，幽顯霑恩。某及眾官等，不勝激切懇禱，仰望之至各三拜。次監齋宣職狀，狀畢告誓云，登齋眾官，各揚乃職。務在精潔，冀獲感通。使家國霑恩，存亡受度。不共其事，科有明文，次唱道讚。自告齋至道讚出杜廣成《黃籙齋儀》。次華夏引，高功至外壇都門，上香祝白啟壇。侍經宣啟壇疏，次宣金鐘玉磬儀。古儀無此，不用亦可次華夏讚，弘高功陞外壇，至地戶外立。次高功於地戶之左，密誦入戶咒畢。從地戶入，升中壇。高功先入，眾官次之。出入戶咒，出《金籙簡文經》。次高功從天門入，陞內壇，上十方香。眾官就中壇旋遶訖，依次立。次上御案香，上香咒。出《洞真經》次都講唱，各禮師，存念如法。出《三籙簡文經》次高功宣五方衛靈咒。出《真文要解》次都講唱，鳴法鼓二十四通。次三揲香咒祝出杜廣成儀。無上三天玄元始三炁太上老君，召出臣等身中，三五功曹、左右官使者、左右捧香驛龍騎吏、侍香金童、傳言散花玉女、五帝直符直日香官，各三十六人出。出者嚴裝，關啟某處土地里域、真官正神。臣今正爾燒香，奉為某官某人正薦亡親某乙，普薦在會眾魂等，修建無上黃籙大齋，三日三夜，以今初夜，宿啟登壇，朝真行道，補職宣戒，關盟諸天。願得太上十方正真生炁，降流臣等身中，令臣所啟，速達徑御太上無極大道至真玉皇上帝御前各三禮，發爐，復爐，出《三籙簡文》。建齋設醮，自發爐至復爐，懺謝之詞皆仗仙靈傳奏。故發爐末，稱令臣所啟速達，絕句徑御太上無極大道至真玉皇上帝御前。復爐末，亦稱傳臣向來所啟，絕句徑御太上無極大道至真玉皇上帝御前。今之世師，不明經旨，却於發爐中間，添入詞意，極其覼縷，煩瀆天真。至於關宣之際，巧求韻美，虛費光景。止一發爐，幾一二刻，其他可知。求其誠慇，果安在哉。祝文所稱，嚴裝關啟。此間土地里域真官，蓋以三界分司，咸有主職。太虛遼邈，未易通傳。人居地界，苟有啟告，須憑當處神司，次第宣達，方其感通。故太極敷齋威儀，出身中及法籙治官，關啟治廬靖化，四面方位，嶽瀆丘沼，諸廟神祇，土地之主，社稷將吏，同為上啟。而杜廣成醮儀，聖真之外，必別設日直土地之位，正以關奏情詞，根元本始，在此故也。雲光張若海，烏足語此，乃指以為侯。於五代石晉天福中，著之論說甚矣，其無識也。所稱太上無極大道至真玉皇上帝，舉六合範圍之大，孰有外於道炁者。至真玉皇、不知包括多少帝尊為稱。而揚傑修金籙改為三清上聖昊天玉皇上帝，是求之於區區色相之間矣。況不本經文，輕以私意更易，今不取。餘見齋法修用門次高功上本位香，侍香引齋官左行，上十方香從北方為始。次都講唱，各稱法位眾官默稱所受經籙具法位，奉行黃籙大齋法事。臣某等今故燒香，願以是功德，上為天子王侯、土地官長、經籍度師、山林巖栖學真道士、同學之人，弟子某所薦亡靈九祖父母、存亡兩代、眷屬親緣、內外姻族、天下人民、飛行蠢動、一切眾生。今故燒香，皈身皈神皈命，太上十方靈寶自然至真無上大道。特乞赦除，前世今世，生死所行，宿對重過，得免離三惡之道，十苦八難；九厄之中，身得道真。飛行虛空，白日升天。侍衛道君，逍遙無上金闕七寶自然宮殿，永與道合。所啟玄感應聲，上御至真無極道前。出《金籙簡文》次都講唱，禮十方志心皈命，北方無極太上靈寶天尊。一拜東北方，東方，東南方，南方，西南方，西方，西北方，上方，下方。次都講唱，各皈命懺悔法師長跪懺臣法眾等志心皈命，無極大道天尊。懺悔齋主某臣眾等，及一切眾生，前世今世，身形所犯，四肢舉措，動違戒律，不依經典。身業大罪，無量無邊，並乞蕩除。皆願齋主某臣眾等，及一切眾生，身入至仙，會道合真，稽首禮謝，無上十方正真三寶。一拜臣眾等志心皈命，無極大道天尊。懺悔齋主某臣眾等，及一切眾生，前世今世，心業所犯，志念不專，情浮意動，馳騁不息。心業大罪，無量無邊，並乞蕩除。皆願齋主某臣眾等，及一切眾生，神合真寂，洞入自然，稽首禮謝，無上十方正真三寶。一拜臣眾等至心皈命，無極大道天尊。懺悔齋主某臣眾等，及一切眾生，前世今世，口業所犯，善惡反論，綺語飾非，華詞惑眾。口業大罪，無量無邊，並乞蕩除。皆願齋主某臣眾等，及一切眾生，性命合道，玄會無為，稽首禮謝，無上十方至真三寶。一拜臣眾等志心皈命，太上三尊、十方眾聖。禮經如法。次吟三啟頌三首每首一拜，出《智慧本願大戒經》。樂法以為妻，愛經如珠玉。持戒制六情，念道遣所欲。澹泊正炁停，蕭然神靜默。天魔並敬護，世世受大福。鬱鬱家國盛，濟濟經道興。天人同其願，縹緲入大乘。因心立福田，靡靡法輪昇。七祖生天堂，我身白日騰。大道洞玄虛，有念無不契。鍊質入仙真，遂成金剛體。超度三界難，地獄五苦解。悉皈太上經，靜念稽首禮。次一時稽首，禮三寶。至心稽首禮，太上無極大道。一拜至心稽首禮，至真無上三十六部尊經真文寶符。一拜至心稽首禮，太上三尊十方眾聖玄中大法師。一拜次高功左行，至東方，執真文，香上熏之。舉亶婁阿會四字，眾官隨聲咒曰：亶婁阿會，無惒觀音。須延明首，法攬菩曇。稼那阿奕，忽訶流吟。華都曲麗，鮮菩育臻。答落大梵，散煙慶雲。飛灑玉都，明魔上門。無行上首，回蹠流玄。阿陁龍羅，四象吁員。眾官再拜，置真文於東案，以金龍鎮之，玉尺壓于兩傍。次高功左行，至南方，執真文，香上熏之。舉南閻洞浮四字，眾官隨聲咒曰：南閻洞浮，玉眸詵詵。梵形落空，九靈推前。澤𠗂菩臺，綠羅大千。眇莽九醜，韶謠緣遭。雲上九都，飛生自騫。那育郁馥，摩羅法輪。霐持無鏡，攬姿運容。馥朗廓奕，神纓自宮。眾官再拜，置真文於南案，以金龍鎮之。次高功左行，至西方，執真文香上熏之。舉刀利禪猷四字，眾官隨聲呎曰：刀利禪猷，婆泥咎通。宛藪滌色，太眇之堂。流羅梵萌，景蔚蕭嵎。易邈無寂，宛首少都。阿繿郁笁，華莫延由。九開自辯，阿那品首。無量扶蓋，浮羅合神。玉誕長桑，栢空度仙。眾官再拜，置真文於西案，以金龍鎮之。次高功左行，至北方，執真文，香上熏之。舉玃無自育四字，眾官隨聲咒曰：玃無自育，九日導乾。坤母東覆，形攝上玄。陁羅育邈，眇炁合雲。飛天大醜，總監上天。沙陁劫量，龍漢瑛鮮。碧落浮黎，空歌保珍。惡奕無品，洞妙自真。元梵恢漠，幽寂度人。眾官再拜，置真文於北案，以金龍鎮之。次高功左行，至御前，取中央真文，於香上熏之。舉黃中理氣四字，眾官隨聲，張清都《靈寶五鍊生尸齋儀》，黃帝一炁，天文黃中土炁，總統眾靈。鎮星吐精，流鍊神形。與此不同。當考。黃中理氣，統攝無窮。鎮星吐輝，流鍊神宮。眾官再拜，置真文於案上，以金龍鎮之。高功再舉東方玉字亶婁阿會，次南方，次西方，次北方，次中央。如初，眾官同聲，咒五方玉字一徧畢。高功歸位。出《五鍊生尸經》。具位奉行黃籙大齋法事，臣某等謹上啟太上無極大道元始天尊，太上道君，太上老君，十方已得道大聖眾天尊，至真大帝天帝，三十六部尊經，玄中大法師、天師君，上相上宰，四司五帝，三界官屬一切真靈。臣等幸以宿緣，生逢大化九天之劫，延及今身，三寶開圖，三乘御運。真經演教，大道垂科，祕籙靈文，和天安地。上保國祚，下濟存亡。得以凡微，授傳真品，而受法之日，盟告三官。救物度人，立功為本。是宜弘宣祕妙，開化未聞。凡有歸投，理宜關奏。瓦奉詞旨，敢不上聞。案如詞旨，備極精虔。齋主某夙值良緣，皈依至道。義形報薦，志切修崇。切慮亡靈某，及九玄七祖，億劫種親。六趣三塗，無邊苦爽。生世之日，罪惡難稱。死入地獄，終天無解。願祈恩霈，開濟存亡。懺謝玄真，披解宿對。上資家國，下祐羣生。臣等不勝所見，謹相携率。依下元黃籙簡文、靈仙品格，於某處靈壇之上，設玄科之式，四界八極，法天象地，以某所齎金龍繒綵，安鎮十方，本命紋繒若干尺，證質丹誠，沐浴五體，洗心靜念。尅用今月某日，修奉無上黃籙大齋，謄詞效款，燒香轉經，然燈續明，照耀諸天。三日三夜，九時行道。拔度亡靈某及弟子某家，億曾萬祖，囚徒死魂，惡對罪苦。謹依科法，宿啟以聞。恩惟太上三尊、十方至聖、玄中大法師，垂神鑒映，省覽所陳。乞敕勒靈寶官屬、土地真官，一合同心併力，營衛齋所，掃蕩內外，清凈壇場，降伏妖魔，馘滅邪祟。使臣等心安神定，思念立感，天清地朗，啟奏御達。齋功成就，無有室礙。臣等雖佩至真，參修大法，處身五濁，染跡六塵。三關未調，六情放誕。仰賴禁戒，以檢身心。輒依明科，說戒威儀。使同齋之人，咸知法訓。明晨行道，續更啟聞。謹啟。自然朝，乃齋法之祖。建齋之始，必先行自然朝。發爐稱名位禮十方懺，三業三啟三禮，為自然朝因以敷露真文，讀詞說戒，補職宣禁，即本科所謂謹依科法，宿以啟聞是也。末稱明晨行道，續更啟聞，蓋謂明旦方始正齋行道耳。既欲為人建齋，則當預告真靈，以修齋之意。古科宿啟，必在建齋之日子時。而陸天師所撰靈寶道士自修盟真齋儀，則不宿啟，止於齋日清旦，說戒接續，登齋行道，繼以言功，口表正經。科止云：建齋，當先行自然朝。初無宿啟散壇之文故也。雲光張若海，智識膚淺，不睹經文，輒以己見，肆為妄論。筆之於書，凡二十條，大悖經教。遂使後世不學之徒，乘非蹈謬，悉於宿啟之前說戒補職，且補職授簡然後升壇。杜廣成先生，固嘗非之矣。說見齋法修用門中李景祈所集齋科，却於建壇之日午後，先於大道前行自然朝，說戒復歸玄師幕，補職宣禁，至夜方始依科宿啟。則是於未建齋之初，一日之間，兩行自然朝也，不幾贅乎。向在竹宮，曾與留沖靖論及此。留沖靖以為，止緣宿啟之夜，分燈破獄，召靈沐浴，事緒極多。若不如此，則晷漏有限，將有不逮事之憂。然畢竟非古法。今悉改從本科，倘宣行齋事，不求觀美於讚詠繁文之末，止依經科修奉，要亦自有餘力。好古之士，共弘之焉。次吟智慧頌三首每一首，一拜，出《智慧觀身經》。智慧起本無，朗朗超十方。結空峙玄霄，諸天挹流芳。其妙難思議，虛感真實通。有有竟不有，無無無不無。智慧常觀身，學道之所先。渺渺任玄肆，自然錄我神。天尊常擁護，魔王為保言。晃晃金剛軀，超超太上前。智慧生戒根，真道戒為主。三寶由是興，高仙所崇受。汎此不死舟，倏欻濟大有。當此說戒時，諸天咸稽首。次旋行一周，法師面東立眾官等各各首體投地，默禮十方。方各一拜，從北為始。次唱眾官平坐說戒威儀眾官西方面東坐，弟子於壇前同受戒，法師三捻香說戒天尊告太上道君曰，今當普宣法音，開悟羣生，為諸男女，解災却患，請福受命，拔諸苦根。使生者見道，身脫八難；死者懽樂，飲食天堂。早生人中，轉輪聖王之家。修齋求道，皆當一心。請奉十戒，諦受勿忘。專精默念，洞思自然。勿得雜想，撓亂形神。能如是者，便當靜聽。第一戒者，心不惡妬，無生陰賊。撿口謹過，想念在法。第二戒者，守仁不殺，愍濟羣生。慈愛廣救，潤及一切。第三戒者，守正遜義，不淫不盜。常行善念，損己濟物。第四戒者，不色不欲，心無放蕩。正潔守謹，行無玷汙。第五戒者，口無惡言，言不華綺。內外中直，不犯口過。第六戒者，斷酒節行，調和氣性。神不損傷，無犯眾惡。第七戒者，不得嫉人勝己，爭競功名。每事推遜，退身度人。第八戒者，不得評論經教，訾毀聖文。躬心承法，常如對神。第九戒者，不得鬥亂口舌，評詳四輩。天人咎恨，傷損神炁。第十戒者，舉動施為，平等一心。人和神穆，行常使然。已上十戒能持否，眾官各稱能持。天尊言，修奉清戒，每合天心，常行大慈。願為一切，普度厄世。慊慊尊教，不得中怠。寧守善而死，不為惡而生。於是不退可得拔度五道，不履三惡諸天所護，萬神所敬，長齋奉戒，自得度世。天尊言，道尊法妙，人身亦貴。故道開法遺戒經文，以度人身。人身既度，上與道同。宜為精行，持齋奉戒，夷心靜默，志念分明。一意皈向，專想不貳。滌蕩六腑，過中不味。內外清虛，每合自然。是其齋日揲香，啟願應心，上徹四天司邏十部威神，即下履行觀聽，至音鑒映。爾心如戒行道，皆列功諸天。禍福立彰，道不負人。勤行諦受，勿使魔言。天尊言、建齋行道，四天帝王，皆駕飛雲綠軿，八景玉輿，侍從真人玉女，手執花旛，前導鳳歌，後從天鈞。白鵠獅子，嘯歌邕邕。燒香散花，浮空而來。瞻禮行道，觀聽法音。天王下降，萬靈朝焉。如是，豈可不盡其法也。當先受十戒，然後行道。庠序雅步，靜心閉意。坐起臥息，不離儀格。天王懽悅，列名上清，可謂得道在方寸之間。出《智慧上品大戒經》，元始天尊以開皇元年，於西那玉國，授太上道君。道為無心宗，一切作福田。立功無定主，本願各由人。虛己應眾生，注心莫不均。大聖弘至教，亦猶雨降天。高陵靡不周，常卑故成淵。海為百川王，是能含龍鱗。萬劫保智用，豈但在厥年。奉戒不暫虧，世世善結緣。精思念大乘，會當體道真。明日行道，各典所職高功法師，經云當舉高德，玄解經義。斯人也，道德內充，威儀外備。俯仰動止，莫非法式。三界所範，鬼神所瞻。關啟祝願，通真召靈。釋疑解滯，導達羣賢。法師再拜。受簡畢，又再拜。都講，經云才智精明，閑練法度。其任也，行道時節，上下食息。先白法師，次引眾官。禮拜揖遜，皆當讚唱。受職者，在位再拜，詣高功位跪受職簡畢，歸位，又再拜，眾官同此。監齋，其職也，司察眾過，彈糾愆失。秉執科憲，隨事舉白。必使允當，不得隱濫。侍經，其職也，營衛尊經，整理巾蘊。高座几案，四坐席地。拂飾齊整，不得懈怠。侍香，其職也，料理爐器，常令火然灰凈。三時行道，二上轉經。皆預辦備，不得臨用有闕。侍燈，其職也，景臨四方，備辦燈具，依法安置。光焰火然，常使朗明。若遇風雨，火勢不立，啟白法師，宜停乃停。不得怠替，輒令闕廢。右詮舉六職，出金籙簡文，是為登齋威儀。陸天師靈寶齋說光燭戒罰祝願儀叙云，先宿啟畢，次授上品十戒，東向平立，誦智慧頌。誦畢，北向首體投地，回心禮十方。法師還東面西，說戒威儀。說戒畢，法師依舊還署，眾官長跪受簡劄。明日行道，各典所署。選署畢，東向祝復香。眾官引行出治，按次列坐。法師更為宣科說禁，告示威儀。則是說戒、補職、宣禁，必當在宿啟後，於科已有明文。然禁制威儀，却於復香之後，方告示者非他。蓋陸天師所說，禁制自太極三十六條外，其餘項目甚多。如第一當使香油充足，凈水盈餘，不得乏少，臨用有闕。次當修治圊廁，令上下蔽密，不得敞露。又建齋結坐，不得令散外之人，參雜坐席。供辦齋食，每每簡素清凈。齋日清旦，下白粥、菜葅、鹽豉。日間設食菜羹菜蒸葅薑之屬，竟設大餘。依廚料狀，本科無酒，事有明文等，法禁極為纖悉。乃是欲使齋主，咸服法訓，十戒，不止為六職說，當與齋主同受勢只得在復爐後說之，為合宜也。先行自然朝，然後說戒補職威儀，由晉迄唐，相沿不革。自雲光張若海逞妄謬不經之說，著《元壇刊誤》，淺學者，或宗其說，古法始漸湮微。崇真先生固嘗深闢之矣。㨿雲光云：今修齋道士當日齊集至夜，自玄中法師前，齋主投詞、法師關告後，便升壇行事。至大謝後，即轉洞案說戒補職。何倒錯之甚也。又云，朝真之科，與國家禋祀禮同享。前七日，太尉於都省集齋官戒誓，未聞徹祭之後，方戒齋官也。今道士登齋重啟謝後，說戒聽其戒辭，又非齋意自說初入道披度戒文，次第乖違，庠序顛倒。良由昔人，不能刊改，按用謬科。致使後來，乘此誤本。其餘妄謬，未易槃舉。抑不思太上天尊開玄都上宮，紫微玉笈出靈寶妙齋，開度群品威儀之格，具載經文。靈者神也。微妙之功，出於思議之表。變化無窮，故謂之靈。寶者一也，三才所得，而以清寧正者也。所不可失，故謂之寶。人居濁世，三關躁擾，不能閑停。身為殺盜淫動，故役之以禮拜；口有惡言，綺妄兩舌，故課之以誦經。心有貪欲嗔恚，故使人之以思神。用此三法，洗心凈行，心行精至，齋之義也。太極真人演經文，而著齋戒威儀之訣。陸天師摭經訣，而撰齋謝戒罰之儀。三籙九幽、解考塗炭、三日七日，一時九時，品目雖繁，儀矩則一。沿流窮源，舍太極真人及陸天師，果何適矣。雲光末識，妄肆評議。崇真先生謂其任庸鄙之淺見，泯賢聖之崇規。賊壞玄綱，非聖無法。譬諸泥蠼、井蛙，不知滄海之大。二十件之乖謬，詳細疏駁，文具道藏。本朝興崇玄學，繹經潤文，蓋置使矣。楊傑重定金籙，乃或因之，是可為長嘆者也。就雲光所言，今世開建大齋，齋主必預投詞，法師受詞，與之關奏，亦在一月之前。次第進拜章書，頒宣符命，豈不謂之先行其事。若必以為先行事，而後補職，謂之顛倒。又安可於未發預告正奏之前，令高功先補職邪。竊詳經科垂補職之文，為明晨行道設耳。宿啟散壇，不與正齋相涉。雲光乃總正齋言之，謂為十一朝法事。宜其為說，如是紛紛也。太上垂齋直懺謝之法，普度天人，津梁品彙。罪既可懺，福亦隨臻。居三界中，因緣輪轉。塵染業累，種種成愆。觸犯三光，嶽瀆十方。經寶積為罪目，結在九幽，欲析赦拔，必先使之隨方懺謝，蓋為此也。二十方懺文，則見於黃籙簡文、三元品戒經。十方懺文，則見於真文要解、玉匱盟真科。經豈塵世鄙夫所可擬議哉。一日修奉，止曰齋會。三日以上，方謂之齋戒。七日或九日，久者一月，具載經科行道懺謝之文，則一不以重復為嫌也。自雲光謂三日道場，凡有十一朝法事，方懺尚占九場，齋主、齋官久立行事，跛倚壇席，其何以堪。但書懺文，一讀而已。或於大謝之後，宣讀三兩過，只須易換懺文。不可三日內，重讀舊文。而後之行齋事者，始務去繁就簡，習為穿鑿矣。夫上清齋禮九天，而九天帝即天尊也。科云，鬱單無量天尊是也洞神齋，十方外，復設中央香案，則十一方也。靈寶盟真齋，雖懺十方，至金籙簡文自然齋禮，十方之外，復禮四極，則十四方也。黃籙三元齋，謝十方外，復禮三光五嶽、水府經寶，則二十方也。禮方之位雖殊，總之不離乎十。蓋元始於空界分作十方、諸天五億、世界三千。一一域中，各有十方三界。日月星宿、天曹地府、九幽地獄天尊，散景分形，世間周遍。隨機所感，說法度人。聖真仙品，高下等級，蓋非肉眼凡夫所能窺測。故上清科，以元始次於九天元父玄母之後，不為瀆啟。靈寶經，以三十二天、三十二帝，躋於元始上帝、太上道君之上，不為褻尊。以各有所因故也。自雲光謂法師先上十方香，是先降十方真炁。凡對三清啟奏，不兼諸天尊號者，乃是漬無再三，三尊無二上。今之修齋者，宣詞及三上香後，却禮十方，或兼懺謝，又更禮日月星宿、五嶽水帝，亦有懺文十方天尊與日月星宿，於三清前猶可，庶幾五嶽水府之神，大不穩便而後之。行齋事者，始不知所適從，遂有東青、西素、南丹、北冥、酆都大帝、閻羅天子等禮，悉以都懺從事矣。夫為道修齋，當奉戒法。廣度無極，法禁微妙。檢攝意態，伏心就凈。殃垢消滅，智慧自生。拔生死難，就無為地。深觀所起，察其所滅。因其所病，療以慧藥。若見色利，以戒掩目；若聞惡言，以戒塞耳；若之甘香，以戒杜口；若放情慾，以戒挫心；若趣惡事，以戒折足。身不犯戒，超出塵羅，可為整百行，建萬善者也。受持清戒，乃可修齋靜思，反聽內視。口不妄言，身不妄動。故無色之色，為之見；無聲之聲，為之聞；無味之味，為之甘；不言之言，為之應。神明為之降，福氣為之臻。未然之福，無願不獲。若外不奉威儀，內不守戒律，行無可紀，功無可著，精誠不至，猶豫懷疑，內外不相應，心口不相副，性急性戾，陰賊嫉傲。念慮疲於外馳，精神消於多慾。雖修齋直，終身無福。以心至不存於內，魂魄勞役於外。和炁無主，故不能有所感動也。修齋說戒，壇官齋主，咸令各持，安可分別。自雲光不見智慧上品大戒經，謂聽其戒辭非齋意，自說初入道披度戒文而後之。行齋事者，始務立異好奇，恣為誇誕，遂有不得登壇之際少懈威儀、入靜之時啟端喧鬨等戒矣。燒香行道，懺罪謝愆，則謂之齋。延真降聖，乞恩請福，則謂之醮。齋醮儀軌，不得而同。今雲光乃謂齋直朝真，與國家禋祀禮同，而香蔬肴醴有異，是全不識齋法本末源流矣，烏足怪哉。選舉六職，若依陸天師舊文，本不容議。自近代令都講昌補六職，而又於職事之下，添入上下會議，以某人充等語，頗有室礙，高功法師，豈僉眾所可補充者耶。今悉改從陸天師本科，庶免後來者之惑。次都講唱，眾官等平坐，宣禁威儀三十六禁，出《太極威儀經》。法師曰，夫齋法清虛，威禁至重。主人當灑掃屋宇，每潔爭丁。敕大小、內外寂靜。不可使香油闕乏，法用有虧。道士登齋，各齎巾褐版履，不得臨時交換。彼我公事有闕，勿得牽引非己之服。道士登齋起居，皆當闕白監齋，禮法師一拜，禮香三拜而去。還亦如之。張萬福天師曰，不敢指三寶，故日禮香也。若到齋堂，履屨不整，罰油二斤，准禮二十拜。受拜者，願輸本色，及以香油。准禮者聽。若坐起不庠序，罰油半升，准禮五拜。若不正坐，罰朱半兩，准禮五拜。若臨行法事，與外人交言，罰香一斤，准禮二十拜。若翻覆香火，罰香半斤，准禮十拜。若講及世務，罰香一斤，准禮二十拜。若言語戲笑，罰朱一兩，准禮十拜。若綺言低睡，罰朱半兩，准禮五拜。若翻覆燈油，、罰油五升，准禮五十拜。若巾褐不整，罰香半斤，准禮十拜。若都講讚唱失儀，罰香一斤，准禮二十拜。若執糾見過，不彈私隱，罰油六升，准禮六十拜。若侍經不整飾高坐，觸物有闕，罰香半斤，准禮十拜。若侍香香煙中絕，罰油四升，准禮四十拜。若侍燈燈火中滅，罰香一斤，准禮二十拜。若齋主內外不相檢敕，音聲高厲，罰油五升，准禮五十拜。若聽經倚㨿不執簡，罰油一升，准禮十拜。若不注念清虛，心想意倦，為眾所覺，罰油三升，准禮三十拜。若出入齋堂，不關白監齋，罰油二斤，准禮二十拜。若垂髮馳步，罰香一斤，准禮二十拜。若讀經或亂，請問敗句，罰油三升，准禮三十拜。若唱念聲不齊，罰油二升，准禮二十拜。若陞壇不洗手、漱口，罰油二斤，准禮二十拜。若坐起揖遜失儀，罰油半升，准禮五拜。若旋行，不依次第及逆行，罰香半斤，准禮十拜。若起行來及還坐，不禮經三拜，徑去者，罰香一斤，准禮二十拜。若臨燒香突行，罰油一升，准禮十拜。若齋主供辦，觸事有闕，罰香一斤，准禮二十拜。若受關不啟上，罰油三斤，准禮三十拜。若齋次因起居逃遁不返，為眾所糾，罰香五斤，准禮一百拜。若犯威儀，彈罰不伏者，啟告三寶，退出齋次。若下坐眾官，法事有虧。從一至三，依科彈罰。從三已上，退出齋次。執糾不彈，與犯同罪。若上坐法師，於事有虧，自取愆失，送簡監齋。從一至三，依科彈罰。從三已上，斷功三百日。不得又在法坐。太極法師曰，凡此禁制，皆玄都上宮、明科舊格。戒其惰慢，檢其愆違。建齋之時，四天帝王、天真上聖，親降齋所，瞻禮行道。察其行藏，觀其誠志。若有過失，即敕四司五帝，詔下三官，隨事糾舉，加其災考。天尊大聖，哀念世愚。不欲使其因齋獲罪，故開罰糾之門，使其知過，過而能改，罪亦消焉。受罰之者，責己甘心，恭敬聽命，勿得飾非誼競，干冒真靈。如此則弘整紀綱，解消殃咎。落罪名於既往，延福祉於將來。得不翼翼小心，虔虔夕惕。若親奉大聖，躬朝國君，即真靈感通，福祥臻集。登齋之士，勉而戒之。出《靈寶科玄都律》。次都講唱，監齋受罰簡監齋受簡三拜而起香官使者，左右龍虎君，侍香諸靈官，當令開建黃籙齋壇之所，自然生金液丹碧芝英，百靈眾真，交會在此，香火爐前。當願齋功成就，存沒霑恩。十方仙童玉女，侍衛香煙。傳臣向來所啟，逕御太上無極大道至真玉皇上帝御前。次吟學仙空洞頌，出壇出《步虛經》，《空洞靈章經》次出戶咒法師候眾官出地戶畢，於戶內向壇密咒次叅幕至玄師前，高功三捻香，小啟謝過三禮，出杜廣成儀次都講唱，監齋糾過監齋隨有無言之次都講唱啟齋事畢，眾官復位次威儀迎師歸堂，齋主弟子禮謝杜廣成先生曰：啟齋既畢，眾官與齋主弟子禮謝法師，遞相致賀。弟子當虔誠致禮，不得傲誕自高。自建齋之後，至散齋已前，法師昇壇，轉經行道，既服朝服，又冠元冠。禮絕，眾官是為壇主。雖眾官有拜，皆不合答。茅山台嶽，此法久行。岷蜀之中，尚未詮舉。若互相交禮，何表法儀。今但依行，庶全綱紀。散壇之後，一切如常可也。