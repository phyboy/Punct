請師下降畢。華夏讚引一周，至地戶。法師正主，存如本儀。別選正一法師一人，玄冠絳褐，行禁壇法事。如高功自行，亦可。泰玄都正一平炁係天師某治祭酒赤天三五步罡元命真人臣某上言。臣聞，運陰陽者，莫過乎百靈；濟存亡家國者，豈逾於大道。故碧落有災祥之變，令人測之；黃籙有拯拔之科，令人修之。臣雖至愚，切慕玄化。濫佩大法，叨稱治官。所歷壇場，敢忘報效。以今某年太歲某甲某月某日，奉為某官某處宮觀，為某事崇修無上黃籙大齋，若干日夜，行道轉經，依科關奏。臣等澡形鍊氣，棲心靜神。剋期奉行，敢不上啟。伏惟太上布惟新之令，開覆育之恩。敕下真官，分司降監。使煙雲暫息於三界，風雨無施於四溟。懺謝必聞，啟傳無間。臣不勝仰望之至，精思念真，伏待報應。畢，暝目，思青龍、朱雀、白虎、玄武、次頭戴斗、五星、日月，煥然四方，垂手握固，咒曰東方青龍，角亢之精。吐靈鬱氣，喊雷發聲。飛翔八極，周遊四溟。來侍吾左。西方白虎，上應觜參。英英素質，肅肅清音。威攝眾獸，嘯動山林。來立吾右。南方朱雀，眾禽之長。丹穴化生，碧霄流響。奇綵五色，神儀六像。來導吾前。北方玄武，太陰化生。虛危表質，龜蛇合形。盤遊九地，統攝萬靈。來從吾後。吾召四靈，四靈既集。即當遊帶，日挾月巡行。九州、十六神將為吾使；天官、地官、水官同其休。次丁罡三步，進前，右手取劍，執而咒之曰五行所運，火木水土金。我佩剛劍，禁敕鬼神。二十八宿，隨吾指陳。北斗七星，挾輔靈真。周遊萬方，百福同臻。次取水椀，左手執之，咒曰江河淮海非常水，五龍吐出清天地。大帝服之三萬年，今日吾將凈妖炁。次劍水相向，咒曰東方青龍，銜符降真炁，入吾水中。南方赤龍，銜符降真炁，入吾水中。西方白龍，銜符降真炁，入吾水中。北方黑龍，銜符降真炁，入吾水中。中央黃籠，銜符降真炁，入吾水中。吾水，非常之水，五龍五星真炁之水；吾劍，非常之劍，九鍊堅剛，七星挾旁。踏躡北斗，跨踞魁罡。太一生水，周流萬方。清無過水，濁無過穢。以清蕩濁，以水治穢。急急如律令。重敕東方青帝木官解穢君吏九人，南方赤帝火官解穢君吏三人，西方白帝金官解穢君吏七人，北方黑帝水官解穢君吏五人，中央黃帝土官解穢君吏一十二人。上請天上解穢吏，地下解穢吏，今歲直符解穢吏，今月直符解穢吏，今日直符解穢吏，今時直符解穢吏，解穢將軍吏兵、真人童子，一合真官降下。屆此齋壇之所，解除天穢、地穢、人穢、鬼穢、牛馬六畜禽蟲之穢。破穢鳳凰，從前至後，自東及西，以次解穢，立遣清凈。即使天穢還天，地穢還地，人穢還人，鬼穢還鬼，一切邪穢速去萬里，不得留止。急急如律令。次西行，至乾上，咒曰此名禹步咒乾尊耀靈，坤順內榮。二儀交泰，六合利貞。配哭享地，永寧肅清。應感玄黃，上衣下裳。震離坎兌，翼贊扶將。乾坤艮巽，虎步龍驤。天門地戶，人鬼璣衡。衛我者誰，昱天昱蒼。今日禹步，上應天罡。鬼神賓伏，下辟不祥。所啟所陳，應時靈光。次禹步，三步九跡，自西北至東北，面南咒曰上請東方青帝、青童君、從官兵士九千萬人。乘歲星真炁，浮空而來，降臨壇所。臣從東北角，結界至東南角。行神布炁，搜索邪精。祛除鬼賊，有罪無赦。次三步九跡，自東北至東南，面西咒曰上請南方赤帝、赤童君、從官兵士三千萬人。乘熒惑星真炁，浮空而來，降臨壇所。臣從東南角，結界至西南角。行神布炁，搜索邪精。焚燒鬼賊，有罪無赦。次三步九跡，自東南至西南，面北咒曰上請西方白帝、白童君、從官兵士七千萬人。乘太白星真炁，浮空而來，降臨壇所。臣從西南角，結界至西北角。行神布炁，搜索邪精。誅斬鬼賊，有罪無赦。次三步九跡，自西南至西北、面東咒曰上請北方黑帝、黑童君、從官兵士五千萬人。乘辰星真炁，浮空而來，降臨壇所。臣從西北角，結界至于中央。行神布炁，搜索邪精。漂蕩鬼賊，有罪無赦。次三步九跡，從東南，面壇心咒曰上請中央黃帝、黃童君、領黃衣兵士十二萬人。乘鎮星真炁，浮空而來，降臨壇所。臣從上方結界，至于壇中。行神布炁，搜索邪精。埋藏鬼賊，有罪不赦。次順行，至東北，面北咒曰臣今奉為某官某乙修建黃籙大齋，依科行道。上請天仙兵馬九億萬騎，地仙兵馬九億萬騎，飛仙兵馬九億萬騎，真人兵馬九億萬騎，神人兵馬九億萬騎，日月星宿兵馬各九億萬騎，九宮五帝兵馬各九億萬騎，三河四海兵馬各九億萬騎，五嶽四瀆兵馬各九億萬騎。並各嚴裝絡繹，風震雷舉，雨沸雲騰。一合來下，降臨壇所。繞壇三匝，蓋壇三重。上張天羅，下布地網。九土齊功，兵馬列陣於壇場內外，四面八方。所有土木精邪、伏尸故炁，一切凶穢，於道不順者，收付魁罡之下。入地萬丈，無動無作。急急如太上老君律令。畢於地戶上，書鬼字，卓劍於鬼心中，噗水、垂手、握固，向鬼門咒曰九天有命，普告萬靈，促召天真，俱會帝庭。太一下降，雙星翊精。監察禦邪，理炁攝生。若有不祥，干試神明。請帝之道，敕整神兵。七神秉鉞，天鋒右征。揮劍前驅，煥擲火鈴。檄命甲騶，虎卒天丁。風火齊戰，伐邪狡精。上威六天，下攝魔靈。既威既攝，萬凶滅形。神戈電掃，姦妖無生。仙皇建節，有命敢停。拒節違命，是誅汝形。各警各慎，保玆黃寧。九天告命，萬神敬聽。次華夏贊，引法師，自地戶旋行，升壇禮燈儀先學仙頌贊，引法師出堂。次吟明燈頌，引法師旋繞明燈，一於地戶上，立班禮祝太極太虛真人曰：陰陽立象，天地分形。晝夜既殊，晦明有異。所以清浮表質，諸天為倦聖之都；濁厚流形，諸地為鬼神之府。九天之上，陰炁俱消。九地之下，陽光永隔。是則幽冥之界，無復光明。當畫景之時，猶如重霧。及昏暝之後，更甚陰霾。長夜罪魂，無由開朗。眾生或無善業，夙有罪根。歿世以來，沉淪地獄。受諸惡報，幽閉酆都。不睹三光，動經億劫。我天尊大慈悲憫，弘濟多門。垂然燈之文，以續明照夜。靈光所及，罪惱皆除。更乘懺拔之緣，便遂往生之願。若有善男子、善女人，發無上道心，依按科格，來詣齋所。齎備香油，為國主帝王、君臣父子，三塗九夜，若幽若明。依法然燈，照燭內外。上映諸天之上、福堂之中；下照九地之下、地獄之內。使苦魂超度，幽爽開光。九祖生天，三塗罷暗。福霑一切，功德無窮。當知此人積劫善緣，必得成道。今有某乙修建黃籙大齋，依按簡文，然燈供養。當願帝王享福，二景著明。七祖生天，三塗朗晏。見世神明敬祐，真聖護持，福祚巍巍，永登仙界。弟子再拜上元金籙簡文真仙品曰：然燈威儀，於道戶上，然二燈，以照齋主住宅，為弟子消災度厄，安鎮宅神。弟子於燈下，禮三禮法師咒曰：正一陽光，炎上朱煙。開光童子，一十二人。洞照一宅，及得我身。百邪摧落，卻鬼萬千。光明朗徹，通真達靈。升入無形，與道自然。上元金籙簡文真仙品曰：然燈威儀，於本命上，然三燈，以照三魂，為弟子制邪度厄，拘守三魂。弟子於燈下三禮咒曰：陽光洞明，三魂自生。總錄萬神，長附我形。日月齊景，永保無傾。上元金籙簡文真仙品曰：然燈威儀，於行年上，然七燈，以照七魄，為弟子安神卻禍，制魄除邪。弟子於燈下三禮咒曰：明燈攝光，遊精不飛。七魄安守，萬神總歸。日中齊景，長處光輝。上元金籙簡文真仙品曰：然燈威儀，於太歲上，然一燈，以照太歲之神，為弟子除一年災害，福慶來臻。弟子於燈下三禮咒曰：太陽流暉，光焰四方。洞照我身，七緯九重。內朗外明，洞達太空。上元金籙簡文真仙品曰：然燈威儀，於大墓上，然三燈，以照齋主代世塚墓，為弟子拔度先世亡魂，託生凈域，斷絕注訟，解復連之災。弟子於燈下向大墓三禮。宮羽辰商丑角未徵戌咒曰：太陽冥冥，萬劫無期。陽光洞煥，下照朽骸。魂受光明，景更反胎。得生王門，歡樂怡怡。上元金籙簡文真仙品曰：然燈威儀，於小墓上，然五燈，以照齋主近代塚墓，拔度神爽，得生天堂，利祐見在，福祚興昌。弟子於燈下向墓三禮。宮羽戌商未角丑徵辰咒曰：長夜幽冥，萬劫無開。景潛太陰，七魄蕩飛。朱靈童子，太陽洞輝。照明魄戶，神爽同歸。上元金籙簡文真仙品曰：然燈威儀，於中庭，然七燈，以照七祖父母，幽魂苦爽，得生天堂。弟子於燈下向地戶三禮咒曰：天地回轉，代謝相推。九幽無光，七祖不開。太陽開度，死魂應歸。明燈續夜，朽骸生輝。上元金籙簡文真仙品曰：然燈威儀，於中庭，然九幽之燈，以照九幽長夜之府，拔度九幽之中，弟子先亡魂爽，睹見光明。弟子於燈下，向戌巳西南方，三禮咒曰：九幽冥冥，萬劫無光。長夜閉魂，元始未通。華燈續明，下照土皇。開度七玄，上升南宮。洞照一宅，世為仙王。上元金籙簡文真仙品曰：然燈威儀，於夾門，然二燈，以照官宅，為弟子祛邪捕惡，保護闔門。弟子於燈下，向南三禮咒曰：陽光開朗，朱煙爛輝。太炎童子，備守玄扉。洞照宮宅，四窗八開。驅鬼捕邪，萬精斬摧。三界敬護，世世不衰。眾真交會，日月齊輝。上元金籙簡文真仙品曰：然燈威儀，於地戶上，然二十四燈，以照二十四生氣，為弟子延生益炁，增福安神，注上生名，削除死籍。弟子於燈下，向地戶，三禮咒曰：三部八景，合成我身。二十四炁，以成我神。明燈首然，上開泰玄。身度水火，與炁自然。八景齊光，願得神仙。上元金籙簡文真仙品曰：然燈威儀，於八方，然八燈，以照八卦，為弟子照耀八達，開聰九宮，八神密衛，八方開通。弟子於燈下，向王三禮咒曰：三景煥明，八卦開窗。天炁靜閉，太陰隱光。華燈照冥，萬願開通。身入光華，永享無窮。上元金籙簡文真仙品曰：然燈威儀，於四面中央，然九燈，以照九宮，為弟子度九官災厄，上九宮仙名。弟子於燈下，向正三禮咒曰：九五分位，天地開張。玄光潛伏，太陰太陽。明我華燈，上照九宮。玄夜開朗，我願吉昌。上元金籙簡文真仙品曰：然燈威儀，於十方，然十燈，以照十方，為弟子照明十極，招真降靈，解釋災厄，名書十天。弟子於燈下，向天門三禮咒曰：天開地閉，玄陰不明。爓上朱煙，為我通冥。十方尊神，玄鑒我形。魂魄同輝，自然光精。上元金籙簡文真仙品曰：然燈威儀，於四面，然二十八燈，以照二十八宿，為弟子削除死錄，益上生名，北斗落死，南斗延生。弟子於燈下，向東南，三禮咒曰：明星大煥，光流十門。玄精下映，九幽不宣。我然華燈，乘光上聞。願得清蓋，照我形魂。上元金籙簡文真仙品白：然燈威儀，於天門上，然三十六燈，以照三十六天，為弟子開度上祖父母，昇入天堂。弟子於燈下，向天門三禮咒曰：龍漢蕩蕩，三炁乘玄。梵行渺渺，彌羅大千。悠悠長魂，仰望綿綿。今日明燈，我願我仙。與我七祖，同昇諸天。上元金籙簡文真仙品曰：然燈威儀，於五方，然五燈，以照五方，為弟子上名仙籙，保鎮身形。弟子於燈下，向五方三禮咒曰：五嶽靈山，安鎮五方。五帝尊神，神仙之宗。今日然燈，上照天王。記我命籍，度入仙官。七祖解脫，同昇太空。上元金籙簡文真仙品曰：然燈威儀，功德至重。上照諸天，下明諸地。八方九夜，並見光明。見此燈者，皆得罪滅福生。然燈之主，其福甚深。九祖父母，上生天堂，去離憂苦，永出九幽，逍遙上元仙宮之中。見在安泰，子孫興昌。門戶清肅，萬災不干。存亡開度，生死荷恩。功德無量，所向從心。於家於國，咸獲利貞。九夜三塗，並登真道。右然燈咒法，出上元金籙簡文經。杜廣成儀，落景行道畢，導引眾官弟子等，旋繞燈下，依位咒之。每咒畢，眾官弟子皆禮。留沖靖，祝燈在宿啟前，似不如宿啟後，合宜也。每夜一禮祝為佳，法師心力不逮，遣侍經侍燈禮祝之亦可。弟子止於都門外，拜禮也。次以學仙讚，引歸元師前，散如常儀上元金籙簡文真仙品曰：然燈威儀，侍燈之官，勤為用意。每令燈光明徹，竟外不得中滅。半暗半明，令人絕世。常宜謹之。上元金籙簡文真仙品曰：然燈威儀，明旦滅燈。法師咒曰：玄陰開光，長燈續明。太陽已朗，八幽開清。燈還太陰，光附景生。曰月二真，與我合並。咒畢，便滅燈。