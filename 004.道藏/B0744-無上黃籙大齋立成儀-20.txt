詣洞天，於門外，選平地，或船中，或石上。並須掃凈精潔，以設醮位。凈席五領，醮巾兩條。青布緋布，並可酒茶湯，隨盤數五。果餅饌，隨時所有。國家六十分，臣庶二十四。盤香四，爐巾案四副。正面三寶位，左洞府神仙位，右日直土地監察位，及法師關奏位。陳設訖，以香水灑壇之外，以盪氛穢禁，敕如常儀。師徒弟子，並須澡漱嚴潔，以虔恭為先。不得因循喧聒，不恭於事，考罰尤深。次唱，各禮師存念如法。次思三尊、經寶玄師、五星五帝、五嶽五藏五靈、經籍度師三色雲炁。當處洞府、真仙靈司、監察官屬、日直土地，儼然在坐，羅列分明。如齋法訖，依科行事。

先於洞府門外，鋪設醮位訖。禮師存神，如本法。各禮師，存念如法無上三天玄元始三炁太上老君，召出臣等身中三五功曹、左右官使者、左右捧香驛龍騎吏，侍香金童、傳言散花玉女、五帝直符直日香官，各三十六人出。出者嚴裝關啟某處土地里域、真官正神。臣今正爾燒香，奉為某官，為某事，乞修設無上黃籙大齋，功圓事畢，投簡靈山。水簡作靈泉土簡作靈壇願得太上十方正真之炁，降流臣等身中，令臣所啟，速達逕御太上無極大道，崑崙五嶽、靈山洞府前。各三禮水簡太上無極太道，暘谷神王，九江水府水帝前土簡太上無極大道，九土皇靈，土府大神前具法位，奉行黃籙投龍法事，臣某謹奏請大羅玉清無極無上至真大道元始天尊、太上道君、太上老君、三十六部尊經、玄中大法師、三寶聖眾、一切尊靈。恭望感應分輝，垂慈下降。稽首再拜謹奉請某洞府神仙、洞天官屬、得道真人。伏望真慈，垂光下降。謹上請當境主司、虛空監察、香官使者、三洞神威、里域真官、翊衛將吏，山水川澤一切正神。伏望聖慈，具官來降。次三捻香，上茶酒次長跪，啟白臣謹上請太上無極大道太上三尊，十方己得道大聖眾，至真諸君丈人，東華南極西靈北真，三十六部尊經，玄中大法師，太極真人，玄一三真人，諸天日月星宿、崑崙上宮諸神仙，西靈金母，五嶽真君，靈山正職、潛霍儲君，青城丈人，廬山使者，鍾山鬱絕、西玄墉臺，丘嶽大神，三官北部，六宮幽司，天下地上、冥靈眾神、監生主錄、南上三門，至神至靈一切群仙。臣胎誕塵濁，瞽暗無知。萬劫善緣，依承道化。奉宣慈訓，佑國立功。濟物度人，引導讚法。奉為某官某乙，修設黃籙大齋，正薦某乙普薦某魂普及存亡，懺罪乞恩。解消罪咎，法事都畢。投簡靈山，金龍驛傳。乞落除罪簿，記名玉曆。願神願仙，解釋九玄七祖、九族種親、先亡後化、拔贖惡根，免脫酆都岱宗，二十四獄。五嶽之府、九幽之中，刀山劍樹、苦惱之鄉。魂睹光明，永蒙開度。轉輪受化，逍遙福門。安穩墳墓，注訟不興。舉家蒙福，一切荷恩。妖精殄減，善瑞日生。修道叅真，永偕仙品。蒙如所啟，仰荷玄恩。臣某誠惶誠恐，稽首頓首，再拜謹啟。起立，捧簡文香上黛之。次讀簡文竟，青紙封之，青絲纏龍鈕璧畢。弟子執之於香上，法師咒曰玄上開明，元始監真。上帝五老，赤書丹文。天地本始，揔領三元。攝炁召會，催促舉仙。高上符命，普告十天。日月星宿，五嶽靈山。天上地下，溟泠大神。監生主錄，南上三門。關領玉簡，勒名丹編。削落罪書，上補帝臣。某皈憑至道，修齋立功。拔贖九祖，一切苦魂。行道事竟，謹依靈山。請投玉簡，乞削罪名。皆蒙解脫，無有冤親。去離三惡，魂升九天。生死開度，萬劫常存。今日上告，萬神咸聞。請以龍簡，《玉訣》及《投龍簡訓》並作金鈕。關盟真官。乞如所告，金龍驛傳。次長跪，啟白臣謹上啟太上無極大道太上三尊，十方已得道大聖眾，至真諸君丈人，東華南極西靈北真，三十六部尊經，玄中大法師，太極真人，日月五星、北斗七元、五嶽四方、日窟常暘，洞谷洞陰，神仙大王，扶桑大帝，九老仙都君，三河四海、九江淮澤、三官九署、十二水源九府水帝，溟泠大神，水府眾仙，一切群靈。臣誕形下土，稟質凡微。宿以道因，遭逢聖運。靈寶垂化，大法度人，佐國立功，奉弘慈訓。今為某官某修設無上黃籙大齋，薦拔亡靈某，普兼存歿，祈恩謝罪，請福消災。解釋冤仇，增延命祿。法事都畢，投簡靈泉，金龍驛傳。乞削死籍，落罪注生。願神願仙，賜以自新。九祖七玄，解拔苦根。去離暘谷，幽夜寒鄉。沐浴鍊度，超升天堂。塚墓安吉，殃注永泯。舉家受福，神氣休寧。學識開朗，智慧圓明。揚闡正法，消伏姦凶。三界證度，功滿行充。帝王安鎮，國祚興昌。謹以啟聞，乞如所陳。臣某誠惶誠恐，稽首頓首，再拜謹啟。啟畢，長跪。叩齒三通，讀簡文畢。青紙封簡，青絲纏龍璧鈕等。令弟子執於香上，咒曰元始五老，上帝高尊。十方至真，太華靈仙。赤文告命，無幽不關。上御九天，請下玉文。日月五星，北斗七元。中告五嶽，四方靈山。下告河海，十二泉源。九府水帝，溟泠大神。今日上告，萬願開陳。某修齋行道，普為存亡。請贖七祖，宿對罪根。謹投土簡，乞得上聞。記名水府，過去昇天。生死開度，萬神咸聞。請以龍簡，玉訣作金鈕告盟水帝。《玉訣》作關盟水官。賜如所陳，《玉訣》賜作請。金龍驛傳。咒畢，眾官再拜次徹饌，散如常法。

次長跪，啟白臣謹上啟太上無極大道太上三尊，十方已得道大聖眾，至真諸君丈人，東華南極西靈北真，五老上帝，三十六部尊經，玄中大法師，太極真人，玄一三真人，酆都大帝君，九州之宮、泉曲主司，無極世界、高皇九土皇靈，季帝高真中皇，九土戊已黃神，土府五帝，三界官屬、土地里域、真官正神，及此宅觀一切靈祇。臣稟氣凡愚，叨因宿運，會遇真法，與善因緣。值靈寶開光，赤書宣化。許以庸穢，叅奉正真。佐國為時，立功行教。奉為某官某修設黃籙大齋，薦拔亡靈某，普兼存歿，消殃謝罪。請福祈恩，行道事訖。投簡靈壇，金龍驛傳。乞削除地禍，除其罪名。願度願生，保濟形神。九老仙都，玉曆注名。九祖父母，胞元種親。先亡後逝，咸享福緣。去離九幽之下、八門之鄉、地獄之內、楚掠之中。殃愆消釋，家宅清寧。惡根斷絕，上生福堂。某學業圓就，功行盛明。生死同福，未保無傾。帝王受福，天下和平。謹以啟聞，乞垂感悟。臣某誠惶誠恐，稽首頓首，再拜謹啟。啟畢，長跪。叩齒十二通，讀簡文。次黃紙封簡，素絲纏龍鈕璧，令弟子執於香上，咒曰天地開張，九氣分靈。三元同符，十方朗清。五老上帝，開真領生。丹書赤文，元始上精。普告天下，天一作元九土皇靈。今日上告，萬仙定生。某修齋行道，普為存亡。我願我仙，請投玉名。土府大皇，勒除罪形。奏簡上宮，列簿華青。早得飛騰，天地同靈。九祖種親，腐骸更榮。魂升南官，受化仙庭。今日告命，萬神咸聽。聽作寧，《投龍簡詞》寧作聽請以金鈕，表明至情。請如所告，金龍驛呈。咒畢，眾官再拜次徹饌，散如常儀右土簡，言功之夜，宣讀咒讚已畢。至明，便可埋於壇中，不俟別更關告。今以張承先法師儀內，有三簡啟奏，真位不同，故再錄於此。若修齋土簡，只以言功醮時，咒告便投可也。其山水二簡，雖言功之時，宣咒已畢。若至洞所設醮，當須依此次第，一一宣讀封咒，然後投之，斯為周備。不可以壇中已告，至山直爾便投。所在真靈，恐不關領。善功不達，所失尤多，切宜詳謹也。所以壇中告此山水二簡者，蓋恐齋主弟子，公私所係，不得親詣洞天。故於壇中，對共宣告爾。若齋主弟子不憚山水之遠、登涉之勞，自與眾官躬詣洞府者，即言功之際，但拜表後，告土簡了，留山水二簡，就行。法事，更為允當。切在詳而行之不可。執三簡之時，當為所在土地，燒錢一二百紙極佳矣。庶文不為滯也。唐道士張承先曰：登壇受靈寶中盟畢，依自然金科，投金鈕十口，放龍清泉，為求仙之道。重登壇，受五老赤書、二錄策仗，思微定志等，依明真科文，重投三龍三十七鈕，以山水宅三處，為學仙之引信。然後依玉訣，別以九龍二十七鈕，以八節日，投山水宅，求除罪簿，言名上天。又黃籙齋竟，亦投龍簡，只依三元簡文，無別啟告、立成口訣。群愚相承，施用蒙昧。余昔遇師陸君，通神入妙，言事當理，無不感應，稟妙在心，而文無儀軌。若依經本文，謾書投之，則山水宅神，將非可識錄幽顯，漫浪甚乖。玄宗故撰此三處關啟文，各指告其仙司，又別出三簡立成訣，今按分明當時，必蒙克書。削罪記名，九玄即拔。家門荷榮，學業孳茂，生死獲仙。開示門人，尊祕之焉。杜光庭曰：大道以一炁化生三才，陶鈞萬有。故分三元之曹，以主張罪福。即天地水三官，實司於三元也。人之生死壽夭，罪善吉凶，莫不係焉。三籙簡文格，亦三元之典格也。修齋之法，當投三簡，以告三元。故山簡投諸洞天洞府，奏天官，上元也。水簡投靈泉水府，告水官，下元也。土簡投於壇宅，告地官，中元也。詳簡文之中，真靈位號，事理顯然。近代以來，只投山水簡。二淮浙江，表有三簡之儀。行之已久，今檢尋本末，得張承先法師所述之文，奏告三元，頗為明當。則三簡投奠，信無惑焉。固可遵行，以為永式。不獨受經，即投三簡。修齋遷拔，全係三元。若三簡俱行，即詮舉善功，皆達三官之府矣。修奉之士，幸無致疑也。右禁壇禮燈、投龍璧儀，並出杜光庭黃籙齋儀。