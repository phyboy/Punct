天地未分，混沌一炁。一炁充溢，分為二儀。有清濁焉，有輕重焉。輕清者上，為陽為天；重濁者下，為陰為地矣。天則剛健而動，地則柔順而靜，炁之自然也。天地既位，陰陽炁交，於是裸蟲、鱗蟲、毛蟲、羽蟲、甲蟲生焉。人者，裸蟲也；與夫鱗毛羽甲蟲俱焉，同生天地，交炁而已，無所異也。或謂有所異者，豈非乎人自謂異於鱗羽毛甲諸蟲者？豈非乎能用智慮耶，言語耶？夫自鳥獸迨乎蠢蠕，皆好生避死，營其巢穴，謀其飲啄，生育乳養其類而護之；與人之好生避死，營其宮室，謀其衣食，生育乳養其男女而私之，無所異也。何可謂之無智慮耶？夫自鳥獸迨乎蠢蠕者，號鳴啅噪，皆有其音，安知其族類之中非語言耶？人以不喻其音，而謂其不能言。又安知乎鳥獸不喻人言，亦謂人不能語言耶？則其號鳴啅噪之音必語言爾。又何可謂之不能語言耶？智慮語言，人與蟲一也，所以異者形質爾。夫鱗毛羽甲中，形質亦有不同者，豈特止與人不同耶？人之中，形質亦有同而異者、異而同者，豈特止與四蟲之形質異也？嗟乎！天與地，陰陽氣中之巨物爾。裸鱗羽毛甲五靈，因巨物合和之炁，又物於巨物之內，亦猶江海之含魚鱉，山陵之包草木爾。所以太古時，裸蟲與鱗毛羽甲雜處，雌雄牝牡，自然相合，無男女夫婦之別，父子兄弟之序。夏巢冬穴，無宮室之制。茹毛飲血，無百谷之食。生自馳，死自仆，無奪害之心，無瘞藏之事。任其自然，遂其天真，無所司牧，濛濛淳淳，其理也居且久矣。無何，裸蟲中繁其智慮者，其名曰人，以法限鱗毛羽甲諸蟲。又相教播種以食百谷，於是有耒耜之用。構木合土以建宮室，於是有斤斧之功。設婚嫁以析雌雄牝牡，於是有夫婦之別，父子兄弟之序。為棺槨衾以瘞藏其死，於是有喪葬之儀。結罝罘綱羅以取鱗毛羽甲諸蟲，於是有刀俎之味。濛淳以之散，情意以之作。然猶自強自弱，無所制焉。繁其智慮者，又於其中擇一以統眾，名一為君，名眾為臣。一可役眾，眾不得淩一。於是有君臣之分，尊卑之節，尊者隆，眾者同。降及後世，又設爵祿以升降其眾，於是有貴賤之等用其物，貧富之差得其欲，乃謂繁智慮者為聖人。既而賤慕貴，貧慕富，而人之爭心生焉。謂之聖人者優之，相與謀曰，彼始濛濛淳淳，孰謂之人？吾強名之曰人。人蟲乃分。彼始無卑無尊，孰謂之君臣？吾強建之，乃君乃臣。彼始無取無欲，何謂爵祿？吾強品之，乃榮乃辱。今則醨真淳、厚嗜欲而包爭心矣。爭則奪，奪則亂，將如之何？智慮愈繁者曰，吾有術焉，於是立仁義忠信之教、禮樂之章以拘之。君苦其臣曰苛，臣侵其君曰叛，父不愛子曰不慈，子不尊父曰不孝，兄弟不相順為不友不悌，夫婦不相一為不貞不和。為之者為非，不為之者為是。是則榮，非則辱，於是樂是耽非之心生焉，而爭心抑焉。降及後代，嗜欲愈熾，於是背仁義忠信、逾禮樂而爭焉。謂之聖人者悔之，不得已乃設刑法與兵以制之，小則刑之，大則兵之。於是縲紲桎梏鞭笞流竄之罪充於國，戈鋋弓矢之伐充於天下，覆家亡國之禍，綿綿不絕，生民困貧夭折之苦，漫漫不止。嗟乎！自然而蟲之，不自然而人之。強立宮室飲食以誘其欲，強分貴賤尊卑以激其爭，強為仁義禮樂以傾其真，強行刑法征伐以殘其生，俾逐其末而忘其本，紛其情而伐其命，迷迷相死，古今不復，謂之聖人者之過也。