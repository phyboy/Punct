天下人所共趨之而不知止者，富貴與美名爾。所謂富貴者，足於物爾。夫富貴之亢極者，大則帝王，小則公侯而已。豈不以被袞冕、處宮闕、建羽葆警蹕，故謂之帝王耶？豈不以戴簪纓、喧車馬、仗旌旃鈇鉞，故謂之公侯耶？不飾之以袞冕宮闕羽荷警蹕、簪纓車馬鈇鉞，又何有乎帝王公侯哉？夫袞冕羽葆、簪纓鈇鉞、旌旃車馬，皆物也。物足則富貴，富貴則帝王公侯。故曰富貴者足物爾。夫物者，人之所能為者也，自為之，反為不為者感之。乃以足物者為富貴，無物者為貧賤，於是樂富貴，恥貧賤，不得其樂者，無所不至，自古及今，醒而不悟。壯哉物之力也！夫所謂美名者，豈不以居家孝、事上忠、朋友信、臨財廉、充乎才、足乎藝之類耶？此皆所謂聖人者尚之，以拘愚人也。夫何以被之美名者，人之形質爾。無形質，廓乎太空，故非毀譽所能加也。形質者，囊乎血輿乎滓者也，朝合而暮壞，何有於美名哉？今人莫不失自然正性而趨之，以至於詐偽激者，何也？所謂聖人者誤之也。古今之人，謂其所親者血屬，於是情有所專焉。聚則相歡，離則相思，病則相憂，死則相哭。夫天下之人，與我所親：手足腹背，耳目口鼻，頭頸眉發，一也。何以分別乎彼我哉？所以彼我者，必名字爾。所以疏於天下之人者，不相熟爾。所以親於所親者，相熟爾。嗟乎！手足腹背，耳目口鼻，頭頸眉發，俾乎人人離析之，各求其謂之身體者，且無所得，誰謂所親耶？誰謂天下之人耶？取於名字強為者也。若以名所親之名，名天下之人，則天下之人皆所親矣。若以熟所親之熟，熟天下之人，則天下之人皆所親矣，胡謂情所專耶？夫無所孝慈者，孝慈天下；有所孝慈者，孝慈一家。一家之孝慈未弊，則以情相苦，而孝慈反為累矣。弊則偽，偽則父子兄弟將有嫌怨者矣。莊子曰：魚相處於陸，相喣以沫，不如相忘於江湖。至哉是言也！夫魚相忘於江湖，人相忘於自然，各適矣。故情有所專者，明者不為。