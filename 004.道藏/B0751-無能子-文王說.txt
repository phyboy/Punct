呂望釣於渭濱，西伯將畋，筮之。其籀曰：“非熊非羆，天遣爾師。”及畋得望，西伯再拜，望釣不輟。西伯拜不止，望箕踞笑曰：“汝何為來哉？”西伯曰：“殷政荒矣，生民荼矣，愚將拯之，思得賢士。”望曰：“殷政自荒，生民自荼，胡與於汝，汝胡垢予。”西伯曰：“夫聖人不藏用以獨善於己，必盡智以兼濟萬物，豈無是耶？”望曰：“夫人與鳥獸昆蟲，共浮於天地中，一炁而已。猶乎天下城郭屋舍，皆峙於空虛者也。盡壞城郭屋舍，其空常空。若盡殺人及鳥獸昆蟲，其炁常炁。殷政何能荒耶？生民何謂荼耶？難然，城郭屋舍已成不必壞，生民已形不必殺，予將拯之矣。”乃許西伯同載而歸。太顛閎夭私於西伯曰：“公劉後稷之積德累功，以及於王，王之德充乎祖宗矣。今三分天下，王有其二，亦可謂隆矣。呂望漁者爾，王何謂下之甚耶？”西伯曰：“夫無為之德，包裹天地；有為之德，開物成事。軒轅陶唐之為天子也，以有為之德，謁廣成子於崆峒，叩許由於箕山，而不獲其一顧。矧吾之德，未迨乎軒堯，而卑無為之德乎？”太顛閎夭曰：“如王之說，望固無為之德也，何謂從王之有為耶？”西伯曰：“天地無為也，日月星辰，運於晝夜，雨露霜雪，零於秋冬，江河流而不息，草木生而不止，故無為則能無滯。若滯於有為，則不能無為矣。”呂望聞之，知西伯實於憂民，不利於得殷天下，於是乎卒與之興周焉。