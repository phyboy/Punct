文王歿，武王伐紂，滅之。伯夷叔齊叩馬諫曰：“父死不葬，而起大事，動大眾，非孝也。為臣弒君，非忠也。”左右欲兵之，武王義而釋之。伯夷叔齊乃反，隱首陽山，號首陽子。夫天下自然之時，君臣無分乎其間。為之君臣以別尊卑，謂之聖人者以智欺愚也。以智欺愚，妄也。吾與汝嘗言之矣。妄為君臣之中，妄殷有稱。妄殷之中，妄辛有稱。妄辛之中，妄暴妄虐，以充妄欲。姬發之動，亦欲也。欲則妄，所謂以妄取妄者也。夫無為則淳正而當天理，父子君臣何有哉？有為則嗜欲而亂人性，孝不孝忠不忠何異哉？今汝妄吾之嘗言，又以妄說突其妄兵，是求義聲也。以必朽之骨而迎虛聲，是以風掇焰也。姬發不兵汝，幸也。兵之而得義聲，朽骨何有哉？夫龍暴其鱗，鳳暴其翼，必伺於漁者弋者。悲乎！殆非吾之友也。夷齊於是逃入首陽山，罔知所終，後人以為餓死。