孔子定禮樂，明舊章，刪《詩》、《書》，修《春秋》，將以正人倫之序，杜亂臣賊子之心，往告於老聃。老聃曰：“夫治大國者若烹小鮮，蹂於刀幾則爛矣。自昔聖人創物立事，誘動人情，人情失於自然，而夭其性命者紛然矣。今汝又文而縟之，以繁人情。人情繁則怠，怠則詐，詐則益亂。所謂伐天真而矜己者也，天禍必及。”孔子懼，然亦不能遂已。既而削跡於衛，伐樹於宋，饑於陳蔡，圍於匡，皇皇汲汲，幾於不免。孔子雇謂顏回曰：“老聃之言，豈是謂乎？”