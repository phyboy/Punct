范蠡佐越王勾踐，滅吳殺夫差，與大夫種謀曰：“吾聞陰謀人者，其禍必復。夫姑蘇之滅，夫差之死，由吾與子陰謀也。況王之為人也，可與共患，不可共樂；且功成、名遂、身退，天之理也。吾將退，子其偕乎？”大夫種曰：“夫天地之於萬物也，春生冬殺，萬物豈於冬殺而反禍天地乎？吾聞聖人不貴乎獨善，而貴乎除害成物。茍成於物，除害可也。是以黃帝殺蚩尤，舜去四兇。我今除吳之亂，成越之霸，亦成物除害爾，何禍之復我哉？況王方以滅吳德子與我，必相始終，子無遽於退也！”范蠡曰：“不然，夫天地無心，且不自宰，況宰物乎？天地自天地，萬物自萬物，春以和自生，冬以寒自殺，非天地使之然也。聖人雖有心，其用也體乎天地。天地雖無心，機動則應，事迫則順，事過則逆，除害成物，無所憎愛。故害除而無禍，物成而無福。今王以怨吳之心，祿我與子以取其謀。我與子利其祿而謀吳，以滅人為功，以報祿我者。人之奸也，自謂天地之生殺，聖人之除害成物，不其欺耶？”大夫種不悅，疑之不決。范蠡竟辭勾踐，泛扁舟於五湖，俄而越殺大夫種。