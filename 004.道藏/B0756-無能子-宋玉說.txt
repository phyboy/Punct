屈原仕楚，為三閭大夫。楚襄王無德，佞臣靳尚有寵，楚國不治。屈原憂之，諫襄王請斥靳尚。王不聽，原極諫。其徒宋玉止之曰：“夫君子之心也，修乎己不病乎人，晦其用不曜於眾，時來則應，物來則濟，應時而不謀己，濟物而不務功。是以惠無所歸，怨無所集。今王方眩於佞口，酣於亂政。楚國之人，皆貪靳尚之貴而響隨之。大夫乃孑孑然挈其忠信而叫噪其中，言不從，國不治，徒彰乎彼非我是，此賈仇而釣禍也。”原曰：“吾聞君子處必孝悌，仕必忠信；得其誌，雖死猶生；不得其誌，雖生猶死。”諫不止。靳尚怨之，讒於王而逐之。原仿徨湘濱，歌吟悲傷。宋玉復喻之曰：“始大夫孑孑然挈忠信而叫噪於群佞之中，玉為大夫危之，而言之舊矣。大夫不能從。今胡悲耶？豈爵祿是思，國壤是念耶？”原曰：“非也。悲夫忠信不用，楚國不治也。”玉曰：“始大夫以為死孝悌忠信也，又何悲乎？且大夫貌容形骸，非大夫之有也。美不能醜之，醜不能美之；長不能短，短不能長；強壯不能尫弱之，尫弱不強壯之；病不能排，死不能留。形骸似乎我者也，而我非可專一。一身尚若此，乃欲使楚人之國由我理亂，大夫之惑亦甚矣。夫君子寄形以處世，虛心以應物，無邪無正，無是無非，無善無惡，無功無罪。虛乎心，雖桀紂蹻跖，非罪也。存乎心，雖堯舜夔契，非功也。則大夫之忠信，靳尚之邪佞，孰分其是非耶？無所分別，則忠信邪佞一也。則分者自妄也。怠兵大夫離真以襲妄，恃己以黜人，不待王之充逐，而大夫自充矣。今求乎忠信而得乎忠信，而又悲之而不能自止，所謂兼失其妄心者也。玉聞上達節，中守節，下失節。夫虛其心而遠於有為者，達節也。存其心而分是非者，守節也。得其所分又悲而撓之者，失節也。”原不達，竟沉汨羅而死。