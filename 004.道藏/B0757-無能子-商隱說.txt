漢高帝嬖於戚姬，欲以趙王如意易太子盈，大臣不能爭。呂後危之，謀於留侯張良。良曰：「夫有非常之人，然後成非常之事。良聞商洛山遁者四人，曰夏黃公，用裏先生，來園公，綺裏季。上嘗召不能致。今太子實能自卑以求之，四人且來，來而實太子，此善助也。」呂後如良計，遣呂澤迎之。四人始恥之，既而相謂曰：「劉季大度，又知所以高我，求我不得，慚己而已矣。呂雉女子，性復慘忍，其子盈不立，必迫於危。危而求我，安危卜於我也。求我不得，必加禍於我，姑俞之可也。」乃來。一日偕太子進。高祖見而問之，四人咸自名，帝愕然曰：「吾嘗求之而不從吾，何謂從太子？」四人曰：「陛下慢人，我義不受辱。太子尊人，我即以賓遊。」帝謝之，指謂戚姬曰：「太子羽翼成矣，不可搖也。」呂後德之，將尊爵之。四人相謂曰：「我之來，遠禍也，非欲於心也。盈立則如意黜，呂雉得志則戚姬死。今我懼禍，成盈而敗如意，歡呂後而愁戚姬，所謂廢人而全己，殆非殺身成仁者也。復將忍恥，爵於女子之手，以立於廷，何異賊人夕入人室，得金而矜富者耶？」乃復隱商山。呂後不能留。張良亦悟，於是屏氣絕轂而退居爾。