光武微時，與嚴陵為布衣之交。及即位，而陵方釣於富春渚。光武思其舊，慕其賢，躬往聘之。陵不從。光武曰：“吾與子交也，今吾貴為天子，而子猶漁，吾為子恥之。吾有官爵，可以貴子，金玉可以富子，使子在千萬人上。舉動可以移山嶽，叱咤可以興雲雨，榮宗華族，聯公繼侯，丹雘宮室，雜沓車馬，美衣服，珍飲食，擊鐘鼓，合歌舞，身樂於一世，名傳於萬祀。豈與垂餌終日，汩沒無聞，校其升沉榮辱哉？可為從於我也。”陵笑曰：“始吾交子之日，而子修誌意，樂貧賤，似有可取者。今乃誇咤眩惑，妄人也。夫四海之內，自古以為至廣大也。十分之中，山嶽江海有其半，蠻夷戎狄有其三，中國所有，一二而已。背叛侵淩，征伐戰爭，未嘗怗息。夫中國天子之貴，在十分天下一二分中。征伐戰爭之內，自尊者爾。夫所謂貴且尊者，不過於一二分中，徇喜怒專生殺而已。不過一二分中，擇土木以廣宮室，集繒帛珍寶以繁車服，殺牛羊種百谷以美飲食，列姝麗敲金石以悅視聽而已。嗜欲未厭，老至而死，豐肌委於螻蟻，腐骨淪於土壤，匹夫匹婦一也，天子之貴何有哉？“所謂貴我以官爵者，吾知之矣。自古帝王與公侯卿大夫之號，皆聖人強名，以等差貴賤而誘愚人爾。且子今之帝王之身，昔之布衣之身也，今人雖帝子，而子自視之，何異於昔？蓋以誘我於強名，而使子悅而誇咤也。今又欲以強名公侯卿大夫誘我，非愚我耶？夫強名者，眾人皆能為之。我茍悅此，當自強名曰公侯卿大夫可矣，何須子之強名哉？子必曰官爵者，以其富貴其身也。官爵實強名也，自我則有富貴之實，不自我則富貴何有哉？夫所謂官爵富貴者，亦不過於峨冠鳴玉，驅前殿後，坐大廈，被鮮服，耳倦絲竹，口飫椒蘭，皆子所誘我之說而已。子所誘我者，不過充欲之物而已。夫車馬代勞也，騏驥款段，一也。屋宇庇風雨也，丹雘蓬茅，一也。衣服蔽形也，綺紈韋布，一也。食粒卻饑也，椒蘭藜藿，一也。況吾汩乎太虛，咀乎太和，動靜不作，陰陽同波。今方自忘其姓氏，自委其行止，操竿投縷，泛然如寄。又何暇梏其肢體，愁其精神，貪乎強名，而充乎妄欲哉？“且王莽更始之有天下，與子之有天下何異哉？同乎求為中國所尊者爾，豈憂天下者耶？今子戰爭殺戮，不知紀極，盡人之性命，得己之所欲，仁者不忍言也。而子不恥，反以我漁為恥耶？”光武慚，於是不敢臣陵焉。