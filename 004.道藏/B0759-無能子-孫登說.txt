孫登先生隱蘇門山，嵇康慕而往見之，曰：“康聞蜉蝣不能知龜齡，燕雀不能與鴻期。康之心實不足以納真誨，然而日月之照，何限乎康莊墝埆；雨露之潤，罔擇乎蘭蓀肖艾。先生理身固命之余，願以及康，俾康超乎有涯，遨乎無垠。”登久而應之曰：“夫杳杳冥冥，有精非精，渾渾淳淳，有神非神。精神甚真，離之不分，留之不存。孰謂固命，孰謂理身，孰為有涯，孰為無垠？然而虛無之中，綿綿相循，出入無跡，為天地之根。知之者明，得之者尊。凡汝所論，未窺其門。吾聞諸老聃曰：良賈深藏若虛，君子盛德容貌若愚。且夫蚌以珠剖，象以齒焚，蘭煎以膏，翠拔以文，常人所知也。汝有藻飾之才，亡冥濛之機，如執明燭，煌煌光輝，穹蒼所惡也。吾嘗得汝《貽山巨源絕交書》，其間二大不可七不堪，皆矜己疵物之說，時之所憎也。夫虛其中者，朝市不喧；欲其中者，巖谷不幽。仕不能奪汝之情，處不能濟汝之和。仕則累，不仕則已。而又絕人之交，增以矜己疵物之說，啅噪於塵世之中，而欲探乎永生，可謂惡影而走於日中者也。何足聞吾之誨哉？”康眩然如醒，後果以刑死。