無能子貧，其昆弟之子且寒而饑，嗟吟者相從焉。一日，兄之子通謂無能子曰：“嗟寒吟饑有年矣，夕則多夢祿仕，而豐乎車馬金帛；夢則樂，寤則憂，何可獲置其易哉？”無能子曰：“旦憂夕樂，均矣。何必易哉？”通曰：“夕樂夢爾。”無能子曰：“夫夢之居屋室，乘車馬，被衣服，進飲食，悅妻子，憎仇讎，憂樂喜怒，與夫寤而所欲所有為者，有所異耶？”曰：“無所異。”“無所異，則安知寐而為之者夢耶，寤而為之者夢耶？且人生百歲，其間旦夕相半，半憂半樂，又何怨乎？夫冥乎虛而專乎常者，王侯不能為之貴，廝養不能為之賤，玉帛子女不能為之富，藜羹繿縷不能為之貧，則憂樂無所容乎其間矣。動乎情而屬乎形者，感物而已矣。物者，所謂富貴之具也。形與物，朽敗之本也，情感之而憂樂之無常也。以無常之情，縈朽敗之本，寤猶夢也，百年猶一夕也。汝能冥乎虛而專乎常，則不知所以饑寒富貴矣；動乎情而屬乎形，則旦夕寤寐俱夢矣。汝其思之！”