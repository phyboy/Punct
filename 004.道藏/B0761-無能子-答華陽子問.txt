無能子形骸之友華陽子，為其所知迫以仕。華陽子疑，問無能子曰：“吾將學無心久矣，仕則違心矣，不仕則忿所知，如何其可也？”無能子曰：“無心不可學。無心非仕不仕，心疑念深，所謂見瞽者臨阱而教之前也。夫無為者無所不為也，有為者有所不為也。故至實合乎知常，至公近乎無為，以其本無欲而無私也。欲於中，漁樵耕牧有心也；不欲於中，帝車侯服無心也。故聖人宜處則處，宜行則行。理安於獨善，則許由善卷不恥為匹夫；勢便於兼濟，則堯舜不辭為天子，其為無心，一也。堯舜在位，不以天子之貴貴乎身，是以垂衣裳而天下治。及朱均不肖，則以之授舜，舜授禹，舍其子如疣贅，去天下如涕唾，是以歷萬祀而天下思。周公，文王之子，武王之弟，天下熟其德矣，以成王在，其勢不便於己，故不為天子。以成王幼，其勢宜於居攝，故不敢辭。是以全周之祀，活周之民，巍巍成功，其德不虧，此皆不欲於中，而無所不為也。子能達此，雖鬥雞走狗於屠肆之中，搴旗斬將於兵陣之間，可矣，況仕乎？”