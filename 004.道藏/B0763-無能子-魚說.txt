河有龍門，隸古晉地，禹所鑿也。懸水數十仞，淙其聲。雷然一舍之間，河之巨魚，春則連群集其下，力而上溯，越其門者則化為龍，於是拏雲拽雨焉。河壖纖鱗望之，相謂曰：“彼亦魚也，而超變如此，豈與我撥撥然壖而遊戢戢，然穴而藏哉？”其一曰：“惑矣！汝之思也。夫天地之內，物之頒形者千萬焉，形之巨細，分之大小相副焉。隨其形，足其分，各適矣。彼超變者，河之時波則與之驚，澄則與之平，意順力渾，沉浮安定。及其思變也，連群而妒，溯瀑而怒，意撓力困，乃雲乃雨。夫雲雨來隨蒸潤之氣，自相感爾，於彼何有哉？彼若有心於雲雨之間，有時而墜矣。無心自感，又何功乎？角其上，足其下，與吾鬐鬛一也。吾鬐鬛而遊，彼角足而騰，未嘗不順也。豈以吾壖遊之無爭，穴藏之無虞，人不知而害不加之樂，易其角足雲雨之勞乎？”