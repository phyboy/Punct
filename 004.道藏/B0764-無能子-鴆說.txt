鴆與蛇相遇，鴆前而啄之。蛇謂曰：“世人皆毒子矣。毒者，惡名也。子所以有惡名者，以食我也。子不食我則無毒，不毒則惡名亡矣。”鴆笑曰：“汝豈不毒於世人哉？指我為毒，是欺也。汝豈毒於世人者，有心嚙人也。吾怨汝之嚙人，所以食汝示刑也。世人審吾之能刑汝，故畜吾以防汝。又審汝之毒染吾毛羽肢體，故用殺人。吾之毒，汝之毒也。吾疾惡而蒙其名爾。然殺人者，人也。猶人持兵而殺人也，兵罪乎，人罪乎？則非吾之毒也，明矣。世人所以畜吾而不畜汝又明矣。吾無心毒人，而疾惡得名，為人所用，吾所為能後其身也，後身而甘惡名，非惡名矣。汝以有心之毒，盱睢於草莽之間，伺人以自快。今遇我，天也，而欲詭辯茍免耶？”蛇不能答。鴆食之。夫昆蟲不可以有心，況人乎？