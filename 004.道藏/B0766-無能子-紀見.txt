秦市幻人，有能烈鑊膏而溺其手足者，烈鑊不能壞，而幻人笑容焉。無能子召而問之。幻人曰：“受術於師，術能卻火之熱。然而訣曰，視鑊之烈，其心先忘其身。手足枯枿也，既忘枯枿手足，然後術從之。悸則術敗。此吾所以得之。”無能子顧謂其徒曰：“小子誌之。無心於身，幻人可以寒烈鑊，況上德乎？”無能子寓於秦村景氏民舍，一夕梟鳴其樹，景氏色憂，將彈之，無能子止之。景氏曰：“梟，兇鳥也。人家將兇則梟來鳴，殺之則庶幾無兇。”無能子曰：“人之家因其鳴而兇，梟罪也。梟可兇人，殺之亦不能弭其已兇。將兇而鳴，非梟忠而先示於人耶？兇不自梟，殺之害忠也。矧自謂人者，與夫毛群羽族，俱生於天地無私之氣，橫目方足，虛飛實走，有所異者，偶隨氣之清濁厚薄，自然而形也，非宰於愛憎者也，誰令梟司其兇耶？謚梟之兇，誰所自耶？天地言之耶？梟自言之耶？天地不言，梟自不言，何為必其兇耶？謚梟之兇，不知所自，則羽儀五色，謂之鳳者未必祥，梟未必兇。”景氏止，家亦不兇。樊氏之族有美男子，年三十，或被發疾走，或終日端居不言。言則以羊為馬，以山為水。凡名一物，多失其常名。其家及鄉人狂之，而不之錄焉。無能子亦狂之。或一日遇於藂翳間，就而嘆曰：“壯男子也，貌復豐碩，惜哉病如是。”狂者徐曰：“吾無病。”無能子愕然曰：“冠帶不守，起居無常，失萬物之名，忘家鄉之禮，此狂也，何謂無病乎？”狂者曰：“被冠帶，節起居，愛家人，敬鄉裏，豈我自然哉？蓋昔有妄作者，文之以為禮，使人習之至於今。而薄醪固醇酎也，知之而反之者，則反以為不知，又名之曰‘狂’。且萬物之名，亦豈自然著哉？清而上者曰天，黃而下者曰地，燭旦者曰日，燭夜者曰月；以至風雲雨露，煙霧霜雪；以至山嶽江海，草木鳥獸；以至華夏夷狄，帝王公侯；以至士農工商，阜隸臧獲；以至是非善惡，邪正榮辱，皆妄作者強名之也。人久習之，不見其強名之初，故沿之而不敢移焉。昔妄作者或謂清上者曰地，黃下者曰天，燭旦者月，燭夜者日，今亦沿之矣。強名自人也，我亦人也，彼人何以強名，我人胡為不可哉？則冠帶起居，吾得以隨意取舍；萬狀之物，吾得以隨意自名。狂不狂吾且不自知，彼不知者狂之亦宜矣！”