五兵者，殺人者也。羅綱者，獲鳥獸蟲魚者也。聖人造之，然後人能相殺，而又能取鳥獸魚蟲焉。使之知可殺，知可取，然後制殺人之罪，設山澤之禁焉。及其衰世，人不能保父子兄弟，鳥獸魚蟲不暇育麋鹿鯤鮞，法令滋彰而不可禁，五兵羅綱教之也。造之者復出，其能自已乎？棺槨者，濟死甚矣。然其工之心，非樂於濟彼也，迫於利也。欲其日售則幸死，幸死非怨於彼也，迫於利也。醫者樂病，幸其心瘳，非樂於救彼而又德彼也，迫於利也。棺槨與醫，皆有濟救，幸死幸生之心，非有憎愛，各諧其所欲爾。故無為之仁天下也，無棺槨與醫之利，在其濟死瘳病之間而已。角觸蹄踏，蛇首蠍尾，皆用其所長也。審其所用，故得防其所用而制之。是以所用長者，不如無用。食桑之蟲，絲其腸者曰蠶，以絲自舍曰繭；繭伏而化，於是羽而蛾焉。其稟也宜如此，猶獸之胎，鳥之卵，俱非我由也。智者知其絲可縷，縷可織，於是烹而縷之，機杼以織之，幅而繒之，繒而衣之。夫蠶自繭將為蛾也，非為乎人謀其衣而甘乎烹也。所以烹者，絲所累爾。烹之者，又非疾其蠶也，利所系爾。夫獸之胎，鳥之卵，蠶之繭，俱其所稟也。蠶所稟獨乎絲，絲必烹，似乎不幸也，不幸似乎分也。故無為者，無幸無不幸，何分乎？有為，善不必福，惡不必禍，或制於分焉。故聖人貴乎無為。垤蟻井蛙，示以虎豹之山、鯨鯢之海，必疑，熟其所見也。嗜欲世務之人，語以無為之理，必惑，宿於所習也。於是父不能傳其子，兄不能傳其弟，沉迷嗜欲，以至於死，還其元而無所生者，舉世無一人焉。嗟乎！無為在我也，嗜欲在我也，無為則靜，嗜欲則作，靜則樂，作則憂。常人惑而終不可使之達者，所習癥之也，明者背習焉。