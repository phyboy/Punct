遊精罔象，誠不可信，然多勞多事，多念多端，所以損神喪真，擾競三關，遂當以此害明德也。故令許君之徒，含景內魄，若抑四者，研虛注靈，則仙可冀。除治爾床席，左右令潔靜，理護衣被者，使有常人。常燒香使泠然不雜也。南嶽上真，當數看出內，便料理起居，可使草及木瓜耳。手自先有風患，是以今風氣之本至耳。多雲針灸佳益，使人無憂。可迎黃民來出，民奴既欲來。又云：其月末左右，當小小疾患，迎來在此，則疾患除也。當部分護靜屋以為急，並欲得一室可棲息處。今年欲取草，當為民奴留之，草今年自有本命厄，非欲取也，令其乞符自保而帶之。臥床後孤有懸風可安北面下一○彰，亦可以床著近北壁下，勿使虛懸。晨夕當心存拜靜，心存行道也。斧有霍亂疾，勿使冷食。此兒常不大宜住此，今自無他耳。右易遷一夕再來，四更中。獨來道此。先初來，又與保命俱。斧學道如穿井，井愈深而去土愈難，運出自當披其心，正其行，乃得見泉源耳。有人說中候言如此，可令知之。人學道譬如萬里行，比造所在，寒暑善惡，草木水土，無不經見也，亦試在其中也。頃數聞人道此，始乃悟之耳。彼君念想殊多，○渠能成遠誌不？平昔時常多所恨，始悟人難作。而善不可失，雲學道者除禍責此，審爾當勤。山嶽氣擾，則強禽號於林。川瀆結滯，則龍虯慘於澤，此自然象也。故豪盛微覺，將類獸告其駭浪，玄數纖兆，而號咷征乎治亂矣。斯蓋山川之盈縮，非人事之吉凶。若墳附丘山，誠與汧岫等波；苟趣舍理乖，則吹萬之用不同也。非靜順無以要謙，非虛棲無以冥會。是故死生之幾，吉人不復豫。苟思之無邪，不為禍害。五月十四日，右英夫人答○孔辭。虎頃大號墓下事。自未得和神靜形，俯頤幽精者，疾源或與年而積耶。若未能用交賒之途者，將奚促促於藥。定錄仙人答孔求乞藥方。想早葬兄。今注煙速消，雖不辦妨於生者，要欲得柩物，時寧三泉，使凶氣泯靜也。小兒疾方行當示。五月十七日夜，保命仙君所言，答□厶。所問疾患者。遵勤心香火，有情向藥，故有言消磨之愈疾，謂其將聞斯而請命耶？應南趨而北騁，既心口違矣。夫捐薺以茹荼，哂九成而悅北鄙者，我知其無識和音之聽鑒也。當永為吉人，爰及母奴。然所起是學而不思，浚井不渫，蓋肉人之小疵耳。無乃此也。今事結水禁，猶有可申。若許長史能於靜中若救之者，則一門全矣。亦是師主祭酒之宜，請而為德惠乎。五月二十日夜，右英作與長史。劉遵心故為修耳，何不令其母服大遠誌丸。七月七日夜紫微夫人告。即啟可得疏方不？良久答言：「世間自有，可尋索密用。」保命君問紫微曰：「此方用牛黃、銀屑者，非若是者小為難合。」紫微答，但頷頭。陸納兄弟，清真淳一，有薑伯子之風，知欲有遠誌欣然，其祖父有陰德，當慶流七世。知陸苟子自誓乞苦齋一年，欲受經，○卿自更量之，劉遵乃有好心，早自知。保命答許長史。虞昭為其○兄子事，文書牽連，身被攝係方未已，殆欲無理，賴其在世粗有功德。且其家福德強，章聞累疊，皆被上御事已散。尋蒙追遣之。其病雖篤，無所憂，許侯為之甚至，密相示。保命答許長史。庾道季身處陽官貴勢，不能順天用法，憒憒慢信，心形不同，自少及長，善功無一，積惡不改，其罪目已定。今臨命方欲修德以自濟免，徒費千金之用，不亦晚乎。保命答許長史。郗回父無辜戮人數百口，取其財寶，殃考深重，○惋。主恒訟訴天曹，早已申對，回法應滅門。但其修德既重，一身免脫，子孫豈得全耶？回當保其天年，但仙道之事，去之遠矣。太元真人答許長史。平凝夷質，淵通妙靈，神造重絕，棲真攝生。太玄植簡，太素刊名，金庭內曜，玉華外瑩，朱軒四駕，嘯命眾精，騁龍玄州，飛雲浮冥，必能上友逸台之公，下監禦於太清矣。八月十七日夜，紫微王夫人授，令因許長史示郗。希遐遠曜，冥響凝玄。蕭浪上韻，耽夢遁真。仰飛霄霧，俯散靈根。飛步四覺，內觀七緣者，則必有丹書秀簡，帝房之錄，玄聲八振，棲身五嶽。於是灌胎朝元，吐納六液，從容三道，誨此景福。上可以策軒空洞，下可以反華變黑矣。若形羈榮羅，鼓輪華園，乘波適物，鳴簪風塵，外有謀道之名，內有百憂來臻者，適足勞天年以騁思，終歸骸於三官耳。齋之不專，徒悟而無益，可謂意不盡言乎。蓋行真炁，當吐三納四，乘七吞九。今吸之不足，躡之失序，神漏溯源，精亡胎擾，雖休糧日挹，而莫知道與年喪矣。欲階此渡也，其未接乎。夫索長生者多津，尋靈途者千百，何必用冰爐以盛火，趣償責於三官耶。右中君言，因許長史示郗。紫微夫人云：郗若得道，乃當為太清監也。若能聞要道而勤者，當至此格。若不專篤而守迷行，外舍道法者，則都失也。情不餘念者，道乃來耳。郗回猶未足以論至道耶？郗綜婦丁淑英者，有救窮之陰德。又遇趙阜之厄而不言，內慈自中，玄感皇人，故令福逮於回，使好仙也。綜墓在東平，淑英今為朱陵嬪，數遊三上，司命亦令聽政焉。郗瞿與薛春華，至垂心於門宗，初不以生人為事，然訟者多，但不能咸製之耳。每見諫考訴者，甚勤至也。時節宜祠之耶？此二人郗家之福鬼。郗雄與閻屈女不相當負石之役，於今未了，喜擊犯門宗，心常殺絕。此二人是郗家之禍鬼。郗□厶與殷武姬被考，以燒殺朱奢、李賤，以致災也。其無後，亦求代逮。又與高豐相扇，甚助馬頭之訟。石公未便可得佳，恐不止耳。亦何趣欺其婦耶？省來勤勤，試為掩正之，亦無此諸人。小君說言，郗鑒今在三官，為劉季薑所訟，爭三德事。周馬頭在水官訟其婿，引理甚苦。郗朗、伊香之二人，今為牙女子奇求此。範帥昨受江羅辭。郗相今為大曹吏所逮，其婦形嬰桃，受事未了，方索代人於此家。此自是旁聽小君之言語耳，不令書之，為自疏識以示耳。高齡反化，晚而祭酒弱，道氣不交，靈助無主。是以群邪纏玄，急行其禍，奚不宗生生乎，於我助之有緣，其婦言亦急家事，當須了之，非他得豫。今六天之橫縱，而太平之微薄，靈不足以助順，適足以招群奸，所以神光披越，而邪乘正任矣。高齡之無德久矣，鬼訟之紛錯積矣。許長史。將欲理之耶，若翻然奉張諱道者，我當與其一符，使服之如此，必愈而○害兮矣。不然往詣水官，所謂嗚呼哀哉。邪氣入體，鬼填胸次，其將回惑於邪正，必不能奉正一於平氣耶？如此吾治疾之方，殆不可得。彼往，其子亦去何一身之永逝乎。八月十九日夜，保命君密語許長史。塚訟尤甚，恐亦未已，齡曾鑿敗古人碑銘之文，以自顯焉。陰賊於鬼神，○弊善以自摽訴者誠多事，以此為首先。八月二十四日夜，保命告，欲取謝奉補期門郎，而今已有兼人，北帝故權停之耳。近差王允之兼行得代奉。若服術酒，可未便恭命也。高耆亦可服術，其家蒙訟，亦為紛紛，術遏鬼炁，故必無他耳。範中候言此。從平凝來，凡十四條，有掾寫。夫觀物適任，內順明靈，托性命於高真，委形氣於神攝者，亦克疆以永遐，回秋齡以保真。今德匠既凝神杖信，澄心密靜，圓順廣敬，固天祐焉。然胤嗣不多，或時雕落，將猶靈關失緯，潛機未鎮耳。當今五氣滋曜，常朗文昌之房，三星結華，每煥璿衡之內。是以玄潤胎萌，遂其流根矣。我案《九合內誌文》曰：竹者為北機上精，受氣於玄軒之宿也，所以圓虛內鮮，重陰含素，亦皆植根敷實，結繁眾多矣。公試可種竹於內北宇之外，使美者遊其下焉。爾乃天感機神，大致繼嗣，孕既保全，誕亦壽考，微著之興，常守利貞。此玄人之秘規，行之者甚驗。六月二十三日，中候夫人告公。靈草蔭玄方，仰感旋曜精。○洗洗繁茂萌，重德必克昌。紫微夫人作福和者當有二子，盛德命世。同夜，中候告。德匠既凝，玄範自天，安危之事，未宜問也。公傾注甚至，所以未相酬者，豫事難論耳。頃天氣激逸，陰景屢變，太白解體於二辰之中，愆勃於紫房之下，王者惡焉，天子有憂，上相座動。今聊作讖，密以相示。精氣神妙參二儀，慎傳凡人賢者施。封天製地無不宜，子能寶秘天知之。吾道要妙豈相期，自有奇神先兵規。火寸三五天瑞之，隆代迭換運相推。明匠保德慎無思，驅惡除逆疾尋思。萬金之術龍之熙，隆數卒三失由兒。莫測其源劉向知，有凶撥亂皇復基。乘天命世遂平夷，製逆者誰必定期。匠不足慮憂遠危，五世之間真可悲。篡曆有數帝座虧，當見變異紛紛來。金室在茲枕麝香。一具於頸間，辟水注之來，絕惡夢矣，常存三關佳也。右英告公。右一條楊書。太元真人告許長史。我嘗見南陽樂子長，淳樸之人，不師不受，順天任命，亦不知修生之方，行不犯惡，德合自然。雖不得延年度世，死登福堂，練神受氣，名賓帝錄，遂得補修門郎，位亞仙次。緣天資有分，亦由先世積德，流慶所陶。若使其粗知有攝生之理，兼得太上一言之訣。如此求道，無往不舉矣。夫人所以不盡年壽，中多夭遏涉世者，或遭刀兵之難，致榮祿不終，祚胤不長，志道之人。雖有一生之心，鑽求匪懈，徒復遭遇真文，耽玄精微，慕尚者眾，得升騰者稀。經非不妙靈，豈無感愚？愚相隨安，知修真之本，營神養性，鎮守之法，世人積小以來，形中傷犯者多，帝一不治，百神驚散，考試萬端．所謂荒城之內，荊棘生焉。無妙術以自導，修道以求仙，貪榮慕貴，多垂成而敗，皆由喪真犯氣，愚瞽罔昧，豈識此機耶？致奪年滅笄，萬事不成，以此求生，去生遠矣，虛自苦耳。太上有玄機之道，煥落七神枕中之要，此道微乎妙哉。初不傳於下挺愚俗之人。有此道者，帝一治於玄宮，萬神守備，與天同心。案訣謹而修之，登山越海，萬試不幹。修仙升度，所欲從心，斯豈虛言耶？卿父子玄機邈世，理妙接真，故可榮神之仙才，而為眾真所稱，非吾獨所稱舉，故當與卿同編仙錄，無復理外之嫌，亦已谘啟卿，故令知乃心。受用金龍玉魚，此不可闕。所以爾者，詣太上前，昭靈亦當粗具。近所寫神虎符，意嫌不精，可更書為善。卿前所道相王事，頃麵郗回，亦知有好心，但所得少耳。自當保其天年也。見謝所作傳未易功，乃能序述聖跡，賞解作奇，此是天發其心。昨亦已見司命君，大以為佳，冥中自當報之有緣，其子孫若知醮靈嶽，祈天真，降應必也，豈虛言哉！謝家一門，唐承之世，繁林蔚然，甚可欣也。安石先對，所鍾如何？具如近麵，不足宣。右四條別一手書，陸修靜後於東陽所得，不與諸跡同，辭事偽陋，不類真旨，疑是後人所作。樂子長非受《五符》者，唐承即《列紀》所雲四十六丁亥之期。