微誠因理感，積精洞幽真。斐斐乘雲彩，靈像憑紫煙。眇眇濯圓羅，佛佛駕飛輪。玄翰啟蒙昧，顧景恩自新。範幼衝，遼西人也。受胎化易形，今來在此，恒服三氣。三氣之法，存青炁、白氣、赤氣各如綖，從東方日下來，直入口中，挹之九十過，自飽便止，為之十年，身中自有三色氣，遂得神仙。此高元君太素內景法。旦旦為之，臨目施行，視日益佳，其法鮮而其事甚驗，許侯可為之矣。右一條楊書。東海東華玉妃淳文期，授含真台女真張微子服霧之法。常以平旦，於寢靜之中，坐臥任己，先閉目內視，仿佛使如見五藏。畢，因口呼出氣二十四過，臨目為之，使目見五色之氣，相纏繞在面上鬱然，因入口內此五色氣五十過。畢，咽液六十過。畢，乃微咒曰：太霞發暉，靈霧四遷。結氣琬屈，五色洞天。神煙含啟，金石華真。藹鬱紫空，煉形保全。出景藏幽，五靈化分。合明扇虛，時乘六雲。和攝我身，上升九天。畢，又叩齒七通，咽液七過，乃開目事，訖。此道神妙，又神州玄都多有得此術者，久行之，常乘雲務而遊也。右一條楊書又掾寫。守玄白之道，常旦旦坐臥任意，存泥丸中有黑氣，存心中有白氣，存臍中有黃氣，三氣俱生，如云氣覆身，因變成火，火又繞身，身通洞徹，內外如一。旦行，至向中乃止。於是服氣一百二十，都畢，道正如此。使人長生不死，辟卻萬害，尤禁六畜肉五辛之味，當別寢處靜思，尤忌房室，房室即死。初存出氣如小豆，漸大衝天，三炁纏煙繞身，共同成一，混忽生火，在三煙之內。又合景以煉一身，一身之裏，五藏照徹，此亦要道也。右二條有掾寫，並右三事在論華陽第四卷中。今又重鈔，可修事出此耳。其本文猶在彼卷。太極真人敕酆台北帝○使○告○三官制神滅鬼靈符，盛以重紫之囊，係之頭上入穢淹脕也衛符有三天直使者二人，凶鬼萬邪，有幹佩符者即死。男女各佩一，已別題之。小君今書此符，相與佩之，在《玉馬經》上，一名《北帝書》。一雄黃。二雌黃。三鉛黃。右三黃華，先投朱砂，一熟研之於器中，次投雄黃熟研之，次投雌黃熟研之，次投鉛黃合研之。良久成也。言一者以意為之一分之品量多少也。右三條楊書。合藥當令精，不精者不自咎，反責方之不驗。若是人可謂咎乎？可使鈔方合耳。可用昌蒲五兩，所以用十兩末，知道門戶之人耳。可用茱萸根皮二兩，紫雲芝英三兩。此用君口訣。右一條厶書成治術一斛，清水潔洗令盛，訖，乃細搗為屑，以清水二斛合煮令爛，以絹囊盛，絞取汁，置銅器中，湯上蒸之，內白蜜一斗，大幹棗去核，熟細搗，令皮肉和會，取一斗，又內術蜜之中，絞令相得如餔狀，日食如彈丸三四枚。一時百病除，二時萬害不傷，三時麵有光澤，四時耳目聰明，三年顏如女子，神仙不死。又法：成術一斛，水盛洗，洗乃幹，幹乃細搗為屑，大棗四斗，去核乃搗。令和合清酒五斗，會於銅器中。煎攪使成餌狀，日服如李子三丸，百病不能傷，而麵如童子，而耐寒凍。又法：術散五斤，伏苓煮三沸，搗取散五斤。右二物合和，更搗三千杵，盛以密器，旦服五合，百災百毒百疫不能犯，麵童而壯健，久服，能飛越峰穀，耳聰目明矣。煉麻腴法：清水三斛，麻腴一斛，薤白二斤，合三物會煎之。以木蓋蓋上，勿令腴煙散出。取一斛止，內酒中服之，亦可單服。太極真人遺帶散，白粉服一刀圭，當暴心痛如刺。三日欲飲，飲既足一斛，氣乃絕，絕即是死也。既斂，失屍所在，但餘衣在耳。是為白日解帶之仙。若知藥名者，不復心痛，但飲足一斛，仍絕也。既絕已，自覺所遺屍者在地也。臨時自有玉女玉童，以青皞輿共來載之也。欲停者，當心痛三日，節與飲耳。其方亦可舉家用，雲霞衣九兩是其首。右一條厶書齋者不宜雜，不齋者而相混，並未體正道，後宜改之。上道之高，《神虎經》是也，自非傳授者，皆不得。令其見所寫之紙也。此又一未體矣。南真云：寫《神虎》文不精，則萬物不為己用，心將徒勞耳。得紙更留心，謹寫燒香，先者寫上書，當恒燒香文之左右，亦初不能令專，使煙清恒也。精誠務在匪懈，求道唯取於不倦耳。此又近於替乎。夫得道者常恨於不早聞受，失道者常恨於不精勤，何謂精耶？專篤其事也。何謂勤耶？恭繕其業也。既加之以檢慎，守之以取感者，則去真近矣。爾其營之勿忘也。受書則師乃恥之耶，真心既有不盡，獲考者非一人。子往師蘇林守一，當先齋受戒，能得此度世，幾未可量也。九華真妃言，守五斗內一，是真一之上也，皆地真人法也。上黨王真，京兆孟君，司馬季主，皆先按於此道而始矣。魯女生、邯鄲張君，今皆在中嶽及華山，正守此一，亦可得漸階上道而進，復為不難也。五斗內一，涓子內法。昔所授於峨嵋台中，本其外守一玄一之屬，莫有逮其蹤者也。小君言。中君曰：良勤不休，吾當與其流珠真，此亦中真之上道也。又云：性躁暴者，一身之賊病，求道之堅梯也。遂之者真去，改之者道來。每事觸類，皆當柔遲而盡精潔之理，如此幾乎道者也。小茅君云：丹砂、雄黃、雌黃，家家皆有之，至於無一人合藥者也，皆如傳國璽印，父傳子，子傳孫耳。好道而不專，疲誌而不固，華名鍾於胸心，榮味交於外視，萬萬皆是也。適足疲我三官之司矣。可令許斧數沐浴，濯其水疾之氣也，消其積考之瘕也，亦致真之階。右紫陽真人言。沐浴不數，魄之性也。違魄返真，是練其濁穢自亡矣。右紫微夫人言。上道法：衣巾不假人，不同器皿者，車服床寢不共之也。所以遏穢垢之津路，防其邪風之往來耳。此甚易行，而更以為難，所為信道不篤，欲飛反沉者也。心遘何必言哉，其自當知所為。右南嶽夫人語。人臥床當令高，高則地氣不及，鬼吹不幹，鬼炁之侵人，常依地而逆上耳。人臥室宇，當令潔盛，盛則受靈氣，不盛則受故氣。故氣之亂人室宇者，所為不成，所作不立，一身亦爾。當數洗沐澡潔，不爾無冀。勿道學道，道學道，鬼犯人，亦不立，使人病，是體未真故。曰：每當經危險之路，鬼廟之間，意中諸有疑難之處，心將有微忌，敕所經履者，乃當先反舌內向，咽液三過。畢，以左手第二第三指躡兩鼻孔下人中之本，鼻中隔孔之內際也。三十六過，即手急按，勿舉指計數也。鼻中隔之際，名曰山源。山源者，一名鬼井，一名神池，一名邪根，一名魂台也。躡畢，因叩齒七通。畢，又進手心以掩鼻。於是臨目，乃微祝曰：朱鳥淩天，神威內張。山源四鎮，鬼井逃亡。神池吐氣，邪根伏藏。魂台四明，瓊房零琅。玉真巍峨，坐鎮明堂。手暉紫霞，頭建神光。執詠洞經，三十九章。中有辟邪龍虎，截嶽斬堽，猛獸奔牛，銜刀吞鑲，揭山攫天，神雀毒龍，六領吐火，啖鬼之王，電豬雷父，掣星流橫，梟磕駁灼，逆風橫行，天禽羅陳，皆在我傍。吐火萬丈，以除不祥。群精啟道，封落山鄉。千神百靈，並手叩顙。澤尉捧燈，為我燒香。所在所經，萬神奉迎。畢，又叩齒三通，乃開目，除去左手。手按山源，則鬼神閉門。手薄神池，則邪根散。分手臨魂台，則玉真守關。於是感激靈根，天獸來衛，千精震伏，莫幹我炁。此自然之理，使忽爾而然也。鼻下山源是一身之武津，真邪之通府，不真者所以生邪氣，為真者所以遏萬邪。在我運攝之耳，故吉凶兆焉。明堂中亦一身之文池，死生之形宅，存其神，可以眇乎內觀；廢其道，所以致乎朽爛，故由我禦順其術，而死生悔{乂}定焉。右一條出《大洞真經·高上首章》。夜行常當琢齒，亦無正限數也。煞鬼邪鬼，常畏琢齒聲，是故不得犯人也。若兼以漱液，祝說益善。世人有知酆都六天宮門名，則百鬼不敢為害。欲臥時，常先向北，祝之三過，微其音也。祝曰：吾是太上弟子，下統六天，六天之宮，是吾所部。不但所部，乃太上之所主。吾知六天門名，是故長生。敢有犯者，太上斬汝形，第一宮名紂絕陰天宮，以次東行，第二宮名泰煞諒事宗天宮，第三宮名明晨耐犯武城天宮，第四宮名恬照罪炁天宮，第五宮名宗靈七非天宮，第六宮名敢司連宛屢天宮。止，乃琢齒六下，乃臥，辟諸鬼邪之氣。北帝煞鬼之法：先叩齒三十六下，乃祝曰：天蓬天蓬，九元煞童。五丁都司，高刁北公。七政八靈，太上浩凶。長顱巨獸，手把帝鍾。素梟三晨，嚴駕夔龍。威劍神王，斬邪滅蹤。紫氣乘天，丹霞赫衝。吞魔食鬼，橫身飲風。蒼舌綠齒，四目老翁。天丁力士，威南禦凶。天騶激戾，威北銜鋒。三十萬兵，衛我九重。辟屍千里，去卻不祥。敢有小鬼，欲來見狀。攫天大斧，斬鬼五形。炎帝裂血，北斗燃骨。四明破骸，天猷滅類。神刀一下，萬鬼自潰。畢，四言輒一琢齒以為節也。若冥夜白日得祝為恒祝也。鬼有三被此祝者，眼精目爛，而身即死矣。此上神祝，皆斬鬼之司，名北帝秘其道。若世人得此法，恒能行之，便不死之道也。男女大小，皆可行之。此所謂北帝之神祝，煞鬼之良法，鬼三被此法，皆自死矣。常亦畏聞此言矣。因病行此立愈，叩齒當臨目，存見五藏□厶。具五神自然存也，酆都中秘此祝法。今密及之耳。不可泄非有道者，共秘之乎。右五條楊書，又掾寫楊書，北帝祝是口受時書，極多儳黵改易。風病之所生，生於丘墳陰濕，三泉壅滯，是故地官以水氣相激，多作風痺。風痺之重者，舉體不授，輕者半身成失手足也。若常夢在東北及西北，經接故居，或見靈床處所者，正欲與塚相接耳。墓之東北為征絕命，西北為九戹，此皆塚訟之凶地。若見亡者於其間，益其驗也。若每遇此夢者，臥覺，當正向上三琢齒，而祝之曰：太元上玄，九都紫天，理魂護命，高素真人。我佩上法，受教太玄。長生久視，神飛體仙，塚墓永安，鬼訟塞奸。魂魄和悅，惡氣不煙。遊魅罔象，敢幹我神。北帝嗬製，收氣入淵。得籙上皇，謹奏玉晨。如此者再祝，祝又三叩齒，則不復夢塚墓及家死鬼也。此北帝秘祝也。有心好事者，皆可行之。若經常得惡夢不祥者，皆可按此法。於是鬼氣滅也，邪鬼散形也。手臂不授者，沉風毒氣在脈中，結附痺骨，使之然耳。宜針灸，針灸則愈。又宜按北帝曲折之祝，若行之百過，疾亦消除也。先以一手徐徐按摩臂，良久，畢，乃臨目內視，咽液三過，叩齒三通，正心微祝曰：太上四玄，五華六庭，三魂七魄，天關地精，神符榮衛，天胎上明，四肢百神，九節萬靈，受錄玉晨，刊書玉城，玉女侍身，玉童護命，永齊二景。飛仙上清，長與日月。年俱後傾，超騰升仙，得整太平，流風結屙，注鬼五飛，魍魎塚氣，陰氣相徊，陵我四肢，幹我盛衰。太上天丁，龍虎曜威。斬鬼不祥，風邪即摧。考注匿訟，百毒隱非。使我復常，日月同暉。考注見犯，北辰收摧，如有幹試，幹明上威。畢。若弟子有心者，按摩疾處，皆用此法，但不復令臨目內視，咽液啄齒耳。昔唐覽者，居林慮山中，為鬼所擊，舉身不授，似如綿囊。有道人教按摩此法，皆即除也。此北帝曲折之法，諸疾有曲折者，用此法皆佳。不但風痺不授而已也。酆都北帝有此數法，亦參於高仙家用也。又有曲折經，藏著西明公處。鄭子真則康成之孫也，今在陽濯山。昔初學時，正患兩腳不授積年，其晚用針灸，兼行曲折祝法。百日都除。唐覽今在華山，得虹丹法，合服得不死。十三過針，三過灸，無不愈，左手勝右手也。少陽左肘手脈內纏，故宜十三過針，乃得理內脈入少陽也。灸氣得溫浮上，臂血得風痺，故宜三過灸，乃得補定流津，使筋屬不滯也。灸手幽關，及風弦並五津，凡三處急要也。當待佳日，我自別相示也，保不使爾失此手也。右中候夫人言。夫風考之行也，皆因衰氣之間隙耳。體有虧縮，故病來侵之也。若今差愈，誠能省周旋之役者，必風屙除也。今當為攝製塚注之氣。爾既小佳，亦可上塚訟章，我當為關奏之也，於是注氣絕矣。昔鄧雲山停當得道，頓兩手不授，吾使人語之，令灸風徊曲津兩處耳。六七日間，便得作五禽按摩也。若針力訖，當語所灸處。又心存行道，亦與身行之無異也。昔趙公成兩腳曳不能起，旦夕常心存拜太上，如此三十年，太上真人賜公成流明檀桓散一劑，即能起行。後遂得道，今在鵠鳴山下。夫存拜及心行道之時，皆燒香左右，如欲行事狀也。此謂內研太玄，心行靈業，棲息三宮，偃逸神府者矣。右保命言。夜臥覺，存日象在疾手中，握之使日光赤芒從臂中逆至肘腋間，良久，日芒忽變成火燒臂，使臂內外通匝洞徹，良久，畢，乃陰祝曰：四明上元，日月氣分。流光煥曜，灌液凝魂。神光散景，蕩穢煉煙。洞徹風氣，百邪燔然。使得長生，四肢完全。注害考鬼，收付北辰。畢，存思良久，放身自忘。右保命說此，雲案《消魔上秘祝法》。右八條並掾書寫。昨具以墓事請問荀侯，荀侯云：極陰積沍，久經墳塋，遂使地官激注塚靈，沉滯風邪之興，恒繼此而作。然衝氣欲散，作考漸歇，鎮塞之宜，未為急也。不如通婦墓之井，以潤乎易遷之途，救渴惠乎路人，陰惠流於四衢，植棠棣於龍川，散鬆楊以固標，此其所利耶。範幼衝漢時尚書郎□厶，解地理，乃以塚宅為意，魏末得來在此童初中。其言云：我今墓有青龍秉氣，上玄辟非，玄武延軀，虎嘯八垂，殆神仙之丘窟，煉形之所歸，乃上吉塚也。其言如此。積善憇德，慈心在物，兼修長存之方，洞守形中之寶者。雖有此墓，為以示始終之觀耳。至於神全得會，熙鏡玄開，亦何時永為朽物，不復生出耶？此墓之人，斯可謂應運矣。辛玄子所言。右三條楊書。夫欲建吉塚之法，去塊後，正取九步九尺，名曰上玄辟非，華蓋宮王氣神。趙子都塚墓，百忌害氣之神，盡來屬之，能製五土之精，轉禍為福。侯王之塚，招搖欲隱起九尺，以石方圓三尺。題其文，埋之土三尺也。世間愚人，徒復千條萬章，誰能明吉凶四相哉。辟非之下，塚墓由此而成，亦由此而敗，非神非聖，難可明也，必能審此術。子孫無復塚墓之患，能知墳墓之法，千禁萬忌，一皆厭之，必反凶為吉。能得此法，永為吉塚，不足宣也。員三天，題其文曰：天帝告土下塚中王氣，五方諸神，趙公明等，某國公侯，甲乙年如千歲，生值清真之氣，死歸神宮，翳身冥鄉，潛寧衝虛，辟斥諸禁忌，不得妄為害氣。當令子孫昌熾，文詠九功，武備七德，世世貴王。與天地無窮，一如土下九天律令。夫施用此法，慎不可令人知。若雲塚墓王相刑害諸不足者，一以填文厭之，無不厭伏，反凶為吉。祇。《上清真人馮延壽口訣》。夫學生之道，當先治病，不使體有虛邪及血少腦減，津液穢滯也。不先治病，雖服食行炁，無益於身。昔有道士王仲甫者，少乃有意，好事神仙，恒吸引二景鳷霞之法。四十餘年，都不覺益，其子亦服之，足一十八年，白日升天。後南嶽真人忽降仲甫而教之云：子所以不得升度者，以子身有大病，腦宮虧減，筋液不注，靈津未溢。雖復接景鳷霞，故未為身益。仲甫遂因服藥治病，兼修其事。又一十八年，亦白日升天。今在玄州，受書為中嶽真人，領九玄之司，於今在也。夫學生之夫，必夷心養神，服食治病，使腦宮填滿，玄精不傾，然後可以存神服霞，呼吸二景耳。若數行交接，漏泄施寫者，則氣穢神亡，精靈枯竭。雖復玄挺玉籙，金書太極者，將亦不可解於非生乎。在昔先師常誡於斯事雲，學生之人，一接則傾一年之藥勢，二接則傾二年之藥勢，過三以往，則所傾之藥，都亡於身矣。是以真仙之士，常慎於此，以為生生之大忌。夫學道唯欲默然養神，閉氣使極，吐氣使微。又不得言語大呼喚。令人神氣勞損，如此以學，皆非養生也。凡存神光，行真仙之事者。又不得以衣服借人，亦不服非己之物，諸是巾褐履屐之具，皆使鮮盛，三魂七魄或棲其中，亦為五神之炁，忌汙沾故也。又八節之日，皆當齋盛謀諸善事，以營於道之方也。慎不可以其日忿爭喜怒，及行威刑，皆天人大忌，為重罪也。右三條亦與經事相符。凡研味至道及讀誦神經者、十言二十言中，輒當一二過，舐唇咽液，百言五十言中，輒兩三過叩齒，以會神靈，充和血氣，使靈液凝滿。帝一欣宅，所謂衝氣不勞，啟血不泄也。學生之法，不可泣淚及多唾泄。此皆為損液漏津，使喉腦大竭。是以真人道士，常吐納咽味，以和六液。凡甲寅庚申之日，是屍鬼競亂，精神躁穢之日也。不可與夫妻同席及言語麵會，當清齋不寢，警備其日，遣諸可欲。凡五卯之日，常當齋入室，東向心拜，存神念炁，期感神明，亦適意所陳。恒如此者，玉女降侍。常以本命之日，向其方面，叩齒三通，心存再拜，而微咒曰：太一鎮生，三炁合真，室胎上景，母玄父元，生我五藏，攝我精神，下灌玉液，上朝泥丸，夕煉七魄，朝和三魂，右命玉華，左嘯金晨。命我神仙，役靈使神，常保利津，飛行十天。祝畢，又心拜四方，叩齒三通，咽液三過。此名為太上祝生隱朝胎元之道。常能行之，令魂魄保守，長生神仙。凡入室燒香，皆當對席心拜，叩齒陰祝，隨意所陳，唯使精專，必獲靈感。凡人常存思識己之形，極使仿佛對在我前，使面上恒有日月之光，洞照一形，使日在左，月在右，去麵前令九寸，存畢，乃琢齒三通，微祝曰：元胎上真，雙景二玄，右抱七魄，左拘三魂，令我神明，與形常存。祝畢，又叩齒三七過，咽液七過，此名為帝君煉形拘魂製魄之道，使人精明神仙，長生不死。若不得祝者，亦可單存之耳。又學道之士，當先檢製魂魄，消滅屍鬼，常以月晦朔之日，庚申甲寅之日，當清齋入室，沐浴塵埃，正席而坐，得不眠者益善。以真朱筆點左目眥下，以雄黃筆點右鼻下，令小半入谷裏也。點畢，先叩齒三通，微祝曰：上景飛纏，朱黃散煙。炁攝虛邪，屍穢沉泯。和魂煉魄，合體大神。令我不死，萬壽永全。聰明徹視，長享利津。祝畢，又琢齒三通，咽液三過，並右手第二指躡右鼻孔下，左手第二指躡左目下。各七過，當盡陰案之，勿舉手也。於是都畢。按此二處是七魄遊屍之門戶，鉞精賊邪之津梁矣。故受朱黃之精，塞屍鬼之路，引二景之薰，遏淫亂之炁也。此太極上法，常能行之，則魂魄和柔，屍穢散絕，長生神仙，通炁徹視。行之三年，色念都泯矣。凡上清叩齒咽液法，皆各有方，先後有次，不得亂雜，使真靈混錯也。夫叩齒以命神，咽炁以和真，納和因六液以運入，製神須鳴鼓而行列矣。凡存修上法，禮祝之時，皆先叩齒，上下相叩，勿左右也。一呼一吸，令得三叩為善。須禮祝畢，更又叩齒，乃得咽諸炁液耳。此名為呼神和真，以求升仙者也。吾屢見偽俗之人，或誤定經文，先後雜亂，無有次緒，用以為益，良可悲也。右本卷訖此。《黃仙君口訣》：服食藥物，不欲食蒜及石榴子、豬肝、犬頭肉，至忌都絕，為上道士。自不可食豬犬肉而交房中，令藥力不行。又計食一斤，損笄百日，子其慎之。《青牛道士口訣》：暮臥，存日在額上，月在臍上，辟千鬼萬邪，致玉女來降，萬禍伏走，秘驗。《沈羲口訣》：服神藥，勿向北方，大忌亥子日，不可唾，亡精失氣，減損年命，藥勢如土。《呂恭口訣》：入山之日，未至山百步，先卻行百步，反足乃登山，山精不犯人，眾邪伏走，百毒藏匿。《欒巴口訣》：行經山及諸靈廟祠間，存口中有真人字赤靈丈人，侍以玉女二人，一女名華正，一女名攝精。丈人著赤羅袍，玉女二人，上下黃衣，所存畢，乃叱吒曰：廟中鬼神速來，使百邪詣赤靈丈人受斬死，眾精卻千里。此是三天前軀使者捕鬼之法。《東海小童口訣》：道士求仙，勿與女子交，一交而傾一年之藥力。若無所服而行房內，減笄三十年。《東陵聖母口訣》：學道慎勿言有多，為山神百精所試。夜臥，閉目存眼童子在泥丸中。令內視身神，長生升天，劉京亦用此術。《女仙程偉妻口訣》：服食勿食血物，食血物使不得去三屍。幹肉可耳。《鳳綱口訣》：道士有疾，閉目內視心，使生火以燒身。身盡存之，使精如仿佛，疾病即愈，是痛處存其火，秘驗。《陳安世口訣》：道士結頭理發，及飲食施履。屐枕褥，勿令非道士者見其理發，幹其飲食，動其履屐，用其枕褥。彼俗屍魄形中之鬼，來侵我神也。所以道士棲山林而幽身者，皆欲遠茲囂穢，絕放人間之業，是恐外物凡百犯其性命也，秘之。《李少君口訣》：道士求仙，不欲見死人屍，損神壞氣之極。人君師父親愛，不得已而臨之耳。所以道士去世，不事王侯，是無君也。塊然獨存，是無友也。唯父母師主，不得不臨喪，致感極之哀，不吝性命之傷耳。苟以此故而傷，是以無傷之也。吾其秘之，故口傳焉。《女仙人劉綱妻口訣》：求仙者勿與女子，三月九日、六月二日、九月六日、十二月三日。是其日當入室，不可見女子，六屍亂則藏血擾潰飛越，三魂失守，神雕氣逝，積以致死。所以忌此日者，非但塞遏淫泆而已。將以安女宮。女宮在申，男宮在寅。寅申相刑，刑殺相加。是日男女三屍，出於目珠瞳之中，女屍招男，男屍招女，禍害往來，喪神虧正。雖人不自覺而形露已損，由三屍戰於眼中，流血於泥丸也。子至其日，雖至寵之女子，親愛之令婦，固不可相對。我先師但修此道而仙矣，復不及至親無心者矣。子其慎之矣。