金陵者，洞虛之膏腴，句曲之地胏也，履之者萬萬，知之者無一。句曲山源曲而有所容，故號為句容里。過江一百五十里，訪索即得。江水之東，金陵之左右間小澤，澤東有句曲之山是也。此山洞虛內觀，內有靈府，洞庭四開，穴岫長連，古人謂為金壇之虛台，天後之便闕，清虛之東窗，林屋之隔遝。眾洞相通，陰路所適，七途九源，四方交達，真洞仙館也山形似已，故以句曲為名焉。金陵者，兵水不能加，災癘所不犯，《河圖中要元篇》第四十四卷云：句金之壇，其間有陵，兵病不往，洪波不登，正此之福地也。爾心悟焉，是汝之幸，復識此悟從誰所感發耶？句曲山其間有金陵之地，地方三十七八頃，是金陵之地胏也。土良而井水甜美，居其地，必得度世見太平。《河圖內元經》曰：「乃地胏土良水清。句曲之山，金壇之陵，可以度世，上升曲城。」又《河書中篇》曰：「句金之山，其間有陵，兵病不往，洪波不登，此之謂也。」金陵古名之為伏龍之地，河圖逆察，故書記運會之時，方來之定名耳。至於金陵之號，已二百餘年矣。句曲山秦時名為句金之壇，以洞天內有金壇百丈，因以致名也。外又有積金山，亦因積金為壇號矣。周時名其源澤為曲水之穴。按山形曲折，後人合為句曲之山。漢有三茅君來治其上，時父老又轉名茅君之山。三君往曾各乘一白鵠，各集山之三處，時人互有見者，是以發於歌謠，乃復因鵠集之處，分句曲之山為大茅君、中茅君、小茅君三山焉。總而言之，盡是句曲之一山耳，無異名也。三茅山隱褷相屬，皆句曲山一名耳。時人因事而諭，今故有枝條數十作別名，舊不爾也。山生黃金，漢靈帝時，詔敕郡縣，采句曲之金，以充武庫。逮孫權時，又遣宿衛人采金常輸官，兵帥百家，遂屯居伏龍之地，因改為金陵之墟名也。《河圖》已得之於昔，可謂絕妙。金陵之土，似北邙及北穀關，土堅實而宜禾穀，掘其間作井，正似長安鳳門外井水味。是清源幽瀾，洞泉遠沽耳。水色白，都不學道，居其土，飲其水，亦令人壽考也。是金津潤液之所溉耶。子其秘之，吾有傳紀，具載其事，行當相示。地處少少耳，隱略十餘頃許，高而平者六七頃也。既知其要，睹其形勢，便朗朗也，故不曲示耳。。金陵之左右，汧谷溪源，陵之左有山也，右有源汧名柳谷。陵之西有源汧名陽谷。《名山內經福地志》曰：伏龍之地，在柳谷之西，金壇之右，可以高棲，正金陵之福地也。上古名此山為崗山，《孔子福地記》云：崗山之間有伏龍之鄉，可以避水辟病長生，本所以名為崗者，亦金壇之質也。是以百代百易，非復本名，良可歎也。越桐柏之金庭，吳句曲之金陵，養真之福境，成神之靈墟也。五倍堯水東海傾，人盡病死，武安兵其如予何？由我帶近洞台之幽門，恃此而仿佯耳。大天之內，有地中之洞天三十六所，其第八是句曲山之洞，周回一百五十里，名曰金壇華陽之天。洞墟四郭，上下皆石也，上平處在土下，正當十三四里而出上地耳。東西四十五里，南北三十五里，正方平，其內虛空之處一百七十丈，下處一百丈，下芃猶有原阜壟偃，上蓋正平也。其內有陰暉夜光日精之根，照此空內，明並日月矣。陰暉主夜，日精主晝，形如日月之圓，飛在玄空之中。句曲之洞宮有五門，南兩便門，東西便門，北大便門，凡合五便門也。虛空之內，皆有石階，曲出以承門口，令得往來上下也。人卒行出入者，都不覺是洞天之中，故自謂是外之道路也。日月之光，既自不異，草木水澤，又與外無別。飛鳥交橫，風雲蓊鬱，亦不知所以疑之矣。所謂洞天神宮，靈妙無方，不可得而議，不可得而罔也。句曲洞天，東通林屋，北通岱宗，西通峨嵋，南通羅浮，皆大道也。其間有小徑雜路，阡陌抄會，非一處也。漢建安之中，左元放聞傳者云：江東有此神山，故度江尋之，遂齋戒三月乃登山，乃得其門，入洞虛，造陰宮，三君亦授以神芝三種。元放周旋洞宮之內經年，宮室結構，方圓整肅，甚惋懼也。不圖天下復有如此之異乎？神靈往來，相推校生死，如地上之官家矣。良常北垂洞宮口，直山領，南行二百步，有秦始皇埋藏白璧兩雙，入地七尺，上有小磐石在嶺上，以覆坎處，李斯刻書璧，其文曰：始皇聖德，章平山河，巡狩蒼川，勒銘素璧。若掘即可得，始皇所履山川，皆祀以玉璧，不但句曲而已。茅山北垂洞口，一山名良常山，本亦句曲相連，都一名耳。始皇三十七年十月癸丑，始皇出遊，十一月行至雲夢，祠虞舜於九疑，浮江下，觀藉柯，度梅渚，過丹陽，至錢塘，臨浙江，水波惡，乃至西百二十里，從峽中度，上會稽，祭夏禹，望於南海，而立石刻，頌秦德於會稽山，李斯請書而還。過諸山川，遂登句曲北垂山，埋白璧一雙。於是會群官，饗從駕。始皇歎曰：「巡狩之樂，莫過於山海。自今已往，良為常也。」爾乃群臣並稱壽，喚曰：「良為常矣。」又鳴大鼓，擊大鍾，萬聲齊唱，洞駭山澤，讚樂吉兆，大小咸善，乃改句曲北垂曰良常之山也。良常之意，從此而名。王莽地皇三年七月戊申，遣使者章邕齎黃金百鎰，銅鍾五枚，贈之於句曲三仙君。光武建武七年三月丁巳，遣使者吳倫齎金五十斤，獻之於三君，今並埋在小茅山上獨高處，坎上有聚石，入地三四尺也。漢明帝永平二年，詔敕郡縣，修守丹陽句曲真人之廟。中茅山玄嶺獨高處，司命君埋西胡玉門丹砂六千斤於此山，深二丈許，坎上四面有小盤石鎮其上，其山左右，當泉水下流，水皆小赤色，飲之益人。此山下左右，亦有小平處，可堪靜舍。左元放時，就司命乞丹砂，得十二斤耳。大茅山、中茅山相連，長阿中有連石，古時名為積金山。此山中甚多金物，其處宜人住，可索有水處，為屋室靜舍乃佳。此數處亦任意耳，快可合丹，以修上道。中茅之前，大茅之後，下麓長澗，東西亦出山外對館。茅山天市壇，四面皆有寶金白玉各八九千斤，去壇左右二丈許，入地九尺耳。昔東海青童君曾乘獨飆飛輪之車，通按行有洞天之山，曾來於此山上矣。其山左右有泉水，皆金玉之津氣，可索其有小安處為靜舍乃佳。若飲此水，甚便益人精，可合丹。天市之壇石，正當洞天之中央，玄窗之上也。此石是安息國天市山石也，所以名之為天市盤石也。玄帝時，召四海神，使運此盤石於洞天之上耳，非但句曲而已。仙人市壇之下，洞宮之中央窗上也。句曲山腹內虛空，謂之洞台仙府也。玄帝時，召四海神，使運安息國天市山寶玉璞石，以填洞天之中央，玄窗之上也。東海青童君曾乘獨飆飛輪之車，通按行有洞台之山，皆埋寶金白玉各八九千斤於市石左右四面，以鎮陰宮之嶺。諸有洞天皆爾，不但句曲而已。邑人呼天市盤石為仙人市壇，是其欲少有仿佛而不了了也。青童飆輪之跡，今故分明。中茅山東有小穴，穴口才如狗竇，劣容人入耳，愈入愈闊。外以盤石掩塞穴口，餘小穿如杯大，使山靈守衛之。此盤石亦時開發耳，謂之陰宮之阿門，子勤齋戒尋之，得從此入，易於良常洞口。其中多沙路曲僻，經水處不大便易，又道路遠，不如小阿穴口，直下三四里，便徑至陰宮東玄掖門，入此穴口二百步，便朗然如晝日。大茅山亦有小穴在南面，相似如一，謂之南便門，亦以石填穴口，但精齋向心於司命。又常以二日登山，延迎請祝，自然得見吾也。誠之至矣，陰宮何足不觀乎？左慈復何人耶？三月十八日、十二月二日，東卿司命君，是其日上要總真王君太虛真人，東海青童合會於句曲之山，遊看洞室。好道者欲求神仙，宜預齋戒，待此日，登山請乞，篤誌心誠者，三君自即見之，抽引令前，授以要道，以入洞門。辟兵水之災，見太平聖君。良常山西南垂有可住處，是司命往時別宅處也，亦可合丹。良常東南又有可住處，其間當有累石如灶形，灶間或有寄生樹，樹如曲蓋形。此處至好，但恨淺耳，雖爾自足。洞口西北有一地，地小危不安，要自足立外靜舍也。句曲之山有名菌山，此山至佳，亦有金，乃可往采，入土不過一二尺耳。吾昔臨去時，曾埋金於此，欲服金者可往取，但當不中以營私累耳。大茅山有玄帝時銅，鼎可容四五斛許。偃刻甚精好，在山獨高處，入土八尺許。上有盤石掩鼎上，玄帝時命東海神，使埋藏於此。大茅山下亦有泉水，其下可立靜舍，近水口處乃佳，當小危不安耳。良常山對穴口東視小山之嶺，其上有埋銅數千斤，以盤石填其上。漢時其山下有屈氏，家大富，財有巨億，埋銅器於此，於今在也。亦有錢，錢在西北小山上向也。曾得往年三月一日、八月八日二書。三月一日書云：今當墾赤石田，日為往來之階，亦竟不就事也。復云：豈可遐棄坐觀存沒哉。此道自決求真之精誠也，心不在我，不可責人，使必成之也。都不齋而有書雲齋戒也。八月八日書：雲謹操身詣大茅之端，乞特見采錄，使目接溫顏，耳聆玉音。此語為求道之甚急也。得近書，具至心，可勤道獎誌也。司命君自在東宮，又書不應總合，德有輕重之故也。吾等已自相知之，厚薄書疏，亦甚為班班，欲停之如何？此書疏慎示俗人，脫有見者，掘壞靈山，爾之罪大也。右定錄中君答長史前書，說句曲山事訖。此長史前書無本出，今唯有後答，亦隨條奉酬次第如左。右從前良常來，凡二十一條，並有掾寫。昔年十餘歲時述虛，閑耆宿有見語茅山上，故昔有仙人乃有市處，早已徙去。後見包公問動靜，此君見答，今故在此山，非為徙去，此山洞庭之西門，通太湖苞山中，所以仙人在中住也。唯說中仙君一人字，不言有兄弟三人，不分別長少，不道司命君尊遠別治東宮，未見傳記，乃知高卑有差降，班次有等級耳。輒敬承誨命，於此而改。告小阿口直下三四里，便徑至陰宮東玄掖門，入此穴口二百步，便朗然如晝日，不審此洞天之別光，為引太陽之光以映穴中耶？此洞天中官府曠大，雲宮室數百間屋，官屬正二仙君，兄弟復有他仙官，男女凡有幾許人為直，是石室亦有金堂玉房耶？宮室與洞庭苞山相連不？包公及妹朱氏昔在世，曾得入此宮不？二人為未得登舉作地下主者耶？治在何處？愚昧冒啟，懼有幹忤。市山之盤石市名之存，由於此也。今之孜孜誌慕於道無心，金玉尊靈所置，唯助令彌密耳。豈有掘犯理耶？此故為未之照察也，山左右泉水，金玉津液，其地亦可立靜舍合丹，輒當以為意。不審玄帝是何世耶？後生蒙蒙，多所不及，願告。告中茅山東有小穴陰宮之阿門，入道差易，後當以漸齋修而尋求之，靈宗垂念，便以為造金門而登玉房也。但存遲速之間，不敢悒遲。告大茅山亦有小穴在南面，相似如一，謂之南便門，欣見啟悟，喜稟德音，精誠注向，沐浴自新。既聞吉日，至時密造區區之誠，靈實鑒照。告左慈復何人也？此見獎勖之言，恩念下逮，益令欣慕。告良常西南垂有可住處，是司命君往時別宅，亦可合丹。穆自見傳記，鄙心竊誌，欲尋司命君往昔之舊宇，高棲之所托，患未能審知耳。今輒當隱量求處，臨時告悟。告良常東南又有可住，處累石如灶，寄生樹如曲蓋，為誌往當尋其所告，洞口西北有一地，地小危不安，可立外靜舍。愚意本自欲立內外靜舍，輒當疇量在宜。告菌山至佳，司命臨去，埋金於此，欲服金者可取。且竊有合金液意，今未敢議，此若山居，積年修學，日進後而事可得密者，臨時啟質。告大茅山有玄帝時銅鼎在山獨高處，入土八尺許，此帝王之所。器疏示後生，益增稟厲，承下亦可以立靜舍，感備告悟告。昔屈氏埋銅及錢，此通非所擬向也。聞此遠事，世代變易，能不悲歎。昔初拜八月八日書，已操身至述虛，徐泛家尋家信見報云：得應言，未可登山，便承此而歸，直致此書於朱家靜中耳。愚心鄙近，亦以肉人穢濁，精誠不懇，無能上達，不悟已暢高聽，得蒙省察，辭與事違，悚息而已。昔占赤石田，利近山下，為往來之階。此乃丹誠，尋遇天旱，佃不收，塘壞。穆尋見用出，此事力未展，非為息懷。今方居山下，故當修懇，以此去洞口遠，故不欲安耳。告書疏班班，欲停之如何？凡書疏之興，所以運達意旨，既蒙眷逮，親奉覲對，司命君二仙靈顏，則天啟其願，沐浴聖恩，豈復煩書疏耶？所謂得魚而忘筌也。不審左公今何在？又有葛孝先亦言得道，今在何處，肉人喁喁，為欲知之。右長史答書訖，此並是自起，本多黵治，用白箋，次第如此。