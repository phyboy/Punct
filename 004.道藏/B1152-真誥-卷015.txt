羅酆山在北方癸地。山高二千六百里，周回三萬里，其山下有洞天，在山之周回一萬五千里。其上其下，並有鬼神宮室，山上有六宮，洞中有六宮，輒周回千里，是為六天鬼神之宮也。山上為外宮，洞中為內宮，制度等耳。第一宮名為紂絕陰天宮，以次東行第二宮名為泰煞諒事宗天宮。第三宮名為明晨耐犯武城天宮。第四宮名為恬昭罪氣天宮。第五宮名為宗靈七非天宮。第六宮名為敢司連宛屢天宮。凡六天宮是為鬼神六天之治也，洞中六天宮亦同名，相像如一也。世人有知酆都六天宮門名，則百鬼不敢為害。欲臥時，常北向祝之三遍，微其音也。祝曰：吾是太上弟子，下統六天。六天之宮，是吾所部，不但所部，乃太上之所主。吾知六天之宮名，故得長生，敢有犯者，太上當斬汝形。第一宮名紂絕陰天宮，以次東行，第二宮名。從此以次，訖六宮止，乃啄齒六下，乃臥，辟諸鬼邪之氣。人初死，皆先詣紂絕陰天宮中受事，或有先詣名山及泰山江河者，不必便徑先詣第一天。要受事之日，罪考吉凶之日，當來詣此第一天宮耳。泰煞諒事宗天宮諸煞鬼，是第二天也。卒死暴亡，又經於此。賢人聖人去世，先經明晨第三天宮受事。禍福吉凶續命罪害，由恬昭第四天宮鬼官地鬥君治此中，鬼官之北斗。韓太華者，韓安國之妹也，漢二帥將軍李廣利之婦也。利宿世有功德，利今亦在南宮受化。劉春龍者，漢宗正劉奉先之女。李奚子者，李忠之祖母也。忠，晉初，東平太守，忠祖父田舍人耳，而多行陰德，常大雪寒凍，而不覆積稻，常露穀於園庭，恒恐鳥雀饑死，其用心如此。王進賢，王衍女也。郭叔香者，王脩母。其童初府有王少道，範叔勝，李伯山，皆童初府之標者，少好道，漢時人王遁兒也。漢時山陽太守範叔勝，北地人也。魏文帝黃門郎，李伯山，李衝父也。衝，漢時為白馬令，行陰德，或積世有道，中行所鍾，此二府仙人，皆一進再進得入此。項梁城作酆宮誦曰：紂絕摽帶晨，諒事遘重阿。炎如霄中煙，勃若景曜華。武陽帶神鋒，恬昭吞青河。閶闔臨丹井，雲門鬱嵯峨。七非通奇蓋，連宛亦敷魔。六天橫北道，此是鬼神家。誦有二萬言，今略道六天之宮名，抄出之耳。夜中亦可微讀之，亦云辟鬼邪。。酆都稻名重思，其米如石榴子，粒異大，色味如菱，亦以上獻仙官。炎慶甲者，古之炎帝也。今為北太帝君，天下鬼神之主也。武王發今為鬼官北斗君。夏啟為東明公，領鬥君師。文王為西明公，領北帝師。吳季劄為北明公。四明公復有賓友四人，然此四公後並當升仙階也。四明主領四方鬼。西明郎十六人，主天下房廟鬼之血食。周顗為鬼官司命帥，今以鄧嶽、程遐二人代，以其多事故也。西明都禁郎賈誼，昔為治馬融事不當，被黜守泰山，泰山君近請為司馬，已被可。南門亭長，今用周撫代郗鑒，一門有二亭長，輒有四修門郎，一天門凡八修門郎也。門郎為天門亭長下官，此是北帝門也。北斗君天門亭長，今是臧洪，臧洪代隗囂，又一人是王波，新補。紀瞻本為撫河將軍司馬，今為北天修門郎，代田錄，瞻與虞潭，更直一日守天門。魏釗領廬山侯。顧和從遼東戍還，有事已散，北帝當用為執蓋郎。蓋郎範明遷補典柄侯。殷浩侍帝晨，與何晏對。溫太真為監海開國伯，治東海，近收杜預為長史，位比大將軍長史。何次道始從北帝內禁御史，得還朱火宮受化，以其多施惠之功故也。魏武帝為北君太傅。其餘多不能復一二，蓋鬼神之事，不足示於世也。荀公言也。人臥床當令高，高則地氣不及，鬼吹不幹。鬼氣之侵人，常依地而逆上。人臥室宇，當令潔盛，潔盛則受靈炁，不盛則受故炁，故炁之亂人室宇者，所為不成，所作不立，一身亦耳。當洗沐澡潔，不爾無冀矣。勿道學道，道學道，鬼犯人，事亦不立，使人病，是體未真故也。山世遠受孟先生法，暮臥，先讀《黃庭內景經》，一過乃瞑，使人魂魄自製練，但行此道二十一年亦仙矣，是為合萬過也，得三四過乃佳。北嶽蔣夫人云：讀此經，亦使人無病，是不死之道也。夜行常琢齒，琢齒亦無正限數也。煞鬼邪鬼，常畏琢齒聲，是故不得犯人也。若兼之以漱液祝說亦善。昔鮑助者，濟北人也，都不學道，亦不知法術，年四十餘，忽得麵風氣，口目不正，炁入口而兩齒上下恒相切拍，甚有聲響。如此晝夜不止，得壽年百二十七歲，後乃遇寒過大冰，墮長壽河中死耳。北帝中間，亦比遣煞鬼及日遊地殃使取之，而此數煞鬼終不敢近助。鬼官問其故，天煞答云：此人乃多方術，以製於我，常行叩齒，鳴打天鼓，以警身中諸神，神不敢散，鬼氣不得入，是以無有緣趣得煞之耳。以此論之，若助不行冰渡河，亦可出千歲壽不啻也。當是遇大寒凍，步行冰上，口噤不能復叩齒，是故鬼因溺著河中耳。患風病而齒自叩動者，猶尚辟死，卻煞鬼矣。何患道士真叩齒，鳴天鼓，具身神耶？酆都山上，樹木水澤如世間，但稻米粒幾大，味如菱，其餘四穀不爾，但名稻為重思耳。杜瓊作《重思賦》曰：霏霏春茂，翠矣重思。靈炁交被，嘉穀應時。四節既享，祝人以祀。神禾鬱乎，浩京巨穗。橫我玄台，爰有明祥。帝者以熙，此之謂矣。。侍帝晨有八人，徐庶、龐德、爰愉、李廣、王嘉、何晏、解結、殷浩，並如世之侍中。四明公及北斗君，並有侍帝晨五人，其向者八人，是北大帝官隸耳，選用亦同。又有中郎直事四人，如世之尚書也。戴淵、公孫度、劉封、郭嘉，今見在職封者，是玄德之養子。玄德今為北河侯，與韓遂對統，今屬仙官。又有大禁晨二人，如今尚書令，漢光武及孫文台二人居之。又有中禁晨，如今之中書令監，有二人，顏懷、楊彪二人居之。懷字思季，彪字文先者。許長史父今為彈方侯，彈方侯有二人，各司南北。許長史為南彈方侯，劉讚為司馬，鮑勳為北彈方侯，韋遵為司馬，亦各主南北門籥。許領威南兵千人，鮑勳領威北兵千人，大都備門主收執而已。如今世有羽林監，威南威北兵，如道家天丁力士甲卒之例也。孫策為東明公賓友。