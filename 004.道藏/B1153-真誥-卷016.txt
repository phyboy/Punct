漢高祖為南明公賓友。晉宣帝為西明公賓友。荀彧為北明公賓友。其中宿運先世，有陰德惠救者，乃時有徑補仙官，或入南宮受化，不拘職位也。在世之罪福多少，乃為稱量處分耳。大都行陰德，多恤窮厄，例皆速詣南宮為仙。庾元規為北太帝中衛大將軍，取郭長翔為長史，以華歆為司馬，此所謂軍公者也。領鬼兵數千人。孔文舉為後中衛大將軍，以張繡為司馬，唐固為長史。陶侃為西河侯，亦領兵數千，近求滕含自代，猶未許。侃以徐寧為長史，寧坐收北闕叛將，不擒免官，當以蔡謨代寧。四鎮皆領鬼兵萬人，中官領兵不過數千，四鎮有泰山君、盧龍公、東越大將軍、南巴侯四官，各領萬人。何曾為南巴侯。曹仁為盧龍公。劉陶為東越大將軍。荀顗為太山君。領一萬兵鎮處，亦有數百處也。領數千兵鎮處，亦有數百處。更相統隸耳，皆有長史司馬。荀顗取顧眾為太山將軍，用曹洪為司馬，桓範為長史。王逸少有事，係禁中已五年，雲事已散。蔣濟為南山伯，領二千兵。王廙為部鬼將軍。此有識位者，粗相識耳。其無位者，不可一二盡知之。如此散者，無限數也。右以前後兩過受事，皆是楊君受旨。書多儳治，又掾更寫，兩本悉無異，並各成一卷。相隨始末訖此耳。許肇今為東明公右帥晨，帥晨之任，如世間中書監。邵奭為東明公，雲行上補九宮右保公。右七月十六日夜定錄君所告。此二條別受，不關酆記部。《辛玄子自敘》並詩：玄子字延期，隴西定穀人，漢明帝時諫議大夫，上洛、雲中、趙國三郡太守辛隱之子。玄子少好道，遵奉法戒，至心苦行，日中菜食，煉形守精，不遘外物，州府辟聘，一無降就。遊山林，棄世風塵，誌願憑子晉於緱岑，侶陵陽於步玄，故改名為玄子，而自字延期矣。不圖先世之多愆，殃流子孫，結眚刊於帝簡，運沉逮於後昆，享年不永，遂沒命於長梁之津。西王母見我苦行，酆都北帝湣我道心，告敕司命，傳檄三官，攝取形骸，還魂複真，使我頤胎，位為靈神，於今二百餘年矣。近得度名南宮，定策朱陵，藏精待時，方列為仙，而大帝今且見差領東海侯，代庾生，又見選補禁元中郎，將為吳越鬼神之司。王事靡盬，斯亦勞矣。若夫冠晨佩青，蕭條羽袂，鳴鈴仙階，轉軿瓊室者，雖實素心而卒日也。恨未便得與玄真並羅，同晏琨墉，察鈞韶之遺音，掇靈芝乎幽峰。振翠衣於九霄，舞玄翮於十方耳。方當攝禦群鬼，領理是非，處眾穢之中間，聲交於邪魔之紛紜。事與道德為闊，眼與盱真為疏，熟比熙寂於玄境，逍遙於太初哉。夫同聲偕合，物亦類分，相聞邈矣，係景委積。是以名書上清，丹錄玄殖，有道之氣，與靈合德，托體高輝，故來相從。今贈詩三篇，以敘推情之至也。其辭曰：疇昔入冥鄉，順駕應靈招。神隨空無散，炁與慶雲消。形非明玉質，玄匠安能雕。蹀足吟幽唱，仰首玩鳴條。林室有逸歡，絕此軒外交。遺景附圓曜，嘉音何寥寥。寂通寄興感，玄炁攝動音。高輪雖參差，萬仞故來尋。蕭蕭研道子，合神契靈衿。委順浪世化，心摽窈窕林。同期理外遊，相與靜東。命駕廣酆阿，逸跡超冥鄉。空中自有物，有中亦無常。悟言有無際，相與會濠梁。目擊玄解了，鬼神理自忘。玄子雲：魏時辛毗字佐治，是七世之孫也。漢建武一年，從隴西徙居潁川陽翟縣，毗仕魏世，使持節大將軍司馬宣王軍帥衛尉，封侯。毗子名敞，為河內太守太常卿。玄子雲：庾生者，晉庾太尉也。北帝往用為撫東將軍，後又轉為東海侯，今又用為酆台侍帝晨右禁監，近取馮懷為司馬，侍帝晨如今世侍中，右禁監如世右衛將軍而甚重。左禁監是謝幼輿，以鄧嶽為司馬。郤南昌公先為北帝南朱陽大門靈關侯，後天轉為高明司直。昔坐與劉慶孫爭免官，今始當複職也。高明司直如世尚書仆射。何次道，今在南宮承華台中，已得受書，行至南嶽中。此人在世，施惠之功甚多，故早得返形。周伯仁近見用為西明公中都護，中都護如世太傅之官也。坐選鄭攸不平，左降為中護，中護準少傅。右辛玄子所言，說冥中事亦多矣。今粗書其粗者耳，不複一二具說。夫至忠至孝之人，既終皆受書為地下主者，一百四十年，乃得受下仙之教，授以大道，從此漸進，得補仙官，一百四十年，聽一試進也。至孝者能感激鬼神，使百鳥山獸巡其墳埏也。至忠者能公犯直心，精貫白日，或剖藏煞身，以激其君者也。比幹今在戎山，李善今在少室，有得此變煉者甚多，舉此二人為摽耳。夫有上聖之德，既終皆受三官書為地下主者，一千年，乃轉補三官之五帝，或為東西南北明公，以治鬼神，複一千四百年，乃得遊行太清，為九宮之中仙也。夫有蕭邈之才，有絕眾之望，養其浩然，不營榮貴者，既終，受三官書為善爽之鬼，四百年，乃得為地下主者。從此以進，以三百年為一階。夫有至貞至廉之才者，既終，受書為三官清鬼，二百八十年，乃得為地下主者，從此以漸得進補仙官，以二百八十年為一階耳。夫至廉者，不食非己之食，不衣非己之布帛，王陽有似也。夫至貞者紛華不能散其正炁，萬乘不能激其名操也。男言之，務光之行有似矣；女言之，宋金漂女是也。先世有功在三官，流逮後嗣，或易世煉化，改氏更生者，此七世陰德，根葉相及也。既終，當遺腳一骨，以歸三官，餘骨隨身而遷也。男留左，女留右，皆受書為地下主者。二百八十年，乃得進受地仙之道矣。臨終之日，視其形如生人之肉，脫死之時，屍不強直，足指不青，手足不皺者，謂之先有德行，自然得屍解者也。右此五條，皆積行獲仙，不學而得，但為階級之難造，道用年歲耳。要自得度名方諸，不複承受三官之號令矣。諸有英雄之才，彌羅四海，誅暴整亂，拓平九州，建號帝王，臣妾四海者。既終受書於三官四輔，或為五帝上相，或為四明公賓友，以助治百鬼，綜理死生者。此等自奉屬於三官，永無進仙之冀，坐煞伐積酷害生死多故也。秦始皇今為北帝上相，劉季今為南明公賓友。有其人甚多，略示其摽的耳。齊桓公今為三官都禁郎，主生死之簡錄。晉文公今為水官司命，其楚嚴公、趙簡子之徒數百人，今猶散息於三官府，未見任也。此等名位，自是三官之寮耳，無豫真仙家事矣。