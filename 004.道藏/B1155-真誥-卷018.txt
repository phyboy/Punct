三月十九日夜，夢小掾來在此靜中坐。良久，自說小茅山三會水處，極可看戲。向從四平山中來，路上見叔父，持火炬滿手，欲以作變。先生可向阿郎道，如此鬼火，使人口噤不得語。此物乃化為風，先生知之不？小掾又曰：方山大有侯叔草，異佳，葉乃大。昨乃大取，近乃失去布復衤式，欲就先生乞此衣。。小掾又曰：今葬處不吉，斷墓脈多所云云。右與長史書，今所見真手者訖此。□厶□厶。情兼，無以喻懷，尋省來告，粗承同之。仆尋往，相見近矣，比者翹注，良不可言，給事安和，以十九日南州，二十二日當還，功曹已入，昨相見慰懷。方爾悠悠，未卒歸也。將琴弦之陰德乎？聊當一笑。此即日無他，公明日當復南州與大司馬別，大司馬克二十六發也，第七似不從征。乃遠送米，將供洞齋之備耶？若君遠研玄鏡，澄聲上音，在深林之中，遐人事之跡，使此物之來卒無緣也。於今逢耳，誠理盡備矣。想所寫已了，校當令熟，秋冬之間，其經當復示也。故服饑不，春草生，此物易尋，想數詣玄水之處逍遙也。仆此月必往，敘其不久。亦不煩屬李，李疾病未攝事，承田已為勞，意敕語陳暉，如此必有秋望也。此誠小小，不暫勞君意者，則事去矣。給事云：南州還當並急，四月半間，欲至東山，想無差錯矣。比更告茶一簿。一日不見君，常恐鄙吝之心已生矣。君未復能屑屑中出於風塵之間耶。承給事體氣如故，且甚延悚，念侍省遑懼辭正爾。燒香入靜，具啟夜當根陳情事，使盡丹苦之理，動靜別白，尋更承問。糊連給事前後書，上啟神母，因書小掾，並呈前後答神母云：小掾截留給事書，唯餘此見還。長史書，暮臥先存鬥星，在所臥席上。暮臥存星之時，皆先陰咒星名，然後存耳。祝畢，乃存星，安臥其中也。然後密叩齒，祝九星之精。見斧云：酉年學，戌年當歸，戌年道炁當行天下。雲從戌年當受法。經云：主諸關鏡聰明始。九月十七日，已一百九十過。二十一日合二百過二十六日二月已四百二日三十過已四百四十過已上並是朱畫朱書。九月二十六日夜始。十二月二十一日二十四日已上並是朱畫朱書。右此是長史自讀《黃庭》遍數也。朱墨雜畫者，是因修用時遇得筆，便題記之耳。雲「長穀出日」等，亦是經中語，當是讀至此句，忽有事應起，故疏誌處也。大洞真玄，張煉三魂。太上高精，三帝丹靈。太都天錄，顯於玄宮。左目童子。仙者心學，。先閉炁二十四息。行之十八年。大帝玄書。徒行事而不知神名，還精而不知服此符。魄唯得飲，佪水月精。吾是天目，三啄齒太元上玄。魄唯聽飲，月黃日丹。沐浴祝：太上高真。製蟲丸。季道思和。玉簡青錄，高閣刻石。石精玉馬，照知鬼形。苞山下有石室銀戶，方圓百里。昆侖山下有黃水，名曰日月水，飲者得仙。告王君使傳知真者，告青童使傳成真者。夫知真者謂知真而得真，成真者謂勤求而獲真者耳。正月四日、二月八日、三月十一日、四月十六日、五月二十日、六月二十四日、七月二十八日、八月十九日、九月十六日、十月十三日、十一月十日、十二月七日。右老子拔白日。正月庚申、二月辛酉、三月庚戌、四月癸亥、五月壬子、六月癸丑、七月甲寅、八月乙卯、九月甲辰、十月丁巳、十一月丙午、十二月丁未。右上帝煞害日，不可請乞，百事無宜。所謂靜室者，一曰茅屋、二曰方溜室、三曰環堵。製屋之法，用四柱三桁二梁，取同種材，屋東西首長一丈九尺，成中一丈二尺，二頭各餘三尺，後溜餘三尺五寸，前南溜餘三尺。棟去地九尺六寸，二邊桁去地七尺二寸，東南開戶，高六尺五寸，廣二尺四寸，用材為戶扇，務令茂密，無使有隙。南面開牖，名曰通光，長一尺七寸，高一尺五寸。在室中坐令平，眉中有板，床高一尺二寸，長九尺六寸，廣六尺五寸。薦席隨時寒暑，又隨月建周旋轉首，壁牆泥令一尺厚，好摩治之。此法在名山大澤無人之野，不宜人間，入室，春秋四時皆有法。然此蓋本道相承，道家之一事耳，不足為異也。粗要知，是以及。以正月十五日，尚書省中直，乞夢非常，皆靈仙真像，多所道其子孫，慶以閏月二日夕，又夢仙靈共會，吾請乞佳應。又見有□厶。非常好，以月半中，忽見九老先生，乘軺引從詣吾，相見欣然雲。連在宣城四十日始還，問吾消息云：今至蕪湖，二十三日當還，還當省吾，得見之欣然。以閏月四日夕，夢彩物如幡形，皆舒著席上，或如畫，或如錦繡，文字煥炳，如言可解而不可解，愈舒愈更奇異。雲是楊舍人物，時亦不見楊君也。意言當寫取，雲須能畫人整頓，所未常見。當有十許幡。十一月十二日，夢棺器露有水。十二月十八日左右，夢以鐵釵刺玄武。二十一日，夢見天子，天子當年十六七許，在殿上。重復夢見在一處，懸渼自放，落下岐危，遙見劉升遠與語。從此當回還，回還道難，得一紐以手巾穿之，見吾城扶助，吾遂得回旋。十月九日，上廚五人旨南山治。牙詣夫人，詭當用雙金環，汝無，吾當具交以謝恩也。厚若有金貫，便以奉夫人。雲以謝吏兵，華功曹至，意密語新婦令知，密之密之。若無便，可以二雙金環奉跪，勿吝勿吝。若欲得體上所寶玩者為好。吾近日疏與汝說二君應有詭，其夕即有誥云：吾二人吏兵，若無功詭，後小子不復為人使，楊意旨中，謂可用釵，小君即言釵所以導達開通，自可用也。新婦有金釵，即可用，可，停貫也。先詣夫人，次詣二靈，汝疇量之，汝索環如一日疏，新婦銀釵亦可用，良無，便當用環，吾停汝辭須詭，當詭辭繼其下也，不復別作。得佳清閑，雲敕汝修內經，是保命。汝不答，漠漠不當爾。然此非常意，皆發自冥妙，當作本末。答當奉行此意，口又無言，為不可也。陶休以二百紙與汝，吾留百枚。斧白米已當向盡，汝餉之。遷告云：汝當小不佳，防之。右許長史在世抄記紀中事目及夢，並與兒書有存錄者，訖此。其與真靈書，已別在前卷中。先生自寄神炁，投景東林，沐浴閑丘，乖我同心。每東瞻滄海，歎逝之迅，西眄雲涯，哀興內發，仿佛故鄉，鬱何壘壘？將欲身返歸塗，但矯足自抑耳。於是靜心一思，逸憑靈虛，登岩崎嶇，引領仰玄，冥誌扉上，遊雲竦真，始覺形非我質，遂亡軀遂神矣。浪心飆外，世路永絕，足樂幽林，外難一塞，建誌不倦，精誠無廢，遂遇明師，見受奇術，清講新妙，玉音洞密，吐納平顏，煉魂保骨，衝氣夷泯，無復內外也。但恨吾遭良師之太晚也，反滯性之不早矣。吾得道之狀，艱辛情事。定錄真君已當說之矣。崇賴成覆救濟之功，天地不能渝也。聞弟遠造上法，偶真重幽，心觀靈元，炁陶太素，登七闕之巍峨，味三辰以積遷，虛落霄表，精郎九玄。此道高邈，非是吾徒所得聞也。亦由下挺稟淺，未由望也。然高行者常戒在危殆，得趣者常險乎將失，禍福之明，於斯而用矣。道親於勤，神歸精感，丹心待真，招之須臾。若念慮百端，狹以營道。雖騁百年，亦無冀也。三官急難，吾昔聞之在前，七考之福，既以播之於後，因運乘易，不亦速耶？幾成而敗，自己而作，試校千端，因邪而生耳。想善加苦心勞形，勤諸功德、萬物云云，亦何益哉！斧子蕭蕭，其可羨也，各不自悟，當造此事，斧獨何人，享其高乎？師友之結，得失所宗，托景希真，在於此舉也。吾方棲神岫室，蔭形深林，采汧穀之幽芝，掇丹草以成真矣。昔約道成當還信，雖未都通徹，粗有仿佛，亦欲暫偃洞野，看望墳塋，不期而往，冀暫見弟，因緣簡略，臨書增懷，映謝。掾泰和元年八月服六甲符。泰和二年，太歲在丁卯，正月行回元道。泰和二年二月中，行空常。泰和二年四月，服青牙。泰和二年七月，行日月在心泥丸之道。存日月在泥丸法，泰和二年六月行。泰和三年五月，行奔二景道。二月三日夜，□厶□厶。夢鄭白夫人，道之交有內密而外疏者，鄭之區區，今即是也。當與嶒姑俱來。四月二十七日夜半，夢見一女子，著上下青綾衣，與吾相見，自稱云：我是王眉壽之小妹也，相見時，似如在山林之間。雲明日可暫出西門外，有犢車白牛皮巾裹仆禦頭者是我車也。後別相詣於貴解，因口喻作詩如別。乘炁涉淥津，采藥中山巔。披心煥靈想，蕭蕩無悟言。願與盛德遊，驂駟騁因緣。榮塵何足尋，疾激君清玄。苟能攝妙觀，吐納可長年。泰和元年六月五日夕，夢忽聞天上有金石鍾鼓之音，仍仰看見彩雲如虹，氣狀爽爽，彌漫天上，從東直西趣，意中謂是女靈行，或呼為元君。忽復如從路上行，然已過。玉斧又將主簿追望，唯見輦，輿後從朱衣人，皆回還見禮，路邊有一人，白衣似卜師，因見語云：君體羸不堪事，可專修所行，勿雜他事。若不專，君當得病。君不見信者，自當得夢。此人自稱姓縢。七月向末，玉斧夢身體飛揚，豁然入一屋下，累床南向坐，自謂是合日揚光，顛回五辰之道。見一人在東面立，手舒卷書，看見如畫圖像山嶽狀。下輒有書說，亦與執書人語良久。八月三日夕，夢忽有一人弊衣長形容，從一小兒來，如徇簫。坐與玉斧語，乃說上道事。斧仍驚愕，更危坐，須臾將進內戶，大論上道，顧小兒，莫令人見我外鼓。斧問樂耶？雲不。來欲得可取之爾。君自當得鈞樂，因問鈞樂幾人，答曰：十人一鈞，大法乃至於萬，不知道至十萬，仍覺復眠。又夢見卷書，見玉斧書先舒，惟見後，是王君事，似四輔傳，盡共在上，多論王君學道，時見語學道歷年事，自可須二三年間邪。意甚敬。此人未得拜，便覺，末見主簿亦在坐。泰和元年八月三十日夕，夢得一帙有四小卷書，雲是神母書。或云是傳，皆以青細布為秩，秩兩頭紅色，書皆是素。時先生亦在間，又為玉斧書。此傳上篇於戶外壁辟方素上，其字似符，或如獸像，帙布亦不正似布，謹記。泰和三年三月二十五日夕，玉斧夢行見天上白雲彌滿纏合，甚下而不高，仰望雲間，時有空處，狀如山穴。東行數步，覺東北有大道，便順道行，得一深室，或如石室，白炁從室中出，又似水鬱勃，來冠玉斧身。時急坐，亦不恐，向炁忽散，見室裏有床席器物殊整潔，意中自謂是靈人所住止處，仍向室拜叩頭訖，請乞，室內有一穴，玉斧復從此前進。穴內甚急小，不得前，意復更欲進。忽見一人在室外，語玉斧未可進，尋當得前，乃向此人再拜揖而退。又見送至道上，說玉斧應受書之，言極殷勤委曲，當勤存，南真夫人使三人送玉斧，令通板橋。初出，又見犢車中有二露頭年少，與向人言笑，未至所住。便覺，欣願靈悟，如夢之告，謹以記之。三月八日拜疏，玉斧言，鄭恨還，奉敕，尊猶患飲痛不除，違遠竦息陰臑，願今飡食無恙，即日此蒙恩。牙近至此，便西願早至，謹及啟疏，玉斧再拜。玉斧言，尊欲得六甲符，似在句容牙處。斧都不以書來山中，願就牙器中料，謹啟。玉斧言，承近三日會流杯，尊亦作詩，後信願寄還，謹啟。鹽茗即至，願賜檳榔。斧常須食，謹啟。四月十七日拜疏，玉斧言，漸熱，不審尊體動靜何如？願飲漸覺除，違遠燋竦，急假願行出，即日此蒙恩，謹及啟疏，玉斧再拜。玉斧言，有檳榔，願賜，今暫倩徐沈出至便及，謹啟。四月十八日拜疏。玉斧言，昨徐沈啟願即至，漸熱，不審尊體康和，飲漸覺除，違遠戀竦，牙如常，揆時得出。斧粗蒙恩，謹及馮令史啟疏，玉斧再拜。四月二十一日拜疏，玉斧言，陰熱，不審尊體動靜何如？飲覺蒙恩，陳輝來，尊今日當至斧近齋，唯尊來，餘人難相見。願道路安穩，小史在戶內，使不欲經遠，或淹，謹及陳輝啟疏。玉斧再拜。玉斧言，揆牙亦得暫還此，安穩謹啟。四月二十三日拜疏，玉斧言，奉敕昨夜至，慰馳竦熱，願尊體飡食無恙，未得侍見，戀慕旦陳，滕啟疏願已至，謹及啟疏，玉斧再拜。玉斧言，楊舍人弟病委頓，為懸耿，想行當佳，謹啟。四月二十八日拜疏，玉斧言。昨奉敕，慰竦息陰炁，願尊體無恙。飲覺除，違燋竦，謹及啟疏，玉斧再拜。玉斧言，錢即與田主，此間都無復密付二升餘，華新婦欲得少許，願分之，亦長在中，謹啟。五月四日拜疏，玉斧言，節至增感，思濕熱，不審尊體動靜何如？飲猶未除，違遠竦灼，服散微得飲水，猶是得益。願彼大小無恙，尊五日當下，願必果，謹遣扶南啟疏，玉斧再拜。玉斧言：陳鹿至，尊賜脯及蒸蔥，即至帝都，已還束，甚得□厶□厶□厶□厶。謹啟。玉斧言，承舍人下，恐過句容，未進此湛家，穀猶未熟。今遣朱生出參，願尊即令生反得穀，願為都作米。此無可舂者，若至，便當就合，恐藥草燥，得米下船，乃可采草，謹啟。玉斧言：此間釜小，可正一斛，不與甑相宜。又上稻應得釜用，都有大釜容二斛已上者，願與諸藥俱致，無見可否，足借斧當於縣下。謹啟。右八條，掾在山與答父書。於時長史在都及縣下也。右此並掾在世間所記事，及書有存錄者，訖此。