關中土民純質向善者甚眾，道門尚七釋氏轉八，每至年交，各大集其眾，午後於聖前禮誦經懺，謂之禮正，至一月終方畢。雪霽春光顯太平，風和日暖倍鮮明。高歌合會休懷悶，大煮圓焦作禮正。

莫問天機事怎生，唯修陰德念常更。人情反覆皆仙道，日用操持盡力行。

歡來日飲千鐘酒，靜處時抨一局棋。白髮流年當遠鑒，紅塵閒事莫多知。

隋何陸賈總歸空，千古惺惺一夢中。爭似忘機合著口，潛心捉住九天風。百年萬事一場空，急景渾如過隙中。浮世奈何人不悟，癡心剛待撮春風。

題詩欲寄紙還無，檢帙搜文得故書。書後殷勤題一絕，囑君行善莫踟躕。

謝公惠我白芭蕉，山谷多風不用招。城市炎天無爽氣，請君執捧自閑搖。

物外歸心絕大魔，閑中遣興益高歌。靈台著欲於今少，徤骨乘風已後多。

突兀高峰上倚天，巉岩絕壁遠含煙。披襟自古嵩陽客，傲世從來華嶽仙。

自愛寥天夏日長，誰憎酷暑火雲昌。三焦毒熱多年盡，一握清風萬古涼。

炎炎赤日火雲飛，路上行人汗浴肌。碧洞深山無事客，優遊松下正抨棋。

蕤賓節後轉加炎，毒熱薰蒸無處潛。唯有長春碧岩洞，清涼終日自安恬。

谿風颯颯如霜下，澗水泠泠似雪翻。盡日殊無勞役重，何時更有鬱蒸煩。

纖纖妙理織銀絲，習習輕風散玉姿。秋後雖然飆運爽，待君應也不多時。

茅堂高結半原陰，喬木參差翠竹深。車馬不聞名利遠，安閒終日好棲心。

叚生放栰下西山，時值波濤盡出關。回首無心怨河伯，高歌且喜腳輕還。

蓬萊方丈及瀛洲，三島神仙一處游。混合九天無星礙，飛騰八極信周流。

無我無人性自由，一師一弟話相投。談經演法三山坐，駕霧騰雲萬里遊。

虎嘯烈風潛獸愕，魔交長夜睡魂驚。何時樸直道心顯，慧日開張天眼明。景福淹沉人事少，龍門閑澹虎溪清。時聞結果加吒語，似聽鉤輈格磔聲。山間一種紅雞作結果加吒聲，入山樵采者戲語以雪妥也。下去轉之鉤輈格磔鷓鴣鳥聲也。我道欲求神自放，龍門時複虎相干。山頭烈火三冬熾，澗底陰風五月寒。清虛妙理橫天下，大朴淳風滿世間。至道有名那見實，通人無語自知還。入道根源唯自許，出塵消息有誰知。南華始過逍遙樂，北海終投汗漫期。野鶴孤雲閑活計，清風明月道生涯。千山磊落收雲氣，四海光明耀日華。

汨沒塵埃甚可憐，追隨俗態幾經年。偶因上士游山水，得遇高真伴聖賢。一枝孤秀倚寒山，四海群芳懷靦顏。若遇清風佳氣會，天香飄落滿人寰。游初稟氣得真詮，續豔聯芳似火傳。世上百花難逮月，人間唯此可窮年。樹密山高隱地蟠，風多露少怯天寒。他時複向蟾宮裏，五嶽雲收四海觀。

放去欲齊支遁鶴，籠歸寧效右軍鵝。雖符莊子能鳴義，恐學茅君著愛魔。

清夢軒中清士居，清閒高臥養真如。真如養就清無夢，無夢清歡樂有餘。

俄聞寵命發汧涯，便欲安閒臥隴西。黃鵠不思千里舉，白雲猶戀故山棲。

南望龍門一豁開，東遷鶴馭再頭回。深知此域因緣重，未許他方道德該。

山潛洞壑非高尚，自揣襟懷實蔽蒙。無益虛名相混雜，不教閑坐養盲聾。

休休道者方歸去，赫赫王侯又到來。自愧中心無道術，空教外跡播塵埃。

歷歷西州向道多，道人行止足乖訛。公當策蹇尋山郡，纖察無令外道魔。

原心自得魚鱗大，用指何妨馬骨高。居室有誠還可信，下堂無智亦徒勞。

狗病無人煎粥湯，驢寒倒地四肢僵。為人不解修陰德，轉殼何由免禍殃。

日月匆匆頂上飛，光陰忽忽眼前移。回頭返顧即成老，下手速修猶太遲。

修行大抵要聰明，只恐聰明向外呈。外假內真兩相克，一邊敗後一邊成。

一念無生即自由，千災散盡複何憂。不堪下劣眾生性，日夜賓士向外求。

九重天子人間貴，十極仙靈象外尊。試問一方終日守，何如萬里即時奔。

雪滿群山路不通，天教車馬不西東。可憐寧海官民意，目斷西山一望空。

三竿紅日自由睡，萬頃白雲相對閑。只恐虛名動華闕，有妨高枕臥青山。

殘花冉冉飛紅雨，落日依依散白毫。遙望西山官堠子，倚天孤聳一拳高。

海上春風日日顛，山頭春色幾時妍。清明過了朱明近，未有紅芳到眼前。

劫運天災不可當，高真上聖救無方。直須受盡豐年蘖，再得升平入道場。

公山隱隱插蒼穹，松影森森鎖碧空。頂戴松花喫松子，松溪和月飲松風。松風習習透松煙，習習松煙散九天。天外輕盈籠萬象，交光日月共迴旋。千尋瀑布清明秀，一泒嵐光氣勢雄。時被祥風吹作雨，瀟瀟溟漠灑虛空。青城華嶽與天臺，怎比吾山至大哉。一簇峰巒千萬仞，威儀真不讓蓬萊。公山高隱白雲宮，宮壓公山第一峰。峰上白雲飛不斷，悠悠來去惹青松。參差山色有無中，半入幽溟半入空。依約天涯尋不見，飄飄常被白雲籠。公山自古白雲多，結蓋層層入大羅。出沒群仙常不見，雲中唯聽洞仙歌。仙歌縹緲入公山，漸入公山太一壇。壇上諸仙安藥鼎，時時燒出大還丹。撞開天漢拂星辰，獨坐蟾宮抱日輪。夜牧靈龜朝引鶴，饑餐松實冷披雲。山頭點起一輪燈，天下妖魔盡不生。唯有堂堂圓覺士，松間獨弄寶珠行。

閑遣青龍耨月華，同驅白虎種黃芽。黃芽欲發雷霆震，迸出青龍白虎牙。

陽光潑潑火雲凝，海底蛟龍即上升。徧撮山頭三伏暑，卻教化作一團冰。

雲興霞爍映天衢，松密山高壓地圖。絕頂崢嶸人不到，昭昭獨放月輪孤。

同雲漠漠雪霏霏，凜冽寒風刮地威。吹起山中無限景，瑤花瓊萼滿天飛。

東萊即墨之牢山，三圍大海，背俯平川，巨石巍峨，群峰峭拔，真洞天福地一方之勝境也。然僻于海曲，舉世鮮聞其名，亦不佳。予自昌陽醮罷，抵于王城永真觀，南望煙靄之間，隱隱而見道眾相邀，遷延數日而方屆，遂閑吟二十首易為鼇山因清暢道風雲耳。卓犖鼇山出海隅，霏微靈秀滿天衢。群峰削蠟幾千仞，亂石穿空一萬株。道祖二宮南鎮海，王明三崓北當途。是知物外仙遊境，不向人間作畫圖。謂上清宮、太清宮也。謂太平興國觀道南也。初觀山色有無時，十日遷延尚未之。咫尺洞天行不到，空余吟詠滿囊詩。浮煙積翠繞山城，疊嶂層巒簇畫屏。造物建標東枕海，雲舒霞卷日冥冥。三圍大海一平田，下鎮金鼇上接天。日夜潮頭風輥雪，彩霞深處有飛仙。佳山福地隱仙靈，萬壑千岩鎖洞庭。造化不教當大路，為嫌人世苦膻腥。牢山本即是鼇山，大海中心不可攀。上帝欲令修道果，故移仙跡近人間。重崗複嶺勢崔嵬，照眼雲山翠作堆。路轉山腰三百曲，行人一步一徘徊。松岩鬱崛瑞煙輕，洞府深沉氣象清。怪石亂峰誰變化，亙初開闢自天成。因持翰墨寫形容，陟彼高崗二十重。南出巨平千萬疊，一層崖上一層峰。四更山吐月猶斜，直上東峰看曉霞。日色麗天明照海，金光射目眼生花。天柱巍峨獨建標，上穿雲霧入青霄。不知日月星辰謝，但覺陰陽氣候調。洞有佳名號白龍，不知何代隱仙蹤。至今萬古人更變，猶自嵌岩對老松。洞有仙名喚老君，神清氣爽獨超群。憑高俯視臨滄海，守靜安閒對白雲。華蓋真人上碧霄，道山從此鬱清標。至今絕壁幽岩下，尚有群仙聽海潮。修真野客非才子，行到鼇山亦有詩。只欲洞天觀海日，不勞雲雨待青詞。白髮蒼顏未了仙，遊山玩水旦留連。不嫌天上多官府，只恐人間有俗緣。修真卻似上山勞，腳腳難移步步高。若不志心生退怠，直趨天上摘蟠桃。鼇山三面海浮空，日出扶桑照海紅。浩渺碧波千萬裏，盡成金色滿山東。山川皆屬道生涯，萬象森羅共一家。不是聖賢潛制禦，乾坤那得久光華。可歎巍巍造化功，山河大地立虛空。八荒四海知多少，盡在含元一氣中。

醮罷歸來訪道山，山深地僻海灣環。棹船即向波濤看，化出蓬萊杳靄間。群峰峭拔下臨淵，絕頂孤高上倚天。滄海古今吞日月，碧山朝夕起雲煙。青山本是道人家，況此仙山近海涯。海闊山高無濁穢，雲深地僻轉清嘉。怪石嵌空自化成，千奇萬狀不能名。斷崖絕壁無人到，日夜時聞仙樂聲。曉日朦朧漸起雲，山色慘憺不全真。直須更上山頭看，似駕天風出世塵。巨石森森嶺上排，巔峰岌岌到無階。三秋水凍層冰結，九夏雲寒疊嶂霾。海上觀山勢轉雄，清高突兀倚虛空。朝昏磊落生雲氣，變化皆由造物功。陝右名山華嶽稀，江南尤物九華奇。鼇山下枕東洋海，秀出山東盡不知。重重疊疊互相遮，簇簇攢攢競鬥嘉。眼界清涼心地爽，神仙自古好生涯。五嶽曾經四岳游，群山未必可相儔。只因海角天涯背，不得高名貫九州。

煙嵐初別上清宮，曉色依稀路徑通。才到下方人未食，坐觀山海一濛鴻。雲煙慘澹雨霏微，石洞留人不放歸。應是洞天相顧念，一生嗟我到來稀。雲海茫茫不見涯，潮頭只見浪翻花。高峰萬疊連雲秀，一簇圍屏是道家。松風澗水兩清幽，盡日清音夜未休。野鶴時來應不倦，閒人欲去更相留。溪深石大更松多，鬱鬱蒼蒼道氣和。不是歷年樵采眾，浮雲蔽日滿岩阿。貫世高名共切雲，游山上士獨離群。仙鄉貴重三茅客，仕族尊榮萬石君。西山仰視刺天高，山上仙家種碧桃。桃熟幾番人換世，洞中秦女體生毛。清歌窈嫋步虛齊，月下高吟鳳舞低。談笑不幹浮世事，相將直過九天西。煙霞紫翠白雲高，洞府群仙醉碧桃。鼓透碧岩雷震駭，滿山禽獸盡呼號。道力神功不可言，生成萬化獨超然。大山海嶽知輕重，沒底空浮萬萬年。

西縣東來至玉清，金風一掃暮天晴。開懷便賞中秋月，只恐臨時晦不明。萬木西風遍九州，岩光一夜向西流。出塵爽氣清人骨，是處歌歡不解留。初離海嶼有餘清，萬國歡心賀太平。但願寶光無晦朔，不教天質有虧盈。渾金璞玉上天衢，抱雪凝霜耀太虛。四海百川無不鑒，輝生萬象悉安居。一片清光萬里開，無分茅屋與樓臺。家家盡得閒吟賞，更有清風助快哉。有客徘徊望太虛，開尊專欲賞蟾蜍。蟾光不解留人意，澹澹青霄只自如。金波晝夜不曾閑，淡蕩清輝出海山。素魄高升遊物外，恩光下照滿人間。碧漢崢嶸自有期，天光照耀本無私。卻憂下土昏魔重，不見金輪出現時。團團皓月掛空虛，百煉青銅鑒不如。一切水中皆影現，群魔摘膽盡消除。桂影朦朧下照人，縱橫萬古不知因。何當跨鶴雲霄上，俯視青天白玉輪。雲去雲來不暫停，朝昏恍惚變陰晴。今宵幸對嬋娟質，製作新詩暢道情。年年此際殺生多，造業彌天不奈何。幸謝吾皇嚴禁刃，都教性命得安和。聖主登基萬物安，仁風滅殺自朝端。幫君士庶皆修德，好放蟾光與眾看。靜夜迢迢起黑雲，眾生無分樂天真。空中自是雲遍驟，天外何曾月避人。百歲光陰瞬息間，中秋幾度得開顏。不如煉性如秋月，晃朗身心自在閑。