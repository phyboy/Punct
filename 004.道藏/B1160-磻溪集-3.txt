青天莫起浮雲障，雲起青天遮萬象。萬象森羅鎮百邪，光明不顯邪魔王。我初開廓天地清，萬戶千門歌太平。有時一片黑雲起，九竅百骸俱不寧。是以長教慧風烈，三界十方飄蕩徹。雲散虛空體自真，自然現出家家月。月下方堪把笛吹，一聲響亮鎮華夷。驚起東方玉童子，倒騎白鹿如星馳。逡巡別轉一般樂，也非笙兮也非角。三尺雲璈十二徽，曆劫年中混元斷。玉韻琅琅絕聲音，輕清遍貫達人心。我從一得鬼神輔，入地上天超古今。縱橫自在無拘束，心不貪榮身不辱。閑唱壺中白雪歌，靜調世外陽春曲。吾家此曲皆自然，管無孔兮琴無弦。得來驚覺浮生夢，晝夜清音滿洞天。

空山靜夜微雲作，淡月疏星寒氣錯。忽見長庚耀太虛，回觀北斗潛寥廓。乾坤舒慘即時改，宇宙紛綸何所托。必有機關默動搖，憑虛返覆相酬酢。大哉無極玄元道，何者不蒙靈應藥。點化三光轉碧空，滋榮萬物開花萼。騰今跨古未嘗壞，歷險沖艱殊不弱。浩浩洪流自激揚，紛紛大化誰斟酌。混元一氣首興變，無上至尊唯獨惡。踏碎虛空出杳冥，劈開混沌生揮霍。陰陽升降作門戶，日月縱橫為鎖鑰。暑往寒來晝夜分，時通運塞興衰各。既而上立乾坤鈕，複乃下鳴師範鐸。建德隨方料物宜，因時設教從人樂。三皇五帝皆宗祖，六道四生鹹唯諾。至聖文才尚發蒙，猶龍道德何時博。

山深路僻行人少，盡日幽岩聽啼鳥。無客相陪皓月中，有時獨立青雲表。雲表孤吟百邪遠，天涯一覽群山小。調高風急韻悠揚，清絕步虛神縹緲。憶昔重陽泛天角，清吟欲序乾坤樸。釣拔扶風人不知，測量大海余先覺。入神妙致應難辯，出俗玄談非所學。返觀今日道崢嶸，始得他年功卓犖。首及東牟演仁孝，未能化俗開籠罩。五會軒軒立五名，三州袞袞崇三教。出神入夢人驚駭，擲蓋投冠予計較。師居東海乃猶龍，馬入西秦還變豹。甯海金蓮登州，玉華萊州，平等文登七寶福山三光。丹陽弘道隆於陝右也。大定已醜夏四月，餘與丹陽等數人，從重陽師自文登，入甯海時邁龍泉，日氣稍熾。師令餘等前行，己執傘在後距半裏許。餘忽回顧，見傘騰空而起，餘急返走問之。雲：搏扶搖而上不知其然而然。初傘起東北，望之冉冉墜于沙間，指其方而覓之，了無所有也！時餘決眷。重陽子王公隱于東海隅之查山，山到文登一百一十裏。文登到傘起處又七十裏，傘起乃辰時，及晡墜傘陽公庵前。柄內重陽子道號，往賜之焉。重字篇韻本無，乃師之所撰。傘自後查山下翟公家藏之，本甯海范明叔家借用者，範複後知往取之而弗肯。予投冠者，初師之登城北觀海，頭上竹皮冠忽墜水漂去，已而複還僉重音竹。

十州三島兮巨海之中，瓊樓絳闕兮參差半空。松陰密鎖兮無畏日，執扇不搖兮有清風。流金熱佩玉，真仙未嘗說。水晶宮殿開寶座，星辰列碧虛，懸象繞樓臺。清淨化身非骨血，本來身自通神，談笑忽驚天上人。

瑤台閬苑兮碧漢之中，祥雲瑞炁兮盈盈滿。空群仙出沒兮灑清雨，萬化開坼兮動香風。炎蒸熱那裏，人家不曾說。煙收洞府開門倚，星河列九天，時復會嘉賓。萬里不須乘汗血，物外身自清神，誰羨登樓搖扇人。

余觀天下形勢壯觀，自潼關以東，淮水以北，無出登州。因作望海吟用紀其實。蓬萊僻東隅，壯觀天下絕。地鄰仙聖域，山枕魚龍穴。憑高望義和，目極猶未徹。蒼蒼天水回，泛泛雲霞泄。長風起波濤，萬里卷霜雪。憑淩登島嶼，晃漭失丘垤。有時靈氣和，變化非常別。森羅無限景，欲辯難措舌。大哉百谷王，沉沉洞清澈。隨時潮有信，歷代旱無竭。人間頃畝池，是處廣開列。比之鯨波大，狀若蛙井劣。汪洋不見端，彌天自嚴潔，眾流莫渾濁，萬古超生滅。

閬苑紅塵外，瑤台碧漢間。洞中仙不老，雲外容常閑。赤鳳吟丹穴，紅猱吠藥欄。青衣傳詔下，白鶴送書還。宴赴瓊林會，詩載羽客班。浩歌金母殿，長嘯玉龜山。果結三千歲，樓高十二環。穆王何日到，方朔幾時攀。姑射肌猶潔，雙成兒更殷。飛瓊投月窟，弄玉嚲華鬟。命駕遊三島，博風過百蠻。周旋窺海嶽，奮擲上天關。蕩蕩空無極，滔滔興未閑。恢然超法界，不復戀人寰。

前賢後聖無差別，異脈同源化執迷。太一混元開戶牖，玄真直指上天梯。

他人之言不可聽，自己之心但可正。若憑他口是非言，壞卻自身功德性。

勞生有萬種，最大無過色。不唯喪命根，複乃銷陰德。還能戒此一，酷勝其他百。慕道修仙人，從來是標格。

曠蕩修真教，飄搖出世門。先師開戶牖，歸馬動乾坤。陋室迥仙觀，高名軋帝閽。雲朋霞友會，朝禮太虛尊。寶炷成雲篆，華燈簇夜光。星河初煥爛，鐘磬乍悠揚。醮主承嘉會，虔心禱上蒼。諸仙來顧盼，接引下虛皇。

臣處機，以大定戊申春二月，自終南召赴闕下，蒙賜以巾冠衫系，待詔於天長觀。越十有一日，旨令處機作高功法師，主萬春節醮事。夏四月朔徒居城北官庵，越二日己，己奉聖旨塑純陽、重陽、丹陽三師像於官庵，彩繪供具靡不精備。後五月十八日，召見於長松島。秋七月十日再召見，剖析天人之理，頗愜宸衷薄暮言歸。翌日迨中使賜桃一盤，處機不食茶果。十月有餘，年過荷聖恩即嚼一枚。中秋以他事得旨，許放還山，仍賜錢十萬，表而辭之。逮己酉歲，春途經陝州遽承哀詔，時也風塵顯洞天氣蒼黃。士庶官僚盡皆素服，處機雖道修方外，身處世間，重念皇恩寧不有感。謹綴挽詞一首用表誠懇雲：哀詔從天降，悲風到陝來。黃河卷霜雪，白日翳塵埃。自念長松晚，天恩再詔回。金盤賜桃食，厚德實傷哀。

一日一日復一日，短景渾如電光疾。天長地久磨古今，春去秋來變時律。大夢沉沉無晝夜，浮生袞袞差勞逸。人情不斷猶著空，我志雖高尚憂失。殼昧遊魂如陷阱，心懷嗜欲同憐蜜。蜜甜有味何日忘，阱黑無明幾時出。出拔須憑高尚行，修治不假虛恍術。但能物我卻親疏，自然神鬼難凶吉。吾身道性未開眼，土塌紫扉且容膝。和光同塵隨是非，化聲相待無相詰。白露將殘寒露潔，山家冷淡觀遊絕。樹頭黃葉墜千林，身上麻袍聯百結。舊布重煩七裏市，衲衣複待三冬雪。城中豪富各仁慈，庶在磻溪長守拙。到城七裏也我居西山時六年，山西上有松孤然。朝雲霧微接關塞，暮雨漸瀝交洞天。天生此境為吾伴，隔澗相陪遠相看。鬱鬱蒼蒼氣色佳，蕭蕭瑟瑟風聲貫。連枝合抱垂重陰，受命已經千載深。如何今歲上春月，平地忽遭樵斧侵。斧聲叮叮響溪古，松煙慘慘愁山麓。也知天意我將歸，故遣靈岩爾先覆。景亡人散複何陳，空山黯淡悲遊人。白鶴高飛失行止，蒼龍偃臥無精神。亦知物象終難固，凡百有形皆有數。高歌物外歸去來，大隱鄽中益開悟。有夏禹廟甚靈。贈淮陽唐括姑，乃故丞相之女弟也。予時在隴山，京兆統軍夾穀公專人書，召姑尋至。東萊之姑性玄遠，蘊德舍章自超拔。未能撈灑今古原，西出長安載脂牽。殷勤邀吾於隴山，余時杖策徐東還。還到長安舊游處，故人不死多蒼顏。回頭為報姑明取，百歲光陰一寒暑。速拋家業違物情，早作閒人伴仙侶。壺中自遊日月長，身外不復衰殘殃。跨古騰今別無事，只由大德心開張。

玄元大道統陰陽，造化乾坤萬物昌。高下如能各處分，始終即得免罹殃。今之曷故多災障，蓋為人心胡縱放。美食鮮衣器用華，狂明怪侶邪淫王。陰陽交錯古來傳，恩害相生本自然。迤邐不能廉度日，因循直致旱經年。青霄碧落常無雨，紫陌紅塵唯播土。鑠石流金萬物焦，鎔腸裂背群生苦。有時率眾取湫析，臠肉裝盤自噎饑。侮慢加之傷物命，喧呼何足動神祗。衰哉俗態荒聲色，個個傾危身反側。安得人心似我心，免遭痛切臨頭厄。

劉公滿室皆行善，供養閒人心不倦。巧行謾天我不為，至心奉道人皆羨。殷勤種德養靈芽，闔郡生氏有幾家。佇看異日功夫到，共躡祥雲阿毋家。

天蒼蒼兮臨下土，胡為不救萬靈苦。萬靈日夜相淩遲，飲氣吞聲死無語。仰天大叫天不應，一物細瑣徒勞形。安得大千複混沌，免教造物生精靈。嗚呼天地廣開闢，化出眾生千百億。暴惡相侵不暫停，迴圈受苦知何極。皇天厚土皆有神，見死不救知何因。下土悲心卻無福，徒勞日夜舍酸辛！

我聞東山雨，千載無西行。胡為閱今夏，屢及滂沱霪。昨日午時後，一洗芽甲生。今日申時前，再傾車軸烹。千山日慘慘，四野雷轟轟。平地湧三尺，大河侵五更。蛟龍出池沼，旱魃填溝坑。雲漢複何有，天衢從此亨。

顯宗好道富年壯，手筆南華古形狀。南華去世千載餘，狀貌風格知何如。只是今人重古道，仿佛氣象加襟裾。至人胸中本無待，萬竅吹噓任天籟。楊韓嵇阮心不同，到了各歸於大塊。

草木既凋殘，冰霜何凜冽，長空鳥飛盡，大海魚遊絕。商旅不行舟，昆蟲皆閉穴，誰能豐足外，解把孤貧設。

蓬萊有客無家鄉，身擬學仙遊大方。大方洪水浸天闊，東極萬里青茫茫。曉來雨過西風急，策杖憑高看呼吸。鴻雁連天剝棗晴，魚龍戲水操舟入。千尺絲輪直下垂，碧波深處釣鯨鯢。紛紛魚鱉不肯食，觶觶波瀾空自迷。掛席未能超彼岸，乘槎再欲浮天漢。天漢高高萬象明，白雲誰是長生伴。

渾淪至道急如箭，反覆陰陽自交戰。太極茫茫造化開，平空落落神奇見。群生萬象參差出，六合八紘裝點遍。跨古騰今逐日新，流形返朴隨時變。有情無情不可窮，大智小智交相攻。不有聖賢開教化，那知動植本虛空。千經萬論垂方便，寶笈琅函興眾善。自昔根源發杳冥，迄今道德猶光顯。邇來天下教門興，達士隨方化有情。我亦周流三十載，還鄉複到海邊城。城南磊落修真觀，氣勢清高接河漢。俯視蒼茫渤澥深，仰觀卓犖星辰煥。城中信士往來多，物外交朋意氣和。承安四年冬十月，大興黃籙演金科。赤書玉字先天有，白簡真符破邪久。三級瑤壇映寶光，九卮神燈摘星斗。巉岩破錢豐都山，列峙升仙不可攀。四夜嚴陳香火供，九朝時聽步虛環。千門萬戶生歡悅，六街三市齊鋪設。金花銀燭相輝映，表裏光明自通徹。忽聞空外顯嘉祥，蕭索輪困有異常。玉帝傳宣行大赦，仙童騎鶴下南昌。幽魂滯魄皆超度，白叟黃童盡欽慕。天涯好事未嘗聞，壓盡山東河北路。

清閒不在苦幽棲，心上無塵到處宜。北海蔥蔥郡城角，地多花木景多奇。昔年車馬空撩亂，今日翻為玉清觀，觀中遊戲是何人，天下往來都散漢。池塘寂寂鎖煙霞，大寶蓮開十丈花。借問經營誰施主，襲封千戶太均家。

韻屯山上雲冥冥，天風蕩搖飛雨零。神奇幻怪不可測，千變萬化無常形。雲收雨霽杳無跡，但見群山羅翠屏。山高谷深複何有，白石磊磊松煙青。春遊浩蕩滿山谷，直上似欲趣天庭。心虛目極淡天闊，俯視漠漠環滄溟。昔居庵地走三郡，今為洞天朝萬靈。虛空舊基作新觀，萬世不朽傳佳銘。登萊寧海人多朝拜人呼舊址為虛空也粉黛與珍玩，繁華虛熱亂。欲知萬事空，須作百年觀。

憑高望南海，極目天蒼蒼。天際白雲起，淩空飛杳茫。

澄澄東海月，皓皓西山雪。殘夜忽嚴凝，清光何皎潔。性逐無邊念，輪回幾萬遭。五行隨變化，四大不堅牢。暫假因緣活，空貪歲月勞。不知身是患，徒競物為高。在事雖能幹，於身大沒操。六塵飛冉冉，三界走嗷嗷。眩惑疲雙眼，貪求逼二毛。刳心無膽氣，戀色有脂膏。白首渾如雪，蒼顏不似桃。未能從教化，尚自騁凶豪。勁捷穿雲鶻，癲狂掛壁猱。有時生狡猾，無事起波濤。罪孽如山積，精神似海淘。無由伴松柏，直待掩蓬蒿。

海上風清冷，天根水杳茫。冰山雖斷絕，暑氣自銷亡。雅志橫高節，虛心適大方。披雲遊汗漫，鼓棹泛滄浪。獨立明千古，周行視八荒。天星非有落，地脈杳無疆。幻化漚千點，浮生夢一場。精神隨手變，花木暫時芳。百歲光陰短，三山道路長。求仙悲漢武，失道歎秦皇。采藥童應老，乘槎客未詳。空餘三島跡，時複顯嘉祥。大竹山、小竹山、車牛島為之三島。嘉祥即海巿也。

秋風蕩山嶽，曉日驅雲煙。嫩菊黃鋪地，明霞翠埽天。登臨思海嶠。遊戲把山泉。巨石危猶壯，寒松老更堅。岩花香馥馥，澗草綠綿綿。遁跡潛行道，虛心不坐禪。觀空雖自在，遇景且留連。放筆紅塵外，馳名紫府邊。猶慚金母訣，敢道玉皇宣。住世過三樂，安時邁七賢。韜光終返朴，應物且隨緣。蝶夢驚千古，神遊待百年。人人還得遇，口口自相傳。

白帝離金闕，蒼龍下玉京。地神開要妙，天質賦清英。色貫銀蟾媚，香浮寶殿清。參差千萬樹，皎潔二三更。豔杏無光彩，妖桃陪下情。梅花先自匿，柳絮敢相輕。最好和風暖，尤佳麗日晴。遊人期放曠，羽客賀升平。未許塵埃染，常資雨露榮。郭西傳舊跡，山北耀新聲。爛漫鶯穿喜，扶疏鵲踏驚。琳宮當戶牖，芝室近簷楹。綽約姑山秀，依稀華嶽精。會看年穀熟，普濟法橋成。

淡蕩春風暖，喧和曉日遲。褰裳登詰屈，絕頂玩幽奇。北海洪濤闊，南山大澤危。東風青鳥下，西嶺白雲垂。眼界空深極，煙光縹緲隨。精神何灑落，道德自扶持。仿佛丹霄外，參差碧漢涯。那煩采芝術，直赴上仙期。