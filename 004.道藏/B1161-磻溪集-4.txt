聊城之南鄒氏之室，有戰姑者，本蓬萊人。生含巧思，以彩縷紉結鳥獸、魚蟲、花草之類，隨物變態，不待規模而應之於手，其精理過於生者。遠甚自中年後，守寡通道甚篤。建庵設食以待四方煙霞之侶，且有日矣，無何佻薄者構成謗妒之私。用渙松筠之操，姑知不易明辯，即會其戚屬，指庭下枯楸而祝之曰：今仙聖在上，妾身若無毫髮過願樹複榮，苟或不然，是妾自負矣，吾誓不與若等共天日。祝後歲幾半，毫無聯兆。裏人笑而嘲之曰：系樹若生，不特爾之貞，而我亦富且貴矣。姑聞之春夢然，彼楸樹者，以大定庚子歲始植，既植即死，風摧雨剝殆幾五稔，形質朽殘固無生理。越明年建己之夏，即姑始禱之月也。忽爾靈芽筍發於枯樹之下，狀如朱草，日引條條茂葉蔽於堆砌。予初在陝右屢聞是說，然未詳所見。逮明昌辛亥途經此州，聞間裏贊道，及寓宿于姑之家庭，而後悉其事為不誣。自樹之複榮於今六載矣，高可倍尋，枝幹扶疏異於凡木，其傍枝四出偃蹇，遒勁森然，有拔俗淩雲之氣象。長春先生曰：至誠感物明德動天。戰姑之謂乎：孰謂道之雲遠人，病不誠其德耳！因得四十字，用紀不神之應時某年月日。外口生誹謗，虛心禱證明。長楸根已爛，朽木筍重榮。孟氏悲黃竹，田真歎紫荊。昔年聞孝義，今日表忠貞。

酷愛無人境，高飛出鳥籠。吟詩閑度日，觀化靜臨風。杖策南山北，酣歌西阪東。紅塵多少事，不到白雲中。

嚴冬極瀟灑，短暑急周旋。獨立紅塵外，孤吟碧嶂前。側身窺洞口，明目注山巔。遙望青峰雪，皚皚白映天。

懷道訪之道，攄情遠世情。安居神自爽，欲睡夢還驚。仙院風光雅，瓊林月色清。儒生真得趣，奚戀紫袍榮。

法眷我昏耳，仙儔誰福乎。東萊高士傑，西洛大名殊。後獲宗乘教，先開道德模。深知童子力，乃感聖賢扶。故國真仙子，東方大達人。清高何異俗，爽邁不同塵。表裏天俱賜，行藏世絕倫。時時期禍福，征驗默通神。

一景通高下，三峰鎮古今。路穿雲洞滑，祠隱鉤溪深。出寶飛泉迸，參天古柏陰。快哉清絕地，堪暢野人心。

時出碧雲堂，迴旋望八荒。雲收千里淨，風散百花香。欲海愁思遠，春山興味長。稽節登眺罷，深入醉中鄉。

昨夜雨成雪，今朝地變銀。窗明不是曉，野暗即非塵。出海金波淡，彌天玉樹新。乍觀清入眼，堪動作詩人。

信宿天飛雨，清秋地湧波。沉陰韜日月，波潏漲江河。紫塞歸鴻恨，青山隱士歌。不仿居石室，高枕詠煙羅。

乍出皇都外，高吟野興馳。開籠鸚鵡俊，展翼鳳凰奇。白馬翩翩驟，青山隱隱移。長安一片錦，指日到無疑。

褰裳步不毛，絕頂望秋毫。深谷杳冥峻，亂山重疊高。森森骨髓戰，脘脘目睛勞。自笑無心客，何如掛壁猱。

一朵黑雲寒，亭亭杳靄間。天垂滄海闊，地鎮白雲閑。五嶽名雖隱，三神道可攀。時觀觸石化，甘露沃塵寰。

舊隱昆侖地，東南一望嘉。玉峰排海嶽，雲錦散天花。氣鬱種三秀，神清邁九華。時當春雪霽，盈眼白朱砂。

一上蓬萊閣，虛心瞪目遙。雲移山自長，水到海邊消。俯視蛟龍窟，傍觀鳥鵲橋。何憂遠輕舉，咫尺近丹霄。

海色吞天色，風聲雜水聲。雲翻魚鱉駭，雷動鬼神驚。射激千岩險，汪洋萬里平。時無鉤鼇手，擲錨引長鯨。

曉日三竿麗，千山一望平。高吟神愈暢，遠眺目增明。雨後簷前潤，風來座上清。心非同道者，不使過門行。

耿耿中宵月，無人獨自行。下連滄海白，高滿太虛清。舊跡離三島，游空照萬城。城中多少客，睡重不能驚。耿耿中宵月，無人獨自明。天邊維鬥暗，地上百邪驚。野鶴依稀辯，群龍夭嬌鳴。尋常三五夜，未有一般清。

十月滂沱雨，三更洶湧聲。浮雲連海嶠，激水灌山城。野暗風波急，泥深道路傾。行人兼走馬，一夜到天明。

行看十月盡，偶見六花飛。散漫回風急，繽紛入夜微。山川淡屏帳，星斗失珠璣。曉色沖天淨，銀霞爛日輝。

一夜春風暖，三竿曉日華。有山皆著錦，無地不開花。金穀人多感，桃源路易差。回頭皆是夢，說與道人家。

山光獨吟淡，景色未銷陳。細雨偏沾物，輕風不著人。融和三月暖，次第百花新。靜夜軒中臥，閑吟海上春。春色來何晚，清明不見花。開軒觀翠竹，撥土認黃芽。夜雨微微作，光風漸漸嘉。參差三月盡，桃李滿天涯。

九夏時炎赫，千山氣鬱蒸。翔空初漠漠，戀態複層層。岌嶪真堪畫，孤高不可升。何嘗仙去也，誇鶴上憑淩。

日落金風順，潮平伐木開。雲帆爭岸急，曉日映天來。海北雖多難，膠東幸少災。不憂成大廈，已見得良材。

白髮年來長，紅顏日漸凋。未能明道術，欲去問松喬。罔象如何覓？還丹著甚燒？欽依三洞訣，得使萬緣消。萬壑舒紋錦，千峰列畫屏。雨余藍水白，雲斷玉山青。

鶴性還山好，雲峰當夏奇。避風權過海，得雨不留池。獨坐長松下，孤吟亂石邊。夜騎朱頂鶴，時訪白雲仙。

皇天生萬類，萬類屬皇天。何事縱陵虐，不教生命全？陰陽成造化，生滅遞浮沉。最苦有情物，難當無善心。

露氣含秋爽，天光照夜明。隴頭殘月暗，溪上曉風清。玉露夜漫漫，銀河秋耿耿。風含水穀清，月耀天衢冷。

銀河初變色，星斗欲翻空。殘月半輪白，曉霞千丈紅。舞鶴夜初曉，遊仙夢始驚。月銜山轉大，風度水偏清。

三冬遊海上，六出滿天涯。為訪神仙窟，經過道士家。酒傾金露滑，茶點玉芝香。神爽得三昧，清和消百殃。

造物通神化，流形滿大千。群迷長受苦，萬聖不能悛。太混一時剖，空花千古繁。神奇億萬變，道德杳冥存。萬化隨時出，三光合度明。九霄宮運轉，八極自生成。

色身元有限，情欲浩無涯。癡似蜂貪蜜，狂如蝶戀花。六根誰是主？貪欲自招殃。一念色心動，百骸秋氣傷。外物於身患，狂心不自監。病深方省欲，禍極始知貪。最愛三田寶，難禁五欲情。後生須自重，元氣莫相輕。四大本無托，百年還有期。眾人皆不悟，三教莫能規。失道本無命，得時元有期。有無皆自定，貪愛複何為？紅顏若春樹，白髮似秋霜。俯仰一時過，驅馳三界忙。繁華媚春雨，衰草淡秋煙。日月暗相逼，古今經幾遷。羅綺千箱滿，金珠萬斛盈。只知他物好，不覺自心縈。廈屋千間峻，良田萬畝平。自心非實相，他物是虛名。世事無窮變，悶愁不測來。志心行言之，門戶少災凶。禍福相生滅，榮枯遞獻酬。不窮天外樂，那免世間憂！精神多削弱，機巧益巉岩。未及開籠鳥，還同作繭蠶。遇戰皆奔北，逢迷孰指南？身心多自役，道德有誰參？物裏光陰促，人間興廢多。覺來渾似夢，貪得又如何？彼此眾生性，朝昏雜念魔。靜觀無以救，長歎複如何！假饒身富貴，不及性圓通。道德希夷妙，春秋殺伐空。大夢何時覺，浮生曠劫迷。乾坤無晝夜，日月走東西。妙理無由得，狂心不奈何。念隨空變化，精自欲消磨。愛欲時光短，前程地獄深。莫教空度日，切要緊降心。寬容無怨害，柔弱勝剛強。滿口齒先落，終身舌未傷。紅海無拘容，乾坤自在人。子陵猶傲帝，王霸不稱臣。石髓能延壽，丹砂解駐顏。葛洪游大海，王烈遇深山。觸情常決烈，非道莫參差。忍辱調猿馬，安閒度歲時。真陽加滿腹，遐壽可齊天。世事皆虛耗，心神莫倒顛。像教終難入，名言不可求。心中無雜念，境上得閒遊。浮華皆是夢，外物豈能堅。若不通三一，如何出大千？可畏風前燭，堪嗟水上漚。百年如反掌，千古暫回頭。眾生多患難，大道苦希微。不有神仙福，難明造化機！眾生皆為口，終日苦勞心。目眩空花亂，身隨萬物淫。眾生心不盡，大道理難明。若要開天眼，須當滅世情。日月交加追，朝昏返複催。光陰留不住，生死突將來。自然生有漏，誰解入無餘。不見眼前欲，方知心上虛。有情知道遠，無事覺心寬。造化開天窟，精神奈歲寒。茫茫三界闊，混混百邪深。萬古常存道，群生不了心。五福唯高夀，三靈獨配人。優遊閑卒歲，放浪不拘塵。聖賢非道遠，功德在人修。不向此心覓，更於何處求？

眼耳離聲色，身心卻有無。自然通造化，何必論精粗。煉氣清心士，千雲拔俗標。心如山不動，氣似海常潮。萬緣如嚼臘，三毒似銷冰。既出陰陽殼，那論大小乘。五眼元同體，三身共一枝，寸心無我後，圓覺照空時。自生還自滅，無淺亦無深。不悟身非我，難明物是心。踏碎虛空界，崩開造化權。浮雲收靜境，慧日照禪天。一言何所在，萬事不相干。造化開天窟，精神耐歲寒。眼根雖有用，心地了然休。且向一生夢，聊隨萬化遊。身猶方丈窄，心若太虛寬。四海千山隔，三靈一體觀。寂滅無心地，光明耀太虛。琉璃含寶月，網路貫天珠。登真無濁氣，邁俗有清標。急急離長夜，冥冥上太霄。玉鼎丹砂沸，金壺碧酒香。鬼神心莫測，天地壽難量。夢斷華胥國，神遊紫府天。興邀三島客，閑訪十州仙。道因無事得，法為有心生。若解除三毒，應當出五行。道自無為顯，心因有法生。混元含萬象，太一起虛名。有動緣無動，無為即有為。三光不照處，萬象顯明時。本自無心得，何勞用意思？五行不到處，萬化總歸時。月上中天皎，風來半夜清。洞天人不到，閑客自相迎。藥圃芝田淨，金壇玉宇新。壺中天不夜，物外景長春。十洞高真列，三天上聖居。白雲能送客，青鳥解傳書。

大道元無極，長生豈有涯。劫終權返實，時運複開花。道德元無象，丹青畫不真。聖賢潛濟物，今古默通神。道德三網啟，乾坤萬象陳。山河蟠地軸，日月走天輪。恍惚神為斡，氤氳氣是芽。乾坤如長葉，日月似開花。道運陰陽秀，天成造化功。鬼神精不見，山海氣潛通。道運陰陽秀，天垂雨露精。三光同照耀，萬化悉生成。道運陰陽秀，人沾雨露恩。幽明隨日月，造化出乾坤。大樸含元氣，無方稟至神。至神通造化，元氣合經綸。大聖開天地，長空布日星。回還分晝夜，今古照生靈。日月騰光彩，風雷震杳冥。含弘無作用，變化有神靈。