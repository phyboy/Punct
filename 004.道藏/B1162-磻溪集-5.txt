孤身蹭蹬，泛秦川、西入磻溪鄉域。曠峪岩前,幽澗畔、高鑒雲龕棲跡。煙火俱無，簞瓢不置，日用何曾積。饑餐渴飲，逐時村巷求覓。選甚冷熱殘餘，填腸塞肚，不假珍羞力。好弱將來，糊口過、免得庖廚勞役。壯貫皮囊，薰蒸關竅，圖使添津液。色身輕健，法身容易將息。

同雲瑞雪，正三冬、鬱閉岩凝時節。寂寞山家孤悄悄，終日無人談說。敗衲重披，寒埪獨坐，夜永愁難徹。長更無寐，朔風穿戶凜冽。求飯朝入西村，臨泉夾道，玉葉淩花結⑴。凍手頻呵仍自恨，濁骨凡胎為劣。晝夜參差，饑寒逼迫，早晚超生滅。須憑一志，撞開千古心月。⑴陝西有一種草，長二尺許，不知名。秋冬則上莖死下莖活，曉寒則於半莖之間結冰，二稜如箭羽狀。

前程路遠，未昭彰、金玉仙姿靈質。寂寞無功天賜我，棊局開顏銷日。古柏岩前，清風臺上，宛轉晨餐畢。幽人來訪，雅懷閑鬥機密。初似海上江邊，三三五五，亂鶴群鴉出。打節衝開成陣勢，錯雜蛟龍蟠屈。妙筭嘉謀，斜飛正跳，萬變皆歸一。含弘神用，不關方外經術。

漫漫苦海，似東溟、深闊無邊無底。逯逯群生顛倒兢，還若遊魚爭戲。巨浪浮沉，洪波出沒，嗜欲入癡醉。漂淪無限，化鵬超度能幾？唯有當日重陽，惺惺了了，獨有沖天志。學易年高心大悟，掣斷浮華韁系。十載丹成，一時功就，脫殼成蟬蛻。從師別後，更誰風範相繼。

深溪古岸，到秋來、莎密茸茸無極。揀擇修織歸洞府，虛落晴天吹灸。兩束絲乾，千條繩就，不假良工織。閑軒親自，結成漁父裝飾。時伴樵牧嬉遊，青山綠水，帶雨和煙適。妙絕堪珍幽徑晚，披雪衝開蘆荻。我本忘名，人皆易號，喚作蓑衣客。他年功滿，化雲天上無跡。

虛心翠竹，稟天然、一氣生來清獨。月下風前堪賞玩，嘲謔令人無俗。嫩葉蕭騷，隆冬掩映，秀出千林木。英姿光潤，狀同玄圃寒玉。好事東裏田侯，南溪新種，使我開青目。盡日高吟窗外看，風颭筠梢搖綠。冉冉幽香，瀟瀟疏影，坐臥清肌肉。雲龕閑伴，雅懷惟稱仙福。

偎岩傍隴，搤⑴長更、蕭索昏魔非一。皓月澄澄山上顯，天角輝輝初出。露結霜凝，金華玉潤，淡蕩何飄逸。清臨寰宇，發楊神秀姿質。悽愴六合群情，淹沉幽昧，慘怛劬勞疾。大闡良因弘濟度，皆得逍遙寧諡。浩氣騰騰，餘光靄藹，至性那虧失。圓明法界，法輪常自充實。⑴。

霜風蕩颺，舞飄零、木葉斜飛阡陌。極目長郊凝望處，衰菊斕斒獨坼。點點蒼苔，漫漫朝露，漸結清霜白。山川高下，盡成一片秋色。瀟灑萬物摧殘，淒涼天氣，愁鎖征途客。水穀雲根無可玩，獨有蒼蒼松柏。悟道真仙，忘機逸士，亙古同標格。欺寒壓眾，自來天地饒得。

群山四瀆，暮天晴、揮斥陰魔潛伏。太一岩前風道快，千尺波翻蟾足。怒雪驚濤，沖堤拍岸，雷輥雲翻逐。青鷗白鷺，月明江上飛速。高下萬疊千群，相呼相召，會合清江曲。寶月神珠時逗引，輥出都忘鈐東。踴躍飄飄，玲瓏燦燦，價忽連城玉。含弘光大，上天入地翻覆。

十州三島，運長春、不夜風光無極。寶閣瓊樓山上聳，突兀巍峨千尺。綠檜喬松，丹霞密霧，簇擁神仙宅。漫漫雲海，奈何無處尋覓。遙思徐福當時，樓船東下，一去無消息。萬里滄波空浩渺，遠接天涯秋碧。痛念人生，難逃物化，怎得遊仙域。超凡入聖，在乎身外身易。

迎今送古，歎春花、秋月年年如約。物換星移人事改，多少翻騰淪落。家給千兵，官封一品，得也無依託。光陰如電，百年隨手偷卻。有幸悟入玄門，劈開疑網，撞透真歡樂。白玉壺中祥瑞罩，一粒神丹輝霍。月下風前，天長地久，自在乘鸞鶴。人間虛夢，不堪回首重作。

法輪初轉，慧風生、陡覺清涼無極。皓色凝空嘉氣會，豁蕩塵煩胸臆。五賊奔亡，三屍逃遁，表裏無蹤跡。神思安泰，湛然不動干戈。信步紫陌紅塵，饑餐渴飲，度日隨緣覓。物外閑中天地寶，時複叮噹敲擊。後約參師，前程歸路，自有真消息。鶴書來召，坐升雲漢遊歷。

示眾世事紛紛，似水東傾，甚時了期？歎利名千古，爭馳虎豹；丘原一旦，總伴狐狸。枳棘叢中，桑榆影裏，亂塜堆堆誰是誰？君知否，謾徒勞百載，空皺雙眉。爭如歸去來兮，放四大優遊無所為。向碧岩古洞，完全性命；臨風對月，笑傲希夷。一曲玄歌，千鐘美酒，日月迴圈不老伊。童顏在，鎮龜齡鶴壽，罷唱黃雞。列鼎雄豪，兔走烏飛，轉頭悄然。似電光開夜，雲中乍閃；辰霜迎日，草上難豎。立馬文章，題橋名譽，恍惚皆如作夢傳。爭如我，效忘機息慮，返朴歸原。壺中異景堪憐，是別有風花雪月天。玩四時時現，祥雲瑞氣；三光光罩，玉洞瓊筵。滿泛流霞，高吟古調，骨健神清丹自圓。真堪愛，待功成一舉，永鎮飛仙。智能男兒，速悟塵勞，勿將性疲。但此身彼物，皆名幻化；多虛少實，不可追隨。萬種纏絲，千般汩沒，荏苒光陰老卻伊。爭如向，太玄真教法，討論希夷。乾坤蕩蕩無依，似一片閑雲出世奇。悟性宗合道，恩山易挫；神舟得岸，苦海難迷。行滿功成，仙遊羽化，物外何如土底歸。無他事，要升天入地，俱在心為。

大智閑閑，放蕩無拘，任其自然。寄雅懷幽興，松間石上；高歌沉醉，月下風前。玉女吹笙，金童舞袖，送我醺醺入太玄。玄中理，盡浮沉，浩浩來自綿綿。奇哉妙景難言，算別是人間一洞天。傲立身敦厚，山磨歲月；從他輕薄，海變桑田。神氣沖和，陰陽升降，已占逍遙陸地仙。無煩惱，任開懷縱筆，狂寫詩篇。

曄曄重陽，秀氣飄飄，廓周大千。正故庵交會，賓朋浩浩；青霄依約，鴻雁翩翩。是處登高，銜杯逸興，放曠猶如陸地仙。朝真會，贊金風淡蕩，玉露新鮮。黃花嫩葉堪憐，散嫋嫋清香滿坐傳。使眾人得味，皆明至道；群鶯無語，獨王秋天。豔杏妖桃，繁華春景，莫與凝霜敢鬥堅。乘嘉趣，對芳叢爛飲，一醉三年。

西虢鳳鳴南邑清嘉，大仙降跡行鸞地。琳宮寶閣，星壇月館，槐陰竹翠。煙盡雲幢，影搖寒殿，往來呈瑞。向虛亭東望，平川似錦，洪河泛、渺天際。山秀水甜人義，遍坊村、各生和氣。我來不忍，輕歸劉蔣，天心地肺。須待他時，暗淘真秀，育成丹桂。去長安路上，眠冰臥日，作終身異。

筭來浮世忙忙，競爭嗜欲閑煩惱。六朝五霸，三分七國，東征西討。武略今何？在空棲愴，野花芳草。歎深謀遠慮，雄心壯氣，無光彩、盡灰槁。曆遍長安古道，問郊墟，百年遺老。唐朝漢市，秦宮周苑，明明見告。故址留連，故人消散，莫通音耗。念朝生暮死，天長地久，是誰能保？

夜晴寥廓初寒，淡天瑩徹琉璃翠。無陰樹下，長安樓上，月明風細。百禍潛消，萬家同賞，一般清味。見金星朗朗，銀河耿耿，交光燦，滿天地。流轉碧空如水，任縱橫，略無凝滯。沖山拍海，傾光騰秀，綿綿吐瑞。達了從茲，寶瓶堅固，玉漿時泥。把衷情欲訴，何人會得？且陶陶醉。

昊天空闊初晴，氣回萬物欣欣茂。亭台俯仰，山川高下，裝成錦繡。碧洞清泉，響聞迢遞，一聲長溜。更時時注目，悠悠遠看，青峰上，白雲湊。無限靈禽異獸，慰閒心，不辭柴瘦。含風翠柏，雙崖爭長，千株競秀。耀日丹台，四時為伴，百年隨壽。任寒來署往，星移物換，得高眠晝。洞天春色盈盈，亂山秀出千堆錦。雲收雨斂，曉晴煙淡，碧空橫枕。高臥怡怡，頓開懷抱，釋迷忘寢。看仙花瑞草，迎風照日，騰光彩，異凡品。歡慶時豐歲稔，萬邦寧，百邪俱禁。太平國裏，長安陌上，縱橫有甚。大道無疑，傍門斜徑，不須詳審。是從來浩劫，神仙過路，但曾經恁。

混元南嶽初開，瑞雲透出昆侖表。星移電轉，陰升陽降，紅光縹緲。鶴舞鸞翔，看烏龜共，赤蛇蟠繞。盡鴻蒙一氣，烹成造化，神仙道，片時了。雲散十州三島，洞天深，月明風嫋。此時占得，長生門戶，遐齡體調。吟詠從他，海移山變，石枯松老。伴煙霞獨向，非非境外，恨知音少。

述懷漂泊形骸，癲狂蹤跡，狀同不系之舟。逍遙終日，食飽恣遨遊。任使高官重祿，金魚袋，肥馬輕裘。爭知道，莊周夢蝶，蝴蝶夢莊周。休休吾省也，貪財戀色，多病多憂。且麻袍葛屨，閑度春秋。逐疃巡村過處，兒童盡、呼飯相留。深知我，南柯夢斷，心上別無求。

百尺危樓，千間峻宇，豔歌出入從容。幻身無賴，何異燭當風。舊日掀天富貴，當時耀、絕代英雄。百年後，都歸甚處？一旦盡成空。諸公聞早悟，抽身退跡，躍出樊籠。念本初一點，牢落無窮。幸遇時平歲稔，偷閒好、消息圓融。忘機處，靈波湛湛，獨鎮水晶宮。

餘因求道，西留關中十五餘年，聞鄉中善士為葵先考妣，不勝感激，遂成小詞寄謝雲。幼稚拋家，孤貧樂道，縱心物外飄蓬。故山墳壟，時節罷修崇。幸謝鄉豪並力，穿新壙，起塔重重。遺骸並，同區攻葬，遷入大瑩中。人從關外至，皆言盛德，悉報微躬。耳聞言、心下感念無窮。自恨無由報德，彌加志、篤進玄功。深回向，虔心道友，各各少災凶。

塞雁聲回，園林色變，暮秋別是風光。練波橫地，錦樹映天長。過雨雲山磊落，迎霜茂，金菊芬芳。佳辰會，千門萬戶，歡笑慶重陽。嘉祥誰得遇，吾門四友，極味先嘗。乃頻沾、清露時倒霞漿。飲罷醍醐灌頂，歸來後、月滿虛堂。無愁思，陶陶快樂，酩酊入仙鄉。

悲歡絕念，視聽忘懷，從初號曰希夷。不曉根源，剛強說是談非，百般拈花摘葉。謾徒勞，使盡心機。這些事，筭人人易悟，個個難依。不在唇槍舌劍，人前鬥、惺惺廣學多知。上士無爭，只要返樸除疑。冥冥放開四大，把塵勞、一旦紛飛。認得後，管教賢、拍手笑歸。推窮三教，誘化群生，皆令上合天為。慕道修真，行住坐臥歸依，先須保身潔淨。內常懷，湣物慈悲。挫剛銳，乃初心作用，下手根基。欵欵磨礱情性，除貪愛、時時剪拂愚迷。福慧雙全，開悟自入希夷。靈台內思不疚，任縱橫，出處何疑。徹頭了，盡虛空，裁斷是非。修真門戶，大道家風，長春境界無邊。秀氣盈盈，閑裏別有壺天。天中自然快樂，運三光，日月周旋。忘伎巧，任淳風坦坦，聖道平平。一念還鄉寂處，三宮罩、清靈萬脈歸源。浩浩神光，來去透骨綿綿。行人頓除造作，待功成，指日登仙。未行者，向詞中，明取一言。

迷惑洞天清，神山秀，少人行。盡貪戀、世夢崢嶸。仙風瑞景，眼前雖頓卻如盲。愛河終日，兢浮沉、來往縱橫。東方出，西方沒；南方死，北方生。四方轉，異類翻騰。區區甚日？道眸開闡欲心更。願將靈質，悟空華、彼岸高登。

感皇恩，承天詔，控西南。大門敞、高對煙嵐。雙權再任，過期無代複登三。宴然軍國，事和平、災害封緘。年將暮，心歸道，搜玄路，訪清談。降尊寵，謙下無慚。山人放曠，本來無得有何參？但能慈忍，戒荒淫，名掛仙銜。

厭塵勞，拋家計，慕清閒。向物外、觀照人間。須更變滅，蜃樓歌側海濤翻。暫時光景，轉身休、百歲如彈。掀天富，頃城麗，過人勇，徹心奸。盡逐境，顛倒迴圈。紛紛醉夢，往來爭奪苦摧殘！不如聞早，伴煙霞、高臥雲山。

賞月日色西沉，上高臺，逈觀天地寥廓。疏星隱現，空一輪明月，昭昭無著。浩然三界外，似百煉、青銅鑒躍。處處恩光被，家家照臨，庭戶啟溟漠。長生萬里清風，助乾坤蕩搖，雲霧難作。仙宮寶殿，正爛霞金碧，相輝參錯。大哉銷夜景，鎮千古、含弘磊落。有志攀青桂，蟾宮兔邊看搗藥。

側磬懸鐘，慕巢由隱淪，活計蕭索。天然耿介，愛一身孤僻，逍遙雲壑。利名千種事，我心上、何曾掛著。幸遇清平世，諸軍宴安，刀劍罷揮霍。民歌兩穗之豐，教門興我忘，三島之約。來賓去友，遞日常幽谷，驂鸞騎鶴。洞前無限景，異花秀，香風噴薄。更謝汧⑴源眾，友餐助余長嘯樂。⑴縣名。

落落長松，倚浮雲大山，高占幽僻。亭亭隱士，愛洞天岩穴，深藏虛極。對門開是景，掛猿猴、離羅峭壁。盡日無他事，唯調虎龍，交媾坐磐石。時時鶴聽嘉音，動笙簧轉流，空外飄激。人明至道，惡管弦幽噎，花間沉溺。出群常羨此，歲寒重，孤凝黛色。煉性超於彼，身閑永同居壽域。

自詠平生懶墮，只贏得，無憂一枕高臥。蓬頭垢面，不管形骸摧挫。任三光、日夜賓士。放四大、林泉擔荷。深溪畔，幽岩左，青山擁白雲。鎖災禍，雷轟電掣，無由近我。日午起，行了還坐。把舊習、般般打破。清閒處唯有，這些兒個。倦貪心，樂受貧窮。愛恣意，慵興煙火。糧無儲，丹無貨；蕭然唱，灑然和，堪可神仙未了，優遊且過。

浮名浮利，歎今古，悠悠顛倒人泥。茫茫宇宙，多少含靈愚智。盡勞生，終日貪圖。競抵死，奔波沉滯。觀烏兔，嗟身世，百年壽一春。寐虛費，爭如滿酌，流霞送醉。助四大，聊壯神氣。辯萬化、休論富貴。時時訪山谷，道人遊戲。效倡狂，物外高吟。慶滑辢，杯中美味。開懷抱，忘愁系，解其紛，挫其銳，遙致青松皓鶴，綿綿度歲。

轉輪歎靈源曠代，本無極。信優遊，自樸散形生，銷磨混沌，落入行囚。竛，四方婉轉，向迷津大海苦淹留，法界群情擾擾，夢魂千古悠悠。淪流，販骨如山。知何日？是程頭。好鍛煉真空，三光慧照，萬劫雲收。終須，捨身拼命，更惜頭護面幾時休？裂碎中間一點，便超得岸神舟。

佇登臨曠望，湧雲氣。北山興，旋恍惚陰陽，虛無變化，寥廓充盈。奇峰，狀如太華，靄棱層峻極染空青。急雨翻盆潑墨，迅雷激電飛聲。威靈，大騁神通。三伏暑，結凝冰。歎是處飄風，良田遇害，廈屋遭頃。唯斯，道鄉幸感，屢涔涔至也忽然輕。深信皇天輔德，善因惡果分明。

學道神仙風範，長生門戶，從來道德為基。餘外萬般，留心一念，癲狂造作皆非。真教示開迷，自上古軒轅，龍駕騰飛。代代相傳授，至今日、盡歸依。虛無千聖同規。蓋摧殘嗜欲，剖判天機。貪利喻讎，觀身是夢，婪耽不整容儀。恬素返希夷，任垢面蓬頭，紙襖麻衣。行滿都拋卻，泛寥廓，步雲霓。

堅牢基址，清閒門戶，生涯不比塵緣。幽曠大山，通明上士，逶迤仿效神仙。勤勤向岩前，緩植桂栽松，藥圃芝田。萬仞高峰下，伴龜鶴、度流年。吾常志僻心顛。愛簞瓢淡薄，詞翰嘲掀。幽洞小溪，開懷取興，時成短句長篇。弛馬騰花箋，任奮筆狂吟，走霧飛煙。放蕩如如性，混終日，恣乾乾。

乍三清鶴降，萬里雲收，昊天空翠。玉磬琅琅，動乾坤聲銳。盡日修齋，虛空設醮，慶大仙恩惠。滿獻霞觥，長歌妙曲，留連師意。二九良辰，菊花開遍，正是重陽，素秋佳氣，爛漫香風，健飄搖丹桂。秀景希逢，上真難遇，幸一時相際。雁影沉沙，蟾光照夜，醺醺同醉。

自東離海上，元本三州，四人同契。異域殊鄉，同行並坐。終日相將遊戲，談玄論妙，究方外清虛。道家真味，唱和從容，一時法眷情何義。如今分頭迥然，苦志勤心，磨練各逃傾逝。既是飄零，難為會合，幽僻關山迢遞。乾坤間隔，望落落猶如、曉星之勢。再遇何年？駕雲朝上帝。

二十年間，大魔交正陣，約度千重。狂弓迸箭，暗窗零落無窮。因心睡覺，透歷年，無礙真宗。興慧劍，群魔自然消散，獨騁威雄。出入銳光八表，筭神機莫測，天網難籠。驅雲掃霧蕩搖，法界無蹤。飛騰變化，任太虛、蕭瑟鳴風。巡四海,崢嶸**，往來幾個人同？

四元遇，過華山、共臨秦地。詠歌談笑，暗闡重陽嘉趣。無為自令人化，有幸天使。官磨相間阻。東連海上，奮三公、高義大開門戶。教行普，歎我離群，忘形慵舉。內省無愁，外患何憂何懼？三光盛衰交變，萬化恩害。相生天地數，留身且住，待青霄、得志坦然行步。

無名客，無牽迫，無桑無梓無田宅。古岩前，老松邊，長歌隱幾，徐徐考太玄。玄中默論無生死，實際何曾分彼此。貫千經，協三靈，包含萬化，都歸一念冥。行不勞，坐不倦，任行任坐隨吾便。晚風輕，暮天晴，逍遙大道，南溪上下平。溪東幸獲忘形友，月下時斟宵夜酒。酒杯停，月華清，披襟散發，欣欣唱道情。

渾淪樸散，天地始玄黃。烏飛兔走漸生，群物類開張。一點如如至性，撲入臭皮囊。遊魂失道，隨波逐浪，萬千載，不還鄉。錯了鴻蒙體段，憎愛日相望。卻認父母形骸，做我好容光。劫劫輪回敗骨，受盡苦和殃。何人聞早，尋他歸路，瑩然恢廓舊嘉祥。

日奚為，信騰騰繞村，覓飯充饑。攔門餓犬，撐突走跳如飛，張牙怒目，待操心、活齦人皮。是則是教你看家，寧分善惡，不辯高低。可歎狺狺此物，蓋多生乖劣。一性昏迷，談科演教，叮嚀掏耳難知。雖然太上駕親臨、無處慈悲。為人早早修持，還到恁時，發忿應遲。

要離生滅，把舊習般般，從頭磨徹。愛欲千重，身心百煉，煉出寸心如鐵。放教六神和暢，不動三屍顛蹶。事猛烈，仗虛空一片，無情分別。關結，除縲絏，方遇至人。金口傳微訣，頓覺靈風、吹開魔陣。形似木雕泥捏。既得性珠天寶，勘破春花秋月。恁時節，鬼難呼，唯有神仙提挈。