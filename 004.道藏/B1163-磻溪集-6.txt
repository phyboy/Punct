天下風光何處好？八水三川，自古長安道。錦樹屏山方曲繞，天涯海角誰能到。既是拋家須早早，雲水登程，莫戀閑花草。直至潼關西嶽廟，教君廓爾清懷抱。

孤僻堪岩清淨界，鑿土安身，抱道忘知解。道友相看唯莫怪，貧閑守拙無相待。富貴功名堪倚賴？多是多非，艱險多成敗。玉食馨香終不耐，簞瓢寂淡常安泰。今日思量當日故，知我前程，迢遞時難度。福佑不弘天不助，忽忽欲去無門去。走骨行屍心已悟，魂夢悠悠，且向磻溪住。幸謝街坊豪傑戶，時時驀謂來相顧。

西轉金烏朝白帝，東望銀蟾，皓色籠青桂。漸扣南華排菊會，滿斟北海醺醺醉。醉臥終南山色裏，山色清高，夜色無雲敝。一鳥不鳴風又細，月明如畫天如水。

春煙淡蕩，青山媚行雲，亂飄空界。花光石潤，秀出洞天奇怪。戶牖平高萬丈，盡耳目、臨風一快。多生浩劫塵情，曠朗渾無纖芥。堪愛，逍遙自在。疏枷鎖、拋離業根冤債。風鄰月伴，道合水晶天籟。無限崢嶸勝景，盡賜與、山堂教賣。千聖寶珠，酬價問君誰解？

土埪土穴秋來，溫溫漸覺陽和勝。幽棲興，道家偏稱、疏懶多貧病。凜冽天寒，葉落山川淨。窗前競、雪飄風勁，熱焙閑吟詠。

衲襖秋來，著身漸覺時相稱。霜天淨，暢懷遊興、不怕西風勁。百片千條，上下穿聯定。寬懷正、外疏狂性，內放明珠瑩。

春暖煙晴，杜鵑永日啼芳樹。聲聲苦、勸人歸去，不道歸何處？我欲東歸，歸去無門路。君提舉、有何憑據，空說閑言語。

秋夜沉沉，漏長睡酷多思想。須依仗、道情和暢，不縱魔軍王。打疊神情，物物離心上。虛空帳、慧燈明放，坐待金雞唱。

物外天機唯不審，人間世事無過恁。縱你英雄官極品，身如賃，貪饕逼迫應圖甚。我自饑餐並渴飲，布裏不羨披綾錦。飽暖之餘邪僻禁，虛堂任、曲肱展腳和衣寢。

數載田苗長亢旱，今春雨雪何滋漫。嘉兆分明知過半，將來看，掀天大熟歌謳滿。二月花開成片段，千株柳發排堤岸。又待教人裝好漢，相呼喚、提壺挈榼爭跳竄。校錄者注：音可，古時盛酒的器具。一澤天恩齊慶賀，群生地著無饑餓。愁態眉間都說破，還真個，盈街堆畝收田課。醞酒邀賓時唱和，排筵看食重堆垂。醉飽腥膻心不挫，嬌矜過，卻憂福裏還生禍。

春日春風春景媚，春山春谷流春水。春草春花開滿地，乘春勢，百禽弄舌爭春意。澤又如膏田又美，禁煙時節堪遊戲。正好花開連夜醉，無愁系，玉山任倒和衣睡。

豪氣沖天居列鼎，笙歌聒地排淫境。玉鐙飛虯衫帽整，風流騁，不知撲入琉璃井。滑壁千尋光似鏡，交加出路無門徑。饒你玲瓏機巧性，難逃命，與他送卻頭皮影。

千古聖賢皆一軌，亙初得得從心起。除此逍遙安穩地，無餘理，自然消息恬淡美。不在勞神並苦己，般般放下頭頭是。選甚花街並柳市，虛空體，本來一物無凝滯。天下周遊身不動，人間照了心無用。閑把虛空頻趯弄，行雲從，八方上下輕收縱。兔角錐兒鑽骨痛，龜毛拂子敲山鐘。掃蕩邪魔靈物空，清風送，太平國裏乘鸞鳳。

贈同道都要奔波走，誰肯堅心守？南北東西總一般，此外無他有。踏盡鐵鞋覓，不出庵門透。水到渠成本自然，行滿功還就。

此地風光勝，人物俱相應。水竹深藏數十家，戶戶知天命。我愛清虛景，策杖尋幽徑。每日巡村轉一遭，信步閑吟詠。

故里在天涯，海上無名士。因遇終南陸地仙，挈我來遊此。素愛斷蓬飛，野鶴孤雲志。頂笠披蓑人不知，便到瘋狂子。

王喬地，一曲甚清嘉。古道彎環連水石，垂楊榱槐帶煙霞，桃李間桑麻。其中有，崇道兩三家。知命固窮皆淡薄，樂天清儉不奢華，隨分保生涯。

秦川好，一片錦紋華。日出雨晴出色秀，月明風急水聲嘉，千里淨無涯。餘到此，喜慶複難加。天佑時豐堪養道，地靈人傑不生邪，時複伴煙霞。

南溪竹，騰秀入青冥。直節虛心功未顯，深根固蒂道先明，霜雪豈凋零。休帳恨，大器晚圓成。自有孤高棲鳳質，能教倜儻化龍形，他日看超升。

飄蓬客，天賜水雲閑。自在行時無日月，相隨到處有蓑戀，風雨亦開顏。修煉事，地軸鎖天關。出有入無三尺劍，長生不死一丸丹，名列上仙班。

入關重陽羽化登仙路，兄弟如何措。各各勤修生覺悟，通無入有。靜思忘念，密考丹經祖。一時浩劫真容露，放蕩情懷任詩句，直待人間功行俱。雲朋霞友，爽邀風月，笑指蓬瀛去。

一從東別長安道。西往磻溪廟，漸扣南山名跡杳。洪溝冷淡，土龕瀟灑。北府何曾到。夜深陌上行人悄。獨聽岩前子規叫，切切松梢啼到曉。聲聲相勸，不如歸去，爭奈功夫少。

嘲有髭僧不僧不道不溫柔，九百人前不害羞。覺性一時超法界，知身億劫是吾囚。改頭換面人難悟，走骨行屍我不憂。得意忘形還樸去，縱教人笑不風流。

一方勝景滿川稀，水竹彎環四面園。簇檻名花紅冉冉，當門幽檜綠依依。爭歌稚子春風舞，鬥巧靈禽曉樹啼。社內人家三十戶，崇真修道壓磻溪。一橫嘉景日常新，古柏森森四季春。福地清高稀俗事，名壇時復會仙賓。人人盡喜生中國，戶戶虔心敬上真。唯願諸公皆省悟，同登無漏出紅塵。

神仙縹緲太虛私，世俗無由得見之。幸遇門庭開教化，臨蓬齋醮莫推辭。擔家造孽常終日，作福治心只暫時。更到時來心不謹，終身何以報恩慈！

懶看經教懶燒香，兀兀騰騰似醉狂。日月但知生與落，是非寧辯短和長。客來座上心慵問，飯到唇邊口倦張。不是故將形體縱，養成貧療病無方。

得遇行化重陽師父，昔日甘河曾得遇。大道心開，設教東遊海上來。天涯回首，挈得吾鄉三四友。魏國升遐，驚動秦川百萬家。

蓬頭垢面，不管形骸貧與賤。抱朴顧神，恬淡無憂樂本真。冰姿玉體，到了難逃塵土底。子羽潘安，泉下骷髏總一般。

一團臭肉，千古迷人看不足。萬種狂心，六道奔波複更沉。天真佛性，昧了如何重顯證。寶苑仙宗，覺後憑君證蔽蒙。

時當正熱，正值天高時雨闕。萬里晴暉，雲欲生來風旋吹。如爐天地，盡日炎炎鎔暑氣。物困人疲，憶得前春嫌雨時。

南村地勝，曲水橫斜穿柳徑。是處池塘，拍塞荷花映粉牆。高堂大廈，戶戶如屏堪入畫。峻嶺崇崗，日日生雲遙降祥。

雲收雨霧，露出青峰寒骨勢。野靜天空，岌岌高橫碧落中。南溪無景，與爾炎天消日永。永日題詩，不賦閒愁只賦伊。

登來濰密，四海皆聞頭插筆。愛爭多詞，不肯饒人些子兒。余今向道，非似從前生計較。好弱都休，腦後如今沒筆頭。

下元醮喬生簮菊白露三秋盡，清霜十月初。群花零落共蕭疏，唯有重陽，佳境獨魁梧。爛漫真堪愛，馨香不可辜。人人皆插滿頭敷。試問喬公，簪著一枝無？爛漫黃金藥，輕盈白玉枝。重陽留得下元時，醮謝星官，特地獻真師。牒奏三天主，聲聞九地司。存亡福慶己潛資。大道洪恩，兼付出家兒。

浩浩塵埃境，翩翩幻化軀。中情不解了須臾，任意奔波，顛倒走崎嶇。逗引中丹壞，消磨內藏虛。悲愁災患共縈紆。百便千方，醫療不能除。

守分莫強圖，遣日閒居。樂天知命忍蕭疏，萬事休論成與敗。兀兀前途，失也本來虛，得也如何？百年返覆乃須臾，不似中心存道念，賢聖相扶。

警殺生萬靈中，人最貴，超群化，數屬三才品位。愚夫甚？卻騁凶頑，便將為容易。殺害生靈，圖作戲，全不念地獄，重重暗記。一朝若大限臨頭，與他家愷氣。鬼神擒，鞭撻跪，愁開眼，強欲思量巧計。當頭把、業鏡高懸，那冤家怎諱？拔舌剜心，酬快意，不似舊日，馨香美味。三塗任百毒淩遲，再生人卒未。

建齋筵，須省可，休羅列，看食重堆棰。本來要、薦福求恩，卻招殃惹禍。強老先生，還見麽，莫不是受用，於身太過。如今縱百味珍羞，眼相看咽唾。

勸止同道遊海最苦三冬冰雪，難當萬里風塵。天涯海角不離身，何處參同心印。況是中丹宛轉，徒老外景因循。爭知作伴到青春，看我行藏遠近。

物外難分端的，天心未放玲瓏。區區陌上走西東，也學浮生作夢。夢寐更勞數載，岩龕複度三冬。待他消息顯真空，放出淩雲螮蝀。

夜宿磻溪古廟，曉登竹徑荒村。日中無事餒巡門，淡飯求他一頓。不會深窮造化，隨緣且度朝昏。是非人我絕談論，卻返生前混沌。一性昭彰乍顯，二儀混合初融。飄飄法界任西東，到處神光覆擁。萬籟寒泉湊頂，八方瑞藹騰空。怡然獨向九霄中，坐看浮生作夢。

杲日西沉遠隴，輕飆南起洪崖。飄飄逸與爽情懷，吹斷愁思俗態。漸漸放開心月，微微射透靈台。澄澄湛湛絕塵埃，瑩徹青霄物外。日落風生古洞，夜深月照寒潭。澄澄秋色淨煙嵐，獨弄圓明寶鑒。認得心田要妙，咄回世俗貪婪。自欣山谷臥松岩，情願披粗食淡。

九日後作紛紛霜葉亂飄揚，時令遇重陽。黃花爛漫依欄，獨自吐清香。秋漸老，夜彌長，道情昌。雲庵入定，法界遊仙，不動淒涼。

長安風景古今奇，吾道少人知。天心地肺時正，生殺按樞機。靈物秀，玉芝肥，射虹霓。山頭凝望，目下三川，壓盡華夷。

贈醮眾山河已定，干戈不起，太平時八方和義。齋醮頻修，盛答報虛空天地，謝洪恩暗中慈惠。千年一遇，神仙出世，幸遭逢莫生輕易。供養精嚴，但一歲勝如一歲，遇良辰大家沉醉。

當初學道,憑空煉己，志沖天人間無比。放曠山林，次後複逍遙雲水，過夷門又臨秦地。飄蓬十載，游程萬里，度關津崎嶇迢遞。事事請來，但悟了般般總棄，只隨緣布衣芒履。

北方一日，南方一日，共東西四方交日。夢寐沉沉，且往來遊行銷日，待他年道心開日。百年短景，都來幾日，暗推排今朝明日。不覺推排，到聖賢佳音來日，洞天開時吾歸日。

遊歷雲水飄飄物外吟，醍醐默默醉中斟，神仙活計道人心。容易肯爭三寸氣，尋常不貯一文金，清貧柔弱禍難侵。

仙院深沉古柏青，森森寒影拂苔輕，蕭條終日爽人情。洞冷不知門外署，心閑唯覺腹中清，繞身渾似積冰淩。

劍樹刀山雪刃橫，千磨百烤死還生，哀聲流血苦難登。針刺著身猶害痛，鋼鋩刳性莫非疼，如何淫放不修行。

樂道去年禾，今歲麥，陸地如雲充塞。豐年稔，太平年，黎民各坦然。眾心安，閑容易，到處逍遙無事。昏告宿，餒求餐，訪村沒阻顏。

夕陽紅，秋水湛，雨過碧天如鑒。籬菊綻，塞鴻歸，長郊葉亂飛。上西山，斟北海，酩酊神遊仙界。霜夜冷，月華清，醺醺醉未醒。

一團膿，三寸氣，使作還同傀儡。誇體段，騁風流，人人不敢甘休。白玉肌，紅粉臉，儘是浮華裝點。皮肉爛，血津幹，荒郊外你試看。

昔種良因，今生福地，虛空感、上真加衛。開壇闡化，垂恩普濟，凡一月、於中建成三會。至日相呼，臨時莫避。乘齊且、散心遊戲。家中不足，眉頭長系。也則是，浮生過了半世。忙裏偷閒，師前取意，勝如那、苦求庸昧。連朝抵昏，貪生不已，也道我、為人過了一世。假使狂圖，兼能巧智。多方便、蘊成家計。兒孫有靠，金珠沒底。終比看，精神較些憔悴。

虛空照耀明如鏡，好弱頭頭皆應。隨逐狀同行影，稍錯還提正。他人讒說渾虛妄，遠道狂言無證。切告後來休聽，默默依賢聖。故人別後閑吟罷，寂寞雲溪瀟灑。百尺孤松影下，獨弄周天卦。清風皓月雖無價，妙手奇功難畫。欲向世間誇吒，誰是分真假？

獨坐向南溪，一事無能百不知。所愛冥冥煙雨後，東西。雲綻峨峨列翠微。倉骨太虛齊，冉冉寒光映日飛。何事中心看不足，忘歸。似有膏肓病著肌。亂草獨彎蜷，鼓腹高歌自在閑。一枕遊仙清夢斷，怡顏。笑傲聲喧碧嶂間。日午啟柴關，雀躍徘徊望遠山。山下有人來問道，知難。雀躍無言笑卻還。

仙山蓬萊闕，漫漫巨海深難越。深難越，洪波激吹，怒濤翻雪。玉霄東畔曾聞說，虛無一境天然別。天然別，鼇山不動，蜃樓長結。

棲霞客，西游棲在南溪側。南溪側，千尋赤岸，萬株蒼柏。無心只有輕雲白，舉頭不見系華色。系華色，空花雜亂，世人貪得。

大道無形，方寸何憑，在人人、智見高明。能降眾欲，解斷群情。作鬧中閑，忙中靜，濁中清。情態如嬰，抱懷如冰，自朦朧、覺破前程。吾言至矚，吾耳深聽，下十分功，十分志，十分成。征雁回時，野菊斑斕，向深溪、古洞彎蜷。孤吟靜境，獨煉還丹。被夜蕭條，崆局促，坐艱難。一性參差，數載留連，到如今、方露因緣。瓊珠達地，寶月通天，便出玲瓏，忘機構，沒孜煎。

落魄閒人本姓丘，住山東、東路登州。自少年、割斷攀緣網，從師父西游。兀兀騰騰不系留，似長江一葉孤舟。任紅塵白日忙如火，但雲祥無憂。物外優遊散誕神，似青霄、一片閑雲。任虛空、來往呈嘉瑞，但不惹纖塵。八表天游何所親，會三光日月星辰。向閑中別沒生涯事，且作伴為鄰。

陰陽變化，萬古同於此。得失暫時間，又何必、欣生惡死。存亡壽夭，都在百年中。回頭看，北邙山，累累皆相似。身如賃舍，性假權居止。何處是家鄉，任六道、迴圈驅使。覺來放下，不用苦孜煎。非眷屬，莫憂他，且要堤防自。

知君好事從來慕，爭奈染浮華難去。雖然欲意，學飄蓬、被系腳繩兒縛住。忽忽頂上旋烏兔，切莫把光陰虛度。神仙咫尺，道非遙、但只恐人心不悟。

新歲才交生萬物，時令近元宵。瑞炁濛濛降碧霄，方誕謫仙苗。貌態堂堂殊勝敏，歸道厭凡囂。爛松枯壽更逍遙，龜鶴等都饒。

且住且住。且向碧岩，忘機絕慮。自知得、分薄緣輕，卒難為顯露。支離幻化藏名譽，扼年光時序。共磻溪一帶豪士，結良因妙趣。

九夏疲天旱，萬物傷時熱。算都為、人心分外生枝節。鬥衣鮮馬壯，社火班行引拽。小兄弟虛耗村村結。下士無邪正，上帝分優劣。看咱心不同，彼志胡漂撇。啟虔誠修齋，念善因循歲月。望賢聖空裏相提挈。

嗚呼俗態，行樂恣胸襟。蓋論人情，華世度光陰。陰陽返覆，天地有浮沉。福謝殃來，悲痛怎生禁。統年才過，腸胃飽初侵。洗面淘筋，還是兢貪淫。人無遠慮，必有禍胎深。禍未萌時，誰解堤防心？

夕陽沉後隴收殘，照柏鎖寒煙。向南溪獨坐，順風長聽、一汨鳴泉。迢迢永夜，事忘閑性，琴弄無弦待。雲中青鳥降祥時，成陸地神仙。

陝右人人聽我，福地好修因果。天下不如斯，貧富一般行坐，輕可輕可輕可，嬌矜太過！皇統年時饑餓，萬戶愁生眉鎖。有口卻無餐，滴淚謾成珠顆，災禍災禍災禍，臨頭怎躲！