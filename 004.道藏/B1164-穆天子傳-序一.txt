《穆天子傳》出汲冢。晉荀勗校定為六卷，有序，言其事雖不典，其文甚古，頗可觀覽。予攷書序，稱穆王饗國百年，耄荒。太史公記穆王賔西王母事，與諸傳說所載多合。則此書蓋備記一時之詳，不可厚誣也。春秋之時，諸侯各有國史，多龎雜之言。下逮戰國，王迹熄而聖言湮，處士橫議而異端起，人人家自為說，求其欲不龎雜，其可得乎？其書紀王與七萃之士，廵行天下，然則徒衛簡而徵求寡矣！非有如秦漢之千騎萬乗空國而出也。王之自數其過，及七萃之規，未聞以為迕也。登羣玉山，命邢侯攻玉，而不受其牢，是先王恤民之法，未甞不行。至遇雨雪，士皆使休，獨王之八駿起騰以先待輒旬日，然後復發去，是非督令致期也。其承成康熙洽之餘，百姓晏然，雖以徐偃王之力行仁義，不足以為倡而搖天下，以知非有暴行虐政。而君子猶以王為獲沒於祗宮為深幸，足以見人心之危之如此也。是豈可效哉！是豈可效哉！存其書者固可以覽其古，徵其事者又安可不攷其是非歟？南臺都事海岱劉貞庭幹舊藏是書，懼其無傳，暇日稍加讎校訛舛，命金陵學官重刊，與博雅之士共之，諗予題其篇端云。時至正十年，歲在庚寅，春二月二十七日壬子。北岳王漸玄翰序。