序古文《穆天子傳》者，太康二年，汲縣民不準盜發古塚所得書也。皆竹簡素絲編，以臣勗前所考定古尺度其簡，長二尺四寸，以墨書，一簡四十字。汲者，戰國時魏地也。案所得《紀年》，蓋魏惠成王子令王之塚也。於《世本》，蓋襄王也。案《史記‧六國年表》，自令王二十一年至秦始皇三十四年燔書之歲，八十六年。及至太康二年初得此書，凡伍百七十九年。其書言周穆王遊行之事，《春秋左氏傳》曰：「穆王欲肆其心，周行於天下，將皆使有車轍馬迹焉。」此書所載，則其事也。王好廵守，得盜驪、騄耳之乗，造父爲御，以觀四荒。北絕流沙，西登昆侖，見西王母，與太史公記同。汲郡收書不謹，多毁落殘缺。雖其言不典，皆是古書，頗可觀覽。謹以二尺黃紙寫上，請事平，以本簡書及所新寫，竝付祕書繕寫，藏之中經，副在三閣。謹序。