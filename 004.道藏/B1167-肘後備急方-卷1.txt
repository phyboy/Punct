救卒死，或先病痛，或常居寢臥，奄忽而絕，皆是中死，救之方。一方取蔥黃心刺其鼻，男左、女右，入七八寸。若使目中血出，佳。扁鵲法同。是后吹耳條中。葛當言此雲吹鼻，故別為一法。又方令二人以衣壅口，吹其兩耳，極則易，又可以筒吹之，並捧其肩上，側身遠之，莫臨死人上。又方以蔥刺耳。耳中、鼻中血出者莫怪，無血難治。有血是候，時當捧兩手忽放之，須臾死人自當舉手撈人，言痛乃止。男刺左鼻、女刺右鼻中，令入七八寸余，大效。亦治自縊死。與此扁鵲方同。又方以綿漬好酒中，須臾，置死人鼻中，手按令汁入鼻中，並持其手足，莫令驚。又方視其上唇裡弦弦者，有白如黍米大，以針決去之。又方以小便灌其面，數回即能語。此扁鵲方法。又方取皂莢如大豆，吹其兩鼻中，嚏則氣通矣。又方灸其唇下宛宛中，承漿穴，十壯，大效矣。又方割雄雞頸取血，以涂其面，干複涂，並以灰營死人一周。又方以管吹下部，令數人互吹之，氣通則活。又方破白犬以拓心上。無白犬，白雞亦佳。又方取雄鴨，就死人口上斷其頭，以熱血瀝口中。並以竹筒吹其下部，極則易人，氣通下即活。又方取牛馬糞尚濕者，絞取汁，灌其口中，令入喉。若口已噤者，以物強發之；若不可強者，乃扣齒下；若無新者，以人溺解干者，絞取汁。此扁鵲雲。又方以繩圍其死人肘腕，男左女右，畢伸繩從背上大槌度以下，又從此灸，橫行各半繩。此法三灸各三，即起。又方令爪其病患人中，取醒。不者，卷其手灸下文頭隨年。又方灸鼻人中，三壯也。又方灸兩足大指爪甲聚毛中，七壯。此華佗法。一雲三七壯。又方灸臍中，百壯也。扁鵲法又雲斷豚尾，取血飲之，並縛以枕之，死人須臾活。又雲半夏末如大豆，吹鼻中。又方搗女背屑重一錢匕，開口納喉中，以水苦酒，立活。按此前救卒死四方，並后尸蹶事，並是魏大夫傳中正一真人所說扁鵲受長桑公子法，尋此傳出世，在葛后二十許年，無容知見，當是斯法久已在世，故或言楚王，或言趙王，兼立語次第，亦參差故也。又張仲景諸要方。搗薤汁以灌鼻中。又方割丹雄雞冠血，管吹納鼻中。又方以雞冠及血涂面上，灰圍四邊，立起。又方豬脂如雞子大，苦酒一升煮沸，以灌喉中。又方大豆二七枚，以雞子白並酒和，盡以吞之。救卒死而壯熱者。礬石半斤，水一斗半，煮消以漬腳，令沒踝。救卒死而目閉者。騎牛臨面，搗薤汁灌之耳中，吹皂莢鼻中，立效。救卒死而張目及舌者。灸手足兩爪后十四壯了，飲以五毒諸膏散有巴豆者。救卒死而四肢不收，矢便者。馬屎一升，水三斗，煮取二斗以洗之。又取牛洞一升，溫酒灌口中。洞者，稀糞也。灸心下一寸、臍上三寸、臍下四寸各一百壯，瘥。若救小兒卒死而吐利，不知是何病者。馬屎一丸，絞取汁以吞之。無濕者，水煮取汁。又有備急三物丸散及裴公膏，並在后備急藥條中，救卒死尤良，亦可臨時合用之。凡卒死、中惡及尸蹶，皆天地及人身自然陰陽之氣，忽有乖離否隔，上下不通，偏竭所致，故雖涉死境，猶可治而生，緣氣未都竭也。當爾之時，兼有鬼神于其間，故亦可以符術而獲濟者。附方扁鵲雲，中惡與卒死鬼擊亦相類，已死者為治，皆參用此方。搗菖蒲生根，絞汁灌之，立瘥。尸厥之病，卒死脈猶動，聽其耳中如微語聲，股間暖是也，亦此方治之。孫真人治卒死方。以皂角末吹鼻中。

尸蹶之病，卒死而脈猶動，聽其耳中，循循如嘯聲，而股間暖是也，耳中雖然嘯聲而脈動者，故當以尸蹶，救之方。以管吹其左耳中極三度，複吹右耳三度，活。又方搗干菖蒲，以一棗核大，著其舌下。又方灸鼻人中，七壯，又灸陰囊下。去下部一寸，百壯。若婦人，灸兩乳中間。又雲爪刺人中良久，又針人中至齒，立起。此亦全是魏大夫傳中扁鵲法，即趙太子之患。又張仲景雲，尸一蹶，脈動而無氣，氣閉不通，故靜然而死也。以菖蒲屑納鼻兩孔中，吹之，令人以桂屑著舌下。又雲扁鵲法。治楚王效。又方剔左角髮，方二寸，燒末，以酒灌，令入喉，立起也。又方以繩圍其臂腕，男左女右，繩從大椎上度，下行脊上，灸繩頭五十壯，活。此是扁鵲秘法。又方熨其兩脅下，取灶中墨如彈丸，漿水和飲之，須臾，三四，以管吹耳中，令三四人更互吹之。又小管吹鼻孔，梁上塵如豆，著中吹之，令入，瘥。又方白馬尾二七莖，白馬前腳目二枚，合燒之，以苦酒丸如小豆。開口吞二丸，須臾，服一丸。又方針百會，當鼻中，入髮際五寸，針入三分，補之。針足大指甲下肉側去甲三分，又針足中指甲上，各三分，大指之內，去端韭葉，又針手少陰、銳骨之端各一分。又方灸膻中穴二十八壯。

客忤者，中惡之類也，多于道門門外得之，令人心腹絞痛脹滿，氣沖心胸，不即治，亦殺人，救之方。灸鼻人中三十壯，令切鼻柱下也，以水漬粳米，取汁一二升，飲之。口已噤者，以物強發之。又方搗墨，水和，服一錢匕。又方以銅器若瓦器，貯熱湯，器著腹上；轉冷者，撤去衣，器親肉；大冷者，易以熱湯，取愈則止。又方以三重衣著腹上，銅器著衣上，稍稍，少許茅于器中燒之，茅盡益之，勿頓多也，取愈乃止。又方以繩橫度其人口，以度其臍，去四面各一處，灸各三壯，令四火俱起，瘥。又方橫度口中，折之令上，頭著心下，灸下頭五壯。又方真丹方寸匕，蜜三合，和服。口噤者，折齒下之。扁鵲治忤有救卒符並服鹽湯法，恐非庸世所能，故不載。而此病即今人所謂中惡者，與卒死鬼擊亦相類，為治皆參取而用之已死者。搗生菖蒲根，絞取汁，含之，立瘥。卒忤，停尸不能言者。桔梗二枚，末之，服。又方末細辛、桂，分等，納口中。又方雞冠血和真珠，丸如小豆，納口中，與三四枚，瘥。若卒口噤不開者。末生附子，置管中，吹納舌下，即瘥矣。又方人血和真珠，如梧桐子大，二丸，折齒納喉中，令下。華佗卒中惡、短氣欲死。灸足兩拇指上甲后聚毛中，各十四壯，即愈。未瘥，又灸十四壯。前救卒死方，三七壯，已有其法。又張仲景諸要方麻黃四兩，杏仁七十枚，甘草一兩。以水八升，煮取三升，分令咽之。通治諸感忤。又方韭根一把，烏梅二十個，茱萸半斤。以水一斗煮之，以病患櫛納中三沸，櫛浮者生，沉者死。煮得三升，與飲之。又方桂一兩，生姜三兩，梔子十四枚，豉五合。搗，以酒三升，攪，微煮之，味出去滓，頓服取瘥。飛尸走馬湯巴豆二枚，杏仁二枚。合綿纏椎，令碎，著熱湯二合中，指捻令汁出，便與飲之，炊間頓下飲，瘥。小量之，通治諸飛尸鬼擊。又有諸丸散，並在備急藥中。客者，客也；忤者，犯也，謂客氣犯人也。此蓋惡氣，治之多愈，雖是氣來鬼鬼毒厲之氣，忽逢觸之其衰歇，故不能如自然惡氣治之，入身而侵克臟腑經絡，瘥后，猶宜更為治，以消其余勢，不爾，亟終為患，令有時輒發。附方《外台秘要》治卒客忤，停尸不能言。細辛、桂心，等分，納口中。又方燒桔梗二兩，末。米飲服，仍吞麝香如大豆許，佳。《廣利方》治卒中客忤垂死。麝香一錢。重研，和醋二合，服之，即瘥。鬼擊之病，得之無漸卒著，如人力刺狀，胸脅腹內，絞急切痛，不可抑按，或即吐血，或鼻中出血，或下血，一名鬼排。治之方。灸鼻下人中一壯，立愈。不瘥，可加數壯。又方升麻、獨活、牡桂，分等。末，酒服方寸匕，立愈。又方灸臍下一寸，二壯。又方灸臍上一寸，七壯，及兩踵白肉際，取瘥。又方熟艾如鴨子大，三枚。水五升，煮取二升，頓服之。又方鹽一升，水二升。和攪飲之，並以冷水之。勿令即得吐，須臾吐，即瘥。又方以粉一撮，著水中攪。飲之。又方以淳酒吹納兩鼻中。又方斷白犬一頭，取熱犬血一升。飲之。又方割雞冠血以瀝口中，令一咽，仍破此雞以心下，冷乃棄之于道邊。得烏雞彌佳，妙。又方牛子屎一升。酒三升，煮服之。大牛亦可用之。又方刀鞘三寸。燒末，水飲之。又方燒鼠屎末服，如黍米不能飲之，以少水和納口中。又有諸丸散，並在備急藥條中。今巫實見人忽有被鬼神所擺拂者，或犯其行伍，或遇相觸突，或身神散弱，或愆負所貽，輕者因而獲兔，重者多見死亡，猶如燕簡輩事，非為虛也，必應死，亦不可，要自不得不救爾。附方《古今錄驗》療妖魅貓鬼病患不肯言鬼方。鹿角屑搗散，以水服方寸匕，即言實也。臥忽不寤，勿以火照，火照之殺人，但痛嚙其踵及足拇指甲際，而多唾其面，即活。又治之方。末皂角，管吹兩鼻中，即起。三四日猶可吹。又以毛刺鼻孔中，男左女右，輾轉進之。又方以蘆管吹兩耳，並取病患發二七莖，作繩納鼻孔中，割雄雞冠取血，以管吹入咽喉中，大效。又方末灶下黃土，管吹入鼻中。末雄黃並桂，吹鼻中，並佳。又方取井底泥涂目畢，令人垂頭于井中，呼其姓名，即便起也。又方取韭搗，以汁吹鼻孔。冬月可掘取根，取汁灌于口中。又方以鹽湯飲之，多少約在意。又方以其人置地，利刀畫地，從肩起，男左女右，令周面以刀鋒刻病患鼻，令入一分，急持勿動，其人當鬼神語求哀，乃問，阿誰，何故來，當自乞去，乃以指滅向所畫地，當肩頭數寸，令得去，不可不具詰問之也。又方以瓦甑覆病患面上，使人疾打，破甑，則寤。又方以牛蹄或馬蹄，臨魘人上。亦可治卒死。青牛尤佳。又方搗雄黃，細篩，管吹納兩鼻中。桂亦佳。又方菖蒲末，吹兩鼻中，又末納舌下。又方以甑帶左索縛其肘后，男左女右，用余稍急絞之，又以麻縛腳，乃詰問其故，約敕解之。令一人坐頭守，一人于戶內呼病患姓名，坐人應曰諾，在便蘇。卒魘不覺。灸足下大趾聚毛中，二十一壯。人喜魘及惡夢者。取火死灰，著履中，合枕。又方帶雄黃，男左女右。又方灸兩足大趾上聚毛中，灸二十壯。又方用真麝香一字于頭邊。又方以虎頭枕尤佳。辟魘寐方。取雄黃如棗核，系左腋下。令人終身不魘寐。又方真赤方一赤以枕之。又方作犀角枕佳。以青木香納枕中，並帶。又方魘治卒魘寐久。書此符于紙，燒令黑，以少水和之，納死人口中，懸鑒死者耳前打之，喚死者名，不過半日，即活。魘臥寐不寤者，皆魂魄外游，為邪所執，錄欲還未得所，忌火照，火照遂不複入，而有燈光中魘者，是本由明出，但不反身中故耳。附方《千金方》治鬼魘不寤。皂莢末刀圭，起死人。五尸者，其狀腹痛，脹急，不得氣息，上沖心胸，旁攻兩脅，或塊涌起，或攣引腰脊，兼治之方。灸乳后三寸，十四壯，男左女右。不止，更加壯數，瘥。又方灸心下三寸，六十壯。又方灸乳下一寸，隨病左右，多其壯數，即瘥。又方以四指尖其痛處，下灸指下際數壯，令人痛，上爪其鼻人中，又爪其心下一寸，多其壯，取瘥。又方破雞子白，頓吞之。口閉者，納喉中搖頓令下，立瘥。又方破雞子白，頓吞七枚。不可，再服。又方理商陸根，熬以囊貯，更番熨之，冷複易。雖有五尸之名，其例皆相似，而有小異者。凡五尸，即身中死鬼接引也，共為病害，經術甚有消滅之方，而非世徒能用，今複撰其經要，以救其敝方。雄黃一兩，大蒜一兩。令相和似彈丸許，納二合熱酒中，服之，須臾，瘥。未瘥，更作。已有者，常蓄此藥也。又方干姜、桂，分等。末之，鹽孔指撮，熬，令青末，合水服之，即瘥。又方搗蒺藜子蜜丸服。如胡豆，二丸，日三。又方粳米二升。水六升，煮一沸服之。又方豬肪八合。銅器煎，小沸，投苦酒八合，相和，頓服，即瘥。又方掘地作小坎，水滿中，熟攪，取汁服之。又方取屋上四角茅，納銅器中，以三赤，布覆腹，著器布上，燒茅令熱，隨痛追逐，下痒，即瘥。若瓦屋，削取四角柱燒之，亦得極大神良者也。又方桂一赤，姜一兩，巴豆三枚。合搗末，苦酒和如泥，以敷尸處，燥，即瘥。又方烏臼根二升。煮令濃，去滓，煎汁，凡五升，則入水一兩，服五合至一升，良。又方忍冬莖葉數斛。煮令濃，取汁煎之，服如雞子一枚，日二三服，佳也。又方燒亂發，熬杏仁等分。搗膏，和丸之，酒服，桐子大三丸，日五六服。又方龍骨三分，藜蘆二分，巴豆一分。搗，和井花水服如麻子大，如法丸。又方漆葉曝干。搗末，酒服之。又方鼉肝一具。熟煮，切。食之令盡，亦用蒜薤。又方斷鱉頭燒末。水服，可分為三度，當如肉者，不盡，后發更作。又方雄黃一分，梔子十五枚，芍藥一兩。水三升，煮取一升半，分再服。又方梔子二七枚，燒末服。又方干姜、附子各一兩，桂二分，巴豆三十枚。搗篩，蜜和搗萬杵，服二丸，如小豆大。此藥無所不治。又飛尸入腹刺痛死方。凡犀角、射罔、五注丸，並是好藥，別在大方中。治卒有物在皮中，如蝦蟆，宿昔下入腹中，如杯不動搖，掣痛不可堪，過數日即煞人方。巴豆十四枚，龍膽一兩，半夏、土瓜子各一兩，桂一斤半。合搗碎，以兩布囊貯，蒸熱，更番以熨之，亦可煮飲，少少服之。此本在雜治中，病名曰陰尸，得者多死。尸注、鬼注病者，葛雲，即是五尸之中尸注，又挾諸鬼邪為害也。其病變動，乃有三十六種至九十九種，大略使人寒熱、淋瀝、恍恍、默默，不的知其所苦，而無處不惡，累年積月，漸就頓滯，以至于死，死后複傳之旁人，乃至滅門。覺知此候者，便宜急治之，方。取桑樹白皮，曝干，燒為灰，得二斗許，著甑中蒸，令氣浹便下，以釜中湯三四斗，淋之又淋，凡三度，極濃止。澄清取二斗，以漬赤小豆二斗一宿，曝干，干複漬灰，汁盡止。乃濕蒸令熟，以羊肉若鹿肉作羹，進此豆飯，初食一升至二升取飽，滿微者三四斗，愈極者七八斗，病去時體中自覺，疼痒淫淫。或若根本不拔，重為之，神驗也。又方桃仁五十枚。破，研，以水煮取四升，一服盡。當吐，吐病不盡，三兩日更作。若不吐，非注。又方杜蘅一兩，莖一兩，人參半兩許，瓠子二七枚，松蘿六銖，赤小豆二七枚。搗末，散，平旦溫服方寸匕，晚當吐百種物。若不盡，后更服之也。又方獺肝一具。陰干，搗末，水服方寸匕，日三。一具未瘥，更作。姚雲神良。又方朱砂、雄黃各一兩，鬼臼、草各半兩，巴豆四十枚，蜈蚣兩枚。搗，蜜和丸服，如小豆，不得下，服二丸。亦長將行之。姚氏，燒發灰、熬杏仁紫色分等。搗如脂，豬脂和酒服，梧桐子大，日三服，瘥。又有華佗狸骨散、龍牙散、羊脂丸諸大藥等，並在大方中，及成帝所受淮南丸，並療疰易滅門，女子小兒多注車、注船、心悶亂、頭痛吐，有此疹者宜辟方。車前子、車下、李根皮、石長生、徐長卿各數兩，分等。粗搗，作方囊，貯半合，系衣帶及頭。若注船，下暴KT，以和此共帶之，又臨入船，刻取此船，自燒作屑，以水服之。附方《子母秘錄》治尸注。燒亂發如雞子大。為末，水服之，瘥。《食醫心鏡》主傳尸、鬼氣、咳嗽、癖、注氣，血氣不通，日漸羸瘦。方︰桃仁一兩，去皮尖，杵碎。以水一升半煮汁，著米煮粥，空心食之。

治卒心痛。桃白皮煮汁。宜空腹服之。又方桂末若干、姜末二藥，並可單用，溫酒服方寸匕，須臾，六七服，瘥。又方驢屎，絞取汁五六合。及熱頓服，立定。又方東引桃枝一把，切。以酒一升，煎取半升，頓服，大效。又方生油半合，溫服，瘥。又方黃連八兩。以水七升，煮取一升五合。去滓，溫服五合，每日三服。又方當戶以坐，若男子病者，令婦人以一杯水以飲之；若婦人病者，令男子以一杯水以飲之。得新汲水尤佳。又以蜜一分，水二分，飲之，益良也。又方敗布裹鹽如彈丸。燒令赤，末，以酒一盞服之。又方煮三沸湯一升，以鹽一合攪，飲之。若無火作湯，亦可用水。又方閉氣忍之數十度，並以手大指按心下宛宛中，取愈。又方白艾三升。以水三升，煮取一升。去滓，頓服之。若為客氣所中者，當吐之虫物。又方苦酒一杯，雞子一枚。著中合攪，飲之。好酒亦可用。又方取灶下熱灰，篩去炭分，以布囊貯，令灼灼爾。便更番以熨痛上，冷，更熬熱。又方蒸大豆，若煮之，以囊貯。更番熨痛處，冷複易之。又方切生姜若干姜半升。以水二升，煮取一升。去滓，頓服。又方灸手中央長指端三壯。又方好桂，削去皮。搗篩，溫酒服三方寸匕。不瘥者，須臾，可六七服。無桂者，末干姜，佳。又方橫度病患口折之，以度心厭下，灸度頭三壯。又方盡地作五行字，撮中央土，以水一升，攪飲之也。又方吳茱萸二升，生姜四兩，豉一升。酒六升，煮三升半。分三服。又方人參、桂心、梔子、甘草、黃芩各一兩。水六升，煮取二升。分三服，奇效。又方桃仁七枚，去皮尖，熟，研。水合頓服，良。亦可治三十年患。又方附子二兩，干姜一兩。搗，蜜丸。服四丸，如梧子大，日三。又方吳茱萸一兩半，干姜，準上桂心一兩，白術二兩，人參、橘皮、椒、甘草、黃芩、當歸、桔梗各一兩，附子一兩半。搗，篩，蜜和為丸，如梧子大。日三，稍加至十丸、十五丸，酒飲下，飯前食后任意，效驗。又方桂心八兩。水四升，煮取一升。分三服。又方苦參三兩，苦酒升並。煮取八合，分再服。亦可用水無煮者，生亦可用。又方龍膽四兩。酒三升，煮取一升半。頓服。又方吳茱萸五合，桂一兩。酒二升半，煎取一升，分二服，效。又方吳茱萸二升，生姜四兩，豉一升。酒六升，煮取二升半，分為三服。又方白雞一頭，治之如食法。水三升，煮取二升，去雞煎汁，取六合，納苦酒六合，入真珠一錢，複煎取六合，納末麝香如大豆二枚。頓服之。又方桂心、當歸各一兩，梔子十四枚。搗為散，酒服方寸匕，日三五服。亦治久心病發作有時節者也。又方桂心二兩，烏頭一兩。搗，篩，蜜和為丸。一服如梧子大三丸，漸加之。暴得心腹痛如刺方。苦參、龍膽各二兩，升麻、梔子各三兩。苦酒五升，煮取二升，分二服。當大吐，乃瘥。治心疝發作，有時激痛難忍方。真射、吳茱萸分等。搗末，蜜和丸，如麻子。服二丸，日三服。勿吃熱食。又方灸心鳩尾下一寸，名巨闕，及左右一寸，並百壯。又與物度頸及度脊如之，令正相對也，凡灸六處。治久患常痛，不能飲食，頭中疼重方。烏頭六分，椒六分，干姜四分。搗末，蜜丸。酒飲服，如大豆四丸，稍加之。又方半夏五分，細辛五分，干姜二分，人參三分，附子一分。搗末，苦酒和丸如梧子大。酒服五丸，日三服。治心下牽急懊痛方。桂心三兩，生姜三兩，枳實五枚。水五升，煮取三升，分三服。亦可加術二兩、膠飴半斤。治心肺傷動冷痛方。桂心二兩，豬腎二枚。水八升，煮取三升。分三服。又方附子二兩，干姜一兩。蜜丸。服四丸如梧子大，日三服。治心痺心痛方。蜀椒一兩。末之，以狗心血丸之，如梧子。服五丸，日五服。治心下堅痛，大如碗邊，如旋，名為氣分，飲水所結方。枳實七枚，炙術三兩。水一斗，煮取三升。分為三服。當稍軟也。若心下百結積，來去痛者方。吳茱萸末一升，真射如彈丸一枚。合搗，以雞子白和丸，丸如小豆大。服二丸，即瘥。治心痛多唾，似有虫方。取六畜心，生切作十四臠，刀縱橫各割之，以真丹一兩，粉肉割中。旦悉吞之，入雄黃、麝香，佳。飢而心痛者，名曰飢疝。龍膽、附子、黃連分等。搗篩。服一錢匕，日三度服之。附方《藥性論》主心痛、中惡或連腰臍者。鹽如雞子大。青布裹燒赤，納酒中。頓服，當吐惡物。《拾遺》序，延胡索止心痛，末之，酒服。《聖惠方》治久心痛，時發不定，多吐清水，不下飲食。以雄黃二兩，好醋二升，慢火煎成膏，用干蒸餅，丸如梧桐子大。每服七丸，姜湯下。又方治九種心痛妨悶。用桂心一分為末，以酒一大盞，煎至半盞，去滓，稍熱服，立效。又方治寒疝心痛，四肢逆冷，全不飲食。用桂心二兩為散。不計時候，熱酒調下一錢匕。《外台秘要》治卒心痛。干姜為末。水飲調下一錢。又方治心痛。當歸為末。酒服方寸匕。又《必效》治心痛。熊膽如大豆。和水服，大效。又方取鰻鱺魚，淡炙令熟。與患人食一二枚，永瘥。飽食彌佳。《經驗方》治四十年心痛不瘥。黍米，淘汁。溫服，隨多少。《經驗后方》治心痛。姜黃一兩，桂穰三兩。為末，醋湯下一錢匕。《簡要濟眾》治九種心痛，及腹脅積聚滯氣。筒子干漆二兩。搗碎，炒煙出，細研，醋煮，面糊和丸，如梧桐子大。每服五丸至七丸，熱酒下，醋湯亦得，無時服。姚和眾治卒心痛。郁李仁三七枚，爛嚼，以新汲水下之，飲溫湯尤妙。須臾痛止，卻煎薄鹽湯熱呷之。《兵部手集》治心痛不可忍，十年五年者，隨手效。以小蒜釅醋煮，頓服之，取飽。不用著鹽。

治卒腹痛方。書舌上作風字，又畫紙上作兩蜈蚣相交，吞之。又方搗桂末，服三寸匕。苦酒、人參、上好干姜亦佳。又方粳米二升。以水六升，煮二七沸。飲之。又方食鹽一大把。多飲水送之，忽當吐，即瘥。又方掘土作小坎，水滿飲中，熟攪取汁。飲之。又方令人騎其腹，溺臍中。又方米粉一升。水二升，和飲。又方使病患伏臥，一人跨上，兩手抄舉其腹，令病患自縱重輕舉抄之，令去床三尺許，便放之，如此二七度止。拈取其脊骨皮深取痛引之，從龜尾至頂乃止。未愈，更為之。又方令臥枕高一尺許，拄膝使腹皮氣入胸，令人抓其臍上三寸便愈。能干咽吞氣數十遍者彌佳。此方亦治心痛，此即伏氣。治卒得諸疝，小腹及陰中相引，痛如絞，自汗出欲死方。搗沙參末，篩，服方寸匕，立瘥。此本在雜治中，謂之寒疝，亦名陰疝，此治不瘥，可服諸利丸下之，作走馬湯亦佳。治寒疝腹痛，飲食下唯不覺其流行方。椒二合，干姜四兩。水四升，煮取二升，去滓，納飴一斤，又煎取半分，再服，數數服之。又方半夏一升，桂八兩，生姜一升。水六升，煮取二升。分為三服。治寒疝，來去每發絞痛方。吳茱萸三兩，生姜四兩，豉二合。酒四升，煮取二升。分為二服。又方附子一枚，椒二百粒，干姜半兩，半夏十枚，大棗三十枚，粳米一升。水七升，煮米熟。去滓，一服一升，令盡。又方肉桂一斤，吳茱萸半升。水五升，煮取一升半，分再服。又方牡蠣、甘草、桂各二兩。水五升，煮取一升半，再服。又方宿烏雞一頭，生地黃七斤。合細銼之，著甑蔽中蒸，銅器承。須取汁，清旦服，至日晡令盡。其間當下諸寒癖訖，作白粥漸食之。久疝者，下三劑。附方《博濟方》治冷熱氣不和，不思飲食，或腹痛刺。山梔子、川烏頭等分。生搗為末，以酒糊丸，如梧桐子大。每服十五丸，炒生姜湯下。如小腸氣痛，炒茴香、蔥酒任下二十丸。《經驗方》治元藏氣發，久冷腹痛虛瀉。應急大效玉粉丹生硫黃五兩，青鹽一兩，以上袞細研，以蒸餅為丸，如綠豆大。每服五丸，熱酒空心服，以食壓之。《子母秘錄》治小腹疼，青黑，或亦不能喘。苦參一兩。醋一升半，煎八合，分二服。《聖惠方》治寒疝，小腹及陰中相引痛，自汗出。以丹參一兩，杵為散。每服熱酒調下二錢匕，佳。治心腹俱脹痛，短氣欲死或已絕方。取梔子十四枚，豉七合。以水二升，先煮豉取一升二合，絞去滓，納梔子，更煎取八合，又絞去滓，服半升，不愈者盡服之。又方浣小衣。飲其汁一二升，即愈。又方桂二兩。以水一升二合，煮取八合。去滓，頓服。無桂者，著干姜亦佳。又方烏梅二七枚。以水五升煮一沸，納大錢二七枚，煮得二升半。強人可頓服，羸人可分為再服，當下便愈。又方茱萸二兩，生姜四兩。豉三合，酒四升，煮取二升。分為三服，即瘥。又方干姜一兩，巴豆二兩。搗蜜丸。一服如小豆二丸，當吐下，瘥。治心腹相連常脹痛方。野狼毒二兩，附子半兩。搗。篩，蜜丸如梧子大。日一服一丸；二日二丸；三日后服三丸，再一丸；至六日，服三丸，自一至三以常服，即瘥。又方吳茱萸一合，干姜四分，附子、細辛、人參各二分。搗篩，蜜丸如梧子大。服五丸，日三服。凡心腹痛，若非中惡霍亂，則是皆宿結冷熱所為。今此方可采以救急，瘥后，要作諸大治，以消其根源也。附方《梅師方》治心腹脹堅，痛悶不安，雖未吐下欲死。以鹽五合，水一升，煎令消，頓服，自吐下，食出即定。不吐更服。孫真人方治心腹俱痛。以布裹椒薄注上火熨，令椒汗出，良。《十全方》，心脾痛。以高良姜杵末，米飲調下一錢匕立止。治卒心腹煩滿，又胸脅痛欲死方。以熱湯令灼灼爾，漬手足，複易秘方。又方青布方寸，鹿角三分，亂發灰二錢匕。以水二升，煮令得一升五合。去滓，盡服之。又方銼薏苡根，濃煮取汁。服三升。又方取比輪錢二十枚，水五升，煮取三沸。日三服。又方搗香菜汁，服一二升。水煮干姜亦佳。又方即用前心痛梔子豉湯法，瘥。又方黃芩一兩，杏仁二十枚，牡蠣一兩。水三升，煮取一升。頓服。治厥逆煩滿常欲嘔方。小草、桂、細辛、干姜、椒各二兩，附子二兩。搗，蜜和丸，服如桐子大四丸。治卒吐逆方。灸乳下一寸，七壯，即愈。又方灸兩手大拇指內邊爪后第一文頭各一壯，又灸兩手中央長指爪下一壯，愈。此本雜治中，其病亦是痰壅霍亂之例，兼宜依霍亂條法治之。人卒在此上條，患者亦少，皆因他病兼之耳。或從傷寒未複，或從霍亂吐下后虛燥，或是勞損服諸補藥痞滿，或觸寒熱邪氣，或食飲協毒，或服藥失度，並宜各循其本源為治，不得專用此法也。附方《千金方》治心腹脹，短氣。以草豆蔻一兩，去皮為末。以木瓜生姜湯下半錢匕。《斗門方》治男子女人久患氣脹心悶，飲食不得，因食不調，冷熱相擊，致令心腹脹滿方。濃朴火上炙令干，又蘸姜汁炙，直待焦黑為度。搗篩，如面。以陳米飲調下，二錢匕，日三服良。亦治反胃止瀉，甚妙。《經驗方》治食氣遍身黃腫，氣喘，食不得，心胸滿悶。不蛀皂角一錢匕，巴豆七枚。二件以淡醋及研好墨為丸，如麻子大。每服三丸，食后陳橘皮湯下，日三服，隔一日增一丸，以利為度。如常服，消酒食。《梅師方》治腹滿不能服藥。煨生姜，綿裹，納下部中，冷即易之。《聖惠方》治肺臟壅熱煩悶。新百合四兩。蜜半盞，和蒸令軟。時時含一棗大，咽津。