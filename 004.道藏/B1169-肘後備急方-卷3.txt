治瘧病方。鼠婦，豆豉二七枚，合搗令相和。未發時服二丸，欲發時服一丸。又方青蒿一握。以水二升漬，絞取汁。盡服之。又方用獨父蒜于白炭上燒之，末。服方寸匕。又方五月五日，蒜一片，合容巴豆一枚。以竹挾以火炙之，取可熱，搗為三丸。未發前服一丸。不止，複與一丸。又方取蜘蛛一枚，蘆管中密塞，管中以綰頸，過發時乃解去也。又方日始出時，東向日再拜，畢正長跪，向日叉手，當閉氣，以書墨注其管兩耳中，各七注，又丹書舌上，言子日死，畢，複再拜，還去勿顧，安臥勿食，過發時斷，即瘥。又方多煮豉湯，飲數升，令得大吐，便瘥。又方取蜘蛛一枚，著飯中合丸吞之。又方臨發時，搗大附子下篩，以苦酒和之，涂背上。又方鼠婦虫子四枚各一，以飴糖裹之，丸服，便斷，即瘥。又方常山三兩，真丹一兩。白蜜和，搗百杵，丸如梧子。先發服三丸，中服三丸，臨臥服三丸，無不斷者。常用，效。又方大開口，度上下唇，以繩度心頭，灸此度下頭百壯，又灸脊中央五十壯，過發時，灸二十壯。又方破一大豆，書一片作“日”字，一片作“月”字，左手持“日”，右手持“月”，吞之立愈。向日服之，勿令人知也。又方皂莢三兩，巴豆一兩。搗，丸如大豆大。一服一枚。又方巴豆一枚，射如巴豆大，棗一枚。合搗成丸。先發各服一丸如梧子大也。又方常山、知母、甘草、麻黃等分。搗蜜和丸如大豆。服三丸，比發時令過畢。又方常山三兩，甘草半兩。水酒各半升，合煮取半升。先發時一服，比發令三服盡。又方常山三兩。以酒三升，漬二三日，平旦作三合服。欲嘔之，臨發又服二合，便斷。舊酒亦佳，急亦可煮。又方常山三兩，秫米三百粒。以水六升，煮取三升。分之服，至發時令盡。又方若發作無常，心下煩熱。取常山二兩，甘草一兩半。合以水六升，煮取二升。分再服，當快吐，仍斷，勿飲食。老瘧久不斷者。常山三兩，鱉甲一兩，升麻一兩，附子一兩，烏賊骨一兩。以酒六升，漬之，小令近火，一宿成。服一合，比發可數作。又方藜蘆、皂莢各一兩，巴豆二十五枚。並搗，熬令黃，依法搗蜜丸如小豆。空心服一丸，未發時一丸，臨發時又一丸，勿飲食。又方牛膝莖葉一把。以酒三升服，令微有酒氣，不即斷。更作，不過三服而止。又方末龍骨方寸匕。先發一時，以酒一升半，煮三沸。及熱盡服，溫覆取汗，便即效。又方常山三兩，甘草半兩，知母一兩。搗蜜丸。至先發時，服如梧子大十丸，次服減七丸八丸，后五六丸，即瘥。又方先發二時，以炭火床下，令脊腳極暖被覆，過時乃止。此治先寒后熱者。又方先炙鱉甲方寸匕。至時令三服盡，用火炙，無不斷。又方常山三兩。搗，篩，雞子白和之丸。空腹三十丸，去發食久三十丸，發時三十丸，或吐或否也，從服藥至過發時，勿飲食。治溫瘧不下食。知母、鱉甲、常山各二兩，地骨皮三兩，竹葉一升，石膏四兩。以水七升，煮二升五合。分溫三服。忌蒜、熱面、豬、魚。治瘴瘧。常山、黃連、豉各三兩，附子二兩。搗，篩，蜜丸。空腹服四丸，欲發三丸，飲下之，服藥后至過發時，勿吃食。若兼諸痢者。黃連、犀角各三兩，牡蠣、香豉各二兩，並熬龍骨四兩。搗，篩，蜜丸服四十丸。日再服，飲下。無時節發者。常山二兩，甘草一兩半，豉五合。綿裹，以水六升，煮取三升。再服，快吐。無問年月，可治三十年者。常山、黃連各三兩。酒一斗，宿漬之，曉以瓦釜煮取六升。一服八合，比發時令得三服。熱當吐，冷當利，服之無不瘥者，半料合服得。勞瘧積久，眾治不瘥者。生長大牛膝一大虎口。以水六升，煮取二升。空腹一服，欲發一服。禳一切瘧。是日抱雄雞，一時令作大聲，無不瘥。又方未發，頭向南臥，五心及額舌七處，閉氣書“鬼”字。咒法。發日執一石于水濱，一氣咒雲，眢眢圓圓，行路非難，捉取瘧鬼，送與河官，急急如律令，投于水，不得回顧。治一切瘧，烏梅丸方。甘草二兩，烏梅肉、人參、桂心、肉蓯蓉、知母、牡丹各二兩，常山、升麻、桃仁、烏豆皮各三兩。桃仁研，欲丸入之，搗篩，蜜丸，蘇屠臼搗一萬杵。發日，五更酒下三十丸，平旦四十丸，欲發四十丸，不發日空腹四十丸，晚三十丸，無不瘥。徐服后，十余日吃肥肉發之也。凡見瘧。白驢蹄二分，大黃四分，綠豆三分，砒霜二分，光明砂半分，雄黃一分。搗蜜丸如梧子。發日平旦冷水服二丸。七日內忌油。附方《外台秘要》治瘧不痊。干姜、高良姜等分。為末，每服一錢，水一中盞，煎至七分服。《聖惠方》治久患勞瘧、瘴等方。用鱉甲三兩，涂酥炙令黃，去裙為末。臨發時溫酒調下二錢匕。治瘧。用桃仁一百個，去皮尖，于乳缽中細研成膏，不得犯生水，候成膏，入黃丹三錢，丸如梧子大。每服三丸，當發日，面北用溫酒吞下。如不飲酒，井花水亦得。五月五日午時合，忌雞犬婦人見。又方用小蒜不拘多少，研極爛，和黃丹少許，以聚為度，丸如雞頭大，候干。每服一丸，新汲水下，面東服，至妙。治卒癲疾方。灸陰莖上宛宛中三壯，得小便通，則愈。又方灸陰莖上三壯，囊下縫二七壯。又方灸兩乳頭三壯，又灸足大趾本聚毛中七壯，灸足小趾本節七壯。又方取葶藶一升，搗三千杵，取白犬倒懸之，以杖犬，令血出，承取以和葶藶末，服如麻子大一丸，三服取瘥。又方莨菪子三升。酒五升，漬之出，曝干，漬盡酒止。搗服一錢匕，日三，勿多，益狂。又《短劇》癲狂莨菪散。莨菪子三升。末之，酒一升，漬多日出，搗之，以向汁和絞去滓，湯上煎，令可丸，服如小豆三丸，日三。口面當覺急，頭中有虫行者，額及手足應有赤色處，如此必是瘥候，若未見，服取盡矣。又方末房葵，溫酒服一刀圭至二三，身潤又小不仁為候。又方自縊死者繩，燒三指撮，服之。凡癲疾，發則仆地，吐涎沫，無知強掠，起如狂，反遺糞者，難治。治卒發狂方。燒蝦蟆搗末，服方寸匕，日三服之，酒服。又方臥其人著地，以冷水淋其面，為終日淋之。治卒狂言鬼語方。針其足大拇趾爪甲下入少許，即止。又方以甑帶急合縛兩手，火灸左右脅，握肘頭文俱起，七壯，須臾，鬼語自道姓名，乞去，徐徐詰問，乃解手耳。凡狂發則欲走，或自高貴稱神聖，皆應備諸火炙，乃得永瘥耳。若或悲泣呻吟者，此為邪魅非狂，自依邪方治之。《近效方》，已生蠶紙作灰，酒水任下，瘥。療風癲也。附方《斗門方》治癲癇。用艾于陰囊下谷道正門當中間，隨年數灸之。《千金方》治風癲百病。麻仁四升，水六升，猛火煮，令牙生，去滓，煎取七合，旦空心服，或發或不發，或多言語，勿怪之。但人摩手足須定，凡進三劑愈。又方治狂邪發無時，披頭大叫，欲殺人，不避水火。苦參以蜜丸如梧子大。每服十丸，薄荷湯下。《外台秘要》治風癇，引脅牽痛，發作則吐，耳如蟬鳴。天門冬去心皮，曝干，搗篩。酒服方寸匕。若人久服，亦能長生。《廣利方》治心熱風癇。爛龍角濃研汁，食上服二合，日再服。《經驗后方》治大人小兒久患風癇，纏喉嗽，遍身風疹，急中涎潮。蓋此藥不太吐逆，只出涎水，小兒服一字，瓜蒂不限多少，細碾為末，壯年一字，十五以下、老怯半字，早晨井花水下。一食須含沙糖一塊，良久涎如水出。年深涎盡，有一塊如涎布，水上如鑒矣。涎盡，食粥一兩日。如吐多困甚，即咽麝香湯一盞即止矣。麝細斫，溫水調下。昔天平尚書覺昏眩，即服之，取涎有效。《明皇雜錄》雲，開元中有名醫紀朋者，觀人顏色談笑，知病深淺，不待診脈。帝聞之，召于掖庭中，看一宮人。每日間則笑歌啼號，若狂疾，而足不能履地。朋視之曰︰此必因食飽而大促力，頓仆于地而然。乃飲以雲母湯，令熟寐，覺而失所苦，問之乃言因太華公主載誕，宮中大陳歌吹，某乃主謳，懼其聲不能清且長，吃豚蹄羹飽，而當筵歌大曲，曲罷覺胸中甚熱，戲于砌台上，高而墜下，久而方惺，病狂，足不能及地。

治人心下虛悸方。麻黃、半夏等分。搗蜜丸。服如大豆三丸，日三，稍增之。半夏湯洗去滑，干。治驚憂怖迫逐，或驚恐失財，或激憤惆悵，致志氣錯越，心行違僻不得安定者。龍骨、遠志、茯神、防風、牡蠣各二兩，甘草七兩，大棗七枚。以水八升，煮取二升，分再服，日日作之，取瘥。又方茯苓、干地黃各四兩，人參、桂各三兩，甘草二兩，麥門冬一升，半夏六兩，生姜一斤。以水一斗，又殺烏雞，取血及肝心，煮三升，分四服，日三夜一，其間少食無爽，作三劑，瘥。又方白雄雞一頭，真珠四兩，薤白四兩。以水三升，煮取二升。宿勿食，旦悉食雞等及飲汁盡。又有鎮心、定志諸丸，在大方中。治卒中邪鬼，恍惚振噤方。灸鼻下、人中及兩手足大指爪甲本，令艾丸在穴上各七壯。不止，至十四壯，愈，此事本在雜治中。治女人與邪物交通，獨言獨笑，悲思恍惚者。末雄黃一兩，以松脂二兩溶，和虎爪攪，令如彈丸，夜納火籠中燒之，令女人侵坐其上，被急自蒙，唯出頭耳。一爾未瘥，不過三劑，過自斷也。又方雄黃一兩，人參一兩，防風一兩，五味子一升。搗篩。清旦以井水服方寸匕，三服瘥。師往以針五枚納頭髻中，狂病者則以器貯水，三尺新布覆之，橫大刀于上，悉乃矜莊，呼見其人，其人必欲起走，慎勿聽，因取一噴之，一呵視，三通乃熟，拭去水，指彈額上近發際，問欲愈乎？其人必不肯答，如此二七彈乃答。欲因杖針刺鼻下人中近孔內側，空停針，兩耳根前宛宛動中停針，又刺鼻直上，入發際一寸，橫針，又刺鼻直上入，乃具詰問，憐憐醒悟，則乃止矣。若男女喜夢與鬼通致恍惚者。鋸截鹿角屑，酒服三指撮，日三。附方張仲景主心下悸，半夏麻黃丸。二物等分。末，蜜丸如小豆。每服三丸，日三。《簡要濟眾方》，每心臟不安，驚悸善忘，上膈風熱化痰。白石英一兩，朱砂一兩。同研為散。每服半錢，食后夜臥金銀湯調下。心中客熱，膀胱間連脅下氣妨，常旦憂愁不樂，兼心忪者。取莎草根二大斤，切，熬令香，以生絹袋貯之，于三大斗無灰清酒中浸之，春三月浸一日即堪服，冬十月后，即七日，近暖處乃佳。每空腹服一盞，日夜三四服之，常令酒氣相續，以知為度。若不飲酒，即取莎草根十兩，加桂心五兩，蕪荑三兩，和搗為散，以蜜和為丸，搗一千杵，丸如梧子大。每空腹以酒及姜蜜湯飲汁等下二十丸，日再服，漸加至三十丸，以瘥為度。

治卒中急風，悶亂欲死方。灸兩足大趾下橫紋中，隨年壯。又別有續命湯。若毒急不得行者，內筋急者，灸內踝；外筋急者，灸外踝上，二十壯。若有腫痺，虛者取白蘞二分，附子一分。搗服半刀圭，每日可三服。若眼上睛垂者。灸目兩后三壯。若不識人者。灸季脅、頭各七壯。此脅小肋屈頭也。不能語者。灸第二槌或第五槌上五十壯。又別有不得語方，在后篇中矣。又方豉、茱萸各一升。水五升，煮取二升。稍稍服。若眼反口噤，腹中切痛者。灸陰囊下第一橫理十四壯。又別有服膏之方。若狂走欲斫刺人，或欲自殺，罵詈不息稱鬼語者。灸兩口吻頭赤肉際各一壯，又灸兩肘屈中五壯，又灸背胛中間三壯，三日報灸三。倉公秘法，又應灸陰囊下縫三十壯。又別有狂邪方。若發狂者。取車轂中脂如雞子，熱溫淳苦酒，以投脂甚攪，令消。服之令盡。若心煩恍惚，腹中痛滿，或時絕而複蘇者。取釜下土五升，搗篩，以冷水八升和之。取汁盡服之。口已噤者，強開，以竹筒灌之，使得下，人便愈，甚妙。若身體角弓反張，四肢不隨，煩亂欲死者。清酒五升，雞白屎一升。搗篩，合和揚之千遍。乃飲之，大人服一升，日三，少小五合，瘥。若頭身無不痛，顛倒煩滿欲死者。取頭垢如大豆大，服之。並囊貯大豆，蒸熟，逐痛處熨之，作兩囊，更番為佳。若無豆，亦可蒸鼠壤土，熨。若但腹中切痛者。取鹽半斤，熬令盡，著口中。飲熱湯二升，得便吐，愈。又方附子六分，生姜三兩切。以水二升，煮取一升。分為再服。若手足不隨方。取青布燒作煙，就小口器中熏痛處。又方豉三升，水九升，煮取三升，分三服。又取豉一升，微熬，囊貯，漬三升酒中，三宿，溫服，微令醉為佳。若身中有掣痛不仁，不隨處者。取干艾葉一許，丸之，納瓦甑下，塞余孔，唯留一目。以痛處著甑目下，燒艾以熏之，一時間愈矣。又方取朽木削之，以水煮令濃，熱灼灼爾。以漬痛處，效。若口噤不開者。取大豆五升，熬令黃黑，以酒五升漬取汁。以物強發口而灌之，畢，取汗。又方獨活四兩，桂二兩。以酒水二升，煮取一升半。分為三服，開口與之。溫臥，火炙，令取汗。若身直，不得屈伸反覆者。取槐皮切之，以酒共水六升。煮取二升，去滓，適寒溫，稍稍服之。又方刮枳樹皮取一升，以酒一升，漬一宿，服五合至一升，酒盡更作，瘥。若口僻者。銜奏灸口吻口橫紋間，覺火熱便去艾，即愈。勿盡艾，盡艾則太過。若口左僻，灸右吻；右僻，灸左吻，又灸手中指節上一丸，右灸左也。又有灸口法在此后也。又方取空青末，著口中，入咽即愈。姚同。又方取蜘蛛子摩其偏急頰車上，候視正則止。亦可向火摩之。又方牡蠣、礬石、附子、灶中黃土分等。搗末，以三歲雄雞冠血和敷，急上，持水著邊，視欲還正，便急洗去藥。不著更涂上，便愈。又方鱉甲、烏頭，涂之，欲正，即揭去之。若四肢逆冷，吐清汗宛轉啼呼者。取桂一兩，咀，以水三升，煮取二升，去滓，適寒溫，盡服。若關節疼痛。蒲黃八兩，附子一兩。合末之。服一錢匕，日三，稍增至方寸匕。若骨節疼煩，不得屈伸，近之則痛，短氣得汗出，或欲腫者。附子二兩，桂四兩，術三兩，甘草二兩。水六升，煮取三升，分三服，汗出愈也。若中暴風，白汗出如水者。石膏、甘草各等分。搗，酒服方寸匕。日移一丈，輒一服也。若中緩風，四肢不收者。豉三升，水九升，煮取三升。分為三服，日二作之。亦可酒漬煮飲之。若卒中風癱，身體不自收，不能語，迷昧不知人者。陳元狸骨膏至要，在備急藥方中。《經驗方》治急中風，目瞑牙噤，無門下藥者。用此末子，以中指點末，揩齒三二十，揩大牙左右，其口自開，始得下藥名。開關散。天南星、白龍腦二件各等分。研，自五月五日午時合。患者只一字至半錢。《簡要濟眾》治中風口噤不開，涎潮吐方。用皂角一挺，去皮，涂豬脂，炙令黃色，為末。每服一錢匕，非時溫酒服。如氣實脈大，調二錢匕；如牙關不開，用白梅揩齒，口開即灌藥，以吐出風涎，瘥。治中風不省人事，牙關緊急者。藜蘆一兩，防風，搗為末。每服半錢，溫水調下，以吐出風涎為效，如人行二裡，未吐，再服。又治膽風毒气，虛實不調，昏沉睡多。酸棗仁一兩，金挺蠟茶二兩。搗，羅為散。每服二錢，水七分，煎六分，無時溫服。孫尚藥治卒中風，昏昏若醉，形體悶，四肢不收，或倒，或不倒，或口角似斜，微有涎出，斯須不治，便為大病，故傷人也。此証風涎潮于上膈，痺氣不通。宜用︰急救稀涎散。豬牙皂角四挺，晉礬一兩。二味同搗，羅為細末，再研為散。如有患者，可服半錢，重者三字匕，溫水調灌下。不大嘔吐，只是微微涎稀令出，或一升二升，當時惺惺，次緩而調治。不可便大段治，恐過傷人命，累經效，不能盡述。《梅師方》療癱瘓風，手足曳，口眼斜，語言謇澀，履步不正。神驗烏龍丹。川烏頭、五靈脂各五兩。上為末，入龍腦、麝香，研令細勻，滴水丸如彈子大。每服一丸，先以生姜汁研化，次暖酒調服之，一日兩服，空心晚食前服。治一人，只三十丸，服得五七丸，便覺抬得手，移得步，十丸可以自梳頭。《聖惠方》治一切風疾，若能久服，輕身明目，黑髭駐顏。用南燭樹，春夏取枝葉，秋冬取根皮，揀擇細銼五升。水五斗，慢火煎取二斗，去滓，別于淨鍋中，慢火煎如稀餳，以瓷瓶貯。溫酒下一匙，日三服。又方治風立有奇效。用木天蓼一斤，去皮，細銼，以生絹袋貯，好酒二斗浸之，春夏一七日，秋冬二七日后開。每空心、日午、初夜合溫飲一盞，老幼臨時加減。若長服，日只每朝一盞。又方治中風口。巴豆七枚，去皮爛研。左涂右手心，右涂左手心。仍以暖水一盞，安向手心，須臾即便正，洗去藥，並頻抽掣中指。又方治風頭旋。用蟬殼二兩，微炒為末。非時溫酒下一錢匕。《千金方》治中風，面目相引，偏僻牙車急，舌不可轉。桂心以酒煮取汁，故布蘸病上，當即正。左右，右左，常用大效。又方治三年中風不效者。松葉一斤，以酒一斗，煮取三升。頓服，取汗出，立瘥。又方主卒中風，頭面腫。杵杏仁如膏，敷之。又方治頭面風，眼鼻塞，眼暗冷淚。杏仁三升為末，水煮四五沸。洗頭冷汗，盡三度，瘥。《外台秘要》治卒中風口。皂角五兩，去皮為末，三年大醋和，右涂左，左涂右，干又敷之，瘥。又治偏風及一切風。桑枝一大升，用今年新嫩枝，以水一大斗，煎取二大升，夏用井中沉，恐酢壞。每日服一盞，空心服盡，又煎服，終身不患偏風。若預防風，能服一大升，佳。又主風，身體如虫行。鹽一斗，水一石，煎減半，澄清。溫洗三五度。治一切風。葛氏方治中風寒，瘟直口噤不知人。雞屎白一升，熬令黃極熱，以酒三升和攪。去滓，服。《千金翼方》治熱風汗出心悶。水和雲母服之。不過，再服，立瘥。《篋中方》治風頭及腦掣痛不可禁者，摩膏主之。取牛蒡莖葉搗取濃汁二升，合無灰酒一升，鹽花一匙頭，火煎令稠成膏，以摩痛處，風毒散自止。亦主時行頭痛。摩時須極力，令作熱，乃速效。冬月無葉，用根代之亦可。《經驗后方》治中風及壅滯。以旋複花洗塵令淨，搗末，煉蜜丸如梧子大。夜臥，以茶湯下五丸至七丸十丸。又方解風熱，疏積熱、風壅，消食化氣，導血，大解壅滯。大黃四兩，牽牛子四兩。為末，煉蜜為丸，如梧子大。每服茶下一十丸。如要微動，吃十五丸。冬月宜服，並不搜攪人。《集驗方》治風熱心躁，口干狂言，渾身壯熱及中諸毒。龍腦甘露丸。寒水石半斤，燒半日，淨地坑內，盆合四面，濕土壅起，候經宿取出，入甘草末、天竺黃各二兩，龍腦二分，糯米膏丸彈子大。蜜水磨下。《食醫心鏡》主中風，心肺風熱，手足不隨，及風痺不任，筋脈五緩，恍惚煩躁。熊肉一斤，切如常法，調和作腌臘。空腹食之。又主風攣，拘急偏枯，血氣不通利。雁肪四兩，煉，濾過。每日空心暖酒一杯，肪一匙頭，飲之。同經曰，治歷節諸風，骨節疼痛，晝夜不可忍者。沒藥半兩研，虎腦骨三兩，涂穌炙黃色，先搗羅為散，與沒藥同研令細。溫酒調二錢，日三服，大佳。《聖惠方》治歷節風，百節疼痛不可忍。用虎頭骨一具，涂酥，炙黃，槌碎，絹袋貯，用清酒二斗浸五宿。隨性多少，暖飲之，妙。《外台秘要》方療歷節諸風，百節酸痛不可忍。松脂三十斤，煉五十遍，不能五十遍，亦可二十遍。用以煉酥三升，溫和松脂三升，熟攪令極稠，旦空腹以酒服方寸匕，日三。數食面粥為佳，慎血腥、生冷、酢物、果子一百日，瘥。又方松節酒。主歷節風，四肢疼痛如解落。松節二十斤，酒五斗，漬二七日。服一合，日五六服。《斗門方》治白虎風所患不以，積年久治無效，痛不可忍者。用腦麝、楓、柳皮不限多少，細銼焙干，浸酒常服，以醉為度，即瘥。今之寄生楓樹上者，方堪用，其葉亦可製。砒霜粉尤妙矣。《經驗后方》治白虎風，走注疼痛，兩膝熱腫。虎脛骨、附子各一兩。為末。每服溫酒調下二錢匕，日再服。《外台秘要》治瘍風及三年。酢磨烏賊魚骨。先布磨，肉赤即敷之。又治瘍風。酢磨硫黃敷之，止。《聖惠方》治瘍風，用羊蹄菜根于生鐵上，以好醋磨，旋旋刮取，涂于患上。未瘥，更入硫黃少許，同磨，涂之。《集驗方》治頸項及面上白駁，浸淫漸長，有似癬，但無瘡可治。鰻鱺魚脂敷之。先拭剝上刮，使燥痛后，以魚脂敷之，一度便愈，甚者不過三度。《聖惠方》治白駁。用蛇蛻燒末，醋調，敷上，佳。又方治中風煩熱，皮膚瘙痒。用醍醐四兩，每服酒調下半匙。《集驗方》治風氣客于皮膚，瘙痒不已。蜂房、蟬蛻等分。為末。酒調一錢匕，日三二服。又方蟬蛻、薄荷等分。為末。酒調一錢匕，日三服。《北夢瑣言》雲，有一朝士見梁奉御，診之曰，風疾已深，請速歸去。朝士複見州馬醫趙鄂者，複診之，言疾危，與梁所說同矣，曰，只有一法，請官人試吃消梨，不限多少，咀不及，絞汁而飲。到家旬日，唯吃消梨，頓爽矣。《千金方》治頭風頭痛。大豆三升，炒令無聲，先以貯一斗二升瓶一只，貯九升清酒，乘豆熱，即投于酒中，蜜泥封之七日。溫服。孫真人方治頭風痛。以豉湯洗頭，避風，即瘥。《千金翼》治頭風。搗葶藶子，以湯淋取汁，洗頭上。又主頭風沐頭。吳茱萸二升，水五升，煮取三升。以綿染拭發根。《聖惠方》治頭風痛。每欲天陰雨，風先發者。用桂心一兩為末，以酒調如膏，用敷頂上並額角。陳藏器《拾遺》序雲，頭疼欲死。鼻內吹硝石末，愈。《日華子》雲，治頭痛。水調決明子，貼太陽穴。又方決明子作枕，勝黑豆。治頭風，明目也。《外台秘要》治頭疼欲裂。當歸二兩，酒一升，煮取六合。飲至再服。《孫兆口訣》雲，治頭痛。附子、石膏。以水七升，煮取二升，為二服，服之。附方《經驗后方》治中風不語。獨活一兩。酒二升，煎一升，大豆五合，炒有聲，將藥酒熱投，蓋良久。溫服三合，未瘥，再服。又方治中風不語，喉中如拽鋸聲，口中涎沫。取藜蘆一分，天南星一個，去浮皮。卻臍子上陷一個坑子，納入陳醋一橡斗子，四面用火逼，令黃色，同一處搗，再研極細，用生蜜為丸，如赤豆大。每服三丸，溫酒下。《聖惠方》治中風，以大聲咽喉不利。以荷根二兩，研，絞取汁，酒一大盞相和，令勻。不計時候，溫服半盞。

腳氣之病，先起嶺南，稍來江東，得之無漸，或微覺疼痺，或兩脛小滿，或行起忽弱，或小腹不仁，或時冷時熱，皆其候也，不即治，轉上入腹，便發氣，則殺人。治之多用湯酒摩膏，種數既多，不但一劑，今只取單效，用兼灸法。取好豉一升，三蒸三曝干，以好酒三斗漬之，三宿可飲。隨人多少，欲預防不必待時，便與酒煮豉服之，腳弱其得小愈，及更營諸方服之，並及灸之。次服獨活酒方。獨活五兩，附子五兩。以酒一斗，漬經三宿，服從一合始，以微痺為度。又方白礬石二斤，亦可用鐘乳，附子三兩，豉三升。酒三斗，漬四五日，稍飲之。若此有氣，加蘇子二升也。又方好硫黃三兩，牛乳五升。先煮乳水五升，仍納硫黃，煎取三升。一服三合亦可。直以乳煎硫黃，不用水也。卒無牛乳，羊乳亦得。又方法先煎牛乳三升，令減半，以五合，輒服硫黃末一兩，服畢，濃蓋取汗，勿令得風，中間更一服，暮又一服。若已得汗，不複更取，但好將息，將護之。若未瘥，愈后數日中，亦可更作。若長將，亦可煎為丸，北人服此治腳多效，但須極好硫黃耳，可預備之。若脛已滿，捏之沒指者。但勒飲烏犢牛溺二三升，使小便利，息漸漸消。當以銅器，尿取新者為佳。無烏牛，純黃者，亦可用之。又方取牽牛子，搗，蜜丸如小豆大五丸。取合，小便利，亦可，正爾吞之，其子黑色，正似子核形，市人亦賣之。又方三白根，搗碎。酒飲之。又方酒若水煮大豆飲其汁。又食小豆亦佳。又生研胡麻酒和服之，瘥。又方大豆三升，水一斗，煮取九升，納清酒九升，又煎取九升。稍稍飲之，小便利，則腫歇也。其有風引白雞竹瀝獨活諸湯，及八風石斛狗脊諸散，並別在大方中。金芽酒最為治之要，今載其方。蜀椒、茵芋、金牙、細辛、草、干地黃、防風、附子、地膚、蒴、升麻各四兩，人參三兩，羌活一斤，牛膝五兩。十四物，切，以酒四斗，漬七日，飲二三合，稍加之。亦治口不能言，腳屈至良。又有側子酒，亦效。若田舍貧家，此藥可釀。菝及松節、松葉皆善。菝一斛，以水三斛，煮取九斗，以漬曲，及煮去滓。取一斛，漬飯，釀之如酒法，熟即取飲，多少任意。可頓作三五斛。若用松節葉，亦依準此法，其汁不厭濃也，患腳屈，積年不能行，腰脊攣痺，及腹內緊結者，服之不過三五劑，皆平複。如無釀，水邊商陸亦佳。其灸法，孔穴亦甚多，恐人不能悉皆知處，今止疏要者。必先從上始，若直灸腳，氣上不泄則危矣，先灸大椎。在項上大節高起者，灸其上面一穴耳。若氣，可先灸百會五十壯，穴在頭頂凹中也。肩井各一百壯。在兩肩小近頭凹處，指捏之，安令正得中穴耳。次灸膻中，五十壯。在胸前兩邊對乳胸厭骨解間，指按覺氣翕翕爾是也，一雲正胸中一穴也。次灸巨闕。在心厭尖尖四下一寸，以寸度之，凡灸以上部五穴，亦足治其氣。若能灸百會、風府、胃管及五臟，則益佳，視病之寬急耳。諸穴出《灸經》，不可具載之。次乃灸風市百壯。在兩髀外，可平倚垂手直掩髀上，當中指頭大筋上，捻之，自覺好也。次灸三裡二百壯。以病患手橫掩，下並四指，名曰一夫，指至膝頭骨下，指中節是其穴，附脛骨外邊，捻之，凹凹然也。次灸上廉，一百壯。又灸三裡下，一夫。次灸下廉，一百壯。又在上廉下，一夫。次灸絕骨，二百壯。在外踝上三寸余，指端取踝骨上際，屈指頭四寸便是，與下廉頗相對，分間二穴也。此下一十八穴，並是要穴，余伏兔、犢鼻穴，凡灸此壯數，不必頓畢，三日中報灸合盡。又方孔公孽二斤，石斛五兩。酒二斗浸。服之。附方《斗門方》治卒風毒，腫氣急痛。以柳白皮一斤，銼，以酒煮令熱。帛裹熨腫上，冷再煮，易之，甚妙也。《聖惠方》治走注風毒疼痛。用小芥子末和雞子白。調敷之。《經驗后方》治風毒，骨髓疼痛。芍藥二分，虎骨一兩。炙為末，夾絹袋貯，酒三升，漬五日。每服二合，日三服。《食醫心鏡》除一切風濕痺，四肢拘攣。蒼耳子三兩，搗末，以水一升半，煎取七合。去滓，呷之。又治筋脈拘攣，久風濕痺下氣，除骨中邪氣，利腸胃，消水腫，久服輕身益氣力。薏苡仁一升，搗為散，每服以水二升，煮兩匙末作粥。空腹食。又主補虛，去風濕痺。醍醐二大兩，暖酒一杯，和醍醐一匙。飲之。《經驗方》治諸處皮裡面痛。何首烏，末，姜汁調成膏。痛處以帛子裹之，用火炙鞋底，熨之，妙。孫真人方，主腳氣及上氣。取鯽魚一尺，長者，作膾食，一兩頓瘥。《千金翼》治腳氣沖心。白礬二兩，以水一斗五升，煎三五沸。浸洗腳，良。《廣利方》治腳氣沖煩，悶亂不識人。大豆一升，水三升，濃煮取汁，頓服半升。如未定，可更服半升。即定。蘇恭雲，凡患腳氣，每旦任意飽食，午后少食，日晚不食，如飢可食豉粥。若暝不消，欲致霍亂者。即以高良姜二兩，打碎，以水三升，煮取一升，頓服盡，即消，待極飢乃食一碗薄粥，其藥唯極飲之，良。若卒無高良姜，母姜一兩代之，以清酒一升，煮令極熟，和滓食之，雖不及高良姜，亦大效矣。唐《本注》雲，腳氣。煮葒草濃汁，漬之，多瘥。《簡要濟眾》治腳氣連腿腫滿，久不瘥方。黑附子一兩，去皮臍，生用，搗為散，生姜汁調如膏。涂敷腫上，藥干再調涂之，腫消為度。

凡服五石護命更生及鐘乳寒食之散，失將和節度，皆致發動其病，無所不為。若發起倉卒，不以漸而至者，皆是散勢也，宜及時救解之。若四肢身外有諸一切痛違常者。皆即冷水洗數百遍，熱有所沖，水漬布巾，隨以之，又水漬冷石以熨之，行飲暖酒，逍遙起行。若心腹內有諸一切疾痛違常，煩悶恍者，急解之，取冷熱，取溫酒飲一二升，漸漸稍進，覺小寬更進冷食。其心痛者，最急，若肉冷，口已噤，但折齒下熱酒，瘥。若腹內有結堅熱癖使眾疾者。急下之。梔子十四枚，豉五合。水二升，煮取一升。頓服之。熱甚已發瘡者，加黃芩二兩。癖食猶不消，惡食畏冷者，更下。好大黃末半升，芒硝半升，甘草二兩，半夏、黃芩、芫花各一分。搗為散，藏密器中。欲服，以水八升，先煮大棗二十枚使爛，取四升，去棗，乃納藥五方寸匕，攪和著火上，三上三下。畢，分三服，旦一服便利者，亦可停。若不快，更一服。下后即作酒粥，食二升，次作水飧進之，不可不即食，胃中空虛，得熱入，便煞人矣。得下后應長將備急。大黃、葶藶、豉各一合，杏仁、巴豆三十枚。搗，蜜丸如胡豆大。旦服二枚，利者減之，痞者加之。解散湯方丸散酒甚多，大要在于將冷，及數自下，惟取通利，四體欲常勞動，又不可失食致飢，及餿飯臭魚肉，兼不可熱飲食，濃衣，向火，冒暑遠行，亦不宜過風冷，大都每使于體粗，堪任為好，若已病發，不得不強自澆耳。所將藥，每以解毒而冷者為宜，服散覺病去，停住，后二十日三十日便自服。常若留結不消，猶致煩熱，皆是失度，則宜依法防治，此法乃多為貴樂人用，而賤苦者服之，更少發動，當以得寒勞故也。恐脫在危急，故略載此數條，以備忽卒。余具大方中。附方《聖惠方》治乳石發動，壅熱，心悶吐血。以生刺薊，搗，取汁。每服三合，入蜜少許，攪勻。服之。《食療》雲，若丹石熱發。菰根和鯽魚煮作羹。食之，三兩頓即便瘥耳。

治卒上氣，鳴息便欲絕方。搗韭絞汁，飲一升許，立愈。又方細切桑根白皮三升，生姜三兩，吳茱萸半升。水七升，酒五升，煮三沸。去滓，盡服之，一升，入口則氣下。千金不傳方。又方茱萸二升，生姜三兩。以水七升，煮取二升，分為三服。又方麻黃四兩，桂、甘草各二兩，杏仁五十枚。搗為散。溫湯服方寸匕，日三。又方末人參，服方寸匕，日五六。氣嗽不問多少時者，服之便瘥方。陳橘皮、桂心、杏仁三物等分。搗，蜜丸。每服飯后須茶湯下二十丸。忌生蔥。史侍郎傳。治卒厥逆上氣，又兩心脅下痛滿，淹淹欲絕方。溫湯令灼灼爾，以漬兩足及兩手，數易之也。此謂奔豚病，從卒驚怖憂追得之，氣下縱縱，沖心胸臍間，築築發動，有時不治，煞人。諸方用藥皆多，又必須煞豚，唯有一湯，但可辦耳。甘草二兩，人參二兩，桂心二兩，茱萸一升，生姜一斤，半夏一升。以水一斗，煮取三升，分三服。此藥宜預蓄，得病便急合之。又方麻黃二兩，杏仁一兩。搗散。酒服方寸匕，數服之，瘥。治卒乏氣，氣不複，報肩息方。干姜三兩，咀，以酒一升，漬之。每服三合，日三服。又方度手拇指折，度心下，灸三壯，瘥。又方麻黃三兩，甘草二兩。以水三升，煮取一升半，分三服。瘥后，欲令不發者，取此二物，並熬杏仁五十枚，蜜丸服，如桐子大四五丸，日三服，瘥。又方麻黃二兩，桂、甘草各一兩，杏仁四十枚。以水六升，煮取二升，分三服。此三方，並各小投杯湯，有氣疹者，亦可以藥搗作散，長將服之。多冷者，加干姜三兩；多痰者，加半夏三兩。治大走馬及奔趁喘乏，便飲冷水，因得上氣發熱方。用竹葉三斤，橘皮三兩。以水一斗，煮取三升，去滓，分為三服，三日一劑，良。治大熱行極，及食熱餅，竟飲冷水過多，沖咽不即消，仍以發氣。呼吸喘息方。大黃、干姜、巴豆等分。末。服半錢匕，若得吐下，即愈。若猶覺停滯在心胸膈中不利者。菰蒂二分，杜蘅三分，人參一分。搗篩。以湯服一錢匕，日二三服，效。治肺痿咳嗽，吐涎沫，心中溫溫，咽燥而不渴者。生姜五兩，人參二兩，甘草二兩，大棗十二枚。水三升，煮取一升半，分為再服。又方甘草二兩，以水三升，煮取一升半，分再服。又方生天門冬一斗，酒一斗，飴一升，紫菀四合。銅器于湯上煎，可丸。服如杏子大一丸，日可三服。又方甘草二兩，干姜三兩，棗十二枚。水三升，煮取一升半，分為再服。卒得寒冷上氣方。干蘇葉三兩，陳橘皮四兩。酒四升，煮取一升半，分為再服。治卒得咳嗽方。用釜月下土一分，豉七分。搗為丸，梧子大。服十四丸。又方烏雞一頭，治如食法，以好酒漬之半日，出雞服酒。一雲苦酒一斗，煮白雞，取三升，分三服，食雞肉。莫與鹽食則良。又方從大椎下第五節下、六節上空間灸一處，隨年。並治上氣。又方灸兩乳下黑白肉際各百壯，即愈。亦治上氣。灸胸前對乳一處，須隨年壯也。又方桃仁三升，去皮，搗，著器中蜜封頭，蒸之一炊，傾出曝干，絹袋貯，以納二斗酒中六七日，可飲四五合，稍增至一升，吃之。又方飴糖六兩，干姜六兩，豉二兩。先以水一升，煮豉，三沸，去滓納飴糖消納干姜。分為三服。又方以飴糖雜生姜屑，蒸三斗米下。食如彈子丸，日夜十度服。又方豬腎二枚，干姜三兩。水七升，煮二升，稍稍服，覆取汗。又方炙烏心食之，佳。又方生姜汁、百部汁。和同，合煎服。二合。又方百部根四兩。以酒一斗，漬，再宿，火暖，服一升，日再服。又方椒二百粒，，杏仁二百枚，棗百枚。合搗，令極熟，稍稍合如棗許大，則服之。又方生姜三兩，干姜屑三兩，杏仁一升。合搗為丸。服三丸，日五六服。又方芫花一升，水三升，煮取一升，去滓，以棗十四枚，煎令汁盡。一日一食之，三日訖。又方熬搗葶藶一兩，干棗三枚。水三升，先煮棗取一升，去棗，納葶藶，煎取五合。大人分三服，小兒則分為四服。又華佗五嗽丸。炙皂莢、干姜、桂等分。搗，蜜丸如桐子。服三丸，日三。又方銼取松屑一分，桂二分，皂莢二兩。搗，蜜丸如桐子大。服十五丸，小兒五丸，日一二服。又方屋上白蜆殼。搗末。酒服方寸匕。又方末浮散石，服亦蜜丸。又方豬KT一具，薄切，以苦酒煮。食令盡，不過二服。又方芫花二兩。水二升，煮四沸，去滓，納白糖一斤。服如棗大。勿食咸酸。亦治久咳嗽者。治久咳嗽，上氣，十年二十年，諸藥治不瘥方。豬KT三具，棗百枚。酒三升，漬數日，服三二合，加至四五合，服之不久，瘥。又方生龜一只，著坎中就溺之，令沒龜死，漬之，三日出，燒末，以醇酒一升，和屑如干飯。頓服之，須臾大吐，嗽囊出，則瘥。小兒可服半升。又方生龜三，治如食法，去腸，以水五升，煮取三升，以漬曲釀、秫米四升，如常法熟，飲二升，令盡，此則永斷。又方蝙蝠除頭，燒令焦，末。飲服之。附方孫真人方治咳嗽。皂莢二錢匕，豉湯下之。《十全博救方》治咳嗽。天南星一個為末。每服一大錢，水一盞，生姜三片，煎至五分，溫服，空心、日午、臨臥時各一服。《篋中方》治咳嗽。含膏丸。曹州葶藶子一兩，知母、貝母各一兩。三物同搗篩，以棗肉半兩，別銷砂糖一兩半，同入藥中，和為丸，大如彈丸。每服以新綿裹一丸，含之，徐徐咽津，甚者不過三丸。今醫亦多用。崔知悌療久嗽熏法。每旦取款冬花如雞子許，少蜜拌花使潤，納一升鐵鐺中，又用一瓦碗鑽一孔，孔內安一小竹筒，筆管亦得，其筒稍長，作碗鐺相合，及撞筒處，皆面泥之，勿令漏氣，鐺下著炭，少時款冬煙自從筒出。則口含筒，吸取煙咽之。如胸中少悶，須舉頭，即將指頭捻筒頭，勿使漏煙氣，吸煙使盡止。凡如是五日一為之，待至六日，則飽食羊肉一頓，永瘥。《勝金方》治久嗽、暴嗽、勞嗽。金粟丸。葉子雌黃一兩，研細，用紙筋泥固，濟小合子一個，令干，勿令泥濃，將藥入合子內，水調赤石脂，封合子口，更以泥封之，候干，坐合子于地上，上面以末入窯，瓦坯子彈子大，擁合子令作一尖子，上用炭十斤，簇定，頂上著火一熨斗，籠起，令火從上漸熾，候火消三分去一，看瓦坯通赤，別去火，候冷，開合子取藥，當如鏡面光明紅色，入乳缽內細研，湯浸蒸餅心為丸，如粟米大。每服三丸五丸，甘草水服，服后睡良久，妙。崔元亮《海上方》，療嗽單驗方。取好梨去核，搗取汁一茶碗，著椒四十粒，煎一沸，去滓，即納黑餳一大兩，消訖。細細含咽，立定。孟詵雲，卒咳嗽。以梨一顆，刺作五十孔，每孔內以椒一粒，以面裹于熱火灰中煨令熟，出，停冷，去椒。食之。又方梨一顆去核，納酥蜜，面裹，燒令熟。食之。又方取梨肉納酥中煎，停冷，食之。又方搗梨汁一升，酥一兩，蜜一兩，地黃汁一升。緩火煎。細細含咽。凡治嗽皆須待冷，喘息定后方食，熱食之反傷矣，冷嗽更極不可救。如此者，可作羊肉湯餅飽食之，便臥少時。《千金方》治小兒大人咳逆上氣。杏仁三升去皮尖，炒令黃，杵如膏，蜜一升，分為三分，納杏仁，杵令得所，更納一分，杵如膏，又納一分，杵熟止。先食含之，咽汁。楊氏《產乳》療上氣急滿，坐臥不得方。鱉甲一大兩，炙令黃，細搗為散，取燈心一握，水二升，煎取五合。食前服一錢匕，食后蜜水服一錢匕。劉禹錫《傳信方》，李亞治一切嗽及上氣者。用干姜、皂莢、桂心三物並別搗，下篩了，各稱等分，多少任意，和合后更搗篩一遍，煉白蜜和搜，又搗一二十杵。每飲服三丸，丸稍加大，如梧子，不限食之先后，嗽發即服，日三五服。禁食蔥油、咸腥、熱面，其效如神。劉在淮南，與李同幕府，李每與人藥而不出方，或譏其吝，李乃情話曰，凡人患嗽，多進冷藥，若見此方，用藥熱燥，即不肯服，故但出藥多效。試之，信之。《簡要濟眾》治肺氣喘嗽。馬兜鈴二兩，甘草一兩。二味為末，每服一錢，水一盞，煎六分。溫呷，或以藥末含咽津，亦得。治痰嗽喘急不定。桔梗一兩半。搗羅為散，用童子小便半升，煎取四合。去滓，溫服。楊文蔚治痰嗽，利胸膈方。栝蔞，半夏四十九個。搗羅為末，用洗栝蔞熟水並瓤，同熬成膏，研細為丸，如梧子大。生姜湯下二十丸。《深師方》療久咳逆上氣，體腫豆氣脹滿，晝夜倚壁不得臥，常作水雞聲者，白前湯主之。白前二兩，紫菀、半夏各三兩，大戟七合。四物以水一斗，漬一宿，明日煮取三升，分三服。禁食羊肉餳，大佳。《梅師方》治久患呷咳嗽，喉中作聲不得眠。取白前搗為末，溫酒調二錢匕服。又方治上氣咳嗽，呷呀息氣，喉中作聲，唾粘。以藍實葉水浸良久，搗，絞取汁一升，空腹頓服。須臾，以杏仁研取汁，煮粥食之，一兩日將息，依前法更服，吐痰盡，方瘥。《兵部手集》治小兒大人咳逆，短氣，胸中吸吸，咳出涕唾，嗽出臭膿涕粘。淡竹瀝一合，日三五服，大人一升。《聖惠方》治傷中，筋脈急，上氣咳嗽。用棗二十枚去核，以酥四兩，微火煎，入棗肉中滴盡酥。常含一枚，微微咽之。《經驗后方》定喘化涎。豬蹄甲四十九個，淨洗控干，每個指甲納半夏、白礬各一字，入罐子內封閉，勿令煙出，火通赤，去火細研，入麝香一錢匕。人有上喘咳，用糯米飲下，小兒半錢，至妙。《靈苑方》治咳嗽上氣，喘急，嗽血，吐血。人參搗為末，每服三錢匕，雞子清調之，五更初服便睡。去枕仰臥，只一服愈。年深者再服。忌腥、咸、、醬、面等，並勿過醉飽，將息佳。席延賞治虛中有熱，咳嗽膿血，口舌咽干，又不可服涼藥。好黃四兩，甘草一兩。每服三錢。如茶點羹粥中亦可服。《杜壬方》治上焦有熱，口舌咽中生瘡，嗽有膿血。桔梗一兩，甘草二兩。上為末，每服二錢，水一盞，煎六分，去滓，溫服，食后細呷之。亦治肺壅。《經驗方》治咳嗽甚者，或有吐血新鮮。桑根白皮一斤，米泔浸三宿，淨刮上黃皮，銼細，入糯米四兩焙干。一處搗為末。每服米飲調下一兩錢。《斗門方》治肺破出血，忽嗽血不止者。用海犀膏一大片于火上，炙令焦黃色，后以酥涂之，又炙再涂，令通透，可碾為末，用湯化三大錢匕，放令服之，即血止。水膠是也，大驗。《食醫心鏡》主上氣咳嗽，胸膈痞滿氣喘。桃仁三兩，去皮尖，以水一升，研取汁，和粳米二合，煮粥食之。又治一切肺病咳嗽，膿血不止。好酥五斤，熔三遍，停取凝，當出醍醐服一合，瘥。又主積年上氣咳嗽，多痰喘促，唾膿血。以蘿卜子一合，研，煎湯。食上服之。

治卒腫滿，身面皆洪大方。大鯉一頭，醇酒三升，煮之令酒干盡，乃食之。勿用醋及鹽豉他物雜也，不過三兩服，瘥。又方灸足內踝下白肉三壯，瘥。又方大豆一斗熟煮，漉飲汁及食豆，不過數度必愈，小豆尤佳。又方取雞子黃白相和，涂腫處，干複涂之。又方杏葉銼，煮令濃，及熱漬之。亦可服之。又方車下李核中仁十枚，斫令熟，粳米三合，研。以水四升，煮作粥，令得二升，服之，三作加核也。又方大豆一升，以水五升，煮二升，去豆，納酒八升，更煮九升，分三四服。腫瘥后渴，慎不可多飲。又方黃牛溺頓服三升，即覺減。未消，更服之。又方商陸根一斤，刮去皮，薄切之，煮令爛，去滓，納羊肉一斤，下蔥豉鹽如食法，隨意令之腫，瘥后亦宜作此。亦可常搗商陸，與米中半蒸作餅子，食之。又方豬腎一枚，分為七臠，甘遂一分，以粉之。火炙令熟，一日一食，至四五，當覺腹脅鳴，小便利，不爾，更進。盡熱剝去皮食之，須盡為佳，不爾，再之。勿食鹽。又方切商陸二升，以酒三升，漬三宿，服五合至一升，日三服之。凡此滿或是虛氣，或是風冷氣，或是水飲氣，此方皆治之。治腫入腹苦滿急害飲食方。大戟、鳥翅末各二兩。搗篩，蜜和丸，丸如桐子大。旦服二丸，當下漸退，更取令消，乃止之。又方葶藶子七兩，椒目三兩，茯苓三兩，吳茱萸二兩。搗，蜜和丸，如桐子大。服十丸，日三服。又方鯉魚一頭，澤漆五兩，茯苓三兩，桑根白皮三升，澤瀉五兩。又煮取四升，分四服，服之小便當利，漸消也。又方皂莢三升，酒一斗，漬石器，煮令沸，服一升，日三服，盡更作。若腫偏有所起處者。以水和灰以涂之，燥複更涂。又方赤豆、麻子合搗，以敷腫上。又方水煮巴豆，以布沾以拭之。姚雲，巴豆三十枚，合皮咀，水五升，煮取三升。日五拭腫上，隨手即減。勿近目及陰。療身體暴腫如吹者。若但是腫者。銼蔥，煮令爛，以漬之。日三四度。又方菟絲子一升，酒五升，漬二三宿。服一升，日三服，瘥。若腫從腳起，稍上進者，入腹則煞人，治之方。小豆一斛，煮令極爛，得四五斗汁。溫以漬膝已下，日二為之，數日消盡。若已入腹者，不複漬，但煮小豆食之。莫雜吃飯及魚、鹽。又專飲小豆汁。無小豆，大豆亦可用。如此之病，十死一生，急救之。又方削橢或桐木，煮取汁以漬之，並飲少許，加小豆，妙。又方生豬肝一具，細切，頓食之。勿與鹽乃可。用苦酒，妙。又方煮豉汁飲，以滓敷腳。附方《備急方》療身體暴腫滿。榆皮搗屑，隨多少，雜米作粥食，小便利。楊氏《產乳》療通體遍身腫，小便不利。豬苓五兩，搗篩。煎水三合，調服方寸匕，加至二匕。《食醫心鏡》主氣喘促，浮腫，小便澀。杏仁一兩，去尖、皮，熬，研，和米煮粥極熟。空心吃二合。