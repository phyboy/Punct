水病之初，先目上腫起如老蠶，色俠頭脈動。股裡冷，脛中滿，按之沒指。腹內轉側有節聲，此其候也，不即治須臾，身體稍腫，肚盡脹，按之隨手起，則病已成，猶可為治，此皆從虛損大病，或下痢後，婦人產後，飲水不即消，三焦受病，小便不利，乃相結漸漸生聚，遂流諸經絡故也，治之方。葶藶一升，熬搗之於臼上，割生雄雞，合血共頭，共搗萬杵，服如梧子五丸，稍加至十丸，勿食鹽，常食小豆飯，飲小豆汁，鯉魚佳也。又方，防風，甘草，葶藶各二兩，搗，苦酒和丸，如梧子大三丸，日三服，常服之。取消平乃止。又方，雄黃六分，麝香三分，甘遂，芫花，人參各二分，搗蜜和丸，服如豆大二丸，加至四丸，即瘥。又方，但以春酒五升，漬葶藶子二升，隔宿稍服一合，小便當利。又方，葶藶一兩，杏仁二十枚，並熬黃色搗，分十服，小便去，立瘥。又方，胡洽水銀丸，大治水腫，利小便，姚同，葶藶，椒目各一升，芒硝六兩，水銀十兩，水煮水銀三日三夜，乃以合搗六萬杵。自相和丸，服如大豆丸，日三服，日增一丸，至十丸，更從一起，瘥後，食牛羊肉自補，稍稍飲之。又方，多取柯枝皮，銼，濃煮，煎令可丸服。如梧子大三丸。須臾，又一服，當下水後，將服三丸，日三服，此樹一名木奴，南人用作船。又方，真蘇合香，水銀，白粉等分。蜜丸服，如大豆二丸，日三，當下水，節飲好自養，無蘇合，可闕之也。又方，取草麻繩熟者二十枚，去皮，研之，水解得三合日一服，至日中許，當吐下，諸水汁結裹。若不盡，三日後更服三十枚，猶未盡，更複作，瘥後，節飲及咸物等。又方，小豆一升，白雞一頭，治如食法，以水三斗，煮熟食滓，飲汁，稍相令盡。又方，取青雄鴨，以水五升，煮取飲汁一升，稍稍飲，令盡，濃覆之，取汗佳。又方，取胡燕卵中黃，頓吞十枚。又方，取蛤螻炙令熟，日食十個。又方，若唯腹大動搖水聲，皮膚黑，名曰水蟲，巴豆九十枚去皮心，杏仁六十枚去皮尖，並熬令黃，搗和之。服如小豆大一枚，以水下為度。勿飲酒，佳。又方，鬼扇，細搗絞汁，服如雞子，即下水，更複取水蠱，若湯研麻子汁飲之。又方，慈彌草三十斤，子三石，煮取一石，去滓，更湯上煎，令可丸服。如皂莢子三九至五六丸，水隨小便去。即飲糜粥養之。又方，白茅根一大把，小豆三升，水三升，煮取乾，去茅根食豆，水隨小便下。又方，鼠尾草，馬鞭草各十斤，水一石，煮取五斗，去滓更煎，以粉和為丸服。如大豆大，二丸加至四五丸，禁肥肉，生冷勿食。腫滿者，白椹樹白皮一握，水二升，煮取五合，白檳榔大者二枚，末之。納更煎三五沸，湯成，下少許紅雪，服之。又將服牛溺，商陸，羊肉，及香柔煎等。在腫滿條中，其十水丸諸大方在別卷，若止皮膚水，腹內未有者，服諸發汗藥，得汗便瘥。然慎護風寒為急，若唯腹大，下之不去，便針臍下二寸，入數分令水出，孔合須腹減乃止。附方李絳《兵部手集》方，療水病，無問年月深淺，雖複脈惡，亦主之。大戟，當歸，橘皮各一大兩，切，以水一大升，煮取七合，頓服，利水二三斗，勿怪至重，不過，再服，便瘥，禁毒食一年，水下後更服，永不作，此方出張尚客。《外台秘要》，治水氣。商陸根白者去皮，切如小豆許一大盞，以水三升，煮取一升，已上爛，即取粟米一大盞，煮成粥，仍空心服，若一日兩度服，即恐利多，每日服一頓即微利，不得雜食。又療水病腫。鯉魚一頭，極大者去頭尾及骨，唯取肉，以水二斗，赤小豆一大升，和魚肉煮，可取二升，已上汁生布絞。去滓，頓服盡。如不能盡，分為二服，後服溫令暖，服訖當下利，利盡即瘥。又方，卒患腫滿，曾有人忽腳腫，漸上至膝，足不可踐地。至大水頭面，遍身大腫脹滿，苦瓠白瓤實，捻如大豆粒，以麵裹，煮一沸。空心服七枚，至午當出水一斗，三日水自出不止，大瘦乃瘥，三年內慎口味也。苦瓠須好者，無翳細理妍淨者，不爾有毒不用。《聖惠方》，治十種水不瘥垂死。用肉半斤，切，粳米三合，水三升，蔥椒薑豉作粥食之。又方，治十種水病，腫滿喘促，不得臥。以螻蛄五枚，乾為末，食前湯調半錢匕至一錢，小便通效。《食醫心鏡》，治十種水病，不瘥，垂死。青頭鴨一只，治如食法，細切，和米並五味，煮令極熟作粥，空腹食之。又方，主水氣脹滿浮腫，小便澀少。白鴨一只，去毛腸洗饋，飯半升，以飯，薑，椒，釀鴨腹中縫定，如法蒸，候熟，食之。楊氏《產乳》，療身體腫滿，水氣急，臥不得。郁李仁一大合，搗為末，和麥面搜作餅子，與吃入口，即大便通利氣，便瘥。《梅師方》，治水腫坐臥不得，頭面身體悉腫。取東引花桑枝，燒灰，淋汁，煮赤小豆，空心食，令飽。飢即食盡，不得吃飯。又方，治水腫小便澀。黃牛尿，飲一升，日至夜，小便利，瘥，勿食鹽。又方，治心下有水。白朮三兩，澤瀉五兩，銼，以水三升，煎取一升半，分服。《千金翼》，治小便不利，膀胱水氣流滯。以浮萍日乾，末，服方寸匕，日一二服，良。《經驗方》，河東裴氏傳經效治水腫及暴腫。葶藶三兩，杵六千下，令如泥，即下漢防己末四兩，取綠頭鴨，就藥臼中截頭，瀝血於臼中，血盡，和鴨頭更搗五千下，丸如梧桐子，患甚者，空腹白湯下十丸，稍可者五丸，頻服五日止，此藥利小便，有效如神。《韋宙獨行方》，療水腫從腳起，入腹則殺人。用赤小豆一斗，煮令極爛，取汁四五升，溫漬膝以下，若以入腹，但服小豆，勿雜食亦愈。李絳《兵部手集》方，亦著此法，云曾得效。

治卒暴症，腹中有物如石，痛如刺，晝夜啼呼。不治之，百日死方，牛膝二斤，以酒一斗，漬，以密封於熱灰火中，溫令味出。服五合至一升，量力服之。又方，用蒴根亦如此，尤良。姚云，牛膝酒，神驗也。又方，多取商陸根搗蒸之。以新布藉腹上，藥披著布上，勿腹上，冷複之，晝夜勿息。又方，五月五日，葫十斤，去皮，桂一尺二寸，灶中黃土，如鴨子一枚，合搗，以苦酒和塗，以布病，不過三，瘥。又方，取柃木燒為灰，淋取汁八升，以釀一斛米酒成服之，從半合始，不知，稍稍增至一二升，不盡一劑皆愈，此灰入染絳，用葉中釀酒也，柃。凡症堅之起，多以漸生，如有卒覺，便牢大自難治也。腹中症有結積，便害飲食，轉羸瘦，治之多用陷冰，玉壺，八毒諸大藥，今止取小易得者。取虎杖根，勿令影臨水上者，可得石余，杵熟煮汁，可丸，以秫米五六升，炊飯內，日中塗藥後可飯，取瘥。又方，亦可取根一升，搗千杵，酒漬之。從少起，日三服。此酒治症，乃勝諸大藥。又方，蠶屎一石，桑柴燒灰，以水淋之五度，取生鱉長一尺者，納中煮之。爛熟去骨細擘，銼，更煎令可丸，丸如梧子大，一服七丸，日三。又方，射二兩，椒三百粒，搗末，雞子白和為丸，如大麻子，服一丸，漸至如大豆大，一丸至三丸為度。又方，大豬心，一枚，破頭去血，搗末，雄黃，麝香，當門子五枚，巴豆百枚，去心皮生用，心入以好酒，於小銅器中煎之。若酒煎欲乾，隨盆盡三升，當糜爛，煎令可丸。如麻子，服三丸，日三服。酒盡不糜者，出搗蜜丸之，良，又大黃末半斤，朴硝三兩，蜜一斤合於湯上，煎。可丸如梧子，服十九，日三服之。治鱉症伏在心下，手揣見頭足，時時轉者。白雌雞一雙，絕食一宿，明旦膏煎飯飼之。取其屎，無問多少，於銅器中以溺和之。火上熬，可搗末，服方寸匕，日四五服，須消盡乃止，常飼雞取屎，瘥畢。殺雞單食之，姚同。治心下有物，大如杯，不得食者。葶藶二兩熬之，大黃二兩，澤漆四兩，搗，篩，蜜丸，和搗千杵，服如梧子大，二丸，日三服，稍加字，其有陷冰赭鬼諸丸方，別在大方中。治兩脅下有氣結者。野狼毒二兩，旋複花一兩，附子二兩，炮之，搗，篩，蜜和丸服，如梧子大二丸，稍加至三丸，服之。熨症法。銅器受二升許，貯魚膏令深二三寸，作大火炷六七枚，燃之令膏暖，重紙覆症上，以器熨之，晝夜勿息，膏盡更益也。又方，茱萸三升，碎之，以酒和煮，令熟布帛物裹以熨症上，冷更均番用之，症當移去，複逐熨，須臾消止，亦可用好□□□□茱萸。末，以雞子白和射，服之。又方，灶中黃土一升，先搗，葫熟納上複搗，以苦酒，澆令，先以塗布一面，仍病上，以塗布上，乾複易之，取令消止，瘥。治婦人臍下結物，大如杯升，月經不通，發作往來，下痢羸瘦。此為氣瘕，按之若牢強肉症者，不可治。未者可治。末乾漆一斤，生地黃三十斤，搗，絞取汁，火煎乾漆。令可丸，食後服，如梧子大三丸，日三服，即瘥。附方《外台秘要》方，療心腹宿症，卒得症。取朱砂細研，搜飯令朱多，以雄雞一只，先餓二日，後以朱飯飼之，著雞於板上，收取糞，曝燥為末，溫清酒服方寸匕至五錢，日三服。若病困者，晝夜可六服，一雞少，更飼一雞，取足服之，俟愈即止。又療食魚肉等，成症結在腹，並諸毒气方。狗糞五升，燒末之，綿裹，酒五升漬再宿，取清分十服，日再已後，日三服。使盡隨所食，症結即便出矣。《千金方》，治食魚症及生肉，住胸膈不化，必成瘕。搗馬鞭草汁飲之一升，生薑水亦得即消。又方，治肉症，思肉不已，食訖複思。白馬尿三升，空心飲，當吐肉，肉不出，即死。《藥性論》云，治癖病。鱉甲，訶黎勒皮，乾薑末，等分為丸，空心下三十丸，再服。宋明帝宮人患腰痛率心，發則氣絕，徐文伯視之曰發瘕。以油灌之，吐物如發，引之長三尺，頭已成蛇，能動搖，懸之滴盡，惟一發。《勝金方》，治膜外氣塊方。延胡索不限多少，為末，豬胰一具，切作塊子，炙熟，蘸藥末，食之。

治腹中冷癖，水穀結，心下停痰，兩脅痞滿，按之鳴轉，逆害飲食。取大蟾蜍一枚，去皮及腹中物，支解之，芒硝，大人一升，中人七合，瘦弱人五合，以水六升，煮取四升，一服一升。一服後，未得下，更一升，得下則九日十日一作。又方，茱萸八兩，硝石一升，生薑一斤，以酒五升，合煮，取四升，先服一服一升。不痛者止，勿再服之，下病後，好將養之。又方，大黃八兩，葶藶四兩，並熬芒硝四兩，熬令汁盡，熱搗蜜和丸，丸如梧子大，食後服三丸，稍增五丸。又方，野狼毒三兩，附子一兩，旋複花三兩，搗，蜜丸服。如梧子大，食前三丸，日三服。又方，巴豆三十枚，去心，杏仁二十枚，並熬，桔梗六分，藜蘆四分，皂莢三分，並炙之。搗蜜和丸，如胡豆大，未食服一丸，日二。欲下病者，服二丸，長將息，百日都好，瘥。又方，貝母二兩，桔梗二兩，礬石一兩，巴豆一兩，去心皮生用，搗千杵，蜜和丸，如梧子，一服二丸，病後少少減服。又方，茯苓一兩，茱萸三兩，搗，蜜丸如梧子大，服五丸，日三服。又治暴宿食留飲不除，腹中為患方。大黃，茯苓，芒硝各三兩，巴豆一分，搗，蜜丸如梧子大，一服二丸，不痛止。又方，椒目二兩，巴豆一兩去皮心，熬，搗，以棗膏，丸如麻子，服二丸，下痛止。又方，巴豆一枚，去心皮熬之，椒目十四枚，豉十六粒，合搗為丸，服二丸，當吐利，吐利不盡，更服二丸，服四神丸。下之，亦佳。中候黑丸治諸癖結痰第一良。桔梗四分，桂四分，巴豆八分，去心皮，杏仁五分，去皮，芫花十二分，並熬。令紫色，先搗三味藥，成末，又搗巴豆，杏仁如膏，合和，又搗二千杵。丸如胡豆大，服一丸取利，至二三丸，兒生十日欲癇，皆與一二丸如粟粒大，諸腹內不便，體中覺患，便服得一兩，行利則好也。硫黃丸，至熱，治人之大冷，夏月溫飲食，不解衣者。硫黃，礬石，乾薑，茱萸，桂，烏頭，附子，椒，人參，細辛，皂莢，當歸，十二種分等。隨人多少，搗，蜜丸如梧子大，一服十丸至二十丸，日三服，若冷痢者，加赤石脂，龍骨，即便愈也。露宿丸，治大寒冷積聚方。礬石，乾薑，桂，桔梗，附子，炮，皂莢各三兩，搗，篩，蜜丸如梧子大，酒下十丸，加至一十五丸。附方《外台秘要》，療癖方。大黃十兩，杵，篩，醋三升，和勻，白蜜兩匙，煎。堪丸如梧桐子大，一服三十丸。生薑湯吞下，以利為度，小者減之。《聖惠方》，治伏梁氣，在心下結聚不散。用桃奴二兩，為末，空心溫酒調二錢匕。《簡要濟眾》，治久積冷，不下食，嘔吐不止，冷在胃中。半夏五兩，洗過為末，每服二錢，白面一兩，以水和搜，切作棋子，水煮麵熟為度。用生薑醋調和，服之。

治卒頭痛如破，非中冷，又非中風方。釜月下墨四分，附子三分，桂一分，搗，篩，以冷水服方寸匕。當吐，一方，無桂。又方苦參，桂，半夏等分，搗，下篩，苦酒和以塗痛，則瘥。又方，烏梅三十枚，鹽三指撮，酒三升，煮取一升，去滓，頓服。當吐，愈。此本在雜治中，其病是胸中膈，上。痰厥氣上沖所致名為厥頭痛，吐之，即瘥。但單煮米作濃飲二三升許，適冷暖，飲盡二三升，須臾適吐，適吐畢。又飲，如此數過，劇者，須臾吐膽乃止，不損人而即瘥。治胸中多痰，頭痛不欲食及飲酒，則瘀阻痰方。常山二兩，甘草一兩，松蘿一兩，瓜蒂三七枚，酒水各一升半，煮取升半，初服七合，取吐吐不盡，余更分二服，後可服半夏湯。胡洽名粉隔湯，礬石一兩，水二升，煮取一升，納蜜半合，頓服。須臾，未吐，飲少熱湯。又方，杜蘅三兩，松蘿三兩，瓜蒂三十枚，酒一升二合，漬，再宿，去滓。溫服五合，一服不吐，晚更一服。又方，瓜蒂一兩，赤小豆四兩，搗，末，溫湯三合，和服，便安臥，欲摘之不吐，更服之。又方，先作一升湯，投水一升，名為生熟湯，及食三合鹽，以此湯送之。須臾欲吐，便摘出，未盡更服二合。飲湯二升後，亦可更服，湯不複也。又方，常山四兩，甘草半兩，水七升，煮取二升，納半升蜜，服一升，不吐，更服，無蜜亦可。方中能月服一種，則無痰水之患，又有旋覆五飲。在諸大方中，若胸中痞寒短氣者，。甘草二兩，茯苓三兩，杏仁五十枚，碎之。水一斗三升，煮取六升，分為五服。又方，桂四兩，朮，甘草二兩，附子炮，水六升，煮取三升，分為三服，膈中有結積，覺駭，駭不去者。藜蘆一兩，炙末之，巴豆半兩，去皮心熬之，先搗巴豆如泥，入藜蘆末，又搗萬杵，蜜丸如麻子大，服一丸至二三丸。膈中之病，名曰膏肓，湯丸經過。針灸不及，所以作丸含之。令氣勢得相熏染，有五膈丸方。麥門冬十分去心，甘草十分，炙，椒，遠志，附子，炮，乾薑，人參，桂，細辛各六分，搗，篩，以上好蜜丸如彈丸。以一丸含，稍稍咽其汁，日三丸，服之，主短氣，心胸滿，心下堅，冷氣也。此疾有十許方，率皆相類，此丸最勝，用藥雖多，不合五膈之名，謂憂膈，氣膈，恚膈，寒膈，其病各有診別，在大方中，又有七氣方，大約與此大同小別耳。附方《聖惠方》，治痰厥頭痛。以烏梅十個取肉，鹽二錢，酒一中盞，合煎至七分，去滓，非時溫服，吐即佳。又方，治冷痰飲惡心。用蓽撥一兩，搗為末，於食前，用清粥飲調半錢服。又方，治痰壅嘔逆，心胸滿悶不下食。用濃朴一兩，塗生薑汁，炙，令黃為末，非時粥飲，調下二錢匕。《千金翼》論曰，治痰飲吐水，無時節者，其源以冷凍飲料過度，遂令脾胃氣羸。不能消於飲食，飲食入胃，則皆變成冷水，反吐不停者。赤石脂散主之。赤石脂一斤，搗，篩，服方寸匕，酒飲自任。稍稍加至三匕，服盡一斤，則終身不吐淡水，又不下痢，補五臟。令人肥健，有人痰飲服諸藥不效，用此方遂愈。御藥院方，真宗賜高祖相國，去痰清目，進飲食，生犀丸。川芎十兩，緊小者粟米泔，浸三日，換切片子，日乾為末，作兩料，每料入麝、腦各一分，生犀半兩，重湯煮蜜杵為丸，小彈子大，茶酒嚼下一丸，痰，加朱砂半兩，膈壅，加牛黃一分，水飛鐵粉一分，頭目昏眩，加細辛一分，口眼喎斜，炮天南星一分。又方，治膈壅風痰。半夏不計多少，酸漿浸一宿，溫湯洗五七遍，去惡氣，日中晒乾，搗為末，漿水搜餅子，日中乾之，再為末，每五兩，入生腦子一錢，研勻，以漿水濃腳丸，雞頭大，紗袋貯，通風處陰乾，每一丸，好茶或薄荷湯下。王氏《博濟》，治三焦氣不順，胸膈壅塞，頭昏目眩，涕唾痰涎，精神不爽。利膈丸，牽牛子四兩，半生、半熟，不皂莢塗字二兩為末，生薑自然汁煮，糊丸如桐子大，每服二十丸，荊芥湯下。《經驗後方》，治頭風化痰。川芎不計分兩，用淨水洗浸，薄切片子，日乾或焙，杵為末，煉蜜為丸，如小彈子大，不拘時，茶酒嚼下。又方，治風痰。鬱金一分，藜蘆十分，各為末，和令勻，每服一字，用溫漿水一盞，先以少漿水調下餘者，水漱口都服，便以食壓之。《外台秘要》，治一切風痰，風霍亂，食不消，大便澀。訶黎勒三枚，搗取末，和酒頓服，三五度，良。《勝金方》，治風痰。白僵蠶七個直者，細研，以薑汁一茶腳，溫水調灌之。又方，治風痰。以蘿卜子為末，溫水調一匙頭，良久吐出涎沫，如是癱瘓風，以此吐後，用緊疏藥服，疏後服和氣散，瘥。《斗門方》，治胸膈壅滯，去痰開胃。用半夏淨洗，焙乾，搗，羅為末，以生薑自然汁和為餅子，用濕紙裹，於慢火中煨令香，熱水兩盞，用餅子一塊，如彈丸大，入鹽半錢，煎取一盞，溫服，能去胸膈壅逆，大壓痰毒，及治酒食所傷，其功極驗。

胸痺之病，令人心中堅痞忽痛，肌中苦痺。絞急如刺，不得俯仰，其胸前皮皆痛，不得手犯，胸滿短氣，咳嗽引痛，煩悶自汗出，或徹引背膂，不即治之。數日害人，治之方。用雄黃，巴豆，先搗，雄黃細篩，納巴豆，務熟搗，相入丸如小豆大，服一丸不效，稍益之。又方，取枳實搗，宜服方寸匕，日三，夜一服。又方，搗栝蔞。大者一枚，切薤白半升，以白酒七升，煮取二升，分再服，亦可加半夏四兩，湯洗去滑，則用之。又方，橘皮半斤，枳實四枚，生薑半斤，水四升，煮取二升，分再服。又方，枳實，桂等分，搗末，橘皮湯下方寸匕，日三服。仲景方神效。又方，桂，烏喙，乾薑各一分，人參，細辛，茱萸各二分，貝母二分，合搗，蜜和丸，如小豆大，一服三丸，日三服之。若已瘥複發者。下韭根五斤，搗，絞取汁，飲之愈。附方杜壬治胸膈痛徹背，心腹痞滿，氣不得通及治疾嗽。大栝蔞去穰，取子熟炒，別研，和子皮，麵糊為丸，如梧桐子大，米飲下十五丸。

葛氏，治卒乾嘔不息方。破雞子去白，吞中黃數枚，即愈也。又方，搗葛根，絞取汁，服一升許。又方，一云蔗汁，溫令熱，服一升，日三，一方生薑汁，服一升。又方，灸兩腕後兩筋中一穴，名間使各七壯，灸心主尺澤，亦佳。又方，甘草，人參各二兩，生薑四兩，水六升，煮取二升，分為三服。治卒嘔，又厥逆方。用生薑半斤，去皮切之，橘皮四兩，擘之，以水七升，煮三升，去滓。適寒溫，服一升，日三服。又方，藤，斷之當汁出，器承取飲一升，生葛藤尤佳。治卒不止方。飲新汲井水數升，甚良。又方，痛爪眉中夾間氣也。又方，以物刺鼻中各一分來許，皂莢納鼻中，令嚏，瘥。又方，但閉氣仰引之。又方，好豉二升，煮取汁，服之也。又方，香蘇濃煮汁，頭服一二升，良。又方，粢米三升，為粉，井花水服之，良。又方，用枇杷葉一斤，拭去毛，炙，水一斗，煮取三升，服蘆根，亦佳。治食後喜嘔吐者。燒鹿角灰二兩，人參一兩，搗末，方寸匕，日三服，姚同。治人忽惡心不已方。薤白半斤，茱萸一兩，豉半升，米一合，棗四枚，枳實二枚，鹽如彈丸，水三升，煮取一升半，分為三服。又方，但多嚼豆蔻子，及咬檳榔，亦佳。治人胃反不受食，食畢輒吐出方。大黃四兩，甘草二兩，水二升，煮取一升半，分為再服之。治人食畢噫醋，及醋心方。人參一兩，茱萸半斤，生薑六兩，大棗十二枚，水六升，煮取二升，分為再服也。噦不止，半夏洗乾，末之，服一匕，則立止。又方，乾薑六分，附子四分，炮，搗，苦酒丸如梧子，服三丸，日三效。附方張仲景方，治反胃嘔吐，大半夏湯。半夏三升，人參三兩，白蜜一升，以水一斗二升，煎揚之一百二十遍，煮下三升半，溫服一升，日再，亦治膈間痰飲。又方，主嘔噦。穀不得下，眩悸，半夏加茯苓湯，半夏一升，生薑半斤，茯苓三兩，切，以水七升，煎取一升半，分溫服之。《千金方》，治反胃，食即吐。搗粟米作粉，和水，丸如梧子大，七枚，爛煮納醋中，細吞之，得下便已，面亦得用之。又方，治乾噦，若手足厥冷，宜食生薑，此是嘔家聖藥。治心下痞堅，不能食，胸中嘔噦。生薑八兩，細切，以水三升，煮取一升，半夏五合，洗去滑，以水五升，煮取一升，二味合煮，取一升半，稍稍服之。又方，主乾嘔。取羊乳一杯，空心飲之。《斗門方》，治翻胃。用附子一個，最大者，坐於磚上，四面著火漸逼碎，入生薑自然汁中，又依前火逼乾。複淬之，約生薑汁盡。盡半碗許，搗羅為末，用粟米飲下一錢，不過三服，瘥。《經驗方》，治嘔逆反胃散。大附子一個，生薑一斤，細銼煮研如麵糊，米飲下之。又方，治丈夫婦人吐逆，連日不止，粥食湯藥，不能下者，可以應用，此候效摩丸。五靈脂不夾土石揀精好者不計多少，搗羅為末，研，狗膽汁和為丸，如雞頭大，每服一丸，煎熱生薑酒摩令極細，更以少生薑酒化以湯，湯藥令極熱，須是先做下粥，溫熱得所。左手與患人藥吃，不得漱口，右手急將粥與患人吃，不令太多。又方，碧霞丹，治吐逆立效。北來黃丹四兩，篩過，用好米醋半升，同藥入銚內，煎令乾，卻用炭火三秤。就銚內透紅，冷取，研細為末，用粟米飯丸。如桐子大，煎酵湯下七丸，不嚼只一服。孫真人，食忌治嘔吐。以白檳榔一顆，煨，橘皮一分炙，為末，水一盞，煎半盞服。《廣濟方》，治嘔逆不能食。訶黎勒皮二兩，去核，熬為末，蜜和丸如梧桐子大，空心服二十丸，日二服。《食醫心鏡》，主脾胃氣弱，食不消化。嘔逆反胃，湯飲不下。粟米半升，杵細，水和丸如梧子大，煮令熟點少鹽，空心和汁吞下。《金匱玉函方》，治五噎心膈氣滯。煩悶吐逆，不下食。蘆根五兩，銼，以水三大盞，煮取二盞，去滓，不計時，溫服。《外台秘要》，治反胃，昔幼年經患此疾，每服食餅及羹粥等。須臾吐出，貞觀許奉御兄弟及柴蔣等家，時稱名醫，奉敕令治，罄竭各人所長，竟不能療。漸羸憊，候絕朝夕，忽有一衛士云。服驢小便極驗，旦服二合，後食，唯吐一半，晡時又服二合，人定時，食粥吐即便定。迄至今日午時，奏之。大內中，五六人患反胃，同服。一時俱瘥，此藥稍有毒，服時不可過多，承取尿，及熱服二合，病深七日以來，服之良，後來療人，並瘥。又方，治嘔。麻仁三兩，杵，熬，以水研，取汁，著少鹽，吃立效，李諫議用極妙。又方，治久患咳噫，連咳四五十聲者。取生薑汁半合，蜜一匙頭，煎令熟。溫服，如此三服，立效。又方，治咳噫。生薑四兩，爛搗，入蘭香葉二兩，椒末一錢匕，鹽和面四兩，裹作燒餅熟煨，空心吃，不過三兩度，效。孫尚藥方，治諸吃噫。橘皮二兩，湯浸去瓤，銼，以水一升，煎之五合，通熱頓服，更加枳殼一兩，去瓤炒，同煎之，服，效。《梅師方》，主胃反，朝食暮吐，暮食朝吐，旋旋吐者。以甘蔗汁七升，生薑汁一升，二味相和分為三服。又方，治醋心。檳榔四兩，橘皮二兩，細搗為散，空心，生蜜湯下方寸匕。《兵部手集》，治醋心，每醋氣上攻如釅醋。吳茱萸一合。水三盞煎七分，頓服，縱濃，亦須強服。近者人心如蜇破，服此方後二十年不發。治黃膽方。蕪菁子五升，搗，篩，服方寸匕，日三，先後十日，愈之。又方，燒亂髮，服一錢匕，日三服。秘方，此治黃膽。又方，搗生麥苗，水和，絞取汁服三升，以小麥勝大麥，一服六七合，日三四，此酒疸也。又方，取藜蘆著灰中，炮之，令小變色，搗下篩末，服半錢匕，當小吐，不過數服，此秘方也。又方，取小豆，秫米，雞屎白各二分，搗，篩為末，分為三服，黃汁當出，此通治面目黃，即瘥。疸病有五種，謂黃膽，穀疸，酒疸，女疸，勞疸也，黃汁者，身體四肢微腫，胸滿不得汗，汗出如黃柏，汗油，大汗出。卒入水所致方。豬脂一斤，溫令熱盡服之，日三當下，下則稍愈。又方，梔子十五枚，栝蔞子三枚，苦參三分，搗末，以苦酒漬，雞子二枚，令軟，合黃白以和藥，搗丸如梧子大，每服十丸，日五六，除熱不吐，即下，自消也。又方，黃雌雞一只，治之，銼生地黃三斤，納腹中，急縛仰置銅器中，蒸令極熟，絞取汁，再服之。又方，生茅根一把，細切，以豬肉一斤，合作羹，盡啜食之。又方，柞樹皮燒末，服方寸匕，日三服。又方，甘草一尺，梔子十五枚，黃柏十五分，水四升，煮取一升半，分為再服，此藥亦治溫病發黃。又方，茵陳六兩，水一斗二升，煮取六升，去滓，納大黃二兩，梔子十四枚，煮取三升，分為三服。又方，麻黃一把，酒五升，煮取二升半，可盡服，汗出，瘥。若變成疸者多死，急治之方。土瓜根搗取汁，頓服一升，至三服。須發汗，當小便去，不爾，更服之。穀疸者，食畢頭旋，心怫郁不安而發黃，由失飢大食，胃氣沖熏所致，治之方。茵陳四兩，水一斗，煮取六升，去滓，納大黃二兩，梔子七枚，煮取二升，分三服，溺去黃汁，瘥。又方，苦參三兩，龍膽一合，末，牛膽丸如梧子，以生麥汁服五丸，日三服。酒疸者，心懊痛，足脛滿，小便黃，飲酒發赤斑黃黑，由大醉當風入水所致，治之方。黃二兩，木蘭一兩，末之，酒服方寸匕，日三服。又方，大黃一兩，枳實五枚，梔子七枚，豉六合，水六升，煮取二升，分為三服。又方，芫花，椒目等分，燒末，服半錢，日一兩遍。女勞疸者，身目皆黃，發熱惡寒，小腹滿急，小便難，由大勞大熱交接，交接後入水所致，治之方。硝石，礬石等分，末，以大麥粥飲服方寸匕。日三，令小汗出，小便當去黃汁也。又方，亂髮如雞子大，豬膏半斤，煎令消盡，分二服。附方《外台秘要》，治黃膽。柳枝，以水一斗，煮取濃汁半升，服令盡。又方，治陰黃，汗染衣，涕唾黃。取蔓荊子，搗，末，平旦以井花水服一匙。日再，加至兩匙，以知為度，每夜小便，重浸少許帛子，各書記日，色漸退白，則瘥，不過，服五升。《圖經》曰︰黃膽病，及狐惑病，並豬苓散主之。豬苓，茯苓，朮等分，杵末，每服方寸匕，水調下。《食療》云，主心急黃。以百合蒸過，蜜和食之，作粉尤佳，紅花者，名山丹，不堪食。治黃膽。用秦艽一大兩，細銼作兩帖子，以上好酒一升，每帖半升，酒絞取汁，去滓。空腹分兩服，或利便止，就中好酒人易治，凡黃有數種，傷酒曰酒黃，夜食誤食鼠糞亦作黃，因勞發黃，多痰涕，目有赤脈，日益憔悴。或面赤惡心者是。崔元亮用之，及治人皆得，方極效。秦艽須用新好羅文者。《傷寒類要》，療男子婦人黃膽病，醫不愈，耳目悉黃，食飲不消。胃中脹熱生黃衣，在胃中有乾屎，使病爾。用煎豬脂一小升，溫熱頓服之，日三，燥屎下去，乃愈。又方，治黃百藥不瘥。煮驢頭熟以薑齏啖之，並隨多少飲汁。又方，治黃膽，身眼皆如金色。不可使婦人雞犬見，取東引桃根，切細如筋，若釵股以下者一握，以水一大升，煎取一小升，適溫空腹頓服，後三五日，其黃離離如薄雲散，唯眼最後瘥，百日方平複，身黃散後，可時時飲一盞清酒，則眼中易散。不飲則散遲，忌食熱面、豬魚等肉，此是徐之才家秘方。正元《廣利方》，療黃心煩熱，口乾皮肉皆黃。以秦艽十二分，牛乳一大升，同煮，取七合，去滓。分溫再服，瘥，此方出於許人則。

葛氏，治卒腰痛諸方，不得俯仰方。正立倚小竹，度其人足下至臍，斷竹，及以度後，當脊中，灸竹上頭處，隨年壯，畢，藏竹，勿令人得矣。又方，鹿角長六寸，燒，搗，末，酒服之，鹿茸尤佳。又方，取鱉甲一枚，炙，搗，篩，服方寸匕，食後，日三服。又方，桂八分，牡丹四分，附子二分，搗，末，酒服一刀圭，日再服。治腎氣虛衰，腰脊疼痛，或當風臥濕，為冷所中，不速治，流入腿膝，為偏枯冷痺，緩弱，宜速治之方。獨活四分，附子一枚大者，炮，杜仲，茯苓，桂心各八分，牛膝，秦艽，防風，芎，芍藥六分，細辛五分，乾地黃十分，切，水九升，煮取三升，空腹分三服，如行八九裡進一服，忌如前頓服三劑。治諸腰痛，或腎虛冷，腰疼痛陰萎方。乾漆熬煙絕，巴戟天去心，杜仲，牛膝各十二分，桂心，狗脊，獨活各八分，五加皮，山茱萸，乾薯蕷，各十分，防風六分，附子四分，煉蜜丸，如梧子大，空腹酒下二十丸。日再加減，以知為度也，大效。脅痛如打方。大豆半升，熬令焦，好酒一升，煮之令沸，熟飲取醉。又方，芫花，菊花等分，躑躅花半斤，布囊貯，蒸令熱，以熨痛處，冷複易之。又方，去窮骨上一寸，灸七壯，其左右一寸，又灸七壯。又積年久痛，有時發動方。乾地黃十分，甘草五分，乾漆五分，水五分，桂一尺，搗，篩，酒服一匕，日三服。又方，六七月取地膚子，陰乾，末，服方寸匕，日五六服。治反腰有血痛方。搗杜仲三升許，以苦酒和塗痛上，乾複塗，並灸足踵白肉際，三壯。治腎腰痛。生葛根，嚼之，咽其汁，多多益佳。又方，生地黃搗，絞取汁三升，煎取二升，納蜜一升，和一升，日三服，不瘥，則更服之。又方，灸腰眼中，七壯。腎腰者，猶如反腰，忽轉而之。治腰中常冷，如帶錢方。甘草，乾薑各二兩，茯苓，朮各四兩，水五升，煮取三升，分為三服，《短劇》云溫。治脅卒痛如打方。以繩橫度兩乳中間，屈繩從乳橫度，以痛脅下，灸繩下屈處三十壯，便愈，此本在雜治中，隱居效方，腰背痛方。杜仲一斤，切，酒二斗，漬十日，服三合。附方《千金方》，治腰腳疼痛。胡麻一升新者，熬令香，杵，篩，日服一小升，計服一斗，即永瘥，酒飲蜜湯羹汁，皆可服之，佳。《續千金方》，治腰膝疼痛傷敗。鹿茸不限多少，塗酥炙，紫色為末，溫酒調下一錢匕。《經驗方》，治腰腳痛。威靈仙一斤，洗乾，好酒浸七日，為末，麵糊丸，桐子大，以浸藥酒，下二十丸。《經驗後方》，治腰疼神妙。用破故紙為末，溫酒下三錢匕。又方，治腎虛腰腳無力。生栗袋貯，懸乾，每日平明吃十餘顆，次吃豬腎粥。又方，治丈夫腰膝積冷痛，或頑麻無力。菟絲子洗秤一兩，牛膝一兩，同浸於銀器內，用酒過一寸，五日曝乾，為末，將元浸酒，再入少醇酒作糊，搜和丸如梧桐子大，空心酒下二十丸。《外台秘要》，療腰痛。取黃狗皮，炙裹腰痛處，取暖徹為度，頻即瘥也，徐伯玉方同。《斗門方》，治腰痛。用大黃半兩，更入生薑半兩，同切如小豆大，於鐺內炒令黃色，投水兩碗，至五更初，頓服，天明取下腰間惡血物，用盆器貯，如雞肝樣，即痛止。又方，治腰重痛。用檳榔為末，酒下一錢。《梅師方》，治卒腰痛暫轉不得。鹿角一枚，長五寸，酒二升，燒鹿角令赤，納酒中，浸一宿飲之。崔元亮《海上方》，治腰腳冷風氣。以大黃二大兩，切如棋子，和少酥炒，令酥盡入藥中，切不得令黃，焦則無力，搗，篩為末，每日空腹以水大三合，入生薑兩片如錢，煎十餘沸，去薑，取大黃末兩錢，別置碗子中，以薑湯調之，空腹頓服，如有餘薑湯，徐徐呷之。令盡，當下冷膿多惡物等，病即瘥止。古人用毒藥攻病，必隨人之虛實而處置，非一切而用也。姚僧垣初仕，梁武帝因發熱，欲服大黃，僧垣曰，大黃乃是快藥，至尊年高不可輕用。帝弗從，幾至委頓。元帝常有心腹疾，諸醫咸謂宜用平藥，可漸室通。僧垣曰，脈洪而實，此有宿食，非用大黃無瘥理。帝從而遂愈，以此言之，今醫用一毒藥而攻眾病，其偶中病，便謂此方之神奇，其瘥誤乃不言，用藥之失，如此者眾矣，可不戒哉。《修真方》，神仙方。菟絲子一斗，酒一斗，浸良久，漉出曝乾，又浸，以酒盡為度，每服二錢，溫酒下，日二服，後吃三五匙水飯壓之。至三七日加至三錢匕，服之令人光澤。三年老變為少，此藥治腰膝去風，久服延年。

治人素有勞根，苦作便發，則身百節皮膚，無處不疼痛，或熱筋急方。取白柘，東南行根一尺，刮去上皮，取中間皮以燒屑，亦可細切搗之。以酒服三方寸匕，濃覆取汗，日三服，無酒以漿服之。白柘是柘之無刺者也。治卒連時不得眠方。暮以新布火炙以熨目，並蒸大豆，更番囊貯枕，枕冷複更易熱，終夜常枕熱豆，即立愈也。此二條本在雜治中，並皆虛勞，患此疾，雖非乃急不即治。亦漸瘵人，後方勞救，為力數倍，今故略載諸法。凡男女因積勞虛損，或大病後不複，常若四體沉滯，骨肉疼酸。吸吸少氣，行動喘，或小腹拘急，腰背強痛，心中虛悸，咽乾唇燥，面體少色，或飲食無味，陰陽廢弱，悲憂慘戚，多臥少起。久者積年，輕者才百日，漸至瘦削，五臟氣竭，則難可複振，治之湯方。甘草二兩，桂三兩，芍藥四兩，生薑五兩，無者亦可用乾薑，大棗二七枚，以水九升，煮取三升，去滓。納飴八兩，分三服，間日複作。一劑複可，將諸丸散耳，黃加二兩，人參二兩，為佳。若患痰滿，及溏泄，可除飴耳，姚同。又方，烏雌雞一頭，治如食法，以生地黃一斤，切，飴糖二升，納腹內，急縛，銅器貯甑中，蒸五升米久，須臾，取出食肉，飲汁，勿啖鹽，三月三度作之，姚云神良，並止盜汗。又方，甘草一兩，白朮四兩，麥門冬四兩，牡蠣二兩，大棗二十枚，膠三兩，水八升，煮取二升，再服。又方，黃，枸杞根，白皮，生薑三兩，甘草，麥門冬，桂各二兩，生米三合，水九升，煮取三升，分四服。又方，羊腎一枚，切，朮一升，以水一斗，煮取九升。服一升，日二三服，一日盡，冬月分二日服，日可再服。又有建中腎瀝湯法諸丸方。乾地黃四兩，茯苓，薯蕷，桂，牡丹，山茱萸各二兩，附子，澤瀉一兩，搗蜜丸，如梧子，服七丸，日三，加至十丸。此是張仲景八味腎氣丸方，療虛勞不足，大傷飲水，腰痛，小腹急，小便不利，又云長服，即去附子，加五味子，治大風冷。又方，苦參，黃連，菖蒲，車前子，忍冬，枸杞子各一升，搗蜜丸，如梧子大，服十丸，日三服。有腎氣大丸法諸散方。朮一斤，桂半斤，乾地黃，澤瀉，茯苓各四兩，搗，篩，飲服方寸匕，日三兩服，佳。又方，生地黃二斤，面一斤，搗，炒，乾，篩，酒服方寸匕，日三服。附方枸杞子酒主補虛，長肌肉，益顏色，肥健人，能去勞熱，用生枸杞子五升，好酒二斗。研，搦，勻碎，浸七日，漉去滓，飲之。初以三合為始，後即任意飲之，《外台秘要》同。《食療》，補虛勞，治肺勞，止渴，去熱風。用天門冬去皮心，入蜜煮之，食後服之，若曝乾入蜜丸尤佳，亦用洗面甚佳。又方，雀卵白，和天雄末，菟絲子末，為丸，空心酒下五丸，主男子陰痿不起，女子帶下，便溺不利，除疝瘕，決癰腫，續五臟氣。《經驗方》，暖精氣，益元陽。白龍骨，遠志等分，為末，煉蜜丸如梧桐子大，空心臥時，冷水下三十丸。又方，除盜汗，及陰汗。牡蠣為末，有汗處粉之。《經驗後方》，治五勞七傷，陽氣衰弱，腰腳無力，羊腎蓯蓉羹法。羊腎一對，去脂膜，細切，肉蓯蓉一兩，酒浸一宿，刮去皴皮，細切，相和作羹，蔥白鹽五味等。如常法事治，空腹食之。又方，治男子女人，五勞七傷，下元久冷，烏髭鬢，一切風病，四肢疼痛，駐顏壯氣。補骨脂一斤，酒浸一宿，放乾，卻用烏油麻一升，和炒，令麻子聲絕，即播去，只取補骨脂為末，醋煮麵糊，丸如梧桐子大，早晨溫酒，鹽湯下二十丸。又方，固陽丹。菟絲子二兩，酒浸十日，水淘焙乾為末。更入杜仲一兩，蜜炙，搗，用薯蕷末，酒煮為糊，丸如梧桐子大，空心用酒下五十丸。《食醫心鏡》，益丈夫，興陽，理腿膝冷。淫羊藿一斤，酒一斗，浸經三日，飲之佳。御藥院，治腳膝風濕，虛汗少力，多疼痛及陰汗。燒礬作灰，細研末，一匙頭，沸湯投之，淋洗痛處。《外台秘要》，補虛勞益髓，長肌悅顏色，令人肥健。鹿角膠，炙，搗，為末，以酒服方寸匕，日三服。又治骨蒸。桃仁一百二十枚，去皮雙仁留尖，杵和為丸，平旦井花水頓服，令盡服訖，量性飲酒，令醉，仍須吃水，能多最精，隔日又服一劑，百日不得食肉。又骨蒸亦曰內蒸，所以言內者，必外寒內熱附骨也，其根在五臟六腑之中，或皮燥而無光。蒸作之時，四肢漸細，足腫者。石膏十分研如乳法，和水服方寸匕，日再，以體涼為度。崔元亮《海上方》，療骨蒸鬼氣。取童子小便五大斗，澄過，青蒿五斗，八月九月采，帶子者最好，細銼，二物相和，納好大釜中，以猛火煎取三大斗，去滓，淨洗釜，令乾，再瀉汁，安釜中，以微火煎可二大斗。即取豬膽十枚，相和煎一大斗半，除火待冷，以新瓷器貯，每欲服時，取甘草二三兩，熱熟炙，搗末，以煎和，搗一千杵為丸，空心粥飲下二十丸，漸增至三十丸止。

治卒得食病，似傷寒，其人但欲臥，七八日不治殺人方。按其脊兩邊有陷處，正灸陷處兩頭，各七壯，即愈。治食魚及生肉住胸膈中不消化，吐之又不出，不可留多使成症方。朴硝如半雞子一枚，大黃一兩。凡二物咀，以酒二升，煮取一升，去滓。盡服之，立消。若無朴硝者，芒硝代之皆可用。治食生冷雜物，或寒時衣薄當風，或夜食便臥，不即消，心腹煩痛，脹急，或連日不化方。燒地令極熱，即敷薄荐莞席，向臥覆取汗，即立愈也。治食過飽煩悶，但欲臥而腹脹方。熬面令微香，搗服方寸匕，得大麥生面益佳，無面以糜亦得。此四條本在雜治中，皆食飲脾胃家事，令胃氣充實，則永無食患。食宜先治其本，故後疏諸法。腹中虛冷，不能飲食。食輒不消，羸瘦致之，四肢弱，百疾因此互生。生地黃十斤，搗絞取汁，和好面三斤，以日曝乾，更和汁，盡止，未食後，服半合，日三，稍增至三合。又方，面半斤，麥五升，豉五合，杏仁二升，皆熟，令黃香，搗，篩，丸如彈，服一枚，後稍增之。又方，大黃，芍藥各半斤，搗末之，芒硝半斤，以蜜三斤。於銅器中湯上煎，可丸如梧子大，服七丸至十丸。又方，曲一斤，乾薑十兩，茱萸一升，鹽一彈，合搗，蜜和如彈丸，日三服。又方，朮二斤，曲一斤，熬令黃，搗蜜丸如梧子大，服三十丸，日三，若大冷，可加乾薑三兩。若患腹痛，加當歸三兩，羸弱加甘草二兩，並長將息，徐以曲術法，療產後心下停水，仍須利之。治脾胃氣弱，水穀不得下，遂成不複受食方。大麻子三升，大豆炒黃香，合搗篩，食前一二方寸匕，日四五服，佳矣。治飽食便臥，得穀勞病，令人四肢煩重，嘿嘿欲臥，食畢輒甚方。大麥一升，椒一兩，並熬，乾薑三兩，搗末，服方寸匕，日三四服。附方《食醫心鏡》，治脾胃氣冷，不能下食，虛弱無力，鶻突羹。鯽魚半斤，細切，起作，沸豉汁熱投之，著胡椒，乾薑，蒔蘿，橘皮等末，空腹食之。《近世方》，主脾胃虛冷，不下食積，久羸弱成瘵者。溫州白乾薑一物，漿水煮，令透心潤濕，取出焙乾，搗，篩，陳廩米煮粥飲，丸如桐子大，一服三五十丸，湯使任用，其效如神。《食療》，治胃氣虛，風熱不能食。生薑汁半雞子殼，生地黃汁少許，蜜一匙頭，和水三合，頓服，立瘥。《經驗方》，治脾元氣發歇，痛不可忍者。吳茱萸一兩，桃仁一兩，和炒，令茱萸焦黑，後去茱萸，取桃仁，去皮尖，研細，蔥白三莖煨熱，以酒浸溫，分二服。《經驗後方》，治脾胃進食。茴香二兩，生薑四兩，同搗令勻，淨器內濕紙蓋一宿，次以銀石器中，文武火炒，令黃焦為末，酒丸如梧子大，每服十丸至十五丸，茶酒下。《外台秘要》，治久患氣脹。烏牛尿，空心溫服一升，日一服，氣散即止。

粒食者，生人之所資，數日乏絕，便能致命。本草有不飢之文，而醫方莫言斯術者。當以其涉在仙奇之境。非庸俗所能遵故也。遂使荒饉之歲，餓尸橫路，良可哀乎，今略載其易為者云，若脫值奔竄在無人之鄉，及墮墜溪谷空井，深塚之中，四顧迥絕，無可藉口者，便須飲水服氣，其服法如左。閉口以舌料上下齒，取津液而咽之，一日得三百六十咽便佳。漸習乃可至千，自然不飢，三五日小疲極，過此便漸輕強。複有食十二時，六戊者諸法，恐危逼之地，不能曉方面，及時之早晚。故不論此，若有水者，卒無器，便與左手貯。祝曰丞掾吏之賜，真乏糧，正赤黃行，無過城下諸醫，以自防畢，三叩齒，右手指，三叩左手，如此三遍，便飲之後，複有杯器。貯水尤佳，亦左手執，右手，以物扣之如法，日服三升，便不複飢，即瘥。若可得游涉之地周行山澤間者。但取松，柏葉，細切，水服二合。日中二三升，便佳。又掘含白茅根，洗淨，切服之。此三物得行曝燥，石上搗碎服，服者食方寸。辟一日，又有大豆者，取舍光明匝熱。以水服，盡此則解。十日，赤小豆亦佳。得熬二豆黃末，服一二升。辟十日，草中有朮，天門冬，麥門冬，黃精，葳蕤，貝母，或生，或熟，皆可單食。樹木上自耳及檀榆白皮，並可辟飢也。若遇荒年谷貴，無以充糧應須藥濟命者。取稻米一斗，淘汰之，百蒸百曝，搗，日一餐。以水得，三十日都止，則可終身不食，日行三百裡。又方，粳米一斗，酒三升，漬之，出曝之，又漬酒盡止出，稍食之，渴飲之，辟三十日，足一斛二升，辟周年。有守中丸藥法。其疏諸米豆者，是人間易得易作，且不乖穀氣，使質力無減耳，恐肉穢之身。忽然專御藥物，或非所堪。若可得頻營則自更，按余所撰谷方中求也。附方《聖惠方》絕穀升仙不食法。取松實搗為膏，酒調下三錢，日三，則不飢，渴飲水，勿食他物，百日身輕，日行五百裡。野人閑話云，伏虎尊師煉松脂法。十斤松脂，五度以水煮過，令苦味盡取，得後每一斤煉了松脂。入四兩茯苓末，每晨水下一刀圭。即終年不食，而複延齡，身輕清爽。抱朴子云漢成帝時，獵者於終南山見一人，無衣服，身皆生黑毛，跳坑越澗如飛，乃密伺其所在，合圍取得，乃是一婦人，問之言，我是秦之宮人，關東賊至，秦王出降。驚走入山，飢無所食，洎欲餓死。有一老公教我吃松柏葉實。初時苦澀，後稍便吃，遂不複飢。冬不寒，夏不熱，此女是秦人，至成帝時，三百餘載也。