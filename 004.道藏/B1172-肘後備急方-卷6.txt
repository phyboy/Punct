華佗禁方。令病患自用手兩指，擘所患眼。垂空咒之曰，疋疋，屋舍狹窄，不容宿客，即出也。傷寒方末，亦有眼方，姚方。目中冷淚出，赤癢，乳汁煎方。黃連三分，蕤仁二分，乾薑四分，以乳汁一升，漬一宿，微火煎取三合，去滓。取米大，敷。睛為所傷損破方。牛旋，日二點，避風，黑睛破，亦瘥。附方范注方，主目中淚出，不得開，即刺痛方。以鹽如大豆許，納目中，習習去鹽，以冷水數洗目，瘥。《博濟方》，治風毒上攻，眼腫癢澀，痛不可忍者，或上下臉，赤爛浮翳，瘀肉侵睛，神效驅風散，五倍子一兩，蔓荊子一兩半，同杵末，每服二錢，水二盞，銅石器內煎及一盞，澄滓。熱淋洗，留滓二服，又依前煎淋洗。大能明眼目，去澀癢。《簡要濟眾》，治肝虛，目睛疼，冷淚不止，筋脈痛，及眼羞明怕日，補肝散。夏枯草半兩，香附子一兩，共為末，每服一錢，蠟茶，調下無時。《聖惠方》，治眼癢急，赤澀，用犬膽汁注目中。又方，治風赤眼。以地龍十條，炙乾為末，夜臥以冷茶調下，二錢匕。又方，治傷寒熱，毒气攻眼，生白翳。用烏賊，魚骨二兩，不用大皮，杵末，入龍腦少許，更研令細，日三四度，取少許點之。又方，治久患內障眼。車前子，乾地黃，麥門冬，等分。為末，蜜丸如梧桐子大，服屢效。治目方，用黃連多矣。而羊肝丸尤奇異。取黃連末一大兩，白羊子肝一具，去膜。同於砂盆內研，令極細，眾手捻為丸。如梧桐子，每食以暖漿水吞二七枚，連作五劑，瘥。但是諸眼目疾，及障翳，青盲，皆主之。禁食豬肉及冷水。劉禹錫云，有崔承元者，因官治一死罪囚出活之。因後數年，以病自致死。一旦崔為內障所苦，喪明，逾年後，半夜嘆息。獨坐時，聞階除間悉之聲。崔問為誰，曰是昔所蒙活者囚，今故報恩至此。遂以此方告訖而沒，崔依此合服，不數月眼複明，因傳此方於世。又方，今翳家洗眼湯。以當歸，芍藥，黃連，等分，停細，以雪水，或甜水，煎濃汁。乘熱洗，冷即再溫洗。甚益眼目，但是風毒，赤目，花翳等。皆可用之，其說云，凡眼目之病，皆以血脈凝滯使然，故以行血藥，合黃連治之。血得熱即行，故乘熱洗之。用者無不神效。又方，治雀目不計時月。用蒼朮二兩，搗，羅為散，每服一錢。不計時候，以好羊子肝一個，用竹刀子批破，糝藥在內。麻繩纏定，以粟米泔一大盞，煮熟為度，患人先熏眼，藥氣絕即吃之，《簡要濟眾》，治小兒雀目。《梅師方》，治目暗，黃昏不見物者。以青羊肝切，淡醋食之，煮亦佳。又方，治眼睛無故突一二寸者。以新汲水灌漬睛中，數易水，睛自入。崔元亮《海上方》，著此三名，一名西國草，一名畢楞伽，一名覆盆子，治眼暗不見物，冷淚浸淫不止，及青盲，天行目暗等。取西國草，日曝乾，搗令極爛，薄綿裹之。以飲男乳汁中浸。如人行八九裡久，用點目中，即仰臥，不過三四日，視物如少年，禁酒油面。《千金方》，點小兒，黑花眼翳澀痛。用貝齒一兩，燒作灰，研如面，入少龍腦，點之，妙。又方，常服明目洞視。胡麻一石，蒸之三十遍，末，酒服，每日一升。又方，古方明目黑髮，槐子於牛膽中漬，陰乾，百日。食後吞一枚，十日身輕，三十日白發黑，百日內通神。孫真人食忌，主眼有翳。取芒硝一大兩，置銅器中，急火上煉之。放冷後，以生絹細羅，點眼角中，每夜欲臥時，一度點，妙。《經驗方》，退翳明目白龍散。馬牙硝光淨者，用濃紙裹，令按實。安在懷內著肉處，養一百二十日，取出。研如粉，入少龍腦，同研細，不計年歲深遠。眼內生翳膜，漸漸昏暗。遠視不明，但瞳仁不破散，並醫得，每點用藥末兩米許，點目中。又方，治內外障眼。蒼朮四兩，米泔浸七日，逐日換水後，刮去黑皮，細切，入青鹽一兩，同炒。黃色為度，去鹽不用，木賊二兩。以童子小便浸一宿，水淘，焙乾，同搗為末，每日不計時候。但飲食菜蔬，納調下一錢匕，服甚驗。《經驗後方》，治虛勞眼暗。采三月蔓荊花，陰乾為末。以井花水，每空心調下二錢匕，久服長生，可讀夜書。《外台秘要》，主目翳及肉。用礬石最白者，納一黍米大於翳上及肉上，即冷淚出，綿拭之。令惡汁盡，其疾日日減翳自消薄，便瘥。礬石須真白好者，方可使用。又補肝散，治三十年失明。蒺藜子，七月七日收，陰乾，搗散，食後，水服方寸匕。又療盲。豬膽一枚，微火上煎之。可丸如黍米大，納眼中，食頃，良。又方，治翳如重者。取豬膽白皮曝乾，合作小繩子如釵股大小，燒作灰，待冷。便以灰點翳上，不過三五度，即瘥。又方，輕身，益氣，明目。蕪菁子一升，水九升，煮令汁盡，晒乾。如此三度，搗末，水服方寸匕，日三。《斗門方》，治火眼。用艾燒令煙起，以碗蓋之，候煙上碗成煤，取下，用溫水調化，洗火眼，即瘥。更入黃連，甚妙。《廣利方》，治眼築損肉出。生杏仁七枚，去皮，細嚼，吐於掌中，及熱。以綿裹筋頭，將點肉上，不過四五度，瘥。《藥性論》云。空心用鹽揩齒，少時吐水中，洗眼，夜見小字，良。顧含養嫂失明。含嘗藥視膳，不冠不食，嫂目疾。須用蚺蛇膽，含計盡求不得。有一童子，以一合授含，含開乃蚺蛇膽也。童子出門，化為青鳥而去，嫂目遂瘥。

葛氏，耳卒聾。取鼠膽，納耳內，不過三，愈，有人云，側臥瀝一膽盡。須臾膽汁從下邊出，初出益聾，半日頃，乃瘥。治三十年老聾。又方，巴豆十四枚，搗，鵝脂半兩火熔，納巴豆，和取如小豆，綿裹納耳中，瘥。日一易，姚云，瘥三十年聾。若卒得風，覺耳中恍恍者。急取鹽七升，甑蒸使熱，以耳枕鹽上，冷複易。亦療耳卒疼痛，蒸熨。又方，栝蔞根削令可入耳，以臘月豬脂煎三沸，出塞耳，每日作，三七日，即愈。姚氏，耳痛有汁出方。熬杏仁令赤黑，搗如膏，以綿裹塞耳，日三易，三日即愈。耳，耳中痛，膿血出方。月下灰吹滿耳，令深入無苦，即自出。耳聾，菖蒲根丸。菖蒲根一寸，巴豆一粒，去皮心。二物合搗，篩，分作七丸，綿裹，臥即塞。夜易之，十日立愈。黃汁，立瘥。耳中膿血出方。細附子末，以蔥涕和，灌耳中，良。單蔥涕亦佳，側耳令入耳。耳中常鳴方。生地黃切，以塞耳，日十數易。《短劇》，療耳，出膿汁散方。礬石二兩，燒，黃連一兩，烏賊魚骨一兩，三物為散。即如棗核大，綿裹塞耳，日再易，更加龍骨。耳聾巴豆丸。巴豆一枚，去心皮，斑蝥一枚，去翅足，二物合搗篩，綿裹塞耳中，再易甚驗。云此來所用，則良。又方，磁石，菖蒲，通草，薰陸香，杏仁，蓖麻，松脂，搗，篩為末，分等。蠟及鵝脂和，硬和為丸，稍長，用釵子穿心為孔。先去耳塞，然後納於藥，日再，初著癢，及作聲。月餘總，瘥，殿中侯監效。耳卒痛。蒸鹽熨之。痛不可忍，求死者。菖蒲，附子各一分，末，和烏麻油。煉點耳中，則立止。耳，膿血出。車轄脂，塞耳中。膿血出盡，愈。附方肘後方。療耳卒腫，出膿水方。礬石燒末，以筆管吹耳內，日三四度，或以綿裹塞耳中，立瘥。《經驗方》，治底耳方。用桑螵蛸一個，慢火炙，及八分熟，存性，細研，入麝香一字為末，糝在耳內。每用半字如神效。如有膿，先用綿包子捻去，次後糝藥末入耳內。又方，治耳卒聾。巴豆一粒，蠟裹針刺，令通透，用塞耳中。《梅師方》，治耳久聾。松脂三兩，煉，巴豆一兩，相和。熟搗可丸，透過以薄綿裹，納耳孔中塞之，日一度易。《聖惠方》，治腎氣虛損，耳聾。用鹿腎一對，去脂膜，切，於豉汁中，入粳米二合，和煮粥，入五味之法。調和，空腹，令之作羹及酒，並得。杜壬方，治耳聾，因腎虛所致，十年內一服愈。蠍至小者四十九枚，生薑如蠍大，四十九片，二物銅器內炒。至生薑乾為度。為末，都作一服，初夜溫酒下，至二更盡，盡量飲酒，至醉不妨。次日耳中如笙簧，即效。《勝金方》，治耳聾立效。以乾地龍，入鹽，貯在蔥尾內，為水，點之。《千金方》，治耳聾。以雄黃，硫黃，等分。為末，綿裹，塞耳中。又方，酒三升，漬，牡荊子一升，碎之，浸七日，去滓。任性服盡，三十年聾，瘥。又方，以醇酢，微火煎附子，削令尖，塞耳效。《外台秘要》，治聾。芥子搗碎，以人乳調和，綿裹，塞耳，瘥。楊氏《產乳》方，療耳鳴，無晝夜。烏頭燒作灰，菖蒲，等分。為末，綿裹，塞耳中，日再用，效。

葛氏，百蟲入耳。以好酒灌之起行自出。又方，閉氣，令人以蘆吹一耳。又方，以桃葉塞兩耳，立出。蜈蚣入耳。以樹葉，裹鹽灰令熱，以掩耳，冷複易，立出。蚰蜒入耳。熬胡麻，以葛囊貯，枕之。蟲聞香即自出。蟻入耳。炙豬脂，香物，安耳孔邊，即自出。《神效方》，蚰蜒入耳。以牛酪，灌滿耳，蚰蜒即出，出當半銷。若入腹中，空腹食好酪一二升，即化為黃水而出。不盡，更作服，手用神驗無比，此方是近得。又方，小雞一只，去毛足，以油煎令黃，箸穿作孔，枕之。又方，取蚯蚓，納蔥葉中，並化為水，滴入耳中，蚰蜒亦化為水矣。附方《勝金方》，主百蟲入耳，不出。以雞冠血，滴入耳內，即出。又《千金方》，搗韭汁，灌耳中，瘥。又方，治耳中有物，不可出。以麻繩剪令頭散，敷好膠，著耳中物上粘之。令相著，徐徐引之，令出。又《梅師方》，取車脂，塗耳孔中，自出。《續十全方》，治蟲入耳。秦椒末一錢，醋半盞浸良久，少少灌耳，蟲自出。《外台秘要》，肘後，治蟻入耳。燒鯪鯉甲末，以水調，灌之，即出。劉禹錫《傳信方》，治蚰蜒入耳。以麻油作煎餅枕臥，須臾蚰蜒自出而瘥。李元淳尚書在河陽日，蚰蜒入耳，無計可為，半月後，腦中洪洪有聲，腦悶不可徹。至以頭自擊門柱，奏疾狀危極。因發御藥以療之，無瘥者。為受苦不念生存，忽有人獻此方，乃愈。《兵部手集》，治蚰蜒入耳。小蒜汁理一切蟲入耳，皆同。錢相公《篋中方》，治百節蚰蜒並蟻入耳。以苦醋注之，起行，即出。《聖惠方》，治飛蛾入耳。醬汁灌入耳，即出，又擊銅器於耳旁。《經驗方》，治水入耳。以薄荷汁，點，立效。

葛氏方，取少蜜含之，即立下。又方，取老牛涎沫如棗核大，置水中，飲之。終身不複患噎也。附方《外台秘要》，治噎。羚羊角屑一物，多少自在，末之。飲服方寸匕，亦可以角摩噎上，良。《食醫心鏡》，治卒食噎。以陳皮一兩，湯浸去穰，焙為末。以水一大盞，煎取半盞，熱服。《聖惠方》，治膈氣，咽喉噎塞，飲食不下。用碓觜上細糠，蜜丸彈子大，非時，含一丸，咽津。《廣五行記》云，永徽中，絳州僧，病噎不下食。告弟子，吾死之後，便可開吾胸喉。視有何物，言終而卒，弟子依言。而開視胸中，得一物。形似魚，而有兩頭遍身是肉鱗，弟子置器中跳躍不止。戲以諸味。皆隨化盡，時夏中藍多作澱，有一僧以澱置器中。此蟲遂繞器中走，須臾化為水。

食諸魚骨鯁。以魚骨於頭上，立即愈。下云謦，即出。又方，小嚼薤白，令柔。以繩系中，持繩端，吞薤到鯁處，引之，鯁當隨出。療骨鯁。仍取所餘者骨，左右手，反覆擲背後，立出。雜物鯁方。解衣帶，目窺下部，不下，即出。又方，好蜜，以匕抄，稍稍咽之，令下。魚骨鯁在喉中，眾法不能去者方。取飴糖，丸如雞子黃大，吞之。不去，又吞，以漸大作丸，用得效。附方《斗門方》，治骨鯁。用鹿角為末，含津咽下，妙。《外台秘要》，療鯁。取虎骨為末，水服方寸匕。又方，螻蛄腦一物，吞。亦治刺不出，敷之，刺即出。又方，口稱鸕，則下。又《古今錄驗》，療魚鯁骨橫喉中，六七日不出。取鯉魚鱗皮，合燒作屑，以水服之。則出，未出，更服。《勝金方》，治小兒大人一切骨鯁，或竹木簽，刺喉中不下方。於臘月中，取鱖魚膽，懸北檐下，令乾。每魚鯁，即取一皂子許，以酒煎化，溫溫呷。若得逆，便吐，骨即隨頑涎出。若未吐，更吃溫酒。但以吐為妙，酒即隨性量力也。若未出，更煎一塊子，無不出者，此藥但是鯁物。在臟腑中，日久痛，黃瘦甚者，服之皆出。若卒求鱖魚不得，蠡魚、鯇魚、鯽魚俱可。臘月收之，甚佳。孟詵云，人患卒。取杏仁三分，去皮尖熬。別杵，桂一分，和如泥，取李核，用綿裹含，細細咽之。日五，夜三。

葛氏，誤吞釵方。取薤曝令萎，煮使熟，勿切。食一大束，釵即隨出。生麥菜，若節縷，皆可用。誤吞釘，及箭，金針，錢鐵等物方。多食肥羊脂，諸般肥肉等。自裹之，必得出。吞諸珠，，鐵而鯁方。燒弩銅令赤，納水中，飲其汁，立愈。誤吞錢。燒火炭末，服方寸匕，即出，《短劇》同。又方，服蜜三升，即出。姚氏，食中吞發，繞喉不出方。取梳頭發燒作灰，服一錢匕。吞，若指。燒鵝羽數枚，末，飲之。吞錢。臘月米餳，頓服半升。又方，濃煎艾汁，服效。附方《聖惠方》，治誤吞銀子，釵子。以水銀半兩服之，再服，即出。又方，治小兒誤吞針。用磁石如棗核大，磨令光，鑽作竅。絲穿，令含，針自出。又方，治小兒誤吞銅鐵物，在咽喉內不下。用南燭根，燒，細研，熟水調一錢，下之。鐵相公《篋中方》，療誤吞錢。以磁石，棗許大，一塊，含之，立出。又方，取艾蒿一把，細銼，用水五升，煎取一升，頓服，便下。又《外台秘要》。取飴糖一斤，漸漸盡食之，及釵便出。又楊氏《產乳》。耳頭一把，以水一升，浸水中十餘度，飲水愈。孫用和方，治誤吞金銀，或錢在腹內，不下方。鍛石一杏核大，硫黃一皂子大，同研為末，酒調下，不計時候。姚氏方，治食中誤吞發，繞喉不出。取已頭亂髮，燒作灰，服一錢匕，水調。陳藏器云。故鋸無毒，主誤吞竹木入喉咽，出入不得者。燒令赤，漬酒中，及熱飲，並得。

葛氏，療年少氣充，面生瘡。胡粉，水銀，臘月豬脂，和熟研。令水銀消散，向暝以粉面，曉拭去。勿水洗，至暝又塗之。三度，即瘥，姚方同。又方，塗麋脂，即瘥。又方，三歲苦酒，漬雞子三宿，軟取白，以塗上。《隱居效方》，瘡方。黃連，牡蠣各二兩，二物搗，篩，和水作泥。封瘡上，濃汁粉之，神驗。冬葵散。冬葵子，柏子仁，茯苓，瓜瓣各一兩。四物為散，食後。服方寸匕，日三，酒下之。療面及鼻酒渣方。真珠，胡粉，水銀，分等豬脂和塗，又鸕屎和臘月豬脂塗。亦大驗，神效。面多，或似雀卵色者。苦酒煮朮，常以拭面，稍稍自去。又方，新生雞子一枚，穿去其黃，以朱末一兩，納中漆固，別方云，蠟塞以雞伏著例。出取塗面，立去而白。又別方，出西王母枕中，陳朝張貴妃。常用膏方，雞子一枚，丹砂二兩，末之。仍云，安白雞腹下伏之，余同，雞子令面皮急而光滑。丹砂發紅色，不過五度。敷面，面白如玉，光潤照人，大佳。卒病余，面如米粉敷者。熬礬石，酒和塗之。姚云，不過三度。又方，白蘞二分，杏仁半分，雞屎白一分，搗下，以蜜和之。雜水以拭面，良。療人頭面患瘍方。雄黃，硫黃，礬石，末，豬脂，和塗之。又方，取生樹木孔中，汁拭之。末桂，和敷上，日再三。又方，蛇蛻皮熟，以磨之，數百度，令熱。乃棄草中，勿顧。療人面體黎黑，膚色粗陋，皮濃狀丑。細搗，羚羊脛骨，雞子白和，敷面，乾，以白梁米泔汁洗之。三日如素，神效。又方，蕪菁子二兩，杏仁一兩，並搗，破栝蔞去子，囊豬胰五具。淳酒和，夜敷之。寒月以為手面膏，別方云。老者少，黑者白，亦可加土菰根一兩。大棗七枚，日漸白悅，姚方，豬胰五具，神驗。《隱居效驗方》，面黑令白，去黯方。烏賊魚骨，細辛，栝蔞，乾薑，椒各二兩。五物切，以苦酒漬三日，以成煉牛髓二斤，煎之。苦酒氣盡，藥成，以粉面，丑人特異鮮好，神妙方。又令面白如玉色方。羊脂，狗脂各一升，白芷半升，甘草七尺，半夏半兩，烏喙十四枚，合煎。以白器成，塗面，二十日即變，兄弟不相識，何況余人乎。傳效方，療化面方。真珠屑，光明砂，並別熟研。冬菰，含人各二兩，亦研，水銀四兩，以四五重帛練袋子貯之。銅鐺中，醋，漿，微火煮之。一宿一日，堪用，取水銀和面脂。熟研使消，乃合珠屑，砂，並菰子末，更合調，然後敷面。又療人面無光潤，黑及皺，常敷面脂方。細辛，葳蕤，黃，薯蕷，白附子，辛夷，芎，白芷各一兩，栝蔞，木蘭皮各一分，成煉豬脂二升。十一物切之，以綿裹，用少酒漬之。一宿，納豬脂煎之，七上，七下，別出一片白芷，納煎，候白芷黃色成，去滓。絞，用汁以敷面，千金不傳，此膏亦療金瘡，並吐血。療人，令人面皮薄如華方。鹿角尖，取實白處，於平石上以磨之。稍濃取一大兩乾薑一大兩，搗，密絹篩，和鹿角汁，攪使調勻。每夜先以暖漿水洗面，軟帛拭之，以白蜜塗面，以手拍，使蜜盡，手指不粘為盡，然後塗藥。平旦還，以暖漿水洗，二三七日，顏色驚人。塗藥不見風日，慎之。又面上暴生方。生杏仁，去皮搗，以雞子白和。如煎餅面，入夜洗面，乾塗之，旦以水洗之，立愈。姚方云，經宿拭去。面上KT子化面，並療。仍得光潤皮急方。土菰根，搗，篩，以漿水和，令調勻，入夜漿水以洗面，塗藥。旦複洗之，百日光華射人，夫妻不相識。葛氏服藥取白方。取三樹桃花，陰乾，末之。食前，服方寸匕。日三，姚云，並細腰身。又方，白菰子中仁五分，白楊皮二分，桃花四分，搗，末，食後。服方寸匕，日三，欲白加菰子，欲赤，加桃花，三十日面白，五十日手足俱白。又一方，有橘皮三分，無楊皮。又方，女苑三分，鉛丹一分，末，以醋漿，服一刀圭。日三服，十日大便黑，十八，十九日如漆，二十一日全白。便止，過此太白，其年過三十，難複療，服藥忌五辛。又方，朱丹五兩，桃花三兩，末，井朝水，服方寸匕。日三服，十日知。二十日太白，小便當出黑汁。又方，白松脂十分，乾地黃，九分，乾漆五分，熬，附子一分，炮，桂心二分，搗，下篩，蜜丸，服十丸。日三，諸蟲悉出，便肥白。又方，乾薑，桂，甘草分等，末之，且以生雞子一枚，納一升酒中，攪溫以服方寸匕。十日知，一月白光潤。又方，去黑。羊膽，豬胰，細辛等，分煎三沸塗面，靨，旦醋漿洗之。又方，茯苓，白石脂，分等。蜜和塗之，日三度。服一種藥，一月即得肥白方。大豆黃炒，舂如作醬滓。取純黃一大升，搗，篩，煉豬脂和令熟。丸，酒服二十丸。日再，漸加至三四十丸，服盡五升，不出一月，即大能食，肥白，試用之。療人須鬢禿落，不生長方。麻子仁三升，秦椒二合，置泔汁中一宿，去滓。日一沐，一月長二尺也。又方，蔓荊子三分，附子二枚，碎，酒七升，合煮器中。封二七日，澤沐，十日長一尺，勿近面上恐有毛生。又方，桑白皮銼三二升，以水淹煮五六沸，去滓。以洗須鬢，數數為之，即自不落。又方，麻子仁三升，白桐葉一把，米泔煮五六沸，去滓。以洗之，數之則長。又方，東行桑根長三尺，中央當甑飯上蒸之，承取兩頭汁，以塗須鬢，則立愈。療須鬢黃方。燒梧桐灰，乳汁和。以塗膚及須鬢，佳。染髮鬚，白令黑方。醋漿煮豆，漆之，黑如漆色。又方，先洗須發令淨，取鍛石，胡粉，分等。漿和溫，夕臥塗訖。用油衣包裹，明日洗去，便黑，大佳。又拔白毛，令黑毛生方。拔去白色，以好白蜜任孔中，即生黑毛。眉中無毛，亦針挑傷，敷蜜亦毛生。比見諸人水取石子，研丁香汁，拔訖，急手敷，孔中亦即生黑毛，此法大神驗。若頭風白屑，撿風條中方，脂澤等方，在此篇末。姚方，療。白蜜和茯苓，塗上。滿七日，即愈。又療面上粉刺方。搗生菟絲絞取汁，塗之。不過三五上。又黑面方。牯羊膽，牛膽，淳酒三升。合煮三沸，以塗面，良。面上惡瘡方。黃連，黃柏，胡粉各五兩，下篩，以粉面上瘡。瘡方並出本條中，患，宜撿用之。葛氏，療身體及腋下狐臭方。正旦以小便洗腋下即不臭，姚云，大神驗。又方，燒好礬石，作末，絹囊貯。常以粉腋下，又用馬齒礬石，燒令汁盡，粉之，即瘥。又方，青木香二兩，附子一兩，鍛石一兩，細末，著粉腋中。汁出，即粉之，姚方，有礬石半兩，燒。又方，炊飯及熱丸，以拭腋下臭。仍與犬食之，七日一如此，即瘥。又方，煮兩雞子熟，去殼皮。各納腋下，冷棄三路口，勿反顧，三為之，良。姚方，取牛脂，胡粉，合椒，以塗腋下。一宿即愈，可三兩度作之，則永瘥。又兩腋下及手足掌，陰下股裡，常汗濕致臭方。乾枸杞根，乾畜根，甘草半兩，乾商陸，胡粉，滑石各一兩，六物以苦酒和。塗腋下，當汁出。易衣更塗，不過三敷，便愈。或更發，複塗之，不可多敷。傷人，腋余處，亦塗之。若股內陰下，常濕且臭，或作瘡者方。但以胡粉一分，粉之。即瘥，常用驗方。《隱居效方》，療狐臭。雞舌，藿香，青木香，胡粉各二兩，為散。納腋下，綿裹之，常作，瘥。令人香方。白芷，薰草，杜若，杜蘅，本，分等。蜜丸為丸，但旦服三丸，暮服四丸。二十日足下悉香，云大神驗。又方，瓜子，芎，本，當歸，杜蘅，細辛各二分。白芷，桂各五分。搗下，食後，服方寸匕。日三，服五日，口香。一十日，肉中皆香，神良。《短劇》又方。甘草，松樹根及皮，大棗，甜瓜子，四物分等。末服，方寸匕，日三，二十日覺效。五十日身體並香，百日衣服床幃皆香，姚同。療人心孔塞，多忘喜誤。七月七日，取蜘蛛網著領中，勿令人知。則永不忘也，姚方同。又方，丁酉日，密自至市買遠志，著巾角中還。末服之，勿令人知，姚同。又方，丙午日，取鱉甲著衣帶上，良。又方，取牛，馬，豬，雞，心乾之。末，向日酒服方寸匕，日三，問一知十。孔子大聖智枕中方，已出在第九卷，姚同。又方，茯苓，茯神，人參五分，遠志七分，菖蒲二分，末。服方寸匕，日三，夜一服。又方，商陸花陰乾一百日，搗末，暮水服方寸匕。暮臥思念所欲知事，即於眠中醒悟。又方，上黨人參半斤，七月七日麻勃一升，合搗蒸，使氣盡遍。服一刀圭，暮臥，逆知未然之事。療人嗜眠喜睡方。馬頭骨燒作灰，末。服方寸匕，日三，夜一。又方，父鼠目一枚，燒作屑，魚膏和，注目外。則不肯眠，兼取兩目絳囊裹帶。又方，麻黃，朮各五分，甘草三分，日中南搗，末。服一方寸匕，日三，姚方，人不忘。又方，菖蒲三分，茯苓五分，伏神，人參各五分，遠志七分，末。服方寸匕，日三，夜一，五日則知。神良。傳用方，頭不光澤，臘澤飾發方。青木香，白芷，零陵香，甘松香，澤蘭各一分，用綿裹。酒漬再宿，內油裡煎再宿，加臘澤斟量硬軟即火急煎。著少許胡粉胭脂訖，又緩火煎令粘極，去滓作梃，以飾發，神良。作香澤塗發方。依臘澤藥，內漬油裡煎。即用塗發，亦綿裹，煎之。作手脂法。豬胰一具，白芷桃仁，碎各一兩，辛夷，各二分。冬菰仁二分，細辛半分，黃菰，栝蔞人各三分，以油一大升。煮白芷等二三沸，去滓。豬胰取盡，乃內冬菰，桃仁，末。合和之，膏成，以塗手掌，即光。蓽豆香藻法。蓽豆一升，白附，芎，白芍藥，水栝蔞，當陸，桃仁，冬菰人各二兩，搗，篩，和合。先用水洗手面，然後敷藥粉飾之也。六味熏衣香方。沉香一片，麝香一兩，蘇合香，蜜塗微火炙，少令變色。白膠香一兩，搗沉香令破如大豆粒，丁香一兩，亦別搗，令作三兩段，搗余香訖，蜜和為炷，燒之。若熏衣著半兩許，又藿香一兩，佳。葛氏，既有膏敷面染發等方，故疏脂澤等法。亦粉飾之所要云。發生方。蔓荊子三分，附子二枚，生用並碎之，二物以酒七升和。內瓷器中，封閉經二七日，藥成。先以灰汁，淨洗須發，痛拭乾。取烏雞脂揩，一日三遍，凡經七日。然後以藥塗，日三四遍。四十日長一尺，余處則勿塗。附方肘後方姚氏療。茯苓末，白蜜和塗上。滿七日，即愈。又方，療面多黯，如雀卵色。以羚羊膽一枚，酒二升，合煮三沸。以塗拭之，日三度，瘥。《千金方》，治血面皺。取蔓荊子爛研，入常用面脂中，良。崔元亮《海上方》，滅瘢膏。以黃礬石燒令汁出，胡粉炒令黃各八分，惟須細研。以臘月豬脂和，更研如泥，先取生布揩，令痛。則用藥塗，五度。又取鷹屎白燕窠中草，燒作灰，等分。和人乳塗之，其瘢自滅，肉平如故。又方，治面黑子。取李核中仁，去皮細研，以雞子白和，如稀餳塗。至晚每以淡漿洗之，後塗胡粉。不過五六日，有神，慎風。孫真人食忌，去子。取鍛石，炭上熬令熱，插糯米於灰上。候米化，即取米點之。《外台秘要》，救急去黑子方。夜以暖漿水洗面，以布揩黑子令赤痛，水研白檀香，取濃汁以塗之。旦又複以漿水洗面，仍以鷹糞粉黑子。又令面生光方。以密陀僧用乳煎塗面，佳。兼治鼻。《聖惠方》，治斑點方。用密陀僧二兩，細研，以人乳汁調，塗面，每夜用之。又方，治黑痣生於身面上。用藜蘆灰五兩，水一大碗，淋灰汁於銅器中貯。以重湯煮令如黑膏，以針微撥破痣處，點之。良不過三遍，神驗。又方，生眉毛。用七月烏麻花，陰乾為末。生烏麻油浸，每夜敷之。《千金翼》，老人令面光澤方。大豬蹄一具，洗淨，理如食法。煮漿如膠，夜以塗面。曉以漿水洗面，皮澤矣。《譚氏小兒方》，療豆瘡瘢面。以密陀僧，細研，水調，夜塗之。明旦洗去，平複矣。有治瘍三方，具風條中。《千金方》，治諸腋臭。伏龍肝澆作泥，敷之，立瘥。《外台秘要》，治狐臭。若股內陰下恆濕臭，或作瘡。青木香，好醋浸，致腋下，夾之，即愈。又生狐臭。以三年釅醋，和鍛石，敷之。《經驗方》，善治狐臭。用生薑塗腋下，絕根本。又方，烏髭鬢，駐顏色，壯筋骨，明耳目，除風氣，潤肌膚，久服令人輕健。蒼朮不計多少，用米泔水浸三兩日。逐日換水，候滿日即出，刮去黑皮，切作片子，曝乾。用慢火炒令黃色，細搗末，每一斤末。用蒸過茯苓半斤，煉蜜為丸。如梧桐子大，空心，臥時溫熟水下十五丸。別用朮末六兩，甘草末一兩，拌和勻，作湯點之，下朮丸，妙。忌桃，李，雀蛤及三白。《千金方》，治發落不生，令長。麻子一升，熬黑，壓油，以敷頭，長發，妙。又治發不生。以羊屎灰，淋取汁，洗之。三日一洗，不過十度，即生。又治眉發髭落。鍛石三升，以水拌勻，焰火炒令焦。以絹袋貯，使好酒一斗漬之。密封，冬十四日，春秋七日，取服一合，常令酒氣相接。嚴云百日，即新髭發生，不落。孫真人《食忌》，生發方。取側柏葉，陰乾作末，和油塗之。又方，令發鬢烏黑。醋煮大豆黑者，去豆，煎令稠，敷發。又方，治頭禿。蕪菁子末，酢和敷之，日三。《梅師方》，治年少髮白，拔去白發。以白蜜塗毛孔中，即生黑者。發不生，取梧桐子搗汁塗上，必生黑者。《千金翼》療發黃。熊脂塗發，梳之散。頭入床底，伏地一食頃，即出。便盡黑，不過一升脂，驗。楊氏《產乳》，療白禿瘡及發中生癬。取熊白，敷之。又療禿瘡。取虎膏，塗之。《聖惠方》，治白禿。以白鴿糞，搗，細羅為散。先以醋，米泔，洗了，敷之，立瘥。又治頭赤禿。用白馬蹄燒灰，末，以臘月豬脂和，敷之。《簡要濟眾》，治頭瘡。大筍殼葉，燒為灰，量瘡大小。用灰調生油敷，入少膩粉，佳。