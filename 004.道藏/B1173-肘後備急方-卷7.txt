葛氏方，燒青布以熏瘡口，毒即出。仍煮葛根令濃，以洗瘡。搗乾葛根，末，以煮葛根，汁。服方寸匕，日五，夜一。則佳。又方，嚼粟，塗之，姚同。又煮生鐵令有味，以洗瘡上，姚同。凡猛獸毒蟲皆受人禁氣，將入山草，宜先禁之，其經術云。到山下先閉氣三十五息，存神仙將虎來到吾前。乃存吾肺中有白帝出，把虎兩目塞。吾下部又乃吐肺氣，白通冠一山林之上。於是良久，又閉氣三十五息。兩手捻都監目作三步，步皆以右足在前，乃止祝曰。李耳，李耳，圖汝非李耳耶，汝盜黃帝之犬。黃帝教我問汝，汝答之。云何，畢便行，一山之虎不可得見。若逢之者。目向立，大張左手，五指側之，極勢跳。手上下三度，於跳中大喚，咄虎，北斗君汝去，虎即走。止宿亦先四向如此，又燒牛羊角，虎亦不敢近人，又搗雄黃，紫石，縫囊貯而帶之。附方《梅師方》，治虎傷人瘡。但飲酒，常令大醉，當吐毛出。

療犬咬人方。先嗍卻惡血，灸瘡中十壯，明日以去。日灸一壯，滿百乃止。姚云，忌酒。又云，地榆根，末服方寸匕。日一二，亦末，敷瘡上。生根，搗敷，佳。又方，刮虎牙，若虎骨，服一匕。已發如犬者，服此藥，即瘥。姚同。又方，仍殺所咬犬，取腦敷之，後不複發。又方，搗薤汁敷之。又飲一升，日三，瘡乃瘥。又方，末礬石納瘡中裹之。止瘡不壞，速愈，神妙。又方，頭發，皮，燒末，水和飲一杯。若或已目赤口噤者，折齒下之。姚云，二物等分。又方，搗地黃汁，飲之。並以塗瘡，過百度止。又方，末乾薑，常服，並以納瘡中。凡犬咬人，七日一發。過三七日不發，則脫也。要過百日，乃為大兔。每到七日，輒當飲薤汁三二升。又當終身禁食犬肉，蠶蛹食此。發則不可救矣，瘡未瘥之間，亦忌生物。諸肥膩及冷，但於下蒸魚，及就膩氣中食便發。不宜飲酒，能過一年，乃佳。若重發療方。生食蟾蜍，絕良，驗，姚同。亦可燒炙食之，不必令其人知。初得嚙便為之，則後不發。姚剝作吞，蒜齏下。又方，搗薑根汁，飲之，即瘥。又方，服蔓荊汁，亦佳。又凡犬咬人。取灶中熱灰，以粉瘡，敷之，姚同。又方，火炙蠟，以灌瘡中，姚同。又方，以頭垢少少，納瘡中。以熱牛屎塗之，佳，姚同。又方，蓼，以敷瘡上。又方，乾薑末，服二匕。薑汁服半升，亦良。又方，但依犬法，彌佳。燒蟾蜍，及末礬石，敷之，尤佳。得犬嚙者難療，凡犬食馬肉生狂。及尋常，忽鼻頭燥，眼赤不食。避人藏身，皆欲發狂。便宜枸杞汁，煮糜飼之，即不狂。若不肯食糜，以鹽伺鼻便。忽塗其鼻，既舐之則欲食矣，神驗。附方《梅師方》，治狂狗咬人。取桃白皮一握，水三升，煎取一升，服。食療，治犬傷人。杵生杏仁，封之，瘥。

馬嚼人作瘡，有毒，腫熱疼痛方。刺雞冠血，瀝著瘡中三下。若馬用雌雞，草馬用雄雞，姚同。又方，灸瘡及腫上，瘥。若瘡久不瘥者。馬鞭梢，長二寸，鼠屎二七枚。燒末，膏和，敷之，效。又方，以婦人月經，敷上，最良。姚云，神效。人體上先有瘡而乘馬，馬汗。若馬毛入瘡中，或但為馬氣所蒸。皆致腫痛煩熱，入腹則殺人。燒馬鞭皮，末，以膏和，敷上。又方，多飲淳酒，取醉，即愈。又剝死馬，馬骨傷人手，毒攻欲死方。便取死馬腹中屎，塗之。即瘥，姚同。又方，以手納女人陰中，即愈。有胎者不可，令胎墮。狐尿棘刺刺人，腫痛欲死方。破雞，拓之，即瘥。又方，以熱桑灰汁漬，冷複易，取愈。《短劇》方，以熱蠟著瘡中，又煙熏之。令汁出，即便愈。此狐所尿之木，猶如蛇也，此下有魚骨傷人。附方《圖經》云，治惡刺，及狐尿刺。搗取蒲公草根莖白汁，塗之。惟多塗，立瘥止，此方出孫思邈《千金方》，其序云，余以貞觀五年七月十五日夜，以左手中指背，觸著庭木，至曉遂患，痛不可忍。經十日，痛日深，瘡日高碩，色如熟小豆色。嘗聞長者之論，有此方，遂依治之。手下則愈，痛亦除瘡，亦即瘥。未十日而平複，楊炎南行方，亦著其效云。效方，治狐尿刺螫痛。杏仁細研，煮一兩，沸，承熱以浸螫處，數數易之。《外台秘要》，治剝馬，被骨刺破，中毒欲死。取剝馬腹中糞及馬尿洗，以糞敷之，大驗，絞糞汁飲之，效。《聖惠方》，治馬咬人，毒入心。馬齒莧，湯食之，瘥。《靈苑方》，治馬汗入瘡。腫痛漸甚，宜急療之，遲則毒深難理。以生烏頭末，敷瘡口，良久有黃水出，立愈。王氏《博濟》，治驢涎馬汗毒所傷神效。白礬飛過，黃丹炒令紫色，各等分。相滾合，調貼患處。

葛氏，竹中青蜂螫人方。雄黃，麝香，乾薑，分等。搗，篩以麝和之。著小竹管，帶之行。急便用敷瘡，兼眾蛇虺毒之，神良。又方，破烏雞，熱敷之。蛇，綠色，喜綠樹及竹上。大者不過四五尺，皆呼為青條蛇人中，立死。葛氏，毒蛇螫人方。急掘作坑，以埋瘡處。堅築其上，毒即入土中，須臾痛緩，乃出。徐玉，治蛇毒方。用搗地榆根，絞取汁，飲。兼以漬瘡。又方，搗小蒜飲汁。以滓，敷瘡上。又方，豬耳垢著瘡中，牛耳中垢亦可用之，良。又方，嚼鹽唾上訖，灸三壯。複嚼鹽，唾之瘡上。又方，搗薤，敷之。又方，燒蜈蚣末，以敷瘡上。又方，先以無節竹筒，著瘡上，熔蠟，及蜜，等分。灌筒中，無蜜，單蠟亦通。又方，急且尿瘡中，乃拔向日閉氣三步，以刀掘地，作小坎。以熱湯沃坎中泥作丸如梧子大，服之。並以少泥，泥之瘡上，佳。又方，桂心，栝蔞，分等為末。用小竹筒密塞之以帶行，卒為蝮蛇，即敷之。此藥療諸蛇毒，塞不密，則氣歇不中用。一切蛇毒。急灸瘡三五壯，則眾毒不能行。蛇毒。搗鬼針草，敷上，即定。又方，荊葉，袋貯，敷瘡腫上。又方，以麝塗腫上，血出，乃瘥。又方，以合口椒並葉，搗敷之，無不止。又方，切葉刀，燒赤，烙之。附方《梅師方》，治蛇虺螫人。以獨頭蒜，酸草，搗，絞敷所咬處。《廣利方》，治蛇咬方。取黑豆葉，銼，杵，敷之，日三易，良。《廣濟方》，治毒蛇嚙方。菰蔣草根灰，取以封之，其草似燕尾也。《兵部手集》，主蛇蠍蜘蛛毒。雞卵輕敲一小孔，合咬處，立瘥。劉禹錫《傳信方》，治蛇咬蠍螫。燒刀子頭令赤，以白礬置刀上看成汁，便熱滴咬處，立瘥。此極神驗，得力者數十人，貞元三十二年，有兩僧流向南到鄧州，俱為蛇嚙，令用此法救之。敷藥了便發，更無他苦。

葛氏，凡蛇瘡未愈禁熱食。食便發，療之依初螫人法。蛇螫人，九竅皆血出方。取虻蟲初食牛馬血腹，滿者二七枚，燒服之。此上蛇瘡敗及洪腫法方，蛇螫人，牙折入肉中，痛不可堪方。取蝦蟆肝，以敷上，立出。又方，先密取荇葉，當其上穿勿令人見。以再覆瘡口上，一時著葉當上穿，穿即折牙出也。蛇骨刺人毒痛方。以鐵精如大豆者，以管吹瘡內，姚同。又方，燒死鼠，搗，敷之瘡上。蛇螫人，瘡已合而餘毒在肉中，淫淫痛癢方。取大小蒜各一升，合搗熱湯淋取汁，灌瘡中，姚同。蛇卒繞人不解方。以熱湯淋即解，亦可令就尿之。蛇入人口中不出方。艾灸蛇尾即出，若無火以刀周匝割蛇尾。截令皮斷，乃將皮倒脫即出，《短劇》同之。七八月中，諸蛇毒旺，不得泄。皆嚙草木，即枯死。名為蛇，此物傷人甚於蛇螫，即依蛇之螫法，療之。附方《廣利方》，治蛇咬瘡。暖酒，淋洗瘡上，日三易。《聖惠方》，治蛇入口，並入七孔中。割母豬，尾頭瀝血，滴口中，即出。

辟眾蛇方。同前姚氏仙人入山草法。辟蛇之藥雖多，唯以武都雄黃為上。帶一塊石，稱五兩於肘間，則諸蛇毒莫敢犯。他人中者，便磨以療之，又帶五蛄黃丸，良。丸有蜈蚣，故方在於備急中，此下有禁法云，不受而行，則無驗。中蛇毒勿渡水，渡水則痛甚於初螫。亦當先存想作大蜈蚣，前已隨後渡。若乘船渡，不作法，殺人。入山並不得呼作蛇，皆喚為蛇，中之者，彌宜勿誤。辟蛇法，到處燒羚羊角，令有煙出地，則去矣。附方《廣利方》，治諸蛇毒螫人欲死兼辟蛇。乾薑，雄黃等分。同研，用小絹袋貯，系臂上。男左，女右，蛇聞藥氣逆避，人螫毒，敷之。

葛氏方，割雞冠血，塗之。又方，以鹽緘瘡上，即愈。云蜈蚣去遠者，即不複得。又方，鹽熱，漬之。又方，嚼大蒜，若小蒜，或桑樹白汁塗之。亦以麻履底土，揩之，良。蜈蚣甚嚙人，其毒殊輕於蜂。當時小痛而易歇，蜘蛛毒亦療。生鐵衣，醋研，取濃汁，塗之。又烏麻油，和胡粉，敷上。乾複易，取瘥，取羊桃葉，敷之，立愈。附方《梅師方》，治蜈蚣咬人，不止。獨頭蒜，摩螫處，痛不止。又《經驗後方》，燒雞屎，酒和，敷之，佳。又取雞屎和醋，敷之。《聖惠方》，治蜈蚣咬方。用蝸牛擦取汁，滴入咬處。《兵部手集》，治蜘蛛咬，遍身成瘡。取上好春酒飲醉，使人翻不得，一向臥。恐酒毒腐人，須臾蟲於肉中，小如米，自出。又《譚氏小兒方》，以蔥一枝，去尖，頭作孔。將蚯蚓入蔥葉中，緊捏兩頭，勿泄氣。頻搖動即化為水，點咬處，瘥。劉禹錫《傳信方》，治蟲豸傷咬。取大藍汁一碗，入雄黃，麝香，二物隨意看多少。細研，投藍中，以點咬處。若是毒者，即並細服其汁，神異之極也。昔張員外在劍南為張延賞判官，忽被斑蜘蛛咬項上，一宿，咬有二道赤色，細如箸繞項上，從胸前下至心經，兩宿頭面腫疼，如數升碗大，肚漸腫，幾至不救。張相素重荐，因出家資五百千，並荐家財，又數百千。募能療者，忽一人應召云，可治。張相初甚不信，欲驗其方，遂令目前合藥。其人云不惜方，當療人性命耳，遂取大藍汁一瓷碗，取蜘蛛投之藍汁，良久方出。得汁中甚困，不能動，又別搗藍汁，加麝香末，更取蜘蛛投之，至汁而死，又更取藍汁，麝香，複加雄黃，和之，更取一蜘蛛投汁中，隨化為水。張相及諸人甚異之，遂令點於咬處，兩日內悉平愈，但咬處作小瘡，痂落如舊。《經驗方》，治蜘蛛咬，遍身生絲。羊乳一升飲之，貞元十年，崔員外從質云，目擊有人被蜘蛛咬。腹大如孕婦，其家棄之。乞食於道，有僧遇之，教飲羊乳，未幾日而平。又方，治蚯蚓咬。濃作鹽湯，浸身數遍，瘥。浙西軍將張韶，為此蟲所咬，其形大如風，眉須皆落。每夕蚯蚓鳴於體，有僧教以此方，愈。又方，治蚯蚓蟲咬，其形如大風，眉須皆落。以鍛石水，浸身，亦良。《聖惠方》，主蛐咬人方。以雞屎，敷之。又方，治螻蛄咬人。用鍛石，醋和，塗之。《廣利方》，治蠶咬人。麝香，細研，蜜調，塗之，瘥。《千金方》，治蠷尿瘡。楝樹枝皮，燒灰，和豬膏，敷之。又方，杵豉，敷之。又方，以酢和粉，敷之。又方，治蠷蟲，尿人影。著處，便令人體病瘡，其狀如粟粒累累，一聚慘痛。身中忽有處燥痛如芒刺，亦如刺蟲所螫後，細瘡作叢。如茱萸子狀也，四畔赤，中央有白膿如黍粟。亦令人皮急，舉身惡寒壯熱，極者連起，竟腰脅胸也。治之法，初得磨犀角，塗之，止。《博物志》，治蠷蟲溺人影，亦，隨所著作瘡。以雞腸草汁，敷之，良。《外台秘要》，治蠷尿瘡，繞身匝，即死。以燕巢中土，豬脂，苦酒和，敷之。又方，治蠷尿瘡。燒鹿角末，以苦酒調，塗之。錢相公方，療蠷尿瘡黃水出。嚼梨葉，敷之，乾即易。《勝金方》，治蠷尿人成瘡。初如糝粟，漸大如豆，更大如火烙漿，疼痛至甚。宜速用草茶，並蠟茶俱可，以生油調，敷上，其痛藥至立止，妙。《聖惠方》，治惡蟲咬人。用紫草油，塗之。又方，以酥和鹽，敷之。

以玉壺丸，及五蛄丸，塗其上，並得。其方，在備急丸散方中。又方，取屋下土，水和，敷之。

蜂螫人。取人尿洗之。又方，樹桑樹白汁，塗之，並佳。又方，刮齒垢塗之，又破蜘蛛，又煮蜂房，塗之。燒牛角灰，苦酒和，塗之。又斷葫，揩之，又嚼青蒿，敷之。附方《千金方》，治蜂螫人。用露蜂房，末，豬膏和，敷之。楊氏《產乳》，蜂房煎湯洗，亦得。又《外台秘要》，薄荷，貼之，瘥。又《聖惠方》，以酥，敷之愈。沈存中筆談云，處士劉湯，隱居王屋山。嘗於齋中，見一大蜂竄，為蛛網絲縛之。為蜂所螫墜地，俄頃，蛛鼓腹欲裂，徐徐行，入草嚙芋梗，微破。以瘡就嚙處，磨之，良久，腹漸消。輕躁如故，自後人有為蜂螫者，芋梗，敷之，則愈。

蠍螫人。溫湯漬之。又方，馬莧，大蒜，又嚼乾薑，塗之，佳。姚方以冷水漬螫處，即不痛。水微暖，便痛，即易水。又以冷漬故布，拓之，數易。新效方，蜀葵花，石榴花，艾心分等。並五月五日，午時，取陰乾，合搗，和水塗之螫處，立定。二花未定，又鬼針草，汁敷之，立瘥。又黃丹醋塗之，又生烏頭末，唾敷之。嚼乾薑，塗之。又麝，封之，溫酒，漬之，即愈。附方孫真人《食忌》，主蠍螫。以礬石一兩，醋半升，煎之。投礬末於醋中，浸螫處。又《勝金方》，烏頭末少許，頭醋調，敷之。又錢相公《篋中方》，取半夏以水研，塗之，立止。又《食醫心鏡》，以醋磨附子，敷之。又《經驗方》，以驢耳垢敷之，瘥。崔給事傳。《廣利方》，治蠍螫人，痛不止方。楮樹白汁，塗之，立瘥。

葛氏方，療蠱毒下血方。羚羊皮方三寸，得敗鼓亦好。荷葉，苦參，黃連，當歸各二兩，水七升，煮二升，分三服。一方加犀角，升麻各三兩，無荷根，用茜根四兩代之，佳。人有養蓄蠱以病患，其診法。中蠱令人心腹切痛，如有物嚙，或吐下血，不即療之。食人五臟則死矣，欲知蠱與非蠱。當令病患唾水中，沉者是，浮者非，《短劇》，姚，並同。欲知蠱毒主姓名方。取鼓皮少少，燒末飲病患。病患須臾自當呼蠱主姓名，可語便去，則便愈。亦有蛇蜒合作蠱毒著飲食中，使人得瘕病。此一種積年乃死，療之各自有藥，又荷葉，密著病患臥席下，其病患即自呼蠱主姓名也。療中蠱毒吐血或下血，皆如爛肝方。茜草根，荷根各三兩，咀，以水四升，煮取二升，去滓。適寒溫頓服，即愈。又自當呼蠱主姓名，茜草即染絳草也。《短劇》，並姚方同也。又方，巴豆一枚去心皮，熬，豉三粒，釜底墨方寸匕，合搗為三丸。一丸當下毒，不可者，更服一丸，即下。又方，鹽一升，淳苦酒和，一服立吐，即愈。《短劇》同，支方，苦酒一升，煮令消，服，愈。又方，取蚯蚓十四枚，以苦酒三升漬之，蚓死。但服其汁，已死者，皆可活。又方，苦瓠一枚，水二升，煮取一升，服。立即吐，愈。短劇同，支方，用苦酒一升，煮令消服，神驗。又方，皂莢三梃，炙去皮子，酒五升漬一宿，去滓。分三服，短劇同。療飲中蠱毒，令人腹內堅痛，面目青黃，淋露骨立。病變無常方，取鐵精搗之，細篩，又別搗，烏雞肝以和之。丸如梧子大，服三丸，甚者不過十日，微者即愈，別有鐵精方。又方，豬肝一具，蜜一升，共煎之，令熟。分為二十服，秘方《短劇》同，支方分作丸，亦得。又方，取棗木心，銼，得一斛，著釜中，淹之。令上有三寸水，煮取二斗，澄取清。微火煎得五升，宿勿食，旦服五合，則吐蠱毒出。《短劇》，姚同之。又方，雄黃，丹砂，藜蘆各一兩，搗，末，旦以井華水，服一刀圭，當下吐蠱蟲出。又方，隱草汁，飲一二升。此草桔梗苗，人皆食之。治蠱已食下部，肚盡腸穿者。取長股蝦蟆青背一枚，雞骨，支方，一分燒為灰，合。納下部令深入，《短劇》同，支方屢用大驗，姚方亦同。又方，以豬膽瀝納下部中，以綿深導內塞之。又方，五蠱黃丸，最為療蠱之要，其方在備急條中。複有自然飛蠱，狀如鬼氣者，難。此諸種得真犀，麝香，雄黃，為良藥，人帶此於身，亦預防之。姚氏，療中蠱下血如雞肝，出石餘，四臟悉壞，唯心未毀，或鼻破。待死方。末桔梗，酒服一匕。日一二，葛氏方也。支太醫，有十數傳用方。取馬兜鈴根，搗，末。水服方寸匕，隨吐則出，極神驗。此物苗似葛蔓緣柴生，子似橘子。凡畏已中蠱，欲服甘草汁。宜生煮服之，當吐，疾出。若平生，預服防蠱毒者，宜熟炙煮服。即內消不令吐，神驗。又方，甘草炙，每合咽汁。若因食中蠱反毒，即自吐出，極良。常含咽之，永不慮藥及蠱毒也。又有解百毒散，在後藥毒條中，亦療方。桑白汁一合，服之。須臾吐利，蠱出。席辯刺史傳效二方云，並試用神驗。斑蝥蟲四枚，去足翅炙，桃皮，去黑皮陰乾，大戟，凡三物並搗，別篩，取斑蝥一分。桃皮、大戟各二分，合和棗核大，以米清飲服之訖。吐出蠱，一服不瘥，十日更一服，瘥。此蠱洪州最多，老媼解療一人，得縑二十疋。秘方不可傳，其子孫犯法，黃花公若於則為都督，因以得之流傳。老媼不複得縑，席云，已瘥十餘人也。又方，羚羊皮方寸匕，荷根四兩，苦參，黃連各二兩，當歸，犀角，升麻各三兩，七物以水九升。煮取三升，分三服，蠱即出。席云，曾與一人服。應時吐蜂兒數升，即瘥，此是姚大夫方。附方《千金翼方》，療蠱毒。以槲木北陰白皮一大握，長五寸，以水三升，煮取一升。空腹分服，即吐蠱出也。又治蠱毒下血。皮燒末，水服方寸匕，當吐蠱毒。《外台秘要》，救急治蠱。以白鴿毛，糞燒灰，飲和服之。楊氏《產乳》，療中蠱毒。生玳瑁，以水磨如濃飲，服一盞，自解。《聖惠方》，治小兒中蠱，下血欲死。搗青藍汁，頻頻服半合。

姚氏，中水毒秘方。取水萍曝乾，以酒服方寸匕，瘥止。又云，中水病，手足指冷，即是。若暖非也，其冷或一寸，極或竟指，未過肘膝一寸淺，至於肘膝為劇。葛氏，水毒中人，一名中溪，一名中洒，一名水病。似射工而無物，其診法。初得之惡寒，頭微痛，目注疼，心中煩懊，四肢振淅，骨節皆強。筋急，但欲睡，旦醒，暮劇。手逆冷，三日則複生蟲食下瘡，不痛不癢不冷。人覺視之乃知，不即療。過六七日下部膿潰，蟲食五臟，熱極煩毒。注下不禁，八九日，良醫不能療，覺得急，當深視下部。若有瘡，正赤如截肉者為陽毒，最急。若瘡如蠡魚齒者為陰毒，猶小緩，要皆煞人。不過二十日，欲知是中水毒，當作數升湯，以小蒜五寸。咀投湯中，莫令大熱。熱即無力，捩去滓，適寒溫以浴。若身體發亦斑紋者，又無異証，當以他病療之也。病中水毒方。取梅若桃葉，搗，絞汁三升許，以少水解為飲之。姚云，小兒不能飲，以汁敷乳頭，與之。又方，常思草，搗絞，飲汁一二升，並以綿染寸中，以導下部，日三過，即瘥。又方，搗藍青汁，以少水和塗之。頭面身體，令匝。又方，取梨葉一把，熟搗，以酒一杯和絞，服之，不過三。又方，取蛇莓草根，搗作末，服之。並以導下部，亦可飲汁一二升，夏月常行。欲入水浴，先以少末投水中流，更無所畏。又辟射工家中，雖以器貯水浴，亦宜少末，投水中，大佳。今東閑諸山縣，無不病溪毒，春月皆得。亦如傷寒，呼為溪溫，未必是射工輩，亦盡患瘡痢，但寒熱煩疼不解，便致死耳，方家用藥與傷寒溫疾相似，令施其單法。五加根燒末，酒若漿水飲之。荊葉汁，佳，千金不傳秘之。又方，密取蓼搗汁，飲一二合，又以塗身令周匝。取牛膝莖一把，水酒共一杯，漬。絞取汁飲之，日三。雄牛膝，莖紫色者是也。若下部生瘡，已決洞者。秫米一升，鹽五升，水一石，煮作糜，坐中，即瘥。又方，桃皮葉，熟搗水漬令濃，去滓。著盆中坐漬之，有蟲出。又方，皂莢燒末，綿裹導之，亦佳。又服牡丹方寸匕，日三服。

江南有射工毒蟲，一名短狐，一名蜮。常在山間水中，人行及水浴。此蟲口中橫骨角弩，唧以射人形影則病，其診法。初得或如傷寒，或似中惡，或口不能語，或惡寒熱。四肢拘急，旦可，暮劇。困者三日，齒間血出，不療即死。其中人有四種，初覺則遍身體視之。其一種正黑如墨子，而繞四邊者人或犯之如刺狀。其一種作瘡，瘡久即穿陷。一種突起如石之有棱。其一種如火灼人肉，起作瘡。此種最急，並皆殺人。居溪旁隰地，天大雨，或逐人行潦流。入人家而射人，又當養鵝鴨，亦可以食人，行將純白鵝以辟之。白鴨亦善，帶好生犀角，佳也。若見身中有此四種瘡處，便急療之。急周繞遍，去此瘡邊一寸，輒灸一處百壯，瘡亦百壯則瘥。又方，赤莧莖葉，搗，絞取汁，飲之，以滓敷之。姚云，服七合，日四五服。又方，葫蒜，令敷以拓瘡上，灸蒜上千壯，瘥。又方，白雞矢白者二枚，以小餳和調，以塗瘡上。又方，鼠婦，蟲，豉各七合，巴豆三枚，去心。合豬脂，但以此藥塗之。又方，取水上浮走豉母蟲一枚，置口中，便瘥。云此蟲正黑，如大豆浮水上相游者。又方，取皂莢一梃，尺二者，捶碎，苦酒一升，煎如飴，去滓，敷之痛處，瘥。又方，馬齒莧，搗飲汁一升，滓敷瘡上。日四五遍，則良驗。又方，升麻，鳥各二兩，水三升，煮取一升，盡服之。滓敷瘡上，不瘥，更作。姚同，更加犀角二兩。姚云此蟲含沙射人影便病，欲渡水，先以石投之。口邊角弩發矢，言口息兩角能屈伸。冬月則蟄。有一長角橫在口前，弩檐臨其角端，曲如上弩，以氣為矢，用水勢以射人。人中之，便不能語，餘狀如葛氏所說。

山水間多有沙虱，甚細略不可見，人入水浴，及以水澡浴。此蟲在水中，著人身，及陰天雨行草中，亦著人。便鑽入皮裡，其診法。初得之皮上正赤，如小豆黍米粟粒，以手摩赤上，痛如刺。三日之後，令百節強，疼痛寒熱，赤上發瘡。此蟲漸入至骨，則殺人，自有山澗浴畢，當以布拭身數遍，以故帛拭之一度，乃敷粉之也。又療沙虱毒方。以大蒜十片，著熱灰中，溫之令熱。斷蒜及熱拄瘡上，盡十片，複以艾灸瘡上，七壯則良。又方，斑蝥二枚，熬。一枚，末，服之。燒一枚，令絕煙，末，以敷瘡上，即瘥。又以射敷之，佳。又方，生麝香，大蒜，合搗，以羊脂和，著小筒子中，帶之行，今東間水無不有此。浴竟中拭KTKT如芒毛針刺熟，看見，則以竹葉抄挑去之。比見嶺南人，初有此者，即以茅葉，茗茗，刮去。及小傷皮則為佳，仍數塗苦苣菜汁，佳。已深者，針挑取蟲子，正如疥蟲，著爪上映光方見行動也。若挑得，便就上灸三四壯，則蟲死病除。若覺猶，見是其已太深，便應依土俗作方術，拂出，乃用諸湯藥以浴。皆一二升出都盡乃止，亦依此方並雜治中溪毒及射工法。急救，七日中，宜瘥。不爾，則仍有飛蟲在身中，啖人心臟，便死，慎不可輕。

服藥過劑，煩悶，及中毒多，煩悶欲死方。刮東壁土少少，以水一二升和，飲之，良。又方，於屋下作坎，方二尺，深三尺，以水七升，灌坎中。以物揚之，令沫出，取一升，飲之，未解更作。又方，搗藍，取汁服數升，無藍。，只洗青絹，取汁飲，亦得。服藥失度，心中苦煩方。飲生葛根汁，大良，無生者，乾葛為末，水服五合，亦可煮服之。又方，吞雞子黃數枚，即愈。不瘥，更作。服石藥過劑者。白鴨屎末，和水調服之，瘥。又方，大黃三兩，芒硝二兩，生地黃汁五升，煮取三升，分三服，得下，便愈。若卒服藥，吐不止者。飲新汲水一升，即止。若藥中有巴豆下痢不止方。末乾薑，黃連，服方寸匕，瘥。又方，煮豆汁一升，服之，瘥。附方《外台秘要》，治服藥過劑，及中毒煩悶欲死。燒犀角末，水服方寸匕。

治食野葛已死方。以物開口，取雞子三枚，和以吞之，須臾吐野葛出。又方，溫豬脂一升，飲之。又方，取生鴨就口斷鴨頭，以血瀝口中，入咽則活。若口不可開者，取大竹筒洞節，以頭注其脅，取水竹筒中。數易水，須臾口開，則可得下藥。若人多者，兩脅及臍中各與筒，甚佳。又方，多飲甘草汁，佳。姚方，中諸毒藥，及野葛已死方。新小便和人屎，絞取汁一升，頓服。入腹即活，解諸毒，無過此汁。中鴆毒已死者。粉三合，水三升，和飲之。口噤，以竹管強開，灌之。中射毒。藍汁，大豆，豬，犬血，並解之。中野狼毒，毒以藍汁解之。中野狼葵毒，以葵根汁解之。中藜蘆毒，以雄黃蔥汁，並可解之。中躑躅毒，以梔子汁，解之。中巴豆毒。黃連，小豆藿汁，大豆汁，並可解之。中雄黃毒，以防己汁解之。中蜀椒毒，中蜈蚣毒。二毒，桑汁煮桑根汁，並解之。中礬石毒，以大豆汁解之。中芫花毒，以防風，甘草，桂，並解之。中半夏毒，以生薑汁，乾薑，並解之。中附子、烏頭毒，大豆汁，遠志汁，並可解之。中杏仁毒，以藍子汁，解之。食金已死者，取雞屎半升，水淋得一升，飲之，日三服。又方，吞水銀二兩，即裹金出，少者一兩亦足。姚云，一服一兩，三度服之。扶坐與之，令入腹即活。又方，鴨血及雞子，亦解之。今取一種，而兼解眾毒。取甘草，咀濃煮，多飲其汁，並多食蔥中涕，並佳。又方，煮大豆，令涌，多飲其汁，無大豆，豉，亦佳。又方，藍青藍子，亦通解諸毒，常預蓄之。又方，煮薺，令濃飲一二升，秘方。卒無可煮嚼食之，亦可作散，服之。此藥在諸藥中，諸藥則皆驗。又方，凡煮此藥汁解毒者，不可熱飲之，諸毒得熱更甚，宜使小冷，為良。席辯刺史云，嶺南俚人，毒皆因食得之。多不即覺，漸不能食，或更心中漸脹，並背急悶，先寒似瘴。微覺，即急取一片白銀含之，一宿銀變色，即是藥也。銀青是藍藥，銀黃赤是KT藥，久久者，入眼，眼或青，或黃赤，青是藍藥，黃赤是□藥，俚人有解療者，畏人得知，在外預言三百牛藥，或云三百兩銀藥。余久任，以首領親狎，知其藥常用，俚人不識本草，乃妄言之，其方並如後也。初得俚人毒藥且令定方。生薑四兩，甘草三兩，炙，切，以水六升，煮取二升。旦服三服，服訖，然後覓藥療之。療方。常山四兩，切，白鹽四錢，以水一斗，漬一宿，以月盡日漬。月一日五更，以土釜煮，勿令奴婢雞犬見，煮取二升。旦分再服，服了，少時即吐，以銅器貯取。若青色以杖舉五尺不斷者，即藥未盡，二日後更一劑。席辯曾飲酒得藥，月餘始覺，首領梁墳，將土常山，與為呼為一百頭牛藥，服之。即瘥，瘥後二十日，慎毒食，唯有煮飯食之，前後得瘥，凡九人。又方，黃藤十兩，嶺南皆有，切，以水一斗，煮取二升，分三服，服訖。毒藥內消，若防己俚人藥，常服此藤，縱得自然不發。席云，常服之，利小便，亦療數人。又方，都淋藤十兩，嶺南皆有，土人悉知，俚人呼為三百兩銀。其葉細長，有三尺微藤，生切，以水一斗，和酒二升，煮取三升，分三服，服訖。毒藥並逐小便出，十日慎毒食，不瘥，更服之，即愈。又方，乾藍實四兩，白花藤四兩，出州者上，不得取野葛同生者。切，以水七升，酒一升，煮取半升，空腹頓服之。少悶勿怪，單乾藍，搗末，頓服之，亦瘥。又療腹內諸毒。都淋藤二兩，長三寸，並細銼，酒三升，合安罌中，密封。以糠火燒四邊，燒令三沸，待冷出，溫服。常令有酒色，亦無所忌，大效。若不獲已食俚人食者。先取甘草一寸，炙之，後熟嚼吞之。若食著毒藥即吐，便是得藥。依前法療之，席辯云，常囊貯甘草十片以自防。附方《勝金方》，治一切毒。以膽子礬，為末。用糯米糊，丸如雞頭實大，以朱砂衣。常以朱砂養之，冷水化一丸，服，立瘥。《經驗方》，解藥毒上攻如聖散。露蜂房，甘草等分，用麩炒令黃色，去麩為末，水二碗，煎至八分一碗，令溫。臨臥頓服，明日取下惡物。《外台秘要》，治諸藥石後，或熱噤多向冷地臥，又不得食諸熱面酒等方。五加皮二兩，以水四升，煮取二升半，候石發之時，便服。未定，更服。孫思邈論云，有人中烏頭、巴豆毒。甘草入腹即定方，稱大豆解百藥毒。嘗試之，不效，乃加甘草為甘豆湯，其效更速。《梅師方》，蜀椒閉口者有毒，誤食之。便氣欲絕，或下白沫，身體冷。急煎桂汁服之，多飲冷水一二升。忽食飲吐漿，煎濃豉汁服之。《聖惠方》，治硫黃，忽發氣悶，用羊血服一合，效。又方，治射在諸肉中有毒，及漏脯毒。用貝子末，水調半錢，服效，或食面毒，亦同用。《初虞世方》，治藥毒秘效。巴豆去皮，不出油，馬牙硝，等分。合研成膏，冷水化一彈子許，服，瘥。

蜀椒閉口者有毒，戟人咽，氣便欲絕，又令人吐白沫。多飲桂汁若冷水一二升，及多食大蒜，即便愈。慎不可飲熱，殺人，比見在中椒毒，含蒜及薺，瘥。鉤吻葉與芥相似，誤食之殺人方。薺八兩，水六升，煮取三升，服五合。日五服，又云此非鉤吻。食諸菜中毒，發狂煩悶，吐下欲死方。取雞屎燒末，服方寸匕。不解更服，又煮葛根飲汁。莨菪毒，煮甘草汁，搗藍汁飲，並良。苦瓠毒，煮黍穰令濃，飲汁數升，佳。食馬肝中毒。取母鼠屎二七枚，兩頭尖者是，水和飲之。未解者，更作。食六畜鳥獸。頭垢一錢匕，《短劇》云，起死人。又飲豉汁數升良。凡物肝臟自不可輕啖，自死者。彌勿食之，生食肝中毒。搗附子末，服一刀圭，日三服。肉有箭毒，以藍汁大豆，解射毒。食鬱肉，謂在蜜器中，經宿者，及漏脯，茅屋汁沾脯。為漏脯，此前並有毒。燒人屎，末，酒服方寸匕。又方，搗薤汁服二三升，各連取，以少水和之。食黍米中藏脯中毒方。此是郁脯，煮大豆一沸，飲汁數升，即解。兼解諸肉，漏毒。食自死六畜諸肉中毒方。黃柏末，服方寸匕。未解者，數服。六畜自死，皆是遭疫。有毒，食之洞下，亦致堅積，並宜以痢丸下之。食魚中毒。濃煮橘皮飲汁，《短劇》云，冬瓜汁，最驗。食豬肉過冷不消，必成蟲症，下之方。大黃，朴硝各一兩，芒硝亦佳。煮取一升，盡服之。若不消，並皮研杏子湯三升，和，三服。吐出，神驗。食牛肉中毒，煮甘草，飲汁一二升。食馬肉，洞下欲死者。豉二百粒，杏子二十枚，咀，蒸之。五升飯下，熟，合搗之，再朝服，令盡。此牛馬，皆謂病死者耳。食鱸魚肝，及魚中毒。銼蘆根，煮，汁飲一二升，良。解毒，濃煮香蘇，飲汁一升。飲食不知是何毒。依前，甘草，薺，通療此毒，皆可以救之。食菹菜誤吞水蛭，蛭啖臟血，腸痛漸黃瘦者。飲牛羊熱血一二升許，經一宿，便暖。豬脂一升，飲之，便下蛭。食菌遇毒死方。絞人屎汁，飲一升，即活。服諸吐痢丸，亦佳，又掘地作土漿，服二三升，則良。誤食野芋，欲死，療同菌法。凡種芋三年不取，亦成野芋，即殺人也。附方《梅師方》，治飲食中毒魚肉菜等。苦參三兩，以苦酒一升，煎三五沸，去滓。服之，吐出，即愈。或取煮犀角汁一升，亦佳。又方，治食狗肉不消，心下堅，或腹脹，口乾，發熱，妄語，煮蘆根飲之。又方，杏仁一升去皮，水三升，煎沸，去滓取汁，為三服，下肉為度。《金匱》方，治食蟹中毒。紫蘇煮汁，飲之三升，以子汁飲之。亦治，凡蟹未經霜多毒。又《聖惠方》，以生藕汁，或煮乾蒜汁，或冬瓜汁，並佳。又方，治雉肉作，食之吐下。用生犀角末，方寸匕，新汲水調下，即瘥。唐崔魏公云，鉉夜暴亡，有梁新聞之，乃診之曰食毒，仆曰︰常好食竹雞，竹雞多食半夏苗，必是半夏毒。命生薑擂汁，折齒而灌之，活。《金匱》方，春秋二時，龍帶精入芹菜中，人遇食之為病。發時手青肚滿，痛不可忍，作蛟龍病，服硬糖三二升。日二度，吐出如蜥蜴三二個，便瘥。《明皇雜錄》云，有黃門奉使交廣回，周顧謂曰，此人腹中有蛟龍。上驚，問黃門曰，卿有疾否，曰，臣馳馬大庾嶺，時當大熱，困且渴，遂飲水。覺腹中堅痞如杯，周遂以硝石，及雄黃，煮服之。立吐一物，長數寸，大如指，視之鱗甲具，投之水中。俄頃長數尺，複以苦酒沃之。如故，以器覆之，明日已生一龍矣。上甚訝之。

雜鳥獸他物諸忌法。白羊，不可雜雄雞。羊肝，不可合烏梅及椒食。豬肉，不可雜羊肝。牛腸，不可合犬肉。雄雞肉，不可合生蔥菜。雞鴨肉，不可合蒜及李子，鱉肉等。生肝投地，塵芥不著者，不可食。暴脯不肯燥，及火炙不動，並見水而動，並勿食。鳥獸自死，口不開者，不可食。水中魚物諸忌。魚頭，有正白連諸脊上，不可食。魚無腸膽，及頭無，勿食。魚，不合烏雞肉食。生魚目赤，不可作膾。魚，勿合小豆藿。青魚，不可合生胡荽。鱉目凹者，不可食。鱉肉，不可合雞鴨子，及赤莧菜食之。妊娠者不可食魚。雜果菜諸忌。李子，不可合雞子，及臨水食之。五月五日，不可食生菜。病患，不可食生胡芥菜。妊娠勿食桑椹，並鴨子。巴豆藿，羹半夏，菖蒲，羊肉，細辛，桔梗，忌菜。甘草，忌菘菜。牡丹，忌胡荽。常山，忌蔥。黃連，桔梗，忌豬肉，茯苓，忌大醋。天門冬，忌鯉魚。附方《食醫心鏡》，黃帝云，食甜瓜竟食鹽，成霍亂。孫真人《食忌》，蒼耳，合豬肉食害人。又云，九月勿食被霜瓜。食之，令人成反胃病。

大醉恐腹腸爛。作湯於大器中，以漬之，冷複易。大醉不可安臥，常令搖動轉側。又當風席地，及水洗，飲水，最忌於交接也。飲醉，頭痛方。刮生竹皮五兩，水八升，煮取五升，去滓。然後合納雞子五枚，攪調，更煮再沸，二三升，服盡。飲，後，下痢不止。煮龍骨飲之，亦可末服。連月飲，酒，喉咽爛，舌上生瘡。搗大麻子一升，末黃柏二兩，以蜜為丸，服之。飲酒，積熱遂發黃方。雞子七枚，苦酒漬之。封密器中，納井底二宿，當取各吞二枚，枚漸盡，愈。大醉酒，連日煩毒不堪方。蔓荊菜，並少米熟煮，去滓。冷之，便飲，則良。又方，生葛根汁一二升，乾葛，煮飲，亦得。欲使難醉，醉則不損人方。搗柏子仁，麻子仁各二合，一服之，乃以飲酒多二倍。又方，葛花，並小豆花子，末為散，服三二匕。又時進葛根飲，枇杷葉飲，並以雜者乾蒲，麻子等。皆使飲，而不病患，胡麻亦煞酒，先食鹽一匕，後則飲酒，亦倍。附方《外台秘要》，治酒醉不醒。九月九日真菊花，末，飲服方寸匕。又方，斷酒用驢駒衣，燒灰，酒服之。又方，鸕糞灰，水服方寸匕。《聖惠方》，治酒毒或醉昏悶煩渴要易醒方。取柑皮二兩，焙乾為末，以三錢匕。水一中盞，煎三五沸，入鹽，如茶法服，妙。又方，治酒醉不醒。用菘菜子二合，細研，井花水一盞，調為二服。《千金方》，斷酒法。以酒七升著瓶中，朱砂半兩，細研，著酒中。緊閉塞瓶口，安豬圈中，任豬搖動，經七日，頓飲之。又方，正月一日，酒五升，淋碓頭杵下，取飲。又方，治酒病。豉，蔥白各半升，水二升，煮取一升，頓服。