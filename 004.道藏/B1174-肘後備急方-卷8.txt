裴氏五毒神膏，療中惡暴百病方。雄黃，朱砂，當歸，椒各二兩，烏頭一升，以苦酒漬一宿。豬脂五斤，東面陳蘆，煎五上，五下，絞去滓。納雄黃，朱砂，末，攪令相得，畢。諸卒百病，溫酒服，如棗核一枚，不瘥，更服，得下即除。四肢有病，可摩，癰腫諸病瘡，皆摩敷之。夜行及病冒霧露，皆以塗人身中，佳。效方，並療時行溫疫，諸毒气，毒惡核，金瘡等。蒼梧道士，陳元膏療百病方。當歸，天雄，烏頭各三兩，細辛，芎，朱砂各二兩，乾薑，附子，雄黃各二兩半，桂心，白芷各一兩，松脂八兩，生地黃二斤，搗，絞取汁，十三物別，搗，雄黃，朱砂，為末，餘咀，以釅苦酒三升，合地黃漬藥一宿，取豬脂八斤，微火煎十五沸。白芷黃為度，絞去滓。納雄黃，朱砂，末，攪令調和。密器貯之，腹內病，皆對火摩病上日兩三度，從十日乃至二十日，取病出瘥止。四肢肥肉，風瘴，亦可酒溫服之，如杏子大，一枚。主心腹積聚，四肢痺，舉體風殘，百病效方。華佗虎骨膏，療百病。虎骨，野葛各三兩，附子十五枚，重九兩，椒三升，杏仁，巴豆，去心皮。芎，切，各一升，甘草，細辛各一兩。雄黃二兩，十物苦酒漬周時，豬脂六斤，微煎三上三下。完附子一枚，視黃為度，絞去滓。乃納雄黃，攪使稠和，密器貯之。百病皆摩敷上，唯不得入眼，若服之，可如棗大，納一合熱酒中，須臾後，拔白發，以敷處，即生。烏豬瘡毒風腫及馬鞍瘡等，洗即瘥，牛領亦然。莽草膏，療諸賊風，腫痺，風入五臟，恍惚方。莽草一斤，烏頭，附子，躑躅各三兩，四物切，以水苦酒一升，漬一宿。豬脂四斤，煎三上三下，絞去滓。向火以手摩病上，三百度，應手即瘥，耳鼻病，可以綿裹塞之，療諸疥，癬，雜瘡。隱居效驗方，云，並療手腳攣，不得舉動及頭惡風，背脅卒痛等。蛇銜膏，療癰腫，金瘡，瘀血，產後血積，耳目諸病，牛領馬鞍瘡。蛇銜，大黃，附子，當歸，芍藥，細辛，黃芩，椒，莽草，獨活各一兩。薤白十四莖，十一物苦酒淹漬一宿，豬脂三斤，合煎於七星火上。各沸，絞去滓，溫酒服如彈丸一枚，日再。病在外，摩敷之。耳以綿裹塞之，目病如黍米注中，其色緗黃，一名緗膏，□人又用龍銜藤一兩，合煎，名為龍銜膏。神黃膏，療諸惡瘡，頭瘡，百雜瘡方。黃連，黃柏，附子，雄黃，水銀，藜蘆各一兩，胡粉二兩，七物細篩，以臘月豬脂一斤，和藥調器中，急密塞口。蒸五斗米，下熟出，納水銀，又研，令調，密藏之。有諸瘡，先以鹽湯洗，乃敷上，無不瘥者。《隱居效驗方》，云，此膏塗瘡一度即瘥，時人為聖。青龍五生膏，療天下雜瘡方。丹砂，雄黃，芎，椒，防己各五分，龍膽，梧桐皮，柏皮，青竹茹，桑白皮，蜂房，皮各四兩，蛇蛻皮一具，十三物，切，以苦酒浸半月，微火煎少時。乃納臘月豬脂三斤，煎三上三下，去滓，以敷瘡上，並服。如棗核大，神良。《隱居效驗方》云，主癰疽，痔，惡瘡等。以前備急諸方故是要驗，此來積用效者，亦次於後云。扁鵲陷水丸，療內脹病，並蠱疰中惡等，及蜂，百毒，溪毒，射工。雄黃，真丹砂，別研，礬石，熬各一兩。將生礬石三兩半，燒之。鬼臼一兩半，蜈蚣一枚，赤足者小炙，斑蝥，去翅足，龍膽，附子，炮，各七枚。藜蘆七分，炙，杏仁四十枚，去尖，皮熬，搗，篩，蜜和，搗千杵。腹內脹病，中惡邪氣，飛尸游走，皆服二丸如小豆。若積聚堅結，服四丸，取痢，泄下蟲蛇五色。若蟲注病中，惡邪，飛尸，游走，皆服二三丸，以二丸摩痛上。若蛇蜂，百病，苦中溪毒，射工，其服者，視強弱大小，及病輕重，加減服之。丹參膏，療傷寒時行賊風惡氣。在外，即肢節麻痛，喉咽痺寒。入腹，則心急脹滿，胸脅痞塞。內則服之，外則摩之。並癱瘓不隨風濕痺不仁。偏枯拘屈，口，耳聾，齒痛，頭風，痺腫，腦中風動，且痛若癰，結核漏，瘰癧堅腫，未潰敷之。取消，及丹疹諸腫無頭，欲狀骨疽者。摩之令消，及惡結核，走身中者，風水游腫亦摩之，其服者。如棗核大，小兒以意減之。日五服，數用之，悉效。丹參，蒴各三兩，莽草葉，躑躅花各一兩，秦膠，獨活，烏頭，川椒，連翹，桑白皮，牛膝各二兩，十二物。以苦酒五升，油麻七升，煎令苦酒盡，去滓用如前法。亦用豬脂同煎之，若是風寒冷毒，可用酒服。若毒熱病，但單服。牙齒痛，單服之，仍用綿裹嚼之，比常用豬脂煎藥，有小兒耳後子，其堅如骨，已經數月不盡，以帛塗膏貼之。二十日消盡，神效無比，此方出《短劇》。神明白膏療百病，中風惡氣，頭面諸病，青盲，風爛鼻，耳聾，寒齒痛，癰腫，疽痔，金瘡，癬疥，悉主之。當歸，細辛各三兩，吳茱萸，芎，蜀椒朮，前胡，白芷各一兩，附子三十枚，九物切，煎豬脂十斤。炭火煎一沸，即下，三上三下。白芷黃，膏成，去滓。密貯，看病在內，酒服如彈丸一枚，日三，在外皆摩敷之。目病，如黍米納兩中，以目向天風可扇之，瘡蟲齒，亦得敷之。耳內底著亦療之，緩，風冷者，宜用之。成膏。清麻油十三兩，菜油亦得，黃丹七兩，二物鐵鐺文火煎，粗濕柳批篦，攪不停。至色黑，加武火，仍以扇扇之，攪不停。煙斷絕盡，看漸稠，膏成，煎須淨處，勿令雞犬見，齒瘡貼，痔瘡服之。藥子一物方。婆羅門胡名船疏樹子，國人名藥療病，唯須細研，勿令粗。皆取其中仁，去皮用之。療諸疾病方。卒得吐瀉，霍亂，蠱毒，臍下絞痛，赤痢，心腹脹滿，宿食不消，蛇螫毒入腹，被毒箭入腹，並服二枚。取藥子中人，暖水二合，研碎，服之。疽瘡，附骨疽腫，疔瘡，癰腫，此四病，量瘡腫大小，用藥子中仁，暖水碎，和豬膽封上，癤腫，冷游腫，癬瘡，此五病，用醋研，封上。蛇螫，惡毛蠍，蜈蚣等螫，沙虱，射工，此六病，用暖水研。赤莧，和封之。婦人難產後，腹中絞痛，及惡露不止，痛中瘀血下，此六病，以一枚，一杯酒，研，溫服之。帶下，暴下，此二病，以栗汁，研，溫服之。齲蟲食齒，細削納孔中，立愈。其搗末篩，著瘡上，甚主肌肉，此法出支家大醫本方。服鹽方，療暴得熱病，頭痛目眩，並卒心腹痛，及欲霍亂，痰飲宿食及氣滿喘息，久下赤白，及積聚吐逆，乏氣少力，顏色痿黃，瘴瘧，諸風，其服法。取上好鹽，先以大豆許，口中含勿咽，須臾水當滿口，水近齒，更用方寸匕。抄鹽納口中，與水一時咽，不爾，或令消盡，喉若久病，長服者，至二三月，每旦先服，或吐，或安擊卒病，可服三方寸匕。取即吐痢，不吐病痢，更加服，新患瘧者，即瘥。心腹痛，及滿得吐下，亦佳。久病，每上以心中熱為善，三五日，亦服，佳。加服。取吐痢，痢不損人，久服大補，補豚腎氣五石，無不瘥之病。但恨人不服，不能久取，此療方不一，《短劇》云，卒心痛鬼氣，宿食不消，霍亂氣滿中毒，咸作湯，服一二升，刺便吐之，良。葛氏，常備藥。大黃，桂心，甘草，乾薑，黃連，椒，朮，吳茱萸，熟艾，雄黃，犀角，麝香，菖蒲，人參，芍藥，附子，巴豆，半夏，麻黃，柴胡，杏仁，葛根，黃芩，烏頭，秦膠等，此等藥並應各少許。以前諸藥，固以大要嶺南使用，仍開者，今複疏之，眾藥並成劑藥。自常和合，貯此之備，最先於衣食耳。常山十四兩，蜀漆，石膏一斤，阿膠七兩，牡蠣，朱砂，大青各七兩，鱉三枚，鯪鯉甲一斤，烏賊，魚骨，馬藺子一大升，蜀升麻十四兩，檳榔五十枚，龍骨，赤石脂，羚羊角三枚，橘皮，獨活，其不注兩數者，各四兩，用芒硝一升，良。成劑藥金牙散，玉壺黃丸，三物備急藥。紫雪，丹參，草膏，玉黃丸，度瘴散，末散理中散，痢藥，疔腫藥。其有側注者，隨得一種，為佳。老君神明白散。朮，附子，炮，各二兩，烏頭，炮，桔梗，二兩，細辛一兩，搗，篩，旦服，五方寸匕。若一家有藥，則一裡無病，帶行者，所遇病氣皆削。若他人得病者，溫酒服一方寸匕。若已四五日者，以散三匕，水三升，煮三沸，服一升，取汗，即愈。云常用辟病散。真珠，桂肉各一分，貝母三分，杏仁二分，熬，雞子白，熬令黃黑，三分。五物搗，篩，歲旦服方寸匕，若歲中多病，可月月朔望服。單行方。南向社中柏，東向枝，取曝乾，末服方寸匕。姚云，疾疫流行預備之。名為柏枝散，服，神良。刪煩方云，旦，南行見社中柏，即便收取之。斷溫病，令不相染方。熬豉，新米，酒漬，常服之。《短劇》，正朝屠蘇酒法，令人不病溫疫。大黃五分，川椒五分，朮，桂，各三分，桔梗四分，烏頭一分，楔二分，七物細切，以絹囊貯之。十二月晦日正中時，懸置井中至泥，正曉拜慶前出之，正旦。取藥置酒中，屠蘇飲之，於東向，藥置井中，能迎歲，可世無此病。此華佗法，武帝有方驗中，從小至大。少隨所堪，一人飲，一家無患，飲藥三朝。一方，有防風一兩。姚大夫，辟溫病粉身方。芎，白芷，本，三物等分。下篩，納粉中，以塗粉於身，大良。附方張仲景三物備急方，司空裴秀為散，用療心腹諸疾，卒暴百病。用大黃，乾薑，巴豆各一兩，須精新好者，搗，篩，蜜和。更搗一千杵，丸如小豆，服三丸。老小斟量之，為散不及丸也。若中惡客忤，心腹脹滿，卒痛，如錐刀刺痛，氣急口噤，停尸卒死者，以暖水若酒服之。若不下，捧頭起，灌令下喉，須臾瘥。未知，更與三丸。腹當鳴轉，即吐下，便愈。若口已噤，亦須折齒灌之，藥入喉，即瘥。崔氏《海上方》云，威靈仙去眾風，通十二經脈。此藥朝服暮效，疏宣五臟冷膿，宿水變病，微利不瀉，人服此，四肢輕健手足溫暖，並得清涼。時商州有人患重足，不履地，經十年，不瘥。忽遇新羅僧見云，此疾有藥可理，遂入山求之。遣服數日，平複後，留此藥名而去。此藥治丈夫婦人中風不語，手足不隨，口眼喎斜，筋骨節風，胎風，頭風，暗風，心風，風狂人。傷寒頭痛，鼻清涕，服經二度，傷寒即止。頭旋目眩，白癜風，極治。大風，皮膚風癢。大毒，熱毒，風瘡，深治勞疾。連腰骨節風，繞腕風，言語澀滯，痰積。宣通五臟，腹內宿滯，心頭痰水，膀胱宿膿，口中涎水，好吃茶漬。手足頑痺，冷熱氣壅，腰膝疼痛，久立不得，浮氣瘴氣，憎寒壯熱。頭痛尤甚，攻耳成膿而聾。又沖眼赤，大小腸秘，服此立通，飲食即住。黃膽，黑疸，面無顏色。瘰癧遍項，產後秘澀暨腰痛，曾經損墜心痛。注氣膈氣，冷氣攻沖，腎臟，風壅，腹肚脹滿，頭面浮腫，注毒脾肺氣痰熱，嗽，氣急，坐臥不安，疥癬等瘡。婦人月水不來，動經多日，血氣沖心，陰汗盜汗，鴉臭穢甚，氣息不堪，勤服威靈仙，更用熱湯盡日頻洗。朝塗若唾，若治鴉臭，藥自塗身上，內外塗之，當得平愈。孩子無辜，令母含藥灌之。痔疾秘澀，氣痢絞結，並皆治之。威靈仙一味，洗焙為末，以好酒和，令微濕，入在竹筒內，牢塞口，九蒸九曝。如乾，添酒重洒之，以白蜜和為丸。如桐子大，每服二十至三十丸，湯酒下。《千金方》，當以五月五日午時，附地刈取耳葉。洗，曝，燥，搗，下篩，酒若漿水。服方寸匕，日三，夜三。散若吐逆，可蜜和為丸，準計一方匕數也，風輕易治者，日再服，若身體有風處，皆作粟肌出，或如麻豆粒。此為風毒出也，可以針刺潰去之，皆黃汁出乃止。五月五日，多取陰乾，著大瓮中，稍取用之。此草辟惡，若欲省病省疾者，便服之。令人無所畏，若時氣不和，舉家服之。若病胃脹滿，心悶發熱，即服之。並殺三蟲，腸痔，能進食，一周年服之，佳。七月七，九月九可采用。

治馬熱顙黑汗鼻有膿，有膿，水草不進方。黃栝蔞根，貝母，桔梗，小青，梔子仁，吳藍，款冬花，大黃，白蘚皮，黃芩，鬱金各二大兩，黃柏，馬牙硝各四大兩。搗，篩，患相當及常要啖，重者，藥三大兩。地黃半斤，豉二合，蔓荊油四合，合齋前啖，至晚飼，大效。馬遠行到歇處，良久，與空草，熟刷。刷罷飲，飲竟，當飼。困時與料必病，及水穀。六畜瘡焦痂，以面膠封之，即落。馬急黃黑汗。右割取上斷訖，取陳久靴爪頭。水漬汁，灌口，如不定，用大黃，當歸各一兩，鹽半升，以水三升，煎取半升。分兩度灌口，如不定，破尾尖，血出，即止，立效。馬起臥，脬轉及腸結，此方並主之。細辛，防風，芍藥各一兩，以鹽一升，水五升，煮取二升半，分為二度。灌後、灌前，用芒硝，鬱金，寒水石，大青各一兩，水五升，煮取二升半，以酒，油各半升，和攪，分二度，灌口中。馬羯骨脹。取四十九根羊蹄燒之，熨骨上，冷易之。如無羊蹄，楊柳枝指粗者，炙熨之，不論數。飲馬以寅午二時，晚少飲之。啖鹽法。鹽須乾，天須晴，七日，大馬一啖一升，小馬半升，用長柄杓子深納咽中，令下肥而強水草也。治馬後冷。豉，蔥，薑各一兩，水五升，煮取半升，和酒，灌之，即瘥。蟲顙十年者。醬清如膽者半合，分兩度灌鼻，每灌，一兩日將息。不得多，多即損馬也。蟲顙重者。葶藶子一合，熬令紫色，搗如泥，桑根白皮一大握，大棗二十枚，擘，水二升，煮藥取一升，去滓。入葶藶搗，令調勻。適寒溫，灌口中，隔一日又灌，重者不過再，瘥。蟲顙馬鼻，沫出梁腫起者，不可治也。驢馬脬轉欲死。搗蒜，納小便孔中，深五寸，立瘥。又用小兒屎，和水，灌口，立瘥。又方，騎馬走上用木，腹下來去擦，以手納大孔，探卻糞，大效。探法剪卻指甲，以油塗手，恐損破馬腸。脊瘡，以黃丹敷之，避風，立瘥。疥，以大豆熬焦，和生油麻搗，敷，醋，泔，淨洗。目暈以霜後楮葉，細末，一日兩度，管吹眼中，即瘥。馬蛆蹄。槽下立處，掘一尺，埋雞子許大圓石子，令常立上，一兩日，永瘥。啖大麻子。淨擇一升，飼之，治，及毛焦，大效。疥，以樗根末和油麻塗，先以皂莢或米泔淨洗之，洗了塗。令中間空少許，放蟲出下得，多塗恐瘡大，秘療疥，以巴豆，膩粉，研油麻塗定，洗之。塗數日後，看更驗。