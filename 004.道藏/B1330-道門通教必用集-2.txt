學道當勤苦，歛信運丹誠。燒香歸太上，真氣雜烟馨。惟希開大宥，七祖離幽冥。

璿璣星運轉，玉漏響初傳。告牒真官訖，虔誠啟醮筵。忱詞祈肸蠻，發露倍精專。仰望真仙眾，依稀下九天。

智慧生戒根，真道戒為主。三寶由是興，高真所崇受。泛此不死舟，倏欻濟大有。當此說戒時，諸天來稽首。

道為無心宗，一切作福田。立功無定主，本願各由人。虛已應眾生，注心莫不均。大聖崇至教，亦由雨降天。高陵靡不周，常卑故成淵。海為百川王，是能舍龍鱗。萬劫保智用，豈但在厥年。奉戒不暫虧，世世善結緣。精思念大乘，會當體道真。

人各恭敬。古儀請師，止是經、籍、度三師，作三翻請，且在正壇禮師存念之先，乃自已傳度三世之師。後人不加考究，誤以三師為天上仙官，故列為五師。今既如是，不可復改，可尊五師中三師，為天上鬱羅翹真人、真定光真人、光妙音真人。此乃天台葛仙公授經時，三師亦以見經教，授傳之祖，不忘所自也。如三清，亦號三師，已在正壇奉事，不可降為五師也。玄中所以主教，當在第一，三師次之，監齋又次之。修齋行道，奉請玄中大法師降臨壇所。修齋行道，奉請經籍度三師降臨壇所。修齋行道，奉請監齋大法師降臨壇所。雲輿已降，鶴駕來臨，齋事周圓，還當奉送。

道場眾等，人各運心，眾和皈命，三寶一切念。

樂法以為妻，愛經如珠玉。持戒制六情，念道遣所欲。淡泊正氣停，蕭然神靜默。天魔並敬護，世世受大福。鬱鬱家國盛，濟濟經道興。天人同其願，縹緲入大乘。因心立福田，靡靡法輪升。七祖生天堂，我身白日騰。大道洞玄虛，有念無不契。鍊質入仙真，遂成金剛體。超度三界難，地獄五苦解。悉歸太上經，盡念稽首禮。

稽首禮太上，燒香歸虛無。流明隨我迴，法輪亦三周。玄願四大興，靈慶及王侯。七祖生天堂，煌煌耀景敷。嘯歌觀太漠，天樂適我娛。齊馨無上德，下仙不與儔。妙想朗玄覺，詵詵巡虛遊。旋行躡雲綱，乘虛步玄紀。吟詠帝一尊，百關自調理。俯命八海撞，仰携高仙子。諸天散香花，蕭然靈風起。宿願定命根，故致摽高擬。歡樂太上前，萬劫猶未始。嵯峨玄都山，十方宗皇一。岧岧天寶臺，光明焰流日。煒燁玉林華，蒨集耀朱實。常念飡元精，鍊液固形質。金光散紫微，窈窕大乘逸。俯仰存太上，華景秀丹田。左顧提鬱儀，右眄擁結璘。六度觀梵行，道德隨日新。宿命積福應，聞經若至親。天挺超大才，樂誦希微篇。沖虛太和氣，吐納流霞精。胎息靜百關，寥寥究三便。泥丸洞明照，遂成金華仙。魔王敬受事，故能朝諸天。皆從齋戒起，累功結宿緣。飛行凌太虛，提攜高上仙。控轡適十方，旋憩玄景阿。仰觀劫仞臺，俯眄紫雲羅。逍遙太上京，相與坐蓮花。積學為真人，恬然榮衛和。永享無期壽，萬椿奚足多。大道師玄寂，真仙有無英。公子度靈符，太一捧洞章。舍利耀金姿，龍駕欻來迎。天尊眄雲興，飄飄乘虛翔。香花若飛雪，紛靄茂玄梁。頭腦禮金闕，携手遊玉京。騫樹圓景園，煥爛七寶林。天獸三百名，獅子巨萬尋。飛龍躑躅鳴，神鳳應節吟。靈風扇奇花，清香散人襟。自無高仙才，焉能●此必。嚴我九龍駕，乘虛以逍遙。八天如指掌，六合何足遼。眾仙誦洞經，太上唱清謠。香花隨風散，玉音成紫霄。五苦一時迸，八難順經寥。妙哉靈寶囿，興此大法橋。天真帝一宮，靄靄觀曜靈，流煥法輪綱，旋空入無形。虛皇撫雲璈，眾真誦洞經。高仙凛手讚，彌劫保利身。至真無所待，時或轡飛龍。長齋會玄都，鳴玉叩瓊鐘。十華諸仙集，紫烟結成宮。寶蓋羅太上，真人把芙蓉。散花陳我願，握節徵魔王。法鼓會羣仙，靈唱靡不同。無可無不可，思與希微通。

始青黎元蓋，金香結朱烟。飛神總翹轡，稽首玉帝前。帝心浩以舒，錫吾太靈篇。是謂不滅道，萬天秉吾權。吾行空洞中，下仙昧其淵。

太極分高厚，輕清上屬天。人能修至道，身乃作真仙。行溢三千數，時丁四萬年。丹臺開寶笈，金口為流傳。大梵三天主，虛皇五老尊。尚難窺徽妙，豈復入名言。寶座臨金殿，霞冠照玉軒。萬真朝帝所，飛舄躡雲根。濛濛如細霧，冉冉曳銖衣。妙逐祥烟上，輕隨綵鳳飛。幾陪瑤池宴，忽指洞天歸。佇立扶桑岸，高奔日帝暉。旋步雲綱上，天風颯爾吹。飄裾凌斗柄，秉拂揖參旗，獅子●丹綬，麒麟導翠輜。飛行周八極，幾見發椿枝。緑鬢頹雲髻，青霞絡羽衣。晨趍陽德館，夜造月華扉。搏弄周天火，韜藏起陸機。玉房留不住，卻向九霄飛。昔在延恩殿，中霄降九皇。六真分左右，黃霧繞軒廊。廣內尊宸御，仙兵護道場。孝孫今繼志，咫尺對靈光。寶籙修真範，丹誠奏上蒼。冰淵臨兆庶，宵旰致平康。萬物消疵癘，三辰效吉祥。步虛聲已徹，更詠洞元章。宛宛神州地，巍巍眾妙壇。鶴袍來羽客，晃舄下仙官。玉斚斟元醴，琅函啟太丹。至誠何以祝，四海永澄瀾。水噀魔宮懾，燈開夜府明，九天風靜默，四極氣澄清。嘯詠朱陵曲，翱翔白玉京。至誠何以祝，國祚永安榮。華夏吟哦遠，人聲自抑揚。沖虛歸道德，曲折合宮商。殿閣沉檀散。樓臺月露涼。至誠何以祝，多稼永豐禳。

地居天上接空居，萬象森羅遍八區。功用不知誰主宰，絳霞丹霧閟清都。碧落空歌黍米珠，十方勃勃入無餘。聞經慶喜難言說，九色龍騰八景輿。五色雲營靉靉屯，三三洞戶敞瓊門。何方道士通朱表，玉女飛函達上尊。

紫清天上育華林，絳實朱柯竹葉深。咀嚼繁英身不老，下觀烏兔換光陰。元君八氣號青靈，錦帔飛裙住玉城。把握帝符司道籍，被除塵累濟羣生。九日宮中四老真，廣霞山上宴仙賓。鳴鐘鼓瑟行靈醋，碧落融融別有春。

太一元君掌列仙，彤輝絳彩射芝田。功圓會遇刊冥籍，可待洪崖笑拍肩。金闕明光後聖君，流精煥彩結丹雲。不因太上相傳授，安得人間有玉文。五節清香半夜焚，天人玉女盡遙聞。味同氣合遙相應，絳節霓旌下五雲。

白鶴初生在紫微，且當洞府養毛衣。借問仙人何日至，莫言不解伴雲飛。白鶴千年始一歸，山川依舊世人非。不因華表分明語，誰識當初丁令威。白鶴飛來下九天，數聲嘹喨出祥烟。日月相催人易老，不如修道學神仙。太一真人冰雪容，步虛來往本無蹤。蓬萊要去而今去，蕾買在窗前鶴在松。白鶴天生壽命長，翱翔仙境侍虛皇。千春一到華旌上，卻歸霄漢自然鄉。白鶴飛翔在玉京，往來三界現長生。修行若達神仙境，便乘真馭入雲庭。

白鶴凝霜一頂紅，常居碧落杳冥中。三清好是逍遙處，天上人間事不同。

八景戒期登祕宇，九清敷佑協祥經。曾雲頡頑瞻仙羽，暴日徘徊在福庭。

胎化靈禽唳九天，雪毛丹頂兩相鮮。世人莫認歸華表，來瑞升平億萬年。

道以齋為先，勤行登金闕。故設大法橋，普度諸天物。宿世恩德報，道心超然發。身飛昇仙都，七祖咸解脫。

人各恭敬。至心歸依十方道寶，當願眾生起心回向，一切信禮。至心歸依十方經寶，當願眾生心開悟解，受持轉誦。至心歸依十方師寶，當願眾生普上法橋，無有障礙。道場眾等，人各執簡，當心平坐，讚詠如法。

宿命有信緣，弱喪謂之無。皆欲眼前見，過目即言悠。大賢明道教，慘戚愍頑夫。依依念子苦。勤勤令我憂。

為諸來生，作善因緣，如蒙開悟，仰荷聖恩。

太上玄虛宗，弘道尊其經。俯仰己得仙，歷劫無數齡。巍巍太真德，寂寂因無生。霄景結空搆，乘虛自然征。日月為炳灼，安和樂未央。學仙絕華念，念念相因積。去來亂我神，神躁靡不歷。滅念停虛間，蕭蕭入空寂。請經若飢渴，持志如金石。保子飛仙路，五靈度符籍。濟我六度行，故能解三羅。清齋禮太素，吐納養雲芽。逍遙金闕內，玉京為余家。自然生七寶，人人坐蓮華。仰嚼玄都●，俯酣空洞瓜。容顏耀十日，奚計年劫多。法鼓會天仙，鳴鐘徵大魔。靈風扇香華，燦爛開繁衿。太真撫雲璈，眾仙彈靈琴。雅歌三天景，散惠玉華林。七祖生天堂，由此步玄音。前世德未足，斯書邈難尋。信道情不盡，圖飛乃反沉。太上無為道，弘之在兆心。學道由丹信，奉師如至親。挹景偶清虛，孜孜隨日新。眾人未得度，終不度我身。大願有重報，玄德必信然。陰惡罪至深，對來若轉輪。學道甚亦苦，晨夜建福田。種德猶植樹，積簣而成山。子能●玄尚，飄爾升清天。修是無為道，當與善結緣。太上至隱書，名曰智慧篇。拔苦由大才，超俗以得仙。靈姿世所奇，燁若淵中蓮。人行各有本，皆由宿世功。立德務及時，發願莫不從。善惡俱待對，倚伏理難窮。賢士奉法言，道亦在兼忘。解是大智慧，是為太極公。寶蓋連玉輿，命駕御九龍。金華空洞經，捧香悉仙童。嘯歌徹玄都，鳴玉扣瓊鐘。竦身凌太清，超景逸紫霄。保元持法綱，遊玄極逍遙。萬劫猶昨夜，千春如晨朝。巍峨蔭雲華，手攀寶林條。香烟自然生，玄階興扶搖。靈旛順風散，繁想應時消。滅智弘大混，無為為清謠。

學仙行為急，奉戒制情心。虛夷正氣居，仙聖自相尋。若不信法言，胡為栖山林。

太上垂科教，勤行福壽長。延生依玉訣，請命奏金章。罪名除北府，生籍上南昌。見在保延壽，過去升福堂。

太虛感靈會，命我生神章。一唱洞九玄，二誦天地通。混合自相和，九遍成人功。大聖讚元吉，散花禮太空。祈真真必祐，請福福當洪。諸天並歡悅，一切稽首恭。

人生多障難，大道實矜憐。救度留科戒，咸令懺罪緣。愆辜編地府，疊結已聞天。發露祈真佑，冥心仰聖賢。虔恭禮三寶，願得壽長年。焚詞飛上界，奏名玉帝前。

赤明開元圖，和陽通上靈。元始敷靈華，十部飛天書。開度九幽祖，萬遍道自俱。玉阜秀瓊林，生死福德廬。自無黃籙簡，苦根焉得除。旋行誦靈章，五老還相扶。

稽首無上道，歸心元始尊。至真妙應主，開化飛玄門。妙戒怡五靈，金書警萬神。察命定錄籍，靈符度苦魂。乘雲朝玉帝，齊契玄中人。

天尊垂憫濟，救苦最為先。金籙白簡妙，真符玄又玄。地府稟聖教，酆都禮此言。拔度諸業障，告盟削罪愆。九幽咸解脫，亡魂生九天。

祈真登紫嶽、府，告命詣靈山、壇。玉女謠梵響，金童散香烟。書名通九地，列字上三天。永享無期壽，克成高上仙。

天尊留戒律，太上演真經。奉法須勤苦，功德貴精誠。虔心啟三寶，焚香告百靈。書名投水府，功勳達上清。

三才及萬物，倚伏各有齡。終始代劫數，福盡天地傾。往返於五道，苦哉更死生。展轉三塗中，去來與禍并。

大道滿十方，華燈通精誠。諸天悉開曜，九地皆朗明。我身亦光徹，五藏生華榮。炎景照太無，遐想通玉京。

散花林，散香林，散香花，滿道場，上真前供養。玉京山上朝真會，散花林十仙齊奏步虛音，滿道場，至真前供養。空同一聲來月下，步虛三唱入雲間。

元始傳言齊受籙，道君開教盡皈依。小有洞中三秀草，玉京山上萬年桃。五色雲中呈綵鳳，一爐香裹見朱鬃。三真玉女持花節，一雙童子捧金爐。五色綵雲來覆地，九天真氣遶香壇。九龍闕上集真聖，八仙臺畔聽清謠。三島羽人朝象闕，九天仙子下瑤臺。五色彩雲隨步起，六銖仙服著身來。三島羽人來入座，十洲鸞鶴引沖天。太上散花陳我願，扣鐘鳴鼓會羣仙。萬朵蓮燈開夜月，滿壇香霧雜天花。

絳節徘徊引，天花散漫飛。高真無染著，片片不沾衣。聖境三千歲，仙花始一開。如何金籙會，併奉列仙來。八陛旋瑤級，千花漾錦英。六淳并紫●，煥麗不知名。淺淺黃金萼，勻勻碧玉英。天風隨羽蓋，吹滿九重城。綽約縈空際，繽紛落坐隅。韶華長不老，何處覓仙都。淨侶吟仙曲，人人讚善哉。萬花興供養，飛舞自天來。寶葉開琪圃，珍柯在紫微。不教蝴蝶採，長伴綵鸞飛。几席延飈馭，香燈建寶壇。丹心無可獻，碎錦酒雲端。碧緑相差次，紅黃造淺深。化工應自失，雕斲本何心。洞按爐烟起，無為道德香。同根無異氣，噴鼻更馨香。

天上春常在，花開不計時。瑤壇沾瑞霧，芳氣更芬滋。玉宇千門啟，金爐百和然。芬芳盈法座，祇●●待羣仙。空裹花無際，元生玉帝宮。只來臨靖館，不去逐和風。

太空包有象，至道杳無形。神和通妙氣，應感達衷情。倏欻周八極，依稀降萬靈。散花陳素悃，委質表丹誠。遠汎翔鸞蓋，遐攀倚鳳旌。烟宮高鬱鬱，雲闕上亭亭。瓊鳳出霄漢，金龍入太清。甘露洽人世，景福被幽冥。

眇眇空無象，悠悠感有情。敬則垂天貺，褻則被魔精。吉凶隨運起，否泰應緣生。道不貴珠玉，神惟在至誠。丹碧盡勤苦，懇欵竭衷情。自然通大聖，皆得降明靈。捻香陳所願，稽首冀嘉禎。天尊常寂靜，回心禮杳冥。

天尊大慈悲，說戒度眾生。威德被幽顯，果報感真靈。諸天來稽首，羣魔自束形。過去超八苦，見在保安寧。齋福行當息，相共送天真。流梵逸雲響，飛香雜烟馨。瓊鳳乘丹輦，金龍駕緑軿。生往皆快樂，家國悉安寧。

修齋已訖，仰荷洪恩，稽首歸依，奉辭玄中大法師。經法雖玄妙，崇奉悉因師。凡欲立善者，成當禮敬之。氣專功易就，心慢悔難追。若能勤繫念，朝夕自仙飛。修齋已訖，仰荷洪恩，稽首歸依，奉辭經、籍、度三師。道以齋為重，法以朝為常。不信不奉者，焉能遊帝鄉。有骨入仙品，自然開紫房。玉女登雲臺，但見金銀房。是故謝三師，稽首禮虛皇。修齋已訖，仰荷洪恩，稽首皈依，奉辭監齋大法師。迢迢玉京山，仙都高巍巍。眾真乘虛步，朗朗長夜開。大道由人信，心至神自歸。修齋行道訖，稽首辭正師。雲輿弗駐，鶴駕難留。後有告祈，還當奉請。向來修齋功德，上祝皇帝聖壽無疆，咸賴善功，成無上道，一切信禮。

奉送諸天仙，金童捧金蓮。玉女颺琪花，直上寶臺前。

碧落天中法會時，寶珠初現甚纖微。大聖珠中傳妙道，無邊聖眾盡相隨。

玄上高靈，元始尊神，大聖徘徊，萬真臨軒。三景散暉，瑞雲四陳，上吉較圖，推算九天。丹書赤字，自然真文，上告五帝，記名玉篇。萬神監映，日月盟言，願度願生，願神願仙。天地星宿，玄照帝、我身，三官九府，五嶽大神，溥告無窮，削除罪根。修齋行道，請福祈恩，元始大明，莫不納言。得與三景，同暉紫晨，輪轉不滅，身得飛仙。

元始太帝，高上玉皇，八天符命，普告十方，無上無下，無極神鄉。三十二天，隱韻靈章，五文結氣，八會流光。今日大宥，萬善敷張，定名仙圖，列籍紫房。修齋行道，用拔先亡，幽關超度，冥夜開光。超登三界，景侍虛皇，冢訟絕息，見在興昌。萬靈監映，福祿殊常，災凶掃蕩，眷屬安康。請如所告，金馬騰驤。無上至真，大聖高真，布化運氣，三十二天。八會九光，自然成真，安鎮天地。保制劫年。元始符命，普告三元，下勑九地，上聞諸天，中告海嶽，名山大川。今日上告，萬神咸聞，修齋行道，拔度幽魂，三官九府，削滅罪根，永度三塗，五苦之源，代代受福，記名丹篇，神生福堂，鍊化自然，生死開度，億劫長存，九天符命，金馬驛傳。

東方青帝消災真文：歲星輔肝，角亢正真，氏房心尾，四景回旋，箕主七辰，正斗明輪，承氣捕非，掃除災羣。南方赤帝消災真文：熒惑輔心，井鬼守房，柳星張翼，抗御四鄉，軫主七宿，回轉天常，召運保會，正道驛行。西方白帝消災真文：太白檢肺，奎婁守魂，胃昂畢觜，主制七關，參總斗魁，受符北元。北方黑帝消災真文：北辰輔腎，斗牛衛扉，女虛危室，豁落四開，壁總七星，執凶糺非，卻災掃穢，明道輪暉。中央黃帝消災真文：鎮星輔脾，迴度北元，●●主非，截邪斬根，●●●●●，掃穢除氛，●正玄斗，明度天關，九天符命，金馬驛傳。

元始上天，三光高明，回景照曜，四方肅清，運度所衝，激揚流星，五分錯越，三統失寧，五斗總辰，七宿明靈。真君大魁，厥諱玉精。夫人皇妃，字曰育嬰，總御仙關，回轉諸天。今有弟子，恐有災星，懸告不祥，請以真文，赤書上陳，散髮謝愆，披露丹誠，乞垂玄監，回復天經，氣不妄越，災不橫生，焚燒真文，散烟玉庭，上景監度，普告萬靈，氣清三關，災滅九冥，陰陽調和，眷屬安寧，請以真文，風火驛傳。

元始上聖，玉帝高真，丹文告命，濟死度生。金籙妙戒，拯度幽冥。白簡寶符，九真仙經，解削罪咎，冤債和平。救苦真人，削除罪刑。察命童子，注上生名。護戒威神，引詣福庭。超離五苦，乘駕雲軿，輪轉得道，飛升上清。

元始符命，下入重泉，幽關夜府，罪苦衘冤，通幽負信，魚龍告宣，魂魄受鍊，得離冥關，神公往化，上昇三天，一如告命，菱龍驛傳。

一念天地交泰，二念大道興行，三念陰陽吋序，四念日月齊明，五念廟社安泰，六念聖算延齡，七念兆民康輯，八念百穀豐盈，九念異人間出，十念災害不生，十一念休祥荐至，十二念治定功成。

一願乾亨坤順，二願道尊德隆，三願五行不忒，四願九廟來崇，五願一人有慶，六願四海會同，七願萬物茂遂，八願百穀滋豐，九願君唱臣和，十願俗洽時雍，十一願與道合契，十二願億載無窮。

一願乾坤明素，二願氣象清玄，三願聖人萬壽，四願化洽八埏，五願天垂甘露，六願地發祥烟，七願四時應節，八願百物生全，九願家多孝悌，十願國富才賢，十一願酆都罷對，十二願學道成仙。古儀十二願念，總括無遺，方見願力之廣，以是願念，回向家國幽明。蓋科儀中文意，亦復如此，信古儀之盡善也。如巢觀先生願念，則不然。為國專以國事，薦幽專以遷拔，消災專以祈禳。蓋其所著之儀，亦復如此故也。今並錄之，俾行持者自擇。

一念天無氛穢，二念地無妖塵，三念神風靜默，四念日月照明，五念八景冥合，六念十方肅清，七念普受開度，八念民稱太平，九念萬神侍衛，十念諸天書名，十一念功德甚重，十二念咸得長生。

一願人無夭橫，二願澤及漏泉，三願冤仇解釋，四願苦爽昇遷，五願冢訟俱息，六願復連不纏，七願九龍馳命，八願魂門鍊仙，九願幽牢罷對，十願七祖生天，十一願朱陵受度，十二願坐致自然。

一願闔門康健，二願父母長生，三願萬邪歸正，四願眾惡不萌，五願五路通達，六願宅舍安寧，七願營業稱遂，八願六畜興生，九願疾病痊差，十願財物豐盈，十一願橫事不起，十二願永亨利貞。

人各存念，注想天尊，稽首歸依，焚香供養。願香氣氤氳，遍滿十方界，上至無上大羅天、仙都玉京、蕭臺絳闔、七寶紫微宮，元始天尊、虛皇太上、十方眾聖、三境真仙、寶藏靈文、玄中教主，敬發心回向，同入法門。願以此香烟，虔誠供養，供養普遍，皈命禮至真三寶。

三光開明，迴轉天常，運推數終，百六乘綱。大劫交會，萬妖爭行，北酆不拘，放逸鬼宗，羣魔縱肆，妖閉天光。上帝有命，普告十方，演明天度，法教開張，宣道治民，攝除不祥。有何小妖，羣聚為場，赤書玉文，檢攝鬼鄉，北酆三官，明速傳行，千魔束爽，萬鬼送形。流鈴交煥，激氣太陽，金虎四邀，天丁捕亡，大小齊到，不得匿藏。乞如所言，列奏上蒼。

東山神咒，攝召九天，赤書玉字，制會酆山，束魔送鬼，所誅無蠲，悉詣木宮，敢有稽延。右東方北攝酆山，束送魔宗，符教所討，明列罪原。南山神咒威伏百方，群妖滅爽，萬試摧亡。右南方赤書玉字，九天真文，攝召萬氣，普歸帝君。右西方北山神咒，激陽起雷，流鈴煥落，钁天振威，北部所部，萬妖滅摧。右北方敕攝北帝，遏塞鬼門，剪除不祥，莫敢當前。右中央。