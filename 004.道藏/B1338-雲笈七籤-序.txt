祀汾陰之歲，臣隸職霜台，作句稽之吏。越明年秋，以鞫獄無狀，謫掾於寧海。冬十月，會聖祖天尊降延恩殿，而真宗皇帝親奉靈儀，躬承寶訓，啟綿鴻於帝系，濬清發於仙源，誕告萬邦，凝休百世。於是天子銳意於至教矣。在先時，盡以秘閣道書、太清寶蘊出降於餘杭郡，俾知郡故樞密直學士戚綸、漕運使今翰林學士陳堯佐，選道士沖素大師朱益謙、馮德之等，專其修校，俾成藏而進之。然其綱條漶漫，部分參差，與《瓊綱》、《玉緯》之目舛謬不同。歲月坐遷，科條未究。適綸等上言，以臣承乏，委屬其績。時故相司徒王欽若總統其事，亦誤以臣為可使之。又明年冬，就除臣著作佐郎，俾專其事。臣於時盡得所降到道書，並續取到蘇州舊《道藏》經本千余卷，越州、台州舊《道藏》經本亦各千餘卷，及朝廷續降到福建等州道書，《明使摩尼經》等，與諸道士依三洞綱條、四部錄略，品詳科格，商較異同，以銓次之，僅能成藏，都盧四千五百六十五卷，起千字文「天」字為函目，終於「宮」字號，得四百六十六字。且題曰﹕《大宋天宮寶藏》。距天禧三年春，寫錄成七藏以進之。臣涉道日淺，丁時幸深，詎期塵土之蹤，坐忝神仙之職蛙跳缺甃積迷虷蟹之區；蚋泊浮滓，但局醯雞之覆。雖年棲暮景，而寶重分陰。於是精究三乘，詳觀四輔，采摭機要，屬類於文。探晨燈虹映之微，綜玉佩金璫之說。泥丸、赤子、九宮，爰系於一方；神室、嬰兒、百道，皆根於兩半。至如三奔三景之妙，九變十化之精，各探其門，互稱要妙。刻舟求劍，體貌何殊？待兔守株，旨意寧遠。因茲探討，遂就編聯，掇雲笈七部之英，略寶蘊諸子之奧，總為百二十卷，事僅萬條。習之可以階雲漢之游，覽之可以極天人之際。考核類例，盡著指歸，上以酬真宗皇帝委遇之恩；次以備皇帝陛下乙夜之覽；下以稗文館校讎之職，外此而往，少暢玄風耳。臣君房謹序。