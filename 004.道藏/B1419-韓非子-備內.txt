人主之患在於信人，信人則制於人。人臣之於其君，非有骨肉之親也，縛於勢而不得不事也。故為人臣者，窺覘其君心也，無須臾之休，而人主怠傲處上，此世所以有劫君殺主也。為人主而大信其子，則奸臣得乘於子以成其私，故李兌傳趙王而餓主父。為人主而大信其妻，則奸臣得乘於妻以成其私，故優施傳麗姬殺申生而立奚齊。夫以妻之近與子之親而猶不可信，則其餘無可信者矣。且萬乘之主，千乘之君，後妃夫人、適子為太子者，或有欲其君之蚤死者。何以知其然，夫妻者，非有骨肉之恩也，愛則親，不愛則疏。語曰：“其母好者其子抱。”然則其為之反也，其母惡者其子釋。丈夫年五十而好色未解也，婦人年三十而美色衰矣。以衰美之婦人事好色之丈夫，則身見疏賤，而子疑不為後，此後妃夫人之所以冀其君之死者也。唯母為後而子為主，則令無不行，禁無不止，男女之樂不減於先君，而擅萬乘不疑，此鴆毒扼昧之所以用也。故《桃兀春秋》曰：“人主這疾死者不能處半。”，人主弗知，則亂多資。故曰：利君死者眾，則人主危。故王良愛馬，越王勾踐愛人，為戰與馳。醫善吮人之傷，含人之血，非骨肉之親也，利所加也。故與人成輿，則欲人之富貴；匠人成棺，則欲人之夭死也。非輿人仁而匠人賊也，人不貴，則輿不售；人不死，則棺不買。情非憎人也，利在人之死也，故後妃、夫人太子之党成而欲君之死也，君不死，則勢不重。情非憎君也，利在君之死也。故人主不可以不加心於利己死者。故日月暈圍於外，其賊在內，備其所憎，禍在所愛。是故明王不舉不參之事，不食非常之食；遠聽而近視，以審內外之失，省同異之言以知朋黨之分，偶參伍之驗以責陳言之實；執後以應前，按法以治眾，眾端以參觀。士無幸賞，無逾行，殺必當，罪不赦，則奸邪無所容其私。徭役多則民苦，民苦則權勢起，權勢起則復除重，復除重則貴人富。苦民以富貴人，起勢以藉人臣，非天下長利也。故曰：徭役少則民安，民安則下無重權，下無重權則權勢滅，權勢滅則德在上矣。今夫水之勝火亦明矣，然而釜鬵間之，水煎沸竭盡其上，而火得熾盛焚其下，水失其所以勝者矣。今夫治之禁奸又明於此，然法守之臣為釜鬵之行，則法獨明於胸中，而已失其所以禁奸者矣。上古之傳言，《春秋》所記，犯法為逆以成大奸者，未嘗不從尊貴之臣也。然而法令之所以備，刑罰之所以誅，常於卑賤，是以其民絕望，無所告訴。大臣比周，蔽上為一，陰相善而陽相惡，以示無私，相為耳目，以候主隙，人主掩蔽，無道得聞，有主名而無實，臣專法而行之，周天子是也。偏借其權勢，則上下易位矣，此言人臣之不可借權勢。