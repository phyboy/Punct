臣行珪言，臣聞結繩以往，書疏蔑然。文字之初，教義斯起。記言之史設，褒貶之迹聿興。書事之官置，勸誡之門由啟。於是圖版稠疊，謨訓昭彰。唱讚之道以弘，闡揚之理茲暢。德業彌縟，英華日新。雕琢性情，振其徽烈。逮乎周文作聖，鬻子稱賢，意合道同，寔申師傅。鬻子以文王降己，大啟心期，明宣布政之方，廣立輔成之策，足使萬機留想，一代咸休。稽古有宗，發明耳目。尋其著述之旨，探其匡救之辭，莫不原道心以裁章，研神理而啟沃。彌綸彝訓，經緯區中，不徒讚說微言，務於遺翰而已。鬻熊為諸子之首，文王則聖德之宗。熊既文王之師，書乃政教之體。雖篇軸殘缺，提舉猶備紀綱，譬彼盤盂，發揚有愈。臣家傳儒素，積習忠良，覩明主奉師之蹤，覽賢者盡義之道，循環徵究，妙極機神。敢率至愚，為之注解。研覃析理，以叙私情。翦截浮辭，用申狂瞽。伏惟陛下則天垂訓，越極宣風，稽太上之至和，興帝王之炯誡。股肱諒直，獻替無疑。大舉賢良，寧濟區宇。四海革面，八表宅心，務本修文，垂拱無事。臣以草萊卑賤，識度庸淺，荷堯沐舜，擊壤謳歌。周施政教之端，屬聽太平之詠。志存綴輯，以述矢言。簡牘難周，辭意斯拙。謹以繕寫，奉獻闕庭，庶日月照明，布餘暉於漏隙；時雨咸洎，灑餘潤於纖枯。望希塵露之資，豈議沉舟之楫？天威咫尺，神魄震驚，謹上表以聞，伏聽慈旨，謹言。永徽四年十一月二十六日華州鄭縣尉臣逢行珪上。