鬻子名熊，楚人，周文王之師也。年九十，見文王。王曰：「老矣。」鬻子曰：「使臣捕獸逐麋，已老矣。使臣坐策國事，尚少也。」文王師之。著書二十二篇，名曰《鬻子》。子者，男子之美稱。賢不逮聖，不以為經，用題紀標子。因據劉氏九流，即道流也。遭秦暴亂，書記略盡。《鬻子》雖不預焚燒，編秩由此殘缺。依《漢書‧藝文志》雖有六篇，今此本乃有十四篇，未詳孰是？篇或錯亂，文多遺闕。至敷演大道，銓撰明史，闡域中之教化，論刑德之是非，雖卷軸不全，而其門可見。然鄧林之枝，荊山之玉，君子餘文，可得觀矣。鬻子博懷道德，善謀政事，故使周文屈節，大聖諮詢。情存帝王之道，辭多斥救之要。理致通遠，旨趣恢弘，實先達之奧言，為諸子之首唱。織組仁義，經緯家邦，垂勸誡之風，陳弘濟之術。王者覽之，可以理國；吏者遵之，可以從政。足使賢者勵志，不肖者滌心。《語》曰：「《詩》三百，一言以蔽之，曰：思無邪。」言而不朽，可為龜鏡。鬻子論道，無邪之謂歟！幸以休務之隙，披閱子史，而書籍實繁，不能精備。至於此子，頗復留心。尋其立迹之端，探其闡教之旨，豈如寓言迂恢，馳術飛辯者矣？亦乃字重千金，辭高萬歲。聊為注解，略起指歸。心馳於萬古之上，寄懷於千載之下。庶垂道見志，懸諸日月，將來君子，幸無忽焉！