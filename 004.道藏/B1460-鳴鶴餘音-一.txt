洞天深處。道非遠，咫尺人難悟。仔浮沉內景，須憑匠手工夫。專候曉來，一點陽生通玄路。盡藏在、碧波深深處。恁時主。地雷震動山頭雨。漸澆灌黃芽，乍離土。嬰兒採得攜籃去。向真霞六陽，鼎內烹煮。搬運轉，東西與南北，鋪八卦九宮，要知宗祖。十干數內分左右，要顯龍虎。玄武後隨，朱雀當先，祥雲布。曲江上，萬神都來聚，夫與婦。癸母跨赤龍，歸洞府。要尋覓金翁，問憑㨿。陰陽會合三千數。指天地海山，同壽堅固。

欲要神仙做，抱元炁、胎息綿綿。一回炁滿一回煎。陰陽媾，赤龍蟠。地戶牢封玄門啟，滚丹砂、透入泥丸。崑崙上，明珠晃朗，瑪瑙珊珊。一爐火滅一爐丹。灰心顯、五色光鮮。雙關路上氣連連。擁真花，上丹田。姹女嬰兒交歡笑，駕河車、地火雷遷。醴泉酒，時時飲罷，醉臥桃源。

返照人間，忙忙劫劫。晝夜苦辛無歇。大都能幾許，這百年、又如春雪。可惜天真逐愛慾，似傀儡、被他牽拽。暗悲嗟，苦海浮生，改頭換殼，看何時徹。聽說。古往今來名利客，今只有兔蹤狐穴。六朝并五霸，盡輸他、雲水英傑。一味真慵為伴侶，養浩、然歲寒清節。這些兒，冷淡生涯，與誰共賞，有松窗月。

全真大道理無窮，妙得至人端的。說破先天玄妙處，默悟其中消息。體物全彰，應機獨露，悟了生前畢。雖明此理，工夫最要綿密。低頭泄漏天機。不因師指，此事如何識。萬類三才誰主運，建立乾坤無一。變化無窮，包含不盡，運用無蹤跡。虛空打破，光明遍週無極。

混元樸裂。轉四生六道何時徹。翻軀改殼，杳冥中萬度生滅。皆因父母，匹配陰陽合精血。胞衣內，感成胎孕形自結。不知誰腥臭穴。認作自家好宅舍。鑽頭撲入輪迴劫。任形骸販骨，高似山疊。學道修真莫著邪。休言龍虎，罷講龜蛇。莫尋嬰姹，收拾起四象三車。刀圭鉛汞，水火黃芽并白雪。百般呼吸，神和氣化弄舌。性中毋令一物添，心上常教萬緣絕。孤然獨顯沉沉月。放靈明晃朗，無障無遮。

儂家鸚鵡州邊住，是一箇不識字的漁父。浪花中一葉扁舟，睡殺江南烟雨。覺來詩滿目青山暮，抖擻緑蓑歸去。想從前錯怨天工，恁也有安排我處。

日色西沉，上高臺、迥觀天地寥廓。疏星隱現，空一輸明月，昭昭無著。皓然三界外，似百煉、青銅鏡濯。處處恩光被，家家照臨，庭戶起冥漠。長生萬里清風，助乾坤蕩搖，雲霧難作。仙宮寶殿，正爛霞金碧，相輝參錯。大哉消夜景，鎮萬古、含弘磊落。有志攀青桂，蟾宮兔邊看搗藥。

大道幽玄。似月滿寒空，水湛深淵。皎潔澄清，鑑物無私，端的此理難言。問高人遙指，指落花飛絮翩翩。草連天。嘆黃花翠竹，何異真禪。雲山萬重斷續，更寂寥溪壑，冷浸石田。霧鎖松亭，風輕蘭榭。時托淨几忘詮。對虛堂瀟灑，灰心性、一味翛然。與誰傳。有瓶盂燈火，瓦鼎沈煙。

日月高奔。這奧妙玄機，塵世難聞。太一壺中，清江谷口，芝草發蘭薰。看金蓮佳景，吐慶雲、開顯生門。道惟尊。更資成萬化，覆載乾坤。如何四時受用，要綿綿默默，固蔕深根。逆順陰陽，窮通今古，應變無有如神。此希夷至理，超名相、頓了天真。到頭人。向華胥相會，同賞陽春。

識破榮枯。萬事俱忘，宴處村墟。蓋世功名，掀天富貴，不免被物馳驅。嘆南柯夢裹，斷送了、多少賢愚。這田廬。算人人有分，誰肯歸歟。獨余灑然脫穎，任運止逍遙，自在無拘。蓑笠閒堆，琴書高掛，活計冷淡瀟踈。向松間石上，吟風月、雲水情攄。伴清虛，枕烟霞高臥，真樂無餘。

杖蔾徐步。過小橋、逍遙游南浦。韶華暗改，俄然又翠紅踈。東郊雨霽，何處綿蠻黃鸝語。見雲山掩映，烟溪外，斜陽暮。晚涼趁，竹風清香度。這閒裹光陰向誰訴。塵寰百歲能幾許。似浮漚出沒，迷者難悟。歸去來，田園恐荒蕪。東籬畔，坦蕩笑傲琴書。青松影裹，茅簷下，保養殘軀。一任世間物態，翻騰催今古。爭如我，懶散生涯貧與素。興時歌，困時眠，狂時舞。把萬事紛紛總不顧。從他人笑真愚魯。伴清風皓月，幽隱蓬壺。

應仙舉。便下手、先除色慾。好玉潔冰清大丈夫。更休任、泥拖水灑。一失人身難再復。莫等閑、把前程失悮。今略訴。長生久視，五件堪為憑據。聽取。第一要、滌除念慮。第二要、忘貪戒酒肉。第三要、濟貧拔苦。第四要、常行慈善。第五要、精神保護。依此五件，功成行滿，得赴蓬萊仙路。

喜樂山村，風月知音，信任歲華交換。終日掩柴門，處幽軒，閑看古書慵惓。住坐從容，獨行獨步，都把聲名斷。抱守元陽，情忘境滅，氣神和沖，昇沈無碍，玉爐煉至寶，欲結清涼，重生溫緩。寂寂空空沒空色，養真源返樸，默默熟慣。靜靜與清清，覺心猿意馬，役絲毫亂。放曠無拘，恣情散誕。自在逍遙，行滿與功成，得無生，儘他烏兔走，飛騰休管。世情遠。修真之士休宜晚。

光陰迅速，嘆世人朝朝，貪生無已。假若富過石崇，金玉堆積。謾贏得業相隨，鎮日假瞞心昧已。閻王請也，從前罪業，待交誰替。爭如早早修持，伴物外仙家，拋離凡世。默默湛寂，別有壺中天地。顯森羅，月輝輝，觀法界、神光一體。歸去也，清風送朝上帝。

高山流水。嘆知音者，世間能幾。終南萬里烟霞，歸去也、歲云暮矣。柱杖藥爐經卷，除此外、有何行李。樂恬淡，清靜家風，一片靈臺瑩如洗。就中妙處因師指，下工夫、戰退無常鬼。匣藏三尺神劍，霹靂響、火龍飛起。天下昇平無事，白雲間、笑傲而已。名利客，不情長生，奔走紅塵裹。

金蓮七朵。自甘河等閑參破。丘劉譚馬孫王，郝太古、許來同坐。兩箇披氈真侶，更漏泄、祖師因果。綻玉蘂，萬朵齊芳，香滿人間瑞烟鎖。天元甲子休空過，正旱仙、出世交相賀。全真戶牖深奧，端的處、要忘人我。枝脈後分十九，住丹臺、姓字名播。功與行，但欠絲毫，上界未容我。

直指玄元路。嘆苦海、迷人不悟。在目前平平穩穩，又無些險難相阻。把萬緣一切放下，他自有聖覺提舉。似斷雲野鶴飛騰，向物外青霄信步。慶會神仙侶。渴時飲、蟠桃醁醋。出入在星樓月殿，笑人間生死今古。跨綵鳳祥鸞上太虛，歸來臥碧霞深處。這逍遙活計難傳，分付與蓬萊伴侶。

一氣纔交，雷震動一聲，吐黃芽。玉人採得，收歸鼎內，製造無差。鐵輪萬轉，羅撼漸急，千遍無查。妙如法用，工夫了畢，隨處生涯。堪誇。仙童手巧，泛甌春雪妙難加。睡魔趕退，分開道跟，識破浮華。趙州知味，廬全達此，總到仙家。這盞茶。願人人早悟，同赴烟霞。

黃根夢斷。把眼底浮華，須當猛省，凡籠跳出，物外有何縈絆。鎮相隨、霞友雲朋，任到處、風鄰月伴。逍遙客，無拘管。游緑水，翫青山，疏散。這些兒快樂，千金不換。任人爭名奪利權。且俺咱、覓箇左轉。處簞瓢活計，占斷人間慵懶。樂終朝、一枕高眠，放四大、長舒短展。紅塵內，君試看。算誰似，我清閑，堪羨。向閑中別有，拿雲手段。

平生懶惰。只贏得、一枕無憂高臥。蓬頭垢面，不管形骸摧挫。任三光、日月奔馳，放四大、林泉擔荷。深溪畔，幽巖左。青山隱，白雲鎖。災禍。雷轟電掣，無由近我。日午起行了還坐。把舊習、般般打破。清閑處，惟有這些兒箇。倦貪心、樂受貧窮，愛慾斷、慵興烟火。糧無貯，丹無貨。瀟然唱，洒然和。堪可。神仙未了，優游且過。

郝太古十年學道，遇明師、指破神仙真訣。一句便知天外事，萬載千年疑絕。見色明心，聞聲悟道，此理難言說。玄關斡運，心生無限歡悅。放開匝地清風，迷雲散盡，露出青霄月。萬里乾坤明似水，一色寒光皎潔。玉戶推開，珠簾高捲，坐對千巖雪。人牛不見，悟箇不生不滅。

浮生碌碌，算由天由命，也由人福。暑往寒來人漸老，多少興衰翻覆。點石為金，指山為寶，未滿人欲。千方萬計，到頭那箇知足。何似忙裹偷閑，山間林下，浄掃黃茅屋。明月清風俱是伴，又有山青水緑。斗酒詩篇，饑飡渴飲，且喜無榮辱。醉來還醒，醒來還唱一曲。

孤身蹭蹬，泛秦川、西入蟠溪鄉域。曠谷巖前幽磵畔，高鑿雲龕棲跡。烟火俱無，簞瓢不置，日用何曾積。饑食渴飲，逐時村巷求覓。選甚冷熱殘餘，填腸塞肚，不假真修力。好惡將來糊口過，免得庖廚勞役。裝觀皮囊，薰蒸關竅，圖使添精液。色身輕健，法身容易將息。

同雲瑞雪，正三冬、鬱閉嚴凝時節。寂寞山家孤悄悄，終日無人談說。百衲重披，寒空獨坐，夜永愁難徹。長更無寐，朔風穿戶凄冽。化飯朝入西村，林泉夾道，玉蘂凌花結。凍手頻呵仍自恨，濁骨凡胎愚劣。晝夜參差，饑寒逼迫，早晚超生滅。須憑一志，撞開千古心月。

茅菴交坐，任清虛、冷淡心香頻熱。認得元初真面目，萬法同歸無別。行若閑雲，坐猶空谷，動靜成休歇。重玄之妙，信知擘口難說。仰高彌遠鑽堅，瞻前忽後，一點元無缺。語默仙凡俱契妙，禪道虛無寂滅。遍量忘知，盈壤靡覺，表裹圓通徹。玄天獨露，一輪無相心月。

叅玄齟齬，強鑽研、道法堅如鋼鐵。烏噪猿啼談不二，切忌隨他分別。喝下明心，杖頭見性，此理固難說。疑團打破，本來頭面輕泄。無根樹上花開，脈傳今古，脫落輸迴劫。拂子龜毛敲兔角，漱石流泉長舌。五派宗乘，六傳祖意，空立齊腰雪。為君舉似，碧潭冷浸秋月。

一向沉空，偏枯著靜，癡人枉費工夫。磨磚作鏡，緣木欲求魚。見月何須用指，觀花悟、總是真如。聰明士，隨機解物，無慍無愉。為仙、為佛事，不增不減，非實非虛。露堂堂光赫赫，一顆神珠。混俗凝然不染，居眾處、塵法難拘。知常用，巍巍蕩蕩，何所不虛無。

鑿開混沌，見錢塘、南控長江凝碧。今古詞人圖景，誰解推原端的。歲去年來一日庚月甲，因甚無差忒。如今說破一要知天地來歷。道號有一可名，五行顛倒，互列乾坤策。坎水逆流朝丙戶，隨月盈虧消息。氣到中秋，金能生水，倍湧千層雪。神仙妙用，與潮沒箇分別。

高真留祕訣，達士濟羣迷。心清行潔，天人凡聖盡歸依。不在飛罡躡斗，不在廣聞多學，心亂轉狐疑。但要除邪偽，心地合神祇。悟真空，離世網，絕關機。養成浩氣，驅雷役電拯顛危。混合百神歸一，一念通天徹地，方始了無為。叱咤生風雨，扶世佐明時。

不用尋神水，也莫問華池。黃芽白雪，算來也是假名之。只這乾牛坤馬，便是高龍坎虎，不必更猜疑。藥物無斤兩，火候不須時。偃月爐，硃砂鼎，總皆非。真鉛真汞，遇之不煉要何為。自己金翁姹女，漸漸打成一塊，胎息象嬰兒。不信張平叔，你更問他誰。

東風捲簾模，時物又新奇。桃花院落，小橋流水柳依依。正是清明天氣，芳草池塘鮮麗，何處不相宜。紫燕添新壘，小雨灑芳菲。老生涯，沽酒杖，釣魚磯。江湖一樣，幾聲鷗鷺夕陽微。百歲光陰石火，萬疊雲山煙鎖，回首頓忘機。蝶夢松窗下，高臥碧雲蹊。

苦海為人，隨波逐浪，茫茫甚日休期。為酒色財氣，一向粘惹，瞞心昧己。不算前程，幻軀有限，待作千年之計。忽一朝陰公來請，看你教誰替。千間峻宇，金玉滿堂，畢竟成何濟。勸諸公省，早把凡籠猛跳出。向物外飄蓬，放落魄婪躭，鶉居鷇食，昏昏煉己。默默地、怡神養氣，丹成既濟。乘彩雲，跨鳳歸。

仔細曾窮究，想六地眾生，強攬閑愁。恰纔得食飽，又思量、駿馬輕裘。有駿馬，有輕裘，又思量、建節封侯。假若金銀過北斗，置下萬頃良田，蓋起百尺高樓。兒孫自有兒孫福，莫與兒孫作馬牛。貪利祿，競虛名，惹機勾。豈知身似，水上浮漚。貪戀氣財并酒色，不肯上、釣魚舟。荒盡丹田三頃，荊棘多稠。寶藏庫、偷盜了明珠，鐵燈盞、滲漏了清油。水銀迸散難再收，大丹砂甚日成就。殺曾叮嚀勸，勸著後，幾曾偢。苦海深，波浪流。心閑無事卻垂鈎。嗚呼錦鱗終不省，搖頭擺尾，恣縱來，來往戲波流。愚迷子，省貪求。只為針頭上名利，等閑白了少年頭。

自離東海上，元本三州，四人同契。異域殊鄉，同行並坐，終日相將游戲。談玄論妙。究方外之清閑，道家真味。唱和從容，一師法眷情何異。於今分顯迥然，苦志勤心，磨煉各逃傾逝。既是飄零，難為會合，幽僻關山迢遞。乾坤間隔，望落落猶如，曉星之勢。再遇何年，駕雲朝上帝。

自清都別後，來人間夢中游戲。性本玄虛，君臨社稷，洪福齊天康濟。冬溫夏清，任春水秋山，放懷如意。外物多情，幻身無奈生憔悴。深窮仙方道術，固煉形神，內觀返調元氣。四大沖和，三彭遁匿，熟境繁華何忌。真空妙有，況千古靈明，自然凋弊。夢覺心開，廓然超萬歲。

試問諸公，本來模樣，如何形狀。縱使丹青，難描這箇，曠劫端嚴相。無形無影，觀之不見，聽之又無響。露堂堂、不搖不動，目前甚是明朗。人還省悟，迴光返照，莫向外邊勞攘。放下諸緣，屏除萬事，物物離心上。迷雲消散，性天獨露，心月永無遮障。與三界、一切諸仙，並無兩樣。

行也無憂，坐也無悶，長安長樂。息息綿綿，朝朝暮暮，保養神珠一顆。閑是閑非，莫偢莫採，大忌競爭人我。滅無明、心似寒灰，便是道人功果。猿兒不走，馬兒捉住，龍虎定中交媾。陽降陰升，日來月往，爐煉長生藥。抽添鼎內，不須炊爨，自有九陽真火。霜心子、明把天機，與君說破。

自小飄蓬，身心落魄，雲游多在山東。世間事，看破渾是假想，榮華猶似夢中。蓋箇庵兒，隈山靠水，栽松種竹成林。炕暖窗明，樂清閑、勝競利名。月朗山東，涼風細細，南溪緑水鄰鄰。漸煉得，方寸如灰冷，一陽生，玉鼎自溫。秀氣氤氳，仙花爛熳，芳芬開遍黃庭。玉女金童，採將來、煉就紫金。運轉三關，驅回四象，沖和一點靈明。氣結神凝，聽笙簫、一派樂音。夙世前緣，生逢正教，全真妙道幽深。行滿功成，跨鸞鶴上太清。

憶昔秦時，中秋日、武夷九曲。烟寂寂、斜陽數尺，寒鴉枯木。三十六峰凝曉翠，一溪流水生秋緑。正滿林、桂子散天香，飛金粟。神仙客，金丹熟。玉詔下，雲生足。石頭新換骨，尚黏紅肉。夜半月華明似晝，玉皇降輦鋪殽餗。笑曾孫、回首幔亭前，空松竹。

昨夜嫦娥，游洞府、醉歸天闕。緣底事，玉簪墮地，水神不說。持向水晶宮裹去，曉來捧出將饒舌。被薰風、吹作滿天香，誰分別。芳而潤，清且潔。白似玉，寒如雪。想玉皇後苑，應無此物。只得賦詩空賞嘆，教人不敢輕攀折。笑李粗、梅瘦不如他，真奇絕。

袖，襖秋來，著衣漸覺時相稱。霜天凈。暢懷遊興，不怕西風勁。百片千條，上手穿聯定。寬還緊。外疏狂性，內放明珠瑩。

天邊月，初似弓。庚地又無蹤。龍尋虎，虎尋龍。兩相逢。結一朵、金花弄風。天邊月，似偃爐。鉛汞鼎中居。須憑火，煉流珠。一葫蘆。三百八十有四銖。

陰陽內感相交結，有鉛汞、分八卦羅列。金鼎煉黃芽，正一陽時節。子後午前方進火，向玉爐、烹成白雪。通徹。這玄關深奧，難輕洩。因師指訣幽微，把金丹大藥，將來分說。捉住虎龍精，自然日月。造化天機人怎曉，換俗骨、永無魔折。超越。望仙都稽首，朝元金闕。自小孤雲，身外無縈繫。披一片，搭一片，逍遙快活計。破葫瓢、腰間掛，別無行李。是人笑我沒操持。儘教傍人點指。古廟祠堂，且共泥神作戲。破砂盆，潑瓦罐，折匙無筋。破紙被，糊包定，彎跧打睡。只等待，行滿功成朝玉帝。方表男兒有志。

聽咨告，小事要君知。萬事苦求終害己，得便宜處落便宜。伶俐不如癡。真修煉，心外莫行持。只具眼前為見在，自然煩惱不相隨。步步入無為。

光景如梭，勸早早回頭尋活計。莫被利役名牽，酒色昏迷。是非人我，空惹閑氣。鉛枯汞竭，恁藏休悔，謾爾傷悲。便做從今，下手理會，寧早莫稽遲。呆癡。自落便宜。縱養家千口成何濟。枉使身心勞碌，晝夜無眠，老卻朱顏，教君憔悴。何須自苦，怎不回首，自家推算，無常有誰能替。