飯了從容，消閑策杖，野望有何憑仗。帆歸遠浦，鷺立汀洲，千樹好花微放。芳草池塘，錦江樓閣，隱隱雲埋青障。向東郊、極目天涯，不見故人惆悵。歸去也、翠麓崎嶇，林巒掩映，消遣晚來情況。幽禽巧語，弱柳垂金，緑影小橋清響。揮掃龍蛇，領略風光，陶謝丹青吟唱。這雲山好景，物外烟霞，幾人能訪。

返照迴光，終焉活計，何處可為依託。凋零鄭圃，竹塢松溪，林下勝游行樂。霞友雲朋，水色山光，幽隱烟蘿巖壑。更堂堂、氣槃摩天，一點浩然寥廓。堪愛處、蝶戲花梢，苔生石逕，風細日高簾幕。清虛氣量，咀嚼乾坤，高邁市朝歡約。疏葛寬裁，瘦玉橫拖，笑傲東籬吟酌。把真情欲寫，奈何塵世，故人蕭索。

識破塵寰，凡籠跳出，飄蕩幸無拘束。萍蹤自在，雅操孤高，還若野雲麋鹿。遇坎乘流，混俗和光，知止有何榮辱。恣滔滔、海上人間，不管韶華催促。從此後、筆硯生塵，蠅蝸絕念，安分翠微雲屋。般般放下，事事都休，靜對小軒梅竹。一味疏慵，萬古淳風，便是真常清福。任群情、晝夜奔波世路，競爭蠻觸。

夢斷槐宮，倚天長嘯，勘破物情今古。擔雙映雪，射虎誅龍，曾把少年身誤。金谷繁華，漢苑秦宮，空有落花飛絮。嘆浮生、終日忙忙，誰肯死前回顧。爭似我、玉塵清談，金徽雅弄，高臥洞天門戶。逍遙畎畝，肆任情懷，閑伴蓼汀鷗鷺。收拾生涯，紫蟹黃柑，江上一簑烟雨。醉歸來依舊，蘆花深處，月明幽浦。

試問禪關，參求無數，往往到頭虛老。磨磚作鏡，積雪為梁，迷了幾多年少。毛吞大海，芥納須彌，金色頭陀微笑。悟時超、十地三乘，疑滯四生六道。誰聽得、絕想巖前，無陰樹下，杜宇一聲春曉。曹溪路險，鷲嶺雲深，此處故人音杳。千丈冰崖，五葉蓮開，古殿簾垂香裊。免葛藤叢裹，老婆游子，夢魂顛倒。

出世登真，須憑剛志，決要頓開靈慧。消塵止念，絕愛忘憂，恬淡自然知味。雷震一聲，火發三田，半夜烏飛千里。透簾幃、鉛鼎溫溫，恣飲玉漿香膩。堪下手、策鳳攀鸞，烹金間木，游賞洞房佳瑞。傾光吐秀，塞海衝山，真氣遍充天地。乘履風雲，摘騎日月，不比尋常兒戲。把玄珠收取，大羅歸去，聖賢同域。

大道幽深，如何消息，說破鬼神驚駭。挾藏宇宙，剖判玄元，真樂世間無賽。靈鷲峰前，寶珠拈出，明顯五般光彩。照乾坤、上下群生，知者壽同山海。最至極、翠靄輕分，瓊花亂墜，空裹結成華蓋。金身玉骨，月帔星冠，符合水晶天籟。清淨門庭，聖賢風一範，千古儼然常在。願學人、達此希夷微理，共游方外。

避世安時，同塵處順，淵默至人誰識。鶉居鷇食，蘚逕蘿龕，深密養廉寧極。浮定有宜，出入無方，順逆神機難測。樂簞瓢、笑傲林泉，未肯折腰形役。當此際、棐几松軒，唇歌舌彈，渴飲玉壺春色。一懷皓月，兩袖清風，真箇箇中消息。方外生涯，靜中意味，不許等閑攀摘。待迷雲吹散，玉繩高潔，自知端的。

堪嘆群情，迷津宛轉，漂蕩甚時休歇。爭頭競角，抵死謾生，一向戀家貪業。利鎖名韁，慾浪恩山，酒市花衢顛蹙。騁嘍羅、似蟻循環，不念鬢華如雪。誰肯向、大樸林中，無為鄉裹，閑伴老聃莊列。珠獲象罔，夢斷華胥，高枕洞天日月。三界廓然，八表沖虛，湛湛靈光通徹。這逍遙劫外，妙哉真樂，世間難說。

過隙年光，如毛塵事，暗把物情移換。浮生擾擾，背覺隨塵，酒色利名縈絆。憑君看取，歷代英雄，楚越周秦唐漢。謾遺留、壞塚頹碑，千古是非不斷。聞早悟、碧玉壺中，白雲堆裹，別有翠霞宮殿。三天雅會，五彩光攢，朝赴紫微瓊宴。閬苑瑤池，絳闕清都，信任逍遙游翫。笑愚頑、苦海販骨無休，往來流轉。

悟入曹溪，鶴衝霄漢，雲水道人活計。臨川舉楫，對景擲鈎，泌灑錦鱗紅鯉。風送漁舟，透入雙峰，影裹駭然明霽。見烟霞、極目金丹，一粒貴珍難比。玄妙處、大一含真，玄元成象，升降箇中無滯。堅持九載，志煉三年，精進五華瓊液。都在靈源，洞徹九光，真境了然超彼。這長生久視，天機深奧，上仙真理。

創建靈壇，初修丹竈，保養太和真命。風生虎嘯，火發龍騰，燮理要依時令。金木交并，斗斡天關，旋遶滌除心徑。觀玄珠、一粒流霞，閃爍送歸金鼎。壺內景、造化希夷，玄機要妙，點製魄仙魂聖。無中體用，有理明真，悟得本來真性。還返無窮，漸入青陽，仙境照虛盈靜。這一輪明月，百年蒙閉，豁然開瑩。

運氣吞霞，乘風飲露，須列五行為則。南山赤鳳，北海烏龜，堅志用心求得。鉛汞相迎，造化爐中，烹就一丸端的。法這陰陽、神用虛無，長養浩然真息。玄關悟、到此方知，盲聾耳目，得遇至人開剔。用符妙道，默運玄機，瓊液轉流增益。雲水清閑，太虛空寂，寥廓本無蹤跡。這金丹一訣，平生疑難，渙然冰釋。

日月高奔，金波滿泛，七返九還延祚。真精應物，大道潛身，恍惚妙通玄路。直待陽生，造化神丹，龍虎紫霄天賦。這瑤函、寶篆天機，須仗至人開悟。長生道、固蒂深根，仙家活計，烹鍊鉛汞為務。爐輝五彩，鼎耀三光，識取本來真祖。明月樓前，覩箇金蟬，飛舞翠峰明宇。把凌雲一志，精誠修進，上仙科舉。

元氣充准，麻衣遮體，萬事轉頭何濟。黃芽白雪，黑水紅雲，軒轅注傳名世。深謝明師，說破希夷，妙理本來精粹。把仙胎、養就雲璈，繚繞萬神咸備。持造化、箇箇圓成，人人具足，一氣返還資質。週游八境，遍賞三山，不離目前親詣。堪笑迷途，豈識陰陽，宗祖任教邪魅。煉金丹、悉是乾坤英秀，鬭爭豪氣。

絕粒停廚，飡霞飲露，返復自然相製。鉛生五彩，汞發三光，方顯大丹苗裔。開啟朱扉，躍出金烏，飛入玉蟾宮裹。把陰陽、交會神爐，烹就浩然真體。虛無內、紫氣盤旋，玄珠閃爍，射透混成宗睿。忘機修道，隱跡求仙，常默心無凋弊。貪戀榮華，悮了赫赤，神丹恣情拋棄。有人人識道，專精謹守，次然超彼。

洞曉玄機，深明丹竃，賴與宗祖符契。龍耕虎種，玉液金芝，好箇道家活計。丹鼎容光，覩箇嬰兒，旋遠驚天駭地。馭紫雲、翠鳳相迎，真的上仙苗裔。三陽首、玉藥天香，琪花寶樹，掩映瑞雲佳麗。天光瀲灧，桂影扶疏，餛化大鵬相繼。休謂狂言，性裹分明，消息知人才藝。在英豪央烈，精神果敢，性情高志。

志氣凌雲，精神英秀，得脫遍求真理。虛空爐火，自己天真，遭遇便能修製。師不高明，咫尺如隔，千里要分真偽。這黃芽赤髓，時人皆有，奈何愚昧。真烈士、斡運機關，鑿開混沌，奪得夜明如意。輝輝寶蓋，赫赫靈光，影隱大淵無滯。休縱心猿，盜了金鼎，還丹謾勞虛費。起三陽真火，時時烹煉，九還逃避。

冒雪衝霜，迎風沐雨，得遇至人開悟。通微入妙，起死回生，可謂煉丹規矩。離坎相交，返復陰陽，須藉木龍金虎。把乾坤鼎器，五行羅列，直居真土。玄妙處、種就黃芽，燒成丹藥，此理向誰分訴。玻辦鳳孕，碧玉龍珠，飛出瑞雲深處。掣電搖空，說得三尸奔走，六賊逃去。顯仙胎飛舞，五雲繚繞，樂聲齊舉。

靜室修心，雲山養道，幾遇至人傳訣。爐攢八卦，鼎備三才，修建道家基業。陰與陽并，斡轉樞機，旋走龍虎蟠結。這天機逆順，學流不曉，豈能分別。希夷理、瑞氣騰騰，祥雲藹藹，紫霧罩籠金闕。千神咸備，萬化全成，方應大丹熟也。琪樹瑤花，遍滿虛空，真景翠紅相列。觀心澄曉月，清風滿目，洞天朗徹。

自笑微生，凡情不斷，輕棄舊磯垂釣。走馬長安，聽鶯上苑，空負洛陽年少。玉殿傳宣，金鑾陪宴，屢草九重丹詔。是何年、夢斷槐根，依舊一蓑江表。天賜我、萬疊雲屏，五湖煙浪，無限野猿沙烏。平明紫閣，日晏玄洲，晞髮太霞林杪。蒼龍騰海，白鶴衝霄，顛倒一時俱了。望清都獨步，高秋風露，洞天初曉。

掃盡風雲，綽開塵土，落得半丘藏拙。青松為蓋，白石為床，一切物情休歇。幾度蓬萊，布袍長劍，閑對海波澄澈。是誰家、酒熟仙瓢，邀我共看明月。歸去也、玉宇寥寥，銀河耿耿，鐵笛一聲山裂。三花高擁，九炁彌羅，縹緲太清瑤闕。手把芙蓉，凌空飛步，今夜幾人朝謁。便翻身、北斗為杓，遍散紫甌香雪。

山月來時，海風不動，平地玉樓瓊宇。桂子飄香，露華如水，自按洞簫如縷。杳杳冥冥，泠泠曆曆，青烏解傳芳語。太微中、鸞鶴相求，盡是舊時真侶。君聽取、列豹重關，鼓雷千吏，天界更多官府。石女簪花，木人勸酒，為我此間聊住。高唱微吟，揮毫萬丈，塵世等閑今古。看春山、一色青青，何意斷雲殘雨。

皓月清霜，釣舟如葉，閑渡小溪澄碧。銀漢無聲，玉虹橫野，斗柄正垂天北。半幅烏紗，數莖華髮，一緉野見飛烏。問回仙、城南老樹，能見幾何今昔。西華頂、十丈高花，九天秋露，結就翠房瑤實。脫屣非難，凌空何遠，三咽雪融冰液。辟穀神方，飡霞真訣，一去更無消息。笑人間、長住虛空，誰似一輪紅日。

放棹滄浪，落霞殘照，聊倚岸迴山轉。乘鴈雙鳧，斷蘆漂葦，身在畫圖秋晚。雨送灘聲，風搖燭影，深夜尚披吟卷。算離情、何必天涯，咫尺路遙人遠。空自笑、洛下書生，襄陽耆舊，夢裹幾時曾見。老矣浮丘，賦詩明月，千仞碧天長劍。雪霽瓊樓，春生瑤席，容我故山高宴。待鷄嗚、日出羅浮，飛度海波清淺。

對酒當歌，無愁可解，是箇道人標格。好風過耳，皓月盈懷，清淨水聲山色。世上千年，山中七日，隨處慣曾為客。盡虛空、北斗南辰，此事有誰消得。曾記得、碧眼胡僧，布袍滄海，直下釣絲千尺。掣取鯨魚，風雷變化，不是等閑奇特。寒暑相催，乾坤不用，曆劫不為陳迹。可憐生、忘卻高年，長伴小兒戲劇。

憶昔坡仙，夜游赤壁，孤鶴掠舟西過。英雄消盡，身世茫然，月小水寒星大。何似漁翁，不知今古，醉傍蓼花螢火。夢相逢、羽服翩躚，未必此時非我。誰解道、歲晚江空，風帆月力，橫槊賦詩江左。清露衣裳，晚風洲渚，多少短歌長些。玉宇高寒，故人何處，渺渺予懷無那。嘆乘桴、浮海飄然，從者未知誰可。

歸去來兮，昨非今是，惆悵獨悲奚語。迷途未遠，晨景熹微，乃命導夫先路。風颺輕舟，候門童稚，此日載瞻衡宇。酒盈樽、三徑雖荒，松菊宛然如故。聊寄傲、與世相違，舊友都忘，更復駕言焉取。琴書情話，尋壑經丘，倦烏岫雲容與。農人告我，有事西疇，孤棹賦詩春雨。但樂夫天命，何疑委化，任渠留去。

十載燕山，十年江上，慣見半生風雪。對雪無舟，泛舟無雪，不遇竝時高潔。斷岸殘沙，今玆何夕，一似刻溪歸越。但掀篷、數尺梅花，人迹烏飛俱絕。君不見、五老危顛，浮丘絕頂，笑我早生華髮。返老還童，易麤為妙，空有九還丹訣。霽景浮空，天光眩海，一體了無分別。便堪稱、六乙仙公，千古太虛明月。

六十歸來，今過七十，感謝聖恩嘉惠。早眠晏起，渴飲饑飡，自己了無心事。數卷殘書，半枚破硯，聊表秀才而已。道先生、快寫能吟，直是去之遠矣。沒尋思、拄箇青藜，級雙芒屨，走去渡頭觀水。逝者滔滔，來之袞袞，不覺日斜風細。有一漁蒲，驀然相喚，你在看他甚的。便扶携、穿起鮮魚，博得一樽同醉。

一逕通幽，畫屏橫翠，行到白雲深處。世外蟠桃，井邊佳橘，別有種芝瑤圃。檀板輕敲，素琴閑弄，奉獻鳳膏麟脯。舞翩翩、鶴髮飄蕭，仍似舊時仙侶。君看取、華屋神仙，滿堂金玉，此是媳蛄朝暮。五色蓬萊，九秋鵰鶚，別有出身之路。酒熟麻姑，雲生巫峽，稽首洞天歸去。任海波、清淺無時，何處緑窗雲戶。

雲淡風輕，傍花隨柳，將謂少年行樂。高閣林間，小車城裹，千古太平西洛。瞻彼泱泱，言思君子，流水儼然如昨。但清游、天際輕陰，未辯暮愁離索。長記得、童冠相隨，浴沂歸去，吟味鳶飛魚躍。逝者如斯，吾衰甚矣，調理自存斟酌。清廟朱絃，舊堂金石，隱几似聞更作。農人告我，有事西疇，窈窕掛書牛角。

寒暑相催，俄然又、秋傳□信。驚往事，幾番成敗，百年如瞬。軒冕未酬黃卷志，琴書早賦青山隱。占五湖煙月樂希夷，無盈損。人間事，多愁恨。方外趣，別風韻。這瀛洲寧美，玉堂金印。徇物情懷兒女操，摩天頭角神仙分。看碧霄歸去彩鳳迎，白雲引。

雨過東郊，溪痕淺、山堂春曉。堪愛處，桃花流水，閒雲幽烏。物表群分紅日早，天涯一點青山小。向緑陰竹影捲柴扉，終焉了。清閑處，誰知道。方外客，人間少。且襟風杯月，醉眠芳草。大志含容天地考，真情卓立希夷杳。謾將消息寄林泉，煙霞老。

今古高情，都緣在、林泉江曲。知此身如幻，寧羨錦衣華屋。雅志偏憐雕浦月，達人豈羨金山玉。喜滿庭花影日篩金，苔斑緑。終焉計，東籬。菊。虛心杖，南軒竹。枕琴書高臥，坦然無辱。萬古興亡春夢覺，一溪雲水平生足。看武陵三秀噴幽香，芝田熟。

東里先生，家何在、山陰溪曲。對一川平野，掩映數間茅屋。昨夜江頭新雨過，門前流水清如玉。傍小橋環合柳參天，搖新緑。疏籬畔，叢叢菊。虛簷外，蕭蕭竹。嘆古今得失，是非榮辱。須信人生歸去也，世間萬事何時足。問此春新釀酒何如，今朝熟。

一片閑心，明洞達、天心無曲。身未能輕舉，權作道家梁屋。壺內時看吞日月，世間不羨堆金玉。任自然虛幻轉光陰，披紅緑。丹砂井，黃金菊。靈芝草，琅玕竹。對無情瀟灑，有何榮辱。大夢百年方外去，平生萬事心頭足。向人間三度見河清，蟠桃熟。

一片閑心，髑髏子、無窮生滅。被化機，搬弄馳騁，許多顛蹙。販骨如山成底事，迷情似海難超越。痛亙初靈物久沉埋，塵沙劫。求出離，須猛烈。尋知友，談冰雪。下工夫磨煉，靈光明徹。風定波澄潭底見，雲開冷浸天心月。問啞人飡蜜味如何，無言說。

堅起空拳，休着相、秤鎚是鐵。敢承□□當，時要丈夫剛烈。古佛拈花微微笑，今時幾箇齊腰雪。嘆杜鵑啼得血流枝，誰知切。啞人夢，難分別。耳聾漢，偏解說。有孤峰頂上，木人饒舌。烏噪猿啼談不二，松風澗水真玄泄。這機關打破看寒空，家家月。

元本當初，無一物、萬緣濛漠。嘆同流學道，誰肯死前除削。兩掌三拳空熱鬧，揚眉瞬目千般作。看眼光落地見賢家，抬手腳。絕妄念，忘人我。名利斷，是非趓。伴烟霞深處，坦然行樂。境滅心忘無生豁，斷雲來往寥天廓。顯一輪孤月射寒潭，實無錯。

法在先天，玄妙處、無言可說。其要在，守乎中正，靈臺瑩徹。太極神居黃谷內，先天炁在玄關穴。寂然不動感而通，憑剛烈。運風雷，祈雨雪。役鬼神，驅妖孽。只此是非呪，非符非罡訣。寂定神歸元谷府，功成行滿仙班列。翫太虛穩穩駕祥雲，朝金闕。

買得青山，便收起、草鞋藜杖。更不過，建章宮下，灞陵橋上。天地蝸牛蠻觸待，功名蟻穴槐安相。近新來白髮幾多長，三千丈。從今脫，紅塵網。青石枕，松風響。有商山四皓，閑時來往。火棗便宜秋露滴，交梨正要春溫養。算古來誰似我逍遙，陶元亮。

山中好，最好是春時。紅白野花千種樣，間關幽烏百般啼。空翠濕人衣。茶自採，笋蕨更同薇。百結布衫忘世慮，幾壺村酒適天機。一醉任東西。

山中好，長夏正相宜。修竹萬竿金鎖碎，飛流千尺玉簾垂。何處有炎曦。松影下，散誕更無拘。沉李浮瓜供枕簟，蒼松白石伴琴碁。一醉任風吹。

山中好，秋景不淒涼。白酒黃鷄新稻熟，紫茱金菊有清香。橘緑滿林霜。涼月白，松檜鬱蒼蒼。但見村翁歌賀社，不聞丁壯在門傍。一醉又何妨。

山中好，末後稱三冬。紙帳蒲團香淡碧。竹爐茶竃火深紅。交袖坐和沖。人如夢，百歲等閑中。梅蕊綻時泉脈動，雪花飛處瘍書空。一醉徒春風。

全真辦下無空過，布袍麻絛腋袋掛。剪髮髼頭，逍遙自在行踏。簞瓢把。每日沿門乞化。低頭稽首纔道罷。又撞着箇魔頭來說話。問道先生，元是甚麼人家。隨緣答。俺師父丘劉譚馬。

昨夜因打北邙山過，見箇骷髏兒道邊臥。雨灑風吹，骷髏被牧童打破。知他是李四張三王大。低頭無語思量我，大限來時怎趓蟬。家有千金，難免這場災禍。休爭我，到底一家一箇。

吾言勸了千千萬，無一箇回頭猛烈漢。教上千般，猶道火院牽纏絆。沒計算，一限又推一限。憂兒憂女沒衣飯，指望百年永作伴。閻王來追，鬼使上門喚。拖將去也，不道家緣不辦。

世事堪憂，光景難留。春去又逢秋。四季催人老，百年似、蝶夢莊周。勘破從前似假，着甚攬閑愁。慷慨幸遇希夷教，塵情事、一筆都勾。下志速勤修。有等愚癡輩，馬丹陽喚不回頭。打的無緣業鬼，有分做骷髏。