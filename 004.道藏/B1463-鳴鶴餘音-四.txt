上丹田，玄空路。玉鎖金闕，八卦珠簾庫。左有青龍，右有白虎。碧服胡僧，便是三清土。虎伏龍，龍伏虎。戰退三尸，贏得河車路。意馬心猿牢拴住，運上崑崙，透入泥丸去。

中丹田，多玄妙。聚寶池中，五色霞光照。姹女嬰兒盡歡笑。鍊就金丹，價值千千兆。服一粒，馨香妙。換骨抽胎，萬病消除了。返老還童年又少。快樂逍遙，倚定岩溪曉。

下丹田，明仙道。有箇牛兒，不喫尋常草。玉液華池滋味好。白雪黃芽，喂得牛兒飽。金龍頭，銀纏繳。瑩潔無塵，遍地如雪罩。擺尾搖頭噉聲叫。過海穿江，直上蓬萊島。

朗然子精氣神，須保愛。一粒金丹，每在街頭賣。四十年來無人買。鬧花叢裹，還了鴛鴦債。九三爻，地天泰。離上金烏，飛入銀蟾界。百尺竿頭做一解。這些工夫，任使傍人賽。

嘆人身，如傀儡。五彩妝成，盡是虛瞞昧。叉手棚頭談今古。相呼相喚，空向人前舞。出來時，如風雨。氣斷之時，七魄三魂去。饒你棚前搥畫鼓。喚不回頭，終沒回來路。

夜來忽覬一場希，乍見幾箇燈蛾兒堪人嗟呀。愛慾貪嗔不肯捨，錯認燈光隨高隨下。火焰跟前百般顛耍，十分燒着全然不怕。直待燈盞內做箇焦巴，這回休也。休也休也。奉勸你諸公略聽予勸，休似燈蛾兒心生愛戀。戀着恩愛老了面。面皺髮白，腰曲頭低，耳聾眼暗。覓箇回轉，把往日風流一刀兩斷。聞身康健，早做箇惺惺灑灑漢。猛跳出凡籠，便是一箇了辦。

北方一日，南方一日，共東西、四方交日。夢寐沉沉，宜往來、游行消日。待他年、道心開日。百年短景，都來幾日。暗推排、今朝明日。不覺推排，到聖賢、佳音來日。洞天開、是吾歸日。

山河已定，干戈不起，太平時、八方和氣。齋醮頻修，盛報答、虛空天地。謝洪恩、暗中慈惠。千年一遇，神仙出世。幸遭逢、莫生輕易。供養精嚴，但一歲、勝如一歲。遇良辰、大家沉醉。

死生都怕。這輪迴販骨，如何得罷。不悟真常，強生枝節，性命了達不下。有中不解，無中無裹，難明真假。離萬法。這本來一點，何處安劄。敢問些兒話。修真養性，如何憑執把。甚是明心，甚為見性，甚是萬緣不掛。甚為明月清風，甚是玲瓏脫灑。了真法。告師父慈悲，提攜點化。

死生不怕。仗剛風一掃，般般都罷。獨露真常，不生枝節，性命亦無高下。亦無內外，其中就裹，元無真假。明萬法。這真如一點，不須安劄。悟得無生話。無作無為，大道無執把。六二明心，時時見性，只此萬緣不掛。處處明月清風，端的玲瓏脫洒。了真法。真空自在，不生不化。

大道無形，方寸何憑。在人人、智見高明。能降衆欲，解斷群情。作鬧中之閑，忙中靜，濁中清。情態如嬰，懷抱如冰。自朦朧、覺破前程。吾言致祝，君耳深聽。下十分功，十分志，十分誠。

情慾消忘，脫了根塵。樂虛無、恬淡崇真。形如野鶴，性似孤雲。到處為家，風為伴，月為鄰。住世無心，異俗超群。握玄機、哩羅哩●。□省一點，顏貌常新。得至真功，全真行，侍真君。

坐後談禪說道，起後不依些少。心口自尋思，好呆癡。日用機關千萬，何曾滅了一件。欲望做神仙，好難天。

學一道鬚憑一志，無志難逃生死。對境志如山，自然安。萬法不離清淨，性定方能得命。會得這玄空，道必通。

浮生碌碌。盡飄流世欲。空恁苦爭活計，被情愛海沒。謾儔機狡，夢中競利祿。縱有百般榮貴，誰念光陰迅速。

世事促促。莫勞心役役。棄塵早歸林下，蓋箇低低茅屋。映窗疏竹，灑灑風生玉。萬疊青山為友，那管桑田翻覆。

西風吹渭水，落葉滿長安。忙忙塵世裹，獨自清閑。自然爐鼎，虎繞與龍蟠。九轉丹砂就，一粒刀圭，餌為陸地神仙刁便萬釘、寶帶貂蟬。富貴欲薰天。黃糧猶未熟，夢驚殘。是非海裹，真道立身難。拂袖江南去，白蘋紅寥，再游湓浦廬山。

不如歸去，作箇清閑漢。著甚來由，惹別人、三長兩短。天公許大，何處不容身，且謾著，有生涯，試待尋思看。鑑湖裹面，淺山林畔。住箇小庵兒，且隨分、粗衣淡飯。嘲風詠月，蕭散過平生，塵世事，盡如麻，我也誰能管。

修竹間青松，翠影重重。道家樓閣白雲中。隔岸紅塵飛不到，水浸寒空。此景與譙同，洞口仙翁。素琴彈罷倒金鍾。笑傲煙霞無一事，明月清風。

一箇主人翁，一住在靈宮。無形無影亦無蹤。鐵眼銅睛觀不見，體似虛空。出入不通風，天地難籠。被吾擒在藥爐中。運起周天三昧火，煅鍊真容。

我有屋三間，住在深山。四無墻壁海遮欄。萬象森羅為斗拱，瓦是青天。不漏數十年，也是前緣。一朝功行滿三千。降得活龍伏得虎，方表神仙。

忙裹偷閑，鬧中取靜，利名休競。有限光陰，無涯塵事，貪愛何時盡。無情烏兔，催人早老，暗裹換了緑鬢。此形骸、假合幻化，算來有甚憑準。隨緣度日，和光同塵，惹甚閑愁閑悶。富貴由天，榮華是命，休更勞方寸。心中無事，眼前清淨，俱是快活時景。你若待、般般稱意，耐心且等。

錦堂春，璚仙朝列璚筵。遇良辰、名香共爇，吐氤氳、瑞藹祥煙。慶三真、重陽五祖，願當今、聖主遐延。昔有軒轅。駕龍騰飛，上朝玉帝自爭先。恁時萬聖齊會，宴賞共留連。簫詔美，金童捧盞，玉女傳宣。觀神宮、仙苑異景，降鸞鳳、鶴舞翩翩。仙童報，蟠桃正結，丹桂初圓。萬載金龜，千秋玉兔，老人星見，慶這些事，洞天佳景，還也勝塵緣。無來去，天地同壽，日月齊年。

一領布袍，一床紙被。葫蘆拄杖為行李。三盃兩盞樂天真，誰能與你爭閑氣。滿眼蒼生，爭名奪利。朝朝只要巴家計。教他喫箇土饅頭，方知裹面滋味。

雨過山花綻。霧歛雲收天漢。清閑幽雅處游翫。古洞巖前，時把金丹鍊。不愛乘肥馬，富貴榮華，是非都不管。獨坐茅齋看古傳。把道經時轉。橫琴膝上撫，鶴來見。紫綬金章，是則是，官高顯。五更忙上馬，爭如我仙家，日午柴門猶掩。

草堂三鼓夢游仙，到蓬壺閬苑。正白雲滿地無人掃，信幽圃，香風旋。群真朝列黃金殿，醉流霞璚宴。頓覺來一片清涼意，似明月，山頭見。

終日駕鹽車。鞭棒時時打。自數精神久屈沉，如病馬。怎得優游也。伯樂祖師來，見後頻嗟呀。巧計多方贖了身，得志馬。須報師恩也。

猛悟百年彈指，淚似迸珠不止。急解死生憂，管甚石中火起。石中火起，一任停喪在地。學道非難非易，怎敢已而不已。專下死工夫，悟得長生活計。長生活計，收拾精光神氣。

布袍草履曆天涯，朝市與雲霞。隨分有些活計，杖挑周易南華。客來問我浮世事，無言指落華。鍊就水雲情性，腳踏到處為家。

麤布寬衣下領袍。一襟瀟灑，兩袖飄飄。水雲活計伴漁樵。過得今宵，莫問來朝。九節蒼龍仗一條。仙經數卷，肩上橫挑。腰間懸箇小丹瓢。行也逍遙，坐也逍遙。

本來無說本無言。澄寂湛然。湛然常寂炁神全。希內自觀玄。玄中妙，妙中玄。無相貌，莫團圓。往來去，怎遮攔。清風明月前。

人命無常，看青雲、雨過山水。韶華盡過了，百年如夢，有似希夷。忘情絕愛念，好把意馬心猿牢擊。綿綿密密。有似出息，常不保入息。十年一似修真理。做神仙、萬無一失。門生莫生疑。若有纖毫虛謬，馬風罰作陰山為鬼。心行常不昧。遍十方、觀照天地。累成功行，自有金童來認你。

我已叮嚀勸。展手心休倦。後巷前街，茶坊酒肆且遍。繞巡門，散喏好降心，與修行方便。一志休回轉。趁了今生願。神氣沖和，陰陽昇降，虎龍爭腳，迸金燦爛。繞丹田，看真人出現。

天地初分何處寄。父母無生名甚字。須將這箇要分明，推窮此理寧論是。細細傳不二，亦能整究從前事。往來頻，不知迷迷，甚日得言賜。忽爾真靈前面至。認得無形觀喜示。惺惺覷着甚端嚴，輝輝返照通容易。見時惟覓妙玄微，雅深中透出圓光，五般顏釆，復本總祥瑞。

真清真靜，便是虎和龍。澄澄湛湛，嬰兒姹女自昇騰。寂默刀圭根本，齋戒換西東。時中十二，常常覺照，內調神氣玉爐功。何須尋枝摘葉，豈論語丹經。假餘玄妙一知懶墮、亦成空。滅睡忘言除慾，飲膳少豐融。外係疏嗇，人情薄淡，念頭打破漸幽通。

滿酌開懷酒。算人生、不如意事，十常八九。造化小兒真廝戲，到了翻前覆後。謾只向、塵中奔走。多滿時賢口。

人生百歲，七十稀少。更除十年孩童小。又十年昏老。都五十載，一半被睡魔分了。那二十五載之中，寧無些箇煩惱。子細思量好，追歡及早。遇酒追朋笑傲，任玉山摧倒。沉醉且沉醉，人生似露垂芳草。幸新來有酒如澠，結千秋歌笑。

有限形軀，無涯火院，剎那催促光陰。想人生、有似當風燭，整日家、晝忙夜驚。有等愚迷，千思萬想，家緣逼迫渾沉。愛子憐妻，被冤家、繫纜縈身。猛悟迴頭，名韁割斷，恩山推倒重重。將愛海跳出，清閑樂道逍遙，半張紙，一張琴。榻安眠，牢拴意馬，莫教國亂身心。慧劍揮時，斬群魔、萬神自寧。二炁相交，龍奔虎走，金烏玉兔相迎。入玉爐、金鼎丹砂，煉陽神、出朝玉京。此箇家風，冰清玉潔，點頭多謝知音。欲要成雙全後，價值千金。

非僧非俗亦非仙。茅屋兩三椽。白石與清泉。更誰問、桃源洞天。一爐寶篆，一甌春雪，澆灌淨三田。閑想谷神篇。不覺松枝月圓。

光陰迅速不停留。春去又還秋。展破皺眉頭。且唱和、仙歌散憂。百年短景，爭名競利，圖恁惹閑愁。休恁苦貪求。但得過、隨緣便休。

百年勳業鏡中看。嘆行路古來難。風雨換朱顏。更誰管、安仁鬢斑。掀天聲價，凌雲氣勢，短夢破槐安。回首問青山。放一片、孤雲自閑。

無為大道人難曉。只為工夫少。猛悟迴光常返照。三田之內，六府之中，塵垢頻頻掃。諸緣斷處清懷抱。一點虛靈自耀。認得玄元清靜道。百關調暢，一性圓明，得出游仙島。

一從東別長安道。西住蟠溪廟。漸扣南山雲寂渺。茅庵冷淡，土寵瀟灑，官府何曾到。夜深陌上行人悄。忽聽巖前子規叫。切切松梢啼到曉。聲聲相勸，不如歸去，爭奈工夫少。

草堂初寐，青衣扃戶，丹頂歸巢。抱瑤琴，高枕夢游仙島，待閑訪三茅。中宵睡覺，聲如鳴珮，竹被風敲。隔疏林，斜望斷雲飛，正月上松梢。

一生懞懂，世事不曉。喫茶飯、不知饑飽。坐處生根，立一似、頑石當道。任傍人、笑我虛矯。文藝不解，豈知典教。說修行、無口分剖。面上塵埃，髮鬍鬆、身披納襖。永長生、浩劫不老。

欲識還丹，認取自家宗祖。便不計、當初來處。是誰人，椿胎骨，誰人捏塑捉住。這一靈性，元來是，鉛結聚。既已為人，要了自家龍虎。便不會、卻擒捉住。把金丹一粒，吞來入腹。恁時免得，輪迴受苦。

物物般般都放下，熟境目然休。忙裹偷閑鬧處收，不掛一絲頭。動靜不拘無動靜，法界莫能歸境丘。逍遙物外，游性似水晶毬。

一片頑心要似飛。引入千古不思歸。幸遇明師因曉了，肯教熟境再相隨。你待東時我卻西。我今省悟即從伊。萬劫輪迴皆為汝，百般魔障更因誰。

小張歌，也好把、繁華勘破。速認元初真面目，把意馬心猿牢鎖。百歲光陰能有幾，也不可虛過。耳卻聽囑付，仙風道骨，莫向紅塵埋墮。省呵。把師父親言記着。你原是蓬萊洞裹仙，為思凡、人間淪落。速整仙胎歸上會，莫荏苒、俗情繫縛。自思忖，假饒積玉堆金，終久幻化如何。

我笑迷人，不信乖劣。癡心戀，貪名利縈擊。落魄狂游，每將術藝養道，用安身己。道知和息。藜杖藥瓢，蓑衣蠻笠。縱大地有滿地真珠，那的直甚閑氣。無限峰巒聳翠。略撰箇茅庵，用做棲心，幸有靈苗裔。更兼泉水。饑渴自然無礙。獨坐深山裹。悶看乾坤間隔，望落落如曉星之勢。再遇何年，駕雲朝上帝。

捉住玉山赤鳳，神舟同泛，激浪漂浮。便使烏龜開口，出頭喜謨，吸洪濤、枯乾北海，使巨波、澆灌西湖。自舒敷。水紋花面，此日是金鋪。光珠。盈盈照耀，恰如明月，晃晃方隅。普徧騰輝，盡成霞彩環紆。見圓珠、深深漸見，結寶丹、空外超踰。得臨大羅天上，永永惺甦。

這消息，幾人知，獨我全真好。大悟來，心地清涼，便分曉。本來面目常照。最玄妙。金關開，玉戶閉，來往通關竅。遍三田，覺上下和沖，降銀雪，黃芽遍生芝草。姹嬰舞跳。透引動、龍吟虎嘯。般運在，斡旋中，坎離顛倒。龜蛇戰鬭，水火抽添，爐內燒丹，結就明珠晃耀。玉皇深恩宣詔。祥雲攢罩。恁時穩跨青鸞，歸蓬島。

行道要心堅，密護丹田。調和真息永綿綿。十二時中常若見，休要塵牽。訣要避諠譁，靜處安然。須通語默默言傳。神秀丹成行滿，得去朝元。

小小瓢兒，生得天然詫□□。身矬矮。瓢兒元有口，難開解。認得乾坤，此理誰能解。腰間帶。道人偏愛。不換金魚袋。

堪嗟人人，波波劫劫貪名利。何時已。眼光落地，到此纔方悔。雖有兒孫，要替應難替。思下淚。這場滋味，認着心先碎。

昨夜醺醺，醉中似覺乘丹鳳。笙歌共。四天飛縱，悟入桃源洞。正向深溪，閑把明珠弄。□晨動。一聲風送，驚斷游仙夢。