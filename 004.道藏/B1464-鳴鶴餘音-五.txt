四大元無我，五蘊本來空。休爭人與我，逞英雄。貴賤賢愚，到了夢魂中。百年親眷屬，電裹紅光，早宜各自牢籠。勸君勤修煉，常照主人公。來時無一物，去時空。人生有限，貪愛轉無窮。不如隨分過，一點靈光，自然明月清風。

人生七十古來稀。嘆愚迷，不修持。光陰有限，成敗是和非。蓋世功名都占取，空贏得，業相隨。暫時花酒氣財迷。得便宜，落便宜。暗裹朱顏，漸改氣神虧。陽少陰多染□患，命盡也，更推誰。

如何是道。這一點，古今尋求顛倒。人人有分，箇箇不虧少。皆因動念錯，染着處、便生煩惱。若也般般放下，有何微奧。隨分隨緣且過，究本來面目，直須分曉。寒爐冷竈，對虎龍吟嘯。目前便是了。更不向、外邊尋討。不問神仙與佛，共同覺照。

行不勞，坐不倦。任行任坐隨吾便。曉風輕，暮天晴。逍遙大道，南溪上下平。溪東幸獲忘形友，皎月時斟消夜酒。酒盃停，月華清。披襟散髮，欣欣唱道情。

緊鎖心猿，悟光陰塵世，百年遄速。下手頓修，元本真靈，此日要住行屋。居家坑塹，先須跳將身已，使令孤宿。靜無觸。氣財色酒，一齊須逐。俗景般般絕慾。更捨盡爺娘，共妻骨肉。自在逍遙，落魄清閑，認取裹頭金玉。璚英蘂，花心動，放香味、滿空馥郁。異光簇。祥光燦爛，結成仙曲。

坎離震兌并子午。須識取、自家宗祖。地雷響、震動山頭雨。漸澆灌、黃芽出土。捉得金晶牢閉固。煉甲庚、要降龍虎。有人問道阿誰傳，但說道、先生姓呂。

春煙淡蕩，青山媚，行雲亂飄空界。花光石潤，秀出洞天奇怪。戶牖平高萬丈，盡耳目、臨風一快。多生浩劫塵情，曠朗渾無仙界。堪愛。逍遙自在。疏枷鎖，拋離業根冤債。風鄰耳伴，道合水晶天籟。無限崢嶸勝景，盡賜與、山堂教賣。千乘寶珠，酬價問君誰解。

古往今來，多憂少喜，淳化太平難值。幸逢聖賢出世。布道德、談羅天地。上界真人權下世。御萬國、不勞神器。中外偃武修文，敬賢尚德，致清平瑞。何以上答天恩，佳時念、因循等閑虛費。要先崇儉約，務飽暖、不貪名利。向玄門求奧祕。戒嗜慾、保安和氣。更心上，物物頭頭放下，乃得免人間累。

本輕清體妙，湛然獨與天游。為透入凡胎，五行圈園，四大拘囚。窮年執迷不悟，認聲色虛幻故延留。元舊仙鄉道域，咫尺天地迢遙。欲求返本還元，誠只在自心頭。但默默精思，時時探索，必取功收。虛空忽然粉碎，盡來生、業障一齊休。振袂蓬萊閬苑，不愁弱水無舟。

醉時節，就把青山靠。醒來時，興取瑤琴操。操的是、鶴嗚九皐。水色清，山色近，迥然閒自樂。俺也一如歸閬苑，登蓬島。且恁底、寄跡人間，與造化、同游太虛，保養得、形神俱妙。

這無常，兩箇字，最難防。要來時、無處潛藏。不論老幼，不管貧富與賢良。不管妻子與兒郎，怎戀爺娘。身居土血逐水氣，隨風魂魄游颺。細看來、怎不情傷。休貪火院，早早修取上天堂。三千功滿赴蓬島，永在仙鄉。

引清風，邀明月，去來兮。省多少、閑是閑非。臨山近水，近些松竹向些梅。小院活計沒多般，詩酒琴棋。無縈擊，無煩惱，無別離。待改變、一味愚癡。蠅頭蝸角得失，何所更何為。不如聞早樂真機，高臥雲梯。日月循環無定止。春去秋來，多少榮枯事。五帝三皇千百禩，一興一廢常如此。死去生來生復死。輪迴變化，□□何時已。不到無心休歇地，不能清靜超於彼。

緑暗紅稀春已暮。燕子銜泥，飛入垂楊處。柳絮欲停風不住，杜鵑聲裹山無數。竹杖芒鞋無定據。好的林泉，信腳隨征馭。●卻此心生幾許，一川風月那為主。

西轉金烏朝玉帝。東望銀蟾，皓色籠青桂。漸扣南華排菊會，滿斟北海醺醺醉。醉倒終南山色裹，山色清高，夜色無雲蔽。一烏不嗚風又細，月明如晝天如水。

孤僻巉巖清浄界。鑿玉安身，抱道忘知解。道友相看唯莫怪，貧寒守拙無相待。富貴功名堪倚賴。多是多非，漸歛多成敗。肉食馨香終不耐，簞瓢寂淡常安泰。

得好休來休便是。贏取逍遙，兔把身心使。多少聰明英烈士，忙忙虛負平生志。造物推移無定止。昨日歌歡，今日愁還至。今日不知明日事，區區著甚勞神思。

今日思量當日故。知我前程，迢遞時難度。福又不延天不助，匆匆要去無門路。走骨行尸今已悟。魂夢悠悠，且向磻溪住。奉謝街坊豪傑戶，時時念我頻相顧。

一箇蒼蠅，飛入腥盆。顧甜時，直入中心去，忘了抬身。沾其足，沾其翅，喪其形。我好嗟吁，怎不動心。甜中有苦，福內災生。既知滋味，便好抽身。你好不惺惺，不伶俐，一箇大蒼蠅。

王重陽重陽飲水知多少，因此通玄妙。布麻衲襖布青巾。好模好樣，真箇好精神。不須鏡子前來照，萬事心頭了。夢中識破夢中身。便是逍遙，達彼岸頭人。

涉歷名山，巖巒盡皆游過。上高坡，登峻嶺，勞神怎麼。道在身，心着物，交加相趓。終不失、本來這箇。白日同行，晚來同眠同臥。到天明，相逐定，同行共坐。驀然地，忽然間，分明識破。元來是大哥。

握固披衣候，水火頻交媾。萬道霞光海底生，一幢三關透。仙樂頻頻奏，常飲醍醐酒。妙藥都來頃刻間，九轉金丹就。

要離生滅。把舊習般般，從頭磨徹。愛慾千重，身心百鍊，鍊出寸心如鐵。放交六神，和暢不動，三尸顛蹶。事猛烈。仗虛空一片，無情分別。關結。除縲紲。方遇至人，金口傳微訣。頓覺靈風，吹開魔障，形似木雕泥捏。既得性珠，天寶勘破，春花秋月。恁時節。鬼難呼；唯有神仙提挈。

厭離塵垢。便志樂虛閑，清淨為友。劍掛寒光，兵安雲將，戰勝五行之寇。收得洞玄靈寶，跳出陰陽之殼。大丹就。鍊摘騎日月，摩挲星斗。英秀。超前後。隨應萬機，明顯神通手。鐵板門庭，金針玉線，到處七穿八透。引出錦麒獅子，振水禽山獸。速回首。向碧霞堆裹，高眠清晝。

莫尋玄妙。我分明說破，修行關竅。戰睡敵魔，忘情絕念，此是聖賢正教。飲食則定除疑，每日勤修覺照。莫差了。待無眠無睡，心方合道。別有玄和妙，鍊氣成神，自有金光罩。五氣朝元，三花聚頂，水火運行顛倒。九陽結就還丹，射透靈臺八表。功行了。向長生路上，閑游三島。

欲調真息。論根源參到，生前實際。氣是心兮，神為氣主，心動神氣分離。心寧子母相抱，意定自成真液。莫錯識。這內調息，非干扭捏，不曉胎元理。開目和鼻指，靈龜蛇戲。祖道家風，迴光返照，呼吸自歸根蔕。清風瞥然透戶，水火剎那既濟。至此理。要真常咫尺，三生佛出世。

返觀塵世。便擺脫羈摩，逍遙能幾。短褐綸巾，斑笻焦尾，便是自家歸計。箇人問為何隱，遙指松蘿蒼翠。碧霞裹。有洞庭猿鶴，交朋知己。無比。清閑貴。高枕老莊，不尚公侯位。水袴山鞋，煙蓑月笛，別是一般風味。安得這些消息，自古神仙綱紀。遂吾志。任桑田改變，浮生興廢。

萬緣多暇。便杖屨閑游，田園鄰舍。雨笠風巾，鶉衣鶴骨，韜晦翠微峰下。眼底世情群擾，方外天機獨霸。德風化。樂清虛恬淡，無為華夏。幽雅。雲鶴駕。歸去故園，鶯燕吟王謝。水石清華，巖壑深遠，高邁軟紅車馬。千古是非成敗，一枕煙霞溪野。妙哉也。這生涯欲賣，誰能酬價。

利名拋卻。入廣莫鄉閭，委蛇盤礴。水曲山限，煙村雲屋，隨分葛衣藜藿。任他玉堂軒冕，爭似茅廬丘壑。志寥廓。向東籬消遣，西園吟酌。綿邈。無為作。不遇箇人，何處談玄略。書笈琴囊，石壇瓦鼎，此外並無真樂。幽雅澹然風範，端的憑誰光爍。自消索。有一溪松月，千年猿鶴。

頓消緣慮。覺夢蝶勞生，鶉居蓬戶。飯蟻醯雞，塵衫風帽，贏得百年虛度。利如斷霞殘照，名若落花飛絮。豈堅固。似風中秉燭，枝頭垂露。誰悟。獨歸去。收拾水雲、高臥曹溪路。竹外流泉，籬邊叢菊，粒點野棠閑趣。五柳檻前吟醉，一笑人間今古。欲分付。歎煙波渺渺，知音何處。

玉爐百和發虔心，信香一炷，氤氳）繚繞。來往盤旋，結成華蓋。報天地。恩覆載。報日月照臨之德，報國王水土，豐榮快樂，報父母恩憐愛。上謝祖師聖教，丹陽師父傳派。紅塵普度，全真大教，丘王長在。太古居寧海。共三人暗合法界。願皇王萬歲，千秋臣宰，請門人拜。算來浮世忙忙，競爭嗜慾閑煩惱。六朝五霸，三分七國，東征西討。武略今何在，空悽愴，野花芳草。嘆深謀遠慮，雄心壯氣，無光彩，盡灰槁。歷遍長安古道。問郊墟、百年遺老。唐朝漢苑，秦宮周墻，明明芳草。見。故址留連，故人消散，莫通音耗。念朝生暮死，天長地久，是誰能保。

夜晴寥廓初寒，淡天瑩徹瑠璃翠。無陰樹下，長安樓上，月明風細。百禍潛消，萬家同賞，一般清味。見金。星朗朗，銀河耿耿，交光集，滿天地。流轉碧空如水。任縱橫、略無凝滯。衝山拍海，傾光騰透，綿綿吐瑞。達了從玆，寶瓶堅固，玉漿時泥。把衷情欲訴，何人會得，且陶陶醉。

昊天空闊初晴，氣迴觀物欣欣茂。亭臺俯仰，山川高下，裝成錦繡。碧洞清泉，響聞迢遞，一聲長溜。更時時注目，悠悠遠看，青峰上，白雲奏。無限靈禽異獸。慰悶心、不辭柴瘦。含風翠栢，雙崖爭長，千株競秀。耀日丹臺，四時為伴，百年隨壽。任寒來暑往，星移物換，得高眠白晝。

混元南嶽初開，瑞雲透出崑崙表。星移電轉，陰昇陽降，紅光縹緲。鶴舞鸞翔，看烏龜、共赤龍蟠繞。盡鴻濛一氣，烹成造化，神仙道，片時了。雲散十方三島。洞天深、月明風裊。此時占得，長生門戶，遐齡體調。吟詠從他，海變山移，石枯松老，伴煙霞獨向，是非境外，卻恨知音少。

本自出家離塵世，更不貪人間華一麗。蓬頭垢面，終朝獨坐，內修活計。古廟窖寵裹，任他紅輪西墜。向無中認有，知白守黑，綿綿地，默調息。心上別無縈擊。有腋袋、拄杖相隨。草鞋短襦，精賺赤腿，羊皮遮體。飢後巡門乞。飽來唱、哩●羅哩。任傍人笑我，呆癡懶漢，有誰人識。

百年如夢蝶。嘆古往今來，多少豪傑。圖王霸業。謾得漁樵，一場閑說。秦宮漢闕。今只有、狐蹤兔穴。想榮華、秉燭當風，富貴似湯澆雪。省也。損身薄利害己，虛名卻如吳越。隨緣養拙。柴門掩，是非絕。向午窗容膝，小溪垂釣，坐對雲山萬疊。夜橫琴、伴我知音，碧天皓月。

木馬嘶風，我之不然。石人點頭，啞子會言。碧眼胡僧，沒手指天，。畫一圈。無所傳。任意咆哮，如瓶瀉泉。枉費工夫，去磨砌磚。安用機關。奪勝爭先。戈甲俱寧，太平四邊。不參禪。不問仙。一味醍醐，我知自然。不移一步到西天。木人把住，鐵牛便牽。火裹生蓮。玄之又玄。雲霧歛，月正圓。石女停機，金鍼線穿。謝三郎，許我釣魚船。帶甲金鱗，紅錦更鮮。不出波瀾。浮沉自然。自喜歡。便忘筌。這些消息，誰敢亂傳。

夢游仙。分明曾過九重天。浩氣清英，素雲縹緲貫無邊。森然似朝元。金童玉女下傳宣。當時萬聖齊會，大光明罩紫金蓮。群仙謠唱，諸天歡樂，盡皆得意忘言。流霞泛飲，蟠桃賜宴，次第留連。皆秉道德威權。神通自在，劫劫未能遷。沖虛妙，昊天罔極，象帝之先。透重玄。命駕恍惚，神游擲火，萬里迴旋。四維上下，八表縱橫，鸞鶴不用揮鞭。應念隨時到了，無障礙、自有根源。看盡清都絳闕，邁瀛洲紫府筆難傳。瑤臺閬苑花前。瑞雲時映，百和香風散。四時不夜長春煖，處處覺閑。想因緣，是一點功圓。混太虛，浩劫永綿綿。任閻浮地，山摧洞府，海變桑田。

話衷腸。悟南柯、一夢黃根。破繁華、雲寵布素，認宗派、返照迴光。憑慧劍、揮開愛網，橫藜杖、擊碎塵寰。那裹相逢，峨媚山下，韜光速迸，東華山旁。林泉隱，南辰北斗，日月袖中藏。朱顏久，天崩地塌，真性如常。舞袍袖、乾坤恨窄，但展手、天地平量。醉醄醄、囊盛四海，笑盈盈、腹注三江。幾度瑤池，龍華會上，諸仙筵宴捧霞觴。鍾離至，玉皇御宴，無我不成行。重陽會，金蓮七朵，齊放神光。

活骷髏。算來有甚風流。著衣衫、遮形蓋體，弄精神、虛度春秋。又不念、無常近也，又不怕、閻老來勾。巧使機關，張羅活計，忙忙劫劫苦貪求。空熱鬧，虛名薄利，分外惹閑愁。三寸氣，一朝斷了，獨臥荒丘。嘆古今、幾番成敗，光陰迅速難留。好翛閑、修真養性，把從前、仗倆都休。放下塵勞，悟明心地，凌風飄蕩野雲收。江山靜，太虛空廓，星月照瀛洲。真箇好，逍遙快樂，不羨王侯。

睡魔王。百般作害為殃。白日間、猶教□可，夜更深、無處潛藏。惱得人、昏如癡醉，壞修行、輕送無常。眼若膠粘，頭如山壓，一團昏悶轉羸尪。相勾引，三尸六賊，夢裹盜元陽。般般有，飛騰法界，萬種顛狂。似這般、無端乖劣，勸諸公、各自隄防。念死生、前程事大，要殷勤、保護三光。莫得偎傭，全憑覺悟，神通勇猛賽關張。相爭戰，威鋒剛硬，一士心向前當。追趕退，雲收霧歛，湛湛清涼。

專燒誓狀，謹發盟言。遵依國法為先。但見男兒女子，父母如然。永除氣財酒色，棄榮華、戒斷腥羶。常清淨，更謙和恭敬，無黨無偏。布素婪躭度日，饑寒後、展手街前。不得貪財狂語，詐作高賢。常懷慎終如始，遇危難、轉要心堅。如退道，願分屍萬段，永墮黃泉。

修行之士，不住居山，休勞循環●跧。何必區區來往，遠遠相叅。不在持功打坐，更不須、耕種艱難。休勞苦，不須藥術，博換衣餐。看你留心何處，但無些染著，打破般般。好向廛中展手，乞覓餘殘。問着浮名浮利，嘆死生、灰了心間。忘塵絕念，管將來位列仙斑。

上仙傳秘訣。只要塵情滅。意馬與心猿，牢鎖閉，莫放劣。戒慳貪是非，人我無明斷絕。把巧辯聰明都守拙。紫殿元君歇。寶鼎丹砂結。也休問龍虎，鉛汞絮繁說。向迷雲堆裹，捧出一輪皎月。方表信，希夷門戶別。