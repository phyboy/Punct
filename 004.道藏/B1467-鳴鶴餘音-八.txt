內藥還如外藥，內通外亦須通。丹頭和合類相通。溫養萬般作用。內有天然真火，爐中赫赫長紅。外爐增減要勤功。妙絕無過真種。

此道至神至聖，憂君分薄難消。調和鉛鼎不終朝。早覩玄珠形兆。志士若能修煉，何拘在市居朝。工夫容易藥非遙。說破人須失笑。

白虎首經至寶，華池神水真金。故知上善利源深。不比尋常藥品。若要修成九轉，先須煉己持心。依時採取定浮沉，進火須防危甚。

七返朱砂返本，九還金液還真。休將寅子數坤申。但看五行成準。本是水銀一味，周流經歷諸辰。陰陽氣足自然靈。出入豈離玄牝。

若要真鉛留汞，親中不離家臣。木金間隔會無因。須假黃婆媒娉。木性愛金順義，金情戀木慈仁。相吞相啖卻相親。始覺男兒有孕。

二八誰家姹女，三九何處郎君。自稱木液與金精。遇土方成三姓。更假丁公煅煉，夫妻始結歡情。河車不敢暫留停。運入崑崙峰頂。

牛女情緣道合，龜蛇類稟天然。蟾烏遇朔合嬋娟。二氣相資運轉。總是乾坤妙用，誰能達此深淵。陰陽否隔即成愆。怎得天長地遠。

雄裹內含雌質，負陰抱卻陽精。兩般相合藥方成。點化魄纖魂勝。信道金丹一粒，蛇吞立化龍形。雞飡亦乃變鸞鵬。飛入青陽真境。

天地纔經否泰，朝昏好識屯蒙。輻來湊轂水朝宗。妙在抽添運用。得一萬般皆畢，休分南北西東。損之又損慎前功。命寶不宜輕弄。

冬至一陽來復，三旬增一陽爻。月中復卦朔晨超。望罷乾終垢兆。日又別為寒暑，陽生復起中宵。午時姤象一陰朝。煉藥須知昏曉。

德行修逾八百，陰功積滿三千。均齊物我與親冤。始合神仙志願。虎兕刀兵不害，無常火宅難牽。寶符降後去朝天。穩駕鸞車鳳輦。

不辯五行四象，那分朱汞鉛銀。修丹火候未曾聞。早便稱呼居隱。不肯自思己錯，更將錯路教人。悮他永劫在迷津。似恁欺心安忍。

丹是色身至寶，煉成變化無窮。更能性上究真宗。决了無生妙用。不待他身後世，見前立獲神通。自從龍女著斯功。爾後誰能繼踵。

兩手擘開混沌，坦然真露丹宗。日魂月魄自西東。牢捉莫輕放縱。外道邪魔縮項，相將結寶中宮。九還七返片時功。皆賴黃婆相送。

默運乾坤否泰，抽添妙在屯蒙。起於復卦剝於終。溫養兩般作用。沐浴要防危險，吹噓全藉離風。工夫還返入坤宮。火足不宜輕弄。

要識真鉛真汞，都來只一根源。烹煎火候妙中玄。不是知音難辯。採取莫差時日，仍分孩後弦前。玉爐一霎火燒天。無位真人出現。

莫問九三二八，無過陰偶陽奇。大都高坎結夫妻。要識屯蒙既未。若過一陽起後，便堪進火無遲。只因差失在毫釐。野戰更宜子細。

鼎器法天象地，坎離運用無差。夫妻相會入黃家。共說無生妙話。雨意雲情了當，嶺頭駕動呵車。搬歸頂上結九三花。牢閉玉關金鎖。

撥動頂門關捩，自然虎嘯龍吟。九還七返義幽深。出入不離玄牝。運用玉爐火候，鼎中煉就真金。強兵戰勝便收心。妙在無傷無損。

一二復臨養火，兔雞沐浴潛藏。分明變化在中央。結就玄珠片餉。還返歸根說體，守城抱一隄防。黃庭來往是尋常。恍惚之中縱放。

夾脊雙關透頂，此為大道玄門。金丹只是此宗根力大要知時搬運。溫養守城野戰，華池玉液頻吞。玉爐常使火溫溫。採藥審他老嫩。

調燮火工非小，差殊只在毫釐。鼎爐汞走黑鉛飛。從此恐君喪志。須共真師細論，無令妄動輕為。幽微玄妙最深機。言語仍須避忌。

九油往頭逆浪，霎時衝過天心。崑崙頂上水澄澄。醞就瓊漿自飲。便向此時採取，河車搬運無停。陰陽一炁自俘沉。鎖閉玉關牢穩。

藥產西南坤地，金丹只此根宗。學人着意細推窮。妙絕無過真種。了一萬般皆畢，休分南北西東。執文泥象豈能通。心恰似啞人談夢。

金液還丹大道，古人萬劫一傳。傾心剖腹露諸篇。接引直超道岸。莫怪天機泄盡，此玄玄外無玄。留傳古代與名賢。有耳分明覷見。

食飽傷心損氣，睡多夢裹迷真。眼觀心動喪元神。耳聽靈臺昧盡。要見元初面目，慧刀割斷紅塵。無情應物本來真。此是修行捷徑。一。

頓悟修行道理，除情戰睡敵魔。不貪名利少風波。懶散隨緣且過。饑後尋街乞飯。飽時信步蹉跎。閑來古廟唱哩囉。逍遙誰人似我。

富貴又爭入我，貧窮更待如何。有緣有分是非多。無福無災無禍。教他一任奢侈，簞瓢也是存活。勸君休要苦張羅。大限臨頭怎趓。

一不輕師慢法，二誦清淨仙經。三存真氣養神靈。四把塵勞拂盡。五斷無明業火，六除俗裹人情。七擒猿馬永安寧。八味璚漿得飲。

箇箇修行，人人嚥納，誰悟真道。曲徑多歧，傍門小法，誤了人多少。容成豈是神仙，究竟採藥，謾多爐竈。忽一朝，脫卻桶底，性根壞倒。爭如內觀，無為清靜，學取本來莊老。匹配陰陽，抽添鉛汞，八卦為端表。人生如夢，流年似箭，回首也須聞早。貪迷戀，春花秋月，甚時得了。

萬法由心，應觀法界，一切心造。瞿曇同歸，去揆不離，即心是道。自從識得坎離，交際煉藥，粗知昏曉。看雞飛蟾宮，兔走丹闕，更無煩惱。氣中真液，液中真氣，和合不多不少。種得黃芽，煉成赤水，龍虎交圍繞。九還七返，工夫到後，還我舊時年少。待三千，功圓行滿，恁時是了。

學道修心，存神煉性，直要輕舉。補腦還精，流水不腐，戶樞終不蠹。日魂月魄，搏歸爐鼎，真氣自然留聚。把心猿縛繫，意馬追回，迥無塵慮。定中明有，陽龍陰虎，水火透時為度。八段奇文，千口活法，向上有一路。呂公高尚，不離人世，有分也須相遇。約十洲三島，驂鸞跨鶴，大家同去。

養水養精，養神養血，先須養氣。日月陰陽，六爻八卦，細看參同契。虛軀虛寶，千言萬語，不過坎高兩字。向崑崙頂上，返本還元，要明終始。一身雖小，如同天地，八萬四千餘里。玄牝之門，千生萬化，都在沖和內。此真真外，別無真諦，方信道一而已。異時見鍾呂，如有未明，請師指示。

至道不遙只在邇，毫釐差失如千里。道是難求元卻易。如相契，一超直入如來地。水火交時為既濟，三尸六賊都迴避。只此長生仍久視。身口意，化成一點沖和氣。

神是性兮氣是命，神不外馳心自定。幸有崔公入藥鏡。如究竟，全真固蔕歸根靜。主客內明方外應，靈臺粲發天光瑩。兩箇壺中一片景。急修省，莫待臨渴去掘井。

精養靈根神守氣，天然子母何曾離。晝夜六時長在意。三田內，溫溫天地中和水。十二樓前白雪膩，九宮臺畔黃芽遂。日月山頭朝上帝。神光起，騰身直上煙霄外。

我有光珠無買價，光明常照芝田下。更無之乎并者也。知音寡，世間誰是能行者。一萬精光神守舍，四百四病都齊罷。透出火龍歸造化。迴仙駕，更無一點塵隨馬。

抱元能守一，四大自輕安。心中須返照，幾曾閑。金烏衝耀，飛入爛銀盤。心心心是道，只在心心，更於何處求丹。

又何須衣冕，燕處欲超然。榮華能有幾日，便凋殘。修真甚易，積行累功難。勸君強為善，五濁三途，變為雲島神山。

人能常清靜，天地悉皆歸。一真含眾妙，入希夷。昭文不會，氣候有成虧。妄心寂滅盡，困睡飢飡，更無作用施為。

自然爐鼎就，光彩透簾幃。玉池神水涌，上生肥。如魚飲水，冷暖自家知。自家性命事，自家了得，自家性命便宜。

若論修養事，知有幾多門。諦當歸宿處，是虛源。至真至道，簡易合乾坤。坎禽并水火，止是筌蹄，萃然一點長存。

箇中如薦得，悟了五千言。金晶飛肘後，透崑崙。清江九曲，一棹破煙昏。水擊三千里，九萬鵬程，化成元是冥餛。

林泉養素拙。放落魄、慵居世緣絕。志如鐵。翛然處、一味真懼雜說。日逍遙、野鶴巖畔為道侶，松軒下、沉煙猶未歇。夜深獨聽孤猿，高峰上，叫明月。他年功成行滿，駕祥雲、直至瑤池仙闕。箇時節。神游自有鸞鶴迎接。舞空碧。仙仗飄飄來迎謁。桃源會、瓊林方信別。到此無限逍遙，作蓬萊客。

樂道安貧。嘆自古英雄，林下無人。滿堂金玉，謂授兒孫。畢竟與屬親。問當初無物，被貪愛、引入迷津。早抽身。向槐安宮內，剛恁勞神。朝菌蟪蛄短景，又豈信壺中，別有長春。暫游萬里，少別千年，歸去跨鳳驂麟。念浮生一瞬，幾度見、滄海揚塵。莫因循。彼空華揚艷，輕喪天真。

若論玄妙，聽周風一訣。把嬰兒姹女，木金間隔。從頭分別。先擒六賊三尸滅。後捉玉兔飲烏血。仗劍鋒，麾魔障，蕩祆邪。全憑志猛烈。那些箇手段最奇絕。龍奔虎走，來往放乖劣。兩獸擒來吾怎捨。爐烹鼎煉無暫歇。乾坤至寶，陰陽造化，斡運龜蛇。東雞叫出西江月。會入黃庭賞白雪。上丹溫，中丹暖，下丹熱。三田寶結。眾仙舉我赴金闕。寥陽勝境，教我怎生說。

五行不到處，一氣未生前。清光赫赫，無何鄉裹獨超然。日月豈能照鑑，天地不能包裹，晃朗妙無邊。賴有竹澗水，卻向世人傳。杳兮冥，恍兮惚，湛兮然。這些消息，渾身是口也難詮。截斷千差歧路，屏除萬般機巧，纜住釣魚船。往事都休問，靜坐一爐煙。

七返還丹，在人先須，煉己待時。正一陽初動，中宵漏永，溫溫鉛鼎，光透簾幃。造化爭馳，虎龍交媾，進火工夫牛斗危。曲江上，見月華瑩靜，有箇烏飛。當時自飲刀圭。又誰信無中養就兒。辯水源清濁，木金間隔，不因師指，此事難知。道要玄微，天機深遠，下手速修猶太遲。蓬萊路，仗三千行滿，獨步雲歸。

水中金，衝牛斗。玉鎖金關，護法靈童守。赤水丹基龍虎走。萬象森羅，勃勃投珠口。飲靈液，明火候。太乙爐開，丹熟神光透。浮名浮利終不久。下手速將，窮取無中有。

修行之士，功勤不小。識五行、逆順顛倒。妙理玄玄，玉爐中、龍蟠虎繞。金鼎內、煉成至寶。陽神離體，冥冥杳杳。剎那間、游遍三島。出入純熟，按捺住、別尋玄妙。合真空、太虛是了。

想赴蟠桃玳瑁筵，休享御酒瓊林宴。息爭名奪利心，發養性修真願。爭如紙被裹雲眠，茶藥倚爐煎。看峻嶺銜花鹿，使巔峰獻果猿。朝元，在金闕寥陽殿；安然，蓬萊洞裹仙。

麻絛草履風袍袖，名利不剛求。蓑笠綸竿釣魚鈎，緑水東流。

浪花中一葉扁舟，揀溪山好處追游。遣興忘懷，醉鄉中問甚春秋。學洗耳溪邊許由，笑蝴喋夢裹莊周，茅舍清幽。納被蒙頭，紅日三竿，高枕無憂。

到大來散誕逍遙，園林成趣，獨木為橋。你便祿重官高，是非海萬頃風濤。不如俺絕利名麻鞋布襖，少憂愁●髻環絛。興飲濁醪，醉赴蟠桃。閑步雲山，悶訪漁樵。

人生如落葉辭柯，百歲光陰，暗裹消磨。信蹉跎，世人看便似風魔。嘆富貴如披麻救火，功名似暴虎馮河。白甚張羅，日月如梭。十載生涯，一枕南柯。

子是虛飄飄水上浮漚，不如谷口煙霞，獨樂深耕。為國求兵，笑包胥哭倒秦亭。試看青門外鋤瓜邵平，東籬下栽菊淵明。午醉初醒，獨坐茅亭。打一會簡子漁鼓，誦一篇道德黃庭。

為浮生兩鬢白，觀鏡裹朱顏邁。忙辭了白象簡，緊納了金魚帶。緑柳倚門栽，金菊映籬開。愛的是流水清如玉，那里想侯門深似海。幽哉，袖拂白雲外；彭澤，清閑歸去來。

光陰似水流，日月搬昏晝。塵俗一筆勾，世事都參透。睡來時高枕一無憂，悶來時拄杖半過頭。饑來時一鉢千家飯，閑來時孤身萬里游。盈眸，閬苑風光秀；擡頭，蓬萊景物幽。

榮華似風內燈，富貴如槐安夢。恰六朝賀太平，十二國干戈動。人海混魚龍，浮世隱英雄。收楚韓元帥，興周的姜太公。功名到底成何用，悉是南柯一夢中。

爐中煉出靈丹藥，雷震採荼苗。明月清風杖頭挑，不掛椰瓢。

看看又早中年過，白髮鬢邊多。積玉堆金大如何，夢裹存活。

把心猿意馬方拴定，為甚不爭名。便得象簡金魚做公卿，白馬紅纓。

超凡入聖漢鍾離，沉醉誰扶下玉梯。扇圈一部胡鬚力，絳雲般紅肉皮。做伴的是茶藥琴棋。頭綰著雙●髻，身穿著百衲衣。曾赴閬苑瑤池。

醉魂別後廣寒宮，飛下瑤臺十二峰。只因一枕黃粱夢，得神仙造化功。左右列玉女金童。採仙藥千年壽，煉丹砂九轉功。每日價伏虎降龍。

西風寬舞緑羅袍，每日階前沉醉倒。頭邊歪裹烏紗帽，金錢手內拋。鬬爭奪忙殺兒曹。狂歌唱檀板敲，子是待要，樂樂淘淘。

不為賊盜戀妻奴，獨向煙霞冷淡居。金銀財寶無心顧，渾身上破落索。濫濫縷縷衣服。冷清清為活路，閑逍遙走世途。脊梁上背定葫蘆。

駝腰曲脊六旬高，皓首蒼髯年紀老。雲游走遍紅塵道，駕白雲驢馱高。向趙州城壓倒石橋。拄一條斑竹杖，穿一領粗布袍。也曾醉赴蟠桃。

玉堂金馬一朝臣，翻作崑崙頂上人。腰間不掛黃金印，閑隨著呂洞賓。林泉下養性修真。金牌腰中帶，笊籬手內存。更不做國戚皇親。

筆尖吏業不侵奪，跳入長生安樂窩。皂細衫身上都穿破，鐵拐向手內拖。亂哄哄髮似鬆科。豈想重裀臥，不變皓齒歌。每日價散誕蹉跎。

藥爐經卷作生涯，不戀王侯宰相家。亂紛紛瑞雪藍關下，凍傷韓湘馬。半空中亂糝長沙。黑騰騰彤雲布，冷颼颼風又刮。山頂上開花。，。

本性好清淨，保養心猿定。酒又何曾飲，色又我罷盡。財又我不貪，氣又我不競。雖見我不觀，雖聞我不聽。不論他人非，只尋自己病。遇有不輕狂，如無守本分。官中不擊名，私下憑信行。不在人數中，免卻心頭悶。和光與同塵，但把俗情混。為甚不爭名，曾共高人論。

落魄洪杯數十年，朝朝恣性日高眠。尾閭通透泥丸穴，丹竈能分造化權。只此雲霄應有路，算來我命豈由天。莫言大道人難會，自是凡夫不學仙。

南北程游數十春，潛行玄理暗修真。不求世上無窮物，只向寰中覓箇人。悟得已知消息大，內丹常遣泝流津。假饒千載重相見，也似如今日轉新。

京洛幽閑清靜中，住居古觀古壕東。世情亦染心無染，塵事須同道不同。煉藥豈辭千日苦，運精常遣四肢通。世間最貴堪珍重，除卻人身總是空。

求仙之日亂紛紛，涉歷山川走似雲。總學長生尋外物，算來至道未嘗聞。陽精已失真和氣，金石徒勞客熱薰。堪嘆凡夫全不悟，盡甘荒野作丘墳。

休讀九經三史書，與身到了不相宜。爭如保養元和炁，更為添燒大藥爐。存得真精終濟老，煉成金質定沖虛。不明有箇長生路，其奈凡夫性轉迷。

求貴貪財無盡時，高官極富又何為。爭如權重勞心治，未勝身貧得自怡。欹枕任從春日永，運精不遣鬢毛衰。他年物外相逢處，自是神仙別有期。

真鉛真汞不難尋，自是凡夫錯用心。月魄日魂明甚易，木精火候理何深。辛苦運精須九載，變化通靈點五金。出世只消飡一粒，崑崙蓬島盡知音。

夾脊雙關至頂門，修行徑路此為根。華池玉液須頻咽，紫府元君遣上奔。常使氣沖關節透，自然精滿谷神存。一朝得到長生地，須感當初指教人。

天網空籠萬象疏，一株松倒華山枯。寒雲去後留孤月，臘雪來時向太虛。石洞龍蛇歸紫府，千年鸞鳳落蒼梧。自從別卻先生後，南北東西少丈夫。朗然子，齊人也。因隨唐玄宗幸蜀，遇神仙司馬承禎口訣，傳金液還丹大藥訣，自後修煉成功，卻歸洛陽。鄉老傳言，朗然子於宋端拱年間，醉死於桃花坊。時天大雪，惟尸臥處周圍丈許無一點雪。官吏檢尸，惟見鼻口耳中，有金蟬遞返出入，良久飛上空中去，衆皆仰視，及迴顧卻不見地上尸矣。萬靈朝元宮道士趙隱微，收得朗然子詩篇，化緣立石，廣行其傳，叩門告余，出示此詩。余親詳此詩語，亦不過運氣吞液，保陽去陰，與余符契，喜為書之。皇統元年三月二日，方壺知足居士謹題。