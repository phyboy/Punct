道可道，非常道，如如不動要長保。保守寒光射太虛，一輸皎潔靈虛曜。法可說，無法說，澄澄湛湛諸緣滅。方知無滅亦無生，宿債冤家從此絕。生箇甚，滅箇甚，靜靜清清，清又靜。自從認得恁麼明，方知想地性保命。休求真，莫棄假，求棄之中生巧詐。既生詐巧棄真如，卻如避刀卻遭剮。不曾行，不曾看，要滅生亡難也難。行得一步悟一步，不行枉了說長安。君未悟，莫強誇，休說虛空是一家。心不了時剛論道，猶如瞎漢看璚花。這邊好，那邊醜，引得牛兒曠蕩走。若還方寸未明時，閉目澄心且合口。不用手，不用索，不須牢拴牢把捉。無意牢擒占影風，自然動靜雙忘卻。不離書，不執書，雙泯之中內外居。離經方法難開口，執文昧卻自家珠。心為禪，性為道，行行步步爭多少。因師一指說根源，石人拍手呵呵笑。禪為宗，道為祖，打破金木水火土。光明相射含真空，卻笑一二三四五。宗又通，法又通，惟憑真行與真功。功行了兮俱不見，惟憑一點照寒空。也非道，也非禪，杳杳冥冥合自然。萬事剔開清淨眼，赫空朗耀照無邊。

覺中覺了悟中悟，一點靈光無遮護。放開烈焰照娑婆，法界縱橫獨顯露。這些消息至幽微，木人遙指白雲歸。此箇玄關口難說，目前見得便忘歸。不是葛藤老婆舌，端的慈悲真妙訣。一輪明月杖頭挑，一爐紅焰盛春雪。我本元修大覺仙，有緣悟得祖師禪。歸來一曲無人應，翠竹黃花體自然。畫堂一炷沈煙細，空嘆文殊問病意。曹溪月朗風自清，金蓮開遍祇園地。橫擔虎杖便歸來，雪閉寒山路不開。瀟灑此時誰會得，知音惟有數枝梅。自從認得長安道，不愛閑花并野草。夜深枝上子規啼，壺內樓前春正好。到家自在樂無為，觸處頭頭顯聖儀。不是大慈千手眼，玉人拈出古摩尼。將何法寶明此物，杳杳冥冥及恍惚。眾生不識這如來，三世諸佛獅子窟。真閑真樂向誰誇，盡是鷯鷓井底蛙。一曲空琴彈罷處，青山依舊鎖煙霞。

悟真常，不達命，此是修行第一病。只修真性不修丹，萬劫陰靈難入聖。達命基，迷祖性，恰似鑑容無寶鏡。壽同天地丈夫兒，把握陰陽為本柄。性命全，玄又玄，海底洪波度法船。生擒活捉蛟龍現，始知匠手不虛傳。

道難入，道難覓，說之容易誰能得。旁門惑世幾千般，得道萬千難選一。近有一等學道者，不肯低頭真可惜。瞞天瞞地更瞞人，未得一時誇了畢。要做神仙故不難，神仙須是神仙質。不是神仙莫亂為，動有陰魔作冤隙。這箇事，非小術，全憑德行施陰驚。斷除妄念息貪心，行行步步腳根實。若明本性與心同，方敢與君說端的。學金丹，容易入，熟味中庸與周易。有為有作總皆非，說龍話虎終無益。元初情動有其身，若更迷修轉刑棘。常思混沌未分前，妙理難言心自然。一身上下皆屬陰，一物陽精人不識。圓陀陀地鎮相隨，空不空兮色非色。散於萬物遍乾坤，一物之中一太極。退藏於密一性中，視之不見尋不得。我丹訣，自各別，不用日時與年月。也無火候與抽添，亦無人我分妍拙。亦無生，亦不滅，亦無所修無所說。飢來吃飯困來眠，閑時打坐懶時歇。逢物便飡逢酒飲，不持齋戒心常澈。榮華富貴不關心，名利是非皆斷絕。凝然靜定養元神，一念不生真境別。真境別，自歡悅，晝夜見箇中秋月。不來不往正當中，洞然八荒皆皎潔。也無盈，亦不缺，猶如紅爐一片雪。雖然得到這工夫，打破虛空方了徹。逍遙快樂且優游，人間煩惱不相涉。學道人，趁時節，百歲光陰如電掣。遇之不煉大愚癡，莫待老來神氣竭。急迴頭，當猛烈，一刀兩斷須見血。欲脫凡身換法身，精修一念當如鐵。說此言，大心切，盡把天機都漏泄。學人若作等閑聽，祗恐臨終悔不迭。

世事無窮，觀來盡空。既向玄門受教，便於心地下功。大智閑閑，澹泊在不生之內；真機默默，逍遙於寂滅之中。原夫要長靈苗，先持心地。六根淨而千種滅，三界空而百端治。見聞知覺，是障道之元因；恬淡清虛，乃頤真之大義。若乃堅成學道，須當了心。心靜則孤明獨照，心存則萬境皆侵。真容無欠亦無餘，生前可見；幻相有形終有壞，分付何求。明知諸法皆空，萬緣都罷，行功打坐，乃道之狂。布惠施恩，即德之詐。大巧若拙，還知事事無為；善計非籌，直要頭頭放下。但使一心不動，萬行自全，每暢神而度日，實知命以樂天。任經春夏秋冬，饑飡渴飲；或對風花雪月，穩步安眠。若能對境忘情，逢場作戲，本來了在方寸，何必修於累世。永嘉既悟，強留一宿而歸；盧行猶疑，謾等三更而至。是知物物皆空，塵塵總棄，性外更無實相，目前盡是虛泡。長生有物而混成，神鬼莫測；大象無形隨處是，天地難包。信乎本要明心，何勞苦志，諒不由他，誠能自已。大辯忘言，真經絕字，賴啼烏宣揚，落花指示，石女親傳，木人舉賜。淺智少識者，則曰不然不然；高明廣見者，乃云如是如是。故悟則處處平夷，迷則頭頭踏刺。大抵欲修天外大成功，莫掛人間些子事。

教有頓漸，禪無後先。迷之者遠隔劫外，達之者近在目前。無去無來，運六通而自在；不生不滅，超三界以孤圓。不畏誼譁，不居瀟灑。門生五派者，強生知見；宗舉一乘者，亦為虛假。只要常常顯露，般般放下。清風萬道，松間石女謳歌；明月三竿，嶺上牧童顛耍。智慧夙稟，靈明頓開。應機時須宜性現，對境處決要心灰。圓融四象，通達三才。緑水長流；縱爾漚生漚滅；青山不動，任他雲去雲來。亙古亙今，不衰不朽。昧之者滯於聲色，達之者超於無有。驅掃風雲，摩挲星斗。空琴韻美，堂前木馬咆哮；雪曲應希，海底玉龍奔走。莫問東西菩薩，休尋南北彌陀。觸目盡是法界，何方不是禪那。會得如此，方堪恁麼。居塵出塵，豈落萬緣之化；在慾無慾，不沈六賊之魔。左右逢原，寂照返朴。葛藤老婆舌，千劫販骨；靈源直指者，一句絕言。縱奪自由，殺活獨卓。白雲青嶂，頭頭盡是真如；翠竹黃花，物物無非正覺。泯絕無際，包含大千。拈花示衆者，真為過計；叱佛罵祖者，亦是違愆。誰會進步蓮花，鹿苑歸來，月滿江船。拈出自己家風，頓超十地；踏碎頑空夢幻，獨飯諸天。一等虛脾，敢胡鬭觜。皆較糟粕者，寧知真味；穿鑿公案者，豈通妙理。差之一毫，失之千里。木人言：若要識西來意，須吸盡涅槃金仙髓。

如要修行，先須識心識意，然後悟性。如何是心？如何是意？但能知覺為之心，千思萬想為之意。意從念起，心從物生。既知起生之根源者，只在方寸。方寸者，本來之真心也。心本無心，意本無意。為從來熟境難忘，心浮意動，卻把真心朦昧，不能顯現。須是澄心定意，內觀其心。湛然不動者為之定，定中覺靈者為之慧。定是體，慧是用。定慧兩全者，日日不虧也。

汎愛曰濁，孰能好清。從他縈其萬慮，惟我閑其一生。猛離極梏之囚，常居安靜；免被蝸蠅之縛，大悟靈明。原曰絕世羈糜，統元綱紀。玩杳冥太清，則能深根固蒂；處恬淡真閑，則樂長生久視。既知此理，心如秋水之澄；凡動於時，妙若春風之起。若乃卓爾與立，湛兮或存。廉而不劌也，喻鏡分妍醜；光而無私也，如月射乾坤。端正一性，安然六根。孤高潔淨於靈源，松筠雅操，坦蕩縱橫於法界，絕素玄門。於世身返孤雲，情起野鶴。體微妙則藏山於澤，絕思慮則藏丹於壑。清徹靈虛，逍遙礦漠。絲毫不掛，神飛姑射之游；物我俱忘，雲步寥天之廓。大抵非聖所私，由人所為。苟未捐其名利，安得悟其希夷。述夫大智閑閑，覺見南山之語；小人戚戚，理聞宣父之辭。且如在欲行禪，擔家說妙，須得下愚之敬慕，未兔賢良之譏誚。直須靜裹興功，回向閑中返照。致虛極而守靜篤，老氏家風；隳肢體而黜聰明，顏淵樞要。夫然心法雙泯，生死兩捐，憑清浄修成道果，悟虛閑鑿透玄天。從拋有漏之因，蕭條宇宙；深息無為之穴，嘯傲雲煙。异哉，飯蟻勞生，燈蛾殞命。空恁漂沈其苦趣，誰肯修完其德性。已矣乎，不如聞早樂閑清，歸去玄都朝上帝。

神聖垂御，仁慈普均。既宏開於玄教，特謹奉於全真。孰知十極之高仙，來游此世；大闡三皇之古道，順化於人。切原德貫諸門，心歸一正。捨俗者辭親割愛，固窮者樂天知命。是以全真，學而修性。功名財色，觀如水上之浮漚；智慧靈明，敬若教中之先聖。誠以學不所執，法求大道。廣積德行，則外施於方便；深修保煉，則內運於成功。善處無為不二，能尋有道參同。物物分明，瑩若潭中之皎月；頭頭應現，動如草上之清風。必也選甚高低，盡皆提挈。學之者有因有果，達之者無滅無生。至靜至和，至堅至潔。統萬德而接物，不捨慈悲；宣三教以開迷，猶尊賢哲。大抵乞食不恥，至貧不憂。屈己惠人，則施恩於孤老；高志抗節，則笑傲於王侯。是謂全真英士，達道仙流。頓悟天機，高播玄風游聖境；廣施香餌，普尋知友赴瀛洲。是以見物明心，知空悟道。學全真道法，則謹依於鍾呂；取大道玄理，則嚴奉於黃老。清虛恬淡，收紅爐爍就銀絲；純粹精微，向丹鼎烹成金寶。捐彼假合，表達自然。證實相妙之更妙，得真功全之又全。五道銀霞貫斗，一輪明月輝天。鶴駕金書，朝赴九陽之殿；蟠桃玉液，位登萬聖之筵。噫，有等愚迷，閑爭人我。宣揚誦經者，豈通玄妙；誑惑中下者，不知因果。須離火院恩山，卻入名韁利鎖。丕休哉，若要知端的全真，頓悟虛無堪可。

三教之內，惟道至尊。上不朝於天子，下不謁於公卿。避凡籠而隱跡，脫俗網以修真。傲林泉兮，絕名絕利；樂巖谷兮，忘辱忘榮。頂星冠而爍日，披布褐以長春。或髼頭而跌足，或丫髻以包巾。摘仙花而砌笠，折野草以鋪茵。吸甘泉而漱齒，啖松栢以延齡。歌之鼓掌，舞罷眠雲。伴山谷則盃茶款話，逢水飲則尊酒論文。笑奢華之濁富，樂自在之清貧。豈一毫之罣礙，無半點之牽縈。或三三而參玄訪道，或兩兩以話古談今。話古談今兮，嘆前賢之興廢；參玄訪道兮，理自己之玄真。任寒暑之更變，盡烏兔之逡巡。蒼顏返少，白髮還青。攜簞瓢而入鄽化飯，採百藥以臨世濟人。解安人而利物，或起死以迴生。修仙者骨之堅秀，達道者神之最靈。判吉凶斡旋異象，定禍福密勘人倫。闡道法揚太上之正教，施符籙除人世之祆氛。降邪魔於掌上，布呈氣於雷門。扣天閽真仙具備，擊地戶萬神成聽。頤真默坐，靜室存神。奪天地之秀氣，採日月之華精。運陰陽以煉性，按水火以胎凝。二八陰消兮，若恍若惚；三九陽長兮，如杳如冥。應四時而採取，養九轉以丹成。跨青鸞便衝紫府，騎白鶴直謁玉京。參滿天之秀氣，表妙道之殷勤。比儒教兮，官高職顯，富貴浮雲。比釋教兮，寂滅為樂，豈脫凡塵。朕觀三教，惟道至尊。

祖庭昔日本無蹤，重陽開化闡玄風。故鄉長安京兆府，祖居醴泉太子村。天垂乾象神仙降，地發祥光紫氣昇。母懷仙胎經二載，生逢時遇宋徽宗。政和二年壬辰相，臘月二十二日生。祖師父母生三子，重陽師父有二弟。幼小入學明師訓，九經聖典若習攻。二旬有七應武舉，深知兵法挽硬弓。文武雙全人皆懼，宋號德威名世雄。心上所為明似鏡，口中言語響如鐘。昔日甘河曾沽酒，得遇披氈二仙翁。五篇玄秘親傳受，七竅通靈便見功。自從飲了甘河水，心地大開方便通。四旬有八逢正教，棄世歸道隱墓中。得觀內景真消息，方知五行造化功。識破幻化虛假體，更不人間問吉凶。再逢和李居劉蔣，三人同居至三冬。思想丘劉譚中馬，改名自呼王害風。火焚茅庵辭秦地，別卻東南下山東。三千里外得知友，九轉成功入南京。師召門人親囑付，吾當歸去赴蓬瀛。大定十年庚寅歲，五旬有八壽命終。查子店中昇仙路，留下全真古家風。七朵金蓮開戶牖，長春長教化門宗。傳與清和全真理，浩然盤山南離峰。洞真白雲披雲子，無欲高中眾仙翁。十八大師都在此，庚子年間起建功。天下門人來助力，寰中道者總施功。天賜匠人曹提點，殿閣建在水竹村。嵯峨臉峻高百尺，碧瓦瑁璃接太空。南山吻獸龍噴水，四獸昂昂虎嘯風。千梁萬拱排八卦，五脊六獸按九宮。遠望有如須彌頂，遙觀恰似太華峰。上接雲橫連北斗，下臨九肺九泉通。缺句嶺背八水總朝東。萬道霞光籠寶閣，千條翠霧罩琳宮。曾觀鸞鶴空中舞，又聞仙樂振天宮。萬象森羅朝玉帝，諸仙聖眾捧三清。紅光紫霞深鎖閉，白雲瑞氣緊牢封。數株紅桃兼緑竹，千根翠栢間青松。游遍乾坤無限地，希有重陽萬壽宮。

切以玄元聖祖，廣開眾妙之門。大道全真，普化群生之教。瑤池仙子，重陽金蓮七朵。閬苑璚宮，長春玉花萬葉。雖則枝分稍異，到了萬葉歸根。然則派別流差，畢竟百川歸海。方方設教，會四海之雲朋；處處興緣，聚三山之霞友。茅庵草舍，普修寶殿琳宮。紙衲麻衣，恩賜星冠月帔。可謂人能弘道，闡先聖之規模；自然道法應人，開後世之眼目。了真堂上，元無一點縈心；萬行門頭，正好諸人着力。在上者當處寬仁，在下者常生敬順。塵心爭辯，不見體玄之家風。道眼相從，依舊丹腸之活計。夙為物外神仙，今作門中法眷。莫滯一時之糞土，彈輕千聖之寶珠。在世時同修道果，超凡去共列仙班。出家君子，清眼研窮。離塵烈士，赤心照察。伏惟珍重。

夫至道渺漠，妙道希夷。先地先天，不拘文字。光明虛徹，遍滿十方。清淨靈通，周流三界。千變萬化，統攝陰陽。體用真常，無窮極矣。爭奈凡籠障重，難矣承當。賤古尊今，妄生知見，殢法參禪，傍開戶牖。從此太極樸散，教列三門，情識場中，不能歸祖。觀彼諸人，深宜哀愍。是以大開方便，廣運慈航。普濟苦海群生，脫免沈痾六趣。引歸真路，復玩鴻濛。鑿開恬淡門庭，游賞清都降闕。五雲臺上，明傳黍米玄珠；九曜樓邊，高舉含光寶劍。縱橫曠漠，坦蕩無何。動止無為，混成純素。遂可掃除薩埵，游戲菩提。不死不生，無餘無欠。聖凡俱遣，空色包羅。假使泥牛吼月，木馬嘶風，漏透機張，作家笑具。炎炎言下，叱回碧眼胡僧；寂寂光中，擊碎金毛獅子。花收五葉，機拂三玄。放開元始鉗鎚，縮卻牟尼手段。發揮象罔，踏碎涅槃。截斷曹溪，閑居鄭圃。達磨羅什未生，已有南華禦寇。奈何學者忘本逐末，棄主憐賓。不叩沖虛，執持梵語。本安中國，求證西方。空費草鞋，尋箇甚麼。石獅子剜了心肝，野狐涎灌徹骨髓。在欲行禪，望成佛果，葛藤謎語，敢把人瞞。此般君子，怎生接引。今也聊將法藥，擲向人間，出此醍醐，利玆上士。舉揚本分生涯，點檢見前面目。露些消息，分付知音，這段家風，是何曲調。樂非律呂，劫外陽春，琴操無絃，孔吹天籟。不須玉線金針，繡出霓裳彩鳳。箇人會得，即便歸來，不夜樓臺，同登雅會。無底籃兒汲水，無根鐵樹開花。此箇規模，如何印綬。渾淪邦畔，不許商量。靈寶峰前，孰能着腳。直須灑灑落落，休要紛紛紜紜。頓悟玄風，逍遙宇宙，久佇仙班，伏惟珍重。

百歲光陰，疾如流水，一生事業，空似浮漚。昨朝面上，桃杏花開，今日頭邊，雪霜照破。蘇相國腰懸六印，難免無常；郭子儀位至三公，終歸大限。白蟻陣殘渾似夢，子規聲切勸君歸。休待禍臨頭，方知是幻。金玉滿堂，怎生守得，兒孫對面，謾切長吁。紅樓翠閣粉墻高，非干己事；白馬朱輪金鐸響，盡屬他人。徒勞箇裹傷心，不覺暗中彈指。鬼使者豈通關節，閻老子不順人情。淚落千行，悔將何及。腸分九段，更怨他誰。到此際多休少休，方知道千錯萬錯。惆悵落花流水，無可奈何；悽涼衰草秋風，不堪迴顧。若夫聰明君子漢，慷慨丈夫兒，萬事全拋，一言猛悟。比黃金如糞土，要買神仙；等白玉似塵埃，斡迴天地。更不前思後算，那復朝商暮量。脊骨如鋼，腳跟似鐵。又何須煉藥煉丹，即歸三島；更不假安爐置鼎，便到十洲。許旌陽拔宅上昇，蓋因此耳。淮南王全家脫去，豈有他哉。爭似高人，做驚天駭地因緣，有躍古騰今手段。心和口應，口與心同。姓名已掛於丹臺，功德定歸於紫府。若是聖賢妄語，可憐辜負善人。自慚口拙，不敢多言。久立仙賓，伏惟珍重。

伏聞一聲雷震，吐羣品之芬芳。鳳餅龍團，表至真之異物。陰陽滋秀，天地氤氳。稟四時之正氣，奪五行之清味。先春園內，生成片玉之珍；瑞雪巖前，造化靈芽之蘂。玉人採得，妙用依時。金槽碾處，香來撲鼻；石鼎烹開，譎花浪躍。盧全七碗，洗除六慾之昏迷；趙老三盃，滌盡眾生之夢寐。愛之者精神爽異，悟之者心地清涼。莫言釋子家風，真是道人受用。聊得一味，普施諸人，得意歸來，伏惟珍重。

全真之道，其來久矣。惟曾子固言之甚詳，而後學者猶以為黯闇。蓋全也者，物物皆全。而真也者，念念皆真。物物皆全，則無缺不全；念念皆真，則無段不真。無物不全，是全全也，猶未，至於所以全也。無段不真，是真真也，猶未至於所以真也。即全非全，即真非真，亦無非全，亦無非真。學至於此，全乎全乎，真乎真乎，萬分未得處一焉。故能及山川，移城邑，蹈水火，入金石，縱橫自在，變化無方者也。此教出於太上，而傳於東華。東華傳于正陽，正陽傳于純陽，純陽傳於重陽。重陽之前，玄萌乍發，人未之信。重陽之後，其風大闡者七世矣。嗣教東萊披雲子，謹齋戒而述七真讚焉。

教祖重鵝，猛脫金章。佩洞賓之秘訣，飲甘河之靈漿。進上上步，入玄玄堂。得四友於東海，領群仙於上方。金蓮開半萬之祖，玉葉傳十九之芳。一自祖師歸去後，終南依舊好風光。

倚歟丹陽，三髻作舞。密投賜芋之機，猛悟分梨之語。拋半州之舊產，應三清之選舉。鑿二炁未分之前，運五行不到之所。霹靂一聲歸去來，呵呵拍手花如雨。

稽首長真，不拘小節。膽氣凌秋，腳跟似鐵。拋俗眷以慷慨，入玄門而決烈。襲朗然子九轉之機，受重陽師四言之訣。超出陰陽之陶冶，解開造化之關結。十年受用洛陽春，等閑肯向東風說。

偉矣長生，風標秀出。厭塵土之腥躁，悟宗風之消息。心游物外之煙霞，跡混鄽中之鼓笛。花簪閬苑之紅，桃咀蓬壺之碧。躍出洪波萬丈高，靈光一點無人識。

偉哉長春，弱冠高潔。孤身度函谷之風，七載坐磻溪之月。六受皇宣，四朝帝闕。數十國化行於虛靖，三萬里不辭於風雪。寶玄臺上夢游仙，露滴松梢還漏泄。

號賜體玄，含真自然。字潛分於●竹，位默定於金蓮。六月迎陽而久立，三冬抱雪以安眠。雞已烹而復唱，鴆雖飲而命延。受金國之四詔，拜玉皇之兩宣。試問鐵植山下月，肯將消息向人傳。

太古壯年，幸識重陽。高出煙霞之外，遠拋名利之場。寧海市中挽迴日月，趙州橋下坐斷冰霜。鍊五行而作髓，煎八卦以為糧。八十四年還債了，東風迴首舊家鄉。或曰：七真之道盡於此乎？曰：未也。是猶追騏驥之遺踪，拾鳳凰之落羽，以為驥鳳之全體，可乎？或者笑而稽首。惟聖知聖，惟真知真，惟鳳知鳳，惟麟知麟。惟披雲老仙，妙齡入道，侍長春者四十餘霜矣。得全真之尤精者也。於七真之顯神藏用，飽聞而飲見之。吐辭為讚，言言入神，事不虛靡，文不過華。使天下學者讀之，足以為信據而無疑矣。

處順適逍遙，全身遠俗囂。狎鷗泳滄渚，鼓瑟會漁樵。輔軻心無恥，尊榮志不高。收綸望晚釣，信步與春翹。完矣豐絺綌，沛然澤寥蕭。黃庭消百慮，紫芋待終朝。於焉開三徑，扶搖玩九霄。暢情橫短笛，握固返垂髫。寵賜非憑據，清閑足富饒。儘他使副墨，惟獨賞參寥。遂志浴沂水，嫌喧棄許瓢。虛懷鐲斸斫，挫銑混蒭蕘。時否潛知止，歲寒節不凋。九思於節揖，五柳任蕭條。伉儷或耘籽，歸休懶折腰。灌畦甘抱甕，忘味喜聞韶。除害輕金玉，聿修光祖祧。高奔邁騏驥，奮翼笑鷦鷯。絕學游玄圃，頌聲歌聖朝。觀鵡臨曲沼，覆鹿用枯蕉。塞兌徒居實，深根匪揠苗。解紛須侃侃，養素樂夭夭。塗隙藏深密，如愚匿懋昭。參禪稽侷樓，摳瓦巧靈潮。齊物真何得，封戎世可超。悲嗟蝸競角，坐看烏遷喬。但看同耕叟，焉能屈下僚。鳳笙雲外聽，春色杖頭挑。刻木鳶誰放，無絃琴自調。搏空歸去日，不必借鑾鑣。

天地神人鬼五仙，盡從規矩定方圓。逆則路路生顛倒，順則頭頭合自然。道從古有，堂自近興。為神仙養素之軒，乃散聖息肩之地。晨昏香火，上祝皇王聖壽無疆；朝暮經詮，下保檀那各家清吉。是以隱顯莫測，凡聖同居。隻笠簞瓢，作壺中之活計；孤雲野鶴，是物外之閑人。散誕無拘，逍遙自在。黃粱夢覺，安然一枕清風；金汞爐開，寂寞半窗明月。功成行滿，體妙神靈。伏龍虎而出昏衢，跨鸞鶴而歸洞府。其或初離俗網，乍入玄門，性天未徹，心地尚迷。切宜遵守準繩，久則不違模範。侍師敬友，念道思真。常於性命上留心，莫向利名中掛意。行須緩步，語戒諠譁。勿歌夭艷之詞，莫講是非之事。公私出幹，不許見燈而迴；打坐絕言，直待鐘嗚而起。來時明白掛搭，去時對眾抽單。稍有違犯，量其罪咎。輕則香油茶餅，重則竹笓下山。偷盜分文，毀燒衣鉢，飲酒賭博，不許在堂。職事有違，理當倍罰。故玆榜示，各令知悉。

五湖雲水，混處一堂。既集徒侶，須明紀綱。或凡或聖，時隱時彰。神化無定，道規有常。

可委者命，可憑者天。人無牽爾，事不偶然。上天生我，上天死我。一聽於天，有何不可。時有待識，物有枯榮。人有衰盛，事有廢興。龍不冬躍，螢能夜飛。君子小人，而皆有時。仲尼再思，曾參三省。予何人哉？敢不修整。人言為信，日月為明。止戈為武，羔美為羹。人有賢愚，事無巨細。得不艱難，失必容易。斷不決疑，斷不可緩。當斷不斷，反受其亂。人善不趨，己惡不除。謂之知道，不亦難乎。良如金玉，重如丘山。儀如鸞鳳，氣如芝蘭。春無再至，花無再開。人無再少，時無再來。