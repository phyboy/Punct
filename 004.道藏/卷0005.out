周宣在位，已墜茲禮。近代以來，彌多所闕。朕祗承大寶，憲章典故。今將履千畝於近郊，復三推於舊制。宜令有司，式遵典禮。二十一日親祭先農，耤於千畝之甸。
尚書政本，端揆任隆，自非經國大材，莫或斯舉。中書令兼太子詹事邢國公房玄齡，器宇沈邃，風度宏遠，譽彰遐邇，道冠簪纓。兵部尚書檢校侍中蔡國公杜如晦，識量清舉，神彩凝映，德宣內外，聲溢廟堂。朕自克平宇縣，締構資深，葉贊經綸，厥功甚茂。深謀秘略，動合規矩，忠議讜言，事多啟沃。及典司樞要，綢繆宸扆，開物成務，知無不為。可謂神降英靈，天資人傑，並宜總司衡軸，光闡大猷。玄齡可尚書左僕射，如晦可尚書右僕射，餘如故。
百行之本，要道惟孝；一言終身，恕而已矣。春生夏長，寬仁之令行焉；齊禮道德，恥格之義斯在。朕爰自幼年，夙稟庭訓，豈徒學聞《詩》、《禮》，因令匡定家國。是以提三尺之劍，起一旅之師，戮鯨鯢於原野，救黎蒸於塗炭。雲雷締構，備嚐夷險，仁發於心，義形於色。大敵必勇。匪為身謀；大憝必誅，誌安天下。
太上皇留心姑射，尚想軒轅，駐蹕太安。使朕正居紫極，顧惟虛薄，辭不獲免。祗奉制誥，負扆當朝，乃眷官宇，載懷冰穀。未明求衣，乙夜忘寢，靜思七政，言念九功，何以答上元之心，稱嚴君之意？庶欲勤恤典刑，舉直措枉，允厘人瘼，親賢用能，拯濟困窮，抑損澆偽。開直言之路，廣不諱之門，聞所未聞，日慎一日，望人皆見德，變於誌道。若一物失所。一人有惡，則朕躬之責，訓道不明也。朕聞《書》曰：「至誠感神」，況於兆庶乎？比聞遠近黔黎，恥為盜賊，州縣囹圄，多並空虛。豈由德教至此，自是人心厭亂，因其遷善，可以化之。
朕往因征伐，行天下多矣。每見村落邱墟，未嚐不撫膺太息。自登九五，不得橫役一人。惟冀遐邇休息，得相存養，長幼有序，敬讓興行。其孝義之家，賜粟五石。高年八十以上粟二石，九十以上三石，百歲加絹二匹。婦人正月以來生男者粟一石。鰥寡煢獨，不能自存，逃戶初還，家無糧貯，州縣長官，量加賑恤。諸州官人：或正直廉平，刑清訟簡；或貪婪貨賄，害政損人，宜令都督刺史，以名封進。白屋之內，閭閻之人：但有文武材能，灼然可取；或言行忠信，堪理時務；或在昏亂而肆情，遇太平而克己；亦錄名狀，與官人同申。泣辜慎罰，前王所重。枉係一日，事等三秋，州縣法司，特宜存意。普告天下。知朕意焉。
朕以眇身，祗膺大寶，讬王公之上，居兆億之尊，勵誌克己，詳求至治，兢兢業業，四載於茲矣。上不能使陰陽順序，風雨以時；下不能使禮樂興行，家給人足。而關輔之地，連年不稔，自春及夏，亢陽為虐。雖復潔誠祈禱，靡愛斯牲。膏雨愆應，田疇廢業。斯乃上元貽譴，在予一人，元元何辜？罹此災害。朕是用食不甘味，寢不安席，瞻西郊而載惕，仰雲漢而疚心。內顧諸已，永懷前載，既明不自見，德不被物，豈賞罰不衷，任用失所，將奢侈未革，苞苴尚行者乎。文武百辟，宜各上封事，極言朕過，勿有所隱。
門下：至人虛己，忘彼我於胸懷；釋教慈心，均異同於平等。是知上聖惻隱，無隔萬方；大悲宏濟，義猶一子。有隋失道。九服沸騰，朕親總元戎，致茲明罰，誓牧登陑，曾無寧歲。老弱被其桀犬。愚惑嬰此湯羅。銜須義憤，捐軀抗節，各徇所奉，鹹有可嘉。日往月來，逝川斯遠。雖復項籍方命，封樹紀於邱墳；紀信捐生，丹青著於圖史。猶恐九泉之下。尚淪鼎鑊；八難之間，永纏冰炭。愀然疚懷，用忘興寢，思所以樹其福田，濟其營魄。可於建義以來交兵之處，為義士凶徒隕身戎陣者，各建寺刹，招延勝侶。望法鼓所震，變炎火於青蓮；清梵所聞，易苦海於甘露。所司宜量定處所，並立寺名，支配僧徒，及修造院宇，具為事條以聞，稱朕矜湣之意。
大盜移國，朝有賊臣；見危授命，家多義士。朕以凶閔，觸諸糜潰，奸豎構扇，傾陷宗社，潛圖竊發，機兆未萌。相王第三子臨淄郡王隆基，糾合同盟，忠勇奮怒，誌除凶黨，保護邦家。逆賊韋溫、馬秦客、葉靜能、宗楚客、紀處訥、武延秀、趙履溫、楊均等，密行鴆毒，先聖暴終。朕志不圖全，枕戈泣血，風雲元感，情計陰通。太平公主男衛尉卿薛崇簡，與前同州朝邑縣尉劉幽求、總監鍾紹京日夜共謀，誓誅逆黨。凶徒驚恧，投竄無所。今天衢交泰，氛祲廓清，宜申作解之恩，以洽外升之化。
自唐隆元年六月二十一日昧爽已前，大辟罪已下，常赦所不免者，咸赦除之。其逆賊頭首，鹹已斬決，自餘支黨，一無所問。內外官三品已上賜爵一等，四品已下加一階。隆基可封平王，食實封一千戶，賜物五千段。薛崇簡封立節郡王，食實封五百戶，賜物三千段。鍾紹京可銀青光祿大夫守中書侍郎潁川郡開國公，食實封二百戶，賜物一千段。前同州朝邑縣尉劉幽求，可朝議大夫守中書舍人仍參知機務中山郡開國男，食實封二百戶。利仁府折衝麻嗣宗，可雲麾將軍行左金吾衛中郎將，賜物一千段。追貶皇后韋氏為庶人，安樂公主為悖逆庶人。
皇太子承乾，宜令聽訟，在茲恤隱。自今以後，訴人惟尚書省有不伏者，於東宮上啟，令承乾斷決。今若有固執所見，謂理不盡，然後聞奏。
車服以庸，昔王令典；貴賤有節，禮經彝訓。自末代澆浮，采章訛雜，卿士無高卑之序，兆庶行僭侈之儀。遂使金玉珠璣，靡隔於工賈；錦繡綺穀，下通於皂隸。習俗為常，流遁亡反，因循已久。莫能懲革。朕繼踵百王，欽承寶運，思宏典制，垂範後昆，永鑒前失，義存厘改。其冠冕制度，已備令文，至於尋常服飾，未為差等。今已詳定，具如別式，宜即頒下，咸使聞知。
端右望隆，寄任尤重，實資勳德，朝難其選。左光祿大夫行兵部尚書代國公李靖，識度宏遠，才略優贍，博綜機務，兼資文武。誠著夷險，效彰出納，便蕃省闥，詳謹有聞。宜緝彝倫，允茲名器，可尚書左僕射。
朕丕承先緒，積慶累仁，上糸讚鴻基，克隆寶祚。欽若稽古，緬想往冊，英聲茂實，誌深襃尚。始茲巡省，眺矚中塗，漢氏諸陵，北阜斯讬。寂寥千載，邈而無祀，攬轡興懷，慨然遐念。開辟以降，肇有司牧，曆選列辟，遺跡可觀。良宰名卿，清徽不滅，宜令所司，普加研訪。爰自上古，洎於隋室，諸有名王聖帝，盛德寵功，定亂弭災，安民濟物，及賢臣烈士，立言顯行，緯武經文，致君利俗。邱壟可識，塋兆見在者，各隨所在，條錄申奏。每加巡守，簡禁芻牧，春秋二時。為其致祭。若有隳壞，即宜修補，務令周盡，以稱朕意。
突厥種落，往逢災厲，病疫饑饉，殞喪者多。暴骸中野，前後相屬，幽魂靡讬，叕奠無所，永言矜悼，有懷惻隱。宜令所司，於大業長城以南北分道巡行。但有骸骨之所，酒脯致祭，速為埋瘞。務令周悉，以稱朕意焉。
朕恭膺寶命，握圖馭曆，屬喪亂之後，承凋弊之餘。宏宣德化，勵精治道。遐邇肅清，要荒來服。聊因務暇，觀省民風，遵彼岐梁，言臻汧渭。百年之老。俱稱鼓腹，五尺之童，鹹欣擊壤。眷言曩昔，亟遊此地，歲月逾邁，以迄於茲。周覽原隰，悵然懷舊，延問鄉黨，僚吏猶存。事異宛譙，情均豐沛，民和俗阜。上下歡洽。宜宣愷澤，俾同慶幸。可特赦岐隴二州管內，自貞觀四年十月一日昧爽已前，大辟罪以下，悉從原免。二州戶民，無出一年租賦。八十以上，鰥寡篤疾，及舊任二州雜職佐史以上，賜物各有差。百歲以上，就加優恤。行經咸陽、始平、武功三縣，見禁之囚，徒罪以上各降一等，杖罪以下並宜釋放。年八十以上，及鰥寡篤疾，並武功縣舊軍主帥，亦加賜物。凡此界內名山大川，望秩之禮，備加牲幣。孝子順孫，義夫節婦，隨事襃顯，旌表門閭。其賜物之差，宜依別敕。務從周厚，以稱朕意。
武功舊居，與岐隴不異，前令減罪，未稱朕心。其武功一縣，曲赦其罪，及賜帛免租賦等，特宜同岐隴二州。
省表具懷：自有隋失道，四海橫流，百王之弊，於斯為甚。朕提劍鞠旅，首啟戎行，扶翼興運，克成鴻業。遂荷慈眷，恭承大寶，每日昃思治，弗敢康寧。兢兢夕惕，用忘興寢，履薄馭朽，不足為喻。賴三靈顯命，百辟同心，海外無塵，遠夷慕義。但流遁永久，凋殘未復，田疇多曠，倉廩猶虛。家給人足，尚懷多愧。豈可遽追前代，取譏虛美。所望恂恂濟濟，協力盡誠，輔其不逮，致之王道。如得雅頌形於金石，菽粟同於水火，反樸還淳，當如來議。
甲兵之設，事不獲已，義在止戈，期於去殺。季葉馳競，恃力肆威。鋒刃之下，恣情翦馘。血流漂杵，方稱快意，屍若亂麻，自以為武。露骸封土，多崇京觀，徒見安忍之心，未宏掩骸之禮，靜言念此，憫歎良深。但是諸州有京觀處，無問新舊，宜悉劃削，加土為墳，掩蔽枯朽，勿令暴露。仍以酒酺，致祭奠焉。
惟王建國，厚禮被於元勳；惟帝念功，茂賞隆於延世。是以親賢作屏，著在周經；支庶畢侯，義存漢典，開府儀同三司齊國公無忌、尚書左僕射邢國公元齡、故尚書右僕射蔡國公如晦、靈州都督吳國公尉遲敬德、左光祿大夫吏部尚書許國公高士廉、兵部尚書潞國公侯君集、右衛大將軍郢國公宇文士及、左武衛大將軍翼國公秦叔寶、瀘州都督宿國公程智節等：或宇量凝深，地兼賢戚；或風鑒宏遠，功參帳幕；或誌懷強正，便蕃左右；或幹略宏舉，契闊戎旃；或委質藩朝，陳力王室，誠著出納，節表屯夷，經文緯武，忠勤懇至。固已契葉風雲，寄深舟楫。雖襃賢之道。已紀於旂常；而推恩之令，未洽於胄緒。宜賜寵章，式遵故實。無忌、元齡、如晦、敬德、各封一子郡公；士廉、君集、士及、叔寶、知節，各封一子縣公。俾夫拜前拜後，比蹤曩烈；如帶如礪，垂裕後昆。
欽明慎徽之朝，稽古為本；體國經野之制，利建為先。莫不因可大之功，宏可久之德，與萬邦同其樂，百姓共其安。饗祚遐長，卜年用永，疏爵以五，錫壤惟三。周監二代，煥乎前史，魏晉迄今，舊章浸廢，維城之義缺如，建侯之道斯絕。王綱蹔弛，內無拯救之臣；國步纔迍，外無藩屏之衛。致令大盜猖獗，動有窺覦，蒸庶板蕩，屢遭塗炭。進乖為民之策，退失象賢之典，寧邦固本，其可得乎？
朕祗膺大寶，欽承景命，勵精治術，安輯夷夏。九服同軌，六合一家，日月所臨，無思不服。豈伊人力，天實賜之，既荷殊施，休宏大齎。疆理都邑，襃錫親賢，與夫懿戚元功，共享其利。自我作古，不必專依前典，允今約古，隆基垂統。世祿傳家，足以載德；圖身厚己，足以竭誠。自然國有常奉，民獲其福。皇家宗室，及勳賢之臣，德行可稱，忠節顯著者，宜令作鎮藩部，宣條牧民。貽厥子孫，嗣守其政，非有大故，無或黜免。酬勤報效，仍宜有差，宜令所司，明為條例等級，具以奏聞。
卿所論太美，但朕德甚寡薄，恐有識者窺卿，為後人所笑。卿引古昔無為而治。朕未敢擬倫，比之近代，乍逾之耳。卿睹朕之始，未見朕之終，宜付秘書，若朕能慎終如初，則可為也。如違此道，不用後代笑卿焉。
比年豐稔，閭裏無事，乃有隳業之人，不顧家產，朋遊無度，酣宴是耽，危身敗德，鹹由於此。每覽法司所奏，因此致罪，實繁有徒，靜言思之，良增軫歎。自非澄源正本，何以革茲弊俗？可先錄《鄉飲酒禮》一卷，頒示天下，每年令州縣長官，親率長幼，依禮行之。庶乎時識廉恥，人知禮節。
尊賢尚德，義存致治，高秩厚禮，允屬勳庸。左光祿大夫行揚州大都督長史觀國公恭仁，識宇凝正，風度夷簡。器惟瑚，璉，望重縉紳。曆官有聲，歲寒若一，而誌在虛靜，固求閑任。辭理懇至，確乎難奪，宜成其美，加茲寵命。可特進。
宇文化及、弟智及、司馬德戡、裴虔通、孟景、元禮、楊覽、唐奉義、牛方裕、元敏、薛世良、馬舉元、武達、李孝本、李孝質、張愷、許宏仁、令狐行達、席德方、李覆等：大業季年，鹹居列職，或恩結累世，任重一時，乃包藏凶慝，罔思忠義。爰在江都，遂行弑逆，罪百閻趙，釁深梟獍。雖事是前代，歲月已久，而天下之惡，古今同棄，宜從重典，以厲臣節，其子及孫，並宜禁錮，勿令齒敘。化及既為魁首。又竊名號，一門之內，凶德尤甚。但其兄士及，不預逆謀，雖雲昆季，僅免誅戮。自委質皇朝，勳庸克著，彰善癉惡，抑有舊章。士及一房，不在此例。布告天下。咸使聞知。
論道台階，實賴明哲，丹青神化，寄深燮理。自非鹽梅是屬，棟幹有歸，則曠職俟能，罔或必備。開府儀同三司齊國公無忌，器宇凝正，風度峻遠，才包文武，地兼賢戚。誠著草昧之辰，業預艱難之始，功侔十亂，聲高三傑。亮采銓衡，庶僚有序，儀形端右，彝常以穆。自任參鼎司，位班槐路，撝挹之美，形於縉紳；翼讚之規，彰於帷扆。宜崇名器，允副具瞻，可司空。所司具禮，以時冊命。
昔黃帝得力牧而為五帝先，夏禹得咎繇而為三王祖，齊桓得管仲而為五伯長。朕自居藩邸，公為腹心，遂得廓清宇內，君臨天下。以公功績才望，允稱具瞻，故授此官，無宜多讓也。
昔者明王之禦天下也。內列公卿，允厘庶績；外建侯伯，司牧黎元。惟懼淳化未敷，名教或替，故有巡狩之典，黜陟幽明，行人之官，存省方俗。用能遐邇遂性，情偽無遺，時雍之化，率由茲道。朕祗膺寶命，臨禦帝圖，稟過庭之義方，荷上元之嘉祉，四荒八表，無思不服。而夙興夕惕，勤躬約己，日慎一日，雖休勿休，欲萬國歡心，兆民有賴。推誠待物，近取諸身，實謂群官受拜，賢能自勵。乃聞連帥刺舉，或乖共理之寄；縣司主吏，甚多黷貨之罪。有一於此，責在朕躬。是用終夜憮然，昃景輟食。宜遣大使，分行四方，申諭朕心，延問疾苦，觀風俗之得失，察政刑之苛弊。耆年舊齒，孝悌力田，義夫節婦之家，疾廢煢嫠之室。須有旌賞賑贍，聽以倉庫物賜之。若有鴻材異學，留滯末班，哲人奇士，隱淪屠釣，宜精加搜訪，進以殊禮，務盡使乎之旨，俾若朕親睹焉。
朕嗣纂鴻業，思恢至道，端拱垂裳，於茲九載，式修文德。寧謐區宇，僥外君長，海表猷渠，無遠不庭，無思不服。而吐谷渾蕞爾小蕃，負固河右，地不遠千里，眾不盈一萬，不量其力，不恤其人，肆情拒命，抗衡上國。朕每遣行人，入蕃曉諭，並引其使者，臨軒戒勖，示以善道，勸以和親，欲使境上無虞，各安其業。訓導積年，兇頑未改，剽掠邊鄙，略無寧息。今上書傲很，拘我使人，內外百僚。華夷兆庶，同心憤怨，咸願誅討。宜乘吊伐之機，以展鷹鹯之志，長驅克期，窮其巢穴。罪止吐谷渾可汗昏耄之主，及天柱王一二邪臣，自餘部落，皆無所問。夷兇息暴，稱朕意焉。
天地播氣，垂生育之德；皇王禦極，宏覆幬之仁。故能財成萬類，光宅八表。朕祗奉慈訓，嗣守鴻業，承百王之季末，屬四海之凋殘。夜興夕惕，無忘兆庶。克己勤躬，思隆政道。欲使陰陽順序，干戈載戢，庶幾前烈，致茲刑措。而山東之地，頻年不稔，水雨為災，饑饉相屬。蠢爾西戎，屢擾邊境，事不獲已，遂勞兵車。良由誠未動天，德不被物，興言念此，撫己多慚。加以澆偽尚繁，典刑仍用，雖復留心聽斷，明慎庶獄，嚐恐縲絏之中，含冤靡訴，憲網所及，無辜致罪。一物有怨，責深在餘。今歲惟暮春，時屬生長，宜順天布澤，與物更新，可大赦天下。自貞觀九年三月十六日昧爽以前，大辟罪已下，皆赦除之。其常赦不免者，不在赦例。鰥寡煢獨不能自存者，所在官司，量加賑恤。
《書》不云乎：「一人有慶，兆民賴之。」朕虔奉太安，愛敬崇極，日嚴之養，祗慄斯在。近日聖躬違豫，寢前有虧，憂懼在懷，不遑寧處。博求醫術，備盡蠲療，祈告明靈，具陳懇篤。上元降福，遂蒙昭祐，應時康愈，萬福咸宜。慶幸之隆，實兼家國，思班愷樂，洽於卿士。然而尚齒興孝，德教所先，饗餼是加，義超常等。諸州都督刺史，及文武官人，老人八十以上，並孝子旌表門閭者，並宜節級賜物。以申饗宴。庶使萬國之內，同此歡心，施於四海，皆知朕意。
伐罪吊人，前王高義，興亡繼絕，有國令典。吐穀渾擅相君長，竊據荒裔。誌在凶德，政出權門。猷渠攜貳，種落怨憤，長惡不悛，野心彌熾。莫顧藩臣之節，曾無事上之禮。草竊疆場，虐割氓庶。積惡既稔，天亡有徵。朕君臨四海，含育萬類，一物失所，深責在予。所以爰命六軍，申茲九伐，義存活國，情非黷武。其子大寧王慕容順，隋氏之甥，誌懷明悟，長自中土，早慕華風。爰見時機，深識逆順，以其父愎懷違眾，獨蹈迷途。遂誅邪臣，存茲大計，翻然改轍，代父歸罪。忠孝之美，深有可嘉，子能立功。足以補過，既往之釁，特宜原免。然其建國西鄙，已曆年代，即從廢絕，情所未忍，繼其宗祀，允歸令子。封順西平郡王，食邑四千戶，仍授趉胡呂烏甘豆可汗。所司量遣使人，備禮冊命。
朕以不天，夙罹偏罰，假息旦暮，分沈苫壤。仰賴先皇慈恩鞠育，爰自幼年。至於成家，未及弱冠，仍屬亂離。翼奉義旗，身當矢石，克平多難，任居藩屏。遂復委以萬機，膺庇景命。祗懼虛薄，弗克負葆，日夜兢兢，不遑寧宴。加以氣患，屢幸九成，晨昏定省，廢於朝夕。今歲停行，盡行養禮，不謂殃罰深重，大行崩背。號天叩地，無所逮及，伏奉遺詔，追跡漢文。以日易月，降其常期，顧命之旨，誠不可違。然三年之喪，自天子達，殷周以來，罔弗遵用，漢文變古，有乖前式。且慈顏日遠，忻謁無由，俯就之文，理即遵奉。然朕之情切，不可循前，荼毒之心，何可堪忍。皇太子承乾，文過誌學，秉性聰敏，頻年治國，理務允諧。今欲於東宮平決，朕得盡哀廬室，終其喪紀，望群公卿士，股肱王室。興言及此，唯增哽絕，朝多君子，恕朕哀心。
門下：三乘結轍，濟度為先，八正歸依，慈悲為主。流智慧之海，膏澤群生；翦煩惱之林，津梁品物。任真體道，理葉至仁；妙果勝因，事符積善。朕欽若金輪，恭膺寶命，至德之訓，無遠不思，大聖之規，無幽不察，欲使人免蓋纏，家登仁壽，冥緣顯應，大庇含靈。五福著於洪範，三災終於世界。比因喪亂，僧徒減少，華台寶塔，窺戶無人。紺發青蓮，櫛風沐雨，眷言凋毀，良用憮然。其天下諸州有寺之處，宜令度人為僧尼，總數以三千為限。其州有大小，地有華夷，當處所度多少，委有司量定。務須精誠德業，無問年之幼長。其往因減省還俗，及私度白首之徒，若行業可稱，通在取限。必無人可取，亦任其闕數。若官人簡練不精，宜錄附殿失。但戒行之本，惟尚無為。多有僧徒，溺於流俗：或假托神通，妄傳妖怪；或謬稱醫筮，左道求財；或造詣官曹，囑致贓賄；或鑽膚焚指，駭俗驚愚。並自貽伊戚，動掛刑網，有一於此，大虧聖教。朕情深持護，必無寬舍，已令依附內律，參以金科，具陳條制，務使法門清整，所在官司，宜加檢察。其部內有違法僧不舉發者，所司錄狀奏聞，庶善者必采，惡者必斥。伽藍淨土，鹹知法味；菩提覺路，絕諸意垢。
高祖大武皇帝天縱神武，膺籙受圖，可久之德，格乎區宇。敦睦九族，協和萬邦，賢能必進，德化潛洽。革百王之弊，興三代之風，天平地成，邇安遠肅。至德被於四海，休烈光於千載，巍巍蕩蕩，無得而稱焉。朕嗣膺寶祚，夙夜兢惕。思述先誌，被之率土。其內外姻戚，生平故舊，太原元從官人，及曆試之所，文武寮佐，爰及胥吏，往雖每降國恩，恐未周悉。或才用不申，階品屈滯；或家道貧匱，子孫沈淪。須有矜量，咸使得所。先朝憂勞庶政，惟以恤民為本，諸州都督刺史有政績可稱者，具以名聞。其諸州百姓奉營山陵者，亦宜量有蠲免。可令所司詳為條例聞奏，並務從優厚，稱朕意焉。
昔周監二代，崇文武之典禮；漢紹三王，尊高光之功烈。斯固有國之彝訓，不刊之令範。高祖大武皇帝聰明神武，叡聖徇齊，應天順民，撥亂反正。德侔造化，道濟區夏，靖率土之沸騰，拯黔首之塗炭。一戎大定，四海宅心，制治定之禮，作功成之樂。天地交泰，品物咸寧，聲教遐洎，休徵雜遝。蠻夷戎狄之長。輻湊槁街；麟鳳龜龍之祥，光映圖史。然猶日慎一日，推而弗居，邁邃古之鴻名，逾前王之至治。朕以寡昧，丕承景業，緬惟永往，攀慕終天。思宏尊親之治，庶展罔極之誌。竊惟太原之地，肇基王跡，事均豐沛，義等宛譙。理宜別建寢廟，以彰聖德，詳觀漢典，抑有成規。但先皇遺旨，務存儉約，虔奉訓誡，無忘啟處。宜令禮官與公卿等詳議以聞。
近以吐谷渾常恃其遐阻，屢擾疆場，肆行兇虐，種類乖離。爰命將士，申茲吊伐，有征無戰，所向摧殄。渠魁竄跡，自貽滅亡，朝威遠暢，邊誕靖謐。朕君臨寰宇，志在含宏，不欲因彼危亂，絕其宗祀。乃立偽主之子大寧王慕容順，撫招餘燼，守其舊業。而順曾不感恩，遽懷貳志。種落之內，人畜怨憤。遂創大義，即加剿絕。雖復權立其子，所部又致擾亂，競動干戈，各行所欲。朕憂勞兆庶，無隔夷夏，乃眷西顧，良用矜惕。若不星言拯救，便恐塗炭未已。兵部尚書潞國公侯君集等，咸才兼文武，寄深內外。嘉謀著於廟堂，茂績書於王府。必能宣風閫外，克定遐方。可量其事機，綏撫經略，分遣使人，明加曉諭。如有不遵明旨，敢興異志，即合精銳。隨便翦撲，盡威懷之道，稱朕意焉。
朕既為子，卿等為臣，愛敬罔極，義猶一體，無容固陳節儉，陷朕於不義也。今便敬依來議。
朕遐想千載，旁覽九流，詳求布政之方，莫若薦賢之典。是以元凱就列，仄微可以立帝功；管隰為臣，中人可以成霸業。朕緬懷曩烈，虛己英奇。斷斷之士，必昇於廊廟；九九之術，不棄於閭閻。猶恐在陰弗和，獨善難奪，永言髦傑，無忘鑒寐。是以去夏之中，爰動翰墨，披露丹腑，疇谘海內。尺木既樹，思睹遊露之群；雲羅宏舉，佇降翔庭之翼。而諸州所舉，十有一人，朕載懷仄席，引入內殿，借以溫顏，密訪政道，莫能對揚，相顧結舌。朕仍以其未睹闕庭，能無戰悚，令於內省，更以墨對。雖構思彌日，終不達問旨。理既乖違，詞亦庸陋，豈可飾丹漆於朽質，假風雲於決起者哉！宜並放還，各從本色。其舉主以舉非其人罪論，仍加一等。
然則今之天下，猶古之天下也。寧容仲舒、伯起之流，遍鍾美於往代；彥和、廣基之侶，獨絕響於今辰。故其見知也。則平津與樂安並進；其不用也。則敬通與亭伯同悲。淮陰所以興言，子長所以貽歎，因斯論之，良由俊造難進，或固棲遲之節；牧宰循常，未盡搜揚之道。撫事長息，彌用憮然。今州縣依前薦舉，皆集今冬，奇偉必收，浮華勿采。無使巴人之調，濫吹於簫韶；魏邦之珍，沈光於漢水。務盡報國之義，以副欽賢之懷。
夫生者天地之大德，壽者修短之常期。生有七尺之形，壽以百齡為限，含靈稟氣，莫不同焉。皆得之於自然，不可以分外企也。雖回天轉日之力，盡妙窮神之智，生必有終，皆不能免。是以《禮記》云：「君即位而為椑。」莊周云：「勞我以形，息我以死。」聖人之至鑒，通賢之深識，著之典誥，詒之話言，顯說正詞，曾無隱諱。末代以來。明辟蓋寡，靡不矜黃屋之尊，慮白駒之過，並多拘忌，希慕遐年。謂雲車易乘。曦輪可駐，異軌同趨，其蔽甚矣。
有隋之季，海內橫流，豺狼肆暴，吞噬黔首，邑裏凋殘，鞠為邱墟。朕投袂發憤，情深拯溺，扶翼義師，濟斯塗炭。賴蒼昊降鑒，股肱宣力，提劍指揮，天下大定。氛祲清殄，區宇平一，反澆弊於淳樸，致王道於中和，此朕之宿誌，於斯已畢。猶恐身後之日，子子孫孫，尚習流俗，猶循常禮，加四重之櫬，伐百祀之木，勞擾百姓，崇厚園陵。今預為此制，務從儉約，於九嵕之山，足容一棺而已，積以歲月，漸以備之。木馬塗車，土桴葦籥。事合古典，不為時用。
又佐命功臣，義深舟楫，或定謀帷幄，或身摧行陣，同濟艱危，克成鴻業。追念在昔，何日忘之。使逝者無知，鹹歸寂寞。若營魂有識，還如疇曩，居止相望，不亦善乎！漢氏使將相陪陵，又給以東園秘器，篤終之義，恩意深厚。古人之誌，豈異我哉。自今以後，功臣密戚，及德業尤著，如有薨亡，宜賜塋地一所，給以秘器，使窀穸時喪事無闕，所司依此營備，稱朕意焉。
文德懷遠，列聖之宏規；興亡繼絕，至仁之通訓。吐穀渾發跡東胡，竄居西域，負險自固，擅立君長。爰在前人，通使中原，或為叛臣，不常厥德。近者慕容步薩缽為主，老而不智，迷而忘返，誌懷首鼠，虔劉疆埸。朕頻命行人，殷勤誘諭，不納忠信之言，惟行蜂蠆之毒。及六軍問罪，尚令申諭，遂無悛革，以至滅亡。其子順，國蹙事窮，曆身無所，委命下吏，輿櫬轅門，故令解網釋俘，繼其宗祀。乃懷貳志，遵彼覆車，曾未浹旬，自貽屠戮。子燕王諾曷缽，弱不好弄，幼稱通理。才纂舊業，即逢內難。故遣旌節，遠申安撫，遂能率其種類，同竭誠款，盡其巢落，迎謁使者。屈膝頓顙，遵奉朝化，請頒正朔，願入提封。丹誠內發，深可嘉尚，宜隆寵章，懋茲賞典。可封河源郡王，食邑四千戶，仍授烏地也拔勒豆可汗。即遣使人，備禮冊命。
文昌治本，端副望隆，朝綱所屬，選眾斯在。中書令虞國公溫彥博，體業貞固，學藝該明，器惟瑚璉，材稱棟幹。任總絲綸，職居近密，乃心著於帷幄，嘉謀表於樽俎。寄深啟沃，義切鹽梅，宜升禮闈，允茲彝序，可尚書右僕射，勳封如故。
留侯名相，濟北之誌已高；疏傳人師，東都之跡彌著。後進仰其遺烈，前策以為美談，諒可以砥節礪行，化俗宏風者也。左光祿大夫侍中鄭國公魏徵，器量沈敏，軌儀詳正，文思優贍，學業該通。自參讚機衡，綢繆幃幄，知無不為，心力備盡，格言弗隱，正義日聞。一德載宣，四聰斯達，實賴嘉猷，用康治道。而深執謙損，誌懷衝退，詞誠懇切，良用憮然，杼軸於懷，屢移氣序，而固陳丹款。義在難違。今使伸其雅誌，以成厥美，可特進，封如故，仍知門下事，朝章國典。參議得失，自徒流以下罪，詳事奏聞。其祿賜及國官防閤等，並同職事。
元琬律師戒行貞固，學業精通。方冀宏宣正法，利益群品，不幸沒世，情深惻悼。
