先王之辨方正位，體國經野，象天地以制法，通神明以施化，樂由內作，禮自外成，可以安上治民，可以移風易俗，揖讓而天下治者，其惟禮樂乎！固以同節同和，無聲無體，非飾玉帛之容，豈崇鍾鼓之奏。日往月來，樸散淳離，淫慝以興，流湎忘本。魯昭所習，惟在折旋；魏文所重，止於鄭衛，秦氏縱暴，載籍鹹亡，漢朝循緝，典章不備。時更戰國，多所未遑，雅道淪喪，曆茲永久。
朕恭承明命，嗣膺寶曆，懼深馭朽，情切納隍。憑宗廟之靈，資股肱之力，上下交泰，遐邇乂安。率土阽危，既拯之於塗炭；群生遂性，思納之於軌物。興言正本，夕惕在懷。蓋知禮樂之情者能作，識禮樂之文者能述，作者之謂聖，述者之謂明。朕雖德謝前王，而情深好古。傷大道之既隱，懼斯文之將墜，故廣命賢才，旁求遺逸，探六經之奧旨，采三代之英華。古典之廢於今者，鹹擇善而修復；新聲之亂於雅者，並隨違而矯正。莫不本之人心，稽乎物理，正情性而節事宜，窮高深而歸簡易。用之邦國，彝倫以之攸敘；施之律度，金石於是克諧。今修撰既畢，可頒天下，俾富教之方，有符先聖；人倫之化，貽厥後昆。
朕以寡薄，嗣守鴻基，實資多士，共康庶政，虛己側席，為日已久，投竿舍築，罕值其人。自親巡東夏，觀省風俗，興言至治，夕惕兢懷。然則齊、趙、魏、魯，禮義自出；江、淮、吳、會，英髦斯在。山川所感，古今寧殊，載佇風猷，實勞夢想。宜令河北淮南諸州長官，於所部之內，精加訪采。其孝悌淳篤，兼閑時務，儒術該通，可為師範；文詞秀美，才堪著述；明識治體，可委字民；並誌行修立，為鄉里所推者：舉送雒陽宮。各給傳乘，優禮發遣，當隨其器能，擢以不次。若有老病不堪入朝者，具以名聞，庶岩穴靡遺，俊乂可致，務盡搜揚之道，稱朕意焉。
周武定業，胙茅土於子弟；漢高受命，誓帶礪於功臣。豈止重親賢之地，崇其禮秩；抑亦固磐石之基，寄以藩翰。魏晉已降，事不師古，建侯之制，有乖名實，非所謂作屏王室，永固無窮者也。隋氏之季，四海沸騰，朕運屬殷憂，戡翦多難。上憑明靈之祐，下賴英賢之輔，廓清縣，嗣膺寶曆，豈予一人，獨能致此。時既共資其力，世安而專享其利，乃眷於斯。甚所不取。但今之刺史，即古之諸侯，雖立名不同，而監統一也。故申命有司，斟酌前代，宣條委共理之寄，象賢存世及之典。司空齊國公無忌等，或材稱人傑，望表國章，論道廟堂，寄深舟楫，用資文武，誠著艱難，折衝閫外，隱如敵國；或誌力忠烈，實為心膂；或氣幹強果。是曰爪牙。策名運始，功參締構，義貫休戚，效彰夷險。嘉庸懿績，簡於朕心，宜委以藩鎮，改錫土宇。無忌可趙州刺史，改封趙國公；尚書左僕射魏國公元齡可宋州刺史，改封梁國公；故司空蔡國公杜如晦可贈密州刺史，改封萊國公；特進代國公靖可濮州刺史，改封魏國公；特進吏部尚書許國公士廉，可申州刺史，改封申國公；兵部尚書潞國公侯君集可陳州刺史，改封陳國公；刑部尚書任城郡王道宗可鄂州刺史，改封江夏郡王；晉州刺史趙郡王孝恭，可觀州刺史，改封河間郡王；同州刺史吳國公尉遲敬德，可宣州刺史，改封鄂國公；并州都督府長史曹國公李勣可蘄州刺史，改封英國公；左驍衛大將軍楚國公段誌元可金州刺史，改封襃國公；左領軍大將軍宿國公程知節可普州刺史，改封盧國公；太仆卿任國公劉宏基可朗州刺史，改封夔國公；相州都督府長史鄅國公張亮可灃州刺史。改封鄖國公。餘官食邑並如故，即令子孫奕葉承襲。
省頻抗表，誠極忠款，言窮切至，披覽忘倦，每達宵分。非公體國情深，匪躬義重，豈能示以良圖，救其不及，朕在衡門，尚惟童幼，未漸師保之訓，罕聞先達之言。值隋祚分離，萬邦塗炭，惵惵黔黎，庇身無所。朕自二九之年，有懷拯溺，發憤投袂，便提干戈。蒙犯霜露，東西征伐，日不暇給，居無寧歲。降蒼昊之靈，稟廟堂之略，義旗所指，觸向平夷。弱水流沙，並通軒之使；被髮左衽，化為冠蓋之域。正朔所頒，無遠弗屆。及恭承寶曆，寅奉帝國，垂拱無為。氛埃靜息，於茲十有一載矣。蓋股肱罄帷幄之謀，爪牙竭熊羆之力，協德同心。以致於此。自惟寡薄，厚享斯休，每以大寶神器，憂深責重，嚐懼萬幾多曠，四聰不達，何嚐不戰戰兢兢，坐以待旦。詢於公卿，以至隸皂，推以赤心，庶幾刑措。但頃年以來，禍釁既極，又缺嘉偶，荼毒未幾，悲傷繼及。凡在生靈，孰勝哀痛，歲序屢遷，觸目摧感。自爾以來，心慮恍惚，當食忘味，中宵廢寢。是以三思萬慮，或失毫厘，刑賞之乖，實繇於此。昔者徇齊叡知，資風牧以致隆平；翼善欽明，賴稷契以康至道。然後文德武功，載勒於鍾石。淳風至德，永傳於竹素。克播鴻名，永為稱首，朕以虛薄，多慚往代。若不任舟楫，豈能濟彼巨川；非藉鹽梅，安得調夫鼎味。
朕聞晉武帝自平吳以後，務在驕奢，不復留心治政。何曾退朝，謂其子劭曰：「吾每見主上，不論經國遠圖，但說平生常語，此非貽厥子孫者也。爾身猶可以免。」指諸孫曰：「此等必遇亂。」及孫綏，果為淫刑所戮。前史美之，以為明於先見。朕意不然，謂曾之不忠，其罪大矣。夫為人臣，當進思竭誠，退思補過，將順其美，規救其惡，所以為治也。曾位極台司，名器隆重。當直詞正諫，論道佐時，今乃退有後言，進無廷諫，以為明智，不亦謬乎？顛而不扶，安用彼相？
公之所諫，朕聞過矣。當置之幾案，事等弦韋，必望收彼桑榆，期之歲暮，不亦康哉良哉！獨慚於往日。若魚若水；遂爽於當今，遲復嘉謀。犯而無隱，朕將虛衿靖誌，敬佇德音。
雒陽宮室，創自有隋。朕因其成功，無所改作。今屋宇湮壞者，宜量加修葺，使才充居處。自外材木，宜分賜雒州郭內貧民因水損居宅者。
乾坤合德，爰著易簡之功；君臣一體，克成中和之治。遠取諸物。若舟楫之濟巨川；近取諸身，猶肱之戴元首。同心葉契，存歿以之。故諸侯列葬，周文始創其禮；大臣陪陵，魏武重申其制。去病佐漢，還奉茂鄉之塋；夷吾相齊，終托牛山之墓。茲蓋往聖垂範，前賢遺則。錄曩昔之宿心，篤始終之大義者也。皇運之妝，時逢交喪，掃除多難，光啟鴻業。謀臣武將，競進轅門之前；明德異才，爭趨魏闕之下。或云雷伊始，功參締構；或光華在旦，績著弼諧；及密戚懿親，舊齒宿德，委質先朝，特蒙顧遇者：自今以後，身薨之日，所司宜即以聞，並於獻陵左側，賜以墓地，並給東園秘器。事從優厚，庶敦追遠之義，以申罔極之懷。
老君垂範，義在清虛；釋迦貽則，理存因果。求其教也，汲引之跡殊途；窮其宗也，宏益之風齊致。然大道之興，肇於邃古，源出無名之始，事高有形之外。邁兩儀而運行，包萬物而亭育，故能經邦致治，反樸還淳。至如佛教之興，基於西域，逮於後漢，方被中華。神變之理多方，報應之緣匪一。洎乎近世，崇信滋深，人覬當年之福。家懼來生之禍。由是滯俗者聞元宗而大笑，好異者望真諦而爭歸，始波湧於閭裏，終風靡於朝廷。遂使殊俗之典，鬱為眾妙之先；諸華之教，翻居一乘之後。流遯忘反，於茲累代。朕夙夜寅畏，緬惟至道，思革前弊，納諸軌物。況朕之本係，出於柱史。今鼎祚克昌，既憑上德之慶；天下大定，亦賴無為之功。宜有改張，闡茲元化。自今以後，齋供行立，至於稱謂，其道士女冠，可在僧尼之前。庶敦本之俗，暢於九有；尊祖之風，貽諸萬葉。告報天下，主者施行。
皇王受命，步驟之跡以殊；經籍所紀，質文之道匪一。雖治亂不同，損益或異。至於設官司以制海內，建藩屏以輔王室，莫不明其典章，義存於致治，崇其賢戚，誌在於無疆。朕以寡昧，丕承鴻緒，寅畏三靈，憂勤百姓，考明哲之餘論，求經邦之長策。帝業之重，獨任難以成務；天下之曠，因人易以獲安。然則侯伯肇於自昔，州郡始於中代。聖賢異術，沿革隨時，復古則義難頓從，尋今則事不盡理。遂規模周漢，斟酌曹馬，采按部之嘉名，參建侯之舊制，共治之職重矣，分土之實存焉。已有制書，陳其至理，繼世垂範，貽厥後昆，維城作固，同符前烈。荊州都督荊王元景、梁州都督漢王元昌、徐州都督徐王元禮、潞州都督韓王元嘉、遂州都督彭王元則、鄭州刺史鄭王元懿、絳州刺史霍王元軌、虢州刺史虢王鳳、豫州刺史道王元慶、鄧州刺史鄧王元裕、壽州刺史舒王元名、幽州都督燕王靈夔、蘇州刺史許王元祥、安州都督吳王恪、相州都督魏王秦、齊州都督齊王裕、益州都督蜀王愔、襄州刺史蔣王惲、揚州都督越王貞、并州都督晉王治、秦州都督紀王慎等：或地居旦、奭，夙聞《詩》、《禮》；或望及閑、平，早稱才藝。並爵隆土宇，寵兼車服。誠孝之心。無忘於造次；風政之舉，克著於期月。宜冠恒冊，祚以休命。其所任刺史，咸令子孫代代承襲，有司仍準前詔，詳為條制奏聞。俾克本枝之盛，隨天地而長久；刺舉之榮，與山河而無絕。
暴雨為災，大水泛溢，靜思厥咎，朕甚懼焉。文武百寮，各上封事，極言朕過，無有所諱。諸司供進，悉令減省，凡所力役，量事停廢。遭水之家，賜帛有差。
天地之德，平分於四時；皇王之道，無偏於萬物。故能亭育黎庶，覆燾區憂。聲教鹹洎於遐方，爵命不遺於殊俗。薛延陀真珠毗伽可汗，器宇沈毅，識具明允，夙見時機，早稟正朔。忠誠峻節，克著於塞外，貢獻琛盡，不絕於王府。加以訓勖裔嗣，輯寧種落，俱率藩職，鹹慕朝風。其子沙耽彌葉護拔酌、達度莫賀咄設頡利，並誌懷敦確，氣幹強果。或深竭忠款，乃心闕延；或遠經朝覲，拜首軒陛。言念丹誠，良以嘉尚，宜錫徽號，用申襃寵。拔酌可肆葉護可汗，仍賜狼頭纛四鼓四，頡利可達度莫賀咄葉護，賜狼頭纛二鼓二。仍令左領軍大將軍梁方師持節備禮冊命。
隋故鷹擊郎將堯君素，往在大業，受任河東，固守忠義，克終臣節。雖桀犬吠堯，有乖倒戈之誌；而疾風勁草，實表歲寒之心。爰踐茲境，追懷往事，宜錫寵命，以申勸獎。可追贈蒲州刺史，仍訪其子孫以聞。
天地大德，覆載極於八荒；日月貞明，照臨周於萬物。是以哲王撫運，聖人垂範。經邦立政之道，取法於造化；興亡繼絕之義，靡隔於華夷。惟彼北戎，代居荒塞，養畜牧於天山之外，擅勇敢於瀚海之濱。逮其末葉，狂愚嗣位。侵盜之釁，禍結於諸華；苛暴之風，毒被於大漠。酋豪攜貳，部眾離阻，革麵者相望於道路，請命者填委於闕廷。朕情切納隍，誌存懷遠，乃令上將，拯其將溺。元戎才動，倒戈相繼，既而屠耆歸命，單於反接。分地之長，解辮而來王；引弓之民，盡落而內附。龍城既殄，狼望遂空。朕湣其破亡，恕其瑕釁，解縛焚櫬，賜以再生，收電回霜，宥以寬政。於是選內外之職，分珪組以授之；擇肥饒之地，設州縣以處之。開倉庫以恤其饑寒，馳軒以問其疾苦，恩侔中夏，禮均舊臣，十載於茲矣。
朕受命三靈，因心百姓，爰初薄伐，非貪辟土之功。洎於克定，實宏安民之道，久欲存其亡國，返其遺萌，尚恐瘡痍未瘳，衣食不足。今歲月已積，年穀屢登；眾種增多，畜牧蕃息。繒絮無乏，鹹棄其氈裘；菽粟有餘，靡資於狐兔。便可復其故庭，繼其先緒，歸三祠於沮澤，旋十角於盧山。使復會蹛林，弭其依風之思；重宴樂水，遂其向日之歡。然則左方既建，右地已設，必俟君長，一其號令。自非蠻鞮貴種，醢落忠誠，何以宣布朝化，輯寧蕃服。右武候大將軍化州都督懷化郡王李思摩，器懷沈毅，識用詳明，早慕皇風，夙效丹款。故寵以賜姓。榮以高爵。內典徼循之重，外受連率之寄，譽光朝職，誠簡朕心，錫以藩號，紹其宗祀。可乙彌況孰俟利可汗，並賜之鼓纛，仍令就其部備禮冊命。突厥及胡在諸州安置者，並令渡河，還其舊部。俾夫世作藩屏，同之帶礪，長保邊塞，傳諸後昆。
明罰敕法，聖人垂懲惡之道；命將出軍，王者成定亂之德。故三苗負固，虞帝所以興師；鬼方不恭，殷宗所以薄伐。朕嗣膺景命，君臨區夏，宏大道於四海，推至誠於萬類。憑宗社之靈，藉股肱之力，億兆獲乂，尉候無虞。建木棘林，山經靡紀之域；幽都大夏，王會不書之君。莫不革麵內款，屈膝請吏，襲冠帶於魏闕，均征賦於華壤。而高昌曲文泰，猶為不軌，敢興異圖，事上無忠款之節，禦下逞殘忍之誌。往經朝謁，備加恩禮，谿壑難滿，曾無報效，禽獸為心，遽懷凶狡。詔命之嚴。稟承之誠既闕；王人之重，祗敬之禮亦虧。
自隋季道消，天下淪喪，衣冠之族。疆場之人，或寄命諸戎，或見拘寇手。及中州既定，皇風遠肅，人懷首邱，途經彼境，皆被囚係，加之重役，忍苦遐外，控告無所。又伊吾之右，波斯以東，職貢不絕，商旅相繼，琛盡遭其寇攘，道路由其壅塞。又西蕃突厥，戰爭已久，朕湣其亂離，誌務安輯，乃立咥利始可汗兄弟，庶令克復舊土。文泰反道敗德，幸災好禍，間諜酋豪，交亂種落。遂使氈裘之長，亟動干戈；引弓之人，重罹塗炭。又焉耆之地，與之臨接，文泰疾其盡節，輕肆凶威。城池有危亡之憂，士女嬰劫掠之酷，加以虐用其眾，毒被所部，賞罰無章，內外嗟怨。繕造宮室，勞役日新。修營輿輦，僭侈無度。法令深刻，賦斂煩重，舉手動足，鹹罹網羅。畜牧園果。悉有征稅，眾力已盡，人財已竭。饑寒總至，憤歎盈途，比屋連甍，不勝苛政。故老兒童，思霑王澤。
朕受命上元，為人父母：禁暴之道，無隔內外；納隍之慮，切於寢興。錄其舊款，仍懷湣念，所以頻遣使人，具申朝旨。勖以為善之規，示以自新之路，庶知感悟，無煩師旅。而昏迷遂性，荒怠不悛，貫盈之釁既稔，天亡之期已及。況復文武具僚，戎狄君長，請倳刃者相屬，懷逐雀者比肩。宜順夷夏之心，以申吊伐之典，討凶渠之多罪，拯無辜之倒懸。今遣交河行軍大總管吏部尚書侯君集、副總管兼右屯衛大將軍薛萬均、副總管左屯衛將軍薛孤吳兒、行軍總管武衛將軍牛進達等，董率眾軍，宏宣廟略，乘驛進路，同會虜庭。莫不氣奪風雲，精貫日月，援桴懷憤，拔距爭先。良將奮建瓴之威，銳卒效如貔之勇。冀馬燕犀。猶迅雷之震擊；雲梯地道。若至神之變化。以此制敵，事等摧枯；以此屠城，易於反掌。然朕矜哀之心，有懷去殺；勝殘之道，無忘好生。若文泰麵縛軍門，泥首請罪，特宏焚櫬之澤，全其將盡之命。自餘臣庶，棄惡歸誠，並加撫慰，令各安堵。示以順逆之理，布茲寬大之德。如其同惡相濟，敢拒王師，便盡大兵之勢。以致上天之罰。明加曉諭，稱朕意焉。
夫選賢之義，無私為本，奉上之道，當仁是貴。列代所以宏風，通賢所以葉力。卿忠肅恭懿，明允篤誠，草昧霸圖，綢繆帝道。儀刑禮閣，庶政惟和，輔翼春宮，望實斯在。而忘彼大體，徇茲小節，雖恭教諭之職，乃辭機衡之務，豈所謂弼餘一人，共安四海者也。宜聽此懷，無煩固讓。
嘉瑞爰降，必資至德；大河效祉，是為希世。顧惟寡昧，但增慚惕，乃天地表祥，宗社垂祐，欲使四海隆平，八荒禔福。王公卿士，內外庶僚，宜勉修正道。以副靈貺焉。
自古明王，君臨區宇，功齊天下，道被生民，內外無虞，年穀豐稔。莫不歸功上元，致禮厚地，騰茂實於六合，飛英聲於百代。今公卿在列，屢屬虛心；嶽牧具僚，固陳僉願。理在難奪，敬依來請，顧循諸己，仍懷慚德。
梁皇偘、褚仲都，周熊安生、沈重，陳沈文阿、周宏正、張機，隋何妥、劉炫等，並前代名儒，經術可紀。加以所在學徒，多行其疏，宜加優異，以勸後生。可訪其子孫見在者。錄名奏聞，當加引擢。
周之宗盟，異姓為後，尊祖重親，實由先古。何為追逐其短，首鼠兩端？廣引形似之言，備陳不遜之喻。誹毀我祖禰，謗讟我先人，如此要君，罪有不恕。
肇有蒸庶，樹之司牧，載籍所紀，風烈猶存。至於道洽品物，功成縣，天眷彰於符瑞，人事表於隆平，莫不增封岱宗，廣禪梁甫，榮鏡六合，對越三神。前聖所以垂其尊名，後王所以仰其休烈，蓋繇此也。自火德既衰，三光分裂，金行失禦，九鼎沈淪，諸華競逐，彝倫大壞。雖周室削平趙魏，隋氏混一文軌，而金革之事，未戢於封疆；雅頌之音，弗聞於朝廷。遂使至教闕如，淳風莫反。齊郊絕類帝之禮，日觀缺升中之儀，其已久矣。
朕丕膺景命，嗣守洪基，承大亂之餘，當率土之責。負扆興惕，納隍在慮，上憑宗社之靈，下資士庶之力。草昧伊始，援干戈以靖亂；區夏既平，宏禮樂以緯俗。尉候無警，菑畬有年，比屋鹹保其歡，含氣不違其性。殊方異域，盡地界而來庭；應圖合牒，殫天符而表面。緬懷前載，詳求諸己，豈伊寡德，能致此乎？固乃上元所葉讚也。而群公卿士，百辟庶僚，固陳人祗之意，請遵封禪之典，推而不居，至於數四。文武之情彌切，內外之議日聞，誠請頻繁，淹曆年載。朕繼跡百王，因心萬物。上奉蒼昊，義在薦功；下撫黎元，方祈厚福。既迫茲理，敢不祗從，猥以眇身，齊美上代，永言夙誌，凜乎增惕。可以來年二月有事泰山。所司宜與公卿並諸儒士及朝臣有學業者詳定其儀，博考聖賢之旨。以允古今之中，務盡誠敬，稱朕意焉。
懷遠之道，莫先於寵命；飾終之義，無隔於遐方。故柱國帶方郡王百濟王扶餘璋，棧山航海，遠稟正朔，獻琛奉盡，克固始終，奄致薨殞，追遠慜悼。宜加常數，式表哀榮，可贈光祿大夫。令其嫡子義慈嗣位，授柱國，封帶方郡王百濟王。使祠部郎中鄭文表持節備禮冊命。
朕遐觀前載，曆選列辟，莫不貴此得人，崇茲多士，猶股肱之佐元首，譬舟楫之濟巨川。若夫構大廈者，采眾材於山嶽；善為國者，求異人於管庫。是以陶唐有虞，揖讓之聖帝也，非元凱不能成茂功；商湯姬發，革命之明王也。非伊呂無以定禍亂。況乎齊桓中人之才，器非濬哲；漢武嗣業之主，誌在驕奢：猶賴管仲隰朋之相，平津博陸之輔，既為五霸之長，亦稱萬代之宗。是知得士則昌，失人則亂。
朕冕旒夙夜，虛心政道，雖天地效祉，宗社降靈，區宇晏如，俊乂鹹事。尚恐山林藪澤，藏荊隋之寶；卜築屠釣，韞蕭張之奇。是以躬撫黎庶，親觀風俗，臨河渭而佇英傑，眺箕潁而懷隱淪。亟移日月，空勞夢寐，而驪龍莫兆，商歌寂寥。豈混跡駑駘，未逢良樂之顧；將毓德岩穴，方追禽向之遊。望雲長想，增其歎息。可令天下諸州，搜揚所部，士庶之內，或識達公方，學綜今古，廉潔正直，可以經國佐時；或孝悌淳篤，節義昭顯，始終不移，可以敦風勵俗；或儒術通明，學堪師範；或文章秀異，才足著述：並宜薦舉，具以名聞，限來年二月總集泰山。庶獨往之夫，不遺於版築；藏器之士，方升於廊廟。務得奇偉，稱朕意焉。
門下：朕聞探元賾者，先實而後賓；體至公者，本仁而末禮。名歸於已，往哲存而弗務；德利於人，前聖徇而為急。是用範圍天地，權輕重以會時宜；取則陰陽，適通變以從眾欲。繇是古之封禪，無奪事機。所謂奉天，咸資務隙。
朕仰窺前誌，曆選哲王，無懷有巢，緬逾繩契之表；龜文鳳紀，越在俎豆之先。扣寂寞以傳疑，故可略而言也。至如三元立統，百物正名，步驟之軌蜚遙，損益之源挹。雖堯心廣運，局疆域於流沙；禹跡遐宣，限要荒於碣石。猶且先宏即敘。次展玉帛之儀；首創賓門，方備雲亭之典。告成之義，罔弗繇茲。況朕奄有方輿。閫域該於千古；仰承靈眷，降福超於百王。巨海所環，莫非臣妾，長河攸括，並入封疆。日者夷夏同文，貞符狎至。謂可鳴鑾日觀，勒牒仙閭，許以來春，親行告禪。
而今延陀一姓，流竄西陲，控弦萬計，初歸正朔，亡其沙塞之地，遊魂戴鬥之鄉。一物之微，猶驚心於夕惕；九夷乃陋，豈忘懷於施生。新就縶維，理須安置。又以朕往歲躬勤拯溺，至於炎月，沿比不安。公卿庶僚，各陳誠請，遂有翠微之役，非無版築之勞。既而山谷阻深，朝宗有礙，重披丹懇，請建玉華。朕以寸心，經綸億兆，冒茲隆熱，貽朝野之深憂；允乃誠忱，副率土之僉望。遂復頻有興造，恐致勞煩，兼聞河北數州，頗傷淹澇。朕為人父母，思濟黎元，順動升中，理無兼遂。其介邱大禮，宜且權停。前追諸王，及四方嶽牧，並蠻夷酋長。令以明年二月會泰山者，今並宜停。其朝集使及選舉人等，前令詣洛陽宮，可依常年集限，並赴京師。諸為封禪事舉人營造轉運等，亦宜並詔停。其玉華宮所立制度，前已下詔，務從菲薄。今乃庶事減省，更令卑陋，示免風雨，稱朕意焉。可分道馳驛，散頒天下，主者施行。
北方之務，悉以相委。以卿為寧朔大使，撫鎮華戎，朕無北顧之憂矣。
朕聽朝之暇，觀前史，每覽前賢佐時，忠臣徇國，何嚐不想見其人，廢書欽歎。至於近代以來，年歲非遠，然其允緒，或當見存，縱未能顯加旌表，無容棄之遐裔。其周隋二代名臣，及忠節子孫，有貞觀已來犯罪配流者，宜令所司，具錄奏聞。
儲貳不會，自古常式。近代以來，多為節限，求之故實，深非事宜，自今皇太子出用庫物，所司勿為限制。
汝家之塚嫡，國之儲兩，故有斯命，以彰有殊。入學齒胄，則君臣之義也，同之府庫，實父子一體也。是以君子富而不驕，謙而受益，奢則不孫，以約失之者鮮矣。勉思守道，無煩致謝。
氏族之盛，實係於冠冕；婚姻之道，莫先於仁義。自有魏失禦，齊氏雲亡，市朝既遷，風俗陵替。燕趙右姓，多失衣冠之緒；齊韓舊族，或乖德義之風。名雖著於州閭，身未免於貧賤。自號膏粱之胄，不敦匹敵之儀，問名惟在於竊貲，結褵必歸於富室。乃有新宦之輩，豐財之家，慕其祖宗，競乎婚媾，多納財貨。有如販鬻。或自貶家門，受屈辱於姻婭；或矜訁誇舊望，行無禮於舅姑。積習成俗。迄今未已。既紊人倫，實虧名教。朕夙夜兢惕，憂勤政道，往代蠹害，鹹已懲革。惟此弊風，未能盡變。自今以後，明加告示，使識嫁娶之序，務合禮典，稱朕意焉。
有虞受終，宏肆赦之典；隆周革命，篤親親之恩。海陵刺王元吉，地維藩翰，夙承朝寵，陷於不軌，得罪君親。朕嗣膺靈命，無忘敦睦。同生之重，既切於本枝；在原之悼，實纏於歲月，興言泉壤，思備寵章。可追封巢王，諡乃依舊。
古先哲後，鹹正庶官，德優者爵高，功多者祿厚。是以經邦緯國，必俟蕭曹之勳；變理陰陽，允歸鍾華之望。司空趙公無忌，識量宏博，風度峻遠，地惟親賢，才稱梁棟。締構霸業，茂勳著於艱難；弼成王道，乃心竭於寅亮。鹽梅是寄，丹青攸屬，德綜機衡，聲猷具舉。自升槐鉉，歲月亟移，固以勒美太常，書忠甲令者矣。宜陟中台，式典邦教，可司徒。
惟天為大，資四序以成功；惟王建國，候三台以宏化。故隆漢受命，吳鄧飛聲；有晉勃興，荀何底績。開府儀同三司尚書左僕射太子少師上柱國梁國公玄齡，器範忠肅，識具明允，才稱王佐，望乃時英。霸國爰始，預經綸之業；鼎命維新，讚隆平之化。誠固金石，勳勒鍾鼎。自任總庶尹，職重朝端，心力盡於翼亮，劬勞積於歲序，而志在衝退，有懷止足。固陳衰屙，屢上表疏。然則燮揆禮閣，職務實繁；論道槐廷，望實攸屬。宜加寵命，平茲水土，可司空。
盜賊之作，為害實深。州縣官人，多求虛譽，苟有盜發，不欲陳告。鄉村長正，知其此情，遽相勸止，十不言一。假有披論，先劾物主，爰及鄰伍，久嬰縲絏。有一於斯，甚虧政化。自今已後，勿使更然。所司明加采察，隨事繩糾。
夫為政之大，慎枉刑獄。縱舍任心，以欺眾庶，罪一也；知人不明，委用貪冒，罪二也；善善未賞，惡惡不誅，罪三也。若斯三者，豈得無過，以公固諫，且依來請。
昔戾園敗德，西都表其號謚；楚英干紀，東漢錫其湯沐。斯皆屈邦國之禁。申骨肉之恩也。息隱王地乃居長，守器運初。自貽伊戚，陷於禍難，日月逾邁，松槚成行。朕嗣守鴻基，緬尋遺烈，何嘗不陟彼岡而靡觀，瞻同株而疚懷。恩備哀榮，式加禮命，可追復皇太子，謚仍依前。陵曰隱陵，置令以下官，並加戶守衛。
