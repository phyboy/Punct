自古皇王，襃崇勳德，既勒銘於鍾鼎，又圖形於丹青。是以甘露良佐，麟閣著其美；建武功臣，雲台紀其跡。司徒趙國公無忌、故司空揚州都督河閑元王孝恭、故司空萊國文成公如晦、故司空相州都督太子太師鄭國文貞公徵、司空梁國公元齡、開府儀同三司尚書右僕射申國公士廉、開府儀同三司鄂國公敬德、特進衛國公靖、特進宋國公瑀、故輔國大將軍揚州都督襃忠壯公誌元、輔國大將軍夔國公宏基、故尚書左僕射蔣忠公通、故陝東道大行台尚書右僕射鄖節公開山、故荊州都督譙襄公柴紹、故荊州都督邳襄公順德、雒州都督鄖國公張亮、光祿大夫吏部尚書陳國公侯君集、故左驍衛大將軍郯襄公張公謹、左領軍大將軍盧國公程知節、故禮部尚書永興文懿公虞世南、故戶部尚書渝襄公劉政會、光祿大夫戶部尚書莒國公唐儉、光祿大夫兵部尚書英國公李勣、故徐州都督胡壯公秦叔寶等：或材推棟梁，謀猷經遠，綱紀帷帳，經綸霸圖；或學綜經籍，德範光煒，隱犯同致，忠讜日聞；或竭力義旗，委質藩邸，一心表節，百戰標奇；或受脤廟堂，辟土方麵，重氛載朗，王略遐宣。並契闊屯夷。劬勞師旅，讚景業於草昧，翼淳化於隆平。茂績嘉庸，冠冕列辟，昌言直道，牢籠搢紳，固以瞻伊呂而連衡，邁方召而長騖者矣。宜酌故實，宏茲令典。可並圖畫於淩煙閣，庶念功之懷，無謝於前載；旌賢之義，永貽於後昆。
地記之設，繇來尚矣。區外具於《山經》，海內陳於《夏載》。《職方》、《王制》，才舉淮夷；《漢志》、《晉圖》，略記郡國。自茲以降，著作實繁。或學非博通，多所遺闕；或地分南北，雅有短長。求其折中，無聞盡善。左武候大將軍雍州牧相州都督魏王泰，體業貞固，風鑒凝邈，學綜策府，文冠詞林。樂善表於夙夜，好士彰於吐握。討論輿地，詳延儒雅：博采方誌，得之於舊聞；旁求故老，考之於傳信。內殫九服，外極八荒。憲章之規，條目有序，戎夏之域，今古無遺。簡而能周，博而尤要，足以度越前載，垂之不朽。宜加襃錫，以申獎勸。可賜物一萬段，其書宜付秘閣。
吾嘗誡汝勿近小人，正為此也。汝素乖誠德，重惑邪言，自延伊禍，以取覆滅，痛哉何愚之甚也！為梟為獍，忘孝忘忠，擾亂齊郊，誅夷無罪。去維城之固，就積薪之危；壞盤石之基，為尋戈之釁。背禮違義，天地所不容；棄父無君，神人所共怒。往是吾子，今為國讎。萬紀存為忠烈，死不妨義；汝則生為賊臣。死為逆鬼。彼則嘉聲不隕，而爾惡跡無窮，吾聞鄭叔漢戾，並為猖獗，豈期生子。乃自為之，吾所以上慚皇天，下愧后土，惋歎之甚，知復何云。
去冬之間，雪無盈尺；今春之內，雨不及時。載想田疇，恐乖豐稔。農為政本，食乃人天，百姓嗷然，萬箱何冀？昔頹城之婦，隕霜之臣，至誠所通，感應天地。今州縣獄訟，常有冤滯者，是以上天降鑒，延及兆庶。宜令覆囚使至州縣，科簡刑獄，以申枉屈，務從寬宥，以布朕懷。庶使桑林自責，不獨美於殷湯；齊郡表墳，豈自高於漢代。
朕聞死者終也。欲物之反於真也；葬者藏也。欲人之不得見也。上古垂風，未聞於封樹；後聖貽則，始備於棺槨。譏僭侈者，非不愛其厚費；美儉薄者，實亦貴其無危。是以唐堯聖帝也，穀林有通樹之說；秦穆明君也。橐泉無邱隴之處。仲尼孝子也，防墓不墳；延陵慈父也，嬴博可隱。斯皆懷無窮之慮，成獨決之明，乃便體於九泉，非徇名於百代也。洎乎闔閭違禮，珠玉為鳧雁；始皇無度，水銀為江海。季孫擅魯，斂以璠璵，桓魋專宋，葬以石槨。莫不因多藏以速禍，由有利而招辱，元廬既發，致焚如於夜台；黃腸再開，同暴骸於中野。詳思曩事，豈不悲哉！由此觀之，奢侈者可以為戒，節儉者可以為師矣。
朕居四海之尊，承百王之弊，未明思化，中宵載惕。雖送往之典，詳諸儀制；失禮之禁，著在刑書。而勳戚之家，多流遁於習俗；閭閻之內，或侈靡而傷風。以厚葬為奉終，以高墳為行孝。遂使衣衾棺槨，極雕刻之華；靈而明器，窮金玉之飾。富者越法度以相尚，貧者破資產而不逮，徒傷教義，無益泉壤，為害既深，宜為懲革。其王公以下，爰及黎庶，自今以後，送葬之具，有不依令式者，仰州府縣官，明加檢察，隨狀科罪。在京五品以上，及勳戚之家，仍錄奏聞。
肇有皇王，司牧黎庶，咸立上嗣，以守宗祧，固本忘其私愛，繼世存乎公道。故立季曆而樹姬發，隆周享七百之期；黜臨江而罪戾園，炎漢定兩京之業。是知儲副之寄，社稷係以安危；廢立之規，鼎命由其輕重。詳觀曆代，安可非其人哉！
皇太子承乾，地惟長嫡，位居明兩，訓以《詩》、《書》，教以《禮》、《樂》。庶宏日新之德，以永無疆之祚。而邪僻是蹈，仁義蔑聞，疏遠正人。親昵群小，善無微而不背，惡無大而不及，酒色極於沈荒，土木備於奢侈。倡優之技，晝夜不息；狗馬之娛，盤遊無度。金帛散於奸慝，捶楚遍於仆妾，前後愆過，日月滋甚。朕永鑒前載，無忘正嫡，恕其瑕釁，倍加訓誘。選名德以為師保，擇端士以任宮僚。猶冀中人之性，可以上下；蟠木之質，可以為容。愚心不悛，凶德彌著。自以久嬰沈痼，心憂廢黜，納邪說而違朕命，懷異端而疑諸弟。恩寵雖厚，猜懼愈深，引奸回以為腹心，聚台隸而同遊宴。鄭聲淫樂，好之不離左右；兵凶戰危，習之以為戲樂。既懷殘忍，遂行殺害。然其所愛小人，往者已從顯戮，謂能因茲改悔，翻乃更有悲傷。行哭承華，制服博望。立遺形於高殿，日有祭祀；營窀穸於禁苑，將議加崇。贈官以表愚情，勒碑以紀凶跡，既傷敗於典禮，亦驚駭於視聽。桀蹠不足比其惡行，竹帛不能載其罪名。豈可守器纂統，承七廟之重；入監出撫，當四海之寄。承乾宜廢為庶人。朕受命上帝，為人父母，凡在蒼生，皆存撫育，況乎塚嗣，寧不鍾心。一旦至此，深增慚歎。
昔者哲王受圖，上聖垂範，建儲貳以奉宗廟，總監撫以寧邦國。既義在於至公，變事兼於權道。故以賢而立，則王季興周；以貴而升，則明帝定漢。詳諸方冊，豈不然乎？并州都督右武候大將軍晉王治，地居茂親，才惟明哲，至性仁孝，淑質惠和。夙著夢日之祥，早流樂善之譽。好禮無倦，強學不怠。今承華虛位，率土係心，疇谘文武，咸所推戴。古人云：「知子莫若父，知臣莫若君。」朕謂此子，實允眾望。可以則天作貳，可以守器承祧，永固百世，以貞萬國。宜立治為皇太子，可令所司，備禮冊命。
朕聞生育品物，莫大乎天地；愛敬罔極，莫重乎君親。是故為臣貴於盡忠。虧之者有罰；為子在於行孝，違之者必誅。大則肆諸市朝，小則終貽黜辱。雍州牧相州都督左武候大將軍魏王泰，朕之愛子，實所鍾心。幼而聰令，頗好文學，恩遇極於隆重，爵位窮於寵章。不思聖哲之戒，自構驕僭之咎，惑讒諛之言，信離間之說。以承乾雖居長嫡，久纏屙恙，潛有代立之望，靡遵義方之則。承乾懼其淩奪，泰亦日增猜沮。爭結朝士，競引凶人，遂使文武之官，各有托附；親戚之內，分為朋黨。朕志存公道，義在無偏，彰厥巨釁，兩從廢黜。非惟作則四海，亦乃貽範百伐。可解泰雍州牧相州都督左武候大將軍，並削爵土，降為東萊郡王。
朕觀前烈，建國君臨，未有不藉忠良，而能濟其功業者也。朕顯承宗祀，獲奉鴻基，側席求賢，有年載矣。而山林莫致，珍玩必臻，豈朕好惡之情，未達於下。其令州縣舉孝廉茂才好學異能卓犖之士。
朕以寡德，祗膺寶命，而政慚稽古，誠闕動天。和氣愆於陰陽，亢旱涉於春夏。靡愛斯牲，莫降雲雨之澤，詳思厥咎，在予一人。今避茲正殿，以自克責，尚食常膳，亦宜量減。京官五品已上，各進封事，極言無隱，朕將親覽，以答天譴。
皇太子治，忠孝成德，誌業光茂，地惟儲副，寄深監撫，兼統禁旅，實允舊章。宜知左右屯營兵馬事，其大將以下，並受處分。
懷遠之規，前王令典；繼世之義，列代舊章。高麗王嗣子藏，器懷韶敏，識宇詳正，早習禮教，德義有聞。肇承藩業，誠款先著，宜加爵命，允茲故實。可上柱國。封遼東郡王高麗王。遣使持節冊命。
朕聞上靈之應，疾於影響；茂祉之興，積於年代。朕嗣膺寶曆，君臨區宇，憑宗社之介福，賴文武之同心，時無風塵之警，野有京坻之積。厚地降祉，貞石表祥，瑩翠色而流光，發素質而成字。前紀厥初之德，次陳卜年之永，後述儲貳之美。並名字昭然，楷則相次，曠代之所未聞，故老之所未睹。猥以寡德，虔奉成命，緬惟往載，良增兢惕。自天之佑，豈惟一人，無疆之福，方覃九土。自非大報泰壇，稽首上帝，則靡申奉天之誌，寧副臨下之心。今年冬至有事南郊，所司率繇舊典。
朕嗣守宗祧，夙夜寅懼，憂勤在於政道，撫育遍於含生，十七載於茲矣。上元儲祉，貞石表瑞。朕式備禋燎，躬謝蒼旻，逮於儲兩，亦申虔奉。朔風既切，飛雪載零，及登泰壇，六合開朗。神祗介福，豈獨在予，和樂之慶，宜被率土，可賜酺三日。自漢魏以來，或賜牛酒。牛之為用，耕稼所資，多有宰殺，深乖惻隱。其男子年七十已上，量給酒米麵。梁州管內大辟罪已下見禁囚，皇太子慮過，諸州並遣使人分往，唯十惡不在慮限，餘皆量情降宥焉。
吾昨見獐鹿懷孕者多，縱有空身，其子甚小，母亡而子存者，未之有也。吾與汝雖復不射，無仁心之人，得便終無放理。昆蟲無知，須推己以及也。推己之孝於父母以及此類，則天下有識者懷之；推己之惡死以及蟲豸，含生之屬，何有不賴？所以明日不行。
百濟高麗，恃其僻遠，每動兵甲，侵逼新羅。新羅日蹙，百姓塗炭，遣使請援，道路相望。朕情深湣念，爰命使者，詔彼兩蕃，戢兵敦好。而高麗奸惑，攻擊未已，若不拯救，豈濟倒懸。宜令營州都督張儉、守左宗衛率高履行等，率幽、營二都督府兵馬，及契丹、奚、靺鞨，往遼東問罪。
行師用兵，古之常道，取亂侮亡，先哲所貴。高麗莫離支蓋蘇文，弑逆其主，酷害其臣，竊據邊隅，肆其蜂蠆。朕以君臣之義，情何可忍。若不誅翦遐穢，無以澂肅中華。今欲巡幸幽薊，問罪遼碣，行止之宜，務存節儉，所過營頓，無勞精飾。食唯充饑，不須珍膳。水可涉度者，無假造橋；路可通行者，不勞修理。禦營非近縣學生、老人等無煩迎謁。
隋室淪亡，其源可睹，良繇智略乖於遠圖，兵士疲於屢戰，政令失度，上下離心，德澤不加於匹夫，刻薄彌窮於萬姓。當此時也，高麗之主，仁愛其人，故百姓仰之如父母；煬帝殘暴其下，故眾庶視之如仇讎。以思亂之軍，擊安樂之卒，務其功也，不亦難乎？何異入水而惡其濡，踐雪而求無跡？朕緬懷前載，撫躬內省：昔受鉞專征，提戈撥亂，師有經年之舉，食無盈月之儲至於賞罰之信，尚非自決，然猶所向風靡。前無橫陣，蕩氛霧於五嶽，翦虎狼於九野，定海內，拯蒼生。然則行軍用兵，皆億兆所見，豈煩言哉！及端拱岩廊，定策帷扆，身處九重之內，謀決萬里之外。北殄匈奴種落，有若摧枯，西滅吐穀渾、高昌，易於拾芥。包絕漠而為苑，跨流沙而為池，黃帝不服之人，唐堯不臣之域，並皆委質奉貢，歸風順軌。崇威啟化之道，此亦天下所共聞也。況今豐稔多年，家給人足，餘糧棲畝，積粟紅倉，雖足以為兵儲，猶恐勞於轉運，故多驅牛羊，以充軍食。人無裹糧之費，眾有隨身之廩，如斯之事，豈不優於曩日？加以躬先七萃，親決六奇，使攻無所守，戰無所拒，略言必勝之道，蓋有五焉：一曰以我大而擊其小；二曰以我順而討其逆；三曰以我安而乘其亂；四曰以我逸而敵其勞；五曰以我悅而當其怨。何憂不克？何慮不摧？可布告元元，勿為疑懼耳。
觀乎天道，鼓雷霆以肅萬物；求諸人事，陳金革以威四方。雖步驟殊時，質文異制，其放殘殺，禁暴虐，戮幹紀，討未賓，莫不扶義而申九伐，文德昭於率土，因時而董三令，武功成於止戈。
朕祗膺寶曆，君臨縣，憑宗社之靈，藉卿士之力，神祗儲祉。夷夏宅心。故上柱國遼東郡王高麗王高建武，夙披丹款，早奉朝化。忠義之節。克著於嵎夷；職貢之典，不愆於王會。而其臣莫離支蓋蘇文，包藏凶慝，招集不逞。潛懷異計，奄行弑逆，冤酷纏於濊貊，痛悼徹於諸華。纂彼藩緒，權其國政，法令無章，賞罰失所，下陵上替，遠怨邇嗟。加以好亂滋甚，窮兵不息，率其群凶之徒，屢侵新羅之地。新羅喪土，憂危日深，遠請救援，行李相屬。朕湣其倒懸之急，爰命軒之使，備陳至理，喻以休兵，曾不知改，莫遵朝命。窺窬亭障。首鼠窟穴，完聚更切，賦斂尤繁。丁壯盡於鋒刃，羸老弊於版築，久廢耕桑，咸罹饑饉。生肉表異，顯其亡徵；雨血為妖，彰其數盡。比室愁苦，闔境哀惶，華發青衿，不勝苛政，延頸企踵，思沾王澤。
昔有苗弗率，勞大禹之駕，葛伯仇餉；動成湯之師。況亂常巨寇，紊三綱而肆逆；滔天元惡，窮五刑而莫大者哉！朕所以宵衣興慮，日旰忘食，討罪之意，既深於投袂；救人之義，彌軫於納隍。類上帝而戒途，詔夏官而鞠旅。可先遣使持節遼東道行軍大總管英國公勣，副總管江夏郡王道宗，士馬如雲，長驅遼左。奮夷嶽之威，屠豕虵於險瀆；乘建瓴之勢。斬鯨鯢於鏤方。行軍總管執失思力、行軍總管契何力，率其種落，隨機進討。契丹蕃長於勾折、奚蕃長蘇支、燕州刺史李元正等，各率其眾，絕其走伏。使持節平壤道行軍大總管張亮、副總管常何、總管左難當等，舟楫相繼，直指平壤。新羅王金善德，傾其城邑，竭其府藏，荷不貲之澤，復累葉之仇。出樂浪而衝腹心，臨沃沮而蕩巢穴。百濟王扶餘義慈，早著丹款，深識時機。棄曆稔之公交，贏糧蓄銳，惟命是從。凡此諸軍，萬里齊舉，頓天羅於海浦，橫地網於遼陽。朕然後經塗白狼之右，親巡元菟之城，執鼖鼓而戒六軍，載太常而麾八陣。使流湯者魚爛，握炭者冰消，誅渠魁於惡稔，吊黎庶於厥角。其或擁眾立功，或行閑自拔，宜宏寬大，各復農其土。有勞者當加其，懷能者不滯其才。如其長惡莫悟，迷途遂往，斧鉞既下，必嬰喪元之悲；玉石一焚，徒軫噬臍之歎。具宣朕旨，咸使知聞。
朕比尋討經史，明王聖帝，曷嘗無師傅哉！前所進令，遂不睹三師之位。黃帝學太顛，顓頊學綠圖，堯學尹壽，舜學務成昭，禹學西王國，湯學威子伯，文王學子期，武五學虢叔，前代聖王。未遭此師，則功業不著乎天下，名譽不傳乎載籍。況朕接百王之末，智不同聖人。其無師傅，安可以臨兆民者哉！《詩》不云乎：「不愆不忘，率由舊章。」夫不學則不明古道，而能致太平者，未之有也。可即著令，置三師之位。
非慮無以臨下，非言無以述慮。比有談論，遂致煩多，輕物驕人，恐由茲道。形神心氣，非此為勞。今聞讜言，虛懷以改。
聞師訪道殊域，今得歸還，歡喜無量，可即速來，與朕相見。其國僧解梵語及經義者，亦任將來。朕已敕于闐等道使諸國送師，人力鞍乘，應不少乏，令敦煌官司於流沙迎接，鄯善於沮沫迎接。
昔望諸列國之相，漢主尚求其後，夷吾霸者之臣，魏君猶禮其墓。況乎正直之道，邁青松而孤絕；忠勇之操，掩白玉而振彩者哉。殷故少師比干，貞一表德，臣鄰成性，以明允之量，屬無妄之辰。玉馬遽馳，湣其邦之殄悴；寶衣將燎，惜其君之覆亡。見義不回，懷忠蹈節。讜言才發，輕百齡之命；淫刑既逞，碎七尺之軀。雖復周王封墓，莫救焚原之禍；孔聖稱仁，寧逭剖心之痛。固已冤深終古。悼結彼蒼。朕觀風趙北，問罪遼東，經途秀麥之墟，緬懷梓林之地。駐蹕而瞻荒隴。願以為臣；撫躬而想幽泉，思聞其諫。豈可使盡忠之義，久闕於往冊；揚名之典。無聞於後代。宜錫寵命，以展夙心。可追贈太師，諡曰忠烈公。仍遣三品持節祭告，四品為副，封崇其墓，修葺祠堂。州縣春秋二時，祀以少牢，給隨近五戶，以從祭享及灑掃。
天下之本，屬於元良；四方之明，資其塚嗣。是有傳歸之義，必膺監撫之重。克廣前烈，與人守器，非君父之獨親，俾生靈之同載。朕號慕弓劍，寢居縗絰，頃以疾苦，未能康寧。殘寇猶虞，中原多壘，軍國大務，理須參決。乃眷匕鬯，恭承宗祧。皇太子豫，天縱聰明，日躋聖德，中興宸構，已有大功。問安寢門，知九國之夢；制勝戎閫，高五品之才。時方艱難，禮在諒闇，且以庶政，委之元子，宜令權監國。
省所奏，悲感何言？天地運流，弓劍涉邈，方雨久亂，泣血無追。憂乃終身。豈惟一日，哀以內結，非假外彰。今既戎旅事大，不可失在機速。昔周武伐殷，載廟在道，雖多虧小禮，而功成大孝。往賢之道，可不遵歟？所以仰順古風，俯從今請。臨紙摧心，慟焉如割。
五兵爰始，軒皇戰於阪泉；七德收基，唐帝克於丹浦。莫不除翦暴逆，克濟生靈，斥土開疆，威加四海。朕欽承寶曆，削平天下，六合之內，咸以為家；三光所臨，義無偏照。繇是環裨之表，咸淼淼以航深；垓之中，盡容容而麵內。而島夷陪隸，虐殺其君，毒被朝鮮，災流濊貊。幼孤者不勝苛暴，忠概者仰我來蘇。朕言念菲人，深懷夕惕，親禦戎軒，躬執金鼓。意在以殺止殺，仁育被於群生；用刑清刑，義征戡於不譓。廓滔天而調雨露，擒猾夏以正封疆。用此佳兵。事非獲已，仰申天罰，遂乃龔行。先命行軍大總管英國公勣、行軍總管張儉等，率領驍銳，元戎啟行。北狄西戎之酋，咸為將帥；奚霫契丹之旅，皆充甲卒。如貔億計，躍馬千群，總萃遼東之城，攻其南面。副大總管江夏郡王道宗、第一軍總管虢國公張士貴等，率五陵之勁騎，董六郡之良家，分麾引道，攻其西面。申命前軍大總管夔國公宏基等，分統猛士，填其濠塹。賊據城臨險，激梁水以環流；聳堞淩云：壓頹山而靡懼。於是雲羅四合，地道九攻，危城倏已復隍，湯池俄而失險。猶且析骸窮壘，壁巢幕以偷安；轉骨深溝，坐積薪而待燎。湣其塗炭，申其再造，頻加誨誘，固執迷途。繇是猛士衝冠，壯夫挺劍，咸頓首於馬前，請因機而電掃。難違眾議，爰詔許之。乃分命諸軍，四面雲合。朕登高迥矚，授其節度。又命檢校太常卿鄂國公敬德，領黃門之軍樂，奏元雲之雅歌。將帥聞而增憤，士卒繇其作氣。於時凍雨初晴，驚風漸急，聊命縱火，數處熸然。焚其樓雉，並為煨燼，合城男子，麵縛軍門。取彼渠魁，屬之司敗，千載逋寇，一朝清蕩。斯並宗廟威靈，上元幽讚。忠臣猛將，盡節陳謀；勁卒勇夫，輕身效命。協同民力，成此大功，豈朕一人，獨能致此。今茲克捷，普天同慶，宜令頒下，咸使聞知。
日者隋師度遼，時非天讚。從軍士卒，骸骨相望，遍於原野，良可哀歎。掩骼之義，抑惟先典。其令並收瘞之。
上天之道，先德而後刑；王者之師，有征而無戰。是以炎農翦暴，夙沙自縛其君；元德一興，有苗不固其險。朕勞神濟物，用百姓而為心；則天宏化，環四海而開宇。義非獲已，繇是舉兵，每蓄哀矜，深存宥罪。自濟遼水，先令告喻，而蓋牟不革其面，遼東猶抗其斧。既觸天網，遂縱兵鋒，未展鷹揚，已皆魚爛。朕乃鼓行乘勝，師次白巖，兇徒相率，登陴拒守。因山構壘，仰切浮雲；縈澗疏隍，下臨無景。妖氛蝟聚，如憑劍閣之深；同惡鴟張。若負洞庭之險。乃命行軍大總管英國公勣等，統咀彘冠雞之將，率挈黿斬蛟之士，石發甚於星霣，樓毀同於山壞。朕憫彼同焚，情深惻隱，乃親御八駿，幸敕三軍。賊既倒縣，方思轉禍。積甲齊於熊耳，獲庾方於海陵。建十州之旗，各復於桑梓；反三韓之士，不易於農肆。焚櫬錫爵，驅馳遼浿之間；鑿井耕田，編列弁辰之野。古人有言曰：「全國為上」，蓋斯之謂焉。又燕碣土風，素多霖霔。軒皇遭召雨之寇，晉後苦湧水之災。自朕出師，上靈幽贊，旭日澄靄，膚雲輟陰。所指未有堅城，所向乃無完陣。天道人事，義等合符，窮穴傾巢，庶將非遠。宜以大慶，頒示普天。
上帝明威，鼓雷霆而震曜；先王仗順，用甲兵而吊伐。故能經綸九野，清滌八荒。二十七征，元王創其鴻業；五十二戰，黃運垂其大名。騰有國之英猷，光列代之通典。朕荷構乾象，大庇群生，池濛汜而苑扶桑，紐天紘而疆日域。蠢茲皮服，敢亂天常。但折彼螽股，何俟五丁之力；射其雀目，無假萬弩之機。然以先聖救焚，成言援手，自惟己任，是用躬親。故知矢石交前，非勝岩廊之道；介胄為飾，不逮旒冕之容。若命將以授戈，愧奉身而役物；爰親征而沐雨，務勞形以安眾。一義宜鑒，所向弗違。
自涉遼陽，受降之城累築；曾未期月，獻凱之歌日奏。傳烽告捷，異往昔之照甘泉；資敵為糧，矯向時之挽紅粟。復以今日中攻其安市城，重圍四布，勢同三板之危；縣命短晨，哀其守陴之哭。高麗偽主掃其境內，罄茲驍銳，咸發從軍。爰自平壤，長驅影援，有徒十五萬連旗三十里。煙火稽天。若黃虵之吐霧；彀騎橫野，邁赤蟻之為群。朕私心計其地形，屈指籌其破日。分命眾將，各稟新書，臨事設奇，因機制變。行軍大總管李勣，率總管虢國公張士貴等馬步軍十四總管，當其西南面。又命趙國公無忌，率馬步軍二十六總管，馳自東穀。合其來道；抵背扼喉，塞其歸路。朕乃潛師偃旆，登於北山，候彼交鋒，於茲聳轡。若處中天之闕，俯周宮於目前；如登太嶽之岑，觀魯封於掌內。出其不意。凶徒遂擾，初為一陣，四拒勣軍。及此三分，因而大潰。流血川溢，滄波為之暫丹；斬級彌山，顱骨以之成嶽。蓋由鏑鋒交下，玉石同湮，雖則可哀，理無兼濟。其兵將大耨薩延壽惠真，率其餘眾，一心輸款。但高麗國政本❥二人今總委偽軍，又輪不返，大慶允集，益深祗懼，可歸美清廟，昭告懋功，頒示萬邦，賜酺三日。
自莫離支為主，官以賄成，單貧之家，困於稅斂。一馬匹布，雙兔纖鱗，或進域主，或輸耨薩。其有自給，類加箠楚，編戶饑寒，莫知告訴。至斯責罰，即用夷刑，反接鞭笞，下手無數，瘡深快意，然後乃已。所以陳兵伐罪，兼暢皇風，使懷附之徒，同霑聲教，息彼貪殘，除其弊俗。今遼東之野，各置州縣，或有舊法，餘風未殄。宜即禁斷，令遵國憲。
西戎賢相，寵光秦冊；北夷嗣子，榮珥漢貂。羈以長纓，用表元功之大；掩茲宏網，式昭天覆之博。高麗位頭大兄理大夫後部軍主高延壽、大兄前部軍主高惠真等，並馬韓酋長，鯷海英髦。分羲景於扶桑，數鍾天厭；竊封疆於孤竹，自貽神怒。臨危轉禍，率眾來降，申其膝行之敬，成其面縛之禮。向風舉踵，良足可嘉，咸宜收其俊才；嗣鳥官於郯子，錄其成效，映龜組於梅鋗。延壽可鴻臚卿，惠真可司農卿。
授以勳級，本據有功。若不優異，無繇勸獎。今討高麗，其從駕爰及水陸諸軍戰陣有功者，並聽從高品上累加。
朕聞之，聖人慎罰，觀兵於再駕，明王舉事，制勝於三年。合諸侯以討逆。既擒而且縱；總海內以除殘，臨行而止殺。其故何哉？信繇上天之德曰生，王者之師曰義。是以網開三面，干舞七旬。豈有恣欲棱威，取鯨鯢而竭澤；覆巢探穴。罄麛卵以塗原者乎？
憬彼島夷，僻居鯷壑，晉皇淹駕，才克一城；隋帝頻師，淪兵百萬，朕光承寶曆，司牧普天。陶化紫宸。法兩儀而導俗；推心黔首，徇萬以勞神。纖介不安，終宵輟寢，蠻陬未艾。日旰忘餐。是以遠涉天涯，比焦原而未險；長驅若木，譬平圃以非遙。憤角遼陽。躬親節度，摐金海表，震曜威靈。克其元菟橫山蓋牟磨米遼東白岩卑沙麥穀銀山後黃等合一十城。凡獲戶六萬口十六有八萬。覆其新城，駐蹕建安。合三大陣前後斬首四萬餘級。降其大將二人，裨將及官人酋帥子弟三千五百，兵士十萬人，並給程糧放還本土。又獲牛馬各五萬。館穀十旬，不假贏糧之費；徒兵累萬，咸發兼乘之歌。自夏涉秋，係虜相次；繇燕及雍，繈負不絕。緬維湯文取亂，嘗懷偃伯之心；虔夏勝殘，實宏光被之美。有懷戢武，造次何忘。但以賊帥莫離支猶不授首，本圖未果，誌無旋旆。忽屬徼外霜嚴，海濱寒沍，念茲兆眾，便命班師。朕所向必摧，上靈之祐也。所攻無敵，勇夫之力也；方且仰酬元澤，展大禮於郊禋；賚此勤勞，錄摧鋒於將士。有勳者別頒榮命，無勳者並加卹。諸渡遼海人應加賞命及優復者，所司宜明為條例，具狀奏聞，朕將親為詳覽，以申後命。
皇太子愛敬所覃，格於四海，仁孝所感，周於百姓。自春監國，既處定州。首創德風，在乎茲境。所以事君養民之道，有隱無犯之情，爰自中山，流於率土。地居宣化之本，人稟純孝之深，有足可嘉，特須優異。其定州管內以孝行聞者。宜與宗姓老人同賜宴會。
小人在列，為蠹則深；巨猾當樞，懷惡必大，侍中檢校戶部尚書清苑縣開國男劉洎，出自閭伍，言行罕稱，於國無涓滴之勞，在朕匪榆之舊。但以驅策稍久，頗有吏能，擢於凡瑣之間，收其鳴吠之用。超倫越品，使居常伯；紆青襲紫。攝職文昌。冀有葵藿之情，知慚雨露之澤。茲朕行履，小乖和豫，凡百在位，忠孝纏心，每一引見，涕泗交集，洎獨容顏自若，密圖他誌。今行禦進狀，奏洎乃與人竊議，窺窬萬一。謀執朝衡，自處霍光之地；窺弄兵甲，擅總伊尹之權。猜忌大臣，擬皆夷戮。朕親加臨問，初猶不承，傍人執證，方始具伏。此如可恕，孰不可容？且皇太子治春秋鼎盛，聲溢震方，異漢昭之童幼，非周成之繈褓，輒生負圖之望。是有無君之心。論其此罪，合從孥戮，但以夙經任遇，不忍梟懸。宜免家累，賜其自盡。
皇太子地在震方，禮絕群後，而令書法式，未著彝章。近代以來，例皆名白。謙過逼下，書依眾庶，無以別貴賤之差，將何顯尊卑之序？理非通允，宜有更張。凡處分論事之書，皇太子並宜畫令，左右庶子以下署名。宣奉行書，按次畫日。其餘與諸親及師傳等書，不在此限。
古人立孝，毀不滅身，聞卿絕粒，殊乖大體。宜抑摧裂之情，割傷生之累。
