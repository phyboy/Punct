帝諱治，太宗第九子，貞觀二年生。五年封晉王，十七年四月冊為皇太子。二十三年六月即位，年二十二。咸亨五年八月稱天皇。在位三十四年，年五十六。諡曰天皇大帝，廟號高宗，追尊天皇大聖大宏孝皇帝，集八十六卷。
若夫元功攸宰，丕業光於帝先；神用斯衝，峻道輝於象外。至於炯誡千祀，昭訓百王，則有彫金揚不朽之基，鏤玉啟無疆之跡。而孤泉師律，旌德之範未章；疇野兵鈐，銘徽之典猶闕。乘巢革夏，恧先覺於丹碑；濟鮪戡殷，鬼生知於翠碣。惟睿之失，其大者歟！自否運辭炎，墊宇之災梗極；餘靈泣素，稽霄之浸滔天。風夏癸以昏初，則忠良既逐；政殷辛之虐往，則邦國斯悴。縠霏黃而霧地，下黷方祗；繩亂赤而雨天，上墋圓象。人怨神怒，語亡之兆遽彰；眾叛親離，規存之謀遂爽。月弓宵而空桂，則蝕屢金波；星箭夕而奔榆，則妖飛玉弩。塵埋五嶽，見陵谷之遷移；水竭百川，睹江湖之騰沸。鼎已問於輕重，裂周綱者七雄；德遂寢於休明，絕秦綱者幾國。天工是代，紫庭無享覜之賓；神道克恭，元冕乏郊禋之辟。故以鄒瀛眇眇，同結向隅之悲；亥跡茫茫，共軫推溝之怨。妖精紊象，寶庫延災。萃綠林者煙霏，屯黑山者霧合。戰龍於野，則亂起幹戈；飛鴻在陸，則害生戎馬。
先文皇帝憫黎元之已燎，救焚洪焰之爐；悼品物之將淪，拯溺橫流之澨。握寶符於代北，肇建丹旗；剖神珠於漢東，方撝白羽。運五材而杖順，陰陽未測；懸兩耀而龔行，幽明葉契。而武關先入，楚猴之暴未誅；漸台雖覆，蜀龜之聲猶振。王充盜移鳳扆，詿誤伊；竇德假署龍官，虔劉趙魏。同惡相濟，共為唇齒。先帝威❥有截，思入無方。窮幽測神，研幾作聖。薛公三策，明出下科；陳相六奇，懸符上略。親禦姬鉞，問罪晉京。墨守屢殫，般攻益贍。鑿修❥之壤，舉覆匱而成山；引曲洛之波，沃濫觴而為沼。飛衝業業，降臨負戶之危；長隧悠悠，上窺析骸之急。奔鯨之穴，染鍔非遙；封狶之林，倒戈斯在。
建德驅白波之眾，濟馬頰之津；據青犢之資，踐牛口之谷。吞沙石而賈勇，召風雨而成梟，圖解鄴城之圍，規降上黨之守。蜂飛萬旅，蝟起千群，竭汜水之洪流，褫丕山之崇堵。羽書狎至，馹遽交馳，夕照趙烽，晨驚魯柝。於時謀臣鉗口，息其請箸之談；猛將含牙，弭其穿劄之氣。或請退師函谷，以避前鋒；或請反旆崤陵，以圖後舉。先帝乃謂諸將曰：本欲先定東，次平河朔，今既遠投天網，自取膏原，建德若擒，王充必敗。虢亡虞滅，理有固然；韓並魏從，義無或爽。天實讚我，不可失乎，兵道尚奇，屬斯舉也。牽裾之議，踐幕庭而局影；斷鞅之規，望轅門而❥息。獨決神衷，總排輿誦。留偏裨之將，分拒王城；引趫武之師，移和制邑。榮波遠派，遙疏官渡之濱；廣武斜臨，迥據成皋之險。嚴概日，巨防陵雲。寰中逐鹿之郊，宇內❥❥之地。興亡之道，楚漢之跡猶存；得喪之途，曹袁之基未泯。以代藩之貴，均士伍之勞；處唐侯之尊，等更徭之膳。越醪霑惠，赴白刃以求仁；楚纊銜恩，捐蒼璧而取義。乃率數百騎，入其境五十餘裏，觀其部列，摩壘而旋。於是鬼類相奔，凶渠競進，短兵交戰，長圍亟合。望柘弧而盡殪，類棋布於中原；應蕭斧而鹹摧，若星羅於平隰。僅而獲反，❥無一焉。❥夫趙主入秦昭之關，事從權免；晉後察王敦之壘，道以詐全。業蹈往辰，功優昔載。
自是鋒芒遂衄，鉦鼓載衰，奪林父之心，破薑維之膽。退歸漳滏，恐天討之乘奔；遠❥轘轅，懼王師之兼弱。深溝板渚，斂轡車關。數十罪而不驚，示三驅而未款。乃休牛洛汭，蹔息桃林之墟；牧馬河陽，聊駕襄城之野。樵蘇已遠，虛月疊以招兵；雉堞不修，偃日羽而延寇。建德深然楚間，不疑秦諜，空峭壁以徑前，沈輕舟而直進。先帝勒兵背水，列騎依山，光流闕鞏之甲，聲振武安之瓦。神規嶽鎮，未許代禦之辭；聖略川凝，無受致師之請。欲戰不可，求反無路，肇自霞初，迄於景晏。湯風爛石，溽暑流金，贏糧不從，壺漿莫繼。思仇餉於葛野，想蠲渴於梅林，齊侯絕華泉之遊，楚將無穀陽之飲。窮魚失水，望清漢而摧鱗；暍烏傾巢，仰曾天而折翮。
先帝別命旌麾，以乘其背；親當矢石，以擊其心。表裏夾攻，遠邇同至。始見開行跡雁，分彼陣以弱其鋒；終乃合勢形蛇，離敵眾而孤其力。冀馬追風彩桃花而翼路，燕犀奪日輝若枝而鏡野。摐金憤關隴之氣，淩險若夷；浴鐵惋熊羆之心，陷堅如朽。應龍畫角，百川為之震蕩；靈鼉制鼓，九鎮所以傾頹。投石蒙輪，霜映彫戈之末；翹關拔距，電流文劍之端。舉長篲以布新，卷崩雲以祛祲。攻虛匪實，塵靡藉於曳柴，擊眾以寡，火無勞於結燧。俘虜十餘萬，斬首三千級，生擒建德，徇於城下。顏流汗，曾無解揚之言；懷德畏威，翻有蒯通之說。然後操袂❥❥伏锧旗亭，臍燃董卓之膏，頭飲智瑤之器，王充牽羊請服，刑馬求盟。開定鼎之郊，獻測圭之邑。義貞白水，信縟丹書。赦其縲櫬之辜，宥其挻埴之命。情安共主，忘鯁氣於田橫；怨切周天，忍終凶於魏豹。於時沴卷東浸，鏡萬里而河清；妖斂西氛，陣千重而雲散。
昔高宗鬼方致伐，遠克三年；周武牧野陳師，尚勞再駕。未有胸吞宇宙，掌握乾坤，正西北之傾天，軸東南之毀地。英謀一振，功成晷刻之間；敵雙擒，業茂須臾之頃。故能基大寶於王業，錫祉元珪；掃元凶於天步，臻祥綠錯。國八紘而績禹，功邁敘倫；家六合而心勳，德超則大。犧皇語聖，既桀往而堯今；農帝方神，遂昏前而❥❥奇謀衝秘，非假書於黃石；雄斷縱橫，詎窺符於元女。
近以五載巡初，省方伊洛；九冬狩晚，講戎許鄭。舉鸞旗而遐指，飛翠蓋以長驅。垣壘肅而未遷，山川儼而無改。徘徊丹浦，事求聞禮之辰；顧步青丘，情異撫軍之日。波瞻舊漵，水變沈沙之奇；堞望前墉，城餘拔幟之所。是以餐哀霜露，攀日月而不追；茹痛風枝，懷天地而莫報。金墀在禦，方九仞以悲深；玉案升珍，擬萬鍾而❥切。麟圖❥範，義百楹書；鳳篆留規，道千裘冶。虔守天位，憂輟峻於洪基；肅奉帝猷，誡虧光於寶祚。屬辭抽思，實無覬於揚名；相質披文，庶有裨於紀德。乃為頌曰：
乾綱肇絕，神鼎初飛。妖淩三季，兵纏九圍。
元功孰纂，神器無歸。瞻烏逐變，即鹿乘機。
穆穆聖祖，桓桓神武，電擊河汾，雲飛京宇。
克清龍戰，載安鼇柱，禮葉禋宗，樂諧率舞。
漳濱蝟起，洛汭鴟張。薦驚權❥亟犯封疆。
裂冠稱帝，犯蹕圖王。豈知吳滅，未辯虞亡。
睿後生知，謀絕群彥。雲朋西伐，霜戈東戰。
元惡懸首，凶渠革面。一縱❥擒，義多昔卞。
冰銷日域，霧斂星區。龍庭受吏，鳳穴來蘇。
虔奉天祿，恭膺帝圖。陶甄太素，亭育尊盧。
啟光夏政，誦恢周道。濫以菲躬，聿承大寶。
宅侔宇宙，業均犧昊。豈❥英明，實資衡保。
載省王風，順驅月駟。津由漂鹵，途經絕轡。
思動則天，慕纏因地，敬愛攸屬，明發奚洎。
寒移暑謝，律變星回，陣雲先滅，月壘猶開。
毀垣殘柳，塞井荒苔，水侵❥石，燧掩飛灰。
泗水詞班，濟陽紀蔡，式傳經略，敢竭虛昧。
坤紐方輿，乾張圓蓋，騰實萬古，飛英百代。
仰惟聖訓，奉以周旋，虛想異人，共康神化，式遵曩軌。分騖翹車，企覿英靈，欽聞政道。宜頒下州郡，妙簡賢良。其有理識清通，執心貞固；才高位下，德重任輕；或孝弟力田，素行高於州裏；或鴻筆麗藻，美譽陳於天庭；或學術該通，博聞千載；或政事明允，才為時新。如斯之倫，並堪經務，而韜光勿用，仕進無階，委身蓬蓽，深為可歎。所在官僚，精加訪采，庶使垂綸必察，操築無遺，一善弓旌。咸宜舉送。
攝太傅申國公士廉，朝望國華，儀型攸屬。寡人忝膺監守，實資訓導。比日德政，常屈同榻，庶因諮白，少祛蒙滯。但據案奉對，情所未安，近已約吏，不許更進。太傅誨諭深至，使遵常式，辭不獲免，輒復敬從，所司亦宜別以一案供太傅。
寡人不造，咎譴所鍾，年在未識，慈顏棄背，終身之憂，貫心滋甚，風樹之切，刻骨冥深。每以龍忌之辰，歲時興感，空懷陟屺之望，益疚寒泉之心。既而笙歌遂遠，瞻奉無逮，徒思昊天之報，罔寄烏鳥之情。竊以覺道洪慈，實資冥福，冀申孺慕，是用歸依。宜令所司，於京城內舊廢寺妙選一所，奉為文德聖皇后即營僧寺。寺成之日，當別度僧，仍令映帶林泉，務盡形勝。仰規忉利之果，副此罔極之懷。
營慈恩寺，漸冀向功，輪奐將成，僧徒尚闕。伏奉敕旨，度三百僧，別請五十大德，同奉神居，降臨行道。其新建道場，宜名大慈恩寺。別造翻經院，虹梁藻井，丹青雲氣，瓊礎銅遝，金環花鋪，並加殊麗。令法師移就翻譯，仍綱維寺任。
蓋聞正法沒於西域，像教被於東華，古往今來，多曆年所。而難陀迦葉，馬鳴龍樹，既同瓶瀉有若燈傳，故得妙旨微言，垂文見意。是以三十二相，遍滿人天；十二部經，敷揚刹土。由其路者，則高騁四衢之上；迷其途者，則輪回六趣之中。理窟法門，元宗秘藏，非天下之至賾，孰能與於此乎？
皇帝以神道設教，利益群生，故普建仁祠，紹隆正覺，卜茲勝地，立此伽藍。請赤縣之名僧，徵帝城之上首。山林之士，擁錫來遊；朝廷之賓，摳衣趨座。義筵濟濟，法侶詵詵，實聚落之福田，黔黎之壽域。加以叢楹疊杆，寶塔華台，洪鍾扣而弗喧，清梵唱而逾靜。若夫盧毗那佛坐普光，漢堂靈相，葳蕤蚃。
以今方古，闇與冥符，名器之間，豈容虛立。然僧徒結集，須有綱紀，詢諸大眾，罕值其人。積日搜揚，頗有僉議，咸雲紀國寺上座慧淨，自性清淨，本來有之，風神秀徹，非適今也。至於龍宮寶藏，象力尊經，皆挺自生知，無師獨悟，豈止四諦一乘之說，七處八會之談。要其指歸，得其真趣而已。固亦滌除元覽，老氏之至言；潔淨精微，宣尼之妙義，莫不窮理盡性，尋根討源。其德行也如彼，其學業也如此，今請為普光寺主，仍知本寺事。法師比者逡巡靜退，不肯降重，殷勤苦請，方始克從。但菩薩之家，體尚和合，若得無諍三昧，自然永離十纏，亦願合寺諸師，共宏此意。其迎請之禮，任依僧法。
忽辱來書，甚以傾慰。三復之後，自覺欣然。竊聞如來，雖跡起人間，而道籠天外，神功妙力，不可思議。寂爾無為，則言語道斷；湛然常在，則心行處滅。但為眾生煩惱，漂沒愛河，得不大拯橫流，令登彼岸？故出入三界，昇降六天，經營十方，良為於此。若夫鹿園福地，鷲嶺靈山，灑甘露於禪林，轉法輪於淨域，付囑菩薩，濟拔黔黎。然後放光麵門，滅影雙樹。寶船雖沒，遺教猶存，即是如來法身，無有異也。然人宏道，非道宏人。遠有彌勒文殊，親承音旨；近則圖澄羅什，發明經教。五百一賢，信非徒說；千里一遇，蓋非虛言。
法師昔在俗緣，門稱通德，飛纓東序，鳴玉上庠，故得垂裕後昆，傳芳猶子。嚐以《詩》稱三百，不離於苦空；《曲禮》三千，未免於生滅。故發宏誓願，回向菩提，落彼兩髦，披茲三服。至如大乘小乘之偈，廣說略說之文，十誦僧祗，八部般若，天親無著之論，法門句義之談，皆剖判胸懷，激揚清濁。至於光臨講座，開置法筵，精義入神，隨類俱解。寫懸河之辯，動連環之辭，碧雞譽於漢臣，白馬稱於傲吏。以今仿古，彼復何人？所以仰請法師為普光寺主，兼知紀國寺上座事。又聞若獨善之心有限，則濟物之理不宏，彼我之意未忘，則他自之情不坦。且普光、紀國，俱是道場。舊住新居，有何差別？法師來狀云：「魚鹿易處，失燥濕之宜。」斯乃意在謙虛，假稱珍怪。昔聞流水長者，遂能救十千之魚；曠野獵師，豈得害三歸之鹿。但使筌蹄不用，則言象自忘。
密雲不雨，遂淹旬月，此朕之寡德，非宰臣咎。實甘萬方之責，用陳六事之過，策免之科，義乖罪己。今敕斷表，勿復為辭。
門下：維城道峻，理恢於邑壤。分社寄隆，義先於榮秩。雍州牧潞王賢，潞州牧周王顯，瑤坡挺禎，璿源發彩，令聞彰於《詩》、《禮》，英徽表於岐嶷。戎章之寵，宜允於具瞻；膏腴之恩。式遵於故事。並可上柱國，各加別食實封一千戶。餘如故。
國家平定天下，革命創制，紀功旌德，久被樂章。今郊祀四懸，猶用幹戚之舞，先朝作樂，韜而未伸。其郊廟享宴等所奏宮懸，文舞宜用功成慶善之樂，皆著履執拂，依舊服袴褶童子冠；其武舞宜用神功破陣之樂，皆被甲持戟。其執纛之人，亦著金甲。人數並依八佾，仍量加笛歌鼓等，並於懸南列坐。若舞，即與宮懸合奏。其宴樂內二色舞者，仍依舊別設。
古今典制，文質不同。至於制度，隨代沿革，唯祀天地，獨不改張。斯乃自處於厚，奉天以薄。又今封禪，即用玉牒金繩，器物之間，復有瓦樽秸席。一時行禮，文質頓乖，駁而不倫，深為未愜。其封祀降禪壇所設上帝后土位，先設橐告瓦甒瓢杯等物，並宜改用裀褥罍爵，每事從文。其諸郊祀，亦宜準此。
門下：大帝降鑒，無幽不燭，下人上訴，在屈必申。將使處岩廊者，戶牖絕千里之蔽；仰億兆者，門庭無九重之隔。故堯推心以撫俗，業濟天下：湯克己以察冤，惠孚海內。
朕祗膺寶曆，寅奉璿圖，常居安以戒危，每在得而思失。慮一夫之不獲，憂萬方之有罪，以為承平既久，區宇至曠，州邑相望，眾庶殷阜。事繁則詐起，法弊則奸生。念茲冤滯，深懷惻隱。是以頻發詔書，庶幾息訟，比命申理，未副朕懷。百姓雖事披論，官司不能正斷。及於三司陳訴，不為究尋，向省告言，又卻付州縣。至有財物相侵，婚田交爭，或為判官受囑，有理者不申；或以按主取錢，合得者被奪；或積嫌累載，橫誣非罪；或肆忿一朝，枉加殺害；或頻經行陣，竟無優賞；或不當矢石，便獲勳庸，改換文簿，更相替奪；或於所部，憑倩織作，少付絲麻，多收絹布；或營造器物，耕事田疇，役即伍功，雇無半直。又境內市買，無所畏憚虛立賤價，抑取貴物，實貪利以侵人，乃據估以防罪；或進退丁戶等色，多有請求；或解補省佐之流，專納賄賂；或徵科賦役，差點兵防，無錢則貧弱先行，有貨則富強獲免。亦有鄉邑豪強，容其造請；或酒食交往，或妻子去還，假托威恩，公行侵暴。凡如此事，固非一緒。經曆台省，往來州縣，動淹年歲，曾無與奪，欲使元元，何所探告？
見在京訴訟人，宜令朝散大夫守御史中丞崔謐、朝散大夫守給事中劉景先、朝請郎守中書舍人裴敬彝等，於南牙門下外省共理冤屈，屬戶所有訴訟，隨狀為其勘當。有理者速即奏聞，無理亦示語發遣。其有虛相構架，浪擾官方，若經處分，喧訴不絕者，宜即科決，使知懲厲。仍限今年十二月內使了。其在外州縣，所有訴說冤滯文案，見未斷絕者，並令當處速為，盡理勘斷，務使甘伏，勿使淹滯。若處斷不平，所司糾察得實者，所由官人，隨即科附。可布告遐邇，使知朕意，主者施行。
門下：蓋上帝臨下，覆幬之德彰焉；聖人在上，財成之跡著焉。然則統天理運。微政令不能通其道；經國訓人，非渙汗無以宣其化。故羲爻演繇，後以施命誥四方；《虞典》記言，帝乃敷文被九域。豈惟遒人振鐸，理存乎闡教；象闕懸書，義在於垂法。雖時分步驟，必循先甲之規；代變驪騵，無革達名之軌。既而淳源已往，澆風漸扇，奸宄於是萌生，譎詐以之飆起。相彼群俗，頗乖於信義；顧茲庶尹，罕嗣於忠勤。尺一交馳，徒有書亭之弊；五條間出，猶招掛壁之譏。非所謂光闡帝圖，作為人極者也。由此綠綈爰降，尤慎於繁冗；黃素所施，彌崇於喻曉。皇家創業，抑揚前古，粵在貞觀，大啟憲章，浹聲教於幽遐，燭文明於區宇。鴻池衍誥，統理詳密，螭鈕騰文，規模宏遠，固以貽厥將來，懸諸日月。
朕祗肅鴻業，恭臨寶位，握千載之禎符，承百王之末緒，凝神閑館，托軒夢以憂人，采誦康衢，用堯心而拯物。然以萬機事總，恐聽覽之或遺；四海務殷，慮緝訪之多闕。南宮故事，綜核已殫；內史舊章，搜羅殆盡。自禦宸扆，每懷冰穀，身雖處於岩廊，情實係於億兆，比者在外州府，數陳表疏，京下諸司，亦多奏請，朕以為帝命多緒，範圍之旨載宏，王言如絲。彌綸之道斯洽，前後處分，因事立文，歲序既淹，條流遂積，覽之者滋惑，行之者愈怠，但政貴有恒，辭務體要，道廣則難備，事簡則易從，故自永徽以來，詔敕總令沙汰，詳稽得失，甄別異同，原始要終，捐華摭實，其有在俗非便，事縱省而悉除，於時適宜，文雖煩而必錄，隨義刪定，以類區分，上稟先規，下齊庶政，導生靈之耳目，辟風化之戶牖，俾夫施之萬祀，周知訓夏之方，布之八埏。共識司南之路，仍令所司編次，具為卷帙施行，此外並停，自今以後，諸有表奏。事非要切，並準敕令，各申所司，可頒示普天，使知朕意，主者施行。
經國之制，貳則有辟，為臣之道，將則必誅。況親則宗枝，義兼家國，敢懷逆節，自桎嚴刑。銀青光祿大夫宗正卿員外置同正員嗣岐王珍，志在傾邪，行惟險薄。頃以寇跡未殄，軍國多虞，因集不逞之徒，潛為亂常之計，乃欲遠通叛虜，構此凶謀。以有上封，備聞其狀，猶以戚屬，初亦致疑，遂令推按，具自承伏。且王者立法，百代所遵，稽彼常科，罪當殊死。以其可諱，不忍加刑，俾從放黜，以申寬典，宜免為庶人，仍於溱州安置，至彼捉搦，勿許東西，其同謀左武衛將軍竇如玢、試都水使者崔昌、右羽林軍使劉從諫、蔚州長塞鎮將朱融、右衛將軍胡列、直司天台通元院高抱素、右衛率魏兆、內侍省內謁者監王道成等九人，特宜斬決。試太子洗馬兼知司天台冬官正趙非熊、陳王儲長史陳閑、楚州司馬張昂、左武衛兵曹參軍焦自榮、前鳳翔府郡縣主簿李岊、國子監館進士張奐等六人，特宜決殺。駙馬都尉薛履謙同逆謀，宜賜自盡。
東台：元天著象於紫微，厚地區域於赤縣。外崇四嶽，伊帝闡其宏規；旁別九州，元王邵其丕績。所以料茲物土，畫野分疆；相彼人事，觀時濟俗，開物成務，理則由然，高祖皇帝誕膺靈命，肇開景業，囊括軒頊，孕育胥庭；太宗文皇帝大聖登期，自天縱哲，撲昆岑之猛燎，拯滄海之飛流，巍巍蕩蕩，無得而名焉。朕以虛薄，夙奉瑤圖，承累德之鴻猷，履會昌之嘉運。中外禔福，遠邇乂安，仰薦成功，升禋岱巘，緬維嚴配，祗建合宮，感事開元，聿光先德。俾我黎獻，永賴隆平，寧濟之方，實資寬簡，鑒寐凝想，思致厥塗。以為翼翼上京，率土攸仰，翦華抗堞，貫疏渭瀾，城闕崇嚴，都邑夷敞，戶口盈積，市獄殷繁。東西兩縣，官曹尚少，在於撫字，事或難周。至於詞訟，綜理時闕，須分所職，各使兼濟。其長安縣宜置乾封縣，萬年縣析置明堂縣，並於京城內近南安置。其戶口即於兩縣逐便割隸，應須官寮並公廨等，一事以上，並準長安、萬年兩縣，各令所司處分奏聞。庶使憂勤之懷，獨映於前古，建元之慶，長垂於後葉。
昔周武垂則，汾邑啟維城之固；漢文承統，睢陽樹磐石之基。所以作鎮邦家，克隆景業。第七子顯，毓粹雲峰，分輝日觀，風儀秀舉，神識衝和。挺玉質而含章，振金聲而發彩。夙遵教於《詩》、《禮》，方導德於閑平。既表岐嶷之姿，宜申珪社之貺，可封周王，食邑一萬戶。
朕肅承鴻緒，無忘馭朽之懷；虔奉聖謨，每切臨深之懼。幸以穹昊垂祐，宗社降靈，公卿盡葉讚之謀，黎庶遂懷生之望，故得乾坤交泰，日月休徵，垂衣而晏九瀛，端拱而家六合。方將回鑾峒岫，體高尚於軒皇；脫屣汾川，追逸軌於伊後。成功弗處，思遵象帝之規；守器斯傳，用申知子之授。皇太子宏，生知誕質，惟幾毓性。直城趨駕，肅敬著於三朝；中寢問安，仁孝聞於四海。若使負荷宗廟，寧濟家邦，必能永保昌圖，克延景曆。豈謂遽嬰霧露，遂至彌留。顧惟輝掌之珍，特切鍾心之念，庶其痊復，以禪鴻名，及腠理微和，將遜於位。而宏天資仁厚，孝心純確。既承朕命，掩欷不言，因茲感結，舊疾增甚。億兆攸係，方崇下武之基；五福無徵，俄速上賓之駕。昔周文至愛，遂延慶於九齡；朕之不慈，遽永訣於千古。天性之重，追懷哽咽，宜申往命，加以尊名。夫諡者行之跡也，號者事之表也，慈惠愛親曰孝，死不忘君曰敬，可諡為孝敬皇帝。仍遵典故，式備徽章，布告遐邇，使知朕意。
大行皇帝奄棄普天，痛貫心靈，若寘湯火。思遵大孝，不敢滅身，永慕長號，將何逮及？粵以孤眇，屬當元嗣，荷構乾儀，若臨冰穀。思勵虛薄，康濟黎元，敬順唯新，仰昭先德。宜布凱澤，被乎億兆，可大赦天下。內外文武賜勳官一級。諸年八十以上賚以粟帛，雍州及諸州比年供軍勞役尤甚之處，並給復一年。
殷宗邁德，化致升平，周王顯仁，政稱刑措。太宗文皇帝神明配德，靈武兼資，掃欃槍而王區夏，混陰陽而作天地，以此大業，留屬微躬。雖復琯變星霜。而心嬰荼毒，州郡之長，能修厥職，禮義興行，奸因自屏，刑憲不苛，孤煢是賴。有司詢訪，宜以名聞，有一於此，當超不次：其有經明行修，談講精熟，具此嚴才，堪膺教胄者；誌節高妙，識用清通，博聞疆正，終堪卿輔者；遊情文藻，下筆成章，援心處事，端平可紀者；疾惡揚善，依忠履義，執持典憲，終然不移者。京司長官上都督府及上州各舉二人，中下州刺史各舉一人，前代忠鯁，身死王門，子孫才堪任官，而留滯停移者，既想遺風，尤宜旌舉。
比者恭膺寶位，乃葉天時，繼奉休命，必因正朔。太宗文皇帝龔行天罰，寧一區夏，宏功無外，盛烈難名。攀望徽猷，哀盈園寢，朕以寡德，守茲神器，仰憑堂構，俯暢生靈，酌彼彝倫，道兼文武。方今孟陬獻蔀，常儀佇曆，三元首事，萬國來庭，宜遵經國之典，以葉陽和之義，可改貞觀二十四年為永徽元年。
通喪下達，聖哲彝訓，緯俗經邦，咸率茲道。至於嬰《蓼莪》之巨痛，懷顧復之深慈，得自天經，含生罔極者也。爰自周衰，七雄交爭；逮乎漢末，三方競峙。金革亟動，鉦鼓日聞，先王典章，掃地將盡。遂令三邊武猛，墨絰而扈戎麾；七萃驍雄，素冠而事巡警。亦有內無繼體，傍闕同氣，几筵安寄，奠酹不親。乃眷於斯，載深驚歎，朕膺茲景命，君臨九野，中區富教，外俗永規，宜有解張，以勵風俗。衛士掌閑幕士等，遭喪合期年上者，宜聽終制三年。
昔勳華肇政，仁義居先，殷周創基，教學成本。朕嗣立鴻基，裁成丕緒，如臨於海，罔知攸濟，思得學徒，用康庶績。而頃歲所敦，先諸聖教，青襟方領。未達至懷。唯欲思轅固以加班，想高堂以授秩，斯文寥落，去之彌遠，深加發慮，稱朕意焉。儒官員闕，即宜補授，其館博士助教，節級賜物，三館學士，有業科高第景行淳良者，所司簡試，俱以名聞。
華州刺史蕭齡之，粵以常才，累叨非據。入參九列，出總六條，番禺重鎮，控攝遐遠。心如谿壑，聚斂無厭，不憚典章，唯利是視，豪門富室，必與交通。受納金銀二千餘兩，乞取奴婢一十九人。赦後之贓，數猶極廣，群僚議罪，請處極刑。奏決再三，即合從戮，但人命至重，每存審慎。又其驅策自久，桑榆漸迫，諸子號叫，伏闕求恩，哀矜之心，發自懷抱。宜免腰領之誅，投身瘴癘之地。可除名，配流嶺南遠處，庶存鑒誡，頒示天下。
朕寅畏三靈，憂勤萬類，分宵軫慮，昃晷忘餐，跡在岩廊，心遍天下。懼八政之或舛，憂一物之未安，欲使菽粟積於京坻，禮讓興於萌俗。而德不被遠，誠未動天，政道有虧，咎徵斯應。去歲三輔之地，頗弊蝗螟，天下諸州，或遭水旱，百姓之間，致有罄乏。此繇朕之不德，兆庶何辜，矜物罪己，載深憂惕。今獻歲肇春，東作方始，糧廩或空，事資賑給。其遭蟲水處，量以義倉，賑貸貧乏。雍同二州，各遣郎中一人，充使巡問，務盡哀矜之旨，副朕繾綣之心。
門下：朕聞大德曰生，肖天地而為貴；大寶曰但，體宸極以居貞。所以經緯三才，彌綸萬物，順人心以敷化，因天討而立刑。《易》稱明罰，哀矜之誌愈遠；《書》雲肆眚，簡惠之道斯崇。故能象服畫冠，化隆上葉；道德齊禮，刑清中代。暨乎大道既隱，淳風已衰，元首司契，徇驕奢以臨下；股肱讚道，用深刻為奉公。罪名積於簡書，滋章被於率土，姬訓夏法。峻網備於三千；秦革周科，深文加於九族。漢祖約法，後嗣不勝其弊，晉武蠲刑，末流竟致其酷。遂使茫茫區宇，圄犴所以實繁；蠢蠢黔黎，手足為之無措。自斯以降，禁網愈密，歎深袁準之書，事切劉宏之奏。太宗文皇帝至道難名，元功不測，撥亂反正，恤獄慎刑。杜澆弊之餘源，削繁苛之峻法，道臻刑措，二十餘年。恥格之義斯隆，惻隱之懷猶切。玉幾遺訓，重令刊改，瞻奉隆規，興言感咽。
朕以虛寡，夙嗣寶圖，寅畏上元，憂勤庶類。乘奔履薄，懼一物之未安；旰食宵衣，慮萬方之多罪。雖解網之德，有慚列聖；而好生之惠，無愧伊心。於是仰遵先旨，旁求故實。詔太尉揚州都督監修國史上柱國趙國公無忌、開府儀同三司上柱國英國公勣、尚書左僕射監修國史上柱國燕國公誌寧、尚書右僕射監修國史上護軍北平縣開國公行成、光祿大夫侍中監修國史上護軍蓚縣開國公高季輔、銀青光祿大夫行黃門侍郎平昌縣開國公宇文節、中書侍郎柳奭、右丞段寶元、太常少卿令狐德棻、吏部侍郎高敬言、刑部侍郎劉燕客、給事中趙文恪、中書舍人李友益、少府丞張行實、大理丞元紹、太府丞王文端、刑部郎中賈敏行等，爰逮朝賢，詳定法律。酌前王之令典，考列辟之舊章，適其輕重之宜，采其寬猛之要，使夫畫一之制，簡而易從；約法之文，疏而不漏，再移期月，方乃撰成，宜班下普天，垂之來葉，庶設而不犯，均被皇恩。凡在群司，逮於列嶽，其務在審慎，稱朕意焉。
弋獵畋遊，素非所好，嚐謂此誌布於遠近。而蕃夷有獻鷹犬者，慮阻來遠之情，時復為受，示以不違其意。其諸州及京官，仍有訪求狗馬鷹鶻之類來進。深非道理。自今後更有進者，必加罪責。
去秋少雨，冬來無雪。今陽和在辰，春作方始，膏澤未降，良疇廢業。或恐獄訟之間，尚有淫濫，含冤未達，弗辜致罪。百姓有過，責深在予，宜順彼發生，申茲恩宥。在京及天下囚徒，死罪宜降從流，流已下放免。鰥寡煢獨及篤疾之徒，量加賑恤，務令得所。
窺窬圖讖，必以亡身滅族，斯皆先賢設教，曆代舊章。今大器乃與妖人往還，虛占禍福，矯托天命，包藏逆心。非意自彰，已歸嚴憲，今屈法免死者，繇朕寡德所致故也。去春遺愛等逆起於前，今冬大器禍彰於後，一歲之內，再有此釁，朕宵興自思，非無深愧。
朕恭膺寶命，嗣奉瑤圖。居萬乘之尊，當四海之貴。遐觀往烈，詳求前古，每希蹤於哲後，常勞心於庶務，兢懼弗寧，憂勤若厲。屬天下無事，區宇有截，仰高風於汾射，暫清暑於林泉。朕昔在震宮，侍遊茲壤，山川如舊，歲月不追。今既俗阜年和，華夷胥悅，緬懷徽範，情兼感慰。宜遵省方之義，且順陽和之序，曲申惠澤，式彰寬宥。行幸所經諸縣，及岐州囚徒，行人犯罪者，流降徒，徒已下並免之。
故楊紹宗妻王氏，因心為孝，率性成道，年迫桑榆，筋力衰謝。以往在隋朝，父歿遼左，招魂遷葬，負土成墳。又葬其祖父母等，竭此老年，親加版築，痛結晨昏，哀感行路。永言志行，嘉尚良深，宜標其門閭，用旌敏德，賜物三十段。粟五十石。
朕恭膺大寶，嗣隆景業，虔奉成則，光闡宏猷，昧旦兢懷，宵分動慮。蒼昊垂祐，宗社降靈，順黎元之心，藉忠賢之力，俗登仁壽，道暨升平，遠肅邇安，時康俗阜。履端受節，陽和肇氣，親率庶僚，奉謁陵寢。遺弓永慕，切終身之憂；撫鏡纏悲，興寒泉之思。敬深如在，哀隆罔極。薦享既畢，精禋獲申，式表因心，宜宏愷澤。可曲赦醴泉縣，並行從人，大辟罪以下，皆赦除之。百姓宜免今年租調。右監門員外將軍常基在此宿衛，進爵一等，陵令陵丞各加一階，並節級賜物。
武氏門著勳庸，地華纓黻，往以才行，選入後庭，譽重椒闈，德光蘭掖。朕昔在儲貳，特荷先慈，常得侍從，弗離朝夕。宮壺之內，恒自飭躬；嬪嬙之間，未嘗迕目。聖情鑒悉，每垂賞歎，遂以武氏賜朕，事同政君，可立為皇后。
少府監：非軍國所需，宗廟之用，並不須飾以珠玉。諸州常貢珠寶者，並宜停進。其市肆間，不得更為彫鏤，及貨鬻珠寶及金銀等物。
朕聞小大以情，義重前誥，哀矜勿喜，道光遐冊。朕恭膺寶業。嗣臨億兆，留心聽斷，劬勞日昃，一物乖方，納隍軫慮。今既科格咸備。憲制久行，鞫訊之法，律條具載。深文之吏，猶未遵奉，肆行慘虐，曾靡人心。在含氣之倫，稟柔脆之質，乃有懸枷著樹，經日不解；脫衣迥立，連宵忍凍。動轉有礙，食飲乖節。殘酷之事，非復一途，楚痛切身，何求不得，言念及此，深以矜懷。又挾匿名書，國有常禁。凡厥寮庶，咸應具述。近遂有人，向朝廷之側，投書於地，隱其姓名，誣人之罪。朕察其所陳，皆極虛妄，此風若扇，為蠹方深。自今以後，內外法司，及別敕推事宜，並依律文，勿更別為酷法。其匿名書，亦宜準律處分。庶使泣辜之情遠覃於四海；卹刑之旨，長垂於萬葉。
朕聞防禍未萌，先賢所重，宮闈之禁，其可漸歟。昔如姬竊符，朕用為永鑒，不欲今茲自彰其過，所搦憲章，想非濫也。但朕翹心紫禁，思覿引裾，側席朱楹。冀旌折檻，今乃喜得其言，特免四通等死，遠處配流。
