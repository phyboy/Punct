如聞在外有婆羅門胡等，每於戲處，乃將劍刺肚，以刀割舌，幻惑百姓，極非道理。宜並發遣還蕃，勿令久住。仍約束邊州，若更有此色，並不須遣入朝。
為國之道，必從簡惠；正家之義，允歸儉約。故知興替之本，得失之基，爰自六宮，刑於四海。既而西都之後，累葉驕奢；東漢之君，相繼淫佚。魏庭晉室，採擇無厭，水運倉積，選納逾廣。節文既廢，怨曠滋深，糜費極多，流弊忘反。朕以寡薄，嗣奉瑤圖，臨馭八埏，亭育萬類。向隅之念，每切於憂兢；納隍之心，實勞於夙夜。率由成訓，仰遵先旨。即位之初，備加寬貸。年老宮人，已令放出，椒掖之內，人數猶多。久離親屬之歡，長供掃除之役，永年幽閉，良深矜憫。又去年霖雨，頗傷苗稼，在於州縣，非無乏少，資給後庭，有妨國用，宜申茲大造更量放出宮人。可令官司料簡，具錄名帳。所司依狀散下，歸其戚屬。若無近親，任求配偶。所在官府，存心安置，勿使輕薄之徒，輒行欺誘，空有竊貲之弊，便無偕老之託，務加存恤，令遂所懷。
昔泰伯高讓，載昌姬宗，東海之藩，克隆漢祚。故能業傳端委，胙錫龜蒙，飛茂實於前英，播清虛於遠葉。皇太子忠，分景扶木，稟慶天津，早加寵樹，禮絕群後。比因朝見，屢陳撝挹，論嫡庶之分，辨貴賤之禮，以貴則皇后有子，以賢則不敢當仁。前後數四，情辭懇惻。義高曠古，道邁前修，宜遂雅懷，以成厥美。可封梁王，食邑二萬戶，持節都督梁、洋、集、璧四州諸軍事梁州刺史，仍別食二千戶。賜物二萬段，甲第一區。梁州仍置都督府。
洊雷揚祉，承祧之道爰著；重離闡曜，守器之方斯存。故能撫寧軍國，永保邦家，詳覽瑤圖，緬瞻遐冊，繼業垂統，鹹率茲典。代王宏，道居嫡允，天縱英姿。品質衝華，神鑒昭遠。恭謙表誌，仁孝居心，夙彰睿哲之風，早通《詩》、《書》之業。朕以虛薄，方啟無疆之祚，永傳不朽之基。取則前王，思隆正緒，宜升上嗣，養德東宮，可立為皇太子。仍令所司擇日，備禮冊命。
上封人所進食極惡，情之憂灼，中宵輟寐，永言給足，取愧良深。夫國以人為本，以食為天，百姓不足，君孰與足？朕臨禦天下，於今七年，每留心庶績，軫慮農畝，而政道未凝，仁風猶缺，致令九年無備，四氣有乖，遂使去秋霖滯，便即罄竭。所以佇西郊而結念，眷東作以勞懷。豈下乏農夫，上甘珍饌，宜令所司，常進之食，三分減二。
朕受命上元，嗣膺下武，每肅恭旒冕，延想英奇。俯振鷺而企貞臣，仰飛鴻而慕良輔。雲台側席，玉管屢移；宣室整衣，金壺亟改。寂寥靡覿，鑒寐興懷，比年雖嚐進舉，遂無英俊。猶恐棲岩穴而韜奇，樂邱園而晦影。宜令河南、河北、江淮以南州縣，或緯俗之英，聲馳管樂；或濟時之器，價軼蕭張：學可帝師，材堪棟輔者，必當任之不次。可明加采訪，務盡才傑，州縣以禮發遣。
濟時興國，實佇九功；禦敵安邊，亦資七德。朕端拱宣室，思宏景化，將欲分憂俊乂，共逸岩廊。而比者貢寂英奇，舉非勇傑，豈稱居安慮危之誌，處存思亂之心？如不旌賁遠近，則爪牙何寄？宜令京官五品以上，及諸州牧守，各舉所知。或勇冠三軍，翹關拔山之力，智兼百勝，緯地經天之才。蘊奇策於良平，也功績於衛霍。蹤二起於吳白，軌雙李於牧廣。賞纖善而萬眾悅，罰片惡而一軍懼。如有此色，可精加采訪，各以奏聞。
天地之尊，人倫已極；舅姑之敬，禮經修重。苟違斯義，有斁彝則。如聞公主出適，王妃作嬪，舅姑父母，皆降禮答拜。此乃子道云替，婦德不循，何以式序家邦，儀刑列辟？自今以後，可明加禁斷，使一依禮法。若更有以貴加於所尊者，令有司隨事糾聞。
朕撫育黎庶，思求政道，欲儉以訓俗，禮以移風，菲食卑宮，庶幾前軌。比至五月五日，及寒食等諸節日，並有歡慶事。諸王妃主及諸親等，營造衣物，雕鏤雞子，競作奇技，以將進獻。巧麗過度，糜費極多，皆由不識朕心，遂至於此。又貞觀年中，已有約束，自今以去，並宜停斷。所司明加禁察，隨事糾聞。
釋典衝虛，有無兼謝，正覺凝寂，彼我俱忘。豈自尊崇，然後為法？聖人之心，主於慈孝。父子君臣之際，長幼仁義之序，與夫周公、孔子之教，異轍同歸。棄禮悖德，深所不取。僧尼之徒，自雲離俗，先自貴高。父母之親，人倫以極，整容端坐，受其禮拜，自餘尊屬，莫不皆然，有傷名教，實斁彝典。自今以後，僧尼不得受父母及尊者禮拜。
自西蕃罹亂，三十餘年，比者賀魯猖狂，百姓重被劫掠。朕君臨四海，情均養育，不可使凶狡之虜，恣行侵漁，無辜之，久遭塗炭。故遣右屯衛將軍蘇定方等，統率騎勇，北路討逐。卿等宣暢皇風，南道撫育，遂使凶渠畏威，夷人慕德。伐叛柔服，西域總平，員魯父子，既已擒獲，諸頭部落，須有統領。卿早歸闕庭，久參宿衛，深感恩義，甚知法式。所以冊立卿等，各為一部可汗。但諸姓從賀魯，非其本情，卿等才至即降，亦是赤心向國，卿宜與盧承慶等，準其部落大小，位望高下，節級授刺史以下官。
朕聞踐華固德，百二稱乎建瓴；卜洛歸仁，七百崇乎定鼎。是以控膏腴於天府，啟黃圖於渭濱，襟沃壤於王城，摛綠字於河渚。市朝之城，麗皇州之九緯；丹紫之原，邈神皋之千里。二京之盛，其來自昔。此都中茲宇宙，通賦貢於四方，交乎風雨，均朝宗於萬國，置槷之規猶勤，測圭之地載革，豈得宅帝之鄉，獨稱都於四塞；來王之邑，匪建國於三川。宜改洛陽宮為東都。上棟下宇，彼勞昔以難前；廣廈高台，我名今而改後。仍茲舊貫，式表宸居。
古稱厘降，唯屬王姬。比聞縣主適人，皆云出降。娶王女者，亦雲尚主，濫假名器，深乖禮經。其縣主出嫁宜稱適，娶王女者稱娶，仍改令文。
凡百具僚，群公卿尹，除命甫及，多存飾讓。言勵己以辭榮，示舉能以自代。既取當年之誚，還愆曩烈之風。自茲厥後，須革前事。必欲稅駕濠濮，褫紱岩廊，宜各舉所知自代。仍宜顯述才行，送付中書省，將隨才敘用。
孔宣設教，正名為首，戴聖貽範，嫌名不諱。比見鈔寫古典，至於朕名，或缺其點畫，或隨便改換。恐六籍雅言，會意多爽；九流通義，指事全違；誠非立書之本意。自今以後，繕寫舊典文字，並宜使成，不須隨義改易。
如聞父母初亡，臨喪嫁娶，積習日久，遂以為恒。亦有送葬之時，共為燕飲，遞相酬勸，酣醉始歸。或寒食上墓，復為歡樂，坐對鬆檟，曾無戚容。既點風猷，並宜禁斷。仍令州縣捉搦，勿使更然。
東台：若夫華裔列聖，異軫而齊驅；中外裁風，百慮而同致。自周霄隕照。漢夢延輝，妙化西移，慧流東被。至於元牝邃旨，碧落希聲，具開六順之基，偕葉五常之本，而於愛敬之地，忘乎跪拜之儀。其來永久，罔革茲弊，朕席圖登政，崇真導俗，凝襟解脫之津，陶思常名之境。正以尊親之道，禮經之格言；孝友之義，詩人之明準。豈可以絕塵峻範，而忘恃怙之敬；拔累貞規，乃遺溫清之序。前欲令道士女冠僧尼等致拜，將恐振駭恒心，爰俾詳定。有司鹹引典據，兼陳情理，沿革二塗，紛綸相半。朕商搉群議，沈研幽賾，然箕潁之風，高尚其事，遐想前載，故亦有之。今於君處，勿須致拜。其父母之所，慈育彌深，祗伏斯曠，更將安設？自今已後，即宜跪拜，主者施行。
比每誕育王子公主，諸親慶賀，多進錦繡纂組，金銀雕鏤，虛有糜費，深乖節儉。自今以後，即宜並停。
哀矜折獄，義先呂訓，明慎用刑，事昭姬象。朕以寡昧，嗣登宸極，思闡大猷，式隆景運。陷冰是懼，屢想於懷中；禦朽彌兢，馳襟於裕下。虛己待物，每從寬政。如聞率土州縣，留獄尚繁，困於囚系，致於病死。一歲之中，數盈二百。蓋繇上愆亭育之化，下乖堯舜之心，深責在躬，興言多愧。抑又聞之，與我理天下者，其惟良二千石，今之所任，或虧政道，未詳欽恤之旨，但徇苛刻之情。幽縶困滯，證逮遐廣，寒暑相襲，風露交侵，淹乎年月，成其病苦。加以搒笞失度，桎梏違法，巧詆深文，去將安適？獄市之寄，何其爽歟？自茲以後，宜革前弊。罪無大小，不得稽留。其囚病患及罪輕並笞杖等，雖法有常規，恐典吏妄生威福，官人不存簡較，或顏面囑請，觸類以之。若仍舊不悛，當加重罰。布告天下，知朕意焉。
海東二蕃，久愆職貢，近者命帥薄伐，軍務事殷。緣河州縣，勞於征役，比雖多有蠲免，庶事優矜。萬邦俱會，恐致煩擾。勞逸二途，理無兼遂。介邱大禮，及幸東都，並宜且停。
朕臨御寰區，當明賞罰，刑既加於有罪，道貴洽於無私。將據親疏，宜分皂白，特行寬宥，俾釋憂疑。罪人元行欽孔謙及應犯法人田宅，已從籍沒，其門人使下，任從穩便，不詰罪尤，灼然有才能者，仍許所司錄任。
右相兼行殷王府長史河間郡公李義府，緣茲小技，累升顯地。塵露之益，未表於銓流；公廉之譽，有紊於彝典。漏禁中之語，鬻寵授之朝恩；交占候之人，輕朔望之哀禮。蓄邪黷貨，實玷衣冠；稔惡嫉賢，載虧政道。特以任使多年，未忍加其重罰，宜從遐棄，以肅朝倫。可除名，配流巂州。其子太子右司議郎津，專恃權門，罕懷忌憚，奸淫是務，賄賂無厭，交遊非所，潛報機密。亦宜明罰，屏跡荒裔，可除名，長流振州。
朕以寡昧，纂承鴻烈。肅扆岩廊之上，凝襟華裔之表。馭奔深於日慎，儲祉存於勿休，勉己勵精，詳求大化。往為奉成先誌，雪恥黎元，是以數年之間，稱兵遼海。雖除凶戡暴，義匪諸身，疲人竭財，役興於下。泛滄流而遐濟，踐危途而遠襲。風濤競駭，或取淪亡；鋒鏑交揮，非無捐仆。顧惟匪德，事有乖於七旬；在躬延責，情致慚於四海。湯年罪己，鑒寐斯在；漢載富人，周旋切念。日者翹車聯映，賁帛相輝，庖鼎之前，猶潛秀異；關柝之下，未盡英奇。傳逸翰於西雍，刃殊寶於東序。比王師薦發，戎務實繁，州縣官僚，緣茲生過，力役無度，賄賂公行，蠹政傷風，莫斯為甚。前令三十六州造船，已備東行者，即宜並停。凡百在位，宜極言得失，悉陳無隱，以救不逮。仍分遣按察大使，問人疾苦，黜陟官吏，兼司元太常伯竇德元往河南道，並持節分往。其內外官五品以上，各舉岩藪幽素之士，廣加詢訪，旁求謠俗，式企英材，充毗闕政。必使八紘之內，鹹得朕心，萬之中，同夫親覽，宜速頒賜率土，知此意焉。
宜以三年正月，式遵故實，有事於岱宗。所司詳求茂典，以從折衷。其諸州都督刺史，以二年十二月便集嶽下，諸王十月集東都。緣邊州府襟要之處，不在集限。天下諸州，明揚才彥，或銷聲幽藪，或藏器下僚，並隨嶽牧舉送。
周京兆尹左右宮伯大將軍司衛上將軍少塚宰廣陵郡公宇文孝伯，忠亮基心，貞堅表誌。淫刑既逞，方納諫而求仁；忍忌將加，甘捐軀而殉節。年祀雖永，風烈猶生。宜峻徽章，式旌華胄。其孫左威衛長史思純，可加授朝散大夫。
今陽和布氣，東作聿興，甘澤雖霑，猶未周洽。眷茲南畝，彌用憂勤；瞻彼西郊，良深兢惕，宜順發生之序，以申簡恤之恩。西京及東都諸司，雍雒二州，見禁囚徒，宜準龍朔元年慮囚例處分。其西京令左侍極兼檢校大司憲陸敦信充使。東都令右肅機盧承慶充使，必令息彼冤滯，稱朕意焉。
夫氣象初分，乾坤之位斯定；剛柔遞運，寒暑之節攸施。而晦朔相循，炎涼再革，歸乎推步，方紀歲時。顓頊應期，重黎司天地之職；放勳承統，羲和掌日月之官。履端之道無睽，舉正之典斯在。洎乎末代，漸至疏闊。鄧平之術，既已多乖；朱浮之言，罕能遵用，九章五紀，莫究精微；日次月躔，寧循舊度。朕禦天撫曆，君臨萬方，眷言茲道，將恐淪缺。欽若垂化，曷為憑焉，爰命所司，研窮詳正。仰稽七曜，傍綜五家，去其煩衍，裁以要密。古所未通，今則備載。陰陽之數可測，盈縮之理無愆。改元履初，占考此曆，歲唯甲子，得於天正，合朔之後，應以嘉祥。五緯若連珠，二曜若合璧。雖上元致瑞，實增祗愧，而推測所詳，固以精悉。氣序恒順，分餘弗舛，以授農時，升平可致。昔洛下閎造漢曆，雲後八百歲，當有聖人定之。自火德洎我，年將八百，事合當仁，朕亦何讓。宜即宣布，永為昭範，可名曰《麟德曆》，起來年行用之。
舊文舞、武舞既不可廢，並器服總宜依舊。若懸作《上元舞》日，依奏神功《破陣樂》及功成《慶善樂》，並殿庭用舞，並須引出懸外而作。其安置舞曲，宜更商量，作安穩法，並錄《凱安》《六變》、《法象》奏聞。
朕聞德契機神，盛烈光於後代；化成天地，元功被於庶物。魯大司寇宣尼父孔某，資大聖之材，屬衰周之末，思欲屈己濟俗，宏道佐時，曆聘周流，莫能見用。想乘桴以永歎，因獲麟而興感，於是垂素王之雅則，正魯史之繁文，播鴻業於一時，昭景化於千祀。朕嗣膺寶曆，祗奉睿圖，憲章前王，規矩先聖，崇至公於海內，行大道於天下。遂得八表乂安，兩儀交泰，功成化洽，禮盛樂和。展采東巡，回輿西土，途經茲境，撫事興懷。駐蹕荒區，願為師友，瞻望幽墓，思承格言。雖宴寢荒蕪，餘基尚在，靈廟虛寂，徽烈猶存，孟軻曰：「自生人以來，未有若孔子者也。」微禹之歎既深，襃崇之道宜峻。可追贈太師，庶年代雖遠，式範令圖，景業維新，儀刑茂實，其廟宇制度卑陋，宜更加修造。仍令三品一人以少牢致祭。襃聖侯德倫，既承允緒，有異常流，其子孫並宜免賦役。主者施行。
大道混成，先二儀而立極；至人虛己，妙萬物以為言。粵若老君，朕之本係。爰自伏犧之始，暨乎姬周之末。靈應無象，變化多方。遊元氣以上昇，感日精以下降。或從容宇宙，吐納風雲；或師友帝王，丹青妙化。譬陰陽而不測，與日月而俱懸。交喪在辰，晦跡柱下，大宏雅訓，垂範將來。雖心齊於太虛，而理歸於真宰。若夫絕聖棄智，安神寡欲，寂寞杳冥之際，希夷視聽之表，淡爾無為，悠然自得。酌之不竭，用之不盈，執大象以還淳，滌元覽而遣累，邈乾坤而長久。跨陶鈞而亭育。至矣哉！固無得而名也。況乎大聖所資，克昌寶祚；上德所履。允屬休期。
朕嗣膺靈命，撫臨億兆，總三光之明，而夙宵寅畏；居四大之重，而寢興祗惕。盡孝敬於宗祧，罄懷柔於幽顯，行清靜之化，承太平之業，登介邱而展采，坐明堂而受記。飛煙結慶，重輪降祥，鶴應九歌，山呼萬歲。越振古而會休徵，冠帝先而為稱首。大禮云畢，回輿上京，肅駕賴鄉，躬奠椒醑。仰瑞柏而延佇，挹神泉而永歎，如在之思既深，敬始之情彌切。宜昭元本之奧，以彰元聖之功。可追上尊號為「太上玄元皇帝」，聖母為「先天太后」。祠堂廟宇，並令修創。置令丞各一員，以供薦饗。仍改穀陽縣為真源縣。
朕以寡德，嗣守宗祧，雖明發載懷，肅恭禋祀，踐霜露而興感，奉盥洗以增哀。每惟宗廟至敬，虔誠裸享，而二尊一奠，情有未安，思革舊章，用崇嚴配。管子曰：「禮者因人之情，緣禮而為之節也。」故三王五帝，禮制不同，損益隨時，期於適便。況罔極之恩，既展於茲辰，終身之慕，情深於是日，豈可以因循經禮，乖違敬誠？自今以後，宗廟薦享，爵及簠簋登鉶，各宜別奠。其餘牢饌，並依常典。
泉布之興，其來自久，實古今之要重，為公私之寶用。年月既深，偽濫斯起，所以采乾封之號，改鑄新錢。靜而思之，將為未可。高祖撥亂反正，爰創軌模；太宗立極承天，無所改作。今廢舊造新，恐乖先旨。其開元通寶，宜依舊施行，為萬代之法。乾封新鑄之錢，令所司貯納，更不須鑄。仍令天下置鑄之處，並鑄開元通寶錢。
夫受命承天，崇至敬於明祀；膺圖纂錄，昭大孝於嚴配。是以薦鰷鱨於清廟，集振鷺於西雍，宣雅頌於太師，明肅恭於考室。用能紀配天之盛業，嗣積德之鴻休，永播英聲，長為稱首。周京道喪，秦室政乖，禮樂淪亡，典經殘滅。遂使漢朝博士，空說六宗之文；晉代鴻儒，爭陳七祀之議。或同昊天於五帝，或分感帝於五行，自茲以降，遞相祖述，議論紛紜，是非莫定。
朕以寡薄，嗣膺丕緒，肅承禋祀，明發載懷，虔奉宗祧，寤寐興感。每惟宗廟之重，尊配之儀，思革舊章，以申誠敬。高祖大武皇帝撫運膺期，創業垂統，拯庶類於塗炭，寘懷生於壽仁；太宗文皇帝德光齊聖，道極幾神，執銳被堅，櫛風沐雨，勞形以安百姓，屈己而濟四方，澤被區中，恩覃海外。乾坤所以交泰，器物於是咸亨，掩元闕而開疆，指青邱而作鎮，巍巍蕩蕩，無得名焉。《禮》曰：「化人之道，莫急於禮。禮有五經，莫重於祭。祭者，非物自外至也，自內生於心也。是以惟賢者乃能盡祭之義。」況祖功宗德，道冠百王，盡聖窮神，業高千古。自今以後，祭圜丘五方明堂感帝神州等祠，高祖大武皇帝、太宗文皇帝崇配，仍總祭昊天上帝及五帝於明堂，庶因心致敬，獲展虔誠，宗祀配天，就光鴻烈。
皇太子宏，近因釋菜，齒胄上庠，祗事先師，馳心近侍。仰崇山而景行，眷曩哲以勤懷，顯顏、曾之特高，揚仁義之雙美。請申襃贈，載甄芳烈。朕嘉其進德，冀以思齊，訓誘之方，莫斯為尚。顏回可贈太子少師，曾參可贈太子少保，並配享。
朕以寡薄，忝承丕緒。奉二聖之遺訓，撫億兆以初臨，馭朽兢懷，推溝在念。而上元垂祐，宗社降休，歲稔時和，人殷俗阜，車書混一，文軌大同。簡玉泥金，升中告禪，百蠻執贄，萬國來庭，朝野歡娛，華夷胥悅。但為郊禋嚴配，未安太室，布政敷化，猶闕合宮。朕所以日昃忘疲，中宵輟寢，討論墳籍，錯綜群言。采三代之精微，探九皇之至賾，斟酌前載，制造明堂。棟宇方圓之規，雖兼故實；肆筵陳俎之法，獨運財成。宣諸內外，博考詳求，度其長短，冀廣聞見。而鴻生碩儒，俱稱盡善，縉紳士子，並奏該通。創此宏模，自我作古，因心既展，情禮獲申，永言宗祀，良深感慰。宜命有司，及時赴作，務從折中，稱朕意焉。今陽和在辰，景風扇物，昆蟲草木，鹹獲康寧。朕之百姓，尚多勞止，思覃惠澤，與共更新。可大赦天下，改乾封二年為總章元年，大辟罪以下，皆赦除之。
