西漢元勳，縟禮崇於末嗣；東京列將，茂賞覃於後昆。繼絕興亡，同歸一貫，皇家受命蒼旻，肇膺元籙，恢張宇宙，蕩一寰區。禦乾立極之圖，諒資天啟；撥亂經邦之略，實賴人謀。締想初基，有足言者：或委質唐郊，首參一旅，勤著荊棘，勞宣草創；或策名代邸，先騁六飛，誠備艱虞，誌逾金石。鹹以攀鱗上漢，捧日登山，氣葉風雲，情均魚水。其太原元從西府舊僚，今親詳覽，具為等級。贈司徒并州都督忠孝公士彠、贈司空淮安郡王神通、贈開府儀同三司并州都督夔國公劉宏基、贈并州都督渝國公劉政會、贈開府儀同三司并州都督莒國公唐儉、贈左衛大將軍特進譙國公竇琮、贈荊州都督邳國公長孫順德、贈護國大將軍涼州都督竇國公史大柰、贈幽州都督濮國公龐卿惲、贈左武衛大將軍潭州都督巢國公錢九隴、贈華州刺史霍國公柴紹、贈潭州都督羅國公張平高、贈相州刺史工部尚書河東郡公裴寂、贈洪州都督樂安郡公李思行、贈洪州都督盧陵郡公秦行師、贈代州都督真定郡公許緒、贈涼州都督江夏郡公李高遷、贈齊州刺史劉義節、贈太尉申國公士廉、贈司空蔣國公通、贈太尉并州都督梁國公元齡、贈司空蔡國公如晦、贈司徒并州都督鄂國公敬德、贈輔國大將軍揚州都督襃國公段誌元、贈驃騎大將軍益州都督宿國公程知節、贈徐州刺史胡國公秦叔寶、贈左衛大將軍涼州都督郢國公宇文士及、贈左驍衛大將軍荊州都督郯國公張公謹、贈荊州都督懷寧縣公杜公綽、贈荊州都督東萊郡公公孫武達、贈荊州都督遂安郡公李安遠、贈代州都督同安郡公鄭仁泰、贈荊州都督漢東郡公李孟嚐、贈幽州都督曆陽縣公獨孤彥雲、故始州刺史襄武郡公劉師立等，並立為第一等功臣。其家見在朝無五品已上官者，孫及曾孫擢一人授五品官；若先有四品五品官者，加授子孫第一人兩階；若三品已上，加爵三等。其第二等功臣見在朝無五品已上官者，子孫及曾孫擢一人授從六品已上官；若先有五品已上官加一階，六品官者加兩階，三品已上官者，加爵一等。
首出萬物，實顯崇高之位；曾覽八紘，無違響明之道。合宮聽朔，闡皇軒之茂範，靈符通神，敷帝勳之景化。殷人陽館，青珪備禮；姬氏元堂，彤璋合獻。雖運殊驪翰，時變質文，至於立大中，建皇極，軌物施教，其歸一揆。暨乎西京創曆，駁政逾繁；東漢開基，舊章猶闕。考圖汶上，僅存公玉之儀；度室圭躔，才紀中元之制。三方鼎據，祚傾於金馬；五胡塵起，道喪於蒼鵝。自此相仍，時經板蕩，遂使陟配之典，久淪於綿載；端扆之化，允屬於隆平。
朕恭膺寶命，肅奉瑤圖，昧旦求衣，仄景忘食。賴上元垂祐，宗社降靈，幽明宅心，中外禔福。封金岱嶺，昭累聖之鴻勳；勒石九都，成文考之先誌。功標偃革，時會委裘，固可以作化明台，顯庸太室。備機之曆，既表於嘉名；布政之宮，式崇於美制。是用求中測景，取則陰陽，考廣袤於裁圭，定卑高於置槷。傍羅八柱，周建四墉。架序儀天，疏基象地，窗闥齊布，應路並興，導辟水以環階，應旋衡而結極。重阿復道，用循測管之模；上圓下方，仍準分蓍之數。木工不琢，土事無文，豐約折衷，經始勿亟。勾芒候序，入春輔而司儀；蓐收戒時，下秋園而奉職。事符神造，鉤繩之用畢陳；義葉子來，釁落之期非遠。將以肅禋清祀。展殷薦於皇靈；施號法宮，暢休聲於太帝。百神執贄，鹹尊孝饗之風；萬國來庭，共睹太平之政。闕文斯備，大禮聿修。制作之規，可依別敕。宜頒示天下，就垂來葉。
合宮聽朔，闡皇軒之茂範；靈府通和，敷帝勳之景化。殷人陽館，青珪備禮；姬氏元堂，彤璋合獻。雖運殊驪翰，時變質文，至於立天中，建皇極，軌物施教。其歸一揆。考圖汶上，僅存公玉之儀；度室圭躔，才紀中元之制。屬炎精墜駕，璿宮毀籥，四海淪於沸鼎，九土陷於塗原。高祖大武皇帝仗鉞唐郊，收鈐雍野，納祥符於蒼水，受靈命於丕山，飛沈泳沫，動植遊源。太宗文皇帝盟津光誓，協降火而登壇；豐穀斷蛇，應屯雲而鞠旅。封金岱嶺，昭累聖之鴻勳；勒石九都，成文考之先誌。固可以作化明堂，顯庸太室。傍羅八柱，周建四門，木工不琢，土事無文。豐約折衷，經始勿亟，闕文斯備，大禮聿修。
其明堂院，每麵三百六十步，當中置堂。按《周易》乾之策二百一十有六，坤之策一百四十有四，總成三百六十，故方三百六十步。當中置堂，處二儀之中，定三才之本，構茲一宇，臨此萬方。自降院每麵三門，同為一宇，徘徊五間。按《尚書》：一期有四時，故四面各一所開門；每時有三月，故每一所開三門。一期十有二月，故周回總十二門。所以麵別一門，應茲四序。既一時而統三月，故於一舍而置三門。又《周易》：三為陽數，二為陰數，合而為五，所以每門舍五間院。四隅各置重樓，其四墉各依本方色。按《淮南子》：地有四維，故四樓。又按《月令》：水、火、金、木、土，五方各異色，故其牆各依本方之色。基八面，象八方。按《周禮》：「黃琮禮地，」鄭元注：「琮者八方之玉，以象地形，故以祀地」，則知地形八方。又按《漢書》：武帝立八觚壇以祀地，祭地之壇形象地，故今為八方之基，以象地形。基高一丈二尺，徑二百八十尺。按《漢書》陽為六律，陰為六呂，陽與陰合，故高一丈二尺。又按《周易》三為陽數，八為陰數。三八相乘得二百四十丈。按《漢書》九會之數有四十，合為二百八十，所以基徑二百八十尺。故以交通天地之和，錯綜陰陽之數，以明陽不獨運，資陰和以助成；陰不孤行，待陽唱而方應。陰陽兩順，天地咸亨，則百寶斯興，九疇攸序。基每麵三階，周回十二階，每階為二十五級。按《漢書》：天有三階，故每麵三階；地有十二辰，故周回十二階。又按《文子》：從凡至聖，有二十五等。故每階二十五級。所以應符星而設階，法台耀以疏陛，上擬霄漢之儀，下則地辰之數。又列茲重級，用準聖凡，象皇極之高居，俯庶類而臨耀。基之上為一堂，其宇上圓。按《道德經》：「天得一以清，地得一以寧，侯王得一以為天下貞。」又曰：「道生一，一生二，二生三，三生萬物。」又按《漢書》：「太極元氣，函三為一。」又曰：天子以四海為家，故置一堂，以象元氣，並取四海為家之義。又按《周禮》：「蒼璧禮天。」鄭元注：璧圓以象天，故為宇上圓。堂每麵九間，各廣一丈九尺。按《尚書》：地有九州，故立九間。又按《周易》：陰數十，故間別一丈九尺。所以規模厚地，準則陰陽，法二氣以通基，置九州於一宇。堂周回十二門，每門高一丈七尺，闊一丈三尺。按《禮記》：一歲有十二月，所以置十二門。又按《周易》：陰數十，陽數七。故高一丈七尺。又曰：陽數五，陰數八。故闊一丈三尺。所以調茲玉燭，應彼金輝，葉二氣以循環，逐四序而迎節。堂周回二十四窗，高一丈三尺，闊一丈一尺；二十三欞，二十四明。按《史記》：天有二十四氣，故置二十四窗。又按《書》一年十二月，並象閏。故高一丈三尺。又按《周易》「天數一，地數十」。故闊一丈一尺。又「天數九，地數十」，並四時，成二十三。故二十三欞。又按《周易》八純卦之本體，合二十四爻。故有二十四明。列牖疏，象風候氣。遠周天地之數，曲準陰陽之和。堂心八柱，各長五十五尺。按《河圖》，八柱承天，故置八柱。又按《周易》：「太衍之數五址有五」，故長五十五尺。聳茲八柱，承彼九間，數該大衍之規，形符立極之制。且柱為陰數，天實陽元，柱以陰氣上昇，天以陽和下降，固陰陽之交泰，乃天地之相承。堂心之外，置四柱為四輔。按《漢書》天有四輔星，故置四柱，以象四星。內以八柱承天，外象四輔明化，上交下泰，表裏相成，葉台耀以分輝，契編珠而拱極。八柱四輔外，第一重二十柱。按《周易》：「天數五，地數十。」並五行之數，合而為二十，故置二柱。體二儀而立數，葉五位以裁規，式符立極之功，允應剛柔之道。八柱四輔外，第二重二十八柱。按《史記》：天有二十八宿，故有二十八柱。所以仰則乾圖，上符景宿，考編珠而紀度，觀列宿以迎時。八柱四輔外，第三重三十二柱。按《漢書》有八節、八政、八風、八音，四八三十二柱。調風禦節，萬物資以化成；布政流音，九區仰而貽則。外面周回三十六柱，按《漢書》：一期三十六旬，故法之以置三十六柱，所以象歲時而致用，順寒暑以通微，璿璣之度無愆，玉曆之期永契。八柱之外，修短總有三等。按《周易》：天地人為三才，故置柱長短三等。所以擬三才以定位，高下相形；體萬物以資生，長短兼運。八柱之外，都合一百二十柱。按《禮記》：天子置三公九卿二十七大夫八十一元士，合為一百二十，是以置一百二十柱。分職設官，翊化資於多士；開物成務，構廈藉於群材。其上檻周回二百四柱。按《周易》坤之策一百四十有四。又《漢書》九會之數有六十，故置二百四柱。所以采坤策之元妙，法甲乙之精微，環回契辰象之規，結構準陰陽之數。又基以象地，故葉策於坤元；柱各依方，復規模於甲子。重楣二百一十六，按《周易》：「乾之策二百一十有六。」故置二百一十六條。所以規模《易》象，擬法乾元，應大衍之深元，葉神策之至數。大小節及栱總六千三百四十五。按《漢書》會月之數六千三百四十五，故置六千三百四十五枚。所以遠采三統之文，傍符會月之數，契金儀而調節，偶璿曆以和時。重幹四百八十九枚。按《漢書》「章月二百三十五」，閏月周回二百五十四，總成四百八十九，故置四百八十九枚。所以法履端之奧義，象舉正之芳猷，規模曆象，發明章閏。下柳七十二枚。按《易緯》有七十二候，故置七十二枚，所以式模芳節，取規貞候，契至和於昌曆，偶神數於休期。上柳八十四枚。按《漢書》九會之數有七十八；又按《莊子》：「六合之外，聖人存而不論。」司馬彪注： 「天地四方為六合。」總成八十四，故置八十四枚。所以模範二儀，包羅六合，準會陰陽之數，周通氣候之源。枅六十枚。按《漢書》推太歲之法有六十，故置六十枚。所以兼該曆數，包括陰陽，采甲乙之精微，窮辰子之元奧。連栱三百六十枚。按《周易》當期之日三百有六十，故置三百六十枚。所以葉周天之度，淮當期之日，順平分而成歲，應晷運以循環。小梁六十枚。按《漢書》有六十甲子，故置六十枚。構此虹梁，遐規鳳曆，傍竦四宇之制，遙符六甲之源。㯠二百二十八枚。按《漢書》章中二百二十八，故置二百二十八枚。所以應長曆之規，象中月之度，廣綜陰陽之數，傍通寒暑之和。方衡一十五重。按《尚書》五行生數一十有五，故置十五重。結棟分間法，五行而演祕；疏楹結構，葉生數以成規。南北大梁二根。按《周易》太極生兩儀，故置二大梁。軌範乾坤，模擬天地，象元黃之合德，表覆載以生成。陽馬三十六道。按《易緯》有三十六節，故置三十六道。所以顯茲嘉節，契此貞辰，分六氣以變陰陽，環四象而調風雨。椽二千九百九十根。按《漢書》月法二千三百九十二，通法五百九十八，共成二千九百九十。所以偶推步之規，合通法之數。是知疏椽構宇，則大壯之架斯隆；積月成年，則會曆之規無爽。大梠兩重，重別三十六條，總七十二。按《淮南子》太平之時，五日一風，一年有七十二風，故置七十二條。所以通規瑞曆，葉數詳風，遙符淳俗之源，遠則休徵之契。飛簷椽九百二十九枚。按《漢書》從子至午，其數九百二十九。所以采辰象之宏模，法周天之至數，且午為陰本，子實陽源，子午分時，則生成之道自著；陰陽合德，則覆載之義茲隆。堂簷徑二百八十八尺。按《周易》乾之策二百一十六，《易緯》云：年有七十二候，合為二百八十八，故徑二百八十八尺。所以仰葉乾策，遠承貞候，順和氣而調序，擬圓蓋以照臨。堂上棟去基上面九十尺。按《周易》天數九，地數十。以九乘十，數當九十。故去基上面九十尺。氫上法圓清，下儀方載，契陰陽之至數，葉交泰之貞符。又以茲天九乘於地十，象陽倡而陰和，法乾施而坤成。簷去地五十五尺。按《周易》：「大衍之數五十有五。」故去地五十五尺。所以擬《大易》之嘉數，通惟神之至賾，道合萬象，理貫三才。上以清陽玉葉覆之。按《淮南子》清陽為天，合以清陽之色。
修撰國史，義須典實，自非操履貞折，業量該通，讜正有聞，方堪此任。所以承前繼居，史官必就中簡擇，灼然為眾所推者，方令著述。如聞近日以來，但居此職，即知修撰，非唯編緝疏舛，亦恐漏泄史事。自今以後，宜遣史司於史官內簡擇堪任修史人，錄名進內。自餘雖居史職，不得輒令聞見所修史籍，及未行用國史等事。
東台：貳極之基，道光於上嗣；貞國之本，事表於元良。故能創北極之風，敬東序之業，功少海而逾潤，孚前曜而增華。皇太子宏，寢門標美，壽街騰懿。三善夙茂，瑜珮以之含鏘；四學早優，班翰以之凝映。正以年在幼衝，未從監撫，雖調護方勤，助琢磨之器，而稼穡靡喻，爽德教之途。然為教之方，義資素習。宜令皇太子宏每日於光順門內坐，諸司有奏事小者，並啟皇太子，主者施行。
諸州縣孔子廟堂及學館，有破壞並先來未造者，遂使生徒無肄業之所，先師闕奠祭之儀，久致飄露，深非敬本。宜令所司，速事營造。
禮樂之道，其來尚矣。朕誕膺明命，克光正曆，思隆頌聲，以康至道。而曲台闡訓，猶乖揖讓之容；大樂登歌，徒紀鏗鏘之韻。良以教虧綿蕝，學闕瞽宗，興言盛業，寤歎盈抱。然則幽誠所著，縱九皋而必聞；忠信所存，在十室而無棄。但慮習俎之彥，韞跡於閭閻；辨鐸之英，韜深於林藪。夫良玉無脛，求之斯來；真龍難睹，好之而至。其四方士庶，及邱園棲隱，有能明習禮樂，祥究音律，於行無遺，在藝可錄者，宜令州縣搜揚博訪具以名聞。
采章服飾，本明貴賤，升降有殊，用崇勸獎。如聞在外官人百姓，有不依令式，遂於袍衫之內，著朱紫青綠等色短小襖子，或於閭野，公然露服，貴賤莫辨，有蠹彝倫。自今已後，衣服上下，各依品秩。上得通下，下不得僭上。仍令所司，嚴加禁斷，勿使更然。又春秋二社，本以祈農。如聞除此之外，別立當宗，及邑義諸色等社，遠集人眾，別有聚斂，遞相繩糾，浪有徵求。雖於吉凶之家，小有裨助，在於百姓，非無勞擾。自今已後，宜令官司，嚴加禁斷。
制敕施行，既為永式，比用白紙，多有蟲蠹。自今以後，尚書省頒下諸司諸州及下縣，宜並用黃紙。其承制敕之司，量為卷軸，以備披簡。
桂、廣、交、黔等州都督府：比來所奏擬士人任官，揀選未甚得所，宜準舊例。至應選補時，差內外官五品以上清正官充使選補，仍令御史同往注擬。其有應任五品以上官者，奏取處分。
山東、江左，人物甚眾，雖每充賓薦，而未盡英髦。或孝悌通神，遐邇惟敬；或德行光裕，邦邑崇仰；或學統九流，垂帷睹奧；或文高六藝，下筆成章；或備曉八音，洞該七曜；或射能穿劄，力可翹關；或邱園秀異，志存棲隱；或將帥子孫，素稱勇烈：委巡撫大使咸加采訪，佇申襃獎。亦有婆娑鄉曲，負材傲俗，為譏議所斥，陷於跅弛之流者，亦宜推擇。各以名聞。
王者觀俗以賦政，考祥以省方，必將協於人和，而奉若天命。朕祗承鴻業，用康黎庶，思振德以惠物，豈勞人以尊己。頃年關輔之地，轉輸實繁，重以河塞之役，兵戎屢動，千金有費，九載未儲，懷此勞軫，以增旰昃。且夫苟利於物，可隨方而變通，將適於人，故因時以巡幸。卜雒萬方之隩，維嵩五嶽之中，風雨之所交，舟車之所會，流通江汴之漕，探引河淇之運，利俗阜財，於是乎在。今欲省其費務，以實關中，即彼敖庾，少留河邑。乘歲陽之吉，展遊順之儀，豈惟龜筮不違，故亦詢謀是協。修五禮，問百年，車輿動而不勞，玉帛會而胥悅，所謂先天以宏道，因人以為利也。宜以明年正月十五日幸東都。
京文武職事三品以上官，每年各舉所知。或才蘊廊廟，器均瑚璉，體王佐之嘉猷，資公輔之宏量；或奇謀異算，決勝千里；或投石拔距，勇冠三軍；或謇諤忠亮，志存規弼；或繩違糾慝，不避權豪；或威惠仁明，堪居牧守之重；或公正廉直，足膺令長之任；咸宜搜訪，具錄封進。朕當詳覽，量加獎擢。
令雒州：明揚仄陋。或孝弟純至，感於神明；或文武兼資，才堪將相；或學藝該博，業標儒首；或藻思宏贍，思擅文宗；或洞曉音律，識均牙曠；或深明曆數，妙同京管者：咸令薦舉。
門下：故玉清觀道士王遠知，性含幾賾，跡徇幽元，體茲縣解，見稱先覺。自締構之初，迄光華之旦，綢繆恩遇，事昭綸綍。仙化不追，英靈寢遠，眷言留舄，宜有襃崇。可贈太中大夫。諡曰：昇真先生。主者施行。
故符璽郎李延壽，藝文該洽，材兼良史，撰《政典》一部，詞殫直筆，雖其人已亡，功有可錄。宜賜其家絹五十匹，仍令詳正所寫，兩本付秘書，一本賜皇太子。
朕聞受上天之命者，其道在乎愛人：處皇王之位者，其功先於濟物。然則所修在德，池籞可以假貧人；所寶惟賢，珍玩不足奉諸己。自朕臨禦天下，三十餘年，永念黎元，情深撫育，頻頒制命，猶未遵行。所有差科，尚多勞擾。關中地狹，衣食難周；山東遭澇，糧儲或少。刺史縣令，寄以字人；長史司馬，職惟毗讚。若能恤隱求瘼，清直無私，則囹圄於是空虛，鰥寡自然蘇息。而在外官司，罕能奉法，志存苟且，不舉綱維。欲使訟息刑清，家給人足，無為而化，其路何繇？今當勵精求政，先身理物，救乏賙無，自邇及遠，凡在寮庶，宜識至懷。其殿中太仆寺馬，並令減送群牧，諸方貢獻物，及供進口味，百司支料，並宜量事減省。雍、岐、華、同四州六等已下戶，宜免兩年地稅。河北澇損戶，常式蠲放之外，特免一年調。其有屋宇遭水破壞，及糧食乏絕者，令州縣勸課助修，並加給貸。
朕思還淳返樸，示天下以質素。如聞遊手墮業，此類極多。時稍不豐，便致饑饉。其異色綾錦，並花閑裙衣等，靡費既廣，俱害女工。天後我之匹敵，常著七破間裙，豈不知更有靡麗服飾，務遵節儉也。其紫服赤衣，閭閻公然服用，兼商賈富人，厚葬越禮，卿可嚴加捉搦，勿使更然。
學者立身之本，文者經國之資，豈可假以虛名，必須徵其實效。如聞明經射策，不讀正經，抄撮義條，才有數卷。進士不尋史傳，惟誦舊策，共相模擬，本無實才。所司考試之日，曾不簡練，因循舊例，以分數為限。至於不辨章句，未涉文詞者，以人數未充，皆聽及第。其中亦有明經學業該深者，惟許通六，進士文理華贍者，竟無科甲。銓綜藝能，遂無優劣。試官又加顏麵，或容假手，更相囑請，莫憚糾繩。繇是僥幸路開，文儒漸廢，興廉舉孝，因此失人，簡賢任能，無方可致。自今已後，考功試人，明經試帖，取十帖得六已上者；進士試雜文兩首，識文律者：然後並令試策，仍嚴加捉搦。必材藝灼然，合昇高第者，並即依令。其明法並書算貢舉人，亦量準此例，即為常式。
朕聞仁者德之本，葉亭育之至途；禮者道之末，乃帝王之餘事。曆選往初，詳觀曩躅，惻隱以孚其化，變通以會其神。朕以虛薄，祗膺寶位，旰食宵衣，懼忝於宗社；如傷若厲，佇濟於黎元。每以皇基肇辟，範圍覆載，遺惠所覃，昭格區宇。虔荷靈命，嚐慮下虧鴻業；遍刊群嶽，不足上報元功。已升聞於日觀，思款謁於天台，志在告成，諒非為己。屬今茲豐稔，方有事於嵩邱，崇累聖之丕績，祈兆人之嘉佑。頃者分使出巡，存問風俗。河南河北，尚有十餘州旱澇，加以朔方寇盜，時或侵邊，關內流離，未能復業。一物失所，猶甚納隍，數郡不寧，豈宜備禮？前欲以來年正月封中嶽者宜停。
朕以寡昧，繆膺丕緒，未嚐不孜孜訪道，戰戰臨人。馭朽懷秋駕之危，負重積春冰之懼，日慎一日，三十四載於今矣。何則？足寒傷心，人勞傷國，下安即上逸，時弊即君憂。所以身處九重，而情周萬姓，建本之懷遽切，抑末之念逾深。今雖庶績已寧，淳源未洽。履素歸厚者，遂寂寥而靡聞；徇華趨利者，尚馳騖而不息。朕以薄德，有謝移風，永念群方，在予多愧。況朕之綿係，兆自元元，固當遠協先規，光宣道化，變率土於壽域，濟蒼生於福林。屬想華胥，載勞寤寐，所冀內外寮寀，各竭乃誠。敦惟黎人，俱崇簡質，舊染薄俗，鹹與惟新。憑大道而開元，共普天而更始。更申沛澤，廣被紘埏，可改永淳二年為宏道元年，大赦天下。前後責情流人並放還。老人年百歲以上者，版授下州刺史，婦人版授郡君。九十已上者版授上州司馬，婦人版授縣君。八十已上者版授縣令，並婦人並節級量賜粟帛。孝子順孫，義夫節婦，表其門閭，終身勿事。鰥寡煢獨篤疾不能自存者，量國賑恤。仍令天下諸州置道士觀，上州三所，中州二所，下州一所，每觀各度七人。又比來天後事條，深有益於為政，言近而意遠，事小而功多，務令崇用，式遵無怠。見任內外官，五品以上經四考，及守五品經三考，六品以下計滿三考。政有清勤狀無私犯者，各加一階。
朕聞為君上者，以天下之目而視，以天下之耳而聽，蓋欲廣聞見也。且夫天降災異，所以警悟人君，其變苟實，言之者何罪？其事必虛，聞之者足以自戒。舜立謗木，良有以也。欲箝天下之口，其可得乎？此不足以加罪，特令赦之。
劉訥言收其餘藝，參侍經史，自府入官，久淹歲月。朝遊夕處，竟無匡讚，闕忠孝之良規，進詼諧之鄙說，儲宮敗德，抑有所由。情在好生，不忍加戮，宜從屏棄，以勵將來，可除名。
朕聞皇極者天下之至公，神器者域中之大寶，自非乾坤幽贊，歷數在躬，則鳳邸不易而臨，龍圖難可輒禦。所以滎河綠錯，彰得一之符；溫洛丹書，著通三之表。緬稽前古，其道同歸。朕之聖祖神宗，降星虹而稟樞電；乘時撫運，逢渙沸而屬山鳴。濡足橫流，振蒼生之已溺；援手四嶽，救赤縣之將焚。重稱九寰，止麟鬥而清日月；再安八極，息龍戰而蕩風波。自彼迄今，六十六載。黎元無烽柝之警，區宇恣耕鑿之歡。育子長孫，擊壤鼓腹，遐邇交泰，誰之力歟？
朕以眇身，嗣膺鴻緒，欽若穹昊，肅雍清廟，顧諟明命，載迪彜倫。嘉與賢士大夫，勵精為政，勖已想蛟冰之懼，為善慕雞鳴之勤。幸戎夏乂安，中外禔福，亙月竁以覃正朔，匝日城而混車書。端拱無虞，垂衣有截，其天意也，豈人事乎。每導俗匡時，既宏之以禮讓；恤刑薄罰，復躋之於仁壽。聞九農之或爽，則虧膳以共其憂；見一物之有違，則撤樂以同其戚。斯亦備諸耳目，非假一二言也。憂勤之至，庶有感於明靈；亭育之懷，謂無負於黔庶。就言薄德，遘疾彌留。往屬先聖初崩，遂以哀毀染疾，久嬰風瘵，疚與年侵。近者以來，忽焉大漸，翌日之瘳難冀，賜年之福罕邀。但存亡者人之晦明，生死者物之朝夕。常情所滯，唯聖能通，脫屣萬方，無足多恨。皇太子哲，握哀履已，敦敏徇齊，早著天人之範，夙表皇帝之器。凡百王公卿佐，各竭乃誠，敬保元子，克隆大業，光我七百之基，副茲億兆之願。既終之後，七日便殯。天下至大，宗社至重，執契承祧，不可暫曠。皇太子可於樞前即皇帝位，其服紀輕重，宜依漢制。以日易月，於事為宜。園陵制度，務從節儉。軍國大事有不決者，兼取天後進止。諸王各加封一百戶，公主加五十戶。內外文武，九品已上各加一階，三品已下賜爵一級。就徽以來入軍年五十者，並放出軍。天下百姓年五十者，皆免課役，廢萬全、芳桂等宮。
