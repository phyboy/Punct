朕聞上元幽讚處崇高而不言，皇王提象，代神功而理物。是知五精降德，爰應帝者之尊；九室垂文，用紀配天之業。且合宮靈符，創宏規於上代；太室總章，標茂範於中葉。雖質文珠制，奢儉異時，然其立天中，作人極，布政施教，歸之一揆。朕嗣膺下武，丕承上烈，思所以答眷上靈，聿遵孝享，而法宮曠禮，明堂寢構。今國家四表無虞，人和歲稔，作範垂訓，今也其時。宜令所司與禮官學士等，考核故事，詳議得失，務依典禮，造立明堂。庶曠代闕文，獲申於茲日，因心展敬，永垂於後昆。其明堂制度，令諸曹尚書及左右丞侍郎、太常國子監秘書官、宏文館學士，同共詳議。
顏師古業綜書林，譽高詞苑，討論經史，多所匡正。前件書發明故事，諒為博洽。宜令所司錄一本付秘書閤，仍賜其子符璽郎揚庭絹五十匹。
道教清虛，釋典微妙，庶物藉其津梁，三界之所遵仰。比為法末人澆，多違制律，且權依俗法，以伸懲戒，冀在止惡勸善，非是以人輕法。但出家人等，俱有條制，更別推科，恐為勞擾。前令道士女道士僧尼有犯依俗法者，宜停。必有違犯，宜依條制。
大慈恩寺僧元奘所翻經論，既新翻譯，文義須精，宜令太子太傅尚書左僕射燕國公於誌寧、中書令兼檢校吏部尚書南陽縣開國男來濟、禮部尚書高陽縣開國男許敬宗、守黃門侍郎兼檢校太子左庶子汾陰縣開國男薛元超、守中書侍郎兼檢校右庶子廣平縣開國男李義府、中書侍郎杜正倫等，時為看閱，有不穩便處，即隨事潤色。若須學士，任量遣三兩人。
金山大陣，凶黨實繁。卿身先士卒，奮不顧命，左衛右擊，所向無前。諸軍賈勇，致期克捷。宜善建功業，全此令名也。
敕旨：君親之義，在三之訓為重；愛敬之道，凡百之行攸先。然釋老二門，雖理絕常境，恭孝之躅，事葉儒津。遂於尊極之地，不行拜跪之禮，因循日久，迄乎茲辰，宋朝暫革此風，少選還遵舊貫。朕稟天經以揚孝，資地義而宣禮。獎以名教，被茲真俗，而瀨鄉之基，克成天構，連河之化，付以國王，裁制之由，諒歸斯矣。今欲令道士女冠僧尼，於君皇后及皇太子其父母所致拜，或恐爽其恒情，宜付有司，詳議奏聞。
平壤軍回，一城不可獨固，宜就拔新羅，共其屯守。若金法敏藉卿等留鎮，宜且停彼，若其不須，即宜泛海還也。
朕雖居九重之內，常以萬姓為心，而誠不動天，遂使陰陽錯謬。自從去歲，關中旱儉，禾稼不收，多有乏絕。百姓不足，責在朕躬，每自思此，深以為愧。今雒口倉廩，且復充實，更為轉運，於是艱辛。理有便宜，所以行也，故召卿等，為宴另耳。
百官家口，鹹預士流，至於衢路之間，豈可全無障蔽？婦人比來，多著帷帽。遂棄幕。曾不乘車，別坐簷子，遞相仿效，浸成風俗。過為輕率，深失禮容。前者已令漸改，如聞猶未止息。又命婦朝謁，或將馳駕車，既入禁門，有虧肅敬。此並乖於儀式，理須禁斷。自今已後，勿使更然。
王者統天理物，莫不先安百姓。百姓安者，止在庶僚。朕所以每精簡嶽牧。及諸州上佐，自非至誠清白，景行循良者，不輒畀此職，庶其各申智效，以裨政道。秦懷恪法司抵罪，但合處流。朕以刑政之典，須越常憲，豈不知哀敬折獄，情恤哀矜。但以殺止惡，義在懲肅，又以刑人於市，與眾棄之，故對公等，加其顯戮。但法者，國之權衡，時之準繩也。權衡所以定輕重，準繩所以定曲直也。罪惡難容者，雖小必刑；情狀可原者，雖大必宥。此乃彝典，非故濫誅。公等諸人，當識朕意，足為殷鑒，各宜勉之。
皇太子賢，自頃監國，留心政要，撫字之風，既盡於哀矜，刑網所施，務存於審察。加以聽覽餘暇，專精墳典，往聖遺編，鹹窺壺奧，先王策府，備討菁華。好善載彰，作貞斯在，國家之寄，深副所懷。可賜物五百段。
朕君臨宇宙，司牧黎元，普天之下，罔不率服。蕞爾吐蕃，僻居遐裔，吐渾是其鄰國，遂乃奪其土宇。往者暫遣偏裨，欲復渾王故地，義存拯救，事匪稱兵。輒肆昏迷，潛相掩襲，既無備預，頗喪師徒，因此鴟張，每思狼顧。除凶伐叛。王者所急，前歲將發六軍，問其罪戾。復以小寇，無勞大舉，按甲息兵，庶其改過。不思惠愛，更起回邪，敢縱狂惑，專為寇盜。或改團鎮戍，或驅抄羊馬，烽燧頻舉，煙塵不息，候隙乘間，倏來忽往，比止令鎮遏，未能即事翦除。莫懷寬大之恩，遂長包藏之計，禍盈惡稔，當自覆滅。今欲分命將帥，窮其巢穴，克清荒服，必寄英奇。但秦雍之部，俗稱勁勇，汾晉之壤，人擅驍雄。宜令關內河東諸州，廣求猛士。在京者令中書門下於廟堂選試，外州委使人與州縣相知揀練。有膂力雄果弓馬灼然者，咸宜甄采，即以猛士為名。
惟周公制禮，當曆代不刊，況子夏為傳，乃孔門所受。格條之內，有父在為母齊縗三年，此有為而為，非尊嚴之義。與其改作，不如師古，諸服紀宜一依喪服文。
維永徽七年，歲次景辰，正月景寅朔六日辛未，於戲！夫明兩載象，道貫三才，元良表德，業隆千古。是以夏啟作貳，光闡高猷；姬誦升儲，發揮王道。詳求典冊，式瞻七鬯，固本垂統，允歸正緒。惟爾代王宏，猗蘭毓祉，喬桂凝華，岐嶷表於天姿，符瑞彰於神授。器業英遠，風鑒昭朗，踐嘉義而總深仁，舍幼誌而標成德。用資玉裕，早振金聲。朕虔奉靈圖，肅膺丕業，仰惟七廟之重，思隆萬葉之慶，疇谘列辟，欽若前修，是用命爾為皇太子。往，欽哉！爾其祗奉憲章，率由軌度。盡謙恭於齒胄，審方俗於迎郊。春禮冬詩，趨庭匪懈，三善六德，勖誌無愆。絕驕奢之心，納忠良之訓，播徽猷於外宇，申敬奉於中闈。允睦周親，務殷堯族。就隆四術，式寧萬類。無怠無荒，固保我宗基，可不慎歟！
維顯慶元年，歲次景辰，十二月辛卯朔八日戊戌，皇帝若曰：夫安邊訓俗，有國之先猷，簡賢任能，為政之常典。惟爾蘭州都督安陸縣開國公張允恭，器宇詳正，識用邁遠，夙著勤誠，早延恩遇。今方違敻，羌戎薦居，降節監撫，綏懷攸屬。是用命爾為使持節都督鄯蘭河儒廓淳等州諸軍事鄯州刺史，封如故。爾其鎮靜幽荒，式清奸宄。憺威棱以肅遠，明賞罰以垂信。乃無怠庶政，率由舊章，光膺寵命，可不慎歟！
維顯慶元年，歲次景辰，十二月辛卯朔二十九日己未，皇帝若曰：於戲！先王創業垂統，分玉展親，所以作固鴻業，克隆景祚。惟爾并州都督兼同州刺史上柱國許王孝，性履明裕，神誌清遠，資孝敬以立身，體溫恭以成性。舊許是宅，藩屏之寄以深；全晉剖符，維城之任愈切。秦隴形要，跨躡羌戎，撫寧夷夏，親賢攸屬。是用命爾為使持節都護秦、成、武渭四州諸軍事秦州都督，勳官封如故。爾其祗承典訓，審慎刑獄，懷遠以德，招攜以禮。無邇宵人，無怠庶政。對揚休命，可不慎歟！
維顯慶二年，歲次丁巳，正月庚申朔二十一日庚辰，皇帝若曰：於戲！夫姬周創制，任隆方伯，炎漢垂範，寄重維城，所以任固邦基，以藩王室。惟爾右衛大將軍使持節鄜州諸軍事鄜州刺史趙王福，識度夷雅，器業沈秀，建鳥以作牧，錫虹珪以命祚。蘭錡上將，既屬宗英，海岱剖符，允鍾懿戚。是用命爾為使持節青州刺史，其大將軍及封並如故。爾其愛人理物，慎獄恤刑，率由王道，以康庶績。祗服寵命，可不慎歟！
維顯慶二年，歲次丁巳，十月丁亥朔十九日乙巳，皇帝若曰：昔虞舜分司，元凱膺機揆之任；當塗受命，崔盧處銓綜之重。故能翊宣景化，協讚時雍。惟爾度支尚書唐臨，器識沈敏，操履貞潔，譽滿周行，效彰官次。益損機務，爰著循聲，藻鑒流品，是資清識。是用命爾為吏部尚書，爾其懸衡處物，虛心待士，求賢審官，循名責實。祗承朝寵，可不慎歟！
維顯慶三年，歲次戊午，正月甲申朔二十八日辛亥，皇帝若曰：於戲！自九州命職，百部分官，❥懿德以宣風，固親支而總務，曆觀前載，罔逾斯道。壽州刺史上柱國鄧王元裕，誌業純深，基宇崇隩，標情文雅之地，植操忠賢之軌。壽春作牧，風教有成，襄陽按部，仁明允屬。是用命爾為使持節襄州諸軍事襄州刺史，王及勳官如故。往，欽哉！其勉思政本，式康氓俗，沔漢舊邦，控帶為重。變其輕剽之黨，旌其冠冕之望，孤煢者鹹恤，正直者必親。威惠並宣，刑禮兼闡，光膺典冊，可不慎歟！
維顯慶三年，歲次戊午，正月甲申朔二十九日壬子，皇帝若曰：於戲！永固鴻基，義屬於藩衛，載孚王化，職隆於制舉。曆選前修，茲道無替。豫州刺史上柱國虢王鳳，襟神秀發，理識淹遠，夙標懿範，早藏清徽。寬恕以表其情，恭遜以成其美。荊河之地，已洽於仁聲；梁宋之郊，佇聞於善政。是用命王為使持節宋州諸軍事宋州刺史，王及勳官並如故。往，欽哉！其克膺顯命，式遵彝典。崇孝義以訓下，踐忠貞而奉上。布廉平之化，垂惠愛之風，居敬而行簡，恤隱而求瘼。惟良丕寄，可不慎歟！
維顯慶三年，歲鎰戊午，正月甲申朔三十日癸丑，皇帝若曰：於戲！析壤分珪，寄隆於宗子；罷侯置守，任切於惟良。自古明王，率由茲典。左衛大將軍徐州刺史上柱國紀王慎，稟慶璿源，分華紫極，崇《詩》、《書》而軌物，敦教義而明道。入典鉤陳，恭肅表於清禁；出膺刺舉，寬簡洽於名藩。高平形勝，太行重阻，地邇王畿，親賢是屬。是用命王為使持節澤州諸軍事澤州刺史，王及大將軍勳官如故。朕聞之，諸侯之孝，在上不驕，善人為邦，期月而可。往，欽哉！其祗膺顯命，率循典禮。慎刑罰而教學校，尊五美而屏四惡。造次於仁，夙夜無怠，勉追風於往哲，以垂裕於後昆，可不慎歟！
維顯慶三年，歲次戊午，七月辛巳朔十九日己亥，皇帝若曰：於戲！夫成俗康邦，寄深於嶽牧；宣風闡化，任重於循良。惟爾銀青光祿大夫行洛州長史段寶元，體量凝整，理懷貞贍，總務仙台，能官著於綱紀，分司棘署，令德表於平反。三川之野，允敷聲績；九江之地，爰資鎮撫。是用命爾為使持節都督越台括婺泉建六州諸軍事越州刺史，爾其勤加恤隱，勉思為政。審之以刑獄，馭之以公平。革剽悍之風，歸淳質之軌。欽茲寵命，可不慎歟！
維顯慶三年，歲次戊午，十月庚辰朔十一日庚寅，皇帝若曰：於戲！夫恤隱求瘼，義裕於循良；撫眾懷邊，允資於才幹。惟爾正議大夫守涼州都督駙馬都尉喬師望，風情敏濟，志略明遠，夙承榮寵，早預驅馳。仗節秋方，功勤克展，分符朔野，政科伊肅。玉門遠控，金城遐阻，人兼北狄，地雜西戎，刺舉為難，式遏斯重。是用命爾為使持節八州諸軍事涼州刺史，駙馬都尉如故。往，欽哉！祗膺典冊，勉修爾令德，思效爾忠規。垂清白之風，布廣平之化，絕奸宄於亭障，徵訟獄於閭裏。嗣其和氣之美，革彼貪頑之化。光我王度，可不慎歟！
維顯慶四年，歲次己未，三月戊寅朔十七日甲午，皇帝若曰：職管納官，任參機事，上非德而不受，下非才而不處。谘爾將作大匠上護軍閻立本，識局周敏，理懷通悟。體忠勤而表性，資仁恕以立身。而思協多能，藝兼眾美，委質運始，策名朝列。智效先於課職，聲猷布於律紀，爰緝水土之官，實諧搢紳之論。是用命爾為兼工部尚書，勳官如故。往，欽哉！其敏承休命，獻善之規攸屬，持平之務斯在，❥恭惟允，可不慎歟！
維顯慶四年，歲次己未，三月戊寅朔二十五日壬寅，皇帝若曰：於戲！弼諧儲副，必俟才英，總務宮端，允資忠量。故漢朝選德，受禮峻於竇卿；晉代光❥升崇歸於謝❥。谘爾金紫光祿大夫懷州刺史上原縣開國侯李寬，識局沈謹，理懷詳正，勤誠表於內外，智效張於文武，聲猷載闡，齒秩兼優。博望斷裁之規，與能僉屬；承華彈肅之寄，任賢在斯。是用命爾為太子詹事，封如故。往，欽哉！其祗膺茂典，勉修乃職。景前哲之高縱，垂後昆之令譽。對揚休寵，可不慎歟！
維顯慶四年，歲次己未，七月景子朔四日己卯，皇帝若曰：於戲！昔堯分四嶽，漢總六條，所以光闡帝猷，式調萌俗者也。爰自近古，尤為重任，襟帶之地，非親不居；形勝之藩，惟賢是處。谘爾益州都督上柱國杞王上金，岐嶷幼彰，英徽早茂，仁慈表性，愛敬因心。磐石之固攸歸，分符之寄斯在。是用命爾為使持節鄜州諸軍事鄜州刺史，餘如故。夫道德齊禮，為政之良規；踐義基忠，立身之要道，必恭謙而下士，無驕矜以傲法。勉務農之❥，勤恤隱之方。往，欽哉！其祗朕命，緝諧令績，可不慎哉！
維顯慶四年，歲次己未，九月乙亥朔二十九日癸卯，皇帝若曰：於戲！漢川紀❥梁山表鎮，南通唐蜀，北達襃斜。地實要衝，人資剛銳，式遏之寄，親賢攸屬。惟爾上柱國曹王明，誌業衝遠，襟神爽濟，仁惠之風彌著，慈和之美日聞。析壤分珪，既隆於藩屏；褰帷按部，允期於政績。是用命爾為使持節都督梁洋璧集等四州諸軍事梁州刺史，王及勳官並如故。往，欽哉！恤隱之任，昔人尤重；班條之職，往哲稱難。宜盡公平之心，用崇寬恕之道，聿遵前典，勉修厥德。惟良是屬，可不慎歟！
維顯慶四年，歲次己未，九月乙亥朔二十九日癸卯，皇帝若曰：於戲！經邦之術，寄宗子而維城；禦下之方，資懿親而調俗。緬尋遐載，率修斯道。谘爾上柱國郇王素節，端嶷幼彰，清徽早茂。夙聞《詩》、《禮》之訓，式光車服之寵。邑連鍾武。壤接平春，合九州之遙塗，控三門之險路。形勝之地，馬牧所在。是用命爾為使持節申州諸軍事申州刺史，王及勳官並如故。往，欽哉！夫政化之要，禮義為先；臣子之規，忠孝為本。爾其慎修刺舉，祗服炯戒。仰鳴謙以自牧，無侈縱而違道。荷茲隆委，可不慎歟！
維龍朔元年，歲次辛酉，十月癸亥朔十七日己卯，皇帝若曰：於戲！夫翦商統曆，建侯以崇藩衛，纂堯開運，分土以光震聞。故乃族茂麟趾，經國之令圖；地利犬牙，裁化之明準。惟爾雍州牧幽州都督上柱國潞王賢，穎擢元樞，軸榮紫極。姿儀英徹，占對淹凝；機悟韶敏，風徽簡令。雕鎔信義，振英挺於觿年；苑囿文詞，標秀發於髫日。藝優楚沛，道駕天人，繇蟻層台，舞鶴懸鏡。湛清襟於篁沼，鼓芳譽於蘋風。是用命爾為沛王使持節都督揚和滁潤常宣歙等七州諸軍事揚州刺史，左武候大將軍牧及勳並如故。徐方奧壤，泗水名區，榮耀虞珪，賞延漢礪。加以作牧淮海，式道京畿，申大雅而厘風，資樂善而揚德，必宜靖恭乃位，克懋聲猷。光被寵重，可不祗歟！
維龍朔二年，歲次壬戌，五月十五日，皇帝使大司成彭陽郡開國侯令狐德棻、副使正議大夫行司宰少卿薛敏恭，持節冊命曰：谘！夫存著嘉猷，歿膺襃顯，所以甄明景行，昭紀勳烈。況地居懿戚，業藏惟貞，用式暢情之禮，實光追寵之義。惟爾故金紫光祿大夫原州都督渤海郡王奉慈，器範閑裕，風裁淹遠。德優時彥，望重宗英。析瑞名區，早荷推恩之澤；分符奧壤，累藉宣條之任。清白聞於朝寧，威惠暴於謳，固以功著旂常，譽光圖史者矣。而仁壽室爽，貞徽淹謝，永言親懿。震悼良深。是用贈王為都督荊硤嶽朗四州諸軍事荊州刺史右衛大將軍，餘如故。魂而不昧，嘉茲榮寵，嗚呼哀哉！
閶闔任隆，周廬禁切。❥忠賢之允著，實韜略之兼優。惟爾冠軍大將軍左驍衛將軍山陽郡開國公劉柏英，誌力沈濟，襟情爽烈。早標奇正之術，彌光巡警之功。偃沙巨海❥❥❥❥❥❥❥❥❥❥功宣六豹，氣壓三韓。折衝之效有聞，瓜牙之任攸屬。式疇徽烈，擢衛宸闈。是用命爾為左監門衛大將軍，勳封如故。往，欽哉！爾其職思，無荒朕命。不虞之寄，可不慎歟！
於戲！鳳紀龍名，茂績光於鉛槧；礪金鉤玉，嘉庸絢於緹油。蓋以協讚帝圖，弼成鼎命，矧乃望高鹹一，超庶尹而馳風；道鬱半千，冠群後而宣譽。谘爾光祿大夫行右相許敬宗，藉敬生德，基賢誕秀。謀猷經制，識度英遠。培風逸幹，業峻於巨臣；滅景宏才，器隆於王佐。詞源清秘，濯色於彫鞶；藝苑衝探，抽華於繡牒。揮汗簡於丹掖，矯豐餌於難棲；翊宏詞於青闈，彯長纓於鶴籥。訪溫樹之緘對，譽宵燭而題明。盛烈輝於西豪，茂功表於東第。寵翠泉之軒聖，掩丹雲之漢傑。可以作訓元儲，聳瑤山之瑰構；喻水善貳，（疑）激伊水之長瀾。是用命爾為太子太師，監修國史等並如故。加東台三品，仍知西台事。往，欽哉！爾春胙土而乘謙牧，克己而蹈禮國。晨謁金墀，事切於忠蹇；夜隨銀啟，義光於調護。靖共朝列，可不慎歟！
維龍朔三年，歲次癸亥，十二月庚辰朔二十四日癸卯，皇帝若曰：於戲！睦親之訓，理鏡於遙圖；章戚之規，道光於絕簡。若乃年耆德懋，屬重望隆，釋厘綜之勞，遂優閑之禮。惟爾光祿大夫司禮太常伯隴西郡王博乂，發慶秩宗，疏翹靈派，資忠竣業，襲義揚風。懷匪磷之貞心，淩後凋之勁節。榮兼中外，效宣文武。至乃彯組文昌，外讚清覽，頻致由衷之請，累申降階之謁。雖鎮茲雅俗，載佇於芳猷；而爰靜澆馳，重篤於撝尚。是用命爾為特進行司宗正卿，封如故。往，欽哉！秩亞青槐，朝請之恩斯切；禮華丹棘，序錄之任攸歸。恩邁前徽，齊蹤往哲。光膺寵命，可不慎歟！
維麟德元年，歲次甲子，正月己酉朔二十二日庚午，皇帝若曰：於戲！金楨璿萼，分器先於茂親；丹帷皂蓋，按部盛於良牧。藩條之寄載宣，河潤之資斯遠，固以聲芳偃桂，德秀坐堂。惟爾涼州都督上柱國曹王明，幼範趨庭，❥風識韶悟，姿儀挺立。豪春靈而馳賞，弦秋竹而舒襟。詞彩星稠，對梁珠而混色；情源冰徹，帶趙璧而交輝。韜兩獻而遐驤，籠二武而孤峙。是用命爾為使持節虢州諸軍事虢州刺史，勳封並如故。往，欽哉！爾其履謙居節，念損辭豐，置醴以挹儒津，錫戊以登文囿。敬光喬梓，貞返修筠。率由舊章，永保疆宇，可不慎歟！
維總章二年，歲鎰己巳，十一月景午朔二十二日丁卯，皇帝特使銀青光祿大夫守司戎太常伯上騎都府崔餘慶、副使中禦大監上柱國靈邱縣開國男万俟肅，持節冊命曰：於戲！夫天垂景宿，上躔帝子之宮；地載兼山，下列乾男之域。是以聖人之登閎則大，哲王之立道開階，莫不奠磐石於周親，樹良翰於宗懿。故黃神命社，降若水以疏封；蒼精建侯，奄中都而錫壤。用能克久寶祚，式固鴻基，茂緒藹乎龍圖，盛業光於麟趾。惟爾冀州大都督右金吾衛大將軍上柱國冀王輪，層漢毓靈，上枝摛景。搖光甫薦，允標墜燕之祥；玉兔初聞，遽葉占熊之兆。中和在己，仁義為資。洽藝通元，騐賁駒之入❥；潛機應物，見巨象之浮舟。識茂髫辰，神清綺歲。趨庭承訓，孝敬極於觀喬；金殿傳經，敏學逾於括羽。擅三雍之雅對，韞七步之閎才，足以道架河書，聲芬鄴頌。暨龍荒北鎮，鵷水東臨，侮食之渠，稟棱威而革暴，鳴弦之俗，感惠化以遷訛。制杼垂風，含唐流詠。若乃西河之地，實曰奧區。就日分郊，❥唐虞之舊國；均霜辟野，總虞夏之餘盟。我圖爾居，形勝斯在。是用命爾為冀王，餘官勳如故。往，欽哉！爾其勞謙勉誌，樂善居心。❥丹蕭之徽章，崇綠車之寵秩。受茲中壤，用保大藩，允迪前修，無或僭度。維城之寄，可不慎歟！
維總章二年，歲次己巳，❥月庚寅朔十二日辛丑，皇帝若曰：於戲！昔封唐禦極，分嶽以鎮寰區；宅鎬乘時，建侯以隆藩衛。用能發輝鼎祚，翊讚昌圖，制犬牙以廓地基，茂麟趾而光天緒。懿親啟翰，其理則然。惟爾使持節澤州諸軍事澤州刺史上柱國紀王慎，稟慶星躔，分華帝圃，器表衝邈，軌鑒端凝。業蘊珪璋，藝包文武。振英詞於五際，陵桂巘而含芳。抗逴議於三雍，警蘋風而鼓譽。仁孝為立身之本，貞恕存應物之方。及疏社上東，建南服，化流江漢，道被歌謠。中壘訓兵，自穆銜珠之序，長淮平俗，式崇露冕之規。冠雅政於群邦，標粹範於賢牧。夷儀勝壤，地乃邢遷，跨全趙之郊畿，總常山之襟要。維城之寄，僉曰爾諧。是用命爾為使持節邢州諸軍事邢州刺史，上柱國王如故。往，欽哉！爾其光闡六條，敷崇四誡。考閑平之令則，酌魯衛之嘉猷。無以傲從康，無以縱敗禮。迪於正典，聿遵王度。祗曆茂❥，可不勖歟！
維總章二年，歲次己巳，三月己卯朔十三日辛卯，皇帝若曰：於戲！夫酆京統曆，疏青社以建侯；炎漢握圖，剖丹書而分國。固以翦桐作屏，實寄於周親；剖竹開藩，允屬於良牧。眷言遐載，諒乃通規。惟爾使持節虢州諸軍事虢州刺史上柱國曹王明，濯秀銀潢，摛華璿極。端潔成性，自葉於遊蘭；孝敬為心，有逾於訓梓。馳精秘象，騐封蟻之登辭；披翰小山，見騰塵之入頌。業隆燕館，道藹梁闈，累播循風，薦敷簡政。飛蝗感化，不犯漢中之田；猛獸懷仁，遠避宏農之境。若乃荊河奧壤，井賦萬家，周楚舊郊，屬城千里。形勝之地，非親勿居，是用命爾為使持節豫州諸軍事豫州刺史，上柱國王如故。往，欽哉！爾其班條述職，務盡於勤誠；求瘼庇人，事歸於平恕。祗服炯誡，勉修厥德。維城之重，可不慎歟！
維總章三年，歲次庚午，二月甲辰朔九日壬子，皇帝若曰：於戲！夫姬祚斯永，分玉瑞以建侯；漢曆載融，剖銅符而作鎮。然則道光宗懿，方膺錫社之榮；跡著循良，實允班條之寄。惟爾隰州刺史上柱國趙王福，摛祥丹極，毓慶元樞，邁德為資，體仁成性。趨庭演訓，先承喻梓之恩；樹屏凝規，夙奉栽培之命。樂善無倦，率禮無愆。聳蓋臨藩，振英風於桂嶼；褰帷按部，流惠化之於棠陰。固以埒美酆郇，均聲河楚。若乃華陽舊壤，山抗西傾，導漾名區，地分南鄭，眷言形勝，諒在親賢。是用命爾為使持節都督梁璧洋集四州諸軍事梁州刺史，上柱國王如故。往，欠哉！爾其靖恭乃位，聿遵前典。勖貞恪之心，務廉平之政，茂對休寵，可不慎歟！
維上元二年八月五日，天皇若曰：於戲，谘！夫御圖籙者，至聖荷提衡之業；承宗廟者，元良膺受命之期。渺尋千古之外，縱觀百王之表，成功不處，高讓之躅惟崇；在賢斯授，則哲之風逾遠。眷彼勳華，鼎祚傅於有德；洎夫湯武，寶曆歸於孟侯。揖前載之宏謨，成後王之茂範者也。炎精失馭，巨猾挺突，普天陷塗炭之危，區墜豺狼之毒。我高祖神堯皇帝應天禦物，撥亂反正，斬白蛇而定天下，誓蒼兕而會諸侯。底綏萬邦，乂寧六合。太宗文武聖皇帝循機統極，出震開階，煉彩石而補乾綱，拯橫流而恢地絡。遠穆邇肅，時清頌平。朕式纂昌基，欽承睿緒，幸憑累聖之福，高居兆人之上。靈符葉讚，天命允集，是以昭報先功，鏤玉於升中之觀；聿崇嚴配，禋珪於布政之宮。俗阜歲豐，化淳刑措，幽明以之郊社，夷夏由其乂安。馭朽逾兢，寢繩多愧。嚐以人之所寶者位，雖處位以思衝；心之所存者道，希察道而求逸。是以載想褰迎，虛襟屣脫，凝神不宰，宣遊汾水之陽；滌厲無為，訪道襄城之野。谘爾故皇太子宏，克岐克嶷，有德有行，事親以孝，愛敬極於寢門；奉上以忠，恭慎形於馳道。孝慈不犯，惠以及人，載隆三善之規，無俟八繁之誡。發揮弦誦，遜業之道彌光；黼藻溫文，承祧之望攸重。撫軍監國，大闡良圖，百揆萬幾，佇令居攝。庶幾乾坤交泰，主鬯之業方新；日月重光，繼照之明斯遠。頃炎象戒節，屬爾沈屙，實美惟痊，釋予重負，粵因瘳降，告以斯懷。爾忠懇特深，孝情天至，聞言哽咽，感絕移時。因此彌留，奄然長逝。伊川可望，泣笙駕之無追；瑤嶺難逢，痛琴風之永絕。循今念往，震悼良深。然事欲必行，禮雖崇而❥❥德❥可尚，身已謝而宜尊，加以尊名，允符心許。是用諡爾為孝敬皇帝，式昭典冊，俾夫位光一德，葉帝載於將來；名參四大，播天聲於無極。明靈若存，享茲寶命。嗚呼哀哉！
維儀鳳二年，歲次丁丑，二月甲午朔乙巳，天皇若曰：於戲！上圖圓極，星躔分帝子之象；下奠方輿，列野宅天孫之鎮。緬徽千古，尚想百王。法靈台以啟封，俾親賢而作輔。是以軒邱禦曆，爰錫蒼林之祚；豳室建侯，載疏曲阜之邑。用能崇寶統，讚昌期，盛業茂於本枝，鴻基峻於磐石。惟爾洛州牧益州大都督兼太子左衛率使持節洮河道行軍元帥蔡州鎮撫上柱國周王顯高禖薦祉，甫應瑤筐，仙域啟禎，載分金榜。迪中和之粹質，蘊上德之良規，風識俊邁，機神爽徹。純襟洽地義之方，悌性睦天倫之重。發揮沛易，隱括河書，多材之美載光，樂善之風愈振。洎乎遙臨西蜀，控玉宇之全邦；近牧東周，辟銅衢之奧壤。少城故地，不變歌廉之俗；太室餘萌，載陶分陝之化。總戎未舉，威已讋於三羌；作鎮方崇，聲遠馳於萬里。若乃左軍望重，前馳任隆，司鶡弁於宸階，統熊渠於襟衛，實惟心膂之要，斯謂爪牙之職。乃眷鷹揚，寄於麟趾，追蹤漢屏，升驃騎之班；繼美晉藩，極領軍之選。是用命爾為左衛大將軍，餘官勳封如故。惟天遵物，厥命弗常；惟人立躬，在心則應。性之所近，邪正由乎積習；事之所通，感召同於影響。祗畏之道，賢哲同歸。欽哉！往敷乃訓，率由前則。竭愛敬之情，砥溫恭之行；在參期損，據寵思危。無耽樂是從，非禮義勿踐。永保朕命，以蕃王室。誕綏福祉，可不慎歟！
於戲！姬曆初衝，是資方郡之列；漢國攸永，往隆南北之軍。故鏤鼎垂勳，銘常紀效，坐樹之名為重，聞鞞之慮實深。惟爾左衛大將軍檢校羽林軍上柱國張延師，誌局淹凝，識度閑雅。當風雷之會，遇經綸之日，執羈霸府，盡忠肅之勤誠；聳劍元戎，罄旌旄之茂績。有六奇之秘術，蘊三略之宏規。邁遐列於孫吳，掩芳聲於❥❥❥報之跡，紀運頻周，光華之典，賢才攸屬。是用命爾為鎮軍大將軍行左衛大將軍，餘如故。往，欽哉！其敬揚休命，無忝朝獎。勉爾幹慎之規，宣明奇正之法。連徽往彥，可不慎歟！
