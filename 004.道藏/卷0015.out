伏承聖躬去賊城不逾百步，臣魂飛膽戰，莫知自處。伏願思宗社之重，以億兆為心，收雷霆之威，駐矢石之外。臣之愚誠，敢以死論。
治素無才學，性不聰敏，內典諸文，殊未觀覽，所作論序，鄙拙尤繁。忽見來書，襃揚讚述。撫躬自省，慚悚交並，勞師等遠臻，深以為愧。
省表，知欲晦跡岩泉，追遁遠而架往；託慮禪寂，軌澄什以標今。仰挹風微，實所欽尚。朕業空學寡，靡究高深。然以淺識薄聞，未見其可。法師津梁三界，汲引四生，智皎心燈，定凝意水，非情塵之所翳，豈識浪之能驚。道德可居，何必太華疊嶺；空寂可舍，豈獨少室重巒？幸戢來言，勿復陳請。即市朝大隱，不獨貴於昔賢；見聞宏益，更可珍於即代。
王地在宗枝，寄深磐石，幼聞《詩》、《禮》，夙承義訓。實冀孜孜無怠，漸以成德。豈謂不遵軌轍，逾越典章。且城池作固，以備不虞，關鑰閉開，須有常準。鳩合散樂，並集府僚，嚴關夜開，非復一度。遏密之悲，尚纏比屋，王以此情事，何遽紛紜？又巡省百姓，本觀風問俗，前乃驅率老幼，借狗求罝，誌從禽之娛，忽黎元之重。時方農要，屢出畋遊，以彈彈人，將為笑樂。取適之方，亦應多緒，何必此事，方得為娛。晉靈虐主，未可取則。趙孝文趨走小人，張四又倡優賤隸，王親與博戲，極為輕脫，一府官僚，何所瞻望。凝寒方甚，以雪埋人，虐物既深，何以為樂？家人奴僕，侮弄官人，至於此事，彌不可長。朕以王骨肉至親，不能致五於法，令與王下上考，以愧王心。人之有過，貴在能改，國有憲章，私恩難再。興言及此，慚歎盈懷。
海東三國，開基日久，並列疆界，地實犬牙。近代以來，遂構嫌隙，戰爭交起，略無寧歲。遂令三韓之氓，命懸刀俎，尋戈肆憤，朝夕相仍。朕代天理物，載深矜湣。去歲王及高麗、新羅等使並來入朝，朕命釋茲讎怨，更敦款穆。新羅使金法敏奏書：高麗百濟，唇齒相依，競舉兵戈，侵逼交至。大城重鎮，並為百濟所並，疆宇日蹙，威力並謝。乞詔百濟，令歸所侵之城。若不奉詔，即自興兵打取，但得故地，即請交和。朕以其言既順，不可不許。昔齊桓列土諸侯，尚存亡國，況朕萬國之主，豈可不恤危藩？王所兼新羅之城，並宜還其本國。新羅所獲百濟俘虜，亦遣還王。然後解患釋紛，韜戈偃革，百姓獲息肩之願，三蕃無戰爭之勞。比夫流血邊亭，積屍疆場，耕織並廢，士女無聊，豈可同年而語矣。王若不從進止，朕已依法敏所請，任其與王決戰。亦令約束高麗，不許遠相救恤。高麗若不承命，即令契丹諸蕃，度遼澤入抄掠。王可深思朕言，自求多福，審圖良策，無貽後悔。
蓋聞羲皇至賾，精粹止於龜文；軒後通幽，雅奧窮於鳥篆。考丹書而索隱，殊昧實際之源；徵綠錯以研幾，蓋非常樂之道。猶且事光圖史，振虞薰於八埏；德洽生靈，激堯波於萬代。伏惟皇帝陛下轉輪垂拱，而化漸雞園；勝殿凝旒，而神交鷲嶺。總調禦於徽號，匪文思之所窺，綜般若於綸言，豈係象之能擬。由是教覃溟表，鹹傳八解之音；訓浹寰中，皆踐四禪之軌。遂使三千法界，盡懷生而可期；百億須彌，入提封而作鎮。尼連德水，邇帝皇之滄池；舍衛庵園，接上林之茂苑。雖復法性空寂，隨感必通；真乘深妙，無幽不闡。所謂大權禦極，導法流而靡窮；能仁撫運，拂劫石而無盡。體均具相，不可思議，校美前王，焉可同年而語矣。
爰自開闡，地限流沙，震旦未融，靈文尚隱．漢王精感，讬夢想於元宵；晉後翹誠，降修多於白馬。有同蠡酌，豈達四海之涯，取譬管窺；寧窮七曜之隩，洎乎皇靈遐暢。威加鐵圍之表，至聖發明；德被金剛之際，恒沙國土。普襲衣冠，開解脫門，踐真實路。龍宮梵說之偈，必萃清台；猊吼貝葉之文，鹹歸冊府。灑茲甘露，普潤芽莖；垂此慧雲，遍霑走。豈非歸依之勝業，聖政之靈感者乎。
大菩薩藏經者，大覺義宗之要旨也。佛修此道，以證無生；菩薩受持，鹹登不退。六波羅蜜，關鍵所資；四無量心，根力斯備。蓋彼岸之津涉，正覺之梯航者焉。貞觀中年，身毒歸化，越熱阪而頒朔，跨懸度以輸賝。文軌既同，道路無壅。沙門元奘，振錫尋真，出自玉關，長驅柰苑，至於天竺力士生處。訪獲者經，歸而奏上，降詔翻譯，於是畢功。餘以問安之暇，澄心妙法之寶，奉述天旨，微表讚揚，式命有司，綴於終卷。
夫顯揚正教，非智無以廣其文；崇闡微言，非賢莫能定其旨。蓋真如聖教者，諸法之元宗，眾經之軌躅也。綜括宏遠，奧旨遐深，極空有之精微，體生滅之機要。詞茂道曠，尋之者不究其源；文顯義幽，履之者莫測其際；故知聖慈所被，業無善而不臻。妙化所敷，緣無惡而不翦，開法綱之網紀，宏六度之正教，拯群有之塗炭，啟三藏之秘扃。是以名無翼而長飛，道無根而永固。道名流慶，曆邃古而鎮常；赴感應身，經塵劫而不朽。晨鍾夕梵，交二音於鷲峰；慧日法流，轉雙輪於鹿苑。排空寶蓋，接翔雲而共飛；莊野春林，與天華而合彩。
伏惟皇帝陛下上元資福，垂拱而治八荒；德被黔黎，斂衽而朝萬國。恩加朽骨，石室歸貝葉之文；澤及昆蟲，金匱流梵說之偈。遂使阿耨達水，通神甸之八川；耆闍崛山，積嵩華之翠嶺。竊以法性凝寂，靡歸心而不通；智地元奧，感懇誠而遂顯。豈謂重昏之夜，燭慧炬之光；火宅之朝，降法雨之澤。於是百川異流，同會於海；萬區分蓺，總成乎實。豈與湯武校其優劣，堯舜比其聖德者哉。
元奘法師者，夙懷聰令，立志夷簡，神清齠齔之年，體拔浮華之世。凝情定室，匿跡幽岩，棲息三禪，巡遊十地。超六塵之境，獨步迦維；會一乘之旨，隨機化物。以中華之無質，尋印度之真文，遠涉恒河，終期滿字。頻登雪嶺，更獲半珠，問道往還，十有七載，備通釋典，利物為心。以貞觀十九年二月六日奉敕，於宏福寺翻譯聖教要文凡六百五十七部，引大海之法疏，洗塵勞而不竭；傳智燈之長焰，皎幽闇而恒明。自非久植勝緣，何以顯揚斯旨？所謂法相常住，齊三光之明；我皇福臻，同二儀之固。伏見御製眾經論序，照古騰今，理含金石之聲，文抱風雲之潤，治輒以輕塵足嶽，墜露添流，略舉大綱，以為斯記。
河汾之寶，山嶽之英。早祛俗累，夙解塵纓。緇門仰德，紺宇馳聲。式亞龍樹，爰齊馬鳴。
順訪峒山，鐫芳金石。道光軒駕，聲流姬跡。矧此崇岩，介通帝宅。峻侔銅柱，祥韜金碧。飲渭南通，鳴岐西格。炎生肇授，彤暑初融，高明葉宇，卜揆裁宮。鳳標銜露，鳥跂捫空。丹谿繚繞，旋樹玲瓏。逕分餘雪，嶺界斜虹。流花縟景，清籟嘶風。波移控鯉，雲飛禦鶴。沈沈鬆嶝，萋萋蘭幕。霧宿重巒，寒生洞壑。峰高鳥路，月對林垂。交藤散綠，懸鏡成規。鵷歸繞，鳳下標椅。崖依注蘚，池涵卷葹。廣運堯心，式昭夏諺。端靈養白，申歌秘殿。菌閣流霜，椒台凝霰。玉榮❥賞，瑤池肆宴。福壽無雙，華封斯薦。
朕聞乾坤締構之初，品物權輿之始，莫不借形後土，藉覆穹蒼。然二曜輝天，靡測盈虛之象；四溟紀地，豈究波瀾之極。況乎法門衝寂，現生不滅之前；聖教牢籠，示有無形之外。故以道光塵劫，化洽含靈者矣。緬夫王宮發跡，蓮披超步之花；神沼騰光，樹曲低空之幹。演德音於鹿苑，會多士於龍宮，福已罪之群生，興將滅之人代。能使下愚挹道，骨碎寒林之野；上哲欽風，魂沈雪山之渴。絲飄法雨，清火宅而辭炎；輪昇慧日，皎重昏而歸晝。朕逖覽緗史，詳觀道藝，福崇永劫者，其惟釋教歟！
文德皇太后憑柯瓊樹，疏派璿源，德照塗山，道光媯汭。流芬彤管，彰懿則於八紘；垂訓紫宮，扇徽猷於萬古。遽而陰精掩月，永戢貞輝；坤維絕紐，長淪茂跡。撫奩鏡而增感，望陟屺而何追。昔仲由興歎於千鍾，虞邱致哀於三失，朕之罔極，實有切於終身，故載懷興葺，創茲金地。卻背邠郊，點千妝之樹錦；前臨終嶽，吐百仞之峰蓮，左面八川，水皎地而分鏡；右鄰九達，羽飛蓋而連雲。抑天府之奧區，信上京之勝地。爾其雕軒架迥，綺閣臨虛。丹空曉烏，煥日宮而泛彩；素天初兔，鑒月殿而澄輝。薰徑秋蘭，疏庭佩紫；芳岩冬桂，密戶叢丹。燈皎繁華，焰轉煙心之鶴；幡標迥刹，彩縈天外之虹。飛陛參差，含文靈而棲玉；輕簾舒卷，網靨宿而編珠。霞班低岫之紅，池汎漠煙之翠。鳴佩與宵鍾合韻，和風共晨梵分音。豈直香積天宮，遠慚輪奐，閬風仙闕，遙愧雕華而已哉！
有玄奘法師者，實真如之冠冕也。器宇凝邃，若清風之肅長鬆；縟思繁蔚，如綺霞之輝迥漢。騰今照古之智，挺自生知；蘊寂懷真之誠，發乎齠齔。孤標一代，邁生遠以照前；迥秀十齡，架澄什而光後。以為淳風替古，澆俗移今，悲巨夜之長昏，痛微言之永翳，遂乃投跡異域，廣餐秘教。乘杯雲漢之外，振錫煙霞之表。滔天巨海，侵驚浪而羈遊；亙地嚴霜，犯淒氛而獨逝。平郊散緒，衣單雪嶺之風；曠野低輪，肌弊流沙之日。遐征月路，影對宵而暫雙；遠邁危峰，形臨朝而永隻。研窮智境，探賾至真，心罄元津，研幾秘術。通昔賢之所不逮，悟先典之所未聞，遂得金牒東流，續將斷之教；寶偈西徙，補已缺之文。於時眷彼靈基，棲心此地。宏宣奧旨，葉方翠於祗林；遠辟幽關，波再清於定水。朕所以虔誠八正，肅志雙林，將延景福，式資冥助。奉願皇太后逍遙六度，神遊丹闕之前；偃息四禪，魂昇紫極之境。悲夫！玉燭易往，促四序於炎涼；金箭難留，馳六龍於晷漏。恐波遷樹在，夷溟海於桑田；地是勢非，淪高岸為幽谷。於是敬刊貞石，式旌真境，其銘曰：
三光照象，萬品流形。人途超急，時代虛盈。淳風久謝，澆俗潛生。愛波滔識，業霧昏情。猗歟調禦，迦維騰跡。妙道乘幽，元源控寂。鷲峰遐峙，龍宮廣辟。慧日舒光，慈雲吐液。眷言聖教，載想德音。義徽往劫，道冠來今。騰神九域，晦跡雙林。漢夢如在，周星遽沈。悲纏奩鏡，哀深棟宇。濯龍潛潤，椒風韜緒。露葉朝侵，風枝夕舉。雲車一駕，悠哉萬古。乃興輪奐，實構雕華。紫棟留月，紅梁藻霞。雲窗散葉，風沼翻花。蓋低鳳偃，橋側虹斜。爰有慧命，英氣虛衝。孤標千載，獨步三空。給園味道，雪嶺餐風。智燈再朗，真筌重宗。四運周流，六龍馳騖。巨夜銷氣，函關啟曙。茂德徽範，微塵表譽。勒美彼文，遐年永著。
朕聞金臺迢遰，超忽昆閬之間；玉闕參差，綿邈蓬瀛之際。是以周王肆轍，唯招既往之愆；漢帝遐遊，空益將來之弊。豈如岐陽峻阜，鎮茲京甸，疏林光之別館，建甘泉之離宮。東望嵩華，千林結影；(一作結彩)西瞻隴阪，派水分流。南俯荼原，風雲交暎；北臨石柱，川嶽相縈。迥迥孤岑，秀三襲於霞表；斜斜危路，環九折於雲心。復澗澄陰，扇炎風而變冷；重巒潛暑，韜夏景而翻寒，故知五鎮之基。空號神州之地，三仙之嶺；虛傳靈府之都，未若翦石裁宮。構飛檐於迥漢，騰虛架宇；聳紫殿於遙空，百仞朱樓。月盈虧於青璅，千尋翠閣；雲舒卷於丹墀，岫綴霞衣。點虹梁而散錦，巖飛溜帶；灒石砌而飛珠，浮涼氣於彤闈。庭留花而雪夏，凝清陰於碧沼；池結鏡而冰春，泉擊花潭。沁雙峰而吐秀，波搖錦石；皎兩鏡而騰暉，幾片斷云。縈松合蓋，數藂幽桂；捶月分香，暝壑棲煙。籠千崖而散碧，朝原吐日；輝四野而舒紅，笑樹餘花。低空落影，吟風宿鳥；響谷雙嬌。鶯不恨而虛啼，蜨無情而散舞。
朕載懷千古，流鑒百王，思欲屏逸收驕，怡神遣慮。崆峒訪道，欽往哲之高風；姑射尋真，挹先賢之宿誌。所以停軒禁篽，駐蹕榆川，非欲賞恣盤遊，途窮轍跡。加以時侵首夏，日帶餘春，露泣修篁，風清邃澗，松蘿雲起，藤蔦星懸，可以陶瑩心靈，澄清耳目。鏡冰霜則廉潔斯在，撫松筠則貞操非遙。昔姬後西征，猶刊弇石；秦王東指，尚勒稽峰。況勝地淹留，何必華胥之國；蕭然物外，不假元圃之阿。故以劭美千齡，騰徽萬古，景其前躅，爰紀茲地。其銘曰：
靈山作鎮，挺秀岐陽。遠圖天柱，迥儷瑤房。鸎嬌淑氣，花泛韶光。樹含冬霰，巖留夏霜。構宇重巘，裁基疊岫。石砌披錦，山窗點繡。佩小蘭新，峰殘蓮舊。雪徑如花，冰溪恒晝。標途天外，聳闕雲端。煙霾邃谷，霧宿危巒。(闕)澗曲回湍。彤闈潛暑，翠幌凝寒。憩駕離宮，淹留禁苑。柳初眉細，潭深鏡遠。蓋逐雲穿，苔隨雨卷。葉冷帷秋，莊濃 (闕)晚。泉飛嶺腹，景鏤巖心。霞疏錦薄，草密袍深。露荷傾玉，風螢散金。檐空燕靜，山昏日沈。丘壑怡神，林篁賞性。千里眺覽，八州澄鏡。玉燭調序，薰琴動詠。仰則高山，刊規遠映。
朕聞鍾山玉闕，羽駕之所巡遊；昆嶽金台，衣之所翔集。雖復真宗窅眇，神理希微，猶居三界之中，未出九天之外。唯有乘如廣運，妙覺圓明，因無生以濟有生，就無象而成大象。道隔去來之際，筌係靡得其端，理忘動寂之機，隨迎罕窺其奧。得其門者，如髻寶之希逢；臻其極者，似曇花之難遇。
南齊徵君明僧紹者，平原人也。仲雍誕其綿允，井伯播其靈苗，芳源肇於孟明，因即以明為姓。曾祖忱，晉著作郎。祖玩，晉建威將軍。鳳經流譽，雅韻隆於八儒；豹略申威，香名高於七校。父略，宋平原太守中書侍郎。朱明出撫，揚惠化而傍霑；紫誥攸司，罄忠規而奉上。徵君早植淨因，宿苞種智。悟真空於綺歲，體法性於青襟。照與神通，心將道合。遺榮軒冕，少無塵雜之情；讬誌林岩，自葉幽貞之趣。亭亭秀氣，掩璧月而架丹霄；皎皎清衿，漱瓊湍而淩碧瀨。即相非相，指萬象為虛空；無我無人，等四流於寂滅。加以學窮儒肆，該綜典墳，論極元津，精通《老》、《易》。至若鹿野龍宮之秘，猿江鶴樹之文，莫不遞貫清衷，總持丹府。班荊坐樾，獨神王於亭皋；朗嘯長吟，乃情超於宇宙。蒲輪每至，攀桂之節逾高；玉帛屢陳，枕石之誠彌固。遂乃緬懷飛遁，抗跡嶗山；托岫疏階，憑林結棟。紉蘭制芰，方輕藻火之衣；爽籟風鬆，自代管弦之響。橫經者四集，請益者千餘，高鳳愧以韜光，張超謝其成市。於時南風不競，東土構屯，人厭豺狼之毒，家充虵豕之鉺。盜仍有道，望境歸仁，共結盟誓之言。不犯徵君之界，豈非至誠攸感，木石開心者乎。及元曆告終，青光啟祚，齊高祖希風佇德，側席傍求，屢下徵書，確乎不拔。其後又移居鬱洲掩榆山棲雲精舍，情親魚鳥，誌狎煙霞，蛻影樊籠，蕭然獨往。齊建元元年，又下詔徵為散騎侍郎，又不就。既而濟岱淪胥，公私蕩覆，稽天之浸，將湮蹈海之居；燎原之火，欲燼藏山之璞。乃鴻騫鳳舉，騰萬仞以高翔，擇木選君，相九土而遙集。淩江迥憩，遂屆南京。負杖泉邱，遊睨林壑，曆觀勝境，行次攝山，神穀仙岩，特符心賞。夜間披榛草，定跡深棲，樹槿疏池，有終焉之誌。此山其狀如繖，故亦號曰繖山。丹穴紅泉，共星河而競瀉，珠林鏡巘，與月桂而交輝。鳥哢嚴虛，猨吟澗靜。鬆門杳靄。去來千里之雲，花楥豐茸，含吐十枝之日。實息心之勝地，乃宴坐之名區。爰集法流，於焉講肄。音容秀澈，宇量端凝，投論會奇，興言入妙。若洪鍾之虛受，有擊必揚；似明鏡之忘疲，無來不應。於時元儒兼闡，道俗同歸，俱號淨名，以旌至德。先是山多猛噬，人罕登臨。昇岩有仙穀之危，越澗等憑河之險。徵君心不忤物，總萬類以敷仁，故使物乃革心，屏三毒而歸惠。興風斂暴，遽承探鯁之恩；遊霧含辛，自埒報珠之感。於時齊道方修，寤寐求賢。永明元年，又徵為國子博士。徵君隱居求誌，義越乎由光；不降凝心，跡高於園綺。鑿壞貞遁，漱石忘歸，鶴版載臨，豹姿逾遠。俄有法師僧辯，承風景慕，翼徒振錫，翻然戾止。法師業隆三藏，道邁四依，戒行堅明，律軌嚴淨。欣然一遇，葉契幹齡。子琴為莫逆之交，溫雪豈容聲之友。因即鄰岩構宇，別起梵居。聳嶠飛柯，含風吐霧，棲霞之寺，由此創名。
福地裁基，肇發初心之誓；法門構邃，遽鍾後說之辰。安居頃之，辯師遷化。六年頂拜，雖開青石之壇；千日威光，未建紫金之嶽。徵君積緣登妙，至感入微。嚐夢法身，冠於曾巘，後因垂眺，屣步林亭。乃有浮磬吟空，寫圓音於帷樹；飛香散迥，騰寶氣於爐峰。又睹真顏於岩之首，神光駭矚，若登靈鷲之山；妙力難思，如遊瞽龍之邑。豈止無垢佛國，獨蔭珠雲；淨德王家，方承珂雪。是知不行而至，冥通應感之符；為法而來，實昭光啟之福。非夫慧因宿植，其孰與於此哉！於是拜受嘉徵，願言經始，將於岩壁，造大尊儀。乃眷為山，未遑初簣。遽而西州智士，與曉嶽而俱傾；東國高人，隨夜星而共沒。瓊瑤落彩，峰岫沈暉。永明二年，奄遷舟壑。第二子臨沂公仲璋，顧慕曾巒，既崩心於岵望；徘徊曩構，更泣血於楹書。遂琢彼翠屏，爰開葉座，舍茲碧題，式建花宮。上憲優填之區，仰鏤能仁之像；校美何充之宅，遽興崇德之闈。逖彼蕭宗，大宏釋典，文惠太子及竟陵王，或澄少海之源派，朝宗於法海；或茂本枝之穎發，萌柢於禪枝。鹹舍淨財，光隆慧業。時有沙門法度，為智殿之棟梁，即此舊基，更興新制。又造尊像十有餘龕，及梁運載興，銳心回向，大林精舍，並事莊嚴。臨川王載剖竹符，宣化惟揚之境；言尋柰苑，興想拔茅之義。以天監一十五載造無量壽像一區，帶地連光，合高五丈。滿月之瑞，湛珠鏡以出雲崖；聚日之輝，昇璧輪而皎煙路。參差四注，周以鳥翅之房；迢遰千尋，飾以魚鱗之瓦。擊鳴乾於爽籟，則步影齊歸；麗停午於高曦，則息心攸萃。逾錦城而特建，掩銀界而孤標。良由積慧所符，大士著甚深之業，用能遙誠克果，永代增希有之緣。以曠劫之隆因，開舍生之至福。偉哉壯觀，無得而稱。
朕肅纂禎圖，丕承寶曆，澄九溟而有截，宴八表而無為。紫塞丹岑，接封畿於上苑；白門青野，款賝贄於仙闈。將使率土蒼生，鎮昇仁壽之域，普天黔首，永蹈淳古之源。崇慶越於兩儀，景運逾於萬劫。屬以冕旒多暇，物色傍求，瞻江海而載懷，詠林泉而興想。欽風味道，恨不同時。古往今來，撫運化而雖寂，德崇業著，眷神理而猶存。寤寐遺塵，有兼前烈，瞻言勝軌，歎佇唯深。今故於彼度人，常滿七七，各兼衣缽錢二百貫，絹二百匹，蘇參拾斛，繡像織成像新舊翻譯一切經一藏，並幡華等物。憑幽尋之曩跡，光顯德門；托嘉遁之名區，追崇仁裏。就福宇而延福，即祥基以締祥。冀緣金囿之庭，近葉珠囊之耀，所願通因法岸，契果禪林，九鼎與元極同安，七廟與紫微齊固。總三千之淨土，並沐薰歌；罄百億之恒沙，長為壽算；鐵圍之所苞括，玉燭之所照臨，常餐六氣之和，俱藻一音之聽。夫象以盡意，意非象而不申；言以會情，情非言而不暢。是以發揮二諦，宏演四依，迥讬蓮花之峰，遙刻芝英之字，庶海桑頻變，孤超弇嶽之碑，城芥屢空，獨跨稽岑之篆。式陳茂實，乃作銘云：
悠悠法界，總總含生。輪回欲海，起滅身城。俱安大夜，共習無明。愛塵嶽聚，毒樹雲平。
邈矣遍知，超然獨悟。遽乘五演，高被六度。大空善說，中天巧諭。引彼迷途，歸之覺路。
猗歟淨行，育彩昆田。家承珪組，代著忠賢。戒支宿習，種智斯圓。棟梁三寶，薰修四禪。
爰始筮賓，薜蘿攸整。蹈海沈跡，棲岩滅影。天地構屯，干戈互警。北林罔庇，南轅載騁。
翻飛澤國，曆考山圖。言瞻碧磴，自韞元珠。憑峰架室，枕壑通衢。鱣庭廣跨，馬帳宏敷。
同氣相求，善鄰遙讬。道符久敬，心均常樂。對辟金園，並疏銀閣。穀停帝馬，巒歸梵鶴。
空分瑞塔，地積香台。珂月霄英，珠雲旦來。千光霧起，七淨霞聞。穀邊飛錫，澗下乘杯。
桂巘參差，鬆亭隱靄。石壇照錦，瑤泉瀉籟。岫接香爐，峰承寶蓋。翔鳧演法，毒龍銷害。
梵宮既啟，福海長深。噬虺忘穴，飛鴞革音。群生普戴，奕祀同欽。不有高節，寧符宿心。
禦扆多閑，聞風逖想。茂軌遐劭，清暉遽往。佇契業於圓明，冀崇緣於方廣。鏤飛篆於曾嶽，齊勝基於穹壤。（其十）
朕聞乾象上浮，南陸啟黃離之耀；坤元下辟，東明敞碧題之居。稽古前王，憲兩儀之大則；傍求列聖，崇貳極之丕緒。所以長隆守器，永茂承祧，膺繼明而❥四❥萬❥藻人文以成務。茂實光於載鼎，嘉聲表於洊雷。區分四德之規，具美八繁之誡，其於宏有之矣。



震象凝位，離景騰輝。地浮重海，天開少微。惟皇取則，利建儲闈。承祧是寄，主鬯攸歸。運啟昌圖，祚隆先聖。丹霧流❥慶❥正。


優遊四德。績劭撫軍，譽宣監國。便坐垂範，寢門貽則。量湛用衝，化敷元默。




崇諡追尊，鴻名贈冊。伊洛疏兆，嵩環卜宅。隧擬橋岩，塋圖畢陌，霧凝平楚，煙生竹柏。（其十）




惟皇建極，惟臣佐功。吟嘯元感，卜夢潛通。如鱗縱壑，若羽隨風。弼諧天構，光亨棟隆。

金石齊貞，鬆筠表勁。攝下唯❥，基身以正。賜厚分驂，恩隆得姓。燮和師律。抑揚辭令。
營開偃月，旆❥連云。下江澄靄，平林散氛。元池妙略，黃石崇勳。威橫百戰，勇冠三軍。❥❥❥❥❥❥❥❥❥❥慎同溫室。
出車青徼，申謀絳宮。駕狄攻狄，驅戎伐戎。鯨銷海晏，蜃❥樓空。永殪逋藪，長清大風。

負山潛遠，夢瓊興愴。階裂下台，星沈上將。朝悲野泣，投環輟相。晉原長往，吳閶徒望。（其十）


嗣天子臣治，敢昭告於昊天上帝。有隋位極顛危，天數窮否，生靈塗炭，鼎祚淪亡。高祖仗黃鉞而救黎元，錫元珪而拯沈溺。太宗功宏煉石，定區宇於再麾，業比斷鼇，飲滄溟而一息。臣忝奉餘緒，承威積慶，遂得昆山寢燎，炎海韜波。雖業茂宗祧，寔降靈穹昊。今謹告成東嶽，歸功上元，大寶克隆，鴻基永固。凝薰萬姓，陶化八紘。
維乾封元年歲次景寅二月戊戌朔二日己亥，皇帝遣司稼正卿扶餘隆以少牢之尊致祭先聖孔宣父之靈。惟神玉鉤陳貺，靈開四肘之源；金鼐流禎，慶傳三命之範。神資越誕，授山嶽以騰英；天縱攸高，蘊河海而標狀。折衷六藝，宣創九流。睿乃生知，靈非外獎。於是考三古，襃一言，刊典謨，定風什。莊敬之容畢備，鍾鼓之音載和。父子爰親，君臣以穆。蕩乎煥乎，樂正雅頌，各得其所，可不謂至聖矣夫。
朕以涼德，嗣膺神器，式崇祗配，展義雲亭。感周禮之尚存，悲素王之獨往。杼軸洙泗，如挹清瀾；留連舞雩，似聞金奏。昌門曳練，徒有生芻之疑；漢曲移舟，非復祥蓱之實。慨然不已，爰贈太師。堂宇卑陋，仍命修造。褒聖子孫，合門勿事，庶能不遺百代，助損益之可知；永鑒千年，同比肩而為友。聿陳菲奠，用旌無朽。梅曙霞梁，鬆春月牖，德音暢而無斁，形神忽其將久，儻弗沫於生前，亦知榮於身後。尚饗！
使至，得所進枇杷子，良深慰悅。嘉果珍味，獨冠時新。但川路既遙，無勞更送。今者梅炎藻夏，麥氣迎秋，香標蘭阪之風，鏡轉桂岩之月，為善之暇，想足怡神。延望白雲，載深離緒，聊疏綠字，此不多申諮。
叔藝韞多材，慈深善誨。藹夙奉趨庭之訓，早擅臨池之工。聞其比來復愛飛白，昨故戲操翰墨，聊以示藹。慚六文之麗則，異五際之芳詞，忽枉來書，談飾過實。顧惟菲跡，非敢當仁，披覽循環，祗以增愧。故斯表意，餘不多雲諮。
