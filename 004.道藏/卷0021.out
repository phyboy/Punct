朕昔與弟兄，聯居藩邸，虔奉聖訓，遂膺昌期。嚐思鄠杜之遊，頗有芒碭之氣。王等固陳符瑞，取則不遠，擬備巡幸，推而弗居。雖府在京師，亦同於譙沛。式遵故事，宜依今請。
如聞百官家多以僧尼道士等為門徒往還，妻子等無所避忌。或詭讬禪觀，妄陳禍福。事涉左道，深斁大猷。自今已後，百官家不得輒容僧尼道士等，至家緣吉凶。要須設齋，皆於州縣陳牒寺觀，然後依數聽去。仍令御史金吾明加捉搦。
出師不臧，本於喪律，責帥歸罪，聞於記言。并州大都督府長史兼左衛大將軍和戎大武等諸軍州節度大使同紫微黃門三品薛訥，頃者總戎禦邊，建議為首。暗於料敵，輕於接戰，張我王師，劍之虜境。偏裨失節，乃斯令之不明；中軍靡旗，則厥謀之不振。況雁門斬級，魏尚豈得論功；馬邑亡輜，王恢必聞議罪。進退之咎，典刑攸屬。且觀其疇昔，頗嚐輸罄，每欲資忠效主，見義忘身，儻曹沫不死於辱，終能自奮。秦赦孟明之敗，漢從李廣之贖，古常有矣，朕每懷之。特緩嚴科，俾期來效，宜放其罪。所有官爵，並從除削。
黃門：周以魯衛之親，夾輔王室；漢以間平之寵，來朝京師。旁稽舊章，允迪前訓。太常卿兼左衛率并州大都督岐王範、荊州大都督兼秘書監薛王業等，朕之同氣，邦之偉才。周旋禮樂，佩服儒雅。爰職奉常，則墜典咸秩，是司外史，則群言罔遺。光我謩猷，敷於事典，日同問安之慶，時歸受制之廷。出入重於楚元，始❥欽於沛獻。家人撫愛，雖屬於從梁；國史垂聲，必期於分陝。乃眷畿輔不遠闍，漆沮既從，河華作鎮。削桐所寄，磐石攸宜。遂其至公之請，佇聽牧人之術。範可使持節華州諸軍事兼華州刺史，太常卿勳封如故；業可使持節同州諸軍事兼同州刺史，秘書監勳封如故。至州日須稍優遊，不可煩以細務，自非大事及奏事，餘並令上佐知。主者施行。
朕聞天生五材，廢一不可，不教人戰，是謂棄之。我國家光宅天下，守在海外，後於吊伐之義，豈窮兵以黷武；先以威德之懷，欲安人而和眾。將戒不虞，諒不獲已。突厥比通和好，頗負盟約，不有金革，孰寧疆場，不有師徒，誰扞牧圉。昔者命彼南仲，城於朔方，軍出隴西，勞於渭北，此其備也。今寒露腓草，秋風揚塵，必順時以致師，方休農以簡卒。我圖靖國，其在綏邊。衛尉卿兼檢校左金吾衛大將軍涼國公李延昌，克樹勳庸，遍該韜略，關張萬人之敵，勇不顧身；程李二將之名，忠於衛主。董司戎事，行料兵權，可充隴右道防禦大使。左武衛將軍白道恭等，居運六奇，行謀百勝。早聞營平之議，思睹票姚之捷，可為之副。宜取朔方後軍兵，及前年朝堂應募健兒等，總十萬人，群牧馬四萬匹，於秦州成蘭渭等州界，逐便屯集教練。仍書報讚普，共為聲援。明加偵候，勿使失機。
朕聞夷不亂華，既殊於中外，虜或犯塞，必興於甲兵。我國家一戎定業，累聖膺期，幹戚斯舞，梯航畢至。小蕃遠寇，假息遊魂，爰自昔年，慕我朝化，申以婚姻之好，結為甥舅之國。歲時往復，信使相望。繒繡以益其饒，衣冠以增其寵。鴻恩大造，特加於蠻貊，狼子野心，遂同於梟獍。在於亭障，頗聞驚擾，已命師徒，遄往追躡。摧凶殄逆，今也其時，滅跡掃塵，期之不日。然以問罪之義，百王所以龔行；戒嚴之典，六軍所以親禦。是用中宵按劍，昧曉求衣，豈自逸於崇高，而不勤於櫛沐。眷茲右輔，遠在西陲，雖駐蹕之暫勞，儜觀兵而決勝，宜取今月，擇日進發。其差取後軍四萬人，諸色蕃兵二萬人，京兆府兵一萬人，飛騎二萬人，量追三百里內兵留當下人充，萬騎五萬一千人，豳隴兵各二千人，岐州兵五千人，並集本州待進止。其馬四萬匹，取三百里內諸廄及府馬充。所追兵馬及押官委本州精簡赴集。衛尉卿兼檢校左金吾大將軍王毛仲為左一軍總管，右金吾將軍康海源為副。左武衛大將軍李昌為右一軍總管，左武衛將軍馬衛為副。左羽林大將軍趙成恩為左二軍總管，右領軍將軍秦義禮為副。右羽林將軍楊敬述為左三軍總管，右領軍將軍鮮於庭誨為副。左羽林將軍馬崇為右三軍總管，右監門將軍執失善光為副。所司準式。俾其長驅隴坻，深入湟中，授以方略，掃清氛祲。其緣頓支供，務從省約。
樹之後王，所以輯寧黎獻；承之儲副，所以安固宗祧。故能崇四術之科，為萬國之本。長幼君臣之序，齒胄知歸；溫文恭敬之風，群生攸屬。古之制也，其在茲乎。郢王嗣謙聰睿夙成，端莊特秀。三雍禮樂，必也生知；五官詞藻，居然暗合。體道為器，非假於學問；資靈授德，自符於神解。夏弦春誦，地義天經。立人之道既彰，為子之誠皆著。今昇平在運，中外咸寧，將有事於元良，固不逾於三善，宜光近日之敏，俾則前星之耀。宜以來年正月四日備禮冊為皇太子。所司準式。
存有其榮，歿有其贈，古之典也。希玠有賢戚之美，登台階之秩，冀其永年，俾作元老。不幸薨逝，用震悼於厥心，可贈尚書左丞相。
凡諸郡縣，仍令太守縣令課勸農桑。先處分太守縣令在任有增減戶口成分者，所由司量為殿最。自今以後，太守縣令廉能勾當租庸每年加數成分者，特賜一中上考。如二載之內皆有成分，所司錄奏，超資與處分。
黃門：司空兼虢州刺史邠王守禮第二女，王門誕秀，師氏尚柔，婉嫕凝芳，閑和順則，佇儀膏族，俾錫脂田。可封華亭縣主。
自古帝王，皆以厚葬為誡，以其無益亡者，有損生業故也。近代以來，共行奢靡，遞相仿效，浸成風俗，既竭家產，多至凋弊。然則魂魄歸天，明精誠之已遠；卜宅於地，蓋思慕之所存。古者不封，未為非達。且墓為真宅，自有便房。今乃別造田園，名為下帳。又明器等物，皆競驕侈，失禮違令，殊非所宜。戮屍暴骸，實由於此。承前雖有束約，所司曾不申明，喪葬之家，無所依準。宜令所司，據品令高下，明為節制：明器等物，仍定色數，乃長短大小；園宅下帳，並宜禁絕；墳墓塋域，務遵簡儉；凡諸送終之具，並不得以金銀為飾。如有違者，先決杖一百。州縣長官，不能舉察，並貶授遠官。
盤矛赴敵，義光忠壯，免胄捐軀，情殷悼惜。故防禦群牧使豐安軍使右衛率府率王海賓，七萃楨榦，萬里長城。抱鐵石於胸襟，運韜鈐於掌握。屬犬羊為寇，牧圉罹災。出車徇其征討，躍馬先其掩襲，挫彼鋒銳，殲厥渠魁。充國持邊，佇終文略，建威臨陣，忽喪驍雄，興言震懷，思有襃美。宜加大將之禮，兼茂後昆之秩。
黃門：宋王長女，流芳桂邸，稟訓梧宮，體自閑和，成其婉娩。玉笄始茂，金燧方嚴，爰寵錫於脂粉，俾開榮於湯沐。可封安吉縣主，主者施行。
古稱納言，亦號常伯，厥命惟允，朕之股肱，俾乂成績，聿歸良輔。黃門侍郎同紫微黃門平章事盧懷慎，氣實溫厚，生於薊北，年始英妙，出相山東，王佐所期，人師攸屬。考彼揚曆，多所獻替。學以充其忠讜，才以運其清明，所謂許國忘身，立朝正色。有仲山甫之節，成管夷吾之能，故其道彌尊，其心益下。可以輔我王度，弼於朕躬，用增輝於侍帷，宜拜寵於參乘。可檢校黃門監，散官黃門如故。
帝王之政，必厚風俗，男女不別，深蠹禮經，至如別宅婦人，久未悛革。近今檢括，配入掖庭，將示小懲，使及知禁。朕湣其愚惑，尚在含宏，思屈常憲。許其遷善，特放出令府縣即配嫁，不得影認更為藏匿，畜別宅人，容其自新，並宜放免。自今已後，更有犯者，並準法科斷。五品已上，仍貶授遠惡處官，婦人配入掖庭。縱是媵妾，亦不得別處安置，即為常式。
青春式序，陽和布氣，萬物熙熙，莫不遂其性而嘉其生也。申念愚人，幹我王度，日陷坑穽，置之網羅。朕代天理物，為人父母，眷言囚係，良增隱惻，豈憲章之尚密，將教道之不明歟？順時行令，抑惟常典，兩京及天下見禁囚，除犯惡逆並造偽❥以前，宜決一百，配流嶺南磧西諸州，其餘一切放免。
高麗莫離支高文簡、夾跌都督夾跌思太、吐穀渾大首領刺史慕容道奴、鬱射思大首領鶻屈頡斤、大首領刺史悉頡力、高麗大首領高拱毅等：或遼海貴族，或陰山寵裔。知則能勇，權而善謀。從事本藩，頡頏高位，料順逆之道，知變通之節。或誓以沈族，或翻然庇身，共驗郅支之亡，遂觀由餘之入。將軍遇敵，永罷射雕，使者迎降，果聞乘傳，棄寒苦之地，就陽和之澤，爾其誠矣，朕實休之。宜開土宇之封，式盛壇場之制。文簡可封遼西郡王，食邑三千戶，行左衛大將軍員外置同正員，賜宅一區，馬四匹，物六百段。夾跌思太可特進行右衛大將軍員外置兼夾跌都督，封樓煩郡公。食邑三千戶，賜宅一區，馬三匹，物五百段。道奴可左威衛將軍員外置兼刺史，封雲中郡開國公，食邑二千戶，賜宅一區，物四百段，馬兩匹。鶻屈頡斤可左驍衛將軍員外置兼刺史，封陰出郡開國公，食邑二千戶，賜馬兩匹，物二百段。悉頡力可左武衛將軍員外置兼刺史，封雁門郡開國公，食邑二千戶，賜馬兩匹，物四百段，宅一區。拱毅可左領軍衛將軍員外置兼刺史，封平城郡開國公，食邑二千戶，賜馬兩匹，物四百段。鶻屈頡斤妻契賜物一百五十段，手力二人，各賜物五十段。
古之命將帥訓甲兵，所以宣威武而制戎狄也，自非欒卻之裔，孫吳之才，何以總中軍而絕大漠矣。右羽林軍大將軍上柱國河東郡開國公涼州鎮軍大總管薛訥。家代名將，國朝元臣，智湧泉源，氣橫雷電。廟堂之上，則寬而有謀，旗鼓之間，則勇而無撓。頃者單于地隔，驕子天亡，眾已離心，魑魅懸首。今則須行吊伐，用滅逋逃，宜憑推轂之權，將待覆巢之勢。可持節充朔方道行軍大總管。太仆卿呂延祚，謀慮經遠，才明沈斷，右威衛將軍兼靈州刺史杜賓客，三軍之雄，萬人之敵，以之入幕，孰不師臧，曾謂出車，肅茲王命：並宜充副總管。
黃門：朕聞王者神器，天之大業，震百里而崇孟侯，照四方而建元子，其所由來尚矣。我國家參天貳地，濟以豐功，祖武宗文，承於密命，顧循菲德，寅畏鴻名。太上皇命朕以位，卿大夫補朕之闕，僉謂率先自邇，稽古維新。國本之大，不可以不務，皇儲之重，不可以不立。故宵衣當寧，聞義是將，朝服升階，擇賢而舉。皇太子嗣謙，生知禮樂，性成仁孝。字孫之愛，則敬不絕馳；問豎之安，則恭而至寢。觀其言精視牘，思敏題鞭，固以覈東序之討論，契南山之調護。今少陽踐位，獻歲發春，草樹自榮，乾坤交泰，副君之榜，已別其宮，太史之書，更藏於府。帝圖斯永，人望所歸，庶符知子之明，豈獨在予之慶。用施寬惠，光於政理。今望苑初開，端僚是切，天下有高才懋德，碩學純儒，比跡春卿，齊名夏綺，具以徵辟。
朕聽政之暇，常覽史籍。事關理道，實所留心，中有闕疑，時須質問。宜選耆儒博學一人，每日入內侍讀。
昔周有岐陽之蒐，漢有扶風之命，或講師習武，誇胡曜威，故王者狩必以時，虞人招之以禮，時則遠矣。朕自祗膺圖籙，於今四年，每巡幸郊畿，不出百里，且愛力而節用，豈盤遊而好樂。間者四方無事，百穀有成，因孟冬之月，臨右輔之地，戒茲五校，爰備三驅，非謂獲多，庶以除害。一昨長圍已合，大綏未舉，而夜聞朔風，天降微雪。狐裘且禦，未免祁寒，鶉衣不充，寧堪凍露。朕便截狡獸，要輕禽，以此遊娛，孰云矜恤。況為之父母，育彼黎元，中宵耿然，明發增惕。其圍兵並放散，各賜布一端，綿一屯，圍將賜物三十段，副使二十段，押官十段。岐州兵馬於此給付，餘兵馬至京請受。
詩人賦田，以備蒐狩之義；王者順時，式展畋遊之禮。頃者築場神甸，清道子來，經上林之苑囿，指扶風之藪澤。雖獵將提鼓，虞人植旗，仍憫沍寒之節，不行肅殺之命。豈惟虞舜之典，咸秩山川；所冀周文之風，及於鳥獸。繇是罷還士卒，非重盤遊，眷彼吏人，致有煩擾，所謂行者幸也，後來其蘇，宜申恩惠，用符古者。所經州縣供承頓官百姓，並造營幕橋道等事，宜令所司勘會奏聞，其緣御路及頓場麥苗有損者，亦令實具奏聞。
周命召奭，相宅建邦；漢命蕭何，留台作鎮。眷言斯土，任在其人。太子賓客昭文館學士薛謙光、右散騎常侍元行衝等：國之耆儒，朝之碩彥。舉直錯枉，清心不可容非；殫見洽聞，白首以之從學。履曆時久，精明日新，必能慎固邦畿，保厘都邑。佇成居守之務，宜葉往俞之委。謙光宜充東都留守，行衝為副。
凡稱原減，頗詳故事，罪至死刑，寬其大戮，況聽成有法，閱實無冤。屬陽和上春，積雪未降。天地之於庶物，正亭之而毒之；皇王之撫兆人，寧以殺而止殺。申念重辟，惻然疚懷，特布湛恩，助茲生氣。其犯斯刑者，宜決一百，配流遠惡處；其犯杖配流者，宜免杖依前配流；已決及流三千里者，節級稍移近處；二千五百里以下，並宜配徒以殿。
黃門：樹於藩屏，莫非親屬，居以形勝，必任親賢。司空兼隴州刺史邠王守禮，德比閑平，賢於魯衛。動不忘於仁恕，言必備於忠肅。入連花萼，擁駟來朝；出割竹符，憑熊往鎮。眷茲樊鄧，是稱漢沔，惟城池之枕倚，乃川陸之雄要。故鳴騶戒路，建隼為邦，副朕陝東之美，更聞峴南之政。可使持節襄州諸軍事兼襄州刺史，司空勳如故。至州日須稍優遊，不可煩以細務，自非大事及奏事，餘並令上佐知，主者施行。
黃門：虞放三苗，允歸於敷德，周稱二陝，用切於聞政。頃以驕子運微，匈奴氣盡，願為臣妾者，望塞款門，編我氓黎者，雲屬波委。北窮大漠，西被流沙，撫而柔之，僉曰分命。郯王嗣直，陝王嗣昇，聰察天假，英明日新，忠肅恭懿，寬仁孝友。探沛易之彖象，自詣精微；讀楚詩之比興，能傳麗則。故可揚威懷之旨，宣靜鎮之風，畀以藩翰，俾清疆埸。嗣直可安北大都護，仍充安撫河東關內隴右諸蕃部落大使；嗣昇可安西大都護，仍充河西四鎮諸蕃部落大使。右衛大將軍兼安北大都護上柱國長平郡開國公張知運、右羽林大將軍兼安西大都護四鎮經略大使上柱國潞國公郭虔瓘等：國之老臣，朝之宿將。❥長策，子房所以運籌；安邊遠圖，充國所以言事。必能寬則得眾，惠以養人，各綏一方，兼委貳佐。知運可安北副大都護，仍兼郯王府長史及安撫諸蕃副大使，虔瓘可安西副大都護，仍兼陝王府長史安撫諸蕃副大使，餘如故。主者施行。
混一六合，紀綱四海。開物所以苞舉華夷，列爵所以範圍中外。契丹鬆漠州都督李失活、奚饒樂州都督李大酺等：並材雄劍騎，家襲簪組，翻飛涿鹿之郊，高視無閭之地。往屬詿惑，遂爾攜離。海表為虞，在苞桑之厚戒，彙征順命，乃連茹而同歸。柔懷有章，寵渥斯在。俾侯利建，宜膺胙土之榮；上將師貞，仍允齋壇之拜。失活可封鬆漠郡王，食邑三千戶，行左金吾衛大將軍。大酺可封饒樂郡王，食邑三千戶，行右金吾衛大將軍。並員外置，餘如故。
門下：軒夢三相，舜舉八元，咸佇人傑，以宣邦政。尚書左丞上柱國安陽縣開男源乾曜，博文強學，達識周才。貞白可以勵時，道義可以宏物，虛懷同於抱月，懸鏡不疲利器。比於成風，刜鍾無滯，回可充左曹之駮議，翊中禁之謀猷，用參金鉉之司，兼踐玉台之制。可黃門侍郎同紫微黃門平章事，勳封如故。
門下：虞廷稱盛，任於夔龍，周邦以寧，屬於閎散。是知出納惟允，必藉英奇，啟沃有光，實資茂彥。銀青光祿大夫守刑部尚書上柱國廣平郡開國公宋璟，宇量凝峻，執心勁直。銀青光祿大夫行紫微侍郎兼知制誥上柱國許國公蘇頲，風檢詳密，藻思清華。或掌憲南宮，持平邦典；或代言西掖，匡輔政途。咸竭奉上之心，俱盡匪躬之節。九流俟其澄序，眾務資其弼諧。宜委銓衡，兼侍帷幄。璟可守吏部尚書兼黃門監，頲可同紫微黃門平章事，散官勳封，並各如故。
貴德尊賢，飾終念往，此聖人所以理天下，厚風俗也。王友貞稟氣元精，遊心太樸。孝惟不匱，獨貫於神明；道則難名，高謝於人代。言念錫類，方期鎮俗，遽爾凋殂，良深湣悼。生無大位，雖隔外臣之儀；歿有餘榮，宜贈上卿之服。可贈銀青光祿大夫，仍委州縣長官，特加吊祭。
興滅國，繼絕代，天下歸心焉，況乃仁不遺親，德必在祀，光復土宇，率繇教義者哉。故徐州刺史密王元曉，望重天人，地居藩屏，家邦伊賴，休戚是均。乃者王室多難，睿圖中缺，凡我宗子，咸從殛竄。神龍初歲，寶運紹興，爰命近屬，以為後嗣。而胄緒凋翳。是非紛雜，曇子承隟，妄屍茅土。神且不歆非類，人亦奚祀非族。奠享無主，就懷惻然。其封元曉再從孫銀青光祿大夫行太仆少卿員外置同正員東莞郡開國公徹為嗣密王，以奉其祀。
太原薄伐之地，句注出屯之所，兵戈不可以不習，亭障不可以不備。默啜鳴鏑之餘，自貽泯滅，骨咄祿男小殺，覆巢之餘，仍敢陸梁。九姓等雖類頗親，而仇讎久著。譬彼西戎，已獻郅支之馘，同夫東越，初雪會稽之恥，深憂復怨，固請防萌。況高秋在律，胡風振野，正可以揚武功，順殺氣，扼茲地險，張我天威。宜於并州集兵八萬眾，置天兵軍。并州長史上柱國張嘉貞，有文武之材，勵公忠之操，較陳利害，頻奏封章，必能料敵於未形，臨宜以決勝，可充天兵軍大使。并州司馬王喬，典禮不易，其可用也，右監門衛中郎將薛徽，軍旅之事，則嚐聞焉，並為副。左拒遼陽之師，右連河上之戍，車徒列次，鼓角傳聲，俾其雷斷一方，雲橫萬里，宏茲廟算，稱朕意焉。
戢兵始於威武，扼險先於要害，以制悍俗，用綏遠人。九姓等頃立勳庸，先除桀驁，列在蕃服，保其疆宇。然而獷戎頗近，寇盜時侵。雖文德未宏，武備素設，漢垣通於句注，夏屋枕於燕山，是稱近胡，量藉遮虜，固可節其萬部，成犄角之形；屯我六師，示張皇之勢。其蔚州橫野軍，宜移於山北古代郡。大安城南仍置漢兵三萬人，以為九姓之援。拔曳固都督頡質略等，並望雄蕃緒，聲振朔垂。戎略既昭，兵旅惟緝，各陳武列，分統軍政。頡質略出馬騎三千人，充橫野軍討擊大使；同羅都督毗伽末啜出馬騎二千人，充橫野前軍討擊大使；霫都督比言出馬騎二千人，充橫野後軍討擊大使；回紇都督夷健頡利發出馬騎一千人，充大武軍左軍討擊大使；仆固都督曳勒哥出馬騎八百人，充大武軍右軍討擊大使。左縈右拂，先偏後伍，作扞雲代，指清沙漠。宣威料敵，度功蕆務，谘爾庶士，稱朕意焉。其五都督討擊大使，各量給賜物一百匹，領本部落蕃本兵，取天兵軍節度。其兵有事應須討逐探候，量宜追集，無事並放在部落營生，並使本軍存問，務使安輯。應修築所及支運兵馬糧等，所司亦與節度使商量處置。
《書》稱「四征不庭，綏厥兆民」，可以覆昏亂，執有罪，保大定功，利物懲慝。故高陽有九黎之伐，大舜有三苗之征，欽若聖謨，是為殷鑒。突厥殺窮漠餘裔，大邦逋誅，恃其悍俗，未遵朝化。比為潛遁幽茫，隔閡華壤，固聲朔之不被，將羈縻以畜之，而擾我諸蕃，窺我邊境。今群方輯睦，重譯會同，奉琛執贄者萬數，請吏來王者億計，咸以為眾之所加，各自統領師徒，取其仇怨。拔悉密右驍衛大將軍金山道總管處木昆執米啜、堅昆都督右武衛大將軍骨篤祿毗伽可汗等，弧矢之利，所向無前。契丹都督左金吾衛大將軍靜析軍經略大使鬆漠郡王李失活溪都督右金吾衛大將軍靜析軍經略大使鬆漠郡王李失活、奚都督右金吾衛大將軍保塞軍經略大使饒樂郡王李大酺等，士馬之精，何往不克。並總戎雲萃，賈勇風馳。西徒沙磧，至於德犍山下，東發海浦，期乎獨活河上。九姓拔曳固都督稽洛郡王左武德大將軍頡質略同羅都督右監門衛大將軍毗伽末啜、霎都督右驍衛將軍比言、仆固都督左驍衛將軍曳勒哥等，種分業異，效節輸忠，梟彼凶魁，掃除遺孽，並左犄右角，連營合圍，故路絕飛走，計窮躍噬。然我國家以止戈存義，釁鼓傷仁，方欲先德後刑，有征無戰，庶番之請，抑而莫從。皇天有命，將不獲已。突厥殺若迷而知復，困即能通，革麵虜庭，委身魏闕：解其縛，焚其櫬，有逢伯之前聞；大者王，小者侯，即田橫之故事。況默啜之子右金吾衛大將軍右賢王默特勒逾倫自拔於亂，頃投於國，今不計其先人之僭，復加以右賢之寵。右威衛將軍左賢王阿史那毗伽特勒、左武衛大將軍燕山郡王火拔石失畢、左領軍衛大將軍阿婆啜阿史那褐多、右驍衛大將軍賀魯窒合真阿婆屬等，或彼貴種，應係人思；或彼信臣，已歸邦化。咸從眾望，並錫尊官，隨師以籌謀，采狄之情狀，便立衙帳，令居塞垣。其首領百姓等，有能轉禍為福，去逆效順，爵賞之科，國朝有典，且發單于之使，諭其觸網之徒，優而柔之。五申三令，儻覆巢未悟，沸鼎猶安，習苦為甘，聞言不信，則戈矛所接，玉石同焚。勉思良圖，罔替成命。朔方道行軍大總管銀青光祿大夫右散騎常侍攝御史大夫王晙，長才多奇，大勇不鬥，寄用扞城，隱當敵國，當出閫之寄，有辭第之公，故可總是中軍，以宏上略。凡蕃漢三十萬眾，並取晙節度。《大戴禮》云：「王者之征，猶時雨也，至則人悅之矣。」俾夫武威外炤，仁德內洽，用恢天聲，以靜邊徼。布告遐邇，咸使聞知。
昔在帝堯，全許由之節；緬維大禹，遂伯成之高。則知天子有所不臣，諸侯有所不友，遯之時義大矣哉！嵩山隱士盧鴻一，抗跡幽遠，凝情篆素。隱居以求其誌，行義以達其道。雲臥林壑，多曆年載。傳不云乎：「舉逸民而天下之人歸心焉。」是乃飛書岩穴，備禮徵聘，方佇獻替，式宏政理，而矯然不群，確乎難拔。靜己以鎮其操，洗心以激其流。固辭榮寵，將厚風俗，不降其誌，用保厥躬。會稽嚴陵，未可名屈，太原王霸，終以疾歸。宜以諫議大夫放還山林，歲給米百石，絹五十匹，充其藥物，仍令州縣送至隱所。欲知朝廷得失，具狀以聞。
王翥懷柔，莫不率俾，禮其君長，必備典章。右武衛大將軍員外置突騎施都督車鼻施啜蘇祿，中部貴人，右賢豪緒。族係繁於朔野，郊廛拒於陰寒。自趨風入獻，服義來歸，爰奉戎索，實司邊行。懋勳可紀，忠節是嘉，俾升絕席之尊，仍茂錫圭之寵。可左羽林軍大將軍員外置，仍封順國公，食邑三千戶，餘如故，並賜錦袍鈿帶魚袋七事，仍充金方道經略大使。所司備禮冊拜。
